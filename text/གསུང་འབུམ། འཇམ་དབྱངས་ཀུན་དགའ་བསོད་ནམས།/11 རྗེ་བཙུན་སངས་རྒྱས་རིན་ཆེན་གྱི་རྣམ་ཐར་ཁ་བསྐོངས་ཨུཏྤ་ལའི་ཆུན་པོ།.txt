གསུང་འབུམ། འཇམ་དབྱངས་ཀུན་དགའ་བསོད་ནམས།（གློག་ཀླད་པར་མ།）
པོད ༡༡
རྗེ་བཙུན་སངས་རྒྱས་རིན་ཆེན་གྱི་རྣམ་ཐར་ཁ་བསྐོངས་ཨུཏྤ་ལའི་ཆུན་པོ།
༄༅། །རྗེ་བཙུན་སངས་རྒྱས་རིན་ཆེན་གྱི་རྣམ་ཐར་ཁ་བསྐོངས་ཨུཏྤ་ལའི་ཆུན་པོ་བཞུགས་སོ།། ན་མོ་མཉྫུ་བཛྲ་དྭཱི་ཡ་སདྒུ་རུ་ལཱ་དེ་བྷྱཿ སངས་རྒྱས་ཀུན་གྱི་ཕྲིན་ལས་ཆུ་གཏེར་དབུས། ། ཚད་མེད་རིན་ཆེན་སྣ་བཞིའི་ལྷུན་པོ་ཉིད། ། བྱང་ཆུབ་སེམས་གཉིས་ཉི་ཟླའི་དཔལ་ཡོན་ཅན། ། སྐལ་བཟང་གླིང་བཞིའི་མགོན་པོ་དེ་ལ་འདུད། ། ཅེས་མཆོད་པར་བརྗོད་ནས་ལྷ་དང་བཅས་པའི་སྐྱེ་དགུ་ཐམས་ཅད་ཀྱི་གཙུག་གི་ནོར་བུ། སྙིགས་དུས་ཀྱི་འགྲོ་བ་མ་རིག་པས་ལྡོངས་པ་རྣམས་ལ་ཡང་དག་པའི་ཡེ་ཤེས་ཀྱི་སྣང་བ་བསྐྱེད་པར་མཛད་པའི་སྒྲོན་མེ་ཆེན་པོ། བདག་ཅག་ལ་སོགས་པའི་འོས་སུ་གྱུར་པའི་གདུལ་བྱ་རྣམས་སྨིན་པ་དང་གྲོལ་བའི་ལམ་ལ་འགོད་པར་མཛད་པ། དཔག་པར་དཀའ་བའི་མཁྱེན་རབ་དང་ཐུགས་རྗེའི་བདག་ཉིད་རྡོ་རྗེ་འཆང་སངས་རྒྱས་རིན་ཆེན་དཔལ་བཟང་པོའི་ཞལ་སྔ་ནས་དགུང་ལོ་དྲུག་ཅུ་རེ་ལྔ་ཡན་གྱི་རྣམ་པར་ཐར་པ་དགེ་ལེགས་རིན་པོ་ཆེའི་གཏེར་ཞེས་བྱ་བ།
མེ་མོ་གླང་གི་ལོ་ལ། དཔལ་ས་སྐྱར་ཁོ་བོ་ཅག་གི་ལེགས་པར་བསྒྲིགས་ཤིང་། དེ་ཕྱིན་ཆད་ཀྱི་ངོ་མཚར་བའི་རྣམ་པར་ཐར་པ་ཅུང་ཟད་བརྗོད་ན་དགུང་ལོ་རེ་བདུན་བཞེས་པ་ནས་བཟུང་སྟེ། དཔལ་ཨེ་ཝཾ་ཆོས་ལྡན། ངམ་རིང་ཆོས་སྡེ། བཟང་ལྡན་ཆོས་སྡེ། ཐུབ་བསྟན་རྣམ་རྒྱལ། མུས་ཀྱི་དགོན་པ་གོང་འོག་རྣམས་སུ། གསུང་ངག་ལམ་འབྲས་ཚར་བཅུ་གཅིག རྡོ་རྗེ་ཕྲེང་བ་ཀྲྀ་ཡ་ས་མུཙྪའི་ཁ་བསྐོངས་དང་བཅས་པ་ཚར་གཉིས།
གཞན་ཡང་སློབ་མ་སོ་སོའི་འདོད་པ་དང་མཐུན་པར་འཁོར་ལོ་བདེ་མཆོག་ལཱུ་ནག་དྲིལ་གསུམ་གྱིས་དབང་། རིམ་བཞི། རིམ་ལྔ། རྩ་དབུ་མ་བདེ་མཆོག་དཀར་པོའི་འཁྲིད། རྡོ་རྗེ་བདག་མེད་མའི་དབང་། བྱིན་བརླབས། གཤིན་རྗེའི་གཤེད་དམར་པོ་ལྷ་ལྔའི་དབང་། རྫོགས་རིམ་ཤིན་ཏུ་སྤྲོས་མེད། གསང་འདུས་རིགས་གསུམ། རྡོ་རྗེ་འཇིགས་བྱེད་རྭ་ལུགས་ཀྱི་དབང་།
དེ་དང་འབྲེལ་བའི་རྫོགས་རིམ། ཡིག་སྐོར་གྱི་ལུང་། འཇིགས་བྱེད་ས་ལུགས་ཀྱི་དབང་། རྣལ་འབྱོར་རྒྱུད་ལ། ཀུན་རིག འཆི་བདག་འཇོམས་པ། བྱ་སྤྱོད་རིགས་གསུམ་སྤྱི་དབང་། ཚེ་དཔག་མེད་ལྷ་དགུ། གཞན་ཡང་ལམ་འབྲས་དང་འབྲེལ་བའི་བྱིན་བརླབས། འཁྲིད་ཆུང་།
དཔེ་ལུང་སོགས་བརྒྱུད་པའི་བཀའ་སྲོལ་རྣམ་པར་དག་པ་ལས་བྱུང་བ་རྣམས་ཞུ་མཁན་སུ་བྱུང་ཡང་ཐུགས་ངལ་དུབ་དང་སྐྱོ་སུན་མེད་པར་སློབ་མ་རྣམས་རྗེས་སུ་འཛིན་པར་མཛད་པ་འདི་ནི་བྱང་ཆུབ་སེམས་དཔའ་ཆེན་པོ་རྣམས་ཀྱིས་རྣམ་པར་ཐར་པའི་གཙོ་བོ་ཡིན་པས། མྱང་ངན་ལས་འདའ་བའི་ཞག་བཅོ་ལྔ་ཙམ་ཡན་ཆོད་དུ་འཆད་པ་དང་། རྩོམ་པ་དང་། སྤྲོས་བཅས་དང་། སྤྲོས་མེད་ཀྱི་ཐུགས་དམ་མཐའ་ཡས་པའི་ཉིན་མཚན་ཁོར་ཡུག་ཏུ་སྐད་ཅིག་ཀྱང་མི་གཡེལ་བར་མཛད་ལ། ཐུགས་དམ་གྱི་རིམ་པ་རྣམས་ནི། མྱ་ངན་ལས་འདའ་བའི་སྔོན་འགྲོའི་ཐུན་ཡན་ཆད་ཕྲན་ཚེགས་ཀྱང་མ་ལུས་པར་མཛད་ཅིང་། མདོར་ན་སྐུ་ཚེ་འདི་ཉིད་ལ་སྔ་ཕྱིར་གསུང་ངག་རིན་པོ་ཆེ་ཚར་ལྔ་བཅུ་ང་གཅིག་དང་། གོང་དུ་སྨོས་པའི་གསུང་ཆོས་ཀྱི་རྣམ་གྲངས་མཐའ་ཡས་པས་གདུལ་བྱ་རྣམས་སྨིན་གྲོལ་ལ་འགོད་པར་མཛད་ཅིང་། བསམ་གཏན་ཕུག་དུ་བདུད་རྩི་རིལ་བུའི་སྒྲུབ་པ་ལན་གཉིས་མཛད་པ་ལའང་།
གྲུབ་པའི་རྟགས་ཆེས་རྨད་དུ་བྱུང་བ་ཀུན་གྱི་ངོ་མཚར་དུ་འཛིན་པ་ཁོ་ན་ཡིན་ལ། སྔོན་གྱི་རྗེ་བཙུན་ས་སྐྱ་པ་ཡབ་སྲས་རྣམས་དང་། ཆོས་ཀྱི་རྗེ་རྡོ་རྗེ་འཆང་ཀུན་དགའ་བཟང་པོ། མུས་ཆེན་སེམས་དཔའ་ཆེན་པོ་དཀོན་མཆོག་རྒྱལ་མཚན། ཀུན་མཁྱེན་བསོད་ནམས་སེང་གེ་སོགས་བླ་མ་གོང་མ་རྣམས་ཀྱི་རྣམ་པར་ཐར་པ་དང་མཐུན་པར། ཆུ་མོ་ལུག་གི་ལོའི་མཇུག་ལ། དཔལ་ལྡན་ས་སྐྱར། རྗེ་བཙུན་འཇམ་དབྱངས་ཀྱིས་གཙོ་མཛད། རྟེན་གསུམ་རྣམས་ལ་མར་ཁལ་ལྔ་བཅུ་ཙམ་གྱི་དཀར་མེ་དང་། སྒོ་རུམ་གྱི་མ་ཧཱ་ཀཱ་ལ་དང་།
ཁའུ་སྐྱེད་ལྷས། བཞི་ཐོག ནང་སོ་སོགས་མགོན་ཁང་སོ་སོར་གཏོར་གསོལ། མདའ་དར་འབུལ་བ་ལ། ས་སྐྱའི་དུས་རིམ་ཐོག་ཏུ་ཉི་ཤུ་བརྒྱད་ཀྱི་སྔ་དྲོ་གཏོར་བསྒྲུབ་ལ་བྱོན་པའི་དགེ་འདུན་རྣམས་ལ་མང་ཇ། གཏོར་གསོས་བསྒྲུབ་པར་གསོལ་དཔོན་ནམ་མཁའ་དར་པོ་གནང་བྱུང་ཞིང་། སྤྱིར་སངས་རྒྱས་ཀྱི་བསྟན་པ་དར་ཞིང་རྒྱས་པ་དང་། ཁྱད་པར་བྱང་ཕྱོགས་སུ་ཧོར་གྱི་གནོད་པ་མི་ཡོང་བའི་ཕྲིན་ལས་འཆོལ་བ་རྗེ་ཉིད་ཀྱིས་རྒྱས་པར་མཛད། བདག་ལའང་དེ་ལྟ་བུའི་བསྔོ་བ་སྨོན་ལམ་སྲུང་འཁོར་སོགས་ཡང་དག་པར་བགྱིས་ཅེས་པའི་བཀའ་ནན་ཕེབས་པ་ལྟར། བདག་ཅག་རྣམས་ཀྱིས་ཀྱང་མོས་པ་དང་འདུན་པ་རྩེ་གཅིག་པར་བསྒྲུབས་ཤིང་།
དེ་རྗེས་ཤིང་ཕོ་སྤྲེའུའི་ལོ་ཧོར་ཟླ་བཞི་པ་ནས་བརྩམས་ཏེ། དཔལ་ས་སྐྱ། ཨེ་ཝཾ་ཆོས་ལྡན། ངམ་རིང་ཆོས་སྡེ། བཟང་ལྡན། ཐུབ་བསྟན་རྣམ་རྒྱལ། ཐུབ་བསྟན་ཡངས་པ་ཅན། འབྲས་ཡུལ་བསྐྱེད་ཚལ། ནཱ་ལེནྡྲའི་ཆོས་སྡེ། མུས་ལུང་པའི་དགོན་པ་ཆེ་ཆུང་རྣམས་སུ་མང་ཇ།
འགྱེད་ཆས་ལ་གསེར་ཞོ་ཕྱེད་དང་བཞི་བརྒྱ། དངུལ་དམ་གཉིས། སྣམ་སྦྱར་གསེར་མ། ཧོར་ཆོལ་གཉིས། ཀརྨ་གན་དཀར་གཉིས། གོས་ཡུག་གཉིས། དར་ཡུག་སོགས་སོ་སོའི་བླ་མ་སློབ་དཔོན་རྣམས་ལ་བསྔོ་རྟེན། དགེ་འདུན་སྤྱི་མང་ལ་གྲལ་འགྱེད་ཀྱི་དངོས་པོ་བགྲང་བ་ལས་འདས་པ་གནང་ནས། དེ་དུས་ཀྱི་མི་སྣ་རྣམས་ལ་ཞལ་ལྟར། ད་ལན་གྱི་མང་ཇ་འགྱེད་ཆས་འདི་རྣམས་རིམས་འགྲོ་མ་ཡིན།
ངེད་ཀྱི་སྔོན་འགྲོའི་དགེ་རྩ་ཡིན་ལ། ཆོ་ག་ཀུན་རིག་སོགས་ཐ་དད་ཀྱི་ཐུགས་ལ་གང་འཐད་མཛད་པས་ཆོག་ཅེས་པའི་ཞལ་བཀའ་མཛད། དེ་དུས་བློ་གྲོས་དང་ལྡན་པའི་སྐྱེས་བུ་ཁ་ཡར་གྱིས་མགྲིན་གཅིག་པར། ད་ལོ་དགུང་ལོའི་སྐེག་ཡིན་པ་དང་། ཞལ་ལྟའི་གནང་ཁྱེར་འདི་པ་ལ་བལྟས་ཀྱང་། ད་ལོ་ཙམ་སྐུ་མཚམས་རྒྱུན་རིང་པའི་ཐུགས་དམ་རྐྱེན་བཟློག་གནང་ན་ལེགས་པ་འདྲ་ཞེས་ཡང་ཡང་ཞུས་ཀྱང་། ད་ལོ་བདེ་ལྡན་ཕུག་ཏུ་ལམ་འབྲས་ཅིག་མ་བཤད་ན། ཁོང་ཚོའི་ཆོས་སྐལ་ཆད་ཉེན་ཡོད། ཅེས་གསུང་ཞིང་། བདེ་ལྡན་ཕུག་ཏུ་གསུང་ངག་གནང་བའི་སྐབས་ཅིག་ལ།
རྗེ་སེམས་དཔའ་ཆེན་པོའི་ཐུགས་དམ་བདེ་བ་ཅན་གྱི་ཞིང་བཀོད་འདི་དང་། ཆོས་རྗེ་ཀུན་དགའ་མཆོག་ལྡན་པས་ངེད་རང་ལ་ཕུལ་བའི་བདེ་བ་ཅན་གྱི་བཀོད་པ་གཉིས་ལག་ཏུ་བྱུང་། ད་ང་རང་ཡང་འདི་ལྟ་བུ་ཅིག་བཞེངས་དགོས་པ་འདུག་ཅེས་གསུངས་ནས། མུས་ས་ནག་གི་བྲིས་པ་ཀ་བཅུ་པ་ཞེས་པ་ལ་བདེ་བ་ཅན་གྱི་ཞིང་བཀོད་བྲིས་བཅུག འོད་དཔག་མེད་ཀྱི་སྐུ་མདུན་དུ། ང་རང་གི་གཟུགས་ཅིག་ཀྱང་བྲིས་ཞེས་བཀའ་གནང་། བྲིས་སྐུ་ལ་རྗེས་རབ་གནས་ལེགས་པར་མཛད་ནས། འོ་ད་ལོ་བདེ་བ་ཅན་གྱི་ཞིང་བཀོད་ཀྱང་གསུམ་འབྱོར་བྱུང་། བཟང་སྤྱོད་ལ་ཁ་ཏོན་བྱས་ནས་ཚེ་མཇུག་འདི་རྣམས་ལ་སྐྱབས་གནས་ཞུ་དགོས་པ་འདུག་ཅེས་པ་དང་། ཡང་སྐབས་ཞིག་ན།
བླ་མ་ནམ་ཆོས་པ་ཞེས་བྱ་བ་བཟང་སྤྱོད་ཉིན་རེ་བཞིན་ཞལ་འདོན་མཛད་པ་ཞིག་ཡོད་པ་སྐུ་གཤེགས་རྗེས། རྗེ་སེམས་དཔའ་ཆེན་པོའི་གཟིགས་སྣང་ལ་བདེ་བ་ཅན་གྱི་ཞིང་བཀོད་གཟིགས་པས་བླ་མ་ནམ་ཆོས་པ་ཡང་བདེ་བ་ཅན་ན་འཁྲུངས་འདུག བཟང་སྤྱོད་འདི་ཁ་ཏོན་འཆག་མེད་བྱས་ན་བདེ་བ་ཅན་དུ་སྐྱེ་ངེས་པ་འདུག་ཅེས་གསུང་བའི་གསུང་སྒྲོས་མཛད། སྐུ་གཤེགས་པ་ལ་ཉེ་བའི་དུས། དྲུང་ན་གནས་པ་རྣམས་ཀྱི་ད་དུང་སྐུ་ཚེ་བསྲིང་བའི་ཐབས་དང་། སེམས་ཅན་གྱི་དོན་དུ་བརྟན་པར་བཞུགས་པའི་ཐུགས་འདུན་གནང་དགོས་ཅེས་གསོལ་བ་བཏབ་པས། ངེད་རང་སྐྱེ་འཆི་ལ་དབང་ཐོབ་པ་མ་ཡིན་མོད། འོན་ཀྱང་ལས་བསགས་པ་མེད་ཅེས་གསུང་། དེའི་དོན་ནི་མི་དགེ་བའི་ལས་བསགས་མེད་ཅེས་པ་མ་ཡིན་གྱི། སྐུ་ཚེ་དེ་བས་ལྷག་པ་བཞུགས་པའི་སེམས་ཅན་སྤྱི་མཐུན་གྱི་ལས་བསགས་པ་མེད་པ་མཁྱེན་ཏེ།
བྱང་ཆུབ་སེམས་དཔའ་རྣམས་ཀྱིས་ཡོན་ཏན་ལ་སྔོན་གྱི་གནས་དང་། འཆི་འཕོ་བ་དང་། སྐྱེ་བ་ཤེས་པ་དང་། ལས་དང་། སྨོན་ལམ་ཤེས་པ་ཞེས་འབྱུང་བ་ལྟར་ཡིན། དེ་རྗེས་མ་འོངས་པ་ན་བྱ་བ་རྣམ་གཞག་ཇི་ལྟར་བྱེད་ཀྱི་བཀའ་ལུང་ཞུས་པས། སྔར་གྱི་བླ་མ་གོང་མ་རྣམས་ཀྱིས་དུས་མཆོད་ལ་དམིགས་པའི་གཞི་རྟེན་དང་། དཀར་མེའི་ཆ་རྐྱེན་འདི་རྣམས་གཞན་དང་མ་འདྲེས་པ་དམིགས་སུ་འཁྱོལ་ངེས་བསྒྲུབས། ང་རང་གི་ཕ་གཞིས་མཚོན་ཙམ་འདི་དང་། གཞན་ཞིང་ཆུང་འདྲ་ཁ་ཡར་ཡོད་པ་འདི་རྣམས་སྔར་གྱི་དུས་མཆོད་དཀར་མེ་གང་ལ་ཡང་བསྔོས་པ་མེད་ཅིང་།
འདྲེས་མེད་ཡིན་པས་ང་རང་གི་དུས་མཆོད་ཀྱི་གཞི་རྟེན་གྱིས། དགོན་པ་གོང་འོག་འདི་རྣམས་ཀྱིས་གདན་ས་ངམ་རིངས་སུ་སྡེ་པ་དཔོན་བློན་ལ་བཀའ་གྲོས་ཞུས་ཞེས་པ་སོགས་མ་འོངས་པ་མཁྱེན་པའི་ཞལ་བཀོད་མཐར་ཕྱིན་མཛད། བདེ་ལྡན་ཕུག་ཏུ་གསུང་ངག་གྲོལ་ལ་ཉེ་བའི་ཧོར་ཟླ་བདུན་པ་གྲོ་བཞིན་ཟླ་བའི་ཚེས་བཞི་ནས་སྐུ་ཁམས་ཅུང་ཞིག་བསྙེལ་བའི་ཚུལ་བསྟན་ནས། ཕྱག་ཕྱིར་ཡོད་པ་རྣམས་ཀྱི་གསུང་ཆོས་འདི་བསྡུ་བ་གནང་ན་ལེགས་པ་འདྲ་ཞེས་ཞུས་པ་ལྟར་ཚེས་བཅུ་བདུན་གྱི་ཉིན། ལུས་དཀྱིལ་གྱི་དམིགས་པ་དང་། གསང་དབང་གི་དམིགས་པ་རྣམས་ཤར་པ་ཞིག་གསུངས་ནས། ངེད་ཁམས་ཅུང་མི་བདེ་བས་ཆོས་འཕྲོ་དེ་ཙམ་གྱི་རྫོགས་པ་གྱིས་ལ། ཆོས་ཉན་པ་རྣམས་སོ་སོར་གྱིས་ཅེས་པའི་བཀའ་ལུང་གནང་། གླིང་ཁ་བདེ་བ་ཅན་དུ་ཕེབས་ན་དགོངས་པའི་ཐུགས་འདུན་བཞིན། ཧོར་ཟླ་བརྒྱད་པ་ཁྲུམས་ཀྱི་ཟླ་བའི་ཚེས་གཅིག་ལ་བདེ་ལྡན་ཕུག་ནས་ཡར་ཕེབས།
བར་ཞག་གཉིས་མཛད་ནས་གླིང་ཁར་ཕེབས་ཏེ། ཚེས་ལྔའི་སྔ་དྲོ་ཡན་ལ་སྐུ་ཁམས་ཅུང་མི་བདེ་བའི་རྣམ་པ་མཛད། ཉི་ཕྱེད་ཙམ་ནས་སྐུ་ཁམས་ལོག་པའི་རྣམ་པ་ཅུང་ཞིག་བྱུང་ཀྱང་། ཚེས་དྲུག་གི་ཉིན་བྱང་ཁང་གསར་བའི་དཔོན་མོ་སོགས་གཤིན་པོ་ཁ་ཅིག་དོན་དུ་ཀུན་རིག་གི་ཆོ་ག་དང་། མིང་བྱང་བསྲེག་པ་སོགས་མཛད་ནས། དེ་པ་ཚར་བས་བློ་བདེ་གསུང་། དེ་ནས་སྐུ་ཚེ་འདི་ཉིད་ཀྱི་གདུལ་བྱ་གཞན་དོན་རྣམས་རྫོགས་ནས། ཞིང་ཁམས་གཞན་དུ་འགྲོ་དོན་རྒྱ་ཆེ་བར་མཁྱེན་བཞིན་དུ། བློ་དམན་པའི་གདུལ་བྱ་རྟག་པར་ཞེན་པ་རྣམས་ངེས་འབྱུང་གི་བསམ་པ་བསྐྱེད་པའི་ཕྱིར། སྒྲོལ་བྱེད་ཅེས་པ་ཤིང་ཕོ་སྤྲེའུའི་ལོ་ཁྲུམས་ཀྱི་ཟླ་བའི་དཀར་ཕྱོགས་ཚེས་བཅུའི་ཐོ་རངས་རྡོ་རྗེ་ཐེག་པའི་རྒྱུད་སྡེ་ནས་བཤད་པའི་འདའ་ཁ་མ་ཟབ་མོ་གསལ་བཏབ་སྟེ།
མདུན་གྱི་ནམ་མཁར་བླ་མ་ཡི་དམ་མཁའ་འགྲོའི་ཚོགས་བཞུགས་པ་ལ་སྤྱན་གྱིས་གཟིགས་ནས། ནམ་མཁའ་མཛོད་ཀྱི་ཕྱག་རྒྱ་མཛད་བཞིན་པར་དགོངས་པ་འོད་གསལ་ཕྱག་རྒྱ་ཆེན་པོའི་ངང་དུ་ཐིམ་པའི་ཚུལ་བསྟན། ཚེས་བཅུ་གཉིས་ཀྱི་ཐོ་རངས་ཐུགས་དམ་ལས་བཞེངས་ནས། ཐོགས་པ་མེད་པར་བདེ་བ་ཅན་དུ་རྗེ་བླ་མ་ཡབ་སྲས་ཀྱི་དྲུང་དུ་གཤེགས་པ་ལ་ཡིད་གཉིས་དང་ཐེ་ཚོམ་མི་དགོས་པ་ལགས། དེ་ནས་བརྩམས་ཏེ། སྐུ་གདུང་གི་དྲུང་དུ། གླེ་ལུང་མཁན་པོ་དཀོན་མཆོག་རིན་ཆེན་པ་དང་། བདེ་ལྡན་ཕུག་གི་ཆོས་འཆད་སློབ་དཔོན་རབ་འབྱམས་པ་ཐུགས་རྗེ་བས་གཙོ་བྱས། ཀྱཻ་རྡོ་རྗེའི་རྩ་སྔགས་འབུམ་ཕྲག་བརྒྱ་སོང་བའི་དགེ་སློང་བྱང་ཆུབ་ཅེས་པ་དང་། འཁོར་ལོ་བདེ་མཆོག་གི་རྩ་སྔགས་ལ་བསྙེན་པ་སོང་བའི་དགེ་སློང་གཉིས་སོགས་བདེ་ཀྱེའི་གཞི་བསྙེན་ཚད་དུ་འཁྱོལ་བའི་དགེ་སློང་བཅུ་གཉིས་ཀྱིས།
སྔ་དགོངས་ཀྱཻ་རྡོ་རྗེ་མན་ངག་ལུགས་ཀྱི་སྒྲུབ་མཆོད་ཕྱག་ལེན་བཞིན་དང་། གཏོར་མ་བརྒྱ་རྩ་སོགས་ཐུགས་དམ་གྱི་གསལ་འདེབས་དགུང་ཞག་མ་གྲོལ་བར་ལ་མཛད། གཞན་དོན་ལ་གཤེགས་ནས་ཞག་བདུན་ལོན་པའི་བཅུ་བདུན་གྱི་ཉིན། ཁོ་བོ་ཅག་དགོན་པ་འདིར་སླེབས། ཟླ་བ་གཅིག་གི་བར་ལ་འཁོར་ལོ་བདེ་མཆོག་ནག་པོ་པའི་སྒྲུབ་མཆོད་དང་། བླ་མ་མཆོད་ཆོག་བདེ་མཆོག་རྒྱུད་ནས་བཤད་པ་ཉིན་རེ་མ་ཆག་པར་བསྒྲུབས། ཟླ་བ་འདིའི་ཉེར་བཞི་ནས་གསོལ་འདེབས་དངོས་གཞི་བཙུགས་ཏེ། ཞག་བདུན་གྱི་བར་ལ་སྔ་དྲོ་ཀུན་རིག་གི་བདག་བསྐྱེད་བསྙེན་པ་རྒྱས་པ་དང་བཅས་པའི་སྒྲུབ་མཆོད་དང་། དགོངས་མོ་ཀྱཻ་རྡོ་རྗེའི་སྒྲུབ་མཆོད་དགེ་འདུན་ཚོགས་པ་དྲུག་བརྒྱ་ཙམ་གྱིས་ལེགས་པར་ཕུལ། དེ་བར་གྱི་ཞབས་ཏོག་བླ་བྲང་ནས་གཞི་བཟུང་།
སྦྱིན་བདག་སོ་སོས་ཁ་བསྐོངས་དང་བཅས་ནས་ཉིན་རེ་བཞིན་མང་ཇ་གཉིས་རེ། ཟ་མ་འདྲེན་ཐང་གསུམ་ལ་རེ་རེ་བཞིན་ཙམ་པ་བྲེ་རེ་དང་། མར་ཉག་དོ་ཙམ་རེའི་བསྙེན་བཀུར་བསྒྲུབས། དེ་ནས་ཞལ་ཆེམས་བཞིན་ཐ་སྐར་ཟླ་བའི་ཚེས་བཅུའི་ཉིན་མཁའ་འགྲོ་མ་རྡོ་རྗེ་གུར་ལས་བཤད་པ་ལྟར་འགྲེལ་པ་གུར་རྒྱན་དང་། དུས་ཐ་མའི་ཆོ་ག་གཞན་ཕན་བདུད་རྩི་ལས་ཇི་ལྟར་བཤད་པ་བཞིན་གྱི་སྐུ་གདུང་ཆས་འཇུག་དང་། ལུས་དཀྱིལ་ལ་བརྟེན་པའི་དབང་བསྐུར་གསལ་འདེབས་འབུལ་བ་སོགས་ཆོ་ག་ཁ་ཚར་ཚང་བར་བགྱིས། ཚེས་བཅུ་གཅིག་གི་ཐོ་རངས་ཀྱཻ་རྡོ་རྗེའི་བདག་བསྐྱེད་སྔོན་དུ་སོང་བའི་ཞི་བའི་སྦྱིན་སྲེག་ཚུལ་བཞིན་དུ་སྐུ་གདུང་ཞུགས་ལ་ཕུལ་ཞིང་། ཚེས་བཅུ་གསུམ་གྱི་ཉིན་གདུང་ཁང་ཞལ་ཕྱེ་ཏེ། སྨོན་ལམ་ལེགས་པར་བཏབ། སྐུ་གདུང་ལ་སྐུ་ཁྲུས་གསོལ་ཏེ།
སྐུ་གདུང་བྱིན་གདུང་སྒམ་དུ་གདན་དྲངས་ནས་ཕྱག་རྒྱས་བཏབ་པ་ལ་མཆོད་པའི་ཚོགས་བསམ་གྱིས་མི་ཁྱབ་པ་དང་བཅས་ནས་བཞུགས་སུ་གསོལ། དེ་དག་གི་བར་ཐམས་ཅད་དང་དུས་ཀྱི་མཆོད་པ་སོགས་ཀྱི་ཚེ། ནམ་མཁའ་ལས་ལྷ་རྣམས་མེ་ཏོག་གི་ཆར་རབ་ཏུ་མང་པོ་འབེབས་པ་དང་། ལྷའི་སྤོས་དྲི་ཞིམ་པོས་ཀུན་ཏུ་གང་བ། ཉི་མའི་འོད་ཟེར་ཀྱང་ཆུ་འཛིན་གྱིས་མ་སྒྲིབས་པར་ཆེས་ཆེར་གསལ་བར་མཐོང་བ་ནི་ཀུན་གྱིས་མཐུན་སྣང་གྲུབ་པ་ལགས། སྐུ་གདུང་ལ་ཞུགས་མ་ཕུལ་གོང་དུ་བྱིན་རླབས་ཞུས་པའི་ཚེའང་། ཐ་མལ་པའི་དྲི་ང་ཅུང་ཟད་ཀྱང་མེད་པར་ལྷ་དང་མིའི་དྲི་བཟང་པོ་ཐམས་ཅད་ལས་ལྷག་པའི་ཚུལ་ཁྲིམས་ཀྱི་དྲི་བཟང་ཆེས་མནམས་པ་དང་། ཞུགས་ལ་ཕུལ་བའི་ཚེ་དང་གདུང་ཁང་ནས་སྤྱན་འདྲེན་པའི་དུས་ཀྱང་དྲི་ཞིམ་པོ་ཕུལ་དུ་བྱུང་བ་ཐམས་ཅད་ཀྱིས་ཚོར་བར་བྱུང་བ་ནི། ཐུགས་བརྒྱུད་ལ་བཞུགས་པ་སོ་ཐར། བྱང་སེམས།
སྔགས་ཀྱི་སྡོམ་པ་ཐམས་ཅད་ལ་ཉེས་ལྟུང་གི་དྲི་མ་ཕྲ་ཞིང་ཕྲ་བས་ཀྱང་མ་གོས་པའི་གཏན་ཚིགས་ཡང་དག་པ་ཡིན་པས། དམ་པ་འདིའི་སློབ་མ་གང་ཟག་ཐམས་ཅད་ཀྱང་ཡིད་གཏན་ཐུབ་པར་གྱིས་ཤིག དེ་རྗེས་ལོ་དེ་ཉིད་ལ། ནང་རྟེན་ཐུབ་དབང་གི་གསེར་སྐུ་མཐོ་བཅུ་ཡོད་པ་དང་། གཟིམ་མལ་སྐུ་འདྲ་མདའ་ཚད་ཅིག་བཞེངས་པའི་སྐུ་ལ་གསེར་ཞོ་ཉི་ཤུ་རྩ་བཞི་ཕུལ་ཅིང་། ནང་དུ་བྱིན་རླབས་རྟེན་སངས་རྒྱས་ཀྱི་རིང་བསྲེལ། ཆོས་རྗེ་ས་སྐྱ་པཎྜི་ཏའི་རིང་བསྲེལ། རྗེ་རྡོ་རྗེ་འཆང་། སེམས་དཔའ་ཆེན་པོ་དཀོན་མཆོག་རྒྱལ་མཚན། གྲུབ་ཆེན་དཀོན་མཆོག་བློ་གྲོས་པ་རྣམས་ཀྱི་གདུང་ཚ་སྟོབས་ཆེ་བ།
ཀུན་མཁྱེན་བསོད་ནམས་སེང་གེ་དང་། རྗེ་ཉིད་ཀྱི་རིང་བསྲེལ། དབུ་སྐྲ། གདུང་ཚ། ན་བཟའི་སྣ་གྲངས་སོགས་བསམ་གྱིས་མི་ཁྱབ་པ་བཞུགས་ཤིང་། ཕྱི་རྟེན་བྱང་ཆུབ་ཆེན་པོའི་མཆོད་རྟེན། རྗེ་སེམས་དཔའ་ཆེན་པོའི་རྣམ་རྒྱལ་མཆོད་རྟེན་དང་སྐུ་ཚད་མཉམ་པ། རྒྱུད་སྡེ་ནས་བཤད་པའི་ཚད་དང་མཚན་ཉིད་ཐམས་ཅད་ཡོངས་སུ་རྫོགས་པའི་ནང་བཞུགས་སངས་རྒྱས་ཀྱི་རིང་བསྲེལ། ཐུབ་དབང་གི་སྐུ་སོགས་གསེར་སྐུ་མང་པོ་དང་། རྗེ་བཙུན་རིན་པོ་ཆེ་གྲགས་པ་རྒྱལ་མཚན་གྱི་ཕྱག་ནས་བཞུགས་པའི་རིགས་ལྔའི་བྲིས་སྐུ།
ཡུམ་རྒྱས་པ་ཆ་གཅིག་སོགས་གསུང་རབ། ཐུགས་ཀྱི་རྟེན་རྣམས་རྒྱལ་མཆོད་རྟེན་གསེར་ལས་གྲུབ་པ། རྗེ་ཉིད་ཀྱི་སྐུ་འདྲ་གསེར་ཟངས་ལས་བྱས་པ། ཕྱག་ནས་མ་དང་། གཞན་ཡང་རིང་བསྲེལ། གདུང་ཐལ། གདུང་ཚ། ན་བཟའ། སྤུར་ཁང་ས་ཕག་སོགས་བྱིན་རླབས་ཀྱི་རྟེན་སྟོབས་ཆེ་བ་བཞུགས་པ་རྣམས་ཀྱང་བྱ་ལོ་ཟླ་བ་དྲུག་པའི་ཚེས་བརྒྱད་ཡན་ཆད་ལ་ལེགས་པར་གྲུབ་ཅིང་། ཚེས་དགུ་ལ་ཕྱི་རྟེན་གྱི་རབ་གནས་དང་།
ཚེས་བཅུ་ལ་ནང་རྟེན་གྱི་རབ་གནས། བདག་ཆེན་ཀུན་དགའ་བཀྲ་ཤིས་པ་སྐུ་མཆེད་དང་། གླེ་ལུང་མཁན་ཆེན་དཀོན་མཆོག་རིན་ཆེན་པས་གཙོ་མཛད། སྡོམ་གསུམ་ལྡན་ཞིང་། གསང་སྔགས་ཀྱི་བསྙེན་བསྒྲུབ་མཐར་ཕྱིན་པའི་དགེ་སློང་རྡོ་རྗེ་འཛིན་པ་བདུན་གྱིས། ཀྱཻ་རྡོར་སྒྲུབ་མཆོད་དང་སྒྲེལ། རབ་ཏུ་གནས་ཤིང་བཀྲ་ཤིས་པའི་ཆོ་ག་རྒྱས་པར་མཛད། བདེ་བ་ཅན་ན་བཞུགས་པའི་དགེ་འདུན་རྣམས་ལ་ཡང་ཡང་ཇ་གདན་བཞེས་བདུད་རྩི་རིལ་བུ་བཞི་རེ་དང་། སྐྱེ་བདུན་རིལ་བུ་རེ། གཞན་ཡང་ཟང་ཟིང་གི་འགྱེད་དང་བཅས་པ།
མུས་སྟོད་ཀྱི་ཁྱིམ་པ་རྣམས་ལ་ཡང་། སྟོན་མོ་ཟན་མར་སྐྱེ་བདུན་རིལ་བུ་དང་བཅས་པའི་འགྱེད་ལེགས་པར་བསྒྲུབ། གོང་དུ་སྨོས་པའི་ནང་རྟེན་ལ། རྗེ་དེ་ཉིད་རྒྱུན་བཞེས་ལིང་ངུར་ཁའི་སྣམ་སྦྱར་དང་། གཞན་ཡང་གོས་དར་གྱི་ཆོས་གོས། དབུ་ཐོག་ཏུ་བླ་བྲེ། གཟིམ་མལ་སྐུ་འདྲ་ལ་ཡང་གོས་ཆེན་གྱི་སྐུ་ཆོས། སྙན་དར། གོས་སྙེལ། གོས་འབོལ།
གསོལ་སྤང་། མདུན་དུ་མཆོད་ཅོག་སྟེང་ན། གསོལ་ལྷུང་། ཕྱག་དྲིལ་སོགས་མཆོད་ཆས་ཚང་མ་ཡོད་ཅིང་། དཀར་མེའི་གཞི་རྟེན་ལ་འབྲི་བརྒྱ། གསེར་གྱི་སྤྱི་ཁེབས་ཆེ་ཆུང་གཉིས་ལ་གསེར་ཞོ་བརྒྱད་ཅུ་གྱ་གཉིས། ཡུམ་གྱི་མགུལ་གཡུ་སྲང་གང་རི་བ་རྣམས་དང་། དུས་མཆོད་རྒྱུན་གྱི་ཐེས་ལ་གསེར་ཞོ་བརྒྱ། ནས་ཁལ་སྟོང་དང་སུམ་བརྒྱ། མར་ཁལ་བརྒྱ་ཙམ།
འབྲི་གཡག་ར་ལུག་སུམ་བརྒྱ་སྐོར། ཞིང་ཁལ་བཅོ་ལྔ། ཇ་སིགས་གསུམ་རྣམས། བདག་ཆེན་ཀུན་དགའ་བཀྲ་ཤིས་པ་ལ་རྩིས་ཕུལ། ཕྱི་ནང་གི་རྟེན་རྣམས་བཞེངས་པའི་བཟོ་བོ་ཐ་དད་ལ་ཡང་། ཡོན་རྫོང་གསེར་དངུལ་ཁྲོ་ཟངས་གོས་དར་འབྲི་གཡག གོས་རྣམས་བཀོན། སྐྱོན་སོ་སོའི་བསམ་པ་ཚིམ་པར་བསྒྲུབས་པ་འདི་དག་གི་དོ་དམ་རྐང་ལེན་གསོལ་དཔོན་ཐུགས་རྗེ་བཟང་པོ་དང་། ནམ་མཁའ་དར་པོས་ལེགས་པར་བསྒྲུབ་ནས། སྐུ་གསུང་ཐུགས་ཀྱི་རྟེན་རྣམས་བྱིན་བརླབས་གཟི་འོད་འབར་བར་བཞུགས་ཤིང་།
གཞན་ཡང་གངས་ཅན་གྱི་ཁྲོད་འདིར། རྗེ་ཉིད་ཀྱི་སློབ་མ་དང་། དད་པ་ཅན་གྱི་སྦྱིན་བདག་གིས་ལོ་དང་ཟླ་བའི་དུས་མཆོད་འཆག་མེད་དུ་སྒྲུབ་པ་དང་། རྗེ་ཉིད་ཀྱི་གསུང་རབ་ལ་འཆད་ཉན་སྒོམ་སྒྲུབ་བྱེད་པའི་དགེ་བའི་བཤེས་གཉེན་བསམ་གྱིས་མི་ཁྱབ་པས་བསྟན་པ་དང་སེམས་ཅན་གྱི་འགྲོ་དོན། ཕྲིན་ལས་ཆུ་བོའི་རྒྱུན་བཞིན་དུ་ཉི་ཟླ་གནས་ཀྱི་བར་སྤེལ་བར་བྱེད་དོ། ། རྒྱ་ཆེན་ཆོས་ཀྱི་སྐུ་ལས་རབ་སྤྲུལ་པའི། ། ཐུགས་རྗེའི་གཟུགས་བརྙན་གདུལ་བྱའི་མེ་ལོང་ལ། ། ལེགས་པར་ཤར་བའི་རྣམ་ཐར་རྒྱ་མཚོ་ལས། ། ཅུང་ཟད་བསྡུས་ཏེ་བྲིས་པའི་དགེ་བ་གང་། ། རབ་དཀར་ཀུན་དགའི་ཕུང་པོ་ལྟར་ཐོབ་དེས། །
འགྲོ་ཀུན་རྡོ་རྗེ་ཐེག་པའི་ལམ་ཞུགས་ནས། ། རབ་དགའ་ལ་སོགས་བཅུ་གཉིས་ས་བགྲོད་དེ། ། རྡོ་རྗེ་འཛིན་པའི་གོ་འཕང་མྱུར་ཐོབ་ཤོག ། བདག་སོགས་གདུལ་བྱའི་སློབ་མར་གྱུར་པ་རྣམས། ། རྒྱལ་བའི་གསུང་རབ་རྒྱ་མཚོ་ལེགས་ཐོབ་ནས། ། དེ་དོན་བསམ་དང་ཟབ་མོའི་དོན་བསྒོམ་ཞིང་། ། རྗེ་བཙུན་ཉིད་ཀྱིས་ཐུགས་རྗེས་འཛིན་པར་ཤོག ། ཅེས་པ་འདི་ནི་རྗེ་ཉིད་ཀྱིས་དགུང་ལོ་དྲུག་ཅུ་རེ་ལྔ་ཞེས་པ་ཡན་གྱི་རྣམ་པར་ཐར་པ་བརྩམས་ནས་ལོ་བཅུ་འདས་པ་ན། ས་མོ་གླང་གི་ལོ་ཆོ་འཕྲུལ་ཟླ་བའི་ཚེས་ཉེར་ལྔ་ལ། དཔལ་ས་སྐྱ་ལོ་ཙཱ་བ་འཇམ་དབྱངས་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས་དཔལ་ལྡན་ས་སྐྱ་ཡོན་ཏན་རིན་པོ་ཆེ་དུ་མའི་འབྱུང་གནས་སུ་བྲིས་པའོ།། །།
ཨེ་ཝཾ།། །། PAGE * MERGEFORMAT 8 ས་ལོ་ཆེན་པོ་འཇམ་དབྱངས་ཀུན་དགའ་བསོད་ནམས། རྗེ་བཙུན་སངས་རྒྱས་རིན་ཆེན་གྱི་རྣམ་ཐར་ཁ་བསྐོངས། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
