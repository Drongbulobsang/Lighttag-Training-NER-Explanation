གསུང་འབུམ། འཇམ་དབྱངས་ཀུན་དགའ་བསོད་ནམས།（གློག་ཀླད་པར་མ།）
པོད ༢༢
དཔལ་དགྱེས་པ་རྡོ་རྗེའི་སྒྲུབ་ཐབས་གྲོལ་བའི་ཐིག་ལེ།
༄༅། །དཔལ་དགྱེས་པ་རྡོ་རྗེའི་སྒྲུབ་ཐབས་གྲོལ་བའི་ཐིག་ལེ་ཞེས་བྱ་བ་བཞུགས་སོ།། རྒྱ་གར་སྐད་དུ། ཤྲཱི་ཧེ་བཛྲ་སཱ་དྷ་ཀ་མུཀྟ་ཏི་ལ་ཀ་ནཱ་མཿ བོད་སྐད་དུ། དཔལ་དགྱེས་པ་རྡོ་རྗེའི་སྒྲུབ་པའི་ཐབས་གྲོལ་བའི་ཐིག་ལེ་ཞེས་བྱ་བ། བླ་མ་དང་གཉིས་སུ་མེད་པའི་དཔལ་སྟོབས་ཀྱི་མགོན་པོ་ལ་ཕྱག་འཚལ་ལོ། ། ཆོས་དབྱིངས་འགྱུར་མེད་དབང་སྔོན་ལྷུན་པོའི་སྐུ། ། དམར་སེར་མཚམས་སྤྲིན་རལ་པའི་ཅོད་པན་དང་། ། ཟླ་ཚེས་གཞོན་ནུའི་ཐོད་པའི་ཕྲེང་བ་ཅན། ། ཁྱབ་བདག་ཧེ་རུ་ཀ་དཔལ་གང་དེར་འདུད། །
རྒྱལ་བ་རྒྱ་མཚོའི་གསུང་གི་གསང་ཆེན་ལས། རབ་ཟབ་ཐབས་ཤེས་གཉིས་མེད་བརྒྱུད་པའི་སྲོལ། ། ས་སྐྱའི་རྗེ་བཙུན་གང་གི་བཞེད་པའི་གཞུང་། ། རྒྱས་མིན་སྙིང་པོའི་སྒྲུབ་ཐབས་འདི་ལྟར་བྲི། ། དཔལ་ཀྱེ་རྡོ་རྗེ་མན་ངག་ལུགས་ལ་རྣལ་འབྱོར་དབང་ཕྱུག་བིརྺ་པའི་བཀའ་སྲོལ་རྗེ་བཙུན་ས་སྐྱ་པ་རྣམས་ཀྱི་དགོངས་པས། མངོན་པར་རྟོགས་པ་ལྷའི་བསྐྱེད་ཆོག་མི་འདྲ་བའི་སྒོ་ནས་རྣམ་པ་བཅུ་བཞི་ཙམ་སྣང་བ་ལས། འདིར་ས་བོན་ལས་བསྐྱེད་པ་ལྟར་བཤད་ན། མཉམ་པར་བཞག་པ་དང་། མ་བཞག་པའི་རྣལ་འབྱོར་རྣམ་པ་གཉིས་ལས། དང་པོ་ལ་བསྐྱེད་རྫོགས་གཉིས་ཀྱི།
དང་པོ་ནི། རང་ཉིད་སྟན་བདེ་བ་ལ་རྡོ་རྗེ་དཀྱིལ་མོ་དཀྲུང་གི་འདུག་ནས། མདུན་གྱི་ནམ་མཁར་རིན་པོ་ཆེའི་ཁྲིའི་སྟེང་དུ། པདྨ་འདབ་བརྒྱད་ཀྱི་ལྟེ་བར་རྩ་བའི་བླ་མ་ཀྱེ་རྡོ་རྗེ་ཞལ་བརྒྱད་ཕྱག་བཅུ་དྲུག་པ་ཡུམ་དང་བཅས་པ། དེའི་རྒྱབ་ཏུ་ལུང་རྟོགས་ཀྱི་རང་བཞིན་ཆོས་པོ་ཏི་བྲག་རི་བརྩིགས་པ་ལྟ་བུ། ན་བཟའ་སྐུ་ཆིངས་དང་བཅས་པ། དེ་དག་གིས་མཐའ་སྐོར་དུ་པད་འདབ་ལ། དགེ་འདུན་དཀོན་མཆོག་གི་རང་བཞིན་ལྷ་མོ་བརྒྱད་བཞུགས་པ། རང་གི་མཐའ་སྐོར་དུ་ཕ་མས་གཙོ་བྱས་རིགས་དྲུག་གིས་བསྡུས་པའི་སེམས་ཅན་ཐམས་ཅད་ཀྱི་སྐྱབས་སུ་འགྲོ་བར་མོས་ལ། བདག་དང་འགྲོ་བ་ཁམས་གསུམ་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་དུས་འདི་ནས་བཟུང་སྟེ་བྱང་ཆུབ་སྙིང་པོ་ལ་མཆིས་ཀྱི་བར་དུ།
ཕྱོགས་བཅུ་དུས་གསུམ་གྱི་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་ཡོན་ཏན་ཕྲིན་ལས་ཐམས་ཅད་ཀྱི་ངོ་བོ་ཆོས་ཀྱི་ཕུང་པོ་སྟོང་ཕྲག་བརྒྱད་ཅུ་རྩ་བཞིའི་འབྱུང་གནསའཕགས་པའི་དགེ་འདུན་ཐམས་ཅད་ཀྱི་མངའ་བདག་དཔལ་ལྡན་བླ་མ་དམ་པ་རྣམས་ལ་སྐྱབས་སུ་མཆིའོ། ། རྫོགས་པའི་སངས་རྒྱས་བཅོམ་ལྡན་འདས་རྣམས་ལ་སྐྱབས་སུ་མཆིའོ། ། དམ་པའི་ཆོས་རྣམས་ལ་སྐྱབས་སུ་མཆིའོ། ། འཕགས་པའི་དགེ་འདུན་རྣམས་ལ་སྐྱབས་སུ་མཆིའོ། ། ཚར་བདུན། བླ་མ་དང་དཀོན་མཆོག་རིན་པོ་ཆེ་རྣམ་པ་གསུམ་ལ་ཕྱག་འཚལ་ཞིང་སྐྱབས་སུ་མཆིའོ། ། ཁྱེད་རྣམས་ཀྱིས་བདག་གི་རྒྱུད་བྱིན་གྱིས་བརླབ་ཏུ་གསོལ། ཞེས་གསོལ་བ་བཏབ་པས། དགེ་འདུན་དཀོན་མཆོག་འོད་ཟེར་དཀར་པོར་ཞུ་ནས་རང་གི་དཔྲལ་བར་ཐིམ། ཆོས་དཀོན་མཆོག་འོད་ཟེར་དམར་པོར་ཞུ་ནས་རང་གི་མགྲིན་པར་ཐིམ།
གཙོ་བོ་སངས་རྒྱས་དཀོན་མཆོག་དང་བླ་མ་ཀུན་འདུས་ཀྱི་རང་བཞིན་འོད་ཟེར་སྔོན་པོར་ཞུ་ནས་རང་གི་སྙིང་ཁར་ཐིམ་པས་ལུས་ངག་ཡིད་གསུམ་གྱི་སྡིག་སྒྲིབ་དག་པར་བསམ། སེམས་ཅན་ཐམས་ཅད་ཀྱི་དོན་དུ་རྫོགས་པའི་སངས་རྒྱས་ཀྱིས་གོ་འཕང་ཐོབ་པར་བྱ། དེའི་ཆེད་དུ་དཔལ་ཀྱེ་རྡོ་རྗེའི་བསྒོམ་བཟླས་ལ་འཇུག་པར་བགྱིའོ། ། ལན་གསུམ། བདག་གི་སྤྱི་བོར་པད་མ་དང་ཟླ་བའི་གདན་ལ་སྐད་ཅིག་གི་བཅོམ་ལྡན་འདས་དཔལ་རྡོ་རྗེ་སེམས་དཔའ་ཧེ་རུ་ཀ་སྐུ་མདོག་དཀར་པོ་ཞལ་གཅིག་ཕྱག་གཉིས་པ་རྡོ་རྗེ་དང་དྲིལ་བུ་འཛིན་པས་ཡུམ་ལ་འཁྱུད་པ། རུས་པའི་རྒྱན་དྲུག་གིས་བརྒྱན་པ། ཞབས་རྡོ་རྗེའི་དཀྱིལ་མོ་དཀྲུང་གིས་བཞུགས་པའི་པང་ན། ཡུམ་རྡོ་རྗེ་སྙེ་མ་དཀར་མོ་གྲི་གུག་དང་ཐོད་པ་འཛིན་པ། ཕྱག་རྒྱ་ལྔས་བརྒྱན་པ་དང་མཉམ་པར་སྦྱོར་བ། ཡབ་ཀྱི་ཐུགས་ཁར་ཟླ་བའི་སྟེང་དུ་ཧཱུྃ་དཀར་པོ།
དེ་ལས་འོད་ཟེར་འཕྲོས་པས་དེ་བཞིན་གཤེགས་པ་ཐམས་ཅད་ཀྱི་ཐུགས་ཀྱི་སྙིང་པོ་ཡེ་ཤེས་ཀྱི་བདུད་རྩི་སྤྱན་དྲངས་ནས་ཧཱུྃ་ལ་ཐིམ། བཅོམ་ལྡན་འདས་བདག་དང་སེམས་ཅན་ཐམས་ཅད་ཀྱི་སྡིག་སྒྲིབ་ཉེས་ལྟུང་དྲི་མའི་ཚོགས་ཐམས་ཅད་བྱང་ཞིང་དག་པར་བྱིན་གྱིས་བརླབ་ཏུ་གསོལ། ཞེས་གསོལ་བ་བཏབ་པས། ཧཱུྃ་ལས་བདུད་བརྩིའི་རྒྱུན་བབས་པས་ཡབ་ཀྱི་སྐུ་གང་། རྡོ་རྗེའི་ལམ་ནས་བརྒྱུད། ཡུམ་གྱི་པད་མར་བབས་པས། ཡུམ་གྱི་སྐུ་གང་ཡབ་ཡུམ་གཉིས་ཆར་གྱི་སྐུ་ཐམས་ཅད་ལས་བདུད་རྩིའི་རྒྱུན་བབས་པ་བདག་གི་སྤྱི་བོ་ནས་ཞུགས། ཚེ་ཐོག་མ་མེད་པ་ནས་བསགས་པའི་སྡིག་སྒྲིབ་ལས་ངན་ཐམས་ཅད་དུད་ཁུ་དང་རྣག་ཁྲག་གི་རྣམ་པས་བཤང་གཅི་གཉིས་དང་རྐང་མཐིལ་གཉིས་ནས་ཐོན། ཤུལ་ཐམས་ཅད་བདུད་རྩི་དཀར་པོས་གང་བར་བསམ་ཞིང་། ངག་ཏུ།
ཨོཾ་ཤཱི་བཛྲ་ཧེ་རུ་ཀ་སོགས་ཉི་ཤུ་རྩ་གཅིག་བརྗོད། ལག་པ་རྡོ་རྗེ་ཐལ་མོ་སྙིང་ཁར་སྦྱར་ལ། བདག་ནི་མི་ཤེས་རྨོངས་པ་ཡིས། ། དམ་ཚིག་ལས་ནི་འགལ་ཞིང་ཉམས། ། བླ་མ་མགོན་པོས་སྐྱབས་མཛོད་ཅིག ། གཙོ་བོ་རྡོ་རྗེ་འཛིན་པ་སྟེ། ། ཐུགས་རྗེ་ཆེན་པོའི་བདག་ཉིད་ཅན། ། འགྲོ་བའི་གཙོ་ལ་བདག་སྐྱབས་མཆི། ། སྐུ་གསུང་ཐུགས་རྩ་བ་དང་ཡན་ལག་གི་ཉེས་པ་ཐམས་ཅད་མཐོལ་ལོ་བཤགས་སོ། ། སྡིག་སྒྲིབ་ཉེས་ལྟུང་དྲི་མའི་ཚོགས་རྩ་བ་ནས་བྱང་ཞིང་དག་པར་བྱིན་གྱིས་བརླབ་ཏུ་གསོལ།
རྡོ་རྗེ་སེམས་དཔའ་ཡབ་ཡུམ་འོད་དུ་ཞུ་ནས་རང་ལ་ཐིམ། རང་སྐད་ཅིག་གི་ཀྱེ་རྡོ་རྗེར་གསལ་བའི་ཐུགས་ཀར་པད་ཉིའི་སྟེང་དུ་ཧཱུྃ་སྔོན་པོ་ལས་འོད་འཕྲོས། རང་བཞིན་གྱི་གནས་ནས་ཀྱེ་རྡོ་རྗེ་ལྷ་དགུའི་དཀྱིལ་འཁོར་ལ་བླ་མ་མི་བསྐྱོད་པའི་རྣམ་པས་དབུ་བརྒྱན་པ། ཨོཾ་བཛྲ་ས་མཱ་ཛཿ གང་གི་དྲིན་གྱི་བདེ་ཆེན་ཉིད། ། སྐད་ཅིག་ཉིད་ལ་འཆར་བ་གང་། ། བླ་མ་རིན་ཆེན་ལྟ་བུའི་སྐུ། ། རྡོ་རྗེའི་ཅན་ཞབས་པད་ལ་འདུད། ། འཁོར་བའི་འདམ་ཚོགས་ནང་གནས་པ། ། ཐུགས་རྗེའི་ཕྱག་གི་དྲངས་མཛད་དེ། །
ཡེ་ཤེས་བདུད་རྩིས་ཚིམ་མཛད་པ། ། བླ་མའི་ཞབས་ཀྱི་པདྨོརའདུད། ། སངས་རྒྱས་ཀུན་གྱི་རང་བཞིན་སྐུ། ། སློབ་དཔོན་ལ་ནི་བདག་སྐྱབས་མཆི། ། དང་པོར་མེ་ཏོག་ཕོག་པ་ཡི། ། དཀྱིལ་འཁོར་ལྷ་ཚོགས་རྣམས་ལ་འདུད། ། དཀར་མོ་རི་དྭགས་མཚན་མ་འཛིན། ། ཆོམ་རྐུན་བདུད་ལས་རྒྱལ་བའི་སྣོད། ། རོ་ལངས་མ་ནི་ཆུ་ལག་མ། ། གྷསྨ་རི་ནི་སྨན་འཛིན་ཅིང་། །
པུཀྐ་སི་ནི་རྡོ་རྗེའི་ལག ། དེ་བཞིན་རི་ཁྲོད་མ་རོ་འཛིན། ། གདོལ་པ་མོ་ནི་ཅང་ཏེའུ་རྡུང་། ། འདི་རྣམས་ཀྱིས་ནི་གཙོ་བོ་མཆོད། ། འདོད་ཆགས་ཆེན་པོ་རྗེས་ཆགས་པ། ། གཡུང་མོས་སྐུ་ལ་འཁྱུད་པ་ཉིད། ། ཁྱོད་ནི་རྣལ་འབྱོར་མ་ཚོགས་ཡོངས་སུ་བསྐོར། ། ཁྱོད་ནི་ཉིད་ཀྱི་ཐུགས་ཀྱིས་མཉེས་བྱས་ཏེ། ། ཁྱེད་ནི་རྒྱུ་དང་མི་རྒྱུ་འགྲོ་བ་ཀུན་བརྒྱན་ནས། ། སྙིང་རྗེའི་ཐུགས་ཀྱི་སེམས་ཅན་སད་མཛད་མ། །
སྒྱུ་མའི་སྤྲོས་པ་རྡོ་རྗེ་སྒྲུབ་པའི་ཡིད། ། ཧེ་རུ་ཀ་དཔལ་རྡོ་རྗེ་ཡིད་ཀྱི་དགྱེས། ། ཚར་རེ། དཀོན་མཆོག་གསུམ་ལ་བདག་སྐྱབས་མཆི། ། སྡིག་པ་ཐམས་ཅད་སོ་སོར་བཤགས། ། འགྲོ་བའི་དགེ་ལ་རྗེས་ཡི་རངས། ། སངས་རྒྱས་བྱང་ཆུབ་ཡིད་ཀྱིས་བཟུང་། ། སངས་རྒྱས་ཆོས་དང་ཚོགས་མཆོག་ལ། ། བྱང་ཆུབ་བར་དུ་སྐྱབས་སུ་མཆི། ། རང་གཞན་དོན་ནི་རབ་བསྒྲུབ་ཕྱིར། །
བྱང་ཆུབ་སེམས་ནི་བསྐྱེད་པར་བགྱི། ། བྱང་ཆུབ་མཆོག་གི་སེམས་ནི་བསྐྱེད་བགྱིས་ནས། ། སེམས་ཅན་ཐམས་ཅད་བདག་གི་མགྲོན་དུ་གཉེར། ། བྱང་ཆུབ་སྤྱོད་མཆོག་ཡིད་འོང་སྤྱད་པར་བགྱི། ། འགྲོ་ལ་ཕན་ཕྱིར་སངས་རྒྱས་འགྲུབ་པར་ཤོག ། ཚར་གསུམ། སྲས་བཅས་སངས་རྒྱས་ཐམས་ཅད་དང་། ། དཔའ་བོ་རྣལ་འབྱོར་མ་རྣམས་ཀུན། ། ཐམས་ཅད་བདག་ལ་དགོངས་སུ་གསོལ། ། བདག་མིང་འདི་ཞེས་བགྱི་བ་ཡིས། །
དུས་འདི་ནས་ནི་བཟུང་ནས་སུ། ། ཇི་སྲིད་བྱང་ཆུབ་སྙིང་པོའི་བར། ། ཇི་ལྟར་དུས་གསུམ་མགོན་པོ་རྣམས། ། བྱང་ཆུབ་ཏུ་ནི་ངེས་མཛད་པའི། ། བྱང་ཆུབ་སེམས་ནི་བླ་ན་མེད། ། དམ་པ་བདག་གིས་བསྐྱེད་པར་བགྱི། ། ཚུལ་ཁྲིམས་ཀྱི་ནི་བསླབ་པ་དང་། ། དགེ་བའི་ཆོས་ནི་སྡུད་པ་དང་། ། སེམས་ཅན་དོན་བྱེད་ཚུལ་ཁྲིམས་གསུམ། ། སོ་སོར་བརྟན་པོར་བཟུང་བར་བགྱི། །
སངས་རྒྱས་ཆོས་དང་དགེ་འདུན་ཏེ། ། བླ་ན་མེད་པའི་དཀོན་མཆོག་གསུམ། ། སངས་རྒྱས་རྣལ་འབྱོར་ལས་སྐྱེས་པའི། ། སྡོམ་པ་དེང་ནས་བརྟན་པོར་བཟུང་། ། རྡོ་རྗེ་རིགས་མཆོག་ཆེན་པོ་ལ། ། རྡོ་རྗེ་དྲིལ་བུའི་ཕྱག་རྒྱ་ཡང་། ། ཡང་དག་ཉིད་དུ་བཟུང་བར་བགྱི། ། སློབ་དཔོན་དག་ཀྱང་བཟུང་བར་བགྱི། ། རིན་ཆེན་རིགས་མཆོག་ཆེན་པོ་ཡི། ། དམ་ཚིག་ཡིད་དུ་འོང་བ་ལ། །
ཉིན་རེ་བཞིན་ནི་དུས་དྲུག་ཏུ། ། སྦྱིན་པ་རྣམ་བཞི་རྟག་ཏུ་སྦྱིན། ། བྱང་ཆུབ་ཆེན་པོ་ལས་བྱུང་བའི། ། པདྨའི་རིགས་ཆེན་དག་པ་ལས། ། ཕྱི་ནང་གསང་བ་ཐེག་པ་གསུམ། ། དམ་པའི་ཆོས་ནི་མ་ལུས་བཟུང་། ། ལས་ཀྱི་རིགས་མཆོག་ཆེན་པོ་ལ། ། སྡོམ་པ་ཐམས་ཅད་ལྡན་པར་ནི། ། ཡང་དག་ཉིད་དུ་གཟུང་བར་བགྱི། ། མཆོད་པའི་ལས་ཀྱང་ཅི་ནུས་བགྱི། །
བྱང་ཆུབ་སེམས་ནི་བླ་མེད་མཆོག ། དམ་པ་བདག་གིས་བསྐྱེད་བགྱིས་ནས། ། སེམས་ཅན་ཀུན་གྱི་དོན་གྱི་ཕྱིར། ། བདག་གིས་སྡོམ་པ་མ་ལུས་བཟུང་། ། མ་བསྒྲལ་བ་རྣམས་བདག་གིས་བསྒྲལ། ། མ་གྲོལ་བ་རྣམས་བདག་གིས་དགྲོལ། ། དབུགས་མ་ཕྱིན་པ་དབུགས་དབྱུང་ཞིང་། ། སེམས་ཅན་མྱ་ངན་འདས་ལ་དགོད། ། ཚར་གསུམ། སེམས་ཅན་ཐམས་ཅད་བདེ་བ་དང་བདེ་བའི་རྒྱུ་དང་ལྡན་པར་གྱུར་ཅིག
སྡུག་བསྔལ་དང་སྡུག་བསྔལ་གྱི་རྒྱུ་དང་བྲལ་བར་གྱུར་ཅིག སྡུག་བསྔལ་མེད་པའི་བདེ་བ་དང་དུས་རྟག་ཏུ་མི་འབྲལ་བར་གྱུར་ཅིག བདེ་སྡུག་གི་རྒྱུ་ཕན་ཚུན་ཆགས་སྡང་མེད་པར་གྱུར་ཅིག ཨོཾ་ཤཱུ་ནྱ་ཏཱ་ཛྙཱ་ན་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། སྟོང་པའི་ངང་ལས་པཾ་ལས་པདྨ་རཾ་ལས་ཉི་མའི་སྟེང་དུ། ཧཱུྃ་ལས་སྣ་ཚོགས་རྡོ་རྗེ་ཤར་དཀར། ལྷོ་སེར། ནུབ་དམར། བྱང་ལྗང་། ལྟེ་བ་མཐིང་ནག་ལ་ཧཱུྃ་གིས་མཚན་པ།
ཧཱུྃ་ལས་འོད་འཕྲོས་པས། འོག་རྡོ་རྗེའི་ས་གཞི། ཁོར་ཡུག་རྡོ་རྗེའི་ར་བ། སྟེང་རྡོ་རྗེའི་གུར། ཕྱི་རོལ་ཡེ་ཤེས་ཀྱི་མེ་རབ་ཏུ་འབར་བས་བསྐོར་བའི་སྲུང་བའི་འཁོར་ལོར་གྱུར། ཨོཾ་བཛྲ་རཀྵ་རཀྵ་ཧཱུྃ་ཧཱུྃ་ཧཱུྃ་ཕཊ་སྭཱ་ཧཱ། དེའི་ནང་དུ་སྣ་ཚོགས་རྡོ་རྗེའི་ལྟེ་བའི་སྟེང་དུ་བྷྲཱུྃ་ལས་འཁོར་ལོ་སེར་པོ་རྩིབས་བཅུ་པ། རྩེ་མོ་རྣོ་བ། གོ་སྐབས་མེད་པ། ཁོག་པ་སྟོང་པ་ཡངས་ཤིང་རྒྱ་ཆེ་བ།
དེ་དབུས་དང་ཕྱོགས་བཅུར་ཉི་མའི་དཀྱིལ་འཁོར། དབུས་ཀྱི་ཉི་མའི་སྟེང་དུ་བྷྲཱུྃ་སེར་པོ་གཞན་ཐམས་ཅད་དུ་ཧཱུྃ་ཧཱུྃ་ཧཱུྃ་ཧཱུྃ་ཧཱུྃ་ཧཱུྃ་ཧཱུྃ་ཧཱུྃ་ཧཱུྃ་ཧཱུྃ། ལྷོའི་དཀར་པོ། ནུབ་ཀྱི་དམར་པོ། གཞན་ཐམས་ཅད་སྔོན་པོ། དེ་རྣམས་ཡོངས་སུ་གྱུར་པ་ལས། དབུས་སུ་རང་ཉིད་ཧཱུྃ་མཛད་རྡོ་རྗེ་དང་དྲིལ་བུ་ཐུགས་ཀར་བསྣོལ་ནས་འཛིན་པ། ཤར་དུ་གཤིན་རྗེའི་གཤེད་སྔོན་པོ་ཐོ་བ་འཛིན་པ། ལྷོར་ཤེས་རབ་མཐར་བྱེད་དཀར་པོ་བེ་ཅོན་འཛིན་པ། ནུབ་ཏུ་པདྨ་མཐར་བྱེད་དམར་པོ་པདྨ་འཛིན་པ།
བྱང་དུ་བགེགས་མཐར་བྱེད་སྔོན་པོ་རྡོ་རྗེ་འཛིན་པ། བྱང་ཤར་དུ་མི་གཡོ་བ་སྔོན་པོ་རལ་གྲི་འཛིན་པ། ཤར་ལྷོར་འདོད་པའི་རྒྱལ་པོ་སྔོན་པོ་ལྕགས་ཀྱུ་འཛིན་པ། ལྷོ་ནུབ་ཏུ་དབྱུག་སྔོན་ཅན་སྔོན་པོ་དབྱུག་པ་འཛིན་པ། ནུབ་བྱང་དུ་སྟོབས་པོ་ཆེ་སྔོན་པོ་རྩེ་གསུམ་འཛིན་པ། སྟེང་དུ་གཙུག་ཏོར་འཁོར་ལོས་བསྒྱུར་བ་སེར་པོ་འཁོར་ལོ་འཛིན་པ། འོག་ཏུ་གནོད་མཛེས་སྔོན་པོ་གཏུན་ཤིང་འཛིན་པ། ཧཱུྃ་མཛད་མ་ཡིན་པ་གཞན་ཐམས་ཅད་གཡས་པས་རང་རང་གི་ཕྱག་མཚན་འཕྱར་བའི་ཚུལ་དུ་འཛིན་ཅིང་། གཡོན་པས་ཐུགས་ཀར་སྡིགས་མཛུབ་མཛད་པ། ཕྱོགས་བཞི་སྟེང་འོག་གི་ཁྲོ་བོ་རྣམས་རབ་ཏུ་བརྗིད་ཅིང་ཁྲོས་པ།
སྐྲ་སེར་པོ་གྱེན་དུ་བརྫེས་པ། སྦྲུལ་འབུམ་གྱིས་བརྒྱན་ཅིང་། སྟག་གི་ལྤགས་པའི་ཤམ་ཐབས་ཅན། ཁྲོ་བོ་གཞན་རྣམས་འཛུམ་ཁྲོ་དབུ་སྐྲ་ནག་པོ་རིན་པོ་ཆེའི་རྒྱན་དང་དར་གྱི་ཤམ་ཐབས་ཅན་ཐམས་ཅད་ཀྱང་ཡེ་ཤེས་ཀྱི་མེ་འབར་བའི་དབུས་ན་ཞབས་གཡོན་བརྐྱང་གིས་བཞུགས་པའི་དཔྲལ་བར་ཨོཾ། མགྲིན་པར་ཨཱཿ སྙིང་ཁར་ཧཱུྃ། དེ་ལས་འོད་འཕྲོས་ཁྲོ་བོ་བཅུ་གཅིག་སྲུང་འཁོར་དང་བཅས་པ་ལ་ཡེ་ཤེས་ཀྱི་ཁྲོ་བོའི་ཚོགས་དཔག་ཏུ་མེད་པས་བསྐོར་བ་བཛྲ་ས་མཱ་ཛཿ ཛཿཧཱུྃ་བཾ་ཧོཿ གཉིས་སུ་མེད་པར་ཐིམ། ཡང་འོད་འཕྲོས་དབང་གི་ལྷ་རིགས་ལྔ་འཁོར་བཅས་བཛྲ་ས་མཱ་ཛཿ
ཨོཾ་ཨ་བྷི་ཥིཉྩ་ཏུ་མཱཾ། ཨོཾ་བཛྲཱི་བྷ་ཝ་ཨ་བྷི་ཥིཉྩ་ཧཱུྃ། བུམ་པའི་ཆུས་དབང་བསྐུར། སྐུ་གང་། དྲི་མ་དག ཆུ་ལྷག་མ་ཡར་ལུད་པ་ལས་གཤིན་རྗེ་གཤེད་ལ་རྣམ་པར་སྣང་མཛད། པདྨ་མཐར་བྱེད་ལ་འོད་དཔག་མེད། གཞན་ཐམས་ཅད་ལ་མི་བསྐྱོད་པས་དབུ་བརྒྱན། རང་གི་སྙིང་ཁར་ཉི་མའི་སྟེང་དུ་ཧཱུྃ་སྔོན་པོ་དེ་ལས་འོད་འཕྲོས་ཁྲོ་བོ་རྣམས་དང་། འཁོར་ལོ་གཡས་སུ་འཁོར་བ་ལས་འོད་ཟེར་མེ་མདག་ལྟ་བུ་དཔག་ཏུ་མེད་པ་སྤྲོས།
དགྲ་བགེགས་གདུག་པ་ཅན་རྣམས་བསྲེགས་ཤིང་། ལྷག་མ་རྣམས་དཔག་ཚད་བརྒྱའི་ཕ་རོལ་དུ་བསྐྲད་དེ་བར་ཆད་བྲལ་བར་གྱུར། ཧཱུྃ་ཅི་རིགས་བཟླས། ཨོཾ་བཛྲ་རཀྵ་རཀྵ་ཧཱུྃ་ཧཱུྃ་ཧཱུྃ་ཕཊ་ཕཊ་ཕཊ་སྭཱ་ཧཱ། སྔོན་འགྲོའོ། ། དངོས་བཞི་ལ་དྲུག་ལས། དང་པོ་གཞལ་ཡས་ཁང་བསྐྱེད་པ་རྣམ་པར་སྣང་མཛད་ཀྱི་ཡན་ལག་ནི། རང་ཉིད་ཧཱུྃ་མཛད་ཞུ་བ་ལས། ཨེ་ལས་ཆོས་འབྱུང་གྲུ་གསུམ་ཕྱི་དཀར་ལ་ནང་དམར་བ་གདེངས་ཀ་ཆེ་བ་གྱེན་དུ་ཕྱོགས་པ་རྩ་བ་ཕྲ་བ་ཐུར་དུ་ཟུག་པ། དེའི་ནང་དུ་ཡཾ་ལས་རླུང་གི་དཀྱིལ་འཁོར་སྔོན་པོ་ཡཾ་གྱིས་མཚན་པ།
དེའི་སྟེང་དུ་རཾ་ལས་མེའི་དཀྱིལ་འཁོར་གྲུ་གསུམ་དམར་པོ་རཾ་གྱིས་མཚན་པ། དེའི་སྟེང་དུ་བཾ་ལས་ཆུའི་དཀྱིལ་འཁོར་དཀར་པོ་ཟླུམ་པོ་བཾ་གྱིས་མཚན་པ། དེའི་སྟེང་དུ་ལཾ་ལས་སའི་དཀྱིལ་འཁོར་གྲུ་བཞི་སེར་པོ་ལཾ་གྱིས་མཚན་པ། དེའི་སྟེང་དུ་བྷྲཱུྃ་ལས་འཁོར་ལོ་སེར་པོ་རྩིབས་བཅུ་པ་བྷྲཱུྃ་གྱིས་མཚན་པ། དེའི་སྟེང་དུ་ཨོཾ་ཨཱཿཧཱུྃ་ཧོཿ དམར་པོ་གཉིས་ཀྱི་མཐའ་རྟེན་པ། དེ་ལས་དེ་འདྲ་བའི་སེམས་སྣང་ཆད་འབྱུང་བཞི་འཁོར་ལོ་དང་རོ་གཅིག་ཏུ་འདྲེས་པ་ལས། རིན་པོ་ཆེ་སྣ་ཚོགས་ལས་གྲུབ་པའི་གཞལ་ཡས་ཁང་གྲུ་བཞི་སྒོ་བཞི་རྟ་བབས་བཞིས་མཛེས་པ་ཕྱི་ནས་རིམ་པ་བཞིན་དཀར་སེར་དམར་ལྗང་། སྔོ་བའི་རྩིག་པ་རིམ་པ་ལྔ་དང་ལྡན་པའི་སྟེང་དུ་རིན་པོ་ཆེའི་ཕ་གུ་དང་། དྲྭ་བ་དྲྭ་ཕྱེད་མདའ་ཡབ་པུ་ཤུས་བརྒྱན་ཅིང་དབུས་ཕྱུར་བུར་གྱུར་པའི་རྩེ་མོར་རྡོ་རྗེ་ནོར་བུའི་ཏོག་གིས་སྤྲས་པ།
ནང་ཀ་བ་བརྒྱད་དང་ལྡན་པའི་སྟེང་དུ་རྡོ་རྗེའི་གདུང་ཟླུམ་པོ་དང་། དེའི་སྟེང་རྡོ་རྗེའི་གདུང་བཞི་མིག་མངས་རིས་སུ་ཕུབ་པ། ཕྱི་རོལ་འདོད་ཡོན་གྱི་སྣམ་བུ་དམར་པོ་ལ་མཆོད་པའི་ལྷ་མོ་བཅུ་དྲུག་གིས་བསྐོར་བ། དེའི་ཕྱི་རོལ་གྱི་ཕྱོགས་མཚམས་བརྒྱད་དུ། དུར་ཁྲོད་བརྒྱད། ཤིང་བརྒྱད། ཕྱོགས་སྐྱོང་བརྒྱད། ཞིང་སྐྱོང་བརྒྱད། ཀླུ་བརྒྱད། སྤྲིན་བརྒྱད།
མཆོད་རྟེན་བརྒྱད། ཆུ་བརྒྱད། མེ་བརྒྱད། གྲུབ་པ་ཐོབ་པའི་དཔའ་བོ་དང་། མཁའ་འགྲོ། རོ་དང་རོ་ལངས། འདྲེ་དང་། སྲིན་པོ། ཤ་ཟའི་ཚོགས་ཀྱིས་གང་བ། གཞལ་ཡས་ཁང་གི་ནང་གི་ལྷ་སྣམ་ཤར་དཀར།
ལྷོ་སེར། ནུབ་དམར། བྱང་ལྗང་། ལྟེ་བ་མཐིང་ནག་གི་དབུས་སུ་སྣ་ཚོགས་པདྨ་འདབ་མ་བརྒྱད་པའི་ལྟེ་བར་ཉི་མའི་དཀྱིལ་འཁོར་གྱི་སྟེང་དུ། ཉོན་མོངས་པའི་བདུད་ཚངས་པ་སེར་པོ། ཕུང་པོའི་བདུད་དབང་པོ་དཀར་པོ། ལྷའི་བུའི་བདུད་ཉེ་དབང་སྔོན་པོ། འཆི་བདག་གི་བདུད་དྲག་པོ་ནག་པོ། འདབ་མ་བརྒྱད་ལ་ཟླ་བའི་སྟེང་དུ། ཤར་དུ་ཚངས་པ།
ལྷོར་དབང་པོ། ནུབ་ཏུ་ཉེ་དབང་། བྱང་དུ་དྲག་པོ། བྱང་ཤར་དུ་གཤིན་རྗེ། ཤར་ལྷོར་ནོར་བདག ལྷོ་ནུབ་ཏུ་སྲིན་པོ། ནུབ་བྱང་དུ་ཐགས་བཟང་རིས་རྣམས་འགྱེལ་ཞིང་གདོང་གྱེན་དུ་ཕྱོགས་པའོ། ། ཨོཾ་སརྦ་ཏ་ཐཱ་ག་ཏ་ནཱི་ལ་ཡ་བཛྲ་སྭ་བྷཱ་བ་ཨཱཏྨ་ཀོ྅ཧཾ། གཉིས་པ་རྡོ་རྗེ་སེམས་དཔའ་རྗེས་སུ་ཆགས་པའི་ཡན་ལག་ནི། དབུས་ཀྱི་གདན་གྱི་སྟེང་དུ་ཧཱུྃ་ལས།
རང་ཉིད་རྒྱུ་རྡོ་རྗེ་འཛིན་པ་དཀར་པོ་ཞལ་བརྒྱད་ཕྱག་བཅུ་དྲུག ཞབས་བཞི་པ། རྩ་བའི་ཞལ་དཀར། གཡས་སྔོ་སོགས་འོག་འབྲས་བུའི་སྐབས་བཞིན་དེའི་པང་ན་ཨཾ་ལས་ཡུམ་རྡོ་རྗེ་བདག་མེད་མ་ནས་བཞུགས་པའོ། ། ཡུམ་གྱི་མཁའ་ཨ་ལས་པདྨ་དམར་པོ་འདབ་བརྒྱད་ཟེའུ་འབྲུ་ལ་ཨས་མཚན་པ། ཨོཾ་པདྨ་སུ་ཁ་དྷ་ར་མ་ཧཱ་རཱ་ག་སུ་ཁཾ་ད་དཱ་ཙ་ཏུ་རཱ་ནནྡ་བྷ་ག་བི་ཤྭ་ཧཱུྃ་ཧཱུྃ་ཧཱུྃ་ཀརྻཾ་ཀུ་རུ་ཥྭ་མེ། ཡབ་ཀྱི་གསང་གནས་ཧཱུྃ་ལས་རྡོ་རྗེ་སྔོན་པོ་རྩེ་ལྔ་པ་ལྟེ་བར་ཧཱུྃ་གིས་མཚན་པ། ཨོཾ་བཛྲ་མ་ཧཱ་དྭེ་ཥ་ཙ་ཏུ་རཱ་ནནྡ་ཡ་ཀ་ཁ་ག་མུ་ཥཻ་ཀ་ར་སྭཱ་ནཱ་ཐ་ཧཱུྃ་ཧཱུྃ་ཧཱུྃ་ཀརྻཾ་ཀུ་རུ་ཥྭ་མེ། ཡབ་ཡུམ་སྙོམས་པར་ཞུགས་པའི་དགའ་བའི་སྒྲས་ཕྱོགས་བཅུའི་སངས་རྒྱས་ཐམས་ཅད་སྤྱན་དྲངས་ཡབ་ཀྱི་ཞལ་དུ་ཞུགས། ཐུགས་དཀར་རྗེས་ཆགས་ཀྱི་མེས་འོད་དུ་ཞུ།
ཡབ་ཀྱི་གསང་གནས་ནས་ཡུམ་གྱི་མཁར་བབས་ཐིག་ལེ་བརྒྱད་དུ་གྱུར། དེ་རྣམས་གཾ ཙཾ། བཾ། གྷཾ། པཾ། ཤཾ ལཾ། ཌཾ་རྣམས་སུ་གྱུར་པ་ཕྱིར་ཐོན། སོ་སོའི་གདན་གྱི་སྟེང་དུ་ལྷ་མོ་རྣམས་སུ་གྱུར་པ་ནི།
ཤར་དུ་གཽ་རི་ནག་མོ་གཡས་གྲི་གུག གཡོན་ཉ་རོ་ཧི་ཏ་འཛིན་པ། ལྷོར་ཙཽ་རི་དམར་མོ་གཡས་ཌ་མ་རུ། གཡོན་ཕག་པ་འཛིན་པ། ནུབ་ཏུ་བཻ་ཏ་ལི་སེར་མོ། གཡས་རུས་སྦལ། གཡོན་ཐོད་པ་འཛིན་པ། བྱང་དུ་གྷསྨ་རི་ལྗང་ཁུ་གཡས་སྦྲུལ། གཡོན་ཐོད་པ། བྱང་ཤར་དུ་པུཀྐ་སི་སྔོན་མོ་གཡས་སེང་གེ།
གཡོན་དགྲ་སྟ། ཤར་ལྷོར་རི་ཁྲོད་མ་དཀར་མོ་གཡས་དགེ་སློང་། གཡོན་འཁར་གསིལ། ལྷོ་ནུབ་ཏུ་གདོལ་པ་མོ་སྔོན་མོ་གཡས་འཁོར་ལོ། གཡོན་ཐོང་གཤོལ། ནུབ་བྱང་དུ་གཡུང་མོ་ལྗང་སྔོན་གཡས་རྡོ་རྗེ། གཡོན་སྡིགས་མཛུབ་མཛད་པ། ཐམས་ཅད་ཀྱང་ཞལ་གཅིག་ཕྱག་གཉིས་སྤྱན་གསུམ་པ། སྐྲ་སེར་པོ་གྱེན་དུ་བརྫེས་པ། གཅེར་བུ་རུས་པའི་རྒྱན་ལྔ་དང་།
མི་མགོ་སྐམ་པོ་ལྔས་དབུ་བརྒྱན་ཞིང་། སྐམ་པོ་ལྔ་བཅུའི་དོ་ཤལ་ཅན། གཡོན་བརྐྱང་གི་གར་སྟབས་ཀྱིས་ཡེ་ཤེས་ཀྱི་མེ་འབར་བའི་དབུས་ན་བཞུགས་པའོ། ། ཡབ་ཡུམ་སྙོམས་པར་ཞུགས་པའི་དགའ་བའི་སྒྲས་བར་སྣང་གི་ཡིག་འབྲུ་ལྔ་ཡབ་ཀྱི་ཞལ་དུ་ཞུགས། ཐིག་ལེར་གྱུར་པ་ཡུམ་གྱི་མཁར་བབས་པས། རྗེས་སུ་ཆགས་པའི་མེས་འོད་དུ་ཞུ་ནས་བདེ་བ་ཆེན་པོའི་ངོ་བོ་ཐིག་ལེར་གྱུར། ཨོཾ་སརྦ་ཏ་ཐཱ་ག་ཏ་ཨ་ནུ་རཱ་ག་ཎ་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། མཚམས་མ་བཞིས་བསྐུལ་བར་བསམ་ཞིང་། རྗེ་བཙུན་སྙིང་རྗེས་ཡིད་བཞེངས་ཤིག ། པུཀྐ་སི་ནི་བདག་ལ་སྐྱོབས། །
སྟོང་པའི་རང་བཞིན་ཉིད་སྤོངས་ལ། ། བདག་ལ་བདེ་ཆེན་སྦྱོར་བཞེད་མཛོད། ། ཁྱོད་མེད་ན་ནི་བདག་འགུམས་པས། ། ཀྱཻ་རྡོ་རྗེ་ཁྱོད་བཞེངས་ཤིག ། སྟོང་པའི་རང་བཞིན་ཉིད་སྤོངས་ལ། ། རི་ཁྲོད་མ་འབྲས་འགྲུབ་པར་མཛོད། ། དགའ་གཙོ་འཇིག་རྟེན་མགྲོན་གཉེར་བ། ། སྟོང་པ་ཉིད་ལ་བཞུགས་སམ་ཅི། ། ཁྱོད་མེད་ཕྱོགས་ནི་མི་འཚལ་ན། ། གདོལ་བ་མོ་བདག་ཞུ་བ་བགྱིད། །
བདག་གིས་ཁྱེད་ཀྱི་ཐུགས་འཚལ་གྱིས། ། མིག་འཕྲུལ་མངའ་བ་ཁྱོད་བཞེངས་ཤིག ། གཡུང་མོ་བདག་ཉིད་དྲན་ཉམས་པས། ། སྙིང་རྗེ་རྒྱུན་ཆད་མ་མཛད་ཅིག ། ཞེས་བསྐུལ་བས་ཐིག་ལེ་དེ་ཧཱུྃ་ཨཾ་སྔོན་པོ་འོད་འབར་ཞིང་འཇིགས་པར་གྱུར། དེ་ཞུ་བ་ལ་འབྲས་བུ་རྡོ་རྗེ་འཛིན་པ་སྐུ་མདོག་སྔོན་པོ་ཞལ་བརྒྱད། ཕྱག་བཅུ་དྲུག ཞབས་བཞི་པ། རྩ་བའི་ཞལ་སྔོ། གཡས་དཀར།
གཡོན་དམར། སྟེང་ཞལ་དུད་ཁ། རྒྱབ་ཞལ་བཞི་པ། ཞལ་རེ་རེ་ལ་སྤྱན་གསུམ་གསུམ་དང་ལྡན་པ། མཆེ་བ་གཙིགས་པ། དབུ་སྐྲ་སེར་པོ་གྱེན་དུ་བརྫེས་ཤིང་། སྤྱི་བོར་སྣ་ཚོགས་རྡོ་རྗེས་མཚན་པ། ཕྱག་བཅུ་དྲུག་གིས་ཐོད་པ་བཅུ་དྲུག་བཟུང་བའི། གཡས་ཀྱི་དང་པོ་ན་གླང་པོ་ཆེ་དཀར་པོ། གཡོན་གྱི་དང་པོ་ན་སའི་ལྷ་སེར་པོ།
དེ་གཉིས་ཀྱི་ཡུམ་ལ་འཁྱུད་པ། གཡས་ཀྱི་གཉིས་པ་ན་རྟ་སྔོན་པོ། གསུམ་པ་ན་བོང་བུ་གྭ་པ། བཞི་པ་ན་གླང་དམར་པོ། ལྔ་པ་ན་རྔ་མོང་ཐལ་ཁ། དྲུག་པ་ན་མི་དམར་པོ། བདུན་པ་ན་ཤ་ར་བྷ་སྔོན་པོ། བརྒྱད་པ་ན་བྱི་ལ་གྭ་པ། གཡོན་གྱི་གཉིས་པ་ན་ཆུའི་ལྷ་དཀར་པོ། གསུམ་པ་ན་མེའི་ལྷ་དམར་པོ།
བཞི་པ་ན་རླུང་གི་ལྷ་ལྗང་ཁུ། ལྔ་པ་ན་ཟླ་བའི་ལྷ་དཀར་པོ། དྲུག་པ་ན་ཉི་མའི་ལྷ་དམར་པོ། བདུན་པ་ན་གཤིན་རྗེ་སྔོན་པོ། བརྒྱད་པ་ན་ནོར་འཛིན་སེར་པོ། དབུ་རེ་རེ་ལ་མི་མགོ་སྐམ་པོ་ལྔ་ལྔས་དབུ་བརྒྱན་ཞིང་། རློན་པ་ལྔ་བཅུའི་དོ་ཤལ་ཅན། རུས་པའི་རྒྱན་དྲུག་དང་ལྡན་པ། ཞབས་མདུན་མ་གཉིས་གཡས་བརྐྱངས། གཡོན་བསྐུམས།
རྒྱབ་མ་གཉིས་གར་སྟབས་ཀྱིས་བཞུགས་པ། སྒེག་པ་དཔའ་བ་མི་སྡུག་པ། ། རྒོད་ཅིང་དྲག་ཤུལ་འཇིགས་སུ་རུང་། ། སྙིང་རྗེ་རྔམ་དང་ཞི་བ་ཡིས། ། གར་དགུའི་རོ་དང་ལྡན་པ་ཉིད། ། དེའི་པང་ན་ཡུམ་རྡོ་རྗེ་བདག་མེད་མ་སྐུ་མདོག་སྔོན་མོ། ཞལ་གཅིག ཕྱག་གཉིས་མ། སྤྱན་གསུམ་པ། སྐྲ་སེར་པོ་གྱེན་དུ་བརྫེས་པ།
གཡས་གྲི་གུག གཡོན་ཐོད་པ་འཛིན་པས་ཡབ་ལ་འཁྱུད་པ། མི་མགོ་སྐམ་པོ་ལྔའི་དབུ་རྒྱན་དང་། སྐམ་པོ་ལྔ་བཅུའི་དོ་ཤལ་ཅན། རུས་པའི་རྒྱན་ལྔ་དང་ལྡན་པ། གཉིས་ཀའང་ཡེ་ཤེས་ཀྱི་མེ་འབར་བའི་དབུས་ན་བཞུགས་པ། གཙོ་བོའི་ཐུགས་ཀར་ཉི་མ་ལ་གནས་པའི་ཧཱུྃ། ལྷ་མོ་རྣམས་ཀྱི་ཐུགས་ཁར་ཟླ་བའི་སྟེང་དུ། ཨཾ། གཾ
ཙཾ། བཾ། གྷཾ། པཾ། ཤཾ། ལཾ། ཌཾ་རྣམས་ལས་འོད་འཕྲོས། ཕྱི་སྣོད་ཀྱི་འཇིག་རྟེན་ལ་ཕོག་པས་གཞལ་ཡས་ཁང་དང་། བཅུད་ཀྱི་སེམས་ཅན་ལ་ཕོག་པས་ལྷ་དགུ ལྷ་རྣམས་ཀྱི་དབང་པོའི་གནས་རྣམས་སྟོང་པར་གྱུར་པ་ལས་མིག་ཏུ་མཾ་ལས་གཏི་མུག་རྡོ་རྗེ་མ་དཀར་མོ། རྣ་བར་དྭཾ་ལས་ཞེ་སྡང་རྡོ་རྗེ་མ་སྔོན་མོ།
སྣར་པཾ་ལས་སེར་སྣ་རྡོ་རྗེ་མ་སེར་མོ། ཁར་རཾ་ལས་འདོད་ཆགས་རྡོ་རྗེ་མ་དམར་མོ། དཔྲལ་བར་ཨཾ་ལས་ཕྲག་དོག་རྡོ་རྗེ་མ་ལྗང་ཁུ། སྙིང་ཁར་ནཾ་ལས་བདག་མེད་རྡོ་རྗེ་མ་ནག་མོ། སྤྱི་བོར་ཨོཾ་ལས་སྐུ་རྡོ་རྗེ་མ་དཀར་མོ། མགྲིན་པར་ཨཱཿལས་གསུང་རྡོ་རྗེ་མ་དམར་མོ། ཐུགས་ཀར་ཧཱུྃ་ལས་ཐུགས་རྡོ་རྗེ་མ་ནག་མོ། ཐམས་ཅད་ཀྱང་ཞལ་གཅིག་ཕྱག་གཉིས་མ། གྲི་གུག་དང་ཐོད་པ་དང་། ཁ་ཊྭཱཾ་ག་འཛིན་པ།
གཅེར་བུ་རུས་པའི་རྒྱན་ལྔ་དང་། མི་མགོ་སྐམ་པོ་ལྔའི་ཕྲེང་བས་བརྒྱན་པ། རོའི་གདན་ལ་དཀྱིལ་དཀྲུང་བཅས་པའི་གར་སྟབས་ཀྱིས་བཞུགས་པ། རང་གི་སྙིང་ཁའི་ཧཱུྃ་ལས་འོད་འཕྲོས། རང་བཞིན་གྱི་གནས་ནས་སངས་རྒྱས་བྱང་སེམས་ཐམས་ཅད་ཀྱེ་རྡོ་རྗེ་ལྷ་དགུའི་དཀྱིལ་འཁོར་གྱི་རྣམ་པར་ཨོཾ་ཨེ་ཧྱེ་ཧི་བྷ་ག་ཝཱན་མཧཱ་ཀ་རུ་ཎི་ཀ་ཧེ་བཛྲ་ས་པཱ་རི་ཝཱ་ར་བཛྲ་ས་མཱ་ཛཿ དཀར་མོ་རི་དྭགས་སོགས་ཀྱིས་མཆོད། ཁྱོད་ནི་རྣལ་འབྱོར་མ་སོགས་ཀྱིས་བསྟོད། ཨོཾ་བཛྲ་གཽ་རི་ཨཱ་ཀརྵ་ཡ་ཛ། ཙཽ་རི་པྲཱ་བེ་ཤ་ཡ་ཧཱུྃ། བཻ་ཏ་ལི་བནྡྷ་བཾ།
གྷསྨ་རི་ཝ་ཤྱཾ་ཀུ་རུ་ཧོ། གཉིས་སུ་མེད་པར་ཐིམ། གསུམ་པ་དབང་བསྐུར་བ་མི་བསྐྱོད་པའི་ཡན་ལག་ནི། ཡང་ཧཱུྃ་ལས་འོད་འཕྲོས། དབང་གི་ལྷ་རིགས་ལྔ་ཡུམ་བཞི་བྱང་སེམས་བརྒྱད། ལྷ་མོ་དྲུག་ཁྲོ་བོ་བཅུ་དང་བཅས་པ་བཛྲ་ས་མཱ་ཛཿ དཀར་མོ་རི་དྭགས་སོགས། ཞེ་སྡང་རྡོ་རྗེ་ཕྱག་འཚལ་བསྟོད། ། གཏི་མུག་རྡོ་རྗེ་ཕྱག་འཚལ་བསྟོད། ། སེར་སྣ་རྡོ་རྗེ་བདག་ལ་གསོལ། །
འདོད་ཆགས་རྡོ་རྗེ་བདག་ལ་སྐྱོབས། ། ཡིད་དང་ཕྲག་དོག་ཆེན་པོ་ཀུན། ། རྡོ་རྗེ་ཀུན་གྱི་དམ་ཚིག་མགོན། ། ལས་རྣམས་ཐམས་ཅད་སྒྲུབ་བྱེད་པ། ། རྡོ་རྗེ་ཅན་ཀུན་བདག་དགྱེས་མཛོད། ། བཅོམ་ལྡན་དེ་བཞིན་གཤེགས་པ་ཀུན། ། བཅོམ་ལྡན་བདག་ཉིད་ཆེན་པོ་རྣམས། ། ཐུགས་རྗེའི་རང་བཞིན་ཅན་རྣམས་ཀྱི། ། ཁྱེད་ཀྱིས་བདག་ལ་དབང་བསྐུར་གསོལ། ། ཨོཾ་སརྦ་ཏ་ཐཱ་ག་ཏ་ཨ་བྷི་ཥིཉྩ་ཏུ་མཾ།
ཞེས་གསོལ་བ་བཏབ་པས། དེ་བཞིན་གཤེགས་པ་དེ་དག་ཧེ་རུ་ཀའི་གཟུགས་སུ་གྱུར་ནས། རིན་པོ་ཆེ་སྣ་ཚོགས་ཀྱི་བུམ་པ་ཡེ་ཤེས་ཀྱི་བདུད་རྩིས་གང་བས་སྤྱི་གཙུག་ནས། སངས་རྒྱས་རྣམས་ནི་ཐམས་ཅད་ཀྱིས། ། གསང་གསུམ་གནས་ལས་བྱུང་བ་ཡི། ། ཁམས་གསུམ་ཀུན་གྱིས་ཕྱག་བྱས་པ། ། རྡོ་རྗེ་དབང་བསྐུར་ཆེན་པོ་སྦྱིན། ། ཨོཾ་བཛྲཱི་བྷ་ཝ་ཨ་བྷི་ཥིཉྩ་ཧཱུྃ། ཞེས་གསུང་ཞིང་སངས་རྒྱས་རིགས་ལྔས་བུམ་པའི་ཆུས་སྨིན་མཚམས་ཡན་ཆད་གང་། ལུས་ཀྱི་དྲི་མ་དག
བུམ་པའི་དབང་ཐོབ། ལམ་བསྐྱེད་རིམ་བསྒོམ་པ་ལ་དབང་། འབྲས་བུ་སྤྲུལ་སྐུ་འགྲུབ་པའི་རྟེན་འབྲེལ་མངོན་དུ་བྱས། སྤྱི་བོའི་འཁོར་ལོ་མི་བསྐྱོད་པ། ། རྣ་ཆའི་བདག་ཉིད་འོད་དཔག་མེད། ། མགུལ་གྱི་ཕྲེང་བ་རིན་ཆེན་བདག ། ལག་པ་རྣམ་པར་སྣང་དུ་བརྗོད། ། སྐ་རགས་ལ་ནི་དོན་ཡོད་གནས། ། ཡན་ལག་ཀུན་ལ་རྡོ་འཛིན་མགོན། ། ཆུ་རྒྱུན་དེས་མགྲིན་པ་ཡན་ཆད་གང་།
ངག་གི་དྲི་མ་དག གསང་བའི་དབང་ཐོབ། ལམ་རང་བྱིན་རླབས་སྒོམ་པ་ལ་དབང་། འབྲས་བུ་ལོངས་སྐུ་འགྲུབ་པའི་རྟེན་འབྲེལ་མངོན་དུ་བྱས། ལྟེ་བ་སྤྲུལ་པའི་འཁོར་ལོ་ལས་ཀྱི་ཕྱག་རྒྱ་སྙིང་ཁ་ཆོས་ཀྱི་འཁོར་ལོ་ཆོས་ཀྱི་ཕྱག་རྒྱ། མགྲིན་པ་ལོངས་སྤྱོད་ཀྱི་འཁོར་ལོ་དམ་ཚིག་གི་ཕྱག་རྒྱ། སྤྱི་བོ་བདེ་བ་ཆེན་པོའི་འཁོར་ལོ་ཕྱག་རྒྱ་ཆེན་པོའི་ཕྱག་རྒྱ། ཆུ་རྒྱུན་དེས་སྙིང་ཁ་ཡན་ཆད་གང་། ཡིད་ཀྱི་དྲི་མ་དག ཤེས་རབ་ཡེ་ཤེས་ཀྱི་དབང་ཐོབ།
ལམ་དཀྱིལ་འཁོར་འཁོར་ལོ་བསྒོམ་པ་ལ་དབང་། འབྲས་བུ་ཆོས་སྐུ་འགྲུབ་པའི་རྟེན་འབྲེལ་མངོན་དུ་བྱས། མིག་ཏུ་གཏི་མུག་རྡོ་རྗེ་མ། ། རྣ་བར་ཞེ་སྡང་རྡོ་རྗེ་མ། ། སྣ་ལ་སེར་སྣ་རྡོ་རྗེ་མ། ། ཁ་ལ་འདོད་ཆགས་རྡོ་རྗེ་མ། ། དཔྲལ་བར་ཕྲག་དོག་རྡོ་རྗེ་མ། ། སྙིང་ཁར་བདག་མེད་རྣལ་འབྱོར་མ། ། ཆུ་རྒྱུན་དེས་རྐང་མཐིལ་ཡན་ཆད་གང་། ལུས་ངག་ཡིད་གསུམ་གྱི་དྲི་མ་དག
དབང་བཞི་པ་ཐོབ། ལམ་རྡོ་རྗེའི་རྦ་རླབས་བསྒོམས་པ་ལ་དབང་། འབྲས་བུ་ངོ་བོ་ཉིད་ཀྱི་སྐུ་འགྲུབ་པའི་རྟེན་འབྲེལ་མངོན་དུ་བྱས་ཆུ་ལྷག་མ་ཡར་ལུད་པ་ལས་གཙོ་བོ་ཡབ་ཡུམ་གཉིས་གཽ་རི་དང་། པུཀྐ་སི་ལ་མི་བསྐྱོད་པ། ཙཽ་རི་དང་ཤཱ་བ་རི་ལ་རྣམ་པར་སྣང་མཛད། བཻ་ཏ་ལི་དང་ཙཎྜ་ལི་ལ་རིན་ཆེན་འབྱུང་ལྡན། གྷསྨ་རི་དང་ཌོཾ་བི་ནི་ལ་འོད་དཔག་མེད་པས་དབུ་རྒྱན། དབང་གི་ལྷ་རྣམས་རང་ལ་ཐིམ། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། བཞི་པ་བདུད་རྩི་མྱང་བ་འོད་དཔག་མེད་ཀྱི་ཡན་ལག་ནི།
རང་གི་མདུན་དུ་ནང་མཆོད་དངོས་སུ་བཤམས་པའམ་མེད་ན་ཡིད་ཀྱིས་བསམ་སྟེ། གཏོར་མ་ལྟར་བྱིན་གྱིས་བརླབས་ནས། རང་གཙོ་འཁོར་ཐམས་ཅད་ཀྱིས་ཞལ་དུ་མྱང་བར་བསམ་ལ། ཨོཾ་སརྦ་ཏ་ཐཱ་ག་ཏ་ཨ་མྲྀ་ཏ་སྭ་ད་ན་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། ལྔ་པ་མཆོད་པ་དོན་ཡོད་གྲུབ་པའི་ཡན་ལག་ནི། རང་གི་སྙིང་ཁ་ནས་ཧཱུྃ་ལས་སྤྲུལ་པའི་ལྷ་མོ་བརྒྱད་ཀྱིས་མཆོད་པར་བསམ་སྟེ། དཀར་མོ་རི་དྭགས་སོགས་དང་། ཨོཾ་སརྦ་ཏ་ཐཱ་ག་ཏ་པཱུ་ཛ་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། ། དྲུག་པ་བསྟོད་པ་རིན་ཆེན་འབྱུང་ལྡན་གྱི་ཡན་ལག་ནི། ལྷ་མོ་དེ་རྣམས་ཀྱིས་བསྟོད་པར་མོས་ནས།
ཁྱོད་ནི་རྣལ་འབྱོར་མ་ཚོགས་བརྗོད། ཨོཾ་སརྦ་ཏ་ཐཱ་ག་ཏ་སྟུ་ཏི་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། ཡན་ལག་དྲུག་གི་རྣལ་འབྱོར་ཏེ་བསྐྱེད་པའི་རིམ་པའོ། ། གཉིས་པ་རྫོགས་པའི་རིམ་པ་ནི། རྐང་པ་དཀྱིལ་དཀྲུང་དུ་གནས་པས། ལག་པ་གཉིས་རྡོ་རྗེ་ཁུ་ཚུར་སྙིང་ཁའི་སྟོད་དུ་བསྡམས་ལ། སྣ་བུག་གཡས་གཡོན་དབུས་ལ་དམིགས་ཏེ། རླུང་རོ་ལན་གསུམ་འབུད། རང་དཀྱིལ་འཁོར་གྱི་གཙོ་བོར་གསལ་བའི་སྤྱི་བོ་ནས་ལྟེ་བའི་བར་ལ། རྩ་དབུ་མ་སྔོ་སྐྱ་གཡས་སུ་རོ་མ་དམར་མོ་ཁ་གྱེན་དུ་བལྟ་བ།
གཡོན་དུ་རྐྱང་མ་དཀར་པོ་ཁ་འོག་ཏུ་བལྟ་བ། ལྟེ་བ་སྤྲུལ་པའི་འཁོར་ལོ་རྩ་འདབ་དྲུག་ཅུ་རྩ་བཞི་པའི་ལྟེ་བ། དབུ་མའི་མ་སྣར་ཨཾ་དམར་པོ་ནང་སྐོར་འདབ་མ་བརྒྱད། ལ། ཨ། ཀ། ཙ། ཊ། ཏ། པ།
ཡ། ཤ། ཕྱི་སྐོར་ལ་མདུན་ནས་གཡོན་སྐོར་དུ། ཨ་ཨཱ། ཨི་ཨཱི། ཨུ་ཨཱུ། རྀ་རཱྀ། ལྀ་ལཱྀ། ཨེ་ཨཻ། ཨོ་ཨཽ།
ཨཾ་ཨཿ ཚར་གཉིས། མདུན་ནས་གཡས་སྐོར་དུ། ཀ་ཁ་ག་གྷ་ང་། ཙ་ཚ་ཛ་ཛྷ་ཉ། ཊ་ཋ་ཌ་ཌྷ་ཎ། ཏ་ཐ་ད་དྷ་ན། པ་ཕ་བ་བྷ་མ། ཡ་ར་ལ་ཝ། ཤ་ཥ་ས།
ཡི་གེ་རྣམས་དམར་པོ་མགོ་བོ་གྱེན་བསྟན་སྙིང་ཁ་ཆོས་ཀྱི་འཁོར་ལོ་འདབ་མ་བརྒྱད་པའི་དབུས་སུ་དབུ་མའི་ནང་དུ་ཧཱུྃ་སྔོན་པོ། མདུན་ནས་ཕྱོགས་བཞིར་གཡས་སྐོར་དུ། བྷྲཱུྃ། ཨཾ། ཛྲྀཾ། ཁཾ། མཚམས་བཞིར། ལཾ། མཾ། པཾ།
ཏཾ་རྣམས་སྔོ་སྐྱ་མགོ་ཐུར་བསྟན། མགྲིན་པ་ལོངས་སྤྱོད་ཀྱི་འཁོར་ལོ་རྩ་འདབ་བཅུ་དྲུག་པའི་ལྟེ་བ་དབུ་མའི་ནང་དུ་ཨོཾ། འདབ་མ་རྣམས་ལ་ཨཱ་ལི་བཅུ་དྲུག་དམར་པོ་མགོ་གྱེན་བསྟན། སྤྱི་བོ་བདེ་ཆེན་གྱི་འཁོར་ལོ་རྩ་འདབ་སུམ་ཅུ་རྩ་གཉིས་པའི་ལྟེ་བ་དབུ་མའི་ཡས་སྣར་ཧཾ་དཀར་པོ། འདབ་མ་རྣམས་ལ་མདུན་ནས་ཨཱ་ལི་བཅུ་དྲུག གཡོན་སྐོར་དུ་ཀཱ་ལི། ཀ་ནས་ཏའི་བར་རྣམས་དཀར་པོ་མགོ་ཐུར་བསྟན། བཤང་སྒོར་རླུང་གི་དཀྱིལ་འཁོར། སུམ་མདོར་མེ་གྲུ་གསུམ་བསམ། འོག་སྒོ་འབྱེད་འཛུམ་ལན་གསུམ་བྱས་པའི་མཐའ་མ་ལ་བསྡམས་པས།
བཤང་སྒོའི་རླུང་གཡོས། སུམ་མདོའི་མེ་སྦར་བས། ལྟེ་བའི་ཨཾ་འབར་བའི་མེ་ལྕེ་གློག་གི་གཟེར་མ་ལྟ་བུ། གཡས་རོ་མ་ནས་གྱེན་དུ་སོང་། སྙིང་ཁའི་རྩ་འདབ་ནང་གི་ཁམས་ཀྱི་སྙིགས་མ་རྣམས་བསྲེགས། ཡང་རོ་མ་ནས་སོང་། མགྲིན་པའི་རྩ་འདབ་ཀྱི་སྙིགས་མ་བཅོམ། རོ་མ་ནས་གྱེན་ལ་སོང་སྟེ་མེ་ལྕེ་སྤྱི་བོའི་ཧཾ་ལ་ཕོག་པས། ཧཾ་བཞུ་ཞིང་བྱང་ཆུབ་ཀྱི་སེམས་འོད་དཀར་པོའི་རྣམ་པར་བབ་པ། གཡོན་རྐྱང་མ་ནས་ཐུར་དུ་སོང་སྟེ།
མགྲིན་པའི་འཁོར་ལོ་གང་ཞིང་རྒྱས། ཡང་ཐུར་དུ་སོང་ནས་སྙིང་ཁའི་འཁོར་ལོ་གང་བར་བྱས། ལྟེ་བའི་ཨཾ་ལ་ཕོག་པས་མེ་ཆེར་འབར། དབུ་མ་ནས་ཡར་སོང་། སྙིང་ཁའི་ཧཱུྃ་དང་། མགྲིན་པའི་ཨོཾ་གྱི་ཁམས་སྙིགས་བསྲེགས། སྤྱི་བོའི་ཧཾ་ལ་ཕོག་པས་བྱང་ཆུབ་ཀྱི་སེམས་ཆེར་བབ་པ། དབུ་མའི་ནང་ནས་སོང་། ཨོཾ་དང་ཧཱུྃ་གསོས་བཏབ། ལྟེ་བའི་གོང་སོར་བཞི་ཙམ་དུ་བྱང་སེམས་འབབ་པ་དང་།
མེ་ལྕེ་འབར་བ་གཉིས་སྐྲ་ཤད་འཛིངས་པ་ལྟ་བུ་ལ་སེམས་གཏད། གསལ་ཐེབས་པ་དང་། བཤང་སྒོ་ཅུང་ཟད་བསྡམས་ཤིང་། སྟེང་རླུང་སྣ་གཉིས་ནས་དལ་བུས་གྲངས་ཤིང་། ལྟེ་བའི་འོག་ཏུ་མནན། འོག་སྒོ་སྔར་ལས་དམ་པར་བསྡམས་ཏེ། རླུང་ཁ་སྦྱར་ཅི་ཐུབ་བཟུང་ཞིང་། མི་ཐུབ་ན་ཐོག་མར་འོག་སྒོ་དལ་བུས་གློད། སྟེང་རླུང་སྣ་གཉིས་ནས་ཤེད་ཆུང་བར་བཏང་ཞིང་། གསལ་སྟོང་གི་ཏིང་ངེ་འཛིན་སྐྱེས་པར་བསམ་ལ་མཉམ་པར་གཞག་གོ །
དེ་དག་གིས་མཉམ་པར་གཞག་པ་བསྐྱེད་རྫོགས་གཉིས་བསྟན་ནས། མཉམ་པར་མ་བཞག་པའི་རྣལ་འབྱོར་ལ་བརྒྱད་ལས། དང་པོ་དག་པ་དྲན་པ་ནི། སྙིང་རྗེའི་སྤྱན་ནི་དམར་པོ་ལ། ། བྱམས་པའི་ཐུགས་ལ་ཡན་ལག་གནག ། བསྡུ་བའི་དངོས་པོ་བཞི་ཡི་ནི། ། ཞབས་ནི་རྣམ་པ་བཞི་ཞེས་བརྗོད། ། ཞལ་བརྒྱད་རྣམ་པར་ཐར་པ་བརྒྱད། ། ཕྱག་ནི་སྟོང་པ་བཅུ་དྲུག་ཉིད། ། གུག་སྐྱེད་ཀྱི་ནི་སངས་རྒྱས་ལྔ། །
གདུག་པ་འདུལ་ཕྱིར་ཁྲོ་བོ་ཉིད། ། དེ་ཉིད་གསུམ་ནི་སྤྱན་གསུམ་པ། ། ཤ་ནི་པུཀྐ་སི་རུ་བརྗོད། ། དེ་བཞིན་ཁྲག་ནི་རི་ཁྲོད་མ། ། གདོལ་པ་མོ་ནི་ཁུ་བར་བརྗོད། ། གཡུང་མོ་རྐང་དང་ཚིལ་བུ་དག ། ལྤགས་པ་བྱང་ཆུབ་ཡན་ལག་བདུན། ། རུས་པ་བདེན་པ་བཞི་པོ་ཉིད། ། གཉིས་པ་བཟླས་པའི་རྣལ་འབྱོར་ནི། རང་གི་ཐུགས་ཁའི་ཧཱུྃ་ལས་སྔགས་ཕྲེང་འཕྲོས།
རང་གི་ཞལ་ནས། ཡུམ་གྱི་ཞལ་དུ་ཞུགས་ཐུགས་ཁའི་ཨཾ་ལ་ཐིམ། ཡང་དེ་ལས་སྔགས་ཕྲེང་བྱུང་། ཡུམ་གྱི་ཞལ་ནས་འཐོན། རང་གི་གསང་གནས་ནས་ཞུགས་ཏེ། ཐུགས་ཁའི་ཧཱུྃ་ལ་ཐིམ། དེ་ལྟར་འཁོར་བས་འོད་ཟེར་འཕྲོས། སེམས་ཅན་ཐམས་ཅད་ཀྱཻ་རྡོ་རྗེར་བྱས། ཕྱོགས་བཅུའི་བླ་མ་ཡི་དམ་དང་། སངས་རྒྱས་བྱང་སེམས་ཀྱི་ཐུགས་གཉིས་སུ་མེད་པའི་ཡེ་ཤེས་བསྐུལ།
སྔགས་ཕྲེང་དང་འོད་ཟེར་སྔོན་པོའི་རྣམ་པར་བྱུང་། རང་ལ་ཐིམ་པས་རྒྱུད་བྱིན་གྱིས་བརླབས་རང་གི་ཞལ་བརྒྱད། ཡུམ། ལྷ་མོ་བརྒྱད་སེམས་ཅན་ཐམས་ཅད་ཡི་དམ་དུ་གྱུར་པ་རྣམས་ཀྱི་མགྲིན་གཅིག་ཏུ་བཟླས་པར་བསམ། ཨོཾ་ཨཥྚཱ་ན་ནཱ་ཡ། པིངྒ་ལོརྡྷ་ཀེ་ཤ་ཝརྟ་མ་ནེ། ཙ་ཏུརྦིངྴ་ཏེ་ནེ་ཏྲཱ་ཡ། ཥོ་ཌ་ཤ་བྷུ་ཛ་ཡ། ཀྲྀཥྞ་ཛཱི་མུ་ཏ་ཝ་པུ་ཥེ། ཀ་པཱ་ལ་མཱ་ལ་ཨ་ནེ་ཀནྡྷ་རི་ཎི།
ཨདྷྨ་ཏ་ཀྲུ་ར་ཙིཏྟ་ཡེ། ཨརྡྷེནྟུ་དཾཥྚྲི་ཎི། ཨོཾ་མཱ་ར་ཡ་མཱ་ར་ཡ། ཀཱ་ར་ཡ་ཀཱ་ར་ཡ། གརྫཛ་ཡ་གརྫཛ་ཡ། ཏརྫཛ་ཡ་ཏརྫཛ་ཡ། ཤོ་ཥ་ཡ་ཤོ་ཥ་ཡ། སཏྤ་སཱ་ག་རཱ་ན། བྷནྡྷ་བྷནྡྷ། ནཱ་ག་ཨཥྚ་ཀན།
གྲྀཧྞ་གྲྀཧྞ། ཤ་ཏྲུན། ཧ་ཧཱ། ཧི་ཧཱི། ཧུ་ཧཱུ། ཧེ་ཧཻ། ཧོ་ཧཽ། ཧཾ་ཧཿ ཕཊ་སྭཱ་ཧཱ། ཨོཾ་དེ་བ་པི་ཙུ་བཛྲ་ཧཱུྃ་ཧཱུྃ་ཧཱུྃ་ཕཊ་སྭཱ་ཧཱ།
ཨོཾ་བཛྲ་ཀརྟ་རི་ཧེ་བཛྲ་ཡ་ཧཱུྃ་ཧཱུྃ་ཧཱུྃ་ཕཊ་སྭཱ་ཧཱ། ཨོཾ་ཨ་ཨཾ་བཛྲ་ནཻ་རཏྣ་ཨཱཏྨ་ཡ་ཧཱུྃ་ཕཊ་སྭཱ་ཧཱ། ཨོཾ་ཨཱ་ཨཾ་ཧཱུྃ་ཕཊ་སྭཱ་ཧཱ། ཨོཾ་ཨཱཿཨ་ཨཱ། ཨི་ཨཱི། ཨུ་ཨཱུ། རྀ་རཱྀ། ལྀ་ལཱྀ། ཨེ་ཨཻ། ཨོ་ཨཽ།
ཨཾ་ཧཱུྃ་ཕཊ་སྭཱ་ཧཱ། ཨོཾ་ཨཱཿགཾ་ཧཱུྃ་ཕཊ་སྭཱ་ཧཱ། ཨོཾ་ཨཱཿཙཾ་ཧཱུྃ་ཕཊ་སྭཱ་ཧཱ། ཨོཾ་ཨཱཿབཾ་ཧཱུྃ་ཕཊ་སྭཱ་ཧཱ། ཨོཾ་ཨཱཿགྷཾ་ཧཱུྃ་ཕཊ་སྭཱ་ཧཱ། ཨོཾ་ཨཱཿཔཾ་ཧཱུྃ་ཕཊ་སྭཱ་ཧཱ། ཨོཾ་ཨཱཿཤཾ་ཧཱུྃ་ཕཊ་སྭཱ་ཧཱ། ཨོཾ་ཨཱཿལཾ་ཧཱུྃ་ཕཊ་སྭཱ་ཧཱ། ཨོཾ་ཨཱཿཌཾ་ཧཱུྃ་ཕཊ་སྭཱ་ཧཱ། དེ་ལྟར་ཅི་ནུས་སུ་བཟླས་པའི་མཐར།
ཐལ་མོ་སྦྱར་བའི་བར་དུ་ཕྲེང་བ་བཟུང་། ཁ་རླངས་ཕོག་པར་བྱས་ཏེ། བདེ་བར་གཤེགས་པ་ཐམས་ཅད་ཀྱི་སྐུ་གསུང་ཐུགས་ཡོན་ཏན་ཕྲིན་ལས་ཐམས་ཅད་ཀྱིས་བདག་དང་སེམས་ཅན་ཐམས་ཅད་ལ་བྱིན་གྱིས་བརླབ་ཏུ་གསོལ། སྡིག་སྒྲིབ་དམ་ཚིག་གི་ཉེས་པ་ཐམས་ཅད་བྱང་ཞིང་དག་པ་དང་། ནད་གདོན་བར་ཆད་ཞི་ཞིང་ཚེ་དང་བསོད་ནམས་ཡེ་ཤེས་རྒྱས་ཏེ་ཕྱག་རྒྱ་ཆེན་པོ་མཆོག་གི་དངོས་གྲུབ་དཔལ་ཀྱཻ་རྡོ་རྗེའི་གོ་འཕང་ཚེ་འདི་ཉིད་ལ་ཐོབ་པར་བྱིན་གྱིས་བརླབ་ཏུ་གསོལ། ཡི་གེ་བརྒྱ་པ་ཚར་གསུམ་བརྗོད་དེ་བརྟན་པར་བྱས། གསུམ་པ་སྤྱོད་ལམ་གྱི་རྣལ་འབྱོར་ལ་འཇུག་པ། རང་གི་སྙིང་ཁ་ནས་འོད་ཟེར་འཕྲོས། ཁམས་གསུམ་སྣོད་བཅུད་ཐམས་ཅད་འོད་དུ་ཞུ་ནས་སྲུང་བའི་འཁོར་ལོ་ལ་ཐིམ། སྲུང་བའི་འཁོར་ལོ་མི་བསྡུ་ན།
དུར་ཁྲོད་བརྒྱད་གཞལ་ལས་ཁང་ལ་ཐིམ། དེ་ལྷ་མོ་བརྒྱད་ལ་ཐིམ། རང་གཙོ་བོ་ཡབ་ཡུམ་དུ་གསལ་བའི་མིག་ཏུ་གཏི་མུག་རྡོ་རྗེ་མ་སོགས། འགྲོ་བ་ཐམས་ཅད་ཀྱེ་རྡོ་རྗེའི་རང་བཞིན་དུ་རྣམ་པར་དག ཀོལླ། ཕུན་སུམ་ཚོགས་པ། རིགས་སུ་སྐྱེ། སེམས་ཅན་ཐམས་ཅད་བདེ་གྱུར་ཅིག ། སེམས་ཅན་ཐམས་ཅད་སྐྱོན་མེད་པ། ། གང་གི་ལམ་གྱིས་གྲོལ་འགྱུར་བ། །
དེ་ཡི་སངས་རྒྱས་མྱུར་ཐོབ་ཤོག ། བཞི་པ་ཁ་ཟས་ཀྱི་རྣལ་འབྱོར་ནི། ། བཟའ་བཏུང་བྱེད་པའི་ཚེ་ཨོཾ་ཨཱཿཧཱུྃ་ཧ་ཧོ་ཧྲཱི། ཁ་ཟས་དང་བཏུང་བ་བདུད་རྩིར་དྲན་ཞིང་། རང་ཡབ་ཡུམ་དུ་གསལ་བའི་སྙིང་ཁར་བླ་མ་ཡི་དམ། ལྟོ་བར་ཆོས་སྐྱོང་རིགས་དྲུག་བསམས་ནས། དེ་དག་ལ་འབུལ་བའི་ཚུལ་གྱིས་ཞེན་པ་མེད་པར་ལོངས་སྤྱོད། ལྔ་པ་ཉལ་བའི་རྣལ་འབྱོར་ནི། རང་ཡབ་ཡུམ་ཡང་སྙིང་ཁའི་ཧཱུྃ་དང་། ནཱ་དའི་བར་དུ་བསྡུས་ཏེ་ཅི་ཡང་མི་དམིགས་པའི་སྟོང་པ་འོད་གསལ་གྱི་ངང་ལ་གཉིད་ལོག་གོ །
དྲུག་པ་རྗེས་སུ་ཆགས་པའི་རྣལ་འབྱོར་ནི། རང་ཡབ་ཡུམ་དུ་གསལ་བའི་མཁའ་གསང་བྱིན་གྱིས་བརླབ་ཏེ། བདེ་ཆེན་གྱི་ཡེ་ཤེས་བསྐྱེད་པར་བྱའོ་སྙམ་པའི་འདུ་ཤེས་གསུམ་ལྡན་དང་། དངོས་གཞི་དང་། རྗེས་འཛིན་མེད་ཀྱི་རྒྱས་བཏབ་པར་བྱའོ། ། བདུན་པ་ལྡང་བའི་རྣལ་འབྱོར་ནི། ཆོས་ཐམས་ཅད་སྟོང་པའི་ངང་ལ་ཉལ་ན། སྔ་དྲོ་སྐད་ཅིག་གིས་རང་ཡབ་ཡུམ་གྱི་སྐུར་དྲན་པ་དང་། སྣོད་བཅུད་ལྷ་དང་གཞལ་ཡས་སུ་ལྡང་། རྗེས་ཆགས་ཀྱི་རྣལ་འབྱོར་བྱས་ན།
རང་ཡབ་ཡུམ་ཐིག་ལེར་ཞུ་བའི་ངང་ལ་ཉལ་ནས། གཉིད་སད་པའི་ཚེ་མཚམས་བཞིས་བསྐུལ་བར་བསམ་ཞིང་། རྗེ་བཙུན་སྙིང་རྗེས་ཡིད་བཞེངས་ཤིག སོགས་རང་གི་བརྗོད་ཅིང་། ཡབ་ཡུམ་གྱི་སྐུར་བཞེངས། སྣོད་བཅུད་དེ་ལྟར་རོ། ། བརྒྱད་པ་མཆོད་གཏོར་གྱི་རྣལ་འབྱོར་ནི། རྒྱས་པར་གཞན་དུ་གསལ། བསྡུས་ན། ཡི་དམ་དང་།
མགོན་པོ་ལྕམ་དྲལ་སོགས་ལ་འབུལ་ཚུལ། ཁོ་བོས་ལོགས་སུ་བྲིས་པ་ལྟར་བྱ་ཞིང་། དེའི་རྗེས་སུ་འབྱུང་པོ་ཉེར་བཞི་ལ། གཏོར་མ་འབུལ་ན། ཨོཾ་ཨཱཿཧཱུྃ་ཧཱ་ཧོ་ཧྲྀ། ལག་པ་གཡས་གཡོན་གཉིས་ཀ་བྱ་ཁྱུང་གི་ཕྱག་རྒྱ་བསྟན། མདུན་གྱི་ནམ་མཁར་ཨེ་ལས་ཆོས་འབྱུང་གྲུ་གསུམ་གྱི་ནང་དུ་པདྨ་འདབ་བརྒྱད་སུམ་བརྩེགས་ཀྱི་སྟེང་མའི་ལྟེ་བ་དང་འདབ་མར། ཨོཾ་དགུ་ཡོངས་སུ་གྱུར་པ་ལས། དབུས་སུ་སྐུ་རྡོ་རྗེ། ཤར་དུ་དབང་ཕྱུག་ཆེན་པོ།
ལྷོར་ལྷའི་དབང་པོ། ནུབ་ཏུ་ཚངས་པ། བྱང་དུ་ཁྱབ་འཇུག བྱང་ཤར་དུ་བྲིངྐི་རི་ཏི། ཤར་ལྷོར་འདོད་པའི་དབང་ཕྱུག ལྷོ་ནུབ་ཏུ་ཚོགས་ཀྱི་བདག་པོ། ནུབ་བྱང་དུ་གཞོན་ནུ་ཀཱརྟི་ཀ། ཐམས་ཅད་ཀྱང་སྐུ་མདོག་དཀར་པོ་འཁོར་ལོ་དང་དྲིལ་བུ་འཛིན་པ། ཡུམ་གྲི་ཐོད་འཛིན་པ་ལ་མཉམ་པར་སྦྱོར་བ། བར་གྱི་པདྨའི་ལྟེ་བ་དང་འདབ་མ་བརྒྱད་ལ།
ཧཱུྃ་དགུ་ཡོངས་སུ་གྱུར་པ་ལས། དབུས་སུ་ཐུགས་རྡོ་རྗེ། ཤར་དུ་བརྒྱ་བྱིན། ལྷོར་གཤིན་རྗེ། ནུབ་ཏུ་ཆུ་ལྷ། བྱང་དུ་གནོད་སྦྱིན། བྱང་ཤར་དུ་དབང་ལྡན། ཤར་ལྷོར་མེ་ལྷ། ལྷོ་ནུབ་ཏུ་སྲིན་པོ། ནུབ་བྱང་དུ་རླུང་ལྷ།
ཐམས་ཅད་ཀྱང་སྐུ་མདོག་སྔོན་པོ། རྡོ་རྗེ་དང་དྲིལ་བུ་འཛིན་པ། ཡུམ་གྲི་ཐོད་འཛིན་པ་ལ་མཉམ་པར་སྦྱོར་བ། འོག་གི་པདྨའི་ལྟེ་བ་དང་འདབ་མ་བརྒྱད་ལ་ཨཱ་དགུ་ཡོངས་སུ་གྱུར་པ་ལས། དབུས་སུ་གསུང་རྡོ་རྗེ། ཤར་དུ་སྟོབས་ཀྱི་རྒྱུ། ལྷོར་དུང་སྐྱོང་། ནུབ་ཏུ་མཐའ་ཡས། བྱང་དུ་ནོར་རྒྱས། བྱང་ཤར་དུ་པདྨ་ཆེན་པོ།
ཤར་ལྷོར་འཇོག་པོ། ལྷོ་ནུབ་ཏུ་རིགས་ལྡན། ནུབ་བྱང་དུ་པདྨ། ཐམས་ཅད་ཀྱང་སྐུ་མདོག་དམར་པོ། པདྨ་དང་དྲིལ་བུ་འཛིན་པ། ཡུམ་གྲི་ཐོད་འཛིན་པ་ལ་མཉམ་པར་སྦྱོར་བ། ཀུན་ཡང་རུས་པའི་རྒྱན་གྱིས་བརྒྱན་པ། སྐུ་རྡོ་རྗེའི་ཐུགས་ཁ་ནས་འོད་ཟེར་འཕྲོས། སྟེང་གི་ལྷ་ཚོགས་ཐམས་ཅད་ལྷ་ཆེན་བརྒྱད་ལ་བསྡུས། ཐུགས་རྡོ་རྗེ་ལས་འོད་འཕྲོས་པས་ས་སྟེང་གི་སེམས་ཅན་ཐམས་ཅད་ཕྱོགས་སྐྱོང་བརྒྱད་ལ་བསྡུ།
གསུང་རྡོ་རྗེ་ལས་འོད་འཕྲོས་པས་ས་འོག་གི་སེམས་ཅན་ཐམས་ཅད་ཀླུ་ཆེན་བརྒྱད་ལ་བསྡུས། དེ་ཐམས་ཅད་ཀྱི་མིག་ཏུ་གཏི་མུག་རྡོ་རྗེ་སོགས་དང་། རང་གི་སྙིང་ཁ་ནས་འོད་འཕྲོས་སངས་རྒྱས་ཐམས་ཅད་སྐུ་གསུང་ཐུགས་རྡོ་རྗེའི་རྣམ་པར་བཛྲ་ས་མཱ་ཛཿ ཛཿཧཱུྃ་བཾ་ཧོཿ གཉིས་སུ་མེད་པར་ཐིམ་པས་ཐམས་ཅད་ཀྱང་ཡེ་ཤེས་པའི་ངོ་བོར་གྱུར། ཡང་འོད་འཕྲོས་དབང་གི་ལྷ་ཚོགས་བཛྲ་ས་མཱ་ཛཿ ཨོཾ་ཨ་བྷི་ཥིཉྩ་ཏུ་མཾ། ཨོཾ་བཛྲཱིཾ་བྷ་བ་ཨ་བྷི་ཥིཉྩ་ཧཱུྃ། བུམ་པའི་ཆུས་སྤྱི་བོ་ནས་དབང་བསྐུར། སྐུ་གང་དྲི་མ་དག
ཆུ་ལྷག་མ་ཡར་ལུད་པ་ལས་སྟེང་མ་རྣམས་ལ་རྣམ་པར་སྣང་མཛད། བར་མ་རྣམས་ལ་མི་སྐྱོད་པ། འོག་མ་རྣམས་ལ་འོད་དཔག་མེད་ཀྱིས་དབུ་བརྒྱན། ཨོཾ་བཛྲ་ནཱི་རི་ཏི་སོགས་ཆུ་བཞི་ཕུལ། ལྷ་རྣམས་ཀྱི་ལྗགས་རྡོ་རྗེ་རྩེ་ལྔ་པར་གྱུར་པ་ལས་འོད་འཕྲོས་གཏོར་མ་གསོལ་བར་བསམ་ཞིང་། པད་སྐོར་སྔོན་དུ་འགྲོ་བའི་རྡོ་རྗེ་ཐལ་མོ་ཁ་ཕྱེ་ལ། ཨོཾ་ཀཱ་ཡ། ཝཱཀྐ ཙིཏྟ། ཨིནྡ། ཛ་མ།
ཛ་ལ། ཛཀྑ། བྷུཏ། བཧྣི། བ་ཨུ། རཀྑ། ཙནྡ། སུཛྫ། བཔྤ། ཏཱ་མ་བ་ཏ་ལ།
ཨཊྚ། སཔྤ། སྭཱ་ཧཱ། ཨི་དཾ། བ་ལིཾ། བྷུ་ཛ། ཛི་གྷ། ཕུལླ། དྷཱུ་པ། མཾ་ས།
པིཾ་གྷ། ཨམྦ། ཀཛྫ། སཔྤ། ས་དྷཱ། ཁིནྟ། ཁུ་ཎི། ཕེ་ཌ་གཱ་ད། ཨོཾ་ཨ་ཀཱ་རོ་མུ་ཁཾ་སརྦ་དྷརྨ་ཎཱཾ་ཨཱདྱ་ཏྤནྣ་ཏྭ་ཏ་ཨོཾ་ཨཱཿཧཱུྃ་ཕཊ་སྭཱ་ཧཱ། ཨོཾ་པུཥྤཾ་སོགས་སྐུ་གསུང་ཐུགས་རྡོ་རྗེའི་ལྷ་ཚོགས་ཀྱི་ཞལ་དུ་ཨོཾ་ཨཱཿཧཱུྃ།
དཀར་མོ་རི་དྭགས་སོགས། ཨོཾ་ལྷ་ཆེན་བརྒྱད་པོ་འཁོར་དང་བཅས། ། ཅེས་དང་། ཀོལླ་སོགས་རྡོ་རྗེའི་གླུ་དང་། ཕུན་སུམ་ཚོགས་པ་སོགས་བཀྲ་ཤིས། རིགས་སུ་སྐྱེ་དང་སོགས་སྨོན་ལམ་བྱ། ཡི་གེ་བརྒྱ་པ་ཚར་གསུམ། མ་འབྱོར་བ་སོགས་དང་། གཏོར་མགྲོན་གྱི་ཡེ་ཤེས་པ་གཤེགས། དམ་ཚིག་པ་རང་ལ་ཐིམ།
མཉམ་པར་མ་བཞག་པའི་རྣལ་འབྱོར་དེ་ཐམས་ཅད་ཀྱང་བསྟན་ཟིན་ཏོ། ། དེ་ལྟར་མཐུ་སྟོབས་དབང་ཕྱུག་མན་ངག་བཞིན། ། གྲུབ་པའི་འཁོར་ལོ་སྒྱུར་རྒྱལ་ས་སྐྱ་པའི། ། ལམ་སྲོལ་ཐུན་མོང་མ་ཡིན་ཉམས་བླངས་ན། ། སྤྱོད་པས་མཚམས་སྦྱར་རྡོ་རྗེའི་ས་ཐོབ་ངེས། ། འདིར་འབད་དགེ་བ་ཀུནྡའི་ཕུང་པོ་ལྟར། ། རྣམ་པར་དཀར་བ་གང་དེ་རིགས་དྲུག་གི། ། སེམས་ཅན་ཐམས་ཅད་སྙིང་པོའི་དོན་རྟོགས་ནས། ། ཀུན་ཏུ་བཟང་པོའི་གོ་འཕང་རྙེད་གྱུར་ཅིག ། ཅེས་པ་འདི་ནི་སྔོན་ཆོས་ཀྱི་རྒྱལ་པོ་ས་སྐྱ་པཎྚི་ཏ་ཁུ་དབོན་གྱི་ལུགས་གཉིས་ཡངས་པའི་ཁྲིམས་ལ་མངའ་བསྒྱུར་བ།
དཔོན་ཆེན་གཞོན་ནུ་དབང་ཕྱུག་དང་། འོད་ཟེར་སེང་གེ་སོགས་ཀྱི་གདུང་འཛིན་པ་ཤྲཱི་ན་རེནྡྲ་གུ་རུ་རཏྣ་བྷ་དྲས་ཉེ་བར་བསྐུལ་བའི་ཞལ་ངོར་བགྱིས་ཏེ། དཔལ་ས་སྐྱའི་ལོ་ཙཱ་བ་འཇམ་དབྱངས་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས་ས་མོ་གླང་གི་ལོ་སྣྲོན་གྱི་ཟླ་བ་ཕྱི་མའི་དམར་ཆ་དགའ་བ་གཉིས་པའི་ཚེས་ལ་བྱས་འགྱུར་རྡོ་རྗེ་བྲག་རྫོང་དུ་སྦྱར་བའི་ཡི་གེ་པ་ནི་ཟླ་བ་གྲགས་པའོ།། །། ན་མོ་བཛྲ་ནཻ་རཱཏྨཱ་ཡཻ། གཉིས་སུ་མེད་པར་ཐིམ་པའི་རྐྱེན་གྱིས་སྐད་ཅིག་གིས་རང་གི་ལུས་རྟེན་དང་བརྟེན་པར་བཅས་པའི་དཀྱིལ་འཁོར་ཡོངས་སུ་རྫོགས་པར་གསལ་བ་ནི། སྤྱི་བོར་སྣ་ཚོགས་རྡོ་རྗེ་ནས་རྐང་བརྒྱད་ནི་ཀ་བ་བརྒྱད་དེ། རྟེན་གྱི་དཀྱིལ་འཁོར་དང་། སྙིང་ཁ་ཆོས་ཀྱི་འཁོར་ལོའི་དབུས་དང་ནང་སྐོར་གྱི་ཕྱོགས་ཀྱི་རྩ་བཞི་དང་ཕྱི་སྐོར་གྱི་མཚམས་ཀྱི་རྩ་བཞི་སྡོམ་པ་རྡོ་རྗེ་བདག་མེད་མ། སྤྱི་བོ་དང་སྤྱི་གཙུག་ཏུ་རྡོ་རྗེ་མ། རྣ་བ་གཡས་པ་དང་།
ལྟག་པར་གསང་བའི་དཀར་མོ། རྣ་བ་གཡོན་པ་དང་། སྨིན་མའི་དབུས་སུ་ཆུའི་རྣལ་འབྱོར་མ། མིག་གཉིས་དང་། ཕྲག་པ་གཉིས་སུ་རྡོ་རྗེ་མཁའ་འགྲོ་མ། མཆན་ཁུང་གཉིས་དང་ནུ་མ་གཉིས་སུ་པུཀྐ་སཱི། ལྟེ་བ་དང་སྣ་རྩེར་ཤ་བ་རི། ཁ་དང་མགྲིན་པར་ཙཎྚ་ལཱི། སྙིང་ཁ་དང་འདོམས་བར་དུ་ཌོཾ་བི་ནི། མཚན་མ་དང་བཤང་ལམ་དུ་གཽ་རཱི།
བརླ་གཉིས་དང་བྱིན་པ་གཉིས་སུ་ཙཽ་རཱི། སོར་མོ་བཅུ་དྲུག་དང་བོལ་གོང་གཉིས་སུ་བེ་ཏ་ལཱི། མཐེ་བོང་བཞི་དང་པུས་མོ་གཉིས་སུ་གྷསྨ་རཱི། སྙིང་ཁའི་ཕྱི་སྐོར་གྱི་མདུན་དང་། གཡས་སུ་མཁའ་སྤྱོད་མ། རྒྱབ་དང་གཡོན་དུ་ས་སྤྱོད་མ། དེ་ཐམས་ཅད་ཀྱང་སྐུ་མདོག་ནག་མོ་སོགས་སྒྲུབ་ཐབས་བཞིན། སྙིང་ཁ་ཆོས་ཀྱི་འཁོར་ལོའི་དབུས་སུ་ཧཱུྃ་ཨཾ་གི་རྣམ་པ་ཅན། ཕྱོགས་བཞིར་ཧཱུྃ་རིང་པོ་བཞི་སྤྱི་བོ་ལ་སོགས་པའི་གནས་རྣམས་སུ་པཱུ་ཛ་ཨོ་ཨ་གོ་ར་དེ་མ་ཀ་ཨོ་ཏྲི་ཀོ་ཀ་ལ་ཀ་ཧི་པྲེ་གྲྀ་སཻ་སུ་ན་སི་མ་ཀུའི་དབྱིབས་སུ་གནས་པ་རྣམས་ན་རྩ་ཡི་གེའི་དཀྱིལ་འཁོར། དེ་དག་གི་ནང་དུ་གནས་པའི་ཁམས་རྣམས་ནི་བདུད་རྩིའི་དཀྱིལ་འཁོར།
རླུང་རྣམས་ནི་སྙིང་པོ་ཡེ་ཤེས་རླུང་གི་དཀྱིལ་འཁོར་ཏེ། སྐུ་བཞི་རང་བཞིན་ལྷུན་གྱིས་གྲུབ་པའི་དཀྱིལ་འཁོར་དུ་གྱུར། ཨོཾ་སརྦ་ཏ་ཐཱ་ག་ཏ་ཨ་ནུ་རཱ་ག་སོགས་བརྗོད། དབང་ལྷ་སྤྱན་དྲང་། མཆོད་བསྟོད། དབང་རྒྱས་འབྲིང་བསྡུས་པ་གང་རུང་བླང་རྗེས། ཕྱི་ནང་གི་ལྷ་རྣམས་རིགས་བདག་འདྲ་བར་བྱེད་ཅིང་། སྔོན་དང་རྗེས་ཀྱི་ངག་འདོན་རྣམས་ཀུན་མཁྱེན་བསོད་ནམས་སེང་གེས་མཛད་པའི་བདག་མེད་མའི་ཕྱི་དཀྱིལ་ཡན་ལག་དྲུག་པ་ལྟར་བྱའོ། ། ཞེས་པ་འདི་ཡང་ལས་དང་པོ་རྣམས་ཀྱི་ཡུམ་གྱིས་ལུས་དཀྱིལ་སྒོམ་ཚུལ་ངག་འདོན། རྗེ་བཙུན་སངས་རྒྱས་རིན་ཆེན་གྱི་གསུང་ཇི་ལྟ་བར།
ས་སྐྱ་པ་སྐད་གཉིས་སྨྲ་བ་འཇམ་དབྱངས་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས་སྦྱར་བའོ།། །། ཨེ་ཝཾ།། །། PAGE * MERGEFORMAT 4 ས་ལོ་ཆེན་པོ་འཇམ་དབྱངས་ཀུན་དགའ་བསོད་ནམས། དཔལ་དགྱེས་པ་རྡོ་རྗེའི་སྒྲུབ་ཐབས་གྲོལ་བའི་ཐིག་ལེ། PAGE * MERGEFORMAT 3
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
