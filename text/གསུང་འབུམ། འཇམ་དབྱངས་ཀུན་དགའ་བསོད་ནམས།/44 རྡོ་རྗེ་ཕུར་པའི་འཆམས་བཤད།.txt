གསུང་འབུམ། འཇམ་དབྱངས་ཀུན་དགའ་བསོད་ནམས།（གློག་ཀླད་པར་མ།）
པོད ༤༤
རྡོ་རྗེ་ཕུར་པའི་འཆམས་བཤད།
༄༅། །རྡོ་རྗེ་ཕུར་པའི་འཆམས་བཤད་བཞུགས་སོ།། བླ་མ་རིགས་འཛིན་བརྒྱུད་པའི་ཚོགས་རྣམས་དང་། ། ཡི་དམ་ཞི་ཁྲོ་རབ་འབྱམས་འཁོར་དང་བཅས། ། བཀའ་སྟོད་ཆོས་སྲུང་དམ་ཅན་རྒྱ་མཚོ་ལ། ། ལུས་ངག་ཡིད་གསུམ་དང་བས་གུས་བཏུད་ནས། ། ཞི་རྒྱས་དབང་དང་མངོན་སྤྱོད་ཕྲིན་ལས་ཀྱི། ། ཁ་སྐོང་ཕྱིར་དང་ཡི་དམ་ལྷ་ཚོགས་རྣམས། ། བསྐྱེད་པའི་རིམ་པ་ལེགས་པར་གསལ་གདབ་ཕྱིར། ། བསྐྱེད་རིམ་ཕྱག་རྒྱའི་གར་འཆམ་ཅུང་ཟད་བགྱི། ། སྐབས་འདིར་སངས་རྒྱས་ཀྱི་བསྟན་པ་དར་ཞིང་རྒྱས་པར་བྱ་བའི་ཕྱིར་དང་།
བསྟན་འཛིན་གྱི་སྐྱེས་བུ་དམ་པ་གོང་མ་ཡོན་མཆོད་ཆེན་པོ་རྣམས་སྐུ་ཚེ་བརྟན་ཞིང་། ཆབ་སྲིད་ཡར་ངོའི་ཟླ་བ་ལྟར་དུ་དར་ཞིང་རྒྱས་ནས་འཇིག་རྟེན་གྱི་ཁམས་ཐམས་ཅད་དུ་བདེ་ལེགས་རྒྱ་ཆེན་པོ་འབྱུང་བར་བྱ་བའི་ཕྱིར། དཔལ་ཆེན་རྡོ་རྗེ་གཞོན་ནུ་ལྷ་ལྔ་བཅུ་རྩ་གཅིག་གི་ཕྱག་རྒྱའི་གར་འཆམས་ཅུང་ཟད་བགྱིད་པ་ལགས། འདི་ལ་སྤྱི་དོན་རྣམ་པ་གསུམ་སྟེ། ཡིད་ཆེས་ཤིང་ཁུང་བཙུན་པར་བྱ་བའི་ཕྱིར། བརྒྱུད་པའི་རིམ་པ་བསྟན་པ་དང་། བཀའ་དང་མི་འགལ་ཞིང་གསང་སྔགས་ཀྱི་ཐེག་པའི་གཞུང་ཚུགས་པར་བྱ་བའི་ཕྱིར། རྒྱུད་གང་ནས་བཏུས་ཤིང་། ཕྱོགས་གང་དུ་གཏོགས་ངོས་བཟུང་བ་དང་། བརྩམས་པ་ལ་དོན་ཡོད་པར་བྱ་བའི་ཕྱིར།
མཛད་པ་པོ་གང་གི དགོས་ཆེད་ཅིའི་ཕྱིར་དུ་མཛད་ཅིང་། དོན་གྱི་རྣམ་གྲངས་བསྟན་པ་དང་གསུམ་ལས། དང་པོ་ནི། སྤྱིར་བཏང་གི་དབང་དུ་བྱས་ན་ཆོས་སྐུ་ཀུན་ཏུ་བཟང་པོ་ལོངས་སྤྱོད་རྫོགས་པའི་སྐུ་རྒྱལ་བ་རིགས་ལྔ་ལ་གསུངས། དེའི་སྤྲུལ་སྐུ་རིགས་གསུམ་མགོན་པོ་ལ་གསུངས་ཏེ། དེ་ཡན་ཆད་རྒྱལ་བ་དགོངས་པའི་བརྒྱུད་པ་ཡིན་པར་གདའ། དེ་རྣམས་ཀྱི་ནང་ནས་འཕགས་པ་འཇམ་དཔལ་གྱིས་ཟབ་མོ་ལྟ་བའི་ཕྱོགས་ལྷའི་ཡུལ་དུ་གསུངས་ཞིང་རྒྱས་པར་མཛད། འཕགས་པ་སྤྱན་རས་གཟིགས་ཀྱིས་སྒྲུབ་པ་ཟབ་མོའི་གནད་རྣམས་ཀླུའི་ཡུལ་དུ་གསུངས་ཞིང་རྒྱས་པར་མཛད། གསང་བའི་བདག་པོ་ཕྱག་ན་རྡོ་རྗེས་དྲག་ཤུལ་མངོན་སྤྱོད་ཀྱི་ལས་རྣམས།
གནོད་སྦྱིན་གྱི་ཡུལ་དང་མིའི་ཡུལ་དུ་གསུངས་ནས་ཤར་ཕྱོགས་ཟ་ཧོར་གྱི་རྒྱལ་པོ་རབ་གསལ་ཟླ་བའི་བརྒྱུད་སྨིན་ཞིང་གྲོལ་བར་མཛད། དེས་མཁས་པ་མི་གསུམ་ལ་བཤད་དེ། དེས་ཨོ་རྒྱན་གྱི་སློབ་དཔོན་པདྨ་འབྱུང་གནས། ཡུལ་དབུས་ཀྱི་སློབ་དཔོན་བི་མ་ལ་མི་ཏྲ། བལ་པོའི་སློབ་དཔོན་ཤི་ལ་མཉྫུ་རྣམས་ཀྱིས། བོད་ཀྱི་ལོ་ཙཱ་བསྙགས་ཛྙཱ་ན་ཀུ་མཱ་ར་དང་། འཁོན་ཀླུའི་དབང་པོ་བསྲུང་བ་ལ་སོགས་པ་ལ་རིམ་པས་བསུངས་ཏེ། དེ་རྣམས་ནི་རིགས་འཛིན་རིག་པའི་བརྒྱུད་པ་ཡིན་པར་གདའ། དེ་ནས་རིམ་པར་བརྒྱུད་དེ། སློབ་དཔོན་རྡོ་རྗེ་རིན་ཆེན་ལ་སོགས་པ་དཔལ་ལྡན་ས་སྐྱ་པའི་བླ་མ་དམ་པ་བརྒྱུད་པའི་བཀའ་སྲོལ་གཞན་དང་མ་འདྲེས་པའི་གྲུབ་པ་བརྙེས་པ་ཤ་སྟག་ཏུ་བྱོན་པ་རྣམས་སྙན་ནས་སྙན་དུ་བརྒྱུད་པ་ཡིན་པར་གདའ།
གཉིས་པ་གསང་སྔགས་ཀྱི་ཐེག་པའི་གཞུང་ཚུགས་པར་བྱ་བའི་ཕྱིར། རྒྱུད་གང་ནས་བཏུས་ཤིང་ཕྱོགས་གང་གཏོགས་ངོས་བཟུང་བ་ནི། ཕུར་པའི་འཆམས་ཕུར་པ་སྤྱི་རྒྱུད་ནས་བཏུས་ཤིང་། དགྲ་བགེགས་གྲུབ་ཀྱི་འཆམས་དང་འགུགས་འདྲེན་གཤེད་ཀྱི་འཆམས་གཉིས་རྟོག་འཇོམས་རྒྱལ་པོའི་རྒྱུད་ནས་བཏུས་ལ། ཕྱོགས་ཨ་ནུ་ཡོ་ག་རྗེས་སུ་རྣལ་འབྱོར་ཤེས་རབ་ཀྱི་རྒྱུད་དུ་གཏོགས་པ་ཡིན་པར་གདའ། གསུམ་པ་བརྩམས་པ་ལ་དོན་ཡོད་པར་བྱ་བའི་ཕྱིར། མཛད་པ་པོ་གང་གི་དགོས་ཆེད་ཅིའི་སླད་དུ་མཛད་ཅིང་། དོན་གྱི་རྣམ་གྲངས་བསྟན་པ་ནི། གནས་དུར་ཁྲོད་གསང་བ་མཆོག་གི་དཀྱིལ་འཁོར་དུ། དུས་གསང་སྔགས་སྒྲ་ཇི་བཞིན་པར་བཤད་པའི་སྐབས་སུ་བདུད་རུ་ཏྲ་ཐར་པ་ནག་པོ་ལོག་པའི་ལམ་ལ་གོལ་བའི་ཚེ།
འདུལ་བའི་དུས་ལ་བབས་པར་མཁྱེན་ནས། ཆོས་ཀྱི་སྐུ་སྤྲོས་པ་མེད་པའི་དབྱིངས་ལས་མ་གཡོས་བཞིན་དུ། ལོངས་སྤྱོད་རྫོགས་པ་དང་སྤྲུལ་པའི་སྐུ་ཁྲག་འཐུང་འཇིགས་པའི་ཆ་ལུགས་ཅན་གྱི། གླུ་དྲུག་བླང་བའི་དོན་བཞི་རྫོགས། སྟབས་དྲུག་སྐྱོད་པས་འགྲོ་དྲུག་སྒྲོལ། ། ཞེས་སྟང་སྟབས་རྣམ་པ་དྲུག་གམ་བརྒྱད་ཀྱི་སྒོ་ནས་སེམས་ཅན་གྱ་ིདོན་མཐའ་ཡས་པ་མཛད་ཅིང་། བར་དུ་སློབ་དཔོན་ཆེན་པོ་པདྨ་འབྱུང་གནས་ཀྱིས་དཔལ་བསམ་ཡས་མི་འགྱུར་ལྷུན་གྱི་གྲུབ་པའི་གཙུག་ལག་ཁང་བཞེངས་པའི་དུས་སུ་དམ་ཆེན་སྤྱིའི་འཆམས་ལ་སོགས་པ་ས་འདུལ་གྱི་འཆམས་རྣམས་མཛད་པས། ལྷ་འདྲེའི་གདུག་རྩུབ་ཞི་ནས་དགེ་འདུན་གྱི་སྡེ་དང་། གཙུག་ལག་ཁང་ཁྱད་པར་ཅན་རྣམས་ཀྱི་འགྲམ་བཏིངས། གཞན་ཡང་མ་ཞང་ཁྲོན་པ་སྐྱེས་ཚེ་ལས་འདས་ནས་གཤིན་འདྲེ་དྲག་པོས་ཁྱེར་བ་ལ།
སློབ་དཔོན་ཆེན་པོས་འགུགས་འདྲེན་གཤེད་ཀྱི་འཆམ་སོགས་མཛད་པས་རྣམ་ཤེས་ཆོས་དབྱིངས་སུ་གནས་སྤོར་བའི་དགོས་པ་བྱུང་བ་ཡིན་པར་གདའ། རྗེས་མཇུག་ཏུ་ལྟ་བ་ཆོས་ཉིད་ཟབ་མོའི་དོན་རྟོགས་ཤིང་ཡི་དམ་ལྷའི་ཏིང་ངེ་འཛིན་ལས་སུ་རུང་བའི་སྔགས་འཆང་གིས་ཕྲིན་ལས་རྣམ་པ་བཞི་སྒྲུབ་པ་ལ་སོགས་པའི་དགོས་ཆེད་ཁྱད་པར་ཅན་གྱི་དུས་སུ། བསྐྱེད་རིམ་ཕྱག་རྒྱའི་གར་འཆམས་བགྱིས་པས། ས་གཞི་བྱིན་གྱིས་རློབ་ཅིང་། བཀྲ་ཤིས་པ་དང་། བར་ཆད་བཟློག་པའི་དགོས་པ་ཡོད་པ་ལགས། དོན་གྱི་རྣམ་གྲངས་བསྟན་པ་ལ། སྔོན་འགྲོ་ལ་དོན་ཚན་བཅོ་ལྔ། དངོས་གཞི་ལ་རྟེན་གཞལ་ཡས་ཁང་བསྐྱེད་པ་དང་། བརྟེན་པ་ལྷ་བསྐྱེད་པ་གཉིས།
རྗེས་ལ་རྟག་ཆད་ཀྱི་མཐའ་བསལ་ནས། བཀྲ་ཤིས་ཀྱི་མཇུག་བསྡུ་བ་རྣམས་ཀྱི་དཔལ་ཆེན་རྡོ་རྗེ་ཕུར་བུ་དངོས་གྲུབ་ཆར་འབེབས་ཀྱི་འཆམས་སྟོན་པ་ལགས། འདི་ཐམས་ཅད་ལ་ཐུན་མོང་དུ་དགོས་པའི་ཡན་ལག རོ་སྟོད་ལ་སེང་ཆགས་པ། སྐེད་པ་ལ་འགྲིམ་ཆགས་པ། སྒྱིད་པ་ལ་ལྡེམ་ཆགས་པ། ཚིགས་བཞི་ལ་འཕྲུལ་ཆགས་པ། རྐང་མགོ་ལ་བདེ་ཆགས་པ། ཞག་ཤ་ལ་ལྷོད་ཆགས་པ། རྣམ་འགྱུར་ལ་འགྱིང་ཆགས་པ།
ཤ་འགྱུར་ལ་མེར་ཆགས་པ། སྤྱོད་པ་དལ་ལ་འདོད་པ། ཕྱག་རྒྱ་གཡས་སུ་འཆའ་ཞིང་། འགྲོལ་ན་གཡོན་དུ་བལྟ་ཞིང་འགྱིང་། གཡོན་དུ་དེ་ལས་ལྡོག དབུས་སུ་ཐད་ཀར་བལྟ་ཞིང་འགྱིང་། ཁྱུང་ཆེན་ནམ་མཁའ་ལ་ལྡིང་བའི་ཚུལ་གྱིས་ཕོད་ཀའི་ཐང་ཤ་བཅད་པ། གངས་སྟོད་ཀྱི་སེང་གེ་གཡུ་རལ་དཀྲུག་པའི་ཚུལ་གྱི་མ་རལ་གྱི་འཁྲིལ་བཤིག་པ། རྒྱ་སྟག་ནགས་ལ་མཆོང་བའི་ཚུལ་གྱིས་ལུས་ཀྱི་འཛུམ་བསྟན་པ། གཞན་ཡང་རྣམ་རྟོག་མ་ཡེངས་པར་ལྷའི་བསྐྱེད་རིམ་དྲན་པ་དང་།
གྲལ་གྱི་ཕྲེང་བ་བར་ཐག་སྙོམས་པས་ཧ་ཅང་དལ་བ་དང་། བྲེལ་བའི་སྐྱོན་སྤངས་ནས་ཕྱག་རྒྱའི་རྣམ་འགྱུར་བདེ་ཞིང་འགྲིག་པ་གལ་ཆེ་བ་ལགས་སོ། ། ཅེས་འདི་གསར་བུའི་བློ་ཅན་འགས། ། མང་པོའི་དབུས་སུ་འཆམས་འདོད་པས། ། མྱུར་དུ་གྱིས་ཅེས་རབ་བསྐུལ་ཏེ། ། ས་སྐྱར་གནས་པའི་དགེ་སློང་གང་། ། ཨཱ་ནནྡ་ཡིས་འབད་པས་བྲིས། ། དགེ་བས་མ་གྱུར་སྐྱེ་དགུ་ཀུན། ། ཟབ་མོའི་ལམ་གྱི་རྗེས་ཞུགས་ནས། ། ཀུན་ཏུ་བཟང་པོའི་དཔལ་ཐོབ་ཤོག། །།
PAGE * MERGEFORMAT 2 ས་ལོ་ཆེན་པོ་འཇམ་དབྱངས་ཀུན་དགའ་བསོད་ནམས། རྡོ་རྗེ་ཕུར་པའི་འཆམས་བཤད། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
