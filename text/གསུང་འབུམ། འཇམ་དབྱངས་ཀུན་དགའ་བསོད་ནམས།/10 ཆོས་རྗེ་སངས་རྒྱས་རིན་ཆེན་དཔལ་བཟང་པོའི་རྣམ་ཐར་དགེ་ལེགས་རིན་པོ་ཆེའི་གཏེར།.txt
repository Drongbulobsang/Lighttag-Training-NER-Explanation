གསུང་འབུམ། འཇམ་དབྱངས་ཀུན་དགའ་བསོད་ནམས།（གློག་ཀླད་པར་མ།）
པོད ༡༠
ཆོས་རྗེ་སངས་རྒྱས་རིན་ཆེན་དཔལ་བཟང་པོའི་རྣམ་ཐར་དགེ་ལེགས་རིན་པོ་ཆེའི་གཏེར།
༄༅། །ཤྲཱི་དྷརྨྨ་སྭཱ་མི་བུདྡྷ་རཏྣ་ཤྲཱི་བྷ་དྲ་སྱ་བི་མོ་ཀྵ་ཤུ་བྷ་རཏྣ་ནི་དྷཱི་ནཱ་མ་ཤྲཱི་བྷཱུ་མི་པཎྜི་ཏེ་ན་ཀྲྀ་ཏེ་བི་ཛ་ཧ་ར།། ༄༅། །ཆོས་རྗེ་སངས་རྒྱས་རིན་ཆེན་དཔལ་བཟང་པོའི་རྣམ་ཐར་དགེ་ལེགས་རིན་པོ་ཆེའི་གཏེར་ཞེས་བྱ་བ་དཔལ་ས་སྐྱའི་མཁས་པས་སྦྱར་བ་བཞུགས་སོ།། སཾ་སྐྲྀ་ཏ་བྷཱ་ཥ། ཤྲཱི་དྷརྨྨ་སྭཱ་མི་བུདྡྷ་རཏྣ་ཤྲཱི་བྷ་དྲ་སྱ་བི་མོ་ཀྵ་ཤུ་བྷ་རཏྣ་ནི་དྷི་ནཱ་མ། བོད་སྐད་དུ། དཔལ་ཆོས་ཀྱི་རྗེ་སངས་རྒྱས་རིན་ཆེན་དཔལ་བཟང་པོའི་རྣམ་པར་ཐར་པ་དགེ་ལེགས་རིན་པོ་ཆེའི་གཏེར་ཞེས་བྱ་བ། དཔལ་མཐུ་སྟོབས་ཀྱི་མགོན་པོ་དང་གཉིས་སུ་མེད་པའི་བླ་མ་ལ་ཕྱག་འཚལ་ལོ། ། རྒྱལ་བ་ཀུན་གྱི་མཁྱེན་རབ་ཉིན་མོའི་མགོན། ། ཐུགས་རྗེ་མཆོག་ཏུ་དཀར་བའི་བསིལ་ཟེར་ཅན། ། གསང་བའི་བདག་པོ་གང་དེའི་མཐུ་སྟོབས་ཀྱི། །
དཔལ་ལ་འགྲན་བྱེད་རིགས་བརྒྱའི་མགོན་དེར་འདུད། ། དེ་ལྟའི་ཡོན་ཏན་དཔག་ཡས་རྒྱ་མཚོའི་གཏེར། ། རྣམ་མང་སྐྱེ་དགུའི་ཉེར་འཚོ་བླ་ན་མེད། ། ཕྱོགས་ཀྱི་མཐའ་གྲུ་ཀུན་ནས་མཛེས་བྱེད་པ། ། ནོར་འཛིན་ཁྱོན་འདིར་ཤོང་བ་ཨེ་མ་མཚར། ། རབ་འབྱམས་རྒྱལ་བ་མཆོད་པའི་ལེགས་བྱས་རྣམས། ། གཅིག་ཏུ་སྤུངས་ཀྱང་ཁྱོད་ཀྱི་བ་སྤུའི་ཁུངས། ། རེ་རེར་མཆོད་པའི་བསོད་ནམས་ཆེས་ལྷག་པས། ། ཁ་ཙམ་བརྗོད་ལ་དང་བས་ཉན་པར་གྱིས། ། འདིར་ལྷ་དང་བཅས་པའི་འགྲོ་བ་མཐའ་ཡས་པའི་གཙུག་གི་ནོར་བུའི་ཁྲི་ལ་ཞབས་ཟུང་གི་རྣམ་པར་བརྩེན་པའི་ཆོས་ཀྱི་རྒྱལ་པོ།
རིགས་པ་དང་གྲོལ་བའི་སྤོབས་པ་མཆོག་གི་བློ་གྲོས་ཀྱི་དཀྱིལ་འཁོར་ཉེ་བར་རྒྱས་ཤིང་། ཤེས་བྱའི་གནས་ལུགས་གསལ་བར་གཟིགས་པའི་འདྲེན་བྱེད་རབ་ཏུ་མཛེས་ལ་བྱང་ཆུབ་སེམས་གཉིས་ཀྱི་རྟོགས་པའི་འོད་ཟེར་བརྒྱ་ཕྲག་དང་ལྡན་པས། སྙིགས་མའི་དུས་ཀྱི་སྐྱེ་བོ་མ་རིག་པས་ལྡོངས་བ་རྣམས་ལ་ཡང་དག་པའི་ཡེ་ཤེས་ཀྱི་སྣང་བ་ཆེས་ཆེར་བསྐྱེད་པའི་རྟ་ལྗང་ཅན། ལས་དང་ཉོན་མོངས་པའི་གདུང་བ་རྣམ་པར་སེལ་བའི་སྨན་གྱི་དབང་པོ། ཆོས་ཀྱི་རྗེ་འདི་ཉིད་ངེས་པ་ཁོ་ནར་སངས་རྒྱས་ཐམས་ཅད་ཀྱི་རང་བཞིན་རྡོ་རྗེ་འཆང་ཆེན་པོ་ཡིན་ཡང་སྣང་ངོར་བསྟན་ཚུལ་གྱི་རྣམ་པར་ཐར་པ་ལ་དོན་གསུམ་ཏེ། ཐོག་མར་རིགས་བརྒྱུད་ཁྱད་པར་ཅན་དུ་འཁྲུངས་ཤིང་བསྟན་པའི་སྒོར་ཞུགས་ཚུལ། བར་དུ་ཐོས་བསམ་བསྒོམ་གསུམ་གྱི་རང་གཞན་ལ་ཕན་པ་རྒྱ་ཆེར་བསྒྲུབས་ཤིང་བླ་མ་དམ་པ་རྣམས་ཀྱི་རྗེས་སུ་བཟུང་ཚུལ། མཐར་བསྟན་པ་དང་སེམས་ཅན་ལ་མཛད་པའི་ཕྲིན་ལས་རྒྱུན་མ་ཆད་པར་བྱུང་བའི་ཚུལ་བཤད་པའོ། ། དང་པོ་ནི། ལས་དང་པོ་པ་རྣམས་ཀྱི་སྒྲིབ་པ་སྦྱོང་བའི་ཐབས་མཆོག་ཏུ་གྱུར་པ་བསྙུང་བར་གནས་པའི་ལག་ལེན་གྱི་ཆོ་ག་ཐུགས་ཉམས་སུ་བཞེས་ཤིང་གཞན་ལ་སྟོན་པའི་བླ་མ་དམ་པ་ཞང་སྟོན་སྒྲ་འཇིགས་དང་།
རྩི་འདུལ་བ་འཛིན་པ། བླ་མ་ཆུ་བཟང་པོ་ལ་སོགས་པ་དུ་མ་དང་། མུས་ཆེན་ནམ་མཁའི་རྣལ་འབྱོར། རིན་པོ་ཆེ་ཤེས་རབ་འབུམ། ཉན་ཆེན་བསོད་ནམས་བརྟན་པ། མ་གཅིག་ཆོས་སྒྲོན་ལ་སོགས་པ་གྲུབ་པ་བརྙེས་པའི་སྐྱེས་བུ་ཁྱད་པར་ཅན་དུ་མས་བྱིན་གྱིས་བརླབས་པའི་གནས་མུས་ཀྱི་ས་ཆ་རྟ་མོ་གླིང་སྐྱ་ཞེས་བྱ་བར་སེམས་དཔའ་ཆེན་པོ་དཀོན་མཆོག་རྒྱལ་མཚན་གྱི་དབོན་པོ། དཀོན་མཆོག་ལེགས་དང་། ཡུམ་ཆོས་སྐྱོང་རྒྱལ་མོ་གཉིས་ཀྱི་སྲས་སུ་ངོ་མཚར་བའི་ལྟས་དང་བཅས་ཏེ། དཔལ་གདོང་ཅེས་བྱ་བ་ཆུ་མོ་བྱའི་ལོ་ལ་སྐུ་འཁྲུངས་སོ། ། དེའི་དུས་སུ་སེམས་དཔའ་ཆེན་པོ་དཀོན་མཆོག་རྒྱལ་མཚན་གྱི་བུ་གཅིག་པོ།
ཆོས་ཀྱི་སྒོ་ཡིན་ཞེས་ལུང་བསྟན་མཛད་ཅིང་གཞན་ཡང་ཕུལ་དུ་བྱུང་པའི་ལུང་བསྟན་དུ་མ་མཛད་ཅེས་གྲགས་སོ། ། གཞོན་ནུའི་དུས་ཀྱང་ཆོས་འཆད་པ་དང་བསྒོམ་མཛད་པ། བདེ་བར་གཤེགས་པའི་སྐུ་གསུང་ཐུགས་ཀྱི་རྟེན་བཞེངས་པ་སོགས་ཀྱི་རྣམ་འགྱུར་མ་གཏོགས་ཐ་མལ་གྱི་བྱིས་པའི་སྤྱོད་པ་ལས་འདས་པ་ཞིག་སྟེ། དགུང་ལོ་བཅུའི་བར་དུ་དེ་ལྟར་བསྐྱེད་བསྲིངས་ནས། བཅུ་གཅིག་ཚེ་ངེས་འབྱུང་གི་ཐུགས་འདུན་དྲག་པོས་ཀུན་ནས་བླངས་ཏེ། ཆོས་ཀྱི་རྗེ་སེམས་དཔའ་ཆེན་པོ་རཏྣ་དྷྭ་ཛས་མཁན་པོ། ཀུན་མཁྱེན་སངས་རྒྱས་འཕེལ་བས་སློབ་དཔོན། ཆོས་རྗེ་སངས་རྒྱས་དཔལ་བཟང་པས་གྲིབ་ཚོད། གྲུབ་པའི་དབང་ཕྱུག་དཀོན་མཆོག་བློ་གྲོས་པ་དང་། རྗེ་གློ་རིན་པ་སོགས་ལས་དགེ་ཚུལ་གྱི་སྡོམ་པ་ཡང་དག་པར་ནོད་ནས་བསླབ་པར་བྱ་བའི་གནས་རྣམས་མིག་གི་འབྲས་བུ་བཞིན་བླང་དོར་ལ་བརྩོན་པར་མཛད་ཅིང་།
དེ་ནས་དགུང་ལོ་ཉི་ཤུ་རྩ་བརྒྱད་བཞེས་པ་ཀུན་ལྡན་གྱི་ལོ་ལྕགས་ཕོ་རྟ་ལ་གྲུབ་ཆེན་དཀོན་མཆོག་བློ་གྲོས་པས་མཁན་པོ་མཛད། ལས་ཀྱི་སློབ་དཔོན་དཔལ་ལྡན་རྒྱལ་པོ་དང་། གསང་སྟེ་སྟོན་པའི་སློབ་དཔོན་སྒྲུབ་ཆེན་བཀྲ་ཤིས་རྒྱས་མཚན་པ། དགེ་བའི་བཤེས་གཉེན་ཆེན་པོ་བྱམས་པ་ཆོས་ལེགས་པས་གྲིབ་ཚོད་དང་ཁ་སྐོང་དགེ་འདུན་གྲངས་ཚང་ཞིང་མཚན་ཉིད་མཐུན་པ་ལས་ཨུ་པ་སམྤནྣ་བསྙེན་རྫོགས་ཀྱི་སྡོམ་པ་བཞེས་ནས། དགེ་སློང་གི་ཁྲིམས་ཉིས་བརྒྱ་ལྔ་བཅུ་རྩ་གསུམ་ལ་དགག་སྒྲུབ་གནང་བའི་བསླབ་པ་རྣམས་བྱ་བ་དང་བྱ་བ་མ་ཡིན་པའི་ཆ་ཚུལ་བཞིན་དུ་ཐུགས་ཉམས་སུ་བཞེས་པར་མཛད་དོ། ། གཉིས་པ་ཐོས་བསམ་བསྒོམ་གསུམ་གྱིས་རང་གཞན་ལ་ཕན་པ་རྒྱ་ཆེར་སྒྲུབས་ཤིང་བླ་མ་དམ་པ་རྣམས་ཀྱིས་རྗེས་སུ་བཟུང་ཚུལ་ནི། ཐོག་མར་དུས་གསུམ་གྱི་སངས་རྒྱས་ཐམས་ཅད་འདུས་པའི་ངོ་བོ་ཆོས་ཀྱི་རྗེ་དཀོན་མཆོག་རྒྱལ་མཚན་དཔལ་བཟང་པོའི་དྲུང་དུ། རྗེ་བཙུན་རྡོ་རྗེ་བདག་མེད་མས་དཔལ་སྟོབས་ཀྱི་མགོན་པོ་བི་རཱུ་པ་ལ་སྙན་བརྒྱུད་བཞིས་གདམས་ཤིང་སྐལ་བར་ལྡན་པའི་གདུལ་བྱ་ཆ་གཅིག་ལ་སངས་རྒྱས་ཀྱི་སར་འཁྲིད་པའི་ཟབ་ལམ། གྲུབ་པ་བརྙེས་པའི་སྐྱེས་བུ་རིམ་པར་བྱོན་པ་རྣམས་ཀྱི་ཐུགས་ཀྱི་ཉིང་ཁུ་ལམ་འབྲས་བུ་དང་བཅས་པའི་གདམ་ངག་ཉམས་མྱོང་སྐྱེ་སྲིད་ལན་གསུམ་གྱི་བར་དུ་མནོས་ནས། རྒྱུའི་དུས་སུ་སྨིན་པར་བྱེད་པ་དབང་།
ལམ་གྱི་དུས་སུ་ལུས་ཀྱི་དཀྱིལ་འཁོར་དུ་དབང་བསྐུར། དེ་དག་གི་རྒྱབ་རྟེན་གསུང་ངག་གླེགས་བམ་གྱི་དཀར་ཆག་ཏུ་ཐེབས་པ་ཕལ་ཆེ་བ་དང་། ལམ་ཟབ་མོ་བླ་མའི་རྣལ་འབྱོར་གྱི་བྱིན་རླབས། རྣལ་འབྱོར་དབང་ཕྱུག་གི་བསྲུང་བའི་མན་ངག་ཐུན་མོང་བ། རྡོ་རྗེ་བདག་མེད་མའི་དབང་བསྐུར་བ་དེ་དག་གི་དབང་བསྐུར་བའི་ཆོ་གའི་རྣམ་བཞག་སྟོན་པ་དབང་གི་ཆུ་བོའི་བཤད་པ་ལག་ལེན་དང་བཅས་པ། བདེ་མཆོག་ལཱུ་ཧི་པ་དང་དྲིལ་བུ་ལུས་དཀྱིལ་གྱི་དབང་། རྫོགས་པའི་རིམ་པ་ཡབ་ལ་སྦྱར་བའི་རྩ་དབུ་མ་ཁ་འབྱེད་པའི་མན་ངག དྲིལ་བུ་རིམ་ལྔའི་ཁྲིད། མངལ་སྒོང་རྫུས་སྐྱེས་སྦྱོང་བྱེད་ལཱུ་ནག་དྲིལ་གསུམ་དུ་གྲགས་པའི་བཤད་པ། ཇོ་བོ་ནཱ་རོ་ཏ་པའི་མཁའ་སྤྱོད་ཀྱི་བྱིན་རླབས་མན་ངག་དང་བཅས་པ་གསན།
ཡང་རྣལ་འབྱོར་ཐབས་ཀྱི་རྒྱུད་ལ། གསང་བ་འདུས་པ་མི་བསྐྱོད་རྡོ་རྗེ་ལྷ་སུམ་ཅུ་རྩ་གཉིས་ཀྱི་དབང་། རྡོ་རྗེ་འཇིགས་བྱེད་ས་ལུགས་ཀྱི་དབང་། གཤིན་རྗེའི་གཤེད་དམར་པོ་ལྷ་ལྔའི་དབང་། དེའི་རྫོགས་རིམ་ཤིན་ཏུ་སྤྲོས་པ་མེད་པའི་དེ་ཁོ་ན་ཉིད་ཀྱི་མན་ངག གློ་བོ་ལོ་ཙཱ་བའི་ཁྲིད་ཡིག་ཐོར་བུ་བ། སྤྲོས་མེད་མཛེས་རྒྱན་རྣམས་ཀྱི་ཉམས་ཁྲིད་བཤད་པ་ཡོངས་སུ་རྫོགས་པ་གསན། ཀུན་རིག་རྩ་བའི་དཀྱིལ་འཁོར་གྱི་དབང་དང་། འཆི་བདག་འཇོམས་པའི་དབང་གཉིས་ས་ལུགས། ཚེ་དཔག་མེད་ཛེ་ཏཱ་རིའི་ལུགས་ཀྱི་དབང་།
རྡོ་རྗེ་གུར་གྱི་མགོན་པོ་ལྕམ་དྲལ་གྱི་རྗེས་གནང་། དོན་ཡོད་ཞགས་པ་དཔའ་རྐྱང་དང་ཐུགས་རྗེ་ཆེན་པོ་སྐྱེར་སྒང་ལུགས་ཀྱི་རིགས་གཏད། སྒྲུབ་ཐབས་བསྡུས་པ་བརྒྱ་རྩར་གྲགས་པའི་རྗེས་གནང་ལུང་དང་བཅས་པ། སློབ་དཔོན་མི་ཐུབ་ཟླ་བས་མཛད་པའི་ཧེ་བཛྲའི་སྒྲུབ་ཐབས་ཡན་ལག་དྲུག་པའི་རྣམ་བཤད་གནད་ཀྱི་ཟླ་ཟེར་རྡོ་རྗེ་འཆང་ཀུན་དགའ་བཟང་པོས་མཛད་པ། ཕུང་པོ་གསུམ་པའི་མདོ། འཇམ་དཔལ་གྱི་མཚན་ཡང་དག་པར་བརྗོད་པ། ཤེས་རབ་ཀྱི་ཕ་རོལ་ཏུ་ཕྱིན་པ་སྡུད་པ། བཟང་པོ་སྤྱོད་པའི་སྨོན་ལམ། ཐུབ་པའི་དགོངས་པ་གསལ་བའི་བསྟན་བཅོས་ཆོས་རྗེ་ས་སྐྱ་པཎྜི་ཏས་མཛད་པ། མུས་ཆེན་སེམས་དཔའ་ཆེན་པོ་ཉིད་ཀྱི་ཕྱོགས་གཅིག་ཏུ་སྒྲིགས་པའི་བློ་སྦྱོང་མན་ངག་གི་གླེགས་བཾ་ཡོངས་སུ་རྫོགས་པ་རྣམས་ཀྱི་ལུང་གསན་ཞིང་།
བྱང་ཆུབ་སེམས་དཔའི་བློ་སྦྱོང་ཚུལ་དགེ་བའི་བཤེས་གཉེན་འཆད་ཁ་བའི་མན་ངག་དོན་བདུན་དུ་བསྡུས་ནས་སྟོན་པའི་ཉམས་ཁྲིད། རྟེན་འབྲེལ་སྙིང་པོའི་ཁྲིད་རྣམས་གསན་ནོ། ། ཡང་ཆོས་ཀྱི་རྗེ་མཚུངས་པ་མེད་པའི་མཁྱེན་རབ་ཀྱི་ཡང་དག་པའི་དོན་ཕྱིན་ཅི་མ་ལོག་པར་གཟིགས་པའི་ཡེ་ཤེས་ཀྱི་སྤྱན་དང་ལྡན་པ་ཀུན་མཁྱེན་བསོད་ནམས་སེང་གེའི་དྲུང་དུ་ཐོག་མར་འདུལ་བ། ཚད་མ་རྣམ་འགྲེལ། ཕར་ཕྱིན། སྤྱོད་འཇུག སྡོམ་གསུམ་རབ་དབྱེ་ལ་སོགས་པའི་གསན་སྦྱོངས་མཐར་ཕྱིན་པ་མཛད་ཅིང་། ཁྱད་པར་དུ་གསུང་ངག་རིན་པོ་ཆེ་ལམ་འབྲས་ཀྱི་འཁྲིད་ཚར་གསུམ། དེ་དང་འབྲེལ་པའི་སེམས་བསྐྱེད། རྒྱུ་ལམ་གྱི་དབང་།
གཉག་མ་གསལ་བྱེད་དང་བཅས་པ། རྗེ་བཙུན་ལྷ་མོ་བཅོ་ལྔའི་དབང་། དེའི་བྱིན་བརླབས། ཆ་ལག་ལ་ལམ་ཟབ་བླ་མ་ལམ་སྦས་བཤད། བརྡ་དོན་གསལ་བ། བརྡ་ཆིག་བརྒྱུད། མགོན་རྐྱང་གི་རྗེས་གནང་། སྤོད་དམར་མ་ཕལ་ཆེར་གྱི་ལུང་དང་བཅས་པ། རྣམ་འཇོམས་བིར་ལུགས་ཀྱི་བྱིན་རླབས་ཀྱང་གསན། གཞན་ཡང་ཀྱཻ་རྡོ་རྗེ་འགྲེལ་པ་ལུགས་ཀྱི་དབང་།
མཚོ་སྐྱེས་ལུགས་ཀྱི་དབང་། སམྦུ་ཊའི་དབང་། གུར་རིགས་བསྡུས་ཀྱི་དབང་། རྩ་རྒྱུད་བརྟག་པ་གཉིས་པ། རྣམ་བཤད་དག་ལྡན་དང་བཅས་པ། གུར། གུར་རྒྱན་དང་བཅས་པ། སམྦུ་ཊ་གནད་ཀྱི་གསལ་བྱེད་དང་བཅས་པ་གསན། བདེ་མཆོག་ལཱུ་ཧི་པའི་དབང་། དེ་དང་འབྲེལ་པ་རྩ་དབུ་མའི་ཁྲིད།
རྗེ་བཙུན་གྱི་ཁྲིད་ཡིག་དང་བཅས་པ། དྲིལ་བུ་པའི་དབང་། དེ་དང་འབྲེལ་པ་དྲིལ་བུ་རིམ་ལྔའི་ཁྲིད། རྗེ་བཙུན་ཆེན་པོའི་ཁྲིད་ཡིག་དང་བཅས་པ། དྲིལ་བུ་སྐོར་གསུམ་གྱི་རྒྱ་གཞུང་གི་ལུང་། ནག་པོ་རིམ་བཞི། རྗེ་རང་གིས་མཛད་པའི་ཁྲིད་ཡིག་དང་བཅས་པ། བདེ་མཆོག་མཁའ་འགྲོ་རྒྱ་མཚོའི་དབང་། སངས་རྒྱས་ཐོད་པའི་དབང་། ནཱ་རོ་མཁའ་སྤྱོད་ཀྱི་བྱིན་བརླབས།
དེའི་ཆོས་སྐོར། བླ་མ་གོང་མས་མཛད་པའི་ཡིག་ཆ་ལུང་དང་བཅས་པ་རྣམས་ཀྱང་གསན། བདེ་མཆོག་རྩ་རྒྱུད། མུ་ཏིག་ཕྲེང་བ་དང་བཅས་པ་གསན། ཀུན་སྤྱོད་རྗེ་བཙུན་གྱི་འགྲེལ་པ་དང་བཅས་པ་གསན། གསང་འདུས་མི་བསྐྱོད་རྡོ་རྗེའི་དབང་། དེ་དང་འབྲེལ་པའི་གསང་འདུས་རིམ་ལྔའི་ཁྲིད། གསང་འདུས་རྩ་རྒྱུད། འགྲེལ་པ་སྒྲོན་གསལ། མཐའ་དྲུག་རབ་གསལ་དང་བཅས་པའི་བཤད་པ།
གསང་འདུས་འཇམ་པའི་རྡོ་རྗེ། སྤྱན་རས་གཟིགས་ཀྱི་དབང་དང་བཅས་པ། རྗེ་ཉིད་ཀྱིས་མཛད་པའི་མངོན་དཀྱིལ་གྱི་ལུང་། སྒྲོལ་མ་ལྷ་བཅུ་བདུན་མ། ཨ་ར་པ་ཙ་ན་ལྷ་ལྔ། རིགས་གསུམ་སྤྱི་དབང་རྣམས་གསན། སྦྱོང་རྒྱུད་ཀྱི་བཤད་པ། རྗེ་རང་གི་ཊཱི་ཀའི་སྟེང་ནས་གསན། རྗེས་གནང་ལ་དམར་པོ་སྐོར་གསུམ། རྣམ་རྒྱལ།
རྣམ་འཇོམས། དོན་ཞགས། སྤྱན་རས་གཟིགས། འཇམ་དབྱངས་དམར་སེར། མི་གཡོ་བ་དཀར་སྔོ་གཉིས། སྒྲོལ་མ་དཀར་མོ། ། འབྱུང་པོ་འདུལ་བྱེད། ཨུ་ཙ། རྟ་མགྲིན་ལྕགས་རལ་ཅན། སྒྲུབ་ཐབས་བརྒྱ་རྩའི་འཁྲིད་དང་བཅས་པ།
མགོན་པོའི་སྲུང་འཁོར། གཞན་ཡང་དངོས་ནས་བརྒྱུད་པའི་གཅོད་སྐོར་གསུམ། འགྲོ་མགོན་དཔལ་ཡེ་བས་མཛད་པའི་བློ་སྦྱོང་ཀྱང་གསན། ལུང་གི་སྐོར་ལ། གོང་གི་དབང་རྣམས་དང་འགྲེལ་པའི་བླ་མ་གོང་མའི་ཡིག་ཆ་ཐོགས་པ་དང་། རྗེ་རང་གིས་མཛད་པའི་སྔགས་ཀྱི་བཀའ་འབུམ་ཕལ་ཆེར་གྱི་ལུང་སྨན་བླའི་མདོ་ཆོག་རྣམས་ཀྱང་གསན། གྲུབ་ཆེན་དཀོན་མཆོག་བློ་གྲོས་པའི་དྲུང་དུ། ལམ་འབྲས་བུ་དང་བཅས་པའི་ཁྲིད་ཚར་དྲུག དེ་དང་འབྲེལ་པའི་སེམས་བསྐྱེད། རྒྱུ་ལམ་གྱི་དབང་།
བླ་མ་ཚད་མའི་སྐབས་སུ་བླ་མ་རྒྱ་བོད་ཀྱི་རྣམ་ཐར། བླ་མ་སོ་སོའི་རྣམ་ཐར། བླ་མའི་རྣམ་ཐར་ངོ་མཚར་སྣང་བ། ཞིབ་མོ་རྡོ་རྗེ། ཉམས་མྱོང་ཚད་མའི་སྐབས་སུ་གཞུང་ཤིང་ཆེན་པོ་བཞི། རྟོགས་པ་བསྐྱེད་པའི་ཆོས་ལྔ། གེགས་སེལ་གྱི་ཡི་གེ་བཞི། དམ་ཚིག་གི་སྐབས་སུ་རྩ་ལྟུང་འཁྲུལ་སྤོང་གི་བཤད་པ། ལྟ་བའི་སྐབས་སུ། འཁོར་འདས་དབྱེར་མེད་རྩ་འགྲེལ།
བསྐྱེད་རིམ་གྱི་སྐབས་སུ། རྣམ་བཤད་ཆེན་མོའི་བཤད་པ། བསྟན་བཅོས་ཚད་མ་ལ། གཞུང་བཤད་སྲས་དོན་མ། པོད་དམར་མ། པོད་ནག་མ། ལུང་ཚད་མ་ལ། ལུང་འདི་ཉིད་དང་མདོར་བསྡུས་ཏེ་སྦྱར་བ། ལུང་མཐའ་དག་དང་མདོར་བསྡུས་ཏེ་སྦྱར་བ། ལུང་འདི་ཉིད་ཞིབ་ཏུ་སྦྱར་བ་ལ་སོགས་པའི་ལམ་འབྲས་བུ་དང་བཅས་པའི་གདམ་ངག་ཚང་མ་གསན།
བདག་མེད་མའི་དབང་། དེའི་བྱིན་རླབས་དང་བཅས་པ་ཆ་ལག ཟབ་ལམ་ཐུན་མོང་བ། ཐུན་མོང་མ་ཡིན་པ་གཉིས། བླ་མ་རིན་འབྱུང་། བིར་སྲུངས་ཐུན་མོང་བ་དང་། ཐུན་མོང་མ་ཡིན་པ་གཉིས། སྒྲུབ་པ་ལུང་སྦྱིན་པ་རྣམས་སོ་སོའི་ཡིག་ལུང་དང་བཅས་པ་གསན། བདེ་མཆོག་སོ་སོའི་རྡུལ་ཚོན་གྱི་དཀྱིལ་འཁོར་དུ་དབང་བསྐུར་བ། ལཱུ་ཧི་པའི་མངོན་རྟོགས་ཆེན་མོའི་བཤད་ལུང་རྣམས་ཀྱང་གསན།
ཚེ་དཔག་མེད་ལྷ་དགུའི་དབང་། རྗེས་གནང་ལ་མགོན་པོ་ལྷ་བརྒྱད་ཐུན་མོང་མ་ཡིན་པ། ལྕམ་དྲལ་ཐུན་མོང་བ། རྣམ་རྒྱལ་གྱི་རྗེས་གནང་རྣམས་ཀྱང་གསན། གཅོད་སྐོར་གྱི་ཁྲིད་ཚང་མར་གསན། ལུང་ལ། ས་སྐྱ་པ་གོང་མ་ལྔའི་བཀའ་འབུམ་ཚང་མ། རྗེ་ཀུན་དགའ་བཟང་པོའི་གསུང་འབུམ། རྗེ་སེམས་དཔའ་ཆེན་པོའི་གསུང་འབུམ། འཇམ་དཔལ་མཚན་བརྗོད།
འདུལ་བ་ལུང་ཚང་མ། སྤྱོད་འཇུག ཐུགས་རྗེ་ཆེན་པོའི་བསྒོམ་ལུང་དང་བཅས་པ། སངས་རྒྱས་སྒོམ་པའི་ཚོགས་བཤད་ལ་སོགས་པའི་ལུང་མང་པོ་རྣམས་གསན། འཇམ་དབྱངས་ཤེས་རབ་རྒྱ་མཚོའི་དྲུང་དུ། བླ་མའི་རྣལ་འབྱོར། རྗེ་ཀུན་དགའ་བཟང་པོའི་བསྟོད་པ་ཁོང་པ་རང་གིས་མཛད་པ་གསན། རྒྱལ་ཚབ་དམ་པ་ཀུན་དགའ་དབང་ཕྱུག་པའི་དྲུང་དུ། དོན་ཞགས་གཙོ་རྐྱང་གི་རྗེས་གནང་། བཅུ་གཅིག་ཞལ་གྱི་རྗེས་གནང་།
མི་གཡོ་བ་སྔོན་པོའི་རྗེས་གནང་། ཆུ་བསྲུངས་རྗེ་བཙུན་རྩེ་མོའི་ལུང་དང་བཅས་པ་གསན། བདག་ཆེན་ཆུ་མིག་པ་བློ་གྲོས་དབང་ཕྱུག་པའི་དྲུང་དུ། སེམས་དཔའ་ཆེན་པོའི་བསྟོད་པ་བདག་ཆེན་རང་གིས་མཛད་པ། འཇམ་དཔལ་མཚན་བརྗོད། འཇམ་དབྱངས་ཨ་ར་པ་ཙ་ནའི་མངོན་རྟོགས་ཀྱི་ལུང་རྣམས་གསན། གུང་རུ་ཤེས་རབ་བཟང་པོའི་དྲུང་དུ། ཀྱཻ་རྡོ་རྗེའི་བསྐྱེད་རིམ་ཀྱི་བཤད་པ། རྗེ་སེམས་དཔའ་ཆེན་པོའི་བསྟོད་པ་རྗེ་རང་གིས་མཛད་པ་གསན། ཆོས་རྗེ་དཔལ་མགོན་པའི་དྲུང་དུ།
བདེ་མཆོག་ནག་པོ་པའི་དབང་། ཕྱག་རྒྱ་ཆེན་པོ་ཡི་གེ་མེད་པའི་བྱིན་རླབས་འཁྲིད་དང་བཅས་པ། མཆོད་རྟེན་དྲུང་ཐོབ་ཀྱི་འཁྲིད། ཚེ་དཔག་མེད་ལྷ་དགུའི་དབང་། ནམ་མཁའ་སྒོ་འབྱེད་ཀྱི་དབང་། འབྱུང་པོ་འདུལ་བྱེད་ཀྱི་རྗེས་གནང་རྣམས་གསན། བྱང་ཆུབ་སེམས་དཔའ་བློ་གྲོས་རིན་ཆེན་པའི་དྲུང་དུ། ཀྱཻ་རྡོ་རྗེ་འགྲེལ་པ་ལུགས་ཀྱི་དབང་། བདེ་མཆོག་དྲིལ་བུ་པའི་དབང་། རྡོ་རྗེ་ཕྲེང་བའི་དབང་ཚང་མ།
སྦྱོང་དཀྱིལ་བཅུ་གཉིས་ཀྱི་དབང་ཚང་མ། རིགས་གསུམ་སྤྱི་དབང་། རྣམ་རྒྱལ་རྣམ་འཇོམས་ཀྱི་རྗེས་གནང་དང་བཅས་པ་གསན། ཆོས་རྗེ་སངས་རྒྱས་དཔལ་བཟང་པའི་དྲུང་དུ། གཤེད་དམར་ལྷ་ལྔའི་དབང་གསན། ཆོས་རྗེ་བྱམས་པ་ཆོས་འོད་པའི་དྲུང་དུ། བསྙུང་གནས་ཀྱི་ཆོས་སྐོར། དོན་ཞགས་རྒྱུད་ཆུང་གི་ལུང་དང་བཅས་པ་གསན། གྲུབ་ཆེན་བཀྲ་ཤིས་རྒྱལ་མཚན་པའི་དྲུང་དུ། ཀྱཻ་རྡོ་རྗེ་མན་ངག་ལུགས་ཀྱི་དབང་དང་།
བདེ་མཆོག་ནག་པོ་བའི་དབང་གསན། ཆོས་རྗེ་རྡོ་རྗེ་འཆང་དཀོན་མཆོག་འཕེལ་བའི་དྲུང་དུ། རྒྱུ་ལམ་གྱི་དབང་། ཚེ་དཔག་མེད་ཀྱི་དབང་། མི་འཁྲུགས་པའི་དབང་། ལམ་ཟབ། ཚར་གསུམ་ཁུག་པ། བསམ་མི་ཁྱབ་ཀྱི་བྱིན་རླབས། ཆོས་སྐྱོང་ལྕམ་དྲལ་གྱི་རྗེས་གནང་། འཇམ་དབྱངས་དཀར་པོའི་རྗེས་གནང་།
ནག་པོ་གཞུང་དྲུག་གི་རྒྱ་གཞུང་། ས་ཆེན་གྱིས་མཛད་པའི་ནག་འབུམ། སྤྲོས་མེད་ཀྱི་བིརྺ་པའི་རྒྱ་གཞུང་། གློ་བོ་ལོ་ཙཱ་བའི་འཁྲིད་ཡིག་ཐོར་བུ་དང་བཅས་པ་གསན། ཡང་དུས་ཕྱིས་གཤིན་རྗེའི་གཤེད་དམར་པོའི་རྫོགས་རིམ་ཤིན་ཏུ་སྤྲོས་མེད་ཀྱི་ཁྲིད། དབུ་མ་སེམས་ཙམ་གཉིས་ཀྱི་སེམས་བསྐྱེད། དཔལ་མགོན་ཞལ་བཞི་པའི་རྗེས་གནང་རྣམས་གསན་ཅིང་ཐུགས་ཀྱི་སྲས་དམ་པར་བཞུགས་པ་ཡིན་ནོ། ། ཆོས་རྗེ་དཔལ་ལྡན་རྒྱལ་པོའི་དྲུང་དུ། ལམ་དུས་ཀྱི་དབང་། བདག་མེད་མའི་དབང་བྱིན་རླབས་དང་བཅས་པ།
ཚེ་དཔག་མེད་ཀྱི་དབང་། བདེ་མཆོག་དཀར་པོའི་བྱིན་རླབས་འཁྲིད་དང་བཅས་པ། ལམ་འབྲས་བུ་དང་བཅས་པའི་གདམ་ངག་ཡི་གེ་མེད་པ་དང་མཆོད་རྟེན་དྲུང་ཐོབ་མ་གཏོགས་པའི་ལམ་སྐོར་ཕྱི་མ་དྲུག་གི་འཁྲིད། དུར་ཁྲོད་བདག་པོའི་རྗེས་གནང་། ལས་མགོན་འཁོར་རྐྱང་གི་རྗེས་གནང་། མགོན་པོའི་མན་ངག་རྩ་གསུམ་འཁོར་ལོ་བཞི་པའི་ཁྲིད་ལ་སོགས་པ་མགོན་པོའི་སྐོར་ཟབ་ལ་མང་པོ། བདེ་མཆོག་ལཱུ་ནག་གི་བསྐྱེད་རིམ་གྱི་བཤད་པ། དཔལ་མངོན་པར་རྟོགས་པའི་ལུང་། གཉན་ཕུལ་བྱུང་པས་མཛད་པའི་འབྲུ་འབུམ་གྱི་ལུང་དང་བཅས་པ་གསན། ཀ་བཅུ་པ་རྡོར་རྒྱལ་བའི་དྲུང་དུ།
ཚེ་དཔག་ཏུ་མེད་པའི་དབང་བསྐུར་བ་གསན། སྔགས་འཆང་ཆེན་པོ་རིན་ཆེན་རྣམ་རྒྱལ་བའི་དྲུང་དུ། རྡོ་རྗེ་འཇིགས་བྱེད་རོ་ལངས་བརྒྱད་སྐོར་གྱི་དབང་། བཅུ་གསུམ་མའི་དབང་། ལས་གཤིན་བཅུ་གསུམ་མའི་རྗེས་གནང་། དུག་དབང་རྨ་བྱ་རྒྱས་པ། རྭ་པོད་ཀྱི་ལུང་། ལས་གཤིན་གྱི་མཆོད་ཆོག་གཉིས་ཀྱི་ལུང་། གུར་མགོན་བཅུ་གཉིས་མའི་རྗེས་གནང་། གདོང་བཞི་པའི་རྗེས་གནང་།
ཚེ་འཕེལ་དཀར་པོའི་ལུང་། ཆོས་སྐྱོང་ཆེ་བའི་ཡིག་ཆ་རྣམས་ཀྱི་ལུང་། ཚེ་དཔག་མེད་གྲུབ་རྒྱལ་མའི་དབང་། ཚེ་ཁྲིད་དང་བཅས་པ་གསན། ཀརྨ་ཞྭ་ནག་པ་ཆོས་གྲགས་རྒྱ་མཚོའི་དྲུང་དུ། སྐུ་གསུམ་ངོ་སྤྲོད་ཀྱི་ཁྲིད། བླ་མའི་རྣལ་འབྱོར། སྤྱན་རས་གཟིགས་ཀྱི་སྒོམ་ལུང་རྣམས་གསན། བླ་མ་མགོན་པོ་བཟང་པོ་པའི་དྲུང་དུ། ཆོས་སྐྱོང་གདོང་བཞི་པའི་རྗེས་གནང་།
གདོང་གཉན་ཅན་གྱི་རྗེས་གནང་། ལས་མགོན་གྱི་རྗེས་གནང་། ཡིག་ཆའི་ལུང་འགའ་ཞིག་དང་བཅས་པ་གསན། སྔགས་འཆང་མཆོག་རྒྱལ་བའི་དྲུང་དུ། ལྷ་མོ་དུར་སོལ་མའི་རྗེས་གནང་གསན། བླ་མ་ནམ་མཁའ་བསོད་ནམས་པའི་དྲུང་དུ། རྙིང་མ་བའི་ཚེ་རྟ་སྒྲགས་མའི་དབང་གསན། དེ་ལྟར་གསན་པ་རྒྱ་མཚོའི་ཕ་རོལ་དུ་སོན་པ་དེ་དག་ཀྱང་བསམ་པ་ལས་བྱུང་པའི་ཤེས་རབ་དྲི་མ་མེད་པས་ལེགས་པར་བསྐྱངས་ཏེ་བྱིན་རླབས་ཀྱི་རྒྱུན་མ་ཉམས་པར་སྒོམ་བསྒྲུབ་མཐར་ཕྱིན་པར་མཛད་པའི་ཚུལ་ནི། དུས་རྒྱུན་དུ། དཔལ་ས་སྐྱ་པ་རྣམས་ཀྱི་ཐུག་དམ་ཉམས་བཞེས་རྗེ་བཙུན་དགེས་མཛད་རྡོ་རྗེའི་ཕྱི་ནང་གི་དཀྱིལ་འཁོར་མངོན་པར་གསལ་བཏབ་ནས་དབང་བཞིའི་ཆུ་བོ་རྒྱས་པར་ལེན་པ།
དེ་དང་འབྲེལ་པར་ལམ་ཟབ་མོ་བླ་མའི་རྣལ་འབྱོར། རྣལ་འབྱོར་དབང་ཕྱུག་གི་བསྲུང་བའི་མན་ངག་ཐུན་མོང་དང་ཐུན་མོང་མ་ཡིན་པ། བླ་མ་ནཱ་རོ་ཏ་པའི་མཁའ་སྤྱོད་ཀྱི་མན་ངག་རྣམས་ཐུན་བཞིར་མ་ཆག་པ་མཛད་ཅིང་། འཁོར་ལོ་བདེ་མཆོག་སློབ་དཔོན་ནག་པོ་སྤྱོད་པའི་ལུགས་དང་། རྡོ་རྗེ་དྲིལ་བུ་པའི་ལུགས་ཀྱི་བསྒོམ་བཟླས། གཤིན་རྗེའི་གཤེད་དམར་པོ་ལྷ་ལྔ། རྡོ་རྗེ་འཇིགས་བྱེད་རྭ་ལོ་ཙཱ་བའི་ལུགས། རྗེ་བཙུན་བདག་མེད་མ་ལྷ་མོ་བཅོ་ལྔའི་ཕྱི་ནང་གི་དཀྱིལ་འཁོར་སྒྲགས་པ། ལམ་དུས་ཀྱི་དབང་དང་བཅས་པ། ངན་སོང་སྦྱོང་བའི་བདག་སྐྱེད།
འཆི་བདག་འཇོམས་པ། ཚེ་དཔག་མེད་ལྷ་དགུ་དང་། དཔའ་བོ་གཅིག་པ། འཇམ་པའི་དབྱངས་ཨ་ར་པ་ཙ། རྣམ་རྒྱལ་འཇོམས། འཆི་བ་བསླུ་བའི་སྒྲོལ་མ། ཕྱག་ན་རྡོ་རྗེ་ཨུ་ཙརྻ། འབྱུང་པོ་འདུལ་བྱེད་རྡོ་རྗེ་གུར་ནས་གསུངས་པ། ཐུགས་རྗེ་ཆེན་པོའི་ཡི་གེ་དྲུག་པ་ལ་སོགས་པའི་བཟླས་བསྒོམ་དུ་མ་དང་། དཔལ་གུར་གྱི་མགོན་པོའི་བསྲུང་བཟློག་ཕྱི་ནང་གསང་བའི་མན་ངག
ཆོས་སྤྱོད་གཏོར་མའི་རིམ་པ་མཐའ་ཡས་པ་མཛད་ལ། ཁྱད་པར་བཅོམ་ལྡན་འདས་དགེས་པ་རྡོ་རྗེའི་གཞི་དུས་ཀྱི་བསྙེན་པ་ཁ་སྐོང་གི་སྦྱིན་སྲེག་དང་བཅས་པ་ལན་གཉིས། འཁོར་ལོ་བདེ་མཆོག་མ་ལ་སྐྱེས་ལྟར་བསྐྱེད་པའི་བསྙེན་བསྒྲུབ། གཤེད་དམར་ལྷ་ལྔ་འཇིགས་བྱེད་རྭ་ལུགས། ཀུན་རིག་འཆི་འཇོམས། ཚེ་དཔག་མེད་རིག་བྱེད་མ། སེང་གེ་སྒྲ། ཧེ་རུ་ཀའི་ཡི་གེ་བརྒྱ་པ་རྣམས་ལ་གྲངས་བསྙེན་ཚང་པ། གུར་གྱི་མགོན་པོའི་ཕྱི་ནང་གི་བསྙེན་བསྒྲུབ་རྣམས་བྱིན་གྱིས་བརླབ་པའི་མཚན་མ་བརྙེས་ཀྱི་བར་དུ་མཛད་པ་ལ་བརྟེན་ནས་བླ་མ་དང་ལྷག་པའི་ལྷས་རྗེས་སུ་གཟུང་ཞིང་ལུང་བསྟན་པའི་ཚུལ་མདོ་ཙམ་བརྗོད་ན། རྗེ་བཙུན་སེམས་དཔའ་ཆེན་པོ་དཀོན་མཆོག་རྒྱལ་མཚན་དགུང་ལོ་དོན་བདུན་བཞེས་པའི་དུས་ཚེམ་ཞིག་བྱོན་པ་འདི་ལ་གནང་ནས་ངའི་ལོ་འདི་ཙམ་ཐུབ་ཅེས་ལུང་བསྟན་ཅིང་དེ་རྗེས་ཚེམ་དེ་བོར་ནས་རྩེ་གཅིག་པའི་ཐུགས་ཀྱི་གསོལ་བ་བཏབ་པས།
རྣམ་རྒྱལ་གྱི་གཟུངས་ཉི་ཤུ་རྩ་ལྔ་རེ་བཟླས་པས་འོང་གསུངས་བ་མནལ་ལམ་དུ་བྱུང་བའི་ཚུལ་མཛད་པ། ཡང་སྐབས་ཞིག་ཏུ་གླིང་སྐྱའི་རི་ལ་ཁྲི་གཅིག་གི་སྟེང་ན་སེམས་དཔའ་ཆེན་པོ་གཟི་མདངས་དང་བཅས་པ་ལ་འཁོར་མང་པོས་བསྐོར་ནས་འཕུར་བའི་སྣང་བ་བྱུང་ཞིང་། སེམས་དཔའ་ཆེན་པོ་ལ་མཁའ་འགྲོ་མས་ཕུལ་བའི་ཐུབ་པའི་གསེར་སྐུ་གྲུབ་ཆེན་དཀོན་མཆོག་བློ་གྲོས་པ་ལ་གནང་བ་དེ། གྲུབ་ཆེན་རང་གི་གྲྭ་པ་གཞན་ཞིག་ལ་གནང་ནས་ཞག་ཁ་ཡར་སོང་ཙམ་ན་དེ་ཁྱོད་ལ་བྱིན་པས་མི་ཡོང་བར་འདུག ཁོང་ལ་གཏད་དགོས་པ་ཡོད་ཅེས་གསུང་ནས་ཆོས་ཀྱི་རྗེ་འདི་ཉིད་ལ་གནང་ངོ་། ། ཡང་དུས་གཅིག་གི་ཚེ་གསུང་ངག་སྔ་མ་རང་གསུང་པའི་དགོངས་པ་ཡོད་མཚམས། རྗེ་གྲུབ་ཆེན་དཀོན་བློའི་གསུང་གིས་ད་རེས་ལམ་འབྲས་མ་གསུང་ཁྱེད་ཀྱི་ཆོས་གོས་དེ་ངའི་རྩར་ཡང་ཡང་སྐྱེལ་དུ་བྱུང་བ་རྨིས་བས་ཐུགས་དམ་ཞིག་མཛོད་གསུང་པ་ལ་བརྟེན་ནས། མགོན་པོའི་བསྙེན་པ་མཛད་པས། ཁྲི་ཆེན་པོ་གཅིག་ལ་བཞུགས་ནས་སྣམ་སྦྱར་མང་པོ་སྐུ་ལ་བཞེས་པའི་མནལ་ལམ་བྱུང་བ་གྲུབ་ཆེན་ལ་ཞུས་པས་ཤིན་ཏུ་ལེགས་པའི་ལུང་བསྟན་མཛད་ལ། ཁྱད་པར་རྙིགས་དུས་ཀྱི་རྡོ་རྗེ་འཆང་གཉིས་པ་རྗེ་བཙུན་རཏྣ་ཝཱདྷའི་ཞལ་སྔ་ནས་ཀྱི་བཀའ་ལུང་གཙོ་བོར་ཕེབས་པ་དང་།
ཆོས་རྗེ་རྣམ་རྒྱལ་བས་སྨན་གྱི་སྦྱིན་བདག་མཛད་ནས། ཡོས་ལོ་ས་ག་ཟླ་བའི་ཉེར་གསུམ་གྱི་ཉིན་ནས་གནམ་གང་གི་བར་ལ། རྗེ་ཉིད་ཀྱི་ཕྱག་ཕྱིར་ཆོས་རྗེ་ཚུལ་ཁྲིམས་བཟང་པོ་བ་ལ་སོགས་པ་དམ་ཚིག་དང་སྡོམ་པར་ལྡན་པའི་རྣལ་འབྱོར་པ་དྲུག་གིས་རྒྱུད་སྡེ་དྲི་མ་མེད་པ་རྣམས་ལས་འབྱུང་བ་ལྟར་འཆི་བ་མེད་པའི་རིལ་བུ་ཆོ་ག་བཞིན་བསྒྲུབ་པར་མཛད་པའི་དུས། མིའི་སྤྱོད་ཡུལ་ལས་འདས་པའི་དྲི་བཟང་པོ་དང་རོལ་མོའི་སྒྲ་ཆེས་ཕུལ་དུ་བྱུང་བ་ཀུན་གྱིས་ཚོར་བ་དང་། སྐུ་དྲུང་ཉིད་དུ་མཐུ་སྟོབས་དབང་ཕྱུག་གིས་བྱིན་གྱིས་བརླབས་པའི་ལྟས་ཁྱད་པར་ཅན་བྱུང་ཞིང་འཁོར་དུ་གནས་པ་ཀུན་ལ་ཡང་གྲུབ་པའི་རྫས་དང་ཤིང་ཏོག་སྟེར་བ་སོགས་ངོ་མཚར་བ་རྨད་དུ་བྱུང་། ཡང་སྔ་གོང་རྗེ་སེམས་དཔའ་ཆེན་པོ་ལ་བླ་མ་བརྒྱུད་པས་བསྐོར་བའི་སྐུ་བརྙན་ཞིག་ལ་སང་རབ་གནས་མཛད་པའི་དེ་ནུབ་མནལ་ལམ་དུ་རྗེ་བཙུན་ཉིད་ལ་མུས་ཆེན་འཁོར་ལོ་སྡོམ་པ། རྗེ་གྲུབ་ཆེན་རཏྣ་མ་ཏི། ཀུན་མཁྱེན་བསོད་ནམས་སེང་གེ། ཆོས་རྗེ་སངས་རྒྱས་དཔལ་བཟང་པོ་རྣམས་ཀྱི་བཀྲ་ཤིས་བརྗོད་ཅིང་རབ་ཏུ་གནས་པར་མཛད་པ་དང་། དུས་གཞན་ཞིག་ན་རྗེ་མུས་ཆེན་གྱིས་ཁྱེད་ལ་བྱིན་གསུང་ནས་གནང་བ་ཡིན་གསུང་ཞིང་གྲུབ་ཆེན་གྱི་ཐོད་པ་བདུད་རྩིས་གང་བ་ཅིག་གནང་བ་ཡོངས་སུ་རྫོགས་པར་གསོལ་བའི་ལྷག་མ་ཡང་ཆུ་དང་བསྲེས་ནས་བཞེས་པའི་མནལ་ལམ་བྱུང་བ་དང་།
ཡང་སྐབས་ཅིག་ཏུ་རྗེ་མུས་ཆེན་གྱི་སྒྲུབ་གནས། གཡའ་མ་ཏིང་དཀྲོལ་གྱི་ཕུག་ཏུ་ཕེབས་ནས། ཐུགས་དམ་ཅུང་ཟད་མཛད་ཅིང་། ཕྱག་ཕྱི་བ་རྣམས་ཕྱིར་སོང་བའི་ཚེ། གཟིགས་སྣང་ལ་རྗེ་ཉིད་ལ་སྙིང་པོའི་རྣལ་འབྱོར་མ་བཞིས་བསྐོར་བའི་དངོས་གྲུབ་ཀྱི་མཚན་མ་བྱུང་ཞེས་བསྒྲུབ་པ་བ་སངས་རྒྱས་དཔལ་ལ་བཀས་གནང་བ་སོགས་མདོར་ན་བླ་མ་གོང་དུ་སྨོས་པ་དེ་རྣམས་ཀྱིས་རྩེ་གཅིག་པར་དགོངས་ཤིང་ཡི་དམ་གྱི་ལྷ་རྣམས་དང་གཉིས་སུ་མེད་པའི་ཆོས་བསྲུང་རྣམས་བྲན་ལྟར་འཁོལ་བའི་ཏིང་ངེ་འཛིན་མུ་མཐའ་མེད་པ་ལ་ཐུགས་མཉམ་པར་གཞག་པའི་ངང་ནས་སྐྱེ་དགུ་གྲངས་མེད་པ་སྨིན་ཅིང་གྲོལ་བར་མཛད་དོ། ། གསུམ་པ་བསྟན་པ་དང་སེམས་ཅན་ལ་མཛད་པའི་ཕྲིན་ལས་རྒྱུན་མི་འཆད་པ་བྱུང་བའི་ཚུལ་ནི། ལེགས་བཤད་རྩོམ་ན་སྡེབ་སྦྱོར་གཙོ་བོར་མི་མཛད་ཅིང་། ཕན་པ་ཉིད་ལྷུར་ལེན་པའི་སྒོ་ནས་ཡང་དག་པའི་ལམ་ལ་ངེས་པ་ཁོ་ནར་སྦྱོར་བར་མཛད་པའི་བསྟན་བཅོས་ཀྱི་རྣམ་གྲངས་ནི། གཙུག་ཏོར། རྣམ་པར་རྒྱལ་མའི་བླ་མ་བརྒྱུད་པ་དང་།
བཅོམ་ལྡན་འདས་མ་ཉིད་ལ་བསྟོད་པའི་རབ་ཏུ་བྱེད་པ། ཀུན་མཁྱེན་བསོད་ནམས་སེང་གེའི་རྣམ་ཐར། གྲུབ་ཆེན་དཀོན་མཆོག་བློ་གྲོས་པའི་རྣམ་ཐར་རྩ་འགྲེལ། རྗེ་བཙུན་དཀོན་མཆོག་འཕེལ་བའི་རྣམ་ཐར། ལམ་འབྲས་བུ་དང་བཅས་པའི་རྡོ་རྗེའི་ཚིག་རྐང་གི་རྣམ་བཤད། གཞུང་ཇི་ལྟ་བ་བཞིན་བཀྲི་བའི་འཁྲིད་ཀྱི་གསུང་སྒྲོས། རྩ་བ་དང་ཡན་ལག་གི་དམ་ཚིག་རྣམས་ཀྱི་བཤད་པ་མདོ་ཙམ། འཁོར་ལོ་བདེ་མཆོག་ནག་པོ་པའི་མངོན་རྟོགས། ལཱུ་ཧི་པའི་བསྐྱེད་རིམ་གྱི་བཤད་པ། དེའི་སྒྲུབ་མཆོད་ཀྱི་ཟུར་འདེབས།
བདེ་མཆོག་དཀར་པོའི་ཚེ་སྒྲུབ་ཀྱི་ཡི་གེ། གསང་བ་འདུས་པ་འཕགས་ལུགས་ཀྱི་ཆོ་གའི་ཟུར་འདེབས། འཇམ་པའི་རྡོ་རྗེའི་སྒྲུབ་དཀྱིལ་གྱི་གསལ་བྱེད་དང་། དེའི་བཀྲ་ཤིས། མགོན་པོ་ལྕམ་དྲལ་གྱི་རྗེས་གནང་གི་ཡི་གེ། དེའི་ནང་སྒྲུབ་འཇམ་རྩུབ་ཀྱི་གསལ་བྱེད་གཉིས། འཁོར་རྐྱང་གི་རྗེས་གནང་བྱེད་ཚུལ་སོགས་མན་ངག་ཐོར་བུ་ཚན་གཅིག དཔལ་དུར་སོལ་ལྷ་མོའི་རྗེས་གནང་། གཏོར་ཆོག བསྐང་གསོའི་ཡི་གེ།
དུར་ཁྲོད་བདག་པོའི་རྗེས་གནང་གཏོར་ཆོག ཆོམ་རྐུན་བཅིང་བའི་ལས་ཚོགས། ས་ལུགས་ཀྱི་འཆི་བདག་འཇོམས་པ་དང་། ཚེ་དཔག་མེད་ལྷ་དགུ་མའི་དབང་ཆོག་རེ་རེ། ངན་སོང་སྦྱོང་རྒྱུད་བརྟག་པ་ཕྱི་མ་ནས་བཤད་པའི་དཀྱིལ་འཁོར་བཅུ་གཅིག་གི་དབང་བསྐུར་བའི་ཟུར་འདེབས་རྩ་སྐྱ་པའི་ལུགས། སྒྲོལ་མ་དཀར་མོ་འཆི་བ་བསླུ་བའི་སྒྲུབ་ཐབས་དང་རྗེས་གནང་བྱེད་ཚུལ། སེང་གེ་སྒྲའི་མངོན་རྟོགས། འཇམ་དབྱངས་ཨ་ར་པ་ཙ་དང་། འབྱུང་པོ་འདུལ་བྱེད་ཀྱི་རྗེས་གནང་བྱེད་ཚུལ། དོན་ཡོད་ཞགས་པའི་གཟུངས་སྒྲུབ་ཀྱི་ལག་ལེན་དང་།
གནོད་སྦྱིན་ཕོ་མོའི་འཁོར་ལོ་སྒྲུབ་ཡིག ཨེ་ཝཾ་ནས་འབུལ་སྡུད་པ་ལ་གནང་བའི་བཀའ་ཤོག ཚེ་དཔག་མེད་གྲུབ་རྒྱལ་མའི་བྱིན་རླབས་ཟུར་འདེབས། གཅོད་གདན་ཐོག་གཅིག་ཏུ་ཉམས་སུ་བླང་ཚུལ་གྱི་མན་ངག ལམ་ཟབ་མོ་བླ་མའི་རྣལ་འབྱོར་གྱི་ངག་འདོན། ཀྱཻ་རྡོ་རྗེའི་རྩ་སྔགས་ཀྱི་བཤད་པ། བདུད་རྩི་རིལ་བུ་སྒྲུབ་པའི་ཕྱག་ལེན་སོགས་དྲི་མ་མེད་པའི་རིང་ལུགས་ཡུན་རིང་དུ་གནས་པའི་ཐབས་ལ་མངོན་པར་སྦྱོར་བ་ཆེས་ཕུལ་དུ་བྱུང་བ་ཉིད་ཡིན་ལ། གསུང་རབ་ཀྱི་དོན་དང་དོན་མ་ཡིན་པ་རྣམ་པར་དཔྱོད་པའི་མཁྱེན་རབ་ཀྱང་གཞན་གྱིས་འགྲན་པར་མི་བཟོད་པའི་རིགས་པ་མཆོག་གིས་སྐལ་བར་ལྡན་པའི་གདུལ་བྱ་རྣམས་ངེས་པར་ལེགས་པའི་ལམ་ལ་སྦྱོར་བར་མཛད་ཅིང་ལྟ་བ་དང་གྲུབ་པའི་མཐའ་ཡང་རང་གི་དམ་བཅས་པའི་ཁོ་ན་མཆོག་ཏུ་རློམས་ནས་གཞན་དག་ལ་ཆེས་ཆེར་སྨོད་པ་རྣམས་ཀྱང་བདག་ཉིད་ཆེན་པོ་འདིའི་ཐབས་ལ་མཁས་པའི་སྒོ་ནས་རྣམ་པར་གྲོལ་བའི་ལམ་དུ་འཇུག་པར་མཛད་དོ། ། དམ་པའི་ཆོས་འཆད་པ་དབྱངས་ཅན་གྱི་མགྲིན་པ་ལྟར་སྙན་པས་ཁ་བའི་ཁྲོད་དགེ་ལེགས་སུ་མཛད་པའི་ཚུལ་ནི། དགུང་ལོ་སུམ་ཅུ་རྩ་གཉིས་ནས་བརྩམས་ཏེ།
གསུང་ངག་རིན་པོ་ཆེ་ཚར་བཞི་བཅུ་ཙམ་དང་། གཞན་ཡང་འཁོར་ལོ་སྡོམ་པའི་བསྐྱེད་རྫོགས་ཀྱི་མན་ངག་གཤིན་རྗེའི་གཤེད་སྐོར། ཀྲྀ་ཡ་ས་མུཙྪའི་དབང་། ས་སྐྱ་བཀའ་འབུམ་ལ་སོགས་པའི་ལུང་གི་ཚོགས་གྲངས་ལས་འདས་པ་མཛད་ཅིང་། ཁྱད་པར་ནཱ་ལེནྡྲ་དང་། ཨེ་ཝཾ་ཆོས་ལྡན་གྱི་ཁྲི་ཐོག་ཏུ་ཕེབས་ནས་སྐལ་བ་དང་འཚམས་པར། བསྙེན་གནས་དགེ་བསྙེན་དགེ་ཚུལ་དགེ་སློང་སོགས་སོ་སོར་ཐར་པའི་སྡོམ་པ་དང་། བརྒྱུད་པའི་བཀའ་སྲོལ་གཉིས་ལས་བྱུང་བའི་སེམས་བསྐྱེད་པའི་ཆོ་ག་དང་། གསང་སྔགས་ཀྱི་དབང་རྗེས་གནང་ལུང་མན་ངག་གྲངས་མེད་པས་སྐྱེ་བོ་འབུམ་ཕྲག་དུ་མ་སྨིན་པར་མཛད་པས། བསྟན་པ་འཛིན་པའི་དགེ་བའི་བཤེས་གཉེན་ཆེན་པོ་བྱུང་བ་ཡང་འབྲས་ཡུལ་ཆོས་རྗེ་འཇམ་དབྱངས་ཀུན་དགའ་ཆོས་བཟང་།
ཆོས་རྗེ་ནོར་བུ་བ། གསེར་མདོག་ཅན་གྱི་གདན་ས་ཆོས་རྗེ་ཀུན་དགའ་རྒྱལ་མཚན་པ། ཐུབ་བསྟན་ཡངས་པ་ཅན་གྱི་གདན་ས་པ་ཆོས་རྗེ་ཐུགས་རྗེ་དཔལ་བཟང་། གསང་ནེའུ་ཐོག་གི་གླིང་སྟོད་སྨད་ཀྱི་གདན་ས་པ། ཨེ་ཝཾ་ཆོས་ལྡན་གྱི་གདན་ས་པ་ཆོས་རྗེ་ལྷ་མཆོག་སེང་གེ་བ་དང་། རྟིང་སྐྱེས་ཕྱོགས་སུ་ཆོས་རྗེ་ཀུན་དགའ་མཆོག་ལྡན་པ་སྐུ་མཆེད། བདག་ཆེན་དོན་གྲུབ་རྒྱལ་མཚན་པ་ཁུ་དབོན། མངའ་རིས་བཞི་སྡེ་བའི་མཁན་པོ་རྣམ་རྒྱལ་བ་ལ་སོགས་མཐའ་ཡས་པ་བྱུང་ཅིང་། དཔལ་ས་སྐྱ་དང་ཉེ་བར་བཤད་ཉན་གྱི་གྲྭ་དར་རྒྱས་སུ་མཛད་པ་དགེ་བའི་བཤེས་གཉེན་དངོས་གྲུབ་དཔལ་འབར་བ་དང་། ངེས་ཅག་སྤུན་ལའང་ཟབ་རྒྱས་ཆོས་ཀྱི་འཁོར་ལོ་གྲངས་མེད་པ་སྩོལ་བར་མཛད་པ།
དེ་དག་ཀྱང་སློབ་མ་དང་ཉིང་སློབ་བགྲང་བ་ལས་འདས་པས་འཛམ་བུའི་གླིང་འདིར་སངས་རྒྱས་ཀྱི་བསྟན་པ་ཉིན་མོར་བྱེད་པའི་འོད་ལྟར་ཆེས་དར་ཞིང་རྒྱས་པར་གྱུར་ཏོ། ། ཨེ་མ་གསེར་མངལ་གཙུག་ཏོར་གྱི། ། ནོར་བུའི་ཁྲི་ལ་ཉེར་འཁོད་ནས། ། ས་གསུམ་ཕན་བདེར་མཛད་པའི་མགོན། ། ཞབས་ཀྱི་ཆུ་སྐྱེས་བརྟན་གྱུར་ཅིག ། ཡིད་འཕྲོག་ལང་ཚོགས་ར་པའི་དཔལ་ཡོན་ཅན། ། ལེགས་བཤད་མགྲིན་པའི་རྫ་རྔ་ཕྱོགས་བཅུར་སྒྲོགས། ། རྡོ་རྗེའི་ཐུགས་ལས་ནམ་ཡང་གཡོ་མེད་པར། ། རིན་ཆེན་ཆོས་ཀྱི་ཁྲི་ལ་རྟག་བཞུགས་མཛོད། ། དཔལ་ལྡན་འདམ་སྐྱེས་དབང་པོའི་ཁྲི་ལ་རབ་གནས་བསོད་ནམས་བརྒྱ་པའི་མཚན་ཅན་ཤཱཀྱ་སེང་གེ་ལ། །
ངེས་པར་ལེགས་པའི་ལམ་མཆོག་སྲིད་དང་མྱ་ངན་འདས་པའི་དགའ་བ་ཀུན་ནས་འཕྲོག་བྱེད་བདེན་པའི་གསུང་། ། རྣམ་དག་ཁྲིམས་དང་ལྡན་ཞིང་ཐོས་པ་རྒྱ་མཚོའི་ངོགས་གནས་དགེ་འདུན་བདེན་པའི་བྱིན་རླབས་དཔག་ཡས་དང་། ། འཆི་མེད་རྒྱལ་བ་རལ་པར་འཛིན་དང་རྡོ་རྗེ་རྣོན་པོའི་དགེ་བས་ཡུན་དུ་གནས་པའི་བཀྲ་ཤིས་ཤོག ། ཅེས་ཤིས་པ་བརྗོད་པ་དང་བཅས་པའི་རྣམ་པར་ཐར་པ་འདི་འབྲི་བའི་དུས་ནམ་གྱི་ཚེ་ཡིན་སྙམ་ན། ཡང་དག་པར་རྫོགས་པའི་སངས་རྒྱས་ཤཱཀྱ་ཐུབ་པ་མྱ་ངན་ལས་འདས་ནས་ལོ་ཉིས་སྟོང་ལྔ་བརྒྱ་ན་བོད་ཀྱི་ཡུལ་དུ་དམ་པའི་ཆོས་འབྱུང་ལ་དེ་ནས་ལོའི་ཚོགས་རབ་ཏུ་མང་པོ་འདས་པ་ཤིང་ཕོ་ཁྱིའི་ལོ་ལ། འཁོན་སྟོན་དཀོན་མཆོག་རྒྱལ་པོ་འཁྲུངས་ཤིང་དེས་དགུང་ལོ་བཞི་བཅུ་བཞེས་པ་ཆུ་མོ་གླང་གི་ལོ་ལ། དཔལ་ས་སྐྱ་འགྲམ་གཏིང་པ་དེ་ནས་ལོ་བཅུ་དགུ་འདས་པ་ཆུ་ཕོ་སྤྲེའུའི་ལོ་ལ་བླ་མ་ས་སྐྱ་པ་ཀུན་དགའ་སྙིང་པོ་འཁྲུངས་སོ། ། དེ་ནས་དགུང་ལོ་ལྔ་བཅུ་བཞེས་པ་ཆུ་ཕོ་ཁྱི་ལོ་སློབ་དཔོན་རིན་པོ་ཆེ་བསོད་ནམས་རྩེ་མོ་འཁྲུངས་ནས་དགུང་ལོ་ཞེ་གཅིག་བཞེས་པ་ཆུ་ཕོ་སྟག་གི་ལོ་དབོའི་ཟླ་བའི་ཉེར་དྲུག་ལ་ས་སྐྱ་པཎྜི་ཏ་འཁྲུངས། དེ་ནས་ལོ་ལྔ་བཅུ་ང་གསུམ་འདས་པ་ན་བདག་ཉིད་ཆེན་པོ་བཟང་པོ་དཔལ་འཁྲུངས་སོ། ། དེ་ཡི་ལྔ་བཅུ་ང་གཅིག་བཞེས་པ་ཆུ་ཕོ་བྱི་བའི་ལོ་ལ་འགྲོ་བའི་མགོན་པོ་བསོད་ནམས་རྒྱལ་མཚན་འཁྲུངས་ནས་སོ་བརྒྱད་སོང་བ་ལྕགས་ཕོ་སྟག་ལ།
གཡག་སྟོན་སངས་རྒྱས་དཔལ་འཁྲུངས་ཤིང་། དེ་ནས་ལོ་སོ་གཉིས་སོང་པ་ན་ཆུ་ཕོ་ཁྱིའི་ལོ་རྔ་ཆེན་ཞེས་པ་ལ། རྡོ་རྗེ་འཆང་ཨཱ་ནནྡ་བྷ་དྲ་བལྟམས་ནས་དགུང་ལོ་ཉེར་དགུ་བཞེས་པ་ལྕགས་མོ་ཡོས་ལ་མཁས་གྲུབ་དཔལ་ལྡན་རྡོ་རྗེ་འཁྲུངས། དེས་དགུང་ལོ་བཅུ་དགུ་བཞེས་ཤིང་། རྡོ་རྗེ་འཆང་ཆེན་པོ་ཉིད་ཀྱིས་དགུང་ལོ་ཞེ་བརྒྱད་བཞེས་པ། ས་མོ་བྱའི་ལོ་ཞི་བ་ཅེས་པ་ལ་ཨེ་ཝཾ་ཆོས་ལྡན་བཏབ་པོ། དེ་ནས་དྲུག་ཅུ་སྐོར་ཅིག་འདས་པ། ས་མོ་བྱའི་ལོ་ལ། ཆོས་རྗེ་དཔལ་ལྡན་རྡོ་རྗེའི་རྣམ་ཐར་བདུད་རྩིའི་འོད་ཅན་དད་ལྡན་བདེ་འབྱུང་གི་གཙུག་ན་རྣམ་པར་མཛེས་པ་ཅེས་བྱ་བ། བདག་གི་བླ་མ་རིག་པའི་གནས་ལྔ་ལ་མཁྱེན་པའི་སྤྱན་གྱིས་གཟིགས་པ།
མ་ཧཱ་པཎྜི་ཏ་ཀཱིརྟི་བཛྲའི་ཞབས་ཀྱིས་མཛད་ལ། འདིའི་བར་གྱི་ལོ་གྲངས་རྣམས་ནི་རྣམ་པར་ཐར་པ་དེ་ཉིད་ལས་བྱུང་བ་བཞིན་བྲིས་པ་ཡིན། དེ་ནས་ལོ་ཉེར་དགུ་སོང་བ་དཔལ་དུས་ཀྱི་འཁོར་ལོའི་བྱེད་རྩིས་མེ་མཁའ་རྒྱ་མཚོ་དག་པའི་ལོ་གཞིར་བཞག་ནས། ལོ་བདུན་བརྒྱ་བཅུ་གཅིག་ལོན་ཞིང་། ཐུབ་པའི་དབང་པོ་དགོངས་པ་མྱ་ངན་ལས་འདས་པའི་ཚུལ་བསྟན་ནས། ལོ་སུམ་སྟོང་དྲུག་བརྒྱ་ཞེ་དགུ་འདས་པ་མེ་མོ་གླང་ལོ་དབང་པོ་ཞེས་བྱ་བ། རྗེ་བཙུན་བླ་མ་བུདྡྷ་རཏྣའི་ཞབས་ཀྱི་དགུང་ལོ་ལྔ་ཡེ་ལྷག་པའི་བཅུ་ཕྲག་དྲུག་བཞེས་པ་ན། རྣམ་པར་ཐར་པ་འདི་ཉིད་དཔལ་ས་སྐྱ་ཡོན་ཏན་རིན་པོ་ཆེའི་འབྱུང་གནས་སུ་བརྩམས་སོ། ། རབ་འབྱམས་ཞིང་གི་རྒྱལ་བ་དུ་མས་ཀྱང་། ། རབ་ཏུ་མཆོད་ཅིང་བསྔགས་པར་འོས་པ་ཉིད། །
རབ་དང་གུས་པའི་སེམས་ཀྱི་གསོལ་བཏབ་ནས། ། རབ་མཆོག་འབྲས་བུ་ཚེ་འདིར་རྩོལ་བར་འགྱུར། ། དུས་གསུམ་རྒྱལ་བ་སྲས་བཅས་ཀུན་གྱི་ལམ། ། རྣལ་འབྱོར་དབང་ཕྱུག་དུ་མས་བསྟེན་པའི་གནས། ། རྡོ་རྗེ་ཐེག་པའི་ཉེ་ལམ་མཐར་ཐུག་པ། ། བླ་མ་མཆོག་ལས་གཞན་ན་ཡོད་མིན་པས། ། རྩེ་གཅིག་དད་དང་གུས་པའི་སེམས་འཆང་ཞིང་། ། རྣམ་ཐར་བསམ་ན་འདི་ཕྱིའི་དགེ་ལེགས་ཀུན། ། འབད་མེད་འབྱུང་ཞིང་ཟད་པ་མེད་པའི་ཕྱིར། ། དགེ་ལེགས་རིན་ཆེན་གཏེར་ཞེས་བྱ་བ་ཡིན། །
དེ་ལྟའི་དགེ་བ་དྲི་མེད་གང་ཐོབ་དེས། ། འགྲོ་ཀུན་རྡོ་རྗེ་ཐེག་པའི་ལམ་བཟང་དང་། ། མྱུར་དུ་ཕྲད་ནས་ཁྱབ་བདག་འཁོར་ལོའི་མགོན། ། དགེས་པའི་ཐུགས་ཀྱིས་རྗེས་སུ་འཛིན་གྱུར་ཅིག ། ཅེས་པ་འདི་ནི་རྗེ་བཙུན་དེ་ཉིད་ལས་གདམས་པ་རྒྱ་མཚོའི་བཀའ་དྲིན་ཉེ་བར་ནོས་པ་ཤྲཱི་བྷཱུ་མི་པཎྜུ་ཤཱཀྱ་བྷིཀྵུ་ལོ་ཙཱ་བ་མཉྫུ་གྷོ་ཥཱ་ནནྡ་པུ་ཎྱ་ཀཱིརྟི་དྷྭ་ཛ་ཤྲཱི་བྷ་དྲས། དབང་པོའི་ལོ་སྒྲོན་གྱི་ཟླ་བའི་རྫོགས་པའི་ཚེས་ལ་དཔལ་ས་སྐྱར་སྦྱར་བའི་ཡི་གེ་པ་ནི་དགེ་སློང་། སིདྡྷ་སིངྷ་ན་ལི་ཁི་ཊཾ། ། ཨེ་ཝཾ།། །། PAGE * MERGEFORMAT 2 ས་ལོ་ཆེན་པོ་འཇམ་དབྱངས་ཀུན་དགའ་བསོད་ནམས། འཇམ་དབྱངས་སངས་རྒྱས་རིན་ཆེན་གྱི་རྣམ་ཐར།
PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
