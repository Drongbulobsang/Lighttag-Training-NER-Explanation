གསུང་འབུམ། འཇམ་དབྱངས་ཀུན་དགའ་བསོད་ནམས།（གློག་ཀླད་པར་མ།）
པོད ༡༤
ཨུཏྤལ་དཀར་པོའི་ཅོད་པན།
༄༅། །བྱིན་རླབས་བླ་མའི་རྣལ་འབྱོར་མཆོག ། ཨུཏྤལ་དཀར་པོའི་ཅོད་པན་བཞུགས་སོ།། ན་མོ་ལོ་ཀ་ནཱ་ཐཱ་ཡ། སྐྱབས་འགྲོ་སེམས་བསྐྱེད། ཚད་མེད་བཞི་སྔོན་དུ་སོང་ནས། རང་གི་སྤྱི་བོར་སེང་གེས་བཏེགས་པའི་རིན་པོ་ཆེའི་ཁྲི། སྣ་ཚོགས་པདྨ་དང་ཟླ་བའི་གདན་གྱི་སྟེང་དུ་ཧྲཱིཿདཀར་པོ་དེ་ལས་འོད་འཕྲོས་འདུས་ཡོངས་སུ་གྱུར་པ་ལས། བླ་མ་དམ་པ་རྗེ་བཙུན་སྤྱན་རས་གཟིགས་སྐུ་མདོག་དཀར་པོ་ཞལ་གཅིག་ཕྱག་བཞི། དང་པོ་གཉིས་ཐུགས་ཁར་ཐལ་མོ་སྦྱར་ནས་སངས་རྒྱས་ཐམས་ཅད་ལ་སེམས་ཅན་གྱི་དོན་མཛད་པར་བསྐུལ་བ། གཡས་གཉིས་པས་ཤེལ་དཀར་གྱི་ཕྲེང་བ་བརྒྱ་རྩ་བརྒྱད་འཛིན་པ།
གཡོན་གཉིས་པས་པདྨ་དཀར་པོའི་ཡུ་བ་ནས་བཟུང་ནས་སྙིང་གྱི་ཐད་སོར་ཁ་བྱེ་བའི་སྟེང་ན་རིན་པོ་ཆེ་དབང་གི་རྒྱལ་པོའི་མཚན་པ། བྱང་ཆུབ་ཀྱི་སེམས་དང་མི་འབྲལ་བའི་ཕྱིར་རི་དྭགས་ཀྲྀཥྞ་ས་རའི་ལྤགས་པས་ནུ་མ་གཡོན་པ་བཀབ་པ། ཞབས་རྡོ་རྗེའི་དཀྱིལ་མོ་དཀྲུང་དུ་བཞུགས་ཤིང་། དབུ་སྐྲ་ནག་པོ་རལ་པའི་ཐོར་ཅོག་བཅིངས་པ། རིན་པོ་ཆེའི་རྒྱན་ཕྲེང་དང་། དར་སྣ་ཚོགས་ཀྱི་ན་བཟའ་ཅན། ཞལ་འཛུམ་བག་དང་ལྡན་པ། ན་ཚོད་དར་ལ་བབ་པའི་སྐུ་ཅན། ཟླ་བའི་དཀྱིལ་འཁོར་ལ་རྒྱབ་བརྟེན་ཞིང་འོད་ཟེར་སྣ་ཚོགས་ཀུན་ཏུ་འཕྲོ་བ། དེའི་དཔྲལ་བར་ཨོཾ།
མགྲིན་པར་ཨཱཿ ཐུགས་ཁར་ཧཱུྃ། ཐུགས་ཁའི་དབུས་སུ་ཟླ་བ་ལ་གནས་པའི་ཧྲཱིཿཡིག་དཀར་པོ་ལས་འོད་འཕྲོས། བླ་མ་ཡི་དམ་སངས་རྒྱས་བྱང་སེམས་ཐམས་ཅད་དང་། ཁྱད་པར་རང་ལ་ཆོས་འབྲེལ་ཡོད་པའི་བླ་མ་ཐམས་ཅད་བཛྲ་ས་མཱ་ཛཿཛཿཧཱུྃ་བྃ་ཧོཿགཉིས་སུ་མེད་པར་ཐིམ། ཨོཾ་ཨརྒྷཾ། པཱདྱཾ། པུཥྤཾ། དྷཱུ་པཾ། ཨཱ་ལོ་ཀཾ།
གནྡྷཾ། ནཻ་ཝི་དྱཾ། ཤཔྟཨཱཿཧཱུྃ། སྐྱོན་གྱིས་མ་གོས་སྐུ་མདོག་དཀར། ། རྫོགས་སངས་རྒྱས་ཀྱི་དབུ་ལ་བརྒྱན། ། ཐུགས་རྗེའི་སྤྱན་གྱིས་འགྲོ་ལ་གཟིགས། ། སྤྱན་རས་གཟིགས་ལ་ཕྱག་འཚལ་ལོ། ། བཅོམ་ལྡན་འདས་བདག་དང་སེམས་ཅན་ཀྱི་སྡིག་པ་དང་སྒྲིབ་པ་ཐམས་ཅད་བྱང་ཞིང་དག་པ་དང་། བསོད་ནམས་དང་ཡེ་ཤེས་ཀྱི་ཚོགས་གཉིས་ཡོངས་སུ་རྫོགས་ཏེ་ཡང་དག་པའི་ཏིང་ངེ་འཛིན་དམ་པ་རྒྱུད་ལ་སྐྱེས་ནས་མྱུར་དུ་རྣམ་པ་ཐམས་ཅད་མཁྱེན་པ་རྫོགས་པའི་སངས་རྒྱས་ཀྱི་གོ་འཕང་ཐོབ་པར་བྱིན་གྱིས་བརླབ་ཏུ་གསོལ། ཞེས་གསོལ་བ་བཏབ་པས་བླ་མའི་ཐུགས་ཁར་ཧྲཱིཿཡིག་ལ་ཡི་གེ་དྲུག་པས་བསྐོར་བ་ལས་འོད་འཕྲོས།
བླ་མའི་སྐུ་གང་། དེ་ལས་འོད་ཟེར་དཀར་པོ་བསམ་གྱིས་མི་ཁྱབ་པ་བྱུང་། རང་གི་སྤྱི་བོ་ནས་ཐིམ་ལུས་ཀྱི་ནང་གང་བས་ཚེ་ཐོག་མ་མེད་པ་ནས་བསགས་པའི་སྡིག་སྒྲིབ་ནད་གདོན་ཐམས་ཅད་དུད་ཁུ་དང་རྣག་ཁྲག་གི་རྣམ་པས་བཤང་གཅི་གཉིས་དང་རྐང་མཐིལ་ནས་འཐོན། ཤུལ་ཐམས་ཅད་བྱང་ཆུབ་སེམས་ཀྱི་འོད་དཀར་པོས་ཡོངས་སུ་གང་བར་གྱུར། ཨོཾ་མ་ཎི་པདྨེ་ཧཱུྃ། ཞེས་ཅི་རིགས་བཟླས། མཐར་གོང་བཞིན་མཆོད་བསྟོད་གསོལ་བ་བཏབ་པས། བླ་མ་འོད་དུ་ཞུ་ནས་རང་ལ་ཐིམ་པས་རང་གི་ལུས་ངག་ཡིད་གསུམ་དང་། བླ་མའི་སྐུ་གསུང་ཐུགས་དབྱེར་མེད་དུ་གྱུར་ཏེ། ཆོས་ཐམས་ཅད་ཀྱི་གནས་ལུགས་མངོན་དུ་གྱུར་པར་བསམ་ཞིང་།
སེམས་གཞན་དུ་མ་ཡེངས་པར་མཉམ་པར་གཞག སླར་ཡང་རང་ཐུགས་རྗེ་ཆེན་པོར་གསལ་བའི་སྙིང་ཁར་ཧྲཱིཿཡིག་སྔགས་ཕྲེང་དང་བཅས་པ་ལ་དམིགས་ནས་ཡི་གེ་དྲུག་པ་ཅི་མང་འདོན། དགེ་བ་འདི་ཡིས་འགྲོ་བ་ཀུན། ། གཞོན་ནུ་ནོར་བཟང་ཇི་བཞིན་དུ། ། ཡོན་ཏན་རྒྱ་མཚོ་ལྟ་བུ་ཡི། ། བླ་མ་དམ་པ་མཉེས་བྱེད་ཤོག ། བྱང་ཆུབ་སེམས་ནི་རིན་པོ་ཆེ། ། སོགས་དགེ་རྩ་བསྔོས་ནས་སྤྱོད་ལམ་གྱི་ཚེ། གཟུགས་ཅིར་སྣང་ཐུགས་རྗེ་ཆེན་པོའི་སྐུ། སྒྲ་ཅི་གྲགས་ཡི་གེ་དྲུག
རྣམ་རྟོག་ཐམས་ཅད་ཐུགས་གཉིས་སུ་མེད་པའི་ཡེ་ཤེས་སུ་མོས་པ་བྱ་ཞིང་དགེ་བ་ལ་བརྩོན་པར་བྱའོ། ། འདི་ཡང་ལྷ་ཅིག་སངས་རྒྱས་སྐྱབས་མས་བསྐུལ་ནས། དཔལ་ས་སྐྱ་ལོ་ཙཱ་བས་བྲིས་པ་དགེའོ།། །། ཨེ་ཝཾ།། །། གཅིག་ཞུས།། །། PAGE * MERGEFORMAT 2 ས་ལོ་ཆེན་པོ་འཇམ་དབྱངས་ཀུན་དགའ་བསོད་ནམས། བྱིན་རླབས་བླ་མའི་རྣལ་འབྱོར་ཨུཏྤལ་དཀར་པོའི་ཅོད་པཎ། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
