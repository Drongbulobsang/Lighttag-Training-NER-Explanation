གསུང་འབུམ། འཇམ་དབྱངས་ཀུན་དགའ་བསོད་ནམས།（གློག་ཀླད་པར་མ།）
པོད ༤༢
དཔལ་གཤིན་རྗེའི་གཤེད་དམར་པོའི་ཁྲིད་ཡིག་གསལ་བྱེད་ངེས་དོན་རྡོ་རྗེའི་རྣལ་འབྱོར་གྱི་ཐེམ་སྐས།
༄༅། །དཔལ་གཤིན་རྗེའི་གཤེད་དམར་པོའི་ཁྲིད་ཡིག་གསལ་བྱེད་ངེས་དོན་རྡོ་རྗེའི་རྣལ་འབྱོར་གྱི་ཐེམ་སྐས་བཞུགས་སོ།། རྒྱ་གར་སྐད་དུ། ཤྲཱི་རཀྟ་ཡ་མཱ་རི་མཱརྒ་ཀྲ་མོ་པ་དེ་ཤ་ནིཤྩི་ཏཱརྠ་བཛྲ་ཡོ་ག་སྱ་སཽ་པཱ་ནཾ་ན་མཿ བོད་སྐད་དུ། དཔལ་གཤིན་རྗེའི་གཤེད་དམར་པོའི་ལམ་གྱི་རིམ་པའི་མན་ངག་ངེས་དོན་རྡོ་རྗེའི་རྣལ་འབྱོར་གྱི་ཐེམ་སྐས་ཞེས་བྱ་བ། རྗེ་བཙུན་མཁྱེན་པའི་གཏེར་ལ་ཕྱག་འཚལ་ལོ། ། རྒྱལ་བ་ཀུན་གྱིས་ཡེ་ཤེས་གཅིག་བསྡུས་སྐུ། ། རྗེ་བཙུན་འཇམ་པའི་དབྱངས་ཉིད་ཁྲོ་བོའི་ཚུལ། ། རྣམ་པར་སྟོན་མཛད་དཔལ་ལྡན་གཤིན་རྗེའི་གཤེད། ། དབྱེར་མེད་འཁོར་ལོའི་མགོན་པོ་གང་དེར་འདུད། །
རྣམ་མང་རྒྱུད་སྡེའི་སྙིང་པོ་མཆོག ། ཤིན་ཏུ་སྤྲོས་མེད་རྡོ་རྗེའི་ཚིག ། ངེས་དོན་རྣལ་འབྱོར་ཐེམ་སྐས་འདི། ། གཞན་ལ་ཕན་པའི་བསམ་པས་བཤད། ། འདིར་དཔལ་གཤིན་རྗེའི་གཤེད་དམར་པོ་ལྷ་ལྔའི་ལམ་རིམ་པ་གཉིས་ཟུང་འཇུག་ཏུ་ཉམས་སུ་བླང་བར་འདོད་པས། མདུན་དུ་བསྒྲུབ་པའི་མཎྜལ་དབུས་དང་ཕྱོགས་བཞིར་ཚོམ་བུ་ལྔ་བཀོད་པ། སྟེགས་མཐོ་བར་བཞག དེའི་མདུན་དུ་ཆུ་གཉིས་སྔོན་དུ་འགྲོ་བའི་མཆོད་པ་ལྔ་བཤམས། རང་རྟེན་ལ་ཁ་ཕྱོགས་པའི་མདུན་དུ་མཆོད་པའི་མཎྜལ་དང་དེར་འབུལ་བའི་རྫས་འབྲུ་ལ་སོགས་པ་བྱི་དོར་བྱས་པ་དང་། དྲི་བཟང་པོའི་ཆུ་འདུས་བྱས་ནས།
རང་ཉིད་བསམ་གཏན་གྱི་འདུག་སྟངས་ཀྱིས་འདུག་ནས། སྐྱབས་འགྲོའི་ཡུལ། བླ་མ་དཀོན་མཆོག་ཆོས་བསྲུང་རྣམས་ཡིད་ལ་དྲན་བཞིན་པས་རྒྱུད་སྙིང་རྗེ་ཆེན་པོས་ཀུན་ནས་བསླངས་ཏེ། ཆེད་དུ་བྱ་བ་ཁམས་གསུམ་གྱི་སེམས་ཅན་ཐམས་ཅད་སྡུག་བསྔལ་ལས་བསྐྱབས་པར་འདོད་པས། དུས་འདི་ནས་སངས་རྒྱས་མ་ཐོབ་ཀྱི་བར་ལ། རང་དང་ཕ་མས་གཙོ་བྱས་རིགས་དྲུག་ཐམས་ཅད་སྐྱབས་འགྲོ་བྱེད་པར་མོས་ནས། སྐྱབས་འགྲོ་ཉི་ཤུ་རྩ་གཅིག་ཙམ་སོང་རྗེས། སེམས་ཅན་ཐམས་ཅད་ཀྱི་དོན་དུ་རྫོགས་པའི་སངས་རྒྱས་ཐོབ་པར་བྱ། དེའི་ཆེད་དུ་ལམ་ཟབ་མོ་ཉམས་སུ་བླང་བར་བགྱིའོོ། ། ལན་གསུམ་མདུན་གྱི་ཚོམ་བུ་དབུས་མའི་སྟེང་དུ་སེང་གེའི་ཁྲི་པདྨ་ཉི་ཟླའི་གདན་ལ་རྩ་བའི་བླ་མ་རྡོ་རྗེ་འཆང་སྔོན་པོ་ཞལ་གཅིག་ཕྱག་གཉིས་རྡོ་རྗེ་དང་དྲིལ་བུ་ཐུགས་ཀར་བསྣོལ་ནས་འཛིན་པ།
རྡོ་རྗེ་དཀྱིལ་མོ་དཀྲུང་གི་བཞུགས་ཤིང་། སྐུ་མཚན་དང་དཔེ་བྱད་ཀྱིས་བརྒྱན་པ། གསུང་ཡན་ལག་དྲུག་ཅུའི་དབྱངས་དང་ལྡན་པ། ཐུགས་ཤེས་བྱ་ཇི་ལྟ་བ་དང་། ཇི་སྙེད་པ་མཁྱེན་པས། བདག་ལ་དགེས་ཤིང་བཞུགས་པ། དེའི་མཐའ་སྐོར་དུ། དཔལ་བིརྺ་པ་ལ་སོགས་པའི་བརྒྱུད་པའི་བླ་མ་རྣམས་ཀྱིས་བསྐོར་བ། མདུན་གྱི་ཚོམ་བུ་དཔག་བསམ་ཤིང་གི་སྡོང་བུའི་སྟེང་དུ་པད་མ་ཉི་མ་ཟླ་བ་ལ་སོགས་པའི་གདན་སོ་སོའི་སྟེང་དུ། གཤིན་རྗེའི་གཤེད།
ཀྱེ་རྡོ་རྗེ། བདེ་མཆོག་སོགས་རྒྱུད་སྡེ་བཞིའི་ཡི་དམ་གྱི་ལྷ་ཚོགས། གཡས་ཀྱི་ཚོམ་བུ་རིན་པོ་ཆེའི་ཁྲི་དང་པད་ཟླའི་གདན་ལ་མི་བསྐྱོད་པ་ལ་སོགས་པའི་ལོངས་སྤྱོད་རྫོགས་པའི་སྐུ་དང་། ཤཱཀྱའི་རྒྱལ་པོ་ལ་སོགས་པའི་སྤྲུལ་པའི་སྐུ་སྟེ། ཕྱོགས་བཅུའི་སངས་རྒྱས་རྣམས་བཞུགས་པ། རྒྱབ་ཀྱི་ཚོམ་བུ་རིན་པོ་ཆེའི་ཁྲི་གོས་དར་སྣ་ཚོགས་ཀྱིས་བཀབ་པའི་སྟེང་དུ་ལུང་དང་མངོན་པར་རྟོགས་པའི་རང་བཞིན་ཆོས་པོ་ཏི་བྲག་རི་བརྩེགས་པ་ལྟ་བུ། གཡོན་གྱི་ཚོམ་བུ་པད་ཟླའི་སྟེང་དུ། འཇམ་དཔལ་དང་། སྤྱན་རས་གཟིགས་ལ་སོགས་པའི་བྱང་ཆུབ་སེམས་དཔའ་ཁྱིམ་པའི་ཆ་བྱད་ཅན་རྣམས་དང་། ཤཱ་རིའི་བུ་དང་།
མཽ་མགལ་གྱི་བུ་ལ་སོགས་པ་ཉན་ཐོས་དང་རང་སངས་རྒྱས་རབ་ཏུ་བྱུང་བའི་རྣམ་པ་ཅན་བཞུགས་པ་དེ་དག་ཐམས་ཅད་ཀྱི་མཐའ་སྐོར་དུ་ཆོས་སྐྱོང་སྲུང་མ་ནོར་ལྷའི་ཚོགས་ཐམས་ཅད་ཀྱིས་བསྐོར་ནས་བཞུགས་པ། དེ་ནས་དཔལ་ལྡན་གཤིན་རྗེའི་གཤེད་དང་བིརྺ་པ་ལ་སོགས་པའི་བརྒྱུད་པའི་གསོལ་འདེབས་ཀྱི་རྗེས་སུ། དུས་གསུམ་སངས་རྒྱས་ཐམས་ཅད་ཀྱི་ངོ་བོ་བླ་མ་དམ་པ་རྣམས་དང་། ཡི་དམ་ཀྱི་ལྷ་ཚོགས་དཀོན་མཆོག་རིན་པོ་ཆེ་རྣམ་པ་གསུམ་གྱིས་བདག་གི་རྒྱུད་བྱིན་གྱིས་བརླབ་ཏུ་གསོལ། བདག་གི་རྒྱུད་ལ་སྤྲོས་མེད་ཀྱི་ཡེ་ཤེས་སྐྱེ་བར་བྱིན་གྱིས་བརླབ་ཏུ་གསོལ། ཚར་གསུམ། དེ་རྗེས་མཎྜལ་ལ་ཚར་གསུམ། བླ་མ་ལ་ཚར་གསུམ། ཡི་དམ་ལ་ཚར་གསུམ། དཀོན་མཆོག་ཆོས་སྲུང་རྣམས་ལ་དབུལ།
དེ་ནས་གོང་བཞིན་གསོལ་གདབ་ལན་གསུམ་བྱ། དེ་འདྲ་རེ་ཚར་རེར་རྩིས་པའི་མཎྜལ་སྐབས་དང་བསྟུན་པ་ཕུལ་རྗེས། སྔར་བཞིན་གསོལ་བ་བཏབ་པས། ཆོས་སྐྱོང་ནོར་ལྷ་རྣམས་འོད་དུ་ཞུ་ནས། དཀོན་མཆོག་གསུམ་དང་ཡི་དམ་ལ་ཐིམ། དེ་རྣམས་བརྒྱུད་པའི་བླ་མ་ལ་ཐིམ། དེ་ཡང་རྩ་བའི་བླ་མ་ལ་ཐིམ། དེ་ལ་ཡང་། ཡིད་ཀྱི་གུས་འདུད་དྲག་པོ་དུང་པ་བྱས་པས་འོད་དུ་ཞུ་ནས་རང་ལ་ཐིམ་པར་བསམ་ཞིང་རྟོག་མེད་དུ་ཅུང་ཟད་བཞག དེ་ནས་རང་གཤིན་རྗེའི་གཤེད་དུ་གསལ་བའི་སྙིང་ཁར་ཟླ་བའི་དབུས་སུ་ཧཱུྃ་དཀར་པོ།
དེའི་མཐའ་སྐོར་དུ་ཡི་གེ་བརྒྱ་པའི་སྔགས་ཀྱིས་བསྐོར་བ་ལས་འོད་ཟེར་དཀར་པོ་འཕྲོས་རང་གི་ལུས་ཀྱི་ནང་གང་བས་ནད་གདོན་སྡིག་སྒྲིབ་ཐམས་ཅད་དུད་ཁུ་དང་རྣག་ཁྲག་གི་རྣམ་པར་བཤང་གཅི་གཉིས་དང་། རྐང་མཐིལ་གཉིས་ནས་འཐོན་ཏེ་ཤུལ་ཐམས་ཅད་བདུད་རྩི་དཀར་པོས་ཁེངས་པར་བསམ་ལ། རྡོ་རྗེ་སེམས་དཔའི་ཡི་གེ་བརྒྱ་པ་ཅི་ནུས་བཟླས་པའི་མཐར། ཕྱག་འཚལ་བསྟོད་དེ་ཕྱག་འཚལ་འདུད། ། ཕྱག་འཚལ་འདུད་དེ་ཕྱག་འཚལ་བསྟོད། ། གུས་པས་སྐུ་ལ་བདག་གསོལ་འདེབས། ། རྡོ་རྗེ་སེམས་དཔའ་བདག་སྒྲུབས་ཤིག ། སྐུ་གསུང་ཐུགས་རྩ་བ་དང་ཡན་ལག་གི་དམ་ཚིག་ཉམས་པ་ཐམས་ཅད་མཐོལ་ལོ་བཤགས་སོ། ། སྡིག་སྒྲིབ་ཉེས་ལྟུང་དྲི་མའི་ཚོགས་ཐམས་ཅད་རྩ་བ་ནས་བྱང་ཞིང་དག་པར་བྱིན་གྱིས་བརླབ་ཏུ་གསོལ། ཞེས་གསོལ་བ་གདབ།
དེ་རྗེས་སྤྱོད་ལམ་ལ་འཇུག་པར་འདོད་ན། དགེ་རྩ་བསྔོ། སླར་ཡང་སྐབས་གང་བདེར་སྐྱབས་འགྲོ་སེམས་བསྐྱེད་གོང་བཞིན་བྱས་ནས་གཤིན་རྗེའི་གཤེད་དཔའ་བོ་གཅིག་པའི་མངོན་རྟོགས་བསྒོམ་ལ། བཟླས་པའི་གོང་དུ་ཐོག་མར་རང་གི་སྤྱན་དབུ་མ་ལ་སེམས་གཏད། དེ་རྗེས་རྩ་བའི་སྤྱན་གཉིས། ཤངས་ཁྲོ་གཉེར་དང་བཅས་པ། ཞལ་མཆེ་བ་གཙིགས་ཤིང་ལྗགས་འདྲིལ་བ་མཆུའི་སྒྲོས་དང་བཅས་པའི་ཞལ་གྱི་དཀྱིལ་འཁོར། ཕྱག་གཡས་གཡོན་ཕྱག་མཚན་དང་བཅས་པ། སྐུ་སྟོད། སྐུ་སྨད་ཞབས་གཉིས།
ཡུམ་མ་ཧེ་གཤིན་རྗེའི་གདན། རྒྱན་དང་ཆ་ལུགས་མེ་རིའི་བར་ལ་སེམས་གཏད། དེ་ནས་བཟླས་པ་ཅི་གྲུབ་བྱས་པའི་མཐར། བདེ་བར་གཤེགས་པ་ཐམས་ཅད་ཀྱི་སྐུ་གསུང་ཐུགས་ཡོན་ཏན་ཕྲིན་ལས་ཐམས་ཅད་ཀྱིས་བྱིན་གྱིས་བརླབ་ཏུ་གསོལ། ཕྱག་རྒྱ་ཆེན་པོ་མཆོག་གི་དངོས་གྲུབ་བཅོམ་ལྡན་འདས་གཤིན་རྗེའི་གཤེད་དམར་པོའི་གོ་འཕང་ཚེ་འདི་ཉིད་ལ་ཐོབ་པར་བྱིན་གྱིས་བརླབ་ཏུ་གསོལ། སོགས་འདོད་དོན་གསོལ་གདབ་ཀྱི་རྗེས་སུ། དགེ་བ་འདི་ཡིས་མྱུར་དུ་བདག ། སོགས་ཀྱི་དགེ་རྩ་བསྔོའོ། ། དེ་ནས་རྒྱུན་གྱི་རྣལ་འབྱོར་ཉམས་སུ་བླང་ཚུལ་ནི། སྐྱབས་འགྲོ་སེམས་བསྐྱེད་སྔར་བཞིན་བྱས་རྗེས།
ཧཱུྃ་ཞེས་བརྗོད་པས། རང་གི་འདུག་ནས་རྡོ་རྗེའི་ས་གཞི། ར་བ། གུར། མེ་རི་དང་བཅས་པའི་དབུས་སུ། རང་ཉིད་གནས་པའི་མདུན་གྱི་ནམ་མཁར་སེང་གེས་བཏེགས་པའི་རིན་པོ་ཆེའི་ཁྲི། པད་ཉི་མ་ཧེ་གཤིན་རྗེའི་གདན་གྱི་སྟེང་དུ། རྩ་བའི་བླ་མ་འཇམ་དབྱངས་གཤིན་རྗེའི་གཤེད་དུ་གསལ་གདབ་ལ། པུཥྤེ་ལ་སོགས་ཐུན་མོང་གི་མཆོད་པ་དང་། རཱུ་པ་བཛྲི་ལ་སོགས་ཕྱིའི་མཆོད་པ་དང་།
སྐད་ཅིག་གིས་ཐོད་པ་བདུད་རྩིས་གང་བ་བསམ་ནས། ཨོཾ་ཨཱཿཧཱུྃ་ཞེས་བརྗོད་དེ། བླ་མ་ལ་ཕུལ་བ་ནང་གི་མཆོད་པ། བླ་མ་ཡབ་ཡུམ་སྙོམས་པར་ཞུགས་པས། བདེ་བ་ཆེན་པོའི་རྒྱུད་གང་བ་གསང་མཆོད། ཅུང་ཟད་རྣམ་པར་མི་རྟོག་པ་ལ་གཞག་པ་དེ་ཁོ་ན་ཉིད་ཀྱི་མཆོད་པ་རྣམས་ཕུལ་ནས། གང་གི་དྲིན་གྱིས་སོགས་ཤོ་ལོ་ཀ་གསུམ་གྱིས་གསོལ་བ་གདབ། རང་གི་བདག་ཏུ་བཟུང་བའི་ལོངས་སྤྱོད་དགྲ་གཉེན་ཐམས་ཅད་བླ་མ་ལ་ཕུལ་བར་བསམ། དེ་ནས་དུས་གསུམ་སངས་རྒྱས་ཐམས་ཅད་ཀྱི་ངོ་བོ་བླ་མ་རིན་པོ་ཆེ་བདག་གིས་བསམ་པ་མཁྱེན་པར་མཛད་དུ་གསོལ། བདག་ལ་ཐུགས་རྗེས་བཟུང་དུ་གསོལ།
བདག་ལ་བྱིན་གྱིས་བརླབ་ཏུ་གསོལ། ལན་གསུམ། རང་གི་མདུན་དུ་ཐོད་པའི་སྒྱེད་པུ་གསུམ་བསམ་ཏེ། རང་ཐ་མལ་དུ་གནས་པའི་ལག་པ་གཡས་སུ་རལ་གྲི་ཐོགས་ནས། སྨིན་མཚམས་ནས་ལྟག་པའི་བར་བཅད་ནས་བཞག དེ་ནས་རྐང་པ་གཡས་གཡོན་རོ་སྨད། ནང་ཁྲོལ། རོ་སྟོད། ལག་པ་གཡོན། མགོ་བོའི་ལྷག་མ།
མཐར་ལག་པ་གཡས་རལ་གྲི་དང་བཅས་པ། ཐོད་པའི་ནང་དུ་བསྐྱུར་ནས་དུམ་བུར་བྱས་པ་ལ་དམིགས་ནས་འབྲུ་གསུམ་བརྗོད་པས་བདུད་རྩིར་བསྒྱུར་བ། རང་གི་སྙིང་ཁ་ནས་མཆོད་པའི་ལྷ་མོ་ཐོད་པ་ཐོགས་པ་མང་པོ་སྤྲོས། ཐོག་མར་རྩ་བའི་བླ་མ་ལ་ལན་གསུམ་འབུལ། དེ་ནས་བརྒྱུད་པའི་བླ་མ་ནས་བརྩམས་ཏེ། གནོད་བྱེད་ཀྱི་བར་གཤིན་རྗེའི་གཤེད་དུ་གསལ་བས་ཕུལ་བས་དགེས་ཤིང་ཚིམ། བདུད་རྩིའི་ལྷག་མ་ཐོད་པ་དང་བཅས་པ་རྩ་བའི་བླ་མ་ལ་ཕུལ་བས་ཐུགས་རྒྱུད་བདེ་བས་གང་དེ་བདག་ལ་བྱིན་གྱིས་རློབ་པར་མོས། དེ་ནས་མགྲོན་གཞན་རྣམས་མི་དམིགས་པར་བསམ་སྟེ། བླ་མའི་སྐུ་གསུང་ཐུགས་ཡོན་ཏན་ཕྲིན་ལས་རྣམས་ལ་སེམས་གཏད་ནས་སངས་རྒྱས་ལ་སྐྱབས་སུ་མཆིའོ། ། སོགས་རྒྱུན་གྱི་རྣལ་འབྱོར།
རྗེ་དཀོན་མཆོག་འཕེལ་བས་མཛད་པའི་ཚིག་རིགས་བཞིན་བརྗོད་ནས་སྤྲོས་མེད་ཀྱི་ངང་ལ་ཅི་ནུས་མཉམ་པར་འཇོག རྗེས་སུ་བརྒྱུད་པའི་གསོལ་འདེབས་ཁོ་བོས་བྱས་པའི་ཆེན་མོའམ་གོང་གི་དེ་གང་འཐད་བྱས་ལ། ཆོས་ཀུན་སྟོང་པ་ཉིད་རྟོགས་པས། སོགས་བརྗོད་ཅིང་། དོན་ཐུགས་ལ་དྲན་པས། སྤྱོད་ལམ་གྱི་རྣལ་འབྱོར་གསལ་བཏབ། དེ་ལྟར་མཉམ་གཞག་ལ། མི་གནས་ན་དེའི་རྒྱུན་བསྐྱང་བ་ནི། སྐྱབས་སེམས་རྗེས་སུ། ཧ་གསུམ་དང་།
ཧཱུྃ་གསུམ་གྱི་སྟོད་སྨད་ཀྱིས་རླུང་རོ་བསལ་བས་རང་གི་སྨིན་མཚམས་སོར་བཞིའི་བར་གྱི་ནམ་མཁའ་ལ་སེམས་བཟུང་། དེ་ནས་མཐོ་གང་། མདའ་གང་། འདོམ་གང་། མཐར་ནམ་མཁའི་མཐའི་བར་ལ་སེམས་གཏད། དེས་མཚོན་ནས་ཕྱོགས་གཞན་རྣམས་ལ་ཡང་འདྲ། རྣམ་རྟོག་འོད་གསལ་ནི་ལོགས་སུ་བསྒོམས་ན་སྐྱབས་འགྲོ་སེམས་བསྐྱེད་བླ་མ་སྤྱི་བོར་བསྒོམ་སྟེ་གསོལ་བ་བཏབ་པས་རང་ལ་ཐིམ་པར་བསམ་ཞིང་། སྔ་མའི་སྐྱུས་ལ་བྱེད་ན་སྔོན་འགྲོ་དེ་དག་མི་དགོས་ཕྱི་རོལ་གྱི་རྟོག་པ་ཕྲ་རགས་ཐམས་ཅད་བུ་ག་དགུ་ནས་སྙིང་ཁར་བསྡུས་ལ་འོད་ཀྱི་གོང་བུར་གྱུར་པ། སྤྱི་གཙུག་ནས་རྐང་མཐིལ་བར་ཡར་རིལ་མར་རིལ་ལན་གསུམ་གྱི་རྗེས་སུ་སྙིང་ཁར་བུ་ག་བློ་ཀར་ལྟ་བུ་བྱུང་སྟེ། དེ་ནས་རང་གི་སེམས་དང་རྣམ་རྟོག་འདྲེས་པ་འོད་ཀྱི་རྣམ་པར་བྱས་ནས་མདུན་ཕྱོགས་ཀྱི་ནམ་མཁའི་མཐར་སོང་།
ལུས་བེམ་པོ་དེ་ལས་རླུང་གིས་བསྐྱོད་ནས་ནུབ་ཕྱོགས་བདེ་བ་ཅན་དུ་སོང་། འབྲུ་གསུམ་བརྗོད་པས་བདུད་རྩིར་གྱུར་པ། འོད་དཔག་མེད་འཁོར་བཅས་ལ་མཆོད་པར་ཕུལ། སེམས་འོད་ཀྱི་རྣམ་པ་དེ་ལ་སེམས་གཏད་པས་ཇེ་ཆེར་སོང་བས་ནམ་མཁའི་མཐའ་དང་མཉམ་པར་གྱུར་ཏེ། སེམས་དང་ནམ་མཁའ་འོད་གསལ་སྟོང་པ་བཞི་དབྱེར་མེད་དུ་བསྒོམ། རྗེས་སྔ་མ་བཞིན་དེ་ནས་བྱིན་རླབས་བླ་མའི་རྣལ་འབྱོར་བསྒོམ་པ་ནི། སྐྱབས་སེམས་ཀྱི་རྗེས་སུ་རང་གཤིན་རྗེའི་གཤེད་དུ་གསལ་བའི་སྤྱི་བོར་རིན་ཆེན་པོ་ཆེའི་ཁྲི་དང་། པད་ཉི་ལ། བླ་མ་གཤིན་རྗེའི་གཤེད་དུ་བསྒོམ་ནས། དུས་གསུམ་སངས་རྒྱས་ཐམས་ཅད་ཀྱི་ངོ་བོ་བླ་མ་དམ་པ་ལ་གསོལ་བ་འདེབས་སོ། །
བདག་ལ་བྱིན་གྱིས་བརླབ་ཏུ་གསོལ། ། ཞེས་པ་ལན་ཅི་མང་གསོལ་བ་བཏབ་པས་བླ་མ་རང་ལ་ཐིམ་པར་བསམ་ཞིང་། སྤྲོས་མེད་དུ་བཞག རྗེས་འདྲ། མཉམ་མེད་སྙིང་རྗེའི་རྣལ་འབྱོར་ནི། སྔོན་འགྲོ་དང་རྗེས་སྔ་མ་བཞིན་ལས། རང་གཤིན་རྗེའི་གཤེད་ཀྱི་རྣམ་པར་བསྒོམ་པའི་མདུན་དུ། གནོད་པ་ཆེ་ཤོས་ཀྱི་དགྲ་བོ་གཅིག་དམིགས་ནས། འདི་སྙིང་རེ་རྗེ་ཞེས་པ་མང་དུ་བསྒྲང་། ཅིས་སྙིང་རྗེ་ན།
མ་ཡིན་པའི་ཕྱིར་སྙིང་རྗེ། མ་དེ་ཡང་ལན་གྲངས་མང་དུ་བྱས་པས་སྙིང་རྗེ། མ་བྱས་རེས་ཀྱིས་ཕན་བཏགས། གནོད་པ་ལས་བསྐྱབས་པས་སྙིང་རྗེ། ཡིན་པ་མ་ཡིན་ཡང་གནོད་པ་སྐྱེལ་བའི་ཕྱིར་ན་སྙིང་རྗེ། གནོད་པ་བྱས་པའི་ཕྱིར། ངན་སོང་དུ་སྐྱེ་བས་སྙིང་རྗེ་སྙམ་དུ་ཡང་ཡང་བསྒོམ་མོ། ། དེས་མཚོན་ནས་གནོད་བྱེད་བར་མ། ཆུང་ངུ་བཏང་སྙོམས་པའི་སེམས་ཅན་གཉེན། མཐར་སེམས་ཅན་ཐམས་ཅད་ལ་སྙིང་རྗེ་བསྒོམ་པས་སེམས་ཅན་གཤིན་རྗེའི་གཤེད་དུ་གྱུར་པར་བསམ་ལ་སྤྲོས་མེད་ཀྱི་ངང་ལ་བཞག་གོ །
རྗེས་དགེ་བ་བསྔོ། རྩ་བ་རྒྱུའི་རྣལ་འབྱོར་ནི། སྔོན་འགྲོ་སྐྱབས་སེམས་བླ་མ་གཤིན་རྗེའི་གཤེད་སྤྱི་བོར་བསྒོམ། གསོལ་བ་བཏབ་པས་རང་ལ་ཐིམ། རང་གི་མདུན་དུ་དགྲའམ་གཉེན་གང་རུང་དམིགས་ལ་འདིའི་རྒྱུ་ལས་དང་ཉོན་མོངས་པ། འབྲས་བུ་སྡུག་བསྔལ། རྩ་བ་བདག་འཛིན་ཐམས་ཅད་རང་གི་སྙིང་ཁའི་དཀྱིལ་འཁོར་དུ་ཐིམ་པས། བདག་འཛིན་རླག་པར་བྱས་པར་བསམ། བདག་ལ་ཡོད་པའི་བདེ་དགེ་ཐམས་ཅད་སྙིང་ཁ་ནས་ཉི་མའི་འོད་ཟེར་ཤར་བ་བཞིན་སྤྲོས་ཏེ། མདུན་ན་ཡོད་པ་དེ་ལ་ཐིམ་པས་སྡུག་བསྔལ་དང་བྲལ་ཞིང་ཚོགས་རྫོགས་ནས་གཤིན་རྗེའི་གཤེད་དུ་གྱུར་པར་བསམ།
དེ་བཞིན་དུ་དགྲ་གཉེན་བར་མའི་སེམས་ཅན་ཐམས་ཅད་ལ་སྔར་བཞིན་བསྒོམ། འཕགས་པ་ཉན་ཐོས་རང་རྒྱལ་བྱང་ཆུབ་སེམས་དཔའ་རྣམས་ལ་ཡང་། སྐྱོན་དུ་སྣང་བ་ཇི་སྙེད་པ་ཐམས་ཅད་བདག་ལ་བསྡུ་ཞིང་བདག་གི་ཡོན་ཏན་དེ་རྣམས་ལ་ཕུལ་བས་གཤིན་རྗེའི་གཤེད་དུ་གྱུར། སྣོད་ཀྱི་འཇིག་རྟེན་ལ་སྐྱོན་ཅན་དུ་སྣང་བ་ཐམས་ཅད་ཀྱང་རང་ལ་བསྡུ་ཞིང་། རང་གི་བདེ་དགེ་བཏང་བས་དག་པའི་གཞལ་ཡས་ཁང་དུ་གྱུར་སྙམ་དུ་བསམ་པ་སྦྱང་ཞིང་། འབྱོངས་ནས། སེམས་ཅན་ཀུན་གྱི་སྡུག་བསྔལ་བདག་ལ་སྨིན། ། བདག་གིས་དགེ་བས་དེ་ཀུན་བདེ་ཐོབ་ཤོག ། ཅེས་ངག་ཏུ་བརྒྱ་རྩ་ཙམ་བརྗོད་ཅིང་། དོན་ཐུགས་ལ་དྲན་པར་མཛོད།
མཐར་སྣོད་བཅུད་ཐམས་ཅད་ཀྱང་གཤིན་རྗེའི་གཤེད་ཀྱི་རྟེན་དང་བརྟེན་པར་མོས་ལ། སྤྲོས་མེད་དུ་ཅི་ནུས་བཞག རྗེས་སྔར་དང་འདྲ། སྲོག་རྩོལ་རླུང་གི་རྣལ་འབྱོར་ནི་སྔོན་འགྲོ་གོང་བཞིན་མཛད་ནས། རྐང་པ་དཀྱིལ་དཀྲུང་། ལག་པ་རྡོ་རྗེ་ཁུ་ཚུར་བྲང་དུ་བསྣོལ་ཏེ་ཁ་ནས་ཧའི་གདངས་ཀྱིས་རླུང་རོ་ལན་གསུམ་འབུད། ཡང་སྣའི་གཡས་གཡོན་དབུས་གསུམ་ལ་དམིགས་ནས་ཧཱུྃ་གི་གདངས་ཀྱིས་ལན་གསུམ་བུས་རྗེས། ལག་པ་པུས་མོ་གཉིས་ལ་བཀབ། མགོ་བོ་མདུན་དུ་གུག་བྱས་ཏེ་སྣ་ནས་རླུང་དལ་བུས་དྲངས་ཏེ་ལྟེ་བའི་འོག་ཏུ་མནན་ལ་མི་ཐུབ་ལ་ཁད་པ་དང་། སླར་ཡང་ནང་དུ་སྐྱར་རྔུབ་བྱས་ནས།
གསུས་པ་དང་། དཔུང་པ་གཡས་གྱེན་དུ་ཐེགས་ཚད་བཏེག་ལ་འོག་ཏུ་ལྷོད་ཀྱི་སྐྱུར་ཞིང་། གཡས་ཀྱི་རླུང་སེམས་དབུ་མར་སིབ་སོང་བར་བསམ། དེ་བཞིན་དུ་གཡོན་ལའང་འདྲ། འདེགས་དུས་འཕོངས་དང་པུས་མོ་གདན་ལས་མ་བྲལ་བ་བྱེད། དེ་ལྟར་ལན་གསུམ་གསུམ་བྱེད་པ་ནི། བསྲུབ་ཅིང་བསྲུབ་པའོ། ། རྒྱ་མཚོ་བསྐྱོད་པ་ནི་རླུང་འཛིན་ཚུལ་སྔ་མ་འདྲ་བར་བྱས་ལ། ལྟོ་བ་མདུན་ནས་གཡས་སུ་བསྐོར་ཏེ་རྒྱབ་ཏུ་སྒལ་ཚིགས་ལ་བཅར་བཏང་ནས། གཡོན་ཕྱོགས་སུ་དྲག་ཏུ་སྤྲུག
དེ་འདྲ་ལན་གསུམ་གཡོན་ལའང་དེ་ལྟར་བྱ། བསད་པ་ནི། རླུང་འཛིན་ཚུལ་གོང་བཞིན་ལ། རྐང་པ་གཉིས་ཙོག་པུ། ལག་པ་གཉིས་མཁྲིག་མ་ནས་བཟུང་སྟེ། བསྒོམ་ཐག་གི་ཚུལ་དུ་བྱས་ལ། དཔུང་པ་དང་གཞོགས་གཡས་རྒྱབ་ཏུ་གཅུ་ཞིང་ཡང་མདུན་དུ་ལྷོད་གློད། དེ་ལྟ་བུ་ལན་གཉིས་བྱ། ཡང་གཡོན་དུ་གཅུ་བ་གཉིས། གསུས་པ་གཡས་སུ་བསྐོར་བ་གཉིས།
གཡོན་དུ་བསྐོར་བ་གཉིས། འདི་དག་ལ་ལུས་མི་དཀྲུག་པུས་མོ་ཕྱིར་ཕུལ་ལ། སྒལ་ཚིགས་རྒྱབ་ཏུ་འཐེན་པ་གཉིས། སྒལ་ཚིགས་ཕྱིར་ཕུལ་ལ་པུས་མོ་མདུན་དུ་འཐེན་པ་གཉིས། དཔུང་པ་གཉིས་གྱེན་དུ་སྒྲེང་བ་གཉིས། འོག་ཏུ་གདབ་པ་གཉིས། འདི་གཉིས་ལྷན་ཅིག་ཏུ་བྱ་སྟེ། དེ་ལྟར་ན་བཅུ་དྲུག་གོ ། ཡན་ལག་བརྐྱང་བསྐུམ་ནི་རླུང་བཟུང་ཚུལ་སྔ་མ་ལྟར་བྱས་ལ། མགོ་བོ་གཡས་སུ་བསྐོར་བ་གསུམ།
གཡོན་དུ་བསྐོར་བ་གསུམ། ལག་པ་གཡས་མགོ་ལ་བསྐོར་ནས། དཔུང་པའི་ཐད་ཀར་བརྐྱང་ཞིང་སྤྲུག་པ་ལན་གསུམ། དེ་བཞིན་དུ། ལག་པ་གཡོན་པ་ལ་གསུམ། རྐང་པ་གཡས་མདུན་དུ་སྤྲུག་པ་གསུམ། གཡོན་རྒྱབ་ཏུ་སྤྲུག་པ་གསུམ། ཡང་གཡས་རྒྱབ་ཏུ་སྤྲུག་པ་གསུམ། གཡོན་མདུན་དུ་སྤྲུག་པ་གསུམ་སྟེ་རྐང་པའི་འཁྲུལ་འཁོར་འདི་དག་མང་ནས་བྱ་ཞིང་། འདི་ཐམས་ཅད་ལ་རླུང་མི་ཐུབ་པར་ཕྱིར་གཏོང་དུས་ལག་པ་གཉིས་ཀྱིས་པུས་མོ་འཇུས་ནས་ལུས་དྲག་ཏུ་སྤྲུག་ཅིང་།
སྣ་བུག་གཉིས་ནས་ཤུགས་བསྐྱེད་དེ་བུས་ལ་རེ་ཞིག་རླུང་ཕྱིར་བཟུང་། ནང་དུ་ཡོང་དུས་དལ་བུས་སྒྲ་མི་ཚོར་བར་བྱ། ཅུང་ཟད་ངལ་གསོས་ཏེ། རླུང་སྦྱོར་བསྐྱར་ནས་བྱེད་པའམ། ཡང་ན་སྤྲོས་མེད་ཀྱི་ངང་ལ་མཉམ་པར་གཞག་སྟེ། དགེ་བ་བསྔོ་ཞིང་སྤྱོད་ལམ་ལ་འཇུག་གོ ། རྟེན་འབྲེལ་རྫས་ཀྱི་རྣལ་འབྱོར་དང་། རྡོ་རྗེ་འཇིགས་བྱེད་ཀྱི་རྣལ་འབྱོར་བར་ཆད་བསལ་བ་རྣམས་ལ་དམིགས་ཐུན་དུ་བཅད་ཅིང་བསྒོམ་པའི་སྲོལ་མི་འདུག གལ་སྲིད་ཉམས་སུ་ལེན་ན་ཡང་གློ་བོ་ལོ་ཙཱ་བའི་ཁྲིད་ཡིག་དང་། སྤྲོས་མེད་མཛེས་རྒྱན་སོགས་ཡིད་ཆེས་པའི་གཞུང་ལུགས་ལས་རྟོགས་པར་བྱའོ། །
དུས་གསུམ་རྒྱལ་བའི་གསུང་གི་གསང་བའི་མཛོད། ། མཐུ་སྟོབས་དབང་ཕྱུག་བིརྺའི་རྗེས་འབྲངས་ཏེ། ། འཁྲུལ་མེད་དམ་པའི་བཀའ་ལས་བྱུང་བ་བཞིན། དཔལ་ལྡན་དུས་དགྲའི་ཁྲིད་ཡིག་འདི་བརྩམས་པའི། ། དགེ་བ་དྲི་མེད་རྣམ་དཀར་གང་དེའི་མཐུས། ། ཁམས་གསུམ་སེམས་ཅན་སྲིད་པའི་རྒྱ་མཚོ་ལས། ། ལེགས་པར་བསྒྲལ་ཏེ་ཚོགས་གཉིས་ལྷུན་གྲུབ་སྐུ། ། བརྗོད་བྲལ་རྡོ་རྗེའི་རྣལ་འབྱོར་མཆོག་ཐོབ་ཤོག ། ཅེས་པ་འདི་ནི་སྙིགས་དུས་ཀྱི་རྒྱལ་བ་གཉིས་པ་རྗེ་བཙུན་རཏྣ་ཝརྡྷའི་ཞལ་གྱི་བདུད་རྩིས་འཚོ་བ། དཔལ་ས་སྐྱ་ལོ་ཙཱ་བ་ཤཱཀྱའི་དགེ་སློང་རྡོ་རྗེ་འཛིན་པ་འཇམ་དབྱངས་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས།
སྣ་ཚོགས་འོད་ཀྱི་ལོ་མཆུ་ཅན་གྱི་ཟླ་བའི་དཀར་ཕྱོགས་ཀྱི་ཚེས་གཅིག་ནས་བརྩམས་ཏེ། ཐུབ་པའི་དབང་པོ་ཉིད་ཀྱིས་ཆོ་འཕྲུལ་ཆེན་པོ་བསྟན་པའི་དུས་མཆོད་ཀྱི་ཚེས་བཅོ་ལྔའི་བར་ལ་ཁ་བ་ཅན་གྱི་ལྗོངས་ན་ཆེ་བར་གྲགས་པའི་སྐྱེ་དགུ་ཀུན་གྱི་རལ་པའི་གཙུག་ཏོར་ལ་བཀའི་བདུད་རྩི་ཉེ་བར་འགོད་པའི་མིའི་དབང་པོ་ཤྲཱི་སྒྲོལ་མ་རབ་བརྟན་དཔལ་བཟང་པོ་བློན་འབངས་དང་བཅས་པ་ལ་དཔལ་གཤིན་རྗེའི་གཤེད་དམར་པོའི་བསྐྱེད་རྫོགས་ཀྱི་རྣལ་འབྱོར་ཉམས་ཁྲིད་དུ་ལེགས་པར་ཕུལ་བའི་སྐབས། མིའི་དབང་པོ་དེ་ཉིད་ཀྱིས་གཞན་ལས་ལྷག་པའི་རྣམ་དཔྱོད་ཆེས་ཕུལ་དུ་བྱུང་བས་བདག་གི་ཁྲིད་ཡིག་ཟིན་བྲིས་སུ་མཛད་གནང་བ་ལ་གཞི་བྱས་ཏེ་གོང་འོག་གི་འཁྲུགས་སྡེབ་ཅིང་ཉུང་ལ་གསལ་བར་གྱིས་ཞེས་བཀའ་བསྩལ་བ་ལ་བརྟེན་ནས། ཁྲིད་ཡིག་གསལ་བྱེད་ངེས་དོན་རྡོ་རྗེའི་རྣལ་འབྱོར་གྱིས་ཐེམ་སྐས་ཞེས་བྱ་བ་འདི་ནི་དཔལ་ས་སྐྱ་ནས་ཤར་ཕྱོགས་སུ་དཔག་ཚད་གཅིག་ཙམ་བགྲོད་པའི་གནས། ཆོས་འཇིག་རྟེན་གྱི་ཁྲིམས་གཉིས། སྔོན་རབས་འཛངས་པའི་ལུགས་བཞིན་ལེགས་པར་སྐྱོང་བའི་ཆོས་ཀྱི་རྒྱལ་པོ་རིམ་པར་བྱོན་པའི་གནས་ཤྲཱི་སིངྷ་གྲ་མ་ཧཱ་སེ་ནའི་རྩེ་མོ་དགའ་ལྡན་ཆོས་ཀྱི་ཕོ་བྲང་དུ་ལེགས་པར་སྦྱར་བའི་ཡི་གེ་པ་ནི་རྣམ་དཔྱོད་གསལ་བའི་བཤེས་གཉེན་ཟླ་བ་གྲགས་པ་ཞེས་བྱ་བས་བྲིས་པའོ།། །། ཨེ་ཝཾ།། །། PAGE * MERGEFORMAT 8 ས་ལོ་ཆེན་པོ་འཇམ་དབྱངས་ཀུན་དགའ་བསོད་ནམས། གཤེད་དམར་གྱི་ཁྲིད་ཡིག་གསལ་བྱེད་ངེས་དོན་རྡོ་རྗེའི་རྣལ་འབྱོར་གྱི་ཐེམ་སྐས། PAGE * MERGEFORMAT 7
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
