གསུང་འབུམ། འཇམ་དབྱངས་ཀུན་དགའ་བསོད་ནམས།（གློག་ཀླད་པར་མ།）
པོད ༤༩
དཔལ་ས་སྐྱ་པའི་བཀའ་བསྲུང་རྣམས་ཀྱི་གཏོར་ཆོག་རྒྱུན་གྱི་ཉམས་ལེན་བཀླགས་པས་གྲུབ་པ།
༄༅། །དཔལ་ས་སྐྱ་པའི་བཀའ་བསྲུང་རྣམས་ཀྱི་གཏོར་ཆོག་རྒྱུན་གྱི་ཉམས་ལེན་བཀླགས་པས་གྲུབ་པ་བཞུགས་སོ།། ན་མཿཤྲཱི་མ་ཧཱ་ཀཱ་ལ་ནཱ་ཐཱ་ཡ། རྗེ་བཙུན་ས་སྐྱ་པ་ཡི་བཀའ་བསྲུང་མཆོག ། རྡོ་རྗེ་གུར་དང་གཉན་མགོན་ཞལ་བཞི་པའི། ། གཏོར་མའི་མན་ངག་མདོར་བསྡུས་རྒྱུན་ཁྱེར་འདི། ། བློ་གསལ་དོན་གཉེར་འགའ་ཡི་དོན་དུ་བྲི། ། གཏོར་མ་ལག་ལེན་ལྟར་བཤམ་པའི་མདུན་དུ། ཕྱི་མཆོད། ནང་མཆོད། རྡོ་རྗེ་དྲིལ་བུ་སོགས་དགོས་པའི་ཡོ་བྱད་འདུས་བྱས་ལ།
ནང་མཆོད་ཆུ་ཆང་གིས་གཏོར་མ་སྦྱངས། ཡི་དམ་གང་རུང་གི་བདག་བསྐྱེད་སྔོན་དུ་སོང་ནས། ཨོཾ་བཛྲ་ཨ་མྲྀ་ཏ་ཀུཎྜ་ལི་ཧ་ན་ཧ་ན་ཧཱུྃ་ཧཱུྃ་ཧཱུྃ་ཕཊ། ཨོཾ་སྭ་བྷཱ་ཝ་ཤུདྡྷ་སརྦ་དྷརྨ་སྭ་བྷཱ་ཝ་ཤུདྡྷོ྅ཧཾ། སྟོང་པའི་ངང་ལས་ཡཾ་ལས་རླུང་། རཾ་ལས་མེའི་དཀྱིལ་འཁོར་གྱི་སྟེང་དུ་ཨ་ལས་ཐོད་པ་དཀར་པོ་ཡངས་ཤིང་རྒྱ་ཆེ་བའི་ནང་དུ། གོ ཀུ ད། ཧ། ན་ལས་ཤ་ལྔ།
བྷྲཱུྃ། ཨཱཾ། ཛྲཱིཾ། ཁཾ། ཧཱུྃ་ལས་བདུད་རྩི་ལྔ། དེ་དག་གི་སྟེང་དུ་ཡེ་ཤེས་ལྔའི་རང་བཞིན་རིགས་ལྔའི་ས་བོན་གྱིས་མཚན་པ། སྟེང་གི་ནམ་མཁར་ཉི་མའི་དབུས་སུ་རྡོ་རྗེ་དཀར་པོ་རྩེ་ལྔ་པ་ཧཱུྃ་གིས་མཚན་པ་ལས་འོད་འཕྲོས། རླུང་གཡོས་མེ་སྦར་ཞུ་ཞིང་བསྐོལ་བའི་རླངས་པ་སྟེང་དུ་སོང་བས་ཧཱུྃ་ལས་བདུད་རྩིའི་རྒྱུན་འཛག ཡང་འོད་ཟེར་ཕྱོགས་བཅུར་འཕྲོས་པས་སངས་རྒྱས་ཐམས་ཅད་ཀྱི་ཐུགས་གཉིས་སུ་མེད་པའི་ཡེ་ཤེས་ཀྱི་བདུད་རྩི་སྤྱན་དྲངས། རྡོ་རྗེ་ཧཱུྃ་དང་བཅས་པ་ལ་ཐིམ་པས།
འོག་ཏུ་ལྷུང་སྟེ་ཁ་དོག་དྲི་རོ་ནུས་པ་ཕུན་སུམ་ཚོགས་པ་བདུད་རྩིའི་རྒྱ་མཚོ་ཆེན་པོར་འགྱུར། ལག་པ་གཡས་གཡོན་གཉིས་ཀ་བྱ་ཁྱུང་གི་ཕྱག་རྒྱ་བསྟན་ལ་ཨོཾ་ཨཱཿཧཱུྃ་ཧ་ཧོཿཧྲཱིཿ ལན་གསུམ་བརྗོད། མདུན་གྱི་ནམ་མཁར་དུར་ཁྲོད་ཆེན་པོ་བརྒྱད་ཀྱིས་བསྐོར་བའི་དབུས་སུ་པདྨ་ཉི་མ་མི་རོ་དམར་སེར་མགོ་གཡས་སུ་བསྟན་པའི་སྟེང་དུ། ཧཱུྃ་ལས་རྡོ་རྗེ་གྲི་གུག་སྔོན་ནག་གི་ཡུ་བ་ལ་ཧཱུྃ་གིས་མཚན་པ་ལས་འོད་འཕྲོས། གདུག་པ་ཅན་ཐམས་ཅད་ཚར་བཅད། ཚུར་འདུས་ཡོངས་སུ་གྱུར་པ་ལས་རྡོ་རྗེ་ནག་པོ་ཆེན་པོ་ཆེར་འབར་བ། ཞལ་གཅིག་ཕྱག་གཉིས་གཡས་གྲི་གུག གཡོན་ཐོད་པ་ཐུགས་ཀར་སྟེང་འོག་ཏུ་འཛིན་པ། ཕྱག་གཉིས་ཀར་གྱི་དབུས་ན་རྣམ་འཕྲུལ་གྱི་གཎྜེ་བསྣམས་པ།
སྤྱན་གསུམ་དང་ལྡན་པ། ཞལ་མཆེ་བ་གཙིགས་པ། དབུ་སྐྲ་སེར་པོ་གྱེན་དུ་བརྫེས་པ། མི་མགོ་སྐམ་པོ་ལྔའི་དབུ་རྒྱན་དང་། རློན་པ་ཁྲག་འཛག་པ་ལྔ་བཅུའི་དོ་ཤལ་ཅན། རུས་པའི་རྒྱན་དྲུག་དང་། སྦྲུལ་གྱིས་བརྒྱན་པ། སྟག་གི་ལྤགས་པའི་ཤམ་ཐབས་ཅན། དར་སྣ་ཚོགས་ཀྱི་ཅོད་པཎ་དང་། ལྷབ་ལྷུབ་ཀྱི་ཀླུབས་པ།
མིའུ་ཐུང་གེལ་བའི་འདུག་སྟངས་ཀྱི་རོའི་སྟེང་ན་བཞུགས་པ། དེའི་གཡས་ན་བྱ་ནག གཡོན་ན་ཁྱི་ནག རྒྱབ་ན་ཅེ་སྤྱང་། མདུན་ན་མི་ནག སྟེང་ན་ནམ་མཁའ་ལྡིང་གི་སྤྲུལ་པའི་ཕོ་ཉ་འཕྲོ་བ། མི་བསྐྱོད་པའི་ཅོད་པཎ་ཅན་ཡེ་ཤེས་ཀྱི་མེ་འབར་བའི་དབུས་ན་བཞུགས་པ། དེའི་གཡོན་དུ་ཊཾ་ལས་ཨེ་ཀ་ཛ་ཊཱི་སྐུ་མདོག་སྔོན་མོ་ཞལ་གཅིག ཕྱག་གཉིས་ཀྱིས་བདུད་རྩིས་གང་བའི་བུམ་པ་ཐུགས་ཀར་འཛིན་པ། དར་དཀར་གྱི་ན་བཟས་སྟོད་གཡོགས་པ།
སྟག་གི་ལྤགས་པའི་ཤམ་ཐབས་ཅན། རལ་པ་ལན་བུ་གཅིག་ཏུ་གྱུར་ནས་གཡོན་དུ་འཕྱང་བ། ཁྲོ་མོའི་རྣམ་པ་ཅན། དེའི་ལྟོ་བ་ཡངས་པའི་ནང་དུ། ཏྲཀ་ལས་ཁྲག་གི་རྒྱ་མཚོའི་ནང་དུ་བྷྱོཿལས་དཔལ་ལྡན་ལྷ་མོ་འདོད་པ་ཁམས་ཀྱི་དབང་ཕྱུག་མ། བོང་བུ་གྭ་པ་ལ་ཞོན་པ་སྐུ་མདོག་སྔོ་ནག་ཞལ་གཅིག་ཕྱག་བཞི་པ། གཡས་ཀྱི་དང་པོ་ན་རལ་གྲི། གཉིས་པ་ན་ཐོད་པ་ཁྲག་གིས་གང་བ་འཛིན་པ། གཡོན་གྱི་དང་པོ་ན་མདུང་། གཉིས་པ་ན་རྩེ་གསུམ་འཛིན་པ།
མི་མགོ་སྐམ་པོ་ལྔའི་དབུ་རྒྱན་དང་། ། རློན་པ་ལྔ་བཅུའི་དོ་ཤལ་ཅན། རུས་པའི་རྒྱན་དྲུག་དང་ལྡན་པ། གླང་པོ་ཆེའི་ཀོ་བས་སྟོད་གཡོགས་ཤིང་། བ་གླང་གི་ཀོ་བས་སྨད་གཡོགས་པ། རེ་ལྡེའི་ཤམ་ཐབས་ཅན་ཀླུའི་དབང་པོའི་སྐ་རགས་བཅིངས་པ། སྤྱན་གསུམ་དང་ལྡན་པ། མི་རོ་རེངས་པ་ཁར་བཅུག་ནས་མཆེ་བ་གཙིགས་པ། སྙན་གཡས་པ་ལ་དུག་སྦྲུལ་དང་། གཡོན་པ་ལ་སེང་གེས་བརྒྱན་པ།
སྐུ་ལ་ཁྲག་གི་ཐིག་ལེ་དང་། ཞག་གི་ཟོ་རིས་དང་ཐལ་ཆེན་གྱི་ཚོམ་བུ་བཀོད་པ། ཤིན་ཏུ་རིད་པ། ལྟེ་བའི་ཐད་ཁ་ནས་ཉི་ཟླ་འཆར་བ། མ་མོ་མཁའ་འཁྲོ་ཤ་ཟ་འབུམ་སྡེའི་དབུས་ན་ཧཱུྃ་དང་བྷྱོཿའི་སྒྲ་སྒྲོག་པ། མགོན་པོའི་གཡས་སུ་པདྨ་ཉི་མ་རོའི་སྟེང་དུ་གྲི་གུག་ཧཱུྃ་གིས་མཚན་པ་ཡོངས་སུ་གྱུར་པ་ལས། རྡོ་རྗེ་ནག་པོ་ཆེན་པོ་ཞལ་བཞི་པ། ཕྱག་བཞི། ཞབས་གཉིས། རྩ་བའི་ཞལ་ནག་པོ་རོ་ཟ་བ།
སྟེང་ཞལ་དུད་ཁ་མཆེ་བར་རབ་ཏུ་གཙིགས་པ། གཡས་གཡོན་གཉིས་ལྗང་ནག ཞལ་རེ་རེ་ལ་སྤྱན་གསུམ་གསུམ་དང་ལྡན་པ། ཞལ་མཆེ་བ་གཙིགས་པ། ཕྱག་གཡས་ཀྱི་དང་པོ་ན་གྲི་གུག གཡོན་གྱི་དང་པོ་ན་ཐོད་པ་ཁྲག་གིས་གང་བ་ཐུགས་ཀར་སྟེང་འོག་ཏུ་འཛིན་པ། གཡས་གཉིས་པ་ན་རལ་གྲི་འཕྱར་ཐབས། གཡོན་གཉིས་པ་ན་རུས་ཕྲེང་། ཆང་གིས་གང་བའི་བུམ་པ་མཆན་ཁུང་དུ་འཛིན་པ། ཐོད་པ་སྐམ་པོ་ལྔས་དབུ་ལ་བརྒྱན་པ།
རློན་པ་ལྔ་བཅུའི་དོ་ཤལ། རུས་པའི་རྒྱན་དྲུག་གིས་བརྒྱན་པ། སྦྲུལ་དང་རྒྱུ་མ་རློན་པའི་ཚངས་སྐུད། སྟག་གི་ལྤགས་པའི་ཤམ་ཐབས། ཞབས་གཡས་བསྐུམ། གཡོན་བརྐྱང་བ། གདན་རོའི་སྟེང་ན་བཞུགས་པ། དྲག་ལ་རྔམ་པ། ཧཱ་ཧཱ། ཧཱུྃ་ཧཱུྃ།
ཀྵིཾ་ཀྵིཾ་གི་སྒྲ་སྒྲོགས་པ། དེའི་གཡས་སུ་གཡུང་མོ་ནག་མོ། གཡོན་ན་གཏུམ་མོ་ལྗང་ཁུ། མདུན་ན་སྲིང་མོ་དམར་མོ། རྒྱབ་ན་སིངྒྷ་ལི་སེར་ནག ཐམས་ཅད་གཅེར་བུ་གྲི་གུག་དང་ཐོད་པ་འཛིན་པ། ཡེ་ཤེས་ཀྱི་མེ་འབར་བའི་དབུས་ན་བཞུགས་པ། མགོན་པོའི་ཐུགས་ཀ་ནས་ཡ། ལྷ་མོའི་ཐུགས་ཀ་ནས་མཾ་མདུན་དུ་སྤྲོས་པ་ལས་ཡ་ལས་ནག་པོ་གནོད་སྦྱིན་སྐུ་མདོག་ནག་པོ་ཞལ་གཅིག་ཕྱག་གཉིས་གཡས་ལྕགས་ཀྱི་གྲི་གུག གཡོན་སྤར་བ་གདེངས་པའི་མཐིལ་དུ་ཉི་མའི་དཀྱིལ་འཁོར་འཛིན་པ།
དར་ནག་གི་ན་བཟའ་དང་མི་ལྤགས་ཀྱི་གཡང་གཞི་གྱོན་པ། མཾ་ལས་ནག་མོ་གནོད་སྦྱིན་གཡས་གསེར་གྱི་སྤུ་གྲི་དང་། གཡོན་སྤར་བ་གདེངས་པའི་མཐིལ་དུ་ཟླ་བའི་དཀྱིལ་འཁོར་འཛིན་པ། བྱུ་རུའི་ལན་ཚར་ཅན། ཡབ་ལས་ཏྲིཿཏྲིཿཡུམ་ལས་བྷྱོཿསྤྲོས་པ་ལས་པུ་ཏྲ་མིང་སྲིང་གསུམ་དུ་གྱུར་ཏེ། ཏྲིཿལས་ལས་ཀྱི་མགོན་པོ་པུ་ཏྲ་ནག་པོ་ཞལ་གཅིག་ཕྱག་གཉིས་པ་གཡས་ལྕགས་ཀྱི་རལ་གྲི་དང་། གཡོན་ཐོད་པ་ཁྲག་གིས་གང་བ་འཛིན་པ། དར་གྱི་ཨངྒ་རག་དང་། དར་ནག་གི་ན་བཟས་བརྒྱན་པ། ཏྲིཿལས་བྷ་ཊ་ནག་པོ་སླག་ཀླག་ཅན།
གཡས་ཤེར་ཤིང་གི་དམ་ཤིང་དང་། གཡོན་མིའི་སྙིང་རློན་པ་འཛིན་པ། བྷྱོཿལས་སྲིང་མོ་ཁྲག་མིག་མ་ཁ་ནས་མེ་འབར་བ། ཕྱག་གཡས་སྤུ་གྲི། གཡོན་མིའི་རྒྱུ་མ་འཛིན་ཅིང་། ཟ་འོག་ན་ཏྲིའི་གོས་གྱོན་པ་ལྔ་ཀའང་སྐུ་མདོག་ནག་པོ་རབ་ཏུ་ཁྲོས་པ། མི་མགོ་སྐམ་པོ་ལྔའི་དབུ་རྒྱན་དང་། རྒྱུ་མ་ལ་རྒྱུས་པའི་རློན་པ་ཁྲག་འཛག་པའི་དོ་ཤལ་ཅན། གཞན་ཡང་གཡས་ཀྱི་རུ་འདྲེན་སྐྱེས་པ་སྟག་ཆས་བརྒྱན་པ་བརྒྱ། གཡོན་གྱི་རུ་འདྲེན་དགེ་སློང་འཁར་སིལ་ཐོགས་པ་བརྒྱ།
སླད་ཀྱི་རྗེས་འབྲང་སྔགས་ནག་བན་ཕུར་ཐོགས་པ་བརྒྱ། མདུན་གྱི་ཤུལ་བྱང་འདྲེན་པ་བུད་མེད་ནག་མོ་སྤར་བ་གདེངས་པ་བརྒྱ། གཞན་ཡང་དམ་ཉམས་ཀྱི་རྗེས་གཅོད་པའི་བྱ་ནག ཁྱི་ནག ཅེ་སྤྱང་། མི་ནག་ལ་སོགས་པའི་ཕོ་ཉ་བསམ་གྱིས་མི་ཁྱབ་པས་བསྐོར་བ། དེ་ཐམས་ཅད་ཀྱི་དཔྲལ་བར་ཨོཾ། མགྲིན་པར་ཨཱཿ ཐུགས་ཁར་ཧཱུྃ། ཐུགས་ཀའི་དབུས་སུ་ཉི་མ་ལ་གནས་པའི་ཧཱུྃ་བྷྱོཿཡཾཿམཾཿཏྲིཿཏྲིཿབྷྱོཿཐུགས་ཀའི་ས་བོན་ལས་འོད་འཕྲོས།
འོག་མིན་རྣམ་པར་སྣང་མཛད་ཀྱི་ཐུགས་ཀ་ནས་མགོན་པོ་དང་། སུམ་ཅུ་རྩ་གསུམ་དེ་བཱི་ཀོ་ཊ་སོགས་ནས་ལྷ་མོ། ཏེ་སེ་བསིལ་བའི་ཚལ་པོ་ཏ་ལ་ཧཱ་ཧཱ་རྒོད་པའི་དུར་ཁྲོད། དར་ལུང་གཉན་གྱི་ཕོ་བྲང་གནས་མཆོག་ཁའུའི་བྲག་རྫོང་། དཔལ་ལྡན་ས་སྐྱའི་གཙུག་ལག་ཁང་ནས་དཔལ་གདོང་བཞི་པ། རང་བཞིན་གྱི་གནས་ནས་ལས་ཀྱི་མགོན་པོ་ཕོ་ཉ་འཁོར་དང་བཅས་པ་བཛྲ་ས་མཱ་ཛཿ མགོན་པོ་ཀུན་གཤེགས་གདན་ལ་བཞེངས། ། ད་ལྟ་སྙིགས་མ་ལྔ་ཡི་དུས། ། གཤེགས་ཤིང་བཞུགས་པའི་གནས་ངན་ཡང་། ། ཤཱཀྱའི་བསྟན་པ་བསྲུང་བ་དང་། །
བདག་ཅག་རྣམས་ལ་ཕན་བཏགས་ཕྱིར། གནས་འདི་ཉིད་དུ་གཤེགས་སུ་གསོལ། ། ལྷ་མོ་ཀུན་གཤེགས་གདན་སོགས་ཡབ་དང་འགྲེ། ། ཧཱུྃ་སྔོན་ཚེ་རྡོ་རྗེ་འཆང་གི་སྤྱན་མངའ་རུ། ། གཏུམ་པོ་ཁྱོད་ཀྱིས་ཇི་ལྟར་ཁས་བླངས་ལྟར། ། ཞི་རྒྱས་དབང་དྲག་ལས་ལ་སྤྱན་འདྲེན་གྱིས། ། སངས་རྒྱས་བསྟན་པ་བསྲུང་ཕྱིར་གཤེགས་སུ་གསོལ། ། ལས་མགོན་ཀུན་གཤེགས་སོགས་ལྕམ་དྲལ་དང་འགྲེ། ། ཨོཾ་ཤྲཱི་མ་ཧཱ་ཀཱ་ལཱ་ཡ་མ་ཧཱ་ཀཱ་ལི་དེ་བྱཻ། མ་ཧཱ་ཀཱ་ལ་ཙ་ཏུརྨུ་ཁཱ་ས་པ་རི་ཝཱ་ར་ཨེ་ཧྱེ་ཧི།
བཛྲ་ས་མཱ་ཛཿཛཿཧཱུྃ་བཾ་ཧོཿ པདྨ་ཀ་མ་ལ་ཡ་སཏྭཾ། ཨོཾ་ཨརྒྷཾ། པཱ་དྱཾ། པུཥྤཾ། དྷཱུ་པཾ། ཨཱ་ལོ་ཀཾ གནྡྷཾ། ནཻ་བི་དྱཾ། ཤཔྟ་པྲ་ཏཱིཙྪ་སྭཱ་ཧཱ།
ཨོཾ་ཤྲཱི་མ་ཧཱ་ཀཱ་ལཱ་ཡ། མ་ཧཱ་ཀཱ་ལི་དེ་བྱཻ། མ་ཧཱ་ཀཱ་ལ་ཙ་ཏུརྨུ་ཁཱ་ས་པ་རི་ཝཱ་ར་ས་མ་ཡ་སྨ་ར་སི། ས་མ་ཡ་མཱ་ཏི་ཀྲ་མ་ས་མ་ཡ་རཀྵནྟུ། དཔལ་རྡོ་རྗེ་ནག་པོ་ཆེན་པོ་ལྕམ་དྲལ། རྡོ་རྗེ་ནག་པོ་ཆེན་པོ་ཞལ་བཞི་པ་ཡུམ་ཆེན་སྲིང་མོ་བཞི། ལས་མཁན་པུ་ཏྲ་མིང་སྲིང་བྲན་གཡོག་བཀའ་སྟོད་འཁོར་དང་བཅས་པ་ཁྱེད་རྣམས་མཆོད་སྦྱིན་གྱི་གཏོར་མ་རྒྱ་ཆེན་པོ་འདི་བཞེས་ལ། རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པའི་བཀའ་དང་། དམ་ལས་མ་འདའ་བར་དམ་ཚིག་སྲུངས་ཤིག སངས་རྒྱས་ཀྱི་བསྟན་པ་བསྲུང་ཞིང་རྒྱས་པར་བྱེད་པ་དང་།
བདག་ཅག་ཡོན་མཆོད་རྣམས་ལ་སྡང་བར་བྱེད་པའི་དགྲ། གནོད་པར་བྱེད་པའི་བགེགས་ཐམས་ཅད་ཐལ་བ་རྡུལ་དུ་རློག་པ་དང་། ཕྱི་ནང་གི་བར་དུ་གཅོད་པ་ཐམས་ཅད་ཞི་བ་དང་། ཚེ་དང་དཔལ་འབྱོར་ཐམས་ཅད་རྒྱས་པར་མཛོད་ཅིག ཨོཾ་ཤྲཱི་མ་ཧཱ་ཀཱ་ལཱ་ཡ་ས་པ་རི་ཝཱ་ར་ན་མཿསརྦ་ཏ་ཐཱ་ག་ཏེ་བྷྱོ། བི་ཤྭ་མུ་ཁེ་བྷྱཿ སརྦྦ་ཐཱ་ཁཾ་ཨུཏྒ་ཏེ་སྥ་ར་ཎ་ཨི་མཾ་ག་ག་ན་ཁཾ་གྲྀཧྞེ་དཾ་བ་ལྱཾ་དི་སྭཱ་ཧཱ། ཨོཾ་ཤྲཱི་མ་ཧཱ་ཀཱ་ལཱ་ཡ། ཤཱ་ས་ན་ས་པ་རི་ཝཱ་རི་ཎི། ཨེ་ཥཱ་པཤྩི་མཱ་ཀཱ་ལོ྅ཡ་མི་དཾ་རཏྣ་ཏྲ་ཡཱ་པ་ཀ་རི་ཎཾ།
ཡ་དི་ཏྭཾ་པྲ་ཏི་ཛྙ། སྨ་ར་སི་ཏ་དཱ་ཨི་དཾ་དུཥྚནྡ། ཁ་ཁ། ཁཱ་ཧི་ཁཱ་ཧི། མཱ་ར་མཱ་ར། གྲྀཧྞ་གྲྀཧྞ། བནྡྷ་བནྡྷ། ཧ་ན་ཧ་ན། ད་ཧ་ད་ཧ། པ་ཙ་པ་ཙ།
དི་ན་མེ་ཀེ་ན་མཱ་ར་ཡ་ཧཱུྃ་ཧཱུྃ་ཕཊ། ཨོཾ་མ་ཧཱ་ལི་དེ་བི་ས་པ་རི་ཝཱ་ར་ན་མཿ སརྦ་ཏ་ཐཱ་ག་ཏ་བྷྱོ། བི་ཤྭ་མུ་ཁེ་བྷྱེཿ སོགས་གོང་དང་འདྲ། ཨོཾ་མ་ཧཱ་ཀཱ་ལ་ཀཱ་ལ་བི་ཀཱ་ལ་ར་ཏྲི་ཏ་ཌོཾ་བི་ནི་ཙཎྜ་ལི་རཀྵ་སི་སིངྒྷ་ལི་དེ་ཝི་ས་པ་རི་ཝཱ་ར་ན་མཿ སརྦ་ཏ་ཐཱ་ག་ཏ་བྷྱོ་སོགས་འགྲེ། ཨོཾ་ཨ་ལི་ཨ་ལི་མ་ཛཿཛཿཤཾ་ཤཾ ལི་ཤི་དེད། ཨ་ཤུ་དེད།
མུ་རྨུགས་སྤུ་གྲི་ཨ་ལི་མ་ཛ་ཛ་ནག་མོ་ཤ་ལ་རུབས་ཛཿཛཿ ཨོཾ་རོ་རུ་རོ་རུ་ཏྲི་ཙ་པ་ལ་ཨ་ཤུག་མེ་མ་ཧཱུྃ་མ་བྷྱོཿཛཿཛཿཨི་དཾ་བ་ལིཾ་བྷུཉྫ་ཁ་ཁ་ཁཱ་ཧི་སརྦ་ཤ་ཏྲཱུན་བིགྷྣཱན་མཱ་ར་ཡ་ཧཱུྃ་ཕཊ། རྣམས་རེ་རེ་བཞིན་ཚར་གསུམ་གསུམ་བརྗོད། གོང་ལྟར་མཆོད་ལ། ཨོཾ་ཤྲཱི་མ་ཧཱ་ཀཱ་ལཱ་ཡ་ཧཱུྃ་ཧཱུྃ་ཕཊ་ཕཊ་སྭཱ་ཧཱ། ཨོཾ་ཨཱཿཧཱུྃ། ཨོཾ་རོ་རུ་རོ་རུ་བི་ཏིཥྛ་བ་ཏོ་སི། ཀ་མ་ལ་རཀྑ་སི་ཧཱུྃ་བྷྱོཿཧཱུྃ། ཨོཾ་ཨཱཿཧཱུྃ། ཨོཾ་མ་ཧཱ་ཀཱ་ལ་ཀཱ་ལ་བི་ཀཱ་ལ་རཱ་ཏྲི་ཏ་ཌོཾ་བི་ནི་ཙནྜ་ལི་རཀྵ་སི་སིངྒྷ་ལི་དེ་ཝི་ཧཱུྃ་བྷྱོཿཧཱུྃ།
ཨོཾ་ཨཱཿཧཱུྃ། ཨོཾ་བཛྲ་ཀཱ་ལ་ཡཀྵ། ཀཱ་ལི་ཡཀྵི་ཎི། ཡཀྵ་པུ་ཏྲ། རུ་ཊ་བྷ་ཌ། རུ་ལུ་རཀྵ་སི། ས་པ་རི་ཝཱ་ར་ཨོཾ་ཨཱཿཧཱུྃ། ཞེས་པས་ནང་མཆོད་ཕུལ་ལ། རྡོ་རྗེ་དྲིལ་བུ་འཛིན་པས། ཧཱུྃ་སངས་རྒྱས་བསྟན་པ་བསྲུང་བ་པོ། །
མགོན་པོ་གྲི་གུག་ཐོད་པ་ཅན། ། ཁ་དོག་ནག་ཅིང་རོ་ལ་ཞོན། ། ནག་པོ་ཆེ་ལ་བདག་ཕྱག་འཚལ། ། བྷྱོཿདཔལ་ལྡན་ལྷ་མོ་རེ་བ་ཏི། ། སྲིད་པ་གསུམ་ལ་དབང་བསྒྱུར་ཞིང་། ། འདོད་ཁམས་མཁའ་འགྲོའི་གཙོ་མོ་མཆོག ། དུས་མཚན་ནག་མོ་ཁྱོད་ལ་བསྟོད། ། ཧཱུྃ་དཔལ་ལྡན་སྲིད་གསུམ་དབང་བསྒྱུར་བ། ། ནག་པོ་ཆེན་པོ་མི་ཟད་གཙིགས། ། མཆུ་འཕྱང་ཤུགས་ཆེ་བྱིས་པའི་གཟུགས། །
དྲག་པོའི་སྒྲ་སྒྲོགས་ཁྱོད་ལ་བསྟོད། ། ནག་པོ་གནོད་སྦྱིན་ཡབ་ཡུམ་དང་། ། པུ་ཏྲ་བྷ་ཊ་རལ་གཅིག་མ། ། རུ་འདྲེན་སྡེ་བཞི་ལ་སོགས་པའི། ། བསྟན་བསྲུང་འཁོར་དང་བཅས་ལ་བསྟོད། ། དམ་རྫས་མཆོད་གཏོར་འདི་བཞེས་ལས། ། ཐུབ་པའི་བསྟན་པ་དར་བ་དང་། ། བསྟན་འཛིན་སྐུ་ཚེ་རབ་བརྟན་ཞིང་། ། འཇིག་རྟེན་བདེ་ཞིང་སྐྱིད་པར་མཛོད། ། ཁྱད་པར་རྣལ་འབྱོར་བདག་ཅག་གི། །
མི་མཐུན་བར་ཆད་ཞི་བ་དང་། ། ཚེ་དང་བསོད་ནམས་རབ་རྒྱས་ཏེ། བསམ་པའི་དོན་རྣམས་འགྲུབ་པར་མཛོད། ། ཅེས་བསྟོད་ལ་ཕྲིན་ལས་གཞོལ། ། ཡི་གེ་བརྒྱ་པས་ལྷག་ཆད་ཁ་བསྐང་། མདུན་གྱི་ལྷ་རྣམས་རས་བྲིས་ཡོད་ན་དེ་ལ་བསྟིམ། མེད་ན་བདག་ལ་བསྡུ། དགེ་བ་འདི་ཡིས་ནམ་མཁའི་མཐའ་ཀླས་པའི། ། ལུས་ཅན་ཀུན་གྱི་བསོད་ནམས་ཡེ་ཤེས་ཚོགས། ། མྱུར་དུ་འགྲུབ་ནས་ཚེ་འདི་ཁོ་ན་ལ། །
རྡོ་རྗེ་འཛིན་པའི་ས་ལ་འགོད་པར་ཤོག ། ཅེས་པས་དགེ་བ་བསྔོ། ཧཱུྃ་འཇིགས་རུང་དུས་མཐའི་སྤྲིན་ལྟར་ནག་པའི་སྐུ། ། ཧཱུྃ་ཕཊ་ང་རོ་འབྲུག་སྟོང་ལྡིར་བའི་གསུང་། ། སྤྲོས་པ་ཉེར་ཞི་མཁའ་དབྱིངས་ཆེན་པོའི་ཐུགས། ། དཔལ་ལྡན་མ་ཧཱ་ཀཱ་ལའི་བཀྲ་ཤིས་ཤོག གང་གི་མཐུ་ཡིས་བརྒྱ་བྱིན་ཝ་ལྟར་ཞུམ། ། མིང་ཙམ་ཐོས་པས་ནད་དོ་ཅོག་ལས་སྐྱོབ། ། མཚན་མོ་ཁམས་གསུམ་མྱུལ་བའི་རྫུ་འཕྲུལ་ཅན། ། མ་གཅིག་སྲིད་གསུམ་བདག་མོའི་བཀྲ་ཤིས་ཤོག །
དཔའ་བརྗིད་མི་སྡུག་མཐིང་ནག་རྔམ་པའི་ཞལ། ། རལ་པ་དམར་སེར་དུས་མཐའི་མེ་ལྟར་འབར། ། ལྗགས་ཀྱི་དབང་པོ་གློག་སྟོང་འཁྱུགས་པ་ཅན། ། ཞིང་སྐྱོང་གདོང་པ་བཞི་ཡི་བཀྲ་ཤིས་ཤོག ། སྤྲུལ་པ་བྱེ་བས་ས་གསུམ་ཁྱབ་པར་འགེངས། ། བདུད་དཔུང་ཚར་གཅོད་སྒྲུབ་ལ་དངོས་གྲུབ་སྩོལ། ། བསྟན་དང་བསྟན་འཛིན་བུ་བཞིན་སྐྱོང་མཛད་པ། ། ཕོ་ཉ་ལས་མཁན་རྣམས་ཀྱི་བཀྲ་ཤིས་ཤོག ། ཅེས་བཀྲ་ཤིས་རྒྱས་པར་བྱའོ། ། འཇིག་རྟེན་སྲུང་མ་བསྟེན་ཀྱང་གནས་སྐབས་སུ། །
འདོད་དོན་ཆུང་ངུ་འགྲུབ་ཀྱང་མཐར་ཐུག་གི། ། ཕན་དང་བདེ་བའི་འབྲས་བུ་མི་འབྱུང་བས། ། རྒྱལ་བའི་ཐུགས་ཉིད་དྲག་པོར་སྤྲུལ་པ་ཡི། ། བསྲུང་མའི་མཆོག་འདི་མཆོད་དང་བསྟེན་བྱས་ན། ། གནས་སྐབས་ལམ་གྱི་བར་ཆད་ཀུན་སེལ་ཅིང་། ། རྣམ་མཁྱེན་གོ་འཕང་བདེ་བླག་སྩོལ་འགྱུར་ཕྱིར། ། ཡིད་ཆེས་དད་དང་འདུན་པས་བསྒྲུབ་པར་རིག ། དེ་ལའང་བཀའ་སྲོལ་མང་ཡང་ས་སྐྱ་པའི། ། བརྒྱུད་པ་དྲི་མེད་ལས་བྱུང་གོ་བདེའི་ངག ། རྒྱུན་གྱི་ཉམས་ལེན་བཀླགས་པས་གྲུབ་པ་འདི། །
ས་སྐྱའི་དགེ་སློང་ཨཱ་ནནྡ་ཡིས་སྦྱར། ། དེ་ལྟའི་དགེ་བ་ཀུནྡ་ལྟར་དཀར་བས། ། མཁའ་མཉམ་སྐྱེ་དགུ་ཀུན་གྱི་མི་ཤེས་པའི། ། མུན་པ་བསལ་ནས་ཡེ་ཤེས་རྟ་ལྗང་གི། ། སྣང་བརྙན་ཕྲིན་ལས་ཕྱོགས་ཀུན་རྒྱས་གྱུར་ཅིག། །། ཨེ་ཝཾ།། ༈ །དཔལ་ས་སྐྱ་པའི་ཡི་དམ་ཆོས་སྐྱོང་རྣམས་ལ་གཏོར་མ་འབུལ་བའི་ཐོ་སྣར་ཐང་དཔོན་མོ་ལ་གནང་བ།། ན་མཿཤྲི་གུ་རུ་དེ་བ་བྷྱ། འདིར་དཔལ་ས་སྐྱ་པའི་ཡི་དམ་ཆོས་སྲུང་རྣམས་ལ་གཏོར་མ་འབུལ་བའི་ཚུལ་ནི། དཔལ་ཀྱེ་རྡོ་རྗེ་ཁོ་ན་དང་འབྲེལ་བའི་ཚེ་གཞུང་གཞན་ནས་ཇི་ལྟར་འབྱུང་བ་བཞིན་བྱེད་ལ།
རྡོ་རྗེ་ཕུར་པ་དང་འབྲེལ་བར་བྱེད་ན་མངོན་རྟོགས་རྒྱས་འབྲིང་བསྡུས་པ་གསུམ་གང་རུང་རྗེ་བླ་མ་དམ་པས་མཛད་པ་བཞིན་གྱི་བཟླས་པ་ཡན་གྲུབ་པའི་རྗེས་སུ་གཏོར་མ་གཞན་རྣམས་ཀྱེ་རྡོར་ལྟར་བྱིན་གྱིས་བརླབ་ལ། ཐོག་མར་ཀྱེ་རྡོར་ལ་གཞུང་བཞིན་དབུལ། དེ་ནས་འཁོར་ལོ་བདེ་མཆོག་ལ་ལཱུ་ནག་གང་རུང་གི་ཆོ་གས་ཕུལ་ལ། རྡོ་རྗེ་ནག་པོ་ཆེན་པོ་ལྕམ་དྲལ་གྱི་བསྐྱེད་ཆོག་ནི་ཧཱུྃ་དང་བྷྱོཿའི་སྒྲ་སྒྲོག་པ་མགོན་པོའི་ཐུགས་ཀ་ནས་ཡ་དང་ལྷ་མོའི་ཐུགས་ཁ་ནས་མཾ་མདུན་དུ་སྤྲོས་པ་ལས་སོགས་གཏོར་ཆོག་དགྲ་ལས་རྣམ་རྒྱལ་ལས་འབྱུང་བ་ལྟར་བྱས་ནས། དེ་ཐམས་ཅད་ཀྱི་དཔྲལ་བར་ཨོཾ་དཀར་པོ། མགྲིན་པར་ཨཱཿདམར་པོ། ཐུགས་ཀར་ཧཱུྃ་སྔོན་པོ། ཐུགས་ཁའི་དབུས་སུ་ཧཱུྃ་བྷྱོཿ ཨཾ་མཾ་ཏྲི་ཏྲི་བྷྱོཿརྣམས་ལས་འོད་འཕྲོས་ཅེས་སོགས་གཞུང་བཞིན་ལྕམ་དྲལ་ལ་གཏོར་མ་ཕུལ་རྗེས། དཔལ་མགོན་ཞལ་བཞི་པ་ལ་ཕུལ་ལ།
དེ་ནས་དུར་ཁྲོད་བདག་པོ། དེ་རྗེས་ལས་མགོན་རྣམས་ལ་གཏོར་མ་ཕུལ་ལ་དཀར་བདུད་ཕུར་སྲུང་མཁའ་འགྲོ་སྤྱི་གཏོར་རྣམས་འབུལ་ཞིང་བཤགས་པ་བསྐང་གསོ་དགོས་ན་བྱ། མི་དགོས་ན་བསྟོད་པ་རྒྱས་བསྡུས་སྐབས་དང་སྦྱར་ལ་རྡོ་རྗེའི་གླུ་བཀྲ་ཤིས་ཀྱི་ཚིགས་སུ་བཅད་པ་བསྔོ་བ་སྨོན་ལམ་སོགས་བྱའོ། ། ཚུལ་འདི་ནི་མདོར་བསྡུས་པ་ཙམ་ཡིན་པས་གཞན་ལ་གསང་ཞིང་ཐུགས་ཉམས་སུ་བཞེས་འཚལ། རྡོ་རྗེ་ཕུར་པའི་དཀྱིལ་ཐང་འདིའི་ཁྲོ་བཅུ་ཕྲ་ཐབས་སྒོ་མ་རྣམས་འདི་ཁ་ལྟར་ལ་འཁོར་ལོའི་བར་རྣམས་ལ་ཕྱོགས་མདོག གྲུ་ཆོད་ཀྱི་སྲས་མཆོག་རྣམས་བྲིས་ཀྱང་རུང་ཞིང་ལེགས། ཕྱི་རིམ་ཁོར་ཡུག་གི་ལྷ་དཀྱིལ་འཁོར་གྱི་ཆོ་ག་རྣམས་ལས་བཤད་ཚོད་ལྟར་ན། ཕྱོགས་བཞིར་དབང་ཕྱུག་མ་བདུན་བདུན། མཚམས་བཞིར་བདག་ཉིད་མ་བཞི། ཤྭ་ན་མ་བཞི།
ས་བདག་མ་བཞི། གྲུ་འདེབས་པ་བཞི་རྣམས་སློབ་དཔོན་པདྨས་མཛད་པའི་གཏོར་ཆོག་ནང་བཞིན་བྲིས་པས་རུང་ལགས། དཀྱིལ་འཁོར་མར་བྲིས་ན་འདི་བཞིན་མཛད་དགོས་ཤིང་། ཞིང་ཁམས་མ་ལྟ་བུ་མཛད་ན། དབང་ཕྱུག་མ་དང་ཕུར་བསྲུངས་རྣམས་མ་བྲིས་པས་ཁྱབ་ལགས། ཞེས་པ་འདི་ནི་ཤྲཱི་བྷཱུ་མི་པཎྜུ་ཀ་མཉྫུ་གྷོ་ཥཱ་ནནྡ་པུ་ཀཱིརྟི་དྷྭ་ཛ་ཤྲཱི་བྷ་དྲ་ཎ་ལི་ཁི་ཏཾ།། །། PAGE * MERGEFORMAT 6 ས་ལོ་ཆེན་པོ་འཇམ་དབྱངས་ཀུན་དགའ་བསོད་ནམས། དཔལ་ས་སྐྱ་པའི་བཀའ་བསྲུང་རྣམས་ཀྱི་གཏོར་ཆོག་རྒྱུན་གྱི་ཉམས་ལེན་སོགས། PAGE * MERGEFORMAT 7
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
