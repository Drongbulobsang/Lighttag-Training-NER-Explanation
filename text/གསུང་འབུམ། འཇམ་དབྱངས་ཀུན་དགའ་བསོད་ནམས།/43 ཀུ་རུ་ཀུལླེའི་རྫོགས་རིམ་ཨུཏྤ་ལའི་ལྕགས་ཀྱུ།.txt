གསུང་འབུམ། འཇམ་དབྱངས་ཀུན་དགའ་བསོད་ནམས།（གློག་ཀླད་པར་མ།）
པོད ༤༣
ཀུ་རུ་ཀུལླེའི་རྫོགས་རིམ་ཨུཏྤ་ལའི་ལྕགས་ཀྱུ།
༄༅། །ཀུ་རུ་ཀུལླེའི་རྫོགས་རིམ་ཨུཏྤ་ལའི་ལྕགས་ཀྱུ་ཞེས་བྱ་བ་བཞུགས་སོ།། ན་མཿཤྲཱི་ཏཱ་རཱ་བ་ཤི་ཏ་དེ་ཝཱ་ཕཻ། ཁམས་གསུམ་དབང་བསྒྱུར་པདྨ་རཱ་གའི་སྐུ། ། ཡིད་ཀྱི་ཆུ་སྐྱེས་འགུགས་མཛད་རིག་བྱེད་གསུང་། ། སྣང་སྲིད་ཀུན་ཁྱབ་ཟག་མེད་བདེ་བའི་ཐུགས། ། ཐབས་ཤེས་ཟུང་འཇུག་དབང་གི་སྒྲོལ་མར་འདུད། ། རྣམ་མང་རྒྱལ་བའི་གསུང་རབ་དྲི་མེད་ལས། ། རིག་བྱེད་ལྷ་མོའི་སྒྲུབ་ཐབས་མ་གསུངས་ཀྱང་། ། བདག་བྱིན་བརླབས་པའི་རིམ་པ་ལས་བྱུང་བའི། ། སྙན་བརྒྱུད་ཟབ་མོའི་མན་ངག་འདིར་བཤད་བྱ། །
དཔལ་ཀྱེ་རྡོ་རྗེའི་རྩ་བའི་རྒྱུད་བརྟག་པ་གཉིས་པ་ལས། གོང་དུ་བརྟག་པ་བཅུ་གཉིས་པར། ། རྒྱས་པར་གསུངས་པ་མདོ་རུ་བསྡུ། ། ཧྲཱིཿལས་བྱུང་བའི་ལྷ་མོ་ནི། ། ཞེས་སོགས་གསུངས་པའི་དོན། རིམ་གཉིས་ཟུང་འཇུག་ཉམས་སུ་བླང་བར་འདོད་པས། སྟན་བདེ་བ་ལ་རྡོ་རྗེའི་དཀྱིལ་དཀྲུང་བཅས་ནས། སྐྱབས་འགྲོ་སེམས་བསྐྱེད་སྤྱི་དང་མཐུན་པར་བྱ། རང་སྐད་ཅིག་གིས་ཀུ་རུ་ཀུ་ལླེར་གསལ་བའི་སྙིང་ཁར་ཟླ་བའི་དཀྱིལ་འཁོར་འོད་དམར་པོ་ཅན་ལ་གནས་པའི་ཧྲཱིཿདམར་པོ་ལས་འོད་འཕྲོས་ཏེ། ཚོགས་ཞིང་སྤྱན་དྲངས།
ཕྱག་འཚལ། མཆོད། རྒྱུན་བཤགས་ནས་བརྩམས་ཏེ་བཟླས་པའི་མཐར། དངོས་གྲུབ་བླང་བའི་བར་སོང་ནས། རང་ལུས་ཕྱི་རྗེ་བཙུན་མའི་རྣམ་པ་ལ། ནང་ཕྲུ་མ་ཕུས་བཏབ་པ་ལྟ་བུའི་འོད་ཀྱི་ལུས་སུ་བསམ་པའི་སྤྱི་བོ་ནས་ལྟེ་བའི་བར་ལ། རྩ་ཨ་བ་དྷཱུ་ཏཱི་དཀར་དམར་གྱི་མདངས་ཅན། གྲོ་སོག་ཕྲ་ཤོས་ཙམ། གཡས་སུ་རོ་མ་ཁ་དོག་དམར་པོ་དང་། གཡོན་དུ་རྐྱང་མ་ཁ་དོག་དཀར་སྔོན།
རྩྭ་དེ་གཉིས་དབུ་མ་ལས་ཅུང་ཟད་ཕྲ་བ། ལྟེ་བ་སྤྲུལ་པའི་འཁོར་ལོ་རྩ་འདབ་དྲུག་ཅུ་རྩ་བཞིའི་དབུས། དབུ་མའི་མ་སྣར། ཨཾ་དམར་པོ་མཚལ་གྱི་ཤད་ལྟ་བུ་ནང་སྐོར་འདབ་མ་བརྒྱད་ལ། ཨ། ཀ། ཙ། ཊ། ཏ། པ།
ཡ། ཤ། ཕྱི་སྐོར་དྲུག་ཅུ་རྩ་བཞི་ལ་མདུན་ནས་བརྩམས་ཏེ། གཡོན་སྐོར་དུ། ཨཱ་ལི་བཅུ་དྲུག་ཚར་གཉིས། མདུན་ནས་གཡས་སྐོར་དུ། ཀཱ་ལི་སོ་གཉིས་རྣམས་ཧ་ཀྵ་མེད་པ་མགོ་གྱེན་བསྟན་དམར་པོ། སྙིང་ཁར་རྩ་འདབ་མ་བརྒྱད་པའི་ལྟེ་བ་དབུ་མའི་ནང་དུ་ཧཱུྃ་སྔོན་པོ་མགོ་ཐུར་བསྟན། འདབ་མ་བརྒྱད་ཀྱི་ཕྱོགས་བཞིར། མདུན་ནས་གཡས་སྐོར་དུ།
བྷྲཱུཾ། ཨཱཾ། ཛྲཱིཾ། ཁཾ། མཚམས་བཞིར་བྱང་ཤར་ནས། ལཾ། མཾ། པཾ། ཏཾ། རྣམས་མགོ་ཐུར་བསྟན།
མགྲིན་པའི་དབུས། དབུ་མའི་ནང་དུ། ཨོཾ་དམར་པོ་འདབ་མ་བཅུ་དྲུག་ལ་མདུན་ནས་གཡོན་སྐོར་གྱི་ཨཱ་ལི་བཅུ་དྲུག་དམར་པོ་མགོ་གྱེན་བསྟན། སྤྱི་བོའི་དབུས་དབུ་མའི་ཡས་སྣར་ཧཾ། འདབ་མ་རྣམས་ལ་མདུན་ནས་གཡས་སྐོར་དང་གཡོན་སྐོར་དུ། ཨཱ་ལི་ཚར་གཉིས་ཁ་དོག་དཀར་པོ། མགོ་བོ་ཐུར་བསྟན། སྙིང་ཁའི་ཧཱུྃ་གི་སྟེང་། དབུ་མའི་ནང་དུ་ཧྲཱིཿདམར་པོ་མགོ་བོ་གྱེན་བསྟན། བཤང་སྒོར་རླུང་གི་དཀྱིལ་འཁོར།
སུམ་མདོར་མེའི་དཀྱིལ་འཁོར་རྣམས་བསམ་སྟེ། ལག་པ་རྡོ་རྗེ་ཁུ་ཚུར་བྲང་དུ་བསྣོལ་ནས་སྣ་བུག་གཡས་གཡོན་དབུས་གསུམ་ལ་དམིགས་ནས་རླུང་རོ་ལན་གསུམ་འབུད། དེ་རྗེས་འོག་སྒོ་འབྱེད་འཛུམ་ལན་གསུམ་བྱས་པའི་ཐ་མ་ལ་བསྡམས་པས། བཤང་སྒོའི་རླུང་གཡོས། སུམ་མདོའི་མེ་སྦར་བས་ལྟེ་བའི་ཨཾ་འབར་སྟེ་མེ་ཟེར་གཡས་རོ་མ་ནས་སོང་། སྙིང་ཁའི་ཡིག་འབྲུ་རྣམས་ཀྱི་ཁམས་སྙིགས་བསྲེགས། ཧྲཱིཿལས་འོད་དམར་པོ་འཕྲོས་པས། གཡས་ཀྱི་མེ་དང་ལྷན་ཅིག་ཏུ་རོ་མ་ནས་སོང་། མགྲིན་པའི་རྩ་འདབ་ཀྱི་ཁམས་སྙིགས་བསྲེགས། མེ་རོ་མའི་ཡས་སྣ་ནས་འཐོན།
ཐོད་པའི་ནང་དུ་མདུན་ནས་གཡོན་སྐོར་གྱིས་རྣ་བ་གཡས་པའི་བུ་ག་ནས་སོང་། ཕྱག་གཡས་པས་མདའ་ལྟོང་སྦྱར་བའི་མདའི་ལྟོང་ནས་ཞུགས། མདའི་རྒྱུད་རིམ་པས་སོང་སྟེ། མདེའུ། ཨུཏྤ་ལ་དམར་པོ་ཁ་བྱེ་ནས་འོད་ཟེར་ཕྱིར་སོང་བས། སངས་རྒྱས་བྱང་སེམས་ཕྱོགས་བཅུའི་སེམས་ཅན་ཐམས་ཅད་ཀུ་རུ་ཀུལླེར་གསལ་བའི་རྣ་བ་གཡས་པ་ནས་ཞུགས། སྤྱི་བོ། མགྲིན་པ། སྙིང་ཁ། ལྟེ་བ་རྣམས་ཀྱི་འཁོར་ལོའི་ཁམས་ཀྱི་དྭངས་མ་རྣམས་བསྡུས་ནས།
རྣ་བ་གཡས་པའི་བུ་ག་ནས་འཐོན། རང་གི་ཨུཏྤ་ལའི་མདེའུའི་ནང་དུ་ཞུགས། རྣ་བ་གཡས་པ་ནས་སོང་། ལྟག་པ་ནས་གཡས་སུ་སྐོར་ཏེ། སྤྱི་བོའི་ཧཾ་བཞུ་བའི་བྱང་ཆུབ་ཀྱི་སེམས་དང་འགྲོགས་ནས། གཡོན་རྐྱང་མ་ནས་སོང་། མགྲིན་པ་དང་། སྙིང་ཁའི་འཁོར་ལོ་རྒྱས་པར་བྱས། ལྟེ་བའི་ཨཾ་ལ་ཐིགས་པ་ཅིག་ཕོག་པས་མེ་ཆེར་འབར། དབུ་མའི་མ་སྣ་ཁ་བྱེ་ནས།
དབུ་མ་ནས་ཡར་སོང་། སྙིང་ཁའི་ཧཱུྃ་དང་ཧྲཱིཿ མགྲིན་པའི་ཨོཾ་རྣམས་ཀྱི་སྙིགས་མ་བསྲེགས། དབུ་མའི་མས་སྣ་ཁ་བྱེ་སྟེ། སྤྱི་བོའི་ཧཾ་ལ་ཕོག་པས། ཧཾ་ལས་བྱང་སེམས་དཀར་པོ་བབས་པས། མགྲིན་སྙིང་གི་ཡི་གེ་གསུམ་གསོས་བཏབ། ལྟེ་བའི་གོང་སོར་བཞི་ཙམ་དུ་འབར་འཛག་ལ་སེམས་གཏད་པས་འཁོར་འདས་ཐམས་ཅད་དབང་དུ་འདུས་པར་བསམ་ལ། རླུང་བུམ་པ་ཅན་ཅི་ཐུབ་བཟུང་། མི་ཐུབ་ན་རླུང་དལ་བུས་བཏང་ཞིང་ངལ་གསོས་ཏེ་རང་གི་སེམས་ལ་བདེ་སྟོང་གི་ཉམས་སྐྱེས་པར་མོས་ནས་མཉམ་པར་འཇོག
དེ་ནས། གང་ལ་ཐོག་མ་དབུས་མཐའ་མེད། ། སྲིད་མེད་མྱ་ངན་འདས་པ་མེད། ། བདག་མེད་གཞན་ཡང་མེད་པ་སྟེ། ། འདི་ནི་མཆོག་ཏུ་བདེ་ཆེན་ཉིད། ཅེས་པའི་དོན་ཕྱི་ནང་གི་ཆོས་ཐམས་ཅད་རང་གི་སེམས་སུ་འདུས་ལ། སེམས་ཀྱི་ངོ་བོ་ཐོག་མར་སྐྱེ་བ་མེད། བར་དུ་གནས་པ་མེད། ཐ་མ་འགག་པ་མེད། སྲིད་པ་སྤང་དུ་མེད།
མྱང་འདས་བསྒྲུབ་ཏུ་མེད། བདག་གཞན་གཉིས་སུ་མེད་པའི་གཞི་འཛིན་ཞིང་། དེ་ཡང་རི་བོང་གི་རྭ་བཞིན་དུ་མེད་པ་རྐྱང་པར་སོང་བ་མ་ཡིན་པའི་བདེ་བ་ཉམས་སུ་མྱོང་བ་དང་། མ་བྲལ་བའི་ཟུང་འཇུག་འདི་ཉིད། བརྟན་གཡོ་ཐམས་ཅད་ཀྱི་གནས་ལུགས་ཡིན་ནོ་སྙམ་དུ་དྲན་པར་བྱས་ལ་རྟོག་མེད་ཀྱི་ངང་དུ་ཅི་ནུས་མཉམ་པར་གཞག འདིར་རྗེ་བཙུན་མའི་སྐུ་བསྒོམ་ཞིང་སྔར་བཟླས་པ་ནི། བུམ་དབང་གི་ལམ། རྩ་གསུམ་དང་འཁོར་ལོ་བཞི་གསལ་བཏབ་ནས། འབར་འཛག་མ་སེམས་གཏད་པ་ནི། གསང་དབང་གི་ལམ།
བདེ་བའི་ཉམས་མྱོང་ལ་སེམས་གཏད་པ་ནི། ཤེས་རབ་ཡེ་ཤེས་ཀྱི་ལམ། གང་ལ་ཐོགས་མ་སོགས་ཀྱི་ཚིག་དོན་ལ་མཉམ་པར་འཇོག་པ་ནི་དབང་བཞི་པའི་ལམ་ཡིན་ནོ། ། ཐུན་ལས་ལྡང་བར་འདོད་ན། དགེ་བའི་རྩ་བ་བསྔོ་ཞིང་། སྤྱོད་ལམ་ཐམས་ཅད་དུ། རང་དང་སྣང་བ་ཐམས་ཅད་རྗེ་བཙུན་མའི་སྐུ། སྒྲ་ཐམས་ཅད་སྔགས། རྣམ་རྟོག་ཐམས་ཅད་ཡེ་ཤེས་སུ་ཤེས་པར་བྱས་ལ། སྲོག་གཅོད་པ་ལ་སོགས་པའི་མི་དགེ་བ་རྣམས་སྤང་ཞིང་།
དགེ་བའི་བྱ་བ་ལ་བརྩོན་པར་བྱས་ན་གནས་སྐབས་སུ་ཆོས་དང་སྲིད་པའི་དཔལ་འབྱོར་རྒྱས་ཤིང་མཐར་ཐུག་རྡོ་རྗེ་འཆང་ཉིད་དུ་འགྱུར་བ་ནི་ངེས་པའོ། ། ཅེས་པ་འདི་དཔལ་ས་སྐྱ་ལོ་ཙཱ་བ་ཤཱཀྱའི་དགེ་སློང་འཇམ་དབྱངས་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས་སེང་གེ་རྩེའི་དགའ་ལྡན་ཕོ་བྲང་ཀུན་བཟང་རྣམ་པར་རྒྱལ་བའི་ཕུག་ཏུ་བྲིས་པའི་ཡི་གེ་པ་ནི་སྒྲ་ཚད་པ་རཏྣ་སཱ་ག་རའོ།། །། ཨེ་ཝཾ།། །། PAGE * MERGEFORMAT 2 ས་ལོ་ཆེན་པོ་འཇམ་དབྱངས་ཀུན་དགའ་བསོད་ནམས། ཀུ་རུ་ཀུའི་རྫོགས་རིམ་ཨུཏྤལའི་ལྕགས་ཀྱུ། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
