གསུང་འབུམ། འཇམ་དབྱངས་ཀུན་དགའ་བསོད་ནམས།（གློག་ཀླད་པར་མ།）
པོད ༣༠
རྗེ་བཙུན་ཨ་ར་པ་ཙའི་རྗེས་གནང་བྱེད་ཚུལ་གཅིག་ཤེས་ཀུན་ཁྱབ།
༄༅། །རྗེ་བཙུན་ཨ་ར་པ་ཙའི་རྗེས་གནང་བྱེད་ཚུལ་གཅིག་ཤེས་ཀུན་ཁྱབ་བཞུགས་སོ།། སེམས་ཅན་ཐམས་ཅད་ཀྱི་དོན་དུ་རྫོགས་པའི་སངས་རྒྱས་ཀྱི་གོ་འཕང་ཐོབ་པར་བྱ། དེའི་ཆེད་དུ་རྗེ་བཙུན་འཇམ་པའི་དབྱངས་ཨ་ར་པ་ཙ་ནའི་རྗེས་སུ་གནང་བ་ཟབ་མོ་གསན་ལ་ཐུགས་ཉམས་སུ་བཞེས་སྙམ་པ་བྱང་ཆུབ་ཀྱི་མཆོག་ཏུ་སེམས་བསྐྱེད་པ་གསལ་བཏབ་ནས་གསན་པར་ཞུ། དེ་ལ་འདིར་དཔའ་བོ་གཅིག་ཏུ་གྲུབ་པའི་རྒྱུད་ནས་བཤད་པའི་ཨ་ར་པ་ཙ་ན་ལ་རྒྱས་པར་ན་ལྷ་ལྔའི་དཀྱིལ་འཁོར་དུ་དབང་བསྐུར་བ་དང་། བསྡུས་ན་གཙོ་བོ་རྐྱང་པའི་རྗེས་སུ་གནང་བ་གཉིས་ལས། ད་རེས་རྗེ་བཙུན་ས་སྐྱ་པ་གོང་མ་རྣམས་ཀྱི་བཀའ་སྲོལ་བཞིན། རྗེས་སུ་གནང་བ་སྒྲུབ་པར་བྱེད་པ་ལ། སློབ་དཔོན་གྱི་བྱ་བ་དགོས་པ་འཁོར་དང་བཅས་པ་ད་རེས་ནས་ཀྱི་གནས་སྐབས་སུ་སོང་ནས། ཁྱེད་རང་རྣམས་ཀྱི་ངོ་སྐལ་དུ་གྱུར་པ་སློབ་མའི་བྱ་བ། བླ་མ་དང་རྗེ་བཙུན་འཇམ་པའི་དབྱངས་གཉིས་སུ་མེད་པ་ལ་རྗེས་སུ་གནང་བ་ཟབ་མོ་ཞུ་བའི་ཡོན་དུ་མཎྜལ་འབུལ་བ་ཞུ།
དེ་ལྟར་མཎྜལ་ཕུལ་ནས་གསོལ་བ་འདེབས་པ་འདིའི་རྗེས་ཟློས་ལན་གསུམ་གྱི་བར་མཛོད། དུས་གསུམ་སངས་རྒྱས་ཐམས་ཅད་དང་། ། ལྷག་པ་ལྷ་ཡི་ངོ་བོ་ཉིད། ། དཔལ་ལྡན་བླ་མའི་བཀའ་དྲིན་གྱིས། ། བདག་ལ་རྗེས་གནང་བསྩལ་དུ་གསོལ། ། ཞེས་གསོལ་བ་བཏབ་ནས་རྒྱུད་དག་པར་བྱ་བའི་ཕྱིར། དམིགས་པ་འདི་བཞིན་དུ་མཛོད། མདུན་གྱི་ནམ་མཁར་བླ་མ་དང་གཉིས་སུ་མེད་པའི་རྗེ་བཙུན་འཇམ་པའི་དབྱངས་ལ་སངས་རྒྱས་དང་བྱང་ཆུབ་སེམས་དཔའི་ཚོགས་ཀྱིས་བསྐོར་བའི་སྤྱན་སྔར་ཡན་ལག་བདུན་པ་བགྱི་སྙམ་པས་འདིའི་རྗེས་ཟློས་ལན་གསུམ་གྱི་བར་དུ་མཛད་པར་ཞུ། དཀོན་མཆོག་གསུམ་ལ་བདག་སྐྱབས་མཆི། ། སོགས་ལན་གསུམ་དེ་ལྟར་རྒྱུད་དག་པར་བྱས་ནས།
རྗེས་སུ་གནང་བ་སྒྲུབ་པར་བྱེད་པ་ལ། རྗེས་གནང་གི་གཞི་འགོད་པ་དང་། རྗེས་གནང་དངོས་གཉིས་ལས། ཐོག་མར་རྗེས་གནང་གི་གཞི་འགོད་པའི་དོན་དུ་དམིགས་པ་འདི་བཞིན་དུ་མཛོད། སློབ་དཔོན་ལ་རྗེ་བཙུན་འཇམ་པའི་དབྱངས་དངོས་ཡིན་སྙམ་དུ་གུས་འདུད་དྲག་པོ་དུང་བ་བྱས་པས། སློབ་དཔོན་གྱི་ཐུགས་ཁ་ནས་འོད་ཟེར་འཕྲོས། ཁྱེད་རང་རྣམས་ཀྱི་ལུས་ལ་ཕོག་པས་སྡིག་པ་དང་སྒྲིབ་པ་ཐམས་ཅད་སྦྱངས། ལུས་འོད་ཀྱི་གོང་བུ་གཅིག་ཏུ་གྱུར་པ་ལ། སློབ་དཔོན་གྱི་ཨོཾ་སྭ་བྷཱ་ཝ་ཤུདྡྷ་སརྦ་དྷརྨ་སྭ་བྷཱ་ཝ་ཤུདྡྷོ྅ཧཾ། ཞེས་བརྗོད་པའི་རྐྱེན་གྱིས་ཐ་མལ་གྱི་སྣང་བ་མི་དམིགས་ཏེ་སྟོང་པ་ཉིད་དུ་སྦྱངས་ནས།
སྟོང་པའི་ངང་ལས་པདྨ་དང་ཟླ་བའི་གདན་གྱི་སྟེང་དུ་ཁྱེད་རང་རྣམས་ཀྱི་སེམས་ཉིད་ཀྱི་ངོ་བོ་དྷཱིཿཡིག་གསེར་བཙོ་མའི་མདོག་ཅན། དེ་ཡོངས་སུ་གྱུར་པ་ལས་ཁྱེད་རང་རྣམས་རྗེ་བཙུན་འཇམ་པའི་དབྱངས་ཞེས་སོགས་སྒྲུབ་ཐབས་བཞིན་བསྐྱེད། སླར་ཡང་སློབ་དཔོན་ལ་གུས་འདུད་བྱས་པས། སློབ་དཔོན་གྱི་སྙིང་ཁ་ནས་འོད་ཟེར་འཕྲོས། ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་རྗེ་བཙུན་འཇམ་པའི་དབྱངས་ཀྱི་སྐུའི་རྣམ་པ་ཆེ་བ་རི་རབ་ཙམ། ཆུང་བ་རྡུལ་ཕྲན་ཙམ་གྱི་ཚོགས་བསམ་གྱིས་མི་ཁྱབ་པར་བྱོན་ནས། ཁྱེད་རྣམས་ཀྱི་སྤྱི་བོ་ལ་སོགས་པའི་གནས་རྣམས་དང་བ་སྤུའི་བུ་ག་རྣམས་སུ་ཐིམ་པས། རྒྱུད་བྱིན་གྱིས་བརླབས་པའི་མོས་པ་མཛོད་ཅིག ཨོཾ་ཨ་ར་པ་ཙ་ན་དྷཱིཿསོགས་དང་། ཨ་བེ་ཤ་ཡ་ཛཿཧཱུྂ་བཾ་ཧོཿ
ཞེས་པ་ལན་གསུམ་ལ་སོགས་པ་བྱ། དེ་རྗེས་གནང་གི་གཞི་འགོད་པ་ཡིན། རྗེས་གནང་དངོས་ལ། རྗེས་སུ་བཟླས་པའི་ལུང་དམ་བཅའ་བའི་ལུང་། བྱིན་གྱིས་བརླབས་པའི་ལུང་རྣམས་སུ་ཡོད་པ་ལས། རྗེས་སུ་བཟླས་པའི་ལུང་གི་དོན་དུ་དམིགས་པ་འདི་བཞིན་དུ་མཛོད། ཁྱེད་རང་རྣམས་དང་སློབ་དཔོན་གཉིས་ཀའང་རྗེ་བཙུན་འཇམ་པའི་དབྱངས་སུ་གསལ་བའི་ཐུགས་ཀར་ཟླ་བའི་སྟེང་དུ་འཁོར་ལོ་སེར་པོ་རྩིབས་བཞི་པའི་ལྟེ་བར་གཡས་སུ་དྷཱིཿ གཡོན་དུ་ཨ་རྩིབས་བཞི་ལ་མདུན་ནས་བརྩམས་ཏེ་གཡས་སྐོར་དུ། ར། པ།
ཙ། ན། ཞེས་པ་རྣམས་འཁོད་པར་མོས་ནས། སློབ་དཔོན་ལ་རྗེ་བཙུན་འཇམ་པའི་དབྱངས་དངོས་ཡིན་སྙམ་དུ་གུས་འདུད་བྱས་པས། སློབ་དཔོན་གྱིས་ཐུགས་ཁའི་དྷཱིཿཡིག་སྔགས་ཕྲེང་དང་བཅས་པ་ལས་སྔགས་ཕྲེང་མར་མེ་གཅིག་ལས་གཉིས་ཆད་ཀྱི་ཚུལ་དུ་བྱུང་། སློབ་དཔོན་གྱི་ཞལ་ནས་འཐོན། ཁྱེད་རང་རྣམས་ཀྱི་ཞལ་དུ་ཞུགས། སྙིང་ཁའི་དྷཱིཿཡིག་སྔགས་ཕྲེང་དང་བཅས་པ་ལ། དང་པོས་ཐིམ། གཉིས་པས་བྱིན་གྱིས་བརླབས།
གསུམ་པས་བརྟན་པར་བྱས་པའི་མོས་པ་མཛད་ནས་འདིའི་རྗེས་ཟློས་མཛད་པར་ཞུ། ཨོཾ་ཨ་ར་པ་ཙ་ན་དྷཱིཿཞེས་དང་། སླར་ཡང་ཁྱེད་རང་རྣམས་དང་། སློབ་དཔོན་གཉིས་ཀ་རྗེ་བཙུན་འཇམ་པའི་དབྱངས་སུ་གསལ་བའི་ལྕེའི་སྟེང་དུ་དྷཱིཿཡིག་དམར་སེར་མགོ་གྲེ་ཕུགས་སུ་བསྟན་པ་རེ་རེ་ཡོད་པར་མོས་པ་མཛད་ནས། སློབ་དཔོན་ལ་གུས་འདུད་བྱས་པས། སློབ་དཔོན་གྱི་དྷཱིཿཡིག་ལས་དྷཱིཿཡིག་དཔག་ཏུ་མེད་པ་བྱུང་། ཁྱེད་རང་རྣམས་ཀྱི་དྷཱིཿཡིག་ལ་ཐིམ་པས། མི་ཤེས་པའི་མུན་པ་ཐམས་ཅད་བསལ་ནས། བདག་མེད་རྟོགས་པའི་ཤེས་རབ་ཁྱད་པར་ཅན་རྒྱུད་ལ་སྐྱེས་པར་མོས་ནས་དབུགས་ཐེངས་གཅིག་ལ་དྷཱིཿབརྒྱ་རྩ་བརྒྱད་གསུང་མཛོད། དྷཱིཿདྷཱིཿདྷཱིཿདྷཱིཿཞེས་སོགས་བརྗོད།
དེ་ནས་ཁྱེད་རང་རྣམས་སློབ་དཔོན་ལ་མེ་ཏོག་འཐོར་བཞིན་པས་འདིའི་རྗེས་ཟློས་གསུང་བར་ཞུ། བཅོམ་ལྡན་བདག་གི་བཟུང་ལགས་ཀྱི། ། བཅོམ་ལྡན་བདག་ལ་འགོ་བར་མཛོད། ། ལན་གསུམ། དེ་ནས་སློབ་དཔོན་གྱི་མེ་ཏོག་ཕྲེང་བ། སྔགས་ཀྱི་ཕྲེང་བར་བྱིན་གྱིས་བརླབས་ནས་ཁྱེད་རྣམས་ཀྱི་མགོ་ཐོག་ཏུ་བཞག་པར་མོས་པ་མཛོད། ཨོཾ་ཨ་ར་པ་ཙ་ན་དྷཱིཿཞེས་ལན་གསུམ་ཙམ་བརྗོད་ནས་མེ་ཏོག་སློབ་མ་ལ་གཏོར་ལ། བཅོམ་ལྡན་འདི་ལ་བསྩལ་ལགས་ཀྱིས། ། བཅོམ་ལྡན་འདི་ལ་འགོ་བར་མཛོད། ། ཅེས་དང་།
དམ་བཅའ་བའི་ལུང་གི་དོན་དུ་དམིགས་པ་འདི་བཞིན་དུ་མཛོད། དུས་ད་ནས་བཟུང་སྟེ་ཇི་སྲིད་སངས་རྒྱས་མ་ཐོབ་ཀྱི་བར་དུ། རྗེ་བཙུན་འཇམ་པའི་དབྱངས་ཡི་དམ་གྱི་ལྷར་བཟུང་ཞིང་། དེའི་གསང་སྔགས་ཀྱང་ཅི་ནུས་སུ་བཟླ་བར་བགྱིའོ་སྙམ་པས་འདིའི་རྗེས་ཟློས་ལན་གསུམ་གྱི་བར་དུ་མཛོད། སློབ་དཔོན་དགོངས་སུ་གསོལ། བདག་མིང་འདི་ཞེས་བགྱི་བས། དུས་ད་ནས་བཟུང་སྟེ། སངས་རྒྱས་ཀྱི་གོ་འཕང་མ་ཐོབ་ཀྱི་བར་དུ། རྗེ་བཙུན་འཇམ་པའི་དབྱངས་ཡི་དམ་གྱི་ལྷར་བཟུང་ཞིང་། དེའི་གསང་སྔགས་ཀྱང་ཅི་ནུས་ཀྱི་བཟླ་བར་བགྱིའོ། །
ཞེས་ལན་གསུམ། ཡང་མེ་ཏོག་གཏོར་ལ། བཅོམ་ལྡན་འདས་ཀྱི་བྱིན་རླབས་ནི། ། འདི་ལ་འགོ་བར་མཛད་དུ་གསོལ། ། སྔགས་ཀྱི་དངོས་གྲུབ་བསྩལ་དུ་གསོལ། ། བརྟུལ་ཞུགས་བརྟན་པར་མཛད་དུ་གསོལ། ། རིག་པ་འཛིན་པ་འདི་རྣམས་ཀྱི་རྒྱུད་ལ་རྗེ་བཙུན་འཇམ་པའི་དབྱངས་ཨ་ར་པ་ཙ་ནའི་བྱིན་རླབས་དང་། ནུས་མཐུ་མ་ལུས་པ་འཇུག་པར་གྱུར་གཅིག ཅེས་བརྗོད། བྱིན་གྱིས་བརླབ་པའི་དོན་དུ།
དམིགས་པ་འདི་བཞིན་དུ་མཛོད། སླར་ཡང་སློབ་དཔོན་ལ་གུས་འདུད་བྱས་པས། སློབ་དཔོན་གྱི་ཐུགས་ཁ་ནས་འོད་འཕྲོས། མདུན་བསྐྱེད་ཀྱི་ཐུགས་དཀར་ཕོག དེའི་ཐུགས་རྒྱུད་བསྐུལ། སློབ་དཔོན་དང་མདུན་བསྐྱེད་ཀྱི་ཐུགས་ཁ་ནས་རྗེ་བཙུན་འཇམ་དབྱངས་ཀྱི་སྐུ་མཐེབ་སོར་གྱི་ཚད་ཙམ་རེ་བྱོན་ནས་ཁྱེད་རང་རྣམས་ཀྱི་སྙིང་ཁའི་དྷཱིཿཡིག་ལ་ཐིམ་པས་བྱིན་གྱིས་བརླབས་ཏེ་ཆོས་ཐམས་ཅད་ཀྱི་གནས་ལུགས་སྤྲོས་པའི་མཐའ་ཐམས་ཅད་དང་བྲལ་བ་མངོན་སུམ་དུ་རྟོགས་པའི་མོས་པ་མཛད་ནས་དེའི་ངང་ལ་ཅུང་ཟད་གཅིག་མཉམ་པར་འཇོག་པ་ཞུ། དེ་རྣམས་ཀྱི་རྗེས་གནང་གི་དངོས་གཞི་སོང་ནས་དེ་དག་གི་སྐབས་སུ་ཁས་བླངས་པའི་དམ་ཚིག་ལ་བསྲུང་སྡོམ་བགྱི་སྙམ་པས་འདིའི་རྗེས་ཟློས་མཛོད། གཙོ་བོས་སོགས་དང་། རྗེ་བཙུན་འཇམ་པའི་དབྱངས་ཀྱི་རྗེས་སུ་གནང་བ་གསན་པས་གཏང་རག་ཏུ་དམིགས་ཏེ་མཎྜལ་འབུལ་བར་ཞུ། དེ་ལྟར་མཎྜལ་ཕུལ་ནས།
བླ་མ་ལ་ལུས་ལོངས་སྤྱོད་ལ་སོགས་པ་ཡོན་དུ་འབུལ་ཞིང་ཆ་ཤས་ཀྱི་ལོངས་སྤྱད་དུ་གསོལ་སྙམ་པས་འདིའི་རྗེས་ཟློས་མཛད་པར་ཞུ། དེང་ནས་བརྩམས་ཏེ་བདག་བྲན་དུ་སོགས་ལན་གསུམ་བྱ་ཞིང་། དེ་རྣམས་ཀྱི་སྒོ་ནས་རྗེ་བཙུན་འཇམ་པའི་དབྱངས་ཨ་ར་པ་ཙ་ནའི་རྗེས་སུ་གནང་བ་གསན་པས་རང་གཞན་གྱི་དོན་རྒྱ་ཆེ་བ་མཛད་པར་ཞུ། བསོད་ནམས་འདི་ཡིས་ཐམས་ཅད་སོགས་བྱེད། འདིའི་རྗེས་གནང་བྱེད་ཚུལ་འདི་ཉིད་ནི། སྭ་ནཱཔྟཱ་ཝཱ་གེནྡྲ་སྱཱརྠེ་ཥུ་བྷཱུ་མི་པཎྜུ་ཀ་ལོ་ཙ་ལི་ཁྱཱཏྲ།་་་་་ རང་གི་ཚ་བོ་ངག་གི་དབང་པོའི་དོན་དུ་ས་སྐྱ་ལོ་ཙས་བྲིས།། །། PAGE * MERGEFORMAT 4 ས་ལོ་ཆེན་པོ་འཇམ་དབྱངས་ཀུན་དགའ་བསོད་ནམས། འཇམ་དབྱངས་ཨ་ར་པ་ཙ་ནའི་རྗེས་གནང་བྱེད་ཚུལ། PAGE * MERGEFORMAT 3
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
