གསུང་འབུམ། འཇམ་དབྱངས་ཀུན་དགའ་བསོད་ནམས།（གློག་ཀླད་པར་མ།）
པོད ༥༢
དཔལ་ལྡན་ལྷ་མོ་འདོད་ཁམས་དབང་ཕྱུག་མའི་བསྐང་གསོ་དངོས་གྲུབ་རོལ་མཚོ།
༄༅། །དཔལ་ལྡན་ལྷ་མོ་འདོད་ཁམས་དབང་ཕྱུག་མའི་བསྐང་གསོ་དངོས་གྲུབ་རོལ་མཚོ་བཞུགས་སོ།། རྒྱ་གར་སྐད་དུ། ཤྲཱི་དེ་བྱཻ་པཱུ་རི་ཀ་སིདྡྷི་ཀ་ཀེ་ལྱབྡྷི་ནཱ་མ། བོད་སྐད་དུ། དཔལ་ལྷ་མོའི་བསྐང་བ་དངོས་གྲུབ་རོལ་མཚོ་ཞེས་བྱ་བ། བླ་མ་དང་རྡོ་རྗེ་འཛིན་པ་ལ་གུས་པས་ཕྱག་འཚལ་ལོ། ། དཔལ་ལྡན་དབང་སྔོན་ས་འཛིན་ཕྲག་པོའི་ངོས། ། རབ་གསལ་ཉི་ཟླའི་སྣང་བརྙན་ཆེར་གསལ་ལྟར། ། ཤིན་ཏུ་བརྗིད་ཆགས་དྲག་མོའི་སྐུར་སྟོན་པའི། ། བསྟན་སྲུང་རྣམས་ཀྱིས་རྟག་ཏུ་དགེ་ལེགས་མཛོད། །
དེ་མཉེས་བྱེད་པའི་ཚུལ་མང་རབ་གསུངས་ཀྱང་། ། དོན་གྱི་གཙོ་བོ་བསྙེན་བསྒྲུབ་མཐར་ཕྱིན་ནས། ། དམ་ཚིག་སྡོམ་ལ་ནན་ཏན་བྱེད་པ་ནི། ། ཐུན་མོང་མཆོག་གི་མྱུ་གུ་སྐྱེད་བྱེད་ཡིན། ། གནས་སྐབས་ལམ་གྱི་བར་ཆད་སེལ་བ་དང་། ། འདོད་པའི་དོན་འགའ་བསྒྲུབ་ལ་ཆེར་མངགས་པའི། ། མདོས་དང་གཏོར་མས་ཐུགས་དམ་བསྐང་བའི་ཐབས། ། ནམ་གྲུ་མཉེས་བྱེད་དངོས་གྲུབ་རོལ་མཚོ་བྲི། ། དཔལ་ལྡན་ལྷ་མོ་འདོད་ཁམས་དབང་ཕྱུག་མ་ཞེས་གྲགས་པ་འདི་ཉིད་མངོན་བརྗོད་ཀྱི་བསྟན་བཅོས་འཆི་མེད་མཛོད་དང་། དེའི་འགྲེལ་པ་རབ་འབྱོར་ཟླ་བས་མཛད་པ་དང་།
ཡང་སྣ་ཚོགས་གསལ་བ་ཞེས་བྱ་བ། མིང་གཞན་མུ་ཏིག་ཕྲེང་བ་སློབ་དཔོན་དཔལ་འཛིན་སྡེས་མཛད་པ་སོགས་ལས་ལྷ་མོ་ཨུ་མ་དང་གཅིག་པར་བཤད་ནས་མིང་གི་རྣམ་གྲངས་དགུ་བཅུ་རྩ་གསུམ་གསུངས་ཤིང་། གཟུངས་འདུས་ཀྱི་ནང་དུ་ལྷ་མོའི་བསྟོད་པ་དང་མཚན་བརྒྱ་རྩ་བརྒྱད་པ་བཤད། གསང་སྔགས་རྙིང་མའི་རྒྱུད་རྣམས་ལས་སྔགས་བསྲུང་ལྷ་མོའི་སྒྲུབ་ཐབས་རབ་ཏུ་མང་པོ་དང་། ལྷག་མའི་སྐབས་སུ་ཡང་རྒྱས་པར་བཤད་ལ། གསང་སྔགས་གསར་འགྱུར་གྱི་བྱ་བའི་རྒྱུད་རིག་པ་མཆོག་གམ་ལེགས་པར་གྲུབ་པའི་རྒྱུད་ལས། ཕྱག་ན་རྡོ་རྗེ་ནམ་གྲུའི་རིགས་དང་ཆོ་འབྲང་ལ་བསྟོད་ནས། སངས་རྒྱས་ཀྱི་དཀྱིལ་འཁོར་དུ་བཅུག་ནས་དབང་བསྐུར་ཏེ་གསང་སྔགས་སྤྱིའི་སྲུང་མར་བསྐོས་ཤིང་། རྣལ་འབྱོར་བླ་མེད་ཀྱི་རྒྱུད་རྡོ་རྗེ་གདན་བཞི་ད་ང་། རྡོ་རྗེ་མཁའ་འགྲོ་དང་།
བདེ་མཆོག་རྩ་རྒྱུད་དང་། ཀྱེ་རྡོར་བརྟག་གཉིས་དང་སམ་བུ་ཊའི་རྒྱུད་སོགས་ལས་ཡུལ་ཉེར་བཞི་དང་། གནས་སོ་གཉིས་ཀྱི་ནང་ཚན། དེ་བཱི་ཀོ་ཊ་ཅེས་པ། བོད་སྐད་དུ། ལྷ་མོའི་མཁར་ཞེས་པར་གནས་ནས་ཞིང་སྐྱོང་མ་མོ་ཐམས་ཅད་ཀྱི་གཙོ་མོ་མཛད་པར་བཤད། ཕྱི་རོལ་པའི་ལྷ་མོ་གནས་མཁར་དང་། གནས་འཇོག་གི་རྒྱུད་སོགས་ལས་ཀྱང་ཆེས་མང་བར་བཤད་ལ། བོད་དུ་བཀའ་སྲོལ་ཡང་། བླ་མ་མལ་ལོ་ཙཱ་བ་ནས་རྗེ་ས་སྐྱ་པ་ཡབ་སྲས་སོགས་ལས་བརྒྱུད་པ་དང་།
ཡང་ཇོ་བོ་ནཱ་རོ་ཏ་པ་ནས་མར་པ་ལོ་ཙཱ་ལ་བརྒྱུད་དེ་མཚན་དུང་སོལ་ལྷ་མོར་བཏགས་པའི་མོ་རྐྱང་གི་བསྒྲུབ་སྐོར་སོགས་རབ་ཏུ་མང་བར་སྣང་བ་ལས། འདིར་དཔལ་བརྩེ་བ་ཆེན་པོ་ཀུན་དགའ་སྙིང་པོའི་ཞབས་ཡབ་སྲས་བརྒྱུད་པ་དང་བཅས་པའི་བཀའ་སྲུང་རྣམས་ཀྱི་གཙོ་བོ་ཐུགས་དམ་གྱི་ཡང་སྙིང་། རྡོ་རྗེ་གུར་གྱི་མགོན་པོ་ལ་ལྕམ་དྲལ་སྦགས་སྒྲུབ་དང་། རྐྱང་སྒྲུབ་སོགས་ཟབ་ཅིང་རྒྱ་ཆེ་བར་འབྱུང་བ་ལས། བྱེ་བྲག་ཏུ་ལྷ་མོ་ཉིད་ཀྱི་ཐུགས་དམ་བསྐང་བའི་ཚུལ་ལ་གསུམ་སྟེ། སྦྱོར་བ་རྟེན་དང་མདོས་གཏོར་མཆོད་པ་བཤམས་པའི་ཚུལ། དངོས་གཞི་བདག་མདུན་བསྐྱེད་ཅིང་ཐུགས་དམ་བསྐང་བའི་ཆོ་ག རྗེས་ཕྲིན་ལས་བསྐུལ་ཞིང་སྨོན་ལམ་བཀྲ་ཤིས་ཀྱིས་མཐའ་བརྟན་པར་བྱའོ། དང་པོ་ནི། གནས་ཁང་ཡིད་དུ་འོང་བར་ཕྱག་དར་རྐྱང་ནུལ་ལེགས་པར་བྱས་ལ་བླ་མ་ཡི་དམ་ཆོས་སྐྱོང་གི་སྐུ་གསུང་ཐུགས་ཀྱི་རྟེན་རྣམས་སྟེགས་མཐོ་བར་བཞུགས་པའི་མདུན་དུ་གཅན་གཟན་གྱི་ལྤགས་པའམ་རས་གཙང་མའི་ཁར་ནས་འབྲས་སོགས་འབྲུ་སྣ་བཀྲམ་པའི་སྟེང་དུ།
ནང་མདོ་ལུགས་ཀྱི་ཁྱད་པར་ཡོད་ན་གཡོན་ནས་འགོ་རྩོམ་ཞིང་། མིན་ན་མཆོད་གཏོར་གྱི་འགོ་རྣལ་འབྱོར་པའི་གཡས་ཕྱོགས་ནས་བཟུང་སྟེ། ཇི་ལྟར་དགོས་པའི་ཡི་དམ་ཆོས་སྐྱོང་སྲུང་མའི་གཏོར་མ་དང་། ཁྱད་པར་འདི་ཉིད་ཀྱི་གཏོར་མ་སྟོད་ཟུར་གསུམ། སྨད་ཟླུམ་པོ་མཐེབ་ཀྱུས་བསྐོར་བའི་རྩེ་མོར་ཉི་ཟླ་ནོར་བུ་སོགས་ཀྱིས་བརྒྱན་པའོ། ། བསྐང་བའི་གཏོར་མ་བཤོས་བུ་གྲུ་གསུམ་སྨུག་རྩིས་བྱུགས་པ་མར་གྱི་རྒྱན་སྣ་ཚོགས་པ་ཕྱག་མཚན་གྱི་གཟུགས་བརྙན་བཅོས་པས་བརྒྱན་པ། ཁོར་ཡུག་ཏུ་ཤ་མར་ཐུད། བུ་རམ། འཁུར་བ་འབྲས་ཆན་སྲན་བཙོས། ལ་དུ།
ལ་ཕུག ཤིང་ཏོག་སྣ་ཚོགས་གཞན་ཡང་སྡིག་དང་མ་འདྲེས་པའི་ཟས་སྣ་གང་འཛོམ་དང་། ཁྱད་པར་ཐོད་པའམ་རིན་པོ་ཆེའི་སྣོད་དུ། རྣལ་འབྱོར་པའི་གཡས་སུ་རཀྟ་གཡོན་དུ་ཆང་ཕུད་གཙང་མར་བདུད་རྩི་རིལ་བུ་བཏབ་ལ། གཏོར་མའི་མདུན་དུ་འཕྲལ་ལ་འཐོར་རྒྱུའི་ཆང་ཡང་བཤམས། རྙེད་ན་ཐོད་པ་མཚན་ལྡན་གྱི་ནང་ནལ་བུའི་ཤ་ཁྲག་གིས་བཀང་བ། ཁྱིམ་བྱ་ནག་མོ་དངོས་སམ། གཟུགས་བཅོས་པ་ལ་རྒྱན་གྱིས་སྤྲས་པ། གཞན་ཡང་བྱ་ནག རྟ་གཡག
ཁྱི་ལུག མི་ནག དྲེའུ། བོང་བུ་ནག་མོ་སོགས་སྲོག་ཅན་གཟུགས་སྣ་ཚོགས་དངོས་སམ་བཅོས་ལ། སྟག་གཟིག གོ་ཁྲབ། གོས་དར། གསེར་གཡུ། ཇ་སྨན། རལ་གྲི།
མདུང་། རྩེ་གསུམ་སོགས་མཚོན་ཆའི་ཚོགས་དང་། ཁྲག་གི་མཆོད་ཡོན། དབང་པོ་ལྔའི་མེ་ཏོག་སོགས་དྲག་པོའི་མཆོད་རྫས་གང་འབྱོར་བཀོད་པ་ལེགས་ཤིང་མཛེས་པར་བཤམས། རྔ། སིལ་སྙན། དུང་། རྐང་གླིང་། རྡོ་རྗེ་དྲིལ་བུ། ཌ་མ་རུ།
ནང་མཆོད་རྣམས་ལག་ལེན་ལྟར་བསྒྲིགས། ཡང་མདོས་བྱེད་ན་ཇི་ལྟར་འོས་པའི་སར་ཤིང་ངམ། འཇིམ་པ་ལ་རི་རབ་བང་རིམ་བཞི་པ། མཐར་གླིང་བཞི་གླིང་ཕྲན་བརྒྱད། ལྕགས་རི་དང་བཅས་པ། ཚོན་གྱིས་ཁ་དོག་བསྒྱུར་བ་ལ། རིན་པོ་ཆེ་སྣ་ལྔ་བརྡར་བ། ཁོག་སྙིང་གསེར་གཡུ་གང་རུང་བཅུག་པའི་སྟེང་དུ་རྡོ་རྗེ་རྩེ་ལྔ་པ། གུར་ཞལ་གྱི་ནམ་མཁའ་དང་བཅས་པ། བང་རིམ་གཉིས་པ་ལ་ནམ་མཁའ་བཞི།
རྒྱང་བུ་བཞི། བར་བར་དུ་བྱ་ནག་དགུ བང་རིམ་གསུམ་པ་ལ་རྟ། གཡག ལུག ཁྱི། མི་ནག བུད་མེད། དྲེའུ། ཞོན་པ་རྣམས་དགུ་དགུ མདའ་འཕང་ཁྲ་བོ་དགུས་བསྐོར། བང་རིམ་བཞི་པ་ལ་ནམ་མཁའ་བརྒྱད་དང་།
རྒྱང་བུ་བརྒྱ། ཕོ་གདོང་མོ་གདོང་ཁྲམ་ཤིང་རྣམས་དགུ་དགུ ཞལ་བུ་དགུ། ཆང་བུ་དགུ མཐེབ་ཀྱུ་དགུ་རྣམས་བཀོད། མདོས་ཀྱི་མདུན་དུ་གླུད་གཟུགས་དབང་པོ་ཚང་ཞིང་དོད་པ་གོས་རྒྱན་སོགས་བསྐང་བའི་སྐབས་སུ་བཤད་པ་ལྟར་དང་། བཤོས་བུ་དམར་པོ་དགུ མཆོད་པ་ཁྲག་གི་ཨརྒྷཾ་ཉེར་སྤྱོད་ལྔ་རྣམས་བཤམས། མདོས་ཀྱི་དབུས་སུ་མདའ་བྱ་རྒོད་མ་དར་སྣས་བརྒྱན་པ་དང་། མདོར་ན་དགོས་པའི་ཡོ་བྱད་མ་ཚང་བ་མེད་པར་འདུས་བྱ་བ་ནི་སྦྱོར་བའི་ཆོ་གའོ།། །། གཉིས་པ་དངོས་གཞིའི་ཆོ་ག་ལ་བཞི། བདག་མདུན་བསྐྱེད་པ། ཡེ་ཤེས་པ་སྤྱན་དྲངས་པ།
མཆོད་གཏོར་གྱི་ཐུགས་དམ་བསྐང་བ། མདོས་ཀྱིས་བསྐང་བའོ། ། དང་པོ་ནི། སྔོན་འགྲོའི་གཏོར་ཆུང་གཅིག་ཆུ་ཆང་གིས་སྦྱངས་ལ། ཨོཾ་ཨཱཿཧཱུྃ་སརྦྦ་བིགྷྣཱན་སོགས་གསུམ་གྱིས་བསྔོ། གང་ཞིག་འབྱུང་པོ་མཐུ་ཆེན་དང་སོགས་ཀྱིས་རོལ་མོ་དང་བཅས་བགེགས་བསྐྲད། བདག་བསྐྱེད་ནི། ཀྱེ་རྡོར། བདེ་མཆོག ཕུར་པ་གང་རུང་རང་རང་གི་དཀྱུས་བཞིན་བྱས་རྗེས།
མདུན་གྱི་གཏོར་མ་ནང་མཆོད་ཆུ་ཆང་གིས་སྦྱངས་ལ་བྱིན་གྱིས་བརླབས་ནས། ཡི་དམ་སོ་སོ་ལ་མཆོད་གཏོར་ཆོ་ག་ལྟར་ཕུལ་ཏེ། སླར་མགོན་པོ་ལྕམ་དྲལ་འཁོར་བཅས་གཏོར་ཆོག་བཞིན་བསྐྱེད། ཡེ་ཤེས་པ་སྤྱན་དྲངས་བསྟིམ་དམ་ལ་བཞག གཏོར་མ་ཕུལ། ཕྱི་མཆོད། ནང་མཆོད། དེ་ནས་དཔལ་མགོན་ཞལ་བཞི་པ། ལས་མགོན་རྣམས་དང་། མཁའ་འགྲོ་སྤྱི་གཏོར།
གཞི་བདག་སོགས་ལ་ཕུལ་ནས། སྤྱི་བཤགས་ཚར་གསུམ་བྱའོ། ། གཉིས་པ་ཡེ་ཤེས་པ་སྤྱན་དྲངས་པ་ནི། མདུན་གྱི་མདོས་གཏོར་ཕྱོགས་གཅིག་བྱིན་རླབས་བྱེད་ན། འོག་ནས་འབྱུང་བ་ལྟར་བྱ་ཞིང་། ཡང་མདོས་བྱིན་རླབས་འོག་ཏུ་བྱེད་ན། མཆོད་གཏོར་རྣམས་ལ་དམིགས་ཏེ། ཨོཾ་བཛྲ་ཨ་མྲྀ་ཏ་ཀུཎྜ་ལིས་བསང་། སྭ་བྷཱ་ཝས་སྦྱངས། སྟོང་པའི་ངང་ལས་གནས་ཁང་ཐོད་པ་མཁར་གྱི་གཞལ་ཡས་ཁང་།
བསེ་སྨུག་པོའི་སྒོ་ཅན། སྟེང་དུ་ཞིང་ལྤགས་ཀྱི་བླ་བྲེ། རྒྱུ་རློན་གྱི་ལྡ་ལྡི་རུས་པའི་ཕྲེང་བ་ལ་སོགས་པས་བརྒྱན་པའི་ནང་དུ་ཨ་ལས་ཐོད་པ་དཀར་པོ་ཡངས་ཤིང་རྒྱ་ཆེ་བའི་ནང་དུ་ཕྱི་ནང་གསང་གསུམ་གྱི་དགྲ་བགེགས་བཀུག་ནས་བསྒྲལ་བའི་ཤ་ལྔ་བདུད་རྩི་ལྔ་ཡེ་ཤེས་ལྔའི་རང་བཞིན་གཏོར་མ་རི་དང་རྒྱ་མཚོར་མཉམ་པ། ཁྲག་གི་ཨརྒྷཾ། དབང་པོ་ལྔའི་མེ་ཏོག ཚིལ་ཆེན་གྱི་བདུག་སྤོས། ཞུན་ཆེན་གྱི་སྒྲོན་མེ། མཁྲིས་པའི་དྲི་ཆབ། ཤ་རུས་ཀྱི་ཞལ་ཟས། དུང་ཆེན་གྱི་གླིང་བུ།
གཞན་ཡང་བྱ་ནག རྟ་ནག གཡག་ནག ལུག་ནག ཁྱི་ནག མི་ནག དྲེའུ་ནག་མོ། བོང་བུ་གྭ་དམར། ཁྱིམ་བྱ་ནག་མོ། སྟག་གཟིག་གོ་ཁྲབ།
གོས་དར་ལ་སོགས་པ་དམ་རྫས་ཕྱི་ནང་གསང་གསུམ་གྱི་ནམ་མཁའི་ཁམས་ཐམས་ཅད་གང་བར་གྱུར། ཨོཾ་སརྦ་བིད་པཱུ་ར་པཱུ་ར། སུ་ར་སུ་ར། ཨཱ་ཝརྟ་ཡ་ཨཱ་ཝརྟ་ཡ། ཧོ་བཛྲ་སྥ་ར་ཎ་ཁཾ་སྭཱ་ཧཱ། རང་གི་སྙིང་ཁ་ནས་འོད་ཟེར་འཕྲོས་པས་སུམ་ཅུ་རྩ་གསུམ། དེ་ཝཱི་ཀོ་ཊ་སོགས་ཡུལ་ཉེར་བཞི་ནས་དཔལ་ལྷ་མོ་འཁོར་འཇིག་རྟེན་དང་འཇིག་རྟེན་ལས་འདས་པའི་མཁའ་འགྲོ་བྱེ་བས་བསྐོར་བ་བཛྲ་ས་མཱ་ཛཿ རྔ་དང་སིལ་སྙན་བརྡུང་ཞིང་དབྱངས་དང་བཅས་པས། བྷྱོཿཆོས་དབྱིངས་སྤྲོས་བྲལ་མཁའ་དབྱིངས་དག་པའི་ཀློང་། ། མ་གཡོས་བསྟན་བསྲུངས་དྲག་མོའི་སྐུར་བསྟན་ནས། །
མ་མོ་མཁའ་འགྲོ་ལས་ལ་འགྱེད་མཛད་པའི། ། མ་གཅིག་ལྷ་མོ་འདིར་བྱོན་སྟོང་གྲོགས་མཛོད། ། འདོད་ཁམས་ལྷ་མོའི་གཙོ་མོ་མཛད་རྩ་ན། ། རི་རབ་ལྷུན་པོའི་རྩེ་མོར་ཡོངས་འདུའི་ཤིང་། ། རྣམ་རྒྱལ་ཁང་བཟང་ཉེ་བར་བརྟེན་བཅས་མ། ། སུམ་ཅུ་རྩ་གསུམ་གནས་ནས་གཤེགས་སུ་གསོལ། ། འཛམ་གླིང་ཞིང་སྐྱོང་གཙོ་མོ་མཛད་ཙ་ན། ། དེ་བཱི་ཀོ་ཊར་བྷ་ཊའི་ཤིང་བརྟེན་ནས། ། འབུམ་སྡེའི་ཤ་ཟ་ཀུན་དུ་སྐྱོང་མཛད་མ། ། ལྷ་མོའི་མཁར་ནས་སྐུ་བསྐྱོད་གནས༞ །
ཡབ་གཅིག་ལྷ་ཆེན་མཉེས་པར་མཛད་པའི་ཚེ། ། ཏིི་སེའི་གངས་ལ་གནས་བཅས་ནག་མོ་འབུམ། སྤྲུལ་པར་མཛད་ཅིང་མ་རུངས་ཚར་གཅོད་མ། ། ཁ་ཆེའི་དུར་ཁྲོད་མཆོག་ནས་གཤེགས་སུ་གསོལ། ། རྒྱལ་བའི་བསྟན་པ་ཀུན་ཏུ་བསྲུང་མཛད་ཅིང་། ། དམ་ཉམས་ཕྱི་ནང་དགྲ་བགེགས་སྒྲོལ་བ་དང་། ། རྣལ་འབྱོར་འདོད་པའི་དོན་རྣམས་སྒྲུབ་པའི་ཕྱིར། ། བརྩེ་བར་དགོངས་ཏེ་གནས་འདིར་ད་ལྟ་བྱོན། ཨོཾ་ཧཱུྃ་ཤྲི་ཡེ་དེ་བཱི་ཀཱ་ལི་མ་ཧཱ་ཀཱ་ལི་དེ་ཝཱི་ས་པ་རི་ཝཱ་ར་མཱ་ཏྲི་ཌཱ་ཀི་ནི། ཡཀྵ་སེ་ན་ཀཱ་ལི་བཛྲ་ས་མཱ་ཛཿཨཱ་ཀརྵ་ཡ་ཨེ་ཧྱེ་ཧི་ཛཿཧཱུྃ་བཾ་ཧོཿ
གསུམ་པ་མཆོད་གཏོར་གྱི་ཐུགས་དམ་བསྐང་བ་ལ་བཞི། བྱོན་སྐྱེམས་སྨན་རཀ་གཏོར་མ་འབུལ་བ། བསྟོད་པས་མཉེས་པར་བྱ་བ། བསྐང་བ་དངོས། བཤགས་པ་བྱ་བའོ། ། དང་པོ་བྱོན་སྐྱེམས་སྨན་རཀ་གཏོར་མ་འབུལ་བ་ནི། བྷྱོཿསྣ་ཚོགས་ཆུ་སྐྱེས་ཉིན་བྱེད་མི་རོའི་སྟེང་། ། རྟག་ཏུ་ཐུགས་རྗེའི་སྤྱན་གྱིས་མི་གཡེལ་བར། ། རབ་དགེས་ལུས་དང་གྲིབ་མའི་ཚུལ་ལྟ་བུར། ། མ་གཅིག་འདིར་བྱོན་བརྟན་པར་བཞུགས་སུ་གསོལ། །
ཨོཾ་ཤྲཱི་དེ་བཱི་མ་ཧཱ་ཀཱ་ལི་བཛྲ་ཨཱ་ས་ན་ཏིཥྛནྟུ། ལྷ་མིའི་བཏུང་བའི་རོ་བཅུད་ཀུན་བསྡུས་པ། ། ཤ་ལྔ་བདུད་རྩི་ཡེ་ཤེས་ལྔ་སྦྱར་བའི། ། སྨན་ཕུད་མཆོག་དང་དགྲ་བགེགས་བསྒྲལ་བ་ཡི། ། དམར་གྱི་ཨརྒྷཾ་རྒྱ་མཚོ་འདི་བཞེས་ཤིག ། ཨོཾ་ཤྲཱི་དེ་བཱི་མ་ཧཱ་ཀཱ་ལི་མ་ཧཱ་པཉྩ་ཨ་མྲྀ་ཏ་རཀྟ་པི་པ་ཐ་ཧཱུྃ་ཕཊ། དུམ་གསུམ་ཐོད་པ་དཀར་པོ་ཡངས་པའི་ནང་། མ་ཧཱ་མཱཾ་ས་སྒྲོན་མ་ཡེ་ཤེས་ལྔ། རབ་མཛེས་དར་གྱི་ཅོད་པཎ་དང་བཅས་པའི། རྒྱ་ཆེན་མཆོད་གཏོར་འདི་དག་བཞེས་སུ་གསོལ། །
ཨོཾ་ཤྲི་དེ་ཝཱི་མ་ཧཱ་ཀཱ་ལི་ས་པ་རི་ཝཱ་ར་ཨི་དཾ་བ་ལིཾ་བྷུཉྫ་ཁ་ཁ་ཁཱ་ཧི་ཁཱ་ཧི་སརྦྦ་སིདྡྷིམྨེ་པྲ་ཡཙྪ་ཤཱ་ཏྲཱུནྡ་བིགྷྣན་མཱ་ར་ཡ་ཧཱུྃ་ཕཊ། གཉིས་པ་བསྟོད་པས་མཉེས་པར་བྱ་བ་ནི། བྷྱོཿདཔལ་ལྡན་ལྷ་མོ་འདོད་ཁམས་དབང་ཕྱུག་མ། སྣང་སྲིད་འཁོར་འདས་ཀུན་ལ་དབང་བསྒྱུར་ཡང་། ། གནས་གསུམ་ཞིང་སྐྱོང་མཁའ་འགྲོའི་གཙོ་མོ་ཁྱོད། ། བདག་ལ་བརྩེར་དགོངས་དམ་རྫས་མཆོད་གཏོར་བཞེས། ། སེམས་ཅན་དོན་ལ་རྗེས་ཆགས་རཀྟའི་མཚོར། ། རྫུ་འཕྲུལ་རྐང་པར་ལྡན་པའི་མགྲིན་བཟང་སྟེང་། ། ཚུལ་ཁྲིམས་ཞིང་ལྤགས་རློན་པས་བཀབ་པའི་དབུས། ། ཁྱོད་སྐུ་མི་འགྱུར་དབང་སྔོན་ལྷུན་པོ་ནི། །
ཆོས་ཀུན་རོ་གཅིག་ཞལ་གྱི་དཀྱིལ་འཁོར་ཅན། ། འཛུམ་སྒེག་དཔའ་ཞིང་དྲག་མོའི་ཚུལ་སྟོན་པ། ། དུས་གསུམ་སྒྲིབ་མེད་གཟིགས་པའི་སྤྱན་གསུམ་དང་། ། ཚད་མེད་རང་བཞིན་ཕྱག་གི་སོར་མོ་རྣམས། ། འདོད་ཆགས་གཅོད་པའི་ཡེ་ཤེས་རལ་གྲི་རྣོ། ། ཞེ་སྡང་མགོ་བོ་བཅད་པའི་ཐོད་ཁྲག་ཅན། ། གཏི་མུག་སད་མཛད་ཤཀྟིའི་མཚོན་ཆ་དང་། ། དུག་གསུམ་དགྲ་བོ་ཚར་གཅོད་ཏྲི་ཤུ་ལ། ། ཐབས་ཤེས་ཞབས་གཉིས་ལྕགས་སྒྲོག་ཟུང་འཇུག་སྐུ། ། རིགས་ལྔའི་རང་བཞིན་ཐོད་སྐམ་དབུ་བརྒྱན་ཞིང་། །
བརྒྱ་ཕྱེད་མ་མོའི་ཁྲག་འཛག་མགོ་བོའི་ཕྲེང་། ། ཕ་རོལ་ཕྱིན་དྲུག་རུས་པའི་རྒྱན་ཆ་ཅན། ། མི་ལྤགས་གླང་ཆེན་བ་ལང་ཀོ་རློན་དང་། ། རེ་ལྡེའི་ཤམ་ཐབས་མཚོན་སྣའི་གྲུ་གུ་བསྣམས། ། ནད་རྐྱལ་ཆོ་ལོ་ཁྲམ་ཤིང་ལ་སོགས་བརྒྱན། ། སྤྱི་བོར་ཟླ་ཚེས་སྙན་ཆ་གཡས་གཡོན་ལ། ། དུག་སྦྲུལ་སེང་གེ་ལྟེ་བར་རྟ་ལྗང་ཅན། ། རྣམ་ཤེས་བརྒྱད་དག་སྦྲུལ་གྱི་ཆུན་པོ་དང་། ། མ་རིག་དུག་སེལ་རྨ་བྱའི་གཙུག་ཕུད་སོགས། ། དབང་ཕྱུག་དྲག་མོའི་ཆས་ཀྱིས་རབ་ཏུ་བརྗིད། །
ཁྲག་ཞག་ཐིག་ལེ་ཐལ་ཆེན་ཚོམ་བུ་ཅན། ། དེ་ལྟར་ཆོ་འཕྲུལ་སྣ་ཚོགས་རབ་སྟོན་པ། ། དྲག་མོ་མེ་རླུང་འཚུབ་མའི་དབུས་ན་བཞུགས། ། ཁམས་གསུམ་དབང་ཕྱུག་མ་ལ་ཕྱག་འཚལ་ལོ། ། གསུམ་པ་བསྐང་བ་དངོས་ནི། ། བྷྱོཿརིན་ཆེན་ལྔ་ལས་གྲུབ་པའི་གཞལ་མེད་ཁང་། ། ནང་ལྟར་དུར་ཁྲོད་རོལ་པའི་ཐོད་མཁར་དབུས། ། ཞིང་ལྤགས་བླ་བྲེ་ཁྲག་ཞག་བྱུགས་པའི་གཞིར། ། གློ་སྙིང་ཕྲེང་བ་རྒྱུ་མའི་དྲ་ཕྱེད་དང་། ། རུས་པའི་ཏྲལ་ཆམ་མི་རོའི་རྒྱལ་མཚན་ཅན། །
ཙིཏྟའི་ཏོག་གིས་བརྒྱན་པའི་ཁང་བཟང་དུ། ། དགྲ་བགེགས་ཐོད་པ་ཡངས་ཤིང་རྒྱ་ཆེ་བར། ། ཕྱི་ནང་དམ་ཉམས་བསྒྲལ་བའི་ཤ་རུས་ཀྱི། ། བཟའ་བ་ཁྲག་ཆེན་བཏུང་བ་རྒྱ་མཚོར་བསྐྱིལ། ། རཀྟའི་ཨརྒྷཾ་མིག་སོགས་དབང་པོ་ལྔའི། ། མེ་ཏོག་ཚིལ་ཆེན་བསྲེགས་པའི་བདུག་སྤོས་དང་། ། ཞུན་ཆེན་སྣང་གསལ་ཁྲག་ཞག་དྲི་ཆབ་མཆོག ། དོན་སྙིང་ཞལ་ཟས་རྐང་གླིང་ཐོད་རྔ་སོགས། ། རོལ་མོའི་བྱེ་བྲག་སྙན་ཅིང་བརྗིད་པའི་དབྱངས། ། དབྱར་སྐྱེས་འཁྲིག་འདྲའི་གཡག་རྒོད་རོག་པོ་དང་། །
གློག་ལྟར་མྱུར་འགྲོའི་རྟ་མཆོག་སྒ་སྲབ་ཅན། ། མརྒད་འཁྱིལ་པའི་རྭ་ལྡན་ལུག་ནག་དང་། ། སེང་གེའི་སྟོབས་ལྡན་ཁྱི་ནག་འབྲུག་གི་སྒྲ། ། མཐུ་སྟོབས་ཐོགས་མེད་མོན་པ་ཕོ་མོའི་ཚོགས། ། དར་གྱི་ཐོད་དང་དུང་ལོང་རྣ་ཆ་ཅན། ། མ་རུང་སྙིང་རྩ་འདྲེན་པའི་སྤར་བ་གདེངས། ། མུ་ཏིག་གསེར་གཡུའི་རྒྱན་ཆས་སྤྲས་པ་ཡི། ། ཁྱིམ་བྱ་ནག་མོ་སྤུ་སྡུག་མཛེས་པ་དང་། ། དར་གྱི་ལྡ་ལྡི་ཡིད་འོང་རོ་བཅུད་ལྡན། ། ཤིང་ཏོག་སྣ་ཚོགས་སྤུད་པའི་དཔག་བསམ་ཤིང་། །
ལངྐའི་ཡུལ་གྱི་མགྲིན་བཟང་གྭ་དམར་ཅན། ། དྲེའུ་དམར་ནག་ནལ་བུའི་ཤ་ཁྲག་དང་། ། དཔའ་བོ་གཡུལ་ལས་རྒྱལ་བའི་ཡ་ལད་ཚོགས། ། རལ་གྲི་མདུང་དང་ཐོད་ཁྲག་ཏྲི་ཤཱུ་ལ། ། མདའ་གཞུ་དགྲ་སྟ་གཏུན་ཤིང་ཁ་ཏྭཱཾ་ག ། ལྕགས་ཀྱུ་ཞགས་པ་ལྕགས་སྒྲོག་དྲིལ་བུ་དང་། ། འཁོར་ལོ་རྡོ་རྗེ་ལ་སོགས་མཚོན་ཆའི་ཚོགས། ། སྟག་གཟིག་གུང་དང་ཀྲྀཥྞ་སཱ་ར་སོགས། ། སྤུ་སྡུག་ལྤགས་པའི་ཚོགས་དང་ཐུན་མོང་གི། ། མཆོད་རྫས་ཡིད་འཕྲོག་འདོད་ཡོན་རྣམ་པ་ལྔ། །
གཞན་ཡང་ལྷ་མིའི་ལོངས་སྤྱོད་ནམ་མཁའི་ཁམས། ། རབ་ཏུ་གང་བར་དངོས་བཤམས་ཡིད་སྤྲུལ་ནས། ། གུས་པའི་ཡིད་ཀྱིས་རྟག་ཏུ་འབུལ་ལགས་ན། ། ཡེ་ཤེས་སྤྱན་གྱིས་སྒྲིབ་མེད་ཉེར་གཟིགས་ཤིང་། ། ཐུགས་རྗེས་ངེས་པར་དགོངས་ལ་ཕྲིན་ལས་མཛོད། ། དེ་ལྟར་རྨད་བྱུང་དམ་རྫས་ཕྱི་ནང་གི། ། ཡུམ་ཆེན་སྲིད་གསུམ་བདག་མོའི་ཐུགས་དམ་བསྐང་། ། མ་གཅིག་འདོད་ཁམས་དབང་ཕྱུག༞ དཔལ་ལྡན་རེ་མ་ཏི་ཡི༞ རྫོང་མོ་བཀའ་བཟློག་གཉན་མོའི༞ གངས་རིའི་བུ་མོ་ལེགས་ལྡན༞ གཤིན་རྗེའི་ཡུམ་ཆེན་ནག་མོའི༞ བདུད་ཀྱི་ལྕམ་གཅིག་ནམ་གྲུའི༞ ལས་བཞི་སྒྲུབ་མཛད་ཕྲིན་ལས་ཉེར་སྟོན་མ། ། ཞི་རྒྱས་དབང་དྲག་ལྷ་མོའི་ཐུགས་དམ་བསྐང་། ། ལྕགས་རྐང་སྲོག་གཟེར་དུང་སྐྱོང་རྒྱལ་མོ་དང་། །
ལཱ་མ་ཡོངས་སྒྱུར་བྱིས་བཅས་མཁའ་འགྲོ་མ། ། ཆུ་སྲིན་སེང་གེའི་གདོང་ཅན་ལ་སོགས་པ། ། ལ་ལ་རྔམས་ཤིང་དྲག་མོའི་ཆ་ལུགས་ཅན། ། ཁ་གཅིག་མཛེས་ཤིང་བརྗིད་པའི་རྒྱན་དང་ལྡན། ། ཆོ་འཕྲུལ་མ་ངེས་སྤྲུལ་པ་ཅི་ཡང་སྟོན། ། ནག་མོ་འབུམ་སྡེའི་འཁོར་ཚོགས༞ འཇིག་རྟེན་འདས་དང་མ་འདས་མཁའ་འགྲོའི་ཚོགས། ། ཤ་ཟ་འབུམ་དང་མ་མོ་བྱེ་བ་སོགས། ། བཀའ་ཉན་འཁོར་ཚོགས་རྣམས་ཀྱི༞ ཁྱེད་ཀྱི་ཐུགས་དམ་གཉན་པོ་སྐོང་གྱུར་ནས། ། ཐུབ་པའི་བསྟན་པ་ཕྱོགས་ཀུན་རྒྱས་པ་དང་། ། བསྟན་འཛིན་རྣམས་ཀྱང་ཕྲིན་ལས་རབ་འཕེལ་ཞིང་། །
འཇིག་རྟེན་ཆོས་མཐུན་བདེ་ཞིང་སྐྱིད་པར་མཛོད། ། ཁྱད་པར་རྣལ་འབྱོར་བདག་ཅག་འཁོར་བཅས་ལ། ། ཁྱེད་ཀྱི་སྐུ་གསུང་ཐུགས་ཀྱིས་བྱིན་བརླབས་ནས། ། འགལ་རྐྱེན་ཞི་ཞིང་གནས་སྐབས་མཐར་ཐུག་གི། ། བསམ་དོན་ཆོས་བཞིན་འགྲུབ་པར་མཛད་དུ་གསོལ། ། བཞི་པ་བཤགས་པ་བྱ་བ་ནི། བྷྱོཿའགྲོ་བའི་དོན་དུ་སྐུ་མཆོག་འཇིགས་པ་ལ། ། མ་ལུས་ཁྱད་པར་གསལ་བར་མཛད་པ་ཡི། ། ང་རྒྱལ་དྲེགས་པ་མཐའ་དག་འདུལ་མཛད་པ། ། ཡོན་ཏན་རྫོགས་པའི་སྐུ་ལ་ཕྱག་འཚལ་ལོ། །
བཀའ་དང་དམ་ཚིག་གཏད་ནས་གཉེར་མཛད་མ། ། སྤྱི་དང་ཁྱད་པར་ལྷག་པའི་དམ་ཚིག་རྣམས། ། དམ་བཅས་བཀའ་ལས་འདའ་རྒྱུ་མ་ལགས་ན། ། སྐུ་ཡི་དམ་ཚིག་ཚུལ་བཞིན་མ་རྟོགས་པ། ། ཁམས་གསུམ་ཁྱབ་པའི་སྐུ་ལ་བཟོད་པར་གསོལ། ། མ་གཅིག་བདེ་གཤེགས་རིགས་ལྔ་དཔལ་གྱི་ཡུམ། ། དུས་གསུམ་སངས་རྒྱས་ཐམས་ཅད་སྐྱེད་མཛད་མ། ། ཇི་བཞིན་འགྲོ་བ་མཐའ་དག་དེར་འདུ་བའི། ། མ་གཅིག་སྤྲུལ་པའི་སྐུ་ལ་བཟོད་པར་གསོལ། ། རྣལ་འབྱོར་བདག་ཅག་འདིར་འདུས་གདུང་སོབ་རྣམས། །
སྤྱི་དང་ཁྱད་པར་དམ་ཚིག་མི་གཏོང་ཡང་། ། ཀློང་དུ་མ་གྱུར་རྩལ་ཤུགས་ཆུང་བ་དང་། ། འདུ་ཤེས་ཆུང་བའི་སྐྱོན་རྣམས་ཅི་མཆིས་པ། ། མ་གཅིག་ལྷ་མོའི་སྐུ་ལ་བཟོད་པར་གསོལ། ། ཐུགས་རྗེས་ངེས་པར་གཟིགས་པའི་ལྷ་མོ་ལ། ། དམ་རྫས་ཚང་བའི་མཆོད་པ་མ་བཤམས་ཏེ། ། ཕང་སེམས་དབང་གིས་མཆོད་པའི་རྒྱུ་ཆུང་བ། ། རྫོང་མོ་བཀའ་བཟློག་སྐུ་ལ་བཟོད་པར་གསོལ། ། མ་གཅིག་སྐུ་མདོག་ཕྱག་མཚན་ཆ་ལུགས་ལ། ། དོན་དང་མཐུན་པའི་ཚུལ་བཞིན་མ་འདྲེས་པས། །
ལྷ་མོའི་ཐུགས་རྗེས་གཡེལ་བར་མ་གྱུར་པས། ། བདུད་ལས་རྒྱལ་བའི་སྐུ་ལ་བཟོད་པར་གསོལ། ། ཐམས་ཅད་འཇིགས་ཚུལ་བདུད་ལས་རྒྱལ་བའི་ཚུལ། ། པགས་པས་བརྒྱན་པའི་ཀོ་རློན་ཤམ་ཐབས་ཅན། ། གདུག་པའི་ཚོགས་རྣམས་འཇོམས་པའི་སྐ་རགས་ཅན། ། བདུད་འཇོམས་ལྷ་མོའི་སྐུ་ལ་བཟོད་པར་གསོལ། ། བུ་ཡི་ཚུལ་གྱིས་རྒྱུན་གྱི་དམ་ཚིག་ལ། ། ལེ་ལོ་གཉིད་དང་བྲེ་མོའི་གཏམ་ལ་སོགས། ། ཐུགས་དང་འགལ་བར་གྱུར་པ་ཅི་མཆིས་པ། ། ཐུགས་རྗེ་ཆེན་པོས་ཚངས་པར་སྩལ་དུ་གསོལ། །
རྣལ་འབྱོར་གང་ཞིག་དམ་ཚིག་འཛིན་པ་རྣམས། ། བུ་ཡི་ཚུལ་དུ་ཐམས་ཅད་བསྲུང་བ་དང་། ། ཞེ་སྡང་གདུག་པའི་དགྲ་བགེགས་གང་བྱུང་སར། ། མ་གཅིག་ཐུགས་རྗེ་ལྡན་པ་དེར་བྱུང་ཞིང་། ། དྲག་ཤུལ་དབང་དང་མངོན་སྤྱོད་ཕྲིན་ལས་ཀྱིས། ། ཇི་ལྟར་བསམ་པ་བཞིན་དུ་ཕྲིན་ལས་མཛོད། ། ཐུགས་རྗེ་ལྡན་པའི་རྫོང་མོ་གཉན་པོ་ཡང་། ། དུས་ངན་ཐ་མའི་སེམས་ཅན་མི་གཤེགས་ཏེ། ། འགྲོ་དོན་བྱང་ཆུབ་སེམས་ཀྱི་གཤེགས་ལགས་ནས། ། རེ་སྨོན་ཐམས་ཅད་བདག་ལ་བསྩལ་དུ་གསོལ། །
ཞེས་པ་ནི་གཏོར་མས་ཐུགས་དམ་བསྐང་བའོ། ། དེ་ནས་བཞི་པ་མདོས་ཀྱི་བསྐང་བ་ལ་གསུམ། བྱིན་གྱིས་བརླབ་པ། འབུལ་བ། གླུད་བསྔོ་བའོ། ། དང་པོ་ནི། གོང་དུ་བཤད་པའི་མདོས་ལ་དམིགས་ཏེ། ཨོཾ་སྭ་བྷཱ་ཝ་ཤུདྡྷ་སརྦ་དྷརྨ་སྭ་བྷཱ་ཝ་ཤུ་དྡྷོ྅ཧཾ། ཞེས་བརྗོད་ཅིང་ལག་པ་གཉིས་ཐལ་མོ་ཁོང་སྟོང་སྦྱར། སོར་མོ་རྣམས་རྩེ་སྤྲད་པ།
ཆོས་ཉིད་རྣམ་དག་གི་ཕྱག་རྒྱ་བཅས་ཏེ། མདོས་ཀྱི་འབགས་པ་དང་མི་གཙང་བ། མ་དག་པར་སྣང་བ་ཐམས་ཅད་སྟོང་པར་གྱུར། ཨོཾ་ན་མཿ སརྦ་ཏ་ཐཱ་ག་ཏ་བྷྱོ་བི་ཤྭ་མུ་ཁེ་བྷྱཿ སརྦ་ཐཱ་ཁཾ་ཨུཏྒ་ཏེ་སྥ་ར་ཎ་ཨི་མཾ་ག་ག་ན་ཁཾ་སྭཱ་ཧཱ། ཞེས་བརྗོད་ཅིང་། ལག་པ་གཉིས་མཉམ་པའི་ཐལ་མོ་ལས་སོར་མོ་དབུས་མ་གསུམ་གྱི་ཚིགས་བར་མ་བཅག་པ། ནམ་མཁའ་མཛོད་ཀྱི་ཕྱག་རྒྱ་བཅས་ཏེ། མདོས་རྒྱུ་རིན་པོ་ཆེ་སྣ་ཚོགས་ལས་གྲུབ་པའི་རི་རབ་གྲུ་བཞི་བང་རིམ་བཞི་པ།
ལྕོག་བརྒྱད་དང་ལྡན་པའི་མཐའ་སྐོར་དུ་གླིང་བཞི་གླིང་ཕྲན་བརྒྱད་ལྕགས་རི་དང་བཅས་པའི་སྟེང་དུ་སྐུའི་མཚོན་བྱེད་ཞལ་གྱི་ནམ་མཁའ་ནག་པོའི་མཐར་རིན་པོ་ཆེ་སྣ་ལྔའི་གཞའ་རིས་ཀྱིས་བསྐོར་བ། གཞན་ཡང་མཐའ་སྐོར་དུ་རིན་པོ་ཆེ་དང་གོས་དར་ལས་བྱས་པའི་ནམ་མཁའ་རྒྱང་བུ། བྱ་ནག རྟ་ནག གཡག་ནག ལུག་ནག ཁྱི་ནག མི་ནག བུད་མེད་ནག་མོ་དྲེའུ་ཞོན་པ། ཤ་ཁྲག་བདུད་རྩི་ལྔའི་ཞལ་ཟས།
གསེར་གྱི་སྣོད་རྩི་བཅུད་ཀྱིས་གང་བ། དབུས་སུ་ཐུགས་ཀྱི་རྟེན་རྡོ་རྗེ་རྩེ་ལྔ་པ། ཁོར་ཡུག་ཏུ་ཕོ་གདོང་སྐྱེས་པ་སྟག་ཆས་ཀྱིས་བརྒྱན་པ་བྲོ་འཁྲབ་པ། མོ་གདོང་བུད་མེད་མཛེས་མ་དར་ཟབ་ཀྱིས་བརྒྱན་པ་གླུ་ལེན་པ། སྟག་པའི་ཁྲམ་ཤིང་དགྲ་བགེགས་ཟིལ་གྱིས་གནོན་པ། ངར་མི་ལུས་དང་དབང་པོ་རྫོགས་ཤིང་གོས་དང་རྒྱན་ནོར་སྣ་ཚོགས་ཀྱིས་གང་བར་གྱུར། ཨོཾ་བཛྲ་ཨ་མྲྀ་ཏ་ཀུཎྜ་ལི་ཧ་ན་ཧ་ན་ཧཱུྃ་ཧཱུྃ་ཧཱུྃ་ཕཊ། ཅེས་བརྗོད་ལ་ལག་པ་གཉིས་ཐལ་མོ་སྦྱར་བ་ཁ་ཕྱེ་ལ། མཐེ་བོང་བསྣོལ་བ་བདུད་རྩི་འཁྱིལ་པའི་ཕྱག་རྒྱ་བཅས་ནས། མདོས་འདོད་པའི་ཡོན་ཏན་ལྔ་ཚང་བ་ཐམས་ཅད་ཀྱང་།
མགྲོན་སོ་སོས་ཡིད་བཞིན་དུ་ཐོབ་པ་ལ་བགེགས་དང་ཉེར་འཚེ་མེད་པར་གྱུར། ཨོཾ་ཨཱ་ཀཱ་རོ་མུ་ཁཾ་སརྦ་དྷརྨཱ་ཎཱ་ནུཏྤནྣ་ཏྭཱད་ཨོཾ་ཨཱཿཧཱུྃ་ཕཊ་སྭཱ་ཧཱ། ཞེས་བརྗོད་ལག་གཡས་མཆོག་སྦྱིན། གཡོན་མཉམ་གཞག་བྱས་པ། མདོས་མགྲོན་སོ་སོའི་གང་ལ་གང་འདོད་པའི་དངོས་པོ་ཡིད་བཞིན་དུ་འབྱུང་བར་གྱུར་ཅིག ཨོཾ་ཛྙཱ་ན་ཨ་བ་ལོ་ཀི་ཏེ། ན་མཿས་མནྟ་སྥ་ར། རསྨི་བྷ་བ་མ་ཧཱ་མ་ཎི་དུ་རུ་དུ་རུ་ཧྲི་ད་ཛྭཱ་ལ་ཡ་སྭཱ་ཧཱ། མགྲོན་རྣམས་དྲག་ཞན་ཆེ་ཆུང་མེད་པར་སོ་སོའི་ཡིད་ཚིམ་ཞིང་རང་དབང་དུ་ལོངས་སྤྱོད་པར་གྱུར། ཞེས་བརྗོད་ཅིང་།
ལག་གཡོན་ཁུ་ཚུར་བཅངས་པ་པང་དུ་བཞག གཡས་རྡོ་རྗེ་ཁུ་ཚུར་གྱི་མཛུབ་མོ་བསྒྲེང་པའི་སྡིགས་མཛུབ་བསྟན་པ། ཡེ་ཤེས་སྐར་མདའི་ཕྱག་རྒྱ་བྱའོ། ། ན་མཿས་མནྟ་བུདྡྷཱ་ནཾ་གྲ་ཧེ་ཤྭ་རི་པྲ་པཉྩ་ཏི་མ་ཧཱ་ས་མ་ཡ་ཧཱ་ན་ཧཱུྃ་ཕཊ། མདོས་ཀྱི་མཆོད་པ་བསྐལ་པ་ཇི་སྲིད་གནས་ཀྱི་བར་དུ་ཟད་པ་མེད་ཅིང་མགྲོན་རྣམས་མཉེས་པའི་མཐུ་དང་ལྡན་པར་གྱུར་ཅིག ལག་པ་གཉིས་རྡོ་རྗེ་ནང་བསྡམས་སྤྱི་བོའི་ཐད་ཀར་སྐོར་བ། དབང་བསྒྱུར་འཁོར་ལོའི་ཕྱག་རྒྱ་བྱ་སྟེ། སྔགས་རེ་རེའང་ལན་གསུམ་གསུམ་བརྗོད་ཅིང་། སྔགས་རེ་རེ་ལ་ཕྱག་རྒྱ་བཅའ་ཐེབས་རེའི་མཐར་སེ་གོལ་རེ་རེ་གཏོག དེ་དག་གི་མདོས་བྱིན་གྱིས་བརླབ་པའི་ཆོ་གའོ། །
གཉིས་པ་མདོས་དབུལ་བ་ནི། བྷྱོཿདྲག་པོའི་གཞལ་ཡས་མཚན་ཉིད་ལྡན་པ་འདིར། དམ་རྫས་ཤ་ལྔ་བདུད་རྩི་ལྔར་བཅས་པ། ཕྱི་ནང་མཆོད་གཏོར་འདོད་ཡོན་སྣ་ཚོགས་བཤམས། ཡིད་འཕྲོག་བཀོད་ལེགས་མདོས་ཀྱི་མཆོད་པ་ནི། ། འབྲུ་སྣ་རིན་ཆེན་ལྔ་ལས་ལེགས་གྲུབ་པའི། ། རི་རབ་བང་རིམ་བཞི་ལྡན་ལྕོག་གི་སྟེང་། ། མཐིང་ནག་འཁོར་ལོ་རྩིབས་བརྒྱད་གུར་གྱི་དབུས། ། ཐུགས་ཀྱི་རང་བཞིན་རྡོ་རྗེ་རྩེ་ལྔ་པ། ། སྐུ་ཡི་མཚོན་བྱེད་རྡོ་རྗེ་མཁའ་འགྲོ་ཡི། །
ཞལ་གྱི་ནམ་མཁའ་ཕྱོགས་བཞིར་སངས་རྒྱས་དང་། ། རིན་ཆེན་པདྨ་སྣ་ཚོགས་མཁའ་འགྲོ་རྣམས། ། མཉེས་བྱེད་ནམ་མཁའ་བཞི་དང་རྒྱང་བུ་བཞི། ། འཇིག་རྟེན་ལས་ཀྱི་མཁའ་འགྲོ་སྡེ་བརྒྱད་ལ། ། ཁོར་ཡུག་ནམ་མཁའ་མཛེས་པ་བརྒྱད་ཀྱིས་བསྐོར། ། རབ་ཏུ་བཀྲ་བའི་རྒྱང་བུའི་ཕྲེང་བ་ཅན། མདུང་ལ་དར་བཏགས་བྱ་ནག་རྟ་མཆོག་དང་། ། གཡག་རོག་ལུག་ནག་ཁྱི་ནག་མི་ནག་ཚོགས། ། ཕོ་གླུད་མདའ་ཁྲ་མོ་གླུད་འཕང་ཁྲ་དང་། ། དགྲ་བགེགས་ཟིལ་གནོན་སྟག་པའི་ཁྲམ་ཤིང་དང་། །
ཕོ་གདོང་དཔའ་བོ་སྟག་ཆས་ཀྱིས་བརྒྱན་པ། ། མོ་གདོང་བུད་མེད་མཛེས་མ་གླུ་ལེན་ཅིང་། ། རེ་རེའང་སྲིན་པོའི་གྲངས་ལྡན་ཕྱོགས་ཀུན་ཁྱབ། ། གཞན་ཡང་རིན་ཆེན་སྨན་སྣ་དར་མཚོན་དང་། ། སྟག་གཟིག་གོ་ཁྲབ་མཚོན་ཆའི་ཚོགས་རྣམས་ཀུན། ། ཐུགས་ཀྱི་རྟེན་མཆོག་ནལ་བུའི་ཤ་ཁྲག་དང་། ། ལྗོན་ཤིང་སྣ་ཚོགས་ཁྱིམ་བྱ་ནག་མོ་དང་། ། བོང་བུ་གྭ་དམར་དྲེའུ་ནག་མོ་སོགས། ། ཐུན་མོང་མ་ཡིན་ཐུགས་དམ་བསྐང་བའི་རྫས། ། དངོས་འབྱོར་ཡིད་སྤྲུལ་ལྷ་མོའི་ལོངས་སྤྱོད་ཀྱིས། །
མ་གཅིག་ལྷ་མོ་འཁོར་བཅས་ཐུགས་དམ་བསྐང་། ། ཡུམ་ཆེན་ཨེ་ཀ་ཛ་ཊཱིའི༞ གཤིན་རྗེའི་ཡུམ་ཆེན་བདུད་ཀྱི་སྲིང་མོ་མཆོག ། དཔལ་ལྡན་ནམ་གྲུ་ཆེན་མོའི༞ བ་ལང་ཀྲྀཥྞ་ཆུ་སྲིང་གདོང་ཅན་མ། ། སེང་གེའི་གདོང་ཅན་ལྕགས་རྐང་སྲོག་གཟེར་སོགས། ། ནད་རིམས་བདག་མོ་འབུམ་སྡེའི་ཐུགས་དམ་བསྐང་། ། སོ་གཉིས་ཡུལ་དང་ཉི་ཤུ་རྩ་བཞིའི་གནས། ། སྐྱོང་མཛད་མ་མོ་མཁའ་འགྲོའི༞ དུར་ཁྲོད་བརྒྱད་གནས་ཤ་ཟ་མཁའ་འགྲོའི་ཚོགས། ། མ་ལུས་འདིར་བྱོན་དམ་རྫས་མཆོད་གཏོར་བཞེས། ། རྒྱལ་བའི་བསྟན་པ་ཕྱོགས་ཀུན་རྒྱས་པ་དང་། ། རྣལ་འབྱོར་བདག་ཅག་དཔོན་སློབ་འཁོར་བཅས་ལ། །
འགལ་རྐྱེན་ཞི་ཞིང་མཐུན་རྐྱེན་བསམ་པའི་དོན། ། ཡིད་བཞིན་འགྲུབ་པའི་ཕྲིན་ལས་མཛད་དུ་གསོལ། ། གསུམ་པ་གླུད་བསྔོ་བ་ནི། བྷྱོཿརི་རབ་གླིང་བཞི་ལུས་ཀྱི་གླུད་དུ་བཞེས། ། ངག་གི་གླུད་དུ་ནམ་མཁའ་སྣ་ཚོགས་འབུལ། ། རྒྱང་བུའི་ཕྲེང་བ་ཡིད་ཀྱི་གླུད་དུ་བཞེས། ། འབྲུ་སྣ་ལྔ་ནི་ཕུང་པོ་ལྔ་ཡི་གླུད། ། རིན་ཆེན་སྣ་ལྔ་འབྱུང་བ་ལྔ་ཡི་གླུད། ། དར་མཚོན་སྣ་ཚོགས་རྣམ་ཤེས་བརྒྱད་ཀྱི་གླུད། ། ཤ་ཁྲག་སྣ་ཚོགས་ཁམས་དང་སྐྱེ་མཆེད་གླུད། །
མདའ་འཕང་ཁྲ་བོ་ཕོ་དང་མོ་ཡི་གླུད། ། ཟང་ཟིང་གླུད་དུ་སྲོག་ཆགས་སྣ་ཚོགས་འབུལ། ། སྲོག་གླུད་དམ་པར་རི་རབ་མདོས་མཆོག་དང་། ། རིན་ཆེན་འབྲུ་སྣ་ལྔ་ལས་གྲུབ་པ་ཡི། ། དབང་པོ་ཡོངས་རྫོགས་ངར་མི་ལུང་ཐང་མིག ། འགྲོན་བུའི་སོ་དང་མུ་ཏིག་ཀླད་པ་ཅན། ། ཟེར་མོའི་སྐྲ་དང་ཞོ་ཤའི་སྙིང་ལྡན་པ། ། ཟངས་མའི་སྣ་དང་སྨིན་མ་གཡས་གཡོན་གཡུ། ། ལག་གཡས་གསེར་ལ་གཡོན་པ་དངུལ་གྱིས་བྱས། ། རྐང་པ་གཡས་གཡོན་ལྕགས་ཟངས་གོས་དང་ནོར། །
སྣ་ཚོགས་རྒྱན་གྱིས་བརྒྱན་པའི་སྲོག་གླུད་ཀྱིས། ། དཔལ་ལྡན་ལྷ་མོ་འཁོར་བཅས་རབ་དགེས་ནས། ། སྔགས་འཆང་རིག་འཛིན་བདག་ཅག་དཔོན་སློབ་ཀྱི། ། བསམ་དོན་བསྒྲུབས་ལ་གནོད་པའི་དགྲ་བགེགས་ཀུན། ། མྱུར་དུ་བསད་ཅིང་བསྒྲལ་བའི་ལས་མཛོད་ཅིག གཞན་གྱི་རིགས་སྔགས་རྦོད་གཏོང་བྱད་ཁ་དང་། ། བགེགས་རིགས་སྟོང་ཕྲག་བརྒྱད་བཅུའི་གནོད་པ་ཟློག ། བཞི་བརྒྱ་རྩ་བཞིའི་ནད་དང་དལ་ཡམས་ཀུན། ། དགྲ་བོའི་སྟེང་དུ་ཕོབས་ལ་ཚར་ཆོད་ཅིག ། འཁོར་དུ་གནས་པའི་ནད་བདག་ཐམས་ཅད་ཀྱིས། །
དམ་ཉམས་དགྲ་བོའི་ཡུལ་འཁོར་བརླག་པར་མཛོད། ། མ་མོའི་ཁྲག་ཟོར་གཤིན་རྗེའི་འཁོར་ལོ་དང་། ། ཕུར་པའི་དབལ་ཁ་བོན་པོའི་བཙོ་དམར་འཕེན། ། ཀླུ་བདུད་མནན་གཏད་རྒྱལ་པོའི་ཐོག་བརྫིས་དང་། ། དམུ་བཙན་གཟའ་དང་རྒྱུ་སྐར་གནོད་པ་ཟློག ། མདོར་ན་ཞི་རྒྱས་དབང་དྲག་ཐུན་མོང་གི། ། ཕྲིན་ལས་མྱུར་འགྲུབ་མཐར་ཐུག་བླ་མེད་ཀྱི། ། བྱང་ཆུབ་ཐོབ་ནས་ཁམས་གསུམ་ཀུན་སྒྲོལ་ཞིང་། ། ཚེ་རིང་ནད་མེད་བདེ་སྐྱིད་ལྡན་པར་ཤོག ། གསུམ་པ་རྗེས་ཕྲིན་ལས་བསྐུལ་ཞིང་སྨོན་ལམ་བཀྲ་ཤིས་ཀྱི་མཐའ་བརྟན་པར་བྱ་བ་ལ་གསུམ།
བསྟོད་ཅིང་ལས་ལ་བསྐུལ་བ། འཕྲལ་གཏོར་གཏང་ལ་འདོད་དོན་བསྒོ་བ། ལྷག་ཆད་ཁ་བསྐང་ཞིང་བཟོད་གསོལ་ཤིས་པར་བྱའོ། ། དང་པོ་ནི་གུར་གྱི་མགོན་པོའི་བསྟོད་པ་གསར་རྙིང་གང་རུང་དང་། བྱེ་བྲག་འདི་ཉིད་ཀྱི་བསྟོད་པ་ཏིལ་མར་མའམ། ཕྱག་ན་རྡོ་རྗེས་ནམ་གྲུའི་རིགས་ལ་བསྟོད་པ་ལ་གཞི་བྱས་ཁོ་བོས་བརྩམས་པ་དེའམ། དྲག་པོར་བྱེད་ན། མི་ཕམ་མ་བསྐུལ་དང་བཅས་པ་བྱེད། གཞན་ཡང་དཔལ་མགོན་སོགས་ལ་གང་དགོས་ཀྱི་བསྟོད་པ་རྒྱས་བསྡུས་སྐབས་དང་སྦྱར་ལ་བྱ་སྟེ། ། ཟློག་པ་བདག་ཆེན་བློ་གྲོས་པས་མཛད་པའི་ལྷ་མོའི་བསྐང་ཟློག་བཞིན་བྱའོ། །
གཉིས་པ། འཕྲལ་གཏོར་བཏང་ལ་འདོད་དོན་བསྒོ་བ་ནི། ལྷའི་ཚོགས་རྣམས་དང་། རྡོ་རྗེའི་གླུ། ཕུན་སུམ་ཚོགས་པ་སོགས་བྱས་རྗེས་སྤྱི་སྟབས་ཞི་དྲག་གི་དམིགས་པ་གང་དགོས་བསྲུང་ཟློག་བསད་གསུམ་གྱི་ཁ་བསྒྱུར་དང་བཅས་པ་མན་ངག་བཞིན་བྱའོ། ། གསུམ་པ་ལྷག་ཆད་ཁ་བསྐང་ཞིང་བཟོད་གསོལ་ཤིས་པར་བྱ་བ་ནི། ཡིག་བརྒྱ་བརྗོད་ཅིང་མ་འབྱོར་བ་དང་སོགས་ཀྱིས་ནོངས་པ་བཟོད་པར་གསོལ། རྟེན་ཡོད་པ་རྣམས་ལ་བརྟན་བཞུགས་དང་། མེད་པ་ལ་གཤེགས་གསོལ་སྐབས་དང་སྦྱར་བ་བསྔོ་བ་སྨོན་ལམ། བཀྲ་ཤིས་ཀྱི་ཚིག་འཇིགས་རུང་མ་སོགས་བྱས་ནས་རྗེས་ཡོ་བྱད་རྣམས་མི་མངོན་པར་བསྡུའོ། །
དེ་ལྟར་འདོད་ཁམས་དཔལ་ལྡན་མ། ། མཉེས་པར་བྱེད་པའི་བསྐང་བའི་ཐབས། ། དངོས་གྲུབ་རོལ་མཚོ་ཅེས་བྱ་བ། ། ཤཱ་ཀྱའི་དགེ་སློང་ས་སྐྱ་པ། ། འཇམ་དབྱངས་ཀུན་དགའ་བསོད་ནམས་ཀྱིས། ། ལྷ་མོ་དགེས་པའི་རྣམ་འགྱུར་ཞིག ། ཉེ་བར་མཐོང་ནས་འབད་པ་ཡིས། ། བྲིས་པའི་དགེ་བས་ཐུབ་པ་ཡི། ། བསྟན་པ་ཡུན་དུ་རྒྱས་པ་དང་། ། འཇིག་རྟེན་ལོག་པའི་ལམ་སྤངས་ནས། །
ཕན་བདེའི་རྟ་ལྗང་ཕྲིན་ལས་ཀྱིས། ། སྣང་བརྙན་རབ་ཏུ་རྒྱས་གྱུར་ཅིག ས་ཀ་ལ་པྲ་ཛཱ་བྷྱཿ ཤརྨ་བྷ་ཝནྟུ། ། ཨེ་ཝཾ།། །། PAGE * MERGEFORMAT 12 ས་ལོ་ཆེན་པོ་འཇམ་དབྱངས་ཀུན་དགའ་བསོད་ནམས། དཔལ་ལྡན་ལྷ་མོ་འདོད་ཁམས་དབང་ཕྱུག་མའི་བསྐང་གསོ། PAGE * MERGEFORMAT 13
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
