གསུང་འབུམ། འཇམ་དབྱངས་ཀུན་དགའ་བསོད་ནམས།（གློག་ཀླད་པར་མ།）
པོད ༣༣
མྱུར་རྩིས་རྣམ་དག་སྐྱོན་མེད་ཉེར་མཁོ་ཀུན་གསལ།
༄༅། །མྱུར་རྩིས་རྣམ་དག་སྐྱོན་མེད་ཉེར་མཁོ་ཀུན་གསལ་བཞུགས་སོ།། ན་མཿཤྲཱི་མཉྫུ་གྷོ་ཥཱ་ཡ། རིགས་བརྒྱའི་བདག་པོ་རྗེ་བཙུན་མཆོག ། ཕྱི་ནང་གཞན་གྱི་དུས་འཁོར་ལོ། ། ཚངས་པའི་ཡུལ་སར་བརྟག་བརྟེན་ནས། ། སྐྱོན་མེད་མྱུར་རྩིས་གསལ་བར་བཤད། ། ཀུན་འཛིན་ལ་སོགས་འདས་པའི་ལོ། ། ཉི་མས་བསྒྱུར་ལ་འདས་ཟླ་བསྲེ། ། གནས་གཉིས་འོག་མ་མིག་གིས་བསྒྱུར། ། ཀླུ་མེ་བྱིན་ལ་མདའ་རོས་བགོ །
རྙེད་པ་སྟེང་བྱིན་ཟླ་དག་གོ ། ཟླ་དག་གནས་གསུམ་སྟེང་རིམ་བཞིན། ། ཟླ་བ་ཟླ་མེ་མཁའ་མདས་བསྒྱུར། ། དུས་དང་ཟླ་མིག་མཁའ་མཚོས་བརྒྱན། ། འོག་ནས་མཁའ་རོས་རིམ་བཞིན་དྲིལ། ། སྟེང་མ་རིས་དོར་གཟའ་རྒྱུའོ། ། ཟླ་དག་གནས་གཉིས་སྟེང་མ་ནི། ། མིག་གིས་བསྒྱུར་ལ་མི་བདག་བྱིན། ། འོག་མ་དུས་སྲིན་སྦྱིན་བྱས་ནས། ། དུས་ཉིས་བགོས་ལྷག་ཆ་ཤས་གནས། །
སྟེང་མ་ཀླུ་ལག་གིས་བགོས་རིལ། ། ཟླ་དག་གནས་ལྔ་ཡས་རིམ་ལྟར། ། མིག་ཕྱོགས་ཀླུ་མདའ་ལག་ཕྱོགས་ཀྱི། ། བསྒྱུར་ནས་མས་རིམ་ཡོན་ཏན་དང་། ། མེ་ཟླ་སྲིན་གཟུགས་དུས་མིག་བྱིན། ། རང་རང་འཁོར་ལོས་སྟེང་དུ་དྲིལ། ། འཁོར་ལོས་བགོས་ལྷག་ཉི་རྒྱུའོ། ། སྒྱུར་བྱེད་སོ་སོར་བྱིན་པ་ཡི། ། ཟླ་བ་ཕྱི་མའི་རྒྱུ་བར་འགྱུར། ། དེ་ནས་ཉིན་རྩིས་བྱ་བའི་ཕྱིར། །
གཟའ་རྒྱུར་ཚེས་ཀྱི་རེ་མིག་བྱིན། ། རིལ་པོར་ཚེས་བསྲེ་ཆུ་ཟླས་བགོ ། བརྙེས་པ་མཉམ་པར་ལོགས་སུ་བྲི། ། ལྷག་མས་ཆ་ཤས་རེ་མིག་གཟུང་། ། གཟའ་ཡི་ཆུ་ཚོད་མན་ཆད་དུ། ། རྙེད་པ་མཉམ་སྦྱིན་མི་མཉམ་དབྲི། ། དེ་ལ་གཟའ་བར་ཞེས་སུ་གྲགས། ། ཉི་རྒྱུར་ཉི་མའི་རྟགས་ལོངས་སྦྱིན། ། ཉེ་བར་དེ་ཉིད་གནས་གཉིས་བགོ ། གཅིག་ལ་སྐར་མར་དྲུག་དང་ནི། །
ཆུ་ཚོད་གནས་ནས་མདའ་ཆུ་དོར། ། མ་ལྡང་འཁོར་ལོ་མནན་ལ་སྦྱངས། ། འཁོར་ཕྱེད་ལྷག་ན་དོར་བ་ཉིད། ། དོར་ན་བྱང་བགྲོད་མ་དོར་ལྷོ། ། ལྷག་མའི་སྐར་གནས་མཁའ་རོས་བསྒྱུར། ། འོག་གི་ཆུ་ཚོད་བསྲེས་པ་ལ། ། ཟླ་ཡོན་ཟླ་རྙེད་ཉི་རྐང་འཛིན། ། རྐང་འཛིན་ཐད་ཀྱི་རྐང་སྡོམ་རྣམས། ། རྐང་འཛིན་ཕྱིས་པའི་ཤུལ་དུ་བྲི། ། མ་ཟོས་སྔོན་མས་ལྷག་རྣམས་བསྒྱུར། །
མདའ་ཡོན་ཟླས་ཐོབ་ཡང་དག་རྒྱུ། ། དེ་ལྷག་མཁའ་རོས་བསྒྱུར་བ་ལ། ། འོག་གི་སྲང་བསྲེས་ཐོབ་པ་བསྲང་། ། ཡང་ལྷག་རོས་བསྒྱུར་དབུགས་བཅུག་ནས། ། ཐོབ་པ་དབུགས་བཞག་ལྷག་འདོད་བསྒྱུར། ། འོག་གི་ཆ་བསྲེས་ཐོབ་ཆའོ། ། རྐང་མཚམས་མ་འདས་ཆུ་ཚོད་བསྲེས། ། འདས་ན་ཡང་དག་རྒྱུ་བ་ཡི། ། རྐང་སྡོམ་ཆུ་ཚོད་ལ་སྦྱངས་ཤིང་། ། དེ་འོག་རིམ་བཞིན་ཕབ་ལ་སྦྱངས། །
གཟའ་སྐར་ཆུ་ཚོད་མན་ཆད་དུ། ། བྱང་བགྲོད་བྱིན་ཞིང་ལྷོ་བགྲོད་དོར། ། ཉི་དག་གནས་གཉིས་ཅིག་ལ་ནི། ། ཟླ་བའི་རེ་མིག་སྦྱིན་པར་བྱ། ། ཚེས་འཁྱུད་ཟླ་བ་ཞེས་སུ་གྲགས། ། གཟའ་ཡི་ཆུ་ཚོད་མན་ཆད་ཀྱི། ། དེ་ཡི་ཆུ་ཚོད་ལ་སོགས་སྦྱངས། ། གཟའ་སྐར་གནས་སུ་ཐོབ་པ་ན། ། རི་དང་འཁོར་ལོས་དོར་བ་དག ། ཉི་ཟླ་བསྲེས་པས་སྦྱོར་བ་སྟེ། །
བྱེད་པ་རེ་མིག་ཉིད་ལ་ལྟོས། ། གཟའ་སྐར་སྦྱོར་བྱེད་ཡན་ལག་ལྔའོ། ། ཟླ་ཕྱེད་སྒྲ་གཅན་རྩི་འདོད་ན། ། ཟླ་བ་དག་པར་མི་ཀླུ་བསྲེ། ། ལག་བསྒྱུར་ཉ་གཅིག་སྟོང་གཉིས་བྱིན། ། མཁའ་རོ་མཚོས་རྙེད་དོར་ལྷག་ལ། ། སྐར་མས་བསྒྱུར་ཏེ་མཁའ་རོ་མཚོས། ། རྙེད་པ་སྐརམའོ་ལྷག་མཁའ་རོས། ། བསྒྱུར་རྙེད་དབྱུག་གུ་ལྷག་མ་ནི། ། མཁའ་རོས་བསྒྱུར་ཞིང་རྙེད་པ་བསྲང་། །
ལྷག་མ་རོས་བསྒྱུར་རྙེད་པ་དབུགས། ། ལྷག་མ་དུས་མཚོས་བསྒྱུར་རྙེད་ནི། ། དུས་མཚོའི་ཆ་སྟེ་རྩ་བའོ། ། འཁོར་ལོ་ལ་སྦྱངས་གདོང་ཡིན་ལ། ། དེ་ལ་འཁོར་ཕྱེད་བསྲེས་པ་འཇུག ། སྒྲ་གཅན་རྣམ་པར་དག་པར་འགྱུར། ། དེ་ནས་གཟའ་ལྔ་རྩི་བའི་ཚེ། ། ཟླ་བ་དག་པ་མཁའ་མེས་བསྒྱུར། ། འདས་ཞག་བསྲེས་ལ་གནས་གསུམ་བཀོད། ། འོག་དམར་མཚོ་འབྱུང་རོ་བྱིན་ཞིང་། །
བར་པ་ཆུ་དབང་བྱིན་ནས་ཀྱང་། ། འོག་མ་རི་མཁའ་རི་ཡི་བགོ ། རྙེད་པ་བར་བསྲེས་ཆུ་རོས་བགོ ། དེས་བརྙེས་སྟེང་སྦྱངས་མི་གསལ་ཞག ། དེ་ཉིད་གནས་གཉིས་བཀོད་ནས་ཀྱང་། ། འོག་མ་ཐུབ་པས་བགོས་ལྷག་དེ། ། ཚེས་འདིའི་རེ་གཟའ་མཐུན་ན་དག ། མི་མཐུན་གཅིག་གཉིས་གང་རུང་གི། ། ཉུང་བསྣན་མང་དབྲི་སྟེང་མར་བྱ། ། གཟའ་ལྔ་སྤྱིའི་གསལ་བཞག་ཡིན། །
ད་ནི་མིག་དམར་རྩི་འདོད་ན། ། གསལ་བཞག་དུས་ཀླུས་བརྒྱན་པ་ལ། ། རི་ཀླུ་རོས་བགོས་རྙེད་ནོར་དོར། ། ལྷག་མ་རྒྱུ་སྐར་འཁོར་ལོས་བསྒྱུར། ། རི་ཀླུ་རོས་ཐོབ་སྐར་མའོ། ། ལྷག་མ་མཁའ་རོས་བསྒྱུར་རྙེད་དབྱུག ། ཡང་ལྷག་མཁའ་རོས་བསྒྱུར་རྙེད་བསྲང་། ། དེ་ལྷག་རོས་བསྒྱུར་རྙེད་པ་དབུགས། ། ལྷག་མ་བྱུང་ན་འདོད་པས་བསྒྱུར། ། རི་ཀླུ་རོས་ཐོབ་འདོད་ཆའོ། །
དེ་ནི་མིག་དམར་དལ་བར་ཡིན། ། གནས་གཉིས་བྱས་ཏེ་ཅིག་བཤོས་ལ། ། སྐར་མར་བུ་ག་ཆུ་ཚོད་དུ། ། མཁའ་མེ་སྦྱངས་ལ་མ་ལྡང་ན། ། འཁོར་ལོ་བསྣན་སྦྱངས་འཁོར་ཕྱེད་ཚད། ། ལྷག་ནའང་སྦྱངས་པར་བྱ་བ་ཡིན། ། དོར་ན་རིམ་མིན་དལ་བར་སྣོན། ། མ་དོར་རིམ་པ་དལ་བར་དབྲི། ། ལྷག་མའི་སྐར་གནས་མཁའ་རོས་བསྒྱུར། ། འོག་གི་ཆུ་ཚོད་དང་ལྡན་པ། །
འབྱུང་མེ་ཟླས་ཐོབ་དལ་རྐང་བཟུང་། ། རྐང་འཛིན་ཐད་ཀྱི་རྐང་སྡོམ་རྣམས། ། རྐང་འཛིན་ཕྱིས་པའི་ཤུལ་དུ་བྲི། ། རྐང་པ་འཛིན་ཚུལ་ཉི་ཟླར་མཚུངས། ། མ་ཟོས་སྔོན་མས་ལྷག་རྣམས་བསྒྱུར། ། རང་རང་འཁོར་ལོས་སྟེང་དུ་དྲིལ། ། སྟེང་མ་འབྱུང་མེས་བཟླས་ཐོབ་པ། ། ཡང་དག་རྒྱུ་བའི་ཆུ་ཚོད་ཡིན། ། ལྷག་མ་མཁའ་རོས་བསྒྱུར་བ་ལ། ། འོག་གི་སྲང་བསྲེ་ཐོབ་པ་བསྲང་། །
དེ་ལྷག་རོས་བསྒྱུར་འོག་མ་བཅུག ། རྙེད་པ་དབུགས་ཡིན་ཡང་ལྷག་ནི། ། འདོད་བསྒྱུར་ཆ་བཅུག་ཐོབ་ཆའོ། ། རྐང་པའི་མཚམས་ནི་མ་འདས་ན། ། ཆུ་ཚོད་གཉིས་པོ་བསྲེ་ལ་བྱ། ། འདས་ན་ཡང་དག་རྒྱུ་བ་ཡིས། ། རྐང་སྡོམ་ཆུ་ཚོད་དག་ལ་སྦྱངས། ། དེ་ལས་གཅིག་ཕབ་དྲུག་ཅུས་བསྒྱུར། ། ཆུ་སྲང་གིས་སྦྱངས་ལྷག་མ་རྣམས། ། རིམ་པར་ཕབ་ལ་སོ་སོར་སྦྱངས། །
དལ་བར་རིམ་དབྲི་རིམ་མིན་སྣོན། ། དེ་ནི་མིག་དམར་དལ་དག་ཡིན། ། དལ་བ་དག་པ་གནས་གཉིས་བཞག ། གཅིག་གིས་ཉི་མ་བར་པ་སྦྱངས། ། མ་ལྡང་འཁོར་ལོ་བསྣན་ལ་དོར། ། འཁོར་ལོ་བསྣན་ནམ་མ་བསྣན་ཡང་། ། འཁོར་བྱེད་ལྷག་ན་དོར་བར་བྱ། ། དོར་ན་རིམ་མིན་དལ་དག་ཕྲི། ། ལྷག་མས་མྱུར་རྐང་ལུགས་ལྡོག་བཟུང་། ། མ་དོར་རིམ་པ་དལ་དག་སྣོན། །
ལྷག་མས་མྱུར་རྐང་ལུགས་འབྱུང་བཟུང་། ། རྐང་འཛིན་ཐད་ཀྱི་རྐང་སྡོམ་རྣམས། ། རྐང་འཛིན་ཕྱིས་པའི་བཤུམ་དུ་བྲིས། ། མ་ཟོས་སྔོན་མས་ལྷག་རྣམས་བསྒྱུར། ། རང་རང་འཁོར་ལོས་སྟེང་དུ་དྲིལ། ། སྟེང་མ་མཁའ་རོས་རྙེད་དབྱུག་གུ ། ལྷག་མ་མཁའ་རོས་བསྒྱུར་བ་མ། ། འོག་གི་སྲང་བཅུག་ཐོབ་པ་སོགས། ། དལ་རྐང་བཞིན་དུ་རིམ་པས་སྦྱར། ། རྐང་མཚམས་མ་འདས་ཆུ་ཚོད་བསྲེ། །
འདས་ན་རིམ་པས་ཕབ་ལ་དབྲི། ། སྟེང་མ་མཁའ་རོས་ཐོབ་ན་བགོ ། དལ་དག་ཉིམ་སྣོན་རིམ་མིན་དབྲི། ། གལ་ཏེ་དབྲི་བྱ་ཉུང་གྱུར་ན། ། དབྲི་བྱས་དབྲི་བྱེད་དབྲི་བར་བྱ། ། དེ་ནེ་མིག་དམར་མྱུར་དག་ཡིན། ། མ་དོར་མ་རྒལ་མྱུར་བར་བཤགས། ། རྒལ་ལ་མ་དོར་དལ་འགྲོས་ལྷོ། ། དོར་མ་མ་བརྒལ་འཁྱོག་པོ་ནུབ། ། རྒལ་དོར་འབྱུང་འགྲོས་བྱང་དུ་བལྟ། །
འགྲོས་བཞི་འདི་ཉིད་ཀུན་ལ་མཚུངས། ། དེ་ནས་ཕུར་བུ་སྤེན་པ་གཉིས། ། ཆོ་ག་ཕལ་ཆེར་གོང་དང་འདྲ། ། ཕུར་བུའི་གསལ་བཞག་བུ་ག་དང་། ། ཀླུ་དང་དྲག་པོས་རྒྱན་པ་ལ། ། སོ་མེ་རྒྱ་མཚོ་རྙེད་པ་དོར། ། སྤེན་པའི་གསལ་བཞག་འབྱུང་བ་དང་། ། མཁའ་མདས་བརྒྱན་ལ་རོ་དུས་རི། ། མཁའ་དང་ཟླ་བས་བགོས་རྙེད་དོར། ། ལྷག་མ་འཁོར་ལོས་བསྒྱུར་བ་སོགས། །
སྔ་མ་ལྟར་བྱས་དལ་བར་ཡིན། ། ད་ནི་གནས་གཉིས་བཀོད་པ་ལ། ། ཕུར་བུའི་སྐར་མས་ཉི་མ་དང་། ། སྤེན་པ་ལ་ནི་ཉེས་པ་སྦྱོངས། ། མ་ལྡང་འཁོར་ལོ་བསྣན་སོགས་འདྲ། ། ཞི་གཟའ་གཉིས་པོ་བསྒྲུབ་པའི་ཚེ། ། ཉི་མ་བར་པ་གནས་གཉིས་བཞག ། གཅིག་ལ་སྐྱེས་ཁྱིམ་སྦྱངས་བྱ་སྟེ། ། ལྷག་པའི་སྐར་མ་མི་བདག་དང་། ། ཆུ་ཚོད་སུམ་ཅུ་དབྲི་བར་བྱ། །
པ་སངས་ལ་ནི་ཉི་དག་ནི། ། སྐར་མའི་གནས་ནས་དྲུག་སྦྱང་ངོ་། ། མ་ལྡང་འཁོར་ལོ་བསྣན་སོགས་མཚུངས། ། ཉི་མ་བར་པར་སྦྱིན་དོར་བྱ། ། ཞི་གཟའ་གཉིས་ཀྱི་དལ་དག་ཡིན། ། ལྷག་པའི་གསལ་བཞག་བརྒྱ་ཡིས་བསྒྱུར། ། མདའ་དུས་བུ་ག་རི་བོས་བརྒྱན། ། རི་བུག་རི་ཀླུས་བགོས་ཐོབ་དོར། ། པ་སངས་གསལ་བཞག་ཕྱོགས་ཀྱིས་བསྒྱུར། ། འབྱུང་རི་ཉི་མས་བརྒྱན་པ་ལ། །
རི་རྒྱལ་མིག་གི་བགོས་ཐོབ་དོར། ། ལྷག་མ་འཁོར་ལོ་བསྒྱུར་བ་སོགས། ། དལ་མྱུར་ཆོ་ག་སྔ་མས་ཤེས། ། དལ་རྐང་རིམ་དང་རིམ་མིན་ཅིག ། མྱུར་རྐང་རིམ་པ་ཀུན་འབྱུང་དང་། ། རིམ་མིན་ལུགས་བཟློག་མ་ནོར་བཟུང་། ། སོ་སོའི་མྱུར་བ་དག་པར་འགྱུར། ། ད་ནི་བྱེད་པ་ལོ་འཕོ་དང་། ། ཟླ་བའི་བདག་པོའི་གཟའ་རྣམས་ནི། ། ཤེས་ཕར་བྱ་ཕྱིར་འདི་ལྟར་བྱ། །
ཀུན་འཛིན་ལ་སོགས་འདས་པའི་ལོར། ། རོ་དང་བུ་གས་བརྒྱན་པ་ལ། ། སྲིན་བུག་རྩེ་མོས་བསྒྱུར་བྱས་ཏེ། ། རི་ཟླ་མེ་ཡི་བགོས་རྙེད་ནི། ། ལོགས་སུ་བཞག་ཅིང་ལྷག་མ་ཡང་། ། མཁའ་རོ་མཁའ་རོ་རོ་དང་ནི། ། རི་ཟླ་མེ་ཡི་རིམ་བཞིན་བསྒྱུར། ། སོ་སོར་ལོ་འཕོའི་དཀྱིལ་འཁོར་ནི། ། རི་ཟླ་མེས་བགོས་ལྷག་མེད་ཅིང་། ། ཐོབ་པའི་ནོར་རྣམས་ཆུ་ཚོད་དང་། །
ཆུ་ཀླུང་དབུགས་དང་དཀྱིལ་འཁོར་ཆའོ། ། གཟའ་ཡི་གནས་སུ་མིག་བྱིན་ཞིང་། ། ཆུ་ཚོད་གནས་སུ་མཁའ་མེ་བྱིན། ། ཐོབ་ན་དྲུག་ཅུས་བགོས་པའི་ནོར། ། སྟེང་དུ་བྱིན་ལ་ཐུབ་པས་བགོ ། ལྷག་མ་ལོ་དེའི་བདག་པོའི་གཟའ། ། གཟའ་དང་གཟུགས་དང་དབྱུག་གུར་ཚེས། ། ཆུ་སྲང་གཟུགས་མེད་དབུགས་སུ་གཟུགས། ། རི་ཟླ་མེ་ཡི་ཆ་ཤས་སུ། ། ཟླ་ཉི་བྱིན་པས་ཕྱི་མ་འཆར། །
གཟའ་རེ་ཤར་ནས་སྡོད་པའི་ཡུན། ། དུས་ཀླུ་མིག་གི་ཞག་དང་ནི། ། ཞིབ་པར་རྗེས་འབྲང་ཅུང་ཟད་ཡོད། ། རགས་པར་བྱེད་ན་སྔ་མའི་ཞག ། ཁོ་ནར་ངེས་པའི་འཕོ་མཚམས་ནི། ། ཤེས་པར་བྱ་ཕྱིར་ལོ་བདག་གཟའི། ། ཆུ་ཚོད་གང་ཤར་གནས་གཉིས་བཀོད། ། སྟེང་མ་ཆུ་བོ་འོག་མ་ལ། ། དུས་ཆུས་བསྒྱུར་ནས་མཁའ་རོས་བགོ ། ཐོབ་པ་སྟེང་དུ་བྱིན་པ་དེ། །
གཅིག་ཙམ་འདས་པའི་ཞག་ཡིན་ཞིང་། ། འདས་པའི་ཞག་གྲངས་དེ་ཉིད་ཀྱི། ། དུས་ཀླུ་མིག་གི་ཞག་ལ་སྦྱངས། ། ལྷག་མ་མ་འོངས་ཞག་གྲངས་ཡིན། ། གྲངས་དེ་རྫོགས་རྗེས་ལོ་བདག་ལ། ། ལོ་བདག་བདུན་པའི་འབྲས་བུ་ནི། ། ཉི་མ་མིག་དམར་སྤེན་པ་གསུམ། ། སྡིག་པའི་གཟའ་སྟེ་ཅུང་ཟད་ངན། ། ཟླ་ལྷག་ཕུར་པ་པ་སངས་རྣམས། ། དགེ་བའི་གཟའ་ཏེ་ཅུང་ཟད་བཟང་། །
དེ་ནས་ཟླ་བདག་བརྩི་བའི་ཕྱིར། ། ལོ་བདག་གཟའ་དང་ཆུ་ཚོད་ནི། ། བཅུ་གཉིས་གནས་བཞག་ཁྱིམ་རྣམས་ཀྱི། ། རྟགས་མཚན་འཕྲུལ་མེད་བྱས་ནས་ཀྱང་། ། ལུག་ལ་ཟླ་བ་རི་འབྱུང་སྦྱིན། ། རིག་བྱེད་མེ་དབང་གླང་ལའོ། ། གཟུགས་དང་རི་མདའ་འཁྲིག་པར་སྣོན། ། མཚོ་དང་མེ་འབྱུང་ཀརྐ་ཊ། ། གཟུགས་དང་ལག་མིག་སེང་གེ་ལ། ། བུ་མོ་རིག་བྱེད་རྒྱལ་བ་སྦྱིན། །
རོ་དང་གཟུགས་དབང་སྲང་ལ་སྟེ། ། ཟླ་བ་རི་ཆུ་སྡིག་པ་ལ། ། མེ་དང་མི་བདག་གཞུ་ལ་བྱིན། ། རིག་བྱེད་རི་མེ་ཆུ་སྲིན་ལ། ། དུས་དང་རྒྱ་མཚོ་བུམ་པ་བསྣན། ། མཁའ་དང་མིག་འབྱུང་ཉ་ལའོ། ། ཆུ་ཚོད་མཁའ་རོས་བགོས་ལ་བཅུག ། སྟེང་མ་རིས་དོར་ཟླ་བའི་བདག ། བཟང་ངན་འབྲས་བུ་སྔ་མ་ཤེས། ། དུས་སྦྱོར་ངེས་པར་ཤེས་བྱའི་ཕྱིར། །
ཤམྦྷ་ལ་དང་ཀཻ་ལ་ཤ། ། རྒྱ་ནག་ལི་བོད་འཕགས་ཡུལ་ཏེ། ། ཡུལ་དྲུག་སོ་སོར་དུས་སྦྱོར་ནི། ། འཆར་ཚུལ་མི་འདྲ་ཤམྦྷ་ལར། ། ཉི་དག་གང་ཡིན་དེ་ཉིད་དེ། ། གཞན་རྣམས་སྐར་རྐང་རེ་རེ་བསྣན། ། དེ་ཡི་དུས་སྦྱོར་རགས་པ་རྟོགས། ། ཁྱད་པར་ཕྱོགས་འདིར་ཉེར་མཁོའི་ཕྱིར། ། བོད་ཡུལ་དུས་སྦྱོར་རྩི་འདོད་ན། ། ཉི་མར་གཟུགས་བྱིན་ཡང་ན་ནི། །
ཉི་དག་གཟུགས་བསྲེས་མཁའ་རོས་བསྒྱུར། ། འོག་གི་ཆུ་ཚོད་དང་ལྡན་པ། ། འབྱུང་མེ་ཟླས་ཐོབ་འདས་པའི་ཁྱིམ། ། ལྷག་མ་མཁའ་མེས་བསྒྱུར་བ་ལ། ། ཆུ་སྲང་མིག་གི་བགོས་ཐོབ་གཞུག ། འབྱུང་མེ་ཟླས་ཐོབ་འདས་པའི་ཞག ། ལྷག་མ་མཁའ་རོ་མཁའ་རོ་དང་། ། རོ་དང་འདོད་པས་བསྒྱུར་རྙེད་རྣམས། ། རིམ་བཞིན་ཆུ་ཚོད་ལ་སོགས་སུ། ། ཉི་མ་གནས་པའི་ཁྱིམ་དེ་ཡི། །
འཆར་ཡུན་ཆུ་ཚོད་གང་ཡིན་དེ། ། འདས་ཞག་བསྒྱུར་ལ་མཁའ་མེས་བགོ ། ཐོབ་པ་ནམ་ལངས་སྔ་རོལ་དུ། ། ཁྱིམ་དེའི་འདས་པའི་ཆུ་ཚོད་ཡིན། ། དེ་ཡི་འཆར་ཡུན་ཆུ་ཚོད་ལ། ། ཕྲི་བའི་ལག་མ་མ་འོངས་པའོ། ། འཆར་ཡུན་ཆུ་ཚོད་རེ་མིག་ལྟོས། ། ཉི་མ་གནས་པ་ནས་བརྩམས་པའི། ། ཁྱིམ་དྲུག་སྡོམ་པ་ཉིན་མོའི་ཚད། ། གཞན་དྲུག་མཚན་མོའི་ཚོད་ཡིན་ནོ། །
ཉིན་མོའི་ཁྱིམ་གསུམ་སྔ་དྲོ་དང་། ། དེ་རྗེས་ཁྱིམ་གསུམ་ཕྱི་དྲོའི་ཚད། ། མཚན་མོའང་དེའི་རིགས་པས་སྦྱར། ། འདས་ཞག་ཆུ་སྲང་བཞི་ཡི་བསྒྱུར། ། མཁའ་རོས་བགོས་ཐོབ་ཉིན་མཚན་ལ། ། བྱང་བགྲོད་ལ་བྱིན་ལྷོ་བགྲོད་དང་། ། དེ་ཡིས་མཁའ་རོར་ཕྲི་བའི་ལྷག ། རང་རང་མཚན་མོའི་ཚད་དུ་འགྱུར། ། ད་ནི་ཏཏྐཱལ་བརྩི་འདོད་ན། ། ཐུབ་ཤིང་གྲིབ་མའི་འགོད་གཞི་ནི། །
ཆུ་སྲིན་སྔ་གྲོ་ཕྱི་དྲོ་དག ། མཚུངས་པར་ཆུ་ཚོད་དུས་དང་ཚེས། ། བུམ་སྔ་གཞུ་ཕྱི་ནོར་ལྷ་ཆ། གཞུ་སྔ་བུམ་ཕྱི་རྒྱ་མཚོ་ཡི། ། ཉ་དང་སྡིག་པའི་སྔ་དྲོ་དང་། ། ཕྱི་དྲོ་མཚུངས་པར་རིགས་བྱེད་ཚེ། ། ལུག་སྔ་སྲང་ཕྱི་ནམ་མཁའ་ཉི། ། སྲང་ལྔ་ལུག་ཕྱི་ནམ་མཁའ་སྐྱོན། ། གླང་སྔ་བུ་མོའི་ཕྱི་དྲོ་དང་། ། ཀླུ་ཕྱོགས་བུ་མོའི་ཕྱི་དྲོ་དང་། །
གླང་གི་ཕྱི་དྲོ་ནམ་མཁའ་སྐྱོན། ། འཁྲིག་སྔ་སེང་ཕྱི་ཉི་ཟླ་སྟེ། ། སེང་སྔ་འཁྲིག་ཕྱི་ཐིག་ལེ་ཆ། ། ཀརྐ་སྔ་ཕྱི་དུས་ཉིའོ། ། དེ་ལ་ཐུབ་པའི་ཤིང་བུ་ནི། ། གྲིབ་མར་བཅས་པས་བགོ་བར་བྱ། ། ཐོབ་པའི་ནོར་ནི་ཆུ་ཚོད་དེ། ། སྔ་དྲོ་རི་མོར་གང་ཤར་ཉི། ། འདས་པ་ཡིན་པས་འཆར་ཡུན་གྱི། ། ཆུ་ཚོད་རྣམས་ཀྱི་རིམ་བཞིན་དབྲི། །
ཕྲི་བར་མ་ལྡང་ཏཏྐཱ་ལ། ། ཕྱི་དྲོ་ཡིན་ན་གང་ཤར་དེ། ། མ་འོངས་འབྱོན་རྒྱུ་ཡིན་པས་ན། ། དེའི་ཉིན་མོའི་ཚད་ལ་དབྲི། ། ཕྲི་བའི་ལྷག་མ་འདས་པ་སྟེ། ། འཆར་ཡུན་ཆུ་ཚོད་རིམ་བཞིན་སྦྱངས། ། མ་ལྡང་ལྷག་མ་ཏཏྐཱ་ལ། ། གལ་ཏེ་སྦྱངས་བྱ་ཉུང་བ་ན། ། སྦྱངས་བྱས་སྦྱང་བྱེད་ཕྲི་བའི་ལྷག ། དུས་སྦྱོར་དེ་ཡི་ལུས་པའོ། །
དེ་ལྟར་མྱུར་རྩིས་རྣམ་དག་ཅིང་། ། ཉེ་བར་མཁོ་བ་ཀུན་ཚང་འདི། ། དཔལ་ལྡན་ས་སྐྱའི་ལོ་ཙཱ་བ། ། ཨཱནནྡ་ཡིས་ཉེ་བར་སྦྱར། ། དགེ་བས་མཐའ་ཡས་ལུས་ཅན་ཀུན། ། མི་ཤེས་དྲི་མ་ཀུན་བསལ་ཏེ། ། ཡེ་ཤེས་སྣང་བ་ཆེར་རྒྱས་པའི། ། རྡོ་རྗེ་བཞི་ལྡན་མྱུར་ཐོབ་ཤོག། །། ཨེ་ཝཾ།། །། PAGE * MERGEFORMAT 2 ས་ལོ་ཆེན་པོ་འཇམ་དབྱངས་ཀུན་དགའ་བསོད་ནམས།
མྱུར་རྩིས་རྣམ་དག་སྐྱོན་མེད་ཉེར་མཁོ་ཀུན་གསལ། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
