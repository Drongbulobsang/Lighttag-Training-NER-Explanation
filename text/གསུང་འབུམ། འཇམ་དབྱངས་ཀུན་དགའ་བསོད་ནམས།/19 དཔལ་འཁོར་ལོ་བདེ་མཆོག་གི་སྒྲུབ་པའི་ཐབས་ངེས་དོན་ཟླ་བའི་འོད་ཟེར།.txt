གསུང་འབུམ། འཇམ་དབྱངས་ཀུན་དགའ་བསོད་ནམས།（གློག་ཀླད་པར་མ།）
པོད ༡༩
དཔལ་འཁོར་ལོ་བདེ་མཆོག་གི་སྒྲུབ་པའི་ཐབས་ངེས་དོན་ཟླ་བའི་འོད་ཟེར།
༄༅། །དཔལ་འཁོར་ལོ་བདེ་མཆོག་གི་སྒྲུབ་པའི་ཐབས་ངེས་དོན་ཟླ་བའི་འོད་ཟེར་ཞེས་བྱ་བ་བཞུགས་སོ།། རྒྱ་གར་སྐད་དུ། ཤྲཱི་ཙཀྲ་སམྦ་ར་དྭ་ཥཥྠི་དེ་བ་ས་དྷ་ཀ་ནིཤྩི་ཏཱཏྠ་ཙནྡྲ་པྲ་བྷ་སིདྡྷི་ར་སཱ་ཡ་ན་ནཱ་ལ། བོད་སྐད་དུ། དཔལ་འཁོར་ལོ་སྡོམ་པ་ལྷ་དྲུག་ཅུ་རྩ་གཉིས་ཀྱི་སྒྲུབ་པའི་ཐབས་ངེས་དོན་ཟླ་བའི་འོད་ཟེར་གྲུབ་པའི་བཅུད་ལེན་ཞེས་བྱ་བ། རྗེ་བཙུན་མཁྱེན་པའི་གཏེར་ལ་ཕྱག་འཚལ་ལོ། ། རབ་བརྗིད་ཆར་སྤྲིན་སྔོན་པོའི་དཔལ་འཛིན་ཟག་མེད་བདེ་བའི་འོད་དཀར་འཕྲོ། ། ཀུན་ལ་རྗེས་བརྩེའི་སྤྱན་མིག་དམར་ལྡན་རལ་པའི་ཕྲེང་བ་སྟེང་དུ་བརྫེས། ། བྱང་ཆུབ་སེམས་ཀྱི་ཟླ་བའི་ཅོད་པན་ཚད་མེད་རང་བཞིན་ཞལ་མངའ་ཞིང་། ། རྟེན་འབྲེལ་ཐུགས་ཆུད་ཕྱག་གི་ཡལ་ག་བདེན་གཉིས་ཞབས་ཅན་གང་དེར་འདུད། །
ཤིན་ཏུ་ཆེས་ཟབ་འཁོར་ལོ་སྡོམ་པའི་ལམ། ། རྨད་བྱུང་བརྒྱུད་པའི་གཙོ་བོ་ས་སྐྱ་པའི། ། བཀའ་སྲོལ་དྲི་མེད་བླ་མའི་མན་ངག་བཞིན། ། ཐུན་མོང་མ་ཡིན་རིམ་པ་འདིར་བཤད་བྱ། ། འདིར་འཁོར་ལོ་བདེ་མཆོག་སློབ་དཔོན་ནག་པོ་སྤྱོད་པའི་རྡོ་རྗེའི་ལུགས་བཞིན་ཉམས་སུ་བླང་བ་ལ་དོན་གསུམ་སྟེ། སྦྱིན་བྱ་དབང་བཞི་དང་། ཉམས་སུ་བླང་བྱ་རིམ་པ་གཉིས་དང་། དྲོད་ཐོབ་ནས་སྤྱོད་པས་མཚམས་སྦྱར་ཏེ་འབྲས་བུ་ཕྱག་རྒྱ་ཆེན་པོ་མངོན་དུ་བྱ་བའོ། ། དང་པོ་དང་ཕྱི་མ་གཉིས་ནི་ལོགས་སུ་ཤེས་པར་བྱ་ཞིང་། ལམ་གྱི་དངོས་གཞི་རིམ་པ་གཉིས་བསྒོམ་པའི་ཚུལ་ལ་གསུམ་སྟེ།
སྔོན་འགྲོ། དངོས་གཞི། རྗེས་ཀྱི་བྱ་བ་དང་གསུམ་ལས། དང་པོ་ལ་གཉིས། ཐུན་མོང་གི་སྔོན་འགྲོ་དང་། ཁྱད་པར་གྱི་སྔོན་འགྲོའོ། ། དང་པོ་ལ་བཞི་སྟེ། སྐྱབས་སུ་འགྲོ་བ། ཚད་མེད་བསྒོམ་པ། སེམས་བསྐྱེད་པ།
རྡོ་རྗེ་སེམས་དཔའི་བསྒོམ་བཟླས་སོ། ། དང་པོ་ནི། མདུན་གྱི་ནམ་མཁར་སེང་གེས་བཏེགས་པའི་རིན་པོ་ཆེའི་ཁྲིའི་སྟེང་དུ། དབུས་སུ་རྩ་བའི་བླ་མ་འཁོར་ལོ་བདེ་མཆོག་གི་རྣམ་པ་ལ། སྙིང་པོའི་རྣལ་འབྱོར་མ་བཞི། སྐུ་གསུང་ཐུགས་ཀྱི་ལྷ། སྒོ་མཚམས་མ་བརྒྱད་རྣམས་ཀྱིས་བསྐོར་བ། གཙོ་བོའི་བརྒྱབ་ཁཎྜ་རོ་ཧིའི་མདུན་དུ་ཆོས་པོ་ཏི་བྲག་རི་བརྩེགས་པ་ལྟ་བུ་སྟེ། དེ་ཡང་གཙོ་བོ་ནི་བླ་མ་དང་སངས་རྒྱས་དཀོན་མཆོག་གི་ངོ་བོ། ཆོས་པོ་ཏིའི་རྣམ་པ་ནི་ཆོས་དཀོན་མཆོག
འཁོར་རྣམས་ནི་དགེ་འདུན་དཀོན་མཆོག་གི་རང་བཞིན་དུ་མོས་ལ། བདག་དང་འགྲོ་བ་ཁམས་གསུམ་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་དུས་འདི་ནས་བཟུང་སྟེ། ཇི་སྲིད་བྱང་ཆུབ་སྙིང་པོ་ལ་མཆིས་ཀྱི་བར་དུ། ཕྱོགས་བཅུ་དུས་གསུམ་གྱི་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་ཡོན་ཏན་ཕྲིན་ལས་ཐམས་ཅད་ཀྱི་ངོ་བོ། ཆོས་ཀྱི་ཕུང་པོ་སྟོང་ཕྲག་བརྒྱད་ཅུ་རྩ་བཞིའི་འབྱུང་གནས། འཕགས་པའི་དགེ་འདུན་ཐམས་ཅད་ཀྱི་མངའ་བདག རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ལ་སྐྱབས་སུ་མཆིའོ། ། རྫོགས་པའི་སངས་རྒྱས་བཅོམ་ལྡན་འདས་རྣམས་ལ་སྐྱབས་སུ་མཆིའོ། ། དམ་པའི་ཆོས་རྣམས་ལ་སྐྱབས་སུ་མཆིའོ། ། འཕགས་པའི་དགེ་འདུན་རྣམས་ལ་སྐྱབས་སུ་མཆིའོ། །
ཉི་ཤུ་རྩ་གཅིག བླ་མ་དང་དཀོན་མཆོག་རིན་པོ་ཆེ་རྣམ་པ་གསུམ་ལ་བདག་ཕྱག་འཚལ་ཞིང་སྐྱབས་སུ་མཆིའོ། ། ཁྱེད་རྣམས་ཀྱི་བདག་གིས་རྒྱུད་བྱིན་གྱིས་བརླབ་ཏུ་གསོལ། སེམས་ཀྱིས་གཙོ་བོ་བླ་མ་འོད་སྔོན་པོར་ཞུ། རང་གི་སྙིང་གར་ཐིམ། ཡིད་ཀྱི་སྡིག་སྒྲིབ་དག ཐུགས་ཀྱི་བྱིན་རླབས་ཞུགས། ཆོས་པོ་ཏི་འོད་དམར་པོར་ཞུ། མགྲིན་པར་ཐིམ། ངག་གི་སྒྲིབ་པ་དག
གསུང་གི་བྱིན་རླབས་ཞུགས། འཁོར་གྱི་ལྷ་རྣམས་འོད་དཀར་པོར་ཞུ། དཔྲལ་བར་ཐིམ། ལུས་ཀྱི་སྒྲིབ་པ་དག སྐུའི་བྱིན་རླབས་ཞུགས་པར་བསམ་མོ། ། གཉིས་པ་ཚད་མེད་བཞི་བསྒོམ་པ་ནི། རང་གི་ཞལ་བཞི་ལས། སོ་སོའི་ཁ་དོག་དང་མཐུན་པའི་འོད་ཟེར་སྤྲོས། སེམས་ཅན་ཚད་མེད་བཞི་ལ་བཀོད་པར་བསམ་ལ། སེམས་ཅན་ཐམས་ཅད་བདེ་བ་དང་བདེ་བའི་རྒྱུད་དང་ལྡན་པར་གྱུར་སོགས་སྤྱི་ལྟར་རོ། །
རྗེ་ས་ཆེན་གྱི་ཚད་མེད་བཞི་འདིར་མི་བྱ་ཞེས་པའི་དོན། ལུ་ཧི་པ་ལྟར་སྔགས་དང་ཕྱག་རྒྱར་བཅས་པ་འདིར་མི་བྱ་ཞེས་པའོ། ། གསུམ་པ་སེམས་བསྐྱེད་པ་ནི། སྔགས་ཀྱི་སྐུ་རུ་གྱུར་པ་ཡི། ། བདག་ནི་ཧེ་རུ་ཀར་བྱས་ནས། ། སེམས་ཅན་ཐམས་ཅད་ཧེ་རུ་ཀའི། ། གོ་འཕང་མཆོག་ལ་དགོད་པར་བྱ། ། གསུམ། བཞི་པ་རྡོ་རྗེ་སེམས་དཔའི་བསྒོམ་བཟླས་ནི། རང་འཁོར་ལོ་སྡོམ་པར་གསལ་བའི་སྤྱི་བོར་པདྨ་དང་ཟླ་བའི་སྟེང་དུ་སྐད་ཅིག་གིས་བཅོམ་ལྡན་འདས་རྡོ་རྗེ་སེམས་དཔའ་དཔལ་ཧེ་རུ་ཀ་སྐུ་མདོག་དཀར་པོ་ཞལ་གཅིག
ཕྱག་གཉིས་ཀྱིས་རྡོ་རྗེ་དང་དྲིལ་བུ་འཛིན་པས་ཡུམ་ལ་འཁྱུད་པ། རུས་པའི་རྒྱན་དྲུག་གིས་བརྒྱན་ཅིང་ཞབས་རྡོ་རྗེའི་དཀྱིལ་མོ་དཀྲུང་གིས་བཞུགས་པ། དེའི་པང་ན་ཡུམ་རྡོ་རྗེ་སྙེམས་མ་སྐུ་མདོག་དཀར་མོ་གྲི་གུག་དང་ཐོད་པ་འཛིན་པ། ཕྱག་རྒྱ་ལྔས་བརྒྱན་པ་དང་མཉམ་པར་སྦྱོར་བའི་ཡབ་ཀྱི་ཐུགས་ཁར་ཟླ་བའི་སྟེང་དུ་ཧཱུྃ་དཀར་པོ། ། དེ་ལས་འོད་ཟེར་འཕྲོས་ཕྱོགས་བཅུའི་དེ་བཞིན་གཤེགས་པ་ཐམས་ཅད་ཀྱི་ཐུགས་ཀྱི་སྙིང་པོ་ཡེ་ཤེས་ཀྱི་བདུད་རྩི་སྤྱན་དྲངས་ནས་ཧཱུྃ་ལ་ཐིམ། བཅོམ་ལྡན་འདས་བདག་དང་སེམས་ཅན་ཐམས་ཅད་ཀྱི་ཚེ་འཁོར་བ་ཐོག་མ་མེད་པ་ནས་བསགས་པའི་སྡིག་སྒྲིབ་ཉེས་ལྟུང་དྲི་མའི་ཚོགས་ཐམས་ཅད་རྩ་བ་ནས་བྱང་ཞིང་དག་པར་བྱིན་གྱིས་བརླབ་ཏུ་གསོལ། ཞེས་གསོལ་བ་བཏབ་པས་ཧཱུྃ་ལས་བདུད་རྩི་བབས་ཡབ་ཀྱི་སྐུ་གང་རྡོ་རྗེའི་ལམ་བརྒྱུད། ཡུམ་གྱི་པདྨར་བབས་ཡུམ་གྱི་སྐུ་གང་། ཡབ་ཡུམ་གཉིས་ཀའི་སྐུ་ཐམས་ཅད་ལས་བདུད་རྩིའི་རྒྱུན་བབས། བདག་གི་སྤྱི་གཙུག་ནས་ཞུགས་པས་ལས་ངན་སྡིག་སྒྲིབ་ཐམས་ཅད་དུད་ཁུ་དང་རྣག་ཁྲག་གི་རྣམ་པས་བཤང་གཅི་གཉིས་དང་རྐང་མཐིལ་གཉིས་ནས་ཐོན།
ཤུལ་ཐམས་ཅད་བདུད་རྩི་དཀར་པོས་ཁེངས་པར་བསམ་ལ། ཨོཾ་ཤྲཱི་བཛྲ་ཧེ་རུ་ཀ་ས་མ་ཡ། མ་ནུ་པཱ་ལཱ་ཡ། བཛྲ་ཧེ་རུ་ཀ་ཏྭེ་ནོ་པ་ཏིཥྛ། དྲྀ་ཌྷོ་མེ་བྷ་བ། སུ་ཏོ་ཥྱོ་མེ་བྷ་བ། ཨ་ནུ་རཀྟོ་མེ་བྷ་བ། སུ་པོ་ཥྱོ་མེ་བྷ་བ། སརྦ་སིདྡྷི་མྨེ་པྲ་ཡཙྪ། སརྦ་ཀརྨ་སུ་ཙ་མེ།
ཙིཏྟཾ་ཤྲཱི་ཡཾ་ཀུ་རུ་ཧཱུྃ། ཧ་ཧ་ཧ་ཧ་ཧོ་བྷ་ག་ཝཱན་བཛྲ་ཧེ་རུ་ཀ མཱ་མེ་མུཉྩ་བཛྲ་ཧེ་རུ་ཀོ་བྷ་བ། མ་ཧཱ་ས་མ་ཡ་ས་ཏྭ་ཨཱཿཧཱུྃ་ཕཊ། ཉི་ཤུ་རྩ་གཅིག བདག་ནི་མི་ཤེས་རྨོངས་པ་སྟེ། ། དམ་ཚིག་ལས་ནི་འགལ་ཞིང་ཉམས། ། བླ་མ་མགོན་པོས་སྐྱབས་མཛོད་ཅིག གཙོ་བོ་རྡོ་རྗེ་འཛིན་པ་སྟེ། ཐུགས་རྗེ་ཆེན་པོའི་བདག་ཉིད་ཅན། །
འགྲོ་བའི་གཙོ་ལ་བདག་སྐྱབས་མཆི། ། སྐུ་གསུང་ཐུགས་རྩ་བ་དང་ཡན་ལག་གི་དམ་ཚིག་ཉམས་པ་ཐམས་ཅད་མཐོལ་ལོ་བཤགས་སོ། སྡིག་སྒྲིབ་ཉེས་ལྟུང་དྲི་མའི་ཚོགས་ཐམས་ཅད་རྩ་བ་ནས་བྱང་ཞིང་དག་པར་བྱིན་གྱིས་བརླབ་ཏུ་གསོལ། ཞེས་གསོལ་བ་བཏབ་པས་རྡོ་རྗེ་སེམས་དཔའ་ཡབ་ཡུམ་འོད་དུ་ཞུ་ནས་རང་ལ་ཐིམ་པས་རང་གི་ལུས་ཤེལ་སྒོང་གཡའ་དག་པ་ལྟ་བུར་གྱུར། གཉིས་པ་ཁྱད་པར་གྱི་སྔོན་འགྲོ་ལ་བཞི། དགའ་བ་གསུམ་དྲན་པ། བསོད་ནམས་ཀྱི་ཚོགས་བསགས་པ། ཡེ་ཤེས་ཀྱི་ཚོགས་བསགས་པ། སྲུང་བའི་འཁོར་ལོ་བསྒོམ་པའོ། ། དང་པོ་ནི།
ཤྲཱི་ཧེ་རུ་ཀ྅ཧཾ། ལན་གསུམ། ཤྲཱི་ནི་གཉིས་མེད་ཡེ་ཤེས་ཏེ། ། ཧེ་ནི་རྒྱུ་སོགས་སྟོང་པ་ཉིད། ། རུ་ནི་ཚོགས་དང་བྲལ་བ་སྟེ། ། ཀ་ནི་གང་དུའང་མི་གནས་པ། ། དོན་དེ་དང་ལྡན་པའི་བདག་ཉིད་དོ། ། རང་གི་སྙིང་གར་ཨཱ་དཀར་པོ་རྣམ་པར་མི་རྟོག་པའི་ཡེ་ཤེས་ལས་བྱུང་བའི་ཟླ་བའི་དཀྱིལ་འཁོར་དག་པ་འཇིག་རྟེན་པའི་ཡེ་ཤེས་ཀྱི་ངོ་བོའི་སྟེང་དུ། རང་གི་སེམས་གཟུང་འཛིན་དང་བྲལ་བའི་ཧཱུྃ་དུ་གསལ་བའི་ཞབས་ཀྱུ་བྱ་བ་གྲུབ་པ། ཁོག་པ་སོ་སོར་རྟོག་པ།
མགོ་བོ་མཉམ་པ་ཉིད། ཟླ་ཚེས་མེ་ལོང་ལྟ་བུ། ཐིག་ལེ་ཆོས་དབྱིངས་ཡེ་ཤེས་ཏེ་ཡེ་ཤེས་ལྔའི་ངོ་བོ། ཧཱུྃ་དེ་ལས་འོད་འཕྲོས་རང་གི་ལུས་ཀྱི་ནང་ཐམས་ཅད་གང་བས། ལུས་ངག་ཡིད་གསུམ་གྱི་སྡིག་སྒྲིབ་སྦྱངས། རང་ཉིད་ཧེ་རུ་ཀ་ཞལ་བཞི་ཕྱག་བཅུ་གཉིས་པ་ཡུམ་རྡོ་རྗེ་ཕག་མོ་དང་མཉམ་པར་སྦྱོར་བའི་སྐུ་ཅན་དུ་གྱུར། གཉིས་པ་བསོད་ནམས་ཀྱི་ཚོགས་བསགས་པ་ནི། འོད་ཟེར་ཕྱིར་འཕྲོས་པས་རང་བཞིན་གྱི་གནས་ནས་དཔལ་འཁོར་ལོ་བདེ་མཆོག་ལྷ་དྲུག་ཅུ་རྩ་གཉིས་ཀྱི་དཀྱིལ་འཁོར་གྱི་སྟེང་གི་ཆ་ལ་རྩ་བའི་བླ་མ་རྡོ་རྗེ་ཆོས་ཀྱི་རྣམ་པ་ལ་བརྒྱུད་པའི་བླ་མ་རྣམས་ཀྱིས་བསྐོར་བ་མདུན་གྱི་ནམ་མཁར་ཕཻཾ། བཛྲ་ས་མཱ་ཛཿ ན་མོ་གུ་རུ་བྷྱཿ
ན་མཿཤྲཱི་ཙཀྲ་སམྦ་ར་མཎྜལ་ས་པ་རི་ཝཱ་རེ་བྷྱཿ ཨོཾ་སརྦ་ཏ་ཐཱ་ག་ཏ་ཤྲཱི་ཙཀྲ་སམྦ་ར་མཎྜལ་ས་པ་རི་ཝཱ་ར། ཨརྒྷཾ། པཱ་དྱཾ། པུཥྤཾ། དྷཱུ་པཾ། ཨཱ་ལོ་ཀཾ གནྡྷཾ། ནཻ་བི་དྱཾ། ཤཔྟ་པྲ་ཏཱིཙྪ་སྭཱ་ཧཱ།
ཕྱི་མཆོད་དོ། ། ཡིད་ལས་བྱུང་བའི་མཆོད་པ་ནི། གང་བའི་ཕྱག་རྒྱ་སྤྱི་བོར་བཅིངས་ལ། ན་མོ་ཆོས་ཀྱི་དབྱིངས་ཀྱི་བྱིན་རླབས་དང་། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་ཐུགས་རྗེ་རྣམ་པར་དག་པའི་བྱིན་རླབས་དང་། གསང་སྔགས་དང་ཕྱག་རྒྱའི་མཐུ་དང་། བདག་གི་མོས་པ་དང་། ཏིང་ངེ་འཛིན་དང་། སྨོན་ལམ་གྱི་དབང་གིས་འཇིག་རྟེན་གྱི་ཁམས་ན་བདག་པོས་ཡོངས་སུ་མ་བཟུང་བའི་མཆོད་པའི་བྱེ་བྲག་ཇི་སྙེད་ཡོད་པ་དང་། གཞན་ཡང་བྱང་ཆུབ་སེམས་དཔའ་ཀུན་ཏུ་བཟང་པོའི་རྣམ་པར་ཐར་པ་ལས་བྱུང་བའི་མཆོད་པའི་སྤྲིན་གྱི་ཕུང་པོ་ལྟ་བུ་བསམ་གྱིས་མི་ཁྱབ་པ་ཞིག
བླ་མ་དང་དཀྱིལ་འཁོར་གྱི་འཁོར་ལོ་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་སྤྱན་ལམ་དུ་འབྱུང་ཞིང་རྒྱས་པར་གྱུར་ཅིག སེ་གོལ་གཅིག་གཏོག ཡང་སྔར་གྱི་ཕྱག་རྒྱ་སྙིང་གར་བཅས་ལ། ཨོཾ་སརྦ་བིཏ་པཱུ་ར་པཱུ་ར། སཱུ་ར་སཱུ་ར། ཨཱ་ཝརྟྟ་ཡ། ཨཱ་ཝརྟྟ་ཡ་ཧོཿ ན་མསྶ་མཱནྟ། བུདྡྷཱ་ནཱན། ཨ་བིསྨ་ཡེ།
སྥ་ར་ཎ། ཨི་མཾ། ག་ག་ན་ཁཾ། དྷརྨ་དྷཱ་ཏུ། ཨ་ཀཱ་ཤ། ས་མཱནྟ་མཾ། སརྦ་ཏ་ཐཱ་ག་ཏ། པརྵ་དྷ་ལ། མཎྜ་ལེ། མ་མ་པྲ་ཎི་དྷ་ན།
པུཎྱ། ཛྙཱ་ན། བ་ལེ་ན། སརྦ་ཏ་ཐཱ་ག་ཏ། བནྡ་ནི། སྭསྡྱ། བ་ལེ་ན་ཙ་སྭཱ་ཧཱ། ཕྱག་རྒྱ་བཀྲོལ་ལ་སེ་གོལ་ལན་གཉིས་སུ་གཏོག་གོ ། དཀོན་མཆོག་གསུམ་ལ་བདག་སྐྱབས་མཆི། ། སོགས་ཡན་ལག་བདུན་པ་སྤྱི་འགྲོ།
ལན་གསུམ། ཛཿཧཱུྃ་བཾ་ཧོཿ ཚོགས་ཞིང་རྣམས་རང་ལ་ཐིམ། གསུམ་པ་ཡེ་ཤེས་ཀྱི་ཚོགས་བསགས་པ་ནི། ཕྱི་ནང་གི་ཆོས་ཐམས་ཅད་རང་གི་སེམས་སུ་ཤེས་པར་བྱས་ཏེ། ཨོཾ་སྭ་བྷཱ་ཝ་ཤུདྡྷ་སརྦ་དྷརྨྨཱ་སྭ་བྷཱ་ཝ་ཤུདྡྷོ྅་ཧཾ། སེམས་དེ་ཡང་རང་བཞིན་ཅིར་ཡང་མ་གྲུབ་པའི་སྟོང་པ་ཉིད་དོ། ། ཨོཾ་ཤཱུནྱ་ཏཱ་ཛྙཱ་ན་བཛྲ་སྭ་བྷཱ་ཝ་ཨཱཏྨ་ཀོ྅་ཧཾ། བཞི་པ་སྲུང་བའི་འཁོར་ལོ་བསྒོམ་པ་ནི། སྟོང་པའི་ངང་ལས་རང་གི་སེམས་ཀྱི་རྣམ་སྤྲུལ་གྱིས་སྤྲུལ་པའི་ནམ་མཁར་ནཱ་ད།
ཐིག་ལེ། ཟླ་ཚེས། མགོ་བོ། ཁོག་པ། ཞབས་ཀྱུ། ཧཱུྃ་དུ་གྱུར། དེ་ལས་འོག་ཏུ་པཾ་རཾ་ཧཱུྃ་རྣམས་ཆད་དེ། པདྨ་ཉི་མ་སྣ་ཚོགས་རྡོ་རྗེ། ཤར་སྔོ། བྱང་ལྗང་།
ནུབ་དམར། ལྷོ་སེར། ལྟེ་བ་མཐིང་ནག་ལ་ཧཱུྃ་གིས་མཚན་པར་གྱུར། སྣ་ཚོགས་རྡོ་རྗེའི་ལྟེ་བའི་ཧཱུྃ་ལས་སྟེང་དང་། ཤར་དུ་ཁྭ་གདོང་མ་རེ་རེ། བྱང་དུ་འུག་གདོང་མ། ནུབ་དང་འོག་ཏུ་ཁྱི་གདོང་མ་རེ་རེ། ལྷོར་ཕག་གདོང་མ། ཤར་ལྷོར་གཤིན་རྫེ་བརྟན་མ། ལྷོ་ནུབ་ཏུ་གཤིན་རྗེ་ཕོ་ཉ་མ།
ནུབ་བྱང་དུ་གཤིན་རྗེ་མཆེ་བ་མ། བྱང་ཤར་དུ་གཤིན་རྗེ་འཇོམས་མ་རྣམས་སྤྲོས་ནས་བགེགས་ཐམས་ཅད་ཚར་བཅད་པའི་ལས་མཛད། ལུས་ཀྱི་ལག་པ་གཡོན་པའི་སྡིགས་མཛུབ་སེ་གོལ་ཕྱོགས་གཡོན་སྐོར་དང་། མཚམས་གཡས་སྐོར་དུ་བསྟན་ཅིང་། ངག་ཏུ་ཨོཾ་སུམྦྷ་ནི་སུམྦྷ་ཧཱུྃ་ཧཱུྃ་ཕཊ། ཨོཾ་གྲྀཧྞ་གྲྀཧྞ་ཧཱུྃ་ཧཱུྃ་ཕཊ། ཨོཾ་གྲིཧྞ་པ་ཡ། གྲྀཧྞ་པ་ཡ་ཧཱུྃ་ཧཱུྃ་ཕཊ། ཨོཾ་ཨཱ་ན་ཡ་ཧོ། བྷ་ག་ཝཱན་བིདྱ་རཱ་ཛ་ཧཱུྃ་ཧཱུྃ་ཕཊ།
ཡང་ཧཱུྃ་ལས་འོད་ཟེར་འཕྲོས་པས། འོག་རྡོ་རྗེའི་ས་གཞི། ཁོར་ཡུག་རྡོ་རྗེའི་ར་བ་དང་དྲ་བ། སྟེང་རྡོ་རྗེའི་གུ་དང་བླ་བྲེ། ཕྱི་རོལ་ཀུན་ཏུ་མེའི་དྲ་བ་དང་། ཡེ་ཤེས་ཀྱི་མེ་རབ་ཏུ་འབར་བའི་སྲུང་བའི་འཁོར་ལོར་གྱུར། ཨོཾ་མེ་དཱི་ནི་བཛྲི་བྷ་བ་བནྡྷ་ཧཱུྃ་ལཾ་ཧཱུྃ། ཨོཾ་བཛྲ་པྲ་ཀ་ར་ཧཱུྃ་བཾ་ཧཱུྃ། ཨོཾ་བཛྲ་པཉྩ་ར་ཧཱུྃ་ཡཾ་ཧཱུྃ། ཨོཾ་བཛྲ་བཱི་ཏ་ན་ཧཱུྃ་ཁཾ་ཧཱུྃ།
ཨོཾ་བཛྲ་ས་ར་ཛཱ་ལ་ཏྲཾ་སཾ་ཏཾ། ཨོཾ་བཛྲ་ཛྭ་ལ་ཨ་ན་ལཱ་རྐ་ཧཱུྃ་རཾ་ཧཱུྃ། ཕྱག་རྒྱ་སྔ་མ་ཕྱོགས་ཀུན་ཏུ་སྟོན་ཅིང་། སྔགས་རྣམས་རེ་རེ་བཞིན་ཚར་གསུམ་རེ་བརྗོད་དོ། ། སླར་ཡང་སྣ་ཚོགས་རྡོ་རྗེའི་ལྟེ་བའི་ཧཱུྃ་ལས་རྡོ་རྗེ་ཕུར་བུ་དང་ཐོ་བའི་ཚོགས་སྤྲོས་ནས་ཕོ་ཉ་རྣམས་ཀྱི་ཕྱག་ཏུ་གཏད་ཅིང་། ཕོ་ཉ་རྣམས་ལས་ཀྱང་རང་འདྲའི་སྤྲུལ་པ་ལྕགས་ཀྱུ་དང་ཞགས་པ་ཐོགས་པ་དཔག་མེད་སྤྲོས་ཏེ། ཕྱོགས་བཅུའི་བགེགས་ཐམས་ཅད་བཀུག དཀར་པོའི་ཕྱོགས་རྣམས་སྐྱབས་སུ་འགྲོ་བ་དང་། སེམས་བསྐྱེད་པ་ལ་བཀོད། ནག་པོའི་ཕྱོགས་རྣམས་ཀྱི་སྤྱི་བོར་ཕུར་བུས་བཏབ།
ལག་གཡོན་རྡོ་རྗེ་ཁུ་ཚུར་དང་། གཡས་པའི་སོར་མོ་དབུས་མ་གསུམ་གཤིབས་ཏེ་སྒྲེང་། མཐེ་བོང་གི་མཐེའུ་ཆུང་མནན་པས་ཕུར་བུ་བརྡུང་པའི་ཚུལ་བྱ་ཞིང་། ངག་ཏུ། ཨོཾ་གྷ་གྷ། གྷཱ་ཏ་ཡ་གྷཱ་ཏ་ཡ་སརྦ་དུཥྚཾ་ཕཊ། ཀཱི་ལ་ཡ། ཀཱི་ལ་ཡ་སརྦ་པཱ་པཾ་ཧཱུྃ་ཕཊ། བཛྲ་ཀཱི་ལ་ཡ། བཛྲ་དྷ་རོ་ཨཱ་ཛྙཱ་པ་ཡ་ཏི།
སརྦ་བིགྷྣཱན་ཀཱ་ཡ་ཝཱཀྐ་ཙིཏྟ་བཛྲ་ཀཱི་ལ་ཡ་ཧཱུྃ་ཕཊ། ཨོཾ་བཛྲ་མུཏྐ་ར་བཛྲ་ཀཱི་ལ་ཡ་ཨཱ་ཀོ་ཊ་ཡ་ཧཱུྃ་ཕཊ། ཕོ་ཉ་རྣམས་རྡོ་རྗེ་ར་བའི་ཁ་ཁྱེར་ལ་འཁོད་ནས་བསྒྲུབས་པ་པོ་སངས་རྒྱས་ཀྱི་བར་སྲུང་བར་མཛད། སྔོན་འགྲོའི་རྣལ་འབྱོར་བསྒོམ་པའོ། ། སྤྱི་དོན་གཉིས་པ་ལམ་གྱི་དངོས་གཞི་རིམ་པ་གཉིས་ཀྱི་རྣལ་འབྱོར་བསྒོམ་པ་ལ་གཉིས། ཐ་མལ་གྱི་སྣང་ཞེན་བཟློག་པའི་ཕྱིར་བསྐྱེད་པའི་རིམ་པ་བསྒོམ་པ་དང་། ལྷའི་སྣང་བའང་ཡེ་ཤེས་སུ་ཤེས་པར་བྱ་བའི་རྫོགས་པའི་རིམ་པ་བསྒོམ་པའོ། དང་པོ་ལ་གཉིས། རྟེན་གཞལ་ཡས་ཁང་བསྐྱེད་པ་དང་། བརྟེན་པ་ལྷ་བསྐྱེད་པའོ། །
དང་པོ་ནི། དེ་ལྟ་བུའི་སྲུང་བའི་འཁོར་ལོའི་ནང་དུ། ཨེ་ལས་ཆོས་ཀྱི་འབྱུང་གནས་གྲུ་གསུམ། ཕྱི་དཀར་ལ་ནང་དམར་བ་གདེངས་ཀ་ཆེ་བ་གྱེན་དུ་བསྟན་པ། རྩ་བ་ཕྲ་བ་ཐུར་དུ་ཟུག་པའི་ནང་དུ་ལཾ་ལས་སའི་དཀྱིལ་འཁོར། བཾ་ལས་ཆུ། རཾ་ལས་མེ། ཡཾ་ལས་རླུང་། དེའི་སྟེང་དུ་སུཾ་ལས་རི་རབ་ཐིག་ལེ་སེར་པོ་དང་བཅས་པ་སོ་སོའི་ས་བོན་གྱིས་མཚན་པ། དེ་རྣམས་དང་རང་གི་སེམས་སྣང་རོ་གཅིག་ཏུ་འདྲེས་པ་ལས།
འོག་ཏུ་ཡཾ་ལས་རླུང་གི་དཀྱིལ་འཁོར་ལྗང་སྔོན་གཞུའི་དབྱིབས་ཅན་ཡཾ་དང་བ་དན་གྱིས་མཚན་པ། དེའི་སྟེང་དུ་རཾ་ལས་མེའི་དཀྱིལ་འཁོར་གྲུ་གསུམ་དམར་པོ་རཾ་དང་མེ་འབར་བས་མཚན་པ། དེའི་སྟེང་དུ་བཾ་ལས་ཆུའི་དཀྱིལ་འཁོར་དཀར་པོ་ཟླུམ་པོ་བཾ་དང་བུམ་པས་མཚན་པ། དེའི་སྟེང་དུ་ལཾ་ལས་སའི་དཀྱིལ་འཁོར་སེར་པོ་གྲུ་བཞི་ལཾ་དང་རྡོ་རྗེ་ཕྱེད་པས་མཚན་པའི་སྟེང་དུ་སུཾ་ལས་རིའི་རྒྱལ་པོ་རི་རབ། ཤར་ཤེལ། ལྷོ་བཻ་ཌཱུརྻ། ནུབ་པདྨ་རཱ་ག བྱང་གསེར་གྱི་རང་བཞིན་ལས་གྲུབ་པ། གྲུ་བཞི། བང་རིམ་བཞི།
ལྕོག་བརྒྱད་དང་ལྡན་པའི་སྟེང་དུ། བྷྲཱུྃ་ལས་སྣ་ཚོགས་པདྨ་ཉི་མ་སྣ་ཚོགས་རྡོ་རྗེའི་སྟེགས་བུ་ལ་གནས་པའི་རིན་པོ་ཆེའི་གཞལ་ཡས་ཁང་པ། གྲུ་བཞི་པ། སྒོ་བཞི་པ། ནང་ནས་རིམ་པ་བཞིན་དུ་སྔོན་པོ། དཀར་པོ། སེར་པོ། དམར་པོ། ལྗང་ཁུའི་རྩིག་པ་རིམ་པ་ལྔ་དང་ལྡན་པ། དེའི་སྟེང་དུ་རིན་པོ་ཆེའི་ཕ་གུ་སེར་པོས་བསྐོར་བའི་སྟེང་དུ།
རིན་པོ་ཆེའི་བྲེ་ཕུལ་གྱི་སྟེང་། གསེར་གྱི་སྐེ་རགས་བཞིའི་ཕྱི་ངོས་སུ་ཆུ་སྲིན་མ་ཀ་རའི་ཁ་ནས་བྱུང་བའི་མུ་ཏིག་གི་དྲ་བ་དང་དྲ་བ་ཕྱེད་པ་དང་། མེ་ཏོག་གི་ཕྲེང་བ་དང་། དྲིལ་བུ་གཡེར་ཁ་དང་ཟླ་བ་རླུང་གི་བསྐྱོད་པ་དང་། རྔ་ཡབ་ནོར་བུའི་ཡུ་བ་ཅན་འཕྱང་བ། དེའི་སྟེང་དུ་བྱ་འདབ་ལས་ཐུར་དུ་འཕྱང་བའི་མདའ་ཡབ་དང་། དེའི་སྟེང་དུ་རིན་པོ་ཆེའི་དྲ་མིག་སེང་མའི་པུ་ཤུས་སྐོར་བ། རྩིག་པའི་རྩ་བར་འདོད་ཡོན་གྱི་སྣམ་བུ་དམར་པོ་ལ་གནས་པའི་མཆོད་པའི་ལྷ་མོ་བཅུ་དྲུག་གིས་མཆོད་རྫས་དུ་མ་ཐོགས་ནས་བཅོམ་ལྡན་འདས་ལ་མཆོད་པར་བྱེད་པ། སྒོ་བཞིའི་སྟེང་གི་ཐད་སོར་ཀ་བ་བཞི་བཞིས་བཏེགས་པའི་རྟ་བབས་བང་རིམ་བཞི་དང་ལྡན་པའི་རྩེ་མོར་ཆོས་ཀྱི་འཁོར་ལོ་དང་། གདུགས་དང་གཡས་གཡོན་དུ་རི་དྭགས་ཕོ་མོ་དང་།
རྒྱལ་མཚན་དང་བ་དན་ལ་སོགས་པས་མཛེས་པར་བྱས་པ། གཞལ་ཡས་ཁང་གི་ནང་གི་ལྷ་རྣམས་ཤར་སྔོ། བྱང་ལྗང་། ནུབ་དམར། ལྷོ་སེར་བའི་མཚམས་བཞིར་རིན་པོ་ཆེའི་བུམ་པ་སྨན་དང་བཅུད་སྣ་ཚོགས་ཀྱིས་ཡོངས་སུ་གང་བ་གཉིས་གཉིས་ཏེ་བརྒྱད་ཀྱིས་མཛེས་པར་བརྒྱན་པའི་དབུས་སུ། གར་བུ་སྔོན་པོ་གྲུ་བཞི་པའི་སྟེང་དུ་མཆོད་རྟེན་ཟླུམ་པོ་བང་རིམ་བཞི་པ་ལྟ་བུའི་འཁོར་ལོ་རིམ་པ་གཞིར་གནས་པའི། ཕྱི་རོལ་སྐུའི་འཁོར་ལོ་ཁ་དོག་དཀར་པོ། ། འཁོར་ལོས་མཚན་པའི་ར་བ་དང་། ཀ་བ་དང་། གདུང་དང་།
ཐོག་ཕུབ་དང་བཅས་པ། བར་མ་གསུང་གི་འཁོར་ལོ་དམར་པོ་པདྨས་མཚན་པའི་ར་བ་དང་། ཀ་བ་དང་། གདུང་དང་། ཐོག་ཕུབ་དང་བཅས་པ། ནང་མ་ཐུགས་ཀྱི་འཁོར་ལོ་སྔོན་པོ་རྡོ་རྗེས་མཚན་པའི་ར་བ་དང་། ཀ་བ་དང་། གདུང་དང་། ཐོག་ཕུབ་དང་བཅས་པ། ལྟེ་བ་བདེ་ཆེན་གྱི་འཁོར་ལོ་སྣ་ཚོགས་པདྨ་འདབ་མ་བརྒྱད་པ།
གྲི་གུག་གིས་མཚན་པའི་ར་བ་དང་། ཀ་བ་དང་། གདུང་དང་། ཐོག་ཕུབ་དང་བཅས་པའི་སྟེང་རྡོ་རྗེའི་གདུང་བཞིས་མིག་མང་རིས་སུ་བྲེས་ཤིང་མཛེས་པར་ཕུབ་པ། དབུས་ཕྱུར་བུར་གྱུར་པའི་རྩེ་མོར་རྡོ་རྗེ་ནོར་བུའི་ཏོག་གིས་སྤྲས་པ། དྭངས་ཤིང་གསལ་ལ་བསྒྲིབ་པ་མེད་པའི་འོད་ཟེར་སྣ་ཚོགས་ཀུན་ཏུ་འཕྲོ་བ། ལྷའི་གནས་སུམ་ཅུ་སོ་བདུན་པོ་ཐམས་ཅད་དུ་ཉི་མའི་དཀྱིལ་འཁོར་རེ་རེ། དབུས་སུ་འཇིགས་བྱེད་དུས་མཚན་བསྣོལ་བའི་གདན། འཁོར་གྱི་གནས་ཐམས་ཅད་དུ་རོའི་གདན་རེ་རེ་དང་བཅས་པ། གཞལ་ཡས་ཁང་གི་ཕྱི་རོལ་དུ་དུར་ཁྲོད་ཆེན་པོ་བརྒྱད་གནས་པ་ནི།
ཤར་དུ་དྲག་གཏུམ། བྱང་དུ་ཚང་ཚིང་འཁྲིགས་པ། ནུབ་ཏུ་འུར་འུར་འབར་བ། ལྷོར་འཇིགས་སུ་རུང་བ། ཤར་ལྷོར་ནགས་ཚལ། ཕུན་སུམ་ཚོགས་པ། ལྷོ་ནུབ་ཏུ་མུན་པ་མི་ཟད་པ། ནུབ་བྱང་དུ་ཀི་ལི་ཀི་ལིའི་སྒྲ་སྒྲོག་པ། བྱང་ཤར་དུ་ཧཱ་ཧཱ་རྒོད་པའི་དུར་ཁྲོད། རིམ་པ་དེ་བཞིན་དུ།
བརྒྱ་བྱིན། གནོད་སྦྱིན། ཆུ་ལྷ། གཤིན་རྗེ། མེ་ལྷ། སྲིན་པོ། རླུང་ལྷ། དབང་ལྡན་ཏེ་ཕྱོགས་སྐྱོང་བརྒྱད་དང་། ཤིརྴ། ཨ་ཤྭཏྠ།
ཀཾ་ཀ་ལ། ཙཱུ་ཏ། ཀ་རཉྫ། ལཱ་ཏ་པརྐ་ཏི། པརྟི་པ་ཊ། བྷ་ཊ་སྟེ་ཤིང་བརྒྱད་དང་། དེ་རྣམས་ཀྱི་ཡལ་གའི་གསེབ་ཏུ་སྒོ་མཚམས་མ་བརྒྱད་ཀྱི་གཟུགས་འཛིན་པའི་དྲག་གཏུམ་སྐྱོང་བ་ལ་སོགས་པའི་ཞིང་སྐྱོང་བརྒྱད་དང་། སྒྲ་གྲག་པ། རྨུགས་པ། མུན་པ་ཅན།
ཀུན་ཏུ་འཁྱིལ་བ། གང་བ་འབབ་པ། དྲག་པོ་འཁྲིགས་པ་སྟེ་སྤྲིན་བརྒྱད་དང་། ནོར་རྒྱས། འཇོག་པོ། སྟོབས་རྒྱུ། པདྨ། ཧུ་ལུནྟ། རིགས་ལྡན། དུང་སྐྱོང་།
པདྨ་ཆེན་པོ་སྟེ་ཀླུ་བརྒྱད་དང་། གཞན་ཡང་ཆུ་བརྒྱད། མེ་བརྒྱད། མཆོད་རྟེན་བརྒྱད། གྲུབ་པ་ཐོབ་པའི་དཔའ་བོ་དང་། རྣལ་འབྱོར་མ་དང་། འདྲེ་དང་། སྲིན་པོ་དང་། རོ་དང་རོ་ལངས་དང་། ཤ་ཟ་དང་།
ལྕེ་སྤྱང་ལ་སོགས་པས་ཡོངས་སུ་གང་བའི་དུར་ཁྲོད་བརྒྱད་ཀྱིས་བསྐོར་བའོ། ། སྤྱི་དོན་གཉིས་པ་བརྟེན་པ་ལྷ་བསྐྱེད་པ་ལ་གཉིས། རྒྱུ་རྡོ་རྗེ་འཆང་བསྐྱེད་པ་དང་། འབྲས་བུ་རྡོ་རྗེ་འཛིན་པ་བཞེངས་པ་གཉིས་ལས། དང་པོ་ནི་གཞལ་ཡས་ཁང་གི་དབུས་ཀྱི་གདན་གྱི་སྟེང་དུ་སངས་རྒྱས་ཀྱི་མཚན་བཟང་པོ་སུམ་ཅུ་རྩ་གཉིས་ཀྱི་ངོ་བོ་སྐར་མའི་ཕྲེང་བ་ལྟ་བུའི། ཨ་ཨཱ། ཨི་ཨཱི། ཨུ་ཨཱུ། རྀ་རཱྀ། ལྀ་ལཱྀ།
ཨེ་ཨཻ། ཨོ་ཨཽ། ཨཾ་ཨཿ ཕྲག་གཉིས་ཞུ་བ་ལས་བྱུང་བའི་ཟླ་བའི་དཀྱིལ་འཁོར་མེ་ལོང་ལྟ་བུའི་ཡེ་ཤེས། དེའི་སྟེང་དུ་དཔེ་བྱད་བཟང་པོ་བརྒྱད་ཅུའི་བདག་ཉིད་མར་མེའི་ཕྲེང་བ་ལྟ་བུའི། ཀ་ཁ་ག་གྷ་ང་། ཙ་ཚ་ཛ་ཛྷ་ཉ། ཊ་ཋ་ཌ་ཌྷ་ཎ། ཏ་ཐ་ད་དྷ་ན། པ་ཕ་བ་བྷ་མ།
ཡ་ར་ལ་ཝ། ཤ་ཥ་ས་ཧ། ཀྵ། ཡ་ར་ལ་ཝ་ཌ་ཌྷ། ཕྲག་གཉིས་ཞུ་བ་ལས་བྱུང་བའི་ཉི་མའི་དཀྱིལ་འཁོར་མཉམ་པ་ཉིད་ཀྱི་ཡེ་ཤེས། དེ་གཉིས་ཀྱི་བར་དུ་ཧཱུྃ་དང་ཨཾ་ལས་རྡོ་རྗེ་དང་གྲི་གུག་དཀར་པོ་ཧཱུྃ་དང་ཨཾ་གིས་མཚན་པ་སོ་སོར་རྟོག་པའི་ཡེ་ཤེས། ཉི་ཟླ་ཕྱག་མཚན་ས་བོན་དང་བཅས་པ་རོ་གཅིག་ཏུ་འདྲེས་པ་བྱ་བ་གྲུབ་པའི་ཡེ་ཤེས། དེ་ལས་སྐུ་ཡོངས་སུ་རྫོགས་པ་ཆོས་དབྱིངས་ཡེ་ཤེས་ཀྱི་ངོ་བོ། བཅོམ་ལྡན་འདས་རྒྱུ་རྡོ་རྗེ་འཛིན་པ་སྐུ་མདོག་དཀར་པོ་འོད་དམར་པོ་འབར་ཞིང་འཇིགས་པ། རྩ་བའི་ཞལ་དཀར་པོ།
གཡོན་དམར། རྒྱབ་སེར། གཡས་སྔོ་ནས་མེ་འབར་བའི་དབུས་ན་བཞུགས་པའོ། ། ཞེས་པའི་བར་འོག་ནས་འབྱུང་བ་ལྟར་གསལ་བཏབ། ཡུམ་དམར་མོ་ཡིན་ནོ། ། ཡབ་ཀྱི་གསང་གནས་ཧཱུྃ་ལས་རྡོ་རྗེ་སྔོན་པོ་རྩེ་ལྔ་པ་ཧཱུྃ་གིས་མཚན་པའི་ནོར་བུར་ཨོཾ་དང་། བུ་གར་བྱཾ་གྱིས་མཚན་པ། ཡུམ་གྱི་མཁའ་ཨཱ་ལས་པདྨ་དམར་པོ་འདབ་མ་གསུམ་པ་ཟེའུ་འབྲུ་ལ་ཨཱ་དང་། བུ་གར་དྷྱཾ་གིས་མཚན་པ། ཡབ་ཡུམ་སྙོམས་པར་ཞུགས་པའི་དགའ་བའི་སྒྲས།
སྔར་གྱི་བར་དོའི་རྣམ་ཤེས་ཀྱི་ངོ་བོ། བར་སྣང་ན་གནས་པའི་ཡི་གེ་ཧཱུྃ་སྤྱན་དྲངས། ཡབ་ཀྱི་ཞལ་ནས་ཞུགས། ཐུགས་ཁར་རྗེས་ཆགས་ཀྱི་མེས་འོད་དུ་ཞུ། སྐུའི་དབྱིབས་བརྒྱུད། རྡོ་རྗེའི་ལམ་ནས་ལྷ་མོའི་པད་མར་ཐིག་ལེའི་རྣམས་པར་བབས་པས། ཡབ་ཡུམ་གཉིས་བདེ་བ་ཆེན་པོའི་མེས་འོད་དུ་ཞུ་ནས། བྱང་ཆུབ་སེམས་ཀྱི་ཐིག་ལེར་གྱུར། གཉིས་པ་འབྲས་བུ་རྡོ་རྗེ་འཛིན་པ་བཞེངས་པ་ལ་གསུམ། དང་པོ་སྦྱོར་བ།
དཀྱིལ་འཁོར་རྒྱལ་མཆོག ལས་རྒྱལ་མཆོག དང་པོ་ལ་བཞི་སྟེ། དམ་ཚིག་པ་བསྐྱེད་པ་བསྙེན་པ། གོ་ཆ་བགོད་པ་ཉེ་བར་སྒྲུབ་པ། ཡེ་ཤེས་པ་དགུག་གཞུག་སྒྲུབ་པ། དབང་བསྐུར་བ་སྒྲུབ་པ་ཆེན་པོའི་ཡན་ལག་གོ ། དང་པོ་ནི། ནམ་མཁར་བཞུགས་པའི་སངས་རྒྱས་དཔའ་བོ་མཁའ་འགྲོ་ཐམས་ཅད་ཀྱིས། ཨོཾ་མ་ཧཱ་སུ་ཁ་བཛྲ་ས་ཏྭ་ཛཿཧཱུྃ་བཾ་ཧོ།
སུ་ར་ཏསཏྭཾ་དྲྀཤྱ་ཧོཿ ཞེས་མགྲིན་གཅིག་ཏུ་བསྐུལ་བས་ཐིག་ལེ་དེ་ཆ་གཉིས་སུ་གྱུར། དེ་ལས་ཧཱུྃ་དང་ཨཾ་ལས་རྡོ་རྗེ་དང་གྲི་གུག་ཧཱུྃ་དང་ཨཾ་གིས་མཚན་པར་གྱུར། དེ་ཡོངས་སུ་གྱུར་པ་ལས་རང་ཉིད་འབྲས་བུ་རྡོ་རྗེ་འཛིན་པ་འཁོར་ལོ་བདེ་མཆོག་སྐུ་མདོག་སྔོན་པོ་ཞལ་བཞི། ཕྱག་བཅུ་གཉིས་པ། རྩ་བའི་ཞལ་སྔོན་པོ། གཡོན་དམར། རྒྱབ་སེར། གཡས་དཀར་བ། ཞལ་རེ་རེ་ལ་སྤྱན་གསུམ་གསུམ་དང་ལྡན་པ།
ཞལ་རྣམ་པར་འགྱུར་ཞིང་མཆེ་བ་བཞི་བཞི་བཙིགས་པ། ཕྱག་དང་པོ་གཉིས་ཀྱི་རྡོ་རྗེ་དང་དྲིལ་བུ་ཐུགས་ཁར་བསྣོལ་ནས་བཟུང་བས་ཡུམ་ལ་འཁྱུད་པ། དེའི་འོག་མ་གཉིས་ཀྱི་གླང་པོ་ཆེའི་ལྤགས་པ་བརྒྱངས་ཏེ་འཛིན་པ། གཡས་ཀྱི་གསུམ་པ་ན་ཌ་མ་རུ། བཞི་པ་ན་དགྲ་སྟ། ལྔ་པ་ན་མདུང་རྩེ་གསུམ་པ། དྲུག་པ་ན་གྲི་གུག གཡོན་གྱི་གསུམ་པ་ན་རྡོ་རྗེས་མཚན་པའི་ཁ་ཊྭཱཾ་ག བཞི་པ་ན་རྡོ་རྗེའི་ཞགས་པ། ལྔ་པ་ན་ཐོད་པ་ཁྲག་གི་གང་བ།
དྲུག་པ་ན་ཚངས་པའི་མགོ་བོ་གདོང་བཞི་པ་བསྣམས་པ། དབུ་སྐྲ་ནག་པོ་རལ་པའི་ཐོར་ལྕོག་སྤྱི་བོར་བཅིངས་པའི་རྩེ་མོར་ཡིད་བཞིན་གྱི་ནོར་བུ་རིན་པོ་ཆེས་སྤྲས་ཤིང་། གཡོན་ཕྱོགས་ན་ཚེས་གཅིག་གི་ཟླ་བ་དང་། མཚོགས་མའི་སྟེང་ན་སྣ་ཚོགས་རྡོ་རྗེས་མཚན་པ། དབུ་རེ་རེ་ལ་མི་མགོ་སྐམ་པོ་ལྔ་ལྔས་བརྒྱན་ཞིང་། རློན་པ་ལྔ་བཅུའི་དོ་ཤལ་ཅན། རུས་པའི་རྒྱན་དྲུག་དང་། སྟག་གི་ལྤགས་པའི་ཤམ་ཐབས་གྲོལ་བ། ཞབས་གཡས་བརྐྱངས་པས་དུས་མཚན་མ་དམར་མོའི་ལྟོ་བ་དང་སྐྱེ་གནས་བརྫིས་ཞིང་། གཡོན་བསྐུམས་པས་འཇིགས་བྱེད་ནག་པོའི་མགོ་བོ་རྒྱབ་ཏུ་བལྟས་པའི་གདོང་པ་མནན་པ།
སྒེག་པ་དཔའ་བ་མི་སྡུག་པ། ། རྒོད་ཅིང་དྲག་ཤུལ་འཇིགས་སུ་རུང་། ། སྙིང་རྗེ་རྔམ་དང་ཞི་བ་ཡིས། ། གར་གུའི་རོ་དང་ལྡན་པ་ཉིད། ། དེའི་པང་ན་ཡུམ་རྡོ་རྗེ་ཕག་མོ་སྐུ་མདོག་དམར་མོ། ཞལ་གཅིག་ཕྱག་གཉིས་མ། གཡས་རྡོ་རྗེས་མཚན་པའི་གྲི་གུག་ནམ་མཁར་ཕྱར་ཏེ་འཛིན་ཅིང་། གཡོན་པས་ཐོད་པ་ཁྲག་གིས་གང་བ་འཛིན་པས་ཡབ་ལ་འཁྱུད་པ། སྤྱན་གསུམ་པ། དབུ་སྐྲ་ནག་པོ་སིལ་བུར་འཕྱང་བ།
གཅེར་བུ་རུས་པའི་རྒྱན་ལྔ་དང་། མི་མགོ་སྐམ་པོ་ལྔས་དབུ་བརྒྱན་ཅིང་སྐམ་པོ་ལྔ་བཅུའི་དོ་ཤལ་ཅན། ཞབས་གཡོན་བརྐྱངས་ཤིང་གཡས་བསྐུམས་པས་ཡབ་ལ་འཁྱུད་པ། གཉིས་ཀའང་ཡེ་ཤེས་ཀྱི་མེ་རབ་ཏུ་འབར་བའི་དབུས་ན་བཞུགས་པའོ། ། ཞལ་བཞི་ལ་དམིགས་ནས། ཨོཾ་སུམྦྷ་ནི་སུམྦྷ་ཧཱུྃ་ཧཱུྃ་ཕཊ། རྩ་ཞལ། ཨོཾ་གྲྀཧྞ་གྲྀཧྞ་ཧཱུྃ་ཧཱུྃ་ཕཊ། གཡོན་ཞལ། ཨོཾ་གྲྀཧྞ་པ་ཡ་གྲྀཧྞ་པ་ཡ་ཧཱུྃ་ཧཱུྃ་ཕཊ།
རྒྱབ་ཞལ། ཨོཾ་ཨཱ་ན་ཡ་ཧོ་བྷ་ག་ཝཱན་བིདྱཱ་རཱ་ཛ་ཧཱུྃ་ཧཱུྃ་ཕཊ། གཡས་ཞལ་ལོ། ། སྐུ་བྱིངས་ལ་དམིགས་ནས། ཨོཾ་དྷརྨྨ་དྷཱ་ཏུ་སྭ་བྷཱ་བ་ཨཱཏྨ་ཀོ྅ཧཾ། ཞེས་པས་བྱིན་གྱིས་བརླབ་བོ། ། གཉིས་པ་ཉེ་བར་སྒྲུབ་པ་ནི། ཡབ་ཡུམ་གཉིས་ཀའི་གནས་རྣམས་སུ་ཟླ་བའི་དཀྱིལ་འཁོར་རེ་རེའི་སྟེང་དུ། ཡབ་ཀྱི་སྙིང་གར་ཨོཾ་ཨོཾ་ཧ་དཀར་པོ་རྡོ་རྗེ་སེམས་དཔའ། མགོ་བོར་ཨོཾ་ན་མ་ཧི་སེར་པོ་རྣམ་པར་སྣང་མཛད།
སྤྱི་གཙུག་ཏུ་ཨོཾ་སྭཱ་ཧཱ་ཧུ། དམར་པོ་པདྨ་གར་གྱི་དབང་ཕྱུག ཕྲག་པ་གཉིས་སུ་ཨོཾ་བཽ་ཥཊ་ཧེ་ནག་པོ་ཧེ་རུ་ཀ མིག་གཉིས་སུ་ཨོཾ་ཧཱུྃ་ཧཱུྃ་ཧོ་དམར་སེར་རྡོ་རྗེ་ཉི་མ། ཚིགས་ཆེན་བརྒྱད་ལ་ཨོཾ་ཕཊ་ཧཾ་ལྗང་ཁུ་རྟ་མཆོག་དང་། ཡུམ་གྱི་ལྟེ་བར་ཨོཾ་ཨོཾ་བཾ་དམར་མོ་རྡོ་རྗེ་ཕག་མོ། སྙིང་གར་ཨོཾ་ཧཾ་ཡོཾ་སྔོན་མོ། གཤིན་རྗེ་མ། ཁར་ཨོཾ་ཧྲཱིཾ་ཡོཾ་དཀར་མོ་རྨོངས་བྱེད་མ། དཔྲལ་བར་ཨོཾ་ཧྲེཾ་ཧྲིཾ་སེར་མོ་བསྐྱོད་བྱེད་མ།
སྤྱི་གཙུག་དུ་ཨོཾ་ཧཱུྃ་ཧཱུྃ་ལྗང་ཁུ་སྐྲག་བྱེད་མ། ཚིགས་ཆེན་བརྒྱད་ལ་ཨོཾ་ཕཊ་ཕཊ་དུད་ཁ་ཙཎྜི་ཀའི་ངོ་བོ་སྟེ། ཡབ་ཀྱི་གནས་སུ་ཡུམ་དང་། ཡུམ་གྱི་གནས་སུ་ཡབ་གཉིས་སུ་མེད་པར་གྱུར། ཡབ་ཀྱི་ཐུགས་ཀར་ཧཱུྃ་སྔོན་པོ་ཐུགས་རྡོ་རྗེ། མགྲིན་པར་ཨོཾ་ཧྲྀ་ཧ་ཧ་ཧཱུྃ་ཧཱུྃ་ཕཊ་ཕཊ་དམར་པོ་གསུང་རྡོ་རྗེ། དཔྲལ་བར་ཨོཾ་ཤྲཱི་བཛྲ་ཧེ་ཧེ་རུ་རུ་ཀཾ་ཧཱུྃ་ཧཱུྃ་ཕཊ་ཌཱ་ཀི་ནི་ཛཱ་ལ་སམྦ་རཾ་སྭཱ་ཧཱ་དཀར་པོ་སྐུ་རྡོ་རྗེ། ཡུམ་གྱི་ཐུགས་ཀར་ཨོཾ་སརྦ་བདྡྷ་ཌཱ་ཀི་ནཱི་ཡེ། བཛྲ་བ་ནཱི་ཡེ་ཧཱུྃ་ཧཱུྃ་ཕཊ་སྭཱ་ཧཱ། སྔོན་པོ་ཐུགས་རྡོ་རྗེ།
མགྲིན་པར་ཨོཾ་བཛྲ་ཙཽ་རི་ཧཱུྃ་ཧཱུྃ་ཕཊ། དམར་པོ་གསུང་རྡོ་རྗེ། དཔྲལ་བར་ཨོཾ་བཛྲ་བཻ་རོ་ཙ་ནཱི་ཡེ་ཧཱུྃ་ཧཱུྃ་ཕཊ་སྭཱ་ཧཱ། དཀར་པོ་སྐུ་རྡོ་རྗེ། ཡབ་ཡུམ་གཉིས་ཀའི་སྤྱི་བོར་ཨོཾ་དཀར་པོ་རྣམ་པར་སྣང་མཛད། མགྲིན་པར་ཨཱཿདམར་པོ་འོད་དཔག་མེད། ཐུགས་ཀར་ཧཱུྃ་སྔོན་པོ་མི་བསྐྱོད་པ། ལྟེ་བར་སྭཱ་སེར་པོ་རིན་ཆེན་འབྱུང་ལྡན། གནས་སུ་ཧཱ་ལྗང་ཁུ་དོན་ཡོད་གྲུབ་པའི་ངོ་བོའོ། ། གསུམ་པ་སྒྲུབ་པ་ནི།
ལུས་ཀྱི་འབར་བའི་ཕྱག་རྒྱ་དཔྲལ་བར་སྐོར་ཞིང་། རང་གི་སྙིང་ག་ནས་འོད་ཟེར་འཕྲོས་པས་རང་བཞིན་གྱི་གནས་ནས་སངས་རྒྱས་བྱང་སེམས་དཔའ་བོ་མཁའ་འགྲོ་ཐམས་ཅད་འཁོར་ལོ་སྡོམ་པ་ཡབ་ཡུམ་གྱི་རྣམ་པར་ཕཻཾ་བཛྲ་ས་མཱ་ཛཿ ཨོཾ་ཨརྒྷཾ། པཱདྱཾ། པུཥྤཾ། དྷཱུ་པཾ། ཨཱ་ལོ་ཀཾ གནྡྷཾ། ནཻ་བི་དྱཾ། ཤཔྟ་ཨཱཿཧཱུྃ ཛཿཧཱུྃ་བཾ་ཧོཿགཉིས་སུ་མེད་པར་ཐིམ།
ཨོཾ་ཡོ་ག་ཤདྡྷ་སརྦ་དྷརྨྨ་ཡོ་ག་ཤུདྡྷོ྅ཧཾ། ཡེ་ཤེས་ཀྱི་རྣལ་འབྱོར་གྱི་ངོ་བོར་བདག་དང་ཆོས་ཐམས་ཅད་རྣམ་པར་དག་གོ ། བཞི་པ་སྒྲུབ་པ་ཆེན་པོ་ནི། སླར་ཡང་རང་གི་སྙིང་ག་ནས་འོད་འཕྲོས་དབང་གི་ལྷ་འཁོར་ལོ་བདེ་མཆོག་ལྷ་དྲུག་ཅུ་རྩ་གཉིས་ཀྱི་དཀྱིལ་འཁོར་ཕཻཾ་བཛྲ་ས་མཱ་ཛཿ སྔར་བཞིན་མཆོད། དེ་བཞིན་གཤེགས་པ་ཐམས་ཅད་ཀྱིས་བདག་ལ་མངོན་པར་དབང་བསྐུར་བ་སྩལ་དུ་གསོལ། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཧཱུྃ། ཞེས་གསུང་ཞིང་བུམ་པའི་ཆུས་སྤྱི་བོ་ནས་དབང་བསྐུར། སྐུ་གང་དྲི་མ་དག་ཆུ་ལྷག་མ་ཡར་ལུད་པ་ལས་ཡབ་ལ་མི་བསྐྱོད་པ་དང་། ཡུམ་ལ་རྣམ་པར་སྣང་མཛད་ཀྱིས་དབུ་བརྒྱན།
མཚན་སྔགས་སྔོན་འགྲོའི་ཨརྒྷཾ་ནས་ཤཔྟའི་བར་དང་། སྙིང་པོ་གཉིས་ཀྱི་མཐར་འབྲུ་གསུམ་བཏགས་ལ་ནང་མཆོད་འབུལ། དང་པོ་སྦྱོར་བའི་ཏིང་ངེ་འཛིན་ནོ། ། གཉིས་པ་དཀྱིལ་འཁོར་རྒྱལ་མཆོག་ལ་བཞི། བྷ་གར་དཀྱིལ་འཁོར་བསྐྱེད་པ། དཀྱིལ་འཁོར་སྤྲོས་ཏེ་ནང་དང་ཕྱིའི་དཀྱིལ་འཁོར་གསལ་གདབ་པ། ཕོ་ཉ་རྣམ་གསུམ་བསྲེས་ནས་བྱིན་གྱིས་རླབས་པ། གོ་ཆ་བགོད་ཅིང་བྱིན་གྱི་བརླབས་པ་བཞི་ལས། དང་པོ་ནི་ཡབ་ཡུམ་གྱི་མཁའ་གསང་སྔར་ལྟར་བྱིན་གྱིས་རླབས། ཡབ་ཡུམ་སྙོམས་པར་ཞུགས་པས་ཟག་པ་མེད་པའི་བདེ་བ་ཆེན་པོས་རྒྱུད་གང་།
ཨོཾ་སརྦ་ཏ་ཐཱ་ག་ཏ་ཨ་ནུ་རཱ་ག་ཏ་བཛྲ་སྭ་བྷཱ་བ་ཨཱཏྨ་ཀོ྅ཧཾ། དགའ་བའི་སྒྲ་དང་སྙིང་གའི་ཧཱུྃ་གི་འོད་ཟེར་གྱིས་བསྐུལ་བས་ཕྱོགས་བཅུའི་དེ་བཞིན་གཤེགས་པ་དཔའ་བོ་མཁའ་འགྲོ་ཐམས་ཅད་སྤྱན་དྲངས། ཡབ་ཀྱི་ཞལ་ནས་ཞུགས། ཐུགས་ཁར་རྗེས་ཆགས་ཀྱི་མེས་འོད་དུ་ཞུ། སྐུའི་དབྱིབས་བརྒྱུད། རྡོ་རྗེའི་ལམ་ནས་ཡུམ་གྱི་པདྨར་བབས། ཡབ་ཀྱི་ཐིག་ལེ་དང་ཡུམ་གྱི་རཀྟ་རོ་གཅིག་ཏུ་འདྲེས་པ་ལས་བྱུང་བའི་ཐིག་ལེ་ཆ་གཉིས་སུ་གྱུར་པའི་ཆ་གཅིག་རིན་པོ་ཆེ་ལས་གྲུབ་པའི་གཞལ་ཡས་ཁང་གྲུ་བཞི། སྒོ་བཞི། རྟ་བབས་བཞིས་མཛེས་ཤིང་། རྒྱན་ཐམས་ཅད་ཀྱིས་བརྒྱན་པ།
མཚན་ཉིད་ཐམས་ཅད་ཡོངས་སུ་རྫོགས་པའི་ནང་དུ་ལྷ་སོ་སོའི་གདན། ཕྱི་རོལ་དུ་དུར་ཁྲོད་བརྒྱད་སྲུང་བའི་འཁོར་ལོ་དང་བཅས་པར་གྱུར། ཆ་གཅིག་ཆ་བཞི་བཅུ་རྩ་གཅིག་ཏུ་གྱུར་པ་ནི། དབུས་ཀྱི་ཐིག་ལེ་བཅོམ་ལྡན་འདས་ཡབ་ཡུམ། གཞན་རྣམས་སྙིང་པོའི་རྣལ་འབྱོར་མ་བཞི། ཐོད་པ་ཐུགས། གསུང་སྐུའི་ལྷ། སྒོ་མཚམས་མ་བརྒྱད་རྣམས་སུ་གྱུར། གཉིས་པ་དཀྱིལ་འཁོར་སྤྲོས་ཏེ་ནང་དང་ཕྱིའི་དཀྱིལ་འཁོར་གསལ་གདབ་པ་ལ་གཉིས། གཞི་འགོད་པ་དང་།
སྤྲོ་བ་དངོས་སོ། ། དང་པོ་ནི། རང་དཀྱིལ་འཁོར་གྱི་གཙོ་བོར་གསལ་བའི་སྙིང་ཁ་ཆོས་ཀྱི་འཁོར་ལོ་རྩ་འདབ་མ་བརྒྱད་པ་ཉིས་བརྩེག་དུ་གནས་པའི་ལྟེ་བར་ཧཱུྃ། ནང་སྐོར་གྱི་ཕྱོགས་བཞིར་གཡོན་སྐོར་དུ། ལཾ། མཾ། པཾ། ཏཾ། མཚམས་བཞིར་བདུད་རྩི་འབབ་པའི་རྩ་བཞི། ཕྱི་སྐོར་འདབ་མ་བརྒྱད་ལ།
ཧཱུྃ་བརྒྱད། སྤྱི་བོ་ལ་སོགས་པའི་གནས་རྣམས་སུ་ཁམས་དང་རྩ་རྣམས། ཨུ། ཨ། གོ ར། དེ། ལ། ཀ ཨོ།
ཏྲི། ཀོ ཀ ལ། ཀ ཧི། པྲེ། གྲྀ། སཽ། སུ།
ན། སི། མ། གྲུའི་རྣམ་པ་ཅན་ནོ། ། གཉིས་པ་སྤྲོ་བ་དངོས་ནི། ཡབ་ཡུམ་སྙོམས་པར་ཞུགས་ཏེ། འོག་རླུང་བསྐྱོད་པས་དཀྱིལ་འཁོར་གྱི་གཙོ་བོ་རང་གི་རྡོ་རྗེའི་ལམ་ནས་ཡར་དྲངས་སྙིང་ཁའི་རྣམ་པར་ཤེས་པའི་རྟེན་ཁམས་དཔའ་བོ་ཧཱུྃ་གི་རྣམ་པར་གནས་པ་ལ་ཐིམ་པས་ནང་གི་ཧེ་རུ་ཀར་གྱུར་པ་ནི། འཁོར་ལོ་བདེ་མཆོག་སྐུ་མདོག་སྔོན་པོ། ཅེས་པ་ནས། གར་དགུའི་རོ་དང་ལྡན་པ་ཉིད། །
ཅེས་པའི་བར་འབྲས་བུ་རྡོར་འཛིན་ལྟར་གསལ་བཏབ། མཁའ་ནང་ནས་དྲངས་པ་ཕྱིར་སྤྲོས་ཏེ་ཕྱིའི་ཧེ་རུ་ཀ་ལ་ཐིམ། མཁའ་ནང་གི་རྡོ་རྗེ་ཕག་མོ་རྡོ་རྗེའི་ལམ་ནས་ཡར་དྲངས། རང་གི་ལྟེ་བའི་ཨཾ་ལ་རེག་པས་བྱིན་གྱི་རླབས། ཡར་དྲངས་སྙིང་གའི་ཕྱི་ཤུན་གྱི་རྩ་ཧཱུྃ་གི་དབྱིབས་ཅན་ལ་ཐིམ་པས་ནང་གི་ཧེ་རུ་ཀའི་པང་ན་ཡུམ་རྡོ་རྗེ་ཕག་མོ་ནས་གཉིས་ཀའང་ཡེ་ཤེས་ཀྱི་མེ་འབར་བའི་དབུས་ན་བཞུགས་པའོ། ཡར་དྲངས་པ་ཕྱིར་སྤྲོས་ནས་ཕྱིའི་ཡུམ་ལ་ཐིམ། མཁའ་ནང་གི་སྙིང་པོའི་རྣལ་འབྱོར་མ་བཞི་རྡོ་རྗེའི་ལམ་ནས་ཡར་དྲངས། སྙིང་གའི་ནང་སྐོར་གྱི་ཕྱོགས་ཀྱི་འདབ་མའི་ཡིག་འབྲུ་རྣམས་ལ་རེག་པས་ནང་གི་རྣལ་འབྱོར་མ་བཞིར་གྱུར། ཡར་བྱོན་པ་རྣམས་ཕྱིར་སྤྲོས་ནས་ཕྱིའི་བདེ་ཆེན་འཁོར་ལོའི་ཕྱོགས་བཞིར་འཁོད་པ་ནི་ནང་དང་ཕྱིའི་ཤར་དུ་མཁའ་འགྲོ་མ་སྔོ་སྐྱ། བྱང་དུ་ལཱ་མ་ལྗང་སྐྱ།
ནུབ་ཏུ་ཁཎྜ་རོ་ཧི་དམར་སྐྱ། ལྷོར་གཟུགས་ཅན་མ་སེར་སྐྱ། ཐམས་ཅད་ཀྱང་ཞལ་གཅིག་ཕྱག་གཉིས་མ་གཡས་གྲི་གུག་ནམ་མཁར་འཕྱར་བའི་ཚུལ་དང་། གཡོན་ཐོད་པ་ཁྲག་གིས་གང་བའི་ནང་དུ་གླང་པོ་ཆེ་དང་། ལྕེ་སྤྱང་དང་། མི་དང་། བ་ལང་རྣམས་འཛིན་པ། གྲུ་མོར་ཁ་ཊྭཱཾ་ག་དང་། མི་མགོ་སྐམ་པོ་ལྔའི་དབུ་རྒྱན་དང་སྐམ་པོ་ལྔ་བཅུའི་དོ་ཤལ་ཅན། རུས་པའི་རྒྱན་ཆ་ལྔ་དང་ལྡན་པ།
ཞབས་གཡོན་བརྐྱངས། གཡས་བསྐུམས་པའི་སྟབས་ཀྱི་ཡེ་ཤེས་ཀྱི་མེ་འབར་བའི་དབུས་ན་ཉི་མ་དང་རོའི་གདན་ལ་བཞུགས་པའོ། ། མཁའ་ནང་གི་ཐོད་པ་བདུད་རྩིས་གང་བ་བཞི་རྡོ་རྗེའི་ལམ་ནས་ཡར་དྲངས། སྙིང་གའི་མཚམས་ཀྱི་རྩ་བཞི་ལ་རེག ཡར་དྲངས་པ་རྣམས་ཕྱིར་སྤྲོས་ཕྱིའི་བདེ་ཆེན་འཁོར་ལོའི་མཚམས་བཞིར་འཁོད་པ་ནི། ནང་དང་ཕྱིའི་མཚམས་བཞིར་ཐོད་པ་བདུད་རྩིས་གང་བ་བཞི་ལ་སངས་རྒྱས་ཀྱི་གཟུགས་ཀྱི་མཚན་པའོ། ། མཁའ་ནང་གི་ཐུགས་གསུང་སྐུའི་དཔའ་བོ་དང་རྣལ་འབྱོར་མ་རྣམས་རིམ་པ་བཞིན་རྡོ་རྗེའི་ལམ་ནས་ཡར་དྲངས་སྤྱི་བོ་ལ་སོགས་པའི་གནས་སོ་སོར་རེག་པས་གནས་རྣམས་ཡུལ་དང་། ཁམས་རྣམས་དཔའ་བོ་དང་། རྩ་རྣམས་རྣལ་འབྱོར་མ་རྣམས་སུ་གྱུར། ཡར་དྲངས་པ་རྣམས་ཕྱིར་སྤྲོས་གཞལ་ཡས་ཁང་གི་གདན་སོ་སོའི་སྟེང་དུ་འཁོད་པ་ནི།
ནང་གི་སྤྱི་བོའི་སོ་དང་སེན་མོའི་ཁམས་དང་རྩ་པུའི་རྣམ་པ་ཅན་དང་། ཕྱིའི་ཐུགས་ཀྱི་འཁོར་ལོའི་ཤར་རྩིབས། པུ་ལི་ར་མ་ཡར་ཁཎྜ་ཀ་པཱ་ལ་དང་། རབ་ཏུ་གཏུམ་མོ། སྤྱི་གཙུག་གི་སྐྲ་དང་བ་སྤུའི་ཁམས་དང་རྩ་ཛའི་རྣམ་པ་ཅན་དང་། བྱང་རྩིབས་ཛ་ལནྡྷ་རར། མཧཱ་ཀངྐལ་དང་། གཏུམ་པའི་མིག་ཅན་མ། རྣ་བ་གཡས་སུ་ལྤགས་པ་དང་དྲི་མའི་ཁམས་དང་རྩ་ཨཽའི་རྣམ་པ་ཅན་དང་། ནུབ་རྩིབས་ཨཽ་ཌི་ཡ་ནར་ཀངྐལ་དང་འོད་ལྡན་མ་ལྟག་པར་ཤའི་ཁམས་དང་རྩ་ཨའི་རྣམ་པ་ཅན་དང་།
ལྷོ་རྩིབས་ཨརྦུ་ཏར་མཆེ་བ་རྣར་གཙིགས་པ་དང་། སྣ་ཆེན་མ་སྟེ་གནས། རྣ་བ་གཡོན་པར་ཆུ་རྒྱུས་ཀྱི་ཁམས་དང་རྩ་གོའི་རྣམ་པ་ཅན་དང་། ཤར་ལྷོའི་རྩིབས་གོ་དཱ་ཝ་རིར་སུ་ར་བཱི་རི་དང་དཔའ་བོའི་བློ་ཅན་མ། སྨིན་མའི་དབུས་སུ་རུས་པའི་ཁམས་དང་རྩ་རའི་རྣམ་པ་ཅན་དང་། ལྷོ་ནུབ་ཀྱི་རྩིབས་ར་མེ་ཤྭ་རར་འོད་དཔག་མེད་དང་མིའུ་ཐུང་མ། མིག་གཉིས་སུ་མཆིན་པའི་ཁམས་དང་རྩ་དེའི་རྣམ་པ་ཅན་དང་། ནུབ་བྱང་གི་རྩིབས་དེ་བཱི་ཀོ་ཊར་རྡོ་རྗེའི་འོད་དང་ལངྐའི་དབང་ཕྱུག་མ། ཕྲག་པ་གཉིས་སུ་སྙིང་གི་ཁམས་དང་རྩ་མའི་རྣམ་པ་ཅན་དང་། བྱང་ཤར་གྱི་རྩིབས་མངལ་བར་རྡོ་རྗེའི་སྐུ་དང་ཤིང་གྲིབ་མ་སྟེ་ཉེ་བའི་གནས།
ཐུགས་ཀྱི་འཁོར་ལོའི་ལྷ་རྣམས་ཁ་དོག་སྔོན་པོ། ནམ་མཁའ་ལ་སྤྱོད་པའི་ཚུལ་གྱིས་བཞུགས་པ། དེ་བཞིན་གཤེགས་པ་ཐམས་ཅད་ཀྱི་ཐུགས་ཀྱི་གསང་བ་བསམ་གྱིས་མི་ཁྱབ་པའི་ངོ་བོ། མཆན་ཁུང་གཉིས་སུ་མིག་གི་ཁམས་དང་རྩ་ཀའི་རྣམ་པ་ཅན་དང་། གསུང་གི་འཁོར་ལོའི་ཤར་རྩིབས་ཀ་མ་རཱུ་པར་ཨངྒུ་རི་དང་། ཨཻ་ར་བ་ཏི། ནུ་མ་གཉིས་སུ་མཁྲིས་པའི་ཁམས་དང་རྩ་ཨོའི་རྣམ་པ་ཅན་དང་། བྱང་རྩིབས་ཨོ་ཏྲེར་རྡོ་རྗེ་རལ་པ་ཅན་དང་འཇིགས་བྱེད་ཆེན་མོ་སྟེ་ཞིང་། ལྟོ་བར་གློ་བའི་ཁམས་དང་རྩ་ཏྲིའི་རྣམ་པ་ཅན་དང་། ནུབ་རྩིབས་ཏྲི་ཤ་ཀུ་ནེར་དཔའ་བོ་ཆེན་པོ་དང་རླུང་གི་ཤུགས་ཅན་མ་སྣ་རྩེར་རྒྱུ་མའི་ཁམས་དང་རྩ་ཀོའི་རྣམ་པ་ཅན་དང་།
ལྷོ་རྩིབས་ཀོ་ལ་སར་རྡོ་རྗེ་ཧཱུྃ་མཛད་དང་ཆང་འཐུང་མ་སྟེ་ཉེ་བའི་ཞིང་། ཁར་སྙེ་མའི་ཁམས་དང་རྩ་ཀའི་རྣམ་པ་ཅན་དང་། ཤར་ལྷོའི་རྩིབས་ཀ་ལིངྐར་རབ་ཏུ་བཟང་པོ་དང་ཤྱ་མ་དེ་བཱི། མགྲིན་པར་ལྟོ་བའི་ཁམས་དང་རྩ་ལའི་རྣམ་པ་ཅན་དང་། ལྷོ་ནུབ་ཀྱི་རྩིབས་ལམྤ་ཀར་རྡོ་རྗེ་བཟང་པོ་དང་ཤིན་ཏུ་བཟང་མོ་སྟེ་ཙྪནྡྷོ་ཧཱ། སྙིང་གར་དྲི་ཆེན་གྱི་ཁམས་དང་རྩ་ཀའི་རྣམ་པ་ཅན་དང་། ནུབ་བྱང་གི་རྩིབས་ཀཉྩིར་འཇིགས་བྱེད་ཆེན་པོ་དང་རྟ་རྣ་མ། འདོམས་བར་དུ་མཚོག་མའི་ཁམས་དང་རྩ་ཧིའི་རྣམ་པ་ཅན་དང་། བྱང་ཤར་གྱི་རྩིབས་ཧི་མཱ་ལ་ཡར་མིག་མི་བཟང་དང་ཁ་ག་ན་སྟེ་ཉེ་བའི་ཙྪནྡྷོ་ཧཱ་སྟེ་གསུང་གི་འཁོར་ལོའི་ལྷ་རྣམས་ཁ་དོག་དམར་པོ་ས་ལ་སྤྱོད་པའི་ཚུལ་གྱིས་བཞུགས་པ། དེ་བཞིན་གཤེགས་པ་ཐམས་ཅད་ཀྱི་གསུང་གི་གསང་བ་བསམ་གྱིས་མི་ཁྱབ་པའི་ངོ་བོ།
མཚན་མར་བད་ཀན་གྱི་ཁམས་དང་རྩ་སྲེའི་རྣམ་པ་ཅན་དང་། སྐུའི་འཁོར་ལོའི་ཤར་རྩིབས་པྲེ་ཏ་པུ་རིར་སྟོབས་པོ་ཆེ་དང་འཁོར་ལོའི་ཤུགས་ཅན་མ། བཤང་ལམ་དུ་རྣག་གི་ཁམས་དང་རྩ་གྲྀའྀ་རྣམ་པ་ཅན་དང་། བྱང་རྩིབས་གྲྀ་ཧ་དེ་བར་རིན་ཆེན་རྡོ་རྗེ་དང་། ཁཎྜ་རོ་ཧཱ་སྟེ་འདུ་བ། བརླ་གཉིས་སུ་ཁྲག་གི་ཁམས་དང་རྩ་སོ་སོའི་རྣམ་པ་ཅན་དང་། ནུབ་རྩིབས་སོ་སོར་རཥྚར་རྟ་མགྲིན་དང་ཤཽཎྜི་ནཱི། བྱིན་པ་གཉིས་སུ་རྔུལ་གྱི་ཁམས་དང་རྩ་སུའི་རྣམ་པ་ཅན་དང་། ལྷོ་རྩིབས་སུ་བརྞ་དྭི་པར་ནམ་མཁའི་སྙིང་པོ་དང་འཁོར་ལོའི་གོ་ཆ་མ་སྟེ་ཉེ་བའི་འདུ་བ། སོར་མོ་བཅུ་དྲུག་དུ་ཚིལ་གྱི་ཁམས་དང་རྩ་ནའི་རྣམ་པ་ཅན་དང་།
ཤར་ལྷོའི་རྩིབས་ན་ག་རར་དཔལ་ཧེ་རུ་ཀ་དང་ཤིན་ཏུ་དཔའ་མོ། བོལ་གོང་གཉིས་སུ་མཆི་མའི་ཁམས་དང་རྩ་སིའི་རྣམ་པ་ཅན་དང་། ལྷོ་ནུབ་ཀྱི་རྩིབས་སིནྡྷུར་པདྨ་གར་གྱི་དབང་ཕྱུག་དང་སྟོབས་ཆེན་མ་སྟེ་དུར་ཁྲོད། མཐེ་བོང་བཞིར་མཆིལ་མའི་ཁམས་དང་རྩ་མའི་རྣམ་པ་ཅན་དང་། ནུབ་བྱང་གི་རྩིབས་མ་རུར་རྣམ་པར་སྣང་མཛད་དང་འཁོར་ལོ་སྒྱུར་མ། པུས་མོ་གཉིས་སུ་སྣབས་ཀྱི་ཁམས་དང་རྩ་ཀུའི་རྣམ་པ་ཅན་དང་། བྱང་ཤར་གྱི་རྩིབས་ཀུ་འདུ་ལྟར་རྡོ་རྗེ་སེམས་དཔའ་དང་བརྩོན་འགྲུས་ཆེན་མོ་སྟེ་ཉེ་བའི་དུར་ཁྲོད། སྐུའི་འཁོར་ལོའི་ལྷ་རྣམས་ཁ་དོག་དཀར་པོ་ས་འོག་ན་སྤྱོད་པའི་ཚུལ་གྱིས་བཞུགས་པ། དེ་བཞིན་གཤེགས་པ་ཐམས་ཅད་ཀྱི་སྐུའི་གསང་བ་བསམ་གྱིས་མི་ཁྱབ་པའི་ངོ་བོའོ། ཁཎྚ་ཀ་པཱ་ལི་ལ་སོགས་པའི་དཔའ་བོ་ཐམས་ཅད་ཞལ་གཅིག་ཕྱག་གཉིས་སྤྱན་གསུམ་པ་ཕྱག་གཉིས་ཀྱི་རྡོ་རྗེ་དང་དྲིལ་བུ་འཛིན་པས་ཡུམ་ལ་འཁྱུད་པ།
མི་མགོ་སྐམ་པོ་ལྔས་དབུ་བརྒྱན་ཞིང་རློན་པ་ལྔ་བཅུའི་བཞིའི་དོ་ཤལ་དང་། སྟག་གི་ལྤགས་པའི་ཤམ་ཐབས་ཅན། རུས་པའི་རྒྱན་དྲུག་གིས་བརྒྱན་པ། ཞབས་གཡས་བརྐྱངས་ཤིང་གཡོན་བསྐུམས་པས་དཀྱིལ་དཀྲུང་ཕྱེད་པའི་གར་སྟབས་ཀྱི་བཞུགས་པ། རབ་ཏུ་གཏུམ་མོ་ལ་སོགས་པའི་དཔའ་མོ་རྣམས་ཀྱང་ཞལ་གཅིག་ཕྱག་གཉིས་གྲི་གུག་དང་ཐོད་པ་འཛིན་པས་ཡབ་ལ་འཁྱུད་པ། མི་མགོ་སྐམ་པོ་ལྔའི་དབུ་རྒྱན་དང་། སྐམ་པོ་ལྔ་བཅུའི་དོ་ཤལ་རུས་པའི་རྒྱན་ཆ་ལྔ་དང་། ཞབས་གཡོན་བརྐྱངས། གཡས་བསྐུམས་པས་ཡབ་ལ་འཁྱུད་ཅིང་། གཉིས་སུ་མེད་པའི་སྦྱོར་བ་ལ་བརྩོན་པས་ཡེ་ཤེས་ཀྱི་མེ་འབར་བའི་དབུས་ན་ཉི་མ་དང་རོའི་གདན་ལ་བཞུགས་པའོ། །
མཁའ་ནང་གི་སྒོ་མཚམས་མ་བརྒྱད་རྡོ་རྗེའི་ལམ་ནས་ཡར་དྲངས། སྙིང་གའི་ཕྱི་སྐོར་གྱི་རྩ་བ་འདབ་བརྒྱད་ཀྱི་ཧཱུྃ་ལ་རེག་པས་ནང་གི་སྒོ་མཚམས་མ་བརྒྱད་དུ་གྱུར། ཡར་དྲངས་པ་རྣམས་ཕྱིར་སྤྲོས་ཏེ་ཕྱིའི་དམ་ཚིག་གི་འཁོར་ལོའི་ཕྱོགས་མཚམས་བརྒྱད་དུ་འཁོད་པ་ནི་ནང་དང་ཕྱིའི་ཤར་སྒོར་ཁ་གདོང་མ་སྔོ་སྐྱ། བྱང་སྒོར་འུག་གདོང་མ་ལྗང་སྐྱ། ནུབ་སྒོར་ཁྱི་གདོང་མ་དམར་སྐྱ། ལྷོ་སྒོར་ཕག་གདོང་མ་སེར་སྐྱ། ཤར་ལྷོར་གཤིན་རྗེ་བརྟན་མ་གཡས་སྔོ་གཡོན་སེར་བ། ལྷོ་ནུབ་ཏུ་གཤིན་རྗེ་ཕོ་ཉ་མ་གཡས་སེར། གཡོན་དམར་བ། ནུབ་བྱང་དུ་གཤིན་རྗེ་མཆེ་བ་མ་གཡས་དམར་གཡོན་ལྗང་བ།
བྱང་ཤར་དུ་གཤིན་རྗེ་འཇོམས་མ་གཡས་ལྗང་གཡོན་སྔོ་བ། ཐམས་ཅད་ཀྱང་ཞལ་གཅིག་ཕྱག་གཉིས་སྤྱན་གསུམ་མ། ཕྱག་གཡས་གྲི་གུག་ནམ་མཁར་འཕྱར་ཏེ་འཛིན་ཞིང་། གཡོན་ཐོད་པ་ཁྲག་གིས་གང་བ་ཐུགས་ཀར་བསྣམས་པ། གྲུ་མོར་ཁ་ཊྭཱཾ་ག་དང་། མི་མགོ་སྐམ་པོ་ལྔས་དབུ་བརྒྱན་ཞིང་། སྐམ་པོ་ལྔ་བཅུའི་དོ་ཤལ། རུས་པའི་རྒྱན་ཆ་ལྔ་དང་ལྡན་པ། སྟག་གི་ལྤགས་པའི་ཤམ་ཐམས་ཅན། དྲག་མོ་ཤིན་ཏུ་ཁྲོས་པའི་ཚུལ་ཅན།
ཉི་མ་དང་རོའི་གདན་ལ་ཞབས་གཡོན་བརྐྱངས། གཡས་བསྐུམས་པས་མེ་འབར་བའི་དབུས་ན་བཞུགས་པའོ། ། མཁའ་ནང་གི་གཞལ་ཡས་ཁང་དུར་ཁྲོད་སྲུང་འཁོར་དང་བཅས་པ་རྡོ་རྗེའི་ལམ་ནས་ཡར་དྲངས། རང་གི་ལུས་ཀྱི་གནས་སོ་སོ་རྣམས་སུ་རེག་པས། སྤྱི་བོ་སྣ་ཚོགས་རྡོ་རྗེ། རྐང་མཐིལ་རྡོ་རྗེའི་ས་གཞི། རྩིབས་ལོགས་རྡོ་རྗེའི་ར་བ། ལྤགས་པ་རྡོ་རྗེའི་གུར་དང་བླ་བྲེ། བ་སྤུ་མདའི་དྲ་བ། སྐྲ་སེན་མེ་རི་འབར་བ་སྟེ་སྲུང་བའི་འཁོར་ལོ་དང་།
རྐང་མཐིལ་རླུང་། སུམ་མདོ་མེ། ལྟོ་བ་ཆུ། སྙིང་ག་ས། རྒལ་ཚིགས་རི་རབ། མགོ་བོ་རི་རབ་ཀྱི་སྟོད་ཀྱི་ཆ། ལུས་མི་མཉམ་པ་མེད་པ་གྲུ་བཞི་གཞལ་ཡས་ཁང་གྲུ་བཞི། སྙིང་ག་ནས་འབྱུང་བ་བཞིའི་རླུང་རྒྱུ་བའི་རྩའི་བུ་ག་བཞི་སྒོ་བཞི། མིག་པཉྩ་རེ་ཁ། སྣ་རིན་ཆེན་ཕ་གུ སོ་དྲ་བ་དྲ་ཕྱེད།
ལྕེ་མཆུ་འདོད་ཡོན་གྱི་སྣམ་བུ། རྣ་བ་རྟ་བབས། རྐང་བརྒྱད་ཀ་བ་བརྒྱད་དེ་རྟེན་གྱི་དཀྱིལ་འཁོར། ལུས་ཀྱི་བུ་ག་དགུ་ནི་དུར་ཁྲོད་བརྒྱད་རྣམས་སུ་གྱུར། ཡར་དྲངས་པ་རྣམས་ཕྱིར་སྤྲོས་ནས། ཕྱིའི་གཞལ་ཡས་ཁང་དུར་ཁྲོད་བསྲུང་འཁོར་དང་བཅས་པ་ལ་ཐིམ། གསུམ་པ་ཕོ་ཉ་རྣམ་གསུམ་བསྲེས་ནས་བྱིན་གྱིས་བརླབ་པ་ནི། བདག་གི་བསྒོམ་པའི་སྔགས་སྐྱེས་ཕྱི་ནང་གི་ལྷ་དྲུག་ཅུ་རྩ་གཉིས་ཀྱི་དཀྱིལ་འཁོར་འདི་ཉིད་ནི། ཕྱི་རོལ་འཛམ་བུའི་གླིང་ན་བཞུགས་པའི་ཞིང་སྐྱེས་ཀྱི་སྤྲུལ་པའི་སྐུ་རྣམས་ཡིན་ལ། དེ་ཡང་འོག་མིན་ན་བཞུགས་པའི་ལྷན་སྐྱེས་ལོངས་སྤྱོད་རྫོགས་པའི་སྐུ་རྣམས་ཡིན་ཞིང་།
དེ་ཐམས་ཅད་དབྱེར་མེད་པའི་སྐུ་གསུང་ཐུགས་རྡོ་རྗེའི་རང་བཞིན་བདག་ཡིན་ནོ། ། ཨོཾ་ཨཱཿཧཱུྃ་སརྦ་ཝཱི་ར་ཡོ་གི་ནི་ཀཱ་ཡ་ཝཱཀྐ་ཙིཏྟ་བཛྲ་སྭ་བྷཱ་བ་ཨཱཏྨ་ཀོ྅ཧཾ། ལན་གསུམ། བདག་གི་བསྒོམ་པའི་སྔགས་སྐྱེས་ཀྱི་དཀྱིལ་འཁོར་དང་། འཛམ་བུའི་གླིང་གི་ཞིང་སྐྱེས་དང་། འོག་མིན་གྱི་ལྷན་སྐྱེས་རྣམས་དབྱེར་མི་ཕྱེད་པ་རྡོ་རྗེ་གསུམ་གྱི་རང་བཞིན་དུ་རྣམ་པར་དག་པའོ། ། ཨོཾ་བཛྲ་ཤུདྡྷ་སརྦ་དྷརྨྨ་བཛྲ་ཤུདྡྷོ྅ཧཾ། བཞི་པ་གོ་ཆ་བགོད་ཅིང་བྱིན་གྱིས་རླབས་པ་ནི། ཕྱི་ནང་གི་ལྷ་ཐམས་ཅད་ཀྱི་གནས་རྣམས་སུ་ཟླ་བའི་སྟེང་དུ་གོ་ཆ་གཉིས་གོང་བཞིན་འགོད་དོ། ། གསུམ་པ་ལས་རྒྱལ་མཆོག་ལ་བཞི་སྟེ།
ཡེ་ཤེས་ཀྱི་དཀྱིལ་འཁོར་དགུག་གཞུག་བྱ་བ། དབང་བསྐུར་ཞིང་རིགས་ཀྱི་བདག་པོས་རྒྱས་བཏབ་པ། ཕྱི་དང་ནང་གི་མཆོད་པས་མཆོད་ཅིང་བསྟོད་པ། དཀྱིལ་འཁོར་གྱི་རྣམ་དག་དྲན་པའོ། ། དང་པོ་ནི། རང་གི་སྙིང་ག་ནས་འོད་འཕྲོས་པས་རང་བཞིན་གྱི་གནས་ནས་སྔགས་སྐྱེས། ཞིང་སྐྱེས། ལྷན་སྐྱེས་ཀྱི་འཁོར་ལོ་སྡོམ་པའི་རྟེན་དང་བརྟེན་པར་བཅས་པའི་དཀྱིལ་འཁོར་ཐམས་ཅད། ཕཻཾ་བཛྲ་ས་མཱ་ཛཿ གོང་ཚོགས་ཞིང་ལྟར་ཕྱི་དང་ཡིད་བྱུང་གི་མཆོད།
ཛཿཧཱུྃ་བཾ་ཧོཿགཉིས་སུ་མེད་པར་ཐིམ། ཨོཾ་ཡོ་ག་ཤུདྡྷ་སརྦ་དྷརྨྨ་ཡོ་ག་ཤུདྡྷོ྅ཧཾ། ཡེ་ཤེས་ཀྱི་རྣལ་འབྱོར་གྱི་ངོ་བོར་ཆོས་ཐམས་ཅད་རྣམ་པར་དག་ལ། བདག་ཀྱང་དེའི་ངོ་བོར་རྣམ་པར་དག་གོ ། སྔགས་དང་བཅས་པ་ལན་གསུམ་བརྗོད་ཅིང་ལག་པས་པད་སྐོར་འཁྱུད་རྒྱ་གསུམ་བྱའོ། ། གཉིས་པ་དབང་བསྐུར་ཞིང་རིགས་བདག་གི་རྒྱས་བཏབ་པ་ནི། སླར་ཡང་རང་གི་སྙིང་ག་ནས་འོད་འཕྲོས་པས་དབང་གི་ལྷ་འཁོར་ལོ་བདེ་མཆོག་གི་དཀྱིལ་འཁོར་ལ་དཔའ་བོ་དང་རྣལ་འབྱོར་མའི་ཚོགས་ཀྱིས་བསྐོར་བ་ཕཻཾ་བཛྲ་ས་མཱ་ཛཿ སྔར་བཞིན་ཕྱི་དང་ཡིད་བྱུང་གིས་མཆོད། དེ་བཞིན་གཤེགས་པ་སོགས་ཀྱིས་གསོལ་བ་བཏབ་པས། དབང་གི་ལྷ་རྣམས་ཀྱི་རིན་པོ་ཆེའི་བུམ་པ་བདུད་རྩིས་གང་བ་ཐོགས་ནས།
ཇི་ལྟར་བལྟམས་པ་སོགས་དང་། ཨོཾ་ཤྲཱི་ཙཀྲ་བཱི་ར་སཏྭཾ། ཀཱ་ཀཱ་སྱེ། ཨཱུ་ལཱུ་ཀ་སྱེ། ཤྭ་ནཱ་སྱེ། སཱུ་ཀ་ར་སྱེ། ཡ་མ་དཱ་ཌྷཱི་ཡེ། ཡ་མ་དཱུ་ཏཱི་ཡེ། ཡ་མ་དཾཥྚྲི་ཎྱེ། ཡ་མ་མ་ཐ་ནཱི་ཡེ།
བཛྲི་བྷ་ཝ་ཨ་བྷི་ཥིཉྩ་ཧཱུྃ། ཞེས་གསུང་ཞིང་ཕྱི་ནང་གི་ལྷ་རྣམས་ལ་དབང་བསྐུར། སྐུ་གང་། དྲི་མ་དག ཆུ་ལྷག་མ་ཡར་ལུད་པ་ལས་གཙོ་བོ་ཡབ་ལ་མི་བསྐྱོད་པ། ཡུམ་ལ་རྣམ་པར་སྣང་མཛད། མཁའ་འགྲོ་མ་ལ་མི་བསྐྱོད་པ། ལཱ་མཱ་ལ་དོན་ཡོད་གྲུབ་པ། ཁཎྜ་རོ་ཧི་ལ་འོད་དཔག་མེད། གཟུགས་ཅན་མ་ལ་རིན་ཆེན་འབྱུང་ལྡན།
གཞན་འཁོར་ལོ་བཞིའི་ཤར་ཕྱོགས་པ་རྣམས་ལ་མི་བསྐྱོད་པ། བྱང་ཕྱོགས་པ་རྣམས་ལ་དོན་ཡོད་གྲུབ་པ། ནུབ་ཕྱོགས་པ་རྣམས་ལ་འོད་དཔག་མེད། ལྷོ་ཕྱོགས་པ་རྣམས་ལ་རིན་ཆེན་འབྱུང་ལྡན། ཤར་ལྷོ་བ་རྣམས་ལ་རྣམ་པར་སྣང་མཛད། ལྷོ་ནུབ་པ་རྣམས་ལ་རིན་ཆེན་འབྱུང་ལྡན། ནུབ་བྱང་པ་རྣམས་ལ་འོད་དཔག་མེད། བྱང་ཤར་བ་རྣམས་ལ་དོན་ཡོད་གྲུབ་པས་དབུ་བརྒྱན། གསུམ་པ་ཕྱི་ནང་གི་མཆོད་བསྟོད་བྱ་བ་ལ་དྲུག སྔགས་མཆོད།
ཕྱི། ནང་། གསང་བ། ཡིད་བྱུང་། བསྟོད་པའི་མཆོད་པའོ། ། དང་པོ་ནི་ཡབ་ཡུམ་གྱི་རྩ་སྔགས་གཉིས། སྙིང་པོ་གཉིས། ཉེ་སྙིང་གཉིས། སྙིང་པོའི་རྣལ་འབྱོར་མ་བཞི། ཐུགས་གསུང་སྐུའི་ལྷ་ཚོགས།
སྒོ་མཚམས་མ་བརྒྱད། གོ་ཆ་གཉིས་རྣམས་འོག་བཟླས་པའི་སྐབས་ལྟར་ལ། མ་མོ་བཅུ་གཉིས་ལ་སྤེལ་མེད་པར་ཚར་རེ་རེ་བཟླས་སོ། ། གཉིས་པ་ཕྱིའི་མཆོད་པ་ནི། མཆོད་རྫས་དངོས་སུ་བཤམ་པའམ། ཡིད་ཀྱི་བསམས་ནས། ཨོཾ་སུམྦྷ་ནི་སོགས་ཀྱིས་བསངས། སྭ་བྷཱ་ཝས་སྟོང་པར་སྦྱངས། སྟོང་པའི་ངང་ལས་ཨཱ་ལས་ཡེ་ཤེས་ཀྱི་ཀ་པཱ་ལ་ཡངས་ཤིང་རྒྱ་ཆེ་བ་རྣམས་ཀྱི་ནང་དུ་ཧཱུྃ་ཞུ་བ་ལས་བྱུང་བའི་མཆོད་ཡོན། ཞབས་བསིལ།
མེ་ཏོག བདུག་སྤོས། མར་མེ། དྲི། ཞལ་ཟས། རོལ་མོ་ལ་སོགས་པ་དྭངས་ཤིང་ཐོགས་པ་མེད་པ་ནམ་མཁའི་ཁམས་ཐམས་ཅད་གང་བར་གྱུར། ཨོཾ་ཨརྒྷཾ། པཱ་དྱཾ། པུཥྤཾ། དྷཱུ་པཾ།
ཨཱ་ལོ་ཀཾ གནྡྷཾ། ནཻ་བི་དྱཾ། ཤཔྟ་ཨཱཿཧཱུྃ། གིས་བྱིན་གྱིས་བརླབས་ཏེ། རང་གི་སྙིང་ག་ནས་མཆོད་པའི་ལྷ་མོ་མཆོད་རྫས་སོ་སོ་ཐོགས་པ་མང་པོ་སྤྲུལ་ནས་ལྷ་ཐམས་ཅད་ལ་མཆོད་པ་ཕུལ་བར་བསམ་ལ། ཨོཾ་སརྦ་ཏ་ཐཱ་ག་ཏ་ཤྲཱི་ཙཀྲ་སམྦྷ་ར་མཎྚ་ལ་སརྦ་བཱི་ར་ཡོ་གི་ནི་ས་པ་རི་ཝཱ་ར་ཨརྒྷཾ་པྲ་ཏཱིཙྪ་སྭཱ་ཧཱ། དེ་བཞིན་གཞན་རྣམས་ལ་ཡང་སྦྱར་ནས་འབུལ་ལོ། ། གསུམ་པ་ནང་བདུད་རྩིའི་མཆོད་པ་ནི། བདུད་རྩི་དངོས་སུ་ཡོད་དམ།
མེད་ན་བསམ་སྟེ། འོག་གཏོར་མའི་སྐབས་བཞིན་བྱིན་གྱིས་བརླབ་ལ་ལག་གཡོན་མཐེབ་སྲིན་གྱིས་གཡོན་སྐོར་དུ་ཆོས་འབྱུང་བྲི་ཞིང་། ངག་ཏུ། ཨོཾ་ཨཱཿཧཱུྃ། ཕྱོགས་བཅུ་དུས་གསུམ་གྱི་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་ཡོན་ཏན་འཕྲིན་ལས་ཐམས་ཅད་ཀྱི་ངོ་བོ། མཁྱེན་པའི་ཡེ་ཤེས་བརྩེ་བའི་ཐུགས་རྗེ་མཛད་པའི་ཕྲིན་ལས་བསམ་གྱིས་མི་ཁྱབ་པ་མངའ་བ་དྲིན་ཅན་རྩ་བའི་བླ་མའི་ཞལ་དུ་ཨོཾ་ཨཱཿཧཱུྃ། རྒྱས་པར་ན་ཡབ་ཡུམ་གྱི་སྙིང་པོ་ཉེ་སྙིང་། འཁོར་རྣམས་ཀྱི་སྔགས་ཕྲེང་ལྟར་རམ། བསྡུ་ན། ཧཱུྃ།
བཾ། ལཾ། མཾ། པཾ། ཏཾ། པུ་ཛ་སོགས་དང་། ཧཱུྃ་བརྒྱད། གོ་ཆ་གཉིས། བཅོམ་ལྡན་འདས་འཁོར་ལོ་སྡོམ་པའི་ལྷ་ཚོགས་རྣམས་ཀྱི་ཞལ་དུ་ཨོཾ་ཨཱཿཧཱུྃ། རང་གི་ལྕེ་ཐོག་ཏུ་བཞག་ལ་ཨོཾ་ཨཱཿཧཱུྃ།
ཨོཾ་ཧྲི་ཧ་ཧ་ཧུཾ་ཧུཾ་ཕཊ། ལྔ་དང་། ལག་པས་རྣམ་ལྔ་འདོད་སྐོར་དང་འཁྱུད་རྒྱ་བྱའོ། ། བཞི་པ་གསང་བའི་མཆོད་པ་ནི། ལྷ་ཐམས་ཅད་སྙོམས་པར་ཞུགས་པས་ཟག་པ་མེད་པའི་བདེ་བས་རྒྱུད་གང་། ཨོཾ་སརྦ་ཏ་ཐཱ་ག་ཏ་ཨ་ནུ་རཱ་ག་ཏ་བ་ཛྲ་སྭ་བྷཱ་ཝ་ཨཱཏྨ་ཀོ྅། ལྔ་པ་ཡིད་མཆོད་ནི་གོང་ལྟར་བྱའོ། ། དྲུག་པ་བསྟོད་པའི་མཆོད་པ་ནི། གཏོར་མའི་སྐབས་བཞིན་བྱ་སྟེ། མཆོད་པའི་ཚུལ་ལོ། །
བཞི་པ་དཀྱིལ་འཁོར་ཀྱི་རྣམ་དག་དྲན་པ་ནི། རྒྱས་པ་བྱེད་ན། ལུས་རྗེས་སུ་དྲན་པ་ནི་མཁའ་འགྲོ་མའོ། ། ཚོར་བ་རྗེས་སུ་དྲན་པ་ནི་མཱ་མཱའོ། ། ཆོས་རྗེས་སུ་དྲན་པ་ནི་ཁཎྚ་རོ་ཧའོ། ། སེམས་རྗེས་སུ་དྲན་པ་ནི་གཟུགས་ཅན་མའོ། ། འདུན་པའི་རྫུ་འཕྲུལ་གྱི་རྐང་པ་ནི་ཁཎྚ་ཀ་པཱ་ལ་དང་རབ་ཏུ་གཏུམ་མོ། ། བརྩོན་འགྲུས་ཀྱི་རྫུ་འཕྲུལ་གྱི་རྐང་པ་ནི་མ་ཧཱ་ཀངྐལ་དང་གཏུམ་པའི་མིག་ཅན་མ་སྤྱོད་པའི་རྫུ་འཁྲུལ་གྱི་རྐང་པ་ནི་ཀངྐལ་དང་འོད་ལྡན་མ། སེམས་ཀྱི་རྫུ་འཕྲུལ་གྱི་རྐང་པ་ནི་མཆེ་བ་རྣམ་པར་གཙིགས་པ་དང་སྣ་ཆེན་མ། དད་པའི་དབང་པོ་ནི་སུ་ར་བཱི་ར་དང་དཔའ་བོའི་བློ་ཅན་མ།
བརྩོན་འགྲུས་ཀྱི་དབང་པོ་ནི་འོད་དཔག་མེད་དང་མིའུ་ཐུང་མ། དྲན་པའི་དབང་པོ་ནི་རྡོ་རྗེའི་འོད་དང་ལངྐའི་དབང་ཕྱུག་མ། ཏིང་ངེ་འཛིན་གྱི་དབང་པོ་ནི་རྡོ་རྗེའི་སྐུ་དང་ཤིང་གྲིབ་མའོ། ། ཤེས་རབ་ཀྱི་དབང་པོ་ནི་ཨངྐུ་རི་དང་ཨཻ་ར་བ་ཏི། དད་པའི་སྟོབས་ནི་རྡོ་རྗེ་རལ་པ་ཅན་དང་འཇིགས་བྱེད་ཆེན་མོ། བརྩོན་འགྲུས་ཀྱི་སྟོབས་ནི་དཔའ་བོ་ཆེན་པོ་དང་རླུང་གི་ཤུགས་ཅན་མ། དྲན་པའི་སྟོབས་ནི་རྡོ་རྗེ་ཧཱུྃ་མཛད་དང་ཆང་འཐུང་མ། ཏིང་ངེ་འཛིན་གྱི་སྟོབས་ནི་རབ་ཏུ་བཟང་པོ་དང་ཤྱཱ་མ་དེ་བཱི། ཤེས་རབ་ཀྱི་སྟོབས་ནི་རྡོ་རྗེ་བཟང་པོ་དང་ཤིན་ཏུ་བཟང་མོ། ཏིང་ངེ་འཛིན་ཡང་དག་བྱང་ཆུབ་ཀྱི་ཡན་ལག་ནི་འཇིགས་བྱེད་ཆེན་པོ་དང་རྟ་སྣ་མ།
བརྩོན་འགྲུས་ཡང་དག་བྱང་ཆུབ་ཀྱི་ཡན་ལག་ནི་མིག་མི་བཟང་དང་ཁ་ག་ན། དགའ་བ་ཡང་དག་བྱང་ཆུབ་ཀྱི་ཡན་ལག་ནི་སྟོབས་པོ་ཆེ་དང་འཁོར་ལོའི་ཤུགས་ཅན་མ། ཤིན་ཏུ་སྦྱངས་པ་ཡང་དག་བྱང་ཆུབ་ཀྱི་ཡན་ལག་ནི་རིན་པོ་ཆེ་རྡོ་རྗེ་དང་ཁཎྚ་རོ་ཧཱ། ཆོས་རྣམ་པར་འབྱེད་པ་ཡང་དག་བྱང་ཆུབ་ཀྱི་ཡན་ལག་ནི་རྟ་མགྲིན་དང་། ཤཽཎྜི་ནཱི། དྲན་པ་ཡང་དག་བྱང་ཆུབ་ཀྱི་ཡན་ལག་ནི་ནམ་མཁའི་སྙིང་པོ་དང་འཁོར་ལོའི་གོ་ཆ་མ། བཏང་སྙོམས་ཡང་དག་བྱང་ཆུབ་ཀྱི་ཡན་ལག་ནི་དཔལ་ཧེ་རུ་ཀ་དང་ཤིན་ཏུ་དཔའ་མོ། ཡང་དག་པའི་ལྟ་བ་ནི་པདྨ་གར་གྱི་དབང་ཕྱུག་དང་སྟོབས་ཆེན་མ། ཡང་དག་པའི་རྟོག་པ་ནི་རྣམ་པར་སྣང་མཛད་དང་འཁོར་ལོ་སྒྱུར་མ། ཡང་དག་པའི་ངག་ནི་རྡོ་རྗེ་སེམས་དཔའ་དང་བརྩོན་འགྲུས་ཆེན་མོ།
ཡང་དག་པའི་ལས་ཀྱི་མཐའ་ནི་ཁྭ་གདོང་མ། ཡང་དག་པའི་འཚོ་བ་ནི་འུག་གདོང་མ། ཡང་དག་པའི་རྩོལ་པ་ནི་ཁྱི་གདོང་མ། ཡང་དག་པའི་དྲན་པ་ནི་ཕག་གདོང་མ། ཡང་དག་པའི་ཏིང་ངེ་འཛིན་ནི་དཔལ་ཧེ་རུ་ཀ་དང་རྡོ་རྗེ་ཕག་མོ། ། དགེ་བའི་ཆོས་མ་སྐྱེས་པ་རྣམས་བསྐྱེད་པ་ནི་གཤིན་རྗེ་བརྟན་མ། དགེ་བའི་ཆོས་སྐྱེས་པ་རྣམས་ཡང་དག་པར་བསྲུང་བ་ནི་གཤིན་རྗེ་ཕོ་ཉ་མ། མི་དགེ་བའི་ཆོས་མ་སྐྱེས་པ་རྣམས་མི་བསྐྱེད་པ་ནི་གཤིན་རྗེ་མཆེ་བ་མ། མི་དགེ་བའི་ཆོས་སྐྱེས་པ་རྣམས་ཡང་དག་པར་སྤོང་བ་ནི་གཤིན་རྗེ་འཇོམས་མའོ། ། ཞེས་བརྗོད།
བསྡུ་ན་བདག་གི་བློ་ལ་སྣང་བའི་ཕྱི་ནང་གི་ལྷ་སུམ་ཅུ་རྩ་བདུན་པོ་འདི་རྣམས་ནི་བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་རྩ་བདུན་གྱི་ངོ་བོར་རྣམ་པར་དག་ལ། བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་རྩ་བདུན་ཡང་། ལྷ་སུམ་ཅུ་རྩ་བདུན་གྱི་ངོ་བོ་རྣམ་པར་དག་གོ ། རྒྱུན་གྱི་ཉམས་ལེན་ལ་བསྡུས་པ་འདིས་ཆོག་ཅིང་། སྐབས་སུ་རྒྱས་པ་བྱའོ། ། བསྐྱེད་རིམ་ལ་སེམས་འཛིན་ན་གཙོ་བོའི་སྤྱི་གཙུག་གི་ནོར་བུ་དང་། ཞབས་ཀྱི་སེན་མོ་རེས་འཇོག་དུ་བྱེད་དོ། ། བསྐྱེད་པའི་རིམ་པ་བསྟན་ཟིན་ཏོ། ༈ །སྤྱི་དོན་གཉིས་པ་རྫོགས་པའི་རིམ་པ་ནི། བ་སནྟ་ཏཱི་ལ་ཀ་ལྟར་ན།
རང་གི་སྙིང་ག་ནས་འོད་ཟེར་སྤྲོས་པས་ཕྱི་སྣོད་ཀྱི་འཇིག་རྟེན་གཞལ་ཡས་ཁང་དུ་གྱུར་པ་རྣམས་འོད་དུ་ཞུ་ནས་རང་གི་བསྒོམ་པའི་གཞལ་ཡས་ཁང་དུར་ཁྲོད་སྲུང་འཁོར་དང་བཅས་པ་ལ་ཐིམ། དེ་རྣམས་འོད་དུ་ཞུ་ནས་རང་གི་ལུས་དཀྱིལ་གྱི་གནས་སོ་སོ་རྣམས་སུ་ཐིམ། བཅུད་ཀྱི་སེམས་ཅན་འཁོར་ལོ་བདེ་མཆོག་གི་རྣམ་པར་བྱས་པ་རྣམས་འོད་དུ་ཞུ་བ་འཁོར་གྱི་ལྷ་རྣམས་ལ་ཐིམ། དེ་རྣམས་ཀྱང་འོད་དུ་ཞུ་བ། རླུང་དང་བསྟུན་ནས་ཁྭ་གདོང་མ་ནས་མཁའ་འགྲོ་མའི་བར་ཤར་ཕྱོགས་པ་རྣམས་རང་གི་སྣ་བུག་གཡོན་ནས་ཞུགས་ཏེ་སྙིང་གའི་ཧཱུྃ་ལ་ཐིམ། འུག་གདོང་མ་ནས་ལཱ་མཱའི་བར་བྱང་ཕྱོགས་པ་རྣམས་སྣ་བུག་གཡས་ནས་ཐིམ། ཁྱི་གདོང་མ་ནས་ཁཎྜ་རོ་ཧའི་བར་ནུབ་ཕྱོགས་པ་རྣམས་གཡོན་ནས་ཐིམ། ཕག་གདོང་མ་ནས་གཟུགས་ཅན་མའི་བར་ལྷོ་ཕྱོགས་པ་རྣམས་གཡས་ནས་ཐིམ། གཤིན་རྗེ་བརྟན་མ་ནས་མཚམས་ཀྱི་ཐོད་པའི་བར་ཤར་ལྷོ་པ་རྣམས་གཡོན་ནས་ཐིམ། དེ་བཞིན་དུ་ལྷོ་ནུབ་པ་རྣམས་གཡས་ནས་ཐིམ།
ནུབ་བྱང་པ་རྣམས་གཡོན་ནས་ཐིམ། བྱང་ཤར་བ་རྣམས་གཡས་ནས་ཐིམ། ཡུམ་ཡང་འོད་དམར་པོར་ཞུ་ནས་ལྟེ་བའི་ཨཾ་ལ་ཐིམ། རང་གི་ཞལ་ཕྱག་ལྷག་མ་རྣམས་རྩ་བའི་ཞལ་ཕྱག་ལ་ཐིམ་པས། རང་ཧེ་རུ་ཀ་ཞལ་གཅིག་ཕྱག་གཉིས་པར་གསལ་བའི་སྙིང་གར་ཧཱུྃ་སྔོ་སྐྱ། ལྟེ་བར་ཨོཾ་དམར་པོ་ཤད་ཀྱི་རྣམ་པ་ཅན་ལ་ཅུང་ཟད་སེམས་གཏད། དེར་རྗེས་རླུང་རོ་ལན་གསུམ་འབུད། ལྟེ་བ་ནས་སྙིང་གའི་བར་ལ་རྩ་ཨ་ཝ་དྷཱུ་ཏི་ཁ་དོག་དམར་སྐྱ་དྲང་ཞིང་གསལ་བ། གཡས་སུ་རཱ་ས་ན་དམར་པོ་མེའི་རང་བཞིན། གཡོན་དུ་ལཱ་ལ་ན་དཀར་པོ་ཆུའི་རང་བཞིན།
ལྟེ་བ་སྤྲུལ་པའི་འཁོར་ལོ་རྩ་འདབ་མ་དྲུག་ཅུ་རྩ་བཞི་པའི་དབུས་སུ་ཨཾ། ནང་བསྐོར་འདབ་མ་བརྒྱད་ལ། ཨ། ཀ ཙ། ཊ། ཏ། པ། ཡ། ཤ
ཕྱི་སྐོར་ལྔ་བཅུ་རྩ་དྲུག་ལ་ཡི་གེ་མེད་པ། སྙིང་ག་ཆོས་ཀྱི་འཁོར་ལོ་རྩ་འདབ་བརྒྱད་ཀྱི་དབུས་སུ་ཧཱུྃ། འདབ་མ་བརྒྱད་ལ་ཕྱོགས་བཞིར་བྷྲཱུཾ་ཨཾ་ཛྲཱིཾ་ཁཾ། མཚམས་བཞིར་ཨཾ་མཾ་སཾ་ཏཾ། སུམ་མདོར་མེ། བཤང་སྒོར་རླུང་། འོག་སྒོ་འབྱེད་འཛུམ་གྱི་སྦྱོར་བ་ལན་གསུམ་བྱས། ཐ་མ་ལ་བསྡམས་པས་བཤང་སྒོའི་རླུང་གཡོས། ། སུམ་མདོའི་མེ་སྦར་བས་ལྟེ་བའི་ཨཾ་འབར། མེ་ལྕེ་གཡས་རོ་མ་ནས་སོང་།
སྙིང་གའི་ཧཱུྃ་ལ་ཕོག་པས་དེ་ལས་བྱང་ཆུབ་ཀྱི་སེམས་དཀར་པོ་གཡོན་རྐྱང་མ་ནས་བབས། ཨཾ་ལ་ཕོག་པས་མེ་སྔར་བས་ཆེར་འབར་བ་དབུ་མ་ནས་ཡར་སོང་། ཧཱུྃ་ལ་ཕོག ཡང་དེ་ལས་བྱང་སེམས་དཀར་པོ་ཆེར་བབས་པ། དབུ་མ་ནས་ཐུར་དུ་སོང་བ་ལྟེ་བའི་གོང་སོར་བཞི་ཙམ་ནས་འབར་འཛག་སྐྲ་བཤད་འཛིངས་པ་ལྟ་བུ་ལ་སེམས་གཏད་ཅིང་། རླུང་བུམ་པ་ཅན་འཛིན་ནོ། ། དེ་ལྟ་བུའི་རླུང་སྦྱོར་གསུམ་ཙམ་ཅི་རིགས་བྱས་རྗེས་རིག་པ་སྟོང་གསལ། ནམ་མཁའ་ལྟ་བུ་ལ་མཉམ་པར་གཞག་གོ ། རྫོགས་པའི་རིམ་པ་སྟེ་ལམ་གྱི་དངོས་གཞི་རིམ་པ་གཉིས་ཀྱི་རྣལ་འབྱོར་བསྟན་ཟིན་ཏོ། ། གསུམ་པ་རྗེས་ཀྱི་རྣལ་འབྱོར་ལ་གསུམ།
བཟླས་པའི་རྣལ་འབྱོར། གཏོར་མའི་རྣལ་འབྱོར། སྤྱོད་ལམ་གྱི་རྣལ་འབྱོར་རོ། ། དང་པོ་ཧཱུྃ་ཞེས་བརྗོད་པས་རང་གི་སྙིང་ག་ནས་རྟེན་དང་བརྟེན་པར་བཅས་པ་ཡོངས་སུ་རྫོགས་པ་སྤྲོས་ཏེ། སྔར་བཞིན་གསལ་བར་གནས་པའི། རང་གི་ཐུགས་ཁའི་ཧཱུྃ་ལས་སྔགས་ཕྲེང་བྱུང་ཞལ་ནས་འཐོན། ཡུམ་གྱི་ཞལ་ནས་ཞུགས་སྐུའི་དབྱིབས་བརྒྱུད། པདྨ་ནས་རང་གི་གསང་གནས་ནས་བྱུང་སྟེ། སྙིང་གའི་ཧཱུྃ་ལ་ཐིམ་ཞིང་། ཡང་སྔར་བཞིན་འཁོར།
སྔགས་ཕྲེང་ནི། རྒྱུན་མ་ལ་ཁ་དོག་སྔོན་པོ་འོད་དཀར་པོ་འཕྲོ་བ། སྔགས་གཅིག་གི་མཇུག་ལ་གཅིག་གི་མགོ་གཏད་ནས། མདའི་ཤུགས་ཀྱི་འཇུག་པ་ཞེས་བྱ། བསྙེན་པའི་ཚེ། སྔགས་སྔོན་པོ་འོད་དམར་པོ་འཕྲོ་བས་ལྷ་དབང་དུ་སྡུད་པ། སྔགས་སྔ་མའི་མཇུག་ལྕགས་ཀྱུ་ལྟར་གུག་པ་ལ་ཕྱི་མའི་མགོ་ཡང་དེ་ལྟ་བུས་སྦྲེལ་བ་ལྕགས་སྒྲོག་འགྲོས་ཞེས་བྱ། གཉིས་ཀ་ལ་སྔགས་ཕྲེང་ཕྱིར་འགྲོ་བའི་ཚེ་འོད་འཕྲོས་ནས་བརྟན་གཡོ་སྣོད་བཅུད་ཐམས་ཅད་ལྷ་དང་གཞལ་ཡས་ཁང་དུ་གསལ་བཏབ། ནང་དུ་འཇུག་པའི་དུས་བླ་མ་ཡི་དམ་དཔའ་བོ་མཁའ་འགྲོ་ཐམས་ཅད་ཀྱི་བྱིན་རླབས་ནུས་མཐུ་བསྡུས་ནས་རང་ལ་ཐིམ་པས་གཟི་བརྗིད་རྒྱས་པར་བསམ། བཟླས་ཕྲེང་ནི།
ཨ་བྷི་དྷ་ན་ལས། ལག་གཡོན་མཐེ་བོང་སྲིན་མཛུབ་ཀྱིས། དུང་ཆེན་ཕྲེང་བ་རབ་བླངས་ནས། ཞེས་གསུངས་བ་ལྟར། ཕྲེང་བ་རབ་མིའི་ཐོད་པའི་ཕྲེང་བའམ། ཡང་ན་ནཱ་རི་ཀེ་ལ། ཞེས་པ་མི་མོའི་ཐོད་པ་སྟེ། བེ་ཏའི་ཕྲེང་བ་ལག་པ་གཡོན་པའི་སྲིན་མཛུབ་ཀྱི་སྟེང་དུ་དེ་ཉིད་ཀྱི་མཐེ་བོང་ཆེས་འགུགས་པའི་ཚུལ་དུ་བཟླས་ལ། སྔགས་བཟླས་རྒྱུ་ནི། གཙོ་བོ་ཡབ་ཡུམ་གྱི་རྩ་སྔགས་གཉིས།
སྙིང་པོ་གཉིས། ཉེ་སྙིང་གཉིས། སྙིང་པོའི་རྣལ་འབྱོར་མ་ལ་ཞལ་བཞི་པའི་སྔགས་དང་། རང་རང་གི་མཚན་སྔགས་གཉིས་མེད་དུ་སྤེལ་བ། འཁོར་ལོ་གསུམ་ལ་ཡབ་ཡུམ་གཉིས་མེད། སྒོ་མཚམས་མ་བརྒྱད་ལ་ཡབ་ཀྱི་རྐང་བརྒྱད་མཚན་སྔགས་གཉིས་མེད། གོ་ཆ་གཉིས་རྣམས་སོ། ། དེ་ཡང་རྒྱུན་དུ་གཙོ་བོའི་སྙིང་པོ་ཉེ་སྙིང་གང་མོས་གཙོ་བོར་མང་བ། གཞན་རྣམས་ཀྱང་ཆ་ཚང་རེ་བཟླས། བསྙེན་པའི་ཚེ་གཙོ་བོ་ཡབ་ཡུམ་གྱི་སྙིང་པོ་ཉེ་སྙིང་ལ་འབུམ་ཕྲག་བཞི་རེ།
འཁོར་རྣམས་ལ་དེའི་བཅུ་ཆ་ཁྲི་ཕྲག་བཞིར་རེ། གོ་ཆ་གཉིས་རབ་གཙོ་བོར་དང་གྲངས་མཉམ། ཐ་ནའང་འཁོར་རྣམས་དང་མཉམ་པར་བཟླས། སྔགས་དངོས་ནི་ལོགས་སུ་བྲིས་པ་ལྟར་དག་པར་འདོན་ནོ། ། བཟླས་པ་བསྡུ་ན་ཕྲེང་བ་ཐལ་མོའི་བར་དུ་བཅུག་ལ། བདེ་བར་གཤེགས་པ་ཐམས་ཅད་ཀྱི་སྐུ་གསུང་ཐུགས་ཡོན་ཏན་ཕྲིན་ལས་ཐམས་ཅད་ཀྱི་བྱིན་གྱིས་བརླབ་ཏུ་གསོལ། ཕྱག་རྒྱ་ཆེན་པོ་མཆོག་གི་དངོས་གྲུབ་བཅོམ་ལྡན་འདས་འཁོར་ལོ་བདེ་མཆོག་གི་གོ་འཕང་ཚེ་འདི་ཉིད་ལ་ཐོབ་པར་བྱིན་གྱིས་བརླབ་ཏུ་གསོལ། དེ་ནས་བརྟན་བྱེད་ཀྱི་ཡི་གེ་བརྒྱ་པ་ཚར་གསུམ་བརྗོད་ལ། བདག་བསྐྱེད་འབྲེལ་བར་གཏོར་མ་འབུལ་ན་མཚམས་འདིར་འདས་གཏོར་དང་། ཆོས་སྐྱོང་གང་བྱེད་ཀྱི་གཏོར་མ་འོག་ནས་འབྱུང་བ་བཞིན་ཕུལ་རྗེས།
དཀྱིལ་འཁོར་བསྡུ་བ་གོང་བཞིན་ལ། གཙོ་བོ་ཡབ་ཡུམ་མི་བསྡུ་བར། རང་གི་གནས་རྣམས་སུ་ཟླ་བའི་སྟེང་དུ། སྙིང་གར་ཨོཾ་ཨོཾ་ཧ་དཀར་པོ་སོགས་དཔའ་བོའི་གོ་ཆ་དང་དཔའ་མོའི་གོ་ཆ་གོང་བཞིན་དང་། གོ་ཆ་ཆེན་པོ་ནི། པུ་ཛ་སོགས་ནས། མ་ཀུའི་བར་ངག་དུ་བརྗོད། སེམས་ཀྱི་ལུས་དཀྱིལ་གྱི་གཙོ་བོ་ཡབ་ཡུམ་ནས་སྒོ་མཚམས་མའི་བར་ཡིག་འབྲུར་གྱུར་པར་བསམ་མོ། ། ཚམ་རྔམ་སྔགས་ཀྱི་བསྲུང་བ་ནི། གོང་སྲུང་འཁོར་སྐབས་བཞིན།
ལག་གཡོན་སྡིགས་མཛུབ་ཕྱོགས་བཅུར་སྟོན་ཅིང་། ངག་ཏུ་ཨོཾ་སུམྦྷ་སོགས་ཚར་གཉིས་བརྗོད་དུས། སེམས་ཀྱི་ཕྱོགས་གཡོན་སྐོར་དང་། མཚམས་གཡས་སྐོར་དུ་ཞལ་བཞི་པའི་སྔགས་ཁ་དོག་སྔོན་པོ། ། འོད་ཟེར་དམར་སེར་འབར་བའོ། ། སྟེང་འོག་གཡོན་གཡས་སྣོལ་མར་བྱ། དགའ་བ་གསུམ་དྲན་པ་ནི། ཧཱུྃ་བདག་དང་སྣང་བའི་དངོས་པོ་ཐམས་ཅད་འཁོར་ལོ་བདེ་མཆོག་གི་སྐུའི་རྣམ་པ། ཡི་གེ་བདུན་པ་ཚར་གཅིག་བརྗོད་ནས། བརྗོད་པ་དང་གྲགས་པའི་སྒྲ་ཐམས་ཅད་འཁོར་ལོ་བདེ་མཆོག་གི་གསུང་གི་རང་བཞིན།
ཧཱུྃ། སེམས་ཀྱི་རྣམ་པར་རྟོག་པའི་ཆོ་འཕྲུལ་ཐམས་ཅད་འཁོར་ལོ་བདེ་མཆོག་གི་ཐུགས་རྣམ་པར་མི་རྟོག་པའི་ཡེ་ཤེས་ཀྱི་རང་བཞིན་དུ་རྣམ་པར་དག་གོ ། དགེ་རྩ་བསྔོ་བ་ནི། དགེ་བ་འདི་ཡིས་མྱུར་དུ་བདག ། སོགས་དང་། སྲིད་པ་གསུམ་འབར་སྐུ་ནི་རྗེས་ཆགས་དུལ་བར་ལྡན། ། འོད་ཟེར་སྔོན་པོ་སྟོང་ལྡན་ཉི་མ་བརྒྱ་སྟོང་ལྡན། ། རྣམ་མང་སྐུ་དང་ཆ་ལུགས་རྗེས་ཆགས་སེམས་པར་ལྡན། ། ཧེ་རུ་ཀ་དཔལ་དེ་དང་བསྔགས་པ་ལྷན་ཅིག་གར་བྱེད་ཤོག ། ལྷ་མོ་ཚད་མ་དམ་ཚིག་ཚད་མ་དང་། །
དེའི་གསུང་ཚིག་ཀྱང་ཚད་མའི་མཆོག་ཡིན་ཏེ། ། བདེན་པ་དེ་ཡིས་ལྷ་མོ་དེ་དག་གིས། ། བདག་ཅག་རྗེས་སུ་འཛིན་པའི་རྒྱུར་གྱུར་ཅིག ། བཀྲ་ཤིས་གང་ཞིག་ཆོས་ཀྱི་དབྱིངས་ལས་ལེགས་བྱུང་བའི། ། ཧེ་རུ་ཀ་དཔལ་འཇིགས་བྱེད་རྒྱལ་པོ་འབར་བའི་སྐུ། ། ཤེས་རབ་ཕག་མོའི་པདྨར་རྡོ་རྗེས་རོལ་མཛད་པའི། ། བདེན་པ་དེས་ཀྱང་བདེ་མཆོག་ལ་གནས་བཀྲ་ཤིས་ཤོག ། གཉིས་པ་གཏོར་མའི་རྣལ་འབྱོར་ནི། ། གཏོར་མ་གསུམ་མམ་གཉིས་ལ་སོགས་པ་གང་རུང་ལག་ལེན་ལྟར་བཤམ། ནང་མཆོད་ཆུ་ཆང་གིས་སྦྱངས་ལ།
ཨོཾ་སུམྦྷ་སོགས་ཀྱི་བསངས། སྭ་བྷཱ་ཝས་སྟོང་པར་སྦྱངས། སྟོང་པའི་ངང་ལས་ཡཾ་ལས་རླུང་གི་དཀྱིལ་འཁོར་སྔོན་པོ་གཞུའི་དབྱིབས་ཅན་བ་དན་གྱིས་མཚན་པ། དེའི་སྟེང་དུ་རཾ་ལས་མེའི་དཀྱིལ་འཁོར་གྲུ་གསུམ་དམར་པོ་འབར་བས་མཚན་པའི་སྟེང་དུ། ཨཱ་ལས་ཐོད་པ་དཀར་པོ་ཡངས་ཤིང་རྒྱ་ཆེ་བ། དཔྲལ་བ་རང་ལ་བསྟན་པའི་ནང་དུ་ཟླ་བའི་དཀྱིལ་འཁོར་གྱི་དབུས་སུ་གོ་ལས་བ་གླང་གི་ཤ ཤར་དུ་ཀུ་ལས་ཁྱིའི་ཤ བྱང་དུ་ད་ལས་གླང་པོ་ཆེའི་ཤ ནུབ་ཏུ་ཧ་ལས་རྟའི་ཤ ལྷོར་ན་ལས་མིའི་ཤ
དེ་རྣམས་རེ་རེའི་སྟེང་དུ་བདུད་རྩི་ལྔ་ལྔ་ཡོད་པ་ནི། དབུས་སུ་བི་ལས་དྲི་ཆེན། ཤར་དུ་མུ་ལས་དྲི་ཆུ། བྱང་དུ་ཤུ་ལས་བྱང་སེམས། ནུབ་ཏུ་མ་ལས་ཀླད་པ། ལྷོར་ར་ལས་རཀྟ། དེ་རྣམས་ཀྱི་སྟེང་དུ་དབུས་སུ་ཧཱུྃ་ཆོས་དབྱིངས་ཡེ་ཤེས། ཤར་དུ་བྷྲཱུྃ་མེ་ལོང་ལྟ་བུའི་ཡེ་ཤེས། བྱང་དུ་ཁཾ་བྱ་བ་སྒྲུབ་པའི་ཡེ་ཤེས། ནུབ་ཏུ་ཛྲཱིཾ་སོ་སོར་རྟོག་པའི་ཡེ་ཤེས།
ལྷོར་ཨོཾ་མཉམ་པ་ཉིད་ཀྱི་ཡེ་ཤེས། དེ་རྣམས་ཀྱི་སྟེང་གི་ནམ་མཁའ་ལ་ཨོཾ་དཀར་པོ་མགོ་བོ་ཐུར་དུ་བསྟན་པ། དེའི་སྟེང་དུ་ཟླ་བའི་དབུས་སུ་བྱང་ཆུབ་སེམས་ཀྱི་རང་བཞིན་ཁ་ཊྭཱཾ་ག་དཀར་པོ་རྩེ་མོ་འོག་ཏུ་བསྟན་པ་ཧཱུྃ་གིས་མཚན་པ། ཧཱུྃ་ལས་འོད་འཕྲོས་འོག་ཏུ་སོང་བས་རླུང་གཡོས། མེ་སྦར་བས་རྫས་རྣམས་ཞུ་ཞིང་སྐོལ་བའི་རླངས་པ་གྱེན་དུ་སྐྱོད་པས། སྟེང་གི་ཨོཾ་དང་ཟླ་བ་ཁ་ཊྭཱཾ་ག་རྣམས་ལས་བདུད་རྩིའི་རྒྱུན་བབས། ཡང་ཧཱུྃ་ལས་འོད་ཟེར་ཕྱོགས་བཅུར་འཕྲོས་པས། དཔའ་བོ་རྣལ་འབྱོར་མ་ཐམས་ཅད་ཀྱི་ཐུགས་གཉིས་སུ་མེད་པའི་ཡེ་ཤེས། ཐོད་པ་བདུད་རྩིས་གང་བའི་རྣམ་པར་བྱུང་ནས་འོག་གི་བདུད་རྩི་ལ་ཐིམ། སྟེང་གི་ཨོཾ་དང་ཟླ་བ་ཁ་ཊྭཱཾ་ག་རྣམས་ཀྱང་འོད་དུ་ཞུ་བ་གཏོར་མ་ལ་ཐིམ་པས།
ཁ་དོག་དྲི་རོ་ནུས་པ་ཕུན་སུམ་ཚོགས་པ་ཡེ་ཤེས་ཀྱི་བདུད་རྩིའི་རྒྱ་མཚོ་ཆེན་པོར་གྱུར། ཨོཾ་ཨཱཿཧཱུྃ་ཧ་ཧོཿཧྲཱི། གསུམ་བརྗོད། གཏོར་མགྲོན་ནི། བདག་བསྐྱེད་འབྲེལ་ན། བདག་བསྐྱེད་ཀྱི་དུར་ཁྲོད་བརྒྱད་དང་། མདུན་བསྐྱེད་དང་འབྲེལ་ན། དེའི་དུར་ཁྲོད་བརྒྱད་དང་། གཉིས་ཀ་དང་མ་འབྲེལ་བར་ཟུར་དུ་འབུལ་ན། སྐད་ཅིག་གིས་མདུན་གྱི་ནམ་མཁར་སྲུང་འཁོར་དུར་ཁྲོད་གཞལ་ཡས་ཁང་དང་བཅས་པའི་དབུས་སུ།
གཙོ་བོ་ཡབ་ཡུམ། སྙིང་པོའི་རྣལ་འབྱོར་མ་ཐུགས་གསུང་སྐུའི་ལྷ་ཚོགས། སྒོ་མཚམས་མ་བརྒྱད་རྣམས་ཡོངས་སུ་རྫོགས་པ། རང་གི་སྙིང་ག་ནས་འོད་འཕྲོས། དུར་ཁྲོད་བརྒྱད་ལ་ཕོག་པས་དཀྱིལ་འཁོར་ཆ་བརྒྱད་དུ་གྱུར། ཡང་རང་གི་སྙིང་ག་ནས་འོད་འཕྲོས་པས་སྔགས་སྐྱེས། ཞིང་སྐྱེས། ལྷན་སྐྱེས་ཀྱི་འཁོར་ལོ་བདེ་མཆོག་གིས་དཀྱིལ་འཁོར་ཐམས་ཅད། ཕཻཾ་བཛྲ་ས་མཱ་ཛཿཛཿཧཱུྃ་བཾ་ཧོཿ ཡེ་ཤེས་པ་དང་དབྱེར་མེད་པའི་དཀྱིལ་འཁོར་ཆ་དགུར་གྱུར།
དེ་ཐམས་ཅད་ཀྱི་ཞལ་ནས་འོད་ཀྱི་སྦུ་གུ་བྱུང་ནས་གཏོར་མ་གསོལ་བར་བསམ་ལ། པད་སྐོར་སྔོན་འགྲོའི་རྡོ་རྗེ་ཐལ་མོ་ཁ་གྱེན་དུ་ཕྱེ་ནས། ཨོཾ་བཛྲ་ཨ་ར་ལི་ཧོ། ཛཿཧཱུྃ་བཾ་ཧོཿ ཌཱ་ཀི་ནི། ས་མ་ཡ་སཏྭཾ། ཌྲི་ཤྱ་ཧོ། ཨོཾ་བཛྲ་ཌཱ་ཀི་ནི་ཁ་ཁ་ཁཱ་ཧི་ཁཱ་ཧི། ཨི་མཾ། བ་ལིཾ།
བྷུཉྫ་ཐ། པི་བ་ཐ། མ་མ་ཀརྻ། སཱ་དྷ་ཡ། ཨོཾ་ཨཱཿཧཱུྃ། ཕེཾ། ཕེཾ། ཕེཾ། སྭཱ་ཧཱ། ལྔའམ་བདུན་གྱིས་ཕུལ།
རྒྱས་པར་ལྷ་སྔགས་ཡོངས་རྫོགས་ཚར་གཅིག་བརྗོད་པས་ཀྱང་འབུལ་བར་བཤད་དོ། ། བསྡུས་ན་ཀ་ར་ཀ་ར་སོགས་དཔའ་བོ་ཉེར་བཞིའི་སྔགས་ཚར་གཅིག་བརྗོད། དེ་ནས་མཚན་སྔགས་སྔོན་འགྲོའི་ཆུ་གཉིས་ཉེར་སྤྱོད་རོལ་མོ་སྟེ་ཕྱི། ས་བོན་སོ་སོའི་མཐར་འབྲུ་གསུམ་གྱིས་ནང་མཆོད། ན་མོ་སོགས་ཡིད་མཆོད། ཨོཾ་ན་མོ་བྷ་ག་ཝ་ཏེ་བཱི་རེ་ཤཱ་ཡ་ཧཱུྃ་ཧཱུྃ་ཕཊ། ཨོཾ་མཧཱ་ཀལྤཱགྣི་སནྣི་བྷཱ་ཡ་ཧཱུྃ་ཧཱུྃ་ཕཊ། ཨོཾ་ཛ་ཊཱ་མ་ཀུ་ཊོཏྐ་ཊཱ་ཡ་ཧཱུྃ་ཧཱུྃ་ཕཊ། ཨོཾ་དཥྚྲཾ་ཀཱ་ལོ་གྲོ་བྷཱི་ཥ་ཎ་མུ་ཁཱ་ཡ་ཧཱུྃ་ཧཱུྃ་ཕཊ། ཨོཾ་ས་ཧ་སྲ་བྷུ་ཛ་བྷཱ་སུ་རཱ་ཡ་ཧཱུྃ་ཧཱུྃ་ཕཊ།
ཨོཾ་པ་ར་ཤུ་པཱ་ཤོ་དྱ་ཏ་ཤུ་ལ་ཁ་ཊྭཱཾ་ག་དྷཱ་རི་ནི་ཧཱུྃ་ཧཱུྃ་ཕཊ། ཨོཾ་བྱཱ་གྲཱ་ཛི་ནཱམྦ་ར་དྷ་རཱ་ཡ་ཧཱུྃ་ཧཱུྃ་ཕཊ། ཨོཾ་མཧཱ་དྷུཾ་བྲཱནྡྷ་ཀཱ་ར་བ་སུ་ཥཱཡ་ཧཱུྃ་ཧཱུྃ་ཕཊ། ཡབ་ཀྱིའོ། ། ཨོཾ་ན་མོ་བྷ་ག་ཝ་ཏི་བཛྲ་བཱ་ར་ཧི་ཧཱུྃ་ཧཱུྃ་ཕཊ། ཨོཾ་ན་མ་ཨཱརྻ་ཨ་པ་རཱ་ཛི་ཏེ་ཏྲཻ་ལེ་ཀྱ་མ་ཧཱ་བི་དྱེ་ཤྭ་རི་ཧཱུྃ་ཧཱུྃ་ཕཊ། ཨོཾ་ན་མ་སརྦ་བྷུ་ཏ་བྷ་ཡ་བཱ། ཧྱ་མཧཱ་བཛྲེ་ཧཱུྃ་ཧཱུྃ་ཕཊ། ཨོཾ་ན་མོ་བཛྲ་ཨཱ་ས་ནེ་ཨ་ཛི་ཏེ་ཨ་པ་རཱ་ཇི་ཏེ་བཱ་ཤྱངྐ་རི་ནེ་ཏྲ་བྷྲ་མ་ཎི་ཧཱུྃ་ཧཱུྃ་ཕཊ། ཨོཾ་ན་མོ་བི་ཥ་ཤོ་ཥ་ཎི་རོ་ཥ་ཎི།
ཀྲོ་དྷ་ནི་ཀ་རཱ་ལི་ནེ་ཧཱུྃ་ཧཱུྃ་ཕཊ། ཨོཾ་ན་མསྶཾ་ཏྲཱ་ས་ནི། མཱ་ར་ཎི། སུ་པྲ་བྷེ་ད་ནི་ཧཱུྃ་ཧཱུྃ་ཕཊ། ཨོཾ་ན་མཿ པ་རཱ་ཛ་ཡེ། བི་ཛ་ཡེ། ཛམྦྷ་ནི། སྟམྦྷ་ནི། མོ་ཧ་ནི་ཧཱུྃ་ཧཱུྃ་ཕཊ།
ཨོཾ་ན་མོ་བཛྲ་བཱ་ར་ཧི་མ་ཧཱ་ཡོ་གི་ནཱི། ཀཱ་མེ་ཤྭ་རི་ཁ་གེ་ཧཱུྃ་ཧཱུྃ་ཕཊ། ། ཡུམ་གྱི་རྐང་པ་བརྒྱད་པའོ། ། སྲིད་དང་ཞི་བ་མཉམ་པར་ཆགས་པ་བཅོམ་ཞིང་ཡང་དག་རྟོག་པ་འཇོམས། ། ཁྱེད་ཀྱི་དངོས་པོ་ཐམས་ཅད་མཁའ་དང་མཉམ་པའི་བདག་ཉིད་གཟིགས་པར་ལྡན། ། མགོན་པོ་ཐུགས་རྗེའི་ཆར་གྱི་ཡང་དག་བརླན་པའི་ཐུགས་ཀྱི་ཆུས། ། ལྷ་མོ་རྣམས་ཀྱི་བདག་ལ་ཤིན་ཏུ་རྗེས་བརྩེར་མཛད་དུ་གསོལ། ། ཞེས་གསོལ་བ་བཏབ་ལ། དེ་ནས་གུར་ཞལ། ལས་མགོན།
མཁའ་འགྲོ་སྤྱི་གཏོར་སོགས་གང་དགོས་གཞན་ནས་འབྱུང་བ་བཞིན་བཏང་ངོ་། ། ཡི་གེ་བརྒྱ་པ་ཚར་གསུམ་དང་། མ་འབྱོར་པ་དང་ཉམས་པ་དང་སོགས་ཀྱིས་ལྷག་ཆད་ཁ་བསྐངས། བདག་བསྐྱེད་དང་འབྲེལ་བར་གཏོར་མ་ཕུལ་བ་ཡིན་ན། འདས་པའི་མགྲོན་ནི་བདག་བསྐྱེད་ཀྱི་དཀྱིལ་འཁོར་བསྡུས་པ་ཉིད་ཀྱི་ཆོག་པས། གོང་ལྟར་བསྡུ། མདུན་བསྐྱེད་འབྲེལ་བའམ། གཞན་དུ་བྲིས་སྐུ་སོགས་རྟེན་ཡོད་ན་བརྟན་བཞུགས་བྱེད། མེད་ན་རང་ལ་བསྡུ། འཇིག་རྟེན་པའི་མགྲོན་རྣམས་ཀྱང་ཕལ་ཆེར་དེ་དང་མཚུངས།
དེ་རྗེས་དགེ་རྩ་བསྔོ་བ་བཀྲ་ཤིས་སོགས་གོང་དུ་བཤད་པ་བཞིན་རྒྱས་བསྡུས་སྐབས་དང་སྦྱར་རོ། ། གཏོར་མའི་ཆོ་གའོ། གསུམ་པ་སྤྱོད་ལམ་གྱི་རྣལ་འབྱོར་ལ་ལྔ་སྟེ། ཉལ་བའི་རྣལ་འབྱོར། ལྡང་བའི་རྣལ་འབྱོར། ཁྲུས་ཀྱི་རྣལ་འབྱོར། ཁ་ཟས་ཀྱི་རྣལ་འབྱོར། ཐུན་མཚམས་ཀྱི་རྣལ་འབྱོར་གཞན་བསྟན་པའོ། ། དང་པོ་ནི། གཉིད་ལོག་པའི་ཚེ།
རང་གི་སྙིང་ག་ནས་འོད་འཕྲོས་པས་སྣོད་བཅུད་ལྷ་དང་གཞལ་ཡས་ཁང་དུ་གསལ་བ་རང་ཡབ་ཡུམ་ལ་བསྡུ། ཡུམ་ཡང་ཡབ་ལ། དེ་སྙིང་གའི་ཧཱུྃ་ལ། དེའི་ཞབས་ཀྱུ་ཁོག་པ་ལ། དེ་མགོ་བོ་ལ། དེ་ཟླ་ཚེས་ལ། དེ་ཐིག་ལེ་ལ། དེ་ནཱ་ད་ལ། དེ་ཡང་ནམ་མཁའ་ལ་འཇའ་ཡལ་བ་ལྟར་སྟོང་པའི་ངང་ལ་ཉལ་ལོ། ། གཉིས་པ་ལྡང་བ་ན་ནམ་མཁའི་དཔའ་བོ་རྣལ་འབྱོར་མ་རྣམས་ཀྱིས་ཌ་མ་རུའི་སྒྲ་ཀ་ར་ཀ་ར་ལ་སོགས་པ་དང་།
ཡི་གེ་བདུན་པའི་སྒྲར་གྲགས་པས་བསླང་སྟེ། སྐད་ཅིག་གིས་ཧེ་རུ་ཀ་ཡབ་ཡུམ་ཞལ་ཕྱག་རྫོགས་པར་ལང་ངོ་། ། དེའི་ཐུགས་ཁའི་འོད་ཀྱིས་སྣོད་བཅུད་གཞལ་ཡས་ཁང་དང་ལྷར་དྲན་པར་བྱས་ལ། ཨོཾ་ཡོ་ག་ཤུདྡྷ་སོགས་བརྗོད་ཅིང་དོན་དྲན་པར་བྱའོ། ། གསུམ་པ་ཁྲུས་བྱེད་པའི་ཚེ་ནམ་མཁར་དབང་ལྷ་སྔར་བཞིན་གྱི་བདུད་རྩིའི་ཆུས་རང་གི་ལུས་ལ་བླུགས་པས་སྡིག་སྒྲིབ་དམ་ཚིག་ཉམས་ཆག་དག་པར་བསམ་ཞིང་། ཡི་གེ་བརྒྱ་པ་བརྗོད་པས་བཀྲུའོ། ། བཞི་པ་ཁ་ཟས་ནི་གཏོར་མ་ལྟར་བྱིན་རླབས་བྱེད་པའམ། བསྡུ་ན་ལག་པ་གཡོན་པས་ཁ་ཟས་བཏུང་བ་སོགས་ལ་རེག་ཅིང་། འབྲུ་གསུམ་བརྗོད་པས་བདུད་རྩིར་གྱུར་པ། རང་ཕྱིའི་ཧེ་རུ་ཀའི་ལྟེ་བ་ནས་གཏུམ་མོའི་མེ་སྦར་བས་ལུས་དཀྱིལ་གྱི་ལྷ་ཚོགས་གསལ་བཏབ་པའི།
ནང་གི་གཙོ་བོ་ཧེ་རུ་ཀའི་སྤྱི་བོར་བླ་མ་རིགས་བདག་ཏུ་བཞུགས་པ་དང་། ལྟོ་བར་ཆོས་སྐྱོང་སྲུང་མ་ཐམས་ཅད་བཞུགས་པ་ལ་མཆོད་པ་འབུལ་བར་བསམ་ཞིང་ལོངས་སྤྱོད། ལྷག་མ་ཨོཾ་ཨུ་ཙིཥྚ་བ་ལིཾ་ཏ་བྷཀྵ་སི་སྭཱ་ཧཱ། ཞེས་ལྷག་མ་ལ་དབང་བའི་འབྱུང་པོ་རྣམས་ལ་སྦྱིན། ལྔ་པ་ཐུན་མཚམས་ཀྱི་བྱ་བ་གཞན་ལ་འཇུག་པའི་ཚེ་གོང་དུ་བཤད་པ་ལྟར། ཚམ་རྔམ་སྔགས་ཀྱིས་བསྲུང་བའི་ནང་དུ་བདག་དང་སྣང་བ་ཐམས་ཅད་ལྷའི་དཀྱིལ་འཁོར་དང་། དེ་ཡང་རང་བཞིན་སྟོང་པ། ངོ་བོ་ཟུང་འཇུག་ཏུ་ཤེས་པའི་ངང་ནས་ཆོས་ཀྱི་བཤད་ཉན་གཏོར་མ་ཆོས་སྤྱོད་ཁ་ཏོན་ལ་སོགས་པ་དགེ་བའི་བྱ་བ་ཁོ་ན་ལ་རྟག་འགྲུས་སུ་བྱས་ན་མྱུར་དུ་ཤྲཱི་ཧེ་རུ་ཀའི་གོ་འཕང་འགྲུབ་པར་འགྱུར་རོ། ། འདི་དག་གི་མཐའ་དཔྱོད་པ་དང་། རྣམ་པར་གཞག་པ་རྒྱས་པ་ནི།
རྗེ་བཙུན་ས་སྐྱ་པའི་གསུང་རབ་ཚད་མར་གྱུར་པ་རྣམས་དང་མན་ངག་ཤེས་པའི་བླ་མ་ལས་མཉན་ནས་ཁོང་དུ་ཆུད་པར་བྱོས་ཤིག དཔལ་ལྡན་གསང་ཆེན་རྒྱུད་སྡེའི་རྒྱ་མཚོ་གནམ་སྔོན་བཞུ་བ་ལྟ་བུའི་དབུས། ། དཔལ་གྱི་འོད་འབར་སྒོ་དྲུག་རྩེར་སོན་གསང་མཐའི་ནོར་བུ་དྲི་མེད་ནི། ། དཔལ་ཆེན་ནཱ་རོའི་མན་ངག་རྒྱལ་མཚན་རྩེ་མོར་གསལ་བར་བཀོད་པ་གང་། ། དཔལ་ལྡན་ཕ་ན་ཕིང་གུ་མལ་གྱོ་དག་ལས་རིམ་པར་བརྒྱུད་པའོ། ། ས་སྐྱའི་རྗེ་བཙུན་སྙིང་པོའི་ཞབས་དང་རྩེ་མོ་རྒྱལ་མཚན་པཎ་ཆེན་སོགས། ། ངེས་དོན་གནས་ལུགས་ཇི་བཞིན་གཟིགས་པའི་མཁས་གྲུབ་ཞལ་གྱི་བདུད་རྩི་ཅན། ། ལེགས་པའི་འབྱུང་གནས་གང་གི་བཀའ་དྲིན་ཆེར་ཐོབ་གཞན་ཡང་འཁོར་ལོའི་མགོན། ། བུདྡྷའི་མཚན་ཅན་ལ་སོགས་ཡོངས་འཛིན་མཆོག་གི་བྱིན་རླབས་འདི་བརྩམས་སོ། ། དེང་སང་སྙིགས་དུས་གྲགས་པའི་རྗེས་འབྲང་ནས། །
མན་ངག་ཟབ་དགུ་དག་ལ་ནན་ཏན་བྲལ། ། ཅུང་ཟད་ཤེས་ཀྱང་ནེ་ཙོའི་འདོན་པ་བཞིན། ། སྙིང་པོ་མེད་པའི་ཚིག་ལ་ལྷུར་ལེན་མང་། ། དེ་བས་ངེས་དོན་གདམས་པ་སྣ་ཚོགས་ཉོན། ། ཉམས་ལེན་བྱེད་ཚེ་སྙིང་པོའི་དོན་ལ་དྲིལ། ། གཏད་མེད་ཚེ་འདིའི་བྱ་གཞག་རྩྭ་ལྟར་དོར། ། བསླུ་མེད་བླ་མའི་བདུད་རྩི་སྙིང་ལ་བསྟིམ། ། བྱང་ཆུབ་སེམས་གཉིས་བརྩོན་པའི་ལྕག་བཏབ་ནས། ། བདེ་ཆེན་མཁའ་སྤྱོད་གནས་སུ་རབ་བགྲོད་པའི། ། ཟབ་མོའི་ལམ་འདི་ཡང་ཡང་བསྒོམ་བྱས་ན། །
མྱུར་དུ་རྡོ་རྗེ་འཛིན་པའི་དཔལ་ཐོབ་འགྱུར། ། འདི་བརྩམས་དགེ་བ་ཁ་བ་དུང་དང་ཀུནྡ་ལྟ་བུར་ཆེས་དཀར་དེ་ཡི་མཐུས། ། ཀུན་གསལ་མཐའ་ཀླས་རིགས་དྲུག་སྐྱེ་དགུ་སྡུག་བསྔལ་རྒྱ་མཚོར་བྱིང་ཞིང་ནུབ་པ་རྣམས། ། ཡང་དག་དམ་ཆོས་གྲུ་ཆེན་བཙུགས་ནས་རྨད་བྱུང་ཐར་པའི་གླིང་མཆོག་ཏུ་དྲངས་ཏེ། ། གཉིས་སུ་མེད་པའི་ཡེ་ཤེས་དཔལ་ལྡན་ཧེ་རུ་ཀ་ཡི་གོ་འཕང་མྱུར་ཐོབ་ཤོག ། ཅེས་པ་འདི་ནི་རྗེ་བཙུན་དམ་པ་མཁན་ཆེན་ལེགས་པའི་འབྱུང་གནས་ཀྱི་ཞལ་སྔ་ནས་གདམས་པ་རྒྱ་མཚོའི་བཀའ་དྲིན་ཐོབ་ཅིང་། ཁྱད་པར་དཔལ་འཁོར་ལོ་བདེ་མཆོག་ལཱུ་ནག་དྲིལ་གསུམ་གྱི་དབང་བཀའ། རྒྱུད་དང་སྒྲུབ་པའི་ཐབས་ཀྱི་བཤད་པ། མན་ངག་གི་གནད་ལ་སོགས་པ་ལེགས་པར་ཐོབ་པ། དཔལ་ས་སྐྱ་ལོ་ཙཱ་བ་འཇམ་དབྱངས་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས།
རྣམ་རྒྱལ་ཞེས་པ་ཆུ་མོ་སྦྲུལ་གྱི་ལོ་ཆོ་འཕྲུལ་ཟླ་བའི་ཡར་ཚེས་རྒྱལ་བ་དང་པོ་ལ། དཔལ་ས་སྐྱ་ཡོན་ཏན་རིན་པོ་ཆེའི་འབྱུང་གནས་སུ་རྫོགས་པར་བྲིས་པའོ། ། ཨི་མེ་ན་ཛི་ན་ཤཱ་པ་ནཤྩ་ས་ཀ་ལ་པྲ་ཛཱ་ཧི་ཏ་སུ་ཁ་བིསྟཱ་ར་བྷ་ཝནྟུ། ཤུདྡྷོ྅་ཧཾ།། །། PAGE * MERGEFORMAT 28 ས་ལོ་ཆེན་པོ་འཇམ་དབྱངས་ཀུན་དགའ་བསོད་ནམས། དཔལ་འཁོར་ལོ་བདེ་མཆོག་ནག་པོ་པའི་སྒྲུབ་ཐབས། PAGE * MERGEFORMAT 27
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
