གསུང་འབུམ། འཇམ་དབྱངས་ཀུན་དགའ་བསོད་ནམས།（གློག་ཀླད་པར་མ།）
པོད ༡༨
༄༅། །སེང་གེ་རྩེ་པ་ལ་གནང་བའི་བཀའ་ཤོག།
༄༅། །སེང་གེ་རྩེ་པ་ལ་གནང་བའི་བཀའ་ཤོག། ཤྲཱི་ན་རེནྟྲ་ཏཱ་རཱ་པྲ་ཏྲི་དྷ་ཤྲཱི་བྷ་དྲ་སྱ་ཨཱ་ཡུརྡིརྒྷ་ཛ་ཡནྟུ་སྭསྟི། དཔལ་མིའི་དབང་པོ་སྒྲོལ་མ་རབ་བརྟན་དཔལ་བཟང་པོ་ཚེ་རིང་ཞིང་བདེ་ལེགས་སུ་གྱུར་ཅིག དགེ་ལེགས་བྱེ་བའི་དཔལ་ཡོན་ཉལ་འགྲོའི་བསྟི་གནས་ཨིནྡྲ་ནཱི་ལའི་ཁུ་བའི་འཇིང་ན་དལ་འབྱོར་ཆུ་བ་རབ་བརྟན་ཞིང་། ། དགེ་མཚན་ཨུཏྤལ་འཐོན་མཐིང་ལྟ་བུའི་འདྲེན་བྱེད་ཟུང་དང་གཉིས་སྐྱེས་གཞོན་ནུ་རབ་ཏུ་དཀར་བའི་མེ་ཏོག་རྣམ་པར་བཀྲ། ། དགེ་བའི་ངང་ཚུལ་ཚད་མེད་སྤུངས་པའི་ཡལ་ག་འགྲོ་བྱེད་ལོ་འདབ་མ་ར་ཀ་ལྟར་ལྗང་ཞིང་མཉེན་པའི་ཟུར་ཕུད་ཅན། ། དགེ་ཞིང་རྣམ་པར་རྒྱལ་མཚན་སྲིད་རྩེའི་བར་དུ་བསྒྲེང་ལ་སྙེམས་པ་མེད་པར་ཀུན་ནས་ཀུན་ཏུ་རྒྱལ་གྱུར་ཅིག ། བདེ་ལེགས་ཚིགས་བཅད་སྔོན་དུ་གསོལ་ནས་ཀྱང་། ། མི་དབང་ཁྱེད་ལ་སྙུན་འདྲིའི་མཆིད་འདི་ཞུ། ། ཁྱེད་སྐུ་ཡ་མཚན་སྟོང་གི་དཔལ་འབར་བ། །
ནམ་ཡང་བགྲེས་པ་མེད་པར་བཞུགས་ལགས་སམ། ། གང་གསུང་གསེར་མངལ་དབྱངས་ལྟར་སྙན་པ་དེ། ། འགག་མེད་ཁྲིམས་གཉིས་རྒྱལ་རྔ་སྒྲོག་ལགས་སམ། ། ཟབ་གསལ་སྤྲོས་མེད་རྡོ་རྗེའི་ཐུགས་དེ་ཡང་། ། ཤིན་ཏུ་གསལ་ཞིང་བརྟན་པར་འཚོ་ལགས་དྲངས། ། ཆབ་སྲིད་སྐྱེ་དགུའི་དཔལ་མགོན་ཁྱོད་ཉིད་ནི། ། གྲགས་པའི་བ་དན་ཁོར་ཡུག་ཕ་མཐར་སོན། ། མངའ་འབངས་དབྱར་གྱི་འཚོ་ལྟར་གང་བ་ལ། ། འགྲན་ཟླ་མེད་ཅིང་བདེ་བར་སྐྱོང་ལགས་སམ། ། མང་ཐོས་དགེ་སྦྱོང་སྤོང་བའི་བརྟུལ་ཞུགས་ཅན། །
ས་སྐྱར་གནས་ཤིང་ཕྱོགས་ཀུན་རྒྱུ་བ་ཡི། ། སྐད་གཉིས་སྨྲ་བ་ངུར་སྨྲིག་ཆ་ལུགས་འཛིན། ། དམ་བའི་དྲིན་ལས་ལམ་བཟང་རབ་རྙེད་པ། ། ཤཱཀྱའི་སྲས་ཀྱི་རྗེས་ཞུགས་བདག་ཅག་ཀྱང་། ། རྣམ་སྨིན་ལུས་ཀྱི་འཚོ་བ་མདངས་གསལ་ཞིང་། ། རིམ་གཉིས་རྣལ་འབྱོར་མཆོག་ལ་མི་གཡེལ་བར། ། གཞན་ཕན་ཆོས་ཀྱི་ལེགས་པར་འདོམ་པ་ལགས། ། སླར་ཡང་ཁྱོད་ཀྱི་བཀའ་དྲིན་ཉེར་འཚོ་ལས། ། སྟོད་ཕྱོགས་ས་ཡི་ཐིག་ལེར་མྱུར་བགྲོད་པའི། ། སྐལ་བ་མཆོག་ཏུ་འགྱུར་སྙམ་ཡིད་ལ་གཅགས། །
འོན་ཀྱང་ཡུལ་དང་དུས་ཀྱིས་རབ་སྐལ་བས། ། ད་དུང་ལོ་གཉིས་ལོ་གསུམ་དེ་ཕྱོགས་སུ། ། བགྲོད་དམ་མི་བགྲོད་ཡིད་གཉིས་ཕྱོགས་ལ་འཆང་། ། གང་ལྟར་སོང་ཀྱང་ཕྱོགས་དེར་མི་དབང་ཁྱེད། ། ཡབ་སྲས་གཙོ་མཛད་སྐུ་ཡི་འཚོ་བ་བརྟན། ། བཞི་བརྒྱ་རྩ་བཞིའི་ནད་ཀྱིས་མ་གཙེས་ཞིང་། ། བགེགས་དང་ལོག་འདྲེན་འབྱུང་བའི་ཉེར་འཚེ་ལས། ། རྣམ་པར་རྒྱལ་བའི་རྔ་ཆེན་ཕྱོགས་སུ་གྲགས། ། གཞན་སྡེ་དཔའ་བསྐོང་རང་སྲིད་རྒྱས་པའི་ཐབས། ། ཞི་བས་སྐྱོང་ཞིང་ཕུན་སུམ་ཚོགས་གྱུར་ཅིག །
ཁོ་བོ་ཅག་ལའང་གཅིག་ཏུ་ཐུགས་བརྩེ་ཞིང་། ། མཆོག་ཏུ་བརྩལ་བའི་ཁྱེད་ཀྱི་བཀའ་དྲིན་ལས། ། ཉེ་བར་བསྐྱངས་པའི་ས་གཞི་དབང་རིགས་རྣམས། ། ཉིད་ཀྱི་བརྩོན་པས་ཀུན་དུ་བསྲུང་བ་དང་། ། དྲག་ཞན་སྣེ་མོར་བཀོས་པ་ཐམས་ཅད་ཀྱང་། ། ཁས་ཉེན་མེད་ཅིང་ཐུགས་ཀྱིས་བཟུང་བར་མཛོད། ། ད་ལན་ཁོ་བོའི་ལྷན་ཅིག་གནས་པ་ཡི། ། བྷིཀྵུ་ཀཱིཏྟ་ཤྭ་ར་འཁོར་བཅས་རྣམས། ། ཁྱེད་སྐུ་ལྟ་ཞིང་ཆོས་སྡེ་རྣམས་སུ་ཡང་། རྣམ་དཀར་རིམ་འགྲོ་ཆོས་སྤྱོད་སྒྲུབ་པ་དང་། །
བསྟན་བསྲུང་འཁོར་བཅས་མཉེས་པའི་མཆོད་གཏོར་དག ། འབུལ་བའི་ཆེད་དུ་གཏད་ནས་བཞུད་པ་ལགས། ། འཕྲིན་ཡིག་ཨུཏྤལ་དཀར་པོའི་ཕྲེང་བ་འདི། ། བློ་གྲོས་ཡངས་པའི་པད་མཚོ་ལེགས་འཐོན་ནས། ། ཕོ་ཉ་འཁོར་ལོའི་ངག་གིས་རབ་བསྐྱོད་དེ། ། རྣམ་པར་རྒྱལ་བའི་ཕོ་བྲང་མདུན་སར་བཞུད། ། ཆབ་ཤོག་ཀུ་མུད་ངོས་ལ་སྤྱན་རས་ཀྱིས། ། ཙ་ཀོར་རྣམ་པར་གཡོ་བའི་མཚོན་བྱེད་དུ། ། རྐང་འཐུང་དབང་པོའི་ལོ་མ་མཆོག་དག་ལ། ། ཙརྨའི་ཕུར་མར་མུ་ཏྲ་བཀོད་ཞིང་མཆིས། །
རྟ་ལྗང་ལྷ་ཡི་དབང་པོ་མཆོག་གང་དེ། ། བྲྀ་ཥའི་ཁྱིམ་དུ་སྨིན་དྲུག་བུ་མོ་ལ། ། རྣམ་པར་བརྩོན་པའི་དགའ་བ་དང་པོའི་ཚེས། ། རྒྱུན་གྱི་དབང་པོའི་སྡེ་ནས་ཕུལ་བ་དགེ། ། སུ་བརྡྷོ་བཱརྵ་པྲྀ་ཐཱ་པཱ་ལ་ནཱ་མ་བཀྵི་བྷཻ་ཤཱ་ཁ་མཱ་ས་ཤུ་ཀླ་པ་ཀཱ་ར་ཏི་པྲ་ཐ་མ་ཏི་ཐི་ལི་ཁྱཱཏྲ།། ༈ །སེང་གེར་རྩེ་པ་ལ་གནང་བ། ཤྲཱི་ཕུན་ཚོགས་འཆི་མེད་ཀྱི་བརྒྱ་བྱིན་ས་ལ་འཕོས་པའི་སྟོབས་ཀྱིས་འཁོར་ལོ་སྒྱུར་བའི་དཔལ་ལྷ་སྒྲོལ་མ་རབ་བརྟན་རྣམ་པར་རྒྱལ་བའི་སྡེས་བཀའ་མཆིད་ནོར་བུའི་དོ་ཤལ་ཏཱམྤ་ཤངྑའི་མེ་ཏོག་དང་བཅས་པ་འདྲེན་བྱེད་ཟག་མེད་ཀྱི་བདུད་རྩི་རྣ་བའི་དགའ་སྟོན་དུ་གྱུར་པས་སྙིང་གི་པདྨའི་ཟེ་འབྲུ་རབ་ཏུ་རྒོད་པའི་འཛུམ་དཀར་གཉིས་སྐྱེས་འོད་ཟེར་ཁོར་ཡུག་གི་ཕ་མཐར་སོན་པས་འོད་གསལ་ཟུང་འཇུག་གི་ཨུཏྤ་ལ་ཡི་སྐྱེད་མོས་ཚལ་ནས་སྙན་ཚིག་མགྲིན་པའི་གད་རྒྱངས་རྣམ་པར་སྒྲོག་པའི་འཕྲིན་ཡིག་ངང་པའི་བུ་མོ་གྲེ་འགྱུར་སྟོང་དང་ལྡན་པས་ལྷོ་ཕྱོགས་ཆུ་གཏེར་གྱི་ངོགས་སུ་དལ་བར་རྒྱུ་བ་ལགས་སོ། ། ད་ཤ་ཏི་ཐི་ད་ན།། ༈ །སེང་གེ་རྩེའི་སྡེ་པ་དད་པ་རབ་བརྟན་ལ་བཀའ་ཤོག་གནང་བ་གཉིས། ཤྲཱི་ཨ་མ་རེནྡྲ་པྲ་ཎཱ་མ།་་་་་
དཔལ་འཆི་མེད་དབང་པོ་ལ་འདུད་དོ། ། རབ་དཀར་ཀེ་ལ་ཤ་ཡི་ས་འཛིན་ངོས། ། རབ་མཛེས་བདུད་རྩིའི་འོད་ཀྱིས་ཁྱབ་པ་ལྟར། ། རབ་ཏུ་གསལ་བའི་ཞབས་འཕྲེང་གཡོ་བ་ཅན། ། རབ་དངས་ཡིད་ཀྱིས་འདུད་དོ་དགེ་ལེགས་སྩོལ། ། དབང་སྔོན་བཞུ་བའི་ཕུང་པོར་མཚམས་སྤྲིན་གྱི། ། རལ་པ་ཉེ་བར་འཁྲིགས་ཤིང་ཟླ་ཚེས་ཀྱི། ། མཆེ་བ་གཙིགས་ནས་གློག་གི་ལྗགས་འདྲིལ་བ། ། གནོད་བྱེད་ཚར་གཅོད་ཀུན་ཏུ་བསྲུང་བར་མཛོད། ། མཆོག་དང་ཐུན་མོངས་སྩོལ་མཛད་བླ་མ་དང་། །
འཆི་མེད་དཔལ་གཏེར་བསྟན་བསྲུང་ནོར་ལྷའི་ཚོགས། ། རབ་བརྟན་ཡབ་སྲས་ཡུན་རིང་འཚོ་བ་དང་། ། ཆབ་སྲིད་ཡར་ངོའི་ཟླ་ལྟར་རྒྱས་པར་མཛོད། ། སྤྱན་རས་བཙའ་བའི་རྟེན་དུ་དྲི་ཞིམ་ཞིང་། ། རོ་བཅུད་མཆོག་ལྡན་བྲྀ་ཀྵའི་ལོ་མ་ལ། ། རྒྱ་སྐྱེགས་མེ་ཏོག་རྟགས་ཀྱི་ཐིག་ལེ་ཅན། ། ས་གའི་དཀར་ཕྱོགས་དགའ་བའི་ཚེས་ལ་ཕུལ། ། མངྒ་ལཾ་ཤཱུ་བྷཾ་བརྡྷནྟུ།། ༈ །སེང་གེ་རྩེ་པ་ལ།། དགེ་ལེགས་བདུད་རྩིའི་འོད་ཀྱིས་ཁྱབ་པའི་སྐུ། །
མཚམས་སྤྲིན་ཉི་མ་གཞོན་ནུ་གསལ་བྱས་པའི། ། རྒྱལ་དབང་འཆི་མེད་དབང་པོའི་བྱིན་རླབས་ཀྱིས། ། རབ་བརྟན་སྐུ་ཚེ་ཡུན་དུ་བསྲིང་གྱུར་ཅིག ། སྲིད་ཞིའི་དགོས་འདོད་མ་ལུས་ཉེར་སྩོལ་མ། ། ཡིད་འོང་རིན་ཆེན་དུ་མའི་དོ་ཤལ་དང་། ། ལྷ་རྫས་རྣམ་པར་བཀྲ་བའི་ན་བཟའ་ཅན། ། ནོར་རྒྱུན་དཔལ་མོས་བསོད་ནམས་རྒྱས་པར་མཛོད། ། དབང་སྔོན་ས་འཛིན་ངོས་ལ་རྟ་ལྗང་ཅན། ། འོད་ཟེར་བྱེ་བས་བརྒྱན་པའི་གཟི་བྱིན་གྱིས། ། བགེགས་ཀུན་བསྲུང་མཛད་རྡོ་རྗེའི་ཆོས་སྐྱོང་རྣམས། །
རབ་བརྟན་འདི་ལ་རྟག་ཏུ་སྐྱབས་གྱུར་ཅིག ། དེ་ལྟར་མཚོན་བྱེད་ནེ་ཏྲ་ལ། ། རྡོ་རྗེའི་སྔགས་དང་མདུད་པ་ཡི། ། བྱིན་རླབས་འཆི་མེད་གུ་ལི་ལ། ། མུ་དྲའི་མེ་ཏོག་འདི་མཆིས་སོ། ། ཤྲཱི་ནཱ་ལེནྡྲ་ཤྲརྡྷ་པྲ་ཏི་དྷ་ཤྲཱི་བྷ་དྲ་སྱ་དཱིརྒྷ་ཡུཀྶུ་ཎྱ་ཝརྡྷནྟུ།། ༈ །གཞིས་ཁར་གནང་བ།། ཤྲཱི་རཱ་ད་བུརྡྷ་ཡ་ན་མཿ་་་་་དཔལ་དང་པོའི་སངས་རྒྱས་ལ་ཕྱག་འཚལ་ལོ། ། དཔལ་ལྡན་ཁམས་གསུམ་དབང་བསྒྱུར་ངག་གི་དབང་པོ་མི་མཐུན་ཕྱོགས་ལས་རྣམ་པར་རྒྱལ་བའི་ལྷ་དབང་རྡོ་རྗེ་སྙན་ཅིང་གྲགས་པའི་རྒྱལ་མཚན་ལྷུན་པོའི་རྩེ་མོར་རབ་འཐོན་དཔལ་ཡོན་བཟང་པོ། ། གང་གི་ཆབ་ཤོག་གསེར་བཟང་ཤུ་གམ་བརྒྱད་དང་དྲི་མེད་ཁ་བཏགས་དཀར་པོ་མུ་ཏྲའི་ཐིག་ལེ་ལྡན་པ། །
སུག་པར་ཕེབས་པས་ཡིད་དབང་གསེར་མངལ་བདེ་བའི་ཁེངས་པ་འཕྲོག་ཅིང་དགའ་མགུར་སྤྱོད་པ་ལགས། ། སླར་ཡང་ཤོག་བུའི་ངོས་ལ་སྙུན་གསོལ་མཆིད་ཀྱི་གླེགས་བུམ་འདི་ལྟར་མཆིས་ཀྱི་དགེས་པའི་སྤྱན་ཟུར་གཡོ་ཞིང་བརྩེ་བའི་ཐུགས་གྱིས་ཉེ་བར་དགོངས་ཏེ་བྱམས་པའི་ཕྱག་སོར་རྩེ་ལ་རོལ་རྩེད་བདག་གིར་མཛོད་ཅིག་ཁྱོད་ཀྱི་སྐུ་གསུང་ཐུགས་ལ་ཉེས་པའི་རྡུལ་བྲལ་ཁྲིམས་གཉིས་རྒྱལ་རྔ་ཕྱོགས་བཅུར་བསྒྲགས་པས་བྱང་ཕྱོགས་ཁ་བའི་ལྗོངས་ཀྱི་ནོར་འཛིན་དུམ་བུ་སྲིད་མཐའི་བར་དུ་བདེ་བར་བསྐྱང་དུ་གསོལ། ། ཁྱད་པར་རྙིགས་མའི་དུས་ཀྱི་ཆོས་བྱེད་ཀུན་དང་། ངེད་ཀྱི་བླ་མ་ས་སྐྱ་པ་ཡི་རིང་ལུགས་བཤད་བསྒྲུབ་བསྟན་པ་དྲི་མེད་གཅེས་འཛིན་རྣམས་འཚོ་བའི་ཡོ་བྱད་ཅི་དགར་སྤྱོད་པའི་ལུགས་དང་ཁྲིམས་ལུགས་བཟང་པོ་སྔོན་རབས་འཛངས་པའི་རྣམ་ཐར་ཇི་བཞིན་སྩོལ་མཛད། ད་ལན་དཔལ་ལྡན་མགོན་པོ་མ་ཧཱ་ཀཱ་ལ་ཕྱག་གཉིས་པ་ཡི་བསྟོད་པ་ཕྲེང་འཛིན་ཞེས་བྱ་འཕགས་པའི་ཡུལ་གྱི་དགེ་སློང་གང་། ། ཆོས་ཀྱི་ཉིན་བྱེད་འབད་པས་བརྩམས་པ་དེ་ཉིད་བོད་ཀྱི་སྐད་དུ་ཁོ་བོས་ལེགས་པར་བསྒྱུར་ཞིང་ཁ་ཆེའི་ཡི་གེ་ལ་སོགས་སུམ་འདི་དག་པར་བཀོད་ནས་ཕུལ་བས་སྤྱན་གྱི་བདུད་རྩིར་མཛད་འཚལ་ཅེས་པ་ཐ་སྐར་ཟླ་བའི་དམར་ཆ་མཁའ་འགྲོ་འདུ་བའི་ཕྱོགས་ཀྱི་ཚེས་ལ་སྒོ་ལྔ་དགེ་བའི་སྡིངས་ནས་ཕུལ་བ་ཅུང་ཟད་འགྱངས་ལ་ཐུགས་ཀྱི་མི་ཁྲེལ་འཕྲལ་དང་ཡུན་དུ་བཤིས་གྱུར་ཅིག ། ཀ་ན་ཀཻ་ཀ་ཤུ་གཾ་མུ་ཏྲསྟི་ཤུ་བྷོནྟུ།། ༈ །གཞིས་ཁ་རིན་སྤུངས་པ་ལ་གནང་བའི་བཀའ་ཤོག ཛྙེ་ཡཾ་དྷ་ཏུ་བི་ཧཾ་ལི་ལཱ་བྷ་བ་ཏུ་ཨཱ་བྱསཏྲ་མ་ནོ་ཡ་སྱ་ཙ། གང་གི་ཐུགས་ནི་ཤེས་བྱའི་མཁའ་དབྱིངས་ཀུན་ལ་རོལ་ཞིང་ཁྱབ་གྱུར་ཀྱང་།
ཨརྦྷཱུ་ཏ་ནྲྀ་མ་ཡ་ལོ་ཀི་ཀ་ཛ་ནཾ་ས་ཀཱ་ལ་པཱ་ལཾ་ཀྲྀ་ཏཾ། རྨད་བྱུང་སྒྱུ་མའི་གར་གྱི་འཇིག་རྟེན་སྐྱེ་དགུ་མཐའ་དག་སྐྱོང་མཛད་པ། དྷརྨཱ་ར་ཛ་ཡ་ཤཾ་མ་ནཏྤྲ་བྲྀ་ཏ་ཙ་ཀྲཾ་བརྟྟི་ཨཱ་དཱི་ར་ཛཾ། སྔོན་གྱི་ཆོས་རྒྱལ་གྲགས་པ་མཐའ་ཡས་ལ་སོགས་འཁོར་ལོ་སྒྱུར་རྒྱལ་གྱིས། སུ་ཁཾ་ཧཱ་ཏ་མ་ཧཾ་མ་ཧཱ་པྲ་ཀ་ཥ་ཤཽ་བྷ་ཀརྨྨ་ནི་ཏྱཾ་ཀྵྨཱི་ཤཾ། ཕན་བདེའི་ཕྲིན་ལས་ཆེས་ཆེར་གསལ་མཛད་ནོར་འཛིན་དབང་པོ་རྟག་ཏུ་རྒྱལ། ། ཁྱེད་སྐུ་དགེ་མཚན་དཔག་བསམ་ལྗོན་པ་འདི། ། ལུགས་གཉིས་མཁྱེན་པའི་ལོ་འདབ་ཆེར་རྒྱས་ཤིང་། ། སྐལ་བཟང་དོན་གཉིས་འབྲས་བུའི་ཁུར་ལྡན་ཁྱོད། ། མངའ་འབངས་གྲིབ་བསིལ་བརྟན་པར་བཞུགས་ལགས་སམ། །
ཁྱོད་གསུང་སྙན་པའི་སྤྲིན་གྱི་རྔ་སྒྲ་མཆོག ། དུས་དང་དུས་མིན་འཚམ་པར་ལེགས་འདོམས་ཤིང་། ། གཞན་སྡེ་དཔའ་སྐོང་རང་སྲིད་དགའ་བའི་དབྱངས། ། རྟག་ཏུ་བསྒྲིན་པོའི་ཚུལ་ཀྱིས་འཆད་ལ་གྲངས། ། ཁྱོད་ཐུགས་ཟག་མེད་བདེ་ཆེན་འོད་གསལ་ངང་། ། ཕྱི་ནང་གཞན་གྱིས་ཆོས་ཅན་མ་འདྲེས་ཤིང་། ། ཀུན་ཁྱབ་ཆོས་དབྱིངས་ཇི་བཞིན་ལེགས་མཁྱེན་ནས། ། དུས་དང་བསྟུན་པའི་རྣམ་འཕྲུལ་ཆེར་མཛད་དམ། ། དཔལ་ལྡན་འཇམ་པའི་དབྱངས་ཀྱིས་རྗེས་བཟུང་ཞིང་། ། མཐུ་སྟོབས་དབང་ཕྱུག་བིརྺས་བྱིན་རླབས་པའི། །
རྡོ་རྗེ་འཆང་དངོས་ཐ་མལ་ཚུལ་སྟོན་གང་། ། ས་སྐྱ་པ་ཞེས་རབ་གྲགས་རྗེ་བཙུན་མཆོག ། མགོན་དེ་ཉེ་བར་བརྟེན་པའི་གཞལ་མེད་ཁང་། ། ལག་ལྡན་དབང་པོའི་སྤྱི་བོ་ལྟར་མཐོ་ཞིང་། ། བཀྲ་ཤིས་དགེ་མཚན་དུ་མས་རྣམ་སྤྲས་པ། ། བྷཱུ་མི་པཎྜཱུ་ཀ་ཞེས་འཕགས་པའི་ཡུལ། ། སྙན་པའི་བ་དན་ཆེར་གཡོ་གང་དེ་ནས། ། ཤཱཀྱའི་དགེ་སློང་མང་དུ་ཐོས་པ་ཅན། ། བརྡ་སྤྲོད་གཞུང་སོགས་ཐ་སྙད་ཀུན་སྦྱངས་ཤིང་། ། ངེས་དོན་སྙིང་པོའི་ལམ་ལ་བློ་ཕྱོགས་པ། །
རྡོ་རྗེ་འཛིན་པ་ཀུན་དགའ་བསོད་ནམས་ཞེས། ། བས་མཐའ་ལ་བརྟེན་བདག་ཀྱང་ལེགས་བྱས་ཀྱི། ། དཔལ་འབར་མི་དབང་ཁྱོད་ཀྱིས་བཀའ་དྲིན་ལས། ། བདེ་བར་གནས་ཤིང་མགོན་ཁྱོད་བསྐལ་པའི་བར། ། སྐུ་ཚེ་བརྟན་ཞིང་ཆབ་སྲིད་རྒྱས་པ་ཡི། ། སྨོན་ལམ་འདེབས་ལ་རྟག་ཏུ་བརྩོན་ལགས་པས། ། ལེགས་པར་དགོངས་ནས་སྔར་བཞིན་སྤྱན་རས་ཀྱིས། ། ཉེ་བར་བཙའ་ཞིང་ཀུན་ཏུ་བསྲུང་བར་མཛོད། ། སྙིགས་དུས་སྐྱེ་བོ་སྐལ་ངན་གདུག་པ་ཅན། ། རང་ཉིད་མི་བདེའི་གནས་སྐབས་དག་ལས་ཀྱང་། །
གཞན་གྱི་དཔལ་ལ་ཆེས་ཆེར་མི་བཟོད་པའི། ། ད་དུང་ཕྱོགས་འདིར་སྤྱན་རྒྱང་གཟིགས་སུ་གསོལ། ། ད་རེས་རབ་བརྟན་མིང་ཅན་གཡང་པ་དང་། ། ཉ་ཆོས་ཡོན་ཏན་ཕུན་ཚོགས་འཁོར་བཅས་ཀྱི། ། ཁྱོད་ཀྱིས་བཀའ་བཞིན་ཁོ་བོའི་བཞེད་དོན་རྣམས། ། མྱུར་མིན་སྒྲུབ་སྟེ་ཁྲིམས་ཀྱི་གཙུག་ལག་ཁང་། ། བཞུད་ནས་ཞལ་རས་འཛུམ་ཞིང་དགེས་པའི་མདངས། ། བཞད་པའི་ང་རོ་ཕྱི་ནང་ཀུན་གྲགས་ཤིང་། ། ལེགས་སོ་བརྗོད་པའི་ཚིག་གི་གཏང་རག་དང་། ། འཕྲལ་ལུགས་བདེ་ཞིང་སྐྱིད་པར་བསྐྱང་དུ་གསོལ། །
དགེ་ལེགས་བྱེ་བ་ལས་བསྐྲུན་ཁྱེད་ཉིད་ཀྱི། ། བཀའ་དྲིན་ཤིན་ཏུ་ཚད་མེད་དྲན་ནས་ཀྱང་། ། སླར་ཡང་གསོལ་ཇ་མཚོན་བྱེད་ཞུ་བ་དང་། ། སྣ་ཚོགས་གོས་དར་ལ་སོགས་འབུལ་བ་ཡི། ། དངོས་པོ་ཅུང་ཟད་ཁྱེར་ནས་ཁོ་བོ་དང་། ། ལྷན་ཅིག་གནས་པའི་ཉེ་གནས་འདི་བཞུད་པས། ། ཆུང་ངུར་གྱུར་ལ་ཐུགས་ཀྱི་མི་བས་ཤིང་། ། བརྩེ་བའི་ཕྱག་གིས་མྱུར་བར་བཞེས་སུ་གསོལ། ། ཡོན་ཏན་དཔག་མེད་འདུས་པ་ཞེས་བྱའི་འཇིག་རྟེན་ཁམས་བཞུགས་རྒྱལ་དབང་མགོན་པོ་ཚེ་དཔག་མེད་པའི་བྱིན་རླབས་མཐའ་ཡས་དང་། ། དཔལ་གྱི་རི་བོའི་ངོས་ལ་ཀུ་རུ་ཀུལླེའི་ཕུག་ནས་རྗེ་བཙུན་རིག་བྱེད་ལྷ་མོ་ཀཱ་ཀ་ཙ་ལེ་ཚོགས་ཀྱི་བདག་པོ་སོགས། །
ཁམས་གསུམ་འགུགས་མཛད་དབང་གི་ལྷ་དང་ཡེ་ཤེས་རྡོ་རྗེས་སྤྱན་ལྡན་མ་ཧཱ་ཀཱ་ལ་ལྕམ་དྲལ་ཞིང་སྐྱོང་གདོང་བཞི་ལས་མགོན་མཆོག ། ཡཀྵ་པུ་ཏྲ་རྣམས་ཀྱི་མཐུ་དང་རྫུ་འཕྲུལ་སྟོབས་ཀྱིས་ས་སྐྱོང་རྒྱལ་པོ་སྐུ་ཚེ་བརྟན་ཞིང་ཆབ་སྲིད་རྒྱས་པའི་བཀྲ་ཤིས་ཤོག ། ཀུན་འདུས་ཞེས་བྱ་མེ་མོ་ཕག་གི་ན་ཆུང་ནི། ། གྲོ་ཞུན་ཟླ་བའི་ན་ཚོད་རབ་ཏུ་དར་ལ་བབ། ། སེང་གེའི་ཁྱིམ་གྱི་སྐྱེ་མཆེད་ཡོངས་སུ་གང་བ་ལ། ། དགའ་བའི་ཚེས་ཀྱི་རིན་ཆེན་དོ་ཤལ་གྱིས་རྒྱན་ཚེ། ། དཔལ་ལྡན་ས་སྐྱའི་དགོན་པ་ནས། ། ཉེ་བར་ཕུལ་བའི་ཡི་ཁ་ཏམ། ། ཕན་བདེའི་ལོ་ཏོག་ཆེར་རྒྱས་ཞིང་། ། འཕྲལ་དང་ཡུན་དུ་བདེ་ལེགས་ཤོག།
༈ །གཞིས་ཁ་རིན་སྤུངས་སུ་གནང་བ།། སྭསྟི་ཛ་ཡནྟུ།་་་་་ དགེ་ལེགས་རྒྱལ་བར་གྱུར། དཔལ་ལྡན་རྒྱལ་བ་ཀུན་གྱི་ཡེ་ཤེས་སྒྱུ་མའི་གར་མཁན་ཉི་མ་གཞོན་ནུའི་འོད་ཀྱི་དྲ་བས་ཕྱོགས་ཀུན་གསལ་མཛད་པ། ། དཔལ་བེའུ་ལ་སོགས་མཚན་དང་དཔེ་བྱད་དུ་མའི་རི་བོང་གཟུགས་ཀྱིས་ཉེ་བར་བརྒྱན་པའི་ཕྲིན་ལས་བདུད་རྩིའི་འོད་དཀར་དང་། ། དཔལ་འབར་རྒྱལ་བའི་མྱུ་གུ་ཐོས་སྒྲོགས་ཞི་བའི་ལམ་ནས་སྒྱུ་སྐར་ཕྲེང་བའི་དོ་ཤལ་མགྲིན་པར་རབ་ཏུ་འཕྱང་བ་ཅན། ། དཔལ་ལྡན་འབུམ་ཕྲག་ལྔ་པའི་བརྟན་གཡོ་ཀུན་གྱི་བདག་ཉིད་མཆོག་གི་དང་པོའི་སངས་རྒྱས་འཁོར་ལོའི་མགོན་གྱིས་དགེ་ལེགས་སྩོལ། ། གངས་ཅན་ནོར་འཛིན་གྱི་ཐིག་ལེར་ཕན་བདེར་སྐྱོང་བའི་ཤྲཱི་ནུས་ལྡན་དབང་པོ་ཁུ་དབོན་ཡབ་སྲས་བློན་འབངས་དང་བཅས་པ་སྐུའི་འཚོ་བ་མདངས་གསལ་བ་ལ་ཅུང་བྲོ་འཚལ་བའི་རྣམ་པར་གྱུར་འདུག་ནང་། ། བསོད་ནམས་བྱེ་བའི་དཔལ་ཡོན་ཟད་མི་ཤེས་པའི་ཆུ་གཏེར་ཆེན་པོ་ལས། ། རྣམ་པར་དཀར་བའི་བསོད་ནམས་ཀྱི་ཚོགས་ཟླ་བའི་ལག་མ་ཕྱོགས་བརྒྱར་དྲངས་ཏེ། །
མི་བསྲུན་པའི་བདུད་སྡེ་མཐའ་དག་དཔའ་སྐོང་བའི་རྡོ་རྗེའི་ཁོར་ཡུག་གི་ཁོངས་སུ་དགེ་ལེགས་ཀྱི་འཛིན་མར་ཕན་བདེའི་སྐྱེ་མཆེད་ཀྱི་ལོ་ཏོག་ལྷག་པར་རྒྱས་ཤིང་སྐུའི་གཟི་བྱིན་འཆི་མེད་དབང་པོའི་ལང་ཚོ་ལ་འགྲན་པ་ལྟ་བུར་གྱུར་པའི་སྙན་གྲགས་གདུགས་དཀར་གྱི་ཐིག་ལེ་ཕྱོགས་ཀྱི་གཞོན་ནུ་མའི་འགུལ་པ་ལས་ཉེ་བར་ཐོས་པས་ཡིད་རབ་ཏུ་སྤྲོ་བ་དང་། ཨུཏྶ་བ་དང་། ཨུཏྶཱ་ཧ་དང་། ཨ་ཏི་ར་མ་དང་། པྲ་སཱ་ཧ་རྣམས་ཆེས་ཆེར་ཐོབ་པ་ལགས། ། སླར་ཡང་སྐུའི་འཚོ་བ་བརྟན་པའི་ཐབས་གཙོ་བོར་བཞེས་ངོས། ཡངས་པའི་རྒྱལ་ཁམས་བདེ་འཇགས་ཀྱི་ཕྲིན་ལས་དང་། སྐུའི་རིམ་གྲོ་རྣམ་པར་དཀར་བ་ཁོ་ན་བསྒྲུབ་པ་ལ་གཅིག་ཏུ་འགྲུས་ཤིང་། སྡེ་དགོན་གནས་གཞི་འདི་པའང་སྔར་བཞིན་ཐུགས་རྩ་ལ་སྦྱར་བའི་གནང་བཀོད་ཕུལ་དུ་བྱུང་བའི་ངོ་མཚར་གྱི། ཞལ་ལྟས་ཁྱབ་པ་མཛད་མཚལ།
འདིར་ཡང་སྐུའི་རྒྱལ་མཚན་ཚུགས་པ་དང་། མངའ་འབངས་རྒྱས་པའི་སྨོན་ལམ་བསྲུང་འཁོར་གཡེལ་མེད་བགྱིད་ཅིང་མཆིས། ད་ལན་སྐབས་ཀྱི་གསོལ་ཇ་བརྟེན་བཅས་བརྡ་མཚོན་ཙམ་འབུལ་བར་འཁོར་དུ་གནས་པའི་སུ་ས་ཁི་དཔོན་གཡོག་རྣམས་བཞུད་ལགས་པ། ། དགེས་པའི་ཚུལ་གྱིས་བརྩེ་བའི་སྤྱན་རས་ཀྱི་ཉེ་བར་རྩལ་བ་འཚལ། རྒྱ་ཆེན་ཆོས་ཀུན་གཟིགས་པའི་འཁོར་ལོའི་མགོན། ། རྣམ་འདྲེན་བསླུ་བ་མེད་པའི་སྐྱབས་ཆེན་གསུམ། ། མཐུ་སྟོབས་ཐོགས་མེད་རྡོ་རྗེའི་ཆོས་སྐྱོང་ཅན། ། མི་དབང་འཁོར་བཅས་རྟག་ཏུ་དགེ་ལེགས་མཛོད། ། མཆུ་ཅན་གྱི་ཟླ་བའི་དཀར་ཕྱོགས་དགའ་བ་གཉིས་ལ་ཤྲཱི་བྷཱུ་མི་པཎྜུ་ཀ་སརྡྷརྨཱ་ས་ནཱ་ཏཤུ་བྷཾ་ལི་ཁི་ཏཾ། དཔལ་ས་སྐྱ་དམ་བའི་ཆོས་གྲྭ་ནས་དགེ་བར་བྲིས།།
༈ །གཞིས་ཁ་རིན་སྤུངས་སུ་གནང་བ། ན་མོ་པ་རི་མི་ཏཱ་ཨ་ཡུརྫྙཱ་ན་བྷ་ག་ཝ་ཏེ།་་་་་ བཅོམ་ལྡན་འདས་ཚེ་དང་ཡེ་ཤེས་དཔག་ཏུ་མེད་པ་ལ་ཕྱག་འཚལ་ལོ། ། རབ་མང་བསྐལ་པ་དུ་མར་ཚོགས་གཉིས་ལེགས་བྱས་ཆེས་ཆེར་གོམས་པའི་ཕུལ་བྱུང་གཟུགས་ཀྱི་སྐུ་ཡི་དཔལ་འབར་བ། ། རབ་བརྟན་པདྨ་རཱ་གའི་རྡུལ་བརྩེགས་ངོས་ལ་རྟ་ལྗངས་ཅན་གྱི་འོད་ཟེར་བྱེ་བས་ཉེ་བར་བརྒྱན་པའི་སྣང་བརྙན་མཆོག ། རབ་ཏུ་གསལ་ཞིང་མཛེས་པའི་མཚན་དང་དཔེ་བྱད་ཕྲེང་བའི་དོ་ཤལ་དང་ལྡན་རྒྱལ་དབང་འཆི་མེད་མགོན་པོ་གང་དེའི་བྱིན་རླབས་ཀྱིས། ། རབ་དཀར་བསོད་ནམས་བརྒྱ་ཕྲག་དབང་འབྱོར་ཆོས་ཀྱི་རྒྱལ་པོ་ངག་དབང་རྣམ་རྒྱལ་རྡོ་རྗེ་གྲགས་པ་ཡུན་རིང་བསྐལ་པར་ཞབས་བརྟན་གནས་གྱུར་ཅིག ། བྱུ་རུའི་སྡོང་པོ་ལི་ཁྲིའི་མདངས་ལྡན་པ། ། མཛེས་ཤིང་ཆགས་པའི་མཚན་དང་དཔེ་བྱད་ཕྱག་གི་ཡལ་འདབ་ཅན། ། ས་གསུམ་དབང་བསྒྱུར་རིག་བྱེད་ལྷ་མོ་ཡི། །
མི་དབང་སྐྱེ་དགུའི་དབང་ཕྱུག་ཉིད་དུ་མཛོད། ། འཇིགས་པའི་ཉམས་ལྡན་དབང་སྔོན་ལྷུན་པོ་ནི། ། མཚམས་སྤྲིན་རལ་པ་ཉི་ཟླའི་སྡང་མིག་ཅན། ། མཆེ་བའི་རྒྱུ་སྐར་སྲིད་གསུམ་ཟ་བྱེད་པ། ། རྡོ་རྗེའི་བསྲུངས་མས་མི་དབང་སྐྱོང་བར་མཛོད། ། ཅེས་པ་བཀྲ་ཤིས་དང་བདེ་ལེགས་ཀྱི་གཱ་ཐ་སྔོན་དུ་བཏང་ནས་མིའི་དབང་པོ་ཁུ་དབོན་བློན་འབངས་དང་བཅས་པ་ལ་སྙུན་གསོལ་བ་ནི། ལེགས་བྱས་རལ་པ་འཐུག་པོས་གཉའ་ཁེབས་ཅན། ། ལུགས་གཉིས་མཁྱེན་པའི་སྤྱན་མིག་རྣམ་པར་གཡོ། ། གཞན་སྡེའི་དྲེགས་པ་ཟིལ་གནོན་མཆེ་སྡེར་གྱིས། ། ཕས་རྒོལ་ཝ་སྐྱེས་མཐར་མཛད་གང་དེ་ཉིད། །
དཔའ་འཛངས་བློན་པོའི་རི་དྭགས་ནགས་ན་བརྩོན། ། རང་སྡེ་ནགས་ཀྱི་སྨན་ལྗོངས་ཉམས་དགའ་བར། ། ཁྲིམས་གཉིས་རྒྱལ་རྔའི་གད་རྒྱངས་ཆེར་བསྒྲགས་པས། ། ནགས་ཀྱི་དཔལ་མོའི་དགའ་སྟོན་མཛད་ལགས་དྲངས། ། སྐྱོ་ཤས་བས་མཐའི་དགེ་སློང་སྐད་གཉིས་པ། ། སྙོམས་ལས་མིག་གི་ཆུ་སྐྱེས་རབ་ཟུམ་ཀྱང་། ། ངེས་དོན་རྟོགས་པའི་བློ་གྲོས་ཁ་ཕྱེ་ནས། ། གཞན་ཕན་བདུད་རྩིའི་དོགས་པ་མི་དམན་ཙམ། ། དེ་ལྟར་སྙུན་གསོལ་ཞིང་རང་ཉིད་ཀྱི་ངང་ཚུལ་ཅུང་ཟད་བརྗོད་ནས། སླར་ཡང་མཛད་པའི་ཚུལ་བསྟན་པ་ནི།
འདི་ཕྱིའི་བདེ་ལེགས་འབྱུང་གནས་ཐུབ་པའི་བསྟན། ། ཆེས་ཆེར་རྒྱས་པའི་ཐབས་ལ་འགྲུས་པ་དང་། ། བསྟན་འཛིན་དགེ་འདུན་སྡེ་རྣམས་འཆད་ཉན་གྱིས། ། ཕྲིན་ལས་ཕྱོགས་ཀུན་རབ་ཏུ་རྒྱས་པར་མཛོད། ། གངས་ཅན་ས་ཡི་ཐིག་ལེའི་སྐྱེ་དགུ་རྣམས། ། འཁྲུལ་ལོང་མེད་ཅིང་བདེ་བར་སྐྱོང་བ་དང་། ། མངའ་འབངས་ཆབ་སྲིད་ཀུན་ཏུ་རྒྱས་པ་ཡི། ། ཐབས་མཁས་མི་དབང་ཁྱོད་ཀྱིས་བགྱི་བར་འོས། ། རྗེ་བཙུན་དམ་པ་རྣམས་ཀྱི་བསྟེན་པའི་གནས། ། ས་སྐྱའི་དགོན་གནས་འདིར་ཡང་རིང་པའི་དུས། །
ཆེས་ཆེར་ལོན་པས་མིང་ཙམ་ལྷག་མར་ལུས། ། ད་དུང་ནུས་ལྡན་ཁྱོད་ཀྱིས་ལེགས་པར་སྐྱོངས། ། སྤོང་བར་གནས་པ་བདག་ཀྱང་དམ་པའི་ཆོས། ། ཉམས་སུ་ལེན་དང་གཞན་ལ་འཆད་པ་སོགས། ། ཚུལ་དང་མཐུན་པའི་བླང་དོར་བགྱིད་བསམ་པས། ། བརྩེ་བའི་ཐུགས་ཀྱིས་སྔགས་བཞིན་བསྐྱང་དུ་གསོལ། ། འགྲོ་ཀུན་དབང་སྡུད་རིག་བྱེད་ལྷ་མོ་དང་། ། ཁམས་གསུམ་འགུགས་མཛད་ཀྲ་ཀི་རཱ་ཛ་དང་། ། དཔལ་འབྱོར་མཆོག་སྩོལ་ག་ཎ་པ་ཏི་ཡིས། ། དགོས་འདོད་ཆར་འབེབས་གསུམ་གྱི་བཀྲ་ཤིས་ཤོག །
ལོ་གསར་པ་ཤར་བའི་བཀྲ་ཤིས་འབུལ་བརྟེན་ཐོ་ཆུང་དུ་གསལ་བ་ལྟར་ལགས། ཆ་འཕྲས་པ་ལ་ཐུགས་ཀྱི་མི་བས་པ་ཞུ། ས་མོ་གླང་གི་ལོ་མཱི་ནའི་ཁྱིམ་དུ་རྟ་ལྗང་རྣམས་པར་བརྩོན་པའི་དཀར་ཕྱོགས་ད་ཤ་ཐི་ལི་ཁྱཱ་ཏྲ།། ༈ །གཞིར་ཁར་གནང་བ་འདིའི་འགོའི་ཚིགས་བཅད་མ་ཚང་། དེ་ལྟར་བཀྲ་ཤིས་དང་བདེ་ལེགས་ཀྱི་ཚིགས་སུ་བཅད་པས་རྒྱས་པར་མངའ་གསོལ་ནས། ། དེང་གི་དུས་ལ་སྤྱོད་པའི་རྒྱལ་བྱིན་འཁོར་དང་བཅས་པ་སྐུའི་གཟི་བྱིན་ལེགས་བྲིས་དབང་པོའི་དཔལ་ལ་འགྲན་ཅིང་། གསུང་གི་ཕྲིན་ལས་སྔོན་གྱི་སྤྲུལ་པའི་ཆོས་རྒྱལ་རིམ་པར་བྱོན་པ་རྣམས་ལས་ཆེས་ལྷག་པའི་རྣམ་འཕྲུལ་དང་ལྡན་པས་རང་སྲིད་རྣམ་པར་རྒྱལ་བའི་ཐབས་མཁས་ལ་གཞར་ཡང་མི་ལྷོད་པར་བཞུགས་ལགས་སམ། ཡུ་བུ་ཅག་ཀྱང་ལུས་སེམས་སྒྱུ་མའི་རོལ་རྩེད་ཡེ་འབྱམས་ཆེན་པོའི་ངང་ལས། རྡོ་རྗེའི་རྣལ་འབྱོར་མཆོག་བསྒོམ་ལ་རྟག་འགྲུས་ཀྱི་གནས་ལགས། ད་ལན་གནས་སྐབས་ཀྱི་གསོལ་ཇ་མཚོན་བྱེད་ཞུ་བར།
བར་ཚོ་བ་ཨུ་གྲ་བ་བཛྲ་བཞུད་ཡོད་ལགས་པ། ཨལྤ་སྟོ་ཀ་ལ་ཐུགས་ཀྱི་མི་ཁྲེལ་ངོས། སྐུའི་འཚོ་བ་ཡུན་རིང་དུ་བརྟན་པའི་རྣམ་པར་དཀར་བའི་མཛད་པ་བཟང་པོ་ནམ་ཡང་མི་ཉམས་པ་དང་། ། བས་མཐའ་ལ་རྟེན་པའི་ཆོས་བྱེད་ཀྱི་ཐ་སྙད་འདི་པའང་། བརྩེ་བས་བསྐྱང་དུ་གསོལ། ཀུམྦྷའི་ཁྱིམ་མཆུ་ཅན་དཀར་པོའི་ཕྱོགས་ཚེས་བརྒྱད་ལ་དཔལ་ས་སྐྱ་དང་ཉེ་བའི་རི་ཁྲོད་བྱས་འགྱུར་རྡོ་རྗེའི་བྲག་རྫོང་ནས་དགེ་བར་ཕུལ། ། མངྒ་ལཾ་ཤུ་བྷོནྟུ།། ༈ །སྡེ་པ་ཟིལ་གནོན་པ་ལ་བཀའ་ཤོག ། ན་མཿཤྲཱི་མཉྫུ་གྷོ་ཥཱ་ཡ།་་་་་ དཔལ་འཇམ་པའི་དབྱངས་ལ་ཕྱག་འཚལ་ལོ། །
རབ་གསལ་གུར་གུམ་གཞོན་ནུའི་སྐུ། ། རབ་འབར་སྔོ་སངས་རལ་གྲི་དང་། ། རབ་ཟབ་རྒྱལ་ཡུམ་གླེགས་བམ་བསྣམས། ། རབ་རྒྱས་སྙིང་གི་པད་མར་བཞུགས། ། ལུགས་གཉིས་མཁྱེན་པའི་ཨུཏྤལ་སྤྱན། ། མི་དབང་ཟིལ་གནོན་རྡོ་རྗེ་གངས། ། གསེར་གྱི་ཁྲི་ལ་རབ་འཁོད་ནས། ། ཡངས་པའི་ས་ལ་དབང་བསྒྱུར་ཞིང་། ། བདེ་དང་དགེ་བར་སྤྱོད་ལགས་སམ། ། ཆོས་ཀྱི་མདུན་སར་གནས་པ་ཡི། །
རྡོ་རྗེ་འཛིན་པ་ཁོ་བོ་ཡང་། ། སྒྱུ་མའི་འཁྲུལ་འཁོར་རབ་བདེ་ཞིང་། ། ངེས་དོན་མཆོག་གི་རྣལ་འབྱོར་དང་། ། ལམ་འབྲས་རྒྱུད་འགྲེལ་ལ་སོགས་པའི། ། འཆད་ཉན་ཆོས་ཀྱི་བྱ་བ་ལ། ། རྟག་ཏུ་འགྲུས་ཤིང་དགེ་བར་གནས། ། སླར་ཡང་ཕྱོགས་འདིར་བསྟན་པ་དང་། ། ཆོས་མཐུན་གནས་པ་ཁོ་བོ་ཅག ། རིམ་གཉིས་རྣལ་འབྱོར་བསྒོམ་པ་ལ། ། ཉེར་འཚེ་མེད་པའི་ཟོས་བདེ་བའི། །
ཐབས་མཁས་ཁྱེད་ཀྱི་བགྱིས་པ་ལགས། ། སྐབས་ཀྱི་གསོལ་ཇ་མཚོན་བྱེད་ཙམ། ། ཞུ་བར་མི་སྣ་བརྫངས་པ་འདི། ། ཆེད་དུ་གཏད་ནས་བཞུད་ལགས་པ། ། དགེས་པའི་ཚུལ་གྱིས་བཞེས་སུ་གསོལ།། ༈ །སྡེ་པ་ཟིལ་གནོན་པ་ལ།། ཤྲཱི་རསྟུ། ལྷར་བཅས་སྐྱེ་དགུ་མཐའ་དག་ཟིལ་གནོན་ཅིང་། ། ཕས་རྒོལ་ལྷ་མིན་དཔུང་འཇོམས་རྡོ་རྗེ་ཅན། ། ལུགས་གཉིས་མཁྱེན་པའི་སྤྱན་སྟོང་རབ་གསལ་བའི། །
ས་ལ་འཕོས་པའི་ལྷ་དབང་གང་དེའི་དྲུང་། ། ཤཱཀྱའི་དགེ་སྦྱོང་མང་དུ་ཐོས་པ་ཅན། ། ངེས་དོན་གདམས་པ་ལྷུར་ལེན་སྤོང་བ་པ། ། ས་སྐྱའི་ལོ་ཙཱ་ཨཱ་ནནྡ་ཞེས་པས། ། རྩེ་གཅིག་འདུན་པའི་ཡིད་ཀྱིས་འདི་སྐད་ཞུ། ། ཁྱེད་སྐུ་ཉེས་པའི་ཆུ་འཛིན་དང་བྲལ་ཞིང་། ། གསུང་དབྱངས་སྤྲིན་གྱི་རྔ་ཆེན་མི་འགག་པར། ། ཟབ་གསལ་ཐུགས་ཀྱི་གློག་ཕྲེང་རྣམ་བཀྲ་བ། ། ཕྲིན་ལས་གཟི་བྱིན་ཀུན་ནས་རྒྱས་སོ་ཞེས། ། ཐོས་པའི་མོད་ལ་བ་སྤུའི་ཕྲེང་བ་ཡང་། །
ཀུན་ནས་གཡོས་ཤིང་ཡིད་དབང་ཆུ་སྐྱེས་ནི། ། ཟེའུ་འབྲུ་རྣམ་པར་རྒོད་པའི་དཔལ་དུ་གྱུར། ། སླར་ཡང་མི་དབང་ཁུ་དབོན་བློན་པོ་དང་། ། འབངས་སུ་བཅས་པ་ཆབ་སྲིད་དབྱར་མཚོ་ལྟར། ། ཆེས་ཆེར་རྒྱས་པའི་བཀྲ་ཤིས་དགའ་སྟོན་ནི། ། རྣ་བའི་བདུད་རྩི་མིག་གི་གསོ་འགྱུར་ནས། ། བས་མཐར་གནས་པ་ཁོ་བོ་ཅག་ལ་སོགས། ། ཟོས་བདེ་སྐྱིད་པའི་བཀའ་དྲིན་བསྩལ་དུ་གསོལ། ། ད་རེས་མ་ཧཱ་ཀཱ་ལའི་བསྟོད་པ་དང་། ། ཛོ་ཀིའི་སྐད་སོགས་མཁོ་དགུའི་སྣ་གྲངས་ལ། །
བ་འོ་འབྱར་བ་འབུལ་གྱི་དགེས་པར་མཛོད། ། ཐ་སྐར་ཟླ་བའི་དམར་ཆ་ཚེས་བཅུ་ལ། ། དགེ་སྡིངས་དགེ་བའི་གནས་ནས་དགེ་བར་ཕུལ། ། ཤུ་བྷ་མསྟུ་སརྦ་ཛ་ག་ཏཱཾ།། ༈ །གཡུང་པ་ལ་གནང་བ། ཤྲཱི་སྭསྟི། ལེགས་བྱས་དཔལ་གྱི་འོད་རབ་འབར། ། སྟོབས་ཀྱི་འཁོར་ལོ་སྒྱུར་བའི་མཆོག ། མི་དབང་ཕྲིན་ལས་ཁ་ལོ་པ། ། བཀྲ་ཤིས་མིང་ཅན་གཡུང་པ་ལ། །
ས་སྐྱའི་དགེ་སློང་སྤོང་བ་པ། ། རྡོ་རྗེ་འཛིན་པ་ཨཱནྡས། ། བསྙུན་འདྲིའི་མཆིད་ཀྱི་ལེ་ཁ་འདི། ། བདེ་ལེགས་བརྗོད་པ་འདི་ལྟར་ལགས། ། སྔ་རོལ་ཡི་གེ་ཕྲུག་ཟུང་གི། ། བརྟེན་བཅས་མི་དབང་ལུང་བཟང་པོའི། ། སྒོ་གསལ་ཉེ་བར་སོན་པ་ལས། ། ལྷ་དབང་བདེ་བའི་དཔལ་ལ་འགྲན། ། ཁྱོད་ཉིད་ལུས་ཀྱི་འཚོ་བ་ནི། ། བསྐལ་པའི་བར་དུ་བརྟས་པ་དང་། །
ཁྲིམས་ཀྱི་རྒྱལ་མཚན་ཉེར་བཟུང་ནས། ། གཙང་དབུས་རྒྱལ་ཁམས་བདེ་བར་སྐྱོང་། ། འདིར་ཡང་ནུས་ལྡན་དབང་པོ་ནི། ། བློན་འབངས་བཅས་པ་རྒྱལ་ཐབས་ཆེ། ། བསྲུང་འཁོར་སྨོན་ལམ་ཕྲིན་བཅོལ་སོགས། ། རྟག་ཏུ་གུས་པའི་ཁུར་ལྡན་གྱི། ། དངོས་ལའང་སྔར་བཞིན་དགེས་པ་དང་། ། ཤིན་ཏུ་བདེ་བར་བསྐྱང་དུ་གསོལ། ། ཐ་སྐར་ཟླ་བའི་ཉེར་ལྔ་ལ། ། སྒོ་ལྔ་བདེ་བའི་སྡིངས་ནས་དགེ། །
སུ་ཝཱརྞེ་ཀ་ཤུ་གམ་མུ་དྲཔྟི།། ༈ །གཡུང་པ་ལ་གནང་བ།། ན་མཿཤྲཱི་བཱག་དེ་བཱ་ས་རསྭ་ཏྱཻ། མཉྫུ་ར་ཎ་མཻ་བ་མ་ཏི་མ་ལཱ་ཏ།་་་་་ བློ་གྲོས་དྲི་མེད་འཇམ་པའི་དབྱངས་ཉིད་མཚུངས། ། བིསྟ་ར་ལཀྵྨཾ་ས་མ་བཻ་ཤྲ་མཱ་ཎ།་་་་་ རབ་རྒྱས་དཔལ་འབྱོར་རྣམ་ཐོས་སྲས་ལྟ་བུ། ། ཨ་སྲ་ས་མཱ་བཱི་ར་ན་རཱ་ཡ་ནེ་བ།་་་་་ འགྲན་ཟླ་མེད་པའི་དཔའ་རྩལ་སྲེད་མེད་བུ། དྭི་ཤཱི་ལ་མཽ་ཁཱ་བ་ཧ་བརྟི་པ་རམ།་་་་་
ཁྲིམས་གཉིས་ཁ་ལོ་བསྒྱུར་བའི་དེད་དཔོན་མཆོག ། བསོད་ནམས་བྱེ་བའི་དཔལ་ལས་འཁྲུངས། ། མི་དབང་ས་སྐྱོང་ཆེན་པོ་ཡི། ། ལུགས་གཉིས་ཁྲིམས་ཀྱི་ཤིང་རྟ་ལ། ། ཉེ་བར་གཤིབས་ནས་དགྲ་སྡེ་ཀུན། ། ཕྱེ་མར་འཐག་མཛད་ཁྱོད་ཉིད་ཀྱང་། ། རང་སྲིད་རྣམ་པར་རྒྱས་པ་ཡི། ། བྱེད་པའི་བསྒྱུར་རྩལ་ཐབས་ལ་མཁས། ། དགའ་བདེའི་དཔལ་ལ་སྤྱོད་གྱུར་རམ། ། ཕྱོགས་འདིར་གཡང་པ་སྐྱ་བཙུན་གྱི། །
དཔོན་བློན་བཀའ་བཞིན་ཞབས་བཅུག་ནས། ། ཁོ་བོ་ཅག་ཀྱང་ཟོས་བདེ་བར། ། ཁ་ཏོན་དགེ་སྦྱོར་ལ་བརྩོན་གནས། ། དེ་ལྟར་གྱུར་པའང་མི་དབང་མཆོག ། བློན་པོ་ཁྱོད་ཀྱི་གཟི་བརྗིད་དང་། ། ཐབས་མཁས་རྫུ་འཕྲུལ་ལས་ཡིན་པར། ། ངེས་ནས་སླར་ཡང་དགའ་བ་སྐྱེས། ། ད་དུང་བྱང་གི་སེར་བུ་དང་། ། གཏད་མེད་མི་ངན་བྱེད་པ་ཡི། ། སྣང་ཚུལ་ཅི་འགྱུར་མི་ཤེས་པས། །
འཇུག་སྡོམ་ལེགས་པའི་ཕྲིན་ལས་མཛོད། ། ད་ལན་གྲངས་དབང་འདི་ཉིད་ཀྱང་། ། ལེགས་པའི་གཏང་རག་སྐྱེས་འབུལ་བར། ། ཆེད་དུ་གཏད་ནས་བརྫངས་པ་ལགས། ། ཆུང་དུ་ཆེན་པོར་བཞེས་སུ་གསོལ། ། ཆོས་ཉིད་མི་འགྱུར་བདེན་པའི་བྱིན་རླབས་དང་། ། སྐྱབས་གནས་བསླུ་མེད་དཀོན་མཆོག་ཆོས་བསྲུངས་ཀྱིས། ། བྱིན་རླབས་ནུས་མཐུས་མི་དབང་མཆོག་དེ་དང་། ། བཀྲ་ཤིས་ཁྱོད་ཉིད་ཚེ་དཔལ་རྒྱས་གྱུར་ཅིག ། ས་ཕག་ཧོར་ཟླ་བདུན་པ་ཡི། །
དམར་ཆ་རྒྱལ་བའི་ཚེས་དག་ལ། ། དཔལ་ལྡན་ས་སྐྱའི་ཆོས་གྲྭ་ནས། ། འཕྲལ་དུ་མྱུར་བར་བྲིས་པ་དགེ། ༈ །སྡེ་པ་ངག་དབང་པ་ལ་གཞིས་ཁར་ཕུལ་བའི་ཞུ་ཤོག་མུ་ཏིག་གི་ཆུན་པོ་འདི། ། སྣར་ཐང་སྡེ་པའི་རྩོམ་གྲོགས་ཞུས་ནས་མཛད་པ་ལགས། ཨོཾ་སྭསྟི། བཀྲ་ཤིས་དགེ་ལེགས་དུ་མའི་རིན་ཆེན་ནི། ། བརྟན་པར་སྤུངས་པའི་མི་འཇིགས་སེང་གེའི་ཁྲིར། ། ལུགས་གཉིས་གསེར་གྱི་འཁོར་ལོ་སྒྱུར་བ་ཅན། ། ངག་དབང་ལྷ་ཡི་རྗེ་བོའི་ཞབས་དྲུང་དུ། །
དབང་ཕྱུག་ནོར་འཛིན་ཐིག་ལེར་གནས་པ་ཡི། ། བཀའ་འབངས་ཐ་ཆུང་གང་དེའི་འདི་སྐད་ཞུ། ། བསོད་ནམས་བྱེ་བའི་དཔལ་འབར་ཁྱེད་ཀྱི་སྐུ། ། ཆབ་སྲིད་དབྱར་མཚོའི་དགའ་སྟོན་རབ་རྒྱས་ཤིང་། ། ཁོར་ཡུག་ཀུན་དུ་སྙན་པའི་བ་དན་མཆོག ། ཆེས་ཆེར་བསྒྲེངས་བས་ཕྱོགས་ཀྱི་ཕས་རྒོལ་རྣམས། ། འདར་ཞིང་ཞུམ་པ་བསྐྱེད་བྱེད་བསམ་ཡས་པའི། ། ངོ་མཚར་སྒྱུ་འཕྲུལ་གར་གྱིས་བདེ་བར་སྐྱོང་། ། བདག་ཀྱང་འཛུམ་ཞལ་དཀྱིལ་འཁོར་བལྟ་བ་དང་། ། ལོ་གསར་བཀྲ་ཤིས་འབུལ་བར་སླེབས་སྤྲོ་ཡང་། །
ཉེ་དུས་འབྱུང་བ་འཁྲུགས་པའི་བྲོ་ནད་ཀྱི། ། ཅུང་ཟད་གཙེས་ལས་བྱུང་བའི་བརྟན་པ་བཅོམ། ། དེ་ལྟ་མོད་ཀྱི་མི་དབང་ཁུ་དབོན་དང་། ། བློན་འབངས་སྐུ་ཚེ་མི་འགྱུར་ཞབས་བརྟན་ཞིང་། ། རང་སྲིད་ཕྱོགས་མཐའ་ཀུན་ནས་རྒྱས་པ་དང་། ། རབ་དགེས་ཐུགས་ཀྱི་རྗེས་སུ་འཛིན་པའི་སླད། ། བཀྲ་ཤིས་ལོ་གསར་འབུལ་བའི་ཐ་སྙད་ཙམ། ། བགྱིད་པར་ཆེད་དུ་གཏད་ནས་བརྫངས་ལགས་པ། ། ཆུང་ངུར་གྱུར་ལ་ཐུགས་ཀྱི་མི་ཁྲེལ་ཞིང་། ། ཕྱོགས་འདིར་བརྩེ་བའི་ཐུགས་ཀྱིས་བསྐྱང་དུ་གསོལ། །
རྒྱལ་ཟླ་དཀར་ཕྱོགས་གང་བའི་ཚེས་བཟང་ལ། ། འོད་དཀར་ཅན་དང་རྒྱལ་གྱི་རོལ་རྩེད་དུས། ། ཆུ་སྲིན་ཁྱིམ་དུ་པདྨའི་གཉེན་ཞུགས་ནས། ། བཅུ་ཕྲག་གཉིས་ལོན་འོད་ཟེར་རྒྱས་ཚེ་ཕུལ།། ༈ །ཚོང་འདུས་པ་ལ་གནང་པའི་བཀའ་ཤོག། ། སྭསྟི་ཛ་ཡནྟུ། བཀྲ་ཤིས་རྒྱལ་པར་གྱུར་ཅིག དཔལ་ལྡན་པདྨ་རཱ་གའི་འོད་ཟེར་འཕྲོ། ། འཆི་མེད་བདུད་རྩི་ཡོངས་གང་བུམ་བཟང་བསྣམས། ། རྡོ་རྗེ་དཀྱིལ་དཀྲུང་མཆོག་ཏུ་བརྟན་བཞུགས་པའི། །
རྒྱལ་དབང་འཆི་མེད་མགོན་པོས་བདེ་ལེགས་མཛོད། ། ཁྲིམས་གཉིས་ཁ་ལོ་སྒྱུར་བའི་ནུས་ལྡན་ཁྱོད། ། རྣམ་སྨིན་འཚོ་བ་བརྟན་ཞིང་ལམ་བཟང་ལ། ། གཅིག་ཏུ་དད་པའི་སྐབས་འགར་བསྒོམ་པ་དང་། ། འདིར་སྣང་འཇིག་རྟེན་བྱ་བའི་བླང་དོར་ཀུན། ། ལེགས་པར་ཤེས་ནས་རང་སྲིད་རྒྱས་པ་དང་། ། གཞན་ཕྱོགས་ཟིལ་གནོན་དཔའ་ཞིང་རྟུལ་ཕོད་པས། ། བདེ་བར་འཚོ་ཞིང་རང་ཁྱིམ་ཁོ་ན་ན། ། གནས་ཅེས་ཁ་སྐད་འཕར་བའི་གཏམ་ལས་ཐོས། ། ངག་གི་དབང་པོས་བྱིན་རླབས་ལྷ་ཡི་རིགས། །
ཤཱཀྱའི་དགེ་སློང་ས་སྐྱ་པ་དེ་ཡང་། ། སྒྱུ་མའི་འཁྲུལ་འཁོར་ཉེར་འཚེས་རབ་དབེན་ཞིང་། ། རིམ་གཉིས་ཐུན་བསྒོམ་ལམ་མཆོག་ཆོས་འཆད་དང་། ། རྩོམ་པའི་བྱ་བས་དུས་ཀུན་དགེ་བར་རྒྱུ། ། གཙང་ཕྱོགས་ས་ཡི་ཐིག་ལེ་ཁོལ་བུར་ནམ་བགྲོད་སྙམ། ། ཡིད་ལ་འཇགས་ཤིང་འདུན་པར་ཡོད་ནའང་། ། ཡུལ་དུས་བསྐལ་བས་རེ་ཞིག་ཐེ་ཚོམ་འགྱུར། ། ཁྱོད་ཉིད་ལུས་ཟུང་ཡུན་རིང་འཚོ་བ་དང་། ། དགེ་བའི་སྤྱོད་པས་དབུས་གཙང་བདེ་བའི་ཐབས། ། ཁྱད་པར་སིངྷ་རཱ་ཛའི་མཚན་ཇུས་རྐང་། །
ལེགས་ཉེས་ཁྱོད་ལ་རེ་བས་ཕུགས་ཀྱང་དོན། ། འཆུག་མེད་གསང་བའི་གཏེར་དུ་དམ་པར་སྦོས། ། ཁོ་བོའི་ཕྱོགས་གཏོགས་རྣམས་ལའང་སྔར་བཞིན་དུ། ། སྐྱོན་མེད་སྟོན་ཅིང་གང་ཕན་ཕྲིན་ལས་མཛོད། ། ངེད་ཀྱི་ཉེ་འཁོར་དགེ་སློང་འདི་ཉིད་ཀྱང་། ། ཆོས་སྤྱོད་སྒྲུབ་ཕྱིར་ཕྱོགས་དེར་རབ་བཞུད་པས། ། ཧཱ་ཧཱ་གད་རྒྱངས་བསུ་ཞིང་དགེས་དགུར་འཛུམ། ། ཤ་ཚའི་གྲོས་སློབ་མཐུན་པའི་གཏམ་གྱིས་ཤིག ། རིགས་ཀྱི་བུ་ཀྱེ་ཅེས་པའི་གཏམ་སྙན་པ། ། ལེགས་པར་ཐོས་པས་སྤྲོ་བའི་མཚོན་བྱེད་དུ། །
བཀྲ་ཤིས་ཁ་ཐགས་དར་ཡུག་ཇ་སྡུམ་ལ། ། མུ་དྲའི་ཚོམ་བུས་རབ་བརྒྱན་འདི་ཐལ་ལོ། ། ས་གའི་ཡར་ངོ་རྒྱལ་བ་གཉིས་པའི་ཚེས། ། ཆོས་གྲགས་ནཱ་ལེནྡྲ་ནས་བྲིས་པ་དགེ། ། ཤ་ཏ་སམྤཱཏྶ་རོ་པ་ཛཱི་བནྟུ། གཅིག་ཞུས།། ༈ །གནས་གསར་བ་ལ་གནང་བའི་བཀའ་ཤོག། མ་ཧཱ་མུ་ཏྲ་དྷརམ་དྷ་ཏུ་བོདྷ་ཡནྟུ། ཆོས་གྱི་དབྱིངས་ཕྱག་རྒྱ་ཆེན་པོ་རྟོགས་པར་གྱུར་ཅིག ལམ་བསླུ་མེད་སྟོན་མཛད་ས་སྐྱའི་རྗེ། །
སྤྱིར་ཁམས་གསུམ་ཡོངས་ལ་ཐུགས་རྗེས་གཟིགས། ། དད་གུས་ཅན་གྱི་གནས་སར་བ། ། ནམ་མཁའི་མིང་ཅན་ལ་དངོས་གྲུབ་སྩོལ། ། འོད་གསལ་འཆི་མེད་ཀྱི་རིགས་སྐྱེས་པའི། ། ཤཱཀྱའི་བསྟན་འཛིན་ས་སྐྱ་པ། ། ཨ་ནནྡ་ཡིས་འདི་སྐད་ལོ། ། ཁྱོད་ལྔ་ཕུང་བྲོ་ནད་ཀྱི་མ་གཙེས་ཤིང་། ། ལམ་རིམ་གཉིས་སྒོམ་པའི་རྣམ་གཡེང་ལ། ། ཚེ་འདིར་སྣང་གི་བདེ་སྐྱིད་རྒྱས་པའི་ངང་། ། དཔལ་སིངྷ་རཱ་ཛའི་ཆ་ཞབས་ཀྱིས། །
རང་ཁྱིམ་ཅི་བདེར་སྒྱུ་ཞེས་པའི། ། ཁ་སྐད་ཕྱོགས་བཅུའི་ངག་ལས་ཐོས། ། གཏམ་དེ་ཡང་སྙན་ནོ་ངེད་ཅག་ཀྱང་། ། སྒྱུ་ལུས་ཀྱི་བསྐྱོད་པ་རབ་ཡང་ཞིང་། ། ཟབ་གསལ་གྱི་རྣལ་འབྱོར་ལས་མ་གཡོས་པར། ། ཆོས་ལེགས་པར་བཤད་པའི་སྒྲ་དབྱངས་ཀྱིས། ། སློབ་མ་ཀུན་དགའ་སྤྲོ་སྐྱེད་ཅིང་གདའ། ། ད་དུས་རིང་མིན་པར་ས་ཕྱོགས་དེར། ། མྱུར་དུ་འཕྲད་པའི་རྩེ་འཇོ་དང་། ། ལུགས་གཉིས་ཀྱི་རྣམ་གཞག་སྨྲ་འདོད་ཀྱང་། །
ཡུལ་དུས་ཀྱི་སྐལ་བས་རེ་ཞིག་ལ། ། ལོ་ཁ་ཡར་གྱི་བར་དུ་འགྱངས་པ་འདྲ། ། གང་ལྟར་ཀྱང་ཁྱོད་རང་ཕ་བུ་རྣམས། ། སྟོད་སྨད་སྡེ་སྲིད་དགོངས་པ་རབ་མཐུན་ཅིང་། ། བགོ་སྐལ་གྱི་བྱ་བ་ལ་བླང་དོར་དང་། ། ཁམས་རྒྱུན་རིང་བཟང་བའི་འཚོ་རྩིས་གྱིས། ། ཁོ་བོས་ཀྱང་ལེགས་པའི་སྨོན་ལམ་དང་། ། སྲུང་འཁོར་བསྟན་བསྲུང་ལ་ཕྲིན་བཅོལ་བགྱིད། ། ད་ལན་དགེ་སློང་ཉེ་གནས་འཁོར་བཅས་རྣམས། ། གཙང་སྟོད་ཀྱི་དགོན་པར་མང་བཀོལ་དང་། །
ས་སྐྱའི་ཉེ་སྐོར་ཀུན་བལྟ་རྟོག་ལ། ། ལེགས་པར་བརྫངས་པ་ཕྱོགས་དེར་ཡང་། ། བསླབ་དོན་ལ་རེ་གྲོན་མེད་པ་དང་། ། འཕྲལ་ཕུགས་ཀྱི་འདུན་མའི་རྐང་སྐྱ་མཛོད། ། ལེ་ཁའི་རྟེན་དུ་སྔགས་མདུད་དང་། ། འཆི་མེད་ཀྱི་གུ་ལི་ཇ་ཐུམ་ལ། ། བ་ཧོ་ཡིས་བརྒྱན་པ་འདི་ལྟར་རོ། ། ས་སྐྱོང་ས་གའི་དཀར་ཕྱོགས་ཀྱི། ། རྒྱལ་བ་གཉིས་པའི་ཚེས་དག་ལ། ། རྒྱུན་གྱི་དབང་པོའི་ཆོས་ཁྲི་ནས། །
ལེགས་པར་བྲིས་པ་དགེ་ལེགས་འཕེལ། ། སུ་ཁ་ཤརྨ་བྷ་ཝནྟུ།། ༈ །གནས་པ་འབྱོར་ཆེན་ལ་བཀའ་ཤོག་གནང་བ། ཤྲཱི་ཛ་ཡནྟུ། ལེགས་བཤད་བྱས་བའི་མརྒད་འཁྱིལ་པའི་དབུས་སུ་རྣམ་པར་རྒྱལ་བའི་དལ་འབྱོར་ལུས་བཟང་ཆུ་བ་རབ་བརྟན་ཞིང་། ། ལེགས་པར་གསལ་བའི་ལུགས་གཉིས་རྣམ་དཔྱོད་གསེར་གྱི་ཆུ་སྐྱེས་འདབ་སྟོང་འོད་གསལ་གཉིས་སྐྱེས་ཟེའུ་འབྲུ་རབ་གསལ་བས། ། ལེགས་བཤད་སྦྲང་རྩིའི་དོག་པ་རྣམ་པར་སྐྱེད་བྱེད་མ་དྷུ་རོ་ལྡན་བློ་གསལ་རྐང་དྲུག་དགའ་སྟོན་རབ་སྟེར་གང་། ། ལེགས་པར་སྤྱོད་ཚུལ་ཡ་རབས་འཛངས་པའི་མི་ཆེན་རྗེས་འབྲངས་རྣམ་པར་དངས་པའི་ནུས་ལྡན་དབང་པོ་རབ་ཏུ་རྒྱལ། ། ཆབ་ཤོག་ངང་པའི་དེད་དཔོན་ནི། ། ཡིད་འོང་ཚིག་གི་སྤུ་སྡུག་ཅན། །
རྣམ་བཀྲ་སྙན་ངགས་མདངས་གསལ་ཞིང་། ། གུས་པའི་ཅ་ཅོ་ཅི་ཡང་སྒྲོག ། རོ་བཅུད་ར་སཱ་ཡ་ན་ཡི། ། སྐྱེས་ལ་བ་འོ་ལྡན་པ་ཡང་། ། ཕོ་ཉ་དཔུང་པའི་ཡལ་འདབ་ལས། ། མོད་ལ་གཉིས་སྐྱེས་འཛུམ་ཕྲེང་དང་། ། སྤྲོ་བའི་དཔལ་གྱིས་རྣམ་འགྱུར་བྱས། ། རྡོ་རྗེའི་ལྷ་ཚོགས་རོ་འཛིན་དབང་། ། དཔྱིད་ཀྱི་དཔལ་མོའི་དགའ་སྟོན་འགྱུར། ། ཉིད་རང་ལུས་ཀྱི་འཚོ་བ་བརྟས། །
ཁྲིམས་གཉིས་གསེར་གྱི་རྒྱལ་རྔ་ཡང་། ། ཁོར་ཡུག་རབ་ཏུ་ཆེར་གྲགས་ཤིང་། ། ཡིད་ཅན་འཚོ་བའི་དགེ་ལེགས་ཐོབ། ། ད་དུང་ཚུལ་དེ་མ་ཉམས་པར། ། བརྟན་ཞིང་བདེ་པའི་ལུགས་བཟང་དག ། དབྱར་མཚོ་ལྟ་བུར་རབ་རྒྱས་ནས། ། ཕྱོགས་འདིར་རྣམ་དཀར་བློ་ཅན་དང་། ། སྡེབས་ལེགས་ཡི་གེའི་ཕྲེང་བ་ཡངས། ། དུས་སུ་མཚམས་པར་བསྙུན་འདྲིའི་ཚུལ། ། འབྱོན་དང་བཞུད་པའི་དཔལ་མཆོག་གང་། །
རྟག་འགྲུས་ཚིག་གི་གཏང་རག་བགྱིད། ། བླ་མ་མཆོད་ཆོག་རྒྱས་བསྡུས་གཉིས། ། ངེད་ཀྱི་ལེགས་པར་བརྩམས་པ་འདི། ། རྒྱུན་དུ་ཁ་ཏོན་དགེ་སྦྱོར་གྱིས། ། གཙོ་བོར་བགྱིས་པ་ཆེས་མང་ཡོད། ། ད་ལན་མཆོད་ཆོག་རྒྱས་པའི་ཚིག ། ལེགས་པར་བྲིས་ནས་བསྲིངས་ཡོད་པས། ། ཉིད་ཀྱང་འབད་སྩོལ་ཉམས་ལེན་དང་། ། དད་ལྡན་གཞན་ལའང་ལེགས་པར་སྤེལ། ། རང་གནས་བསོད་ནམས་ཡེ་ཤེས་ཀྱིས། །
ཚོགས་རབ་རྒྱས་པའི་དཔལ་ཡོན་དང་། ། བྱིན་རླབས་བདུད་རྩིའི་མྱུ་གུ་ཡང་། ། ཆེས་ཆེར་བསྐྱེད་པའི་བདེ་ལེགས་འབྱུང་། ། རྡོ་རྗེའི་བསྲུངས་མ་རྣམས་ལ་ཡང་། ། རྡོ་རྗེའི་དམ་ཚིག་རབ་བསྐུལ་ཞིང་། ། རྡོ་རྗེའི་ར་བར་ལེགས་བསྲུང་པའི། ། རྡོ་རྗེ་ལྟ་བུའི་སྨོན་ལམ་འདེབས། ། རི་མོའི་རྟེན་དུ་འཆི་མེད་ཀྱི། ། རིལ་བུ་གཟུགས་སོགས་གྲངས་ལྡན་དང་། ། ནེ་ཏྲ་སྔགས་ཀྱི་མདུད་པ་ལ། །
རྟགས་ཀྱི་ཐིག་ལེ་བཀོད་པ་ཡོད། ། དགའ་བ་ཞེས་བྱ་ཆུ་འབྲུག་ལོའི། ། ཆུ་སྟོད་དམར་ཆ་བཀྲ་ཤིས་ཀྱི། ། ཚེས་ལ་མཁས་པའི་ཆོས་གྲགས་མཆོག ། དཔལ་ལྡན་ས་སྐྱའི་ཁྲི་ནས་བྲིས། ། གཅིག་ཞུས།། ༈ །གནས་པ་ལ་གནང་བའི་བཀའ་ཤོག། ། ལཀྵྨཱི་བསྟཱི་ར་བྷོ་ཝནྟུ། སྣང་གྲགས་ཀྱི་འཁོར་ལོ་ལ་དབང་བསྒྱུར་བའི། ། རྗེ་བཙུན་གྱི་རྒྱལ་པོ་ས་སྐྱ་པ། །
རྩ་བརྒྱུད་ཀྱི་བླ་མ་དང་སྐྱབས་ཆེན་གསུམ། ། དཔལ་ཚངས་པའི་ཡུལ་སར་བརྟན་བཞུགས་ལ། ། དུས་འདུ་འབྲལ་མེད་པར་བྱིན་གྱིས་རློབས། ། འཕྲལ་མཐོང་ན་ཉམས་དགའི་འཛུམ་རིལ་ཅན། ། ཁྲིམས་གཉིས་ཀྱི་རྒྱལ་རྔ་ལེགས་འཛིན་པ། ། དཔོན་ཆེ་བཙུན་གྱི་ཐུགས་ཟིན་ནང་བློན་མཆོག ། དུས་འདུ་འབྲལ་མེད་པར་བྱིན་གྱིས་རློབས། ། དཔལ་ས་སྐྱ་ལོ་ཙཱ་ཨཱ་ནནྡས། ། རྒྱང་རིང་པོ་ནས་སྐྱོ་བའི་གཏམ་འདི་སྤྲིངས། ། ཁྱེད་དཔོན་བློན་སྐུ་ཡི་ཉེར་འཚོ་བརྟན། །
རང་སྲིད་ཀྱི་མངའ་འབངས་ཆེས་ཆེར་རྒྱས། ། ཕྱོགས་ཀུན་ནས་དགའ་ཞིང་སྐྱིད་པའི་གཏམ། ། ཐག་རིངས་ཀྱི་གནས་སྐོར་བའི་ཁ་ནས་ཐོས། ། དེ་སྙན་ཅིང་ཡིད་ལ་འབབ་པ་བྱུང་། ། རང་གང་དྲན་གྱི་སྤྱོད་པས་རྒྱལ་ཁམས་འགྲིམས། ། ཕུགས་བླ་མ་དཀོན་མཆོག་ལ་བློ་གཏད་པའི། ། རིགས་སྔགས་འཆང་ཁོ་བོ་འཁོར་བཅས་ཀྱང་། ། ལུས་ན་ཚ་མེད་ཅིང་ཟོ་མདོག་བཟང་། ། ཁ་ཏོན་ཆོས་སྤྱོད་ཀྱི་རིམས་པ་རྣམས། ། མ་ཆག་ཅིང་གཞན་ལ་ཆོས་འཆད་དང་། །
བསམ་སྒོམ་བརྩོན་པ་ལ་སོགས་པའི། ། རྣམ་གཡེང་གི་ངང་ནས་བདེ་བར་བདོག ། ད་དུས་ཉེ་བར་ས་དེར་མྱུར་སླེབ་ན། ། འཛུམ་མུ་ལེ་བའི་ཞབས་སྐྱ་བགྱིད་བསམ་ཀྱང་། ། ས་ཡུལ་གྱི་སྐལ་བས་སྐྱིད་པ་སྐྱུར། ། ཤིན་ཏུ་སྐྱོ་ཞིང་ཏུར་ཏུར་དྲན། ། དྲན་ཀྱང་མཐོང་བའི་ཡུལ་མིན་པས། ། མཇལ་བར་སྤྲོ་ཡང་རེ་ཞིག་བར། ། ཡིད་གཉིས་ཀྱི་ངང་དུ་ཞུགས་པ་འདྲ། ། གང་ནའང་རྒྱལ་ཐབས་ལ་མཁས་པ་དང་། །
འཕྲལ་ཕུགས་ཀྱི་འདུན་མ་ཚོད་ཟིན་ཅིང་། ། ངེད་ཕྱོགས་གཏོགས་སྔར་བཞིན་སྐྱོང་བར་རིགས། ། འདིར་སྲུང་འཁོར་སྨོན་ལམ་བསྟན་བསྲུངས་ཀྱིས། ། མཆོད་གཏོར་དུས་ཕྲིན་ལས་འཆོལ་བ་སོགས། ། སྐུ་རིམ་ཀྱི་འབད་སྩོལ་ཡང་དག་བྱེད། ། ལེ་ཁ་ལྟ་བའི་རྟེན་དུ་སི་ཆོས་ཀྱིས། ། ཡུལ་ནས་ཡོངས་པའི་ཇ་བཟང་ཐུམ་བུ་ལ། ། ཤེལ་ཀྱི་མུ་དྲ་བཀོད་པ་འདི་ལྟར་རོ། ། ཤིང་དབྱངས་ཅན་དཀར་ཕྱོགས་ཀྱིས། ། རྒྱལ་བ་གཉིས་ལ་ནཱ་ལེནྡྲ་ནས་བྲིས།།
༈ །མུས་ནས་གཅོད་པ་ནམ་མཁའ་ལ་གནང་བ། ། ན་མོ་མཉྫུ་བཛྲ་ཡ། དགེ་བསྙེན་ངག་གི་དབང་པོའི་ལེ་ཁ་དང་། ། ཇ་གོས་ཕྱག་རྒྱ་ལྡན་པའི་ཕོ་ཉ་དག ། བསམ་གཏན་ཁང་བུའི་མདུན་སར་སླེབ་པ་ན། ། ཡིད་ཀྱི་ཀུ་མུད་ཟླ་བའི་དཔལ་ལ་སྤྱོད། ། ཕྱོགས་འདིར་གྲང་བའི་རེག་བྱ་རྩུབ་པས་ན། ། གསའ་དང་ལྕེ་སྤྱང་འཕར་བ་ལུག་སོགས་ཀྱི། ། ལྤགས་པའི་ཆོས་གོས་གོན་པའི་དགེ་སློང་དག ། བས་མཐར་རྒྱུ་ཞིང་བསམ་གཏན་སྤྱོད་པས་ན། །
སྣལ་གོས་དྲོ་མང་དེ་དག་དོ་ཟླ་མིན། ། ཁ་བའི་མདུང་དང་རླུང་གི་མདའ་འཕེན་ཅིང་། ། བ་མོའི་རེག་པའི་དགུང་ཏོག་བསྣུན་པའི་ཚེ། ། ལ་བའི་གོ་ཆ་བཙན་ཡང་ཕྱེ་མར་བརློག ། སླར་ཡང་ཁྱོད་ཀྱིས་བགྱི་བར་འོས་པ་ནི། ། ཞིམ་པའི་ཇ་ཆང་སྙན་པའི་གཏམ་སྨྲོས་ལ། ། བླ་མའི་སྐུ་བརྙན་འབྲི་ལ་རྟག་འགྲུས་པའི། ། ལྷ་ཡི་རིག་བྱེད་མཁན་དེ་ཅུང་ཟད་བསྐུལ། ། དཀར་ཕྱོགས་རིམ་འགྲོ་དག་ལ་བརྩོན་པར་བྱེད། ། རྨི་ལམ་ཚབ་ཚུབ་སེམས་ཀྱི་ཉིང་འཁྲུལ་ཡིན། །
འོན་ཀྱང་གདོན་གྱི་གནོད་པ་ཞི་བའི་ཕྱིར། ། མགོན་པོའི་ཐུགས་དམ་བསྐང་ཞིང་གནོད་བྱེད་ལ། ། ལན་ཆགས་གཏོར་མ་གང་འགྲུབ་གཏོང་དུ་ཆུག ། ད་ལན་འཆི་བ་མེད་པའི་གཱུ་ལི་མཆོག ། ཕྱོགས་དང་ཟླ་བའི་གྲངས་ལ་མུ་དྲ་ཡི། ། ཉེ་བར་མཚོན་པ་ཁྱོད་ལ་སྐྱེས་སུ་བྱིན། ། སྨིན་དྲུག་དཀར་ཕྱོགས་ཉ་བའི་ཚེས་ལ་དགེ། ། མངྒ་ལཾ།། ༈ །རིན་ཆེན་རྩེ་པའི་གཉེར་པ་ལ་གནང་བའི་བཀའ་ཤོག ། རིན་ཆེན་རྩེའི་གཉེར་པ་ལ་སྤྲིངས་པ། །
བྲིས་སྐུ་རྣམས་ལ་རབ་གནས་ལེགས་པར་བྱས་ཕྱིར་བསྐུར་བ་ཡིན་ཅིང་། ། ངེད་ཀྱི་ཐོབ་ཡིག་དེ་ད་ལྟ་འདིར་མ་ཕྱི་ལ་གཡར་གཏང་ཡོད་པས་དེར་བསྐུར་བ་མ་བྱུང་། ཀྱཻ་རྡོ་རྗེའི་དབང་ཐོབ་ནས། མངོན་རྟོགས་སྒོམ་པས་ལོས་ཆོག དེ་འདྲ་འདྲི་ག་ལ་དགོས། རྡོ་རྗེ་ཕུར་པའི་རྒྱུད་ཀྱི་དུམ་བུ་ལ། ས་ལུགས་ཀྱི་འགྲེལ་པར་མིང་བཏགས་པ་ནི་མ་མཐོང་། དོན་ལ་རྗེ་བཙུན་གྱི་ཐོ་ཡིག་དང་། བླ་མ་དམ་པའི་མངོན་རྟོགས་ཆེ་ཆུང་གཉི་ཀ་འགྲེལ་པ་ཡིན་མོད། ། དཀྱིལ་ཆོག་རྡོ་རྗེ་ལས་རིམ་དང་།
དེའི་འགྲེལ་པ་སློབ་དཔོན་པདྨས་མཛད་པ་ཡོང་གི་འདུག དགོས་པ་གསུམ་གྱི་ལུས་དབུལ་ལོ། ། ཞེས་པ། བླ་མ་ལ་ལུས་ཕུལ་བས་བྱིན་རླབས་འཇུག་པའི་དགོས་པ། སངས་རྒྱས་ལ་ལུས་ཕུལ་བས་མཐར་ཐུག་འབྲས་བུ་དེ་འདྲ་བ་ཅིག་ཐོབ་པའི་དགོས་པ། སེམས་ཅན་ལ་ལུས་ཕུལ་བས་མ་འོང་པ་ན་གདུལ་བྱར་འགྱུར་བའི་དགོས་པ་གསུམ་ཡིན། གཤིན་རྗེ་དམར་ནག་ཅེས་པ་ནི། སྙིང་མ་ལ་གྲགས་པའི་ཁ་ཐུན། གདོང་དྲུག ཟིལ་གནོན།
མ་རུ་རྩེ་རྣམས་དང་། གསལ་མའི་དམར་ནག་འཇིགས་གསུམ་ཀྱང་ཡིན་པ་འདྲ། གྱིང་ཀ་ར་ཅེས་པ་ནི། འོག་གི་སྨན་མཆོད་ཀྱི་སྐབས་ན་གྱིང་ཆེན་བཅོ་བརྒྱད་གྱིང་ཕྲན་འབུམ་སྡེ་ལ། ཅེས་པ་དང་དོན་གཅིག བཙན། བདུད། རྒྱལ་པོ་སོགས་འཇིག་རྟེན་པའི་ཚུལ་བཟུང་བ་རྣམས་ཡིན་ལ། འདི་དག་ངོས་འཛིན་རྙིང་མའི་ཡིག་ཆ་རྒྱ་ཆེ་བ་རྣམས་སུ་གསལ། ལྷ་བསྐྱེད་དུས།
སྲོག་གི་སྒོར་ཤར་བ་དང་། ཅེས་པའི་དོན་ལུས་སེམས་བཏགས་པའི་ཚོགས་པ་ལྷན་ཅིག་ཏུ་འདུས་པ་ལ་སྲོག་ཆགས་ཞེས་པའི་ཐ་སྙད་འཇིག་རྟེན་ལ་འདུག་པ་ལྟར། ལྷ་བསྐྱེད་པའི་གདན་གྱི་སྟེང་དུ་རྒྱུའི་ཏིང་ངེ་འཛིན་གྱི་ཧཱུྃ་དེ་ཡི་དམ་གྱི་སྐུར་གྱུར་ནས་བསྒོམ་པའི་དོན་ཡིན། སྙིང་ཁའི་དཀྱིལ་དུ་བསྒོམ་པར་བྱ། ཞེས་པ་ནི། རག་གི་སྙིང་ཁར་སྔར་གྱི་ཧཱུྃ་དེ་ཉིད་ཀྱི་རྒྱུན་ནམ། ཏིང་ངེ་འཛིན་སེམས་དཔའ་བསྒོམ་པའི་དོན་ཡིན། བདག་ཉིད་མ་དང་། ཤྭ་ན་མ་ལ་བསྟོད་པའི་སྐབས་སུ་རེ་རེ་ལས་མེད་ཅིང་། ས་བདག་མའི་སྐབས་སུ་སོ་སོར་བསྟོད་པ་འདི་རྣམས།
སློབ་དཔོན་པདྨས་ཕྲིན་ལས་རྙིང་པ་རྣམས་སུ་འདི་བཞིན་མཛད་པ། དེ་ཀའི་རྒྱུན་ཡིན་པ་འདྲ། ཕྲ་ཐབས་རྣམས་བསྐྱེད་པའི་སྐབས་སུ། ཞོན་པ་མེད་ཀྱང་བསྟོད་བསྐུལ་གྱི་དུས་སུ་ཕྲ་ཐབས་རེ་རེ་ཀྱང་རང་འདྲ་བའི་སྤྲུལ་པ་ཞོན་པ་དང་བཅས་པས་དགྲ་བགེགས་བསྒྲོལ་བ་ལ་སོགས་པའི་ལས་མཛད་པ་ལ་བསམ་ནས་དེ་ལྟར་བྱས་པ་ཡིན། ལྷག་མའི་སྐབས་སུ་དཀར་པོར་འཕྲོས་པས་དམར་པོར་སོགས་པའི་དོན། གཙོ་བོ་ཡབ་ཡུམ་མཉམ་པར་སྦྱོར་བའི་བྱང་སེམས་དཀར་དམར་འདྲེས་པ་ལས་ཕོ་ཉའི་ཚོགས་འདི་ལྟ་བུ་སྤྲུལ་ཅེས་པའི་དོན་ཡིན། རིགས་འཛིན་བསྐུལ་བའི་དུས། རྒྱ་བོད་ཀྱི་སྔགས་འཆང་ནུས་པ་ཆེ་བ་རྣམས་སྨོས་པ་མ་གཏོགས། དབང་གི་བརྒྱུད་པ་འདྲེན་པ་མ་ཡིན། གཏོར་བཟློག་གི་དུས་སུ་རང་གཏོར་མ་དང་གཉིས་སུ་མེད་པར་ལྷར་བསྐྱེད་ནས་ཟོར་བརྡེག་ཁར་རང་གཏོར་མ་ལས་ལོགས་སུ་བྱེ་བའི་རྡོ་རྗེ་གཞོན་ནུའི་སྐུར་བསྒོམ་ཞིང་།
གཏོར་མའི་དམ་ཡེ་སོ་སོར་བསྒོམ་ཚུལ་གཏོར་བཟློག་གི་ཟིན་བྲིས་ན་གསལ། ཧ་ཅང་ཞིབ་གྲགས་ན་རང་ཉལ་དུས་གཏོར་མ་ཡང་སྨྱོལ་དགོས་སམ། ཧཱ་ཧཱ། གཞལ་ཡས་ཁང་མི་སྒོམ་པར་འཁོར་རྐྱང་པ་སྒོམ་དུས་ཕྱོགས་བཞི་འཁོར་ལོའི་རྩེར་སྒོ་མ་རྣམས་བསྒོམ་དགོས་པ་ཡིན། ཐོག་བསྲུང་དགོས་ཟེར་བ། སྔགས་དང་ལྷ་སྐུ་མང་དུ་བྲི་དགོས་པས། ལྷ་བྲིས་པ་དང་ཡིག་མཁན་སོགས་སྟབས་འགྲིག་པ་བྱུང་ན། འདིར་གང་འགྲུབ་ལྟ་བ་ཡོད།། ༈ །འབུལ་བསྡུད་པ་ལ་གནང་བ་ཁམས་གྱི་ལམ་ཡིག་ཆེན་མོ།། ཤྲཱི་ར་ནཱ་དི་ན་ཐ་བཱ་གི་ཤྭ་རཱ་ཡ།
ཚོགས་གཉིས་ཆུ་གཏེར་དབུས་ན་ལེགས་ཐོན་ཚད་མེད་རིན་ཆེན་སྣ་བཞིའི་བང་རིམ་ཅན། ། ཀུན་རྫོབ་དོན་དམ་བྱང་ཆུབ་སེམས་གཉིས་བདུད་རྩིའི་འོད་དང་རྟ་ལྗང་དཀྱིལ་འཁོར་གྱིས། ། ཕྲིན་ལས་འོད་ཟེར་རྣམ་གཉིས་རྡོ་རྗེའི་ཁོར་ཡུག་རྩེ་ལས་ཆེར་གསལ་རབ་འཕྲོ་བའི། ། ས་སྐྱའི་འཇམ་དབྱངས་བརྒྱུད་པར་བཅས་ལ་རྟག་ཏུ་འདུད་དོ་དགེ་ལེགས་སྩོལ། ། ཕུན་ཚོགས་དངོས་གྲུབ་རྒྱ་ཆེན་མཆོག་སྟེར་ཡི་གེ་བཞི་ལྡན་ལྷག་པའི་ལྷ་རྣམས་དང་། ། ཐུགས་རྗེའི་འོད་དཀར་ཕྱག་ན་པདྨ་འཇམ་པའི་རྡོ་རྗེ་གསང་བའི་བདག་པོ་སོགས། ། རྒྱལ་བའི་མྱུ་གུ་ཡེ་ཤེས་སྤྱན་ལྡན་རྡོ་རྗེའི་ཆོས་སྐྱོང་མ་ཧཱ་ཀཱ་ལ་དང་། ། ཙ་ཏུརྨུ་ཁ་ཡཀྵ་པུ་ཏྲ་ལྕམ་སྲིང་ཉི་ཟླའི་ཚོགས་ཀྱི་ཉེ་བར་བསྲུངས། ། ས་གསུམ་སྐྱེ་དགུའི་ཡིད་འགུགས་དཔལ་ལྡན་རིག་བྱེད་ལྷ་མོ་འདོད་པའི་རྒྱལ་པོ་དང་། ། ག་ཎེ་ཤྭ་ར་རྣམ་ཐོས་སྲས་དང་ནོར་རྒྱུན་ལྷ་མོ་ཛམྦྷ་ལ་ལ་སོགས། །
དབང་དང་རྒྱས་པའི་ལྷ་ཡིས་ཚེ་དང་ནོར་གྱི་དངོས་གྲུབ་ཀུན་སྩོལ་འཇིག་རྟེན་གྱིས། ། དྲེགས་པ་སྡེ་བརྒྱད་ལ་སོགས་ལྷ་འདྲེ་མི་གསུམ་ཡིད་ཅན་མཐའ་དག་སྟོང་གྲོགས་མཛོད། ། རྗེ་བཙུན་ས་སྐྱ་པའི་བླ་མ་དམ་པ་བརྒྱུད་པར་བཅས་པའི་བཀའ། ། ལྷག་པའི་ལྷ་མཆོག་དཔལ་ཁྲག་འཐུང་གི་ལྷ་ཚོགས་འཁོར་དང་བཅས་པའི་ལུང་། ། རྡོ་རྗེའི་ཆོས་སྐྱོང་ཡེ་ཤེས་ཀྱི་སྤྱན་དང་ལྡན་པ་རྣམས་ཀྱི་གཙོ་མཛད་དམ་ཅན་རྒྱ་མཚོའི་ཚོགས་ཀྱི་ལེ་ཁ། ། དཔལ་ས་སྐྱ་ལོ་ཙ་བ་ཤཱཀྱའི་དགེ་སློང་རྡོ་རྗེ་འཛིན་པ་འཇམ་དབྱངས་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོ་ཕྱོགས་ཐམས་ཅད་ལ་རྣམ་པར་རྒྱལ་བའི་ཡི་གེ། ཆོས་གྲྭ་ཆེན་པོ་དཔལ་ལྡན་ས་སྐྱ་ནས་བརྩམས་ཏེ། གཙང་། དབུས། ཁམས་གསུམ་གྱི་ས་ཆ་ལ་ཡོད་པའི་ཆོས་སྡེ་སོ་སོའི་བླ་མ་སློབ་དཔོན།
ཡུལ་ཁམས་ཐ་དད་ཀྱི་སྡེ་པ། དཔོན་སྐྱ་ཆེ་ཆུང་། རྫོང་གཞིས་ཀྱི་གཉེར་པ། དམག་ཇག་སེར་ཡིག་གི་འགྲིམ་འགྲུལ་བྱེད་མི། གྲུ། ཟམ། ཤན་གྱི་གཉེར་པ། ལམ་འཕྲང་བསྲུང་མི། གཞན་ཡང་སྣེ་མོར་བསྐོས་པའི་ལས་བྱེད། མདོར་ན་ལྷ་འདྲེ་མི་གསུམ་གྱི་འགྲོ་བ་ཐམས་ཅད་ལ་སྤྲིངས་པ།
སྔོན་གྱི་དུས་སུ། ངེད་ཀྱི་བླ་མ་དཔལ་ས་སྐྱ་པ་ཆེན་པོ་ཀུན་དགའ་སྙིང་པོ་ཡབ་སྲས་དང་། ཆོས་ཀྱི་རྗེ་ས་སྐྱ་པཎྜི་ཏ་ཆེན་པོ་ཁུ་དབོན་གྱི་རྒྱ་ནག་དང་བོད་ཀྱི་སྐྱེ་དགུ་མཐའ་དག་སྨིན་གྲོལ་ལ་འགོད་པར་མཛད་ཅིང་། ཆོས་དང་འཇིག་རྟེན་གྱི་བཀའ་དྲིན་ཆེན་པོ་བླ་ན་མེད་པ་བསྐྱངས་པ། དྲག་ཞན་ཐམས་ཅད་ཀྱི་བློ་ལ་གསལ་བ་དེ་ཡིན། ཁྱད་པར་ངེད་ཀྱིས་ཀྱང་། དབུས་གཙང་གི་ས་ཆར་བསྡད་ནས། རྒྱ་བོད་ཁམས་གསུམ་གྱི་གདུལ་བྱ་འོས་སུ་གྱུར་པ་རྣམས་ལ་ཆོས་དང་འཇིག་རྟེན་གྱི་སྐྱོང་ལུགས་ཚུལ་དང་མཐུན་པར་བྱས་ཡོད་པས། གོང་དུ་སྨོས་པའི་བླ་མ་ས་སྐྱ་པ་ཡབ་སྲས་ཀྱི་དུས་མཆོད་དང་། དམིགས་པ་མེད་པའི་ཐུགས་རྗེ་ཆེན་པོ་དང་།
མཁྱེན་རབ་དཔག་ཏུ་མེད་པའི་ཡོན་ཏན་གྱི་ཚོགས་མངའ་བའི། ཆོས་ཀྱི་རྗེ་སངས་རྒྱས་རིན་ཆེན་དཔལ་བཟང་པོའི་ཞལ་སྔ་ནས། སྒྲོལ་བྱེད་ཅེས་པ་ཤིང་ཕོ་སྤྲེའུ་ལོ། ཧོར་ཟླ་བརྒྱད་པའི་མཁའ་འགྲོ་འདུ་བའི་དུས་ཁྱད་པར་ཅན་ཚེས་བཅུའི་ཐོ་རངས། རྡོ་རྗེ་ཐེགས་པའི་རྒྱུད་སྡེ་ཟབ་མོ་ནས་བཤད་པའི་འདའ་ཁ་མ་ཟབ་མོ་ལ་མཉམ་པར་གཞག་སྟེ། བདེ་བ་ཅན་དུ་གཤེགས་པ་ལ་ཐེ་ཚོམ་མི་ཟ་བའི་ཡིད་ཆེས་རང་ལ་གདེངས་ཐོབ་པ་བྱུང་པས་དེ་ཉིད་ཀྱི་ཐུགས་དགོངས་རྫོགས་པར་བྱ་བའི་ཕྱིར། ལོ་དང་ཟླ་བའི་དུས་ཀྱི་མཆོད་པ་ལ། དགེ་འདུན་བརྒྱ་ཕྲག་མང་པོའི་བསྙེན་བསྐུར། བླ་མ་དང་དཀོན་མཆོག་གི་སྤྱན་སྔར་མཆོད་པའི་སྤྲིན། ཆོས་སྐྱོང་བའི་བསྲུང་མ་རྣམས་དང་།
འབྱུང་པོའི་ཚོགས་ལ་གཏོར་མ་སྦྱིན་པ་སོགས། དུག་གསུམ་མེད་པའི་དགེ་རྩ་ཅི་འགྲུབ་བགྱིད་བསམ་པ། ད་ལན་དོན་སྔར་བརྗོད་པ་དེ་རྣམས་ཀྱི་ཕྱིར། བླ་མ་སྒྲ་ཚད་པ་དཀོན་མཆོག་རྒྱ་མཚོ་དཔོན་སློབ་འདི་རྣམས་ཁམས་ཕྱོགས་ཀྱི་གྲགས་པ་ཡོན་བདག་སོ་སོའི། དད་འབུལ། ཅི་ཡོང་ལེན་པར་བརྫངས་པ་ཡིན་པས། འདིའི་ཐད་དུ། རྗེ་སངས་རྒྱས་རིན་ཆེན་པ་དང་། ངེད་ལ་ཆོས་ཀྱི་འབྲེལ་པ་ཐོབ་པའམ། ཤིན་ཏུ་དད་པའི་སེམས་དང་ལྡན་པ་རྣམས་གྱིས།
རང་རང་གི་འབྱོར་ཚོད་ལ་དཔགས་པའི་འབུལ་བའི་དངོས་པོ་བློ་ནུས་གང་ཆེ་སྒྲུབ་པ་དང་། ཁ་འཛིན་བཤགས་འདེབས། གྲོགས་དན་མཐུན་རྐྱེན་དུ་གང་འགྲོ་གྱིས། དེ་ལྟར་བྱས་པ་ཐམས་ཅད་ཀྱང་། ས་སྐྱ་པའི་བླ་མ་གོང་མ་རྣམས་ཀྱི་ཐུགས་དགོངས་རྫོགས་ཐབས། ཕྱི་རྟེན་དང་ནང་རྟེན་གཙུག་ལག་ཁང་ཞིག་གསོ། ། ཚུལ་དུས་མཆོད་སོགས་རྣམ་དཀར་གྱི་དགེ་བ་ཁོ་ན་མ་གཏོགས། ལོག་པའི་འཚོ་བར་སྐད་ཅིག་ཀྱང་མི་འགྲོ་བ་ཡིན། གོང་འཁོད་ལས་འགལ་བའི་འདི་པ་དཔོན་སློབ་ལ་དབང་ཆེ། ཤེས་མོངས།
དགྲ། ཇག རྐུན་གསུམ་མི་འོས་བའི་ལམ་ལ་བགོར་སྐྱིལ་སོགས། མདོར་ན་གནོད་འཚེ་ལོག་སྒྲུབ་སུས་བྱས་དེ། དཔལ་རྡོ་རྗེ་ནག་པོ་ཆེན་པོ་གུར་གྱི་མགོན་པོ་དང་། ལྷ་མོ་འདོད་ཁམས་དབང་ཕྱུག་མ་ལྕམ་དྲལ། དཔལ་མགོན་པོ་ཞལ་བཞི་པ་ཡུམ་ཆེན་སྲིང་མོ་བཞི། དུར་ཁྲོད་བདག་པོ་ཡབ་ཡུམ། དམ་ཅན་གནོད་སྦྱིན་ཕོ་མོ། བཀའ་སྟོད་པུ་ཏྲ་མིང་སྲིང་།
བྲན་བདུད་གཤིན་རྗེ་ནག་པོ། དཀར་མོ་ཉི་ཟླ་ལྕམ་དྲལ། ཕུར་བསྲུངས་དམ་ཅན་བཅུ་གཉིས། འཆི་བདག་ལས་ཀྱི་གཤིན་རྗེ། དཔལ་བསམ་ཡས་ལྷུན་གྱིས་གྲུབ་པའི་གཙུག་ལག་ཁང་གི་བསྐོར་བདག་རྒྱལ་པོ་པེ་དཀར་འཁོར་བཅས་དམ་ཅན་བསྟན་མ་བཅུ་གཉིས། སྣང་སྲིད་ལྷ་སྲིན་སྡེ་བརྒྱད། དྲེགས་པའི་ཚོགས་རྣམས་ཀྱི་གནོད་བྱེད་ཐམས་ཅད་རྟེན་ཞིང་སྐྱོབ་པའི་ལྷ་དང་ཕྲོལ། གནམ་གྱི་འཇུ་ཐག་ཆོད། སའི་རྟེན་ཕུར་ཕྱུང་། སྙིང་ཁྲག་ཐང་ལ་ཕོ།
འབར་བའི་ཧོམ་ཁུང་དུ་བཅུག་ནས། རྡོ་རྗེའི་ཐུན་གྱི་བྲབས་ཏེ། རྣམ་སྨིན་གྱི་ཤ་རུས་དུམ་བུར་བཏང་ལ། ཡིད་ཀྱི་ཤེས་པ་མི་བསྐྱོད་པའི་ཞིང་དུ་སྐྱོལ་ཅིག ཇི་ལྟར་བཀའ་བསྒོས་པ་བཞིན་དུ་ཆོས་སྐྱོང་བསྲུང་མ་ལས་བྱེད་ཀྱི་ཕོ་ཉ་དང་བཅས་པས་གཏོང་གྲོགས་མགོན་སྐྱབས་ཕྲིན་ལས་ཐམས་ཅད་ཐོགས་པ་མེད་པར་འགྲུབ་པར་མཛོད། དཔག་ཡས་དོན་གཉིས་མཐར་ཕྲིན་རྣམ་འདྲེན་གཙོ། ། རྒྱ་ཆེན་ལུང་དང་མངོན་རྟོགས་དམ་པའི་ཆོས། ། རིགས་གྲོལ་ཡོན་ཏན་ལྡན་པ་འཕགས་པའི་ཚོགས། ། སྐྱབས་གནས་བསླུ་མེད་བདེན་པའི་བྱིན་རླབས་དང་། ། ཆོས་ཉིད་རང་བཞིན་རྣམ་དག་འགྱུར་བ་མེད། །
ཆོས་ཅན་རྟེན་ཅིང་འབྲེལ་འབྱུང་མི་བསླུ་བས། ། ཆོས་བསྲུངས་དབང་བསྐུར་ནོར་ལྷའི་ཚོགས་རྣམས་ཀྱི། ། དོན་འདི་འབད་མེད་འགྲུབ་པའི་ཕྲིན་ལས་དང་། ། བདག་ཅག་དཔོན་སློབ་གཞི་བྱེས་འཁོར་བཅས་རྣམས། ། ཚེ་ལ་བར་ཆད་མེད་ཅིང་བསམ་པའི་དོན། ། ཆོས་དང་འཇིག་རྟེན་དཔལ་འབྱོར་རབ་རྒྱས་ནས། ། འགྲོ་དོན་ཆོས་བཞིན་འཕེལ་བའི་བཀྲ་ཤིས་ཤོག ། ཅེས་པ་ས་སྐྱོང་གི་ལོ་གྲོ་བཞིན་ཟླ་བའི་དཀར་ཕྱོགས་ལ་དཔལ་རྒྱུན་གྱི་དབང་པོ་ནས་བྲིས།། ༈ །ཁམས་ཕྱོགས་ཀྱི་འབུལ་བསྡུད་པའི་ལམ་ཡིག་བཞུགས།། ཤྲཱི་བྷཱུ་མི་པཎྜུ་བྷཊྚ་རཱ་ཀེ་བྷྱོ་ན་མཱ་མི།
ཀུན་དགའི་ཆུ་གཏེར་མརྒད་འཁྱིལ་པའི་དབུས། ། ཟབ་དོན་སྙིང་པོའི་ལོ་འདབ་སྟོང་ལྡན་ཞིང་། ། བསོད་ནམས་མི་ཟད་ཆུ་བ་རབ་ཏུ་བརྟན། ། ཕན་བདེའི་འབྲས་བཟང་རྩེ་མོར་སོན་ལ་འདུད། ། རྣམ་དཀར་གྲགས་པའི་རྒྱལ་མཚན་ཆེས་མཐོ་བ། ། ཀུན་ཏུ་དགའ་བའི་མེ་ཏོག་ཡུར་ཟ་ཞིང་། ། རྒྱལ་བའི་མཚན་དཔེ་འབར་བའི་རྗེ་བཙུན་གང་། ། འཕགས་མཆོག་ས་སྐྱའི་བླ་མ་བརྒྱུད་པར་འདུད། ། ཕུན་ཚོགས་དངོས་གྲུབ་གཏེར་བའི་རིག་བྱེད་མ། ། ཁམས་གསུམ་སྐྱེ་དགུ་འགུགས་པའི་འདོད་རྒྱལ་དང་། །
དཔལ་ཆེན་ཚོགས་ཀྱི་བདག་པོ་རྣམ་ཐོས་སྲས། ། དབང་སྡུད་ནོར་ལྷའི་ཚོགས་ཀྱི་རྒྱས་པར་མཛོད། ། དཔལ་ལྡན་འཁོར་ལོའི་མགོན་པོ་དངོས་དང་བརྒྱུད་པར་བཅས་པ་རྣམས་ཀྱི་བཀའ། ། ཡི་དམ་རྒྱལ་བ་ཞི་ཁྲོ་རབ་འབྱམས་ཀྱི་ལྷ་ཚོགས་འཁོར་དང་བཅས་པའི་ལུང་། ། རྡོ་རྗེའི་ཆོས་སྐྱོང་ཡེ་ཤེས་ཀྱི་སྤྱན་དང་ལྡན་པ་དཔལ་མ་ཧཱ་ཀཱ་ལ་ལྕམ་དྲལ་གྱི་འཕྲིན། ། དཔལ་ས་སྐྱ་ལོ་ཙཱ་བ་འཇམ་དབྱངས་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོ་ཕྱོགས་ཐམས་ཅད་རྣམ་པར་རྒྱལ་བའི་ཡི་གེ། ། ཆོས་གྲྭ་ཆེན་པོ་དཔལ་ལྡན་ས་སྐྱ་ནས་བརྩམས་ཏེ། གཙང་དབུས་ཁམས་གསུམ་གྱི་ས་ལམ་ན་ཡོན་པའི་བླ་མ་སློབ་དཔོན། སྡེ་པ་སོ་སོ། དཔོན་སྐྱ་ཆེ་ཆུང་།
ལམ་འཕྲང་བསྲུང་མི། རྫོང་གཞིས་ཐ་དད་ཀྱི་གཉེར་པ། གྲུ་འཕྲང་ཟམ་པ་ལས་སྒྲོལ་འདོན་བྱེད་མི་སྣེ་མོར་བསྐོས་པའི་མི་སྣ། དྲག་ཞན། སྐྱ་སེར། བོད་འབྲོག་མི་དམངས་དང་བཅས་པ་རྣམས་ལ་སྤྲིངས་པ། སྔོན་གྱི་དུས་སུ། ངེད་ཀྱི་བླ་མ་དཔལ་ས་སྐྱ་པ་ཆེན་པོ་ཀུན་དགའ་སྙིང་པོ་ཡབ་སྲས་དང་། ཆོས་ཀྱི་རྗེ་ས་སྐྱ་པཎྜི་ཏ་ཆེན་པོ་ཁུ་དབོན་གྱི་རྒྱ་ནག་དང་། བོད་ཀྱི་སྐྱེ་དགུ་ཐམས་ཅད་སྨིན་གྲོལ་ལ་འགོད་པར་མཛད་ཅིང་།
ཆོས་དང་འཇིག་རྟེན་གྱི་བཀའ་དྲིན་ཆེན་པོ་བླ་ན་མེད་པས་བསྐྱངས་པ། ། དྲག་ཞན་ཐམས་ཅད་ཀྱི་བློ་ལ་གསལ་བ་དེ་ཡིན། ཁྱད་པར་ངེད་ཀྱིས་ཀྱང་། དབུས་གཙང་གི་ས་ཆར་བསྡད་ནས་རྒྱ་བོད་ཁམས་གསུམ་གྱི་གདུལ་བྱ་འོས་སུ་གྱུར་པ་རྣམས་ལ། ཆོས་དང་འཇིག་རྟེན་གྱི་སྐྱོང་ལུགས་ཚུལ་དང་མཐུན་པར་བྱས་ཡོད་པས། གོང་དུ་མོས་པའི་བླ་མ་ས་སྐྱ་པ་ཡབ་སྲས་ཀྱི་དུས་མཆོད་དང་། ཕྱི་རྟེན། ནང་རྟེན། གསེར་ཐོག གཡུ་ཐོག་སོགས་ཀྱི་ཞབས་ཏོག་ཁྱད་པར་ཅན་མི་སྒྲུབ་ཁ་མེད་ཡོད་པ་ནས།
དགེ་བའི་བསྐུལ་མ་གསལ་འདེབས་ཀྱི་ཕྱིར་ངེད་རང་ངེས་ཀྱི་སླེབ་ཐུབ་པ་ཞིག་བྱུང་ན་སྙམ་པ་ཡང་ཡོད་ཅིང་། ཁྱད་པར་མདོ་ཁམས་ཀྱི་བླ་མ། དཔོན་ཆེན་རགས་རིམ་རྣམས་ཀྱིས་ཀྱང་། ཁོ་བོ་ཅག་ངོས་ཀྱི་སླེབ་དགོས་ཚུལ་རིམ་པར་བྱུང་བ་བཞིན་སླེབ་སྤྲོ་བར་ཡོད་ནའང་། རྒྱུ་རྐྱེན་ཅི་རིགས་པ་ལ་བརྟེན། ངོས་ཀྱི་སླེབ་མ་ཐུབ་བྱུང་པས། ངེད་ཀྱི་མཆོད་གཡོག་རྒྱུན་རིང་དུ་བྱས་ཤིང་ཕྱག་ལེན་དང་ཟབ་པའི་གནད་ལ་ཕུལ་དུ་བྱུང་ཞིང་། ཁྱད་པར་བསྙེན་སྒྲུབ་མཐར་ཕྱིན་དགེ་སློང་ནམ་མཁའ་རྩེ་མོ། ། སྤྱིར་རྒྱལ་བའི་བསྟན་པ་རིན་པོ་ཆེ་མི་ཉམས་ཤིང་རྒྱས་པའི་ཆེད་དང་། ཁྱད་པར་ངེད་ཀྱི་བླ་མ་ས་སྐྱ་པ་ཡབ་སྲས་ཀྱི་འཕྲིན་ལས་རྒྱུན་མི་འཆད་པའི་ཕྱིར།
ཁམས་ཕྱོགས་ཀྱི་གྲྭ་པ་ཡོན་བདག་སོ་སོ་ལ་གཞན་ཕན་ལྷག་བསམ་བཟང་པོས་ཀུན་ནས་བླངས་ཏེ། དཔོན་སློབ་འདི་རྣམས་བརྫངས་ཡོད་པ། ངེད་རང་ལ་དངོས་སུ་ཆོས་ཀྱི་འབྲེལ་པ་ཐོབ་པའམ། དེ་ལྟར་མ་ཡིན་ནའང་ཁོ་བོ་ཅག་ལ་ཤིན་ཏུ་དད་པའི་སེམས་དང་ལྡན་པ་རྣམས་ཀྱིས། རང་རང་གི་འབྱོར་ཚོད་ལ་དཔགས་པའི་འབུལ་བའི་དངོས་པོ་བློ་ནུས་གང་ཆེ་བསྒྲུབ་པ་དང་། ཁ་འཛིན། བཤགས་འདེབས། གྲོགས་དང་མཐུན་རྐྱེན་དུ་གང་འགྲོ་གྱིས། དེ་ལྟར་བྱས་པ་ཐམས་ཅད་ཀྱང་། རྣམ་དཀར་གྱི་དགེ་བ་ཁོ་ན་མ་གཏོགས།
ལོག་པའི་འཚོ་བར་སྐད་ཅིག་ཀྱང་མི་འགྲོ་བ་ཡིན། གོང་འཁོད་ལས་འགལ་བའི། འདི་པ་དཔོན་སློབ་ལ་དབང་ཆེའི་ཤེ་མོང་། དགྲ་ཇག་རྐུན་གསུམ། མི་འོས་པའི་ལམ་སྒྱིལ་སོགས་མདོར་ན་གནོད་འཚེ་ལོག་སྒྲུབ་སུས་བྱས་དེ། དཔལ་ས་སྐྱའི་བསྟན་བསྲུངས་གུར་གྱི་མགོན་པོ། ཡུམ་ཆེན་ཨེ་ཀ་ཛ་ཊཱི། འདོད་ཁམས་དབང་ཕྱུག་མ། དམ་ཅན་གནོད་སྦྱིན་ཡབ་ཡུམ། བཀའ་སྟོད་པུ་ཏྲ་མིང་སྲིང་།
བྲན་བདུད་གཤིན་རྗེ་ནག་པོ། འཁོར་རུ་འདྲེན་སྡེ་བཞི། དཔལ་སྟོབས་འཕྲོག་ནག་པོ་ཞལ་བཞི་པ། ཡུམ་ཆེན་སྲིང་མོ་བཞི། ཆོས་སྐྱོང་དཀར་བདུད། འཁོར་ཞིང་སྐྱོང་དྲེགས་པ་སྡེ་བརྒྱད། དཔལ་བསམ་ཡས་ལྷུན་གྱིས་གྲུབ་པའི་གཙུག་ལག་ཁང་གི་བསྲུང་མ་རྒྱལ་པོ་པེ་ཧར་འཁོར་དང་བཅས་པ། སྲོག་གཅོད་གྱིང་ལྔ། དྲེགས་པ་གཟའ་གདོང་དང་ལྕམ་དྲལ། སྣང་སྲིད་ལྷ་སྲིན་སྡེ་བརྒྱད་ཐམས་ཅད་ཀྱི།
གནམ་གྱི་འཇུ་ཐག་ཆོད། སའི་རྟེན་ཕུར་ཕྱུང་ཞིག སྙིང་ཁྲག་ཐང་ལ་ཕོ་ཅིག དོན་སྙིང་རྣམ་ལྔ་ཞལ་དུ་གསོལ་ཅིག ཇི་ལྟར་བཀའ་བསྒོས་པ་འདི་རྣམས་ལས་ཆོས་སྐྱོང་བསྲུང་མ་ལྷ་འདྲེ་མི་གསུམ་ཐམས་ཅད་ཀྱི་མ་འདའ་བར་སྟོང་གྲོགས་མགོན་སྐྱབས་ཞི་རྒྱས་དྲག་པོ་དབང་གི་འཕྲིན་ལས་ཐམས་ཅད་ཐོགས་པ་མེད་པར་འགྲུབ་པར་མཛོད། ས་སྐྱའི་རྗེ་བཙུན་བརྒྱུད་པར་བཅས་རྣམས་དང་། ། ཡི་དམ་ཞི་ཁྲོ་རབ་འབྱམས་འཁོར་དང་བཅས། ། ཆོས་སྲུང་ནག་པོ་ཆེན་པོ་ནོར་ལྷའི་ཚོགས། ། བསམ་དོན་ཡིད་བཞིན་འགྲུབ་པར་བྱིན་གྱིས་རློབས། ། འབྲུག་ལོ་ནག་པ་ཟླ་བའི་དཀར་ཕྱོགས་ལ་དཔལ་ས་སྐྱའི་ཆོས་གྲྭ་ནས་བྲིས།
མངྒ་ལཾ། གཅིག་ཞུས།། ༈ །རྟ་འབུལ་བ་ལ་གནང་བའི་ལམ་ཡིག། ཤྲཱི་གུ་རུ་ཨ་དྷི་དེ་བ་ཏཱ་དྷརྨ་པཱ་ལ་བྷྱཿན་མཿ དཔལ་འཁོར་ལོའི་མགོན་དང་བརྒྱུད་པར་བཅས་པ་རྣམས་ཀྱི་བཀའ། ཡི་དམ་རྒྱལ་བ་ཞི་ཁྲོ་རབ་འབྱམས་ཀྱི་ལྷ་ཚོགས་འཁོར་དང་བཅས་པའི་ལུང་། རྡོ་རྗེའི་ཆོས་སྐྱོང་ཡེ་ཤེས་ཀྱི་སྤྱན་དང་ལྡན་པ་དཔལ་མ་ཧཱ་ཀཱ་ལ་ལྕམ་དྲམ་གྱི་ཕྲིན་ལས། དཔལ་ས་སྐྱ་ལོ་ཙཱ་བ་ཤཱཀྱའི་དགེ་སློང་རྡོ་རྗེ་འཛིན་པ་འཇམ་དབྱངས་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོ་ཕྱོགས་ཐམས་ཅད་ལ་རྣམ་པར་རྒྱལ་བའི་ཡི་གེ། དཔལ་ས་སྐྱ་ནས་བརྩམས་ཏེ། ཕོ་བྲང་ཆེན་པོ་ཏ་ཏུའི་བར་གྱི་ས་ལམ་ན་ཡོད་པའི།
གཙང་དབུས་ཁམས། རྒྱ་ནག་ལ་སོགས་པ་ཡུལ་ཁམས་སོ་སོའི་བླ་མ། སློབ་དཔོན། སྡེ་སྲིད་སོ་སོའི་དཔོན་སྐྱ་ཆེ་ཆུང་། ལམ་འཕྲང་བསྲུང་མི། རྫོངས་གཞིས་ཐ་དད་ཀྱི་གཉེར་པ། གྲུ་ཟམ་ལས་སྒྲོལ་འདོན་བྱེད་མི། སྣེ་མོར་བཀོས་པའི་མི་སྣ། དྲག་ཞན། སྐྱ་སེར།
བོད་འབྲོག མི་དམངས་དང་བཅས་པ་རྣམས་ལ་སྤྲིངས་པ། སྔོན་གྱི་དུས་སུ། ཆོས་ཀྱི་རྒྱལ་པོ་འཕགས་པ་རིན་པོ་ཆེ་ཁུ་དབོན་དང་། ཧོར་གྱི་རྒྱལ་པོ་གོ་དན་ཡབ་སྲས་ཡོན་མཆོད་དུ་སྦྲེལ་བ་ནས་བཟུང་། ། ས་སྐྱ་པའི་གདུང་བརྒྱུད་རིམ་པར་བྱོན་པ་རྣམས་དང་། ཧོར་གྱི་རྒྱལ་རབས་བར་མ་ཆད་པར་བྱུང་བ་རྣམས་ཀྱི་ཏི་ཤྲཱི་དང་ཡོན་བདག་གི་ཚུལ་ལུགས་སྐྱོན་མེད་པས་རྒྱ་བོད་ཀྱི་ས་ཆ་ལ་ཆོས་དང་འཇིག་རྟེན་གྱི་ཁྲིམས་ལུགས་བཞིན་བསྐྱང་འདུག་ཅིང་། དུས་ཕྱིས། རྒྱ་ནག་གི་རྒྱལ་པོ་ཏའི་མིང་ཡུན་ལོ་དེ་དང་། ཐེག་ཆེན་ཆོས་ཀྱི་ཀུན་དགའ་བཀྲ་ཤིས་རྒྱལ་མཚན་དཔལ་བཟང་པོ་གཉིས་དཔོན་སློབ་ཐུགས་སྣང་གཅིག་ཏུ་འདྲེས་ཤིང་ལས་དང་སྨོན་ལམ་བཟང་པོས་འབྲེལ་པའི་རྒྱལ་ཁམས་ཆོས་བཞིན་དུ་སྐྱོང་བའི་ལུང་དང་།
ཏི་ཤྲཱིའི་ལས་ཁ་ཁྱད་པར་ཅན་གནང་འདུག་པ་བཞིན། དེ་དག་གིས་བཀའ་སྲོལ་མི་ཉམས་པར་བྱ་བའི་ཕྱིར། དཔལ་ས་སྐྱའི་བཞི་ཐོག་གིས་ཆོས་ཁྲིར་གནས་པ་རྣམས་ལ། ཏི་ཤྲཱིའི་ལས་ཁ་དང་། རྩེ་གདོང་གི་ཁྲིམས་ར་འཛིན་པ་ལ། ཧུ་སྐྱ་ཧོ་ཝཾ་གི་ལས་ཁ་ཞུ་བར་རྐང་གཏད་ནས། མདོ་སྔགས་རབ་འབྱམས་སྨྲ་བ་ཀུན་དགའ་དཔལ་འབྱོར་དང་། གཉེར་པ་ཀུན་དགའ་གཞོན་ནུ་རྣམས་བརྫངས་པ་ཡིན་པས། འདི་པ་དཔོན་སློབ་མི་ནོར་འཁོར་དང་བཅས་པ་རྣམས་ཀྱི་ཐད་དུ། ཁྱོད་དྲག་ཞན་གོང་དུ་སྨོས་པ་ཐམས་ཅད་ཀྱིས་འབུལ་བ།
ཞབས་ཏོག སྙེད་བཀུར། རང་རང་སོ་སོའི་གང་འོས་ཀྱི་བསྒྲུབ་ལུགས་བྱས་པས། ལོག་པའི་འཚོ་བར་མི་འགྱུར་ཞིང་། རྗེ་བཙུན་ས་སྐྱ་པའི་གོང་མ་རྣམས་ཀྱི་ཕྱི་རྟེན་དང་། ནང་རྟེན་རྣམས་ཀྱི་ཞིག་གསོས། ཚུལ་དུས་མཆོད་སོགས་རྣམ་པར་དཀར་བའི་དགེ་ཚོགས་ཁོ་ནར་འགྱུར་བས་ཡིད་ལ་ངེས་པ་དང་། འདི་སྐད་བཟློས་ཕྱིན། གནོད་འགལ་ལོག་སྒྲུབ་ཀྱི་ཇག་ཆོམས་བརྐུ་འཕྲོག དབང་ཆེའི་བཤེད་མོངས་བྱེད་མི་བྱུང་ན།
དཔལ་ས་སྐྱའི་ཆོས་སྐྱོང་བསྟན་བསྲུངས་གུར་གྱི་མགོན་པོ། ཡུམ་ཆེན་ཨེ་ཀ་ཛ་ཊི། དཔལ་ལྷ་མོ་འདོད་པ་ཁམས་ཀྱི་དབང་ཕྱུག་མ། དམ་ཅན་གནོད་སྦྱིན་ཡབ་ཡུམ། བཀའ་སྟོད་པུ་ཏྲ། བྷ་ཊ། སྲིང་མོ་ཁྲག་མིག་མ། བྲན་བདུད་གཤིན་རྗེ་ནག་པོ། འཁོར་རུ་འདྲེན་སྡེ་བཞི་རྣམས་དང་། དཔལ་རྡོ་རྗེ་ནག་པོ་ཆེན་པོ་ཞལ་བཞི་པ།
ཡུམ་ཆེན་སྲིང་མོ་བཞི། སྲོག་བདུད་ཤེལ་མིག་ཅན། ལས་ཀྱི་གཤན་པ་ཉེར་གཅིག སྐྱ་ཤར་གྲི་ཐོགས་འབུམ་སྡེ། མོན་ཕོ་དམ་ཁྲི་འབུམ་སྡེ། མོན་མོ་ཞ་ཐོགས་འབུམ་སྡེ། ཀླུ་བདུད་ནག་པོ་འབུམ་སྡེ། འཁོར་ཞིང་སྐྱོང་དྲེགས་པ་སྡེ་བརྒྱད་ཀྱི་ལྷ་ཚོགས་རྣམས་དང་། དཔལ་དུར་ཁྲོད་ཀྱི་བདག་པོ་ཡབ་ཡུམ། ཆོས་སྐྱོང་དཀར་མོ་ཉི་ཟླ།
བདུད་རྒྱལ་ཐོད་པའི་ཕྲེང་བ་ཅན། དམ་ཅན་བཀའ་བསྲུང་བཅུ་གཉིས། འཆི་བདག་ལས་ཀྱི་གཤིན་རྗེ། དཔལ་བསམ་ཡས་ལྷུན་གྱིས་གྲུབ་པའི་གཙུག་ལག་ཁང་གི་བསྲུང་མ་ཆོས་ཀྱི་རྒྱལ་པོ་པེ་ཧར་འཁོར་དང་བཅས་པ དམ་ཅན་བསྟན་མ་བཅུ་གཉིས། སྣང་སྲིད་ཀྱི་ལྷ་སྲིན་སྡེ་བརྒྱད་ཐབས་ཅད་ཀྱི་གནོད་བྱེད་འདི་རྣམས་ཀྱི། གནམ་གྱི་འཇུ་ཐག་ཆོད། སའི་རྟེན་ཕུར་ཕྱུང་ཤིག སྙིང་ཁྲག་ཐང་ལ་ཕོ་ཅིག དོན་སྙིང་རྣམས་ཞལ་དུ་གསོལ་ཅིག གནོད་བྱེད་འདི་རྣམས་སྐྱོབས་པའི་ལྷ་དང་ཕྲད་ནས།
འབར་བའི་ཧོམ་ཁུང་བཅུག་སྟེ། རྡོ་རྗེའི་ཐུན་གྱིས་བྲབས་ནས། རྣམ་སྨིན་གྱི་ལུས། དུམ་བུ་དུམ་བུར་ཐོང་ཤིག ཇི་ལྟར་བཀའ་བསྒོས་ནས་འདི་རྣམས་ལ་ཆོས་སྐྱོང་བསྲུང་མ་ལྷ་འདྲེ་མི་གསུམ་ཐམས་ཅད་ཀྱི་མ་འདའ་བར་གཏོང་གྲོགས་མགོན་སྐྱབས་ནི་ཞི་རྒྱས་དབང་དྲག་གི་ཕྲིན་ལས་ཐམས་ཅད་ཐོགས་པ་མེད་པར་ཕྲིན་ལས་མཛོད་ཅིག ས་སྐྱའི་རྗེ་བཙུན་བརྒྱུད་པར་བཅས་པ་རྣམས། ། ཡི་དམ་ཞི་ཁྲོ་རབ་འབྱམས་འཁོར་དང་བཅས། ། ཆོས་བསྲུངས་ནག་པོ་ཆེན་པོའི་ཚོགས་བཅས་ཀྱིས། ། བསམ་དོན་ཡིད་བཞིན་འགྲུབ་པར་བྱིན་གྱིས་རློབས། ། འགྲོ་ཀུན་དབང་སྡུད་རིག་བྱེད་ལྷ་མོའི་སྐུ། །
ཁམས་གསུམ་དབང་བསྒྱུར་འདོད་པའི་རྒྱལ་པོ་དང་། ། དཔལ་འབྱོར་མཆོག་སྩོལ་ག་ཎ་པ་ཏི་ཡིས། ། ས་གསུམ་དབང་དུ་སྡུད་པའི་འཕྲིན་ལས་མཛོད། ། རྒྱ་ཆེན་ཚོགས་གཉིས་རྒྱ་མཚོའི་ཆུ་གཏེར་ལས། ། ལེགས་པར་མངོན་མཐོའི་དཔལ་འབྱོར་ལྷུན་པོ་ནི། ། ཕྲིན་ལས་ཉི་ཟླའི་འོད་ཟེར་རབ་འཕྲོས་པས། ། འཛམ་གླིང་ཆོས་བཞིན་རྒྱས་པའི་བཀྲ་ཤིས་ཤོག ། ཅེས་པ་འདི་ནི་སྒྲོལ་བྱེད་ཀྱི་ལོ་ས་ག་ཟླ་བའི་དཀར་ཕྱོགས་རྒྱལ་བ་གཉིས་པ་ལ་དཔལ་ལྡན་ས་སྐྱའི་ཆོས་གྲྭ་ཆེན་པོ་ནས་བྲིས་པ་དགེ་ལེགས་འཕེལ་བར་གྱུར་ཅིག གཅིག་ཞུས།། ༄༅། །ཡིག་མཁན་ཟླ་གྲགས་ལ་གནང་བའི་གདམས་པ།
སད་པའི་གནས་སྐབས་ནི། ཕལ་ཆེར་ཉིན་པར་སྣང་བ་ཐམས་ཅད་ཡིན་ཏེ། གཉིད་དུ་མ་སོང་ཞིང་། བཞི་པའི་གནས་སྐབས་མ་ཡིན་པའི། སེམས་རྟོག་བཅས་དང་། དེ་ལ་སྣང་བའི་ཡུལ་གྱི་རྣམ་པ་ཐམས་ཅད་དོ། ། རྨི་ལམ་གྱི་གནས་སྐབས་ནི། གཉིད་དུ་སོང་མ་ཐག་མ་ཡིན་པའི། རྨི་ལམ་གྱི་སྣང་བ་སྣ་ཚོགས་སོ། གཉིད་འཐུག་པའི་གནས་སྐབས་ནི།
གཉིད་དུ་སོང་མ་ཐག་དང་། དེ་མ་ཡིན་པའི་རྨི་ལམ་མི་རྨི་བར་གཉིད་ཀྱི་སེམས་སྣང་ཐམས་ཅད་དོ། བཞི་པའི་གནས་སྐབས་ནི། ཐ་མལ་པའི་དབང་པོ་གཉིས་སྦྱོར་གྱི་སྐབས་སུ། ཕྱི་ནང་གི་རྣམ་རྟོག་རགས་པ་རྣམས་ནུབ་ཀྱང་བདེ་བའི་རྟོག་པ་གསལ་བར་སྣང་བའོ། ། སྒྱུ་འཕྲུལ་དྲྭ་བས་མངོན་པར་རྫོགས་པ་བྱང་ཆུབ་པ་ནི་སྐུ་རྡོ་རྗེ། སྤྲུལ་པའི་སྐུ་སྟེ་བུམ་དབང་དང་། བསྐྱེད་རིམ་བསྒོམ་ཞིང་སོར་བསམ་ལ་བརྟེན་ནས་ལུས་དང་སའི་གནས་སྐབས་སྦྱོང་བའོ། ། རྣམ་པ་ཉི་ཤུ་པའི་བྱང་ཆུབ་པ་ནི། གསུང་རྡོ་རྗེ།
ལོངས་སྤྱོད་རྫོགས་པའི་སྐུ་སྟེ་གསང་དབང་དང་སྲོག་འཛིན་བསྒོམ་པས། ངག་དང་རྨི་ལམ་གྱི་གནས་སྐབས་སྦྱོང་བའོ། ། རྣམ་པ་ལྔས་བྱང་ཆུབ་པ་ནི། ཐུགས་རྡོ་རྗེ་ཆོས་ཀྱི་ཤེས་རབ་ཡེ་ཤེས་དང་རྗེས་དྲན་གྱི་རྣལ་འབྱོར་བསྒོམ་པས། ཡིད་དང་གཉིད་ཐུག་པོའི་གནས་སྐབས་སྦྱང་བའོ། ། སྐད་ཅིག་གཅིག་གིས་བྱང་ཆུབ་པ་ནི་ཡེ་ཤེས་རྡོ་རྗེ། བདེ་ཆེན་གྱི་སྐུ་སྟེ། དབང་བཞི་པ་དང་། ཏིང་ངེ་འཛིན་གྱི་རྣལ་འབྱོར་བསྒོམ་པས་ཡེ་ཤེས་ཀྱི་ཁམས་དང་བཞིའི་གནས་སྐབས་སྦྱོང་བའོ། ། ཅེས་པ་འདི་ནི་དཔལ་ས་སྐྱ་ལོ་ཙཱ་བ་འཇམ་དབྱངས་ཀུན་དགའ་བསོད་ནམས་ཀྱིས་ཟླ་བ་གྲགས་པ་ལ་གནང་བའོ།།
༈ །རབ་འབྱམས་པ་བློ་གྲོས་རབ་གསལ་གྱི་དྲིས་ལན།། ན་མོ་མཉྫུ་ཤྲཱི་ཡེ། འཇམ་པའི་དབྱངས་ལ་ཕྱག་འཚལ་ལོ། ། རྒྱལ་བའི་དབང་པོའི་གསུང་འགའ་ཞིག ། དོགས་པའི་གནས་ལ་ཐེ་ཚོམ་ཀྱི། ། དྲི་མེད་སེལ་བྱེད་འདི་ཙམ་མོ། ། སྣང་བ་གསུམ་དུ་སྐལ་དམན་རིམ་གྱིས་པའི་ལམ་གསོ་སྦྱོང་ནས། སྔགས་ཀྱི་རིམ་པ་ཀུན་ཤེས་ཀྱི་བར་ཇི་ལྟར་འདུ་གསུང་བ། སྤྱིར་སྣང་བ་གསུམ་གྱི་སྒྲ་ཡངས་པར་བྱས་ན། ཐེག་པ་ཆེ་ཆུང་ལམ་འབྲས་ཐམས་ཅད་ཀྱང་དེར་འདུ་བ་ལ་དགོངས་ནས།
ཁྲིད་ཡིག་ལ་ལར་དེ་ལྟར་གསུངས་པ་ཡིན་མཆི། ཁོ་བོས་དེ་འདྲའི་ཁྲིད་ཡིག་མ་མཐོང་། རེ་རེ་ནས་སྣང་བ་གསུམ་པོ་འདིར་འདུས་ལུགས་བཤད་པ་ཡང་མ་མཐོང་ཞིང་། བཤད་ཀྱང་དཀའ་བ་འདྲ། གཞུང་ནས་བཤད་ཚོད་དང་། རང་གི་གོ་ཚོད་ལ། མ་དག་པའི་སྣང་བར་ཐེག་པ་ཐུན་མོང་གིས་ཉམས་ལེན་རགས་པ་མཐུན། དེས་མཚོན་ནས་འོག་མ་རྣམས་ལའང་རིགས་འགྲེ་བས། ཐུན་མོང་གི་ཉམས་ཀྱི་སྣང་བར་ཐེག་པ་ཆེན་པོ་ཕ་རོལ་ཏུ་ཕྱིན་པའི་ཉམས་ལེན་འདུས། ཐུན་མོང་མ་ཡིན་པའི་ཉམས་ཀྱི་སྣང་བར་སྡེ་སྣོད་གསུམ་གྱི་དོན་མཐའ་དག་འདུ་བར་གསུངས་ན་སྔགས་ཐམས་ཅད་ཀྱི་ཉམས་ལེན་ཕལ་ཆེར་ལོས་འདུས་མོད།
འོན་ཀྱང་བྱ་སྤྱོད་སོགས་རེ་རེ་ནས་བཞག་ཏུ་མི་རུང་། དབང་ལ་རྡོ་རྗེ་སློབ་མའི་དབང་བྱ་སྤྱོད་དང་ཚུལ་མཐུན་ཞིང་ཟབ། རྡོ་རྗེ་སློབ་དཔོན་གྱི་དབང་རྣལ་འབྱོར་རྒྱུད་དང་ཆ་མཐུན་ཟབ། དབང་གོང་མ་གསུམ་བླ་མེད་སྤྱི་དང་མཐུན་ཅིང་ཟབ་ཚུལ་གཞན་ལས་གདམས་ངག་འདི་པ་བསལ་ཞིང་ཟབ་པར་བསྟན་པ་ཙམ་ལ་དགོངས་པ་ཡིན་ནམ་སྙམ། རིགས་འཆོལ་ཞེས་པའི་ཐད་ཀ་འདི་ཡིགཆ་ཡིད་ཆེས་པར་མ་མཐོང་བར། རང་དགའ་རྟོག་པས་སྒྲོ་བཏགས་པས་ཆུད་ཟོས་སུ་འགྱུར་བས། རྗེས་སུ་བརྟག་དཔྱད་བྱ་དགོས་པ་གདའ། ལམ་སྐོར་ཕྱི་མ་རྣམས་བདེ་ཀྱེ། བདག་མེད་མ་གང་རུང་གི་ཕྱི་དཀྱིལ་དུ་དབང་སྐུར་བ་ལ་ཁྲིད་སྟོན་པའི་ལུགས་ཡིན་པ་མ་གཏོགས། དེ་ལས་གཞན་པའི་སྨིན་བྱེད་གཞུང་སོ་སོའི་སྲོལ་ལ་མ་བྱུང་གདའ་བ་དགོངས།
རབ་འབྱམས་སྨྲ་བས་དྲིས་པའི་ལན། ། རབ་གསལ་གོ་བདེའི་ངག་གི་དོན། ། རབ་མཆོག་ཐེག་པའི་ཚུལ་གནས་པ། ། རབ་དཀར་བློ་ལྡན་གང་དེས་དྲིས། ། དཔལ་ལྡན་ས་སྐྱ་ལོ་ཙཱ་བ། ། ཀུན་དགའ་བསོད་ནམས་ཀྱིས་བྲིས་སོ། ། དཱིརྒྷཱ་ཡུ་བྷ་ཝནྟུ།། ༈ །འདི་ཡང་མཁར་སྤེ་བའི་དྲིས་ལན།། ཀུན་རིག་སོགས་རྣལ་འབྱོར་རྒྱུད་རྣམས་སུ་རིག་པའི་དབང་ལྔས། སྤང་བྱ་དུག་ལྔ་སྤོང་ཞིང་།
ཐོབ་བྱ་ཡེ་ཤེས་ལྔ་ལ་དབང་བར་བྱེད་པ་ཡིན་ནོ། རེ་རེ་ཡང་ལྔ་ལྔར་ཕྱེ་བ་ནི། ཉོན་མོངས་པ་ཞེ་སྡང་ལྟ་བུའི་རེ་རེའང་ཉོན་མོངས་ལྔ་ལྡན་དུ་མཚོན་ལ། ཡེ་ཤེས་ལྔའི་རེ་རེའང་རོ་གཅིག་པའི་ཚུལ་གྱིས་ལྔ་ལྡན་པ་མཚོན། བརྟུལ་ཞུགས་ཀྱི་གཙོ་བོ་རང་དོན་ཡིད་བྱེད་སྦྱངས་ནས། གཞན་དོན་ཕྲིན་ལས་ལ་དབང་བྱེད་པ་ཡིན་ནོ། ། སློབ་དཔོན་གྱི་དབང་གིས་ལུས་ངག་ཡིད་གསུམ། དམ་ཚིག་གསུམ་དུ་བྱིན་གྱིས་རློབས་ལ། གུ་ཧྱ་དང་། དྷ་རི་ཎཱ་གཉིས་ཀྱི་ཐབས་ཤེས་ཟུང་འཇུག་ཏུ་བྱིན་གྱིས་བརླབས་པ་ཡིན།
མིང་དབང་ལ་སྤྱིར་བཏང་རིགས་ལྔ་ཆར་གྱི་མིང་འདོགས་པའི་ལུགས་ཡིན་ཀྱང་། ཞིབ་ཏུ་ཕྱེ་ན་མེ་ཏོག་ཕོག་པའི་ལྷ་རྡོ་རྗེ་སེམས་དཔའ། རྡོ་རྗེ་རྒྱལ་པོ། རྡོ་རྗེ་རྣོན་པོ་སོགས་ཀྱིས་འདོགས། སྐྱེས་པ་བུད་མེད་གཉིས་ལ་ཁྱད་པར་མེད། གནས་ཉེར་གཉིས་ལ། སྤྱི་བོ་དང་། མགོ་བོ་དང་། གཙུག་ཕུད་དང་སྤྱི་གཙུག་གཅིག་པ་ཡིན་ནོ། ། རྒྱ་གར་གྱི་སྐད་ལའང་དེ་ལྟར་ཡོད།
དཔྲལ་བ་དང་མཛོད་སྤུ་གཅིག་ཅིང་། གཞན་རྣམས་སོ་སོར་བགྲངས་པས་ཁྱབ་ལགས། ཨི་ཏི་རབ་འབྱམས་གཞུངས་འཛིན་པ། ། གང་དེའི་དྲིས་ལན་ཅུང་ཟད་དེ། ། ས་སྐྱའི་དགེ་སློང་ཨཱ་ནནྡས། ། དྷྱཱ་ན་གུ་ཧྱ་ལི་ཁི་ཏཾ། ། གཅིག་ཞུས།། ༈ །ས་ལོས་རབ་འབྱམས་པ་དབང་ཕྱུག་རྒྱལ་མཚན་ལ་གནང་བའི་གདམས་པ། རྨི་ལམ་དང་སེམས་སྣང་ཚབ་ཚུབ་མང་དུ་འབྱུང་བ་དེ་རྣམས་བདེན་འཛིན་ཤས་ཆེས་པས་ལན་པ་ཡིན་ཏེ། གང་ཡང་ཉམས་གྱི་སྣང་བར་མཁྱེན་བགྱིས་ན། །
བདུད་དང་གོར་ས་རང་གྲོལ་དག་དུ་འགྱུར། ། ཅེས་གསུངས་པ་ལྟར། ཉམས་དགའ་བ་སངས་རྒྱས་རང་ད་ལྟ་ཐོབ་པའམ། སྡུག་བསྔལ་བ་ད་ལྟ་རང་འཆི་བ་སྙམ་པ་ཅི་ལྟར་བྱུང་རུང་། གང་དགའ་བ་གྱིས། ཅི་ཡོང་བ་ཤོག སྐྱིད་པར་བྱུང་ན་བླ་མ་དཀོན་མཆོག་གི་བཀའ་དྲིན། སྡུག་པར་བྱུང་ན་རང་གི་ལས་ངན་བསགས་པའི་འབྲས་བུ་ཡིན་པར་ཤེས་པས། སྐྱིད་སྡུག་གང་བྱུང་ཡང་། དགའ་ཚོར་བ་དང་།
སྐྱོ་ཚོར་ཡེ་མི་བྱེད། འདི་ཁའི་ངང་ལ་ཤི་ན་ལས་འཕྲོ་བཟང་། ང་དང་འདྲ་བར་སྐྱེ་བ་སྔ་མར་སྒོམ་གྱི་བག་ཆགས་ངན་ཅིང་། བར་ཆད་སྡང་བའི་སེམས་ཅན་ཤིན་ཏུ་མང་། དེ་ཐམས་ཅད་ཀྱི་སྡུག་བསྔལ་བར་ཆད་རྣམས་ང་ལ་སྨིན་པར་གྱུར་ཅིག ངའི་བདེ་དགེ་དེ་རྣམས་ལ་འབྱུང་བར་གྱུར་ཅིག སྙམ་པའི་བདག་གཞན་བརྗེ་བ་ཡང་ཡང་བསྒོམ། ། གཅོད་དམིགས་ཐོབ་ན་ཕུང་པོ་བཟན་དུ་ཐོང་། ། བླ་མའི་རྣལ་འབྱོར་གྱི་ཞེན་པ་སྤོང་བ་དུ་མ་གྱིས། ཅུང་ཟད་བདེ་བར་བྱུང་ན་ཡང་དགའ་ཚོར་མི་བྱེད།
ན་ཚ་སྡིག་སྒྲིབ་ཀྱི་ཕྱགས་ཤིང་ཡིན། བླ་མ་ཡི་དམ་རྣམས་ལ་དད་གུས་བརྟན་པོ་གྱིས། ཧ་ཅང་འཇུར་དྲགས་ན་མི་དགའ། སེམས་ཙབ་ཙུབ་དང་འཕྲོ་འདུ་མང་པོ་མ་བྱེད། སྔགས་མདུད་དང་། བདུད་རྩི་རིལ་བུ་བཅོ་ལྔ་ཡོད། ཡང་རབ་འབྱམས་པ་དེ་ཉིད་ཀྱི་དྲིས་ལན་ས་ལོས་གནང་བ། ཐུགས་དམ་བྱེད་ས་བྱས་འགྱུར་ལ་བརྟག་པ་བཟང་རྒྱུ་མི་འདུག ། སྡེ་འདིའི་ཁོངས་སུ་བྱས་ན་བཟང་ཟེར་བ་བྱུང་། ཡབ་ཀྱི་ཐུགས་ཁར་ཧཱུྃ་སྔོན་པོ་སོགས་གོ་ཆ་མིན།
དཔའ་བོ་དཔའ་མོའི་གོ་ཆ་ཟེར་བ་དེ། སྙིང་ཁར་ཨོཾ་ཨོཾ་ཧ་དཀར་པོ་ཅེས་པ་ནས། ཕཊ་ཕཊ་དུད་ཁ་ཙཎྜི་ཀ་ཅེས་པའི་བར་ཁོ་ན་ཡིན། གོ་ཆའི་བཟླས་པ་བྱེད་དུས། ཨོཾ་ཧ། ན་མ་ཧི། བཽ་ཥཊ་ཧེ། ཧཱུྃ་ཧཱུྃ་ཧོ། ཕཊ་ཧཾ། ཨོཾ་ཁཾ།
ཧཾ་ཡོཾ། ཧྲཱིཾ་མོང་། ཧྲེཾ་ཧྲཱིཾ། ཧཱུྃ་ཧཱུྃ། ཕཊ་ཕཊ་ཅེས་པའི་བར་ཏལ་མར་འདོན་དགོས། འཁོར་རྣམས་ལ་སྙིང་པོའི་རྣལ་འབྱོར་མ་ལ། ཨོཾ་སུམྦྷཱ་ནི་སུམྦྷ་ཌཱ་ཀ་ནཱི་ཡེ་ཧཱུྃ་ཧཱུྃ་ཕཊ། ཅེས་པ་ལྟ་བུ། ཨོཾ་ཀ་ར་ཀ་ར་པྲ་ཙཎྜེ་ཧཱུྃ་ཧཱུྃ་ཕཊ། སྒོ་མཚམས་མ་བརྒྱད་ལ།
ཨོཾ་ན་མོ་བྷ་ག་ཝ་ཏེ་བཱི་རི་ཤཱ་ཡ་ཀཱ་ཀཱ་སྱེ་ཧཱུྃ་ཧཱུྃ་ཕཊ། དེ་བཞིན་རིགས་འགྲེ་སྦྱོར་ཤེས་སམ། གཅིག་ཞུས།། ༈ །གདོང་དགའ་ཀུན་སྤངས་པ་ཆོས་ལ་བསྐུལ་བའི་གཏམ་ངེས་འབྱུང་དད་པའི་བ་དན་གཡོ་བ་ཞེས་བྱ་བ་བཞུགས་སོ།། ཏ་ཏྭ་བ་དྷྱནྟུ། མཁྱེན་བརྩེ་ནུས་པའི་ཆུ་འཛིན་ལས། ། བདེ་ལེགས་ཆར་གྱི་རྒྱུན་ཕབ་ཏེ། ། སྐྱེ་དགུའི་ནོར་འཛིན་རྒྱས་མཛད་པའི། ། རྩ་བརྒྱུད་བླ་མའི་ཞབས་ལ་འདུད། ། འཇིག་རྟེན་བྱ་བ་ཀུན་སྤངས་ནས། །
རྩེ་གཅིག་ཆོས་ལ་ལྷུར་བྱེད་པ། ། ཚེ་རིང་གྲགས་པ་ཞེས་བྱ་བའི། ། ཆོས་ལ་བསྐུལ་བའི་གཏམ་གྱིས་ཅེས། ། ཡང་ཡང་ནན་ཏན་རྐྱེན་བྱས་ནས། ། འབེལ་བའི་ལེགས་བཤད་འདི་སྒྲོགས་སོ། ། འཁོར་བ་ཆུ་ཤིང་ལྟ་བུར་སྙིང་པོ་མེད། ། ཅི་ལྟར་བྱས་ཀྱང་སྡུག་བསྔལ་འབའ་ཞིག་རྒྱུ། ། རང་དོན་ཚེ་འདིའི་བྱ་བྱེད་སྒྲུབ་བསྒྲུབ་ནས། ། གློ་བུར་གཞན་དུ་འགྲོ་ན་གདེང་ཡོད་དམ། ། མི་རྟག་འཆི་བའི་སྣང་ཚུལ་མ་བསམ་ན། །
ཆོས་ཀྱི་ཉམས་ལེན་ཕྱི་བཤོལ་དུ་ལས་ནས། ། འདི་ཕྱིའི་དོན་རྣམས་ཡིད་སྨོན་ཙམ་འགྱུར་བས། ། འཕྲལ་སྣང་དུས་ཀྱི་འགྱུར་བ་མ་གཟིགས་སམ། ། ཕ་མར་གྱུར་པའི་འགྲོ་དྲུག་སེམས་ཅན་རྣམས། ། སྡུག་བསྔལ་རྒྱ་མཚོའི་རྟིང་དུ་རབ་བསྒྱུར་ནས། ། རང་ཉིད་ཞི་བདེ་ཁོ་ན་བསྒྲུབ་བྱས་ནས། ། ཐེག་དམན་གོལ་བའི་ལམ་དུ་མི་འགྱུར་རམ། ། འཁོར་བའི་ཉེས་དམིགས་དལ་འབྱོར་རྙེད་དཀའ་དང་། ། མི་རྟག་བྱམས་དང་སྙིང་རྗེར་ལྡན་ན་ཡང་། ། བྱང་ཆུབ་སེམས་གཉིས་བྲལ་བའི་ཆོས་གཞན་གྱིས། །
བླ་མེད་རྫོགས་བྱང་མི་འགྲུབ་མ་ཡིན་ནམ། ། ཕ་རོལ་ཕྱིན་པའི་ཉམས་ལེན་མཐར་ཐུག་པ། ། བདེན་གཉིས་ཟུང་འཇུག་ལམ་ལ་འབད་བྱས་ཀྱང་། ། དབང་དང་རིམ་གཉིས་གནད་དང་མི་ལྡན་ན། ། མྱུར་དུ་རྡོ་རྗེ་འཛིན་པ་འགྲུབ་མི་འགྱུར། ། དེ་བས་ཐོག་མར་འཁོར་བ་འདི་དག་གི། ། གནས་ཚུལ་སྡུག་བསྔལ་ལས་གཞན་མེད་ཚུལ་དང་། ། མི་ལུས་ཆོས་དང་འཕྲད་པའང་རྙེད་དཀའ་ཞིང་། ། འཆི་རྐྱེན་མང་ལ་འཚོ་རྐྱེན་ཉུང་བར་བསམ། ། དགེ་དང་མི་དགེའི་བླང་དོར་ཚུལ་བཞིན་བསྒྲུབ། །
བྱམས་དང་སྙིང་རྗེ་སྨོན་འཇུག་བྱང་ཆུབ་སེམས། ། ཁྱད་པར་བདག་གཞན་བརྗེ་བའི་སེམས་མཆོག་ལ། ། ཡང་ཡང་ནན་ཏན་སྐྱེད་ནས་སྒོམ་པར་རིགས། ། བླ་མ་མཆོག་ལས་དབང་བཞི་རབ་ཐོབ་ནས། ། རིམ་གཉིས་ལམ་ལ་འབད་བརྩོན་གོམས་བྱས་ཏེ། ། ཐུན་མཚམས་ཐ་མལ་རྣམ་རྟོག་མ་གཡེང་བ། ། ཀློག་དང་ཁ་ཏོན་ལས་བརྗོད་བརྩོན་པར་བྱ། ། ཆོས་དང་བླ་མའི་སྐྱོན་ལ་མི་རྟོག་ཅིང་། ། ཉེ་རིང་གང་ལའང་ལོག་ལྟ་མི་སྒོམ་པར། ། རང་ཉིད་ཡིད་ཆེས་ལམ་ལ་གཙོར་བྱས་ནས། །
ཅིར་སྣང་སྤྲོས་བྲལ་ལྟ་བའི་དབྱིངས་སུ་བསྐྱལ། ། གང་ཟག་གཞན་ལ་དག་སྣང་འབྱོངས་པ་དང་། ། རང་གི་ཉམས་ལེན་ཆིག་སྐྱ་ཐུབ་པར་བྱ། ། ལྟ་སྤྱོད་སྒོམ་པའི་གནད་བཀག་མི་འགལ་ཞིང་། །

རྩེ་གཅིག་ཐམས་སུ་བླངས་ན་མི་བསླུ་བས། ། ཡུན་དུ་བསྲིངས་ནས་སྒྱིད་ལྷུག་མེད་པར་བྱ། ། ཇི་ལྟར་སྨོས་པའི་དོན་རྣམས་རགས་པ་ཙམ། ། ཁོངས་སུ་ཆུད་ན་སྒོམ་ལ་མི་གཡེལ་མཛོད། ། འདི་ནི་ཆོས་ལ་བསྐུལ་བ་དང་། ། དགེ་སྦྱོར་རིམ་པ་གསལ་འདེབས་ཡིན། ། བློ་ལ་བཟུང་ཞིང་དོན་བསམ་ན། ། ཕན་དང་བདེ་བའི་འབྲས་བུ་འབྱུང་། ། སརྦ་ས་ཏྭཱ་ནཾ་པ་ར་མོ་ཙ་ཡནྟུ། ། ཅེས་པ་ཆོས་ལ་བསྐུལ་བའི་གཏམ་ངེས་འབྱུང་དད་པའི་བ་དན་གཡོ་བ་ཞེས་བྱ་བ་འདི་ནི་གདོང་དགའ་བ་ཀུན་སྤངས་ཚེ་རིང་གྲགས་པས་ཡང་དང་ཡང་དུ་བསྐུལ་ནས། དཔལ་ས་སྐྱ་ལོ་ཙཱ་བ་ཤཱཀྱའི་དགེ་སློང་འཇམ་པའི་དབྱངས་ཨནནྡས་དཔལ་ས་སྐྱའི་རི་ཁྲོད་དུ་བྲིས་པའོ། །
ཨེ་ཝཾ།། ༈ །བྱས་འགྱུར་བའི་སྒྲུབ་པ་ལ་གནང་བའི་དགེ་སྦྱོར་ལ་བསྐུལ་འདེབས། ན་མཿཤྲཱི་ཛ་གདྒུ་རུ་བྷྱཿ དབྱིངས་བརྗོད་པ་ཀུན་ལས་རྣམ་གྲོལ་ཡང་། ། དོན་རྟེན་འབྲེལ་ཟབ་མོ་ཐུགས་སུ་ཆུད། ། འཕྲལ་གསལ་སྟོང་སྒྱུ་མའི་འཁྱེར་པོ་ཅན། ། རྗེ་མཚན་ལྡན་བླ་མའི་ཞབས་ལ་འདུད། ། བདག་ཁ་རྐྱང་མིན་པ་སྙིང་གི་དཀྱིལ། ། ཡིད་རྩེ་གཅིག་འདུན་པས་གསོལ་འདེབས་ན། ། དུས་འདི་ནས་ཆོས་སྐུ་མངོན་གྱུར་བར། །
ཕ་རྗེ་བཙུན་ཁྱེད་ཀྱི་ཐུགས་རྗེས་བཟུང་། ། ད་སྙིགས་མ་ལྔ་བདོའི་དུས་འདི་ན། ། གཟུགས་ཆོས་པར་བསྒྱུར་བ་མང་ལགས་ཀྱང་། ། བློ་ཐ་མལ་འདོད་པའི་ཁོལ་པོར་ལུས། ། ཆོས་བྱེད་བློའི་བན་གཟུགས་འདི་ལྟར་སོམས། ། རང་ཤེས་རྒྱུད་དུག་ལྔའི་རང་བཞིན་ལ། ། གཞན་འཁོར་བའི་ལྕོང་རོང་ནས་འདྲེན་པའི། ། སེམས་སྣང་ཤས་ཀྱི་རྗེས་འབྲང་དོན་མེད་པོ། ། ཚེ་ངེས་མེད་འཆི་བ་སོམས་ཅིག་ཨཾ། ། ལས་ཅི་བྱེད་སྡུག་བསྔལ་རྒྱུར་སོང་ཡང་། །
ཁོག་བཟང་པོར་བརློམ་པའི་པོམ་ཡོར་འདིས། ། གལ་ཆེ་དུས་ཡིད་ཀྱིས་ཙབ་ཙོམ་ལྡང་། ། དེ་བླང་དོར་གཟོབས་ཅིག་ཤེས་ལྡན་དག ། ལར་འཁོར་བའི་འདུག་ཚུལ་བསམ་ཙ་ན། འཁྲུལ་སྣང་གི་སྡུག་བསྔལ་ལ་ཟད་པ་མེད། ། བདེ་འདོད་མི་དགེ་ལ་འབད་པའི་ལས་ངན་ཅན། ། ལས་རྒྱུ་འབྲས་བསླུ་མེད་སྙིང་ནས་སོམས། ། དོན་ཡིན་ལུགས་ཅི་སྣང་བདེན་པ་མེད། ། རང་རིག་སྟོང་དབྱེར་མེད་ཀྱི་འོད་གསལ་དང་། ། འཁོར་འདས་ཀྱི་སྣང་བ་སྣ་ཚོགས་འཆར། །
དེ་སེམས་ཀྱི་རང་བཞིན་དུ་བློ་ཐག་ཆོད། ། སེམས་ཉིད་ཀྱང་གཉིད་རྫས་ནད་གདོན་སོགས། ། འཁྲུལ་བྱེད་ཀྱི་སྤྲུལ་པའི་རྒྱུ་རྐྱེན་ལས། ། འཁྲུལ་པའི་དངོས་པོ་དུ་མར་སྣང་། ། སྣང་བཞིན་དུ་གྲུབ་མེད་སྒྱུ་མའི་ངང་། ། ཀུན་རྫོབ་སྣང་ཙམ་གྱི་རྟེན་འབྲེལ་འདི། ། སྐད་ཅིག་སྔ་མའི་དུས་ཕྱི་མ་མེད་ནའང་། ། དུས་སྔ་ཕྱིའི་འབྲེལ་པ་ལེགས་བསམ་ན། ། གང་ཤར་རྟེན་འབྲེལ་དུ་རྟོགས་པ་གནད་ཀྱི་དོན། ། སྨྲ་མི་ཤེས་བྱིས་པའི་བཞད་གད་བཞིན། །
དོན་དམ་པར་ཤེས་བརྗོད་ཡུལ་ལས་འདས། ། འཕྲལ་རྟེན་འབྲེལ་སྣང་བ་མི་འགག་པའི། ། གནད་ངེས་དོན་གྱི་ཉམས་མྱོང་རྒྱུད་ལ་སྐྱེ། ། ཆོས་གོ་ཡུལ་ཡོད་པ་མང་ན་ཡང་། ། དོན་ཉམས་སུ་མྱོང་བ་རེ་རེ་ཙམ། ། ཚིག་ཁ་བཤད་མང་ལ་མ་དགའ་བར། ། བློ་ནང་དུ་ཁུག་ནས་ཉམས་ལེན་དྲིས། ། ཕྱི་ཐ་མལ་སྣང་བ་ལྷ་རུ་བསྒོམ། ། སྒྲ་ཅི་གྲགས་སྔགས་ཀྱི་ངོ་བོར་ལྟོས། ། སེམས་རྣམ་རྟོག་ཅི་འགྱུར་ཡེ་ཤེས་དང་། །
བླ་མ་ལ་གསོལ་བ་རྩེ་གཅིག་ཐོབ། ། ཆོས་ཉམས་སུ་ལེན་དབང་ཡོད་པའི་དུས། ། བློ་ཕྱི་བཤོལ་སྙོམས་ལས་ལེ་ལོར་ལུས། ། ནམ་འཇིག་རྟེན་བྱ་བྲེལ་མང་བའི་སྐབས། ། བློ་ཆོས་ལ་འགྲོ་འགྲོའི་རྫུན་ཟོབས་འདི། ། སྔོན་ཆད་ཀྱང་བསླུས་པ་ཤིན་ཏུ་མང་། ། ད་ཁྱེད་ཀྱང་གཏན་གྱི་འདུན་མ་ཞིག ། དུས་ད་ལྟ་ཉིད་ནས་མ་བསྒྲུབས་ན། ། འགྱོད་ཀྱང་བྱ་ཐབས་མེད་པ་ཅིག་ངེས་པར་འོང་། ། དེ་ཡིད་ལ་ཆོངས་ལས་སྙིང་རུས་བསྐྱེད། །
སྒོམ་བྱས་པའི་ཡུས་ཀྱི་ང་རྒྱལ་ན། ། སྔར་ཡོད་ཀྱི་ཉམས་མྱོང་རྒྱུན་ཆད་པས། ། རང་དམའ་ཕབ་གཞན་རྣམས་གཙུག་ཏུ་ཁུར། ། ཡིད་སྐྱོ་ཤས་ངང་ནས་དབེན་པར་འདོད། ། སེམས་གྱ་གྱུ་མ་མང་རང་ཚུགས་ཟུང་། ། ཉམས་སྐྱོན་མེད་སྐྱེས་ནས་གཞན་གྱི་དོན། ། ལྷུན་གྲུབ་འབད་མེད་དུ་འབྱུང་བ་ལེགས་པར་དགོངས། ། མ་འགྲོ་བ་ཀུན་ལ་སྙིང་རྗེ་བསྐྱེད། ། ཡིད་རྩེ་གཅིག་དམ་པའི་ཆོས་ལ་འབུངས། ། འཕྲལ་ལུས་ངག་དགེ་བ་ཅི་འགྲུབ་གྱིས། །
ཕུགས་བླ་མ་དཀོན་མཆོག་ལ་བློ་གཏད་བཅོལ། ། མཐའ་མི་མངོན་འཁོར་བའི་རྒྱ་མཚོ་ལས། ། བདག་མར་གྱུར་འགྲོ་བ་སྒྲོལ་འདོད་པས། ། དོན་རྒྱལ་བས་གསུངས་པའི་ལམ་སྒྲུབ་ནས། ། དཔལ་ཀུན་ཏུ་བཟང་པོ་ཉིད་གྱུར་ཅིག ། ཅེས་པ་འདི་བྱས་འགྱུར་རྡོ་རྗེའི་བྲག་རྫོང་ན་བསྒྲུབ་པ་ལ་རྩེ་གཅིག་ཏུ་བཞུགས་པ་རྣམས་ཀྱི་དགེ་སྦྱོར་གྱི་བསྐུལ་འདེབས་དགོས་ཟེར་བ་ལ། དཔལ་ས་སྐྱ་ལོ་ཙཱ་བ་རིག་སྔགས་འཆང་བ་ཤཱཀྱའི་དགེ་སློང་འཇམ་དབྱངས་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས་དཔལ་ས་སྐྱའི་དགོན་པ་ནས་བྲིས་པ་དགེའོ།། ༈ །སྣར་ཐང་སྟོང་དཔོན་ལ་གནང་བ།། ན་མཿཤྲཱི་ཛ་ཡཱ་ཡ། ཡུལ་བྱང་ཕྱོགས་གངས་རིའི་ལྗོངས་འདི་ན། །
ཆོས་དྲི་མེད་རྒྱལ་བའི་གསུང་རབ་མཆོག ། དོན་ཇི་བཞིན་ལེགས་རྟོགས་བློ་གྲོས་གྲགས། ། དཔལ་སྣར་ཐང་ཆོས་ཀྱི་གྲྭ་བཏབ་ནས། ། དུས་རིང་ཞིག་ལོན་པའི་སྐབས་ཀྱི་ཚེ། ། ས་དེ་ཡི་ཐིག་ལེར་ཉེར་གནས་པ། ། རིགས་ལང་ཚོ་འབྱོར་པའི་དཔལ་གྱིས་ཕྱུག ། ཐུགས་དགེ་བའི་ཆོས་ལ་རབ་གཞོལ་བ། ། དཔལ་ནུས་ལྡན་དབང་པོ་བསོད་ནམས་མཚན། ། ཁྱེད་དལ་འབྱོར་ལུས་བཟང་ཐོབ་པའི་དུས། ། བློ་ཆོས་ལ་དད་པ་ངོ་མཚར་ཡང་། །
དོན་ལག་ཏུ་ལེན་པ་གལ་ཆེ་བས། ། ལུས་ཡུན་རིང་འཚོ་བའི་ཐབས་རྣམས་ལ། ། ཆེས་རྨད་དུ་བྱུང་བའི་བརྩོན་གྲུས་འཚལ། ། འཕྲལ་ལུས་ངག་དོན་ཡོད་གནས་པ་འདི། ། ཕུགས་བདེ་བའི་ལམ་དུ་མྱུར་དུ་འཇུག ། སེམས་མྱོས་བྱེད་བཏུང་བའི་རོ་ལ་ཆགས། ། ལུས་བག་མེད་སྤྱོད་པས་དུས་འདའ་ན། ། གཞན་ཚེ་དང་བསོད་ནམས་རྒྱས་པའི་ཐབས། ། ཇི་ལྟར་བྱས་ཀྱང་དོན་གོ་ཆུང་། ། དེ་ཐུགས་ལ་བཞག་ནས་བྱང་ཆུབ་སེམས། །
དུས་རྟག་ཏུ་མི་ཉམས་རྒྱས་པའི་ཕྱིར། ། ལུས་ངག་གི་ཆོས་སྤྱོད་རིམ་པ་རྣམས། ། འཆག་མེད་དུ་ཉམས་ལེན་མཛད་པ་དང་། ། ཟབ་གསལ་གྱི་ཏིང་ངེ་འཛིན་ལས་མ་གཡོས་པར། ། རླུང་འཁྲུལ་འཁོར་གྱི་གཏུམ་མོའི་དམིགས་པ་སོགས། ། མེ་རླུང་གི་ནུས་པ་བསྐྱེད་པའི་ཕྱིར། ། ཅུང་ཟད་ཙམ་ཉམས་སུ་བཞེས་འཚལ་ལོ། ། འཕྲལ་སྐུ་ལ་འཕྲོད་པའི་ཁ་ཟས་དང་། ། སྤྱོད་ལམ་གྱི་འབྱུང་བ་ཆ་སྙོམས་ནས། ། ཚད་མེད་མྱོས་བྱེད་ཀྱི་དགེ་སྤྲོ་མ་མཛད་པར། །
མི་ཁོ་བོའི་ངག་ལ་གསན་པར་མཛོད། ། དོན་འདི་དག་ལ་བླང་དོར་མི་མཛད་ན། ། ཆོས་འཇིག་རྟེན་གྱི་བྱ་བ་མི་འགྲུབ་ཅིང་། ། རང་གཞན་ཀུན་སྡུག་བསྔལ་གྱི་རྒྱུར་འགྱུར་བས། ། བསམ་གཞིག་གི་འདུན་མ་བགྱིད་འཚལ་ལོ། ། སྐུ་ལྷུན་པོའི་རྩ་བ་རབ་བརྟན་ཅིང་། ། རང་སྲིད་ཀུན་རྣམ་པར་རྒྱས་པ་ཡི། ། སྲུང་འཁོར་དང་སྨོན་ལམ་བགྱིད་ལགས་པས། ། ཐུགས་དགོང་པ་མཐར་ཕྱིན་བཀྲ་ཤིས་ཤོག ། དཔལ་ས་སྐྱ་ལོ་ཙཱ་བ་ཤཱཀྱའི་དགེ་སློང་འཇམ་དབྱངས་ཀུན་དགའ་བསོད་ནམས་ཀྱིས་རྒྱལ་བའི་ཚེས་ལ་བྲིས་པ་ཐུགས་དམ་མཛད་འཚལ་ལོ།།
༈ །བློན་པོ་རྟ་ར་བ་སངས་རྒྱས་དོན་འགྲུབ་ལ་གནང་བ།། ན་མཿཤྲཱི་ཝ་རཱ་དེ་ནཱ་ཐཱ་ཡ། དཔལ་སྲིད་ཞིའི་བདག་པོ་ཡེ་ཤེས་སྐུ། ། དོན་དྲི་མེད་རྒྱལ་བའི་གསུང་བཞིན་སྟོན། ། ཐུགས་བདེ་སྟོང་མཆོག་གི་རྣམ་རོལ་ཅན། ། ཕ་རྩ་རྒྱུད་བླ་མའི་ཚོགས་ལ་འདུད། ། བུ་སངས་རྒྱས་དོན་གྲུབ་ལ་བྱིན་གྱིས་རློབས། ། ནད་མེད་ལང་ཚོ་གཞོན་དུས། ། འདིར་སྣང་དགའ་དགའ་མང་ཡང་། ། འཆི་བདག་བདུད་ཀྱི་ཟིན་ཚེ། །
ཕན་ངེས་ཆོས་ལས་མེད་པས། ། བློ་ཕུགས་ཆོས་ལ་བཏོད་ཅིག ། ཆོས་ཀྱང་སང་བྱ་གནང་བྱའི། ། སྙོམས་ལས་ལེ་ལོར་ལུས་ན། ། མལ་གྱི་མཐའ་མར་ཉེ་དུས། ། སྐོར་ཞིང་ངུ་འབོད་བྱེད་པར། ། ངེས་པར་འོང་བས་སྒྲིམས་ཤིག ། འདུས་བྱས་ཐམས་ཅད་འཇིག་ཅིང་། ། ཁྱད་པར་རང་གི་ལུས་འདི། ། རྣམ་པར་ཤེས་དང་བྲལ་ནས། །
ཅི་བྱ་གཏོལ་མེད་ཡོང་ངེས། ། ཆོས་ལ་བཙོན་པ་བསྐྱེད་ཅིག ། འདི་ལྟར་སྐྱེས་པ་ཀུན་ཀྱང་། ། གློག་བཞིན་མྱུར་དུ་འཆི་བས། ། ནམ་འཆི་ཆ་མེད་བསམས་ལ། ། སྙིང་ཁོངས་རུས་པའི་གཏིང་ནས། ། འཆི་ཆོས་ཤ་མ་མཛོད་ཅིག ། ཆོས་པའི་གཟུགས་བརྙན་མང་ཡང་། ། ཞེ་ནས་ཆོས་བཞིན་བྱེད་པ། ། ཉིན་མོའི་སྐར་མ་བཞིན་དུ། །
ངེས་པར་དཀོན་པས་བསམ་བློ། ། ལེགས་པར་མཐོང་ལ་སྤྱོད་མཛོད། ། དབང་གི་སྨིན་པའི་གང་ཟག ། ཟབ་མོའི་རིམ་གཉིས་བསྒོམ་པ། ། ལམ་གྱི་མཆོག་ཡིན་དེས་ན། ། ཁྱེད་ཀྱང་གདམས་པ་ཅུང་ཟད། ། ཉམས་སུ་ལོངས་པར་མཛོད་ཅིག ། ད་ལྟ་རང་དབང་ཡོད་དུས། ། ཅུང་ཟད་ཉམས་ལེན་མེད་ན། ། ངེས་པར་འགྱོད་པ་སྐྱེ་བས། །
སྙིང་ནས་ཆོས་ལ་འདུན་པའི། ། བསམ་པ་བརྟན་པར་གྱིས་ཤིག ། སྣང་བ་ཡི་དམ་ལྷར་བསྒོམ། ། བརྗོད་པ་སྔགས་ཀྱི་རང་བཞིན། ། དོན་ལ་ཤེས་བརྗོད་ལས་འདས། ། ཀུན་རྫོབ་བདག་གཞན་བརྗེ་བའི། ། བྱང་ཆུབ་སེམས་མཆོག་བསྒོམ་ཤིག ། ཅེས་པ་འདི་ས་སྐྱ་ལོ་ཙཱ་བ་འཇམ་དབྱངས་ཀུན་དགས་བྲིས་པའོ།། ༈ །རིག་དྲུག་འཁོར་བའི་སྡུག་བསྔལ་གྱི་སྣང་ཚུལ་རྩོམ་འཕྲོ།། ན་མཿཤྲཱི་རཱ་དི་པ་ར་མ་མ་ཧཱ་མུ་དྲ་ཡ།
རྗེ་བླ་མ་རྣམས་ལ་ཕྱག་འཚལ་ལོ། ། བཀའ་དྲིན་ཅན་གྱིས་བྱིན་གྱིས་རློབས། ། ཡི་དམ་མཁའ་འགྲོས་དངོས་གྲུབ་སྩོལ། ། ཆོས་སྐྱོང་སྲུངས་མས་ཕྲིན་ལས་སྒྲུབས། ། སྤྱིར་རྩ་བརྒྱུད་བླ་མའི་ཚོགས་ལ་འདུད། ། དགོས་རྡོ་རྗེ་འཆང་ཆེན་མི་གཟུགས་ཅན། ། རཏྣ་ཝ་རྡྷའི་ཞབས་ལ་འདུད། ། དུས་འབྲལ་མེད་རྒྱུད་ལ་བྱིན་གྱིས་རློབས། ། ལར་རིགས་དྲུག་འཁོར་བའི་སྣང་ཚུལ་འདི། ། མ་བརྟག་གཅིག་བུ་ཉམས་དགའ་ཡང་། །
སྐྱིད་སྡུག་གི་བསམ་བློ་བཏང་བའི་ཚེ། ། ལས་ཀྱི་ཆུ་བོས་མཐུར་དུ་ཁྱེར། ། ཐར་མེད་སྡུག་བསྔལ་གྱི་རྒྱ་མཚོར་བྱིངས། ། གཏི་མུག་མུན་པོས་དབང་པོ་འཚུབས། ། ཆགས་པའི་འདབ་ཀྱི་ལུས་ལ་གཡོགས། ། ཞེ་སྡང་ཆུ་སྲིན་གྱི་མཆེ་བས་གཟུང་། ། ང་རྒྱལ་ཕྲག་དོག་གི་ཞགས་པས་དྲངས། ། འཁོར་བའི་གཏིང་རྡོར་ལྷུང་བ་ལ། ། འདྲེན་པའི་རེ་ཐག་ཆོད་གྱུར་ཀྱང་། ། ད་དུང་རྗེས་ནས་བདེ་བ་ཞིག །
ཡོང་ངོ་སྙོམ་པའི་ཕོ་ཚོད་ཀྱིས། ། བློ་བདེ་མོར་འདུག་པའི་འཕྲུལ་ཚབས་ཅན། ། ཁྱད་པར་དམྱལ་བའི་གནས་ན་ཡང་། ། ཚ་གྲང་གི་སྡུག་བསྔལ་བཟོད་ཀླག་མེད། ། ལུས་རྫུས་སྐྱེས་བཅུ་དྲུག་ལོ་ལོན་ཙམ། ། སྐྱེས་མ་ཐག་སྔར་བྱས་ཀྱི་ལས་ངན་གྱིས། ། སྣང་བ་ཐམས་ཅད་དགྲ་བོར་འཆར། ། མཚོན་ཆས་ལུས་ཀུན་ཐལ་བར་བཀླག ། ཡང་སོས་ཞེས་བྱའི་སྒྲ་གྲགས་པས། ། སླར་ཡང་སྔར་བཞིན་གཞོན་ལུས་ཅན། །
ཁ་ཅིག་གཤིན་རྗེའི་ཕོ་ཉ་ཡིས། ། གཟུང་ནས་ལུས་ལ་ཐིག་གི་འདེབས། ། སོག་ལེ་འབར་བས་འདྲེག་པར་བྱེད། ། ལ་ལ་རི་བོའི་བར་དུ་བརྩིར། ། ཁ་ཅིག་ལྕགས་སྲེག་ཁང་པ་ནི། ། རྐྱང་པའམ་ཉིས་རིམས་སྒོ་མེད་དུ། ། འཚོད་ཅིང་ངུ་འབོད་ཆོ་ངེས་འདེབས། ། ལྕགས་ཀྱི་གསལ་ཤིང་རྩེ་གཅིག་དང་། ། རྩེ་གསུམ་དག་གི་བཤང་ལམ་ནས། ། སྤྱི་བོའི་བར་དུ་ཡང་ཡང་འབིགས། །
འགའ་ཞིག་ལྕགས་ཟངས་ཁྲུ་ཆེན་དུ། ། ཁྲོ་ཆུ་ཁོལ་མར་འཚོད་པར་བྱེད། ། ཡང་ནི་ལྕགས་སྲེག་ས་གཞི་ལ། ། གྲངས་དམྱལ་རྣམས་ནི་གངས་ཀྱི་ལྗོངས། ། འཁྱག་པའི་ཐང་ལ་ཁ་བ་དང་། ། ཨ་ཆུ་ཀྱི་ཧུད་ལ་སོགས་པའི། ། ངུ་འབོད་བྱེད་ཅིང་ལ་ལ་དག ། ལུས་ཀུན་ཚལ་པ་བརྒྱ་སྟོང་ནས། ། བར་ནས་རྣག་ཁྲག་ཆུ་སེར་འཛག ། དེ་ཡང་འཁྱགས་ཤིང་གས་པའི་བར། །
ལགས་ཤིང་མཆུ་ཡིས་འཇིབས་པར་བྱེད། ། དེ་སོགས་སྡུག་བསྔལ་བརྗོད་མི་ལངས། ། ཡི་དྭགས་ཞེས་བྱའི་འཇིག་རྟེན་ན། ། ཟས་སྐོམ་གྱི་སྒྲ་ཡང་མི་གྲགས་པར། ། ལོ་ཟླ་བསྐལ་པའི་བར་དུ་འཚོལ། ། བཙལ་ཡང་ཕུན་རིངས་མི་རྙེད་ཅིང་། ། ངན་ངོན་ཆུང་ངུ་ཙམ་རྙེད་པ་ཡང་། ། ཁ་ཅིག་གི་ཐོབ་པ་ཁ་ཅིག་གི་འཕྲོག ། སྣབས་དང་ལུད་པ་ཕྱིལ་ལ་སོགས། ། མི་གཙང་འདམ་ལ་སུས་ཐོབ་བྱེད། །
རང་དབང་བདེ་བའི་སྐབས་མེད་ཀྱང་། ། གཞན་དག་སྒྲུབ་ལ་བར་ཆོད་སྩོལ། ། ལས་ངན་ཁོང་ཁྲོ་གདུག་རྩུབ་ཀྱིས། ། ལུས་ཅན་ཡོངས་ཀྱི་སྲོག་ལ་འཚེ། ། ཀྱེ་མ་འདི་འདྲའི་སྐལ་བ་ངན། ། ཁོང་དུད་ཅིང་འགྲོ་བའི་བྱོལ་སོང་རྣམས། ། རང་བཞིན་གླེན་ཞིང་གཏི་མུག་པས། ། བྱ་བ་ཡིན་མིན་གྱི་ཤན་མི་ཕྱེད། ། ཁྱད་པར་ཤ་དང་པགས་པ་དང་། ། རུས་པ་བས་སྤུའི་ཆེད་དུ་གསོད། །
སྲོག་ཆད་ལ་ཁད་ཀྱང་དབྱུག་པ་བསྣུན། ། སྙིང་རྗེ་མེད་པར་ལྕག་གིས་གཞུར། ། མི་ཐག་ཁུར་གྱི་ལུས་སེམས་ལ། ། ན་ཚོད་རྒས་ནས་མི་ནུས་ན། ། ད་ནི་གསོད་པའི་དུས་རན་ཟེར། ། སེམས་ཡ་ང་མེད་པར་ཤ་ཁྲག་སྤྱོད། ། རི་ངོགས་སྟོང་པར་ཙྭ་ཟོས་ཤིང་། ། ཆུ་གཙང་འཐུང་པའི་རི་དྭགས་ཀྱང་། ། ཉམས་དགའི་རྩེད་མོར་བསད་ནས་ཐལ། ། ལར་ངན་སོང་གསུམ་གྱི་སྡུག་བསྔལ་འདི། །
བསྐལ་པར་བརྗོད་ཀྱང་ཟད་མི་འགྱུར། ། ལྷ་མིན་གྱི་གནས་ནའང་རང་བཞིན་གྱི། ། ལྷ་ཡི་དཔལ་ལ་ཕྲག་དོག་པས། ། འཐབ་ཅིང་རྩོད་པའི་གཡུལ་བཤམས་ཚེ། ། མཚོན་ཆས་ལུས་ཀུན་དུམ་བུར་བསྟུབས། ། རང་གི་ལོངས་སྤྱོད་གནས་ཁང་ཀུན། ། གཞན་གྱི་འཕྲོག་ཅིང་ལྷ་དབང་གིས། ། རྡོ་རྗེ་རབ་ཏུ་ཉམས་པར་བྱེད། ། དེ་ལ་སོགས་པའི་སྡུག་བསྔལ་ཡོད། ། གནས་མཐོ་རིས་ལྷ་ཡི་འཇིག་རྟེན་ན། །
དཔལ་འདོད་དགུའི་ལོངས་སྤྱོད་མཐའ་ཡས་ཀྱང་། ། ལས་དགེ་བའི་འབྲས་བུ་ཉེར་ཟད་ནས། ། དེ་ཚེ་དེ་ནས་གཞན་དུ་འཕོ་བའི་སྐབས། ། འཆི་ལྟས་ཉེ་བའི་འཆི་ལྟས་རྣམས་པ་ལྔ། ། མཐོང་ཚེ་མནར་མེད་ཀྱི་སྡུག་བསྔལ་ལས་ཆེ།། ༈ །རྗེ་ཉིད་རང་གི་ཐུགས་དམ་སྨོན་ལམ་ཚིགས་བཅད་མ།། སྭསྟི། ། བདག་ཡིད་ཨུཏྤལ་ནགས་ཚལ་ཉམས་དགའ་བར། ། འཇམ་དབྱངས་ཡེ་ཤེས་ཉི་མ་ཤར་གྱུར་ནས། ། དྲི་མེད་ངག་གི་སྦྲང་རྩིའི་དགའ་སྟོན་གྱིས། །
སྐལ་ལྡན་བདུད་རྩིའི་བུམ་པ་ཚིམ་བྱེད་ཤོག ། བདག་བློའི་ཆུ་གཏེར་ཆེ་ལས་འཁྲུངས་པ་ཡི། ། ལེགས་བཤད་མུ་ཏིག་བསིལ་མའི་དོ་ཤལ་གྱིས། ། ཤེས་ལྡན་གཟུར་གནས་དོན་མཐུན་མགོན་པོ་རྣམས། ། ཀུན་དགའི་བློ་གྲོས་ཅི་ཡང་རྒྱས་གྱུར་ཅིག ། རྣམ་པར་དཔྱོད་པའི་ལུས་སྟོབས་རབ་རྒྱས་ཤིང་། ། སྒྲུབ་དང་སུན་འབྱིན་མཆེ་སྡེར་རྣོན་པོ་ཡིས། ། ལོག་སྨྲའི་སོ་ལྡན་དྲེགས་པ་གཞོམ་ནུས་པའི། ། འཇིགས་བྲལ་སྨྲ་བའི་སེང་གེར་བདག་གྱུར་ཅིག ། བཟོ་གསོ་སྒྲ་ཚད་ནང་རིག་བསྟན་བཅོས་དང་། །
སྡེབས་སྦྱོར་མངོན་བརྗོད་ཟློས་གར་ལ་སོགས་པ། ། མཐའ་ཡས་ཤེས་བྱའི་གནས་ལ་ཐོགས་མེད་པའི། ། སྨྲ་བའི་དབང་ཕྱུག་ཉིད་དུ་བདག་གྱུར་ཅིག ། ཚུལ་འདི་ནང་གི་མགྲིན་པར་ལེགས་འཐོན་པ། ། མཁས་པའི་ལེགས་བཤད་བདུད་རྩི་རབ་མྱོངས་ཤིང་། ། ཡངས་པའི་བློ་གྲོས་ཕྱོགས་ཀྱི་གོས་ཅན་ལ། ། ནན་གྱི་འགྲན་པ་ལོ་ཙཱ་ཨཱནནྡ།། ༈ །དབུ་རྩེ་སྙིང་མ་དང་། ། སྒོ་རུམ་གྱི་རྟེན་གསུམ་རྣམས་གྱིས་དཀར་ཆག་གི་འགོའི་ཚིགས་བཅད།། ན་མཿཤྲཱི་བཛྲ་དྷ་རཱ་དི་ཡོ་གེ་ཤྭ་རཤྩ་དྭ་ཡ་བྷཊྚ་རཱ་ཀ་བ་སུ་དྷ་ར་བྷཱུ་མི་པཎྜཱུ་ཀ་བྷྱཿཝཱ་གེ་ཤ་མཉྫུ་བཛྲཱ་ཡ་པྲ་ཎ་མཱ་མི།
རྗེ་བཙུན་མཁྱེན་པའི་གཏེར་དང་གཉིས་མེད་གྲུབ་པའི་འཁོར་ལོ་སྒྱུར་བ་མཐུ་སྟོབས་མགོན་པོ་ཞེས་གྲགས་སྙན་པའི་གདུགས་དཀར་ཁོར་ཡུག་རི་མོའི་རྩེ་མོ་ལ། ། ཆེས་ཆེར་གསལ་བར་འཐོན་པ་གང་གི་ཐུགས་རྗེ་རྣམ་པར་དཀར་བའི་འོ་མའི་རྒྱ་མཚོ་ཆེ་ལས་ཉེ་བར་འཁྲུངས་པའི་འཇིག་རྟེན་དབང་པོ་ཀུན་དགའི་མཚན། ། དེ་ཉིད་རིགས་ཀྱི་ཐིག་ལེ་ལས་འོང་འཇམ་པའི་དཔལ་ཉིད་གཞོན་ནུའི་ཚུལ་སྟོན་བསོད་ནམས་རྩེ་མོ་གསང་ཆེན་མཛོད་འཛིན་གྲགས་པའི་རྒྱལ་མཚན་ཆེར་བསྒྲེང་བ། ། ཕྱི་ནང་ཤེས་བྱའི་རིག་གནས་ཀུན་མཁྱེན་ཆོས་རྗེས་པཎྜི་ཏ་དང་དེ་སྲས་མཐུ་བོ་ཆོས་རྒྱལ་འཕགས་པ་ལ་སོགས་བརྒྱུད་པར་བཅས་པའི་ཞབས་ལ་འདུད། ། རབ་དཀར་ཀཻ་ལ་ཤ་ཡི་ས་འཛིན་ངོས་ལ་བསིལ་ཟེར་བྱེད་པའི་འོད་ཀྱི་རྣམ་པར་ཁེབས་པ་ལྟ་བུར་ཤིན་ཏུ་དཀར་ཞིང་དངས་པའི་སྐུ་མཆོག་ནི། ། རབ་མཛེས་རྣམ་ཐར་རང་བཞིན་ཞལ་གྱིས་དཀྱིལ་འཁོར་རེ་རེ་བཞིན་ཡང་འདྲེན་བྱེད་ཨུཏྤལ་ཟུང་དང་ཟླ་བའི་ཕྲེང་བ་གཉིས་སྐྱེས་ཟེའུ་འབྲུས་ཉེ་བར་བརྒྱན། ། རབ་མཆོག་འཕགས་ལམ་མཚོན་བྱེད་ཕྱག་གི་ཡལ་ག་ཐབས་དང་ཤེས་རབ་དག་པའི་ཞབས་ཟུང་རྡོ་རྗེའི་དཀྱིལ་ཀྲུང་ལེགས་བཅས་བཅོམ་ལྡན་རྣམ་པར་རྒྱལ་མའི་ཞབས། ། རབ་ཏུ་དད་པའི་ཡིད་ཀྱི་ཀུན་ཏུ་བསྟོད་ཅིང་ཕྱག་འཚལ་འཆི་མེད་ཚེ་དང་བསོད་ནམས་སྲིད་དང་ཞི་བའི་དཔལ་འབྱོར་རྒྱས་ཤིང་བརྟན་པའི་བདེ་ལེགས་སྩོལ། ། དཔལ་ལྡན་ཨིནྟྲ་ནཱི་ལའི་ལྷུན་པོའི་མདངས་འཕྲོག་རྣམ་པར་བརྗིད་པའི་དྲག་ཤུལ་སྐུ་ནི་མཚམས་སྤྲིན་རལ་པ་གྱེན་དུ་ལངས་ཤིང་འཁྱིལ་པས་རབ་ཏུ་དཀྲིགས། ། རྟ་ལྗང་བྱེད་བའི་ཚ་ཟེར་རབ་འཕྲོ་བསྐལ་པ་འཇིག་པའི་དུས་ཀྱི་མེ་ལྟར་དམར་ཞིང་བགྲད་པའི་སྡང་མིག་ལྟ་བས་གཤིན་རྗེའི་གཙོ་བོའང་སྐྲག་པར་མཛད། །
རྣོ་ཞིང་གཟེངས་རིངས་མཆེ་བའི་མྱུ་གུ་ཟླ་ཚེས་ལྟ་བུར་རྣམ་པར་གཙིགས་ལ་དྲག་པོའི་ཁྲོ་གཉེར་ཆར་སྤྲིན་ནང་ནས་ལྗགས་ཀྱི་གློག་སྟོང་རབ་འཁྱུག་ཅིང་། ། ཧཱུྃ་ཕཊ་སྤྲིན་གྱི་རྔ་ཆེན་མི་བཟད་སྒྲོགས་ལ་རྡོ་རྗེའི་མཚོན་ཆ་བསྣམས་ནས་བདུད་དཔུང་ཚར་གཅོད་ཆོས་འཁོར་སྐྱོང་མཛད་བསྲུང་མའི་དབང་པོ་རྟག་ཏུ་རྒྱལ། ། རྨད་བྱུང་ཤིན་ཏུ་དམར་བའི་བྱུ་རུའི་སྡོང་པོ་ཉི་གཞོན་འཆར་ཀའི་མདངས་ཀྱིས་རྣམ་པར་བྱུགས་པའི་ལི་ཁྲིའི་སྐུ་ནི་སྒེག་ཅིང་ཆགས་པའི་ཉམས་དང་ལྡན། ། ལྷ་དང་མི་ཡི་ནོར་བུ་མཆོག་གིས་ཉེ་བར་བརྒྱན་ཞིང་སྐྱེ་དགུའི་ཡིད་ཀྱི་པདྨ་འགུག་བྱེད་རབ་ཏུ་བཀྲ་བའི་སྣ་ཚོགས་གོས་ཀྱི་ལྷབ་ལྷུབ་ཅན། ། དབང་གི་ཕྲིན་ལས་ཐོགས་མེད་བསྒྲུབ་མཛད་རྗེ་བཙུན་རིག་བྱེད་ལྷ་མོ་ཀཱ་མ་རཱ་ཛ་དཔལ་ལྡན་ཚོགས་ཀྱི་བདག་པོ་ལ་སོགས་འདོད་པའི་ལྷ་རྣམས་དང་། ། འཇིག་རྟེན་འདི་ཡི་འདོད་དགུ་ཀུན་སྩོལ་བསམ་འཕེལ་ནོར་བུའི་གཏེར་གྱི་བདག་པོ་རྣམ་ཐོས་སྲས་དང་ཛམྦྷ་ལ་སོགས་གནས་འདི་སྐྱོང་ཞིག་རྒྱས་པར་མཛོད། ། དེ་ལྟར་མཆོད་པར་བརྗོད་ཅིང་དགེ་ལེགས་ཀྱི་ཚིགས་བཅད་སྔོན་དུ་སོང་ནས་སྒྲོལ་བྱེད་ཅེས་པ་ཆུ་མོ་ལུག་གི་ལོ་གྲོ་ཞུན་གྱི་ཟླ་བའི་དཀར་ཕྱོགས་དགའ་བ་དང་པོའི་ཚེས་ལ། ། མཁས་ཤིང་གྲུབ་པ་བརྙེས་པའི་སྐྱེས་བུ་དམ་པ་རིམ་པར་བྱོན་པའི་གནས། ། ལེགས་པར་སྦྱར་བ་ལྷའི་སྐད་དུ། ། ཤྲཱི་བྷཱུ་མི་པཎྜུ་ཀ་སརྦ་གུ་ཎཱ་ཀ་ར་བྷོ་ཊ་སྱ་བཛྲ་ས་ན་ནཱ་མཿ
བོད་སྐད་དུ་དཔལ་ས་སྐྱ་ཡོན་ཏན་ཐམས་ཅད་འབྱུང་བའི་གནས་ཅེས་བོད་ཀྱི་རྡོ་རྗེ་གདན་ཅེས་བྱ་བ། ༈ །སྒོ་རུམ་དཔེ་ཁང་གི་དཀར་ཆག། ཤྲཱི་བྷཱུ་མི་པཎྜུ་ཀ་བྷཊྚ་ར་ཀེ་བྷྱོ་ནཱ་མཱ་མི། ཀུན་དགའི་ཆུ་གཏེར་མར་རྒད་འཁྱིལ་པའི་དབུས། ། ཟབ་དོན་སྙིང་པོའི་ལོ་འདབ་སྟོང་ལྡན་ཞིང་། ། བསོད་ནམས་མི་ཟད་ཆུ་བ་རབ་ཏུ་བརྟན། ། ཕན་བདེའི་འབྲས་བཟང་རྩེ་མོར་སོན་ལ་འདུད། ། རྣམ་དཀར་གྲགས་པའི་རྒྱལ་མཚན་ཆེས་མཐོ་བ། ། ཀུན་ཏུ་དགའ་བའི་མེ་ཏོག་གཡུར་ཟ་ཞིང་། ། རྒྱལ་བའི་མཚན་དཔེ་འབར་བའི་རྗེ་བཙུན་མཆོག །
འཕགས་པའི་ཞལ་གྱི་བདུད་རྩིས་མཚོ་གྱུར་ཅིག ། དེ་ལྟར་དམ་པ་རྣམས་ཀྱི་གསུང་རབ་ལས། ། ལེགས་བཤད་སྐྱེས་སུ་བྱ་ཕྱིར་གླེགས་བམ་གྱིས། ། སྣང་བརྙན་གཞན་དུ་མི་འཐོར་བསྡུ་བའི་ཕྱིར། ། ཨཱ་ལི་ཀཱ་ལིའི་ཕྲེང་བ་འདི་ལྟར་རོ། ། རྗེ་བཙུན་ས་སྐྱ་པའི་གོང་མ་ལྔའི་ཕྱག་དཔེ་གཙོ་ཆེ་བ་སྔོན་གྱི་དུས་སུ་པོ་ཏི་སྟོང་ཕྲག་ཕྱེད་དང་གཉིས་ལྷག་ཙམ་དཔེ་ཁང་འདི་ཉིད་ན་བཞུགས་པར་གྲགས་ཀྱང་། བསྟན་འཛིན་སོ་སོས་ཕྱོགས་གཞན་དུ་སྤྱན་དྲངས་པའི་ལྷག་མ། ད་ལྟ་ལག་ཡོད་ཀྱི་ཕྱག་དཔེ་གསང་སྔགས་ཕྱོགས་ལ། ཀྱཻ་རྡོ་རྗེ། བདེ་མཆོག
དུས་འཁོར། གསང་འདུས། གཤིན་རྗེ། ཡོ་ག བྱ་སྤྱོད་སྐོར། རྙིང་མ་རྣམས་དང་། མདོ་ཕྱོགས་ལ་ཕར་ཕྱིན། སྒྲ་ཚད། སྨན་སྤྱད་སོགས་བཀོད་པ་ལ་ཐོག་མར། སྭསྟི་རསྟུ།
༈ །ཚེ་ལྷ་དང་ནོར་ལྷའི་ཚིགས་བཅད།། རྡོ་རྗེའི་ཁྲི་ལ་བརྟན་བཞུགས་ནས། ། འཆི་མེད་དཔལ་ལ་ཉེར་སྤྱོད་པའི། ། རྒྱལ་དབང་ཀུན་གཟིགས་གཙོ་བོ་ཡིད། ། ཕྱོགས་དེར་བདེ་ལེགས་སྩོལ་གྱུར་ཅིག ། ཤྲཱི་ད་ན་དཱ་ནེ་དེ་བེ་བྷྱ་ཛ་ཝནྟུ། ཕུན་ཚོགས་དངོས་གྲུབ་གཏེར་བའི་རིག་བྱེད་མ། ། ཁམས་གསུམ་སྐྱེད་དགུ་འགུགས་པའི་འདོད་རྒྱལ་དང་། ། དཔལ་ཆེན་ཚོགས་ཀྱི་བདག་པོ་རྣམ་ཐོས་སྲས། ། དབང་སྡུད་ནོར་ལྷའི་ཚོགས་ཀྱི་རྒྱས་པར་མཛོད། །
ཅེས་པ་ས་སྐྱ་ལོ་ཙཱ་བས་མཛད།། ༈ །རྗེ་བཙུན་འཇམ་དབྱངས་གཟི་འོད་འབར་བའི་དྲུང་དུ། ། སྣམ་སྦྱར་ཕུལ་བའི་ཁ་ཡིག། ན་མོ་མཉྫུ་གྷོ་ཥཱ་ཡ། བྱིན་རླབས་ནུས་མཐུའི་མངའ་བདག་རྡོ་རྗེ་འཆང་། ། དཔག་ཡས་མཁྱེན་པའི་གཏེར་ཆེན་འཇམ་པའི་དབྱངས། ། ཚད་མེད་ཐུགས་རྗེའི་བདག་ཉིད་འཇིག་རྟེན་མགོན། ། རིགས་གསུམ་རྣམ་འཕྲུལ་ས་སྐྱ་པ་ལ་འདུད། ། གང་གི་སྐུ་བརྙན་མཛེས་པའི་སྣམ་སྦྱར་འདི། ། ཤཱཀྱའི་དགེ་སློང་ས་སྐྱ་ལོ་ཙཱ་བ། །
ཨཱ་ནནྡ་ཡིས་གུས་པས་འབུལ་ལགས་ཀྱི། ། རྣམ་གྲོལ་ཡེ་ཤེས་ཉི་མ་འབར་གྱུར་ཅིག ། ཨ་དྷིཥྠ་ན་ཀུརྦནྟུ་ཨོཾ་སྭཱ་ཧཱ།། ༈ །བླ་མ་རིན་འབྱུང་གསེར་ཁང་ན་བཞུགས་པ་ལ་སྙན་དར་ཕུལ་བའི་ཁ་ཡིག་ལ།། ན་མོ་གུ་རུ་རཏྣ་སམྦྷ་ཡ། ཀུན་མཁྱེན་ཀུན་གྱི་གཟུགས་ཅན་བླ་མའི་སྐུ། ། ཚེ་དང་བསོད་ནམས་ཡེ་ཤེས་རབ་རྒྱས་པ། ། ཡོན་ཏན་རིན་ཆེན་འབྱུང་ལྡན་སྣང་བརྙན་མཆོག ། མཛེས་བྱེད་ཅོད་པན་ཡིད་འོང་འདི་ཕུལ་བས། ། གནས་སྐབས་ཀུན་ཏུ་རྒྱས་པའི་དངོས་གྲུབ་སྩོལ། །
མངྒ་ལཾ།། ༈ །ཆོས་རྗེ་སངས་རྒྱས་རིན་ཆེན་པའི་ནང་རྟེན་སྙན་དར་ཁ་ཡིག། སྭསྟི། རྗེ་བཙུན་བླ་མ་སངས་རྒྱས་རིན་ཆེན་གྱི། ། ནང་རྟེན་རྒྱལ་བའི་སྐུ་ཡི་སྙན་ཤལ་མཆོག ། མཛེས་བྱེད་དར་གྱི་ཅོད་པན་འདི་ཕུལ་བས། ། དགེ་བས་འགྲོ་ཀུན་ཐུགས་རྗེ་འཛིན་གྱུར་ཅིག ། མངྒ་ལཾ་ཤུ་བྷོནྟུ།། ༈ །སྒོ་རུམ་མགོན་ཆེན་སྙན་དར་ཁ་ཡིག། སྭསྟི།
རྒྱལ་བའི་བསྟན་པ་ཕྱོགས་བཅུར་རྒྱས་མཛད་པའི། ། ཆོས་སྐྱོང་རྡོ་རྗེ་གུར་གྱི་མགོན་པོ་ལ། ། དམ་རྫས་མཆོད་གཏོར་སྤྱན་གཟིགས་ལེགས་འཕུལ་གྱིས། ། ས་སྐྱོང་རྒྱལ་པོ་ངག་དབང་རྣམ་པར་རྒྱལ། ། སྐུ་ཚེ་བརྟན་ཅིང་ཆབ་སྲིད་རབ་རྒྱས་ཏེ། ། ཁྲིམས་གཉིས་གསེར་གྱི་རྒྱལ་རྔ་ཆེར་བསྒྲགས་པས། ། རྒྱལ་ཁམས་འཇམ་དར་བདེ་ཞིང་སྐྱིད་པ་དང་། ། སྙན་གྲགས་བ་དན་ཕྱོགས་སུ་རྒྱས་པར་མཛོད། ། ཤུ་བྷཾ།། ༈ །པུ་ཏྲ་ལ།
ཤྲཱི་ཀརྨ་ནཱ་ཐ་པུ་ཏྲ་ཛ་ཝནྟུ།། དཔལ་ལྡན་གུར་གྱི་མགོན་པོ་ཡི། ། བཀའ་སྟོད་ལས་མཁན་པུ་ཏྲ་ཁྱོད། ། མཆོད་གཏོར་སྤྱན་གཟིགས་འདི་བཞེས་ལ། ། མི་དབང་རིན་ཆེན་སྤུངས་པ་ཡིས། ། ཉེར་འཚེ་ཐམས་ཅད་ཞི་བ་དང་། ། སྐུ་ཚེ་དཔལ་འབྱོར་རྒྱས་པར་མཛོད།། ༈ །རྩེད་པ་ནམ་མཁའ་བའི་འབུལ་བ་ལ་སྙན་དར་ཁ་ཡིན་གནང་བ།། སྭསྟི། མ་ཧཱ་ཀ་ལ་ལྕམ་ཏྲལ་དང་། །
ཞིང་སྐྱོང་དབང་ཕྱུག་གདོང་བཞི་པ། ། ལས་མགོན་པུ་ཏྲ་ལྕམ་སྲིང་སོགས། ། ལྷ་སྲིན་སྡེ་བརྒྱད་འཁོར་བཅས་ལ། ། དགེ་བསྙེན་ངག་གི་དབང་པོས་ཕུལ། ། འདི་ཕྱིའི་བར་ཆད་ཞི་བ་དང་། ། བསམ་དོན་ཆོས་བཞིན་འགྲུབ་པ་དང་། ། ཚེ་དང་བསོད་ནམས་རྒྱས་པར་མཛོད།། ༈ །སྒོ་རུམ་མགོན་ཁང་དུ་མགོན་ཆེན་ལ། གཞིས་ཁ་རིན་སྤུངས་ནས་མོ་དར་གྱི་གཏོར་སྒྲུབ་དང་མདའ་དར་ཕུལ་བ་ལ་ཁ་ཡིག་གནང་བ། ཤྲཱི་བཛྲ་པཉྩ་ར་ནཱ་ཐ་མ་ཧཱ་ཀཱ་ལ་ཡ།
མ་ཧཱ་ཀཱ་ལཱི་དེ་བ་རེ་བཏྱཻ། དཔལ་ལྡན་རྒྱལ་བའི་ཡེ་ཤེས་དྲག་པོའི་སྐུར། ། ཉེ་བར་བསྟན་ནས་ཐུབ་པའི་བཀའ་བཞིན་དུ། ། བསྟན་དང་དེ་འཛིན་ལེགས་པར་བསྲུང་མཛད་ཅིང་། ། མ་རུངས་ཚར་གཅོད་ལྕམ་དྲལ་འཁོར་བཅས་རྒྱལ། ། གང་དེ་མཉེས་པར་བྱེད་པའི་དམ་རྫས་ཀྱི། ། མཆོད་པའི་སྤྲིན་ཕྲེང་བཞེད་དགུའི་བ་ལིཾ་ཚོགས། ། སྙུག་ཕྲན་གྲྀ་དྷ་ཀྵིས་རྩེ་བརྒྱན་ཞིང་། ། མགུལ་པར་ནེ་དྲའི་ཅོད་པན་ལེགས་བཅིངས་པས། ། གནམ་ལྕགས་འབར་བའི་མདའ་རྩེ་རྣོ་ལྡན་འདི། །
ཁམས་གསུམ་དབང་བསྒྱུར་ངག་གི་དབང་པོ་མཆོག ། སྐབས་གསུམ་དཔལ་འགྲན་རིན་ཆེན་སྤུངས་པའི་ཁྲིར། ། བརྟན་པར་འཁོད་པ་གང་དེས་རྩེ་གཅིག་ཡིད། ། དད་པས་ཉེར་བསླང་གུས་པས་འབུལ་ལགས་ན། ། མི་དབང་ཁུ་དབོན་ཡབ་སྲས་བློན་འབངས་བཅས། ། དབུ་འཕངས་མཐོ་ཞིང་སྐུ་ཚེ་མཐར་ཕྱིན་ཏེ། ། ཆབ་སྲིད་དར་རྒྱས་ཕས་རྒོལ་ཟིལ་མནན་ནས། ། རང་སྡེ་ཕྱོགས་ཀུན་རྣམ་པར་རྒྱས་པར་མཛོད།། ༈ །ཡང་མགོན་ཆེན་ལ། ན་མཿཤྲཱི་བཛྲ་པཉྩ་ར་ནཱ་ཐཱ་ཡ གང་སྐུ་དབང་སྔོན་ལྷུན་པོ་བརྗིད་པའི་སྐུ། །
གང་གསུང་དབྱར་སྐྱེས་སྒྲ་བརྒྱའི་ཟབ་མོའི་གསུང་། ། གང་ཐུགས་ཟག་མེད་མཆོག་གི་བདེ་སྟོང་ཐུགས། ། གང་དུའང་ཐོགས་མེད་དྲག་པོའི་ཕྲིན་ལས་ཅན། ། བསྟན་བསྲུང་ལྕམ་དྲལ་འཁོར་དང་བཅས་རྣམས་ལ། ། བཞེད་དགུའི་མཆོད་གཏོར་སྤྱན་གཟིགས་འདི་འབུལ་གྱི། ། ས་སྐྱོང་རྒྱལ་པོ་ངག་དབང་རྣམ་རྒྱལ་མཆོག ། སྐུ་ཚེ་བསྐལ་པར་བརྟན་ཅིང་ཆབ་སྲིད་ཀྱང་། ། ཕྱོགས་མཐར་རྒྱས་ནས་མི་ཉམས་འཕེལ་བ་དང་། ། རྒྱལ་བའི་བསྟན་དང་དེ་འཛིན་དམ་པ་རྣམས། ། ཡུན་རིང་ཞབས་བརྟན་རྟག་ཏུ་བཀྲ་ཤིས་པའི། །
ཕྲིན་ལས་འབད་མེར་མྱུར་དུ་འགྲུབ་པར་མཛོད།། ༈ །པུ་ཏྲ་ལྕམ་དྲལ་ལ། ནཱ་མཿཤྲཱི་ཀརྨ་ནཱ་ཐ་ཡ། དཔལ་ལྡན་གུར་གྱི་མགོན་པོ་ཡི། ། ཕྲིན་ལས་མྱུར་བསྒྲུབ་ལས་མགོན་མཆོག ། དམ་ཅན་པུ་ཏྲ་ལྕམ་སྲིང་དང་། ། བརྒྱ་བཞིའི་དམག་ཚོགས་སྡེ་བརྒྱད་བཅས། ། དམ་རྫས་སྤྱན་གཟིགས་མཆོད་གཏོར་དང་། ། ཐུགས་ཟུང་འདུན་པའི་རྫས་འདི་དག ། ལེགས་པར་འབུལ་གྱི་དགེས་པར་མཛོད། །
ས་སྤྱོད་ངག་དབང་འཁོར་བཅས་རྣམས། ། སྐུ་ཡི་འཚོ་བ་ཡུན་རིང་བརྟན། ། ལོ་ཟླའི་སྐེག་སོགས་མི་མཐུན་ཕྱོགས། ། མཐའ་དག་ཉེ་བར་ཞི་བ་དང་། ། ཐུགས་དགོངས་མ་ལུས་འགྲུབ་པར་མཛོད།། ༈ །ཡང་མགོན་ཆེན་ལ། ཤྲཱི་མ་ཧཱ་ཀཱ་ལནྣཱ་མཱ་མྱ་ཧཾ། རྒྱལ་བའི་ཕྲིན་ལས་བསྟན་པ་སྐྱོང་མཛད་དྲག་པོའི་སྐུར་སྟོན་དཔལ་འབར་གུར་གྱི་མགོན་པོའི་དྲུང་། ། རྒྱལ་བའི་བསྟན་དང་དེ་འཛིན་ལེགས་པར་བསྲུང་བའི་ཐུགས་དམ་བསྐུལ་ཕྱིར་དམ་རྫས་མཆོད་གཏོར་རྒྱ་ཆེན་དང་། ། རྒྱལ་བའི་རྟག་ལྡན་སྙུག་བཟང་རྒོད་ཀྱིས་སྒྲོས་བརྒྱན་རབ་མཛེས་དར་དམར་ཅོད་པན་ཕུར་ལྡིང་འགྱིང་བག་གཡོ་བ་ཅན། །
རྒྱལ་བའི་ཡ་ལད་གུས་པས་འབུལ་ལོ་ས་སྤྱོད་ངག་གི་དབང་པོ་སྐུ་ཚེ་བརྟན་ཞིང་དབུ་འཕང་ཆབ་སྲིད་མཐོ་བར་མཛོད།། ༈ །པུ་ཏྲ་ལ། ན་མ་ཤྲཱི་ཀརྨ་ནཱ་ཐ་ཡཀྵ་པུ་ཏྲ་ཡ། རྡོ་རྗེ་གུར་གྱི་མགོན་པོ་ལྕམ་དྲལ་གྱིས། ། བཀའ་ཉན་ལས་མཁན་མོན་བུ་པུ་ཏྲ་ལ། ། དམ་ཚིག་རྫས་ཀྱི་མཆོད་གཏོར་རྒྱ་ཆེན་དང་། ། སྤྱན་གཟིགས་མདའ་དར་ལ་སོགས་ལེགས་འབུལ་གྱི། ། ནུས་ལྡན་ངག་གི་དབང་པོ་ཁུ་དབོན་དང་། ། བློན་འབངས་འཁོར་བཅས་ལེགས་པར་བསྲུང་ཞིང་སྐྱོབས། ། སྐུ་ཚེ་རབ་བརྟན་དཔལ་འབྱོར་ལོངས་སྤྱོད་རྒྱས། །
ཆབ་སྲིད་ཀུན་ཏུ་མི་ཉམས་འཕེལ་བར་མཛོད། ། ས་མ་ཡ་རཀྵུན་ཏུ།། ༈ །པུ་ཏྲ་ལ། ཤྲཱི་ཀརྨ་ནཱ་ཐ་པུ་ཏྲ་ས་དཱ་བི་ཛ་ཡནྟུ། རྡོ་རྗེ་ནག་པོའི་བཀའ་སྟོད་མཆོག ། ལས་ཀྱི་མགོན་པོ་ཆར་སྤྲིན་མདོག ། རལ་གྲི་ཐོད་ཁྲག་ལེགས་བསྣམས་པའི། ། ཁམས་གསུམ་སྲོག་བདག་ཆེན་པོ་རྒྱལ། ། དམ་རྫས་མཆོད་གཏོར་སྤྱན་གཟིགས་དང་། ། རྒོད་སྒྲོས་བརྒྱན་པའི་མདའ་དར་འདི། །
དཔལ་ལྡན་རིན་ཆེན་སྤུངས་པ་ནས། ། ནུས་ལྡན་ངག་གི་དབང་པོས་ཕུལ། ། ས་བདག་སྐུ་ཚེ་བརྟན་པ་དང་། ། མངའ་འབངས་དབྱར་མཚོ་ལྟར་རྒྱས་ཤིང་། ། གནོད་བྱེད་དགྲ་བགེགས་དཔུང་བཅོམ་ནས། ། རང་སྲིད་རྣམ་པར་རྒྱས་པར་མཛོད།། ༈ །སྡེ་པ་ཟིལ་གནོན་པའི་མདའ་དར་ལ་ཁ་ཡིག་གནང་པ། ན་མཿཤྲཱི་མ་ཧཱ་ཀཱ་ལ་ཡ། རྡོ་རྗེ་གུར་གྱིས་མགོན་པོ་ལ། ། མཛེས་པའི་གཅོད་པན་འདི་ཕུལ་བས། །
མི་དབང་ཟིལ་གནོན་རྡོ་རྗེ་ཡི། ། སྐུ་ཚེ་བརྟན་ཞིང་རྒྱས་གྱུར་ཅིག། ༈ །པུ་ཏྲ་ལ། ལས་མགོན་མ་ཧཱ་པུ་ཏྲ་ལ། ། དར་དཀར་ཅོད་པན་ལེགས་འབུལ་གྱི། ། ས་སྐྱོང་ཟིལ་གནོན་རྡོ་རྗེ་ལ། ། བསྲུང་ཞིང་སྐྱོབ་པའི་ཕྲིན་ལས་མཛོད།། ༈ །ཆོས་རྗེ་དཀོན་མཆོག་ཚུལ་ཁྲིམས་པའི་གདུང་རྟེན་དངུལ་གྱི་མཆོད་རྟེན་ལ་བསྔགས་པ་བཀྲ་ཤིས་ཀྱི་མགྲིན་དབྱངས་ཞེས་བྱ་བ་རྒྱལ་རྩེའི་ནས་ཞུས་པ་ལགས། སྭསྟི་པྲཱ་ཛ་བྷྱཿ དགེ་ལེགས་བྱེ་བའི་མརྒད་ཕུང་པོ་འཁྱིལ་ཞིང་སྦུ་བའི་ཕྲེང་བ་རྣམ་པར་དཀར་བའི་བསོད་ནམས་ལག་བགྲོའི་དབང་པོ་རྣམས་ཀྱི་བསྟི་གནས་དཔལ་གྱི་འོད་ཟེར་རབ་ཏུ་འབར་བའི་དཀོན་མཆོག་ནོར་བུ་དབང་གི་རྒྱལ་པོ་གཙུག་ཏོར་སྟེགས་ལ་ཉེ་བར་བཀོད་ནས་དད་པའི་རྒྱལ་མཚན་རྩེ་མོར་རབ་བརྟན་ཀུན་ཏུ་བཅིངས་ཤིང་ཁྲིམས་གཉིས་གསེར་གྱི་ཁྲི་ལ་མཐོན་པོར་འཇོག་ཏེ་བསླུ་མེད་བདེན་པའི་སྐྱབས་ཀྱི་དྲིན་ལས་ཆོས་དང་སྲིད་པའི་དཔལ་འབྱོར་བཟང་པོ་ལྷན་ཅིག་འཛོམས་པའི་ཆོས་ཀྱི་རྒྱལ་པོ་ཆེན་པོ་གང་གིས་རིན་ཆེན་དངུལ་གྱི་རྒྱུ་ཚོགས་ཤས་ཆེ་གསེར་དང་ཏམྤའི་ཕུང་པོ་ལ། །
དགེ་བར་བསྐྲུན་པའི་ལྷུན་པོའི་དཔལ་ལ་འགྲན་བཟོད་དྲི་མེད་རིན་ཆེན་དུ་མའི་རྡུལ་བརྩེགས་རྨད་བྱུང་ལྷ་ཡི་གཞལ་མེད་ཁང་ནི་དཔལ་ལྡན་འཇིག་རྟེན་ཆེ་དགུ་རྣམས་ཀྱི་མཆོད་འོས་བྱང་ཆུབ་ཆེན་པོའི་རྟེན་མཆོག་དེ་ནི་དགེ་བ་བཅུ་ཡིས་ཁྲི་འཕང་སྟེང་དུ་བསྡུ་བ་རྣམ་བཞིའི་བང་རིམ་ཀུན་ནས་མཛེས་ཤིང་ཐུགས་རྗེ་ཆེན་པོ་ཟླ་བ་ཡོངས་སུ་གང་བའི་གདན་ལ་རབ་དཀར་ཀུནྡའི་ཕུང་པོ་འགྱུར་མེད་ཆོས་ཀྱིས་ལྷུན་གྱི་གྲུབ་པའི་བུམ་པར་རྣམ་ཐར་བཞི་ཡི་རང་བཞིན་འཇིགས་མེད་གདོང་ལྔའི་ཁྲི་ལ་ཟག་མེད་བདེ་ཆེན་ཡན་ལག་བདུན་ལྡན་ཀུན་ཏུ་བཟང་པོ་རཏྣ་ཤཱི་ལའི་སྐུ་གདུང་མཆོག ། དགེ་ལེགས་སྤེལ་ཞིང་བརྟན་པར་བཞུགས་པའི་བྱིན་རླབས་གཟི་བྱིན་ཆེས་ཆེས་འོད་འབར་གཞན་ཡང་མཐའ་ཡས་རྒྱལ་དང་རྒྱལ་བའི་མྱུ་གུ་ཀུན་གྱི་ཤ་རི་རམ་དང་ཀེ་ཤ་ལ་སོགས་དུ་མས་ཀུན་ཏུ་གང་བའི་རྩེ་མོར་སོ་སོ་ཡང་དག་རིག་པའི་ངོས་བཞི་དང་ལྡན་བྲེ་ཕུལ་སྟེང་ན་མཆོག་སྒྲོགས་ཞི་བའི་ལམ་གྱི་པདྨས་བཏེགས་པའི་རབ་དགའ་ལ་སོགས་བཅུ་གསུམ་པ་ཡི་ཆོས་ཀྱི་འཁོར་ལོ་གཞན་ཕན་ནོར་བུ་ཀུན་ནས་འབར་བའི་ཏོག་ཅན་ཆར་ཁེབས་རྣམ་མང་ཐབས་ཚུལ་རིན་ཆེན་ཕྲེང་བའི་དོ་ཤལ་དྲིལ་བུ་སིལ་སིལ་སྒྲ་སྒྲོག་མ་རིག་གཉིད་ལས་རྣམ་སད་ངོ་མཚར་འདི་ཉིད་ནི། ། དགེ་བའི་བསམ་པ་བརྟན་པོར་འཆང་བའི་ལྷ་ཡི་རིག་བྱེད་ནམ་མཁའ་འཇོམས་ཞེས་བྱ་བས་ལག་པའི་འདུ་བྱེད་ཉེ་བར་བསྒྲུབས་ཏེ་གཞན་ཡང་དཔག་མེད་དགེ་བའི་ལས་ལ་གཅིག་ཏུ་བརྩོན་པའི་ཡོ་བྱད་སྦྱོར་དང་ཚིག་གི་ཕན་འདོགས་བྱེད་པོ་མཐའ་དག་གཙོ་བྱས་ཀུན་གསལ་མཐའ་དང་མཉམ་པའི་སྐྱེད་དགུ་འདི་རྣམས་འཇིགས་རུང་འཁོར་བའི་སྡུག་བསྔལ་ཉོན་མོངས་དྲུང་ནས་བཅོམ་ཞིང་རྣམ་དཀར་བསོད་ནམས་ཡེ་ཤེས་ཚོགས་གཉིས་མྱུར་དུ་རྫོགས་ཏེ་རྣམ་ཀུན་མཆོག་ལྡན་དེ་ཉིད་མངོན་དུ་གྱུར་པའི་ཀུན་ཏུ་བཟང་པོ་ཉིད་གྱུར་དེ་ལྟའི་སྡེབས་སྦྱོར་བཀྲ་ཤིས་དབྱངས་འདི་དཔལ་ལ་ས་སྐྱ་ལོ་ཙས་སྦྱར་བའོ།། ༈ །དུ་འཁོར་བསྟོད་པ།། རྒྱ་གར་སྐད་དུ། ཤྲཱི་ཀཱ་ལ་ཙཀྲ་སྱ་སྟོ་ཏྲཾ་ན་མཿ བོད་སྐད་དུ། དཔལ་དུས་ཀྱི་འཁོར་ལོའི་བསྟོད་པ་ཞེས་བྱ་བ། དཔལ་དང་པོའི་སངས་རྒྱས་ལ་ཕྱག་འཚལ་ལོ། ། དཔལ་ལྡན་ཆོས་སྐུའི་ལྷ་ལམ་རབ་ཡངས་པར། །
ཟུང་འཇུག་ལོངས་སྤྱོད་རྫོགས་སྐུ་རྟ་ལྗང་ཅན། ། སྤྲུལ་པའི་སྣང་བརྙན་ཚ་ཟེར་བརྒྱ་འགྱེད་ལ། ། རྟག་ཏུ་འགྲུས་པ་གདོད་མའི་མགོན་དེ་རྒྱལ། ། བདུད་རྩིའི་འོད་ཅན་སྐུ་ནི་ཆུ་གཏེར་ཞལ། ། ཡོན་ཏན་མགུལ་པར་ཟླ་བས་ལྷག་པ་ཡི། ། འབྱུང་བའི་ཕྲག་ལྡན་སྤུངས་པ་པདྨའི་གཉེན། ། ཞབས་ཟུང་རྒྱལ་བའི་ཕྱག་གི་དགེ་ལེགས་མཛོད། ། དངོས་འཛིན་རྣམ་རྟོག་ཆུ་སྲིན་རྒྱལ་མཚན་ཅན། ། མཚན་མར་ཞེན་པའི་མགྲིན་སྔོན་དགའ་མར་བཅས། ། ཆགས་སྡང་དུས་ཀྱི་མེ་དང་སྒྲ་གཅན་ཏེ། །
ཐབས་ཤེས་རོལ་པའི་གར་མཛད་གཙུག་ན་དགེ། ། ཐ་མལ་རྣམ་རྟོག་སྦྱོང་བྱེད་ལྷ་ཡི་སྐུ། ། གཟུང་འཛིན་རོ་རྐྱང་རླུང་དང་བྱང་ཆུབ་སེམས། ། ཉི་ཟླའི་འགྲོ་རྣམས་དྷཱུ་ཏིར་འཇུག་པའི་ལམ། ། ཡན་ལག་དྲུག་ལྡན་ཉམས་སུ་ལེན་བྱེད་ཅིང་། ། ཉམས་མྱོང་མཐར་ཕྱིན་དམ་ཚིག་སྡོམ་པར་གནས། ། ཡུན་རིང་འཚོ་དང་འབྱོར་པའི་དཔལ་གྱི་ཕྱུག ། བསྒྲུབ་ལ་བརྩོན་ཞིང་ཕྱོགས་ལས་རྣམ་རྒྱལ་གྱི། ། སྤྱོད་པའི་མཚམས་སྦྱར་སྐུ་ལྔའི་བདག་ཉིད་ཤོག ། ཅེས་པ་འདི་དཔལ་ས་སྐྱ་ལོ་ཙཱ་བ་འཇམ་དབྱངས་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས་མྱུར་བར་བྲིས་པའོ།།
༈ །གུར་མགོན་བསྟོད་པ།། ཧཱུྃཿ འཇིགས་པའི་ཉམས་ལྡན་དབང་སྔོན་ལྷུན་པོའི་སྐུ། ། མཚམས་སྤྲིན་རལ་པ་ཉི་ཟླའི་སྡང་མིག་ཅན། ། མཆེ་བའི་མྱུ་གུས་སྲིད་གསུམ་ཟ་བར་བྱེད། ། རྡོ་རྗེའི་བསྲུང་མ་ཁྱོད་ལ་ཕྱག་འཚལ་ལོ། ། འདི་ཡང་ས་སྐྱ་ལོ་ཙཱ་བས་མཛད།། ༈ །དམར་པོ་སྐོར་གསུམ་བསྟོད་པ།། འགྲོ་ཀུན་དབང་སྡུད་རིག་བྱེད་ལྷ་མོ་དང་། ། ཁམས་གསུམ་འགུགས་མཛད་ཊ་ཀི་རཱ་ཛ་དང་། །
དཔལ་འབྱོར་མཆོག་སྩོལ་ག་ཎ་པ་ཏི་ཡིས། ། དགོས་འདོད་ཆར་འབེབས་གསུམ་ལ་ཕྱག་འཚལ་ལོ། ། འདི་ཡང་ས་སྐྱ་ལོ་ཙཱ་བས་མཛད།། ༈ །མངའ་རིས་རྒྱལ་པོ་ལ་གནང་བའི་བསྟོད་པ། ། རྒྱ་གར་སྐད་དུ། ཤྲཱི་དྷ་རྨྨ་རཱ་ཛ་ཨ་བ་ནཱ་ནནྡ་བི་ཛ་ཡ་སྱ་པྲ་ཎ་བ་མཱ་མྲྀ་ཏ་སུརྞཎ་མ་ཧཱ་དུནྡུ་བྷི་ནཱ་མ། བོད་སྐད་དུ། དཔལ་ཆོས་ཀྱི་རྒྱལ་པོ་ཁྲི་ལྡེ་ཀུན་དགའ་རྣམ་རྒྱལ་ལ་རབ་ཏུ་བསྔགས་པའི་འཆི་མེད་གསེར་གྱི་རྔ་ཆེན་ཞེས་བྱ་བ། རྗེ་བཙུན་སྨྲ་བའི་དབང་ཕྱུག་ལ་ཕྱག་འཚལ་ལོ། ། མཐའ་ཡས་བསོད་ནམས་གསེར་གྱི་ཁྲིར་འཁོད་ནས། །
རང་སྲིད་ཀུན་ལ་དགའ་བའི་ཟློས་གར་མཁན། ། གཞན་སྡེ་མི་མཐུན་གཡུལ་ལས་རྣམ་རྒྱལ་བ། ། ཁྲི་ལྡེའི་གདུང་འཛིན་ཆོས་རྒྱལ་རྟག་ཏུ་དགེ། ། ཉི་མའི་གཉེན་གྱི་རྒྱལ་རིགས་ཐིག་ལེ་ལས། ། ཉེ་བར་འཁྲུངས་པའི་གཞོན་ནུའི་རོལ་རྩེད་ཀྱི། ། ནམ་ཡང་སྐྱེ་དགུའི་ཡིད་ཀྱི་ཉེར་འཚོ་ཡང་། ། ཆོས་ཀྱི་རྒྱལ་པོ་རབ་ཏུ་བསྔགས་པར་འོས། ། ལེགས་བྱས་དབང་སྔོན་འཁྱིལ་པའི་ཆུ་གཏེར་དབུས། ། དལ་འབྱོར་ལུས་བཟང་འདམ་སྐྱེས་སྡོང་བུ་ནི། ། ཆོས་སྲིད་དཔལ་འབྱོར་མརྒད་ཡལ་འདབ་ཅན། །
ཕན་བདེའི་འབྲས་བུས་བརྒྱན་པ་དེ་ལ་འདུད། ། ཆབ་སྲིད་གསེར་རིས་བསྐོར་བའི་རོལ་མཚོ་འཕྲེང་། ། སྦྱིན་དང་སྙན་སྨྲའི་རྦ་རླབས་ཆེར་གཡོ་ཞིང་། ། དོན་སྤྱོད་རིན་ཆེན་སྣ་བཞིའི་ལྷུན་པོའི་ངོས། ། དོན་མཐུན་ཉི་ཟླའི་འགྲོས་ལྡན་གང་དེ་རྒྱལ། ། ཉེ་རིང་མེད་པ་བྱམས་པའི་ཕྱག་གི་འཛིན། ། ཀུན་ལ་སྙོམས་པ་ཐུགས་རྗེའི་སྤྱན་རས་གསལ། ། མི་དགེ་ཀུན་སྡོམ་ཚུལ་ཁྲིམས་ཞགས་པ་ཡིས། ། འཁོར་བའི་འདམ་ལས་སྒྲོལ་མཛད་དེ་ལ་འདུད། ། འདི་ལྟར་བདེ་ལེགས་འབྱུང་གནས་དམ་པ་ཁྱེད། །
ནམ་ཡང་སྲིད་མཐའི་བར་དུ་ཞབས་བརྟན་ཅིང་། ། རྒྱལ་བའི་བསྟན་པ་ཕྱོགས་དུས་ཐམས་ཅད་དུ། ། དར་ཞིང་རྒྱས་པའི་དཔལ་མགོན་མཛད་དུ་གསོལ། ། རྣམ་དཀར་ཕྲིན་ལས་རབ་ཏུ་རྒྱས་གྱུར་ཏེ། ། འཇིག་རྟེན་འཁྲུག་ལོང་ཉེ་བར་ཞི་བ་དང་། ། དཔག་མེད་འགྲོ་བ་སྡུག་བསྔལ་རྒྱ་མཚོ་ལས། ། རྣམ་པར་འདྲེན་པའི་ཀུན་མཁྱེན་ཉིད་གྱུར་ཅིག ། ཅེས་པ་འདི་ནི་རིགས་རུས་ཆོ་འབྲང་དུ་མས་མཐོ་བ་དཔལ་ལྷ་བཙན་པོའི་རྒྱལ་བརྒྱུད་ཁྲི་ཀུན་དགའ་རྣམ་རྒྱལ་ལྡེ་ཞེས་གྲགས་པ་ལ་བསྟོད་པ་ཞིག་དགོས་ཅེས་རབ་འབྱམས་པ་བློ་གྲོས་རབ་གསལ་གྱི་བསྐུལ་བ་ལ་བརྟེན་ནས་དཔལ་ས་སྐྱ་ལོ་ཙཱ་བ་འཇམ་དབྱངས་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས་དཔལ་ཨེ་ཝཾ་ཆོས་ལྡན་དུ་བྲིས་པའོ།། ༈ །བྱང་པ་བདག་ཆེན་ཀུན་དགའ་བཀྲ་ཤིས་པ་ལ་བསྟོད་པ། ། ཤྲཱི་སྭསྟི།
མཉྫུ་བཛྲཱ་ཡ་ན་མཱ་མི། ཀུན་དགའི་ལེགས་བཤད་བདུད་རྩིའི་འོད་གཟུགས་ནི། ། བཀྲ་ཤིས་དགེ་མཚན་དུ་མའི་བསིལ་ཟེར་ཅན། ། ས་གསུམ་མགྲིན་སྔོན་རལ་པའི་རྒྱལ་མཚན་རྩེར། ། དཔལ་འབྱོར་བཟང་པོ་རྟག་ཏུ་སྩོལ་ལ་འདུད། ། ནམ་ཡང་ཀུན་དགའི་འཆི་མེད་ལམ་ཡངས་པར། ། ཕན་བདེ་བཀྲ་ཤིས་འོད་ཟེར་འབུམ་ཕྲག་གིས། ། མུན་ཅན་གཡུལ་ལས་རྒྱལ་བའི་མཚན་མ་ཅན། ། དཔལ་ལྡན་རྟ་བདུན་བཟང་པོ་གང་དེར་འདུད། ། གངས་ཅན་སྐྱེ་དགུ་ཀུན་དགའི་པད་ཚལ་མཆོག །
བཀྲ་ཤིས་ལོ་འདབ་བྱེ་བ་རབ་རྒྱས་ཤིང་། ། རྒྱལ་བའི་མཚན་བཟང་ཆུ་བ་ཆེས་བརྟན་པའི། ། དཔལ་གྱི་ཟེའུ་འབྲུ་འདམ་སྐྱེས་དབང་པོར་འདུད། ། བསོད་ནམས་རིན་ཆེན་ལྷུན་པོའི་བདག་གི་ངོས། ། རིམ་གཉིས་ཉི་ཟླའི་དཀྱིལ་འཁོར་རབ་གསལ་ཞིང་། ། ཕྲིན་ལས་གཟི་འོད་ཕྱོགས་བཅུར་རྒྱས་མཛད་པའི། ། དཔལ་ལྡན་བརྟན་གཡོ་བདག་པོ་དེ་ལ་འདུད། ། སྒོ་གསུམ་གྱིས་འདུད་དངོས་འབྱོར་མཆོད་སྤྲིན་འབུལ། ། དུས་གསུམ་སྡིག་པ་བཤགས་ཤིང་དགེ་བའི་ལས། ། རིགས་གསུམ་གྱིས་བསྐྲུན་རྗེས་སུ་ཡི་རངས་བགྱི། །
ཐེག་གསུམ་ཆོས་ཀྱི་འཁོར་ལོ་བསྐོར་བར་བསྐུལ། ། གངས་ཅན་བསྟན་པའི་བདག་པོ་ས་སྐྱ་པའི། ། ལུང་རིག་གསེར་གྱི་ཁྲི་ལ་རབ་འཛེགས་ཏེ། ། སྐལ་ལྡན་གདུལ་བྱའི་བློན་འབངས་ལེགས་སྐྱོང་ཞིང་། ། རྡོ་རྗེའི་ཞབས་རྡུལ་བརྟན་པར་བཞུགས་སུ་གསོལ། ། དེ་ལྟར་བསྟོད་ཅིང་གསོལ་བ་བཏབ་པ་ཡི། ། དགེ་བ་ཀུནྡའི་ཕུང་པོ་གང་ཐོབ་དེས། ། ཤཱཀྱའི་བསྟན་པ་ཡུན་དུ་རྒྱས་པ་དང་། ། འགྲོ་ཀུན་རྡོ་རྗེ་འཛིན་པའི་ས་ཐོབ་ཤོག ། ཅེས་འདི་ཡོན་ཏན་རིན་ཆེན་གྱིས། །
ཉེ་བར་བསྐུལ་ནས་ས་སྐྱ་པ། ། སྐད་གཉིས་སྨྲ་བ་ཨཱ་ནནྡས། ། བཀྲ་ཤིས་བདེ་རྒྱས་གླིང་དུ་བྲིས།། ༈ །གུ་གེ་བ་ནམ་མཁའ་བརྟན་པ་ལ་བསྟོད་པ་གནང་བ། ། རྒྱ་གར་སྐད་དུ། ཀུ་རུ་ཨཱ་ཀ་ཤ་ཌྀ་དྷོ་སྱ་སྟོ་ཏྲཾ་ནཱ་མ། བོད་སྐད་དུ། བླ་མ་ནམ་མཁའ་བརྟན་པ་ལ་བསྟོད་པ་ཞེས་བྱ་བ། དཔལ་བདེ་བའི་མཆོག་ལ་ཕྱག་འཚལ་ལོ། ། རྒྱལ་བའི་རིང་ལུགས་མཐའ་དག་ལེགས་སྦྱངས་ནས། །
ནམ་མཁའི་མཐའ་ལྟར་ཡངས་པའི་མཁྱེན་རབ་དང་། ། རབ་ཏུ་བརྟན་པའི་བྱང་ཆུབ་ཐུགས་ལྡན་པའི། ། འཇམ་དབྱངས་ཆོས་ཀྱི་རྒྱལ་པོའི་ཞབས་ལ་འདུད། ། གདུང་བའི་ཤུགས་ཀྱིས་གུས་པས་གསོལ་བ་འདེབས། ། བདག་སོགས་སྐལ་བར་ལྡན་པའི་གདུལ་བྱ་རྣམས། ། ཐུགས་རྗེའི་སྤྱན་གྱིས་ཉེ་བར་འཚོ་མཛད་ཅིང་། ། བྱིན་རླབས་སྙིང་གི་དཀྱིལ་དུ་འཇུག་པར་ཤོག ། མང་ཐོས་དམར་སེར་རལ་པའི་ཁུར་གྱིས་བརྗིད། ། རྣམ་དཔྱོད་ལང་ཚོ་གསར་པའི་ལུས་རྒྱས་ཤིང་། ། ཐུབ་པའི་གསུང་རབ་མཆོག་གི་ཁ་བའི་རིར། །
ལེགས་གནས་བློ་གསལ་རི་དྭགས་སྐྱོང་ལ་འདུད། ། རྣམ་པ་ཀུན་དུ་ལོག་སྨྲའི་ཝ་སྐྱེས་ཚོགས། ། མཐར་བྱེད་དངོས་སྟོབས་རིགས་པའི་གད་རྒྱངས་ཀྱིས། ། བདག་ཏུ་ལྟ་བའི་རི་བོ་རབ་བརྙིལ་ཏེ། ། ཆོས་ཀུན་དེ་བཞིན་ཉིད་དུ་རྟོགས་པར་ཤོག ། ལེགས་བྲིས་སྣ་ཚོགས་རིན་ཆེན་ལྷུན་པོའི་སྟེང་། ། དབྱིབས་མཛེས་ལྟ་ན་སྡུག་པའི་ཆོས་ཀྱི་ཁྲིར། ། རྣམ་མང་ལེགས་བཤད་སྒྲ་དབྱངས་སྒྲོག་མཁས་པ། ། ལེགས་བྲིས་གཞོན་ནུའི་དབང་པོ་དེ་ལ་འདུད། ། ནམ་ཡང་བརྩོན་འགྲུས་མཆོག་གི་གོ་ཆ་དང་། །
བྱང་ཆུབ་སེམས་ཀྱི་གཡུལ་ངོ་རབ་བཤམས་པས། ། ཉོན་མོངས་སྦྱིན་མའི་བུ་ལས་རྣམ་རྒྱལ་བའི། ། ཆོས་སྐུའི་ཁང་བཟང་མཆོག་ལ་མངའ་བསྒྱུར་ཤོག ། སྐྱེ་བ་འདི་དང་གཞན་ཡང་ཚེ་རབས་ཏུ། ། ཚུལ་ཁྲིམས་ཐོས་པའི་ནོར་གྱིས་རྒྱུད་ཕྱུག་ཅིང་། ། ཡང་དག་དགེ་བའི་བཤེས་ཀྱི་རྗེས་བཟུང་ནས། ། སྲིད་ཞིའི་བདེ་དགེ་རྒྱ་མཚོ་འབྱུང་གྱུར་ཅིག ། ཅེས་པ་ཆོས་ཀྱི་རྗེ་ནམ་མཁའ་བརྟན་པ་ལ་བསྟོད་པའི་རབ་ཏུ་བྱེད་པ་འདི་ཡང་། དེ་ཉིད་ཀྱི་སློབ་མ་ཆོས་ཀྱི་རྗེས་སུ་འབྲངས་པ་སངས་རྒྱས་ཤེས་རབ་ཀྱི་བསྐུལ་བའི་ངོར་ཤཱཀྱའི་དགེ་སློང་ལོ་ཙཱ་བ་ཨཱ་ནནྡ་དཔལ་ས་སྐྱར་བྲིས་པའོ།། ༈ །དཔལ་འཁོར་བདེ་ཆེན་གྱི་མཁན་པོ་དཀོན་མཆོག་ཚུལ་ཁྲིམས་ལ་གནང་བའི་བསྟོད་པ།།
རྒྱ་གར་སྐད་དུ། གུ་རུ་རཏྣ་ཤཱི་ལ་སྱ་སྟོ་ཏྲཾ་ན་མ། བོད་སྐད་དུ། བླ་མ་དཀོན་མཆོག་ཚུལ་ཁྲིམས་ལ་བསྟོད་པ་ཞེས་བྱ་བ། དཔལ་རྡོ་རྗེ་སེམས་དཔའ་ལ་ཕྱག་འཚལ་ལོ། ། དཀོན་མཆོག་ལྷག་པར་དགེས་པའི་ཚུལ་ཁྲིམས་ཅན། ། གཅིག་ཏུ་ཕན་པར་དགོངས་པའི་ཐུགས་མངའ་བ། ། ཟུང་འཇུག་རྡོ་རྗེའི་རྣལ་འབྱོར་མཆོག་བརྙེས་པ། ། སྐལ་བཟང་སྐྱེ་དགུའི་མགོན་ཁྱོད་ལ་ཕྱག་འཚལ། ། མང་དུ་གསན་པའི་ཆུ་གཏེར་སྐ་རགས་ཅན། །
རྨང་བྱུང་བསམ་པའི་རིན་ཆེན་རྡུལ་རྩེགས་ཤིང་། ། མཐའ་བྲལ་བསྒོམ་པའི་བང་རིམ་བཀོད་མཛེས་པ། ། གསུང་རབ་ཀུན་གྱི་ལྷུན་པོ་ལ༞ རིག་གནས་གསལ་བར་མཁྱེན་པའི་འོད་སྟོང་ཅན། ། ལྷག་པར་གཞན་ལ་བརྩེ་བའི་ཀུ་མུད་གཉེན། ། ནམ་ཡང་གཞལ་མེད་ནུས་མཐུའི་རྒྱུ་སྐར་ཕྲེང་། ། ཉེར་མཛེས་འཆི་མེད་ལམ་ཁྱོད༞ ཡིད་འོང་འཆད་པའི་ངག་གི་ཆུ་སྐྱེས་དང་། ། སྡེབས་ལེགས་རྣར་སྙན་རྩོམ་པའི་ཀུ་མུཏྟ། ། གཞན་གཞུང་ཚར་གཅོད་རིགས་པའི་རྒྱ་མཚོ་སྐྱེས། ། ལེགས་བཤད་སྐྱེད་མོས་ཚལ་ཁྱོད༞ སྒྲ་ཚད་ལ་སོགས་ཕྱི་ནང་རིག་པའི་གནས། ། ཇི་བཞིན་མཁྱེན་ནས་གཞན་ལ་འདོམས་མཁས་པ། །
རིམ་གཉིས་གྲུབ་པའི་དབང་ཕྱུག་ཆོས་ཀྱི་རྗེ། ། རྣམ་པ་ཀུན་ཏུ་མཆོད་ཅིང་ཕྱག་འཚལ་ལོ། ། མ་དག་འཁོར་བའི་སྣང་བ་ཇི་སྙེད་པ། ། བྱམས་དང་སྙིང་རྗེས་ཉམས་ཀྱི་སྣང་བར་བསྒྱུར། ། སྐུ་གསུམ་དག་པའི་སྣང་བ་ལེགས་ཐོབ་ནས། ། རྒྱུ་ཡི་ཐེག་པའི་ཉམས་ལེན་མཐར་ཕྱིན་ཤོག ། རང་བཞིན་བརྗོད་པ་ཀུན་བྲལ་རྒྱུ་ཡི་རྒྱུད། ། སྣ་ཚོགས་ཐབས་ཀྱི་གསལ་བྱེད་ལམ་གྱི་རྒྱུད། ། ལྷུན་གྲུབ་བདེ་ཆེན་གྲུབ་པ་འབྲས་བུའི་རྒྱུད། ། མཐར་ཕྱིན་རྡོ་རྗེ་འཛིན་པའི་ས་ཐོབ་ཤོག །
འདི་ཡང་རྣམ་དཔྱོད་གསལ་ལྡན་པ། ། ཤཱཀྱའི་བཙུན་པ་ཨཱ་ནནྡས། ། རིང་ནས་བསྐུལ་བའི་ཞལ་ངོར་བགྱིས། ། དགེ་བས་འགྲོ་ཀུན་ཆོས་སྐུར་ཤོག། ༈ །ལོ་དགོན་པའི་སྤྱན་སྔ་བ་ལ་གནང་བའི་བསྟོད་པ། ། རྒྱ་གར་སྐད་དུ། ཤྲཱི་སམྤཏྶ་ར་ཀཱནྟཱ་ར་ཨ་གྲ་ཏོ་ཝ་གེ་ཤ་དྷརྨ་ཀཱིརྡྷི་ཤྲཱི་བྷ་ཏྲ་སྟོ་ཏྲཾ་ནཱ་མ། བོད་སྐད་དུ། དཔལ་ལོ་དགོན་པའི་སྤྱན་སྔ་ངག་དབང་ཆོས་གྲགས་དཔལ་བཟང་པོ་ལ་བསྟོད་པ་ཞེས་བྱ་བ། ། རྒྱལ་སྲས་འཕགས་པའི་ཚོགས་ལ་ཕྱག་འཚལ་ལོ། །
དཔལ་ལྡན་ངག་གི་དབང་པོས་བྱིན་རླབས་པས། ། རྨད་བྱུང་ལུང་རྟོགས་དམ་ཆོས་སྨྲ་བའི་གཙོ། ། གྲགས་པའི་རྒྱལ་མཚན་སྲིད་ན་མངོན་མཐོ་བ། ། དཔལ་ལྡན་བཟང་པོའི་ཞབས་ལ་གསོལ་བ་འདེབས། ། སྒྲ་ཚད་རིག་གནས་ཀུན་ལ་མཁས་པའི་མཆོག ། ལེགས་གསུང་འདུལ་བའི་ཚུལ་ཁྲིམས་རྣམ་པར་དག ། ངེས་དོན་ཟབ་མོའི་རྣལ་འབྱོར་དང་ལྡན་པ། ། མཁས་བཙུན་གྲུབ་པའི་དབང་པོ་ཁྱོད་ཕྱག་འཚལ། ། རྒྱལ་བའི་མྱུ་གུ་ཚུལ་ཁྲིམས་འབར་ཞེས་པའི། ། སེང་གེའི་ཁྲི་ལ་རྣམ་རྩེན་ཆོས་ཀྱི་རྗེ། །
གངས་ཅན་དཔལ་དུ་ཡུན་རིང་ཞབས་བརྟན་ཅིང་། ། ཕྲིན་ལས་ཉི་འོད་ཀུན་དུ་གསལ་གྱུར་ཅིག ། ཅེས་པ་འདི་དཔལ་ས་སྐྱ་ལོ་ཙཱ་བ་འཇམ་དབྱངས་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས་སྦྱར་བའོ།། ༈ །བློ་གྲོས་རབ་གསལ་ལ་བསྟོད་པ་ཤླཽ་ཀ་གཅིག་པོ་འདི་ཡང་ས་སྐྱ་ལོ་ཙཱ་བས་མཛད། ། པྲ་ཛ་ཡནྟུ། དགེ་ལེགས་ཚོགས་གཉིས་ཀུན་གསལ་རབ་ཡངས་པར། ། བྱམས་པའི་དཀྱིལ་འཁོར་བློ་གྲོས་བསིལ་ཟེར་ཅན། ། རབ་གསལ་གདུལ་བྱ་ཀུནྡའི་གཉེན་གྱུར་པའི། ། སྨྲ་ངན་མུན་སེལ་གཤིན་རྗེ་དེ་ལ་འདུད།། ༈ །མགོན་པོ་དབང་ཕྱུག་པ་ལ་བསྟོད་པ་འདི་ཡང་མཛད། །
སྭསྟི། དཔལ་ལྡན་དམ་པའི་མགོན་གྱིས་རྗེས་བཟུང་ནས། ། སྙན་རྒྱུད་གདམས་པའི་རྒྱ་མཚོ་རྣམ་མང་པོ། ། ཕྲིན་ལས་འོད་ཟེར་ཕྱོགས་ཀུན་གསལ་མཛད་པའི། ། ཆོས་ཀྱི་དབང་ཕྱུག་བླ་མའི་ཞབས་ལ་འདུད།། ༈ །ཐུབ་བསྟན་རྣམ་རྒྱལ་གྱི་གདན་ས་པ་བཀྲ་ཤིས་བརྟན་པ་ལ་བསྟོད་པ།། མཉྫུ་ཤྲཱི་བཱ་དེ་སིདྷ་ཡ་ན་མཿ བཀྲ་ཤིས་དགེ་ལེགས་ཀུན་གྱི་འབྱུང་གནས་མཆོག ། ཐུབ་དབང་བསྟན་པའི་རྒྱལ་མཚན་ཆེར་བཟུང་ནས། ། བརྟན་ཞིང་དུལ་བའི་ཁུར་ལྡན་དགེ་བའི་བཤེས། །
དཔལ་ལྡན་སྨྲ་བའི་དབང་ཕྱུག་དེ་ལ་འདུད། ། རྒྱ་ཆེ་མདོ་དང་བསྟན་བཅོས་མཐའ་དག་ལ། ། འཇིགས་མེད་འཆད་དང་རྩོམ་པའི་ཁྲིར་འཁོད་ནས། ། སྐལ་བཟང་སྐྱེ་དགུའི་དཔལ་གྱུར་ཆོས་ཀྱི་རྗེ། ། བཀྲ་ཤིས་བརྟན་པའི་ཞབས་ལ་གསོལ་བ་འདེབས། ། མང་དུ་ཐོས་པའི་ལུས་སྟོབས་ཆེས་རྒྱས་ཤིང་། ། བསམ་བྱུང་རིགས་པའི་གསེར་གྱིས་རལ་པས་བརྗིད། ། ངེས་དོན་བསྒོམ་པའི་མཆེ་སྡེར་རབ་བགྲད་ནས། ། ལོག་ལྟའི་རི་དྭགས་སྐྲག་མཛད་དེ་ལ་འདུད། ། ལྷག་པའི་ཚུལ་ཁྲིམས་རྩ་བ་རབ་བརྟན་ཅིང་། །
ཟབ་གསལ་ཏིང་འཛིན་ལོ་འདབ་ཆེར་རྒྱས་ནས། ། ཤེས་རབ་མེ་ཏོག་འབྲས་བུས་རྣམ་བཀྲ་བའི། ། བཤེས་གཉེན་དཔག་བསམ་དབང་པོ་དེ་ལ་འདུད། ། ལེགས་བྱས་རིན་ཆེན་ལྷུན་པོའི་བ་གམ་ངོས། ། ཕྲིན་ལས་ཐབས་ཤེས་ཉི་ཟླའི་འགྲོས་ཆེན་གྱིས། ། གདུལ་བྱ་གླིང་བཞིའི་ཁོར་ཡུག་ཀུན་གསལ་བའི། ། བརྟན་གཡོའི་བདག་ཉིད་གང་དེར་གུས་པས་འདུད། ། ཀུན་བཟང་མཆོད་པའི་སྤྲིན་གྱིས་རྟག་ཏུ་མཆོད། ། སྒོ་གསུམ་གུས་པའི་ཡིད་ཀྱི་ཕྱག་འཚལ་ལོ། ། མི་དགེའི་ལས་རྣམས་སོ་སོར་བཤགས་པར་བགྱི། །
རྣམ་དཀར་དགེ་བ་ཀུན་ལ་རྗེས་ཡིད་རངས། ། མདོ་སྔགས་ཆོས་ཀྱི་འཁོར་ལོ་བསྐོར་བ་དང་། ། སེམས་ཅན་དོན་དུ་བརྟན་པར་བཞུགས་སུ་གསོལ། ། དགེ་བས་མར་གྱུར་སྐྱེ་དགུ་མཐའ་དག་ཀྱང་། ། ཀུན་མཁྱེན་ཆོས་ཀྱི་རྒྱལ་པོ་ཉིད་གྱུར་ཅིག ། ཅེས་པ་འདི་ནི་དོན་དུ་གཉེར་བའི་གྲྭ་པ་མང་པོས་ཡང་ཡང་བསྐུལ་ནས་དཔལ་ས་སྐྱ་ལོ་ཙཱ་བ་ཨཱ་ནནྡས་མྱུར་བ་བྲིས་པའོ།། ༈ །ཆོས་རྗེ་དཔལ་ལྡན་རྒྱལ་མཚན་པ་ལ་བསྟོད་པ་གནང་བ། ། ན་མོ་བཱ་དི་སིངྷ་ཡ། དཔལ་ལྡན་མཁྱེན་རབ་ཀུན་གསལ་ཡངས་པའི་ངོས། ། རབ་དཀར་ཐུགས་རྗེ་བདུད་རྩིའི་འོད་ཅན་གྱིས། །
ཕྲིན་ལས་བསིལ་ཟེར་འབུམ་ཕྲག་མངོན་གསལ་བ། ། རྒྱལ་བའི་མཚན་བཟང་ལྡན་པ་གང་དེར་འདུད། ། གཞོན་ནུའི་དུས་ནས་མདོ་སྔགས་གཞུང་ལུགས་ཀུན། ། དགེ་བའི་བཤེས་གཉེན་དག་ལས་ལེགས་ནོས་ཏེ། ། ཐོས་པ་རྒྱ་མཚོའི་ཕ་རོལ་སོན་གྱུར་པའི། ། རབ་འབྱམས་སྨྲ་བའི་དབང་པོ་དེ་ལ་འདུད། ། ཐོས་པའི་དོན་རྣམས་དྲི་མེད་བསམ་པ་ཡིས། ། ལེགས་པར་བསྐྱངས་ཤིང་ངེས་པར་གཟིགས་ནས་ཀྱང་། ། དྲང་ངེས་དོན་ལ་ཡིད་གཉིས་རབ་སྤངས་ཏེ། ། ཟབ་དོན་མཆོག་གིས་གཏེར་ཆེན་དེ་ལ་འདུད། །
ཐུན་མོང་བྱང་ཆུབ་སེམས་གཉིས་ཆེར་བརྟན་ཞིང་། ། ངེས་དོན་ལྷ་དང་ཡེ་ཤེས་འཁོར་ལོ་ཡིས། ། འཁྲུལ་སྣང་གཟུང་འཛིན་མཐའ་དག་ཉེར་འཇོམས་པའི། ། སྒྲུབ་པའི་རྒྱལ་མཚན་འཛིན་པ་དེ་ལ་བདུད། ། དེ་ལྟར་ཕྱག་འཚལ་མཆོད་སྤྲིན་རྒྱས་མཚོས་མཆོད། ། མི་དགེ་བཤགས་ཤིང་དགེ་ལ་རྗེ་ཡི་རངས། ། ཆོས་འཁོར་བསྐོར་ཞིང་མྱ་ངན་མི་འདའ་གསོལ། ། འགྲོ་ཀུན་རྣམ་མཁྱེན་གོ་འཕང་མྱུར་ཐོབ་ཤོག ། ཅེས་འདི་ས་སྐྱ་ལོ་ཙཱ་བ་ཨཱནནྡ་ཡིས་མྱུར་བར་བྲིས། ། མངྒ་ལཾ་སྭསྟི་རྡྷནྟུ།།
༈ །ཐུན་བསྟན་ཡངས་པ་ཅན་གྱི་གདན་ས་པ་ལ་གནང་པའི་བསྟོད་པ། ། རྒྱ་གར་སྐད་དུ། ཀཱིརྟི་སྱ་དྷྭ་ཛ་སྟོ་ཏྲ་ནཱ་མ། བོད་སྐད་དུ། གྲགས་པ་རྒྱལ་མཚན་ལ་བསྟོད་པ། བླ་མ་དང་འཇམ་དབྱངས་མགོན་པོ་ལ་ཕྱག་འཚལ་ལོ། ། མང་ཐོས་ནགས་ཀྱི་དཔག་བསམ་ལྗོན་པའི་དབུས། ། ཚུལ་བཞིན་བསམ་པའི་མཆེ་སྡེར་རབ་རྣོ་བ། ། ངེས་དོན་བསྒོམ་པའི་སྡང་མིག་གད་རྒྱངས་ཅན། ། ལུང་རིགས་སྨྲ་བའི་སེང་གེ་ལ་ཕྱག་འཚལ། །
ལེགས་བཤད་འཆད་པའི་འོད་དཀར་སྟོང་འཕྲོ་ཞིང་། ། དྲི་མེད་རྩོམ་པའི་རི་བོང་ཐིག་ལེ་ཅན། ། ཕྱི་རོལ་སྨྲ་ངན་མུན་པ་ལས་རྒྱས་བའི། ། རིགས་ལྔའི་དབང་ཕྱུག་མཚན་མོའི་མགོན་དེར་འདུད། ། ལྷག་པའི་ཚུལ་ཁྲིམས་ངུར་སྨྲིག་གོས་བཟང་ཅན། ། ཟབ་མོའི་ཏིང་འཛིན་ལང་ཚོ་རྣམ་པར་རྒྱས། ། རྒྱ་ཆེན་དྲང་ངེས་འབྱེད་པའི་ཤེས་རབ་ཅན། ། བློ་གསལ་མཁས་པའི་དཔང་པོ་ཁྱོད་ཕྱག་འཚལ། ། ཀུན་རྫོབ་ལྷ་ཡི་འཁོར་ལོར་རབ་རྟོགས་ཤིང་། ། དོན་དམ་ཟུང་འཇུག་རང་བྱུང་ཡེ་ཤེས་ཀྱིས། །
གཞི་ལམ་འབྲས་བུའི་དེ་ཉིད་ལེགས་མཁྱེན་པའི། ། གྲུབ་པ་མཆོག་གི་སྲོལ་འཛིན་དེ་ལ་འདུད། ཕྱི་ནང་གསང་གསུམ་མཆོད་ཕྲིན་རྒྱ་མཚོས་མཆོད། ། ལུས་ངག་ཡིད་གསུམ་སྡིག་པའི་ལས་རྣམས་བཤགས། ། དུས་གསུམ་དགེ་བ་ཀུན་ལ་རྗེས་ཡི་རངས། ། ཐེག་གསུམ་ཆོས་ཀྱི་འཁོར་ལོ་བསྐོར་དུ་གསོལ། ། རིགས་གསུམ་གདུལ་བྱའི་ཚོགས་ལ་བརྩེར་དགོངས་ནས། ། གྲངས་མེད་གསུམ་དུ་བརྟན་པར་བཞུགས་ནས་ཀྱང་། ། ཤཱཀྱའི་བསྟན་པ་ཕྱོགས་བཅུར་འཕེལ་བ་དང་། ། ཕྲིན་ལས་ཉི་བྱེད་ཀུན་ཏུ་རྒྱས་གྱུར་ཅིག །
ཅེས་དགེ་བའི་བཤེས་གཉེན་གྲགས་པ་རྒྱལ་མཚན་ལ་བསྟོད་པ་བཀྲ་ཤིས་རོལ་མཚོ་ཞེས་བྱ་བ་དཔལ་ས་སྐྱ་ལོ་ཙཱ་བ་མཉྫུ་གྷོ་ཥཱ་ཨ་ནནྡས་བྲིས་པའོ།། ༈ །སྐྱོ་རྩི་མཁན་པོ་རྡོར་འཛིན་ལ་གནང་བའི་བསྟོད་པ།། སྭསྟི། ཕུན་ཚོགས་དགེ་ལེགས་ནམ་མཁའི་ངོས་ཡངས་པར། ། རིམ་གཉིས་རྟ་ལྗང་ནོར་བུའི་འོད་ཟེར་གྱིས། ། མི་མཐུན་བདུད་ལས་རྒྱལ་བའི་མཚན་མ་བརྙེས། ། རྡོ་རྗེ་འཛིན་པའི་མངའ་བདག་གང་དེར་འདུད། ། རྣལ་འབྱོར་ཆེན་པོའི་ཕྲིན་ལས་མཐར་ཕྱིན་ཏེ། ། རྗེས་སུ་རྣལ་འབྱོར་གྲུབ་པའི་རྟོགས་པ་ཤར། ། ཤིན་ཏུ་རྣལ་འབྱོར་ཟབ་མོའི་མཐར་ཐུག་པ། །
རྫོགས་ཆེན་གྲུབ་པའི་དབང་ཕྱུག་དེ་ལ་འདུད། ། ཕྱི་ནང་གསང་བའི་མཆོད་སྤྲིན་རྒྱ་མཚོ་འབུལ། ། ལས་དང་ཉོན་མོངས་སྡིག་པའི་ལས་ཀུན་བཤགས། ། རྣམ་དཀར་དགེ་ལ་རྟག་ཏུ་རྗེས་ཡི་རངས། ། གསང་སྔགས་སྨིན་གྲོལ་འཁོར་ལོ་བསྐོར་དུ་གསོལ། ། འགྲོ་བའི་དོན་དུ་ཡུན་རིང་བརྟན་པར་བཞུགས། ། བདག་གཞན་དུས་གསུམ་དགེ་བའི་ཉི་འོད་ཀྱི། ། གནས་སྐབས་མཐར་ཐུག་ཕན་བདེའི་པད་ཚལ་མཆོག ། རབ་ཏུ་རྒྱས་ཤིང་ཀུན་བཟང་ཉིད་གྱུར་ཅིག ། འདི་ནི་སྐྱེ་རྩ་བླ་མ་ཡི། །
ཉེ་བར་བསྐུལ་ནས་ས་སྐྱ་པ། ། ཤཱཀྱའི་དགེ་སློང་སྐད་གཉིས་སྨྲ། ། ཨཱ་ནནྡ་ཡིས་མྱུར་བར་བྲིས།། ༈ །གཏིང་སྐྱེས་པ་ཀུན་དགའ་བཀྲ་ཤིས་ལ་བསྟོད་པ་འདི་ཡང་ས་སྐྱ་ལོ་ཙཱ་བ་ལ་ཙནྡྲ་ཀཱི་རྟིས་ཞུས་པ་དགེ། སྭ་སྟི། མཐའ་ཡས་ཤེས་བྱའི་གནས་ཀུན་ལེགས་སྦྱངས་ནས། ། རབ་དགའི་སྤྱོད་པས་སྐལ་ལྡན་ཚོགས་རྣམས་ལ། ། བཀྲ་ཤིས་ཕན་བདེ་སྩོལ་མཛད་ཆོས་ཀྱི་རྗེ། ། མཁས་ཤིང་གྲུབ་པ་མཉེས་ལ་གསོལ་བ་འདེབས།། ༈ །རྡོ་རྗེ་སེང་གེ་ལ་བསྟོད་པ་འདི་ཡང་ཞུས་པ་དགེ།
འདི་ཉག་རེ་གསེར་མདོག་པའི་བླ་མ་ལ་བསྟོད་པ་གནང་བ།། སྭསྟི། རྣམ་ཀུན་མཆོག་ལྡན་རྡོ་རྗེའི་ཏིང་འཛིན་ལས། ། ནམ་ཡང་གཡོ་མེད་ལྷག་པའི་ཚུལ་ཁྲིམས་ཅན། ། དབང་ལུང་མན་ངག་སྨྲ་བའི་སེང་གེ་མཆོག ། ཡོངས་འཛིན་དགེ་བའི་བཤེས་ལ་གསོལ་བ་འདེབས།། ༈ །ཤྲཱི་བི་ཛ་ཡནྟུ། དགེ་ལེགས་གསེར་གྱི་ཁྲི་ལ་རྟག་འཁོད་ནས། ། ནམ་ཡང་ཆོས་ལ་འདུད་པའི་སྤྱན་རས་གྱིས། ། རྒྱ་ཆེན་ལུང་རིགས་སྨྲ་བའི་གད་རྒྱང་ཅན། །
འཇིགས་མེད་སེང་གེའི་མཚན་ཅན་ཞབས་ལ་འདུད། ། རྒྱལ་བའི་གསུང་རབ་འཆི་མེད་ལམ་ཡངས་པར། ། ལེགས་བཤད་འོད་གཟུགས་འབར་བའི་ནོར་བུས་མཚན། ། ཕྲིན་ལས་བཟང་པོ་འོད་ཟེར་བརྒྱ་ཕྲག་འགྱེད། ། ཡོངས་འཛིན་རྟ་བདུན་རྒྱལ་པོ་དེ་ལ་འདུད། ། ཀུན་དགའི་ལེགས་བཤད་བདུད་རྩིའི་ཐིག་ལེ་ནི། ། མན་ངག་རི་བོང་གཟུགས་ཀྱི་རྣམ་པར་སྤྲས། ། སྙན་པའི་རྒྱལ་མཚན་བསིལ་ཟེར་སྟོང་འཕྲོ་བའི། ། བཤེས་གཉེན་བདུད་རྩིའི་འོད་ཅན་དེ་ལ་འདུད། ། ངེས་འབྱུང་ཚུལ་ཁྲིམས་གསེར་གྱི་ས་གཞི་ལ། །
བྱང་ཆུབ་སེམས་གཉིས་དབང་སྔོན་མྱུ་གུ་འཁྲུངས། ། གསང་ཆེན་རིམ་གཉིས་ནོར་བུའི་འབྲས་བུ་ཅན། ། སྡོམ་གསུམ་དཔག་བསམ་ལྗོན་པ་དེ་ལ་བདུད། ། ཚད་མེད་གདུལ་བྱ་གླིང་བཞིའི་དབུས་ན་བརྗིད། ། བྱམས་དང་སྙིང་རྗེའི་བང་རིམ་ལྷག་པར་མཛེས། ། རང་གཞན་དོན་གཉིས་ཉི་ཟླའི་འགྲོས་ཆེན་ཅན། ། ཡོངས་རྫོགས་ཐུབ་བསྟན་གླིང་བཞི་གསལ་ལ་འདུད། ། དེ་ལྟར་ཕྱག་ཚལ་མཆོད་སྤྲིན་རྒྱ་མཚོས་མཆོད། ། སྡིག་པ་བཤགས་ཤིང་དགེ་ལ་རྗེས་ཡི་རངས། ། མཐའ་ཡས་སྐྱེ་དགུ་སྨིན་གྲོལ་ལ་བཀོད་ནས། །
རྒྱལ་བའི་བསྟན་པ་ཕྱོགས་ཀུན་རྒྱས་གྱུར་ཅིག ། ཅེས་པ་འདི་ཉག་རེ་གསེར་མདོག་པའི་བླ་མ་ལ་བསྟོད་པ་དོན་གཉེར་འགའ་ཞིག་གི་བསྐུལ་ནས། དཔལ་ས་སྐྱ་ལོ་ཙཱ་བ་ཨཱ་ནནྡས་མྱུར་བར་བྲིས་པའོ།། ༈ །ཇོ་ནང་མཁན་ཆེན་དཔལ་ལྡན་རིན་ཆེན་ལ་གནང་བའི་བསྟོད་པ།། རྒྱ་གར་སྐད་དུ། གུ་རུ་ཤྲཱི་བཱནྡ་མ་ཧཱ་རཏྣ་སྱེ་སྟོ་ཏྲཾ་ནཱ་མ། བོད་སྐད་དུ། བླ་མ་དཔལ་ལྡན་རིན་ཆེན་ལ་བསྟོད་པ་ཞེས་བྱ་བ། དཔལ་མཆོག་དང་པོའི་སངས་རྒྱས་ལ་ཕྱག་འཚལ་ལོ། ། དགེ་ལེགས་བྱེ་བའི་དཔལ་གྱི་རབ་མཛེས་སྐུ། །
འཇིག་རྟེན་བྱེད་པའི་དབྱངས་ལྡན་རབ་སྙན་གསུང་། ། ཟག་མེད་བདེ་བས་རྣམ་རོལ་ཉེར་ཞིའི་ཐུགས། ། རིན་ཆེན་གསུམ་དངོས་ཆོས་ཀྱི་རྗེ་ལ་འདུད། ། སྔོན་བསགས་བསོད་ནམས་རྨད་དུ་བྱུང་བའི་མཐུས། ། མཁས་ཤིང་གྲུབ་པའི་ས་བརྙེས་དགེ་བའི་བཤེས། ། དམ་པ་རྣམས་ལས་ལེགས་བཤད་ཉེར་ནོས་ཏེ། ། མཁྱེན་རབ་ཐོགས་པ་མི་མངའ་དེ་ལ་འདུད། ། ཁྱད་པར་རྒྱལ་བ་ཀུན་གྱི་བགྲོད་གཅིག་ལམ། ། རིགས་འཛིན་སྔགས་ཀྱི་ཐེག་པའི་ཉེ་ལམ་མཆོག ། དཔལ་ལྡན་དམ་པ་དང་པོའི་དཀྱིལ་འཁོར་དུ། །
དབང་དང་གདམས་པ་མཐར་ཕྱིན་དེ་ལ་འདུད། ། གྲོལ་བའི་ལམ་གྱི་རང་གི་རྒྱུད་སྨིན་ནས། ། སྙིགས་དུས་སྐལ་བར་ལྡན་པའི་གདུལ་བྱ་ལ། ། ཟབ་མོའི་སྙན་བརྒྱུད་དུས་གསུམ་འདོམས་མཛད་པའི། ། དོན་གཉིས་གྲུབ་པའི་དབང་ཕྱུག་དེ་ལ་འདུད། ། ཆོས་ཀུན་འོད་གསལ་ནམ་མཁའི་རྣལ་འབྱོར་དང་། ། རྣམ་ཀུན་མཆོག་ལྡན་ཤེས་རབ་དབྱེར་མེད་པ། ། ལེགས་གཟིགས་བརྩེ་བ་ཆེན་པོའི་ཐུགས་མངའ་བ། ། རྗེ་བཙུན་འཁོར་ལོའི་མགོན་པོ་དེ་ལ་འདུད། ། གཟུང་འཛིན་སོ་སོར་སྣང་བ་སྡུད་བྱེད་ལམ། །
གཉིས་མེད་ཡེ་ཤེས་བསམ་གཏན་ལ་གནས་ཤིང་། ། སྲོག་རྩོལ་རླུང་སེམས་དབུ་མར་བརྟན་བྱས་ནས། ། འགྱུར་མེད་བདེ་བར་འཛིན་པའི་ལམ་བསྒོམ་ཤོག ། མཐའ་བྲལ་ཟུང་དུ་འཇུག་པའི་རྗེས་དྲན་དང་། ། གཡོ་མེད་ཕྱག་རྒྱ་ཆེན་པོའི་ཏིང་འཛིན་མཆོག ། རྣམ་པ་ཀུན་ཏུ་བསྒོམ་ཞིང་བགེགས་མེད་པར། ། ཆོས་དབྱིངས་ཀུན་མཁྱེན་རྒྱལ་པོ་ཉིད་གྱུར་ཅིག ། ཅེས་པ་འདི་ནི་ཇོ་ནང་མཁན་པོ་ལ་བསྟོད་པ་ཤཱཀྱའི་དགེ་སློང་ཨཱ་ནནྡས་དཔལ་ས་སྐྱར་སྦྱར་བའོ།། ༈ །ཆོས་རྗེ་སངས་རྒྱས་རྒྱལ་མཚན་པ་ལ་བསྟོད་པ་གནང་བ།། ཤྲཱི་བི་ཛ་ཡནྟུ།
ཕུན་ཚོགས་རྒྱལ་བའི་བསྟན་ལ་ལེགས་ཞུགས་ནས། ། སངས་རྒྱས་དགེས་བའི་ཚུལ་ཁྲིམས་དྲི་བསུང་ཅན། ། ཐར་པའི་རྒྱལ་མཚན་སྲིད་རྩེར་བསྒྲེང་མཁས་པ། ། གྲུབ་པའི་དབང་ཕྱུག་ཆེན་པོ་དེ་ལ་འདུད། ། འདི་ཡང་ས་སྐྱ་ལོ་ཙཱ་བས་མཛད།། ༈ །ཆོས་རྗེ་ཀུན་དགའ་རྒྱ་མཚོ་ལ་བསྟོད་པ་གནང་བ།། འགྲོ་ཀུན་དགའ་བར་བྱེད་པའི་བློ་གྲོས་ལུས། ། ཟབ་དོན་ནོར་བུའི་གདེངས་ཀས་མངོན་པར་སྤྲས། ། མང་དུ་ཐོས་པའི་རྒྱ་མཚོ་རྟག་གནས་པ། ། མཁས་མཆོག་ལྟོས་འགྲོའི་དབང་པོ་ལ་ཕྱག་འཚལ། །
འདི་ཡང་ས་སྐྱ་ལོ་ཙཱ་བས་མཛད།། ༈ །ཇོ་ནང་མཁན་ཆེན་ལ་བསྟོད་པ་ཤླཽ་ཀ་གཅིག་གནང་བ་ནི།། པྲ་ཛ་ཡནྟུ། ལེགས་བྱས་བྱེ་བའི་དཔལ་ལྡན་ཞིང་། ། ཐོས་བསམ་བསྒོམ་ལ་རྟག་འགྲུས་པ། ། གཅིག་ཏུ་བརྩེ་བའི་ཐུགས་རྗེ་ཅན། ། རིན་ཆེན་གསུམ་དངོས་དེ་ལ་འདུད། ། ཅེས་པ་འདི་ཡང་ས་སྐྱ་ལོ་ཙཱ་བས་བྲིས།། ༈ །བསྒྲུབ་པ་སངས་རྒྱས་དཔལ་ལ་བསྟོད་པ་གནང་བ།། སངས་རྒྱས་ཀུན་གྱི་བགྲོད་པ་གཅིག་པའི་ལམ། །
སྨིན་བྱེད་དབང་དང་རིམ་གཉིས་ལེགས་བསྒོམ་པ། ། ཉམས་རྟོགས་དཔལ་གྱི་འབྱོར་པའི་མཐུ་ལྡན་པ། ། བསྒྲུབ་ཆེན་སངས་རྒྱས་དཔལ་ལ་གསོལ་བ་འདེབས། ། བདག་ཅག་སློབ་མར་གྱུར་པའི་གདུལ་བྱ་རྣམས། ། ཁྱེད་ཀྱི་ཐུགས་རྗེས་ཉེ་བར་བསྐྱང་ནས་ཀྱང་། ། ཐོགས་མེད་འཁོར་བར་བསགས་པའི་ལས་ཉོན་གྱི། ། སྡིག་སྒྲིབ་ཉེས་ལྟུང་མཐའ་དག་སྦྱངས་དུ་གསོལ། ། རང་གཞན་དུས་གསུམ་བསགས་པའི་དགེ་རྩ་རྣམས། ། མཁའ་མཉམ་སྐྱེ་དགུ་ཀུན་གྱི་ལེགས་ཐོབ་ཏེ། ། བསོད་ནམས་ཡེ་ཤེས་ཚོགས་གཉིས་རབ་རྫོགས་ནས། །
རྣམ་འདྲེན་རྒྱལ་བའི་གོ་འཕང་མངོན་གྱུར་ཤོག ། ཅེས་པ་འདི་ཡང་བསྐུལ་བ་པོའི་དོན་དུ་ས་སྐྱ་ལོ་ཙཱས་བྲིས་པའོ།། ༈ །གུ་རུ་རཏྣ་སཾ་བྷ་བ་པཱ་དྷ་ཀ། ན་མོ་རཏྣ་སམྦྷ་བཱ་ཡ། སྐྱབས་འགྲོ་སེམས་བསྐྱེད་སྤྱི་དང་མཐུན། ། མདུན་དུ་ལྔ་བརྩེགས་གདན་གྱི་སྟེང་། ། བླ་མ་རིན་ཆེན་སབྷར་བསམ། ། དཔྲལ་མགྲིན་སྙིང་ཁར་ཡི་གེ་གསུམ། ། དཀར་དམར་འཐིང་གསུམ་མཐའ་སྐོར་དུ། ། བརྒྱུད་པའི་བླ་མ་ཚེ་དང་དཔལ། །
བསོད་ནམས་བློ་གྲོས་རྒྱས་པའི་ལྷ། ། གང་འདོད་རྣམས་ཀྱིས་བསྐོར་བར་བསམ། ། འོད་ཟེར་སྤྲོས་བསྡུས་བླ་མ་དང་། ། ཡི་དམ་སངས་རྒྱས་བྱང་སེམས་སོགས། ། གཉིས་མེད་བསྟིམ་ལ་འདྲེན་མཆོག་སོགས། ། ཐུན་མོང་ཚིག་གིས་གསོལ་བ་བཏབ། ། ཆུ་གཉིས་སྔོན་འགྲོའི་ཨརྩ་དབུལ། ། ཡན་ལག་བདུན་པ་ལན་གསུམ་བྱ། ། རང་གི་ལུས་སྲོག་ལོངས་སྤྱོད་དང་། ། དུས་གསུམ་དགེ་ཚོགས་ཐམས་ཅད་ཀྱང་། །
གླིང་བཞི་རི་རབ་ཉི་ཟླའི་ཚུལ། ། བྱས་ལ་ལན་གྲངས་ཅི་རིགས་འབུལ། ། འདོད་པའི་དོན་རྣམས་གསོལ་བ་བཏབ། ། དེ་རྗེས་དབང་བཞི་བླངས་ནས་ཀྱང་། ། ཞི་རྒྱས་དབང་དྲག་སྣ་ཚོགས་ཀྱི། ། ཕྲིན་ལས་འབད་མེད་བསྩལ་བར་བསམ། ། གུས་འདུད་དྲག་པོ་བྱས་པ་ཡིས། ། བླ་མ་འོད་ཞུ་རང་ལ་བསྟིམ། ། གདན་ལྔའི་སྟེང་ན་རང་ཉིད་ནི་རཏྣ་སམྦྷ་བར་གསལ་བའི། ། ཕྱག་གཡས་མཐིལ་ནས་དགོས་འདོད་ཀྱི། །
ཆར་ཕབ་འགྲོ་ཀུན་རཏྣར་གྱུར། ། རང་དང་བརྟན་གཡོ་འཁོར་འདས་ཀུན། ། སེམས་དང་སྒྱུ་མ་རྟེན་འབྲེལ་དང་། ། བརྗོད་བྲལ་དབྱིངས་ལ་མཉམ་པར་གཞག ། ལངས་ནས་སྒྱུ་མ་ལྟ་བུ་ཡི། ། དགེ་བ་བྱང་ཆུབ་ཆེན་པོར་བསྔོ། ། འདི་ཡང་ས་སྐྱའི་དགེ་སློང་གང་། ། སྐད་གཉིས་སྨྲ་བ་ཨཱ་ནནྡས། ། ཛ་བ་ཛ་བ་བྱཉྫ་ན། ། ཨཱ་ཡུཥྤུ་ཎྜྻ་བིསྟཱ་ར།།
༈ །བི་རུ་པ་སཱ་དྷ་ཀཿ ། ན་མོ་གུ་ར་བེ། སྐྱབས་སེམས་ཚད་མེད་བཞི་བསྒོམ་ལ། ། མདུན་དུ་དུར་ཁྲོད་སོགས་ཀྱི་དབུས། ། བླ་མ་རྣལ་འབྱོར་དབང་ཕྱུག་བསམ། ། རང་ཉིད་ཡི་དམ་ང་རྒྱལ་གྱིས། ། དུས་གསུམ་སངས་རྒྱས་ཀུན་གྱི་སོགས། ། ཚིགས་སུ་བཅད་པས་གསོལ་བ་བཏབ། ། བླ་མའི་གནས་ལྔར་ཨོཾ་ཨཱཿཧཱུྃ། ། ཨཱ་ཧཱ་ལྔ་ལས་འོད་ཟེར་དཀར། །
དམར་སྔོ་སེར་ལྗང་རིམ་བཞིན་འཕྲོས། ། རང་གི་དཔྲལ་མགྲིན་སྙིང་ལྟེ་གསང་། ། རིམ་པར་ཐིམ་པས་སྒོ་གསུམ་གྱི། ། སྡིག་སྒྲིབ་བག་ཆགས་བཅས་པ་སྦྱངས། ། དབང་བཞི་བསྐུར་ཞིང་སྐུ་གསུང་ཐུགས། ། ཡོན་ཏན་ཕྲིན་ལས་ཞུགས་པར་བསམ། ། མཐར་ཡང་གུས་འདུད་བྱས་པ་ཡིས། ། མདུན་གྱི་དེ་ཉིད་རང་ལ་ཐིམས། ། རང་ཡང་དེ་འདྲར་གྱུར་གསལ་བཏབ། ། དཀྱིལ་འཁོར་ལྔ་སོགས་ཚར་གཅིག་བརྗོད། །
རྩ་གསུམ་འཁོར་ལོ་བཞི་ཡིག་འབྲུ། ། རྫོགས་པར་བསམ་ཞིང་ཁ་སྦྱོར་རླུང་། ། སྐོར་ཅིག་གཟུང་ལ་དེ་རྗེས་སུ། ། འོག་སྒོ་འབྱེད་འཛུམ་བྱས་པ་ཡིས། ། རླུང་གཡོས་སུམ་མདོའི་མེ་འབར་བས། ། ལྟེ་བའི་ཨཾ་སྦར་མས་རིམས་སྲེགས། ། སྤྱི་བོའི་ཧཾ་ལས་བདུད་རྩི་བབས། ། གཡས་རིམས་འཁོར་ལོ་ཁེངས་ནས་ཨཾ། ། ཐིགས་གཅིག་ཕོག་པས་ཆེར་འབར་ཏེ། ། ཨ་བ་དྷུ་ཏིའི་ལམ་ནས་སོང་། །
ཧཾ་ལས་བབས་པས་ལྟེ་བའི་གོང་། ། སོར་བཞི་འབར་འཛག་ལ་དམིགས་ནས། ། ཁ་སྦྱོར་བསྒོམ་ཞིང་སླར་ཡང་ནི། ། འབར་འཛག་གཏད་ལ་བུམ་པ་ཅན། ། གསུམ་ལྔ་བདུན་སོགས་ཉམས་སུ་བླངས། ། དེ་ནི་སྲོག་སྩོལ་འབར་གཡོའི་དོན། ། བཞི་པ་བདེ་ཆེན་སོགས་ཀྱི་དོན། ། བདེ་སྟོང་ངང་ལ་མཉམ་པར་གཞག ། དེ་རྗེས་རཀྵ་ཐུན་མོང་འདྲ། ། དགེ་བ་བསྔོ་ཞིང་སྤྱོད་ལམ་འཇུག །
ས་སྐྱ་ལོ་ཙཱ་ཨཱ་ནནྡས། ། ཤྲཱི་གྷྲཾ་ཤུ་བྷཾ་ལི་ཁ་ཏཱམ། ། གུ་ཧྱ་གུཔྟ་ཀཱ་རེ་ཧོ། ། ཨེ་ཝཾ།། །། གཅིག་ཞུས།། །། PAGE * MERGEFORMAT 46 ས་ལོ་ཆེན་པོ་འཇམ་དབྱངས་ཀུན་དགའ་བསོད་ནམས། སེང་གེ་རྩེ་པ་ལ་གནང་བའི་བཀའ་ཤོག PAGE * MERGEFORMAT 45
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
