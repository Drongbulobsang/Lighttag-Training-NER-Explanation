གསུང་འབུམ། འཇམ་དབྱངས་ཀུན་དགའ་བསོད་ནམས།（གློག་ཀླད་པར་མ།）
པོད ༥༥
ཆོས་ཀྱི་རྒྱལ་པོ་ལྷ་བཅུ་གསུམ་གྱི་བསྐྱེད་ཆོག
༄༅། །ཆོས་ཀྱི་རྒྱལ་པོ་ལྷ་བཅུ་གསུམ་གྱི་བསྐྱེད་ཆོག་བཞུགས་སོ།། མཎྜལ་བསང་སྦྱངས། སྟོང་པའི་ངང་ལས་པཾ་ལས་པདྨ་རཾ་ལས་ཉི་མའི་དཀྱིལ་འཁོར་གྱི་སྟེང་དུ། ཧཱུྃ་ལས་རྡོ་རྗེ་ནག་པོ་མེ་འབར་བཞིན་པའི་ས་གཞིའི་སྟེང་དུ། བསྐལ་པ་འཇིག་པའི་དུས་ཀྱི་མེ་ལྟ་བུའི་མེ་དཔུང་འབར་བའི་དབུས་སུ། ལས་ཀྱི་རླུང་ནག་འཚུབ་མའི་ནང་དུ། རཀྟའི་རྒྱ་མཚོ་ཆེན་པོ་ལྦུ་བའི་རླབས་ཕྲེང་ཕྱོགས་བཅུར་འཁྲིགས་པ། ཉ་དང་། རུས་སྦལ་དང་། ཆུ་སྲིན་ལ་སོགས་པ་གདུག་པའི་སྲོག་ཆགས་ཀྱིས་ཡོངས་སུ་གང་བའི་ཆུ་གཏེར་ཆེན་པོའི་དབུས་སུ།
ཀེང་རུས་ཀྱི་རི་རབ་ལ་སྟག གཟིག དོམ། དྲེད་ལ་སོགས་པ་གཅན་གཟན་དུ་མ་ངར་སྒྲ་སྒྲོག་པ། དུག་ཤིང་ལ་སོགས་པའི་ཤིང་དང་། ལོ་མ་དང་མེ་ཏོག་དང་། འབྲས་བུ་ནག་པོ་ཚེར་མ་ཅན་གྱིས་གང་བ། ཆུ་ཀླུང་གི་ཚོགས་གྱ་གྱུར་འབབ་ཅིང་། ཁྭ་དང་། འུག་པ་དང་།
བྱ་རྒོད་ལ་སོགས་པ་དགྲ་བགེགས་ཀྱི་སྲོག་ལ་རྔམ་ཞིང་ཤ་ཁྲག་དང་རྒྱུ་མ་འདྲེན་པའི་བྱ་དང་། སྲིན་པོ་དང་། རོ་དང་། རོ་ལངས་ལ་སོགས་པ་དུ་མས་གང་བའི་དུར་ཁྲོད་ཆེན་པོས་ཡོངས་སུ་བསྐོར་བའི་ནང་དུ། གཤིན་རྗེའི་ཕོ་བྲང་ནག་པོ་ཕྱི་ནས་མེའི་ཚ་ཚ་འཕྲོ་བའི་ཐོད་པའི་ལྕགས་མཁར་ཟླུམ་པོ་སྒོ་བཞི་པ་རྟ་བབས་བཞིས་བརྒྱན་པ། འདོད་ཡོན་གྱི་སྣམ་བུ་དམར་པོ་ལ་རོ་དང་རོ་ལངས་གར་བྱེད་པ། ཐོད་སྐམ་གྱི་ཕ་གུ་དང་། ཀེམ་རུས་ཀྱི་དྲ་བ་དང་དྲ་བ་ཕྱེད་པ་འཆང་བ། ཙིཏྟ་དམར་པོའི་ཤར་བུ་དང་། དུང་ཆེན་གྱི་མདའ་ཡབ་ཀྱི་སྟེང་དུ་མི་རོའི་རྒྱལ་མཚན་འཕྱར་བ།
དབུས་ཕྱུར་བུར་གྱུར་པའི་སྟེང་དུ་ཙིཏྟ་རིན་པོ་ཆེའི་ཏོག་གི་མཚན་པ། དེའི་ནང་དུ་གཡང་གཞིའི་བླ་བྲེ། རྒྱུ་རློན་གྱི་ལྡ་ལྡི། རུས་པའི་ཕྲེང་བ་ལ་སོགས་པས་བརྒྱན་པ། ཕྱི་ནང་ཀུན་ཏུ་ཁྲག་ཞག་གི་རྒྱ་མཚོའི་ནང་གི་དབུས་སུ་གནམ་ལྕགས་ཀྱི་འཁོར་ལོ་རྩིབས་བརྒྱད་པ། ལྟེ་བ་དང་རྩིབས་རྣམས་དང་སྒོ་བཞིར་རཾ་ལས་ཉི་མའི་དཀྱིལ་འཁོར་རེ་རེ། དབུས་ཀྱི་གདན་གྱི་སྟེང་དུ་མཾ་ལས་མ་ཧེ་ནག་པོ་རབ་ཏུ་ཁྲོས་པ། རུས་པའི་རྒྱན་གྱིས་བརྒྱན་པའི་སྟེང་དུ་ཡ་ལས་ཐོད་དབྱུག་ཡས་མཚན་པ་ལས་འོད་འཕྲོས། གནོད་བྱེད་གདུག་པ་ཅན་ཐམས་ཅད་ཚར་བཅད། ཚུར་འདུས་ཡོངས་སུ་གྱུར་པ་ལས།
དམ་ཅན་ཆོས་ཀྱི་རྒྱལ་པོ་སྐུ་མདོག་ནག་པོ་དྲག་ལ་རྔམ་པ། མ་ཧེ་ཁྲོས་པའི་ཞལ་གདེངས་ཤིང་མཆེ་བ་གཙིགས་པ། དམར་ལ་ཟླུམ་པའི་སྤྱན་གསུམ་དང་ལྡན་པ། སྨིན་མ་དང་། སྨ་ར་དང་། དབུ་སྐྲ་དམར་སེར་གྱེན་དུ་བརྫེས་པ། ཕྱག་གཡས་ཁྲོ་བོའི་རྡོ་རྗེ་གདེངས་པས་མཚན་པའི་ཐོད་དབྱུག་ནམ་མཁའ་ལ་འཕྱར་བ། གཡོན་པས་སྡིགས་མཛུབ་དང་བཅས་པའི་ཞགས་པ་ནག་པོ་འཕེན་ཞིང་འདེབས་པ། ཐོད་སྐམ་གྱིས་དབུ་རྒྱན་དང་། ཐོད་རློན་གྱིས་དོ་ཤལ་དང་།
སྦྲུལ་ནག་གི་རྒྱན་གྱིས་བརྒྱན་པ། གཅེར་བུ་མཚན་མ་གྱེན་དུ་བསྒྲེང་བ། གསུས་ཁྱིམ་ཆེ་བ། ཞབས་གཡས་བསྐུམ་ཞིང་གཡོན་བརྐྱང་བའི་སྟབས་ཀྱིས་མེ་དཔུང་འབར་བའི་དབུས་ན་བཞུགས་པ། དེའི་གཡོན་དུ་ཧྲཱིཿལས་རྩེ་གསུམ་ཧྲཱིཿས་མཚན་པ་ལས། འཆི་བདག་ཆེན་པོ་ཙཱ་མུཎྜི་སྐུ་མདོག་ནག་པོ། ཞལ་གཅིག་ཕྱག་གཉིས་མ་གཡས་རྩེ་གསུམ་དང་། གཡོན་ཐོད་པ་ཁྲག་གིས་བཀང་བ་འཛིན་པ། ནུ་མ་འཕྱང་ཞིང་ལྟོ་བ་ཆེ་བ། བ་གླང་གི་ཀོ་རློན་གྱོན་ཞིང་།
རུས་པའི་རྒྱན་ཆ་ལྔས་བརྒྱན་པ། གཡོན་བརྐྱང་གི་སྟབས་ཀྱིས་བཞུགས་པ། འཁོར་ལོའི་ཕྱོགས་ཀྱི་གདན་རྣམས་ལ། ཤར་དུ་ཡ་བ་ཏི་སེང་གེ་ལ་ཞོན་པ་འཁོར་ལོ་འཛིན་པ། ལྷོར་ཕྱ་བསང་གཡུ་འབྲུག་ལ་ཞོན་པ་བེ་ཅོན་འཛིན་པ། ནུབ་ཏུ་སྨིག་པ་མཁའ་ལྡིང་ལ་ཞོན་པ་གསལ་ཤིང་འཛིན་པ། བྱང་དུ་རལ་པ་ཚར་དགུ་ཆུ་སྲིན་ལ་ཞོན་པ་མདུང་ཐུང་འཛིན་པ། ཐམས་ཅད་ཀྱང་སྐུ་མདོག་ནག་པོ། འཇིགས་ཤིང་མི་སྡུག་པའི་ཆ་བྱད་ཅན། མཚམས་ཀྱི་གདན་རྣམས་ཀྱི་སྟེང་དུ།
ཤར་ལྷོར་ཀ་ལ་ར་ཏྲི་དྲེའུ་རྟ་ལ་ཞོན་པ་ལས་ཀྱི་མེ་ལོང་འཛིན་པ། ཉི་མའི་གུང་ལ་རྒྱུ་བ། ལྷོ་ནུབ་ཏུ་གསོད་བྱེད་ནག་མོ་བོང་བུ་གྭ་པ་ལ་ཞོན་པ། ནད་ཀྱི་རྐྱལ་པ་འཛིན་ཞིང་ཉི་མའི་ཟེར་ལ་རྒྱུག་པ། ནུབ་བྱང་དུ་ནག་མོ་ཆེན་མོ་རླུང་ནག་འཚུབ་མ་ལ་ཞོན་པ་མཚོན་གྱི་གྲུ་གུ་འཛིན་ཞིང་ནམ་གྱི་གུང་ལ་རྒྱུག་པ། བྱང་ཤར་དུ་ནམ་གྲུ་ཆེན་མོ་ཆུ་བྱ་ནག་མོ་ལ་ཞོན་པ། བདུད་ཀྱི་ཁྲམ་ཤིང་འཛིན་ཞིང་། ནམ་གྱི་ཐོ་རངས་རྒྱུག་པ། ཐམས་ཅད་ཀྱང་སྐུ་མདོག་དམར་ནག་གཡས་པས་རང་རང་གི་ཕྱག་མཚན་དང་། གཡོན་ཐམས་ཅད་ཤོ་རྡེའུ་དཀར་ནག་ཐོགས་པ།
སྒོ་བཞིའི་གདན་གྱི་སྟེང་དུ་ཤར་དུ་ཡ་མ་ད་ཏི་སྟག་ལ་ཞོན་པ་ལྕགས་ཀྱུ་འཛིན་པ། ལྷོར་ཀཱ་ལ་པ་ཤ་གཟིག་ལ་ཞོན་པ་ཞགས་པ་འཛིན་པ། ནུབ་ཏུ་ཡ་མ་དཱཎྜི་དོམ་ལ་ཞོན་པ་བེ་ཅོན་འཛིན་པ། བྱང་དུ་ཡ་མ་དཾཥྚི་དྲེད་ལ་ཞོན་པ་མཆེ་བ་འཛིན་པ་བཞི་ཀའང་སྐུ་མདོག་དཀར་པོ་འཇིགས་ཤིང་མི་སྡུག་པའི་གཟུགས་ཅན། གཞལ་ཡས་ཁང་གི་ཕྱི་རོལ་དུ་ཕྱོགས་སྐྱོང་བཅུ། རྒྱལ་པོ་ཆེན་པོ་བཞི། གཟའ་ཆེན་བརྒྱད། ཀླུ་ཆེན་བརྒྱད། ལྷ་མ་སྲིན་སྡེ་བརྒྱད། རྒྱུ་སྐར་ཉི་ཤུ་རྩ་བརྒྱད་ལ་སོགས་པ་དམ་ཅན་རྒྱ་མཚོའི་ཚོགས་ཀྱིས་བསྐོར་བར་གྱུར།
དེ་ཐམས་ཅན་ཀྱི་དཔྲལ་བར་ཨོཾ་ཞེས་སོགས་ཇོ་གདན་ནམ་མཁའ་ལྷུན་བཟང་པས་མཛད་པའི་གཏོར་ཆོག་བཞིན་བྱའོ། ། འདི་ཡང་ས་སྐྱ་ལོ་ཙཱས་བྲིས།། །། དགེའོ།། །། PAGE * MERGEFORMAT 2 ས་ལོ་ཆེན་པོ་འཇམ་དབྱངས་ཀུན་དགའ་བསོད་ནམས། ཆོས་ཀྱི་རྒྱལ་པོ་ལྷ་བཅུ་གསུམ་གྱི་བསྐྱེད་ཆོག PAGE * MERGEFORMAT 3
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
