གསུང་འབུམ། འཇམ་དབྱངས་ཀུན་དགའ་བསོད་ནམས།（གློག་ཀླད་པར་མ།）
པོད ༡༢
བླ་མའི་རྣལ་འབྱོར་དང་མཆོད་པའི་ཆོ་ག་རྒྱས་པ་བྱིན་རླབས་ཀྱི་ཆུ་གཏེར།
༄༅། །བླ་མའི་རྣལ་འབྱོར་དང་མཆོད་པའི་ཆོ་ག་རྒྱས་པ་བྱིན་རླབས་ཀྱི་ཆུ་གཏེར་བཞུགས་སོ།། རྒྱ་གར་སྐད་དུ། ཤྲཱི་བཛྲ་ཡ་ན་ཡོ་གཱ་ནུཏྟ་ར་སྱ་མརྒད་མཱུ་ལ་བཛྲ་ཨཱ་ཙརྻ་གུ་རོ་ཡོ་གཤྩ་སམྦིསྟཱ་ར་པཱུ་ཛ་སྱ་བི་དྷི་ཨ་དྡྷིཥྛ་ནོ་ད་དྷི་ནཱ་མ། བོད་སྐད་དུ། དཔལ་རྡོ་རྗེ་ཐེག་པ་རྣལ་འབྱོར་བླ་ན་མེད་པའི་ལམ་གྱི་རྩ་བ་རྡོ་རྗེ་སློན་དཔོན་བླ་མའི་རྣལ་འབྱོར་དང་མཆོད་པའི་ཆོ་ག་རྒྱས་པ་བྱིན་རླབས་ཀྱི་ཆུ་གཏེར་ཞེས་བྱ་བ། བླ་མ་དང་གཉིས་སུ་མེད་པའི་རྗེ་བཙུན་ངག་གི་དབང་པོ་ལ་ཕྱག་འཚལ་ལོ། ། དཔལ་ལྡན་ཀུན་ཏུ་གཟིགས་པའི་ཡེ་ཤེས་ལི་ཁྲིའི་ལྷུན་པོ་དབང་སྔོན་རལ་པའི་སྤྲིན་ཕྲེང་རྣམ་པར་གཡོ་བ་ཅན། ། གང་གི་ཐུགས་རྗེའི་ཟླ་ཟེར་དང་འགྲོགས་གཙུག་གི་ནོར་བུའི་འོད་ཟེར་ས་གསུམ་སྙིང་གི་མུན་པ་སེལ་མཛད་ཅིང་། ། བྱམས་དང་སྙིང་རྗེའི་འཛུམ་དཀར་མཁྱེན་པའི་བཞིན་རས་ལས་འོང་ཀུན་གསལ་ཡེ་ཤེས་སྣང་བ་ཆེས་ཆེར་རྒྱས་མཛད་པ། ། ལྷག་པའི་ལྷ་མཆོག་རྗེ་བཙུན་འཁོར་ལོའི་མགོན་དང་གཉིས་མེད་འཇམ་པའི་དབྱངས་ཀྱིས་བློ་གྲོས་པདྨ་ཁ་འབྱེད་མཛོད། །
འདིར་ཡང་དག་པར་རྫོགས་པའི་སངས་རྒྱས་རྣམས་ཀྱི་བཀའ་མདོ་རྒྱུད་དྲི་མ་མེད་པ་ཐམས་ཅད་ཀྱི་དོན་གྱི་སྙིང་པོ། ཕ་རོལ་ཏུ་ཕྱིན་པ་དང་གསང་སྔགས་རྡོ་རྗེ་ཐེག་པའི་ལམ་གྱི་གནད། གེགས་སེལ་ཞིང་ཡོན་ཏན་གྱི་མྱུ་གུ་ཐམས་ཅད་བསྐྱེད་པར་བྱེད་པའི་ས་བོན་གཅིག་པུ། བླ་མ་དགེ་བའི་བཤེས་གཉེན་དམ་པ་ཐམས་ཅད་ཀྱི་ཐུགས་ཀྱི་ཉིང་ཁུ། གདམས་པ་ཟབ་དགུ་སྣ་ཚོགས་ཀྱི་བཅུད་གཅིག་ཏུ་བསྡུས་པ། རྡོ་རྗེ་ཐེག་པའི་ཉེ་ལམ་ཐུན་མོང་མ་ཡིན་པ་བླ་མའི་རྣལ་འབྱོར་ཟབ་མོ་ཉམས་སུ་བླང་བའི་ཚུལ་འདི་ནི། སྤྱིར་མདོ་རྒྱུད་སྔགས་ཐམས་ཅད་དུ་བླ་མ་ལ་བརྟེན་ནས་ལམ་བགྲོད་པར་གསུངས་ཀྱང་། ཚེ་གཅིག་ལུས་གཅིག་ལ་འཚང་རྒྱ་བར་བྱེད་པ་ལ། གསང་སྔགས་རྒྱུད་སྡེ་བཞིའི་ནང་ནས་རྣལ་འབྱོར་བླ་མེད་ཀྱི་དཀྱིལ་འཁོར་མཚན་ཉིད་དང་ལྡན་པར་རྡོ་རྗེ་སློབ་དཔོན་བསྙེན་བསྒྲུབ་ལས་སུ་རུང་ཞིང་ཆོ་ག་རྒྱལ་བས་ཇི་སྐད་གསུངས་པ་བཞིན། དབང་བཞི་ཡོངས་སུ་རྫོགས་པར་བསྐུར་བའི་བླ་མ་ཁོ་ན་ལས་རྡོ་རྗེ་འཛིན་པའི་འབྲས་བུ་མངོན་དུ་བྱེད་པར་འགྱུར་བས།
རང་གི་གནས་ཁང་གཙང་ཞིང་ཡིད་དུ་འོང་བར། བླ་མའི་སྐུ་དང་། དཀོན་མཆོག་གི་རྟེན་ལ་སོགས་པ་སྟེགས་མཐོ་བར་ནའུ་བཟའ་དང་བཅས་པ་ལེགས་པར་བཞུགས་པའི་མདུད་དུ། མེ་ཏོག བདུག་སྤོས། མར་མེ། དྲི་ཆབ། ཞལ་ཟས་སོགས་འབྱོར་པའི་བྱེ་བྲག་དང་བསྟུན་རྒྱ་ཆེ་བར་བཤམས། རང་ཉིད་རྟེན་ལ་ཁ་ཕྱོགས་པས་སྟན་ནང་ཚངས་ཅན་ལ་རྡོ་རྗེ་དཀྱིལ་ཀྲུང་གི་འདུག་ནས། འདི་ལྟར་བསམ་སྟེ།
ཁམས་གསུམ་རིགས་དྲུག་གང་དུ་སྐྱེས་ཀྱང་ངན་སོང་གསུམ་དུ་ནི། ཚ་གྲང་། བཀྲེས་སྐོམ། གླེན་ལྐུགས་སོགས་སྡུག་བསྔལ་གྱི་སྡུག་བསྔལ་བཟོད་པར་དཀའ་བས་གཟིར་ཞིང་ཉམས་ཐག མཐོ་རིས་གསུམ་ན་ཡང་ལྷ་ལ་འཆི་འཕོ། ལྷ་མ་ཡིན་ལ་འཐབ་རྩོད། མི་ལ་སྐྱེ་རྒ་ན་འཆི་དང་། འདོད་པ་བཙལ་གྱི་མི་རྙེད་པ། མི་འདོད་པ་དང་འཕྲད་པ། དམན་པ་རྣམས་ལ་ལུས་ཀྱི་སྡུག་བསྔལ།
ཆེན་པོ་རྣམས་ལ་སེམས་ཀྱི་སྡུག་བསྔལ་སོགས་བགྲང་བ་ལས་འདས་པའི་འགྱུར་བ་དང་། འདུ་བྱེད་གྱི་སྡུག་བསྔལ་བསམ་གྱིས་མི་ཁྱབ། སྡུག་བསྔལ་དེ་ལས་ཐར་བར་བྱེད་པ་ལ་དམ་པའི་ཆོས་མ་གཏོགས་ཐབས་གཞན་མེད་ཅིང་། དེ་སྒྲུབ་པ་ལ་ལུས་རྟེན་དལ་འབྱོར་མི་ལུས་ཐོབ་པར་བྱ་དགོས་ན། དེ་ཡང་རྒྱུ་ཚུལ་ཁྲིམས་རྣམ་པར་དག་པ་བསྲུང་དགོས་ཤིང་། དཔེ་རུས་སྦལ་གྱི་མགྲིན་པ་གཉའ་ཤིང་གི་བུ་གར་ཚུད་པ་ལྟར་རྙེད་པར་དཀའ། མི་ལུས་ཐོབ་ནའང་སྐྱེས་པའི་ཐ་མར་འཆི་བ་ལས་མ་འདས། འཆི་རྐྱེན་མང་། འཚོ་རྐྱེན་ཉུང་། འཛམ་བུ་གླིང་པའི་ཚེ་ལ་ངེས་པ་མེད་པས།
ནམ་འཆི་ཆ་མེད། འཆི་བ་རང་ཐོག་ཏུ་བབ་པའི་ཚེ། རྫས་དང་སྔགས་དང་རྟེན་འབྲེལ་གང་གིས་ཀྱང་མི་ཟློག་པས། དེ་ལྟར་མ་བྱུང་གོང་དུ་ཆོས་བྱ་ཞིང་། དེ་ཡང་དང་པོ་མི་དགེ་བ་སྤོང་ཞིང་། དགེ་བ་ཅི་ནུས་བསྒྲུབ་པ་དང་། ལུང་མ་བསྟན་དགེ་བར་བསྒྱུར་བ་ཉིད་ལག་ལེན་གྱི་གཙོ་བོར་བྱ་དགོས། དགྲ་གཉེན་བར་མའི་སེམས་ཅན་འདི་རྣམས་ཀྱང་། རང་དང་འབྲེལ་མེད་མ་ཡིན། སྐྱེ་བ་སྔ་མར་ཕན་བཏགས་ཤིང་གནོད་པ་ལས་སྐྱབས་པའི་དྲིན་ཅན་ཕ་མ་ཤ་སྟག་ཡིན་པས།
འདི་ཐམས་ཅད་བདེ་བ་དང་བདེ་བའི་རྒྱུ་དགེ་བ་ལ་སྤྱོད་ཅིང་། སྡུག་བསྔལ་དང་སྡུག་བསྔལ་གྱི་རྒྱུ་མི་དགེ་བ་དང་བྲལ་བར་བྱ། དེ་ལྟར་བྱེད་ནུས་པ་སངས་རྒྱས་ཁོ་ན་ཡིན་པས་དེ་བསྒྲུབ་པར་བྱ་བའི་ཕྱིར། ལམ་འདི་ལྟ་བུ་ཉམས་སུ་བླང་བར་བྱ། སེམས་ཅན་ཐམས་ཅད་སྡུག་བསྔལ་ལས་སྐྱོབ་པར་བྱེད་པའི་སྐྱབས་བླ་མ་དང་དཀོན་མཆོག་གསུམ་ལ། བདག་དང་ཕ་མ་རིགས་དྲུག་ཐམས་ཅད་སྐྱབས་སུ་འགྲོ་སྙམ་དུ་བསམ་ལ། བླ་མའི་རྣལ་འབྱོར་དངོས་ལ། སྦྱོར་བ། དངོས་གཞི། རྗེས་ལས།
དང་པོ་ནི། མཆོད་པ་བྱིན་རླབས། ཨོཾ་བཛྲ་ཨ་མྲྀ་ཏ་ཀུཎྜ་ལི་ཧ་ན་ཧ་ན་ཧཱུྃ་ཧཱུྃ་ཧཱུྃ་ཕཊ། ཨོཾ་སྭ་བྷ་ཝ་ཤཱུདྡྷཱ་སརྦྦ་དྷརྨ་སྭ་བྷཱ་ཝ་ཤུདྡྷོ྅ཧཾ། ཐ་མལ་གྱི་སྣང་བ་མིང་དམིགས་ཏེ་སྟོང་པར་གྱུར། སྟོང་པའི་ངང་ལས་རྡོ་རྗེའི་ལྕགས་རི་ཁོར་ཡུག་གི་བསྐོར་བའི་ནང་དུ་རྒྱ་མཚོ་ཆེན་པོ་དྭངས་ཤིང་རྙོག་པ་མེད་པ་མ་རྒད་བཞུ་བ་ལྟ་བུའི་སྟེང་ཕྱོགས་མཚམས་བརྒྱད་དུ། གླིང་བཞི་གླིང་ཕྲན་དང་བཅས་པའི་དབུས་སུ་རིན་པོ་ཆེ་སྣ་བཞི་ལས་གྲུབ་པའི་རི་རབ་ལྷུན་པོ་མཛེས་ཤིང་བརྗིད་ཆགས་པའི་སྟེང་དུ་རིན་པོ་ཆེ་སྣ་ཚོགས་པ་ལས་བྱས་པའི་གཞལ་མེད་ཁང་ཆེན་པོ་གྲུ་བཞི་སྒོ་བཞི་རྟ་བབས་དང་བཅས་པའི་སྟེང་དང་། ཁོར་ཡུག་ཀུན་ཏུ་རིན་པོ་ཆེ་དང་། མེ་ཏོག་དང་ལྷའི་གོས་བཟང་སྣ་ཚོགས་པ་ལས་བྱས་པའི་བླ་བྲེ་དང་། འཕན་གདུགས་དང་།
རྒྱལ་མཚན་དང་། བ་དན་ལ་སོགས་པ་དང་། གཞལ་མེད་ཁང་གི་དབུས་སུ་སེང་གེ་ཆེན་པོ་བརྒྱད་གྱི་བཏེག་པའི་གསེར་གྱི་ཁྲི་སྣ་ཚོགས་པདྨ་དང་ཉི་ཟླའི་གདན་བཤམས་པ། ཕྱི་ནང་མཐའ་སྐོར་ཀུན་དུ་པཾ་ལས་བྱུང་བའི་རིན་པོ་ཆེའི་ཤེལ་གྱི་སྣོད་དང་། ཨ་ལས་བྱུང་བའི་ཐོད་པ་དཀར་པོ་ཡངས་ཤིང་རྒྱ་ཆེ་བ་རྣམས་ཀྱི་ནང་དུ་ཧཱུྃ་ལས་བྱུང་བའི་ཟག་པ་མེད་པའི་བདེ་བ་ཆེན་པོ་སྐྱེད་པར་བྱེད་པའི་ལྷ་རྫས་ཀྱི་མཆོད་ཡོན། མེ་ཏོག བདུག་སྤོས། སྣང་གསལ། དྲི་མཆོག ཞལ་ཟས།
རོལ་མོ་ལ་སོགས་པ། གཞན་ཡང་འཇིག་རྟེན་དང་འཇིག་རྟེན་ལས་འདས་པའི་དངོས་པོ་བཟང་ཞིང་ཡིད་དུ་འོང་བ་དངོས་སུ་འབྱོར་བ་དང་ཡིད་གྱི་སྤྲུལ་པ་བསམ་གྱིས་མི་ཁྱབ་པ། ཡུལ་ནམ་མཁའི་ཁམས་ཐམས་ཅད་ཁྱབ་པ་དུས་འཁོར་བ་མ་སྟོང་གི་བར་དུ་བླ་མ་རྡོ་རྗེ་སློབ་དཔོན་འཁོར་དང་བཅས་པའི་སྤྱན་ལམ་དུ་འབྱུང་ཞིང་རྒྱས་པར་གྱུར་ཅིག། ༈ །ཨོཾ་སརྦྦ་་་་་་ཨོཾ་རིགས་པ་ཐམས་ཅད། བིཏྤཱུ་ར་པཱུ་ར།་་་་་ གང་བ་གང་བ། སུ་ར་སུ་ར།་་་་་ རྒྱས་པ་རྒྱས་པ། ཨཱ་ཝརྟྟ་ཡ།་་་་་ ཀུན་ཏུ་ཞུགས།
ཨཱ་ཝརྟ་ཡ་ཧོ།་་་་་ ཀུན་ཏུ་ཞུགས། ཨོཾ་ན་མོ་བྷ་ག་ཏེ་བཛྲ་སཱ་ར་པྲ་མརྟི་ནེ། ཏ་ཐཱ་ག་ཏཱ་ཡ་ཨརྷ་ཏེ། སམྱཀྶཾ་བུདྡྷཱ་ཡ།་་་་་ བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྡོ་རྗེ་སྙིང་པོ་རབ་ཏུ་འཇོམས་པ་ལ་ཕྱག་འཚལ་ལོ།། ཏདྱ་ཐཱ་་་་་་འདི་ལྟ་སྟེ་ཨོཾ་བཛྲེ་བཛྲེ་་་་་་ཨོཾ་རྡོ་རྗེ་མ་རྡོ་རྗེ། མ་ཧཱ་བཛྲེ།་་་་་ རྡོ་རྗེ་ཆེན་མོ་མ། མ་ཧཱ་ཏེ་ཛ་བཛྲེ་་་་་་རྡོ་རྗེ་གཟི་བརྗིད་ཆེན་མོ་ལ།
མ་ཧཱ་བི་དྱཱ་བཛྲེ་་་་་་རྡོ་རྗེ་རིག་པ་ཆེན་མོ། མ་ཧཱ་བོ་དྷི་ཙིཏྟ་བཛྲེ་་་་་་བྱང་ཆུབ་སེམས་ཀྱི་རྡོ་རྗེ་ཆེན་མོ། མ་ཧཱ་བོ་དྷི་མཎྜོ་པ་སང་ཀྲ་མ་ཎ་་་་་་བྱང་ཆུབ་ཆེན་པོ་ཡང་དག་པར་རིག་པ་བཞིན་བརྒྱན་པ། སརྦ་ཀརྨྨ་ཨཱ་བ་ར་ཎ་བི་ཤོ་དྷ་ན་བཛྲེ་སྭཱ་ཧཱ་་་་་་ལས་ཀྱི་སྒྲིབ་པ་ཐམས་ཅད་རྣམ་པར་སྦྱོང་བར་བྱེད་པའི་རྡོ་རྗེ་མ། ཨོཾ་བཛྲ་དྷརྨ་ར་ཎི་ཏ་་་་་་རྡོ་རྗེའི་ཆོས་སྒྲོགས་པ། པྲ་ར་ཎི་ཏ་་་་་་རབ་ཏུ་སྒྲོགས། སམྤྲ་ར་ཎི་ཏ་་་་་་ཀུན་ནས་རབ་ཏུ་སྒྲོགས། སརྦ་བུདྡྷ་ཀྵེ་ཏྲ་་་་་་སངས་རྒྱས་ཀྱི་ཞིང་ཐམས་ཅད། པྲ་ཙ་ལི་ནི་་་་་་རབ་ཏུ་གཡོ་བར་བྱེད་པ། པྲཛྙཱ་པཱ་ར་མི་ཏཱ་་་་་་ཤེས་རབ་ཀྱི་ཕ་རོལ་ཏུ་ཕྱིན་པ།
ནཱ་ད་སྭ་བྷཱ་བེ་ན་བཛྲ་དྷརྨ་ཧྲྀ་ད་་་་་་སྒྲའི་རང་བཞིན་གྱི་རྡོ་རྗེ་ཆོས་ཀྱི་ཐུགས་ཡ་ནི་སནྟོ་ཥ་ཎི་་་་་་ཡང་དག་པར་མཉེས་པར་བྱེད་པ། ཧཱུྃ྅ཧོཿ྅་ཨཱ་ཁཾ་སྭཱ་ཧཱ། ཅེས་བརྗོད། སྐྱབས་སུ་འགྲོ་ཞིང་སེམས་བསྐྱེད་པ་ནི། གོང་དུ་སྨོས་པའི་བསམ་པ་དེ་ལྟ་བུས། ངག་ཏུ། མ་ནམ་མཁའ་དང་མཉམ་པའི་སེམས་ཅན་ཐམས་ཅད་བླ་མ་མཁའ་མཉམ་ཆོས་ཀྱི་སྐུ་ལ་སྐྱབས་སུ་མཆིའོ། ། བླ་མ་བདེ་ཆེན་ལོངས་སྤྱོད་རྫོགས་པའི་སྐུ་ལ༞ བླ་མ་སྣ་ཚོགས་སྤྲུལ་པའི་སྐུ་ལ༞ བླ་མ་ཀུན་ཁྱབ་ངོ་བོ་ཉིད་ཀྱི་སྐུ་ལ༞ སྐུ་བཞི་དབྱེར་མེད་བླ་མ་རིན་པོ་ཆེ་ལ༞ ཡེ་ཤེས་ལྔ་ལྡན་བླ་མ་རིན་པོ་ཆེ་ལ༞ བདེ་སྟོང་ཟུང་འཇུག་བླ་མ་རིན་པོ་ཆེ་ལ༞ དམ་ཆོས་ཀུན་འབྱུང་བླ་མ་རིན་པོ་ཆེ་ལ༞ དགེ་འདུན་མངའ་བདག་བླ་མ་རིན་པོ་ཆེ་ལ༞ བསྟན་སྲུང་ཀུན་འདུས་བླ་མ་རིན་པོ་ཆེ་ལ༞ ནོར་ལྷའི་གཙོ་བོ་བླ་མ་རིན་པོ་ཆེ་ལ་སྐྱབས་སུ་མཆིའོ། ། ལན་བདུན་བྱའོ། ། བླ་མ་རིན་པོ་ཆེ་དང་དཀོན་མཆོག་རྣམ་པ་གསུམ་པ་བདག་ཕྱག་འཚལ་ཞིང་སྐྱབས་སུ་མཆིའོ། །
ཁྱེད་རྣམས་ཀྱིས་བདག་གི་རྒྱུད་བྱིན་གྱིས་བརླབ་ཏུ་གསོལ། བདག་གི་བློ་ཆོས་སུ་འགྲོ་བར་བྱིན་གྱིས་བརླབ་ཏུ་གསོལ། ཆོས་ལམ་དུ་ལོངས་པར་བྱིན་གྱིས་བརླབ་གསོལ། ལམ་འཁྲུལ་པ་སེལ་བར་བྱིན་གྱིས་བརླབ་ཏུ་གསོལ། འཁྲུལ་སྣང་ཡེ་ཤེས་སུ་འཆར་བར་བྱིན་གྱིས་བརླབ་ཏུ་གསོལ། བདག་གི་བློ་ལ་ཆོས་མ་ཡིན་པའི་རྣམ་པར་རྟོག་པ་སྐད་ཅིག་ཀྱང་མི་སྐྱེ་བར་བྱིན་གྱིས་བརླབ་ཏུ་གསོལ། ཚར་གསུམ། སེམས་ཅན་ཐམས་ཅད་ཀྱི་དོན་དུ་རྫོགས་པའི་སངས་རྒྱས་ཀྱི་གོ་འཕང་ཐོབ་པར་བྱ། དེའི་ཆེད་དུ་ཟབ་པའི་ལམ་བླ་མའི་རྣལ་འབྱོར་ཉམས་སུ་བླང་བར་བགྱིའོ། ། ལན་གསུམ།
གཉིས་པ་དངོས་གཞི་ལ། མདུན་དུ་རྟེན་བསམ་པ། དེ་ལ་མཆོད་པ་འབུལ་བ། དབང་དང་དངོས་གྲུབ་བླང་བ། དེ་ཁོ་ན་ཉིད་ཀྱི་དོན་བསྒོམ་པ་དང་བཞི་ལས། དང་པོ་ནི། སྔར་གྱི་གཞལ་མེད་ཁང་ཆེན་པོའི་དབུས་ཀྱི་གདན་སྟེང་དུ། རྩ་བའི་བླ་མ་དབང་བཞི་ཡོངས་སུ་རྫོགས་པར་ཐོབ་པའི་རྡོ་རྗེ་སློབ་དཔོན་མཉམ་པ་མེད་པའི་བཀའ་དྲིན་ཅན། སྐུ་བཞི་ཡེ་ཤེས་ལྔའི་བདག་ཉིད། དང་པོའི་སངས་རྒྱས་རིགས་དྲུག་པ་རྒྱལ་བ་རྡོ་རྗེ་འཆང་།
ཆོས་ཀྱི་དབྱིངས་དེ་བཞིན་ཉིད་ལས་མི་འགྱུར་བས། སྐུ་མདོག་སྔོན་པོ། དེ་ཁོ་ན་ཉིད་རོ་གཅིག་པར་རྟོགས་པས་ཞལ་གཅིག་པ། བདེན་པ་གཉིས་ཟུང་དུ་འཇུག་པས་ཕྱག་གཉིས་པ། ཕྱག་གཡས་པས་ཡེ་ཤེས་ལྔའི་རང་བཞིན་གསེར་གྱི་རྡོ་རྗེ་རྩེ་ལྔ་པ། གཡོན་པས་སྟོང་པ་ཉིད་ཀྱི་སྒྲ་སྒྲོག་པའི་དངུལ་དཀར་གྱི་དྲིལ་བུ་ཐུགས་ཁར་བསྣོལ་ནས་བཟུང་བ། འཁོར་བ་དང་མྱ་ངན་ལས་འདས་པའི་མཐའ་མནན་པས་ཞབས་གཉིས་རྡོ་རྗེའི་དཀྱིལ་མོ་དཀྲུང་གི་བཞུགས་ཤིང་། སྐུ་མཛེས་པའི་དཔལ་དང་གཟི་བརྗིད་འབར་བ། མཚན་བཟང་པོ་སུམ་ཅུ་རྩ་གཉིས་དང་། དཔེ་བྱད་བཟང་པོ་བརྒྱད་ཅུས་སྤྲས་པ།
གསུང་དབྱངས་ཡན་ལག་དྲུག་ཅུ་དང་ལྡན་པས་ཟབ་མོ་རྣམ་པར་ངེས་པའི་ཆོས་ཀྱི་སྒྲ་སྒྲོག་པ། ཐུགས་བདེ་སྟོང་དབྱེར་མེད་པའི་ཏིང་ངེ་འཛིན་གྱི་སྒོ་དུ་མ་ལ་སྙོམས་པར་འཇུག་བཞིན་པ། བདག་ལ་དགེས་པའི་འཛུམ་མདངས་ཅན། ལྷ་རྫས་ཀྱི་ན་བཟའ་སྣ་ཚོགས་དང་། རིན་པོ་ཆེའི་རྒྱན་འོད་ཟེར་ཀུན་ཏུ་འཕྲོ་བས་རྣམ་པར་བརྒྱན་པ། མཐོང་ཐོས་དྲན་རེག་ཙམ་གྱི་བླ་ན་མེད་པའི་ཡེ་ཤེས་ཀྱི་མཆོག་སྩོལ་བར་མཛད་པ། དེའི་དཔྲལ་བར་ཟླ་བའི་སྟེང་དུ་སངས་རྒྱས་ཐམས་ཅད་ཀྱི་སྐུ་རྡོ་རྗེའི་རང་བཞིན་ཨོཾ་དཀར་པོ། མགྲིན་པར་པདྨའི་སྟེང་དུ་སངས་རྒྱས་ཐམས་ཅད་ཀྱི་གསུང་རྡོ་རྗེའི་རང་བཞིན་ཨཱཿདམར་པོ། ། ཐུགས་ཁར་ཉི་མའི་སྟེང་དུ་སངས་རྒྱས་ཐམས་ཅད་གྱི་ཐུགས་རྡོ་རྗེའི་རང་བཞིན་ཧཱུྃ་སྔོན་པོ། གཞན་ཡང་སྐུ་དགེ་འདུན།
གསུང་དམ་ཆོས། ཐུགས་སངས་རྒྱས་ཐམས་ཅད་ཀྱི་རང་བཞིན། ཕུང་པོ་ལྔ་ཆོས་ཉིད་དང་བཅས་པ་རྒྱལ་བ་རིགས་དྲུག འབྱུང་བ་ལྔ་ཡུམ་ལྔ། ཚིགས་དང་རྩ་རྒྱུད་དབང་པོ་དྲུག་རྣམས་བྱང་ཆུབ་སེམས་དཔའ་བརྒྱད། ཚིགས་ཆེན་བཅུ་ཁྲོ་བོ་དང་ཁྲོ་མོ། ཡུལ་འདོད་ཡོན་ལྔ་མཆོད་པའི་ལྷ་མོའི་ངོ་བོ། ། དེའི་མཐའ་སྐོར་དུ། རྣལ་འབྱོར་གྱི་དབང་ཕྱུག་བིརྺ་པ་དང་། རྗེ་བཙུན་ས་སྐྱ་པ་ཡབ་སྲས་ལ་སོགས་པ་བརྒྱུད་པའི་བླ་མ་རྣམས་དང་།
ཡི་དམ་རྒྱུད་སྡེ་བཞིའི་ལྷ་ཚོགས་ཕྱོགས་བཅུའི་སངས་རྒྱས་བྱང་སེམས། འཕགས་པ་རང་སངས་རྒྱས། ཉན་ཐོས། མཁའ་འགྲོ་ཆོས་སྐྱོང་གནོད་སྦྱིན་ནོར་ལྷའི་ཚོགས་ཐམས་ཅད་ཀྱིས་ཡོངས་སུ་བསྐོར་ཞིང་དགེས་པར་བཞུགས་པ། གཉིས་པ་མཆོད་པ་དབུལ་བ་ལ། ཐོག་མར་གསོལ་བ་བཏབ་པ། ཕྱི་ནང་གསང་བ་དེ་ཁོ་ན་ཉིད་ཀྱིས་མཆོད་པ་འབུལ་བའོ། ། དང་པོ་ནི། མདུན་གྱི་རྟེན་དེ་རྣམས་ཐམས་ཅད་དང་། ཁྱད་པར་རྩ་བའི་བླ་མ་ལ་གསོལ་བ་འདེབས་སྙམ་པའི་འདུན་པ་རྩེ་གཅིག་པས།
ངག་ཏུ། འདྲེན་མཆོག་བླ་མ་ཀུན་གྱི་ངོ་བོ་ཉིད། ། གྲུབ་སྩོལ་ཡི་དམ་ཐམས་ཅད་འདུས་པའི་སྐུ། ། སྐྱབས་གནས་དཀོན་མཆོག་གསུམ་གྱི་རྩ་བ་སྟེ། ། བཀའ་སྲུངས་རྣམས་ཀྱི་མངའ་བདག་བླ་མ་ལ། ། སྒོ་གསུམ་དང་བས་ཀུན་ནས་མགོས་ཕྱག་འཚལ། ། ཐུགས་རྗེའི་བདག་ཉིད་བརྒྱུད་པའི་བླ་མ་དང་། ། དངོས་གྲུབ་ཀུན་སྩོལ་ཡི་དམ་ལྷ་ཡི་ཚོགས། ། ནུས་པ་ཕུལ་བྱུང་ཆོས་སྐྱོང་བསྲུང་མ་ལ། ། རྣམ་དག་བློ་ཡི་ཀུན་ནས་ཕྱག་འཚལ་ལོ། །
དངོས་འབྱོར་ཡིད་སྤྲུལ་བདག་པོས་མ་བཟུང་དང་། ། བདག་ལུས་དུས་གསུམ་དགེ་བའི་ཚོགས་དང་བཅས། ། ཕྱི་དང་ནང་དང་གསང་བ་དེ་ཁོ་ནའི། ། མཆོད་སྤྲིན་རྒྱ་མཚོ་ཀུན་དུ་བཟང་པོ་ཡིད། ། རྣམ་འཕྲུལ་ཇི་བཞིན་ཀུན་ནས་ལེགས་བཀོད་དེ། ། རབ་འབྱམས་རྒྱ་མཚོའི་ཞིང་རྣམས་མ་ལུས་པ། ། ལེགས་པར་བཀང་སྟེ་སྒོ་གསུམ་དངས་བས་འབུལ། ། བགྱིས་དང་བགྱིད་བསྩལ་བགྱི་ལ་ཡིད་རང་བའི། ། ཐོག་མེད་འཁོར་བར་བསགས་པའི་སྡིག་པ་ཀུན། ། འགྲོ་བ་ཀུན་གྱིས་བསགས་པའི་སྡིག་པ་དང་། །
ལྷན་ཅིག་རབ་མནོང་སྡོམ་པའི་སེམས་ཀྱི་བཤགས། ། ཀུན་གྱི་དགེ་ལ་རྗེས་སུ་ཡིད་རང་ཞིང་། ། རྟག་པར་ཆོས་ཀྱི་འཁོར་ལོ་སྐོར་བར་བསྐུལ། ། མྱ་ངན་མི་འདའ་བཞུགས་པར་གསོལ་བ་འདེབས། ། དགེ་རྣམས་བླ་མེད་བྱང་ཆུབ་ཆེན་པོར་བསྔོ། ། དེང་ནས་བཟུང་སྟེ་ཚེ་རབས་ཐམས་ཅད་དུ། ། སྲིད་དང་ཞི་བའི་རྒྱུད་པ་ཐམས་ཅད་ལ། ། ཉེ་བར་སྐྱོབ་པའི་སྐྱབས་གནས་མཆོག་ཉིད་དུ། ། དཔལ་ལྡན་བླ་མ་ཁྱེད་ལ་གསོལ་འདེབས་ཀྱིས། ། སྲིད་པའི་སྡུག་བསྔལ་ཀུན་ལས་བསྐྱབ་ཏུ་གསོལ། །
མྱང་འདས་སྐལ་པའི་གནས་ལས་དྲང་དུ་གསོལ། ། འདོད་རྒུ་རིན་ཆེན་མ་ལུས་བསྩལ་དུ་གསོལ། ། དངོས་གྲུབ་རྣམ་གཉིས་འགྲུབ་པར་བྱིན་གྱིས་རློབས། ། གཉིས་པ་ཕྱིའི་མཆོད་པ་ལ་གསུམ། བདག་པོས་མ་བཟུང་བའི་མཆོད་པ། མཆོད་ཡོན་མེ་ཏོག་སོགས་ཐུན་མོང་གི་མཆོད་པ། གཟུགས་སོགས་འདོད་ཡོན་གྱི་མཆོད་པ་འབུལ་བའོ། ། དང་པོ་བདག་པོས་མ་བཟུང་བའི་མཆོད་པ་ནི། ཕྱོགས་བཅུའི་འཇིག་རྟེན་བདག་པོས་མ་བཟུང་བའི་རྩི་ཤིང་ནགས་ཚལ་ཆུ་བོ་སོགས་འབུལ་བར་བསམ་ལ། ངག་ཏུ།
ཕྱོགས་བཅུ་ནམ་མཁའི་མཐའ་ཀླས་འཇིག་རྟེན་ན། ། བདག་པོས་མ་བཟུང་སྨན་ལྗོངས་ཉམས་དགའ་བར། ། མེ་ཏོག་འབྲས་བུ་དུད་པའི་དཔག་བསམ་ཤིང་། ། དྲི་བཟང་ལོ་འདབ་རྒྱས་པའི་སྨན་རྣམས་དང་། ། གཙང་ཞིང་ཡིད་འོང་འབབ་ཆུ་ལྷུང་ལྷུང་སྒྲོག ། དབང་སྔོན་མརྒད་པདྨ་རཱ་ག་དང་། ། ག་པུརྨ་ཎི་ལ་སོགས་རིན་ཆེན་མཆོག ། རབ་ཏུ་སྤུངས་པའི་རིན་ཆེན་རི་རབ་དང་། ། བསིལ་བའི་ངད་ལྡན་ཁ་བའི་ལྷུན་པོ་མཆོག ། མཐོ་ཞིང་ལྷུན་སྡུག་བྲག་རིའི་ངོས་ཡངས་དང་། །
རྩ་སྔོན་ལྗོན་ཤིང་བཀྲམ་པའི་ནགས་ཚལ་དང་། ། པདྨའི་མཚོ་ལ་ཆུ་བྱ་སྣ་ཚོགས་པ། ། མདོག་ལེགས་སྤུ་སྡུག་ཤིན་ཏུ་སྐད་སྙན་ཅིང་། ། བུང་བ་གཞོན་ནུས་གར་བསྒྱུར་གླུ་དབྱངས་ལེན། ། རི་དྭགས་དུ་མ་དལ་ཞིང་རྩེ་གར་བྱེད། ། མ་རྨོས་མ་བཏབ་འབྲུ་སྣ་ཅི་ཡང་སྐྱེ། ། གཞན་ཡང་མཛེས་ཤིང་ཡིད་ཆགས་དངོས་པོའི་ཚོགས། ། མཁོ་ཞིང་ལོངས་སྤྱོད་འོས་པ་ཇི་སྙེད་ཀྱང་། ། འཛིན་མེད་བློ་ཡི་རབ་ཏུ་འབུལ་ལགས་ན། ། དགེས་པས་བཞེས་ནས་གནས་ལུགས་རྟོགས་པར་མཛོད། །
ཨོཾ་ཤྲཱི་་་་་་དཔལ་ལྡན་བླ་མ་དམ་པ་རྡོ་རྗེའི་སློབ་དཔོན་འཁོར་དང་བཅས་པ་བདག་པོས་ཡོངས་སུ་མ་བཟུང་བ་ནི་མཆོད་པ་བཞེས་ཤིག ཝཱནྶརྒུ་རུ་བཛྲ་ཨཱ་ཙཱརྻ་ས་པ་རི་ཝཱ་ར། པ་ཏི་ན་ཨ་པ་རི་གྲྀ་ཧ་པཱུ་ཛ་པྲ་ཏཱིཙྪ་སྭཱ་ཧཱ། གཉིས་པ་མཆོད་ཡོན་མེ་ཏོག་སོགས་ཐུན་མོང་གི་མཆོད་པ་ནི། ལྷ་དང་མི་ཡི་བཏུང་བའི་མཆོག་གྱུར་གང་། ། མདོག་ལེགས་དྲི་ཞིམ་རོ་བཅུད་བརྒྱ་ལྡན་པ། ལུས་སེམས་ཚིམ་ཞིང་ཟག་མེད་བདེ་བ་བསྐྱེད། ། གཙང་ཞིང་ཡིད་འཕྲོག་མཆོད་ཡོན་དམ་པ་དང་། ཁ་དོག་རབ་བཀྲ་དབྱིབས་མཛེས་དྲི་བསུང་ཅན། ། ཆུ་དང་ཐང་ལས་སྐྱེས་པའི་པདྨ་དང་། །
ཨུཏྤལ་ལ་སོགས་མེ་ཏོག་གདུགས་དང་འཕན། ། རྒྱལ་མཚན་དོ་ཤལ་ཕྲེང་བའི་ཁྱད་པར་དང་། ། ཨ་ཀ་རུ་དང་ཙན་དན་སི་ཧླ། ། རྒྱ་སྤོས་ལ་སོགས་བདུག་སྤོས་ཇི་སྙེད་དང་། ། ཉི་ཟླ་ཡིད་བཞིན་ནོར་བུའི་སྣང་གསལ་དང་། ། མར་མེའི་ཕྲེང་བ་མཚར་དུ་བསྒྲིགས་པ་དང་། ། ག་པུར་གུར་གུམ་རི་ཤི་ལ་སོགས་པ། ། བསིལ་བའི་ངད་ལྡན་བྱུག་པའི་དྲི་ཆབ་མཆོག ། ལུས་སྲོག་འཚོ་བའི་དཔལ་དང་བདེ་ཆེན་གྱི། ། ཡེ་ཤེས་བསྐྱེད་བྱེད་ལྷ་མིའི་ཞལ་ཟས་གང་། །
པི་ཝང་གླིང་བུ་པཊྚ་ཧ་ལ་སོགས། ། སྙན་བརྗིད་ཡིད་འཁུལ་རོལ་མོའི་བྱེ་བྲག་ཚོགས། ། གཞན་ཡང་ལྷ་མིའི་མཆོད་རྫས་སེང་གེའི་ཁྲི། བླ་བྲེ་གདན་དང་རྔ་ཡབ་བ་དན་དང་། ། རིན་ཆེན་རྒྱན་ཕྲེང་ཁང་བཟང་དམ་པ་སོགས། ། ཡིད་འཕྲོག་མཆོད་པའི་ཚོགས་འདི་དབུལ་བར་བགྱི། ། བརྩེ་བ་ཆེན་པོས་ཉེ་བར་བཞེས་ནས་ཀྱང་། ། མཆོག་དང་ཐུན་མོང་དངོས་གྲུབ་བསྩལ་དུ་གསོལ། ། ཨོཾ་ཤྲཱི་་་་་་དཔལ་ལྡན་བླ་མ་དམ་པ་རྡོ་རྗེའི་སློབ་དཔོན་འཁོར་དང་བཅས་པ་མཆོད་ཡོན་ལ་སོགས་པ་ཐུན་མོང་གི་མཆོད་པ་བཞེས་ཤིག ཝཱནྶངྒུ་རུ་བཛྲ་ཨཱ་ཙཱརྻ་ས་པ་རི་ཝཱ་ར་ཨརྒྷ་མཱ་དི་སཱ་དྷ་ར་ཎ་པུ་ཛ་པྲ་ཏཱིཙྪ་སྭཱ་ཧཱ།
གསུམ་པ་འདོད་ཡོན་ལྔའི་མཆོད་པ་འབུལ་བ་ནི། ཁ་དོག་མཛེས་ཤིང་དབྱིབས་ལེགས་ལྟ་ན་སྡུག ། ལེགས་བྱས་དཔལ་ལས་གྲུབ་པའི་གཟུགས་མཆོག་དང་། ། གླུ་དབྱངས་རྔ་བོ་ཆེ་དང་བསིལ་སྙན་ཚོགས། ། ཟིན་དང་མ་ཟིན་སྒྲ་སྙན་ཇི་སྙེད་དང་། ། དྲི་འཛིན་ཚིམ་བྱེད་མཉམ་དང་མི་མཉམ་པའི། ། དྲི་གསུང་མཆོད་པའི་ཁྱད་པར་གང་དག་དང་། ། རོ་བརྒྱའི་བཅུད་ལྡན་ལྷ་རྫས་ཞལ་ཟས་སོགས། ། ཡིད་འཕྲོག་བཟའ་བཅའ་བཏུང་བའི་ཚོགས་རྣམས་དང་། ། དྲོ་འཇམ་ཡང་མཛེས་ཁ་དོག་རྣམ་པར་བཀྲ། །
བདེ་བའི་མཆོག་བསྐྱེད་རེག་བྱའི་མཆོད་པ་དང་། ། གཞན་ཡང་འཁོར་ལོ་བསྒྱུར་བའི་ལོང་སྤྱོད་མཆོག ། རི་རབ་གླིང་བཞི་སུམ་ཅུ་རྩ་གསུམ་བཅས། ། ཉི་ཟླ་རིན་ཆེན་བདུན་དང་བཙུན་མོའི་འཁོར། ། དཔའ་ཞིང་བརྟུལ་ཕོད་སྲས་དང་བློན་པོ་སྟོང་། ། ཉེ་བའི་རིན་ཆེན་བདུན་སོགས་འཇིག་རྟེན་ནས། ། ཆེས་དཀོན་ཡིད་བཞིན་ནོར་བུ་དཔག་བསམ་ཤིང་། ། འདོད་དགུ་ཀུན་འབྱུང་མཆོག་བུམ་བཟང་བ་དང་། ། མ་བཏབ་ལོ་ཏོག་བཀྲ་ཤིས་དཔལ་བེའུ་སོགས། ། ངོ་མཚར་རྟགས་དང་རྫས་ཀྱི་ཆ་བྱད་དང་། །
གཞན་ཡང་ནོར་འབྲུ་གོས་དང་སྨན་ལ་སོགས། ། བདག་གིར་བཟུང་བའི་ལོང་སྤྱོད་ཐམས་ཅད་དང་། ། དགྲ་གཉེན་བར་མའི་འགྲོ་བ་འདི་དག་ཀུན། ། དཔལ་ལྡན་བླ་མ་ཁྱེད་ལ་དབུལ་བར་བགྱིད། ། སྡང་ཞེན་རྨོངས་པའི་འཛིན་པ་སྦྱང་དུ་གསོལ། ། ཨོཾ་ཤྲཱི་ཝཱནྶངྒུ་རུ་བཛྲ་ཨཱ་ཙཱརྻ་ས་པ་རི་ཝཱ་་་་་་དཔལ་ལྡན་བླ་མ་དམ་པ་རྡོ་རྗེའི་སློབ་དཔོན་འཁོར་དང་བཅས་པ་འདོད་པའི་ཡོན་ཏན་ལྔ་ལ་སོགས་པ་ཕྱིའི་མཆོད་པ་བཞེས་ཤིག་ར་པཉྩ་ཀཱ་མ་གུ་ཎཱ་དེ་བཱ་ཧྱ་པཱུ་ཛ་པྲ་ཏིཙྪ་སྭཱ་ཧཱ། གཉིས་པ་ནང་བདུད་རྩིའི་མཆོད་པ་ནི། རང་ལུས་ཐལ་མལ་ཕུང་པོ་ཉེས་ཀུན་གཞི། ། ཡེ་ཤེས་རལ་གྲི་རྣོ་ངར་ལྡན་པ་ཡིས། ། ཐོད་པ་བཅད་ནས་སྣོད་དུ་བྱས་པའི་ནང་། །
རྐང་པ་ནས་བརྩམས་ཡན་ལག་ལྷུ་བྲལ་ཏེ། ། དུམ་བུར་བཏུབ་ཤིང་ཐོད་པའི་ནང་བཅུག་ལ། ། རང་སེམས་རླུང་དང་དབྱེར་མེད་ཡི་དམ་ལྷ། ། དྲན་ནས་ཨོཾ་ཨཱཿཧཱུྃ་ཧོཿབདུད་རྩི་ཡིད། ། རྒྱ་མཚོ་ཟད་མི་ཤེས་ཤིང་ཁ་དོག་དང་། ། དྲི་རོ་བཅུད་ལྡན་བདེ་ཆེན་བསྐྱེད་བྱེད་འདི། ། དཔལ་ལྡན་རྩ་བའི་བླ་མའི་ཞལ་དུ་འབུལ། ། བརྒྱུད་པའི་བླ་མ་རྣམས་ཀྱི་ཞལ་དུ་འབུལ། ། ཡི་དམ་ལྷ་ཚོགས་རྣམས་ཀྱི་ཞལ་དུ་འབུལ། ། ཕྱོགས་བཅུའི་སངས་རྒྱས་རྣམས་ཀྱི་ཞལ་དུ་འབུལ། །
རྒྱལ་སྲས་བྱང་ཆུབ་སེམས་དཔའི་ཞལ་དུ་འབུལ། ། འཕགས་པ་རང་རྒྱལ་རྣམས་ཀྱི་ཞལ་དུ་འབུལ། ། དགྲ་བཅོམ་ཉན་ཐོས་རྣམས་ཀྱི་ཞལ་དུ་འབུལ། ། དཔལ་མགོན་ཆོས་སྐྱོང་བསྲུང་མའི་ཚོགས་ལ་འབུལ། གནོད་སྦྱིན་ནོར་ལྷའི་ཞལ་དུ་ཨོཾ་ཨཱཿཧཱུྃ། ། དགེས་ཤིང་ཚིམས་ནས་དངོས་གྲུབ་སྩོལ་གྱུར་ཅིག ། ཕ་མ་ལ་སོགས་འགྲོ་དྲུག་སེམས་ཅན་རྣམས། ། ཡི་དམ་ལྷར་གསལ་ཞལ་དུ་ཨོཾ་ཨཱཿཧཱུྃ། རིགས་དྲུག་སྡུག་བསྔལ་ཀུན་དང་བྲལ་གྱུར་ཅིག ། ལན་ཆགས་བུ་ལོན་ཤ་འཁོན་གཉེར་བ་ཡི། །
མི་དང་མི་མིན་གནོད་བྱེད་ཚོགས་ལ་འབུལ། ། ལན་ཆགས་ཁྱེར་ནས་གནོད་སེམས་ཞི་གྱུར་ཅིག ། བདུད་རྩིའི་ལྷག་མ་སྣོད་དང་བཅས་པ་དང་། ། གཞན་ཡང་འཇིག་རྟེན་ཁམས་ཀྱི་བཅུད་ལེན་རྫས། ། ལྕགས་ཀྱུ་སྒྲོན་མ་ཡེ་ཤེས་ལྔ་སྦྱར་བའི། ། ཟག་མེད་བདེ་བ་སྐྱེད་བྱེད་བདུད་རྩིའི་ཚོགས། ། མ་ལུས་རྩ་བའི་བླ་མ་ཁྱེད་ལ་འབུལ། ། བདག་ལ་དགེས་པས་མྱུར་དུ་བཞེས་སུ་གསོལ། ། བདེ་ཆེན་ཡེ་ཤེས་ད་ལྟ་ཉིད་དུ་སྩོལ། ། ཨོཾ་ཤྲཱི་ཝཱནྶངྒུ་རུ་་་་་་དཔལ་ལྡན་བླ་མ་དམ་པ་རྡོ་རྗེའི་སློབ་དཔོན་འཁོར་དང་བཅས་པ་ནང་གི་བདག་ཉིད་བདུད་རྩིའི་མཆོད་པ་བཞེས་ཤིག
བཛྲ་ཨཱ་ཙཱརྻ་ས་པ་རི་ཝཱ་ར་ཨ་དྷྱཏྨ་ཨ་མྲྀ་ཏ་པཱུ་ཛ་པྲ་ཏཱིཙྪ་སྭཱ་ཧཱ། གསུམ་པ་གསང་བའི་མཆོད་པ་ནི། གཟུགས་མཛེས་སྒྲ་སྙན་དྲི་ཞིམ་བདེ་བའི་རོ། ། འདོད་དགུའི་རེག་བྱ་ཚད་མེད་བདེ་བ་བསྐྱེད། ། རྡོ་རྗེ་དབྱིངས་ཀྱི་དབང་ཕྱུག་མ་ཡི་དངོས། ། རྣམ་ཀུན་མཆོག་ལྡན་སྟོང་ཉིད་ཕྱག་རྒྱར་འབུལ། ། འཛག་མེད་དགའ་བཞིའི་ཡེ་ཤེས་ལྷན་ཅིག་སྐྱེས། ། རྣམ་པར་རྟོག་བྲལ་རང་རིག་འོད་གསལ་མཆོག ། འགྱུར་མེད་བདེ་ཆེན་ཡང་དག་དོན་གཟིགས་པའི། ། སྤྲོས་བྲལ་ཡེ་ཤེས་ལྷག་པར་མངོན་མཛད་ནས། །
བདག་དང་མཁའ་མཉམ་སེམས་ཅན་ཐམས་ཅད་ཀྱི། ། སྲིད་པའི་རྩ་བ་འཕོ་ཆགས་ཕྲ་མོ་འདི། ། ཟུང་འཇུག་ཡེ་ཤེས་ཉིད་དུ་བྱིན་རླབས་ནས། ། ཟག་མེད་འཇའ་ལུས་རྡོ་རྗེའི་སྐུ་འགྲུབ་ཤོག ། ཨོཾ་ཤྲཱི་ཝཱནྶངྒུ་རུ་་་་་་དཔལ་ལྡན་བླ་མ་དམ་པ་རྡོ་རྗེ་སློབ་དཔོན་འཁོར་དང་བཅས་པ་ཤེས་རབ་ཕྱག་རྒྱ་གསང་བའི་མཆོད་པ་བཞེས་ཤིག་བཛྲ་ཨཱ་ཙཱརྻ་ས་པ་རི་ཝཱ་ར་པྲ་ཛྙཱ་མུ་ཏྲ་ར་ཧྱ་ས་པཱུ་ཛ་པྲ་ཏཱིཙྪ་སྭཱ་ཧཱ། བཞི་པ་དེ་ཁོ་ན་ཉིད་ཀྱི་མཆོད་པ་ནི། མཆོད་པའི་ཡུལ་གྱུར་བླ་མ་དམ་པ་དང་། ། མཆོད་པའི་དངོས་པོ་ཕྱི་ནང་གསང་བའི་རྫས། ། མཆོད་པར་བྱེད་མཁན་སྒྲུབ་པོ་བདག་ཉིད་རྣམས། ། ལོགས་ན་མེད་ཀྱང་རང་སེམས་མེ་ལོང་དངོས། །
སྒྱུ་མ་ལྟ་བུའི་སྣང་བརྙན་སྣ་ཚོགས་ཤར། ། སྣང་བ་དེ་ཉིད་སྟོང་པའི་རང་གཟུགས་ལ། ། སྟོང་པའང་སྣང་བ་བཙལ་ལས་མ་རྙེད་པ། ། སྣང་སྟོང་གཉིས་ཀྱི་ངོ་བོ་དབྱེར་མེད་ཀྱང་། ། ཀུན་རྟོག་བློ་ཡིས་ལྡོག་པ་སོ་སོར་ཕྱེ། ། སྣང་སྟོང་རང་བཞིན་གཅིག་མིན་ཐ་དད་མིན། ། ཐ་དད་མེད་བཞིན་འགལ་བ་ལྟར་སྣང་བའི། ། བརྗོད་མེད་སྣང་སྲིད་ཕྱག་རྒྱ་ཆེན་མོ་ནི། ། འཛིན་མེད་བླ་མར་འབུལ་གྱི་དོན་རྟོགས་མཛོད། ། ཨོཾ་ཤྲཱི་ཝཱནྶངྒུ་རུ་བཛྲ་ཨཱ་ཙཱརྻ་ས་པ་རི་ཝཱ་ར་མ་ཧཱ་མུ་ཏྲཱ་ཏ་ཏྭམྤུ་ཛ་པྲ་ཏྲིཙྪ་སྭཱ་ཧཱ།་་་་་
དཔལ་ལྡན་བླ་མ་དམ་པ་རྡོ་རྗེ་སློབ་དཔོན་འཁོར་དང་བཅས་པ་ཕྱག་རྒྱ་ཆེན་མོ་དེ་ཁོ་ན་ཉིད་ཀྱི་མཆོད་པ་བཞེས་ཤིག གསུམ་པ་དབང་དང་དངོས་གྲུབ་བླང་བ་ནི། ཐོག་མར་གསོལ་བ་འདི་ལྟར་བཏབ་སྟེ། ཕྱོགས་བཅུ་དུས་གསུམ་བླ་མ་སངས་རྒྱས་ཀྱིས། ། སྐུ་གསུང་ཐུགས་དང་ཡོན་ཏན་འཕྲིན་ལས་རྣམས། ། གཅིག་ཏུ་བསྡུས་པ་སྐུ་བཞིའི་བདག་ཉིད་དངོས། ། ཡེ་ཤེས་ལྔ་དང་ཡན་ལག་བདུན་ལྡན་ཞིང་། ། འཁོར་འདས་ཀུན་ཁྱབ་བརྟན་གཡོའི་དཔལ་གཅིག་བུ། ། དམ་ཆོས་ཀུན་གྱི་འབྱུང་གནས་དགེ་འདུན་ཆེ། ། ཆོས་སྐྱོང་ནོར་ལྷའི་མངའ་བདག་ཆོས་ཀྱི་རྗེ། །
ཐུགས་རྗེ་ཆེན་པོ་བྱིན་གྱིས་བརླབ་ཏུ་གསོལ། ། ལུས་ལ་བུམ་པའི་དབང་མཆོག་བསྐུར་དུ་གསོལ། ། རྩ་ཡི་དྲི་མ་མཐའ་དག་སྦྱང་དུ་གསོལ། ། སྣང་བ་ལྷ་རུ་འཆར་བར་བྱིན་གྱིས་རློབས། ། འཁོར་འདས་དབྱེར་མེད་མངོན་དུ་འགྱུར་བར་མཛོད། ། ངག་ལ་གསང་བའི་དབང་མཆོག་བསྐུར་དུ་གསོལ། ། ཡི་གེའི་དྲི་མ་མཐའ་དག་སྦྱང་དུ་གསོལ། ། གསལ་སྟོང་ཟུང་འཇུག་རྟོགས་པར་བྱིན་གྱིས་རློབས། ། མ་འདྲེས་ཡོངས་རྫོགས་མངོན་དུ་བྱིན་གྱིས་རློབས། ། ཡིད་ལ་ཤེས་རབ་ཡེ་ཤེས་དབང་མཆོག་སྩོལ། །
བདུད་རྩིའི་དྲི་མ༞ ། བདེ་སྟོང་ཟུང་འཇུག་རྟོགས་པར༞ ། ཡེ་ཤེས་ཆེན་པོ༞ ། མཆོག་དབང་རིན་ཆེན་བཞི་པ་བསྩལ་དུ་གསོལ། ། རླུང་གི་དྲི་མ་མཐའ་དག་སྦྱང་དུ་གསོལ། ། ཆོས་ཀུན་བདེ་སྟོང་ཆེན་པོ་རྟོགས་པར་མཛོད། ། ཤིན་ཏུ་རྣམ་དག་མངོན་དུ་འགྱུར་བར་མཛོད། ། ཅེས་གསོལ་བ་དྲག་ཏུ་བཏབ་པས་ནོར་ལྷ་རྣམས་འོད་དུ་ཞུ་ཆོས་སྐྱོང་ལ་ཐིམས། དེ་ཉན་ཐོས་ལ། དེ་རང་རྒྱལ་ལ།
དེ་བྱང་སེམས་ལ། དེ་སངས་རྒྱས་ལ། དེ་ཡི་དམ་ལ། དེ་བརྒྱུད་པའི་བླ་མ་ལ། དེ་རྩ་བའི་བླ་མ་ལ། དེ་ལ་གུས་འདུད་དུང་དུང་པ་བྱས་ལ། བླ་མའི་དཔྲལ་བའི་ཨོཾ་ལས་འོད་དཀར་བྱུང་། ཨོཾ་ཡིག་ཕྲེང་བ་བྱུང་ནས་དཔྲལ་བར་ཞུགས། ལུས་དང་རྩ་ཡི་དྲི་མ་མཐའ་དག་སྦྱངས། བུམ་པའི་དབང་ཐོབ་སྐུ་ཡི་བྱིན་རླབས་ཞུགས།
བླ་མའི་མགྲིན་པའི་ཨཱ་ལས་འོད་དམར་དང་། ཨ་ཡིག་ཕྲེང་བ་བྱུང་ནས་མགྲིན་པར་ཞུགས། ངག་དང་ཡི་གེའི་དྲི་མ་མཐའ་དག་སྦྱངས། གསང་བའི་དབང་ཐོབ་གསུང་གི་བྱིན་རླབས་ཞུགས། བླ་མའི་ཐུགས་ཁའི་ཧཱུྃ་ལས་འོད་སྔོན་དང་། ཧཱུྃ་ཡིག་ཕྲེང་བ་བྱུང་ནས་སྙིང་ཁར་ཞུགས། ཡིད་དང་བདུད་རྩིའི་དྲི་མ་མཐའ་དག་སྦྱངས། གསུམ་པའི་དབང་ཐོབ་ཐུགས་ཀྱི་བྱིན་རླབས་ཞུགས། སྐུ་གསུང་ཐུགས་ལས་འོད་ཟེར་སྣ་ཚོགས་དང་འབྲུ་གསུམ་ཕྲེང་བ་བྱུང་ནས་སྒོ་གསུམ་ཞུགས། ཡེ་ཤེས་རླུང་གིས་དྲི་མ་མཐའ་དག་སྦྱངས།
བཞི་པའི་དབང་ཐོབ་སྐུ་བཞིའི་ངོ་བོར་གྱུར། སྙམ་དུ་མོས་ནས་ཅུང་ཟད་མཉམ་པར་བཞག ། བཞི་པ་དེ་ཁོ་ན་ཉིད་ཀྱི་དོན་བསྒོམ་པ་ནི། ཡང་གསོལ་བ་འདི་ལྟར་བཏབ་སྟེ། དཔག་ཡས་བྱིན་རླབས་དངོས་གྲུབ་ཀུན་གྱི་བཞི། ། སྐུ་བཞིའི་བདག་ཉིད་བླ་མ་རྡོ་རྗེ་འཆང་། ། མཁྱེན་བརྩེ་ནུས་པའི་གཏེར་ཆེན་ཆོས་ཀྱི་རྗེ། ། བདག་ལ་མྱུར་དུ་ཐུགས་རྗེས་བྱིན་གྱིས་རློབས། ། གནས་ལུགས་ཇི་བཞིན་རྟོགས་པར་བྱིན་གྱིས་རློབས། ། ཡུལ་སྣང་སེམས་སུ་རྟོགས་པར་བྱིན་གྱིས་རློབས། །
སེམས་ཉིད་སྒྱུ་མར༞ ། རྟེན་འབྲེལ་བརྗོད་བྲལ༞ ། ཟུང་འཇུག་ལྷན་སྐྱེས་རྟོགས༞ ། བདེ་ཆེན་སྤྲོས་མེད༞ ། འོད་གསལ་མཚན་མེད༞ ། རང་རིག་འགྱུར་མེད་རྟོགས་པར༞ ། རྣམ་ཀུན་མཆོག་ལྡན༞ ། གཉིས་མེད་ཕྱག་ཆེན༞ ། ཟབ་གསལ་སྟོང་ཉིད་རྟོགས༞ ། ཀུན་ཁྱབ་ཡེ་ཤེས་རྟོགས་པར་བྱིན་གྱིས་རློབས། །
བདག་གི་དཀའ་སྤྱད་འབད་པ་ཆེར་བྱས་ཀྱང་། ། སྙིང་པོའི་དོན་མཆོག་རྟོགས་པར་མི་འགྱུར་བས། ། དཔལ་ལྡན་བླ་མའི་ཐུགས་རྗེ་བྱིན་བརླབ་ཀྱིས། ། ཡེ་ཤེས་གཟིགས་པ་མངོན་སུམ་འཇུག་གྱུར་ཅིག ། ཅེས་གསོལ་བ་བཏབ་པས་བླ་མ་དེ་རང་གི་སྤྱི་གཙུག་ཏུ་བྱོན་ཞིང་། བདེ་བ་ཆེན་པོའི་ངོ་བོར་འོད་དུ་ཞུ་ནས་རང་ལ་གཉིས་སུ་མེད་པར་ཐིམ་པས་རང་གི་ལུས་ངག་ཡིད་གསུམ་དང་བླ་མའི་སྐུ་གསུང་ཐུགས་དབྱེར་མེད་དུ་གྱུར་ཏེ། ཆོས་ཐམས་ཅད་ཀྱི་གནས་ལུགས་མངོན་སུམ་དུ་རྟོགས་པ་ཡིན་ནོ་སྙམ་དུ་སེམས་མ་ཡེངས་པར་མཉམ་པར་གཞག་གོ ། བསྒོམ་གྱི་ཉམས་མྱོང་ཅུང་ཟད་ཡོད་ན་དེ་དང་བསྲེས་ནས་བསྒོམ་པས་ཞི་ལྷག་ཟུང་འབྲེལ་རྣམ་པར་མི་རྟོག་པར་ལྷན་གྱི་འགྲོ་ཡང་། ཉམས་མྱོང་མེད་པའི་ལས་དང་པོ་ལ་དེའི་རྗེས་སུ་གཞིགས་ཏེ་སྟོང་ཉིད་བསྒོམ་དགོས་པས། དེ་ཡང་ལུང་རིགས་ཀྱིས་སྒྲུབས་ན་སྐྱེ་དཀའ་བས་མན་ངག་གི་སྒོམ་ཚུལ་ནི་འདི་ལྟར་བསམ་སྟེ།
ཨེ་མ་ཧོ། འཁོར་འདས་ཀྱིས་བསྡུས་པའི་ཆོས་ཐམས་ཅད་ནི་རང་གི་སེམས་ལས་ལོགས་སུ་གྱུར་པ་མེད་པས་ཐམས་ཅད་རང་གི་སེམས་ཡིན་སྙམ་དུ་བློ་ཐག་བཅད། དེའི་རྒྱུ་མཚན་ཡང་། འཁོར་བ་ཐམས་ཅད་རིགས་དྲུག་དང་། ཁམས་གསུམ་དུ་མ་འདུས་པ་མེད། རིགས་དྲུག་གིས་བག་ཆགས་སེམས་ལ་ཞེན་པས་ལུས་གྲུབ་པའི་ཚེ་རིགས་དྲུག་གི་རྩ་ཡི་གེའི་རྣམ་པར་ཆགས། དེར་ཐོག་མར་རླུང་རྒྱུས་པས། མི་ལ་སོགས་པའི་འདོད་ཁམས་རིགས་དྲུག་སོ་སོའི་སྣང་བ་བདེན་བདེན་པོ་འདི་འཆར། བསམ་གཏན་གྱི་ཨོཾ་དང་། སྙིང་པོའི་ཨར་རླུང་སེམས་འདུས་པས་གཟུགས།
གཟུགས་མེད་ཀྱི་སྣང་བ་འབྱུང་ལ། དེ་ཡང་སྣང་མཁན་སོ་སོའི་ངོ་བོར་ཆུ་ཕོར་པ་གང་ལྟ་བུ་ལ་སྣག་ཁྲག་དང་བདུད་རྩི་སོགས་སུ་སྣང་ཡང་། དོན་ལ་ཆུ་དེ་སྣག་ཁྲག་དང་བདུད་རྩི་ཆུ་སོགས་གང་ཡང་མ་ཡིན་ཀྱང་། ལུས་རྟེན་སོ་སོར་སྐྱེས་པའི་ཚེ་སྣང་བ་དེ་དག་དགག་མི་ཐུབ་པར་སོ་སོར་སྣང་ཞིང་སྣང་བའི་ཆ་དེ་ལ་ལེགས་པར་བརྟགས་ཤིང་དཔྱད་ན་ཆུ་དང་བདུད་རྩི་སོགས་གང་དུ་ཡང་མ་གྲུབ་སྟེ། གྲུབ་ན་ཆུར་གྲུབ་བམ། བདུད་རྩིར་གྲུབ། གང་ཡང་མ་ཡིན་བཞིན་སྣང་མཁན་གྱི་ཤེས་པ་ཉིད། དེ་དང་དེའི་རྣམ་པར་ཤར་བ་ལ་རིགས་དྲུག་སོ་སོའི་སྣང་བར་མིང་བཏགས། དེས་ན་སྣང་བ་དེ་སྣང་མཁན་གྱི་བློ་ལས་ལོགས་སུ་མེད་སྣང་བ་དེ་སེམས་ཡིན། དེ་བཞིན་དུ་མྱང་འདས་ཀྱི་ཕྱོགས་རྣམས་ཀྱང་དེས་མཚོན་ནས་ཤེས་པར་བྱ་སྟེ།
མདོར་ན་མ་དག་པའི་སྣང་བ། ཉམས་གྱི་སྣང་བ། དག་པའི་སྣང་བ་ཅི་ཤར་རུང་རྨི་ལམ་གྱི་སྣང་བ་ལྟར་སེམས་ཉིད་ཡིན། འོ་ན་རྨི་ལམ་གྱི་སྣང་བ་ཡུན་ཐུང་ལ། གཞན་སྣང་བ་རྣམས་ཡུན་རིང་བར་འཆར་བ་ཇི་ལྟར་ཡིན་སྙམ་ན། དེ་ནི་བག་ཆགས་འཐས་མ་འཐས་ཀྱི་ཁྱད་པར་ལས་སྣང་ཡུན་རིང་ཐུང་བྱུང་བ་མ་གཏོགས་སྣང་བ་རང་གི་ངོ་བོ་སེམས་ཡིན་ཐག་ཆོད་དོ། ། དེ་ལྟར་ཆོས་ཐམས་ཅད་སེམས་ཀྱི་བྱས་ཤིང་བྱུང་བ་ཁོ་ན་ཡིན་ནོ་སྙམ་དུ་འཛིན་ན། མུ་སྟེགས་བྱེད་ཀྱི་བདག་རྟག་པ་གཅིག་བུ་ཐམས་ཅད་ཀྱི་བྱེད་པ་པོར་འདོད་པ་དང་མཚུངས་པས། ཡང་འདི་ལྟར་བསམ་སྟེ། རང་གི་སེམས་ཉིད་ཁོ་ནས་འཁོར་འདས་ཐམས་ཅད་བྱེད་ནུས་པ་ཡང་མ་ཡིན།
སེམས་ཀྱི་རྒྱུའི་གཙོ་བོ་བྱས། རྐྱེན་གཞན་གང་ཡང་རུང་བ་རྣམས་ལ་བརྟེན་ནས་སྣང་བ་སྣ་ཚོགས་ཤར་བ་ཡིན། སེམས་ཁོ་ནས་འབྱུང་བ་ཡིན་ན། གང་བསམ་པའི་དངོས་པོ་དེ་དེ་མ་ཐག་འབྱུང་དགོས་པ་ལ། དེ་མི་འབྱུང་བར་རྒྱུ་རྐྱེན་གཞན་ལས་རག་ལས་པ་མངོན་སུམ་གྱིས་གྲུབ་པའི་ཕྱིར། དཔེར་ན་ནམ་མཁའ་དྭངས་པ་ལ་ཟླ་བའི་དཀྱིལ་འཁོར་ཤར་བའི་ཚེ། སྣོད་ཐ་དད་པ་དུ་མར་ཆུ་ལ་ཟླ་བའི་གཟུགས་བརྙན་འཆར་གྱི་སེམས་ཁོ་ནས་ཟླ་བའི་གཟུགས་བརྙན་གནང་མི་ནུས་དེས་ན་སྣང་བ་སྣ་ཚོགས་ཐམས་ཅད་རྒྱུ་རྐྱེན་དུ་འཚོགས་ན་སྣང་ལ་མ་འཚོགས་ན་མི་སྣང་བས་སྒྱུ་མ་ཉིད་དོ། ཡང་འདི་ལྟར་བསམ་སྟེ། སེམས་རང་གི་ངོ་བོ་ལ་བརྟག་པའི་ཚེ་ཡང་། ཐོག་མ་འདི་ཙམ་ནས་བྱུང་།
ད་ལྟ་འདི་ན་གནས། མཐར་འདི་བཞིན་འགག སྐད་ཅིག་གི་ཆ་ཤས་ཕྱེ་བའི་ཚེ། སེམས་སྐད་ཅིག་མ་དང་པོ་དང་། གཉིས་པ་གང་ལས་སྣང་བ་བྱུང་། རྒྱུ་རྐྱེན་གཞན་ལས་མ་བྱུང་ན། རྒྱུ་འབྲས་དུས་མཉམ་མམ། རྒྱུའི་དུས་ན་འབྲས་བུ་མེད། འབྲས་བུའི་དུས་ན་རྒྱུ་མེད་པ་སོགས་ལེགས་པར་བསམ་ན། རང་བཞིན་ནམ།
ངོ་བོ་མ་རྙེད། མ་རྙེད་བཞིན་དུ་སྣང་བ་མི་འགག་པས་འདི་ཀ་རྒོད་བྲོ། སངས་རྒྱས་རྣམས་ཀྱིས་ཀྱང་། པྲ་ཏི་ཏྱ་ས་མུཏྤཱ་ད། ཅེས་བྱ་བ་ལས་གསུང་རྒྱུ་མེད་དོ། ། དེའི་སྒྲ་བཤད་ན། སོ་སོ་བརྟེན་ཞིང་སྐྱེ་བ། ཞེས་སྒྲ་ཇི་བཞིན་པ་ལས་འབྱུང་ཡང་། སྔོན་གྱི་ལོ་ཙཱ་བ་ཆོས་ཀྱི་དེ་ཉིད་གཟིགས་པ་རྣམས་ཀྱི་རྟེན་ཅིང་འབྲེལ་པར་འབྱུང་བར་བསྒྱུར། དང་པོ་ནི།
དཔེར་ན་རྒྱུ་ས་བོན་ཁོ་ན་ལས་འབྲས་བུ་མི་འབྱུང་། རྐྱེན་དྲོད་ཆུ་ལུད། སྐྱེས་བུའི་བརྩོལ་བ་རྣམས་རེ་རེ་ལས་ཀྱང་མི་འབྱུང་ན་ཡང་། བློ་རགས་པའི་ངོ་བོར། ས་བོན་ལས་མྱུ་གུ་སྡོང་བུ་ལོ་མ་མེ་ཏོག་འབྲས་བུ་སོགས་རིམ་པར་འབྱུང་ངོ་སྙམ་དུ་ཞེན་ཅིང་འཛིན། དེ་བཞིན་དུ་ཆོས་ཐམས་ཅད་ཀྱང་སྔ་མ་སྔ་མ་ལ་བརྟེན་ནས་ཕྱི་མ་ཕྱི་མ་འབྲེལ་ཞིང་འབྱུང་བ་ལྟར་སྣང་བ་ཙམ་ལ་རྟེན་འབྲེལ་ཟེར་ཏེ། སྐད་ཅིག་སྔ་མ་ལ་མ་བརྟེན་པར་ཕྱི་མ་མི་འབྱུང་། སྔ་མ་ཕྱི་མར་འཕོས་པ་ཡང་མ་ཡིན་ཏེ། དེས་མཚོན་ནས་བསྐལ་པ་སྔ་ཕྱི། སྐྱེ་བ་སྔ་ཕྱི།
ལོ་སྔ་ཕྱི། དབྱར་དགུན། ཟླ་བ་སྔ་ཕྱི། ཞག་སྔ་ཕྱི། སྔ་དྲོ་དང་དགོང་མོ། ། འཁོར་བ་དང་མྱང་འདས། སེམས་ཅན་དང་སངས་རྒྱས། རྡུལ་ཕྲན་སྔ་ཕྱི། ཤེས་པའི་སྐད་ཅིག་སྔ་ཕྱི་སོགས་ཤེས་བྱ་ཐམས་ཅད་ལ་བརྟག་ན་དེ་ཁོ་ན་ལྟར་གནས་པས་རྟེན་ཅིང་འབྲེལ་པར་འབྱུང་བའོ། ། ཀུན་རྫོབ་ཏུ་དེ་ལྟར་ཡིན་ཀྱང་།
དོན་ལེགས་པར་བསམ་ན་ཆོས་ཐམས་ཅད་བརྗོད་པ་དང་བྲལ་བ་ཡིན་ཏེ། དཔེས་མཚོན་ན་དབང་པོའི་བདེ་བའམ། ལོངས་སྤྱོད་ཀྱི་རླབས་ལྟ་བུའི་དུས་རང་གི་སེམས་ལ་སེམས་སུ་མྱོང་རྒྱུ་ཅིག་བྱུང་ཀྱང་། རྗེས་ལ་འདི་ལྟར་བྱུང་ཞེས་སྨྲ་མི་ཤེས་པ། དེ་བཞིན་དུ་ཆོས་ཀྱི་རང་བཞིན་འདི་ལྟར་རོ། ། ཞེས་སངས་རྒྱས་ཀྱི་བརྗོད་པར་མ་ནུས་ན། གཞན་སོ་སོ་སྐྱེ་བོས་བརྗོད་ག་ལ་ཤེས། འདི་ཀ་ཆོས་ཐམས་ཅད་ཀྱི་ངོ་བོ་ཡིན་པས་གནས་ལུགས་ཡིན་ཞེས་བྱ། ཀུན་རྫོབ་སྣང་བའི་ཆ་ལ་བརྟག་ཤིང་དཔྱད་པས་མ་སྙེད་པ་དེ་ཀ་དོན་དམ། དོན་དམ་སྟོང་བཞིན་དུ་ཀུན་རྫོབ་ཀྱི་སྣང་བ་མི་འགགས་པས་བདེན་པ་གཉིས་ཟུང་འཇུག
གསལ་བ་དང་སྟོང་པ་ལྷན་ཅིག་ཏུ་འབྱུང་བས་ལྷན་སྐྱེས། འཁོར་འདས་ཐམས་ཅད་ཞུ་བདེ་ལྷན་སྐྱེས་སྐད་ཅིག་མ་ཅིག་གི་ངོ་བོར་སྣང་བས་བདེ་ཆེན། ཡོད་མེད་གཉིས་ཀ་དང་། གཉིས་ཀ་མ་ཡིན་པའི་སྤྲོས་པས་དབེན་པས་སྤྲོས་མེད། ཤེས་བྱ་ཐམས་ཅད་མེ་ལོང་གི་གཟུགས་བརྙན་ལྟར་སྣང་བས་འོད་གསལ་ལོ། ། གཟུང་འཛིན་གྱི་མཚན་མ་དང་བྲལ་བས་མཚན་མེད། རང་གི་ངོ་བོ་ཉམས་སུ་མྱོང་བས་ན་རང་རིག དམྱལ་བ་ནས་སངས་རྒྱས་ཀྱི་སའི་བར་གང་དུ་སོང་ཡང་རང་བཞིན་མི་འགྱུར་བས་འགྱུར་མེད། ཇི་ལྟ་བ་དང་ཇི་སྙེད་པའི་ཆོས་ཀུན་གྱི་རྣམ་པ་མ་འདྲེས་ཤིང་མཆོག་ཏུ་གསལ་བར་གཟིགས་པས་རྣམ་ཀུན་མཆོག་ལྡན། ཤེས་རབ་ཀྱིས་རོ་གཅིག་པར་རྟོགས་པས་གཉིས་མེད།
ཤེས་བྱ་ཐམས་ཅད་བདེ་སྟོང་གི་ཡེ་ཤེས་ཀྱིས་རྒྱས་འདེབས་པས་ཕྱག་རྒྱ་ཆེན་པོ། ཕྲ་ཞིང་རྟོགས་པར་དཀའ་ལ་རྙོག་པ་མེད་པས་རབ་གསལ། གཤིས་ཅིར་ཡང་ངོས་བཟུང་མ་རྙེད་པས་སྟོང་ཉིད། འཁོར་འདས་ཐམས་ཅད་ངོ་བོ་དེ་ཁོ་ན་ལས་མ་འདས་པས་ཀུན་ཁྱབ། ཡིན་ལུགས་ཁོང་དུ་ཆུད་པས་ཡེ་ཤེས་སོ། ། ཡང་འདི་ལྟར་བསམ་སྟེ། མདོར་ན་ཆོས་ཐམས་ཅད་རང་བཞིན་སྟོང་པ། མཚན་ཉིད་གསལ་བ། ངོ་བོ་ཟུང་འཇུག་ཡིན་ཐག་ཆོད་དོ་སྙམ་པའི་ངང་ལ་རྣམ་རྟོག་མ་སྐྱེས་བར་དུ་རྩེ་གཅིག་ཏུ་མཉམ་པར་གཞག འོག་འགྱུར་མི་འཆོར་བའི་དྲན་པ་བསྟེན།
གསལ་ལེ། སིང་ངེ་། ཡེར་རེ། ཧྲིག་གེ འབོལ་ལེ། ལྷོད་དེ། སྦྲིང་ངེ་། སེམས་ལ་སེམས་ཀྱི་ལྟ་ཞིང་བཞག་གོ ། དེ་ལྟར་རྣམ་རྟོག་གི་འཇུག་པ་ཞི་ནས། རྩེ་གཅིག་ཏུ་མེར་མེར་གནས་ཀྱང་རིག་པའི་རང་མདངས་མ་ཤར་བ་དང་།
ཤེས་པའི་དངས་ཆ་མ་རྙེད་ན་ཞི་གནས་ལྟེངས་པོ་ཞེས་པ་རྣམ་རྟོག་ཁ་འཁྱིམས་པའི་ཞི་གནས་ཡིན་གྱི་མི་རྟོག་པར་ལྷག་གི་མ་སོང་བ་ཡིན་ནོ། ། མི་རྟོག་པ་ལ་རྩེ་གཅིག་ཏུ་གནས་པའི་ངང་ལ་མར་མེ་རླུང་གི་བསྐྱོད་པ་ལྟར་ཤེས་པའི་རང་གདངས་ཐོན་ཏེ། གསལ་ལེ་སིང་ངེ་གནས་ན་ཉམས་སྣ་ཚོགས་སྐྱེ་བའི་ཞི་གནས་ཞེས་བྱ་སྟེ་ཐུན་གཅིག་ལ་སོགས་པའི་བར་དུ་བྱུང་ནའང་འོད་གསལ་གྱི་སྣང་བ་མི་སྐྱེ་མི་སྲིད་དོ། ། གསུམ་པ་རྗེས་ཀྱི་བྱ་བ་ནི། མཉམ་གཞག་དེ་ལས་ལངས་ཏེ། སྤྱོད་ལམ་ལ་འཇུག་པ་འདོད་ན། འོ་ཆོས་རྣམས་ཀྱི་རང་བཞིན་ཟབ་མོ་མ་རྟོགས་པར། རང་གི་རང་སྡུག་ཏུ་འཇུག་པའི་སེམས་ཅན་འདི་རྣམས་ཞེ་ཐག་པ་ནས་སྙིང་རྗེ། འདི་ཐམས་ཅད་ཀྱི་རྣལ་འབྱོར་ཟབ་མོ་འདི་ལྟ་བུ་བསྒོམ་ཞིང་མྱུར་དུ་སངས་རྒྱས་ཐོབ་པའི་ཕྱིར་བསྔོ་བ་དང་སྨོན་ལམ་འདེབས་སྙམ། ངག་ཏུ།
དགེ་བ་འདི་ཡིས་ནམ་མཁའི་མཐའ་ཀླས་པའི། ། ལུས་ཅན་ཀུན་གྱི་བསོད་ནམས་ཡེ་ཤེས་ཚོགས། ། མྱུར་དུ་བསྒྲུབས་ནས་ཚེ་འདི་ཁོ་ན་ལ། ། རྡོ་རྗེ་འཛིན་པའི་ས་ལ་འཁོད་པར་ཤོག ། དེ་ལྟའི་གོ་འཕང་དམ་པ་མ་ཐོབ་བར། ། སྐྱེ་བ་ཀུན་ཏུ་དལ་འབྱོར་ལུས་བཟང་ལྡན། ། ཚུལ་ཁྲིམས་ངུར་སྨྲིག་གོས་མཆོག་གཙང་མ་དང་། ། བསླབ་གསུམ་རིན་ཆེན་རྒྱན་གྱིས་མཛེས་པར་ཤོག ། རྒྱལ་བའི་ཆོས་ཚུལ་ཆུ་གཏེར་ཆེར་ཞུགས་ནས། ། མང་དུ་ཐོས་ཤིང་བསམ་དང་བསྒོམ་པ་ཡི། །
ཡིད་བཞིན་ནོར་བུ་བརྩོན་པའི་རྒྱལ་མཚན་རྩེར། ། རྟག་ཏུ་ཉེར་བཀོད་སྐྱེ་དགུའི་ཕན་བདེ་ཤོག ། མི་རྟག་འཁོར་བའི་ཆུ་སྲིན་གྱིས་སྐྲག་ཅིང་། ། ལོང་མེད་འཆི་བདག་མུན་པའི་དམག་མཐོང་ནས། ། རྙེད་དཀའ་འཇིག་པར་སླ་བའི་དལ་འབྱོར་རྟེན། ། མི་དགེ་སྤོང་ཞིང་དགེ་ལ་བརྩོན་པར་ཤོག ། རིགས་དྲུག་སེམས་ཅན་འདི་དག་ཐམས་ཅད་ཀྱང་། ། སྐྱེ་བ་སྔ་མར་ཡང་ཡང་ཕན་བཏགས་པའི། ། དྲིན་ཅན་ཕ་མར་ཤེས་ནས་བྱམས་པ་དང་། ། སྙིང་ནས་བརྩེ་བའི་བསམ་པ་འབྱོངས་པར་ཤོག །
ཕ་རོལ་ཕྱིན་པའི་ལམ་གྱི་རྩ་བ་མཆོག ། བྱང་ཆུབ་སེམས་གཉིས་ནན་ཏན་བསྒོམ་པ་དང་། ། གཞན་གྱི་སྡུག་བསྔལ་མ་ལུས་བདག་སྨིན་ནས། ། རང་གི་བདེ་དགེ་གཞན་ལ་གཏོང་བར་ཤོག ། ཁྱད་པར་དུས་གསུམ་རྒྱལ་བའི་བགྲོད་གཅིག་ལམ། ། རྨད་བྱུང་རྡོ་རྗེ་ཐེག་ལ་རབ་དད་པས། ། རྡོ་རྗེ་འཆང་ཆེན་དཔལ་ལྡན་བླ་མ་ལ། ། དཀྱིལ་འཁོར་ཆེན་པོར་དབང་བཞིས་སྨིན་པར་ཤོག ། དབང་གི་སྨིན་ནས་གྲོལ་བར་བྱེད་པའི་ལམ། ། སྣང་བ་ལྷ་བསྒོམ་དྲག་པ་སྔགས་སུ་འཆར། །
སེམས་ཀྱི་ཉམས་སྣང་འཆར་སྒོ་ཅི་ཤར་ཀྱང་། ། ཟུང་འཇུག་ཕྱག་རྒྱ་ཆེན་པོ་རྟོགས་པར་ཤོག ། བར་ཆད་སེལ་ཞིང་དངོས་གྲུབ་ཀུན་གྱི་གཞི། ། ཟབ་མོ་ལམ་མཆོག་བླ་མའི་རྣལ་འབྱོར་འདི། ། ཐེ་ཚོམ་ཡིད་གཉིས་སྤངས་ཏེ་རྩེ་གཅིག་བསྒོམ། ། བྱིན་རླབས་རྟགས་མཚན་འཕྲལ་དུ་འབྱུང་བར་ཤོག ། མཉམ་པར་གཞག་ཚེ་འཁོར་འདས་ཆོས་རྣམས་ཀུན། ། རང་རིག་འོད་གསལ་རིག་པ་སྐད་ཅིག་མ། ། ཉམས་སུ་མྱོང་ཞིང་ངོ་བོ་བརྗོད་དང་བྲལ། ། བདེ་སྟོང་དབྱེར་མེད་མངོན་སུམ་རྟོགས་པར་ཤོག །
རྗེས་ཐོབ་ཀུན་དུ་ལུས་ཀྱི་མི་དགེ་བ། ། སྲོག་གཅོད་རྐུ་དང་འཁྲིག་པའི་ལས་སྤོང་ཞིང་། ། བླ་མའི་ཆེད་དུ་ལུས་སྲོག་གཏོང་ཕོད་པས། ། སྐུ་ཡི་དམ་ཚིག་མི་ཉམས་བསྲུང་བར་ཤོག ། ངག་གི་བརྫུན་དང་ཕྲ་མ་ཚིག་རྩུབ་དང་། ། ངག་འཁྱལ་སྤོང་ཞིང་བླ་མའི་ཡོན་ཏན་དང་། ། བསྟོད་པ་སྙན་གྲགས་བརྗོད་ཅིང་སྔགས་བཟླས་པས། ། གསུང་གི་དམ་ཚིག་མི་ཉམས༞ ། བརྣབ་སེམས་གནོད་སེམས་ལོག་པར་ལྟ་བ་སོགས། ། ཡིད་ཀྱི་མི་དགེ་སྤོང་ཞིང་བླ་མ་འདི། །
སྙིང་ནས་སངས་རྒྱས་དངོས་ཡིན་བསམ་པ་ཡིས། ། ཐུགས་ཀྱི་དམ་ཚིག་མི་ཉམས་བསྲུང་བར་ཤོག ། བདག་གི་ལུས་སྲོག་ལོངས་སྤྱོད་དུས་གསུམ་གྱི། ། དགེ་ཚོགས་ཇི་སྙེད་བླ་མའི་ཕྱོགས་སུ་གཏོང་། ། ཁོང་ཡུས་ང་རྒྱལ་ཁྱད་གསོད་མི་བསྒོམ་པར། ། བླ་མའི་ཐུགས་དགོས་མ་ལུས་སྒྲུབ་པར་ཤོག ། སྐུ་གསུང་ཐུགས་ཀྱི་མཛད་སྤྱོད་རྣམ་ཐར་ལ། ། སྐྱོན་གྱི་རྣམ་པ་འགའ་ཡང་མི་རྟོག་ཅིང་། ། རྨད་བྱུང་རྒྱལ་བའི་མཛད་པ་ཤ་སྟག་ཏུ། ། ལེགས་པར་ཤེས་ཤིང་ཡིད་ཆེས་སྐྱེ་བར་ཤོག །
མདོར་ན་བླ་མ་མཉེས་པའི་ཐབས་འཚོལ་ཞིང་། ། མི་མཉེས་འགྱུར་བའི་ལས་སྒྲིབ་ཀུན་སྤངས་ཏེ། ། འབྲལ་མེད་སྙིང་གི་དཀྱིལ་དུ་རྟག་བརྟེན་ནས། རྣམ་པ་ཀུན་དུ་མི་གཡེལ་རྗེས་འཛིན་ཤོག ། ཀུན་རྫོབ་བླ་མ་སངས་རྒྱས་ཀུན་གྱི་དངོས། ། དོན་དམ་བླ་མ་འཁོར་འདས་ཀུན་ལ་ཁྱབ། ། རང་རིག་བླ་མ་རང་སེམས་གདོད་མའི་མགོན། ། སྣང་སྲིད་བླ་མའི་ངོ་བོར་རྟོགས་པར་ཤོག ། སྐྱེ་བ་འདི་དང་ཇི་སྲིད་སངས་རྒྱས་བར། ། རྡོ་རྗེ་འཆང་ཆེན་དཔལ་ལྡན་བླ་མ་མཆོག །
ནམ་ཡང་འབྲལ་མེད་དད་པས་རབ་བརྟེན་ཅིང་། ། ཞལ་གྱི་བདུད་རྩིས་རྟག་ཏུ་འཚོ་བར་ཤོག ། ཆོས་མཐུན་འབྱོར་པས་ཚེ་རིང་གནས་པ་དང་། ། བྱང་ཆུབ་སེམས་མཆོག་རིམ་གཉིས་རྣལ་འབྱོར་སོགས། ། རྩེ་གཅིག་ཟབ་མོའི་ཏིང་འཛིན་བསྒོམ་པ་ལ། ། བར་ཆད་མེད་ཅིང་མཐུན་རྐྱེན་རྒྱས་པར་ཤོག ། གནས་སྐབས་ཀུན་དུ་དམ་པའི་ཆོས་སྤྱོད་ཅིང་། ། རང་རྒྱུད་གྲོལ་ནས་མར་གྱུར་སྐྱེ་དགུ་རྣམས། ། སྐལ་བ་ཇི་བཞིན་རྣམ་གྲོལ་ལམ་བསྟན་ནས། ། ཡོངས་སུ་སྨིན་ཅིང་གྲོལ་བར་བྱེད་གྱུར་ཅིག །
གཙུག་གི་ནོར་བུ་བླ་མའི་ཐུགས་རྗེ་དང་། སྐྱབས་གནས་བསླུ་བ་མེད་པའི་བདེན་པ་དང་། ། རྡོ་རྗེས་ཆོས་སྐྱོང་ནུས་མཐུ་དཔག་ཡས་པས། ། བསམ་པ་ཇི་བཞིན་རྟག་ཏུ་འགྲུབ་གྱུར་ཅིག ། ཅེས་བསྔོ་བ་དང་སྨོན་ལམ་རྣམ་པར་དག་པས་རྒྱས་བཏབ་སྟེ། སྤྱོད་ལམ་ཐམས་ཅད་དུ་བླ་མའི་ཞབས་ཏོག་དང་ཕྲིན་ལས་ཅི་འགྲུབ་ཀྱི་དགེ་བའི་བྱ་བ་ལ་འབད་ཅིང་སྒྱུ་མ་ལྟ་བུར་རང་གཞན་གྱི་དོན་བྱ་བ་དང་། མཆོད་རྫས་དམན་པ་རྣམས་བསྡུས་ཏེ་ཆོས་མཐུན་གྱི་སྤྱོད་པས་ཅི་བདེར་རྒྱུའོ། ། དུས་གསུམ་རྒྱལ་བས་གསུངས་པའི་ཆོས་ཚུལ་དཔག་ཡས་ལས། ། རབ་ཟབ་རྡོ་རྗེ་ཐེག་པའི་ཉེ་ལམ་ཀུན་གྱི་གཙོ། ། རྨད་བྱུང་རྡོ་རྗེ་སློབ་དཔོན་ལ་བརྟེན་བླ་མ་ཡི། །
རྣལ་འབྱོར་མཆོག་འདི་ཐོས་ཤིང་རྟག་ཏུ་འབད་པར་རིགས། ། གསང་ཆེན་རྒྱུད་སྡེའི་ཆུ་གཏེར་ཆེན་པོ་ལས། ། བསླུ་མེད་རྗེ་བཙུན་མཆོག་གི་དེད་དཔོན་གྱིས། ། མན་ངག་ནོར་བུའི་ཕྲེང་བ་རབ་བླངས་པ། ། ཀུན་གྱི་གཙུག་ཏོར་རྣལ་འབྱོར་འདི་ཡིན་ནོ། ། སངས་རྒྱས་བསྟན་པ་རིན་ཆེན་རྙེད་དཀའ་ཞིང་། ། མི་ལུས་ཐོབ་ཀྱང་ཆོས་དང་མཇལ་བ་དཀའ། ། ཆོས་ཀྱི་ནང་ནས་གསང་ཆེན་རྒྱ་མཚོའི་བཅུད། ། རྣལ་འབྱོར་མཆོག་འདི་ཐོས་པ་ཤིན་ཏུ་དཀའ། ། ཐོས་ཀྱང་ཡིད་ཆེས་ཉིན་མོའི་སྐར་མ་ཙམ། །
ཡིད་ཆེས་ན་ཡང་མང་པོའི་ཚུལ་གྱིས་ཁེངས། ། ཐོས་པའི་ཆང་གི་མྱོས་ཤིང་རིགས་པ་ཡི། ། ཀུན་ཏུ་དྲེགས་ཤིང་རྣམ་པར་སྒྱིངས་པས་ན། ། ཡིད་བཞིན་ནོར་བུ་མཆོག་འདི་སྤངས་སུ་དོགས། ། མ་སྤངས་ན་ཡང་སྙོམས་ལས་ལེ་ལོའི་བདུད། ། ཆེན་ཆེར་འཕེལ་བས་བཏང་སྙོམས་བཞུགས་པ་ལས། ། སྒྲུབ་པའི་རྒྱལ་མཚན་འཛིན་པ་ཆེས་རབ་དཀོན། ། འགའ་ཞིག་གཞན་དོན་ལྟར་སྣང་བདུད་ཀྱིས་འཁྱེར། ། ལ་ལ་བཅོལ་ཆུང་མན་ངག་མིག་དང་བྲལ། ། ཁ་ཅིག་སྙིང་པོའི་དོན་གྱི་བརྡ་མི་གོ །
གཞན་དག་ཆགས་སྡང་འཁྲུལ་པས་དྲི་མས་གོས། ། ཀྱེ་མ་དང་ནི་སྙིགས་མ་ལྔ་བདོའི་དུས། ། དལ་འབྱོར་ཆུད་ཟོས་སྟོང་ལོག་མ་བྱེད་པར། ། འཁོར་བའི་སྡུག་བསྔལ་མི་རྟག་དྲན་བྱོས་ལ། ། སྙོམས་ལས་ཕྱི་ཤོལ་བདུད་ཀྱི་མ་འཁྱེར་བར། ། མི་ཚེ་ཐོས་པར་བསྐྱལ་ཀྱང་གོ་དོན་ཆུང་། ། དེ་བས་སྙིང་པོའི་དོན་མཆོག་བླ་མ་བསྟེན། ། ཟབ་དགུ་ཉོན་ལ་ཉམས་ལེན་གཅིག་ལ་དྲིལ། ། རྣམ་གྲངས་མང་ཀྱང་དགོས་དུས་ཕན་མི་ཐོགས། ། ཁ་བཤད་ཆོས་ཀྱིས་བར་དོའི་འཕྲང་མི་ཁེགས། །
ཉམས་མྱོང་མེད་ན་འཆི་ཁར་ཙབ་ཙོབ་ལྡང་། ། གནད་གཅིག་མ་ཟིན་ཅལ་ཅོལ་མང་པོས་བསྡུ། ། དེས་ན་ཚེ་འདིའི་འདུན་མ་བློས་བཏང་ནས། ། རྣལ་འབྱོར་ཟབ་མོ་འདི་ལ་ནན་ཏན་གྱིས། ། ཡེངས་མེད་བརྗོད་མེད་བླ་མ་སྤྱི་བོར་བསྒོམ། ། ཁ་ཙམ་མིན་པར་སྙིང་ནས་ཡང་ཡང་སོམས། ། དམྱལ་བར་སོང་ཡང་རེ་ས་གཞན་མེད་སྙམ། ། སྙིང་ནས་དད་གུས་ཁ་ཞེ་མཐུན་བྱས་ན། ། ནམ་ཡང་མི་བསླུ་ཐུགས་རྗེས་མྱུར་བཟུང་ནས། ། བདེ་ཆེན་མཆོག་གི་གནས་སུ་འདྲེན་པར་ངེས། །
འདི་བརྩམས་དགེ་བ་ཀུནྡའི་ཕུང་པོ་ལྟར་དཀར་གང་ཐོབ་དེས། ། སྐྱེ་དགུ་མཐའ་དག་སྡུག་བསྔལ་རྒྱ་མཚོ་ཆེ་ལས་རབ་བསྒྲལ་ཏེ། ། བླ་མེད་རྡོ་རྗེ་ཐེག་པའི་ས་དང་ལམ་རྣམས་རིམ་གྱིས་མྱུར་བགྲོད་ནས། ། བཅུ་གསུམ་རྡོ་རྗེ་འཛིན་པའི་རྣམ་གྲོལ་ཡེ་ཤེས་བདེ་བ་ཆེ་ལ་འགོད་གྱུར་ཅིག ། ཅེས་པ་འདི་ནི་ལ་སྟོད་ལྷོའི་ས་སྐྱོང་ནུས་ལྡན་མིའི་དབང་པོ་ཤྲཱི་གུ་རུ་རཏྣ་བྷ་ཏྲའི་གསུང་གི་བསྐུལ་བས་རྒྱན་བྱས་ཤིང་གཞན་ཡང་དོན་གཉེར་འགའ་ཡིས་བསྐུལ་ནས། དཔལ་ས་སྐྱ་ལོ་ཙཱ་བ་འཇམ་དབྱངས་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས་ས་གླང་གི་ལོ་ཆུ་སྟོད་ཟླ་བའི་ཉེར་ལྔ་ལ་དཔལ་བྱས་འགྱུར་རྡོ་རྗེའི་རི་ཁྲོད་དུ་བརྩམས་པའི་ཡི་གེ་པ་ནི་ཙནྟྲ་ཀཱིརྟིའོ། ། ཉམས་ལེན་བསྡུས་པ་ཁོ་བོས་ལོགས་ན་བྲིས་ཡོད།། །། ཨེ་ཝཾ།། །། PAGE * MERGEFORMAT 8 ས་ལོ་ཆེན་པོ་འཇམ་དབྱངས་ཀུན་དགའ་བསོད་ནམས། བླ་མའི་རྣལ་འབྱོར་དང་མཆོད་པའི་ཆོ་ག་རྒྱས་པ།
PAGE * MERGEFORMAT 9
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
