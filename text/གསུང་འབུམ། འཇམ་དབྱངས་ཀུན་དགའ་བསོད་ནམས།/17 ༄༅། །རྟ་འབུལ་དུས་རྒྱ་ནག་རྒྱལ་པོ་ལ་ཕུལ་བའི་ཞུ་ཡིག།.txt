གསུང་འབུམ། འཇམ་དབྱངས་ཀུན་དགའ་བསོད་ནམས།（གློག་ཀླད་པར་མ།）
པོད ༡༧
༄༅། །རྟ་འབུལ་དུས་རྒྱ་ནག་རྒྱལ་པོ་ལ་ཕུལ་བའི་ཞུ་ཡིག།
༄༅། །རྟ་འབུལ་དུས་རྒྱ་ནག་རྒྱལ་པོ་ལ་ཕུལ་བའི་ཞུ་ཡིག། ཤྲཱི་ས་གསུམ་གྱི་འཆི་མེད་དབང་པོ། མིའི་རྒྱལ་པོར་མངའ་གསོལ་ཞིང་གླིང་བཞིའི་ས་སྐྱོང་འཁོར་ལོ་སྒྱུར་བའི་དཔལ་ལྡན་སྲིད་པ་གསུམ་གྱི་གཙོ་བོ་རབ་མཆོག་ཆོས་ཀྱི་རྒྱལ་པོ་གོང་མ་རིན་པོ་ཆེའི་དྲུང་དུ། སྟག་ཚང་བ་ཧུའུ་ཀྱ་འོ་ཝཾ་ནམ་མཁའ་བཀྲ་ཤིས་རྒྱལ་མཚན་དཔལ་བཟང་པོའི་བུ། ཤཱཀྱའི་དགེ་སློང་འཇམ་དབྱངས་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས་གུས་པས་ཕྱག་འཚལ་ཞིང་ཞུ་བ། རྒྱལ་བའི་བསྟན་པ་རིན་པོ་ཆེ་དང་། ལྷར་བཅས་སྐྱེ་དགུ་ཀུན་གྱི་དཔལ་མགོན་དམ་པར་གྱུར་པ། མི་འཇིགས་གདོང་ལྔ་པའི་གསེར་གྱི་ཁྲི་ག་ལ་བ་དེར། སྐུའི་དཀྱིལ་འཁོར་རྙོག་བྲལ་གཟི་འོད་ཀྱི་མདངས་དང་ལྡན་པར་བཞུགས་པ། བདག་སོགས་འཛམ་བུ་གླིང་པའི་ལུས་ཅན་མཐའ་ཡས་པ་ལ་མཆོག་ཏུ་ཚད་མེད་པའི་བཀའ་དྲིན་ཆེན་པོས་བསྐྱངས།
དེ་ལྟར་མཚོན་བྱེད་དུས་ཀྱི་ཞུ་ཡིག་དང་། འབུལ་རྟ་འདོགས་མི་འཕྲལ་དུ་རྫོང་ལྟར་དགོས་རྒྱུ་ལགས་གནང་། བོད་ཡུལ་སྟོད་སྨད་ཀུན་ཏུ་ཧོར་སོག་ལྷག་པའི་འཇིགས་པ་དང་། གཙང་དབུས་ཀྱི་སའི་ཐིག་ལེར་འཁྲུག་ལོང་རྒྱུན་རིང་ཞིང་། ཁྱད་པར་དཔལ་ས་སྐྱའི་ཁྲི་ཐོག་ན། བདག་གི་ཁུ་བོ་ཏའི་ཆིངས་ཧྭ་ཝཾ་བློ་གྲོས་རྒྱལ་མཚན་དཔལ་བཟང་པོ་བཞུགས་པ་དང་། སྟག་ཚང་དུའང་བདག་གི་ཡབ་ཧུ་སྐྱ་ཧོ་ཝཾ་ནམ་མཁའ་བཀྲ་ཤིས་པ་གཉིས་འཆར་ཀྱང་གཞན་དོན་ལ་དགོངས་པ་སོགས་མི་འདོད་པའི་རྐྱེན་མང་པོས་དབང་མེད་དུ་རྣམ་པར་གཡེངས་པས། འབུལ་རྟ་བ་འགྱངས་པ་ལ། ཐུགས་རིན་པོ་ཆེ་ནམ་ཡང་མི་ཁྲེལ་བ་མཁྱེན་ཅིང་། དེང་སང་གི་གནས་སྐབས་སུ།
དཔལ་ལྡན་ས་སྐྱའི་ཁྲི་ཐོག་དུ་བདག་སླེབས། གཞི་ཚུལ་ཁྲིམས་རྣམ་པར་དག་པ་དང་ལྡན་པས་ཐོས་བསམ་བསྒོམ་གསུམ་ལ་ནམ་ཡང་བརྩོན་པ་མ་དོར་བའི་ངང་ནས། ཉེ་ལམ་ཆོས་ཀྱི་རྗེ་རོང་སྟོན་ཐམས་ཅད་མཁྱེན་པ་ཤཱཀྱ་རྒྱལ་མཚན་གྱིས་བཏབ་པའི་ཆོས་གྲྭ་ཆེན་པོ་དཔལ་ནཱ་རེནྡྲའི་གཙུག་ལག་ཁང་དུ། མདོ་ཁམས་སྟོད་སྨད་དབུས་གཙང་མངའ་རིས་སོགས་ནས་གུས་པའི་དགེ་འདུན་སྟོང་ཕྲག་ལྷག་པ་ལ། བདག་གིས་དམ་པའི་ཆོས་རྣམ་པར་དག་པ་བཤད་ཉན་གྱི་རྒྱུན་བཙུགས་ནས་མ་ཉམས་པར་ཡོད་པ་དང་། སྟག་ཚང་ཕྱོགས་སུ་ཡང་། སྲིད་གསུམ་རྣམ་པར་རྒྱལ་བའི་ཆོས་སྡེ་དང་། རིན་ཆེན་སྒང་ཞེས་པའི་འདུལ་བའི་གྲྭ་ས་དགོན་གསར་དུ་བཏབ་ནས། སློབ་དཔོན་ཆེན་པོ་ངག་གི་དབང་ཕྱུག་གྲགས་པ་རྒྱལ་མཚན་དཔལ་བཟང་པོ་གདན་སར་བཀོད། ཟུར་འཆད་བཀའ་བཅུ་པ་བློ་གྲོས་རྒྱལ་མཚན་དང་།
རབ་འབྱམས་པ་རབ་འབྱོར་དཔལ་ལྡན་རྣམས་ཀྱི་བཤད་ཉན་སྒོམ་བསྒྲུབ་ཚུལ་བཞིན་དུ་བྱེད་ཀྱི་ཡོད་ཅིང་། གཞན་ཡང་བོད་ཀྱི་སའི་ཆ་ལ་གཏོགས་པའི་ཐུབ་པའི་བསྟན་པ་དང་། བསྟན་པ་འཛིན་པའི་སྐྱེས་བུ་དམ་པ་གང་ན་བཞུགས་པ་ཐམས་ཅད་ལ། ཇི་ལྟར་འོས་པའི་དབུ་འདོན་བདག་རྐྱེན་ལེགས་པར་བགྱིས་ནས། དཔལ་ལྡན་ས་སྐྱས་ཐོག་གྲངས་གཙུག་ལག་ཁང་རྣམས་ཞིག་གསོ། ། སྐུ་གསུང་ཐུགས་རྟེན་བཞེངས། དགོན་གནས་སོ་སོར་རྒྱུད་སྡེ་ནས་བཤད་པའི་དཀྱིལ་འཁོར་སྒྲུབ་མཆོད་རྒྱ་ཆེན་པོ་དང་། མདོ་སྔགས་ཀྱི་འཆད་ཉན་རྒྱུན་མ་ཆད་པར་བྱེད་པ་སོགས་རྣམ་པར་དཀར་བའི་དགེ་བ་ཚད་མེད་པར་བསྒྲུབ་པ་འདི་དག་ཐམས་ཅད་ཀྱི་དགོས་པའི་གཙོ་བོ། ། ཆོས་ཀྱི་རྒྱལ་པོ་གོང་མ་མིའི་དབང་པོ་ཡབ་སྲས་བསྐལ་པའི་བར་དུ་སྐུ་ཚེ་བརྟན་ཞིང་། ཆབ་སྲིད་དར་རྒྱས་འབྱུང་བའི་ཕྱིར།
དགེ་འདུན་རྣམས་སྐུའི་རིམ་གྲོ་དང་། སྨོན་ལམ་བཟང་པོ་རྩེ་གཅིག་ཏུ་འདེབས་པར་གནས་ལགས་པ་དེ་ཐམས་ཅད་ལ་མགོན་གཉེར། བདག་རྐྱེན་དུས་རྟག་ཏུ། ཐུགས་བརྩེ་བ་ཆེན་པོས་བཟུང་དུ་གསོལ། ཡང་གལ་ཆེ་བའི་ཞུ་དོན། ཐེག་ཆེན་ཆོས་ཀྱི་རྒྱལ་པོ་ཀུན་དགའ་བཀྲ་ཤིས་རྒྱལ་མཚན་དཔལ་བཟང་པོ་ལ་གོང་མ་ཏའི་མིང་ཡུན་ལོ་རྒྱལ་པོས། ཏི་ཤྲཱིའི་ལས་ཁ་བཟང་པོ་གནང་འདུག་པ་བཞིན་བདག་གི་ཁུ་བོ་བློ་གྲོས་རྒྱལ་མཚན་པ་ལ་ཏི་ཤྲཱིའི་ལས་ཁ་གནང་འདུག་པ་བཞིན། དེའི་སྲོལ་ཁྱུད་ད་ལན་བདག་ལ་ཏའི་ཆིངས་ཧྭ་ཝཾ་ཏི་ཤྲཱིའི་ལས་ཁ་དང་། བདག་གི་ཡང་མེས་ནམ་མཁའ་ལེགས་པའི་རྒྱལ་མཚན་དང་། ཕ་ནམ་མཁའ་བཀྲ་ཤིས་གཉིས་ལ་ཡང་།
སྔར་ཁྱུད་ལས་ཁ་གནང་པས། ད་ལྟ་བདག་གི་ནུ་འོ་ནམ་མཁའ་འདོད་གྲུབ་ཚེ་བརྟན་བཀྲ་ཤིས་རྒྱལ་མཚན་དཔལ་བཟང་པོ་སྟག་ཚང་གི་ཁྲིམས་ར་འཛིན་གྱི་ཡོད་ལགས་པས་ཧོ་ཀྱ་ཧོ་ཝཾ་གི་ལས་ཁ། ཀ་ཧོ་མིང་། འཇའ་ས་སོགས། གོང་ཞུས་དང་ཕྱོགས་གཅིག་པར། བཀའ་དྲིན་ཆེན་པོས་ལེགས་པར་སྐྱོང་བ་མཁྱཻན། ཅེས་པའི་ཞུ་དོན་བསྒྲུབ་པར་གྲོགས་མཆེད་རྣམས་རྫོང་ལྟར་བགྱིས་པ་ལགས་ཤིང་། ཞུ་ཡིག་སྤྱན་རས་འཚོ་བའི་རྟེན། རྒྱལ་བ་ཚེ་དཔག་མེད་ཀྱི་གསེར་སྐུ་ལེགས་པ་གཅིག་དང་ཐུབ་པའི་དབང་པོའི་བྲིས་སྐུ་མཚར་བ་གཅིག་དང་། སངས་རྒྱས་ཀྱི་རིང་བསྲེལ་ཡིན་ངེས་པ་བཅུ།
གསེར་ཞོ་ལྔ་རྣམས་འབུལ། རབ་མཛེས་ཀེ་ལ་ཤ་ཡི་ལྷུན་པོ་ནི། ། རབ་དཀར་བསིལ་ཟེར་དྲ་བས་ཁེབས་པ་བཞིན། ། རབ་མཆོག་འཆི་མེད་དཔལ་གཏེར་ལྷ་མོ་ཡི། ། རབ་བརྟན་ཆོས་ཀྱི་རྒྱལ་པོ་དགེ་ལེགས་མཛོད། ། སྒྲོལ་བྱེད་ཅེས་པ་ཆུ་མོ་ལུག་གི་ལོ་ས་ག་ཟླ་བའི་དཀར་ཕྱོགས་རྒྱལ་བ་གཉིས་པའི་ཚེས་ལ་དཔལ་ས་སྐྱའི་ཆོས་གྲྭ་ཆེན་པོ་ནས་ཕུལ་བ་དགེ་ལེགས་རྒྱ་ཆེན་པོ་འབྱུང་བར་གྱུར་ཅིག། །། ༄༅། །མངའ་རིས་རྫོང་ཁ་མངའ་བདག་རྒྱལ་པོ་ལ་གནང་བ། ཨོཾ་སྭསྟི།་་་་་ དཔལ་བཀྲ་ཤིས་དགེ་ལེགས་རྒྱལ་བར་གྱུར་ཅིག། ཤྲཱི་ཛ་ཡནྟུ།
དགེ་ལེགས་བྱེ་བའི་དཔལ་ཡོན་རབ་ཏུ་བརྟན་པའི་ལུགས་གཉིས་ནོར་བུའི་ཁྲི་ལ་རྟག་འཁོད་ནས། མཆོག་ཏུ་གཞན་ལ་ཕན་པའི་ཐུགས་རྗེའི་སྣང་བརྙན་སྐྱེ་དགུའི་མིག་གི་བདུད་རྩི་དལ་འབྱོར་སྐུ། ། ཡིད་འོང་མཚན་དང་དཔེ་བྱད་དུ་མའི་རིན་ཆེན་དོ་ཤལ་རྣམ་པར་བཀྲ་བའི་རྒྱན་གྱི་མཛེས། ། གངས་རིའི་ལྗོངས་འདིར་ཐུབ་བསྟན་རྒྱས་མཛད་རིགས་གསུམ་རྣམ་འཕྲུལ་ཆོས་ཀྱི་རྒྱལ་པོ་རྟག་ཏུ་རྒྱལ། ། གང་གི་རིགས་དུས་གསེར་གྱི་ཐིག་ལེའི་ཆུ་གཏེར་ཆེ་ལས་ཉེ་བར་འཁྲུངས་པའི་དབང་པོ་གང་། ། ལང་ཚོ་གསར་པའི་འདམ་སྐྱེས་གཞོན་ནུ་རྣམ་དཀར་གཉིས་སྐྱེས་ཟེའུ་འབྲུའི་གེ་སར་ཆེར་གསལ་ཞིང་། ། ནམ་ཡང་འཛུམ་པའི་བཞིན་གྱི་ལོ་འདབ་ཟུར་གྱིས་ལྟ་བའི་འདྲེན་བྱེད་ཟུང་གི་ཨུཏྤལ་ཅན། ། སྙིགས་དུས་འགྲོ་བའི་དཔལ་མགོན་དེ་ཉིད་ལོ་བརྒྱའི་བར་དུ་ཞབས་བརྟན་དགེ་ལེགས་རྒྱ་ཆེར་སྩོལ། ། དེ་ལྟར་བདེ་ལེགས་བྱེད་པའི་ཚིགས་བཅད་སྔོན་དུ་བཏང་ནས་སླར་ཡང་ཆོས་ཀྱི་རྒྱལ་པོ་ལ། ། བས་མཐར་གནས་པའི་ཤཱཀྱའི་དགེ་སློང་སྐད་གཉིས་སྨྲ་བ་ས་སྐྱ་པ་ཞེས་རབ་གྲགས་དེས། །
རྣམ་པར་དཀར་བའི་ཡིད་ཀྱི་འཕྲིན་དུ་འདི་སྐད་གསོལ་གྱི་ཁྱེད་ཐུགས་ཆེས་ཆེར་དྭངས་པ་ཡི། ། མེ་ལོང་ངོས་ལ་དོན་གྱི་གཟུགས་བརྙན་འདི་དག་རབ་ཏུ་གསལ་བར་ཀུན་ནས་འཆར་གྱུར་ཅིག ། སྔོན་གྱི་སྨོན་ལམ་བཟང་པོས་འཚམས་སྦྱར་རྒྱལ་བའི་བསྟན་པ་སྤྱི་དང་བྱེ་བྲག་ཏུ། ། ངེད་ཀྱི་བླ་མ་ས་གསུམ་འགྲོ་བའི་གཙུག་རྒྱན་ཆོས་ཀྱི་རྗེ་བཙུན་པ་ཞེས་གང་། ། སྙན་པར་གྲགས་པའི་བཤད་སྒྲུབ་དྲི་མ་མེད་ལ་གཅིག་ཏུ་དད་པའི་ཐུགས་དང་ལྡན་ཅེས་ཐོས། ། སླད་ཀྱང་དེ་འདྲའི་ངང་ཚུལ་ཉིད་ལ་གནས་པར་མཛོད་ཅིག་འཕྲལ་དང་ཡུན་གྱི་བདེ་ལེགས་འཕེལ། ། ད་ལན་དོན་གྱི་སྙིང་པོ་ཁོ་བོའི་ལྷན་ཅིག་གནས་པ་སངས་རྒྱས་ཤེས་རབ་གྲོགས་མཆེད་རྣམས། ། རྗེ་བཙུན་ཐམས་ཅད་མཁྱེན་པ་མཁན་ཆེན་ཞབས་ཀྱི་དྲུང་དུ་ན་བཟའ་སྣ་གྲངས་འབུལ་བ་དང་། ། ངེས་དོན་ཟབ་མོའི་ཆོས་ཀྱི་དེ་ཉིད་སྒྲོ་འདོགས་གཅོད་ཕྱིར་ཞུ་བའི་དོན་སླད་བཞུད་ལགས་པ། ། གཞི་དང་ལམ་དུ་ཟས་ནོར་འཚོ་བའི་ཡོ་བྱད་སྩོལ་ཞིང་དགྲ་ཇག་གནོད་པ་མེད་པར་མཛོད། །
དེ་ལྟར་བློ་བཟང་པད་མཚོ་ལས་འཁྲུངས་ཕྲིན་གྱི་སྙན་ངག་ཨུཏྤལ་ཕྲེང་བ་འདིས། ། ལེགས་པར་མངགས་པའི་ཕོ་ཉ་ངང་པའི་དེད་དཔོན་མགུལ་པའི་རྒྱན་དུ་བྱོན་ནས་ཕྱོགས་དེར་བཞུགས། ། དྲི་མེད་སྤྱན་རས་ཉེ་བར་རྟེན་དུ་མ་ཧཱ་ཙིཧྣའི་རྒྱལ་བུ་ཁ་ཐགས་ལ། ། ཀ་ཀ་མ་ཙིའི་ཁུ་བས་ཕྱག་རྒྱ་བཀོད་ནས་ཆུ་ཟླ་དཀར་ཕྱོགས་རྒྱལ་བའི་ཚེས་ལ་བྲིས། ། ཨི་དཾ་པྲཛྙཱོ་པཱ་ཡཽ་ཡུ་ག་སཏྐཱནྟཱ་རེ་ཀ་ལྱཱ་ཎ་ལི་ཁི་ཏཾ། འདི་ཐབས་ཤེས་ཟུང་དུ་འཇུག་པའི་དགོན་པ་ནས་དགེ་བར་བྲིས།། ༈ །གློ་བོ་མཁན་ཆེན་པ་ལ་ཕུལ་བའི་ཞུ་ཡིག། སྭསྟི། ཤྲི་ཝཱཉྫཱ་ནེནྡྲ་ཡ་སྱ་པྲ་ཤུ་ཙི་ཀ་རུ་ཎ་ཤཱི་ལོརྟ་མ་ཏྭཾ་སུ་རཱཊྶུ། སྭསྟི།
དཔལ་ལྡན་ཡེ་ཤེས་དབང་པོ་ཁྱོད་ཉིད་ཐུགས་རྗེ་མཆོག་དང་རབ་ཏུ་གཙང་བའི་ཁྲིམས་ཀྱི་ལེགས་པར་མཛེས། བི་ཤྲཱུ་ཏཱ་ནེ་ཀ་ཀོ་ཥཾ་དྷ་ར་བ་ར་ད་བི་མུཀྟཱ་ཙ་ར་དྷྱ་ན་ཙིཏྟ། རྣམ་མང་ཐོས་པ་དུ་མའི་མཛོད་མངའ་རྣམ་པར་གྲོལ་བའི་མཆོག་སྦྱིན་བསམ་གཏན་ཀུན་ནས་སྤྱོད་པའི་ཐུགས། དྷརྨྨ་པྲ་པཉྩ་ཏ་ཏྭཾ་ན་ཝ་ར་ཎ་སུ་དྲྀ་ཤཱ་བྷི་ཛྙཱ་གམྦྷཱི་ར་བུདྡྷཱིཿ ཆོས་རྣམས་སྤྲོས་པ་མེད་པའི་དེ་ཉིད་སྒྲིབ་མེད་ལེགས་གཟིགས་མངོན་པར་མཁྱེན་པའི་ཟབ་མོའི་བློ་དང་ལྡན། སིདྡྷཱི་ཤྭརྻ་པྲ་བི་དྭནྶཱ་ན་ཁ་ཨ་རུ་ཎ་རསྨི་དྭ་སཱ་དེ་པྲ་ཎ་མྱ། རབ་ཏུ་མཁས་ཤིང་གྲུབ་པའི་དབང་ཕྱུག་གང་གི་ཞབས་སེན་དམར་བའི་འོད་ཅན་ལ་ནི་རྟག་ཏུ་འདུད། བི་མ་ལ་ཝ་པུ་ཥ་ནི་ཏྱཾ་མེ་རུ་བརྡྷཱ་སུ་ཝརྞ། གསེར་གྱི་ལྷུན་པོ་ལྟ་བུའི་སྐུ་ནི་རྟག་ཏུ་དྲི་མ་མེད་པ་ཉིད། སུ་ཝ་ཙ་མྲྀ་དུ་ཀ་སཱ་མཾ་ཧངས་ཤབྡ་བགྷོ་ཥ།
འཇམ་ཞིང་སྙན་པས་ངང་པའི་སྒྲ་དབྱངས་ཇི་བཞིན་ལེགས་པར་འཆད་པའི་གསུང་། སྡྱི་ར་མ་ན་པ་ར་མཱརྠྃབོ་དྷ་ཏུ་ལྱ་པྲ་ཙནྟཱི། དམ་པའི་དོན་རྟོགས་ཡིད་བཞིན་ནོར་བུ་ལྟ་བུའི་ཐུགས་ནི་སེམས་ཅན་གྱི། མ་ཎི་ཨི་ཏི་ར་ཏི་ས་ཏྭཱརྠ་ཤྲུ་ཏེ་ནོཏྶ་ཧཱཔྟཿ དོན་ལ་དགེས་པར་བཞུགས་ཞེས་ཐོས་པས་རབ་ཏུ་སྤྲོ་བ་ཐོབ་པར་འགྱུར། ཡ་སྱ་ཨཱ་ཛྙཱ་བརྞ་མ་ཎ། གང་གི་བཀའ་ཡི་ནོར་བུའི་ཕྲེང་བ་ནི། མཱ་ལེནྟྲ་ནཱི་ལ་ཙཻ་ཏྱ་ཀ ཨིནྡྲ་ནཱི་ལའི་མཆོད་རྟེན་ཏོག་དང་བཅས། ས་ཀེ་ཏུ་ཤི་རཿཤྲཱི་དཏྟ།
ཡན་ལག་མཆོག་གི་དཔལ་དུ་རབ་བྱིན་པས། ཙིཏྟཱ་ན་ནྡ་པྲ་མེ་ཏུ་ཡ་ཏུ། ཡིད་མི་དགའ་བ་དཔག་ཏུ་མེད་པར་གྱུར། ཨ་ཧཾ་ཏེ་པྲ་སཱ་དོ་ད་དྷ། བདག་ཀྱང་ཁྱེད་ཀྱི་བཀའ་དྲིན་ཆུ་གཏེར་ལས། རྻཱུ་བ་ནཱབྫ་ས་དཱརཛ་ར། ལང་ཚོའི་འདམ་སྐྱེས་ནམ་ཡང་མ་རྒུད་ཅིང་། ཧ་ས་ས་མཱ་དྷི་ཀེ་ཤེ་རཱཾ། ཏིང་འཛིན་གེ་སར་ཀུན་ཏུ་བཞད་པ་ལས། ཤ་གནྡྷཱཔྟ་སུ་བྷཱ་ཥ་ཏུ།
ལེགས་བཤད་དྲི་བསུང་ཆ་ཙམ་ཁྱབ་པ་ལགས། ཡུབྨ་ཀ་ནཱ་ཐ་ན་བྷ་ཝཱནྟ་ཡཱ་བཏ། སླར་ཡང་མགོན་ཁྱོད་སྲིད་མཐའི་བར་དུ་ཡང་། ཀ་ཡ་དྷྭ་ཛ་པྲ་སྡྱི་ར་ཏིཥྛ་ཀྲྀ་ཏྭཱ། སྐུ་ཡི་རྒྱལ་མཚན་རབ་ཏུ་བརྟན་བཞུགས་ནས། ། བིནྟྭ་ཏྲ་ཝཱ་ཀྱོ་བ་སུ་དྷཱ་མྲྀ་ཏེ་ན། གསུང་གི་བདུད་རྩིས་ནོར་འཛིན་ཐིག་ལེ་འདིར། ཀརྨྨཱརྐཀ་བྷཱ་སརྦྦ་བྷབཀ་པྲ་ཀཱ་ཤཿ ཕྲིན་ལས་ཉི་འོད་ཀུན་དུ་གསལ་གྱུར་ཅིག ཨཱཤཱིསྟཐཱ་ཙིཧཾསཀཎྱ།
དེ་ལྟའི་ཤིས་བརྗོད་དད་པའི་བུ་མོ་ནི། སྭཱདཱུརསཱིགནྡྷསདེཡཤཱཁཱ། དྲི་ཞིམ་དོན་ལྡན་ཤིང་ལོའི་སྐྱེས་དང་བཅས། ཤྲརྡྷཱམཏེཿཤྭེཏསམུཏྲགཏཱཏ། རབ་དཀར་དད་པའི་བློ་མཚོ་ལས་འཕུར་ནས། བཻསུལྱདྷརྨསྱསབྷསུགཙྪ། རྒྱ་ཆེན་ཆོས་ཀྱི་མདུན་སར་བཞུགས་ལགས་སོ། ། ཙུ་ཏསྱཀལྤདརུམབིཀྲམཱཏི། ཤིན་ཏུ་རྣམ་གནོན་ཙཱུ་ཏའི་དཔག་བསམ་ལྗོན་པ་ནི། ། ཨཱཤྭིནྱིམཱབརྟུབིབུརྡྷཤཱཁཱ།
ཐ་སྐར་ཟླ་བའི་ཡལ་ག་རྣམ་པར་རྒྱས་པའི་དུས། མོདཱབཛཕུལླསིཏདྷརྨཀོཎཱཏྲ། དཀར་ཕྱོགས་དགའ་བའི་མེ་ཏོག་བཞད་ཚེ་ཆོས་ཀྱི་གྲྭ། ནལེནྟྲ་སེནདྡཏཏཾསུབྷཀཏི། རྒྱུན་གྱི་དབང་པོའི་སྡེ་ནས་དད་པའི་སེམས་ཀྱིས་ཕུལ། གཅིག་ཞུས།། །། ༄༅། །གློ་བོ་མཁན་ཆེན་པ་ལ་ཕུལ་བའི་ཞུ་ཡིག། ཤྲཱི་སྭསྟི། བསོད་ནམས་བྱེ་བའི་དཔལ་ལས་ལེགས་བསྐྲུན་སྐུ། ། ལེགས་པར་བཤད་པའི་ཆོས་ཀྱི་འབྱུང་གནས་གསུང་། །
ཟབ་གསལ་གཉིས་མེད་རང་བྱུང་ལྷུན་གྲུབ་ཐུགས། ། རྒྱལ་བའི་མཚན་དཔེའི་དཔལ་འབར་བཟང་པོར་འདུད། ། གང་གི་བཀའ་ཡི་གླེགས་བུམ་ནི། ། གོ་རོ་ཙ་ནའི་ཐུམ་བུ་ལ། ། མུ་ཏྲའི་མཚན་མར་རབ་བཀོད་ནས། ། ཚངས་པའི་ཡུལ་སར་བརྟན་པར་ཕེབས། ། སྐད་གཉིས་སྨྲ་བའི་ཁུར་འཛིན་ཅིང་། ། སྤོང་བར་གནས་པ་བདག་ཅག་ཀྱང་། ། རྗེ་བཙུན་མཆོག་གི་བཀའ་དྲིན་ལས། ། འཆད་དང་བསྒོམ་པའི་འདུན་པར་མཆིས། །
ད་ལན་ཆབ་ཤོག་བསྩལ་བའི་དོན། ། ཡིད་ལ་ངེས་པར་དམ་བཅས་ཏེ། ། རྩེ་གཅིག་སེམས་ཞིང་འཁོད་པ་དང་། ། གནས་སུ་སྐབས་བབས་ཕྱིན་པར་བགྱིད། ། ལེ་ཁ་གཟིགས་པའི་མཚོན་བྱེད་དུ། ། ཙི་ཧྣའི་ལྗོན་བཟང་ལོ་མ་ཡི། ། ཕུར་མའི་ཐུམ་ལ་ཚོམ་བུ་བཀོད། ། གུས་པས་ཕུལ་གྱི་བཞེས་སུ་གསོལ། ། ཀུན་འཛིན་སྣྲོན་ཟླའི་དཀར་ཕྱོགས་ཀྱིས། ། རྟ་བདུན་བུ་མོའི་ཁྱིམ་རྒྱུའི་ཚེ། །
རིག་བྱེད་ཚེས་ལ་བསྟི་གནས་མཆོག དཔལ་ལྡན་མདོ་ཆོད་དག་ནས་ཕུལ། ། གཅིག་ཞུས།། ༈ །གློ་བོ་མཁན་ཆེན་ལ་ཕུལ་བའི་ཞུ་ཡིག། ན་མཿལཀྵྨི་བ་ནུཏྟ་ར་པཱ་ད་སྱཱམྦུ་ཛ་སམྦྷཀྟི། བསོད་ནམས་ཡེ་ཤེས་ལྷུན་གྲུབ་སྐུ། པུ་ཎྱ་ཛྙཱ་ན་སམྦྷོ་ག་དེ། ལེགས་གསུང་དམ་པའི་འབྱུང་གནས་མཆོག ཧཱ་སུ་བྷཱ་ཥ་སསྟཱ་ཀ་ར། ངུར་སྨྲིག་རྒྱལ་མཚན་འཛིན་པའི་དཔལ།
ཀཱ་ཥ་དྷྭ་ཛ་དྷ་ར་ལ་ཀྵྨི། བཟང་པོའི་ཞབས་ཀྱི་པདྨོར་འདུད། བྷ་ཏྲ་པཱ་ད་པདྨེ་ན་མཿ དེ་ལྟར་རབ་ཏུ་འདུད་པའི་ཤླཽ་ཀ་སྔོན་དུ་བརྗོད་ནས། མཆིད་དུ་ཞུ་བ་ནི། སྐུ་གསུང་ཐུགས་རྒྱལ་བའི་དཀྱིལ་འཁོར་ལ་རྙོག་པའི་དྲི་མ་མེད་པའི་གདུལ་བྱ་རྣམས་བསྐལ་བ་བཟང་པོར་མཛད་པའི་སྐྱབས་ནས། ཆོས་མཛད་བསོད་ནམས་དཔལ་འབར་བ་དང་། བླ་མ་སྐྱེ་རྩ་བ་ལ་གནང་བའི་བཀའ་ཤོག་སྔ་རྟིང་གོ་རིམ་མ་འཁྲུགས་པར་རྟེན་བཅས་རྒྱ་གར་གྱི་གླེགས་བམ་ཟུང་། མགོན་པོའི་བསྟོད་པ་བསྒྱུར་བཅོས་བྱེད་རྒྱུ་སོགས་གནང་བ་ཕེབས་པ་བཞིན། ལེགས་པར་རྟོག་དཔྱོད་བགྱིས་པའི་གསལ་ཆ་རྗེས་སུ་འབུལ་ལགས།
བདག་ཀྱང་རྣམ་སྨིན་གྱི་ལུས་བྲོ་ནད་མེད་ངོས། ཁ་ཏོན་ཆོས་ཀྱི་བཤད་ཉན་སོགས་ཐ་སྙད་མ་དོར་བར། ནཱ་ལེནྡྲ་ནས་འདི་ཕྱོགས་སུ་གློ་བུར་སླེབ་དགོས་ཤར་ནས། གནས་པ་ལགས་ཤིང་། སླར་ཡང་། སྐུའི་རྒྱལ་མཚན་བརྟན་པའི་ཐབས་ལ་ཐུགས་བརྩོན་པ་མི་ལྷོད་པ་དང་། དངོས་ཅག་སྤུན་འཁོར་བཅས་ཐུགས་དམ་གྱི་སྐྱབས་འོག་ནས་མི་འབྲལ་བའི་བཀའ་དྲིན་ཞུ། གང་དང་ཅིའི་ཞིབ་ཆ་རྗེས་སུ་བགྱིད་ཅིང་། ད་ལན་ཞུ་ཡིག་སྤྱན་རས་ཀྱི་འཚོ་བའི་རྟེན་དུ། རྒྱལ་བུ་ཁ་ཐགས་ལ་བ་འོ་འབྱར་བ་འབུལ།
དབོའི་ཟླ་བའི་དམར་ཆ་རྫོགས་པ་གསུམ་པའི་ཚེས་ལ་དཔལ་ས་སྐྱ་ནས་ཕུལ།། །། ༈ །གློ་བོ་མཁན་ཆེན་ལ་ཕུལ་བའི་ཞུ་ཡིག། ན་མཿས་དེ་བ་ཛ་གརྒུ་རུ་བྷ་ཏྲ་བྷཊྚ་ར་ཀ་མ་ཧོ་པཱ་དྷྱ་ཡ་རཏྣ་པ་དེ་མ་མི་དཻ་ཧ་ཝཱནྨ་ཏི་བྷིཀྟ་བནྡ་ན་ཀྲཾ་ཏཾ། ཕྱག་འཚལ་ལོ་ལྷ་དང་བཅས་པའི་འགྲོ་བའི་བླ་མ་རྗེ་བཙུན་མཁན་ཆེན་རིན་པོ་ཆེའི་ཞབས་ལ་བདག་ལུས་ངག་ཡིད་གསུམ་ཤིན་ཏུ་གུས་པས་འདུད་པར་བགྱིའོ། ། ཅེས་གུས་པའི་ཚིག་སྔོན་དུ་སོང་ནས་ཐལ་མོ་སྦྱར་ཏེ་ཞུ་བ། རྡོ་རྗེའི་སྐུ་གསུང་ཐུགས་རྟག་པར་འཚོ་ཞིང་བཞེས་ལ། འོས་སུ་གྱུར་པའི་གདུལ་བྱ་རྣམས་སྨིན་གྲོལ་ལ་འགོད་པར་མཛད་པའི་ཞབས་འཕྲེང་ནས་བཀའི་ཆབ་ཤོག གསེར་གྱི་གླེགས་བུམ། གུ་སུཾ་བྷའི་གནང་སྦྱིན་བསྩལ་བ་ཚངས་པའི་ཡུལ་སར་སོན་པས། རབ་ཏུ་བདེ་བ་དང་དགའ་བའི་དཔལ་དུ་གྱུར་ལགས་ཤིང་བདག་ཀྱང་སྒྱུ་མའི་ལུས་ཟུང་ཆ་སྙོམས་པའི་ངོས་ནས།
རྗེ་སངས་རྒྱས་རིན་ཆེན་པའི་བཀའ་བསྩལ་པ་ལྟར། ཆོས་གྲྭ་འདིར། དཔྱིད་ཆོས་ཀྱི་ལམ་འབྲས་དང་། རྒྱུད་ཀྱི་བཤད་ཉན་སོགས་གང་ཤེས་བགྱིད་ཀྱི་ཡོད་ལགས་པ། སླར་ཡང་སྐུ་རིན་པོ་ཆེ་མཆོག་ཏུ་བརྟན་པའི་ཐབས་ལམ་ལ་ཐུགས་རྗེ་བརྩོན་པ་མ་དོར་བ་ཞུ་ཞིང་། རྒྱལ་བའི་བསྟན་པ་སྒོ་དུ་མ་ནས་འཕེལ་རྒྱས་ཀྱི་ཕྲིན་ལས་མཐའ་ཡས་པ་དང་། དངོས་ཅག་རྣམས་ཐུགས་རྗེའི་སྐྱབས་འོག་ནས་མ་བྲལ་བ་མཁྱཻན། ཆུ་འཕྲུལ་ཟླ་བའི་དཀར་ཕྱོགས་རྒྱལ་བ་གསུམ་པའི་ཚེས་ལ་ཕུལ། གཅིག་ཞུས།། །། ༈ །ཐམས་ཅད་མཁྱེན་པ་འཇིག་རྟེན་གྱི་མིག་གཅིག་ཞ་ལུ་ལོ་ཆེན་ལ་ཕུལ་བའི་ཞུ་ཡིག
འཇམ་དབྱངས་དགེས་པའི་ཅོད་པན་ཞེས་བྱ་བ་བཞུགས་སོ།། ཤྲྱི་ཨཱ་དི་ནཱ་ཐ་བུདྷཱུ་ཡ་ན་མཱ་མི། ལྷ་དབང་བྱང་ཆུབ་མཁྱེན་མཚོ་ལས་འཁྲུངས་ཤིང་། ། སམྦྷོ་ཊ་ཡི་རྟ་ལྗང་འོད་ཟེར་གྱིས། ། ཉེ་བར་བསྐྲུན་པའི་གངས་ཅན་དཔལ་གཅིག་པོ། ། རིན་ཆེན་ཆོས་སྐྱོང་བཟང་པོའི་ཞབས་ལ་འདུད། ། མང་ཐོས་དགེ་སློང་སྐད་གཉིས་སྨྲ་བ་ཅན། ། སྤོང་བར་ཁས་ལེན་ས་སྐྱར་གནས་པ་ཡི། ། ཨཱ་ནནྡ་ཡིས་རྩེ་གཅིག་རབ་གུས་པས། ། སྙིམ་པ་སྤྱི་བོར་སྦྱར་ནས་འདི་སྐད་གསོལ། །
རྡོ་རྗེའི་སྐུ་ལ་བགྲེས་རྒུད་མི་མངའ་ཡང་། ། སྙིགས་དུས་མིག་གི་བདུད་རྩིར་བཞུགས་ལགས་སམ། ། འཁྲུལ་མེད་ལེགས་སྦྱར་གསུང་དེ་འགག་མེད་ཀྱང་། ། སྐལ་བཟང་རྣ་བའི་དགའ་སྟོན་འགྱེད་ལགས་དྲངས། ། མི་འགྱུར་ཕྱག་རྒྱ་ཆེན་པོའི་ཏིང་འཛིན་ལས། ། གཡོ་མེད་ཟབ་གསལ་ཐུགས་དེ་བརྟན་ལགས་སམ། ། ཁྱོད་ཀྱི་སྙན་གྲགས་ཟླ་བའི་ཅོད་པན་ནི། ། ས་གསུམ་དཔལ་མགྲིན་རལ་པའི་གཙུག་ན་མཛེས། ། དམ་པའི་ཞལ་བཟང་བདུད་རྩིས་ལེགས་འཚོ་བ། ། སྙོམས་ལས་གྱི་ནར་གནས་པ་བདག་ཅག་ཀྱང་། །
ལུས་སེམས་སྒྱུ་མའི་འཁྲུལ་འཁོར་རབ་བརྟན་ཞིང་། ། ཟུང་འཇུག་ལམ་བསྒོམ་འཆད་ཅིང་བདེ་བར་མཆིས། ། འགྲོ་བའི་མི་མཆོག་རྗེ་བཙུན་ཁྱོད་ཉིད་ཀྱང་། ། ཐུབ་དབང་བསྟན་པའི་དཔལ་དུ་ཞབས་བརྟན་ཅིང་། ། བདག་ཅག་འོས་སུ་གྱུར་པའི་གདུལ་བྱ་རྣམས། ། ལོ་བརྒྱར་ཐུགས་རྗེའི་སྤྱན་གྱིས་བཙའ་བར་མཛོད། ། དེ་ལྟར་གསོལ་བ་རྟག་ཏུ་འདེབས་ལགས་ན། ། མཁྱེན་བརྩེའི་ཆུ་གཏེར་གཏིང་མཐའ་མི་མངོན་ལས། ། བྱིན་རླབས་ཟླ་བའི་ལག་མ་རབ་དྲངས་ཏེ། ། བློ་བཟང་ཕན་བདེའི་འབྲས་བུ་བསྐྱེད་དུ་གསོལ། །
ཡེ་ཤེས་སྤྱན་གྱིས་སྒྲིབ་མེད་གཟིགས་པའི་རྟེན། ། དཱི་ཤུ་གམ་ཏུགྨའིམེ་ཏོག་ལ། ། རྒྱ་སྐྱེགས་ཟེའུ་འབྲུར་མུ་དྲའི་རྐང་དྲུག་པ། ། རྣམ་རྩེར་ཟློས་གར་སྒྱུར་བ་འདི་དབུལ་ལོ། ། མི་ཟད་ཅེས་པ་མེ་ཁྱིའི་ན་ཆུང་མ། ། མཱི་ནའི་ཁྱིམ་དུ་རབ་ཞུགས་རི་བོང་ཅན། ། སྐྱེས་བུའི་སྦྱོར་བས་དགའ་བ་རྒྱས་པའི་ཚེས། ། བདེ་སྟོང་མཆོག་ཏུ་གྱུར་ཚེ་ལི་ཁྲི་ཏཾ།། ༈ །ཨེ་ཝཾ་ཆོས་ལྡན་གྱི་འབུལ་སྡུད་པ་རབ་འབྱམས་པ་དགེ་འདུན་དཔལ་བཟང་ལ་གདམས་པ།། ཨེ་མ་འཁྲུལ་སྣང་འཁོར་བ་འདི་སྡུག་བསྔལ་གྱི་རང་བཞིན་ལ། །
སྐྱེས་བུའི་ཚེ་སྲོག་སྟོན་ཁའི་སྤྲིན་བཞིན་འཇིག ། དགེ་སྡིག་ལས་འབྲས་ནམ་ཡང་བསླུ་བ་མེད། ། དམ་ཆོས་ཉམས་ལེན་གྱི་རྩ་བ་འདི་གསུམ་ཆེ་བ་ལགས། ། ངེས་འབྱུང་བྱང་ཆུབ་ཀྱི་བསམ་པས་ཀུན་སླངས་ནས། ། ལུས་ལྷར་སྒོམ་ངག་གི་བཟླས་བརྗོད་བརྩོན། ། ཡིད་མ་བཅོས་རང་གསལ་དང་དབྱིངས་བསྲེས་ནས། ། འདྲེན་མཆོག་བླ་མ་འབྲལ་མེད་གཙུག་ཏུ་བསྒོམ། ། ཅི་མཛད་ཁྱེད་མཁྱེན་གྱི་གདུང་བས་གསོལ་བ་ཐོབ། ། རྐྱེན་གང་ཤར་སྒྱུ་མའི་རོལ་རྩེད་ལ། ། ཞེན་འཛིན་ཨ་འཐས་ཀྱི་རྟོག་པས་མ་བཅིངས་པར། །
སྤྱོད་པ་བླང་དོར་དང་ལྡན་པ་འདི་ཕྱིར་བདེ། ། ཅེས་པ་འདི་ཡང་ཨེ་ཝཾ་ཆོས་ལྡན་གྱི་འབུལ་སྡུད་པ་རབ་འབྱམས་པ་དགེ་འདུན་དཔལ་བཟང་ལ་གནང་བའོ། ། གཅིག་ཞུས།། །། ༈ །ཟླ་གྲགས་ལ་མུས་ནས་གནང་བ།། ཨ་པོ་ཙནྡྲ་ཀིརྟི་ཨ་ཀྵ་ར་སྙན་དང་ངགས་ཚིག་གི་སྐྱེས་བཅས་འཕྲོད་པས་བློ་དགའ་ད་དུང་བློ་སྣ་ཚབ་ཚུབ་མ་མང་དཔག་བསམ་འཁྲི་ཤིང་དག་ལེགས་བྲིས་ཅིག ཁྱོད་ཀྱི་བླ་མ་གང་རྙེད་ཀུན་ལ་ཁོ་བོས་བསྟོད་པ་གྲུབ་དུས་མི་ཡོངས་ཁམས་ལེའི་འགྲེལ་པ་སྤྱི་དོན་བསྟན་པའི་རྒྱ་མཚོ་ལ་སོགས་ས་སྐྱ་རང་ན་བཞུགས་སོ་མཇལ་དུས་འབུལ་གྱི་པ་ཡུ་ཙྪེད་ཟླ་གྲགས་འགྱོད་དེ་མཆིས།། ༈ །ཡང་བྱས་འགྱུར་ནས་གནང་བ།། ཀྱེ་མ་ལོག་སྲེད་མུན་པའི་ཁྲོད་ན་རྒྱུ། ། ངན་བསྒོམ་སྤྱོད་པའི་ཆ་ཤས་ཀུན་ནས་རྫོགས། ། གསེར་གཟུགས་རི་བོང་མཚན་མས་སྤྲས་པའི་ཕྱིར། །
མི་ཁྱོད་ཀྱི་མིང་ནི་ཟླ་བ་གྲགས། ། ཁ་སྐྱུར་དང་མ་བྲལ་ཟ་འདོད་མཁན། ། ཡིད་གཡོ་རྒྱུའི་བསམ་སྦྱོར་སྣ་ཚོགས་བྱེད། ། སྨད་ཁུ་བའི་ནད་ཀྱི་རྩེས་པ་ཡིད། ། སྔོན་ལས་ཀྱི་འཕེན་པ་ཡིན་ན་ཡང་། ། འཕྲལ་དྲན་པའི་བརྩིས་ཀྱི་མ་ཟིན་པའི། ། ཁོང་ཁྲིམས་སྤྱོད་རྣམས་ཀྱི་ཆད་པ་བཅད། ། བློ་འགྱོད་ཀྱང་ཅུང་ཟད་འཆིས་པ་འདྲ། ། ལར་དལ་དུས་གྲོགས་མེད་གཅིག་བུར་དགའ། ། ལྟོ་ལྡུམ་བུའི་ཟས་ཀྱི་འཚོ་ཡོང་ཞེས། །
གྲོགས་གཏམ་བཅོལ་ངན་པས་བློ་བསྒྱུར་ནས། ། ཡུལ་མངའ་རིས་སྟོད་ཀྱི་ཟས་ནོར་དང་། ། ལས་ནག་ཆང་གཉིས་པོ་ཕུགས་སུ་ཞེན། ། དེ་ལྡུམ་བུའི་སྤྱོད་པ་ཡིན་ནམ་ཨང་། ། ཆོས་ཐོས་པའི་རྣམ་གྲངས་མང་ན་ཡང་། ། དོན་ལག་ལ་ལོང་པ་ཇི་ཙམ་བདོག། ༈ །ལོ་པ་སྤྱན་སྔ་ལ་གནང་བ།། མ་ཧཱ་ཀ་ལྱཱ་ཎ་མི་ཏྲ་ཨ་གྲ་ཏོ་ལོ་ཙ་སྱ་པཱ་ཎཽ་དཱ་ནེ། དེང་སང་སྐུའི་སྐྱེ་མཆེད་གསལ། ། ཕྱི་ནང་རིག་པའི་གནས་རྣམས་ལ། །
ཐུགས་ཀྱི་སྤྲོས་པ་འཇུག་བཞིན་ནས། ། ལེ་ཁ་དག་ཡིག་སུམ་རྟགས་ཀྱི། ། འགྲེལ་པའི་དཔེ་དང་བྲིས་སྐུ་རྣམས། ། ཚང་མར་འཕྲོད་པས་ལུཏྶཱ་ན། ། ངེད་ཅག་བསྙེན་པ་ཁ་གསོའི་སྐབས། ། ཉེར་འཚེ་མེད་ཅིང་བདེ་བར་རྒྱུ། ། སླར་ཡང་དཎྜའི་ཊཱི་ཀ་དང་། ། མངོན་བརྗོད་སྣ་ཚོགས་གསལ་བའི་དཔེ། ། གྲངས་ཚང་ཚུད་ཟོས་མེད་པར་བསྐུར། ། ཕྱིས་ཀྱང་མྱུར་འགྱོགས་དེ་ལྟར་འཚལ། །
ཡང་ཕུར་ལ་སོགས་བྲིས་ཐང་འགའ། ། བྱོ་མ་ཨ་གྲའི་སྲྀཙྪར་མཆིས། ། བཻ་ཤཱ་ཁ་མཱ་ས་ཏི་ཐི་སཔྟ་བིངྴ་ཏི་ལི་ཁི་ཧོ།། ༈ །ལོ་པ་སྤྱན་སྔ་ལ་གནང་བ། ན་མ་ཤྲཱི་མཉྫུ་ནཱ་ཐཱ་ཡ། ། སརྦ་ཛྙཱ་ཡུ་བཛྲ་མེནྡྲ་ཙས་མཾ་སཱུ་ཏྲཾ་པྲ་ཀཱཤཱྀཏྲཤཱཾ་ཤཱུནྱཱཏཱ་ཀརུཎཱཾདྭྱེནམནབཱནྣཱནནྟཛྙེཡཾསྲམཿ ཤཱིལཱདྷིཤྩསམཱདྷིདྷཱིཿ པྲདྷནབཱཾབཻམཀྵྱོབིཛྙནཀཾ་བིཤྭཱདྷརྨཀབཱཧྱམདྷྱིཀགུརཽབཻདྨཉྫུནཱཐོཛཡཿཐམས་ཅད་མཁྱེན་པའི་རྒྱལ་ཚབ་མདོ་དང་སྔགས་ཀྱི་གཞུང་རྣམས་མཉམ་ཉིད་གསལ་བར་གཟིགས། ། སྟོང་ཉིད་སྙིང་རྗེ་དབྱེར་མེད་ཐུགས་ལྡན་མཐའ་ཡས་ཤེས་བྱའི་ཚོགས་ཀུན་རབ་ཏུ་མཁྱེན། ། ལྷག་པའི་ཚུལ་ཁྲིམས་ཏིང་འཛིན་ཤེས་རབ་ནོར་ལྡན་རྣམ་པར་གྲོལ་དང་ཡེ་ཤེས་སྤྱན། །
ཕྱི་དང་ནང་གི་སྣ་ཚོགས་ཆོས་ཀུན་རིག་པའི་འཇམ་མགོན་བླ་མ་རྟག་ཏུ་རྒྱལ། ཤཤདྷརམིབཤུབྷྲཾཁདྒཔུསྟཱཾཀཔཱཎིཾ། སུརུཙིརམཏིཤནྟཾཔཉྩཙཱིརཾཀུམཱརཾ། པྲྀཐུརཏིཝརམོཀྵོཾཔདྨཔཏྲྱཏཱུཀྵཾ། ཀུམཏིདཧནཀྵཾམཉྫུགྷོཥཾཎཱམྱཿབྲྀཏྟ་བཅོ་ལྔ་པ་ཤིན་ཏུ་ནུས་ལྡན་ལ་ལྔ་ལས། བཞི་པ་ཕྲེང་ལྡན་མའི་སྡེབ་སྦྱོར་ཡིན། གཅིག་ཞུས།། ༈།ན་མཿཔྲ་ཛ་སྭསྟི་ནཱ་ཐ་ཡ། ། ལཱརྻེ་ཤིཔཊུཤྩསིརྡྷ་ལསམཾཤྲེཡནྶཨེནྶཨེཀཱཡཏཾ་སརྦཛྙཱམུནིབཱར་ཤཱསན་སུནིརྡཱིརྒྷེནདཱིཔཀརཾ། ཕྱག་འཚལ་ལོ། །
སྐྱེ་དགུ་བདེ་ལེགས་སུ་མགོན་པོ་ལ། ། འཕགས་པའི་ཡུལ་གྱི་མཉམ་མེད་མཁས་དང་གྲུབ་པ་ཀུན་གྱི་གཙོ་བོ་གཅིག་ཏུ་གང་དེ་ཉིད། ། ཀུན་མཁྱེན་ཐུབ་པ་མཆོག་གི་བསྟན་པ་དྲི་མེད་རིང་དུ་རྒྱས་མཛད་མར་མེ་མཛད་དཔལ་སྲས། པཽཥྚིཾཀཱརཀུཤཱལམིཏྲབིཀྲཱྀཌཾཛཱཡཱ་ཀརཱཔཱད་སིཾཧེཁཊྭེཛཡཤཱིལདཱིཔྟྱཤབཱགཱིཤྭཱརདྷརྨེཀཏཾ། རྒྱལ་བའི་འབྱུང་གནས་ཞབས་ཀྱི་པདྨ་རྟག་བརྟེན་དགེ་བའི་བཤེས་གཉེན་ཚུལ་ཁྲིམས་འབར་ཞེས་པའི། ། སེང་གེའི་ཁྲི་ལ་རྣམ་པར་བརྩོན་པའི་ངག་གི་དབང་ཕྱུག་ཆོས་ཀྱི་གྲགས་པ་རབ་ཏུ་རྒྱལ།། ༈ །ལོ་དགོན་པའི་སྤྱན་སྔ་ལ་གནང་བའི་བཀའ་ཤོག་འཕྲིན་ཡིག་དང་པོའི་བུ་མོ་སྙན་ཚིག་མགྲིན་པའི་རྫ་རྔ་འབྱིན་པ་ཞེས་བྱ་བ་རྟག་རྣམ་པར་བརྩོན་པའི་སྡེབ་སྦྱོར། བཱཧུཤྲུཏེབྷཱབམནེནསརྦཱཿ པརྻཱབདཱཏཾཛཡབཱདིཨནྟཾ། བཱཙཤྩཨཱརམྦྷསྡྱཱནཁཊཱེ།
སཽབྷཱཥྠསྭརཤཽབྷམི་ཏྲི་ མང་དུ་ཐོས་ཤིང་བསམ་དང་བསྒོམ་པ་ཡིས། ། རྒྱལ་བའི་གསུང་རབ་ཀུན་ལ་ལེགས་སྦྱངས་ནས། ། ཚུལ་བཞིན་འཆད་དང་རྩོམ་པའི་ཁྲིར་འཁོད་སྟེ། ། ལེགས་བཤད་མགྲིན་པའི་དབྱངས་ལྡན་དགེ་བའི་བཤེས། ཡསྱཀྵརཱཧཾསབདྷཱུནིཏཏཱཾ། ། མྲྀདཱུ་བཙནཱསུམྲྀདཱུམནཧཱ། ། རཀམྲྀདཱདྒིཀིཤཱནཿ དྷརྨཱཀསྟུརྦཱབརབྷཱུམིགཱཏོ། ཉེ་དབང་རྡོ་རྗེ་སྡེབ་སྦྱོར་གང་གི་ཕྲིན་ཡིག་དང་བའི་བུ་མོ་ནི། ། སྙན་ཚིག་སྤུ་སྡུག་འཇམ་ལེགས་ཡིད་འཕྲོག་པའི། །
མགྲིན་པའི་རྫ་རྔ་ཕྱོགས་སུ་འབྱིན་མཁས་པ། ། ཆོས་ཀྱི་འདུན་པ་དམ་པོར་ཕྱིན་པ་ལགས། གཅིག་ཞུས།། ༈ །སྒྲ་ཚད་པ་དཀོན་མཆོག་རྒྱལ་མཚན་ལ་གནང་བ།། སྒྲ་ཚད་ལོ་ཙཱ་དཀོན་རྒྱལ་གྱིས། ། ལེ་ཁ་འཕྲོད་ཅིང་དབྱངས་སོགས་ཀྱི། ། ཕྱག་ཕྱིར་བརྩོན་པ་ཤིན་ཏུ་ལེགས། ། སླར་ཡང་བརྩོན་པ་ཆེར་བསྐྱེད་ནས། ། ཟླ་གཅིག་ཙམ་ལ་འདིར་བསླེབ་དགོས། ། ལན་འཕྲོད་བྱུང་ཚེ་ཐོག་མེད་ཤོག །
ངེད་ཀྱང་ལམ་འབྲས་རྒྱུད་འཆད་ལ། ། ངལ་བ་མེད་པའི་བརྩོན་པར་གནས། ། གཙང་ཕྱོགས་གྲགས་དབང་འཁོར་བཅས་བརྫངས། ། ས་སྐྱ་སྣར་ཐང་ཨེ་ཝཾ་དང་། ། ཐུབ་བསྟན་རྣམ་རྒྱལ་བྱ་རྒོད་བཤོངས། ། ཆོས་འཁོར་ལ་སོགས་རྩེ་གདོང་སྐོར། ། དགོན་པ་རྣམས་སུ་མང་བཀོལ་དང་། ། མགོན་ཁང་སོ་སོར་གཏོར་སྒྲུབ་ཀྱི། ། ཡོ་བྱད་ཁྱེར་ནས་སོང་བ་ལགས། ། ས་གའི་ཉེར་བདུན་དགོངས་ཆར་བྲིས།།
༈ །བྱང་པ་དབོན་པོ་རིན་བཟང་ལ་གནང་བའི་བཀའ་ཤོག་གཉིས།། ན་མཿཤྲཱི་མཉྫུ་བཛྲ་ཡ། ཡསྱཔྲབརྟཾམུནིཤསནཾ། སམྤཱུརྞཎ་བྷིཀྵུཔྲིཔིཊཱཀརཏྣཀོཥཾདྷྲོབྷདྲཀཨསནཻཀ དྷྱོནཏྟམེསྡྱཱཤུབྷནིཏྱབྷོནྟུ། གང་གི་སྙུན་དྲིའི་ལེ་ཁ་དང་། ། དྭི་ཧི་་་་་་གསེར་ཞོ་དོ་མའི་མེ་ཏོག་བཅས། ། ཕོ་ཉ་དཔུང་པའི་ཡལ་འདབ་ལས། ། ཐུབ་པའི་བསྟན་ལ་རབ་ཞུགས་དགེ་སློང་གང་། ། ཡོངས་རྫོགས་སྡེ་སྣོད་གསུམ་གྱི་རིན་ཆེན་མཛོད། །
ཉེ་བར་བཟུང་ནས་བཟང་པོའི་བསྟན་པ་ལ། ། བརྩེ་གཅིག་བསམ་གཏན་མཆོག་གནས་རྟག་ཏུ་དགེ ། ཁོ་བོའི་སབྷར་་་་་་བསམ་པའམ་ལེགས་པར་ཕྱིན། ། ཁྱོད་ཉིད་ལུས་ཀྱི་འཚོ་བ་དག ། ཆེས་ཆེར་རྟས་ཤིང་བདེ་བ་དང་། ། དཔལ་ལྡན་དང་པོའི་སངས་རྒྱས་ཀྱི། ། རྡོ་རྗེའི་རྣལ་འབྱོར་བསྒོམ་པ་ལ། ། རྟག་འགྲུས་སྦྱོར་བ་མི་དམན་པར། ། དྷྱ་ན་གཱ་རར་་་་་་བསམ་གཏན་ཁང་བུར་གཡོ་མེད་གནས། ། ཅེས་པའི་གཏམ་དེ་སྙིང་ལ་འབའ། །
ཤྲཱི་བཱནྦྷུ་་་་་་དཔལ་ལྡན་ས་སྐྱར་མིར་གནས་པ་ཡི། ། དགེ་སློང་སྐད་གཉིས་སྨྲ་བ་གང་། ། མི་རྟག་འཁོར་བའི་ཆུ་སྲིན་དག ། མཐོང་བས་ཀུན་དུ་སྐྲག་གྱུར་ཏེ། ། རི་ངོགས་སྟོང་པའི་བས་མཐའ་འདིར། ། ཟབ་མོའི་ཏིང་འཛིན་བསྒོམ་པ་ལ། ། ནིརྴཻ་ཐི་ལི་སུ་ཁཾ་སྡྱཱ། ། ད་ནི་སྙིགས་མའི་དུས་གྱུར་པས། ། བསྟན་འཛིན་དམ་པ་རྣམས་ཀྱང་གཤེགས། ། ཆོས་བྱེད་དཀོན་ལ་ཉེར་འཚེ་མང་། །
ཐོས་བསམ་བྱེད་རྣམས་གཡེང་བས་བྲེལ། ། ཏིང་འཛིན་བསྒོམ་རྣམས་འདུ་འཛིན་ཁྱེར། ། འགའ་ཞིག་ཚེ་འདིའི་ཆེ་ཐབས་བསྒྲུབ། ། འཇིག་རྟེན་ཁྲེལ་དང་ངོ་ཚ་བོར། ། གང་ལ་ལྟས་ཀྱང་སྐྱོ་བ་སྐྱེ། ། དེ་བས་བརྩོན་འགྲུས་ལྕགས་ཐོབ་ལ། ། འགྱུར་མེད་བདེ་བའི་བཙན་ས་བཟུང་། ། དངོས་ཀྱང་དབྱར་འདི་ལམ་འབྲས་སོགས། ། རྗེ་བཙུན་གོང་མའི་བཞེད་གཞུང་རྣམས། ། འཆད་པའི་ཐ་སྙད་ལ་འབད་སྙམ། །
ཉིད་རང་སྔར་བཞིན་འཚོ་རྩིས་དང་། ། ངེས་དོན་མཆོག་ལ་རབ་གཞོལ་བས། ། སྐབས་བབས་གཞན་དོན་ཁུར་ཁྱེར་ནས། ། རྒྱལ་བའི་བསྟན་ལ་ཕན་པར་མཛོད། ། ངེད་ཀྱི་བླ་གོས་འདི་ཉིད་ཀྱང་། ། ཁྱེད་ཀྱི་བར་ཆད་སེལ་བ་དང་། བསམ་དོན་བདེ་བླག་འགྲུབ་པའི་ཕྱིར། ། ཕུར་མ་བ་འོ་འབྱར་བ་ཡོད། ། ཆུ་ཟླ་དམར་ཆ་བཟང་པོའི་ཚེས། ། གཉིས་པར་་་་་་བྱས་འགྱུར་རྡོ་རྗེའི་ཀྲྀཏྨྱུརྐུ་ལི་ཤ །
ཤཻ་ལ་གུ་ཧཱར་་་་་་བྲག་ཕུག་མྱུར་བར་བྲིས།། ༈ །སྭསྟི་རསྟུ། བཤེས་གཉེན་རཏྣ་བྷ་དྲ་གང་དེ་ཡི། ། ལེ་ཁ་ཁོ་བོའི་དཔེ་དང་རྒྱ་ཚ་སྨན། ། མུ་དྲའི་ཐིག་ལེ་མ་ཉམས་ལེགས་པར་བྱིན། ། ཧིངྒུལ་ཇོ་བོའི་སྐུ་ལ་མྱུར་དུ་འབུལ། ། ལུས་སེམས་ངལ་དུབ་མེད་པར་རབ་བགྲོད་ནས། ། མཇལ་འོས་ཀུན་དང་ཕེབས་པའི་གཏམ་བགྱིས་ཏེ། ། སླར་ཡང་ཏིང་འཛིན་ཁང་བུའི་ནང་ཞུགས་ནས། ། ཟབ་དོན་རྣལ་འབྱོར་བསྒོམ་ལ་ལྷག་པར་སྤྲོ། །
དངོས་ཀྱང་སྒྱུ་མའི་འཁྲུལ་འཁོར་ཉེར་བརྟས་ཤིང་། ། རིམ་གཉིས་བསྒོམ་ལ་རྟག་འགྲུས་ཐུན་འཚམས་སུ། ། ཁ་ཏོན་ཆོས་སྤྱོད་གཏོར་མའི་རིམ་པ་རྣམས། ། མི་གཡེལ་ལྷོད་པ་མེད་པའི་ཚུལ་དུ་ལགས། ། སྙིགས་དུས་སྐྱེ་བོ་གཞན་སྐྱོན་ཁོ་ན་རྟོག ། ཁོ་བོས་རང་སྐྱོན་རྟོག་ལ་ནན་ཏན་བགྱིས། ། གཞན་དག་བསྐུར་པ་འདེབས་ལ་ཤིན་ཏུ་སྤྲོ། ། ངེད་གྱི་མཐོ་དམན་ཀུན་ལ་དག་སྣང་སྦྱངས། ། འགའ་ཞིག་ཡོན་ཏན་གང་ཡོད་ཁ་རུ་འདོན། ། བདག་གི་ཡོན་ཏན་ཅུང་ཟད་རྟིང་དུ་སྦས། །
ལ་ལ་སྤྱོད་ཚུལ་མཛེས་པ་གཙོ་བོར་བྱེད། ། ཁོ་བོས་ནང་གི་དུལ་ལ་ཆེད་གཉེར་བྱས། ། ཕལ་ཆེར་ཕྱི་རོལ་སྡོམ་ལ་བཟང་པོར་རློམས། ། ངོས་ཀྱིས་ནང་གི་སྡོམ་ལ་གཅེས་སྤྲས་བཟུང་། ། གཞན་དག་ཐ་སྙད་ཚིག་ལ་མི་ཚེ་སྐྱེལ། ། ངེད་ཀྱི་གནས་ལུགས་བསྒོམ་པ་གཙོ་བོར་བྱས། ། ཁ་ཅིག་བར་ཆད་ཆེ་ལ་ཡོན་ཏན་བལྟ། ། བདག་གི་ཆུང་ངུ་ལམ་ཁྱེར་ཆེ་ལ་བྲོས། ། མདོར་ན་བསླབ་བྱའི་གནང་བཀག་ཐ་དད་རྣམས། ། ཐེག་པ་ཆེ་ཆུང་གོང་འོག་སྣ་ཚོགས་ལས། །
ཁོ་བོས་ཐེག་པའི་ཡང་རྩེ་རྡོ་རྗེ་ཐེག ། གཙོ་བོར་བགྱིས་ཤིང་དེ་རྗེས་བྱང་སེམས་ཀྱི། ། སྨོན་འཇུག་བསླབ་བྱ་དག་ལ་ནན་ཏན་བྱས། ། ཐེག་དམན་བསླབ་བྱའང་གཙོ་བོར་རྩ་བཞི་བསྲུང་། ། ཕྲ་མོའི་བསླབ་པ་ཅུང་ཟད་ཉམས་སྲིད་ན། ། སྡོམ་ལྡན་མཆོག་གསུམ་སྤྱན་སྔར་མནོང་པས་བཤགས། ། ཉིད་རང་སྔར་བཞིན་ངེས་དོན་རྣལ་འབྱོར་མཆོག ། བསྒོམ་པ་གཙོར་གྱིས་ཐུན་འཚམས་ངག་བཟླས་སོགས། ། ལུས་ངག་དགེ་བ་གང་འགྲུབ་འབད་སྩོལ་གྱིས། ། དུས་ངན་སྤྱོད་པ་འདི་ལ་ཀྱག་གཏད་མེད། །
ཁྲུམས་ཟླའི་དམར་ཆ་བུག་ཟླའི་ཚེས་ལ་བྲིས།། ༈ །ཐུབ་བསྟན་རྣམ་རྒྱལ་བའི་གདན་ས་བ་ལ་གནང་བ་ལ།། པྲ་ཎ་བ། རབ་འབྱམས་གཞུང་ལ་ཐོགས་མེད་བློ་གྲོས་ཅན། ། རབ་ཡངས་བརྩེ་བའི་གཏིང་མཐའ་མི་མངོན་པའི། ། རབ་མཆོག་དགེ་བའི་བཤེས་ཁྱོད་གངས་ཅན་འདིར། ། རབ་མང་འཆད་དང་བརྩོམ་པའི་དབང་པོ་རྒྱལ། ། གང་གི་ཕྲིན་ཤོག་ངང་པའི་བུ་མོ་ནི། ། མཁས་མང་པདྨའི་མཚོ་འདིར་ལེགས་ཕྱིན་པས། ། བློ་གསལ་ཆུ་སྐྱར་གཞོན་ནུའི་ཚོགས་རྣམས་ཀྱང་། །
འཛུམ་ཕྲེང་གེ་སར་ཅི་ཡང་སྟོན་པ་སྙམ། ། ལེགས་བཤད་དགའ་སྟོན་དོན་གཉེར་འདུས་པ་ལ། ། རྣམ་མང་དྲང་ངེས་སོ་སོར་འབྱེད་མཁས་པའི། ། ཚིག་དོན་འཆད་ལ་ངལ་བའི་ཁུར་བཟོད་ཁྱེད། ། གཞུང་བརྒྱ་དུས་སུ་འདོམ་ལ་མི་གཡེལ་བར། ། ཀཱ་ཥཱ་དྷྭ་ཡི་ཁེངས་ལྡན་རྣམ་དཔྱོད་ཀྱིས། ། རྣམ་མང་གསུང་རབ་ཀུན་ལ་ལེགས་སྦྱངས་ཆེད། ཐ་སྙད་ཚིག་གི་སྡེབས་སྦྱོར་སྒྲོ་འདོགས་རྣམས། ། ཉེ་བར་སྤྱོད་པའི་བཤེས་གཉེན་མཐའ་ཡས་ལ། ། ཆེས་ཆེར་བསྔགས་པའི་ད་ཤ་པ་ཏིའི་བུ། །
གཞོན་ནུའི་ལང་ཚོ་ཡོན་ཏན་ནོར་བུའི་ཕྲེང་། ། དོ་ཤལ་ལྡན་ཡང་ཕྱོགས་འདིར་ཆེས་དཀོན་ནས། ། བརྒྱ་ཕྲག་འབད་པའི་ངལ་བ་ལྷུར་བླངས་པ། ། ཆེད་དུ་གཏད་པའི་དོན་གཉེར་མ་ཡིན་མོད། ། སྐབས་འགར་སྔགས་ཀྱི་ཚུལ་ལའང་ལེགས་གཞུག་ཕྱིར། ། ལཀྵྱབྡྷི་དང་བི་བཱ་ཧ་གཉིས་ཀྱིས། ། ནན་ཏན་ཡང་ཡང་ཚིག་གི་ལྕག་བཏབ་ནས། ། ནོར་འཛིན་ཐིག་ལེ་འདི་ཡང་མྱུར་བསྐྱོད་ན། ། ཨུཏྤ་ཧའི་དཔལ་ལ་ཉེར་སྤྱོད་འགྱུར། ། གང་ཕྱིར་ནོར་བུ་རིན་ཆེན་གླིང་དག་ཏུ། །
མཆིང་བུའི་ཚོགས་ལ་རློམ་སེམས་ཅི་ལྟར་སྐྱེ། ། མདོ་རྒྱུད་རྒྱ་མཚོའི་གསན་པ་མཐར་ཕྱིན་ཁྱོད། ། ད་དུང་རྒྱན་གྱི་བསྟན་བཅོས་དཎྜི་སོགས། ། འདྲེན་བྱེད་བདུད་རྩིར་གྱུར་ན་ཅི་མ་ལགས། ། འབྲུག་ཟླ་ཅེས་པ་རྒྱ་ནང་རྩིས་ལུགས་ཀྱིས། ། བོད་རྒན་ཐ་སྙད་སྦྱར་བའི་བརྡ་ཡིན་ཀྱང་། ། འཕགས་ཡུལ་མཁས་པའི་གཞུང་ལ་མ་བཤད་ཕྱིར། ། ཆེན་པོར་རློམས་རྣམས་བརྟག་དཔྱད་བྱ་བར་རིགས། ། མི་བཟད་བརྵའི་ན་ཆུང་གསར་པ་ནི། ། ཙི་དྲ་མཱ་སཱའི་རིན་ཆེན་རྒྱན་ཕྲེང་ཅན། །
དམར་ཆའི་གོས་བཟང་ལྷབ་ལྷུབ་ཆེར་གཡོ་བ། ། བཀྲ་ཤིས་ཕྱོགས་ཀྱི་ཟུར་མིག་འཛིན་པའི་ཚེ། ། དལ་འགྲོའི་སྐྱེས་ཕྲན་ལྷ་འཚམས་བུ་མོ་དང་། ། ལྷན་ཅིག་མེ་ཥའི་ཁྱིམ་དུ་རྒྱུ་བའི་དུས། ། ངག་གི་དབང་པོས་བྱིན་རླབས་པཎྜུ་ཀ ། གྲུབ་པའི་གནས་ནས་དགེ་བར་ལི་ཁི་ཏཾ། ། མ་ཧཱ་ཙིཧརྦྷོ་བཱ་ད་ཏ་ནེ་ཏྲ་ལུ་ཏྲཱ་པྟི།། ༈ །རབ་འབྱམས་པ་ཀུན་དགའ་ཚེ་བརྟེན་ལ་གནང་པའི་བཀའ་ཤོག སིདྡྷ་རསྟུ། རབ་འབྱམས་ཀུན་དགའི་ལེ་ཁ་དང་། །
ནམ་ཟླའི་བཞེས་སྤྲོ་མམྶ་ནི། ། མ་སུ་ནི་ཡི་སྐྱེས་དང་བཅས། ། ལེགས་པར་འཕྲོད་པས་རབ་ཏུ་དགའ། ། རོ་འཛིན་དབང་པོ་ཚིམ་པ་དང་། ། ལུས་ཀྱི་དཔལ་མོའང་བརྟས་པར་འགྱུར། ། ཉིད་ཅག་ལུས་སེམས་བདེ་བའི་ངོས། ། ཁ་ཏོན་བཟླས་བརྗོད་འཕེལ་གྱུར་ཏཾ། ། དངོས་ཀྱང་སྒྱུ་མའི་འཁྲུལ་འཁོར་ནི། ། སྐྱོད་པ་ཡང་ཞིང་རིམ་གཉིས་ཀྱིས། ། རྣལ་འབྱོར་མཆོག་ལ་མི་ལྷོད་པར། །
ཅི་བདེར་རྒྱུ་ཞིང་གནས་པ་ལགས། ། ཉིད་རང་ཆོས་འབྲེལ་ཡོད་པ་ཡི། ། བླ་མ་རྣམས་ལ་བཟང་ངན་དང་། ། འདོར་ལེན་མེད་པའི་མོས་གུས་བསྒོམ། ། སངས་རྒྱས་རྒྱུ་ཡི་གཙོ་བོ་མཆོག ། བདག་གཞན་བརྗེ་བའི་བྱང་ཆུབ་སེམས། ། ཐུན་གྱི་འཚམས་དང་དངོས་གཞིའི་དུས། ། ཡང་ཡང་ནན་ཏན་གྱིས་ལ་སོམས། ། བསྐྱེད་རིམ་ང་རྒྱལ་རྣམ་པ་གསལ། ། དྲན་པས་འཕྲལ་དུ་གསལ་འདེབས་གྱིས། །
ཐུན་རེའི་འགོ་ལ་ལམ་ཟབ་ཀྱིས། ། བླ་མའི་རྣལ་འབྱོར་ཆག་མེད་བསྒོམས། ། དེ་ལྟར་བྱས་ནས་ལྷག་པའི་ལྷར། ། བླ་མ་རང་སེམས་དབྱེར་མེད་དུ། ། ཤེས་ཚེ་བྱིན་རླབས་རྒྱུད་ལ་འཇུག ། སངས་རྒྱས་ཀུན་གྱི་དུས་དྲུག་ཏུ། ། གཡེལ་མེད་སེམས་ཅན་ལ་གཟིགས་ཀྱང་། ། མོས་གུས་གདུང་བའི་འབྲེལ་མེད་ན། ། ལས་ངན་དེ་དག་སྐྱོབ་མི་ནུས། ། ལན་གྱི་མཚོན་བྱེད་རྐང་འཐུང་གི། །
དབང་པོའི་འབྲས་བུ་རོ་བཅུད་ཅན། ། མེ་ཡི་གྲངས་ལ་བ་འོ་ཡིས། ། ཉེ་བར་བརྒྱན་པ་འདི་སྤྲིངས་སོ། ། གྲོ་བཞིན་ཟླ་བའི་ཉེར་ལྔ་ལ། ། དཔལ་ལྡན་ས་སྐྱ་ལོ་ཙཱས་བྲིས། ། རང་གཞན་དགེ་བ་འཕེལ་གྱུར་ཅིག། ༈ །སྨིན་དྲུག་པ་ལ་གནང་བ།། སྭསྟི་དྷརྨ་དྷ་ཏུ་མ་ཧཱ་སུ་ཁ་པྲ་ཏྱཀྵ་བོ་དྷྱནྟུ། རྗེ་བཙུན་མཁྱེན་པའི་དབང་པོ་མཆོག ། ཐུགས་རྗེའི་ཆུ་འཛིན་རབ་ལྡན་པ། །
སྐད་གཉིས་སྨྲ་བའི་ལོ་ཙཱ་གང་། ། མ་ཧཱ་ལོ་ཙཱའི་ཞབས་བརྟེན་པ། ། ཕྱི་ནང་རིག་པའི་གནས་རྣམས་ལ། ། སྔོན་གྱི་ལེགས་བྱས་མཐུ་གྲུབ་པའི། ། རྣམ་དཔྱོད་གསལ་བའི་འོད་ཀྱི་ཕྲེང་། ། བཙུན་ཆུང་སྐྱོགས་ཀྱི་ལོ་ཙཱ་བ། ། ས་སྐྱའི་དགེ་སློང་རིགས་སྔགས་འཆང་། ། འཆི་མེད་འོད་གསལ་ཀུན་དགའ་ཡི། ། སྐབས་མཆིད་གསེར་གྱི་ཕྲེང་མཛེས་འདི། ། ལེ་ཁའི་སྲད་བུར་རྒྱུ་བར་བྱ། །
བདེ་ཆེན་ས་ཡི་ཐིག་ལེ་ནས། ། ཕྱོགས་དེར་བཞུད་རྗེས་ལུས་ཟུང་གི། ། འཚོ་བ་ཆེས་ཆེར་བརྟན་པ་དང་། ། དྲན་པའི་ཀ་བ་རབ་རྒྱས་ནས། ། ག་པུར་གཙུག་ཏོར་དོ་ཤལ་གྱིས། ། སྒྱུ་སྐར་ཕྲེང་བ་སྐྱངས་བྱེད་པ། ། དགེས་རྒྱུར་སྤྱོད་པའི་དཔལ་ལྡན་རྣམས། ། དངོས་ཀྱང་གཙང་ཕྱོགས་ལྗོངས་རྒྱུའི་སྐབས། ། དུས་ངན་འཁྲུག་པའི་རྣམ་འགྱུར་ལ། ། སྐྱོ་སུན་མེད་པར་འདུས་བྱས་ཏེ། །
རང་གི་བསྟི་གནས་དམ་པ་འདིར། ། ལྔ་ཕུང་བྲོ་ནད་མི་འཚལ་ཞིང་། ། ཟབ་མོ་ཏིང་འཛིན་རབ་བསྒྲུབས་ནས། ། སླར་ཡང་མགོན་པོ་བི་རཱུ་པའི། ། གསུང་ངག་སྙན་བརྒྱུད་འདོམས་པ་དང་། ། འགའ་ཞིག་བརྡ་སྤྲོད་བྱེད་པའི་གཞུང་། ། ཉེ་བར་བསྟན་པའི་ཐ་སྙད་ཙམ། ། ཨ་ཏི་སནྟི་ཚུལ་དུ་མཆིས། ། ས་བདག་དགེ་དབང་གིས་མཛད་པའི། ། དཔག་བསམ་འཁྲི་ཤིང་ཡལ་འདབ་རྣམས། །
མིག་གི་བདུད་རྩིར་བགྱིས་པའི་ཚེ། ། ལོ་ཆུང་ཁྱོད་ཀྱི་རྣམ་དཔྱོད་དང་། ། ལག་པའི་འདུ་བྱེད་ཆེས་དྲན་ནས། ། འདྲེན་བྱེད་མཆི་མའི་ངུར་སྨྲིག་གིས། ། དགེ་སྦྱོང་ཟོལ་དུ་གནས་པ་ལགས། ། སོ་སོར་འགྱེས་དུས་སྨྲས་པའི་ཚིག ། དྲན་པའི་ཡི་དམ་བརྟན་བྱོས་ལ། ། ཆེད་དུ་གཏད་བྱ་མ་གཅིག་དང་། ། འདི་དང་ལྷན་ཅིག་ཁྱོད་ཉིད་ཀྱང་། ། བརྩོན་པའི་ལྕག་གིས་བསྐུལ་བྱས་ནས། །
ཕྱོགས་འདིར་མྱུར་དུ་བགྲོད་པ་ཡི། ། ཅང་ཤེས་གོམ་པའི་སྟོབས་བསྐྱེད་དེ། ། རྩེ་གཅིག་འདུན་པ་ཅི་ནས་ཀྱང་། ། ཨེ་ཧྱེ་ཨེ་ཧྱི་ཨརྐྵ། ། ཅལ་ཅོལ་རྩེ་མོའི་བཞད་ཆ་དང་། ། བསྲེས་ནས་ཡལ་ཡོལ་མ་བྱེད་པར། ། དོན་དམ་ཡིན་ནོ་གྲོགས་མཆོག་ཀྱེ། ། ལིབྟ་ལྟ་བའི་བརྟེན་ཙམ་དུ། ། འཕགས་པའི་ཡུལ་གྱི་ཀ་པཱ་ཊ། ། ཡུག་ལ་བ་འོ་བརྒྱན་པ་འདི། །
མི་ཟད་ལྷུན་པོའི་རྩེ་མོ་ནས། ། ཉ་ཁྱིམ་ནམ་མཁའི་ནོར་བུ་མཆོག ། དཀར་ཕྱོགས་དགའ་བའི་པད་ཚལ་ལ། ། རྣམ་རྩེན་གང་བའི་ཚེས་ལ་བྲིས།། །། ༈ །གདོང་དགའ་བ་ཀུན་སྤངས་ཚེ་རིང་གྲགས་པ་ལ་གནང་བའི་བཀའ་ཤོག། སྭསྟི། ཀུན་སྤངས་ཚེ་རིང་གྲགས་པ་ཡིས། ། ལེ་ཁ་བསྔོ་བའི་བརྟེན་བཅས་པ། ། ཕོ་ཉ་ཟུང་གི་ལག་སོར་ལས། ། རིམ་པར་བརྒྱུད་དེ་གནས་འདིར་ཕྱིན། །
དངོས་ཀྱང་སྒྱུ་མའི་འཁྲུལ་འཁོར་ནི། ། བདེ་ཞིང་ཟབ་མོའི་རྣལ་འབྱོར་ལ། ། མི་ངལ་བརྩོན་པའི་ཁུར་ལྡན་པར། ། སྤོང་བའི་གནས་འདིར་རྒྱུ་ཞིང་མཆིས། ། ས་སྐྱའི་དགོན་གནས་འདིའང་མ་ཉམས་ཙམ། ། ཡོང་དུ་རེ་བའི་འདུན་པ་མི་དམན་ཀྱང་། ། དུས་དང་སེམས་ཅན་བསྐལ་པའི་ཤུགས་སྐྱོད་པས། ། མིག་ཙམ་ལྷག་མར་ལུས་ལའང་དུས་མི་རིང་། ། འོན་ཀྱང་རྗེ་བཙུན་ཐུགས་རྗེའི་ཆུ་གཏེར་ལས། ། ནམ་ཞིག་ཕན་བདེ་ཟླ་བའི་ལྷག་མ་ནི། །
ནོར་འཛིན་འགྲོ་བའི་རྩ་ལག་དུ་འགྱུར་སྙམ། ། ཡིད་གཉིས་འཁྱོག་ལ་འཆང་ཞིང་གནས་བ་ལགས། ། ན་ཚོད་གཞོན་ཞིང་བློ་གྲོས་རྒན། ། ཐོས་དང་བསམ་པའི་བརྟུལ་ཞུགས་ཀྱིས། ། ཉེ་བར་གནས་པའི་རབ་འབྱམས་ཏེ། ། མི་རྟག་གྱུར་པ་གཅེས་མོས་ཀྱང་། ། འདུས་བྱས་ཀུན་གྱི་མཐའ་ལགས་པས། ། སོན་པར་གནས་པའང་དེ་ལྟར་དགོངས། ། རང་གཞན་འདི་ཕྱིར་བདེ་བའི་ཐབས། ། ལུས་ཀྱི་འཚོ་བརྩིས་རྣམ་དཀར་གྱི། །
ལས་ལ་རྟག་ཏུ་འགྲུས་པས་ན། ། མྱུར་དུ་འཕྲད་པའི་དགའ་སྟོན་བགྱི། ། རྟ་ལྗང་བུ་མོའི་ཁྱིམ་བརྩོན་པའི། ། བྷ་ཏྲ་ཏི་ཐི་ལི་ཁ་ཏཾ། ། བཟང་པོའི་ཚེས་ལ་བྲིས་པའོ།། །། ༈ །ལྷུན་རྩེའི་མཁན་པོ་ཐམས་ཅད་མཁྱེན་པ་ལ།། སྭསྟི། བསླབ་གསུམ་ངུར་སྨྲིག་གོས་ལྡན་ཞིང་། ། རིམ་གཉིས་ཟབ་མོའི་ལང་ཚོ་རྒྱས། ། ངེས་དོན་བལྟ་བའི་འཐོན་མཐིང་སྤྱན། །
ངག་དབང་ཆོས་ཀྱི་གྲགས་པ་རྒྱལ། ། བདེ་ལེགས་གཱ་ཐ་རབ་བརྗོད་ནས། ། སྐབས་དོན་ཁམས་བདེ་མཆིད་འདི་གསོལ། ། ཉིད་སྐུ་དཔག་བསམ་ལྗོན་པ་ཡང་། ། སེར་བུའི་རླུང་གིས་མ་སྐྱོད་དམ། ། གང་གསུང་ཀ་ལ་བིང་ཀ་དེ། ། འཁྲུལ་པའི་ཉེས་པས་མ་གོས་སམ། ། ཁྱོད་ཐུགས་ལུགས་གཉིས་མཁྱེན་པ་ཅན། ། རྙོག་པའི་དྲི་མས་རབ་དབེན་ནམ། ། ངེད་ཅག་རྒྱལ་ཁམས་པ་རྣམས་ཀྱང་། །
རྣམ་སྨིན་འབྱུང་བ་མ་འཁྲུགས་ཤིང་། ། དགེ་སྦྱོར་ཆོས་ཀྱི་འཆད་རྩོམ་ལ། ། རྟག་ཏུ་འགྲུས་པའི་ཁུར་དང་ལྡན། ། སླར་ཡང་ས་ཡི་ཐིག་ལེ་དེར། ། མྱུར་དུ་བགྲོད་སྙམ་ཡོད་ནའང་། ། ཕྱོགས་ཀྱི་སྐལ་བས་ལོ་ཤས་ལ། ། ཅུང་ཟད་རྒྱུ་བའི་བགེགས་སུ་གྱུར། ། ཁྱེད་སྐུ་མི་འགྱུར་བརྟན་པར་འཚོ་བ་དང་། ། སྐབས་འགར་གཞན་ལ་འཆད་དང་བསྒོམ་པ་སོགས། ། ཆོས་དང་འཇིག་རྟེན་རྒྱལ་སྲིད་བྱ་བ་ལ། །
བརྩོན་པས་ལེགས་ཉེས་ཀུན་དུ་གཟིགས་པར་མཛོད། ། ངེད་ཀྱི་སློབ་མ་བྷིཀྵུ་འཁོར་བཅས་རྣམས། ། གྲྭ་དགོན་དགེ་འདུན་མང་ཇ་ཞུ་བ་དང་། ། སིངྷ་རཱ་ཛའི་སྐུ་ལ་བསྙུན་དྲིའི་ཆེད། ། རྐང་གཏད་བརྫངས་པ་བསླབ་བྱ་སྟོན་པར་མཛོད། ། ལེ་ཁ་གཟིགས་ཕྱིར་འཆི་མེད་གཱུ་ལི་དང་། ། མ་ཧཱ་ཙིཧྣའི་ལྗོན་བཟང་ལོ་འདབ་མཆོག ། ཀརྤ་ཊའི་ཕུར་མ་བ་འོ་ཅན། ། ས་ག་དཀར་ཕྱོགས་རྒྱལ་བའི་ཚེས་ལ་བྲིས། ། དྷརྨ་སྭཱ་མི་ཝཱ་གེ་ཤ་དྷརྨ་ཀཱིརྟི་ཤྲཱི་བྷ་དྲ་སྱ་སརྦྦ་པཀྵེ་ཥུ་ཤུ་བྷོནྟུ། །
ཆོས་ཀྱི་རྗེ་ངག་གི་དབང་པོ་ཆོས་ཀྱི་གྲགས་པ་དཔལ་བཟང་པོ་ཕྱོགས་ཐམས་ཅད་དུ་དགེ་བར་གྱུར་ཅིག། ༈ །འདི་འདོལ་ཀའི་རྒྱལ་པོ་ཨུཛྙ་དེ་བ་ལ་གནང་བའི་བཀའ་ཤོག། ཨོཾ་སྭསྟི། ན་མསཏྲི་རཏྣ་ཤྩ་གུ་རུ་བྷྱཿ ལོ་ཀ་པཱ་ལ་ར་ཛོ་ཛྙ་དེ་བ་བ་ཏ། ཀྵེ་མ་ཀུ་ས་ལ་རྡྷྀ་ཡ་ནྟེ་ཡཱ་པ་ཡནྟི། ལོ་ཀ་ཀཱ་རཱཤྩིཏྟ་པྲ་བ་ཧ་ར་ཨོཾ་བདེ་ལེགས་སུ་གྱུར་ཅིག ། དཀོན་མཆོག་གསུམ་དང་བླ་མ་ལ་ཕྱག་འཚལ་ལོ། ། འཇིག་རྟེན་སྐྱོང་བ་རྒྱལ་པོ་ཨུ་ཛྙ་དེ་བ་ཉིད། ། སྐུ་ཁམས་བཟང་བ་དང་དགེ་བས་འཚོ་ཞིང་བཞེས་ནས།
འཇིག་རྟེན་བྱ་བ་ལ་ཐུགས་གཞོལ་བར་བཞུགས་ལགས། ཏིསྨི་ཏེ་ཤྲུ་ཏེ་ནཱ་པྲཏྶོ་བ་པྲཔྟཿཞེས་ཐོས་པས་ཡིད་ཀྱི་སྤྲོ་བ་ཐོབ། ཨ་ཧ་མེ་པི་ཡ་ཐཱ་སུ་ཁ་ཛི་བ་གམྦྷི་ར་ཡོ་གཱ་དྷི་བརྡྷསྟི། བདག་ཀྱང་བདེ་བས་འཚོ་ཞིང་ཟབ་མོའི་རྣལ་འབྱོར་ལྷག་པར་འཕེལ་བར་མཆིས། པུནཉྩ་ཀཱ་ཡ་མ་ནས་ཤུ་བྷ་སུ་ཁ་ཛི་བཾ་པཱ་ད་དྲྀ་རྷ་བ་ཏུ། སླར་ཡང་ལུས་དང་ཡིད་བདེ་བས་འཚོ་ཞིང་ཞབས་བརྟན་པར་མཛོད། ཧ་མེ་ཤཀྩི་བུརྡྷ་བྷ་དྲ་ས་ཁི་དཾ། ཁོ་བོའི་སློབ་མ་སངས་རྒྱས་བཟང་པོ་གྲོགས་མཆེད། དྷ་ན་པ་ལ་ཏོ་ལ་ཀ་རེ་ཛ་ཧོ་ཡ་སྱ་ཀ་ལྱ་ཎ་བྷ་ཝ་ཏུ། ནོར་ཚོང་བྱེད་པར་སོང་བ།
གང་ལེགས་ཀྱི་གྲོགས་མཛོད། ཨཀྵ་ར་དྷ་ཥ་མ་ཧཱ་ཙི་ན་ནེ་ཏྲ་མུ་དྲསྟི། ཡི་གེ་གཟིགས་པའི་བརྟེན། རྒྱ་ནག་ཆེན་པོའི་དར་ལ་རྒྱས་བཏབ་པ་ཕུལ། ཨི་ཏི་ཨིནྟྲ་ནཱ་མ་སཾ་ཝ་རྶ་ར་ཕལྒུ་ནཱ་མ་ས་ཀྲྀཥྞ་པཀྵ་དྭི་ཡ་ཏི་ལི་ཁི་ཏཾ། འདི་དབང་པོ་ཞེས་པའི་ལོ་ནག་པ་ཟླ་བའི་ནག་ཕྱོགས་དགའ་བ་གཉིས་པའི་ཚེས་ལ་བྲིས།། ༈ །རྒྱལ་རྩེ་བ་ལ་གནང་བ།། ན་མ་ཤྲཱི་མཉྫུ་གྷོ་ཥཱ་ནཱ་ཐཱ་ཡ། དཔལ་མགོན་པོ་འཇམ་པའི་དབྱངས་ལ་ཕྱག་འཚལ་ལོ། ། རབ་རྒྱས་བསོད་ནམས་བྱེ་བའི་དཔལ་གྱིས་ཀུན་ནས་མཛེས་ཤིང་དཔག་ཡས་ཡེ་ཤེས་ཚོགས་ལ་མངའ་འབྱོར་དཀོན་མཆོག་རིན་ཆེན་བསླུ་མེད་བདེན་པའི་བྱིན་རླབས་དང་། །
རབ་བརྟན་རིན་ཆེན་རྡུལ་བརྩེགས་ལྷུན་པོ་མཆོག་དང་དྲི་མེད་འོད་ཟེར་ཆེ་འབར་ཙནྟི་མ་ཎི་ཀ་ཉིད་མི་བཟད་གཏེར་གྱི་བུམ་བཟང་དཔག་བསམ་ཤིང་། ། རབ་བརྗིད་འཁོར་ལོ་བསྒྱུར་བའི་རིན་ཆེན་བཻ་ཌཱུརྻ་དང་ཁྱིམ་བདག་བཙུན་མོ་གླང་ཆེན་འཆང་གང་མྱུར་མགྱོགས་རྫུ་འཕྲུལ་སྟོབས་ལྡན་ཀཱཎྜ་ལ་སོགས་པའི། ། རབ་མང་སྲིད་དང་ཞི་བའི་དཔལ་ཡོན་མཐའ་དག་གཅིག་ཏུ་འཛོམས་པའི་ལེགས་བྱས་མཐུ་ཡིས་མི་དབང་གང་དེ་ཡུན་རིང་རྒྱལ་ཞིང་བཀྲ་ཤིས་བརྟན་གྱུར་ཅིག ། སྭསྟི་ཀཱ་ཐ་ཉེ་བར་བརྗོད་ནས། དཔལ་ས་ཆེན་པོ་ལ་དབང་བསྒྱུར་བའི་ནུས་ལྡན་དབང་པོ་འདི་ཞེས་བྱ་བའི་སྐུའི་དཔག་བསམ་བསོད་ནམས་ཀྱི་རྩ་བ་ཆེས་ཆེར་བརྟན་ཞིང་། ཁྲིམས་གཉིས་གསེར་གྱིས་ལོ་འདབ་ཕྱོགས་ཀུན་ཏུ་རྒྱས་པའི་ངང་ཉིད་ཁོ་ནར་བདེ་བ་དང་། དགེས་པར་སྤྱོད་བཞིན་པའི་རོ་བཅུད་རྣམ་པར་དྲོ་བའི་འབྲས་བུས་ཁུར་ཆེན་པོས་ལྷག་པར་རབ་ཏུ་བརྗིད་པ་དང་། ཀུན་ཏུ་ལྷུན་ཆགས་པའི་རྣམ་འགྱུར་གཡོ་ཞིང་། སྔོན་རབས་མཛེས་པའི་ཆོས་རྒྱལ་ཆེན་པོ་རྣམས་ཀྱི་མཛད་པའི་ངང་ཚུལ་ངོ་མཚར་གྱི་དཔལ་ལ་འགྲན་པ་བཟོད་པའི་ཕྲིན་ལས་ཀྱི་ཁ་ལོ་སྒྱུར་བར་གདན་ཆགས་སམ། ། རྗེ་བཙུན་དམ་པ་ས་སྐྱ་པའི་ཆོས་ཁྲིར་གནས་པ་རང་ཉིད་ཅག་ཀྱང་།
རྡོ་རྗེའི་ལུས་རྒྱལ་བའི་དཀྱིལ་འཁོར་དུ་བྱིན་གྱིས་བརླབ་པ་ལ། ཐ་མལ་གྱི་ཀུན་ཏུ་རྟོག་པ་དང་། གཟུང་འཛིན་ཀུན་བཏགས་ཀྱི་འཁྲུལ་པ་མཐའ་དག་རྒྱངས་རིང་དུ་སྤངས་ནས་དབེན་པའི་གནས་སུ་མཉམ་གཞག་ཏིང་ངེ་འཛིན་དང་། རྗེས་ཐོབ་གསང་སྔགས་ཟབ་མོའི་བཟླས་བརྗོད་ཡུན་རིང་དུ་བགྱིས་ཏེ། ཉེ་དུས་དབྱར་ཆོས་དང་། བཛྲ་ཀཱི་ལ་ཡའི་སྒྲུབ་མཆོད་སོགས་བསྒྲུབས་ནས། གསུང་ངག་རིན་པོ་ཆེའི་གཞུང་ཁྲིད་ལེགས་པར་ཚུགས་པའི་རྣམ་དཀར་གྱི་བྱ་བ་འཕེལ་རྒྱས་སུ་གནས་པ་དེ་ལགས། དེར་རྒྱལ་སྲིད་ཆེན་པོའི་གསེར་གྱི་ཁྲི་ཐོག་ཏུ་ལེགས་པར་ཕེབས་པའི་དགའ་སྟོན་འབུལ་བར། དྲག་པོ་རྡོ་རྗེ་བརྫངས་པ་ལགས་པ། སླར་སྐུའི་འཚོ་ཐབས་ལ་མི་གཡེལ་ངོས།
རྒྱལ་བའི་བསྟན་པ་སྤྱི་དང་བྱེ་བྲག་འཕེལ་རྒྱས་ཀྱི་འཁུར་བཞེས་ནས། དབུས་གཙང་བྱིན་བདེ་འཇགས་ཀྱི་ཐབས་མཁས་དང་། ཁྱད་པར་དེ་པ་རང་གི་ཞལ་ངོ་རིམ་པར་བྱོན་པ་རྣམས་ཀྱི་མཛད་སྲོལ་བཟང་པོ་འདུག་པ་ལྟར། གདན་ས་ཆེན་པོ་འདི་ཉིད་ལ་གཅེས་སྤྲས་སུ་མཛད་པའི་ཞབས་ཏོག་དང་དོས་པ་ཆེ་བར་མཛད་འཚལ། འདིར་ཡང་སྐུའི་རིམ་འགྲོ་སྲུང་འཁོར་དང་། སྨོན་ལམ་ལེགས་པར་བགྱིད་པ་ཡོད་ལགས་ཤིང་། ཐུང་པ་ངག་ཏུ་འབུལ། ཤྲཱི་རྗེ་བཙུན་འཁོར་ལོའི་མགོན་པོ་བརྒྱུད་པར་བཅས། ། དབྱེར་མེད་ཡི་དམ་ཆོས་སྲུང་ལྷ་ཡི་ཚོགས། ། དབང་གི་ལྷ་དང་ནོར་བདག་ཚོགས་རྣམས་ཀྱིས། །
མི་དབང་འཁོར་བཅས་རྟག་ཏུ་དགེས་པར་མཛོད། ། རྣམ་འགྱུར་གྱི་ལོ་ཀརྐ་ཊའི་ཟླ་བའི་ཕྱོགས་པཱུརྞཎ་མཱ་སྱཾ་ལི་ཁི་ཏཾ་ཤུ་བྷཾ།། །། ༈ །རྒྱལ་རྩེ་བ་ལ་གནང་བ།། ཤྲཱི་ཨཱ་ཡུ་དེ་ཝ་མ་ཤ་ར་ཎཾ་གཙྪ་མི།་་་་་ དཔལ་ཚེའི་ལྷ་ལ་སྐྱབས་སུ་མཆི། གང་ཞིག་འཇིག་རྟེན་འདི་ན་ཆེས་དཀོན་མཆོག་གསུམ་གྱི། ། ཞབས་རྟེན་འདབ་བརྒྱའི་རྡུལ་ལ་གཙུག་གི་ནོར་བུས་མངོན་རེག་པ། ། ཆོས་སྲིད་གསེར་གྱི་ཁྲི་ལ་རབ་ཏུ་བརྟན་པའི་ནུས་ལྡན་དབང་པོ་མཆོག ། དཔལ་དང་འབྱོར་པའི་ལང་ཚོ་ཕུན་ཚོགས་གང་དེ་ཡུན་དུ་འཛོམ་ཞིང་བདེ་གྱུར་ཅིག ། བཤིས་བརྗོད་དར་གྱིས་སྲད་བུ་ལ་རྒྱུས་པའི། །
སྙན་ངགས་མེ་ཏོག་མཛེས་པའི་ཕྲེང་བ་འདི། ། ཡིད་འོང་ཆོས་རྒྱལ་གཞོན་ནུ་ལ་འབུལ་གྱིས། ། འཆི་མེད་གུ་ལི་ཕྱོགས་གཉིས་ཟླ་བའི་གྲངས། ། རྣམ་དཀར་སྤུངས་པའི་ཡལ་འདབ་རབ་བསྐྱོད་དེ། ། འཛུམ་ཟེར་ཀུན་ཏུ་དགེས་པའི་རོལ་རྩེད་ཀྱིས། ། ཕྱོགས་བཅུར་སྙན་པའི་གྲགས་པ་ཁྱབ་གྱུར་ཅིག ། ཆུ་འཕྲུལ་དགའ་བ་དང་པོའི་ཚེས་ལ་ཕུལ། མངྒ་ལཾ་ཎ་བྷ་ཝནྟུ། གཅིག་ཞུས།། །། PAGE * MERGEFORMAT 12 ས་ལོ་ཆེན་པོ་འཇམ་དབྱངས་ཀུན་དགའ་བསོད་ནམས།
རྒྱ་ནག་རྒྱལ་པོ་ལ་ཕུལ་བའི་ཞུ་ཡིག PAGE * MERGEFORMAT 11
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
