གསུང་འབུམ། འཇམ་དབྱངས་ཀུན་དགའ་བསོད་ནམས།（གློག་ཀླད་པར་མ།）
པོད ༣༦
ཞལ་གཉིས་མའི་བྱིན་རླབས་བྱེད་ཚུལ།
༄༅། །ཞལ་གཉིས་མའི་བྱིན་རླབས་བྱེད་ཚུལ་བཞུགས་སོ།། ན་མ་བཛྲ་ཝཱ་ར་ཧྱཻ། རྒྱལ་བ་ཀུན་གྱི་ཡུམ་གྱུར་པའི། ། རྡོ་རྗེ་བཙུན་མོ་ལ་བཏུད་ནས། ། དེ་ཡི་བྱིན་རླབས་ཆོ་ག་ནི། ། དམ་པའི་གསུང་བཞིན་བྲི་བར་བྱ། ། རྒྱལ་པོ་ཨིནྡྲ་བྷཱུ་ཏིས་མཛད་པའི་སྒྲུབ་ཐབས་ཆེ་ཆུང་གཉིས་ཡོད་པ་ལས། ཆུང་བའི་རྗེས་སུ་འབྲངས་ནས་རྗེ་བཙུན་ས་སྐྱ་པ་རྣམས་ལས་རྒྱུད་པའི། མཆོག་སྒྲུབ་པའི་དམར་མོ་སྐོར་གསུམ་ཞེས་གྲགས་པའི་ནང་ཚན་ཞལ་གཉིས་མའི་བྱིན་རླབས་ཀྱི་ཆོ་ག་བྱེད་ན། ཚེས་བཅུ་གཉིས་པོ་གང་རུང་ལ་འོག་ཏུ་རྡུལ་ཚོན་དམར་པོའི་ཆོས་འབྱུང་ཉིས་བརྩེགས་ཀྱི་མཐར་འཁོར་ལོ་སེར་པོ་རྩིབས་བརྒྱད་པ་བྲི།
ལྷ་སོ་སོའི་མདོག་དང་མཐུན་པའི་ཚོན་སྤུངས་བཀོད་པའི་སྟེང་དུ་ཐོད་པ་བདུད་རྩིས་གང་བ་དར་དམར་གྱི་ཁ་བཅད་པའི་སྟེང་དུ། སིནྡྷཱུ་རའི་དཀྱིལ་འཁོར་ཆོས་འབྱུང་ཉིས་བརྩེགས་འཁོར་ལོ་རྩིབས་བརྒྱད་ལ་དབུས་སུ་བཾ་ལ་ཨོཾ་གསུམ་མས་གཡོན་སྐོར་དུ་བསྐོར་བ། ཆོས་འབྱུང་གི་གྲ་རྣམས་སུ་གོ་ཆའི་སྔགས་གཡོན་བསྐོར། གྲ་བཞིར་དགའ་འཁྱིལ། འཁོར་ལོ་ལ་ཐིག་ལེ་བཀོད། མཐར་ཆུ་གཉིས་སྔོན་འགྲོའི་མཆོད་པ་གཡོན་སྐོར་གཏོར་མ་གསུམ་བཤམས། གཞན་ཡང་རྡོར་དྲིལ་ནང་མཆོད་བུམ་པ་མགུལ་ཆིངས་ཁ་རྒྱན་དང་བཅས་པ་འདུས་བྱས་ལ། བདག་བསྐྱེད་པཎྚི་ཏ་གྲགས་པ་རྒྱལ་མཚན་གྱིས་མཛད་པའི་སྒྲུབ་ཐབས་བཞིན་བྱས་ནས། བུམ་པའི་ནང་དུ་རྣལ་འབྱོར་མ། ལྷ་ལྔ་བསྐྱེད།
གོ་ཆ་བཅིངས་ཡེ་ཤེས་པ་བཅུ་དྲུག་དབང་བསྐུར། རིགས་བདག་གིས་རྒྱས་བཏབ། ཕྱི་ནང་གི་མཆོད་པས་མཆོད་བསྟོད། ཨོཾ་གསུམ་མ་སུམྦྷ་ནི་ཨ་བྷི་ཥེ་ཀ་ཏ་རྣམས་བཟླས། ཡང་མཆོད་བསྟོད་སྔར་བཞིན་བྱ། ནོངས་པ་བཟོད་པར་གསོལ། མཆོད་ཡོན་ཕུལ་བས་ལྷ་འོད་དུ་ཞུ། མདུན་བསྐྱེད་ཀྱི་དཀྱིལ་འཁོར་བསངས་སྦྱངས་ལྷ་རྣམས་གཙོ་མོ་བཾ་དང་། གོ་ཆ་རྣམས་སོ་སོའི་སྔགས་དང་། སྒོ་མཚམས་མ་བརྒྱད་ཧཱུྃ་ལས་བསྐྱེད།
རིགས་བདག་གིས་རྒྱས་འདེབས་ཀྱི་བར་བྱས་ནས་བརྟན་བྱེད་ཀྱི་བཟླས་པ་བྱ། ཕྱི་ནང་གི་མཆོད་བསྟོད། བདག་འཇུག་མ་བྱས་ཀྱང་ཆོག་གསུངས་ནའང་། སློབ་མ་ལ་ཇི་ལྟར་བསྐུར་བའི་བདག་འཇུག་བླང་ན་ལེགས། དེ་ནས་སློབ་མ་རྣམས་ཁྲུས་བྱས་མེ་ཏོག་དགྱེ་བསྡུ་སེམས་བསྐྱེད་གསལ་གདབ། མཎྜལ། གང་དྲིན་མ་ཤོ་ལོ་ཀ་གཅིག་དང་། སངས་རྒྱས་ཀུན་གྱི་རང་བཞིན་སྐུ། ། ཚིག་རྐང་གཉིས་དང་། དཔལ་ལྡན་རྡོ་རྗེ་རྣལ་འབྱོར་མའི། །
བྱིན་རླབས་བདག་ལ་བསྩལ་དུ་གསོལ། ། ལན་གསུམ། དཀོན་མཆོག་གསུམ་ལ་སོགས་དང་། སྲས་བཅས་སངས་རྒྱས་སོགས་དང་། སངས་རྒྱས་ཆོས་དགེ་འདུན་ལ་སོགས་སྡོམ་པ་གཟུང་། མིག་དར་མེ་ཏོག་བུམ་ཆུས་བསངས། བདུད་རྩི་བླུད་འདོད་པ་དྲི། ནང་གི་སེམས་བསྐྱེད་གསང་བར་གདམས། སློབ་མ་རྣམས་ལཱུ་ནག་ལྟར་མཐེ་བོང་སྦྲེལ་དུ་བཅུག་ལ། རྟོག་པས་དཀྲུགས་པའི་སེམས་ཀྱིས་ནི་སོགས་ཀྱི་དོན་བཤད་ལ་གུས་འདུད་བྱེད་དུ་བཅུག་ནས།
ཁྱེད་རང་རྣམས་རྐང་མཐིལ་དུ་ཡཾ་ལས་རླུང་གི་དཀྱིལ་འཁོར་གཡོས་པས་སུམ་མདོའི་མེ་སྦར་ཏེ་ལུས་ཐ་མལ་པ་བསྲེགས། དག་པ་གསུམ་གྱི་སྔགས་བརྗོད་པས་སྟོང་པའི་ངང་ལས་ཕག་མོར་བསྐྱེད། ལྟེ་བར་ཆོས་འབྱུང་ཉིས་བརྩེགས་བཾ་ཡིག་སྔགས་ཕྲེང་དགའ་འཁྱིལ་སོགས་གསལ་བཏབ་ནས། སློབ་དཔོན་གྱི་ཐུགས་ཁ་ནས་འོད་འཕྲོས། སློབ་མའི་ལྟེ་བའི་འཁོར་ལོ་ལ་ཕོག་པས་ལྟེ་བའི་བཾ་ལས་མེ་གློག་གི་ཟེར་མ་ལྟ་བུ་འཕྲོས་པས་གཡས་རོ་མ་ནས་སོང་རྣ་བ་གཡས་པ་ནས་འཕྲོས། སངས་རྒྱས་བྱང་སེམས་དཔའ་བོ་མཁའ་འགྲོ་ཐམས་ཅད་བྱང་སེམས་དཀར་པོའི་རྣམ་པར་བྱུང་བ་སྤྱི་བོའི་ཧཾ་ལ་ཐིམ། དེ་ལས་བདུད་རྩིའི་རྒྱུན་དབུ་མ་ནས་བབས། ལྟེ་བར་འབར་འཛག་ལ་སེམས་གཏད། ཡང་ལྟེ་བའི་འོད་གཡས་རོ་མ་ནས་སོང་། ཕག་ཞལ་གྱི་གཡུང་དྲུང་རིས་ལ་ཕོག་མྱུར་དུ་འཁོར་བས་བདེ་སྟོང་གི་ཡེ་ཤེས་སྐྱེས་པར་མོས།
གཞན་ཡང་སངས་རྒྱས་བྱང་སེམས་ཐམས་ཅད་ཕག་མོའི་རྣམ་པས་ཐིམ་པར་མོས་མཛོད་བྱས་ལ། ཌ་མ་རུ་དང་དྲིལ་བུའི་སྒྲ་བྱ། གུ་གུལ་གྱི་བདུག ཨོཾ་གསུམ་མ་བཟླ། ཏིཥྛས་བརྟན་པར་བྱ། མེ་ཏོག་དོར། གདོང་དབྱེ། དཀྱིལ་འཁོར་བསྟན། དབང་གི་སྔོན་དུ་མཎྜལ། བྱང་ཆུབ་རྡོ་རྗེས་གསོལ་བ་གསུམ་དཀྱིལ་འཁོར་གྱི་ལྷོར་དབང་སྟེགས་ཁྲི་དང་པདྨ་ཉི་མའི་གདན་ལ་སློབ་མ་ཕག་མོར་བསྐྱེད།
གོ་ཆ་དགོད། ཡེ་ཤེས་པ་སྤྱན་དྲངས་བསྟིམ། སློབ་དཔོན་གྱི་སྙིང་ཁ་ནས་འོད་འཕྲོས། དབང་ལྷ་དྲུག་ཅུ་རྩ་གཉིས་སྤྱན་དྲངས། གསོལ་བ་བཏབ། བཀྲ་ཤིས་གང་ཞིག་སོགས་བྱ། ཇི་ལྟར་བལྟམས། ཀ་ཀཱ་སྱེ་སོགས་ཀྱིས་དབང་བསྐུར། མི་བསྐྱོད་པས་དབུ་བརྒྱན། དབང་ལྷ་བསྟིམ་སུ་པྲས་བརྟན་པར་བྱ།
བུམ་དབང་ངོ་། ། སངས་རྒྱས་ཐམས་ཅད་ཀྱི་ཟག་མེད་ཀྱི་བདེ་བ་འོད་དམར་པོར་བྱུང་། ཐོད་པའི་བདུད་རྩི་ལ་ཐིམ་པ་ལག་པ་གཡོན་པར་བྱིན། ཡི་གེ་གསུམ་དང་སྔགས་བརྗོད། གསལ་སྟོང་ལ་མཉམ་པར་འཇོག་པ་གསང་དབང་ངོ་། ། སློབ་དཔོན་གྱི་སྙིང་ཁ་ནས་འོད་འཕྲོས། སངས་རྒྱས་ཐམས་ཅད་ཀྱི་བདེ་བ་བྱང་སེམས་དཀར་པོའི་རྣམ་པས་བྷ་ག་ནས་ཞུགས། རིམ་པས་གྱེན་དུ་དྲངས། དགའ་བཞིའི་ཡེ་ཤེས་སྐྱེས་པར་མོས། སིནྡྷཱུ་རའི་སྔགས་ཀྱི་རྡུལ་ཚོན་བླ་མའི་སྲིན་ལག་གཡོན་པས་བླངས་ལ་ལྟེ་བར་བྱུག
དགའ་འཁྱིལ་དཔྲལ་བར་བྱུག གོ་ཆའི་སྔགས་སྤྱི་གཙུག་ཏུ་བྱུག་པ་ཤེར་ཡེའོ། ། དེ་ནས་བདེ་སྟོང་ལ་མཉམ་པར་གཞག འདི་ནི་རང་ཉིད་སོགས་ཀྱིས་ངོ་སྤྲད་དེ་བཞི་པའོ། ། གཙོ་བོས་ཇི་ལྟར། མཎྜལ། དེང་ནས་སོགས་བྱ། རྗེས་ཆོ་ག་མཆོད་པ་བྱིན་རླབས་ཕྱི་ནང་གི་མཆོད་བསྟོད། ཡི་གེ་བརྒྱ་པ་བརྗོད། མདུན་གྱི་དཀྱིལ་འཁོར་རང་ལ་བསྟིམ།
གོ་བགོ ཚམ་རྔམ་སྔགས་ཀྱིས་བསྲུང་། དགེ་བ་བསྔོ་བཀྲ་ཤིས་བྱའོ། ། ཞེས་པ་འདི་ནི་དཔལ་ས་སྐྱ་པ་ཤཱཀྱའི་དགེ་སློང་ལོ་ཙཱ་བ་འཇམ་དབྱངས་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས་དབེན་གནས་གླིང་ཁ་བདེ་བ་ཅན་དུ་སྦྱར་བའོ།། །། བིསྟཱ་རོ་ད་ཡ་བྷ་ཝནྟུ། ཨེ་ཝཾ།། །། PAGE * MERGEFORMAT 2 ས་ལོ་ཆེན་པོ་འཇམ་དབྱངས་ཀུན་དགའ་བསོད་ནམས། ཞལ་གཉིས་པའི་བྱིན་རླབས་བྱེད་ཚུལ། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
