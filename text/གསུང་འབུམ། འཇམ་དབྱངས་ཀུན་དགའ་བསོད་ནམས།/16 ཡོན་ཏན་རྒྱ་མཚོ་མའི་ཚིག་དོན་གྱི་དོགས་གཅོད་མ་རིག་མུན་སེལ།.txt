གསུང་འབུམ། འཇམ་དབྱངས་ཀུན་དགའ་བསོད་ནམས།（གློག་ཀླད་པར་མ།）
པོད ༡༦
ཡོན་ཏན་རྒྱ་མཚོ་མའི་ཚིག་དོན་གྱི་དོགས་གཅོད་མ་རིག་མུན་སེལ།
༄༅། །ཡོན་ཏན་རྒྱ་མཚོ་མའི་ཚིག་དོན་གྱི་དོགས་གཅོད་མ་རིག་མུན་སེལ་བཞུགས་སོ།། ན་མོ་བ་དཱི་ཤ་ཡ། སྨྲ་བའི་དབང་པོར་རབ་བཏུད་ནས། ། སྨྲ་མཁས་གཞུང་བརྒྱ་འཛིན་པ་འགས། ། སྨྲས་པའམ་ཚིག་དོན་འགའ་ཞིག་ལ། ། སྨྲ་བའི་ཐེ་ཚོམ་འདི་ལྟར་སྣང་། ། ཤིང་གི་སྡོང་པོ་ཆེ་རྣམས་ཀྱང་། ། འཁྲི་ཤིང་དྲྭ་བས་རབ་བཅིང་ཚེ། ། ཡོངས་རྫོགས་སྐྱེ་བའི་གེགས་བྱེད་ལྟར། ། སྲིད་པར་འཆིང་བའི་དྲྭ་བ་རྣམས། །
དྲལ་ཞེས་བྱ་བ་བཅད་པའི་དོན། ། བྲལ་བར་འཆད་པ་སྒྲ་དོན་ནོར། ། ཡོན་ཏན་རྒྱ་མཚོ་བྱང་སེམས་ཏེ། ། ཞི་ལམ་གནས་པ་རང་རྒྱལ་ཡིན། ། མཆོག་སྒྲོགས་ཉན་ཐོས་འཕགས་པའི་མིང་། ། རྐང་གཉིས་དབང་པོ་ཞེས་བྱ་བ། ། སངས་རྒྱས་མཚན་ཡིན་རྐང་གཉིས་པ། ། མི་ཡི་མིང་ཡིན་དབང་པོ་ནི། ། དེ་ཡི་མཆོག་ལ་དེ་སྐད་བརྗོད། ། དེས་ན་འཁོར་འདས་ཐམས་ཅད་ཀྱི། །
གོ་འཕང་དམ་པ་མངོན་གྱུར་པས། ། གདུལ་བྱ་རིགས་ཅན་གསུམ་ཀ་ཡང་། ། དེ་དང་དེ་ལ་འགོད་མཛད་པ། ། སྲིད་ཞི་ཀུན་ལས་ལེགས་པར་རྒྱལ། ། འདི་ནི་ཕུལ་བྱུང་རྒྱན་དུ་འདོད། ། དེ་ལྟར་ཡིན་ཕྱིར་མཆོག་བགྲོད་དང་། ། རྒྱུའམ་རྐང་པ་དོན་གཉིས་ལ། ། སྦྱར་ཏེ་འཆད་པ་ལེགས་བཤད་མིན། ། འགྲོ་བའི་བླ་མ་ཐུབ་དབང་ཡིན། ། དེ་ཡང་འཇམ་དབྱངས་ལ་མི་འཐད། །
ཁུམས་ཞེས་བྱ་བ་ཐོས་པའི་མིང་། ། དེ་ལ་བློ་འཁུམ་ཞེས་པ་འཁྲུལ། ། བཀུ་ཞེས་བྱ་བ་བྲོ་བའི་དོན། ། ཇི་ལྟར་མནམས་ན་རབ་བཀུ་ལ། ། ཞེས་དང་མཚུངས་མོད་བཀྲུ་ཞེས་ཤིང་། ། གྲང་ཞེས་བྱ་བ་དེ་ཙམ་ཟད། ། ཅེས་པའི་དོན་ཡིན་དྲང་པོ་ཞེས། ། བཤད་པའང་ཡི་གེའི་བརྡ་མ་དག ། སྲིད་གསུམ་བླ་མ་སངས་རྒྱས་ཡིན། ། དེ་ཡང་འཕྲལ་ཏེ་འཆད་པ་འཁྲུལ། །
གཞན་ཡང་དཔེ་མ་དག་པ་ཡི། ། དོགས་པའི་གནས་ནི་ཁ་ཅིག་འདུག ། རེ་ཤིག་འདི་ཙམ་ཁོ་ནས་ཀྱང་། ། བརྟག་དཔྱད་བྱ་བའི་ཡུལ་དུ་འགྱུར། ། དེ་ལྟར་རྩོམ་པོ་རང་ཉིད་ལ། ། འཐད་དམ་མི་འཐད་ལེགས་པར་དྲིས། ། བློ་ཆུང་ཁ་ཅིག་རང་བློ་ཡི། ། རྨོངས་ཞེན་ཕྱོགས་འཛིན་བྱེད་དེ་མཚར། ། ཁོ་བོས་འདི་ལྟར་བརྩམས་པ་ཡང་། ། མཁས་པའི་གཞུང་ལུགས་མང་མཐོང་ཞིང་། །
ཚིག་དོན་ཤེས་ནས་བྲིས་པ་ཡིན། ། ཕྲག་དོག་འགྲན་སེམས་ག་ན་སྲིད། ། མ་གོའི་ཅལ་ཅོལ་མ་སྔ་བར། ། མཁས་ལ་གཏུགས་ནས་རྟོགས་པར་རིགས། ། དཔལ་ལྡན་ས་སྐྱ་ལོ་ཙཱ་བས། ། མ་རིག་མུན་སེལ་འདི་བརྩམས་པའི། ། དགེ་བས་འགྲོ་ཀུན་ཤེས་རབ་ཀྱིས། ། རྟ་ལྗང་སྣང་བ་རྒྱས་པར་ཤོག ། སརྦྦ་དཱི་ཤེ་ཥུ་པྲ་ཤནྟི་པ་བིསྟཱ་ར་སྱ་མ་ཧཱ་དྷིཥྛ་ནནྟུ།། །། ཨེ་ཝཾ།། །།
PAGE * MERGEFORMAT 2 ས་ལོ་ཆེན་པོ་འཇམ་དབྱངས་ཀུན་དགའ་བསོད་ནམས། ཡོན་ཏན་རྒྱ་མཚོ་མའི་ཚིག་དོན་གྱི་དོགས་ཆོད་མ་རིག་མུན་སེལ། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
