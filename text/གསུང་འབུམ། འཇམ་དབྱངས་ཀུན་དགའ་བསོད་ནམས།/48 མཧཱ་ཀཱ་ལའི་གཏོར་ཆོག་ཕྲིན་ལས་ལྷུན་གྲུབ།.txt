གསུང་འབུམ། འཇམ་དབྱངས་ཀུན་དགའ་བསོད་ནམས།（གློག་ཀླད་པར་མ།）
པོད ༤༨
མཧཱ་ཀཱ་ལའི་གཏོར་ཆོག་ཕྲིན་ལས་ལྷུན་གྲུབ།
༄༅། །མཧཱ་ཀཱ་ལའི་གཏོར་ཆོག་ཕྲིན་ལས་ལྷུན་གྲུབ་བཞུགས་སོ།། ན་མཿཤྲཱི་མ་ཧཱ་ཀཱ་ལཱ་ཡ། དཔལ་ལྡན་འཁོར་ལོའི་མགོན་པོ་དང་། ། བསྟན་སྲུང་ནག་པོ་ཆེན་པོ་ལ། ། བཏུད་ནས་དེ་མཉེས་མཆོད་པའི་ཐབས། ། གཏོར་མའི་ཆོ་ག་བྲི་བར་བྱ། ། དཔལ་ས་སྐྱ་པའི་ཆོས་སྐྱོང་རྡོ་རྗེ་གུར་གྱི་མགོན་པོ་ལྕམ་དྲལ་འཁོར་བཅས་ལ་གཏོར་མ་འབུལ་བར་འདོད་པས། གཏོར་མ་འབགས་བཙོག་གིས་མ་གོས་པ་ལག་ལེན་ལྟར་བཤམས་ལ། དམིགས་ནས་བསད་པ་མ་ཡིན་པའི་ཤ་ཁྲག་གིས་བརྒྱན་ཏེ། ནང་མཆོད་ཆུ་ཆང་གི་རིམ་པར་སྦྱང་བའི་མདུན་དུ།
ཆུ་གཉིས་སྔོན་འགྲོའི་ཉེར་སྤྱོད་ལྔ་ཕྲེང་དུ་བཀོད། མགོན་པོའི་སྐུའི་རྟེན་བྲིས་སྐུ་བཀྲམ། རང་ཉིད་མཆོད་གཏོར་ལ་ཁ་ཕྱོགས་པའི་མདུན་དུ། ནང་མཆོད་རྡོ་རྗེ་དྲིལ་བུ་རྣམས་འདུས་བྱས། སྟན་བདེ་བ་ལ་འདུག་ནས། ཡི་དམ་གྱི་ལྷ་བདེ་དགེས་ལྟ་བུའམ། འདིའི་སྲུང་འཁོར་བསྒོམས་པ་སྔོན་དུ་བཏང་ནས་མཆོད་པ་ལ་དམིགས་ནས། རྡོ་རྗེའི་རྩེས་ནང་མཆོད་གཏོར་ཞིང་། ཨོཾ་བཛྲ་ཨ་མྲྀ་ཏ་ཀུནྜ་ལི་ཧ་ན་ཧ་ན་ཧཱུྃ་ཧཱུྃ་ཧཱུྃ་ཕཊ། ཨོཾ་སྭ་བྷཱ་ཝ་ཤུདྡྷ་སརྦ་དྷརྨ་སྭ་བྷཱ་ཝ་ཤུདྡྷོ྅ཧཾ།
སྟོང་པའི་ངང་ལས་ཨ་ལས་བྱུང་བའི་ཐོད་པ་དཀར་པོ་ཡངས་ཤིང་རྒྱ་ཆེ་བ་རྣམས་ཀྱི་ནང་དུ། ཧཱུྃ་ཞུ་བ་ལས་བྱུང་བའི་མཆོད་ཡོན། ཞབས་བསིལ། མེ་ཏོག བདུག་སྤོས། མར་མེ། དྲི་མཆོག ཞལ་ཟས། རོལ་མོ་ལ་སོགས་པའི་མཆོད་རྫས་བསམ་གྱིས་མི་ཁྱབ་པ་ནམ་མཁའི་ཁམས་གང་བར་གྱུར། ཨོཾ་ཨརྒྷཾ་སོགས་སོ་སོའི་སྔགས་བརྗོད།
ཡང་གཏོར་མ་ལ་དམིགས་ནས། ཨ་མྲྀ་ཏས་བསང་། སྭ་བྷཱ་ཝས་སྦྱངས། སྟོང་པའི་ངང་ལས་ཡཾ་ལས་རླུང་གི་དཀྱིལ་འཁོར། རཾ་ལས་མེའི་དཀྱིལ་འཁོར། དེའི་སྟེང་དུ་ཨ་ལས་ཐོད་པ་དཀར་པོ་དུམ་བུ་གསུམ་པ་དཔྲལ་བ་རང་ལ་བསྟན་པ། དེའི་ནང་དུ་ཨ་ལས་བྱུང་བའི་ཟླ་བའི་དཀྱིལ་འཁོར་གྱི་སྟེང་དུ། གོ ཀུ། ད།
ཧ། ན་ལས་ཤ་ལྔ། དེའི་སྟེང་དུ་བྷྲཱུྃ་ཨཾ་ཛྲཱིཾ་ཁཾ་ཧཱུྃ་ལས་བདུད་རྩི་དང་། ཡེ་ཤེས་ལྔའི་རང་བཞིན་ཟླ་བའི་མཐར། གཡོན་སྐོར་དུ་ཨ་ཨཱ། སོགས་དབྱངས་ཡིག་བཅུ་དྲུག གཡས་སྐོར་དུ། ཀ་ཁ་ག་གྷ་ང་། སོགས་གསལ་བྱེད་སོ་བཞི། ཐོད་པའི་སྟེང་དུ་ཉི་མའི་དཀྱིལ་འཁོར་གྱི་སྟེང་དུ་རྡོ་རྗེ་དཀར་པོ་རྩེ་ལྔ་པ་ལྟེ་བ་ལ་ཧཱུྃ་གིས་མཚན་པ།
དེ་ལས་འོད་ཟེར་འོག་ཏུ་འཕྲོས། རླུང་གི་བ་དན་ལ་ཕོག་པས་རླུང་གཡོས་མེ་སྦར་རྫས་རྣམས་སྐོལ་བས་རླངས་པ་གྱེན་ལ་སོང་། ཨོཾ་དང་རྡོ་རྗེའི་ཧཱུྃ་ལ་ཕོག་པས་བདུད་རྩིའི་རྒྱུན་ཟགས། ཧཱུྃ་ལས་འོད་ཟེར་འཕྲོས་པས་དེ་བཞིན་གཤེགས་པ་ཐམས་ཅད་ཀྱི་ཐུགས་ཀ་ནས་ཡང་དག་པའི་བདུད་རྩི་ཧེ་རུ་ཀ་ཞལ་གཅིག་ཕྱག་གཉིས་པའི་རྣམ་པར་བྱོན་ནས། རྡོ་རྗེ་ཧཱུྃ་ལ་ཐིམ་པས། རྡོ་རྗེ་བརྗིད་དང་ལྡན་པར་འགྱུར། རྡོ་རྗེ་ཉི་མ་ཨོཾ་དང་བཅས་པ་ཐོད་པའི་ནང་དུ་ལྷུང་བ་འོད་དུ་ཞུ་ནས། སྔར་གྱི་བདུད་རྩི་རྣམས་དང་གཉིས་སུ་མེད་པར་གྱུར་ཏེ། ཁ་དོག་དང་། དྲི་དང་རོ་དང་ནུས་པ་ཕུན་སུམ་ཚོགས་པའི་བདུད་རྩིའི་རྒྱ་མཚོ་ཆེན་པོར་གྱུར།
ཨོཾ་ཨཱཿཧཱུྃ་ཧ་ཧོཿཧྲཱིཿ མདུན་གྱི་ནམ་མཁར་པཾ་ལས་པདྨ། རཾ་ལས་ཉི་མའི་དཀྱིལ་འཁོར་གྱི་སྟེང་དུ། ཧཱུྃ་ལས་སྣ་ཚོགས་རྡོ་རྗེ་ལྟེ་བ་ལ་ཧཱུྃ་གིས་མཚན་པ་དེ་ལས་འོད་འཕྲོས་པས། འོག་རྡོ་རྗེའི་ས་གཞི། ཁོར་ཡུག་རྡོ་རྗེ་ར་བ། སྟེང་རྡོ་རྗེའི་གུར། ཕྱི་རོལ་ཐམས་ཅད་ཡེ་ཤེས་ཀྱི་མེ་རབ་ཏུ་འབར་བས་བསྐོར་བའི་སྲུང་འཁོར་གྱི་ནང་དུ། དུར་ཁྲོད་ཆེན་པོ་བརྒྱད་ཀྱི་དབུས་སུ། གནམ་ལྕགས་ལས་གྲུབ་པའི་འཁོར་ལོ་རྩིབས་དྲུག་པའི་མཐའ་སྐོར་དུ་བྲག་རི་དམར་ནག་གིས་བསྐོར་བ།
དྲག་པོའི་མེ་རླུང་འཚུབ་པའི་དབུས་སུ། པདྨ་ཉི་མ་མི་རོ་དམར་སེར་མགོ་བོ་གཡས་སུ་བསྟན་པའི་སྟེང་དུ། ཧཱུྃ་ལས་རྡོ་རྗེ་གྲི་གུག་སྔོ་ནག་གི་ཡུ་བར་ཧཱུྃ་གིས་མཚན་པ། དེ་ལས་འོད་ཟེར་འཕྲོས། གདུག་པ་ཅན་ཐམས་ཅད་ཚར་བཅད། ཚུར་འདུས་ཡོངས་སུ་གྱུར་པ་ལས་རྡོ་རྗེ་ནག་པོ་ཆེན་པོ་ཆེར་འབར་བ། ཞལ་གཅིག ཕྱག་གཉིས་པ། གཡས་ཀྱི་གྲི་གུག གཡོན་པས་ཐོད་པ་ཐུགས་ཀར་སྟེང་འོག་ཏུ་འཛིན་པ།
ཕྱག་གཉིས་ཀྱི་དབུས་ན་རྣམ་འཕྲུལ་གྱི་གཎྜི་བསྣམས་པ། སྤྱན་གསུམ་དང་ལྡན་པ། ཞལ་མཆེ་བ་གཙིགས་པ། དབུ་སྐྲ་སེར་པོ་གྱེན་དུ་བརྫེས་པ། མི་མགོ་སྐམ་པོ་ལྔའི་དབུ་རྒྱན་དང་། རློན་པ་ཁྲག་འཛག་པ་ལྔ་བཅུའི་དོ་ཤལ་ཅན། རུས་པའི་རྒྱན་དྲུག་དང་། སྦྲུལ་གྱིས་བརྒྱན་པ། སྟག་གི་ལྤགས་པའི་ཤམ་ཐབས་ཅན། དར་སྣ་ཚོགས་ཀྱི་ཅོད་པན་དང་ལྷབ་ལྷུབ་ཀྱི་ཀླུབས་པ།
མིའུ་ཐུང་གེལ་བའི་འདུག་སྟངས་ཀྱི་རོའི་སྟེང་ན་བཞུགས་པ། དེའི་གཡས་ན་བྱ་ནག གཡོན་ན་ཁྱི་ནག རྒྱབ་ན་ལྕེ་སྤྱང་། མདུན་ན་མི་ནག སྟེང་ན་ནམ་མཁའ་ལྡིང་གི་སྤྲུལ་པའི་ཕོ་ཉ་འཕྲོ་བ། མི་སྐྱོད་པའི་དབུ་རྒྱན་ཅན། ཡེ་ཤེས་ཀྱི་མེ་འབར་བའི་དབུས་ན་བཞུགས་པ། མདུན་གྱི་འཁོར་ལོའི་རྩིབས་དང་པོའི་སྟེང་དུ་ཏྲཀ་ལས་ཨེ་ཀ་ཛ་ཊི་སྐུ་མདོག་སྔོན་མོ་ཞལ་གཅིག་ཕྱག་གཉིས་བདུད་རྩིས་གང་བའི་བུམ་པ་ཐུགས་ཀར་འཛིན་པ། དར་དཀར་གྱི་ན་བཟའི་སྟོད་གཡོགས་དང་།
སྟག་གི་ལྤགས་པའི་ཤམ་ཐབས་ཅན། རལ་པའི་ལན་བུ་གཅིག་ཏུ་གྱུར་ནས་གཡོན་དུ་འཕྱང་བ། ཁྲོ་མོའི་རྣམ་པ་ཅན། དེའི་ལྟོ་བ་ཡངས་པའི་ནང་དུ། ཏྲཀ་ལས་ཁྲག་གི་རྒྱ་མཚོའི་དབུས་སུ་བྷྱོཿལས་དཔལ་ལྡན་ལྷ་མོ་འདོད་པ་ཁམས་ཀྱི་དབང་ཕྱུག་མ་བོང་བུ་གྭ་པ་ལ་ཞོན་པ། སྐུ་མདོག་སྔོ་ནག་ཞལ་གཅིག་ཕྱག་བཞི་མ་གཡས་ཀྱི་དང་པོ་ན་རལ་གྲི། གཉིས་པ་ན་ཐོད་པ་ཁྲག་གིས་གང་བ་འཛིན་པ། གཡོན་གྱི་དང་པོ་ན་མདུང་། གཉིས་པ་ན་རྩེ་གསུམ་འཛིན་པ། ། མི་མགོ་སྐམ་པོ་ལྔའི་དབུ་རྒྱན་དང་། །
རློན་པ་ལྔ་བཅུས་དོ་ཤལ་ཅན། རུས་པའི་རྒྱན་དྲུག་དང་ལྡན་པ། ། གླང་པོ་ཆེའི་ཀོ་བས་སྟོད་གཡོགས་ཤིང་། ། བ་གླང་གི་ཀོ་བས་སྨད་གཡོགས་པ། རེ་ལྡེའི་ཤམ་ཐབས་ཅན། ཀླུའི་དབང་པོས་སྐ་རགས་བཅིངས་པ། སྤྱན་གསུམ་དང་ལྡན་ཞིང་། མི་རོ་རིངས་པ་ཁར་བཅུག་ནས་མཆེ་བ་གཙིགས་པ། སྙན་གཡས་པ་ལ་དུག་སྦྲུལ་དང་། གཡོན་པ་ལ་སེང་གེས་བརྒྱན་པ།
སྐུ་ལ་ཁྲག་གི་ཐིག་ལེ་དང་། ཞག་གི་ཟོ་རིས། ཐལ་ཆེན་གྱི་ཚོམ་བུ་བཀོད་པ། ཤིན་ཏུ་རིད་པ། ལྟེ་བའི་ཐད་ཀ་ནས་ཉི་ཟླ་འཆར་བ། མ་མོ་མཁའ་འགྲོ་ཤ་ཟ་འབུམ་སྡེའི་དབུས་ན་ཧཱུྃ་དང་བྷྱོའི་སྒྲ་སྒྲོག་པ། མགོན་པོའི་ཐུགས་ཀ་ནས་ཡཾ་དང་། ལྷ་མོའི་ཐུགས་ཀ་ནས་མཾ་སྤྲོས་པ་ལས། རྩིབས་གཉིས་པར་ཡཿལས་ནག་པོ་གནོད་སྦྱིན་སྐུ་མདོག་ནག་པོ་ཞལ་གཅིག་ཕྱག་གཉིས་གཡས་གྲི་གུག་དང་། གཡོན་ཐོད་པ་འཛིན་པ།
མི་ལྤགས་ཀྱི་གཡང་གཞི་གྱོན་ཞིང་གསེར་གྱི་རྣ་ཆ་ཅན། རྩིབས་གསུམ་པར་མཾ་ལས་ནག་མོ་གནོད་སྦྱིན་སྐུ་མདོག་ནག་མོ་ཞལ་གཅིག་ཕྱག་གཉིས་གཡས་གསེར་གྱི་སྤུ་གྲི་དང་། གཡོན་ཀླད་ཁྲག་གིས་གང་བའི་ཐོད་པ་འཛིན་པ། ཡབ་ལས་ཏྲི་ཏྲི། ཡུམ་ལས་བྷྱོ་སྤྲོས་པ་ལས། རྩིབས་བཞི་པར་ཏྲིཿལས་པུ་ཏྲ་ནག་པོ་ཞལ་གཅིག་ཕྱག་གཉིས། གཡས་རལ་གྲི་དང་གཡོན་ཐོད་པ་ཁྲག་གིས་གང་བ་ཐུགས་ཀར་འཛིན་པ་དར་གྱི་ཨངྒ་རག་དང་། དར་ནག་གི་ན་བཟའ་ཅན། རྩིབས་ལྔ་པར་ཏྲིཿལས་བྷ་ཊ་ནག་པོ་སྟག་སླག་ཅན། གཡས་དམ་ཤིང་།
གཡོན་མིའི་སྙིང་འཛིན་པ། རྩིབས་དྲུག་པར་བྷྱོཿལས་སྲིང་མོ་རལ་གཅིག་མ་གཡས་གསེར་གྱི་སྤུ་གྲི་དང་། གཡོན་རྒྱུ་མ་འཛིན་ཞིང་། ཁ་ནས་མེ་འབར་བ། ལྔ་ཀའང་སྐུ་མདོག་མཐིང་ནག་རབ་ཏུ་ཁྲོས་པ། མི་མགོ་སྐམ་པོ་ལྔའི་དབུ་རྒྱན་དང་། དགྲ་བགེགས་གྱི་རྒྱུ་མ་ལ་རྒྱུས་པའི་མི་མགོ་རློན་པ་ལྔ་བཅུའི་དོ་ཤལ་ཅན། རྔམ་ཞིང་འཁྲུགས་པས་དགྲ་བགེགས་གདུག་པ་ཅན་ཐམས་ཅད་ཚར་གཅོད་པའི་ཚུལ་གྱིས་བཞུགས་པ། གཞན་ཡང་གཡས་ཀྱི་ཕྱོགས་ནས་རུ་འདྲེན་པ་སྐྱེས་པ་སྟག་ཆས་ཐོགས་པ་བརྒྱ། གཡོན་གྱི་ཕྱོགས་ནས་རུ་འདྲེན་པ་དགེ་སློང་གི་གཟུགས་ཅན་བརྒྱ།
མདུན་གྱི་ཤུལ་བྱང་འདྲེན་པ་བུད་མེད་ཀྱི་ཚུལ་ཅན་བརྒྱ། སླད་ཀྱི་རྗེས་སུ་འབྲང་བ་བནྡྷེ་ནག་པོ་ཕུར་ཐོགས་བརྒྱ། གཞན་ཡང་དམ་ཉམས་ཀྱི་རྗེས་གཅོད་པར་བྱེད་པའི་བྱ་ནག ཁྱི་ནག ལྕེ་སྤྱང་། མི་ནག་ལ་སོགས་པ། ལས་ཀྱི་མགོན་པོ་ལ་བཀའ་བསྟོད་ཕོ་ཉའི་ཚོགས་ཀྱིས་བསྐོར་བ། ལྷ་དེ་ཐམས་ཅད་ཀྱི་དཔྲལ་བར་ཨོཾ་དཀར་པོ། མགྲིན་པར་ཨཱཿདམར་པོ། ཐུགས་ཀར་ཧཱུྃ་མཐིང་ནག
ཐུགས་ཁའི་ཧཱུྃ་ལས་འོད་འཕྲོས་པས། འོག་མིན་རྣམ་པར་སྣང་མཛད་ཀྱི་ཐུགས་ཀ་ནས་མགོན་པོ་དང་། རང་བཞིན་གྱི་གནས་ནས་ལྷ་མོ་དང་། ལས་ཀྱི་མགོན་པོ་ལ་བཀའ་སྟོད་ཕོ་ཉའི་ཚོགས་ཀྱིས་བསྐོར་བ་ཨོཾ་བཛྲ་ས་མཱ་ཛཿ རྡོ་རྗེ་དྲིལ་བུ་འཛིན་པས། མགོན་པོ་ཀུན་གཤེགས་གདན་ལ་བཞེངས། ། ད་ལྟ་སྙིགས་མ་ལྔ་ཡི་དུས། ། གཤེགས་ཤིང་བཞུགས་བའི་གནས་ངན་ཡང་། ། ཤཱཀྱའི་བསྟན་པ་བསྲུང་བ་དང་། ། བདག་ཅག་རྣམས་ལ་ཕན་གདགས་ཕྱིར། །
གནས་འདི་ཉིད་དུ་གཤེགས་སུ་གསོལ། ། ལྷ་མོ༞ ལས་མགོན༞ ཞེས་པའི་རྗེས་སུ་ཨོཾ་ཤྲཱི་མ་ཧཱ་ཀཱ་ལ་ཡ། མ་ཧཱ་ཀཱ་ལི་དེ་བཱི་ས་པ་རི་ཝཱ་ར་ཨེ་ཧྱ་ཧི། སྤྱན་དྲངས། ཛཿཧཱུྃ་བཾ་ཧོཿ གཉིས་སུ་མེད་པར་བསྟིམ། པདྨ་ཀ་མ་ལ་ཡ་སཏྭཾ་གྱི་གདན་དབུལ། ཨོཾ་ཤྲཱི་མ་ཧཱ་ཀཱ་ལ་མ་ཧཱ་ཀཱ་ལི་དེ་བཱི་ས་པ་རི་ཝཱ་ར་གྲྀཧྞེ་དཾ། ཨརྒྷཾ་སྭཱ་ཧཱ། པཱ་དྱཾ་སྭཱ་ཧཱ།
ཨོཾ་བཛྲ་པུཥྤེ་ཨཱཿཧཱུྃ་ནས་ཤཔྟའི་བར་གྱིས་མཆོད་ལ། ཨོཾ་ཤྲཱི་མཧཱ་ཀཱ་ལ། མ་ཧཱ་ཀཱ་ལི་དེ་བཱི་ས་པ་རི་ཝཱ་ར་ས་མ་ཡ་སྨ་ར། ས་མ་ཡ་མ་ཏི་ཀྲ་མ། ས་མ་ཡ་རཀྵནྟུ། དཔལ་རྡོ་རྗེ་ནག་པོ་ཆེན་པོ་ལྕམ་དྲལ་བྲན་གཡོག་འཁོར་དང་བཅས་པ་ཐམས་ཅད་མཆོད་སྦྱིན་གྱི་གཏོར་མ་རྒྱ་ཆེན་པོ་འདི་བཞེས་ལ། རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ཀྱི་བཀའ་དང་དམ་ལས་མ་འདའ་བར་དམ་ཚིག་བསྲུངས། བསྟན་པ་སྐྱོངས། དཀོན་མཆོག་གི་དབུ་འཕང་བསྟོད། ཁྱད་པར་དུ་སངས་རྒྱས་ཀྱི་བསྟན་པ་དང་།
བསྟན་པ་འཛིན་པ་རྣམས་དང་། རྣལ་འབྱོར་པ་བདག་ཅག་འཁོར་དང་བཅས་པ་རྣམས་ལ་གནོད་ཅིང་འཚེ་བ་དང་། བདག་གི་ལམ་སྒྲུབ་པ་ལ་བར་དུ་གཅོད་པར་བྱེད་པའི་དགྲ་བགེགས་ལོག་པར་འདྲེན་པའི་ཚོགས་ཐམས་ཅད་ཀྱི། བསམ་ངན་སྦྱོར་རྩུབ་ཐམས་ཅད་ཞི་བའི་ཐབས་ཀྱི་འདུལ་བར་མཛད་དུ་གསོལ། གལ་ཏེ་ཞི་བའི་ཐབས་ཀྱི་འདུལ་དུ་མ་འཚལ་ན། གང་ལ་གང་འཚམས་པའི་ཆད་པས་བཅད་པ་དང་། བསྐྲད་ཅིང་གཟིར་བ་དང་། དབྱེ་བ་དང་། སྡིགས་ཤིང་དཔའ་སྐོང་བར་མཛད་དུ་གསོལ། མདོར་ན་ཆོས་སྒྲུབ་པའི་བར་ཆད་ཞི་བ་དང་།
བསམ་སྦྱོར་ཆོས་མཐུན་ཡིད་བཞིན་དུ་འགྲུབ་ཅིང་། བསྟན་པ་དང་བསྟན་པ་འཛིན་པ་ཀུན་དར་ཞིང་རྒྱས་པར་མཛོད། ཅེས་ཕྲིན་ལས་བཅོལ། ཨོཾ་ཤྲཱི་མ་ཧཱ་ཀཱ་ལ་ཀཱ་ལི་དེ་བཱི་ས་པ་རི་ཝཱ་ར། ན་མཿསརྦ་ཏ་ཐཱ་ག་ཏ་བྷྱོཿ བི་ཤྭ་མུ་ཁེ་བྷྱཿ སརྦ་ཐཱ་ཁཾ་ཨུཏྒ་ཏེ་སྥ་ར་ཎ། ཨི་མཾ་ག་ག་ན་ཁཾ་གྲྀཧྞེ་དཾ་བ་ལྱཱ་དི་སྭཱཧཱ། ལྔའམ་བདུན། ཤཱ་ས་ན་རྩ་སྔགས་གསུམ་བརྗོད།
གོང་ལྟར་མཆོད་དེ། ནང་མཆོད་ཕུལ་ནས་རྡོ་རྗེ་དྲིལ་བུ་བསིལ་ཞིང་། ཧཱུྃ་སངས་རྒྱས་བསྟན་པ་བསྲུང་བ་པོ། ། ཞེས་དང་བྷྱོཿདཔལ་ལྡན་ལྷ་མོ་རེ་བ་ཏི། ། ཞེས་དང་། ནག་པོ་གནོད་སྦྱིན་ཡབ་ཡུམ་དང་། ། པུ་ཏྲ་བྷ་ཊ་རལ་གཅིག་མ། ། རུ་འདྲེན་སྡེ་བཞི་ལ་སོགས་པའི། ། བསྟན་བསྲུང་འཁོར་དང་བཅས་ལ་བསྟོད། ། དམ་རྫས་མཆོད་གཏོར་འདི་བཞེས་ལས། །
ཐུབ་པའི་བསྟན་པ་དར་བ་དང་། ། བསྟན་འཛིན་སྐུ་ཚེ་རབ་བརྟན་ཞིང་། ། འཇིག་རྟེན་བདེ་ཞིང་སྐྱིད་པར་མཛོད། ། ཁྱད་པར་རྣལ་འབྱོར་བདག་ཅག་གི། ། མི་མཐུན་བར་ཆད་ཞི་བ་དང་། ། ཚེ་དང་བསོད་ནམས་རབ་རྒྱས་ཏེ། ། བསམ་པའི་དོན་རྣམས་འགྲུབ་པར་མཛོད། ། ཅེས་བསྟོད་ལ་ཕྲིན་ལས་བཅོལ། ། ཡི་གེ་བརྒྱ་པས་ལྷག་ཆད་ཁ་བསྐངས། མདུན་གྱི་ལྷ་རྣམས་རས་བྲིས་ཡོད་ན་དེ་ལ་བསྟིམ།
མེད་ན་བདག་ལ་བསྡུ། དགེ་བ་འདི་ཡིས་ནམ་མཁའི་མཐའ་ཀླས་པའི། ། ཞེས་སོགས་ཀྱིས་དགེ་བ་བསྔོ། འཇིགས་རུང་དུས་མཐའི་སྤྲིན་ལྟར་ནག་པའི་སྐུ། ། ཧཱུྃ་ཕཊ་ང་རོ་འབྲུག་སྟོང་འདིར་བའི་གསུང་། ། སྤྲོས་པ་ཉེར་ཞི་མཁའ་དབྱིངས་ཆེན་པོའི་ཐུགས། ། དཔལ་ལྡན་མ་ཧཱ་ཀཱ་ལའི་བཀྲ་ཤིས་ཤོག ། གང་གི་མཐུ་ཡི་བརྒྱ་བྱིན་ཝ་ལྟར་ཞུམ། ། མིང་ཙམ་ཐོས་པས་ནད་གདོན་ཅོག་ལས་སྐྱོབ། ། མཚན་མོ་ཁམས་གསུམ་མྱུལ་བའི་རྫུ་འཕྲུལ་ཅན། །
མ་ཅིག་སྲིད་གསུམ་བདག་མོའི་བཀྲ་ཤིས་ཤོག ། སྤྲུལ་པ་བྱེ་བས་ས་གསུམ་ཁྱབ་པར་འགེངས། བདུད་དཔུང་ཚར་གཅོད་སྒྲུབ་ལ་དངོས་གྲུབ་སྩོལ། ། བསྟན་དང་བསྟན་འཛིན་བུ་བཞིན་སྐྱོང་མཛད་པ། ཕོ་ཉ་ལས་མཁན་རྣམས་ཀྱི་བཀྲ་ཤིས་ཤོག ། ཅེས་བཀྲ་ཤིས་རྒྱས་པར་བྱའོ། ། འདི་ནི་དང་པོའི་བློ་ཅན་འགའ་ཞིག་ལ་ཕན་པའི་ཕྱིར་དཔལ་ས་སྐྱ་ལོ་ཙཱ་བ་འཇམ་དབྱངས་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས་སྦྱར་བའི་ཡི་གེ་པ་ནི་ཟླ་བ་གྲགས་པའོ།། །། མཧཱ་ཀཱ་ལའི་གཏོར་ཆོག་བར་ཆད་བདུད་ལས་རྣམ་རྒྱལ་བཞུགས། ན་མཿཤྲཱི་མ་ཧཱ་ཀཱ་ལཱ་ཡ། བླ་མ་མཆོག་དང་ལྷག་པའི་ལྷ། །
དམ་ཅན་རྒྱ་མཚོར་གུས་བཏུད་ནས། ། ས་སྐྱའི་རྗེ་བཙུན་བཀའ་སྲོལ་བཞིན། ། གཏོར་མའི་ཆོ་ག་མདོར་བསྡུས་བྲི། ། དཔལ་ཀྱེ་རྡོ་རྗེ་དང་ནག་པོ་ཆེན་པོ་གུར་གྱི་མགོན་པོ་ལྕམ་དྲལ་འཁོར་བཅས་ལ། མཆོད་གཏོར་འབུལ་བར་འདོད་པས། རང་གི་མདུན་དུ་མགོན་པོའི་སྐུ་ལུགས་མའམ། བྲིས་སྐུ་བཀྲམ་པའི་མདུན་དུ། གཏོར་མའི་རྒྱུ་གཙང་ཞིང་ཡིད་དུ་འོང་བ་ལ། ཡི་དམ་གྱི་གཏོར་མ་ཟླུམ་པོ་དང་། མགོན་པོའི་གཏོར་མ་ཟླུམ་པོའམ།
སྟོད་སུམ་གཉིས་ཟུར་གསུམ། སྨད་སུམ་ཆ་ཟླུམ་པོ་ལ། མཐའ་པད་འདབ་ཀྱི་རྣམ་པའི་མཐེབ་ཀྱུས་བསྐོར་བ། དེའི་མདུན་དུ་གཡས་ནས་རིམ་པར་ཆུ་གཉིས་སྔོན་འགྲོའི་ཉེར་སྤྱོད་ལྔ་དང་། རང་གི་ཉེ་བར་རྡོ་རྗེ་དྲིལ་བུ། ནང་མཆོད་ཆང་ལ་བདུད་རྩི་རིལ་བུ་བཏབ་པ་བཤམ་སྟེ། གཏོར་མ་ནང་མཆོད། ཆུ་ཆང་གི་རིམ་པར་སྦྱངས་ལ། རང་ཡི་དམ། མགོན་པོ་གང་རུང་གི་ང་རྒྱལ་ལ་གནས་པས།
རྡོ་རྗེའི་རྩེས་ནང་མཆོད་གཏོར་མ་ལ་འཐོར་བའི་ཚུལ་བྱ་ཞིང་། ངག་ཏུ་ཨོཾ་བཛྲ་ཨ་མྲྀཏ་ཀུཎྜ་ལི་ཧ་ན་ཧ་ན་ཧཱུྃ་ཧཱུྃ་ཧཱུྃ་ཕཊ། ཨོཾ་སྭ་བྷཱ་ཝ་ཤུདྡྷ་སརྦ་དྷརྨ་སྭ་བྷཱ་མ་ཤུདྡྷོ྅ཧཾ། གཏོར་མའི་འབགས་པ་དང་མ་དག་པ་ཐམས་ཅད་སྟོང་པར་གྱུར། སྟོང་པའི་ངང་ལས་ཡཾ་ལས་རླུང་། རཾ་ལས་མེའི་དཀྱིལ་འཁོར་གྱི་སྟེང་དུ་ཨ་ལས་ཐོད་པ་དཀར་པོ་ཡངས་ཤིང་རྒྱ་ཆེ་བའི་ནང་དུ། ཟླ་བའི་སྟེང་དུ། གོ ཀུ། ད།
ཧ། ན་ལས་ཤ་ལྔ། བྷྲཱུྃ། ཨཾ། ཛྲཱིཾ། ཁཾ། ཧཱུྃ་ལས་བདུད་རྩི་ལྔ། དེ་དག་གི་སྟེང་དུ་ཡེ་ཤེས་ལྔའི་རང་བཞིན་རིགས་ལྔའི་ས་བོན་གྱིས་མཚན་པ། སྟེང་གི་ནམ་མཁར་ཉི་མའི་དབུས་སུ་རྡོ་རྗེ་དཀར་པོ་རྩེ་ལྔ་པ་ཧཱུྃ་གིས་མཚན་པ་ལས་འོད་འཕྲོས། རླུང་གཡོས་མེ་སྦར་ཞུ་ཞིང་བསྐོལ་བའི་རླངས་པ་གྱེན་དུ་སོང་བས་བདུད་རྩིའི་རྒྱུན་འཛག
ཡང་འོད་ཟེར་ཕྱོགས་བཅུར་འཕྲོས་པས་སངས་རྒྱས་ཐམས་ཅད་ཀྱི་ཐུགས་གཉིས་སུ་མེད་པའི་ཡེ་ཤེས་ཀྱི་བདུད་རྩི་སྤྱན་དྲངས་རྡོ་རྗེ་དང་བཅས་པ་ལ་ཐིམ་པས། འོག་ཏུ་ལྷུང་སྟེ་ཁ་དོག་དྲི་རོ་ནུས་པ་ཕུན་སུམ་ཚོགས་པ་བདུད་རྩིའི་རྒྱ་མཚོ་ཆེན་པོར་གྱུར། ལག་པ་གཡས་གཡོན་གཉིས་ཀ་བྱ་ཁྱུང་གི་ཕྱག་རྒྱ་བསྟན་ལ། ཨོཾ་ཨཱཿཧཱུྃ་ཧ་ཧོཿཧྲཱིཿ མདུན་གྱི་ནམ་མཁར་པདྨ་འདབ་མ་བརྒྱད་པའི་ལྟེ་བར་ཉི་མའི་དཀྱིལ་འཁོར་གྱི་སྟེང་དུ། བདུད་བཞིའི་གདན་ལ་ཧཱུྃ་ལས་བཅོམ་ལྡན་འདས་ཀྱེ་རྡོ་རྗེ་སྐུ་མདོག་སྔོན་པོ་ཞལ་བརྒྱད་ཕྱག་བཅུ་དྲུག་པ། ཞབས་བཞི་པ། དེའི་པང་དུ་ཨཾ་ལས་ཡུམ་རྡོ་རྗེ་བདག་མེད་མ་སྔོན་མོ་གྲི་གུག་དང་ཐོད་པར་འཛིན་པ་དང་མཉམ་པར་སྦྱོར་བ། འདབ་མ་རྣམས་ལ་ཟླ་བའི་སྟེང་དུ། གཾ
ཙཾ། བཾ གྷཾ། པཾ། ཤཾ། ལཾ། ཌཾ་རྣམས་ལས་ཤར་དུ་གཽ་རི། ལྷོར་ཙཽ་རི། ནུབ་ཏུ་བཻཏ་ལི། བྱང་དུ་གྷསྨ་རི། བྱང་ཤར་དུ་པུཀྐ་སི།
ཤར་ལྷོར་རི་ཁྲོད་མ། ལྷོ་ནུབ་ཏུ་གདོལ་པ་མོ། ནུབ་བྱང་དུ་གཡུང་མོ་ཐམས་ཅད་ཀྱང་ཐོད་པ་དང་། རུས་པའི་རྒྱན་གྱིས་བརྒྱན་པ། ཡེ་ཤེས་ཀྱི་མེ་འབར་བའི་དབུས་ན་བཞུགས་པ། དེ་ཐམས་ཅད་ཀྱི་དཔྲལ་བར་ཨོཾ། མགྲིན་པར་ཨཱཿ ཐུགས་ཁར་ཧཱུྃ། རང་གི་སྙིང་ཁ་ནས་འོད་འཕྲོས་ཕྱོགས་བཅུའི་སངས་རྒྱས་ཐམས་ཅད་ཀྱེ་རྡོ་རྗེ་ལྷ་དགུའི་རྣམ་པར་བཛྲ་ས་མཱ་ཛཿ ཛཿཧཱུྃ་བཾ་ཧོཿ
གཉིས་སུ་མེད་པར་ཐིམ། སླར་ཡང་འོད་འཕྲོས་དབང་གི་ལྷ་རིགས་ལྔ་འཁོར་བཅས་བཛྲ་ས་མཱ་ཛཿ བཅོམ་ལྡན་འདས་འདི་ལ་དབང་བསྐུར་དུ་གསོལ། ཨོཾ་བཛྲཱི་བྷ་ཝ་ཨ་བྷི་ཥིཉྩ་ཧཱུྃ། ཞེས་གསུང་ཞིང་དབང་བསྐུར། སྐུ་གང་། དྲི་མ་དག ཆུ་ལྷག་མ་ཡར་ལུད་པ་ལས་གཙོ་བོ་ཡབ་ཡུམ་གཉིས། གཽ་རི་དང་པུཀྐ་སི་ལ་མི་སྐྱོད་པ། ཙཽ་རི་དང་ཤ་བ་རི་ལ་རྣམ་པར་སྣང་མཛད།
བཻ་ཏ་ལི་དང་ཙཎྜ་ལི་ལ་རིན་ཆེན་འབྱུང་ལྡན། གྷསྨ་རི་དང་། ཌོཾ་བྷི་ནི་ལ་འོད་དཔག་མེད་ཀྱིས་དབུ་རྒྱན། ཨོཾ་བཛྲ་ནཻ་རི་ཏེ་ཧཱུྃ་ཁཾ་སྭཱ་ཧཱ། ནཻ་བི་དྱེ་ཧཱུྃ་ཁཾ་སྭཱ་ཧཱ། སརྦ་སཾ་ཤོ་དྷ་ནི། ཛཿཧཱུྃ་བཾ་ཧོཿཁཾ་རཾ་མ་ཧཱ་ཨརྒྷཾ་པྲ་ཏཱིཙྪ་སྭ་ཧཱ། ཨོཾ་བྷ་ག་ཝཱན་མཧཱ་ཀ་རུ་ཎི་ཀ་ཧེ་བཛྲ་ས་པ་རི་ཝཱ་ར་ཨི་དཾ་བ་ལིཾ། བྷུཉྫ། ཛི་གྷ།
ཕུལླ། དྷཱུ་པཾ། མཾ་ས། པིངྒྷ། ཨཾ་བ། ཀཛྫ། སཔྤ། སཱ་དྷ་ཁནྟི་ཁུ་ཎེ། ཕེ་ཌ། གཱ་ད།
ཨོཾ་ཨ་ཀ་རུ་མུ་ཁཾ་སརྦ་དྷརྨཱ་ཎཱ་ཨཱདྱ་ནུཏྤནྣ་ཏྭཱཏ་ཨོཾ་ཨཱཿཧཱུྃ་ཕཊ་སྭཱ་ཧཱ། གཏོར་མགྲོན་རྣམས་ཀྱི་ལྗགས་རྡོ་རྗེའི་སྦུ་གུ་ཅན་ལས་འོད་ཟེར་འཕྲོས་པས། གཏོར་མ་གསོལ་བར་བསམ་ཞིང་། གོང་གི་གཏོར་སྔགས་ལན་གསུམ་བརྗོད། ཨོཾ་བཛྲ་པུཥྤེ། དྷཱུ་པེ། ཨཱ་ལོ་ཀེ། གནྡྷེ། ནཻ་བི་དྱཾ། ཤཔྟ་ཨཱཿཧཱུྃ།
གཡོན་པའི་མཐེབ་སྲིན་གྱིས་ནང་མཆོད་འཐོར་ཞིང་། ཀྱེ་རྡོ་རྗེའི་ལྷ་ཚོགས་རྣམས་ཀྱི་ཞལ་དུ་ཨོཾ་ཨཱཿཧཱུྃ། གཡས་རྡོ་རྗེ་དང་བཅས་པའི་ཐལ་མོ་ཐུགས་ཀར་བཟུང་ཞིང་། གཡོན་དྲིལ་བུ་གསུམ་བརྡུང་དུ་བཀྲོལ་ལ། དཀར་མོ་རི་དྭགས་མཚན་མ་འཛིན། ། ཆོམ་རྐུན་བདུད་ལས་རྒྱལ་བའི་སྣོད། ། རོ་ལངས་མ་ནི་ཆུ་ལག་མ། ། གྷསྨ་རི་ནི་སྨན་འཛིན་ཅིང་། ། པུཀྐ་སི་ནི་རྡོ་རྗེའི་ལག ། དེ་བཞིན་རི་ཁྲོད་མ་རོ་འཛིན། །
གདོལ་པ་མོ་ནི་ཅང་ཏེའུ་བརྡུང་། ། འདི་རྣམས་ཀྱིས་ནི་གཙོ་བོ་མཆོད། ། འདོད་ཆགས་ཆེན་པོའི་རྗེས་ཆགས་པས། ། གཡུང་མོའི་སྐུ་མ་འཁྱུད་པ་ཉིད། ། ཁྱོད་ནི་རྣལ་འབྱོར་མ་ཚོགས་ཡོངས་སུ་བསྐོར། ཁྱོད་ནི་ཉིད་ཀྱི་ཐུགས་ཀྱི་མཆོག་བརྙེས་པ། ཁྱོད་ཀྱི་རྒྱུ་དང་མི་རྒྱུའི་འགྲོ་བ་ཀུན་བརྒྱན་ཏེ། ། སྙིང་རྗེའི་ཐུགས་ཀྱི་སེམས་ཅན་སད་མཛད་པ། ། སྒྱུ་མའི་སྤྲོས་པ་རྡོ་རྗེ་བསྒྲུབ་པའི་ཡིད། ། ཧེ་རུ་ཀ་དཔལ་རྡོ་རྗེ་ཡིད་ཀྱིས་དགེས། །
ཀྱཻ་རྡོ་རྗེའི་ལྷ་ཚོགས་རྣམས། ། མཆོད་སྦྱིན་གཏོར་མ་འདི་བསྣམས་ལ། ། རྣལ་འབྱོར་བདག་ཅག་འཁོར་བཅས་ལ། ། ནད་མེད་ཚེ་དང་དབང་ཕྱུག་དང་། ། དཔལ་དང་གྲགས་དང་སྐལ་བ་བཟང་། ། ལོངས་སྤྱོད་རྒྱ་ཆེན་ཀུན་ཐོབ་ཅིང་། ། ཞི་དང་རྒྱས་ལ་སོགས་པ་ཡི། ། ལས་ཀྱི་དངོས་གྲུབ་བདག་ལ་སྩོལ། ། དམ་ཚིག་ཅན་གྱི་བདག་ལ་བསྲུང་། ། དངོས་གྲུབ་ཀུན་གྱི་སྟོང་གྲོགས་མཛོད། །
དུས་མིན་འཆི་དང་ནད་རྣམས་དང་། ། གདོན་དང་བགེགས་རྣམས་མེད་པར་མཛོད། ། རྨི་ལམ་ངན་དང་མཚན་མ་ངན། ། བྱ་བྱེད་ངན་པ་མེད་པར་མཛོད། ། འཇིག་རྟེན་བདེ་ཞིང་ལོ་ལེགས་དང་། ། འབྲུ་རྣམས་འཕེལ་ཞིང་ཆོས་འཕེལ་བ། ། དགེ་ལེགས་ཐམས་ཅད་འབྱུང་བ་དང་། ། ཡིད་ལ་འདོད་པ་ཀུན་འགྲུབ་ཤོག ། གཏོར་མ་གཉིས་པ་ལ་དམིགས་ནས། ། ཨོཾ་ཨཱཿཧཱུྃ་ཧ་ཧོཿཧྲཱིཿ
མདུན་གྱི་ནམ་མཁར་དུར་ཁྲོད་ཆེན་པོ་བརྒྱད་ཀྱིས་བསྐོར་བའི་དབུས་སུ་པདྨ་ཉི་མ་མི་རོ་དམར་སེར་མགོ་བོ་གཡས་སུ་བསྟན་པའི་སྟེང་དུ་ཧཱུྃ་ལས་རྡོ་རྗེ་གྲི་གུག་སྔོ་ནག་གི་ཡུ་བ་ལ་ཧཱུྃ་གིས་མཚན་པ་ལས་འོད་འཕྲོས། གདུག་པ་ཅན་ཐམས་ཅད་ཚར་བཅད། ཚུར་འདུས་ཡོངས་སུ་གྱུར་པ་ལས་རྡོ་རྗེ་ནག་པོ་ཆེན་པོ་གུར་གྱི་མགོན་པོ་སྐུ་མདོག་མཐིང་ནག་ཆེ་ཞིང་ཆེར་འབར་བ་ཞལ་གཅིག ཕྱག་གཉིས་གཡས་རྡོ་རྗེ་གྲི་གུག་གཡོན་ཐོད་པ་ཁྲག་གིས་གང་བ་ཐུགས་ཀར་སྟེང་འོག་ཏུ་འཛིན་པ། ཕྱག་གཉིས་ཀྱི་དབུས་ན་རྣམ་འཕྲུལ་གསེར་གྱི་གནྜེ་བསྣམས་པ་སྤྱན་གསུམ་དམར་ལ་ཟླུམ་པ། ཞལ་མཆེ་བ་གཙིགས་ཤིང་ལྗགས་འདྲིལ་བ་དབུ་སྐྲ་དང་སྨིན་མ་སྨ་ར་དམར་སེར་གྱེན་དུ་འབར་བ། མི་མགོ་སྐམ་པོ་ལྔའི་དབུ་རྒྱན་དང་། རློན་པ་ཁྲག་འཛག་པ་ལྔ་བཅུའི་དོ་ཤལ་ཅན། རུས་པའི་རྒྱན་དྲུག་དང་། སྦྲུལ་གྱིས་བརྒྱན་པ།
སྟག་གི་ལྤགས་པའི་ཤམ་ཐབས་ཅན། དར་སྣ་ཚོགས་ཀྱི་ཅོད་པཎ་དང་ལྷབ་ལྷུབ་ཀྱི་ཀླུབས་པ། མིའུ་ཐུང་གེལ་བའི་འདུག་སྟེང་ཀྱི་རོ་ཡི་སྟེང་ན་བཞུགས་པ། དེའི་གཡས་ན་བྱ་ནག གཡོན་ན་ཁྱི་ནག རྒྱབ་ན་ལྕེ་སྤྱང་། མདུན་ན་མི་ནག སྟེང་ན་ནམ་མཁའ་ལྡིང་གི་སྤྲུལ་པའི་ཕོ་ཉ་འཕྲོ་བ་མི་བསྐྱོད་པའི་ཅོད་པཎ་ཅན་ཡེ་ཤེས་ཀྱི་མེ་འབར་བའི་དབུས་ན་བཞུགས་པ། དེའི་གཡོན་དུ་ཊཾ་ལས་ཨེ་ཀ་ཛ་ཊི་སྐུ་མདོག་སྔོན་མོ་ཞལ་གཅིག་ཕྱག་གཉིས་ཀྱི་བདུད་རྩིས་གང་བའི་བུམ་པ་ཐུགས་ཀར་འཛིན་པ། དར་དཀར་གྱི་ན་བཟས་སྟོད་གཡོགས་པ་སྟག་གི་ལྤགས་པའི་ཤམ་ཐབས་ཅན་རལ་པ་ལན་བུ་གཅིག་ཏུ་གྱུར་ནས་གཡོན་དུ་འཕྱང་བ།
ཁྲོ་མོའིི་རྣམ་པ་ཅན། དེའི་ལྟོ་བ་ཡངས་པའི་ནང་དུ། ཏྲག་ལས་ཁྲག་གི་རྒྱ་མཚོའི་ནང་དུ་བྷྱོཿལས་དཔལ་ལྡན་ལྷ་མོ་འདོད་པ་ཁམས་ཀྱི་དབང་ཕྱུག་མ། བོང་བུ་གྭ་པ་ལ་ཞོན་པ་སྐུ་མདོག་སྔོ་ནག་ཞལ་གཅིག་ཕྱག་བཞི་མ། གཡས་ཀྱི་དང་པོ་ན་རལ་གྲི། གཉིས་པ་ན་ཐོད་པ་ཁྲག་གིས་གང་བ་འཛིན་པ། གཡོན་གྱི་དང་པོ་ན་མདུང་། གཉིས་པས་རྩེ་གསུམ་འཛིན་པ། མི་མགོ་སྐམ་པོ་ལྔའི་དབུ་རྒྱན་དང་། རློན་པ་ལྔ་བཅུའི་དོ་ཤལ་ཅན།
རུས་པའི་རྒྱན་དྲུག་དང་ལྡན་པ། གླང་པོ་ཆེའ་ིཀོ་བས་སྟོད་གཡོགས་ཤིང་། བ་གླང་གི་ཀོ་བས་སྨད་གཡོགས་པ། རེ་ལྡེའི་ཤམ་ཐབས་ཅན། ཀླུའི་དབང་པོས་སྐ་རགས་བཅིངས་པ། སྤྱན་གསུམ་དང་ལྡན་པ། མི་རོ་རེངས་པ་ཁར་བཅུག་ནས་མཆེ་བ་གཙིགས་པ། སྙན་གཡས་པ་ལ་དུག་སྦྲུལ་དང་། གཡོན་པ་ལ་སེང་གེས་བརྒྱན་པ། སྐུ་ལ་ཁྲག་གི་ཐིག་ལེ་དང་།
ཞག་གི་ཟོ་རིས་དང་། ཐལ་ཆེན་གྱི་ཚོམ་བུ་བཀོད་པ། ཤིན་ཏུ་རིད་པ་ལྟེ་བའི་ཐད་ཀ་ནས་ཉི་ཟླ་འཆར་བ། མ་མོ་མཁའ་འགྲོ་ཤ་ཟ་འབུམ་སྡེའི་དབུས་ན་ཧཱུྃ་དང་བྷྱོའི་སྒྲ་སྒྲོགས་པ། མགོན་པོའི་ཐུགས་ཁ་ནས་ཡཾ། ལྷ་མོའི་ཐུགས་ཁ་ནས་མཾ་མདུན་དུ་སྤྲོས་པ་ལས། ཡཾ་ལས་ནག་པོ་གནོད་སྦྱིན་སྐུ་མདོག་ནག་པོ་ཞལ་གཅིག་ཕྱག་གཉིས་གཡས་ལྕགས་ཀྱི་གྲི་གུག གཡོན་སྤར་བ་གདེངས་པའི་མཐིལ་དུ་ཉི་མའི་དཀྱིལ་འཁོར་འཛིན་པ། དར་ནག་གི་ན་བཟའ་དང་། མི་ལྤགས་ཀྱི་གཡང་གཞི་གྱོན་པ།
མཾ་ལས་ནག་མོ་གནོད་སྦྱིན་གཡས་གསེར་གྱི་སྤུ་གྲི་དང་། གཡོན་སྤར་བ་གདེངས་པའི་མཐིལ་དུ་ཟླ་བའི་དཀྱིལ་འཁོར་འཛིན་པ། བྱུ་རུའི་ལན་ཚར་ཅན། ཡབ་ལས་ཏྲིཿཏྲིཿཡུམ་ལས་བྷྱོ་སྤྲོས་པ་ལས་པུ་ཏྲ་མིང་སྲིང་གསུམ་དུ་གྱུར་ཏེ། ཏྲིཿལས་ལས་ཀྱི་མགོན་པོ་པུ་ཏྲ་ནག་པོ་ཞལ་གཅིག་ཕྱག་གཉིས་པ། གཡས་པ་ལྕགས་ཀྱི་རལ་གྲི་དང་། གཡོན་ཐོད་པ་ཁྲག་གིས་གང་བ་འཛིན་པ། དར་གྱི་ཨངྒ་རག་དང་། དར་ནག་གི་ན་བཟས་བརྒྱན་པ། ཏྲིཿལས་བྷ་ཊ་ནག་པོ་སྟག་ཀླག་ཅན་གཡས་ཤེར་ཤིང་གི་དམ་ཤིང་དང་།
གཡོན་མིའི་སྙིང་འཛིན་པ། བྷྱོཿལས་སྲིང་མོ་ཁྲག་མིག་མ་ཁ་ནས་མེ་འབར་བ། ཕྱག་གཡས་སྤུ་གྲི། གཡོན་མིའི་རྒྱུ་མ་འཛིན་ཞིང་ཟ་འོག་ན་ཏྲིའི་གོས་གྱོན་པ་ལྔ་ཀའང་སྐུ་མདོག་མཐིང་ནག་རབ་ཏུ་ཁྲོས་པ། རུས་པའི་རྒྱན་དང་། མི་མགོ་སྐམ་པོའི་དབུ་རྒྱན་དང་། རློན་པ་ཁྲག་འཛག་རྒྱུ་མ་ལ་རྒྱུས་པའི་དོ་ཤལ་ཅན། གཞན་ཡང་གཡས་ཀྱི་རུ་འདྲེན་པ་སྐྱེས་པ་སྟག་ཆས་ཅན་བརྒྱ། གཡོན་གྱི་རུ་འདྲེན་དགེ་སློང་འཁར་སིལ་ཐོགས་པ་བརྒྱ། རྒྱབ་ཀྱི་རུ་འདྲེན་སྔགས་ནག་བན་ཕུར་འཛིན་པ་བརྒྱ།
མདུན་གྱི་རུ་འདྲེན་བུད་མེད་ནག་མོ་སྤར་བ་གདེངས་པ་བརྒྱ། དམ་ཉམས་ཀྱི་རྗེས་གཅོད་བྱ་ནག ཁྱི་ནག ལྕེ་སྤྱང་། མི་ནག་ལ་སོགས་པ་ཕོ་ཉ་བསམ་གྱིས་མི་ཁྱབ་པས་བསྐོར་བ་དེ་ཐམས་ཅད་ཀྱི་དཔྲལ་བར་ཨོཾ། མགྲིན་པར་ཨཱཿ ཐུགས་ཀར་ཧཱུྃ། ཐུགས་ཀའི་དབུས་སུ་ཉི་མ་ལ་གནས་པའི་ཧཱུྃ་བྷྱོཿ ཡྃ། མྃ།
ཏྲིཿ ཏྲིཿ བྷྱོཿརྣམས་ལས་འོད་འཕྲོས། འོག་མིན་རྣམ་པར་སྣང་མཛད་ཀྱི་ཕོ་བྲང་། རྒྱ་གར་རྡོ་རྗེ་གདན། དཔལ་ལྡན་ས་སྐྱའི་གཙུག་ལག་ཁང་ནས་མགོན་པོ་དང་སུམ་ཅུ་རྩ་གསུམ་ལྷ་མོའི་མཁར་སོགས་ནས་ལྷ་མོ། རང་བཞིན་གྱི་གནས་ནས་ལས་མགོན་ཕོ་ཉ་འཁོར་དང་བཅས་པ་བཛྲ་ས་མཱ་ཛཿ ཧཱུྃ་མགོན་པོ་ཀུན་གཤེགས་གདན་ལ་བཞེངས། ། ད་ལྟ་སྙིགས་མ་ལྔ་ཡི་དུས། ། གཤེགས་ཤིང་བཞུགས་པའི་གནས་ངན་ཡང་། །
ཤཱཀྱའི་བསྟན་པ་བསྲུང་བ་དང་། ། བདག་ཅག་རྣམས་ལ་ཕན་བཏགས་ཕྱིར། ། གནས་འདི་ཉིད་དུ་གཤེགས་སུ་གསོལ། ། ལྷ་མོ་ཀུན༞ ལས་མགོན་ཀུན༞ ཨོཾ་ཤྲཱི་མ་ཧཱ་ཀཱ་ལཱ་ཡ། མ་ཧཱ་ཀཱ་ལི་དེ་བྱཻ། ས་པ་རི་ཝཱ་ར་ཨེ་ཧྱེ་ཧི་བཛྲ་ས་མཱ་ཡ་ཛཿ ཛཿཧཱུྃ་བཾ་ཧོཿ གཉིས་སུ་མེད་པར་ཐིམ། པདྨ་ཀ་མ་ལ་ཡ་སཏྭཾ། གདན་དབུལ།
ཨོཾ་ཨརྒྷཾ། པཱ་དྱཾ། པུཥྤཾ། དྷཱུ་པཾ། ཨཱ་ལོ་ཀཾ གནྡྷཾ། ནཻ་བི་དྱཾ། ཤཔྟ་པྲ་ཏཱིཙྪ་སྭཱ་ཧཱ། དེ་ནས་ཆོས་སྐྱོང་གི་དམ་ཚིག་གི་ཕྱག་རྒྱ་བཅས་ལ། ཨོཾ་ཤྲཱི་མ་ཧཱ་ཀཱ་ལཱ་ཡ་མ་ཧཱ་ཀཱ་ལི་དེ་བྱཻ།
བཛྲ་ཀཱ་ལ་ཡཀྵ། བཛྲ་ཀཱ་ལི་ཡཀྵི་ཎི། བཛྲ་ཡཀྵ་པུ་ཏྲ། རུ་དྲ་བྷ་ཊ། རུ་ལུ་རཀྵ་སི། ས་པ་རི་ཝཱ་རི་ས་མ་ཡ་སྨ་ར་སི། ས་མ་ཡ་མཱ་ཏི་ཀྲ་མ། ས་མ་ཡ་རཀྵནྟུ། དཔལ་རྡོ་རྗེ་ནག་པོ་ཆེན་པོ་དང་། དཔལ་ལྷ་མོ་ནག་མོ་འཁོར་དང་བཅས་པ།
མཆོད་སྦྱིན་གྱི་གཏོར་མ་རྒྱ་ཆེན་པོ་འདི་བཞེས་ལ། རྩ་བ་དང་བརྒྱུད་པར་བཅས་པའི་བླ་མ་དམ་པ་རྣམས་ཀྱི་བཀའ་དང་དམ་ལས་མ་འདའ་བར་དམ་ཚིག་བསྲུང་ཅིག སངས་རྒྱས་ཀྱི་བསྟན་པ་བསྲུང་ཞིང་རྒྱས་པར་བྱེད་པ་དང་། བདག་ཅག་ལ་སྡང་བར་བྱེད་པའི་དགྲ། གནོད་པར་བྱེད་པའི་བགེགས་ཐམས་ཅད་ཐལ་བ་རྡུལ་དུ་བརླག་པ་དང་། ཕྱི་ནང་གི་བར་དུ་གཅོད་པ་ཐམས་ཅད་ཞི་བ་དང་། བསམ་པ་ཐམས་ཅད་ཆོས་བཞིན་དུ་འགྲུབ་པ་དང་། ཚེ་དང་དཔལ་དང་འབྱོར་པ་ཐམས་ཅད་རྒྱས་པར་མཛོད་ཅིག་ཅེས་བརྗོད། ཨོཾ་ཤྲཱི་མ་ཧཱ་ཀཱ་ལཱ་ཡེ། མ་ཧཱ་ཀཱ་ལི་དེ་བི་ས་པ་རི་ཝཱ་ར་ན་མ་སརྦ་ཏ་ཐཱ་ག་ཏེ་བྷྱོཿ
སརྦ་བི་ཤྭ་མུ་ཁེ་བྷྱཿ སརྦ་ཐཱ་ཁཾ་ཨུཏྒ་ཏེ་སྥ་ར་ཎ། ཨི་མཾ་ག་ག་ན་ཁཾ་གྲྀཧྞེ་དཾ་བ་ལྱཱ་དི་སྭཱ་ཧཱ། ལྔའམ་བདུན་དང་། ཤཱ་ས་ན། རྩ་སྔགས་ལན་གསུམ་བརྗོད། ཨོཾ་ཤྲཱི་མ་ཧཱ་ཀཱ་ལཱ་ཡཻ། མ་ཧཱ་ཀཱ་ལི་དེ་བྱཻ་ས་པ་རི་ཝཱ་ར་ཨརྒྷཾ་སོགས་གོང་ལྟར་མཆོད། ཨོཾ་ཤྲཱི་མ་ཧཱ་ཀཱ་ལཱ་ཡ་ཧཱུྃ་ཧཱུྃ་ཕཊ་ཕཊ་སྭཱ་ཧཱ། ཨོཾ་ཨཱཿཧཱུྃ།
དེ་ནས་ལྷ་མོ་ལ་རོ་རུ་སོགས། ལས་མགོན་རྣམས་ལ་ཨོཾ་བཛྲ་ཀཱ་ལ་ཡཀྵ་ལ་སོགས་པས་ནང་མཆོད་ཕུལ་ནས། རྡོ་རྗེ་དྲིལ་བུ་བསིལ་ཞིང་། ཧཱུྃ་སངས་རྒྱས་བསྟན་པ་བསྲུང་བ་པོ། ། ཅེས་དང་། བྷྱོཿདཔལ་ལྡན་ལྷ་མོ་རེ་བ་ཏི། ཅེས་དང་། ནག་པོ་གནོད་སྦྱིན་ཡབ་ཡུམ་དང་། པུ་ཏྲ་བྷ་ཊ་རལ་གཅིག་མ། རུ་འདྲེན་སྡེ་བཞི་ལ་སོགས་པའི།
སྟན་བསྲུང་འཁོར་དང་བཅས་ལ་བསྟོད། ། དམ་རྫས་མཆོད་གཏོར་འདི་བཞེས་ལས། ། ཐུབ་པའི་བསྟན་པ་དར་བ་དང་། ། བསྟན་འཛིན་སྐུ་ཚེ་རབ་བརྟན་ཞིང་། ། འཇིག་རྟེན་བདེ་ཞིང་སྐྱིད་པར་མཛོད། ། ཁྱད་པར་རྣལ་འབྱོར་བདག་ཅག་གི། ། མི་མཐུན་བར་ཆད་ཞི་བ་དང་། ། ཚེ་དང་བསོད་ནམས་རབ་རྒྱས་ཏེ། ། བསམ་པའི་དོན་རྣམས་འགྲུབ་པར་མཛོད། ། ཅེས་བསྟོད་ལ་ཕྲིན་ལས་བཅོལ། །
ཡི་གེ་བརྒྱ་པས་ལྷག་ཆད་ཁ་བསྐངས། མདུན་གྱི་ལྷ་རྣམས་རས་བྲིས་ཡོད་ན་དེ་ལ་བསྟིམ། མེད་ན་བདག་ལ་བསྡུ། དགེ་བ་འདི་ཡིས་ནམ་མཁའི་མཐའ་ཀླས་པ། ཅེས་པས་དགེ་བ་བསྔོ། འཇིགས་རུང་དུས་མཐའི་སྤྲིན་ལྟར་ནག་པའི་སྐུ། ། ཅེས་པས་བཀྲ་ཤིས་རྒྱས་པར་བྱའོ། ། གོ་བདེའི་ངག་གིས་བཀོད་པ་པོ། ། དཔལ་ལྡན་ས་སྐྱ་ལོ་ཙཱ་བ། ། ཨཱ་ནནྡ་ཡིས་ཉེ་བར་སྦྱར། །
དགེ་བས་མཁའ་མཉམ་སྐྱེ་དགུ་རྣམས། ། བར་ཆད་བདུད་ལས་རྣམ་རྒྱལ་ཞིང་། ། འཆི་མེད་དཔལ་འབྱོར་རབ་རྒྱས་ནས། ། རྣམ་པ་ཀུན་མཁྱེན་ཉིད་གྱུར་ཅིག། །། PAGE * MERGEFORMAT 12 ས་ལོ་ཆེན་པོ་འཇམ་དབྱངས་ཀུན་དགའ་བསོད་ནམས། མ་ཧཱ་ཀཱ་ལའི་གཏོར་ཆོག་ཕྲིན་ལས་ལྷུན་གྲུབ་སོགས། PAGE * MERGEFORMAT 11
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
