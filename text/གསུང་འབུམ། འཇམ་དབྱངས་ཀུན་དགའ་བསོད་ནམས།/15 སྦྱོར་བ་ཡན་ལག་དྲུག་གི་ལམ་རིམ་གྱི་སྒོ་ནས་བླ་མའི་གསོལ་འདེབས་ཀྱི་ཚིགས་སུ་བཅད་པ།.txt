གསུང་འབུམ། འཇམ་དབྱངས་ཀུན་དགའ་བསོད་ནམས།（གློག་ཀླད་པར་མ།）
པོད ༡༥
སྦྱོར་བ་ཡན་ལག་དྲུག་གི་ལམ་རིམ་གྱི་སྒོ་ནས་བླ་མའི་གསོལ་འདེབས་ཀྱི་ཚིགས་སུ་བཅད་པ།
༄༅། །སྦྱོར་བ་ཡན་ལག་དྲུག་གི་ལམ་རིམ་གྱི་སྒོ་ནས་བླ་མའི་གསོལ་འདེབས་ཀྱི་ཚིགས་སུ་བཅད་པ་བཞུགས་སོ།། ན་མཿཤྲཱི་ཀཱ་ལ་ཙཀྲ་ཡ། དོན་གཉིས་མཐར་ཕྱིན་རྫོགས་པའི་སངས་རྒྱས་དང་། ། དེ་གསུང་སྡུག་བསྔལ་ཞི་བྱེད་དམ་པའི་ཆོས། ། ཚུལ་བཞིན་བསྒྲུབ་མཛད་འཕགས་པའི་དགེ་འདུན་རྣམས། ། དབྱེར་མེད་བླ་མ་མཆོག་ལ་སྐྱབས་སུ་མཆི། ། གང་དུ་སྐྱེས་ཀྱང་སྡུག་བསྔལ་རང་བཞིན་ཅན། ། ཇི་ལྟར་བྱས་ཀྱང་བདེ་བའི་སྐབས་མེད་པའི། ། འཁོར་བ་ཆུ་ཤིང་སྙིང་པོ་མེད་འདྲ་ལ། ། ཞེན་ལོག་གཏིང་ནས་སྐྱེ་བར་བྱིན་གྱིས་རློབས། །
ཤིན་ཏུ་རྙེད་དཀའི་དལ་འབྱོར་ལུས་འདི་ཉིད། ། ཐོབ་པའི་དུས་ན་ཕན་བདེ་ཀུན་གྲུབ་ཅིང་། ། མྱུར་དུ་འཇིག་ཕྱིར་བརྩོན་འགྲུས་དྲག་པོ་ཡིས། ། ཡེངས་མེད་དམ་ཆོས་སྒྲུབ་པར༞ ། སྡུག་བསྔལ་ཐམས་ཅད་མི་དགེའི་རྒྱུ་ལས་བྱུང་། ། དགེ་བས་འདི་ཕྱིའི་བདེ་སྐྱིད་མ་ལུས་འགྲུབ། ། འདྲེས་མའི་ལས་ཀྱི་འབྲས་བུ་མི་འབྱིན་པས། ། སྡིག་སྤོངས་དགེ་ལ་བརྩོན་པར༞ ། ཚེ་འདིའི་ཕ་མས་དྲིན་གྱིས་བསྐྱངས་པ་བཞིན། ། འགྲོ་དྲུག་སེམས་ཅན་འདི་རྣམས་བདག་གི་མ། །
ཡིན་པར་ངེས་ནས་དྲིན་ལན་བདེ་བ་དང་། ། བདེ་བའི་རྒྱུ་ལ་འགོད་པར༞ ། བདེ་བར་འདོད་ཅིང་སྡུག་བསྔལ་རྒྱུ་ལ་འབད། ། སྙིང་ནས་བསྐུལ་ཀྱང་ཆོས་ལ་མི་འབད་པར། ། གཞན་ལ་འཁང་བའི་མ་རྣམས་སྙིང་རེ་རྗེ། ། སྡུག་བསྔལ་དེ་ཡི་རྒྱུ་དང་བྲལ་གྱུར་ཅིག ། གྲངས་མེད་འཁོར་བར་འཁྱམས་པའི་ཕ་མ་རྣམས། ། ཐར་མེད་སྲིད་པའི་བཙོན་ར་ལས་བསྒྲལ་ཏེ། ། བླ་མེད་བྱང་ཆུབ་གནས་སུ་འགོད་པའི་ཕྱིར། ། རྡོ་རྗེའི་རྣལ་འབྱོར་ཉམས་སུ་བླང་བར་བགྱི། །
སྤྱི་བོར་ཧེ་རུ་ཀ་ལས་བདུད་རྩིའི་རྒྱུན། ། ཉེ་བར་བབས་ཏེ་ལུས་ཀྱི་ནང་གང་བས། ། དམ་ཚིག་ཉམས་ཆགས་དྲི་མའི་ཚོགས་རྣམས་ཀུན། ། མྱུར་དུ་བྱང་ཞིང་དག་པར་མཛད་དུ་གསོལ། ། མདུན་གྱི་ནམ་མཁར་རིན་ཆེན་ཁྲིའི་སྟེང་དུ། ། པདྨ་ཟླ་ཉི་སྒྲ་གཅན་དཀྱིལ་འཁོར་དབུས། ། སངས་རྒྱས་ཀུན་འདུས་བླ་མ་རྡོ་རྗེ་འཆང་། ། སྣ་ཚོགས་འོད་འཕྲོས་བདག་ལ་དགེས་བཞིན་བཞུགས། ། ལུས་དང་ལོངས་སྤྱོད་དུས་གསུམ་དགེ་ཚོགས་འབུལ། ། ཡི་གེ་བཞི་ལས་འོད་འཕྲོས་དབང་བཞི་བསྐུར། །
སྒྲིབ་པ་བཞི་བཅོམ་རྡོ་རྗེ་བཞི་ལྡན་པའི། ། སྐུ་བཞི་མངོན་དུ་འགྱུར་བར་བྱིན་གྱིས་རློབས། ། རང་ལུས་ཐ་མལ་མི་དམིགས་འོད་གསལ་དང་། ། དང་པོའི་སངས་རྒྱས་ལྷན་ཅིག་སྐྱེས་པའི་སྐུ། ། འཁོར་འདས་ཆོས་ཀུན་དེ་བཞིན་ཉིད་དུ་ཐིམ། ། བསྐྱེད་རིམས་རྟོགས་པ་རབ་ཀྱི་མཐར་ཕྱིན་ཤོག ། ལུས་ཀྱི་བྱེད་བཅིངས་མི་གཡོ་གསུམ་ལྡན་པས། ། སེམས་ཀྱི་བཞག་ཐབས་བཞི་ལ་མཉམ་པར་གཞག ། ཉིན་མཚན་རྣལ་འབྱོར་གཉིས་ཀྱི་ཐ་མལ་པའི། ། ཡུལ་དང་ཡུལ་ཅན་སོ་སོར་སྡུད་པར་ཤོག །
འཁོར་ལོ་བསྒྱུར་བའི་ལྟ་སྟངས་ལ་གནས་ནས། ། སྟོང་པའི་གཟུགས་བརྙན་བརྟན་ཕྱིར་བསམ་གཏན་གྱི། ། ཡན་ལག་ལྔ་ལྡན་རྩེ་གཅིག་ལེགས་བསྒོམ་པས། ། སྐུ་ཡི་རྡོ་རྗེའི་རྣལ་འབྱོར་མཐར་ཕྱིན་ཤོག ། རྡོ་རྗེའི་བཟླས་པས་རྩ་རླུང་ལམ་སྦྱངས་ཏེ། ། འཇམ་རྩུབ་རླུང་གིས་དབུ་མར་གཞུག་ཅིང་བཅིངས། ། བཙན་ཐབས་སྦྱར་བས་ཉི་ཟླའི་ལམ་བཀག་ནས། ། དུས་མེའི་གནས་སུ་རླུང་སེམས་ཆུད་གྱུར་ཅིག ། དེ་ཉིད་རིམ་བཞིན་བརྟན་པས་ཐུར་སེལ་དང་། ། སྲོག་རླུང་འདྲེས་པ་འཁོར་ལོ་ལྔ་ཡི་དབུས། །
སྟེང་འོག་འདྲེན་པས་ཐིག་ལེ་མི་འགྱུར་འཛིན། ། གསུང་གི་རྡོ་རྗེའི་རྣལ་འབྱོར༞ ། དམན་པ་འབྲིང་དང་མཆོག་གི་གནས་སྐབས་སུ། ། ཕྱག་རྒྱ་གསུམ་ལ་ཀུནྡ་དབབ་ཅིང་གཟུང་། ། རང་ལུས་འོད་འཕྲོས་སྟོང་གཟུགས་རྗེས་དྲན་པས། ། ཐུགས་ཀྱི་རྡོ་རྗེའི་རྣལ་འབྱོར༞ ། བྱང་སེམས་མ་ཉམས་གྱེན་དུ་དྲང་བྱས་ནས། ། དགའ་བཞིའི་ཡེ་ཤེས་མངོན་གྱུར་གཙུག་ཏོར་གྱི། ། གནས་སུ་འགྱུར་མེད་བདེ་བའི་ཏིང་འཛིན་རྫོགས། ། ཡེ་ཤེས་རྡོ་རྗེའི་རྣལ་འབྱོར་མཐར་ཕྱིན་ཤོག །
ཡན་ལག་དྲུག་པོ་རེ་རེའང་སྒྲ་དོན་དང་། ། སྒོམ་པའི་དུས་མཚམས་སྒོམ་ཚུལ་ལེགས་ཤེས་ནས། ། རྟགས་ཚད་མཐར་ཕྱིན་དག་བྱ་དག་བྱེད་དང་། ། འབྲས་བུ་མངོན་དུ་འགྱུར་བར་བྱིན་གྱིས་རློབས། ། དེ་ལྟའི་ལམ་མཆོག་སྟོན་པའི་བླ་མ་རྣམས། ། ཕྱི་ནང་གསང་བའི་མཆོད་པས་མཆོད་བགྱིད་ཅིང་། ། ལུས་ངག་ཡིད་ཀྱི་སྡིག་པ་སོ་སོར་བཤགས། ། རྣམ་དཀར་དགེ་ལ་ཡི་རངས་ཕྱོགས་ཀུན་དུ། ། ཆོས་ཀྱི་འཁོར་ལོ་བསྐོར་ཞིང་འགྲོ་བའི་དོན། ། རྟག་ཏུ་མྱ་ངན་མི་འདའ་བརྟན་བཞུགས་ནས། །
ནམ་མཁའི་མཐའ་ཀླས་སེམས་ཅན་ཐམས་ཅད་ལ། ། ཐུགས་རྗེའི་སྤྱན་གྱི་ཀུན་དུ་གཟིགས་སུ་གསོལ། ། བདག་ཀྱང་སྐྱེ་དང་སྐྱེ་བར་ཟབ་མོའི་ལམ། ། མཆོག་གི་རྣལ་འབྱོར་འདི་དང་མི་འབྲལ་ཞིང་། ། ཉམས་དང་རྟོགས་པ་བརྟན་ཕྱིར་སྤྱོད་པ་དང་། ། ཉེ་རྒྱུའི་མཚམས་སྦྱར་ས་རྣམས་བགྲོད་པར་ཤོག ། འཆི་མེད་ཚེ་དང་དཔལ་འབྱོར་ཕུན་ཚོགས་ནས། ། ཕྱོགས་བཅུར་ཆོས་ཀྱི་རྒྱལ་མཚན་རབ་བསྒྲེངས་ཏེ། ། ཕན་བདེ་ཀུན་འབྱུང་རྡོ་རྗེ་འཛིན་པའི་ས། ། མྱུར་དུ་བདག་གཞན་འགྲོ་བས་ཐོབ་པར་ཤོག །
ཅེས་པ་འདི་ནི་དཔལ་མཆོག་དང་པོའི་སངས་རྒྱས་ཀྱི་ལམ་ལ་མཆོག་ཏུ་དད་ཅིང་འདུན་པའི་བློ་གྲོས་ཅན་རྣམས་ལ་ཕན་པའི་བསམ་པས་དཔལ་ས་སྐྱ་ལོ་ཙཱ་བ་འཇམ་དབྱངས་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས་ཁ་འདོན་དུ་བགྱིས་པའི་དགེ་བས་རང་གཞན་གྱི་རྒྱུད་ལ་བླ་མའི་བྱིན་རླབས་འཇུག་པར་གྱུར་ཅིག ཨེ་ཝཾ། གཅིག་ཞུས།། ༈ །རྗེ་བཙུན་ས་སྐྱ་པ་རྣམས་ལ་བསྟོད་པ་ཐུགས་རྗེའི་ཆར་འབེབས་དགེ། རྒྱ་གར་སྐད་དུ། ཤྲཱི་ཝཱན་བྷཱུ་མི་པཎྜཱུ་ཀ་སངྒུ་རུ་བྷྱཿ སཏྭོ་ཏྲཾ་ཤྲརྡྷཱ་བྷཀྟི་ཀྲཱི་པ་ཝཱརྵོ྅བེ་ཤ་ནཱ་མཿ བོད་སྐད་དུ། དཔལ་ལྡན་ས་སྐྱ་པའི་བླ་མ་དམ་པ་རྣམས་ལ་བསྟོད་པ་དད་གུས་ཐུགས་རྗེའི་ཆར་འབེབས་ཞེས་བྱ་བ། བླ་མ་དང་ལྷག་པའི་ལྷ་ལ་ཕྱག་འཚལ་ལོ། །
རྗེ་བཙུན་མཁྱེན་པའི་གཏེར་དང་གཉིས་མེད་གྲུབ་པའི་འཁོར་ལོ་བསྒྱུར་བ་མཐུ་སྟོབས་མགོན་པོ་ཞེས་གྲགས་སྙན་པའི་གདུགས་དཀར་ཁོར་ཡུག་རི་བོའི་རྩེ་མོ་ལས། ། ཆེས་ཆེར་གསལ་བར་འཐོན་པ་གང་གི་ཐུགས་རྗེ་རྣམ་པར་དཀར་བའི་འོ་མའི་རྒྱ་མཚོ་ཆེ་ལས་ཉེ་བར་འཁྲུངས་པའི་འཇིག་རྟེན་དབང་པོ་ཀུན་དགའི་མཚན། ། དེ་ཉིད་རིགས་ཀྱི་ཐིག་ལེ་ལས་འོངས་འཇམ་པའི་དཔལ་ཉིད་གཞོན་ནུའི་ཚུལ་བསྟན་བསོད་ནམས་རྩེ་མོ་གསང་ཆེན་མཛོད་འཛིན་གྲགས་པའི་རྒྱལ་མཚན་ཆེར་སྒྲེང་བ། ། ཕྱི་ནང་ཤེས་བྱའི་རིག་གནས་ཀུན་མཁྱེན་ཆོས་རྗེ་པཎྜི་ཏ་དང་དེ་སྲས་ཐུ་བོ་ཆོས་རྒྱལ་འཕགས་པ་ལ་སོགས་བརྒྱུད་པར་བཅས་པའི་ཞབས་ལ་འདུད། ། དྲི་མེད་བསླབ་གསུམ་དུར་སྨྲིག་གོས་ཀྱིས་མཛེས་ལ་གཞལ་བྱའི་གནས་ཀུན་ཇི་བཞིན་རྟོགས་པའི་ངེས་དོན་རྡོ་རྗེའི་རྣལ་འབྱོར་ཐུགས་ལྡན་བསོད་ནམས་རྒྱལ་མཚན་ཞབས། ། སྒྲ་ཚད་རིག་གནས་མདོ་རྒྱུད་ཀུན་ལ་མཁྱེན་པའི་སྤྱན་བཟང་རྣམ་པར་གཡོ་ཞིང་འཁོར་ལོའི་མགོན་པོས་རྗེས་བཟུང་ཀུན་དགའི་མཚན་ཅན་ས་སྐྱ་ལོ་ཙཱ་བ། ། ངག་གི་དབང་པོས་བྱིན་བརླབས་གྲུབ་པའི་རིགས་འཁྲུངས་ཤེས་བྱ་ཀུན་ལ་མ་རྨོངས་རྒྱལ་བའི་མྱུ་གུ་གྲགས་པའི་ཞབས་སོགས་ཆོས་གྱི་རྒྱལ་པོ་ས་སྐྱ་པ། ། བརྒྱུད་པར་བཅས་པའི་ཚོགས་ལ་རབ་དད་གུས་པས་ཡིད་ཀྱིས་བསྟོད་ཅིང་ཕྱག་འཚལ་གནས་སྐབས་ཀུན་ཏུ་ཕན་དང་བདེ་བའི་དངོས་གྲུབ་རྒྱ་ཆེན་འབད་མེད་སྩོལ། ། ཞེས་པ་འདི་ནི་དགོས་པའི་དོན་འགའ་ཞིག་གི་ཕྱིར་བསྐུལ་ནས་ས་སྐྱ་ལོ་ཙཱ་བས་བྲིས་པའོ། ། ཨེ་ཝཾ།
གཅིག་ཞུས།། ༈ །རང་གི་རྩ་བའི་བླ་མ་རྣམས་ལ་བསྟོད་པ་བཞུགས་པ་དགེ། རྒྱ་གར་སྐད་དུ། ཤྲཱི་ཝཱན་སངྒུ་རུ་རཏྣ་ཝཱརྡྷ་སྱ་སྟོ་ཏྲཾ་ནཱ་མཿ བོད་སྐད་དུ། དཔལ་ལྡན་བླ་མ་དམ་པ་དཀོན་མཆོག་འཕེལ་ལ་བསྟོད་པ་ཞེས་བྱ་བ། འཇམ་པའི་དབྱངས་ལ་ཕྱག་འཚལ་ལོ། ། རྡོ་རྗེ་འཆང་དངོས་ཐ་མལ་སྐུར་བསྟན་ནས། ། རྙིགས་དུས་གངས་ཅན་ལྗོངས་འདིར་ཆེས་དཀོན་པའི། ། གདམས་པ་མཆོག་རྣམས་འཕེལ་ཞིང་རྒྱས་མཛད་པ། །
རྗེ་བཙུན་ཆོས་ཀྱི་རྗེ་ལ་གསོལ་བ་འདེབས། ། ཚེ་རབས་ཀུན་དུ་ཁྱེད་ཞལ་བལྟ་བ་དང་། ། ཁྱེད་ཀྱི་གསུང་སྙན་རྗེས་སུ་བསྒྲུབ་པའི་ཕྱིར། ། དགེ་བ་འདི་དང་མ་ལུས་དགེ་བ་གཞན། ། གཅིག་ཏུ་བསྡོམས་ནས་ཁྱོད་ཀྱི་སྤྱན་སྔར་འབུལ། ། འཁོར་བའི་རྒྱ་མཚོར་ཉོན་མོངས་ཆུ་སྲིན་གྱིས། ། ཡུན་རིང་བརྩེ་པའི་ཉམས་ཐག་འགྲོ་འདི་རྣམས། ། ནམ་ཡང་ཐུགས་རྗེའི་སྤྱན་གྱིས་མི་འདོར་བར། ། ཡེ་ཤེས་གཟིགས་པའི་བྱིན་རླབས་འཇུག་གྱུར་ཅིག ། ཅེས་པ་འདི་ནི་ས་སྐྱ་ལོ་ཙཱ་བ་ཤཱཀྱའི་དགེ་སློང་འཇམ་དབྱངས་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས་གླིང་ཁ་བདེ་བ་ཅན་དུ་སྦྱར་བའོ། །
ན་མཿདྷརྨཱ་ཏུ་མ་ཧཱ་སུ་ཁ་ཡ། དགེ་བའོ། ། ཨེ་ཝཾ།། ༈ །རྒྱ་གར་སྐད་དུ། ཤྲཱི་སརྦཱ་ཛྙཱ་དྷརྨྨ་སྭཱ་མི་བུདྡྷ་རཏྣ་ཤྲཱི་བྷ་ཏྲ་སྱ་སྟོ་ཏྲཾ་ན་མཿ བོད་སྐད་དུ། དཔལ་ཐམས་ཅད་མཁྱེན་པ་ཆོས་ཀྱི་རྗེས་སངས་རྒྱས་རིན་ཆེན་དཔལ་བཟང་པོ་ལ་བསྟོད་པ་ཞེས་བྱ་བ་རྗེ་བཙུན་མཁྱེན་པའི་གཏེར་ལ་ཕྱག་འཚལ་ལོ། ། སངས་རྒྱས་ཀུན་གྱི་ངོ་བོ་རྡོ་རྗེ་འཆང་། ། རིན་ཆེན་བྱང་ཆུབ་སེམས་ལྡན་འཇིག་རྟེན་མགོན། ། ཀུན་མཁྱེན་འཇམ་པའི་དཔལ་དབྱངས་བཟང་པོའི་ཞབས། །
རྣམ་པ་ཀུན་དུ་གུས་པས་བསྟོད་པར་བགྱི། ། གཞོན་ནུའི་ཉིད་ནས་སྲིད་པའི་དཔལ་འབྱོར་ལ། ། རྨི་ལམ་བཞིན་དུ་ཆགས་པ་མི་མངའ་ཡང་། ། འཁོར་བའི་ཕུན་ཚོགས་སྤངས་ནས་རབ་ཏུ་བྱུང་། ། བསླབ་གསུམ་ཁྲིམས་ཀྱི་མཛེས་པ་དེ་ལ་འདུད། ། བདག་གཞན་སྙིང་རྗེས་འབྱོངས་པའི་ཐུགས་ལྡན་ཞིང་། ། ཆོས་ཀུན་སྤྲོས་པ་ཉེར་ཞིའི་ཏིང་འཛིན་ལས། ། ནམ་ཡང་གཡོ་མེད་འགྲོ་ལ་ལྷག་པར་བརྩེ། ། སེམས་དཔའ་ཆེན་པོའི་ཞབས་ལ་མགོས་ཕྱག་འཚལ། ། ཀུན་རྫོབ་སྣང་བ་ལྷ་ཡི་འཁོར་ལོར་ཤར། །
དོན་དམ་ཟུང་འཇུག་ཕྱག་རྒྱ་ཆེན་པོའི་དང་། ། འཁོར་འདས་དབྱེར་མེད་གནས་ལུགས་གསལ་བར་གཟིགས། ། རྡོ་རྗེ་འཛིན་པའི་གཙུག་རྒྱན་དེ་ལ་འདུད། ། མཐུ་སྟོབས་དབང་ཕྱུག་བླ་མ་གཉིས་མེད་པས། ། རྗེས་སུ་བཟུང་ཞིང་ལྷག་པའི་ལྷ་རྣམས་ལས། ། ལུང་བསྟན་བརྙེས་པ་གྲུབ་པའི་དབང་ཕྱུག་ཁྱོད། ། འབྲལ་མེད་སྙིང་གི་དཀྱིལ་ནས་གསོལ་བ་འདེབས། ། དངོས་དང་ཡིད་ལས་བྱུང་བའི་མཆོད་སྤྲིན་གྱིས། ། ཀུན་ཏུ་མཆོད་ཅིང་སྡིག་པའི་ལས་རྣམས་བཤགས། ། དགེ་ལ་ཡི་རངས་གྲངས་མེད་འགྲོ་བའི་དོན། །
ཆོས་ཀྱི་འཁོར་ལོ་བསྐོར་ཞིང་བཞུགས་སུ་གསོལ། ། བདག་ཀྱང་སྐྱེ་བ་ཀུན་དུ་ཁྱེད་ཀྱི་ཞབས། ། གུས་པས་བསྟེན་ཅིང་གསུང་གི་བདུད་རྩི་ཡིས། ། རང་རྒྱུད་སྨིན་ནས་མཁའ་མཉམ་སྐྱེ་དགུ་ལ། ། རྣམ་གྲོལ་ལམ་སྟོན་རྒྱལ་བ་ཉིད་གྱུར་ཅིག ། ཅེས་པ་འདི་ནི། རྗེ་བཙུན་སངས་རྒྱས་རིན་ཆེན་དཔལ་བཟང་པོའི་ཞབས་རྡུལ་ཡུན་རིང་བསྟེན་པས་དད་པའི་དབང་པོ་རྣམ་པར་རྒྱས་པ་དཔལ་ས་སྐྱ་ལོ་ཙཱ་བ་ཤཱཀྱའི་དགེ་སློང་འཇམ་དབྱངས་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས་མཚོ་ཁ་དགའ་ལྡན་རྩེ་ལ་གུས་པས་སྦྱར་བའི་དགེ་བས་རང་གཞན་གྱི་རྒྱུད་ལ་བླ་མའི་བྱིན་རླབས་འཇུག་པར་གྱུར་ཅིག ཨེ་ཝཾ། ། དགེ་བའོ།། ༈ །རྒྱ་གར་སྐད་དུ།
དྷརྨྨ་སྭཱ་མི་ཤྲཱི་ཝཱན་སངྒུ་རུ་པུཎྱ་ནི་རཱ་བྷོ་ག་སུ་བྷཱ་ཀཱ་རཱ་དྷཱ་ཛ་ཤྲཱི་བྷ་ཏྲ་སྱ་སྟོ་ཏྲྃ་པདྨ་ཤ་བེ་ཏ་མཱ་ལ་ནཱ་མཿ བོད་སྐད་དུ། ཆོས་ཀྱི་རྗེ་དཔལ་ལྡན་བླ་མ་དམ་པ་བསོད་ནམས་ལྷུན་གྲུབ་ལེགས་པའི་འབྱུང་གནས་རྒྱལ་མཚན་དཔལ་བཟང་པོ་ལ་བསྟོད་པ་པདྨ་དཀར་པོའི་ཕྲེང་བ་ཞེས་བྱ་བ། བླ་མ་དང་རྗེ་བཙུན་འཇམ་པའི་དབྱངས་དབྱེར་མི་ཕྱེད་པའི་ཞབས་ཀྱི་པདྨོ་དྲི་མ་མེད་པ་ལ་གུས་པས་ཕྱག་འཚལ་ཞིང་སྐྱབས་སུ་མཆིའོ། ། བྱིན་གྱིས་བརླབ་ཏུ་གསོལ། བསོད་ནམས་ཡེ་ཤེས་ཚོགས་གཉིས་ལྷུན་གྱིས་གྲུབ། ། ལེགས་གསུངས་དམ་པའི་ཆོས་ཀྱི་འབྱུང་གནས་ཆེ། ། ངུར་སྨྲིག་རྒྱལ་མཚན་འཛིན་པ་རྣམས་ཀྱི་དཔལ། ། བཟང་པོའི་ཞབས་པད་དྲི་མ་མེད་ལ་འདུད། ། སོ་སོར་ཐར་པའི་རྩ་བ་རབ་ཏུ་བརྟན། །
བྱང་ཆུབ་སེམས་གཉིས་ལོ་འདབ་སྟོང་གིས་མཛེས། ། གསང་ཆེན་མེ་ཏོག་འབྲས་བུའི་གཡུར་ཟ་བའི། ། སྡོམ་གསུམ་དཔག་བསམ་ལྗོན་པ་དེ་ལ་འདུད། ། མཁྱེན་རབ་ལེགས་བཤད་འོད་ཀྱི་ས་གསུམ་གསལ། ། ལོག་སྨྲའི་མུན་པ་དྲུང་ནས་འབྱིན་མཛད་ཅིང་། ། ཟབ་དོན་ཆུ་སྐྱེས་གཞོན་ནུའི་ཁ་འབྱེད་པའི། ། འཇམ་དབྱངས་ཆོས་ཀྱི་ཉི་མ་དེ་ལ་འདུད། ། སྲིད་གསུམ་བདེ་འབྱུང་རལ་པའི་གཙུག་ན་མཛེས། ། ལྷག་བསམ་ཆ་ཤས་ཡོངས་རྫོགས་ཐུགས་རྗེ་ཡི། ། འོད་དཀར་ཕྲེང་བས་ཉོན་མོངས་གདུང་བ་སེལ། །
འཇིག་རྟེན་དབང་ཕྱུག་ཀུནྡའི་གཉེན་དེར་འདུད། ། ཐུབ་བསྟན་ནགས་ཀྱི་སྨན་ལྗོངས་ཉམས་དགའ་བར། ། མཐུ་སྟོབས་ལུས་རྒྱས་མང་ཐོས་རལ་ཁུར་འཛིན། ། འཆད་རྩོད་རྩོམ་པའི་གད་རྒྱང་ཆེར་སྒྲོགས་པའི། ། རིགས་སྔགས་རྒྱལ་པོ་སྨྲ་བའི་སེང་གེར་འདུད། ། ཀུན་དགའི་གསུང་རབ་རྣམ་རྒྱལ་ཁང་བརྩེགས་དབུས། ། མན་ངག་མིག་སྟོང་གིས་མཚན་དཔལ་གྱི་སྐུ། ། ལུང་རིགས་རྡོ་རྗེས་ངེས་དོན་ཡིད་བཟང་གནས། ། སྲུང་མཛད་འཆི་མེད་དབང་པོ་གཉིས་པར་འདུད། ། མཁས་གྲུབ་ཞལ་གྱི་རིན་ཆེན་ཐེམ་སྐས་ལས། །
ལྷུང་ལྷུང་དལ་གྱིས་འབབ་པའི་ལེགས་བཤད་རྒྱུན། ། ཁྱོད་ཐུགས་རིན་ཆེན་འབྱུང་གནས་ལེགས་བལྟམས་ཏེ། ། ཕྲིན་ལས་གངྒའི་རྒྱུན་ལྡན་དེ་ལ་འདུད། ། མཆོག་གསུམ་འདུས་པའི་ངོ་བོ་རྒྱ་མཚོ་སྐྱེས། ། ནམ་མཁའི་ནོར་བུ་རི་དྭགས་མཚན་མ་ཅན། ། སེང་གེ་གསུམ་རྩེན་དབང་པོ་མཐོ་རིས་ཀླུང་། ། དེ་ལྟའི་རྗེ་བཙུན་མཆོག་ལ་གསོལ་བཏབ་པས། ། སྲིད་གསུམ་འཁོར་བར་འཁྱམས་པའི་འགྲོ་བ་རྣམས། ། སྒོ་གསུམ་བསགས་པའི་སྡིག་པ་ཀུན་བྱང་ནས། ། རྣམ་གསུམ་ཆོས་ཀྱི་འཁོར་ལོ་ལེགས་ཐོས་ཏེ། །
ཁམས་གསུམ་ཆོས་ཀྱི་རྒྱལ་པོ་ཉིད་གྱུར་ཅིག ། ཟུང་འཇུག་རྡོ་རྗེའི་སྐུ་དང་མི་གཉིས་པར། ། ཕྱི་ནང་གསང་བའི་མཆོད་སྤྲིན་རྒྱ་མཚོས་མཆོད། ། མ་ལུས་མི་དགེའི་ལས་རྣམས་སོ་སོར་བཤགས། ། འཁོར་འདས་དགེ་བ་ཀུན་ལ་རྗེས་ཡི་རངས། ། ཐེག་མཆོག་ཆོས་ཀྱི་འཁོར་ལོ་བསྐོར་བར་བསྐུལ། ། བདག་སོགས་འགྲོ་བའི་དོན་དུ་རྟག་བཞུགས་གསོལ། ། དགེ་དེས་རྗེ་བཙུན་སྐུའི་རྒྱལ་མཚན་བརྟན། ། རྣམ་དཀར་ཕྲིན་ལས་ཕྱོགས་བཅུར་རྒྱས་གྱུར་ཅིག ། བསྟོད་ཚིག་པད་དཀར་ཕྲེང་མཛེས་འདི། །
བློ་གྲོས་དངས་པའི་པད་མཚོར་འཁྲུངས། ། སྡེབས་ལེགས་ཚིག་གི་ལོ་འདབ་རྒྱས། ། སྙིང་པོའི་དོན་གྱི་གེ་སར་ལྡན། ། ཆུ་སྐྱེས་གསར་པའི་ཚོགས་འདི་དག ། བསོད་ནམས་བྱེ་བའི་དཔལ་གྱིས་བསྐྲུན། ། ཐོས་པ་རྒྱ་མཚོའི་ནོར་གྱིས་ཕྱུག ། བློ་གསལ་གཞོན་ནུའི་མདུན་དུ་སྤྲིངས། ། དེ་སྐད་སྨྲ་དེ་ས་སྐྱ་པ། ། ཀུན་དགའ་བསོད་ནམས་ལས་གྲུབ་ཅིང་། ། གྲགས་པའི་རྒྱལ་མཚན་འཛིན་འདོད་པའི། །
དཔལ་འབྱོར་བཟང་པོ་མ་ཡིན་ནམ། ། ཨེ་ཝཾ།། ༈ །རྒྱ་གར་སྐད་དུ། སརྦྦ་ཛྙཱ་ཤ་ལུ་པཎྜི་ཏ་དྷརྨྨ་པཱ་ལ་བྷ་ཏྲ་སྱ་སྟོ་ཏྲཾ་ནཱ་མཿ བོད་སྐད་དུ། ཐམས་ཅད་མཁྱེན་པ་ཞ་ལུའི་མཁས་པ་ཆོས་སྐྱོང་བཟང་པོ་ལ་བསྟོད་པ་ཞེས་བྱ་བ། ཐམས་ཅད་མཁྱེན་པ་ལ་ཕྱག་འཚལ་ལོ། ། རྒྱལ་བའི་རིང་ལུགས་རིན་ཆེན་གཞལ་མེད་ཁང་། ། བརྒྱད་ཁྲི་བཞི་སྟོང་ཆོས་ཀྱི་ཁྲིར་བཞུགས་ནས། ། ས་གསུམ་ཕན་བདེ་སྐྱོང་མཛད་ལོ་ཙཱ་བ། །
བཟང་པོའི་ཞབས་ལ་གུས་པས་གསོལ་བ་འདེབས། ། རྣམ་དཀར་ཐུབ་བསྟན་ཆུ་འཛིན་གསར་པའི་དབུས། ། ལེགས་བཤད་དབྱར་གྱི་རྔ་ཆེན་སྒྲོགས་པ་ལས། ། བློ་གསལ་རྨ་བྱ་དགའ་བའི་ཟློས་གར་མཁན། ། སྐད་གཉིས་སྨྲ་བའི་དབང་པོ་ལ་ཕྱག་འཚལ། ། ལྷར་བཅས་སྐྱེ་དགུའི་གཙུག་གི་ནོར་བུ་ལ། ། ཞབས་ཟུང་འཁོར་ལོའི་རྟགས་ཀྱིས་རྣམ་རོལ་ཞིང་། ། ལེགས་སྦྱར་གསུང་གིས་ངེས་དོན་འཆད་མཁས་པ། ། ལོ་ཆེན་ཆོས་ཀྱི་རྒྱལ་པོའི་ཞབས་ལ་འདུད། ། མདོ་རྒྱུད་རིན་ཆེན་གླིང་ལས་ལེགས་འོངས་པའི། །
སྙན་བརྒྱུད་དམ་ཆོས་ནོར་བུའི་དེད་དཔོན་མཆོག ། སྐལ་ལྡན་གདུལ་བྱ་སྐྱོང་མཛད་ཆོས་ཀྱི་རྗེ། ། ཕྲིན་ལས་བཟང་པོའི་ཞབས་ལ་མགོས་ཕྱག་འཚལ། ། མང་དུ་གསན་པ་རྒྱ་མཚོའི་ངོགས་གནས་ཤིང་། ། བསམ་བྱུང་རིགས་པའི་གདེངས་ཀས་རྣམ་པར་བརྗིད། ། ཡང་དག་བསྒོམ་པའི་གཙུག་གི་རིན་ཆེན་ལས། ། འོད་ཟེར་འཕྲོ་མཛད་ཀླུ་ཡི་དབང་པོར་འདུད། ། དེ་ལྟར་ལུས་ངག་ཡིད་ཀྱིས་ཕྱག་འཚལ་ཞིང་། ། ཕྱི་ནང་མཆོད་པ་རྒྱ་མཚོས་རབ་ཏུ་མཆོད། ། ལས་ཉོན་སྡིག་པ་བཤགས་ཤིང་རྣམ་དཀར་གྱི། །
དགེ་ལ་ཡི་རངས་ཆོས་འཁོར་བསྐོར་དུ་གསོལ། ། འགྲོ་བའི་དཔལ་མགོན་མི་འགྱུར་རྡོ་རྗེའི་སྐུ། ། ཉེས་པའི་སྐྱོན་བྲལ་འགག་མེད་རྡོ་རྗེའི་གསུང་། ། འཁྲུལ་པའི་དྲི་མེད་ཟབ་གསལ་རྡོ་རྗེ་ཐུགས། ། རྡོ་རྗེ་བཞི་ལྡན་གོ་འཕང་མངོན་འགྱུར་ཤོག ། ཅེས་པ་འདི་ནི་དཔལ་ས་སྐྱ་ལོ་ཙཱ་བ་ཤཱཀྱའི་དགེ་སློང་འཇམ་དབྱངས་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་པོས་བསྟོད་པ་དགེའོ། ། མངྒ་ལཾ། ཨེ་ཝཾ།། ༈ །རྒྱ་གར་སྐད་དུ། ཤྲཱི་བྷཱུ་མི་པཎྜུ་ལོ་ཙཱ་བ་ཤཱཀྱ་བྷིཀྵུ་མཉྫུ་གྷོ་ཥཱ་ནནྡ་པུ་ཎྱ་ཀཱིརྟྟི་དྷྭ་ཛ་ཤྲཱི་བྷ་ཏྲ་སྱ་སྟོ་ཏྲཾ་ནཱ་མཿ
བོད་སྐད་དུ། དཔལ་ས་སྐྱ་ལོ་ཙ་བ་ཤཱཀྱའི་དགེ་སློང་འཇམ་དབྱངས་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོ་ལ་བསྟོད་པ་ཞེས་བྱ་བ། བླ་མ་དང་འཇམ་པའི་དབྱངས་ལ་གུས་པར་ཕྱག་འཚལ་ལོ། ། རབ་མཛེས་ཀུན་དགའ་བསོད་ནམས་ལེགས་གྲུབ་སྐུ། ། གྲགས་པའི་རྒྱལ་མཚན་ཆོས་སྒྲ་སྒྲོགས་པའི་གསུང་། ། སྲིད་ཞིའི་དཔལ་འབྱོར་ཀུན་སྩོལ་བཟང་པོའི་ཐུགས། ། འཇམ་དབྱངས་ཆོས་ཀྱི་རྗེ་ལ་གསོལ་བ་འདེབས། ། རྣམ་དག་ཚུལ་ཁྲིམས་ངུར་སྨྲིག་རྒྱན་གྱིས་མཛེས། ། རྣམ་གསལ་རྡོ་རྗེའི་ཏིང་འཛིན་ལང་ཚོ་རྒྱས། ། རྣམ་མང་ཆོས་ཀུན་གཟིགས་པའི་ཤེས་རབ་ཅན། །
རྣམ་མཁྱེན་འཇམ་དབྱངས་བླ་མའི་ཞབས་ལ་འདུད། ། སྒྲ་ཚད་རིགས་གནས་ལུས་ཀྱི་སྟོབས་རྒྱས་ཤིང་། ། གྲུབ་པའི་བྱིན་རླབས་གསེར་གྱི་རལ་པ་ཅན། ། ངེས་དོན་ལྟ་བའི་གདོང་གིས་རབ་ཏུ་བརྗིད། ། ཀུན་དགའི་མཚན་ཅན་ཆོས་རྗེའི་ཞབས་ལ་འདུད། ། རྒྱ་ཆེན་ཐོས་པའི་གངས་རི་ལས་འོངས་ཤིང་། ། བསམ་བྱུང་རིགས་པའི་རླབས་ཕྲེང་རྣམ་པར་གཡོ། ། ཟབ་དོན་བསྒོམ་པའི་ཉམས་མྱོང་ཆུ་བོའི་རྒྱུན། ། བསོད་ནམས་རྒྱ་མཚོའི་གཏེར་ལ་རབ་ཏུ་འདུད། ། ལེགས་བཤད་ནོར་བུའི་ཏོག་གི་རྣམ་པར་སྤྲས། །
འཆད་རྩོད་རྩོམ་པའི་དར་གྱི་ལྷབ་ལྷུབ་ཅན། ། ཚོགས་གཉིས་དངུལ་དཀར་ཡུ་བ་རབ་བརྟན་ཞིང་། ། གྲགས་པའི་རྒྱལ་མཚན་འཛིན་པ་དེ་ལ་འདུད། ། རིམ་གཉིས་ལམ་ལ་གོམས་པའི་མཐུ་གྲུབ་པས། ། ཕྱི་ནང་ཤེས་བྱ་ཀུན་ལ་མ་རྨོངས་ཤིང་། ། རྨད་བྱུང་རྒྱུན་མི་འཆད་པའི་ཕྲིན་ལས་ཅན། ། དཔལ་ལྡན་བཟང་པོའི་ཞབས་ལ་གསོལ་བ་འདེབས། ། འདི་ནས་བཟུང་སྟེ་ཆོས་སྐུར་མ་གྱུར་བར། ། བླ་མ་རྣམས་ལ་རྩེ་གཅིག་དད་པའི་སེམས། ། རྒྱུན་ཆད་མེད་པར་སྤྱི་བོར་རྟག་བརྟེན་པས། །
དགེས་པའི་ཚུལ་གྱིས་རྗེས་སུ་འཛིན་པར་ཤོག ། ཅེས་པ་འདི་ནི་ས་སྐྱ་པ་ཡི་སྨྲས། ། ཨེ་ཝཾ།། ༈ །ཤྲཱི་སིདྡྷི་རསྟུ། རྣམ་དཀར་དགེ་ལེགས་ཀུན་གྱི་གཞི། ། ངེས་པར་གྲུབ་པའི་ས་བརྙེས་ཀྱང་། ། ཐ་མལ་ཚུལ་སྟོན་རྡོ་རྗེ་འཆང་། ། དཀོན་མཆོག་འཕེལ་བའི་ཞབས་ལ་འདུད། ། བྱང་ཆུབ་སེམས་ཀྱི་ལུས་རྒྱས་ཤིང་། ། རིམ་གཉིས་རྒྱལ་མཚན་ཆེར་གཟུང་ནས། །
ཐུགས་རྗེའི་དཔལ་མངའ་འཇིག་རྟེན་མགོན། ། སངས་རྒྱས་རིན་ཆེན་ཞབས་ལ་འདུད། ། མཁྱེན་པས་ཤེས་བྱའི་གནས་ཀུན་སྦྱངས། ། གྲུབ་པའི་བྱིན་རླབས་ཆུ་རྒྱུན་གྱིས། ། འགྲོ་བའི་མུན་སེལ་འཇམ་པའི་དབྱངས། ། ཀུན་དགའ་བསོད་ནམས་ཞབས་ལ་འདུད། ། དངོས་འབྱོར་ཡིད་སྤྲུལ་མཆོད་པའི་སྤྲིན། ། དབུལ་ཞིང་སྡིག་པའི་ལས་རྣམས་བཤགས། ། རྣམ་དཀར་ལས་ལ་རྗེས་ཡི་རངས། ། ཆོས་འཁོར་བསྐོར་ཞིང་རྟག་བཞུགས་གསོལ། །
བདག་གིས་བསྒྲུབས་པའི་དགེ་བ་གང་། ། དེ་ཡིས་མར་གྱུར་འགྲོ་བ་རྣམས། ། འཁོར་འདས་འཇིགས་པའི་གཡང་ས་ལས། ། ཐུགས་རྗེའི་སྤྱན་གྱིས་གཟིགས་སུ་གསོལ། ། སྐྱེ་བ་འདི་དང་ཕྱི་མར་ཡང་། ། མགོན་ཁྱོད་ཐུགས་རྗེའི་བཀའ་དྲིན་གྱིས། ། ཉེ་བར་འཚོ་ཞིང་རྣམ་ཀུན་དུ། ། བྱམས་པའི་ཕྱག་གིས་གཟུང་དུ་གསོལ། ། འདི་ཕྱི་བར་མའི་དུས་དག་ཏུ། ། ཁྱེད་ལས་སྐྱབས་གཞན་མ་མཆིས་ན། །
རྩེ་གཅིག་གུས་པས་གསོལ་འདེབས་ཀྱིས། ། རྡོ་རྗེ་འཛིན་པ་ཉིད་གྱུར་ཅིག ། ཅེས་པ་འདི་རྣམ་པར་དྭངས་པའི་བློ་གྲོས་ཀྱིས་ཡང་དག་པའི་ལས་ལ་ཡིད་གཉིས་མེད་པར་འདུན་པས་ངེས་པར་ལེགས་པའི་ཐུགས་ཀྱི་བག་ཆགས་སད་པ། ནུས་ལྡན་དབང་མོ་ཤྲཱི་དེ་ཝིས་བསྐུལ་བའི་ཞལ་ངོར། དཔལ་ས་སྐྱ་ལོ་ཙཱ་བ་ཤཱཀྱའི་དགེ་སློང་འཇམ་དབྱངས་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས་སྨྲས་པའོ། ། ཨེ་ཝཾ།། ༈ །རྗེ་བཙུན་སངས་རྒྱས་རིན་ཆེན་ལ་བསྟོད་པ་གཉིས་འདི་བཞུགས། སརྦ་བུརྡྷ་སྱ་རུ་པ་བཛྲ་དྷཿ སངས་རྒྱས་ཀུན་གྱི་ངོ་བོ་རྡོ་རྗེ་འཆང་། རཏྣ་བོ་དྷི་ཙིཏྟ་ཝཱལློ་ཀ་ནཱ་ཐཿ
རིན་ཆེན་བྱང་ཆུབ་སེམས་ལྡན་འཇིག་རྟེན་མགོན། སརྦྦ་ཛྙཱ་མཉྫུ་ཤྲཱི་གྷོ་ཥ་བྷ་ཏྲྃ་གྷྲྀ། ཀུན་མཁྱེན་འཇམ་པའི་དཔལ་དབྱངས་བཟང་པོའི་ཞབས། སརྦྦ་ཀ་རེ་བྷཀྟི་ནཱ་སྟོཏྟྲ་མ་ཀ་རེ། རྣམ་པ་ཀུན་དུ་གུས་པས་བསྟོད་པར་བགྱི། ། ཀུ་མ་ར་ཏྭཾ་བེ་ལཱ་བྷ་བ་ཤྲཱི་བྷཱུྃ་ཏཽ། གཞོན་ནུ་ཉིད་ནས་སྲིད་པའི་དཔལ་འབྱོར་ལ། སྭསྣོ་པ་མཱ་སྃ་ར་ག་བི་ག་ཏཱ་པི། རྨི་ལམ་བཞིན་དུ་ཆགས་པ་མི་མངའ་ཡང་། སྃ་སཱ་ར་སམྤཏཱ་སྲྀ་ཛི་པྲ་བྲ་ཛི་ཏཾ།
འཁོར་བའི་ཕུན་ཚོགས་སྤངས་ནས་རབ་ཏུ་བྱུང་། ། ཏྲི་ཤིཀྵཱ་ཤཱི་ལ་སྱ་རུ་ཙི་ར་ནཱ་མཿ བསླབ་གསུམ་ཁྲིམས་ཀྱི་མཛེས་པ་དེ་ལ་འདུད། མེ་པ་རཱ་ས་མ་བྱ་ཏི་བརྟི་པྲབྡྷཿ བདག་གཞན་སྙིང་རྗེས་འབྱོངས་པའི་ཐུགས་ལྡན་ཞིང་། ཙིདྷི་དྷརྨཱ་པྲ་པཉྩོ་པ་ཤ་མ་ཏཱ། ཆོས་ཀུན་སྤྲོས་པ་ཉེར་ཞིའི་ཏིང་འཛིན་ལ། ས་མཱ་དྷི་ཀ་དཱ་སྱ་ཙ་ལ་ཛ་ག་དི། ནམ་ཡང་གཡོ་མེད་འགྲོ་ལ་ལྷག་པར་བརྩེ། ཨ་དྷྱ་ནུ་ཀམྤ་མ་ཧ་ཏྶ་ཏྭ་ནཱ་མཿ
སེམས་དཔའ་ཆེན་པོའི་ཞབས་ལ་མགོས་ཕྱག་འཚལ། སམབྲྀཏྟཱ་བ་བྷཱ་ས་དེ་བ་ཙཀྲ་སྱོ། ཀུན་རྫོབ་སྣང་བ་ལྷ་ཡི་འཁོར་ལོ་ཤར། ད་ཡ་པ་ར་མཱ་རྠ་ཡུ་ག་ནཱརྡྷ་མ། དོན་ལ་ཟུང་འཇུག་ཕྱག་རྒྱ་ཆེན་པོའི་དང་། ཧཱ་མུ་ཏྲ་ནིརྦ་ཎཱ་རཱ་བྷེ་ད་ཏྲྀ་ཤཿ འཁོར་འདས་དབྱེར་མེད་གནས་ལུགས་གསལ་བར་ཤར། བཛྲ་དྷ་ར་ཙུ་ཊཱ་ལཾ་ཀ་རེ་ནཱ་མཿ རྡོ་རྗེ་འཛིན་པའི་གཙུག་རྒྱན་དེ་ལ་འདུད། སྡྱཱ་མ་བ་ལེ་ཤྭ་ར་གུ་རྭ་དྭ་ཡེ་ན།
མཐུ་སྟོབས་དབང་ཕྱུག་བླ་མ་གཉིས་མེད་པས། ཨ་ནུ་གྲྀ་ཧ་ཨཱ་དྷི་དེ་ཝ་ཏཱ་སརྦཱ་ཏྲ། རྗེས་སུ་བཟུང་ཞིང་ལྷག་པའི་ལྷ་རྣམས་ཀྱིས། བྱ་ཀ་ལ་ཎ་པྲཱཔྟ་སིདྡྷེ་ཤྭ་ར་ཏྭཾ། ལུང་བསྟན་མཉེས་པ་གྲུབ་པའི་དབང་ཕྱུག་ཁྱོད། ཨ་བི་ཡོ་ག་ཧྲྀ་ད་ཡཱ་པ་ཙ་ཡ་ཀྲྀ་ཏྲ། འབྲལ་མེད་སྙིང་གི་དཀྱིལ་ནས་གསོལ་བ་འདེབས། པྲ་ཏྱཀྵ་མ་ནོ་བྷ་ཝ་པཱུ་ཛ་མོ་གྷ། དངོས་དང་ཡིད་ལས་བྱུང་བའི་མཆོད་སྤྲིན་གྱིས། སརྦ་ཏྲཱ་རྒ་པཱ་པ་ཀརྨ་དེ་ཤ་ཡ།
ཀུན་ཏུ་མཆོད་ཅིང་སྡིག་པའི་ལས་རྣམས་བཤགས། ཤུ་བྷཱ་ནུ་ཡོ་རྒྱ་མ་སཾ་ཁྱཱ་པྲ་ཛཱརྠ། དགེ་ལ་ཡིད་རངས་གྲངས་མེད་འགྲོ་བའི་དོན། དྷརྨཱ་ཙཀྲ་པྲ་ཝརྟ་དྲྀདྷ་ཏིཥྛ། ཆོས་ཀྱི་འཁོར་ལོ་བསྐོར་ཞིང་བཞུགས་སུ་གསོལ། མ་མཱ་པི་བི་ཤྭོ་ཛནྨ་ཏྲཱཾ་པཱ་དེ་ཥུ། བདག་ཀྱང་སྐྱེ་བ་ཀུན་ཏུ་ཁྱོད་ཀྱི་ཞབས། བྷིཀྟ་སེ་བཱ་ཀཱ་ར་ཝ་ཙཱ་མྲྀ་ཏེ་ན། གུས་པས་བརྟེན་ཅིང་གསུང་གི་བདུད་རྩི་ཡི། སྭ་སནྟཱ་ནཱ་པ་ཀ་ས་མ་ཁཾ་ཛ་གཏྲ།
རང་རྒྱུད་སྨིན་ནས་མཁའ་མཉམ་སྐྱེ་དགུ་ལ། བི་མུཀྟ་མཱརྒ་དེ་ཤ་ཛ་ཡ་བྷོནྟུ། རྣམ་གྲོལ་ལམ་སྟོན་རྒྱལ་བ་ཉིད་གྱུར་ཅིག ཨི་ཏྱ་ཡཾ་བྷ་ཊྚ་རཱ་ཀ་ཏཱ་ཡི་མ་ཧཏྣ་ལ་ཀྵྨཱི་ཕ་ལ། ཅེས་པ་འདི་རྗེ་བཙུན་སངས་རྒྱས་རིན་ཆེན་དཔལ་བཟང་པོ་ལ་བསྟོད་པ། སྱ་ཤནྶི། ཤྲཱི་གཽ་རེ་རཱ་ཧརྵ་པུ་ཎྱ་ཡ་ཤ་དྷྭ་ཛ་ཤྲཱི་ཕ་ལེ་ན་ཀུ་ཤ་ལ་ཀྲྀ་ཏི། ། ཀརྨ་བིསྟཱ་ར་བྷ་ཏུ། ། ཨེ་ཝཾ། དཔལ་ས་སྐྱ་པ་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས་དགེ་བས་བགྱིས་སོ། །
ཕྲིན་ལས་རྒྱས་པར་གྱུར་ཅིག སྭསྟི། སཾ་སྐྲྀ་ཏབྷཱཥ། བོད་སྐད་དུ། ཀཱ་ལ་ཀ་ཥ་ཡ་དྭི་སརྦྦ་ཛྙ་མ་ཧཱ་པཎྜི་ཏ་རཏྣ་དྷརྨྨ་པཱ་ལ་བྷ་ཏྲ་པཱ་སྱསྟོ་དེབྱོཏྤ་ལ་སཱི་ཏ་བརྵོ་དྷེ་ནཱ་མཿ སྙིགས་མའི་དུས་ཀྱི་ཐམས་ཅད་མཁྱེན་པ་གཉིས་པ་མཁས་པ་ཆེན་པོ་རིན་ཆེན་ཆོས་སྐྱོང་བཟང་པོའི་ཞལ་སྔ་ནས་ལྷ་རྫས་ཨུཏྤལ་དཀར་པོའི་ཆར་འབེབས་ཞེས་བྱ་བ་འདི་རྩོམ་པའི་དུས་ལྷ་རྫས་ཀྱི་མེ་ཏོག་དཀར་པོ་འདབ་མ་བཞི་པ་ངོ་མཚར་བ་ཞིག་བླ་གོས་ཀྱི་སྟེང་དུ་བབ་བྱུང་བ་ནས་མཚན་ཡང་འདི་བཞིན་ནོ། བྷཊྚརཱ་ཀ་བཱ་ཙ་ནེནྟྲ་པྲ་ཎ་མཱ་མི། རྗེ་བཙུན་སྨྲ་བའི་དབང་པོ་ལ་ཕྱག་འཚལ་ལོ། ། བཻམཱན་རཏྣ་སྱ་ཛ་རྒྱལ་བའི་རིང་ལུགས་རིན་ཆེན་གཞཤ་མེད་ཁང་། ཡ་ཛ་སུ་བཱི།
ལྕི་བ་གཉིས། ཨཥྚཡུཏཾཏཱུརསཧསྲརྡྷརྨྨ། བརྒྱད་ཁྲི་བཞི་སྟོང་ཆོས་ཀྱི་ཁྲིར་བཞུགས་ནས། ། ཨཱསཱནཏིཥྛཏྲིབྷུབཧིཏཤྩ། ས་གསུམ་ཕན་བདེས་སྐྱོང་མཛད་ལོ་ཙཱ་བ། ཀཔཱལྱསཽལོཙཔདབྷཀཧྱཡཱམི། བཟང་པོའི་ཞབས་ལ་གུས་པས་གསོལ་བ་འདེབས། སིཏོམུནིཤཱསནམཱརྡྷཔཡོ། རྣམ་དཀར་ཐུབ་བསྟན་ཆུ་འཛིན་གསར་པའི་དབུས། དྷཱརོནབོསབཽཙབཱརྵདུནནུ།
ལེགས་བཤད་དབྱར་གྱི་རྔ་ཆེན་བསྒྲགས་པ་ལས། བྷཱིརཎྱདྷཱིཀཱཤམཡཱུརརཱིཏ། བློ་གསལ་རྨ་བྱ་དགའ་བའི་ཟློས་གར་མཁན། ནཱཊཱིཀབྷཱཥདྭིབགེཤནཱམཿ། སྐད་གཉིས་སྨྲ་བའི་དབང་པོ་ལ་ཕྱག་འཚལ། པྲཛཿསདེབཱམནིཙུཌཀེདྭི། ལྷར་བཅས་སྐྱེ་དགུའི་གཙུག་གི་ནོར་བུ་ལ། པཱདསྱབིཀྲིཌནཙཀྲཙིཧྣཱ། ཞབས་ཟུང་འཁོར་ལོའི་རྟགས་ཀྱི་རྣམ་རོལ་ཞིང་། སཾསྐྲཱྀཏབཱདཱིབཙནནདཀྵི།
ལེགས་སྦྱར་གསུང་གི་ངེས་དོན་འཆད་མཁས་པ། ནིཤྩཱརྠདྷརྨྨོམཧཱརཱཛྙབནྡཾ། ལོ་ཆེན་ཆོས་ཀྱི་རྒྱལ་པོའི་ཞབས་ལ་འདུད། སཱུཏྲཾཤྩམནྟྲསྱསུགཱཏིརཏྣ། མདོ་རྒྱུད་རིན་ཆེན་གླིང་ལས་ལེགས་འོངས་པའི། དྭཱིསེམནཱདྷརྨྨིཀསརྦྦབཱཧ། སྙན་རྒྱུད་དམ་ཆོས་ནོར་བུའི་དེད་དཔོན་མཆོག ཤྲོཏྲཱདྦྷཱགེཔཱལཀ་ལཾགྷྲིཤཱིཀྵ། སྐལ་ལྡན་གདུལ་བྱ་སྐྱོང་མཛད་ཆོས་ཀྱི་རྗེ། སཽཀརྨཱདྷརྨཱདྱཤིརོནམཱ་མི།
ཕྲིན་ལས་བཟང་པའི་ཞབས་ལ་མགོས་ཕྱག་ཚལ། སཱམུཏྲབཱཧུཤྲུཏཨནྟིཏཥྠ། མང་དུ་གསན་པ་རྒྱ་མཚོའི་ངོགས་གནས་ཤིང་། ཨཱཤཱཡབིཁིཀལཱིལསཾབྷཱ། བསམ་བྱུང་རིགས་པའི་གདེངས་ཀས་རྣམ་པར་བརྗིད། བོ་ཨྃཤུཀོཏྤཱིརམཧརྷམཱརི། ཡང་དག་བསྒོམ་པའི་གཙུག་གི་རིན་ཆེན་ལས། ཙཱཀཱརནཱགེནྟྲབིམུཀྟིནཱམཿ འོད་ཟེར་འཕྲོ་མཛད་གླུ་ཡི་དབང་པོར་འདུད། ཨེ་བཾཤརིརོབཙམཱནབནྡ།
དེ་ལྟར་ལུས་ངག་ཡིད་ཀྱིས་ཕྱག་འཚལ་ཞིང་། ནཾབཱཧྱམཱརྡྷམཧྲསཱགརསྱ། ཕྱི་ནང་མཆོད་པ་རྒྱ་མཚོས་རབ་ཏུ་མཆོད། པུཛཔྲཀརྨྨཱབར་ཎཏྤོཔཱཀ ལས་ཉོན་སྡིག་པ་བཤགས་ཤིང་རྣམ་དཀར་གྱི། ཤུཀླཿཤུ་བྷཱེ་ཤཡནཱུ་མུ་དྱིཾ། དགེ་ལ་ཡིད་རང་ཆོས་འཁོར་བསྐོར་དུ་གསོལ། ཙཀྲཔརབརྟྟཱཡཛགདྦྷེདུརཾ། འགྲོ་བའི་དཔལ་མགོན་མི་འགྱུར་རྡོ་རྗེའི་སྐུ། ཤྲཱིནཱཐཀཱཡཱཡམོ་ཥབརྗི།
ཉེས་པའི་སྐྱོན་བྲལ་འགག་མེད་རྡོ་རྗེའི་གསུང་། ། ཏཱཔའབིཝཱཀྣཱརྻནིརོདྷབཛྲ། འཁྲུལ་པའི་དྲི་མེད་ཟབ་གསལ་རྡོ་རྗེའི་ཐུགས། ཙིཏྟཱམལཾབརྵབཏཾསྡྱཏིཥྠཾ། ཞབས་པད་ལོ་བརྒྱར་བརྟན་པར་བཞུགས་སུ་གསོལ། ། ཨིཏིནམཿཤྲཱིབྷཱུམིཔཎྜཱུལོ་ཙཱ་ཤཱཀྱ་བཧི་ཀྵ་བི་རྒྱམནྟྲ་ལམ་ཉྫུགྡོཥཱནནྡཔུཎྱཀཱིརྟྟིདྷྭཛཤྲཱིབྷདྲསྱཤྲཱིཨེབཾདྷརྨམཱནིལིཁྱཏ། ཅེས་པ་འདི་ནི་དཔལ་ས་སྐྱ་ལོ་ཙཱ་བ་ཤཱཀྱའི་དགེ་སློང་རིགས་སྔགས་འཆང་བ་འཇམ་དབྱངས་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས་དཔལ་ཨེ་ཝཾ་ཆོས་ལྡན་དུ་སྦྱར་བའོ། ཨེ་ཝཾ། གཅིག་ཞུས།། ༈ །ལམ་འབྲས་བརྒྱུད་པའི་གསོལ་འདེབས་དགེ།
ན་མོ་རཏྣ་ཝརྡྷཱ་ཡ། ལམ་འབྲས་བླ་མ་བརྒྱུད་པ་ལ་གསོལ་བ་འདེབས་པ་དད་ཤུགས་རྒྱང་ནས་འབོད་པ་ཞེས་བྱ་བ། བླ་མ་དམ་པའི་ཞབས་ལ་སྤྱི་བོས་གུས་པས་ཕྱག་འཚལ་ལོ། ། དཔལ་མཆོག་དང་པོའི་ཁྱབ་བདག་རྡོ་རྗེ་འཆང་། ། ཤེས་རབ་སྒྱུ་མའི་གར་མཛད་བདག་མེད་མ། ། བདེ་སྟོང་ཟུང་འཇུག་མངོན་གྱུར་བིརྺ་པ། ། བརྟུལ་ཞུགས་སྤྱོད་པ་མཐར་ཕྱིན་ནག་པོ་པ། ། ཟབ་མོའི་དེ་ཉིད་ལེགས་གཟིགས་ཌཱ་མ་རུ། ། གཞོན་ནུའི་ཚུལ་འཛིན་ཨ་ཝ་དྷཱུ་ཏི་པ། ། འོད་ཀྱིས་མཁའ་སྤྱོད་གནས་གཤེགས་རཏྣ་ཤྲཱི། །
སྐད་གཉིས་སྨྲ་བའི་དབང་པོ་རྗེ་བཙུན་འབྲོག ། ངེས་དོན་གདམས་པའི་མཛོད་འཛིན་ཀུན་རིག་ཞབས། ། མངོན་ཤེས་རྫུ་འཕྲུལ་ཞབས་ལྡན་དགོན་པ་བ། ། མཐའ་ཡས་ཐུགས་རྗེའི་ཆུ་གཏེར་ས་སྐྱ་པ། ། མཁྱེན་བཟང་ལོ་འདབ་རྒྱས་པའི་བསོད་ནམས་རྩེ། ། མཐུ་སྟོབས་འབྲས་བུའི་ཁུར་ལྡན་གྲགས་པའི་མཚན། ། ས་གསུམ་ཉིན་མོར་བྱེད་པའི་པཎྜི་ཏ། ། གྲགས་པའི་འོད་དཀར་རྣམ་གསལ་འཕགས་པའི་ཞབས། ། རིམ་གཉིས་ནོར་བུའི་ཕྲེང་ལྡན་དཀོན་མཆོག་དཔལ། ། ཉམས་རྟོགས་ལང་ཚོ་རྒྱས་པའི་བྲག་ཕུག་པ། །
སྡོམ་བརྩོན་དམ་པ་བསོད་ནམས་རྒྱལ་མཚན་དཔལ། ། དེ་གསུམ་གདམས་པ་རྒྱ་མཚོའི་དཔལ་ལྡན་པ། ། རྩེ་མོའི་ཡོན་ཏན་མཐར་ཕྱིན་བུདྡྷ་ཤྲཱི། ། རྒྱལ་བ་གཉིས་པ་ཀུན་དགའ་བཟང་པོའི་ཞབས། ། བྱང་ཆུབ་ཐུགས་འབྱོངས་དཀོན་མཆོག་རྒྱལ་མཚན་དཔལ། ། ཉམས་རྟོགས་མཐར་ཕྱིན་ཀུན་དགའ་དབང་ཕྱུག་ཞབས། ། ཤེས་བྱ་ཀུན་མཁྱེན་བསོད་ནམས་སེང་གེའི་མཚན། ། དཀོན་མཆོག་གསུམ་དང་དབྱེར་མེད་ཆོས་ཀྱི་རྗེ། ། གྲུབ་པའི་བྱིན་རླབས་སངས་རྒྱས་རིན་ཆེན་དཔལ། ། འཇམ་པའི་དབྱངས་ཀྱི་རིགས་འཁྲུངས་ཀུན་དགའི་མཚན། །
རྩ་བརྒྱུད་བླ་མའི་ཚོགས་ལ་གསོལ་བ་འདེབས། ། གསོལ་བ་འདེབས་སོ་སྐུ་བཞིའི་བདག་ཉིད་རྣམས། ། བླ་མ་རྒྱང་ནས་འབོད་དོ་ཐུགས་རྗེས་གཟིགས། ། བྱིན་གྱིས་རློབས་ཤིག་གཡེལ་མེད་རྟག་ཏུ་དགོངས། ། འདི་དང་ཕྱི་མ་བར་དོའི་གནས་སྐབས་སུ། ། ཁྱེད་ལས་སྐྱབས་གཞན་མེད་དོ་ཐུགས་རྗེས་བཟུང་། ། ཁ་ཙམ་མིན་པར་སྙིང་ནས་སྐྱབས་སུ་མཆི། ། འབྲལ་མེད་བྱམས་པའི་ཕྱག་གིས་བསྐྱང་དུ་གསོལ། ། བདག་རྒྱུད་སྨིན་ཅིང་གྲོལ་བར་བྱིན་གྱིས་རློབས། ། བདག་གི་ལུས་སྲོག་ལོངས་སྤྱོད་དུས་གསུམ་དུ། །
ཉེ་བར་བསགས་པའི་དགེ་རྩ་ཅི་མཆིས་རྣམས། ། ཀུན་ཏུ་བཟང་པོའི་རྣམ་འཕྲུལ་ཇི་ལྟ་བར། ། མཆོད་སྤྲིན་རྒྱ་མཚོར་སྤྲུལ་པས་རྟག་ཏུ་མཆོད། ། ཐོགས་མེད་འཁོར་བར་ལས་ཉོན་གྱི་བསགས་པའི། ། མི་དགེའི་ལས་བགྱིས་དེ་ལ་ཡི་རངས་དང་། ། བགྱིད་དུ་བསྩལ་ཞིང་ཁྱད་པར་ཚེ་འདིར་ཡང་། ། དུག་གསུམ་དབང་གིས་སྡིག་སྒྲིབ་ཅི་བསགས་པ། ། འགྱོད་སེམས་དྲག་པོས་ཀུན་དུ་བཤགས་པར་བགྱི། ། ཕྱིན་ཆད་སྲོག་ལ་བབས་ཀྱང་སྡིག་པའི་ལས། ། ཤེས་བཞིན་ཁྱད་སོད་མ་གུས་བག་མེད་ཀྱིས། །
ནམ་ཡང་མི་བགྱིད་རྣམ་པ་ཀུན་ཏུ་སྡོམ། ། བདག་ཀྱང་འདི་ནས་བྱང་ཆུབ་མ་ཐོབ་བར། ། རྗེ་བཙུན་བླ་མ་རྣམས་ཀྱི་བྲན་གྱུར་ནས། ། ལུས་སྲོག་ལོངས་སྤྱོད་ཀུན་གྱིས་མཉེས་བགྱིད་ཅིང་། ། རྟག་ཏུ་འབྲལ་མེད་ཐུགས་ཀྱིས་དགོངས་པར་ཤོག ། དེང་ནས་བཟུང་སྟེ་ཚེ་རབས་ཐམས་ཅད་དུ། ། ཚུལ་ཁྲིམས་ལྡན་ཞིང་དམ་ཆོས་སྤྱོད་པ་དང་། ། ལོག་འཚོ་སྤངས་ཏེ་སྒྲུབ་པ་ལྷུར་ལེན་ཞིང་། ། རང་གཞན་དོན་གཉིས་འབྱོར་པར་བྱིན་གྱིས་རློབས། ། བླ་མ་རྣམས་ཀྱི་ཐུགས་རྗེའི་བྱིན་རླབས་དང་། །
བདག་གི་དད་པའི་ཤུགས་དང་ཆོས་ཀྱི་དབྱིངས། ། བདེན་པའམ་སྟོབས་ཀྱིས་མར་གྱུར་འགྲོ་བ་ཀུན། ། རྣམ་གྲོལ་རྡོ་རྗེ་འཛིན་པའི་ས་ཐོབ་ཤོག ། ཅེས་པ་འདི་ནི་རིགས་སྔགས་འཆང་བ་དཔལ་ས་སྐྱ་ལོ་ཙཱ་བ་ཤཱཀྱའི་དགེ་སློང་ཐེག་པ་མཆོག་གི་རྣལ་འབྱོར་པ་འཇམ་དབྱངས་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས་ཤྲཱི་ནཱ་ལནྡྲ་ཆོས་ཀྱི་ཁྲིར་སྦྱར་བའི་དགེ་བས་བླ་མའི་བྱིན་རླབས་འཇུག་པར་གྱུར་ཅིག ། ཤུ་བྷ་མསྟུ་སརྦྦ་ཛ་ག་ཏཾ། ཨེ་ཝཾ། གཅིག་ཞུས།། ༈ །སྤྲོས་མེད་བརྒྱུད་པའི་གསོལ་འདེབས་བཞུགས། ན་མཿཤྲཱི་ཨཱ་དི་བུདྡྷ་མཉྫུ་བཛྲ་ཡ། དཔལ་གཤིན་རྗེའི་གཤེད་ཀྱི་བླ་མ་རྣམས་དང་ལམ་གྱི་རིམ་པ་ལ་གསོལ་བ་འདེབས་པ་དད་པའི་རླབས་ཕྲེང་ཞེས་བྱ་བ།
བླ་མ་དང་དཔལ་གཤིན་རྗེའི་གཤེད་ལ་ཕྱག་འཚལ་ལོ། ། རྒྱལ་བ་ཀུན་གྱིས་ཡེ་ཤེས་གཅིག་བསྡུས་ནས། ། རྒྱལ་སྲས་གཞོན་ནུའི་ཚུལ་འཛིན་འཇམ་པའི་དབྱངས། ། མ་རུང་འདུལ་ཕྱིར་ཁྲོ་བོའི་སྐུར་བསྟན་པ། ། དཔལ་ལྡན་གཤིན་རྗེའི་གཤེད་ལ་གསོལ་བ་འདེབས། ། ཤེས་བྱ་ཀུན་གཟིགས་ཤིང་རྟའི་སྲོལ་འབྱེད་ཅིང་། ། རྨད་བྱུང་ཟབ་མོའི་ལམ་གྱིས་ཐུགས་གྲོལ་ནས། ། ཕྱོགས་ལས་རྣམ་རྒྱལ་སྤྱོད་པས་ས་དྲུག་བརྙེས། ། གྲུབ་ཆེན་བིརྺ་པ་ལ་གསོལ་བ་འདེབས། ། ཀོ་མཁན་རིགས་ལས་གྲུབ་པའི་རྗེས་འབྲངས་ཏེ། །
བརྩོན་འགྲུས་མཆོག་གིས་རབ་དགའི་སར་བཞུགས་ནས། ། ཤར་ཕྱོགས་རྒྱལ་པོ་བདེན་པའི་ལམ་ལ་བཀོད། ། ཌོཾ་བའི་ཧེ་རུ་ཀ་ལ་གསོལ་བ་འདེབས། ། དགེ་སློང་ལུས་ལ་མ་ཧེའི་ཞལ་ལྡན་པ། ། བྱིན་བརླབས་སྟོབས་ཀྱིས་མྱོས་བྱེད་འོ་མར་བསྒྱུར། ། ཆོས་དབྱིངས་བདེན་པ་གཟིགས་པའི་བརྟུལ་ཤུགས་ཅན། ། སློབ་དཔོན་དཔལ་འཛིན་ཞབས་ལ་གསོལ་བ་འདེབས། ། སློབ་དཔོན་ཟབ་མོས་ཤེས་བྱའི་དེ་ཉིད་མཁྱེན། ། ལྷག་པར་གཞན་ལ་བརྩེ་བའི་ཐུགས་རྗེ་ཡིས། ། དཔག་མེད་སྐྱེད་དགུ་སྨིན་མཛད་ནུས་པར་ལྡན། །
བློ་བཟང་སྙིང་པོའི་ཞབས་ལ་གསོལ་བ་འདེབས། ། ཕྱི་ནང་རིགས་པའི་གནས་ཀུན་ལེགས་སྦྱངས་ནས། ། ངེས་དོན་རྡོ་རྗེའི་རྣལ་འབྱོར་གོམས་པའི་མཐུས། ། སྣང་གྲགས་སྒྱུ་མར་གཟིགས་པའི་པཎྜི་ཏ། ། དརྤཎ་ཨཱ་ཙརྻ་ཡ་ལ་གསོལ་བ་འདེབས། ། དྲི་མེད་ཤེས་རབ་སྤྱན་གྱིས་ཆོས་རྣམས་ཀུན། ། ལེགས་པར་རྟོགས་ནས་གངས་རིའི་ལྗོངས་དག་ཏུ། ། གདམས་པ་རིན་ཆེན་རྒྱས་མཛད་ལོ་ཙཱ་བ། ། མཚུངས་མེད་བློ་སྟོན་ཞབས་ལ་གསོལ་བ་འདེབས། ། དེ་སྲས་བྱིན་རླབས་ཆུ་བོ་ཀུན་འདུས་ཤིང་། །
ཕུལ་བྱུང་བསྐྱེད་རྫོགས་ནོར་བུས་ཡོངས་སུ་གང་། ། བྱང་ཆུབ་སེམས་ཀྱི་ཉལ་འགྲོའི་བསྟི་གནས་མཆོག ། འགྲོ་མགོན་འཕགས་པས་ཞབས་ལ་གསོལ་བ་འདེབས། ། རབ་འབྱམས་གཞུང་གི་དེ་ཉིད་ལེགས་དགོངས་ནས། ། མཐའ་ཡས་འགྲོ་བའི་མི་ཤེས་མུན་པ་རྣམས། ། མཁྱེན་པའི་ཚ་ཟེར་འོད་ཀྱི་སེལ་མཛད་པ། ། མཆོག་ལྡན་ལེགས་པའི་བློ་ལ་གསོལ་བ་འདེབས། ། སྒྲ་ཚད་རིགས་པའི་ལུས་ཀྱི་སྟོབས་རྒྱས་ཤིང་། ། མང་ཐོས་རལ་པའི་ཁུར་གྱིས་རྣམ་པར་བརྗིད། ། ཡང་དག་རྟོགས་པའི་ང་རོ་ཆེར་སྒྲོགས་པ། །
དཔལ་ལྡན་སེང་གེའི་ཞབས་ལ་གསོལ་བ་འདེབས། ། རྒྱལ་བའི་བཀའ་དང་དྲི་མེད་དགོངས་འགྲེལ་རྣམས། ། ལེགས་པར་རྟོགས་ནས་གཞན་ལ་འཆད་མཁས་པ། ། ས་གསུམ་སྨྲ་བའི་དབང་ཕྱུག་རིན་ཆེན་གྲུབ། ། བུ་སྟོན་རིན་པོ་ཆེ་ལ་གསོལ་བ་འདེབས། ། མཁྱེན་རབ་འཆི་མེད་ལམ་གྱི་ནོར་བུ་ནི། ། ནམ་ཡང་ཐུགས་རྗེའི་མཁའ་ལ་རྟག་ཏུ་འཆར། ། ཕྲིན་ལས་རྒྱ་མཚོའི་གོས་ཅན་གསལ་མཛད་པ། ། བསོད་ནམས་རྒྱལ་མཚན་ཞབས་ལ་གསོལ་བ་འདེབས། ། ཤཱཀྱའི་གསུང་རབ་རིན་ཆེན་ཁྲིར་འཁོད་ནས། །
ངེས་དོན་རང་རིག་འོད་གསལ་རྡོ་རྗེ་ཡིད། ། ལོག་རྟོག་ལྷ་མིན་ཕྱོགས་ལས་རྣམ་རྒྱལ་བའི། ། ཆོས་ཀྱི་རྒྱལ་པོའི་ཞབས་ལ་གསོལ་བ་འདེབས། ། ཟབ་གསལ་ཡེ་ཤེས་ནོར་བུའི་རྟོག་ལྡན་ཞིང་། ། བསླབ་གསུམ་ངུར་སྨྲིག་གོས་བཟང་གིས་ཀླུབས་པའི། ། རྣམ་འདྲེན་བསྟན་པའི་རྒྱལ་མཚན་ལེགས་འཛིན་པ། ། ཆོས་རྗེ་ཤར་པའི་ཞབས་ལ་གསོལ་བ་འདེབས། ། ཐུབ་དབང་བསྟན་པའི་དཔལ་ལ་དབང་བསྒྱུར་ཞིང་། ། མདོ་རྒྱུད་རྒྱ་མཚོའི་གླིང་ལ་དབང་འབྱོར་བ། ། སྙིགས་དུས་བསྟན་པའི་སྒྲོན་མེ་རྡོ་རྗེ་འཆང་། །
ཀུན་དགའ་བཟང་པོའི་ཞབས་ལ་གསོལ་བ་འདེབས། ། ངེས་འབྱུང་དཔག་བསམ་ལྗོན་པའི་རྩ་བ་བརྟན། ། བྱམས་དང་སྙིང་རྗེའི་ལོ་འདབ་ཆེར་རྒྱས་ཏེ། ། བྱང་ཆུབ་སེམས་ཀྱི་འབྲས་བུས་རྣམས་སྤུད་པའི། ། སེམས་དཔའ་ཆེན་པོའི་ཞབས་ལ་གསོལ་བ་འདེབས། ། ཚད་མེད་རིན་ཆེན་རྣམ་བཞིའི་བ་གམ་མཛེས། ། འཆད་རྩོད་རྩོམ་པའི་རྡོ་རྗེའི་ཁོར་ཡུག་ཅན། ། བསྐལ་བཟང་གདུལ་བྱ་གསེར་རིའི་དབུས་ན་བརྗིད། ། བསོད་ནམས་སེང་གེའི་ཞབས་ལ་གསོལ་བ་འདེབས། ། རྣམ་མང་ཐོས་པའི་ཤར་གྱི་ས་འཛིན་རྩེར། །
བསམ་བྱུང་རིགས་པའི་འོད་གཟུགས་དཀྱིལ་འཁོར་ནི། ། ཏིང་འཛིན་བསྒོམ་པའི་བསིལ་ཟེར་དྲ་བ་ཅན། ། རཏྣ་ཝརྡྷའི་ཞབས་ལ་གསོལ་བ་འདེབས། ། འཇམ་དབྱངས་རིགས་ཀྱི་ཐིག་ལེ་ལས་འོངས་ཤིང་། ། དད་པའི་ལུས་བཟང་ཚུལ་ཁྲིམས་གོས་ཀྱི་མཛེས། ། རྣམ་དཔྱོད་མདངས་གསལ་ཐོས་པའི་ལང་ཚོ་རྒྱས། ། ཀུན་དགའ་བསོད་ནམས་ཞབས་ལ་གསོལ་བ་འདེབས། ། གནས་ཁང་དག་པའི་གཞལ་མེད་ཁང་གི་དབུས། ། རིན་ཆེན་ཁྲི་སྟེང་བླ་མ་རྡོ་རྗེ་འཆང་། ། བརྒྱུད་པ་དང་བཅས་མདུན་དུ་ཡི་དམ་ལྷ། །
གཡས་སུ་སངས་རྒྱས་རྒྱབ་ཏུ་དམ་པའི་ཆོས། ། གཡོན་དུ་དགེ་འདུན་མཐའ་སྐོར་ཆོས་སྐྱོང་དང་། ། ནོར་ལྷའི་ཚོགས་ཀྱི་བསྐོར་ནས་མངོན་སུམ་བཞུགས། ། བདག་གི་ལུས་དང་ལོངས་སྤྱོད་དགེ་བའི་ཚོགས། ། རིན་ཆེན་མཎྜལ་ཚུལ་དུ་ལེགས་བཀོད་ནས། ། དད་པའི་སེམས་ཀྱི་དབུལ་ལོ་བཞེས་དུ་གསོལ། ། རྩེ་གཅིག་ཐུགས་ཀྱིས་མ་གཡེལ་རབ་དགོངས་ཏེ། ། འབྲལ་མེད་རྒྱུད་ལ་བྱིན་རླབས་རབ་འཇུག་པས། ། སྤྲོས་མེད་ཡེ་ཤེས་འཆར་བར་བྱིན་གྱིས་རློབས། ། སྤྱི་བོར་པད་ཟླའི་གདན་ལ་རྡོ་རྗེ་སེམས། །
ཤེས་རབ་སྙེམས་མའི་སྐུ་ལ་བདུད་རྩིའི་རྒྱུན། ། རབ་ཏུ་ཕབ་ནས་ཐོག་མེད་སྡིག་སྒྲིབ་དང་། ། ལས་ངན་བྱང་ཞིང་དག་པར་མཛད་དུ་གསོལ། ། རང་ལུས་ཐ་མལ་སྦྱངས་ནས་ཡེ་ཤེས་སྐུ། ། དངས་གསལ་རྙོག་མེད་གཤིན་རྗེའི་གཤེད་དམར་པོ། ། སྣོད་བཅུད་གཞལ་ཡས་ཁང་དང་ལྷར་གསལ་བས། ། བདག་དང་སྣང་བ་ཟུང་འཇུག་བྱིན་རློབས་ཤིག ། མདུན་གྱི་ནམ་མཁར་རིན་ཆེན་པད་ཉིའི་གདན། ། རྒྱལ་བ་ཀུན་འདུས་བླ་མ་འཇམ་པའི་དབྱངས། ། པདྨ་རཱ་ལྟར་དམར་བ་གཤིན་རྗེའི་གཤེད། །
རྒྱན་དང་ཆ་ལུགས་ཡོངས་རྫོགས་གསལ་བར་བཞུགས། ། ཐུན་མོངས་ཕྱི་ནང་གསང་བ་དེ་ཁོ་ནའི། ། རབ་འབྱམས་མཆོད་པ་འབུལ་ཞིང་གསོལ་བ་འདེབས། ། དགྲ་གཉེན་བདག་ཏུ་བཟུང་བའི་དངོས་པོ་དང་། ། རང་ལུས་ཐ་མལ་བདུད་རྩིར་བསྒྱུར་ཏེ་འབུལ། ། རྩ་བརྒྱུད་བླ་མ་ཡི་དམ་སངས་རྒྱས་དང་། ། བྱང་སེམས་རང་རྒྱལ་ཉན་ཐོས་ཆོས་སྲུངས་ཚོགས། ། ནོར་སྦྱིན་རིགས་དྲུག་གནོད་བྱེད་ཐམས་ཅད་ཀྱང་། ། མ་ལུས་དགེས་ཤིང་རབ་ཏུ་ཚིམ་གྱུར་ཅིག ། དཀོན་མཆོག་གསུམ་དང་དབྱེར་མེད་བླ་མ་ཡི། །
སྐུ་གསུང་ཐུགས་དང་ཡོན་ཏན་ཕྲིན་ལས་ཀྱིས། ། བྱིན་རླབས་ཞུགས་ཤིང་སྒོ་གསུམ་བག་ཆགས་སྦྱངས། ། སྐུ་བཞིའི་ཡེ་ཤེས་ལྔ་ལྡན་ཉིད་གྱུར་ཅིག ། གསལ་སྟོང་རིག་པ་མ་འགགས་རང་རིག་པའི། ། ཡེ་ཤེས་སྐད་ཅིག་ཐོག་མཐའ་དབུས་མེད་ཅིང་། ། སྲིད་དང་མྱ་ངན་འདས་བྲལ་གཉིས་སུ་མེད། ། བདེ་ཆེན་སྤྲོས་མེད་ཡེ་ཤེས་མངོན་འགྱུར་ཤོག ། རྗེས་ཐོབ་ཆོས་རྣམས་རྨི་ལམ་སྒྱུ་མ་ལྟར། ། འགྲོ་ལ་སྙིང་བརྩེ་ཐབས་མཁས་སྤྱོད་པ་ཡིས། ། དངོས་འཛིན་ཞེན་མེད་རྒྱ་ཆེན་བསོད་ནམས་ཚོགས། །
རབ་ཏུ་འབད་པས་སྒྲུབ་པ་ལྷུར་ལེན་ཤོག ། མ་རིག་རྣམ་རྟོག་འཁོར་བའི་རྒྱུ་ཡིན་པས། ། ཕྱི་ནང་རྟོག་པ་ཀུན་སྡོམ་སྙིང་གི་དཀྱིལ། ། འོད་གྱི་གོང་བུ་སྐར་མདའ་འཕོ་བ་ལྟར། ། རྒྱ་མཚོའི་མཐར་སོན་ལུས་ནི་ལས་རླུང་གིས། ། བསྐུལ་ནས་བདེ་བ་ཅན་དུ་རབ་བསོན་ཏེ། ། འཁོར་འདས་མ་ལུས་མཆོད་ཅིང་སེམས་ཉིད་ཀྱང་། ། དབང་པོའི་གཞུ་ལྟར་ཡལ་ནས་ནམ་མཁའ་དང་། ། དབྱིངས་རིག་དབྱེར་མེད་འོད་གསལ་འགྲུབ་པར་ཤོག ། གསང་སྔགས་ལམ་གྱི་རྩ་བ་བླ་མ་ལ། །
ཉེས་པ་ཀུན་སེལ་ཡོན་ཏན་བསྐྱེད་པའི་གཞི། ། ལེགས་པར་རྟོགས་ནས་རང་གི་སྤྱི་བོར་བསྒོམ། ། རྩེ་གཅིག་གསོལ་འདེབས་བདག་རྒྱུད་བྱིན་གྱིས་རློབས། ། ནམ་མཁའི་མཐའ་ཀླས་རིགས་དྲུག་སེམས་ཅན་རྣམས། ། ཕ་མར་ངེས་ནས་གནོད་བྱེད་བར་མ་དང་། ། ཚེ་འདིའི་གཉེན་སོགས་མཉམ་པར་སྙིང་རྗེའི་སེམས། ། རྒྱུན་དང་འཐད་པ་སྤེལ་མར་བསྒོམ་པར་ཤོག ། ད་ལྟའི་སྡིག་སྒྲིབ་གཏམ་ངན་འདི་དག་ཀྱང་། ། བདག་འཛིན་ཁོ་ནས་བྱས་ཀྱིས་ལོགས་ཤིག་ན། ། རྐྱེན་གཞན་མེད་པས་སྡུག་བསྔལ་བདག་ལ་སྨིན། །
བདག་གིས་བདེ་དགེས་འགྲོ་ཀུན་བདེ་ཐོབ་ཤོག ། སྔོན་འགྲོ་སྟོང་རས་ལུས་ཀྱི་སྐྱོན་བསལ་ནས། ། ཧ་དང་ཧཱུྃ་གིས་སྟོད་སྨད་རླུང་རོ་སྦྱངས། ། བསྲུབ་ཅིང་རྒྱ་མཚོ་བསྐྱོད་པ་ནོར་ལྷ་གཉིས། ། བརྐྱང་བསྐུམ་སྲོག་རྩོལ་སྦྱོར་བ་མཐར་ཕྱིན་ཤོག ། དག་པའི་གཞི་མཉམ་གླ་རྩིས་ལེགས་སྦྱངས་ནས། ། ཧ་རི་ཏ་ཀ་ལ་སོགས་སྦྱར་བའི་སྨན། ། བདུད་རྩིར་བྱིན་བརླབས་རྒྱུན་དུ་བསྟེན་པ་ཡིས། ། བརྗོད་བྲལ་ཡེ་ཤེས་རྟོགས་པར་བྱིན་གྱིས་རློབས། ། རླུང་དང་རྣལ་འབྱོར་འབྱོངས་ནས་བརྟན་པའི་དུས། །
སྟེང་གི་སྣ་རྩེ་རྡོ་རྗེ་ནོར་བུའི་བར། ། ཀུནྡ་དབབ་ཅིང་བཟུང་ཟློག་ཁྱབ་པ་ཡིས། ། རང་ལུས་ཐབས་ལྡན་དགའ་བཞི་མངོན་འགྱུར་ཤོག ། བར་ཆད་རྒྱུ་རྐྱེན་འབྱུང་དུས་སེལ་བའི་རྟགས། ། ལོག་ནོན་ལ་སོགས་མཚན་ཉིད་ཤེས་བྱས་ནས། ། ལམ་དུ་སློང་ཞིང་སྒྲུབ་པའི་མཐུན་རྐྱེན་རྣམས། ། འབད་མེད་ལྷུན་གྱིས་གྲུབ་པར་བྱིན་གྱིས་རློབས། ། དེ་ལྟའི་ལམ་མཆོག་བརྩོན་པས་རབ་བསྒོམ་པས། ། འཁྲུལ་སྣང་དག་ནས་སྐྱོན་མེད་ཡེ་ཤེས་ཀྱིས། ། གནས་སྐབས་ས་ལམ་ཀུན་བགྲོད་རྡོ་རྗེ་འཛིན། །
ཀུན་མཁྱེན་རྒྱལ་བའི་གོ་འཕངས་མྱུར་ཐོབ་ཤོག ། ཅེས་པ་འདི་ནི་དཔལ་ས་སྐྱ་ལོ་ཙཱ་བ་ཤཱཀྱའི་དགེ་སློང་འཇམ་དབྱངས་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས་དཔལ་ནཱ་ལེནྡའི་ཆོས་ཀྱི་ཁྲིར་སྦྱར་བའོ། ། ཨེ་ཝཾ། གཅིག་ཞུས།། ༈ །སྦྱོར་དྲུག་བླ་མ་བརྒྱུད་པའི་གསོལ་འདེབས་བཞུགས་སོ།། ན་མཿཤྲཱི་ཀ་ལ་ཙཀྲ་ཎེ་གུ་རུ་བྷྱཿ དཔལ་ཤ་བ་ར་དབང་ཕྱུག་གི་དམ་པ་སངས་རྒྱས་ལ་གནང་བའི་ཟབ་ལམ་རྡོ་རྗེའི་རྣལ་འབྱོར་ཡན་ལག་དྲུག་གི་མན་ངག་སེམས་ཀྱི་གསང་བ་ཟབ་མོའི་དོན་རྡོ་རྗེའི་ལུང་བླངས་པའི་བླ་མ་བརྒྱུད་པ་ལ་གསོལ་བ་འདེབས་པ་དད་གུས་ཀྱིས་རྦ་རླབས་གྱེན་དུ་བསྐྱོད་པ་ཞེས་བྱ་བ། བླ་མ་དང་དཔལ་དུས་ཀྱི་འཁོར་ལོ་ལ་ཕྱག་འཚལ་ལོ། ། དཔལ་ལྡན་སྲིད་ཞིའི་རང་བཞིན་འོད་གསལ་སྐུ། ། ཀུན་ཁྱབ་སྒྱུ་འཕྲུལ་དྲྭ་བའི་གར་མཛད་པ། །
ཟག་མེད་བདེ་ཆེན་གཉིས་མེད་ལྷན་ཅིག་སྐྱེས། ། དང་པོའི་སངས་རྒྱས་ཞབས་ཀྱི་པདྨོར་འདུད། ། ཐུགས་རྗེའི་དཀྱིལ་འཁོར་བདུད་རྩིའི་འོད་དཀར་སྤྲོ། ། སྐྱེ་དགུའི་མུན་སེལ་ཟླ་བ་ཡེ་ཤེས་ཀྱི། ། སྣང་བ་བསྐྱོད་མཛད་སྙིང་རྗེའི་ཆ་ཤས་ཅན། ། སྤྱན་རས་གཟིགས་དབང་ཀུ་མུད་གཉེན་དེར་འདུད། ། འགྱུར་མེད་སྙིང་རྗེའི་ཉག་ཕྲན་རབ་ཏུ་རྣོ། ། རྣམ་ཀུན་མཆོག་ལྡན་སྟོང་པའི་གནམ་ཀུན་བཀང་། ། གཟུང་འཛིན་འཁྲུལ་པའི་རི་དྭགས་རྔོན་མཛད་པ། ། རི་ཁྲོད་དབང་ཕྱུག་ཞབས་ལ་གསོལ་བ་འདེབས། །
གདོད་ནས་དག་པའམ་རང་རིགས་དེ་བཞིན་ཉིད། ། མ་རིག་བག་ཆགས་འཆིང་བས་རབ་བཅིངས་པའི། ། སེམས་ཀྱི་མདུད་པ་ཀུན་ནས་གྲོལ་མཛད་པ། ། དམ་པ་སངས་རྒྱས་ཞབས་ལ་གསོལ་བ་འདེབས། ། མང་ཐོས་ནགས་ཀྱི་སྨན་ལྗོངས་ཉམས་དགའ་བར། ། རྣམ་དཔྱོད་དམར་སེར་རལ་པའི་ཁུར་འཛིན་ཅིང་། ། ལེགས་སྦྱར་ང་རོ་སྒྲོག་མཛད་ལོ་ཙཱ་བ། ། སེང་གེ་རྒྱལ་མཚན་ཞབས་ལ་གསོལ་བ་འདེབས། ། དགེ་ལེགས་བསོད་ནམས་གསེར་གྱི་ས་གཞི་ལ། ། རྡོ་རྗེའི་ལུས་ཀྱི་རྐང་འཐུང་དབང་པོ་ནི། །
རྣམ་གྲོལ་འབྲས་བུའི་ཁུར་ལྡན་གསལ་བར་གཟིགས། ། གྲུབ་ཐོབ་ཀོ་བྲག་པ་ལ་གསོལ་བ་འདེབས། གཞོན་ནུའི་དུས་ནས་རྣམ་དཔྱོད་གེ་སར་ཅན། ། རྟག་ཏུ་འཛུམ་ཕྲེང་གསལ་བའི་ཐུགས་རྗེ་ནི། ། ཕྱོགས་ཀྱི་མུ་ཁྱུད་ཀུན་ནས་མཛེས་བྱེད་པ། ། སེང་གེའི་མཚན་ཅན་ཞབས་ལ་གསོལ་བ་འདེབས། ། གསང་ཆེན་རྒྱ་མཚོའི་གླིང་ནས་ལེགས་འོངས་པའི། ། སྙན་བརྒྱུད་ཡིད་བཞིན་ནོར་བུའི་ཟ་མ་ཏོག ། ལེགས་པར་ཕྱེ་ནས་དེ་ཉིད་སྟོན་མཛད་པ། ། དོལ་པོ་ཡེ་ཤེས་མགོན་ལ་གསོལ་བ་འདེབས། །
འཇིག་རྟེན་ཆོས་ཀྱི་མུན་པའི་སྨག་རུམ་ཀུན། ། རབ་ཏུ་སྤངས་པའི་ཐུགས་རྗེའི་རྟ་ལྗང་ཅན། ། བརྩོན་འགྲུས་ཚ་ཟེར་འོད་ཀྱིས་གསལ་མཛད་པ། ། གྲུབ་པའི་དབང་ཕྱུག་ཞབས་ལ་གསོལ་བ་འདེབས། ། དཔག་ཡས་ཐུགས་རྗེ་ལྷ་ཡི་ལམ་ཡངས་པར། ། ཕྲིན་ལས་མཁྱེན་རབས་བདུད་རྩིའི་འོད་ཅན་ཉ་གང་བས། ། ཕྲིན་ལས་བསིལ་ཟེར་འགྱེད་མཛད་བྱང་ཆུབ་སེམས། ། རྒྱལ་བ་ཡེ་ཤེས་ཞབས་ལ་གསོལ་བ་འདེབས། ། ཕྱི་ནང་རིག་གནས་ལ་སྦྱངས་མཁས་པའི་གཙོ། ། ཚུལ་ཁྲིམས་རྒྱན་གྱི་ཉེར་མཛེས་བཙུན་པའི་ཕུལ། །
ཟབ་མོའི་ངེས་དོན་ལེགས་རྟོགས་བཟང་པོའི་མཆོག ། ཡོན་ཏན་རྒྱ་མཚོའི་ཞབས་ལ་གསོལ་བ་འདེབས། ། རྒྱ་ཆེན་ཤེས་བྱའི་ཇི་ལྟ་ཇི་སྙེད་ཀུན། ། གསལ་བར་མཁྱེན་པའི་ཤེས་རབ་སྤྱན་ལྡན་པ། ། གྲུབ་པའི་རྒྱལ་མཚན་འཛིན་པ་རྣམས་ཀྱི་རྗེ། ། རིགས་ལྡན་རྣམས་འཕྲུལ་ཞབས་ལ་གསོལ་བ་འདེབས། ། ཟག་མེད་བདེ་སྟོང་མཆོག་གི་ཐུགས་གྲོལ་ནས། ། བསླབ་གསུམ་རིན་ཆེན་མཛོད་ལ་མངའ་བསྒྱུར་ཞིང་། ། དྲི་མེད་ཚུལ་ཁྲིམས་ངུར་སྨྲིག་ལེགས་འཛིན་པའི། ། མཁན་ཆེན་རིན་པོ་ཆེ་ལ་གསོལ་བ་འདེབས། །
བསམ་ཡས་རྒྱལ་བའི་ཆོས་ཚུལ་རྒྱ་མཚོ་ལས། ། ཟབ་དོན་ནོར་བུའི་ཕྲེང་བ་རབ་བླངས་ཏེ། ། རང་གཞན་བློ་གྲོས་མགྲིན་པའི་རྒྱན་མཛད་པ། ། ཆོས་ཀྱི་རྒྱལ་མཚན་ཞབས་ལ་གསོལ་བ་འདེབས། ། རིམ་གཉིས་ལམ་ལ་གོམས་པའི་མཐུ་གྲུབ་པས། ། ཆོས་དབྱིངས་མངོན་སུམ་རྟོགས་པའི་རྡོ་རྗེ་ཡིས། ། གཟུང་འཛིན་འཁྲུལ་པའི་བྲག་རི་ཕྱེ་མར་མཛད། ། འཁྲུལ་ཞིག་གཞོན་ནུ་འོད་ལ་གསོལ་བ་འདེབས། ། འཁོར་བའི་ཆོས་ལས་འཕགས་པའི་ས་བརྙེས་ཀྱང་། ། དམན་པའི་གདུལ་བྱ་རྗེས་སུ་བཟུང་བའི་ཕྱིར། །
ཐ་མལ་ལྟ་བུར་སྟོན་མཛད་རིན་པོ་ཆེ། ། དུས་ཀྱིས་འཁོར་ལོའི་ཞབས་ལ་གསོལ་བ་འདེབས། ། རྨད་བྱུང་དམ་ཆོས་རིན་ཆེན་ཁྲིར་འཁོད་ནས། ། སྐལ་བཟང་སྐྱེ་དགུའི་དཔལ་གྱུར་འཇིག་རྟེན་མིག ། གསང་སྔགས་རྒྱ་མཚོའི་དོན་ལ་དབང་འབྱོར་པའི། ། ཆོས་ཀྱི་རྒྱལ་པོའི་ཞབས་ལ་གསོལ་བ་འདེབས། ། ཅེས་པ་འདི་ནི་དཔལ་ས་སྐྱ་ལོ་ཙཱ་བ་ཤཱཀྱའི་དགེ་སློང་འཇམ་དབྱངས་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས་ཤྲཱི་ན་ལེནྡྲའི་དགོན་པར་བྲིས་པའོ། ། བསྡུས་པ་ཅིག་ལོགས་ན་ཡོད། ཨེ་ཝཾ། གཅིག་ཞུས།།
༈ །ཤྲཱཀྱའི་བསྟན་ལ་རབ་ཞུགས་ངུར་སྨྲིག་གི། ། ཆ་ལུགས་ལེགས་འཆང་མང་ཐོས་རྣ་བ་ཅན། ། ཡིད་ལ་བསམ་དང་བསྒོམ་པའི་བརྟུལ་ཞུགས་འཛིན། ། རིན་ཆེན་རྒྱལ་མཆོག་ཞབས་ལ་ཕྱག་འཚལ་ལོ། ། འདི་ཡང་མཛད། ༈ །དཔལ་ལྡན་བླ་མ་དམ་པ་བསོད་ནམས་རྒྱལ་མཚན་དཔལ་བཟང་པོས་མཛད་པའི་ལམ་ཟབ་རྡོ་རྗེའི་རྣལ་འབྱོར་གྱི་ཁྲིད་ཡིག་ངོ་སྤྲོད་དང་བཅས་པའི་བླ་མ་བརྒྱུད་པ་ལ་གསོལ་བ་འདེབས་པ་བཞུགས་སོ། ། བཛྲ་ཡོ་གཱ་ཡ་བནྡ་ན་ཀ་རོ་མི། དཔལ་ལྡན་ཐུགས་རྗེ་འོ་མའི་ཆུ་གཏེར་ལས། ། ཉེ་བར་འཁྲུངས་པའི་འཇིག་རྟེན་དབང་པོ་མཆོག ། འཁྲུལ་པའི་རི་དྭགས་མཐར་མཛད་ཤ་བ་རི། །
རྣལ་འབྱོར་དབང་ཕྱུག་ཞབས་ལ་གསོལ་བ་འདེབས། ། ཛ་ག་ད་ལར་དམན་པའི་རྟེན་བཟུང་ནས། ། བོད་ཡུལ་ངེས་དོན་གསལ་བྱེད་བི་བྷཱུ་ཏི། ། རྡོ་རྗེའི་རྣལ་འབྱོར་མཆོག་ལ་མངའ་བརྙེས་པའི། ། དཔྱལ་སྟོན་ཨ་མོ་གྷ་ལ་གསོལ་བ་འདེབས། ། མཐའ་ཡས་ཆོས་ཀུན་མཁྱེན་པའི་སྤྱན་ལྡན་པ། ། ཆོས་ཀྱི་སྐུ་མཉེས་འོད་ཟེར་མཚན་ཅན་དང་། ། དམིགས་མེད་ཐུགས་རྗེས་འགྲོ་བའི་དོན་བརྩོན་པ། ། ཀུན་སྤངས་རིན་པོ་ཆེ་ལ་གསོལ་བ་འདེབས། ། འཕགས་པའི་སྲས་མཆོག་ཆོས་ཉིད་བདེན་པ་གཟིགས། །
ཀུན་དགའི་མཚན་ཅན་ཆོས་ཀྱི་རྒྱལ་མཚན་བསྒྲེངས། ། རླུང་སེམས་དབང་འབྱོར་མན་ངག་ཟབ་མོའི་མཛོད། ། ཆོས་དཔལ་བཟང་པོའི་ཞབས་ལ་གསོལ་བ་འདེབས། ། རྣམ་དག་ཁྲིམས་ཀྱི་ས་གཞིར་བྱང་ཆུབ་སེམས། ། རིན་ཆེན་མྱུ་གུས་བརྒྱན་པའི་བསོད་ནམས་གྲགས། ། སྙིགས་དུས་བསྟན་པའི་རྒྱལ་མཚན་ལེགས་འཛིན་པ། ། ཆོས་རྗེ་བླ་མའི་ཞབས་ལ་གསོལ་བ་འདེབས། ། ཉམས་དང་རྟོགས་པའི་ཆུ་འཛིན་རབ་འཁྲིགས་ཏེ། ། དཔག་ཡས་དངོས་གྲུབ་ཆར་འབེབས་བུདྡྷ་ཤྲཱི། ། གསང་ཆེན་རྒྱ་མཚོའི་མངའ་བདག་རྡོ་རྗེ་འཛིན། །
ཀུན་དགའ་བཟང་པོའི་ཞབས་ལ་གསོལ་བ་འདེབས། ། གནས་ལྔ་རིག་པའི་མཁས་མཆོག་པཎྜི་ཏ། ། ངེས་དོན་གདམས་པའི་དཔལ་འཛིན་གྲགས་པའི་ཞབས། ། ནམ་མཁའ་ལྟར་ཡང་བྱང་ཆུབ་ཐུགས་བརྟན་པའི། ། རྩ་བརྒྱུད་བླ་མའི་ཚོགས་ལ་གསོལ་བ་འདེབས། རྣམ་ཀུན་མཆོག་ལྡན་རྡོ་རྗེའི་རྣལ་འབྱོར་གྱིས། ། ལུས་དང་སད་པའི་གནས་སྐབས་ལེགས་སྦྱངས་ནས། ། སྐུ་ཡི་རྡོ་རྗེ་སྒྲུབ་བྱེད་སོར་སྡུད་དང་། ། བསམ་གཏན་བསྙེན་པའི་ཡན་ལག་མཐར་ཕྱིན་ཤོག ། སྲོག་ཆེན་འགྱུར་མེད་རྡོ་རྗེའི་རྣལ་འབྱོར་གྱིས། །
ངག་དང་རྨི་ལམ་གནས་སྐབས་ལེགས་སྦྱངས་ནས། ། གསུང་གི་རྡོ་རྗེ་སྒྲུབ་བྱེད་སྲོག་རྩོལ་དང་། ། བརྟན་བྱེད་འཛིན་པའི་ཡན་ལག་མཐར་ཕྱིན་ཤོག ། འཛག་མེད་བདེ་ཆེན་རྡོ་རྗེའི་རྣལ་འབྱོར་གྱིས། ། སེམས་དང་ཡེ་ཤེས་གཉིད་འཐུག་བཞི་པ་ཡི། ། གནས་སྐབས་ལེགས་སྦྱངས་ཐུགས་དང་ཡེ་ཤེས་ཀྱིས། ། རྡོ་རྗེ་རྣལ་འབྱོར་མ་ལུས་མཐར་ཕྱིན་ཤོག ། ཁྱད་པར་ཚེ་འདི་ཟབ་མོའི་རྣལ་འབྱོར་ཅིག ། རྩེ་གཅིག་ཉམས་སུ་ལེན་ལ་ཉེར་འཚེ་ཡི། ། གནོད་པ་ཞི་ཞིང་ཚེ་དང་བསོད་ནམས་སོགས། །
མཐུན་རྐྱེན་ཡར་ངོའི་ཟླ་ལྟར་རྒྱས་གྱུར་ཅིག ། ཅེས་པ་འདི་ནི། བསླབ་པ་རིན་པོ་ཆེ་རྣམ་པ་གསུམ་སྤྱན་གྱི་འབྲས་བུ་ལྟར་གཅིག་ཏུ་གཅེས་པར་འཛིན་ཅིང་། མཐའ་ཡས་པའི་ཤེས་བྱ་མ་ལུས་པར་གཟིགས་པའི་མཁྱེན་པ་ཕུན་སུམ་ཚོགས་པའི་དཔལ་གྱིས་མངོན་པར་མཐོ་བས་མཁས་པ་རྣམས་ཀྱི་མཆོག་ཏུ་གྱུར་པ་ཐུབ་པའི་རྒྱལ་ཚབ་འགྲོ་བ་མ་ལུས་པའི་འདྲེན་པ་དཔལ་ལྡན་བླ་མ་བསོད་ནམས་རྒྱལ་མཚན་དབལ་བཟང་པོས་མཛད་པའི་ཟབ་ལམ་རྡོ་རྗེའི་རྣལ་འབྱོར་གྱི་ཁྲིད་ཡིག་ངོ་སྤྲོད་དང་བཅས་པའི་བླ་མ་བརྒྱུད་པ་ལ་གསོལ་བ་འདེབས་པ་འདི་ཉིད། རྟོགས་ལྡན་ཟླ་གྲགས་ཀྱིས་ཡང་དང་ཡང་དུ་བསྐུལ་ཞིང་ཡི་གེའི་རྐྱེན་ཉེ་བར་སྦྱར་ཏེ། དཔལ་ས་སྐྱ་ལོ་ཙཱ་བ་ཤཱཀྱའི་དགེ་སློང་འཇམ་དབྱངས་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས་ཏཱ་ར་ཎཿཞེས་བྱ་བ་སྒྲོལ་བྱེད་ཅེས་ཆུ་མོ་གླང་གི་ལོ་ཆོ་འཕྲུལ་གྱི་དགའ་བ་དང་པོའི་ཚེ་དཔལ་ཨེ་ཝཾ་ཆོས་ལྡན་གྱི་གཙུག་ལག་ཁང་དུ་སྦྱར་བའོ། ། ཨེ་ཝཾ། གཅིག་ཞུས།། ༈ །ཀྲྀཏི་རི་ཡཾ་ཡོ་གི་ནཿ ཀེ་ལི་ཀུ་ལི་ཤ་སྱེ་ཏི། །
འདི་ནི་རྣལ་འབྱོར་པ་རོལ་པའི་རྡོ་རྗེ་མཛད་པའོ། ། དེ་ཡ་དྷརྨྨོ་ཡཾ་པྲ་ཝ་ར་མ་ཧཱ་ཡཱ་ན་ཡཱ་ཡི་ནཿ སྦྱིན་པར་བྱ་བའི་ཆོས་འདི་ནི་སོ་སོར་ཐེག་པར་ངེས་པ་མཆོག་གི་བདག ས་ར་མེ་པཱ་ས་ཀ་སིནྡྷ་ཤྲཱི་ཨནྟ་བ་གྷོ་ཥསྱ་ཡ་ད་ཏྲ་པུ་ཎྱཾཿ། དཔལ་མཐའ་ཡས་པའི་དབྱངས་ཀྱི་དེ་ནས་བསོད་ནམས་ཀྱི་རང་བཞིན་སེམས་པ་སྤྱོད་པ། ཏདྦྷ་བ་ཏྭཱ་ཙཱརྻོ་པཱ་དྷྱཱ་ཡ་མཱ་ཏཱ་པི་ཏྲི་པུརྦྦདྒ་མཾ་ཀྲྀ་ཏྭཱ། ཕ་དང་མ་སྔོན་དུ་འགྲོ་བར་བྱས་རྗེས་སུ་སྒྲོལ་བའི་ཡེ་ཤེས་བཟང་པོ་རྫོགས་པ་ཞེས་བྱའོ། ། ས་ཀ་ལ་ས་ཏྭཱ་རཱ་ཤེ་ར་ནུཏྟ་ར་ཛྙཱ་ན། མཆོག་གི་མངའ་བདག་རྗེ་བཙུན་པོ། ཕ་ལཱ་ཝཱཔྟ་ཡ་ཨི་ཏི།
མཆོག་གི་དབང་ཕྱུག་དམ་པ་མཆོག་གི་བདེ་བར་གཤེགས་པ། ། པ་ར་མེ་ཤྭ་ར་པ་ར་མ་བྷཊྚ་ར་ཀ་པ་ར་མ་སོ་སོ་ག་ཏ་མ་ཧཱ་རཱ་ཛ་ཤྲཱི་མཱན་མ་ད་ན་པཱ་ལ་དེ་བ་པྲ་ཝརྟྟཱ་མཱ་ན་བི་ཛྲ་རཱ་ཛྱ། རྒྱལ་པོ་ཆེན་པོའི་ཆེན་པོ་དཔལ་ལྡན་སྦྱིན་པ་སྐྱོང་བ་ལྷས་སོ་སོར་ཐམས་ཅད་དུ་ཡིད་ལ་རྣམ་པར་རྒྱལ་བ་གསལ་བས་འདས་ལོ། ། སམཱཏཔཾཁཾབྷ་དྲ་དི་ནི་གཅིག་སུ། བཅུ་དགུ་སོང་བའི་ཚེས་བཟང་པོ་ལ། འདི་བརྟག་གཉིས་ཀྱི་འགྲེལ་པ་རྡོ་རྗེ་རིན་པོ་ཆེ་གསུམ་གྱི་ཕྲེང་བ་ཞེས་བྱ་བའི་རྒྱ་དཔེ་ཨེ་ཝཾ་ན་བཞུགས་པའི་མཇུག་ཏུ་རྗེ་ལོ་ཆེན་གྱི་ཕྱག་བྲིས་མཛད་པའི་འགྱུར་འདི་བཞིན་སྣང་ངོ་། ། སྦྱིན་པར་བྱ་བའི་ཆོས་འདི་ནི་རབ་མཆོག་ཐེག་པ་ཆེན་པོའི་ཚུལ་ལ་གནས་པ་མཆོག་གི་དགེ་བསྙེན་འཚམས་སྦྱོར་དཔལ་མཐའ་ཡས་པའི་དབྱངས་ཀྱིས་གང་གི་བསོད་ནམས་འདི་ཡིས་སློབ་དཔོན་དང་མཁན་པོ་དང་མ་དང་། ཕ་སྔོན་དུ་འགྲོ་བ་ཅན་གྱི་སེམས་ཅན་མཐའ་དག་བླ་ན་མེད་པའི་ཡེ་ཤེས་གྱིས་འབྲས་བུ་ཐོབ་པར་གྱུར་ཅིག མཆོག་གི་དབང་ཕྱུག་རྗེ་བཙུན་མཆོག ། མཆོག་ཏུ་བདེ་བར་བགྲོད་པའི་རྒྱལ་པོ་ཆེན་པོ་དཔལ་ལྡན་དགའ་བ་སྐྱོང་ཕྱོགས་ལས་རྣམ་པར་རྒྱལ་བའི་ལོ་ད་ལྟ་ཟླ་བཅུ་དགུ་པའི་བཟང་པོའི་ཉི་མ་ལ་བྲིས་སོ། །
འགྱུར་འདི་ས་སྐྱ་ལོ་ཙཱ་བས་མཛད།། ཨེ་ཝཾ།། ༄༅། །ཀུན་རིག་བརྒྱུད་པའི་གསོལ་འདེབས་བཞུགས།། ན་མཿསརྦྦ་བིདྷེ་ཝཱ་ཡ། ཀུན་རིག་གི་དབང་གི་བླ་མ་བརྒྱུད་པ་ལ་གསོལ་བ་འདེབས་པ་སྡིག་སྦྱོངས་ཐར་པའི་ལམ་སྟོན་ཞེས་བྱ་བ། བླ་མ་དང་རྣམ་སྣང་དབྱེར་མེད་ལ་གུས་པས་ཕྱག་འཚལ་ལོ། ། འདྲེན་མཆོག་ཞིང་འདིའི་སྟོན་པ་ཤཱཀྱའི་ཏོག ། གསང་ཆེན་རྒྱ་མཚོའི་མངའ་བདག་རྡོ་རྗེ་འཛིན། ། ཤར་ཕྱོགས་ཟ་ཧོར་རྒྱལ་པོ་རབ་གསལ་ཟླ། ། འགྲོ་བའི་སྐྱབས་མགོན་གསུམ་ལ་གསོལ་བ་འདེབས། །
རྣམ་མང་རྒྱུད་སྡེའི་དོན་གཟིགས་རབ་འབྱོར་སྐྱངས། ། སྒྲོལ་མས་རྗེས་བཟུང་ཀུན་དགའ་སྙིང་པོའི་ཞབས། ། རྣལ་འབྱོར་རྒྱུད་ཀུན་མཁྱེན་པའི་ཤེས་རབ་སྐྱངས། ། ཡོ་གའི་སྲོལ་འབྱེད་གསུམ་ལ་གསོལ་བ་འདེབས། ། གསང་ཆེན་མངའ་བདག་ཞི་བ་སྙིང་པོ་དང་། ། དཔག་ཡས་ཐུགས་རྗེའི་གཏེར་ཆེན་དགེ་མཚན་བཤེས། ། ཚུལ་ཁྲིམས་ནོར་བུའི་གླིང་འཛིན་བདེ་བའི་ཞབས། ། དགེ་ལེགས་འབྱུང་གནས་གསུམ་ལ་གསོལ་བ་འདེབས། ། རིག་གནས་ཀུན་གཟིགས་དད་བྱེད་གོ་ཆ་དཔལ། ། གངས་ཅན་དགེ་ལེགས་མཛད་པའི་རིན་ཆེན་བཟང་། །
གསང་སྔགས་བཟླས་པའི་མཐུ་བརྙེས་བྲག་སྟེངས་པ། ། བོད་ཡུལ་གསལ་མཛད་གསུམ་ལ་གསོལ་བ་འདེབས། ། རིམ་གཉིས་བརྟན་པ་ཐོབ་པའི་སློབ་དཔོན་གྲགས། ། སྙིགས་དུས་སྐྱེ་དགུའི་མགོན་སྐྱབས་ས་སྐྱ་པ། ། དེ་གསུང་གདམས་པའི་མཛོད་འཛིན་གཉག་སྟོན་ཞབས། ། ཕན་བདེ་རྒྱས་མཛད་གསུམ་ལ་གསོལ་བ་འདེབས། ། རྨད་བྱུང་རྒྱུད་སྡེའི་དོན་དགོངས་རྗེ་བཙུན་པ། ། ཤེས་བྱ་ཀུན་མཁྱེན་ས་སྐྱ་པཎྜི་ཏ། ། ཟག་མེད་ཆོས་ལ་དབང་འབྱོར་འཕགས་པའི་མཚན། ། འཇམ་དབྱངས་རྣམ་འཕྲུལ་གསུམ་ལ་གསོལ་བ་འདེབས། །
མཐའ་ཡས་འགྲོ་བའི་དོན་མཛད་དཀོན་མཆོག་དཔལ། ། ཉམས་དང་རྟོགས་པ་མཐར་ཕྱིན་བྲག་ཕུག་པ། ། རྒྱལ་བའི་བསྟན་འཛིན་བསོད་ནམས་རྒྱལ་མཚན་དཔལ། ། བརྒྱུད་པའི་སྲོལ་འཛིན་གསུམ་ལ་གསོལ་བ་འདེབས། ། སྙན་བརྒྱུད་རྒྱ་མཚོའི་འབྱུང་གནས་དཔལ་ལྡན་པ། ། ཚོགས་གཉིས་ཡོངས་རྫོགས་ཡེ་ཤེས་རྒྱལ་མཚན་དང་། ། རྡོ་རྗེ་འཆང་དངོས་ཀུན་དགའ་བཟང་པོའི་ཞབས། ། བསྟན་པའི་སྒྲོན་མེ་གསུམ་ལ་གསོལ་བ་འདེབས། ། བྱམས་དང་སྙིང་རྗེའི་བདག་ཉིད་དཀོན་མཆོག་མཚན། ། དྲི་མེད་རིང་ལུགས་འབྱེད་མཁས་ཀུན་མཁྱེན་མཚན། །
བྱིན་རླབས་ཀུན་འདུས་སངས་རྒྱས་རིན་ཆེན་ཞབས། ། གྲུབ་པ་མཐར་ཕྱིན་གསུམ་ལ་གསོལ་བ་འདེབས། ། རབ་མཛེས་ཀུན་དགའི་བསོད་ནམས་ལེགས་གྲུབ་སྐུ། ། གྲགས་པའི་རྒྱལ་མཚན་ཆོས་སྒྲ་སྒྲོག་པའི་གསུང་། ། སྲིད་ཞིའི་དཔལ་འབྱོར་ཀུན་སྩོལ་བཟང་པོའི་ཐུགས། ། འཇམ་དབྱངས་ཆོས་ཀྱི་རྗེ་ལ་གསོལ་བ་འདེབས། ། ལུས་ངག་ཡིད་ཀྱིས་ཕྱག་འཚལ་མཆོད་པ་འབུལ། ། བདག་གཞན་དུས་གསུམ་དགེ་ལ་རྗེས་ཡི་རངས། ། གྲངས་མེད་སྐྱེ་དགུ་སྨིན་གྲོལ་མ་གྱུར་བར། ། ཆོས་འཁོར་བསྐོར་ཞིང་བརྟན་པར་བཞུགས་སུ་གསོལ། །
དམིགས་ཡུལ་ཚེ་འདས་འདི་ཡིས་གཙོ་བྱས་པའི། ། མར་གྱུར་འགྲོ་བས་དུག་གསུམ་གྱིས་བསླངས་ཏེ། ། མི་དགེའི་ལས་རྣམས་ཆེ་ཆུང་ཅི་བསགས་པ། ། བླ་མ་རྣམ་སྣང་ཆེན་པོའི་སྤྱན་སྔ་རུ། ། མནོང་ཞིང་འགྱོད་པའི་སེམས་ཀྱི་བཤགས་བགྱིད་ན། ། བདག་དང་སྲིད་མཚོར་འཁྱམས་པའི་སེམས་ཅན་རྣམས། ། ལས་ངན་སྡིག་སྒྲིབ་སྦྱངས་ཤིང་ལམ་བསྟན་ནས། ། བདེ་ཆེན་མཁའ་སྤྱོད་གནས་སུ་འཁྲིད་པར་ཤོག ། འདི་ལྟར་བགྱིས་པའི་དགེ་རྩ་འདིས་མཚོན་ནས། ། དུས་གསུམ་རྣམ་དཀར་དགེ་བ་ཅི་བསགས་མཐུས། །
ཚེ་འདས་ངན་འགྲོའི་སྡུག་བསྔལ་ལས་གྲོལ་ཏེ། ། ཁྱབ་བདག་ཆོས་དབྱིངས་རྒྱལ་པོ་ཉིད་གྱུར་ཅིག ། ཅེས་ཁྱབ་བདག་རྣམ་སྣང་ཆེན་པོའི་བླ་མ་བརྒྱུད་པ་ལ་གསོལ་བ་འདེབས་པ་ཚེ་འདས་ཀྱི་སྡིག་པ་སྦྱོང་ཤིང་མཁའ་སྤྱོད་ལམ་སྟོན་ཞེས་བ་འདི་དཔལ་ས་སྐྱ་ལོ་ཙཱ་བས་ལོ་དགོན་པར་སྦྱར་བའོ། ། ཨེ་ཝཾ།། ༄༅། །མི་འཁྲུགས་པའི་བླ་མ་བརྒྱུད་པའི་གསོལ་འདེབས་བཞུགས་སོ།། ན་མ་ཛ་ཤཱཀྱ་སིདྷཱ་ཡ། མགོན་པོ་མི་འཁྲུགས་པའི་དབང་གི་བླ་མ་བརྒྱུད་པ་ལ་གསོལ་བ་འདེབས་པ་ངན་སོང་སྦྱོང་བ་ཞེས་བྱ་བ། བླ་མ་དང་དབྱེར་མེད་པའི་མགོན་པོ་མི་འཁྲུགས་པ་ལ་ཕྱག་འཚལ་ལོ། ། མི་མཇེད་ཞིང་གི་སྟོན་པ་ཐུབ་དབང་གཙོ། ། མཁྱེན་པའི་ཡེ་ཤེས་གཅིག་བསྡུས་འཇམ་པའི་དཔལ། །
ཆོས་དབྱིངས་མངོན་སུམ་རྟོགས་པའི་ཡེ་ཤེས་སྙིང་། ། ཚོགས་གཉིས་ལྷུན་གྲུབ་ཡེ་ཤེས་བཞི་བའི་ཞབས། ། འགྲོ་བའི་དོན་མཛད་སངས་རྒྱས་ཞི་བའི་དཔལ། ། རྣམ་འདྲེན་བསྟན་པའི་གསལ་བྱེད་སངས་རྒྱས་གསང་། ། ནམ་ཡང་དགེ་བའི་རང་བཞིན་ཀུ་ས་ལ། ། བསྒྲུབ་ལ་བརྩོན་མཛད་ཀུ་ས་ལ་གཉིས་པ། ། ཆོས་ཀྱི་གྲགས་པའི་མཚན་ཅན་གསེར་གླིང་པ། ། བྱང་ཆུབ་ཐུགས་འབྱོངས་དཔལ་ལྡན་ཨ་ཏི་ཤ ། བདེན་གཉིས་དོན་བསྒོམ་གོ་མི་སྒོམ་ཆེན་པ། ། གཉིས་མེད་ཡེ་ཤེས་རབ་བརྙེས་ཛྙཱ་ན་ཤྲཱི། །
ལྡོམ་བུའི་ཟས་ཀྱི་འཚོ་བའི་གཉག་སྟོན་ཞབས། ། ཐམས་ཅད་མཁྱེན་པ་བུ་སྟོན་གྲགས་པའི་མཚན། ། རྨད་བྱུང་དམ་པའི་ཆོས་ཀྱི་རྒྱལ་མཚན་ཅན། ། རིན་ཆེན་འོད་ཟེར་འཕྲོ་བའི་བྱ་སྟོན་པ། ། བདེ་བ་ཅན་དུ་བཞུགས་པའི་གློ་ཆེན་ཞབས། ། དངོས་སྟོབས་རིགས་པའི་སེང་གེ་རྒྱལ་མཚན་དཔལ། ། བླ་མའི་མོས་གུས་གཙོར་མཛད་ཤེས་རྡོར་བ། ། སྐད་གཉིས་སྨྲ་བ་མ་ཎི་ཀ་ཤྲཱིའི་ཞབས། ། འཆི་མེད་རིག་འཛིན་ས་བཟང་འཕགས་པ་དང་། ། རྨད་བྱུང་བཤད་བསྒྲུབ་རྒྱས་མཛད་རྡོ་རྗེ་འཆང་། །
རིམ་གཉིས་རྟོགས་པ་མཐར་ཕྱིན་དཀོན་མཆོག་མཚན། ། འཁྲུལ་མེད་བརྒྱུད་པའི་སྲོལ་འཛིན་ཀུན་དབང་ཞབས། ། ངེས་དོན་གནས་ལུགས་གཟིགས་པའི་དཀོན་མཆོག་འཕེལ། ། ས་སྐྱར་གནས་པའི་འཇམ་དབྱངས་ཨཱ་ནནྟ། ། དངོས་བརྒྱུད་བླ་མའི་ཚོགས་དང་བཅོམ་ལྡན་འདས། ། མི་འཁྲུགས་མགོན་པོའི་ཚོགས་ལ་ཕྱག་འཚལ་ལོ། ། ཚེ་འདས་གཙོ་བྱས་རིགས་དྲུག་སེམས་ཅན་རྣམས། ། ངན་སོང་གསུམ་གྱི་སྡུག་བསྔལ་རབ་སྤངས་ཏེ། ། མཐོ་རིས་སྐྱེ་རྒ་ན་འཆིའི་འཇིགས་བྲལ་ནས། ། མངོན་པར་དགའ་བའི་ཞིང་དུ་སྐྱེ་བར་ཤོག །
ཞིང་དེར་མི་འཁྲུགས་རྒྱལ་བའི་ཞལ་མཐོང་ནས། ། ཐེག་མཆོག་ཆོས་ཀྱིས་གསུང་དབྱངས་ལེགས་ཐོས་ཏེ། ། གཉིས་མེད་འོད་གསལ་ཐུགས་ཀྱིས་རབ་བཟུང་ནས། ། མི་གནས་མྱ་ངན་འདས་པའི་ས་ཐོབ་ཤོག ། དེ་མ་ཐོབ་ཀྱི་ཚེ་རབས་ཀུན་དུ་ཡང་། ། དལ་འབྱོར་ལུས་ཐོབ་ནམ་འཆི་ངེས་མེད་དྲན། ། རྣམ་དག་རབ་བྱུང་ཁྲིམས་ལ་ལེགས་ཞུགས་ཏེ། ། བྱམས་དང་སྙིང་རྗེ་བྱང་ཆུབ་སེམས་བསྒོམ་ཤོག ། ཁྱད་པར་གསང་ཆེན་ཟབ་མོའི་དབང་མནོས་ཏེ། ། སྐྱོན་མེད་ལམ་ལ་ཡིད་ཆེས་རབ་བསྒོམ་ནས། །
ཆོས་ཀྱི་མཐུན་རྐྱེན་ཀུན་ཚངས་འགལ་རྐྱེན་ཞི། ། མཐར་ཐུག་རྣམ་གྲོལ་གོ་འཕང་ཐོབ་པར་ཤོག ། ཅེས་པ་འདིར་ནི་དཔལ་ས་སྐྱ་ལོ་ཙཱ་བ་འཇམ་དབྱངས་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས་སྒོ་རུམ་གཟིམ་སྤྱིལ་དཀར་པོར་བྲིས་པའོ། ། ཨེ་ཝཾ།། ༄༅། །རྡོ་རྗེ་ཕུར་པའི་བླ་མ་བརྒྱུད་པའི་གསོལ་འདེབས་བཞུགས་སོ།། ན་མཿཤྲཱི་དྷརྨྨ་དྷ་ཏུ་མ་ཧཱ་སུ་ཁ་ཡེ། དཔལ་རྡོ་རྗེ་གཞོན་ནུའི་དབང་དང་ལམ་གྱི་རིམ་པའི་བླ་མ་བརྒྱུད་པ་ལ་གསོལ་བ་འདེབས་པ་དངོས་གྲུབ་ཀྱི་རྒྱ་མཚོ་ཞེས་བྱ་བ། བླ་མ་དང་གཉིས་སུ་མེད་པའི་ཤྲཱི་ཧེ་རུ་ཀ་ལ་ཕྱག་འཚལ་ལོ། ། དཔལ་ལྡན་བརྟན་གཡོ་ཀུན་ཁྱབ་སྲིད་ཞིའི་བདག ། རང་བཞིན་བརྗོད་པའི་མཐའ་བྲལ་ཆོས་ཀྱི་དབྱིངས། །
འགྱུར་མེད་འོད་གསལ་རང་རིག་བདེ་བ་ཆེ། ། ཆོས་སྐུ་ཀུན་ཏུ་བཟང་པོ་ལ་གསོལ་བ་འདེབས། ། རྣམ་དག་དེ་བཞིན་ཉིད་ལས་མ་གཡོས་ཀྱང་། ། དག་པའི་འཁོར་གྱི་སྣང་ངོར་ཁ་སྦྱོར་སྐུ། ། རབ་མཛེས་མཚན་དཔེའི་དཔལ་འབར་ལོངས་སྤྱོད་རྫོགས། ། ཟུང་འཇུག་རྡོ་རྗེ་སེམས་དཔའ་ལ་གསོལ་བ་འདེབས། ། ཨོ་ཌི་ཡཱ་ནར་རྒྱལ་པོའི་རིགས་འཁྲུངས་ཤིང་། ། གངས་རིའི་ལྗོངས་འདིར་མ་རུངས་ཀུན་བཏུལ་ནས། ། དཔག་ཡས་བྱིན་རླབས་དངོས་གྲུབ་ཆར་འབེབས་པ། ། སྤྲུལ་སྐུ་པདྨ་འབྱུང་གནས་ལ་གསོལ་བ་འདེབས། །
འཕགས་ཡུལ་རིགས་གནས་རྒྱ་མཚོའི་གྲུར་ཞུགས་ཏེ། ། དམ་ཆོས་ནོར་བུའི་དེད་དཔོན་ཀླུའི་དབང་པོ། ། གྲུབ་པའི་སར་བཞུགས་དགེ་བསྙེན་ཚུལ་འཛིན་གང་། ། རྡོ་རྗེ་རིན་ཆེན་རྣམ་གཉིས་ལ་གསོལ་བ་འདེབས། ། འཁོར་འདས་སྒྱུ་མར་རྟོགས་པའི་ཤེས་རབ་དང་། ། དམིགས་མེད་ཐུགས་རྗེའི་ཡོན་ཏན་དང་ལྡན་པ། ། དམ་པའི་ཚུལ་བཞིན་བསླབ་གསུམ་ཁྲིམས་ཀྱིས་མཛེས། ། བླ་མ་རྒྱལ་པོའི་མཐའ་ཅན་ལ་གསོལ་བ་འདེབས། ། ཟབ་གསལ་རྡོ་རྗེའི་སྐུ་ཉིད་མངོན་གྱུར་ཀྱང་། ། ཐ་མལ་ཚུལ་སྟོན་གཙུག་ཏོར་ཤེས་རབ་མཚན། །
དགེ་ལེགས་གཞིར་གྱུར་བྱང་ཆུབ་ཐུགས་མངའ་བ། ། འགྲོ་བའི་སྐྱབས་གནས་མཆོག་ཁྱོད་ལ་གསོལ་བ་འདེབས། ། གཅིག་ཏུ་དགེ་བའི་ཆོས་ལ་ཐུགས་གཞོལ་ཞིང་། ། ཡང་དག་ངེས་པའི་དོན་མཐོང་རིག་སྔགས་འཆང་། ། གླང་གིས་བྲག་ལ་རྡོ་རྗེ་གཞོན་ནུའི་ཞལ། ། ལེགས་གཟིགས་འཁོན་སྟོན་བལ་པོ་ལ་གསོལ་བ་འདེབས། ། སྔ་འགྱུར་ཤཱཀྱའི་རིངས་ལུགས་རྣམས་ཀྱི་མཆོག ། སྒྲུབ་ལ་བརྩོན་མཛད་གྲུབ་པའི་བློ་གྲོས་ཅན། ། གསང་སྔགས་མཐུ་ཡིས་དམ་ཅན་བྲན་དུ་འཁོལ། ། འཁོན་རོག་ཤེས་རབ་ཚུལ་ཁྲིམས་ལ་གསོལ་བ་འདེབས། །
དྲི་མེད་དཀོན་མཆོག་གདུང་འཛིན་ཆོས་ཀྱི་ཁྲིར། ། ཐེག་མཆོག་འཁོར་ལོ་བསྒྱུར་བའི་རྒྱལ་པོ་གང་། ། སྙིགས་དུས་གང་ཅན་དཔལ་གྱུར་སྤྲུལ་པའི་སྐུ། ། བླ་ཆེན་ཀུན་དགའ་སྙིང་པོ་ལ་གསོལ་བ་འདེབས། ། དེ་སྲས་འཇམ་པའི་དབྱངས་ཀྱིས་བྱིན་རླབས་པ། ། རིག་གནས་ཀུན་མཁྱེན་བསོད་ནམས་རྩེ་མོའི་ཞབས། ། རྒྱལ་བའི་མཁྱེན་བརྩེ་གཅིག་བསྡུས་རྡོ་རྗེ་འཛིན། ། རྗེ་བཙུན་གྲགས་པ་རྒྱལ་མཚན་ལ་གསོལ་བ་འདེབས། ། ཟབ་མོའི་ལམ་གྱིས་རང་གི་རྒྱུད་སྨིན་ནས། ། གཞན་ལ་བརྩེ་བའི་ཐུགས་མངའ་དཔལ་ཆེན་འོད། །
མཁྱེན་རབ་ཐོགས་མེད་འཇིག་རྟེན་ཀུན་གྱི་མིག ། སྒྲ་བསྒྱུར་ཀུན་དགའ་རྒྱལ་མཚན་ལ་གསོལ་བ་འདེབས། ། སྔོན་བསགས་བསོད་ནམས་ཚོགས་ལས་བསྐྲུན་པའི་སྐུ། ། སྙན་པའི་རྒྱལ་མཚན་སྲིད་རྩེར་སྒྲེང་མཁས་པ། ། ཟབ་རྒྱས་ཆོས་དང་སྲིད་པའི་དཔལ་ཡོན་ཅན། ། འཕགས་པ་བློ་གྲོས་རྒྱལ་མཚན་ལ་གསོལ་བ་འདེབས། ། རྗེ་བཙུན་མཆོག་ལས་འཁྲུལ་མེད་གདམས་པ་རྣམས། ། ལེགས་ནོས་གཞན་ལ་འཆད་མཁས་འོད་ལྡན་དཔལ། ། ཆོས་ཀུན་དགའ་བཞིའི་ངོ་བོར་རོ་གཅིག་རྟོགས། ། རྡོ་རྗེ་གསུམ་དང་དབྱེར་མེད་ལ་གསོལ་བ་འདེབས། །
མཆོག་ཏུ་གཞན་ལ་ཕན་པའི་ཐུགས་ལྡན་ཞིང་། ། སྐད་གཉིས་སྨྲ་བ་ལེགས་པའི་བློ་གྲོས་ཅན། ། གཞུང་ལུགས་མན་ངག་ཀུན་འདུས་དགའ་བའི་ཚལ། ། བསོད་ནམས་ཡེ་ཤེས་མཐར་ཕྱིན་ལ་གསོལ་བ་འདེབས། ། རྣམ་མང་གསུང་རབ་མཐའ་དག་ལེགས་སྦྱངས་ནས། ། གདམས་པའི་མཛོད་འཛིན་རིན་ཆེན་རྒྱལ་མཚན་དང་། ། བསླབ་གསུམ་ངུར་སྨྲིག་གོས་ཀྱི་མཛེས་པའི་སྐུ། ། ཆོས་རྗེ་བསོད་ནམས་རྒྱལ་མཚན་ལ་གསོལ་བ་འདེབས། ། གྲུབ་པའི་རིགས་འཁྲུངས་ཤེས་བྱའི་དེ་ཉིད་གཟིགས། ། འགྲོ་ཀུན་དགའ་བར་བྱེད་པའི་རྒྱལ་མཚན་ཅན། །
ས་སྐྱོང་གཙུག་གི་ནོར་བུའི་ཁྲིར་བཞུགས་པ། ། ཐེག་ཆེན་ཆོས་ཀྱི་རྒྱལ་པོ་ལ་གསོལ་བ་འདེབས། ། འཇམ་པའི་དབྱངས་ཀྱིས་རྗེས་བཟུང་ནུས་མཐུར་ལྡན། ། སྦས་པའི་རྣལ་འབྱོར་ནམ་མཁའ་རྒྱལ་མཚན་ཞབས། ། ལྷག་པའི་ལྷ་དང་དབྱེར་མེད་འཁོར་ལོའི་མགོན། ། རྒྱ་གར་ཤེས་རབ་རྒྱལ་མཚན་ལ་གསོལ་བ་འདེབས། ། དཔལ་ལྡན་མཐུ་སྟོབས་མགོན་པོས་བྱིན་བརླབས་ཤིང་། ། རིམ་གཉིས་མཐར་ཕྱིན་ནམ་མཁའི་མཚན་ཅན་དང་། ། མང་ཐོས་བློ་གསལ་རྣམས་དག་ཁྲིམས་ཀྱིས་མཛེས། ། འཇམ་དབྱངས་ཀུན་དགའ་བསོད་ནམས་ལ་གསོལ་བ་འདེབས། །
ཞེས་པའམ། ཡང་ན་ཆོས་རྗེ་བླ་མའི་རྗེས་སུ། མཐའ་ཡས་བྱང་ཆུབ་ཐུགས་ཀྱི་དཔལ་ལྡན་ཞིང་། ། ནམ་ཡང་ཉེས་པས་མ་གོས་ཚུལ་ཁྲིམས་ཅན། ། སྐྱེ་དགུ་ཀུན་ལ་དགའ་བཞིའི་ལམ་བཟང་པོ། ། སྟོན་མཛད་རྒྱལ་བས་ལུང་བསྟན་ལ་གསོལ་བ་འདེབས། ། རིག་གནས་ཀུན་ལ་མཁྱེན་པའི་སྤྱན་ཡངས་ཤིང་། ། གྲགས་པའི་རྒྱལ་མཚན་ཕྱོགས་བརྒྱར་གཡོ་བ་ཅན། ། གང་བློ་འཇམ་པའི་རྡོ་རྗེས་ཉེར་བཟུང་བ། ། རྗེ་བཙུན་ལེགས་པའི་འབྱུང་གནས་ལ་གསོལ་བ་འདེབས། །
ཞེས་པའི་མཇུག་ཏུ་སྔར་གྱི་ཤླཽ་ཀ་ཕྱི་མ་དེ་བསྣན་ཀྱང་རུང་བ་ཉིད་དོ། ། དངོས་དང་བརྒྱུད་པའི་རྡོ་རྗེ་སློབ་དཔོན་རྣམས། ། ཡེ་ནས་ལྷུན་གྲུབ་ཆོས་སྐུ་མངོན་གྱུར་ཀྱང་། ། སྣ་ཚོགས་གཟུགས་སྐུ་སྒྱུ་མའི་རྣམ་རོལ་གྱི། ། ཕྲིན་ལས་རྒྱུན་མི་འཆད་ལ་གསོལ་བ་འདེབས། ། ལུས་དང་ལོངས་སྤྱོད་དངོས་འབྱོར་ཡིད་སྤྲུལ་བའི། ། མཆོད་སྤྲིན་ཀྱིས་མཆོད་མི་དགེའི་ལས་རྣམས་བཤགས། ། རྣམ་དཀར་དགེ་ལ་ཡི་རངས་འགྲོ་བའི་དོན། ། འཁོར་ལོ་བསྐོར་ཞིང་རྟག་པར་བཞུགས་སུ་གསོལ། ། དགེ་བ་འདི་དང་མ་ལུས་དགེ་བའི་མཐུས། །
མ་རིག་མུན་པར་འཁྱམས་པའི་འགྲོ་འདི་རྣམས། ། བརྒྱུད་པ་གསུམ་ལྡན་བླ་མས་རྗེས་བཟུང་སྟེ། ། བྱང་ཆུབ་སྒྲུབ་བྱེད་དབང་བཞིས་སྨིན་པར་ཤོག ། མ་བཅོས་སྟོང་ཉིད་སྤྲོས་བྲལ་དེ་བཞིན་ཉིད། ། དམིགས་མེད་སྙིང་རྗེ་བསྒོམས་པ་ཀུན་དུ་སྣང་། ། ཟུང་འཇུག་འགག་མེད་འཁོར་འདས་ཀུན་གྱིས་རྒྱུ། ། ཏིང་འཛིན་གསུམ་གྱིས་ཉམས་ལེན་མཐར་ཕྱིན་ཤོག ། ཆོས་སྐུ་ལམ་བྱེད་བདག་ཉིད་རྩ་བ་དང་། ། ལོངས་སྤྱོད་རྫོགས་སྐུ་ལམ་བྱེད་ཁྲོ་བོའི་ཚོགས། ། སྤྲུལ་སྐུ་ལམ་བྱེད་རྫས་ཀྱི་དཀྱིལ་འཁོར་ཏེ། །
རྒྱུ་འབྲས་དབྱེར་མེད་ལམ་མཆོག་བསྒོམ་པར་ཤོག ། ཞེ་སྡང་རྩད་གཅོད་ཕྱི་ནང་གསང་བའི་སྨན། ། གཏི་མུག་གནས་སུ་དག་པའི་བ་ལིངྟ། ། འདོད་ཆགས་བསྒྲལ་བ་རཀྟའི་རྒྱ་མཚོ་སྟེ། ། མཆོད་པ་གསུམ་གྱིས་རྒྱལ་བ་མཉེས་བྱེད་ཤོག ། མ་དག་བདེན་འཛིན་འཁྲུལ་སྣང་འཐུག་པོ་འདི། ། བསྐྱེད་རིམ་བཟླས་པར་བཅས་པས་ལེགས་སྦྱངས་ཏེ། ། དག་པའི་ཡེ་ཤེས་རང་གཞན་ངོ་བོས་སྟོང་། ། བློ་འདས་ཟུང་འཇུག་མངོན་དུ་འགྱུར་བར་ཤོག ། མངོན་སྤྱོད་ལས་ཀྱི་ཞིང་བཅུ་བསྒྲོལ་བའི་ཚེ། །
ཐ་མལ་སྙིང་ནད་དྭངས་མ་ལྔ་ཡི་དབུས། ། རྣམ་ཤེས་དང་པོའི་དབྱངས་ཡིག་དཀར་ལ་འཚེར། ། ཀུན་གཞིའི་གནས་ཚུལ་ཇི་བཞིན་ཤེས་པར་ཤོག ། ལས་ཉོན་དྲི་མ་སྦྱོང་བྱེད་ཁྲུས་ལུང་དང་། ། འཆི་མེད་ཆོས་སྐུར་སྒྱུར་བ་ཚེ་ཡི་ལུང་། ། བཅུ་གཉིས་གནད་ལྡན་དགོངས་པ་རྣམ་གསུམ་གྱིས། ། བདག་འཛིན་དགྲ་བགེགས་དབྱིངས་སུ་སྒྲོལ་བར་ཤོག ། ཆུ་བོ་བཞི་འདུས་གདམས་པ་ཉམས་ལེན་ཞིང་། ། ཡེ་ཤེས་བྱང་ཆུབ་སེམས་སོགས་ཕུར་བུ་བཞི། ། ནམ་མཁའ་ཙན་དན་ལྟ་བུའི་གང་ཟག་བཞི། །
ཀུན་བཟང་རིགས་བཞིའི་ས་ལ་འགོད་པར་ཤོག ། སྐྱེ་བ་ཀུན་དུ་ལམ་མཆོག་འདི་ཉིད་ལ། ། ཐེ་ཚོམ་མེད་པར་གུས་པས་བསྒྲུབ་བྱེད་ཅིང་། ། བར་ཆད་བགེགས་ཀྱི་གནོད་པ་མི་འབྱུང་བར། ། མཐུན་རྐྱེན་མ་ལུས་འབད་མེད་འགྲུབ་པར་ཤོག ། ཚེ་འདིར་འཆི་མེད་དཔལ་དང་ཚུལ་ཁྲིམས་ལྡན། ། བྱང་ཆུབ་སེམས་གཉིས་ཟུང་འཇུག་ཐོས་པའི་དོན། ། ཡང་དག་སེམས་ཤིང་སྒྲུབ་ལ་བརྩོན་བྱས་ནས། ། ལྷག་པའི་ལྷ་ཡིས་རྗེས་སུ་འཛིན་པར་ཤོག ། ཕྱོགས་རིས་མུ་མཐའ་བྲལ་བའི་སེམས་ཅན་རྣམས། །
ཡང་ཡང་དྲིན་གྱིས་བསྐྱང་པའི་མར་ཤེས་ནས། ། ཚད་མེད་སྙིང་ནས་བརྩེ་བའི་བསམ་པ་ཡིས། ། རྟག་ཏུ་གཞན་གྱི་དོན་ལ་བརྩོན་པར་ཤོག ། ཤཱཀྱ་སེང་གེའི་རིང་ལུགས་མཐའ་དག་དང་། ། རྨད་བྱུང་རྡོ་རྗེ་ཐེག་པའི་བསྟན་པ་མཆོག ། ཁྱད་པར་ས་སྐྱའི་རྗེ་བཙུན་བཞེད་གཞུང་རྣམས། ། བཤད་ཉན་བསྒྲུབ་པ་ཕྱོགས་བཅུར་རྒྱས་པར་ཤོག ། རང་བཞིན་རྣམ་དག་དབྱིངས་ཀྱི་བདེན་པ་དང་། ། རིག་འཛིན་ཡི་དམ་ལྷ་ཡི་བྱིན་རླབས་དང་། ། ཆོས་སྲུངས་དམ་ཅན་རྒྱ་མཚོའི་ནུས་མཐུ་ཡི། །
ཇི་ལྟར་སྨོན་པའི་གནས་རྣམས་འགྲུབ་པར་ཤོག ། ཡང་དྲག་པོ་སྒྲོལ་བའི་རྗེས་གནང་གི་བརྒྱུད་པ་ནི། ཆོས་རྗེ་བླ་མའི་རྗེས་སུ་འདི་ལྟར་བྱ་སྟེ། སྙན་བརྒྱུད་ལུང་དང་རིགས་པའི་གཏེར་མངའ་བ། ། རྒྱལ་བའི་སྲས་པོ་ཤེས་རབ་རྡོ་རྗེ་དང་། ། དཔག་ཡས་འགྲོ་ལ་བྱམས་དང་སྙིང་རྗེ་ཅན། ། མཁན་པོ་ཐུགས་རྗེ་ཤེས་རབ་ལ་གསོལ་བ་འདེབས། ། ཟུང་འཇུག་དབུ་མའི་ལམ་གྱི་རྒྱུད་གྲོལ་ནས། ། གྲུབ་པའི་སྔགས་འཆང་དྷརྨཱ་ཀཱིརྟི་མཚན། ། རབ་དགའི་སྤྱོད་པས་གཞན་དོན་ལ་དགེས་པ། །
འཕགས་པ་ནམ་མཁའི་སྙིང་པོ་ལ་གསོལ་བ་འདེབས། ། ཞེས་པ་འདི་ནི་ཆོས་དང་བརྒྱུད་པའི་ཚུལ་ལུགས་འདི་ལ་རྩེ་གཅིག་པའི་འདུན་པ་ཅན། སྔོན་གྱི་བླ་མ་སྐྱོ་སྟོན་དྲི་མེད་ཀྱི་ཆོས་བརྒྱུད་འཛིན་པ། བླ་མ་མགོན་པོ་རྒྱལ་མཚན་གྱི་ཉེ་བར་བསྐུལ་ཞིང་། མི་ཉག་གིས་སྟོན་པ་བློ་གྲོས་རྒྱལ་མཚན་གྱིས་ལྷན་ཅིག་བྱེད་པའི་རྐྱེན་བྱས་པ་ལ་བརྟེན་ནས། ། དཔལ་ས་སྐྱ་ལོ་ཙཱ་བ་ཤཱཀྱའི་དགེ་སློང་འཇམ་དབྱངས་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས། དངོས་པོའི་ལོ་རྒྱལ་གྱིས་ཉ་བའི་ཡར་ཚེས་ཟླ་བ་དང་། གྲོ་བཞིན་གྱི་འགྲུབ་སྦྱོར་ལ་ཤྲཱི་བྱས་འགྱུར་རྡོ་རྗེའི་རི་ཁྲོད་དུ་མྱུར་བར་སྦྱར་བའི་ཡི་གེ་པ་ནི་བློ་གྲོས་རབ་ཏུ་གསལ་བའི་བཙུན་པ་རཏྣ་སཱ་ག་རས་བགྱིས་པའོ། ། ཨེ་ཝཾ།། ༄༅། །ན་མཿཤྲཱི་ས་མནྟ་བྷ་ཏྲཱ་ཡ།
ཀུན་ཏུ་བཟང་པོ་རྡོ་རྗེ་སེམས་དཔའ་དཔལ། ། པདྨ་འབྱུང་གནས་ཀླུ་ཡི་དབང་པོ་དང་། ། རྡོ་རྗེ་རིན་ཆེན་ཤེས་རབ་ཡོན་ཏན་མཚན། ། ཚུལ་ཁྲིམས་རྒྱལ་པོ་རྣམས་ལ་གསོལ་བ་འདེབས། ། རྡོ་རྗེ་གཙུག་ཏོར་དགེ་སྐྱབས་དགེ་མཐོང་དང་། ། འཁོན་སྟོན་བལ་པོ་ཤཱཀྱ་བློ་གྲོས་དང་། ། ཤེས་རབ་ཚུལ་ཁྲིམས་དཀོན་མཆོག་རྒྱལ་པོའི་ཞབས། ། ཀུན་དགའ་སྙིང་པོ་རྣམས་ལ་གསོལ་བ་འདེབས། ། བསོད་ནམས་རྩེ་མོ་གྲགས་པ་རྒྱལ་མཚན་ཞབས། ། ས་སྐྱ་པཎ་ཆེན་འཕགས་པ་རིན་པོ་ཆེ། །
འོད་ལྡན་དཔལ་དང་ཀུན་དགའ་རྡོ་རྗེ་དང་། ། ལེགས་པའི་བློ་གྲོས་རྣམས་ལ་གསོལ་བ་འདེབས། ། ཀུན་དགའ་བསོད་ནམས་རིན་ཆེན་རྒྱལ་མཚན་དང་། ། བླ་མ་དམ་པ་བླ་ཆེན་ཀུན་དགའ་རྒྱལ། ། ཐེག་ཆེན་ཆོས་རྗེ་འཇམ་དབྱངས་ནམ་མཁའི་མཚན། ། ཤེས་རབ་རྒྱལ་མཚན་རྣམས་ལ་གསོལ་བ་འདེབས། ། རྣམ་གསུམ་ཏིང་ངེ་འཛིན་ལ་ལེགས་གནས་ནས། ། དམ་ཆོས་གསུམ་བསྒོམ་མཆོད་པ་གསུམ་གྱིས་མཆོད། ། དྲི་མ་གསུམ་སྦྱངས་སྐུ་གསུམ་མངོན་གྱུར་སྟེ། ། ས་གསུམ་སྐྱེ་དགུའི་དཔལ་དུ་བདག་གྱུར་ཅིག །
ཅེས་པ་འདི་ནི་དཔལ་ས་སྐྱ་ལོ་ཙཱ་བ་འཇམ་དབྱངས་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས་རང་གི་ཁ་ཏོན་དུ་མྱུར་བར་བསམ་གཏན་ཕུག་ཏུ་བྲིས་པའོ། ། ཨེ་ཝཾ།། ༈ །ན་མཿ ཤྲཱི་ཙཀྲེ་ཎ་གུ་རུ་བྷྱཿ བླ་མ་དང་དཔལ་འཁོར་ལོ་བདེ་མཆོག་ལ་ཕྱག་འཚལ་ལོ། ། འཇམ་པའི་དབྱངས་ཉིད་ངུར་སྨྲིག་གི། ། ཆོས་གོས་འཛིན་པར་ལེགས་སྤྲུལ་པའི། ། ས་སྐྱ་པཎ་ཆེན་ཞབས་པད་ལ། ། རྟག་ཏུ་ཕྱག་འཚལ་གསོལ་བ་འདེབས། ། འཁོར་ལོ་སྒྱུར་བའི་དཔལ་འབྱོར་དང་། །
མཁས་ཤིང་གྲུབ་པའི་བློ་གྲོས་ཅན། ། ཆོས་ཀྱི་རྒྱལ་པོ་འཕགས་པ་ལ། ། རྟག༞ ། སྦྱངས་པའི་ཡོན་ཏན་ལྷུར་མཛད་དེ། ། རིམ་པ་གཉིས་ལ་ཐུགས་བརྟན་པ། ། ཞང་སྟོན་དཀོན་མཆོག་དཔལ་བ་ལ། ། རྟག་ཏུ༞ ། བླ་མའི་ཞབས་ཏོག་དཀའ་བ་སྤྱད། ། རྩེ་གཅིག་བསྒྲུབ་པའི་རྒྱལ་མཚན་འཛིན། ། གྲུབ་ཆེན་བསོད་ནམས་དཔལ་བ་ལ། །
རྟག༞ ། འཇམ་དཔའི་དབྱངས་ཀྱིས་རྗེས་བཟུང་སྟེ། ། འཆད་རྩོད་བརྩོམ་པའི་ཁྲིར་འཁོད་པ། ། འགྲོ་མགོན་བསོད་ནམས་རྒྱལ་མཚན་ལ། ། རྟག༞ ། སྙན་བརྒྱུད་གདམས་པའི་དཔལ་ལྡན་ཞིང་། ། རྣམ་དག་ཚུལ་ཁྲིམས་གོས་བཟང་ཅན། ། རྒྱལ་སྲས་རྡོ་རྗེ་འཛིན་པ་ལ། ། རྟག༞ ། གཉིས་མེད་ཡེ་ཤེས་ལེགས་གཟིགས་ཤིང་། །
གཞན་ཕན་ལྷག་བསམ་ཆེར་བསྐྱེད་པའི། ། ཆོས་རྗེ་ཡེ་ཤེས་རྒྱལ་མཚན་ལ། ། རྟག༞ ། ཨེ་ཝཾ་རྡོ་རྗེའི་གནས་མཆོག་ཏུ། ། ཟུང་འཇུག་ཆོས་ཀྱི་སྐུ་བརྙེས་པ། ། ཀུན་བཟང་རྡོ་རྗེ་འཆང་ཆེན་ལ། རྟག༞ གཅིག་ཏུ་འསྒྲུབ་ལ་བརྩོན་མཛད་ཅིང་། ། རྡོ་རྗེའི་རྣལ་འབྱོར་མཐར་ཕྱིན་པ། ། མུས་ཆེན་འཁོར་ལོ་སྡོམ་པ་ལ། ། རྟག༞ རིག་པའི་གནས་ཀུན་རབ་སྦྱངས་ཏེ། །
གྲུབ་པའི་ས་བརྙེས་ཆོས་ཀྱི་རྗེ། ། གྲགས་པའི་རྒྱལ་མཚན་འཛིན་པ་ལ། ། རྟག༞ དཀོན་མཆོག་དགེས་པའི་ཐུགས་ལྡན་ཞིང་། ། མཁའ་ལྟར་ཡངས་པའི་བློ་གྲོས་ཅན། ། གྲུབ་པའི་དབང་ཕྱུག་ཆེན་པོ་ལ། ། རྟག༞ ། དཀོན་མཆོག་གསུམས་དང་དབྱེར་མེད་ཅིང་། ། ལྷག་པ་ལྷ་ཡི་ངོ་བོ་ཉིད། ། ངེས་དོན་གདམས་པ་འཕེལ་མཛད་ལ། ། རྟག༞ །
མཁྱེན་པས་ཤེས་བྱའི་དེ་ཉིད་གཟིགས། ། བརྩེ་དང་ནུབ་པ་རྨད་བྱུང་བ། ། རྗེ་བཙུན་ལེགས་པའི་འབྱུང་གནས་ལ། ། རྟག༞ ། སངས་རྒྱས་ཀུན་གྱི་ངོ་བོ་ཉིད། དམ་ཆོས་རིན་ཆེན་ཀུན་གྱི་གཏེར། ། དགེ་འདུན་འདུས་པའི་གཙུག་རྒྱན་ལ། ། རྟག༞ ། རིག་པའི་གནས་ལྔ་ལ་སྦངས་ཤིང་། ། གྲུབ་པའི་བྱིན་བརླབས་བཀའ་བབ་པ། །
འཇམ་དབྱངས་ཀུན་དགའ་བསོད་ནམས་ལ། ། རྟག༞ ། དངོས་ཀུན་ཁྱབ་བདག་བདེ་བའི་མཆོག ། གསང་གསུམ་འཁོར་ལོའི་ཧེ་རུ་ཀ ། ཤེས་རབ་སྒྱུ་མའི་བཙུན་མོ་དང་། ། རོལ་མཛད་བདེ་བ་ཆེན་པོར་མདུད། ། ཟུང་འཇུག་དེ་ཉིད་མ་ཐོབ་བར། ། རྗེ་བཙུན་བླ་མས་རྗེས་བཟུང་ནས། །

མངལ་སྒོང་རྫུས་སྐྱེས་དཀྱིལ་འཁོར་དུ། ། སྦྱིན་བྱ་དབང་བཞིས་སྨིན་པར་ཤོག ། ཟབ་མོའི་ལམ་གྱི་རྩ་བ་མཆོག ། ཐུན་མོང་ཐུན་མོང་མ་ཡིན་པའི། ། འཁོར་ལོ་བདེ་མཆོག་དམ་ཚིག་རྣམས། ། མ་ཉམས་ཚུལ་བཞིན་བསྲུང་བར་ཤོག ། མ་དག་སྐྱེ་གནས་བཞི་སྦྱོང་བའི། ། གསལ་དག་བསྐྱེད་རིམ་ལེགས་གོམས་ཏེ། ། སྣང་བ་ལྷ་རུ་འཆར་བ་དང་། ། ཞི་སོགས་ཕྲིན་ལས་དབང་གྱུར་ཤོག ། རྒྱུད་རིམ་གནས་ལུགས་ཤེས་བྱས་ཏེ། །
སྔགས་རིམ་གཏུམ་མོའི་རྣལ་འབྱོར་གྱིས། ། ཡེ་ཤེས་དགའ་བཞའི་རིམ་པ་སྐྱེ། ། གསང་བའི་རིམ་པ་འགྲུབ་པར་ཤོག ། དེ་ལྟའི་རིམ་གཉིས་ལ་བརྩོན་པས། ། དྲོད་ཐོབ་སྤྱོད་པས་མཚམས་སྦྱར་ཏེ། ། རབ་དགའ་ལ་སོགས་ས་བགྲོད་ནས། ། ཚེ་གཅིག་ཕྱག་ཆེན་འགྲུབ་པར་ཤོག ། ཁྱད་པར་སྐྱེ་བ་འདི་ཉིད་ལ། ། མཚན་འཛིན་ཀུན་རྟོགས་རབ་སྤངས་ཏེ། ། ཊེཾ་ཀི་དཱ་རི་ཀ་པ་བཞིན། །
གསང་ཆེན་སྤྱོད་པ་མཐར་ཕྱིན་ཤོག ། འཁོར་ལོ་སྡོམ་པའི་རྣལ་འབྱོར་དང་། ། ནམ་ཡང་མི་འབྲལ་གནས་གསུམ་གྱི། ། མཁའ་འགྲོའི་ཚོགས་དང་ལྷན་ཅིག་གནས། རིགས་འཛིན་དབང་པོ་ཉིད་གྱུར་ཅིག ། བླ་མ་རྣམས་ཀྱི་བྱིན་བརླབས་དང་། ། ཡི་དམ་མཁའ་འགྲོའི་ནུས་མཐུ་ཡིས། ། བདག་དང་མཁའ་མཉམ་སེམས་ཅན་རྣམས། ། ཟུང་འཇུག་རྡོ་རྗེའི་ས་ཐོབ་ཤོག ། ཅེས་པ་འདི་ནི་བདག་ཉིད་ཆེན་པོ་ས་སྐྱ་པཎྜི་ཏས་མཛད་པའི་དབེ་མཆོག་བླ་མ་བརྒྱུད་པའི་ཁ་སྐོང་དུ།
དཔལ་ས་སྐྱ་ལོ་ཙཱ་བ་ཤཱཀྱའི་དགེ་སློང་འཇམ་དབྱངས་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས་དཔལ་ས་སྐྱའི་བཞི་ཐོག་བླ་བྲང་དུ་འཁོར་ལོ་བདེ་མཆོག་གི་རྩ་བའི་རྒྱུད་རྒྱས་པར་བཤད་པའི་ཚེ་སྦྱར་བའོ།། །། སྭ་སྟི། པདྨ་འབྱུང་གནས་མཆིམས་སྟོན་ཡབ་སྲས་ཀྱི། ། བཀའ་བསྲུང་མཐུ་རྩལ་སྟོབས་ལྡན་པེ་ཧ་ར། ། མཆོད་གཏོར་མཐུན་པའི་དམ་རྫས་འདི་བཞེས་ལ། ། རྒྱལ་བའི་བསྟན་པ་ཕྱོགས་བཅུར་རྒྱས་པ་དང་། ། རྣལ་འབྱོར་དཔོན་སློབ་ཡོན་མཆོད་འཁོར་བཅས་ཀྱི། ། མི་མཐུན་ནད་གདོན་བར་ཆད་ཀུན་ཞི་ཞིང་། ། ཕ་རོལ་དགྲ་བགེགས་གནོད་པ་བཟློག་པ་དང་། ། བསམ་དོན་ཆོས་བཞིན་འགྲུབ་པར་མཛད་དུ་གསོལ། །
ཅེས་པ་འདི་སྣར་ཐང་དཔེ་ཁང་གི་སྲུང་མ་པེ་ཧ་ར་ལ་ཕྲིན་ལས་སུ་བཅོལ་བ་དཔལ་ས་སྐྱ་ལོ་ཙཱ་བས་བྲིས་པ་དགེ། །། ཨེ་ཝྃ།། གཅིག་ཞུས།། ༄༅། །རིག་པའི་གནས་ཀུན་ལེགས་སྦྱངས་ནས། ། གྲུབ་པའི་ཐ་མཉེས་ཆོས་ཀྱི་རྗེ། ། གྲགས་པའི་རྒྱལ་མཚན་ལེགས་འཛིན་ལ། ། རྟག་ཏུ་ཕྱག་འཚལ་གསོལ་བ་འདེབས། ། མཁྱེན་པས་ཤེས་བྱའི་དེ་ཉིད་གཟིགས། ། བརྩེ་དང་ནུས་པ་རྨད་བྱུང་བ། ། རྗེ་བཙུན་ལེགས་པའི་འབྱུང་གནས་ལ། །
རྟག་ཏུ་ཕྱག་འཚལ་གསོལ་བ་འདེབས། ། དཀོན་མཆོག་དགྱེས་པའི་ཐུགས་ལྡན་ཞིང་། ། མཁའ་ལྟར་ཡངས་པའི་བློ་གྲོས་ཅན། ། གྲུབ་པའི་དབང་ཕྱུག་ཆེན་པོ་ལ། ། རྟག་ཏུ་ཕྱག་འཚལ་གསོལ་བ་འདེབས། ། ཅེས་པ་འདི་བདེ་མཆོག་བླ་མ་བརྒྱུད་པའི་གསོལ་འདེབས་ཁ་བསྐོངས་སུ་དཔལ་ས་སྐྱ་ལོ་ཙཱ་བས་བྲིས་སོ། ། ཨེ་ཝཾ།། ༄༅། །སྭསྟི། པདྨ་འབྱུང་གནས་མཆིམས་སྟོན་ཡབ་སྲས་ཀྱི། ། བཀའ་སྲུངས་མཐུ་རྩལ་སྟོབས་ལྡན་པེ་ཧ་ར། །
མཆོད་གཏོར་མཐུན་པའི་དམ་རྫས་འདི་བཞེས་ལ། ། རྒྱལ་བའི་བསྟན་པ་ཕྱོགས་བཅུར་རྒྱས་པ་དང་། ། རྣལ་འབྱོར་དཔོན་སློབ་ཡོན་མཆོད་འཁོར་བཅས་ཀྱི། ། མི་མཐུན་ནད་གདོན་བར་ཆད་ཀུན་ཞི་ཞིང་། ། ཕ་རོལ་དགྲ་བགེགས་གནོད་པ་བཟློག་པ་དང་། ། བསམ་དོན་ཆོས་བཞིན་འགྲུབ་པར་མཛད་དུ་གསོལ། ། ཅེས་པ་འདི་སྣར་ཐང་དཔེ་ཁང་གི་སྲུང་མ་པེ་ཧར་ལ་ཕྲིན་ལས་སུ་བཅོལ་བ་དཔལ་ས་སྐྱ་ལོ་ཙཱ་བས་བྲིས་པ་དགེའོ། ། ཨེ་ཝཾ།། ༄༅། །རྟ་མགྲིན་ཡང་གསང་བླ་མ་བརྒྱུད་པའི་གསོལ་འདེབས། ན་མོ་མ་ཧཱ་ཀྲོ་དྷཱ་པདྨཱ་ན་ཏ་ཀྲིད་ས་པ་རི་ཝཱ་རེ་བྷྱཿ
ཀུན་བཟང་བདེ་ཆེན་འོད་གསལ་བ། ། ཆོས་སྐུ་སྣང་བ་མཐའ་ཡས་དང་། ། པདྨ་རཱ་གའི་དཔལ་འཕྲོག་པ། ། པདྨ་དབང་ཆེན་ལ་ཕྱག་འཚལ། ། འཕུར་འགྲོ་རྡོ་རྗེའི་གཞལ་ཡས་སུ། ། མཚོ་སྐྱེས་ལས་འཁྲུངས་རྡོ་རྗེའི་སྐུ། ། གྲུབ་པའི་འཁོར་ལོ་བསྒྱུར་བའི་མཆོག ། རིན་ཆེན་བཟང་པོ་ལ་གསོལ་བ་འདེབས། ། རྨད་དུ་བྱུང་བའི་བརྩོན་འགྲུས་ཀྱིས། ། རྡོ་རྗེའི་ཐུགས་ལྡན་རིན་པོ་ཆེ། །
གསང་བ་རྒྱ་མཚོའི་མཛོད་འཛིན་པ། ། བསོད་ནམས་བརྟན་པ་ལ་གསོལ་བ་འདེབས། ། མཁྱེན་པའི་སྤྱན་གྱིས་ཆོས་ཀུན་གཟིགས། ། ཆོས་རྒྱལ་དཔལ་འབྱོར་བཟང་པོ་ཅན། ། རྟ་མཆོག་སྔགས་ཀྱི་མཐུ་གྲུབ་པ། ། དཔལ་ལྡན་སེང་གེ་ལ་གསོལ་བ་འདེབས། ། རིམ་གཉིས་ནོར་བུའི་གླིང་མཆོག་ལ། ། དབང་འབྱོར་རིན་ཆེན་བཀྲ་ཤིས་མཚན། ། སྤྲོས་བྲལ་རྟོགས་པའི་རྣལ་འབྱོར་པ། ། ཡོན་ཏན་མགོན་པོ་ལ་གསོལ་བ་འདེབས། །
ཟབ་མོའི་ཏིང་འཛིན་མཐར་ཕྱིན་པས། ། ནུས་ལྡན་ཆོས་དཔལ་བཟང་པོའི་ཞབས། ། ས་གསུམ་སྐྱེ་དགུའི་གཙུག་གི་རྒྱན། ། རྡོ་རྗེ་རྒྱལ་མཚན་ལ་གསོལ་བ་འདེབས། ། རྣམ་པར་གྲོལ་བའི་བརྟུལ་ཞུགས་ཀྱིས། ། སྤྱོད་པས་དོན་མཛད་བློ་གྲོས་བཟང་། ། ཉོན་མོངས་གཡུལ་ལས་རྣམ་རྒྱལ་བའི། ། ཕྲིན་ལས་བཟང་པོ་ལ་ཕྱག་འཚལ། ། ཚོགས་གཉིས་རྫོགས་པའི་སངས་རྒྱས་དང་། ། དེས་གསུང་ལུང་དང་རྟོགས་པའི་ཆོས། །
ཕྱིར་མི་ལྡོག་པའི་དགེ་འདུན་ལ། ། སྙིང་ནས་དད་པས་སྐྱབས་སུ་མཆི། ། རུས་སྦལ་གཉའ་ཤིང་དཔེ་ལྟ་བུར། ། དལ་དང་འབྱོར་པའི་ཆོས་ཚང་བའི། ། མི་ལུས་ཤིན་ཏུ་རྙེད་དཀའ་བ། ། ཡིད་ལ་ངེས་པར་བྱིན་གྱིས་རློབས། ། གློ་བུར་ཚེ་འདི་མར་མེ་ཡང་། ། འཆི་བདག་རླུང་གིས་མྱུར་བཅོམ་ནས། ། འཇིགས་རུང་མུན་པར་འཁྲིད་བྱེད་པས། ། ལོང་མེད་སྐྱེ་བར༞ །
ངན་སོང་སྡུག་བསྔལ་མི་ཟད་མྱོང་། ། མཐོ་རིས་བདེ་བར་སྣང་བ་ཡང་། ། སྡིག་སྡུག་སྐྱེད་པས་འཁོར་བ་ལ། ། ངེས་འབྱུང་སྐྱེ་བར༞ ། དཀར་པོའི་ལས་ཀྱི་བདེ་བ་བསྒྲུབ། ། གཅིག་ཏུ་གནག་པས་སྡུག་བསྔལ་བསྐྱེད། ། འདྲེན་མས་འབྲས་བུ་མི་འབྱིན་པས། ། བླང་དོར་ཤེས་པར༞ ། ཐོགས་མེད་འཁོར་བར་ལས་བསགས་ཀྱང་། ། དོན་ཅན་ཅུང་ཟད་མི་འདུག་པས། །
ཕྱིན་ཆད་མི་དགེའི་ལས་སྤོང་ཞིང་། ། དགེ་བ་སྤྱོད་པར༞ ། ཚེ་འདིར་དྲིན་གྱིས་བསྐྱངས་པའི་མ། ། སྡུག་བསྔལ་བྲལ་འདོད་བློ་སྐྱེ་བཞིན། ། མཐའ་ཡས་སེམས་ཅན་ཐམས་ཅད་ལའང་། ། སྙིང་རྗེ་སྐྱེ་བར༞ ། བདག་དང་ཕུང་པོས་རྣམ་དབེན་ཞིང་། ། གཟུང་དང་འཛིན་པའི་ཆོས་ཀྱི་སྟོང་། ། བརྗོད་བྲལ་དོན་དམ་བྱང་ཆུབ་སེམས། ། གནས་ལུགས་རྟོགས་པར༞ །
པདྨ་རཱ་གའི་མདངས་འཛིན་སྐུ། ། ནམ་བཟའ་དཀར་མོས་ལེགས་འཁྱུད་པ། ། གཙུག་གི་ནོར་བུར་རྟག་བཞུགས་ལ། ། ལས་ངན་སྡིག་སྒྲིབ་སྦྱང་དུ་གསོལ། ། ཕྱི་ནང་གསང་བའི་གླིང་བཞི་དང་། ། རི་རབ་ཁོར་ཡུག་ཉི་ཟླར་བཅས། ། རྗེ་བཙུན་མཆོག་ལ་དབུལ་བར་བགྱི ། ཐུགས་རྗེས་བྱིན་གྱིས་བརླབ་ཏུ་གསོལ། ། ཀུན་གསལ་རྫོགས་པ་ཆེན་པོའི་ཀློང་། ། ཆོས་ཉིད་བདེ་ཆེན་མ་འགགས་པ། །
འོད་གསལ་འགྱུར་མེད་ལྷུན་གྱིས་གྲུབ། ། ལྟ་བ་རྟོགས་པར་བྱིན་གྱིས་རློབས། ། དེ་ཡི་ངང་ལས་དབང་ཆེན་སྐུ། ། མེ་དཔུང་ལྟར་གསལ་ཞལ་ཕྱག་རྫོགས། ། ཕྲ་རགས་སྤྲོ་བསྡུའི་སེམས་བཟུང་ནས། ། བསྐྱེད་རྫོགས་ཟུང་འཇུག་རྟོགས་པར་ཤོག ། ཞི་དྲག་བླང་ལ་ལེགས་སྦྱངས་ནས། ། བྱིན་རླབས་འབྱུང་བ་འབར་བའི་མེ། ། སྲོག་ཤིང་བསྲེ་བ་འཁོར་ལོ་གཉིས། ། བཞི་པའི་མི་དམིགས་མཐར་ཕྱིན་ཤོག །
དབང་ཆེན་ཡབ་ཡུམ་ང་རྒྱལ་གྱིས། ། འདུ་ཤེས་གསུམ་ལྡན་དབབ་པ་དང་། ། བཟུང་དང་དགྲ་ལ་མཁས་པ་ཡིས། ། གསུམ་པའི་ཡེ་ཤེས་རྟོགས་པར་ཤོག ། ཉམས་མྱོང་བདེ་བའི་ངང་ཉིད་ལས། ། རྣམ་པར་མི་རྟོག་ཡེ་ཤེས་ཀྱི། ། ཆོས་ཀུན་དབྱིངས་རིག་དབྱེར་མེད་པ། ། བདེ་ཆེན་བཞི་པའི་དོན་རྟོགས་ཤོག ། གནས་སྐབས་ཀུན་དུ་སྡིག་པའི་ལས། ། སོ་སོར་བཤགས་ཤིང་མི་བགྱིད་དོ། །
དགེ་ལ་ཡི་རངས་ཆོས་འཁོར་བསྐུལ། ། འགྲོ་བའི་དོན་ཕྱིར་བཞུགས་སུ་གསོལ། ། འདི་ལྟར་བགྱིས་པའི་དགེ་བ་འདིས། ། རྒྱུད་ལྔའི་སེམས་ཅན་ཐམས་ཅད་ཀྱང་། ། དྲི་མ་ལྔ་དག་ཡེ་ཤེས་ལྔ། ། མངོན་གྱུར་དབང་ཆེན་སྐུ་ཐོབ་ཤོག ། སྐྱེ་དང་སྐྱེ་བར་ལམ་ཟབ་མོ། ། ཐེག་པའི་ཡང་རྩེ་འདི་ཉིད་ལ། ། དད་པས་བསྒྲུབ་ཅིང་འགལ་རྐྱེན་ཞི། ། མཐུན་རྐྱེན་དབྱར་མཚོ་ལྟར་རྒྱས་ཤོག །
ཚེ་འདིར་རྣམ་དག་ཁྲིམས་ཀྱི་འཚོ། ། མང་དུ་ཐོས་ཤིང་བསྒྲུབ་ལ་བརྩོན། ། ཚེ་རིང་འབྱོར་པའི་དཔལ་གྱིས་ཕྱུག ། རྡ་སྐད་དགོངས་པ་མཐར་ཕྱིན་ཤོག ། དེ་བཞིན་ཉིད་དང་རིགས་འཛིན་ཚོགས། ། ཡི་དམ་ལྷ་དང་སྲུང་མའི་མཐུས། ། འཕྲལ་དང་ཡུན་དུ་དགེ་ལེགས་ཀྱིས། ། བཀྲ་ཤིས་ཕྱོགས་བཅུར་རྒྱས་པར་ཤོག ། ཅེས་འདི་ཆོས་དང་བརྒྱུད་པ་ལ། ། ལྷག་པར་མོས་པའི་རྣམ་དཔྱོད་ཅན། །
ཙནྡྲ་ཀཱིརྟྟིས་བསྐུལ་བའི་ངོར། ། ས་སྐྱར་གནས་པ་ཨ་ནནྟས། ། བྱས་འགྱུར་རྡོ་རྗེའི་རི་ཁྲོད་དུ། ། རྒྱལ་བའི་ཚེས་ལ་བྲིས་པ་དགེ། ། ཨེ་ཝཾ། ། མངྒ་ལཾ་ཀུརྦནྟུ།། ༄༅། །གུ་རུ་དྲག་དམར་གྱི་བླ་མ་བརྒྱུད་པའི་གསོལ་འདེབས་བཞུགས།། ཤྲཱི་སྭསྟི། བདེ་ཆེན་འོད་གསལ་ཟུང་འཇུག་གཞལ་ཡས་སུ། ། ཆོས་སྐུ་སྣང་བ་མཐའ་ཡས་ལ་གསོལ་བ་འདེབས། །
གཉིས་འཛིན་རྟོག་པའི་ནད་གདོན་ཞི་བ་དང་། ། རང་གྲོལ་གནས་ལུགས་རྟོགས་པར་བྱིན་གྱིས་རློབས། ། དག་སྣང་འགག་མེད་ལྷུན་གྲུབ་གནས་མཆོག་ཏུ། ། ལོངས་སྐུ་ཐུགས་རྗེ་ཆེན་པོ་ལ་གསོལ་བ་འདེབས། ། གཉིས་འཛིན་རྟོག་པའི་ནད་གདོན་ཞི་བ་དང་། ། རང་གྲོལ་གནས་ལུགས་རྟོགས་པར་བྱིན་གྱིས་རློབས། ། མ་ཆགས་པདྨ་རྒྱས་པའི་ཁྲི་སྟེངས་སུ། ། སྤྲུལ་སྐུ་པདྨ་འབྱུང་གནས་ལ་གསོལ་བ་འདེབས། ། གཉིས་འཛིན་རྟོག་པའི་ནད་གདོན་ཞི་བ་དང་། ། རང་གྲོལ་གནས་ལུགས་རྟོགས་པར་བྱིན་གྱིས་རློབས། །
གང་ཤར་འཆི་མེད་རོལ་པའི་ཞིང་ཁམས་སུ། ། མངའ་བདག་ཉང་རལ་ཆེན་པོ་ལ་གསོལ་བ་འདེབས། ། གཉིས་འཛིན་རྟོག་པའི་ནད་གདོན་ཞི་བ་དང་། ། རང་གྲོལ་གནས་ལུགས་རྟོགས་པར་བྱིན་གྱིས་རློབས། ། འཁྲུལ་པའི་དྲི་མེད་བདེ་ཆེན་གཞལ་ཡས་སུ། ། མངའ་བདག་སྲས་ཆུང་ཞབས་ལ་གསོལ་བ་འདེབས། ། གཉིས་འཛིན་རྟོག་པའི་ནད་གདོན་ཞི་བ་དང་། ། རང་གྲོལ་གནས་ལུགས་རྟོགས་པར་བྱིན་གྱིས་རློབས། ། སྤྲོས་བྲལ་ཆོས་དབྱིངས་རྟོག་པའི་གནས་གཅིག་ཏུ། ། གུ་རུ་དྷརྨ་རཏྣ་ལ་གསོལ་བ་འདེབས། །
གཉིས་འཛིན་རྟོག་པའི་ནད་གདོན་ཞི་བ་དང་། ། རང་གྲོལ་གནས་ལུགས་རྟོགས་པར་བྱིན་གྱིས་རློབས། ། ཀུན་ཁྱབ་ཕྱག་རྒྱ་ཆེན་པོའི་ཁྲི་སྟེངས་སུ། ། རྟོགས་ལྡན་ཆོས་ཉིད་རང་གྲོལ་ལ་གསོལ་བ་འདེབས། ། གཉིས་འཛིན་རྟོག་པའི་ནད་གདོན་ཞི་བ་དང་། ། རང་གྲོལ་གནས་ལུགས་རྟོགས་པར་བྱིན་གྱིས་རློབས། ། ཆོས་དབྱིངས་དག་པའི་འོད་གསལ་མཁའ་ཀློང་སུ། ། དྲིན་ཅན་སངས་རྒྱས་ལྷུན་དབང་ལ་གསོལ་བ་འདེབས། ། གཉིས་འཛིན་རྟོག་པའི་ནད་གདོན་ཞི་བ་དང་། ། རང་གྲོལ་གནས་ལུགས་རྟོགས་པར་བྱིན་གྱིས་རློབས། །
སྟོང་ཉིད་སྙིང་རྗེ་དབྱེར་མེད་ཞིང་ཁམས་སུ། ། སྤྲུལ་སྐུ་ཀུན་དགའ་བཀྲ་ཤིས་ལ་གསོལ་བ་འདེབས། ། གཉིས་འཛིན་རྟོག་པའི་ནད་གདོན་ཞི་བ་དང་། ། རང་གྲོལ་གནས་ལུགས་རྟོགས་པར་བྱིན་གྱིས་རློབས། ། གསང་ཆེན་རྒྱ་མཚོའི་རིན་ཆེན་ཁྲི་སྟེངས་སུ། ། མཁས་གྲུབ་རྒྱལ་སྲས་ཆོས་རྗེ་ལ་གསོལ་བ་འདེབས། ། གཉིས་འཛིན་རྟོག་པའི་ནད་གདོན་ཞི་བ་དང་། ། རང་གྲོལ་གནས་ལུགས་རྟོགས་པར་བྱིན་གྱིས་རློབས། ། ཀུན་བཟང་རྫོགས་ཆེན་ཁྱབ་བརྡལ་རོ་གཅིག་དང་། ། ཆོས་རྗེ་ལེགས་པ་དཔལ་བཟང་ལ་གསོལ་བ་འདེབས། །
གཉིས་འཛིན་རྟོག་པའི་ནད་གདོན་ཞི་བ་དང་། ། རང་གྲོལ་གནས་ལུགས་རྟོགས་པར་བྱིན་གྱིས་རློབས། ། ཟུང་འཇུག་ཐབས་ཤེས་གཉིས་མེད་གཞལ་ཡས་སུ། ། རྒྱ་གར་ཤེས་རབ་རྒྱལ་ཚན་ལ་གསོལ་བ་འདེབས། ། གཉིས་འཛིན་རྟོག་པའི་ནད་གདོན་ཞི་བ་དང་། ། རང་གྲོལ་གནས་ལུགས་རྟོགས་པར་བྱིན་གྱིས་རློབས། ། སྣང་སྟོང་འཁོར་འདས་དབྱེར་མེད་ཞིང་ཁམས་སུ། ། འཇམ་དབྱངས་ཀུན་དགའ་བསོད་ནམས་ལ་གསོལ་བ་འདེབས། ། གཉིས་འཛིན་རྟོག་པའི་ནད་གདོན་ཞི་བ་དང་། ། རང་གྲོལ་གནས་ལུགས་རྟོགས་པར་བྱིན་གྱིས་རློབས། །
ལུས་ལ་སྐུ་ཡི་བྱིན་རླབས་དབང་བསྐུར་སྩོལ། ། མ་དག་འཁྲུལ་སྣང་ཞི་བར་བྱིན་གྱིས་རློབས། ། ནད་གདོན་བར་ཆད་ཞི་བར་བྱིན་གྱིས་རློབས། ། སྤྲུལ་སྐུ་མངོན་དུ་འགྱུར་བར་བྱིན་གྱིས་རློབས། ། ངག་ལ་གསུང་གི་བྱིན་རླབས༞ མ་དག་སྨྲ་བརྗོད་བྲལ་བར༞ ངག་གི་བར་ཆད༞ ལོངས་སྐུ༞ ཡིད་ལ་ཐུགས་ཀྱི་བྱིན་རླབས༞ མ་དག་གཟུང་འཛིན༞ ཡིད་ཀྱི་བར་ཆད༞ ཆོས་སྐུ༞ སྐུ་གསུང་ཐུགས་ཀྱི་བྱིན་རླབས་དབང་བསྐུར་སྩོལ། ། མ་དག་མཚན་འཛིན་ཞི་བར་བྱིན་གྱིས་རློབས། ། སྒོ་གསུམ་སྒྲིབ་པ་དག་པར་བྱིན་གྱིས་རློབས། ། སྐུ་ལྔ་ཡེ་ཤེས་མངོན་དུ་འགྱུར་བར་ཤོག ། ཤུ་བྷཾ།། ༄༅། །བླ་མ་དམ་པ་ལ་ཤུགས་རིངས་དད་པའི་རྒྱང་འབོད་ཐུགས་རྗེའི་ཆུ་སྐྱེས་ཞེས་བྱ་བ་བཞུགས་སོ། །
ལམ་ཟབ་དང་མཐུན་པའི་གསོལ་འདེབས། ཤྲཱི་སངྒུ་རུ་པཱ་དེ་ན་མཱ་མི། མདོ་རྒྱུད་ཆོས་ཀྱི་བཀའ་དྲིན་ལེགས་ཐོབ་པའི། ། བཤེས་གཉེན་རྣམས་དང་ཁྱད་པར་གསང་སྔགས་མཆོག ། བླ་མེད་དབང་བཞི་རྒྱུད་དང་མན་ངག་གནང་། ། ལམ་ཟབ་ཐོབ་པའི་རྩ་བའི་བླ་མ་ལ། ། བཅོས་མིན་སྙིང་ནས་དད་པའི་སྐད་བསངས་ཀྱིས། ། བླ་མ་རྒྱང་ནས་འབོད་དོ་ཐུགས་རྗེས་བཟུང་། ། རྣམ་པ་ཀུན་ཏུ་སྤྱི་གཙུག་རྟག་བཞུགས་ནས། ། འབྲལ་མེད་ཡེ་ཤེས་བྱིན་རླབས་འཇུག་པར་ཤོག །
ཕ་རོལ་ཕྱིན་དང་རྡོ་རྗེ་ཐེག་པ་ལས། ། གདམས་ངག་ཟབ་དགུ་སྣ་ཚོགས་མང་གསུངས་ཀྱང་། ། ཀུན་གྱི་སྙིང་པོ་མཐར་ཐུག་བླ་མའི་ལམ། ། གེགས་སེལ་བོགས་འདོན་མཆོག་དང་ཐུན་མོང་གི། ། དངོས་གྲུབ་འདོད་དགུ་འབྱུང་བའི་བླ་མ་ལ། ། སྙིང་ནས་དད་པས་སྐད་ཀྱི་ང་རོས་འབོད། ། མོས་པའི་བུ་ལ་སྒྲིབ་མེད་སྤྱན་གྱིས་གཟིགས། ། བྱམས་པའི་ཕྱག་གཉིས་སྤྱི་བོར་བཞག་ནས་ཀྱང་། ། རྩེ་གཅིག་གཡེལ་མེད་ཐུགས་ཀྱིས་བཟུང་དུ་གསོལ། ། ཕྱི་རོལ་སྒྲོ་འདོགས་གཅོད་བྱེད་སྤྲུལ་པའི་སྐུ། །
རང་བྱུང་ཡེ་ཤེས་ངོ་སྤྲོད་ལོངས་སྤྱོད་རྫོགས། ། གསང་བ་ལྷན་སྐྱེས་སྟོན་མཛད་ཆོས་ཀྱི་སྐུ། ། མཐར་ཐུག་ཤིན་ཏུ་རྣམ་དག་ངོ་བོ་ཉིད། ། སྐུ་བཞིའི་བདག་ཉིད་གདན་གསུམ་ལྷ་ཡི་ཚོགས། ། འཁོར་འདས་ཀུན་ཁྱབ་བདེ་སྟོང་དབྱེར་མེད་པའི། ། དོན་དམ་ཀུན་རྫོབ་བདེན་གཉིས་ཟུང་འཇུག་སྐུ། ། གནས་ལུགས་བརྗོད་བྲལ་སྣང་ཚུལ་མི་བསླུ་བའི། ། རྟེན་འབྲེལ་མ་དག་སྣང་ངོར་སོ་སྐྱེའི་ཚུལ། ། འདི་དང་ཕྱི་མ་བར་དོའི་གནས་སྐབས་སུ། ། རིགས་དྲུག་བཟང་ངན་སྣང་བ་ཅི་ཤར་ཀྱང་། །
དཔལ་ལྡན་བླ་མ་ཁྱེད་དང་མི་འབྲལ་བར། ། ལུས་སྲོག་ལོངས་སྤྱོད་དུས་གསུམ་བདེ་དགེ་རྣམས། ། མཆོད་སྤྲིན་རྒྱ་མཚོར་སྤྲུལ་ནས་བདག་འབུལ་གྱིས། ། ཤིན་ཏུ་བརྩེ་བའི་ཐུགས་ཀྱིས་བཞེས་སུ་གསོལ། ། ཐོག་མེད་འཁོར་བར་བསགས་པའི་སྡིག་པ་རྣམས། ། ཁྱེད་ཀྱིས་སྤྱན་སྔར་བཤགས་ཤིང་སླར་ཡང་སྡོམ། ། རང་གཞན་དགེ་རྩ་ཀུན་ལ་ཡི་རངས་བགྱི། ། འགྲོ་བའི་དོན་ཕྱིར་ཆོས་འཁོར་བསྐོར་དུ་གསོལ། ། མྱ་ངན་མི་འདའ་བཞུགས་པར་གསོལ་བ་འདེབས། ། བདག་གི་དུས་གསུམ་དགེ་བ་ཅི་བགྱིས་པ། །
གཅིག་ཏུ་བསྡོམ་ནས་མར་གྱུར་སེམས་ཅན་ཀུན། ། བླ་མེད་སངས་རྒྱས་ཐོབ་ཕྱིར་ཡོངས་སུ་བསྔོ། ། ཚེ་འདིར་ཚུལ་ཁྲིམས་དམ་ཚིག་སྡོམ་ལ་གནས། ། བྱམས་དང་སྙིང་རྗེ་བྱང་ཆུབ་སེམས་བསྒོམ་ཞིང་། ། རིམ་གཉིས་བླ་མའི་རྣལ་འབྱོར་ལེགས་བསྒོམ་ཏེ། ། ཕྱག་ཆེན་ཧེ་རུ་ཀ་དཔལ་མྱུར་འགྲུབ་ཤོག ། ཅེས་པ་འདི་བཙན་ལ་དབོན་པོ་ཤེས་རབ་རྒྱལ་མཚན་ཁམས་ལ་འགྲོ་ཁར་བླ་མའི་རྣལ་འབྱོར་གཙོ་བོར་སྟོན་པའི་གསོལ་འདེབས་སྨོན་ལམ་གཅིག་དགོས་ཞེས་བསྐུལ་བའི་ངོར། དཔལ་ས་སྐྱ་ལོ་ཙཱ་བ་ཤཱཀྱའི་དགེ་སློང་འཇམ་དབྱངས་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས་ཤྲཱི་ནཱ་ལེནྡ་རྒྱུན་གྱི་དབང་པོའི་སྡེར་མྱུར་བར་བྲིས་པའོ།། །། ཨེ་ཝཾ།། །། PAGE * MERGEFORMAT 10 ས་ལོ་ཆེན་པོ་འཇམ་དབྱངས་ཀུན་དགའ་བསོད་ནམས།
སྦྱོར་བ་ཡན་ལག་དྲུག་གི་ལམ་རིམ་གྱི་སྒོ་ནས་བླ་མའི་གསོལ་འདེབས། PAGE * MERGEFORMAT 11
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
