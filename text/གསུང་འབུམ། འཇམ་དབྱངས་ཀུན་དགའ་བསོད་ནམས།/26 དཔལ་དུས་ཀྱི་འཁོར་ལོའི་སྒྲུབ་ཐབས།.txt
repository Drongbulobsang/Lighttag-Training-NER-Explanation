གསུང་འབུམ། འཇམ་དབྱངས་ཀུན་དགའ་བསོད་ནམས།（གློག་ཀླད་པར་མ།）
པོད ༢༦
དཔལ་དུས་ཀྱི་འཁོར་ལོའི་སྒྲུབ་ཐབས།
༄༅། །དཔལ་དུས་ཀྱི་འཁོར་ལོའི་སྒྲུབ་ཐབས་བཞུགས་སོ།། རྒྱ་གར་སྐད་དུ། ཤྲཱི་ཀཱ་ལ་ཙཀྲ་སཱ་དྷ་ནཱ་གུ་ཧྱརྠ་མཱ་ཎི་ག་ནཱ་མཿ བོད་སྐད་དུ། དཔལ་དུས་ཀྱི་འཁོར་ལོའི་སྒྲུབ་ཐབས་གསང་བ་དོན་གྱི་ནོར་བུ་ཞེས་བྱ་བ། བླ་མ་དང་འཇམ་པའི་དབྱངས་ལ་གུས་པས་ཕྱག་འཚལ་ལོ། ། སྣ་ཚོགས་ཐབས་ཤེས་ཟུང་འཇུག་བླ་མ་མཆོག ། དབྱེར་མེད་དང་པོའི་སངས་རྒྱས་ལ་བཏུད་ནས། ། དེ་ཉིད་སྒྲུབ་ཐབས་གསང་བའི་ནོར་བུ་མཆོག ། འགྲོ་ལ་བརྩེ་བའི་བསམ་པས་བཤད་ཀྱིས་ཉོན། །
འདི་ལ་སྔོན་འགྲོ། དངོས་གཞི། རྗེས་གསུམ་མོ། ། དང་པོ་ལ་ཁ་ལག་དག་པའི་ཆོ་ག སྐུ་གསུང་ཐུགས་ཡེ་ཤེས་སྦྱང་བ། ཚོགས་གཉིས་བསགས་པའི་ཆོ་གའོ། ། དང་པོ་འཇམ་པའི་སྟན་ལ་ཁ་ཤར་དུ་ཕྱོགས་པས་འདུག་སྟེ། བདུད་རྩི་རིལ་བུ་ཁར་བཅུག་པའམ། མེད་ན་ཆང་གཏོར་མ་ལྟར་བྱིན་གྱིས་བརླབས་ནས་རྡོ་རྗེ་དྲུག་གི་སྔགས་བརྗོད་དེ་མཐེབ་སྲིན་གྱིས་ལྕེ་ལ་བཞག་ཅིང་། ཨོཾ་ཧྲཿསརྦ་ཨསཏྲ་རཱ་ཛ་མཱ་ར་ཀླེ་ཤ་ཨནྟྲ་ཀ་ར་ཏིཀྵྞ་དུཿཁ་ཙྪཱེ་ད་མཱ་མ་ཀ་རཾ་བི་ཤོ་དྷ་ཡ་སྭཱ་ཧཱ།
ཞེས་བརྗོད་དེ་ཕན་ཚུན་ལག་པ་མཉེས་པས་བཀྲུས་པར་བསམ་མོ། ། གཉིས་པ་ནི། ཨོཾ་ཨཱཿཧཱུྃ་ཧོ་ཧཾ་ཀྵཿ པྲཛྙཽ་པཱ་ཡ་ཨཱཏྨ་ཀ་ཀཱ་ཡ་ཝཱཀྐ་ཙིཏྟ་ཛྙཱ་ན་ཨ་དྷི་པ་ཏེ་མཱ་མ་ཀཱ་ཡ་ཝཱཀྐ་ཙིཏྟ་ཛྙཱ་ན་བཛྲཾ་བཛྲ་ཨ་མྲྀ་ཏ་སྭ་བྷཱ་ཝཾ་ཀུ་རུ་ཀུ་རུ་སྐནྡྷ་དྷཱ་ཏྭ་ཡ་ཏ་ནཾ་ནིཿསྭ་བྷཱ་ཝཾ་སྭཱ་ཧཱ། ཞེས་བརྗོད་དེ་གཙུག་ཏོར་གྱི་སྟེང་དུ་ཁཱཾ་ཡིག་ཡོངས་སུ་གྱུར་པ་ལས་རྡོ་རྗེ་ཟླ་བའི་དཀྱིལ་འཁོར་བཅུ་དྲུག་ཡོངས་སུ་རྫོགས་པ་བསྒོམ་སྟེ། དེའི་འོད་ཀྱི་གཙུག་ཏོར་ནས་རྐང་སེན་གྱི་བར་རང་གི་ལུས་སྦྲུལ་གྱི་ཤུན་པ་བརྗེས་པ་བཞིན་དུ་ལན་གསུམ་དོར་ནས་རང་ལུས་དུས་ཀྱི་འཁོར་ལོའི་སྐུར་བསྒོམ་སྟེ། ཨོཾ་སྭ་བྷཱ་ཝ་ཤུདྡྷཿསརྦ་དྷརྨཱཿསྭ་བྷཱ་ཝ་ཤུདྡྷོ྅ཧཾ། ཞེས་པས་དག་པའི་ང་རྒྱལ་བཟུང་སྟེ་ལག་པ་གཡོན་པའི་མཐེ་ཆུང་ནས་མཐེ་བོའི་བར་གྱི་རྩ་བའི་ཚིགས་ལྔ་ལ། ཨ་ཨི་རྀ་ཨུ་ལྀ། བར་ཚིགས་ལ།
ཨ་ཨེ་ཨིར་ཨོ་ཨལ། རྩེ་མོའི་ཚིགས་ལ། ཧ་ཡ་ར་ཝ་ལ་སྟེ། དབྱངས་ཐུང་དུ་བཅོ་ལྔ་ལས་གྲུབ་པའི་ཟླ་བ་ཆ་བཅོ་ལྔ་རྫོགས་པ་དང་། གཡས་ཀྱི་མཐེ་བོང་ནས་མཐེ་ཆུང་གི་བར་གྱི་རྩེ་མོའི་ཚིགས་ལ། ལཱ་ཝཱ་རཱ་ཡཱ་ཧཱ། བར་ཚིགས་ལ། ཨཱལ་ཨོ་ཨར་ཨཻ་ཨཱཿ རྩ་བའི་ཚིགས་ལ། ལཱི་ཨཱུ་རཱྀ་ཨཱི་ཨཱ་སྟེ།
དབྱངས་རིང་པོ་བཅོ་ལྔ་ལས་གྲུབ་པའི་ཉི་མ་དང་། ལག་པ་གཉིས་ཁ་སྦྱར་བ་དང་ཉི་མའི་དབུས་སུ་ཧཱུྃ་སྔོན་པོ་བསམ་སྟེ། ཉི་ཟླ་སྒྲ་གཅན་གྱི་ས་བོན་དེ་དག་ཡོངས་སུ་གྱུར་པ་ལས་ལག་པ་གཉིས་རྡོ་རྗེ་རྩེ་ལྔ་པར་བསྒོམ་ལ། ལག་པར་སྦྱར་བའི་མཐེ་བོང་མཐེ་ཆུང་སོ་སོར་རྩེ་སྤྲད། གུང་མོ་མཉམ་པའི་རྒྱབ་ཏུ་མཛུབ་མོ་གཉིས་ཕྱེད་འཁྱོག་གི་ཚུལ་དུ་བཞག མིང་མེད་འོག་ཏུ་བསྐུམ་པ་ལག་མཐིལ་དུ་སོན་པ་རྡོ་རྗེ་རྩེ་ལྔ་པའི་ཕྱག་རྒྱ་བཅིངས་ཏེ། དེས་གཙུག་ཏོར་ནས་རྐང་སེན་གྱི་བར་ཡན་ལག་ཐམས་ཅད་ལ་རེག་ཅིང་། ཨོཾ་ཨཱཿཧཱུྃ་ཧོ་ཧཾ་ཀྵཿ ཀཱ་ཡ་ཝཱཀྐ་ཙིཏྟ་ཛྙཱ་ན་ཨ་དྷི་པ་ཏེ་བཛྲ་ཀཱ་ཡ་མཱ་མ་ཀཱ་ཡ་ཝཱཀྐ་ཙིཏྟ་ཛྙཱ་ན་ཨ་དྷི་པ་ཏེ་བཛྲ་ཀཱ་ཡ་སྭ་བྷཱ་ཝཾ་ཀུ་རུ་ཀུ་རུ་སྭཱ་ཧཱ། ཞེས་བརྗོད་ཅིང་།
ཨོཾ་སརྦ་ཏ་ཐཱ་ག་ཏ་བཛྲ་ཀཱ་ཡ་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། ཞེས་པས་རྡོ་རྗེ་སྐུའི་ང་རྒྱལ་བཟུང་ངོ་། ། གསུམ་པ་ལ་གཉིས་ཀྱི། བསོད་ནམས་ཀྱི་ཚོགས་ནི། རང་གི་ཐུགས་ཀར་པཾ་ལས་པདྨ་དམར་པོའི་དབུས་སུ་ཨཱཿལས་ཟླ་བའི་དཀྱིལ་འཁོར་གྱི་སྟེང་དུ་ཧཱུྃ་ལས་བྱུང་བའི་རྡོ་རྗེ་རྩེ་ལྔ་པ་ལས་འོད་ཟེར་ཁ་དོག་ལྔ་སྤྲོས་པས་མདུན་གྱི་ནམ་མཁར་རྒྱལ་བ་སྲས་བཅས་དཀྱིལ་འཁོར་གྱི་རྣམ་པར་སྤྱན་དྲངས། འོད་ཟེར་སྙིང་ཁར་ཟླ་བ་ལ་བསྡུས་ཏེ། སྟོང་ཉིད་སྙིང་རྗེའི་བདག་ཉིད་ཅན། ། སྲིད་གསུམ་སྐྱེ་དང་འཇིག་པ་མེད། ། ཤེས་དང་ཤེས་བྱ་གཅིག་པའི་སྐུ། ། དཔལ་ལྡན་དུས་འཁོར་ལ་ཕྱག་འཚལ། །
ཞེས་སོགས་ཀྱིས་ཕྱག་བྱས་ཏེ། རང་གི་སྙིང་ཁར་ཟླ་བའི་སྟེང་དུ་མིང་ཡིག་དང་པོ་ལས་བྱུང་བའི་མཆོད་ཡོན་བསང་གཏོར་ཀྱི་སྣོད་རྫས་ཀཁགགྷང་ཀཁགགྷང་ལས་རོལ་གར་མ་ལྗང་ཁུ་ཏྲ་པ་ཊ་ཧཱ་དང་གོས་བསྣམས་པ་ཙཚཛཛྷཉ་ཙཚཛཛྷཉ་ལས་དྲི་ཕྲེང་མ་ནག་མོ་དུང་ཆོས་དང་མེ་ཏོག་སྔོན་པོའི་ཕྲེང་བ་བསྣམས་པ། ཊཋཌཌྷཎ་ཊཋཌཌྷཎ་ལས་སྤོས་མར་མེ་དམར་མོ་སྤོས་སྣོད་དང་མར་མེ་བསྣམས་པ། པཕབབྷམ་པཕབབྷམ་ལས་བཤོས་མ་འབྲས་བུ་མ་དཀར་མོ་བདུད་རྩིའི་སྣོད་དང་འབྲས་བུ་འཛིན་པ། ཏཐདདྷན་ཏཐདདྷན་ལས་སྒེག་བཞད་མ་སེར་མོ་དབུ་རྒྱན་དང་དོ་ཤལ་འཛིན་པ། སཀཔཥཤཐཀཱ་སཀཔཥཤཐཀཱ་ལས་གླུ་འདོད་མ་སྔོན་མོ་རྡོ་རྗེ་དང་པདྨ་འཛིན་པ་སྤྲོས། རང་རང་གི་མཆོད་རྫས་དང་འདོད་མས་སྙོམས་པར་འཇུག་པའི་བདེ་བས་མཆོད་པར་བསམ་སྟེ། སོ་སོའི་ཕྱག་རྒྱ་དང་བཅས་པས། ཨོཾ་ཤཱི་ཀཱ་ལ་ཙཀྲ་གྲིཧྣ་གྲིཧྣ་ཨརྒྷ་ཀཾ་མེ་པུ་ན་རི་ཡཾ། དེ་བཞིན་དུ་ཨརྒྷཾ་ཀཾ་གི་གནས་སུ།
པྲོཀྵ་ནཾ་བཅུག་པ་དང་། ཨོཾ་ཙཚཛཛྙཉ་བཛྲ་གནྡྷེ་གནྡྷ་ཨར་ཙྪ་ནཾ་ཀུ་རུ་ཀུ་རུ་སྭཱ་ཧཱ། ། དེ་བཞིན་དུ་ཨོཾ་དང་ཨར་ཙྪ་སོགས་སྦྱར་ཏེ། ཙཚཛཛྷཉཱ། བཛྲ་མཱ་ལེ་ཡཱ་ལ། ཊཋཌདྷཎ་བཛྲ་དྷཱུ་པེ་དྷཱུ་པ། ཊཋཌཌྷཎ་པྲ་དཱི་པེ་པྲ་དཱི་པ། པཕབབྷམཱ་བཛྲ་ཨ་མྲྀ་ཏེ་ནཻ་བཻཏྱ། པཱུ་ཛཾ། པཕབབྷམཱ་བཛྲ་ཨཀྵ་ཏེ་ཨཀྵ་ཏ་ཕ་ལ་ཨར་ཙྪ།
ཏ་ཐ་ད་དྷ་ན་བཛྲ་ལ་སྱེ་ཝསཏྭ་ཨ་བྷ་ར་ཎ་པཱུ། ཏ་ཐ་ད་དྷ་ན་བཛྲ་ཧཱ་སྱེ། གྷཎྚ་ཨཱ་དར་ཤ་པཱུ། ཀཁགགྷང་བཛྲ་ནྲྀ་ཏྱཾ་ནྲྀ་ཏྱ་པཱུ། ཀཁགགྷང་བཛྲ་བིདྱཱ་བྱིདྱཱ་པཱུ། སཀཔཥཤཀཱ་བཛྲ་གཱི་ཏི་གི་ཏ་པཱུ། ཨོཾ་སཀཔཥཤཀཱ་བཛྲ་ཀཱ་མེ་སརྦ་བུདྡྷ་ནཾ་བྷོ་དྷི་ཀྲོ་དྷ། དྷཱ་དཱི་ནཱཾ་བཛྲ་སུ་ར་ཏ་པཱུ་ཛཾ་ཨ་རཙྪ་ཀུ་རུ་ཀུ་རུ་སྭཱ་ཧཱ། ཞེས་པས་མཆོད་ནས། ཐོག་མེད་དུས་ནས་ལུས་ངག་ཡིད་ཀྱིས་སྡིག་པ་རྣམ་པ་མང་པོ་བཤགས་པར་བགྱི། །
རྫོགས་སངས་རྒྱས་དང་བྱང་ཆུབ་སེམས་དཔའ་རྣམས་དང་འཕགས་པའི་ཚོགས་ཀྱི་རྣམ་མང་དགེ་བ་གང་བྱས་པ། ། དེ་དག་མཐའ་དག་ལ་ནི་སྡིག་པ་རྣམ་བྲལ་བྱང་ཆུབ་སྤྱོད་ལ་རྗེས་སུ་གནས་པས་རྗེས་ཡི་རངས། ། སངས་རྒྱས་ཆོས་དང་དགེ་འདུན་སྲིད་པའི་འཇིག་འཕྲོག་ལ་ཡང་བྱང་ཆུབ་བར་དུ་བདག་ནི་སྐྱབས་སུ་མཆི། ། འགྲོ་བའི་ཉོན་མོངས་ནད་ཀྱི་བསལ་སླད་རྡོ་རྗེ་ཐེག་པའི་ཆོས་ཀྱི་འཁོར་ལོ་བསྐོར་བར་བསྐུལ། ། རྫོགས་སངས་རྒྱས་སུ་བདག་གྱུར་ཅིག་ཅེས་འདིར་ནི་སྨོན་ལམ་སེམས་ཅན་དོན་གྱི་སླད་དུ་བདག་བགྱིའོ། ། རྩ་བ་གསུམ་དང་ཕ་རོལ་ཕྱིན་བཅུ་ཚད་མེད་བསྡུ་དངོས་ལ་གནས་མི་དགེ་བཅུ་ལས་ལྡོག་པར་གྱིས། ། སྒྲིབ་པ་ལྔ་དང་ཉོན་མོངས་རྣམ་བཞི་ཟག་པ་བཞི་པོ་རྣམ་སྤངས་རྣམ་པར་ཐར་པ་བསྒོམ་པར་བགྱི། ། ཞེས་དོན་དྲན་པས་བརྗོད་དོ། ། ཡེ་ཤེས་ཀྱི་ཚོགས་ནི། དངོས་པོ་མེད་ལ་སྒོམ་པ་མེད། །
སྒོམ་པ་སྒོམ་པ་ཉིད་ལ་མིན། ། དེ་ལྟར་དངོས་པོ་དངོས་མིན་འགྱུར། ། སྒོམ་པ་དམིགས་སུ་མེད་པའོ། ། ཞེས་པས་ཆོས་ཐམས་ཅད་རྒྱུ་འབྲས་ངོ་བོ་གསུམ་གྱིས་སྟོང་པའི་མཚན་ཉིད་དུ་བལྟས་ལ། འཁོར་བའི་ཕུང་པོའི་ངར་འཛིན་སྤང་ཞིང་། འཇིག་རྟེན་ལས་འདས་པའི་ཕུང་པོ་བཟུང་བའི་ཕྱིར་ཆུས་མེ་ཉམས་པར་བྱས། མེ་དང་བྲལ་བའི་ས་ཆུ་ལ་ཐིམ། ཆུ་རླུང་གིས་བསྐམས། རླུང་ནམ་མཁའ་ལ་ཐིམ་སྟེ། སེམས་ཀུན་གཞིའི་རྣམ་ཤེས་ནམ་མཁའི་ཁམས་རྣམ་པ་ཐམས་ཅད་པའི་རང་བཞིན་དུ་བསྒོམས་ལ།
ཨོཾ་ཤཱུནྱ་ཏ་ཛྙཱ་ན་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། དེ་བཞིན་དུ། ཨོཾ་དང་ཛྙཱ་སོགས་སྦྱར་ཏེ། ཨ་ནི་མིཏྟ་ཛྙཱ། ཨ་པྲ་ནི་ཧི་ཏ། ཨ་ན་བྷི་སཾསྐཱ་ར། ཞེས་བརྗོད་ནས། ཁམས་གསུམ་པོ་རྡུལ་ཕྲ་རབ་ཀྱི་ཆོས་ཉིད་ལས་འདས་པ་སྟོང་པ་ཉིད་ཀྱི་གཟུགས་སུ་བསྒོམ་མོ། ། གཉིས་པ་དངོས་གཞི་ལ། དཀྱིལ་འཁོར་རྒྱལ་མཆོག
ལས་རྒྱལ་མཆོག ཐིག་ལེའི་རྣལ་འབྱོར། ཕྲ་མོའི་རྣལ་འབྱོར་དང་བཞིའི། དང་པོ་ལ་རྟེན་དང་བརྟེན་པ་གཉིས་ཀྱི། དང་པོ་ནི། ནམ་མཁའི་ཁམས་མཐའ་ཡས་པའི་རང་བཞིན་གྱི་ཆོས་འབྱུང་གི་ནང་དུ། ཡཾ་ལས་རླུང་གི་དཀྱིལ་འཁོར་ནག་པོ་དབུས་སུ་གཞུའི་རྣམ་པ་ཐད་ཀར་དཔག་ཚད་འབུམ་ཕྲག་བཞི་པ་རྒྱལ་མཚན་གྱིས་མཚན་པ། དེའི་སྟེང་དུ་རཾ་ལས་མེའི་དཀྱིལ་འཁོར་དམར་པོ་གྲུ་གསུམ་རྒྱར་དཔག་ཚད་འབུམ་ཕྲག་གསུམ་པ་ནོར་བུས་མཚན་པ། དེའི་སྟེང་དུ་བཾ་ལས་ཆུའི་དཀྱིལ་འཁོར་དཀར་པོ་ཟླུམ་པོ་རྒྱར་དཔག་ཚད་འབུམ་ཕྲག་གཉིས་པ་པདྨས་མཚན་པ། དེའི་སྟེང་དུ་ལཾ་ལས་སའི་དཀྱིལ་འཁོར་སེར་པོ་གྲུ་བཞི་རྒྱར་དཔག་ཚད་འབུམ་ཕྲག་གཅིག་པ་རྡོ་རྗེས་མཚན་པ།
སོ་སོའི་སྟེང་འོག་ཏུ་ཧཱུྃ་ཧཱུྃ་ལས་སྐྱེས་པའི་སྣ་ཚོགས་རྡོ་རྗེ་གཉིས་གཉིས་ཀྱིས་མཚན་པ། དེའི་སྟེང་དུ་མཾ་ལས་ལྷུན་པོ་རྡོ་རྗེའི་རང་བཞིན། འོག་གི་རྒྱར་དཔག་ཚད་སྟོང་ཕྲག་བཅུ་དྲུག་དང་། སྟེང་ལ་དཔག་ཚད་སྟོང་ཕྲག་ལྔ་བཅུ་པ་དེའི་དབུས་སུ་ཀྵཾ་ལས་པདྨ་ལྗང་ཁུ་དེའི་ཕྱེད་དང་མཉམ་པའི་སུམ་ཆ་ལྟེ་བ་ལ་ཡོད་པའི་སྟེང་དུ་ཧཾ་ལས་ཟླ་བའི་དཀྱིལ་འཁོར་དེ་དང་མཉམ་པ། དེའི་སྟེང་དུ་ཚེག་དྲག་ལས་ཉི་མའི་དཀྱིལ་འཁོར་ཟླ་བ་དང་མཉམ་པ། དེའི་སྟེང་དུ་ཐིག་ལེ་ལས་སྒྲ་གཅན་གྱི་དཀྱིལ་འཁོར་སྔོན་པོ་ཉི་མ་དང་མཉམ་པ། དེ་རྣམས་གཅིག་ཏུ་འདྲེས་པས་ཧྃཀྵམལཝརྻ་ གི་ཡི་གེར་བསྒོམ་ཞིང་། དེ་ཡོངས་སུ་གྱུར་པ་ལས་འབྱུང་བཞི་ལྷུན་པོ་པདྨ་ཟླ་ཉི་སྒྲ་གཅན་དང་བཅས་པ་གྲུབ་པའི་སྟེང་དུ་ཧཱུྃ་ལས་རྡོ་རྗེའི་གུར་གྱི་ནང་རྡོ་རྗེའི་ས་གཞིའི་དབུས་སུ། ཨོཾ་ལས་སའི་དཀྱིལ་འཁོར་མཐར་ཐུག་པར་ནོར་བུའི་འོད་ཟེར་འཕྲོ་བ། ཕྱི་ནས་དཀར་དམར་ནག་པའི་རྩིག་པ་གསུམ་དང་ལྡན་པ།
གྲུ་བཞི། སྒོ་བཞི་པ། ཀ་བ་སེར་པོ་གཉིས་གཉིས་ཀྱིས་བཏེགས་པའི་ནོར་བུ་གསེར་གྱི་རང་བཞིན་གྱི་རྟ་བབས་ཀྱིས་བརྒྱན་པ་རྟ་བབས་སོ་སོ་ལ་ཀ་བ་བཞི་བཞིའི་བར་དུ་ལྷ་མོའི་གནས་གསུམ་གསུམ་དང་ལྡན་པའི་བརྩེག་མ་གསུམ་པའི་འོག་གི་སྣམ་བུར། གླང་པོ་ཆེའི་མགོ་བོར་སེང་གེས་མནན་པ་དང་། བར་དང་སྟེང་གི་སྣམ་བུ་ཤཱ་ལ་བྷིཉྫ་ཀས་བཏེགས་པ། སྣམ་བུ་སོ་སོའི་རྩེ་མོར་རྒྱལ་མཚན་བསྒྲེང་བ། རྔ་ཡབ། མེ་ལོང་། དྲིལ་བུ། བ་དན་དཀར་པོ་འཕྱང་བ།
སྟེང་དུ་ཧར་མི། དེའི་སྟེང་གི་དབུས་སུ་བུམ་པ། གཡས་གཡོན་དུ་རྒྱལ་མཚན་བསྒྲེང་བ། ཀ་བའི་གཤམ་ནས་མྱོས་པ་བསྲུང་བ་དང་། ཕྱི་རོལ་ན་འདོད་ཡོན་གྱི་སྣམ་བུ་དཀར་པོས་བསྐོར་ཞིང་། རྩིག་པའི་སྟེང་དུ་རིན་པོ་ཆེའི་སྣམ་བུ་དམར་པོ་རིན་པོ་ཆེ་འཆིང་བས་རྣམ་པར་བཀྲ་བ་སྒོ་ཁྱུད་ཀ་བའི་མཚམས་སུ་རིན་པོ་ཆེ་དང་། ཟུར་བཞིར་སྣ་ཚོགས་རྡོ་རྗེས་མཚན་པ། ། དོ་ཤལ་དང་དོ་ཤལ་ཕྱེད་པ། མེ་ལོང་རྔ་ཡབ་ལ་སོགས་པས་སྤྲས་པ། བྱ་འདབ་ལས་འཕྱང་བའི་བཱ་ཀུ་ལི་དཀར་པོ།
སྟེང་དུ་ཀྲ་མ་ཥཱིར་ཥ་པདྨའི་འདབ་མ་ཕྱེད་པའི་དབྱིབས་ཅན་གྱིས་བསྐོར་བའི་བར་བར་དུ་རྒྱལ་མཚན་དང་། བ་དན་ལ་སོགས་པས་མཛེས་པ། ནང་གི་དབུས་ཀྱི་ས་གཞི་ལྗང་། སྟེང་ཐོག་སྔོ། ཤར་ནག ལྷོ་སེར་ནུབ་དམར། བྱང་ལྗང་། ནུབ་སེར་བའི་དབུས་སུ་རྡོ་རྗེའི་ཕྲེང་བ་ལྗང་ཁུས་བསྐོར་བ། ཨོཾ་ལས་སྣ་ཚོགས་པདྨའི་རྩ་བ་སྡོང་བུ་འདབ་མ་གེ་སར་བཅས་པའི་ལྟེ་བར་ཨཾ་ཨཱཿ ཨ་ལས་ཟླ་ཉི་སྒྲ་གཅན་གྱིས་དཀྱིལ་འཁོར།
གཞལ་ཡས་ཁང་གི་ཕྱི་ནས་ས་ཆུ་མེ་རླུང་གི་ཁོར་ཡུག་བཞིས་བསྐོར་བའི་ས་ཡི་དབང་ལྡན་དུ་ཨོཾ་ལས་ཟླ་བ། སྲིན་པོར་ཨཱཿལས་ཉི་མ། ནམ་མཁའི་ཁོར་ཡུག་ལ་རྡོ་རྗེའི་ར་བ། ཕྱི་རོལ་འོད་ཟེར་འབར་བས་བསྐོར་བར་བསམ་མོ། ། གཉིས་པ་ལས། གཙོ་བོ་མངོན་བྱང་ལས་སྐྱེས། མངལ་ནས་དཀྱིལ་འཁོར་སྤྲོ། འགྲོ་ལ་སྙིང་རྗེའི་དབང་བསྐུར། དག་པའི་ང་རྒྱལ་བཟུང་བའོ། ། དང་པོ་ནི།
དབུས་ཀྱི་གདན་གྱི་སྟེང་དུ་ཨ་ཨི་རྀ་ཨུ་ལྀ། ཨ་ཨེ་ཨར་ཨོ་ཨལ། ཧ་ཡ་ར་ཝ་ལ། ཨཾ་རྣམས་གཡོན་བསྐོར། ལཱ་ཝཱ་རཱ་ཡཱ་ཧཱ། ཨལ་ཨཽ་ཨར་ཨཻ་ཨཱ། ལཱྀ་ཨུ་རཱྀ་ཨཱི་ཨཱཿ རྣམས་གཡས་སྐོར། མཚན་སོ་གཉིས་ཀྱི་ངོ་བོ་ཡོངས་སུ་གྱུར་པ་ཟླ་བའི་དཀྱིལ་འཁོར་དབྱངས་སོ་གཉིས་ཀྱིས་མཚན་པ་མེ་ལོང་ལྟ་བུའི་ཡེ་ཤེས། དེའི་འོག་ཏུ།
ལླ་ཝྺ་ཡྻ་ཌྷྜ་ཌྜ། ལླ་ཝྺ་རར་ཡྻ་ཧཧ། སྶ་ཀཔ་ཀཔ་ཥྵ་ཤྴ་ཐཀ་ཐཀ། ཏྟ་ཐཐདྡ་དྷདྷ་ནྣ། པྤ་ཕཕ་བྦ་བྷབྷ་མྨ། ཊྚ་ཐཐ་ཌྜ་ཌྷྜ་ཎྞ། ཙྩ་ཚྪ་ཛྫ་ཛྷྫ་ཉྙ། ཀྐ་ཁྑ་གྒ་གྷྒ་ངྔ་རྣམས་གཡས་བསྐོར། ང་གྷ་ག་ཁ་ཀ ཉ་ཛྷ་ཛ་ཚ་ཙ།
ཎ་ཌྷ་ཌ་ཋ་ཊ། མ་བྷ་བ་ཕ་པ། ན་དྷ་ད་ཐ་ཏ། ཐཀ་ཤ་ཥ་ཀཔ་ས། ཧ་ཡ་ར་ཝ་ལ། ཌ་ཌྷ་ཡ་ཝ་ལ། རྣམས་གཡོན་སྐོར་དཔེ་བྱད་བརྒྱད་ཅུའི་ངོ་བོ་ཡོངས་སུ་གྱུར་པའི་ཉི་མ་ཀ་ལིས་མཚན་པ་མཉམ་ཉིད་ཡེ་ཤེས། ཟླ་བའི་དབུས་སུ་ཧཱུྃ་ཡིག་ཟླ་བའི་ཁ་དོག་ལྟ་བུ་སོར་རྟོག་ཡེ་ཤེས། ཟླ་ཉི་ས་བོན་རྣམས་གཅིག་ཏུ་འདྲེས་པ་སྲོག་རླུང་གི་ས་བོན་ཧི་ཡིག་དང་ལྡན་པ་བྱ་གྲུབ་ཡེ་ཤེས་དེ་གྱུར་པ་ལས་རྣམ་ཤེས་ཀྱི་ས་བོན་ཧཾ་ཡིག་དུ་གྲུབ་པ་ཆོས་ཀྱི་དབྱིངས་ཀྱི་ཡེ་ཤེས། དེ་ལས་བྱུང་བའི་བཅོམ་ལྡན་འདས་དུས་ཀྱི་འཁོར་ལོ་དྲི་མ་མེད་པའི་འོད་ཟེར་ལྔ་འཕྲོ་བ།
སྐུ་ལུས་བྱིངས་སྔོན་པོ། མགྲིན་པ་གསུམ་གྱིས་དབུས་སྔོ། གཡས་དམར། གཡོན་དཀར། རྩ་ཞལ་ནག་ཅིང་མཆེ་བ་གཙིགས་པ། གཡས་ཞལ་དམར་པོ་ཆགས་པ་དང་བཅས་པ། རྒྱབ་ཞལ་སེར་པོ་ཏིང་ངེ་འཛིན་ལ་གནས་པ། གཡོན་ཞལ་དཀར་པོ་རབ་ཏུ་ཞི་བ། ཞལ་རེ་རེ་ལ་སྤྱན་གསུམ་གསུམ་དང་ལྡན་པ། རལ་པའི་ཅོད་པན་ལ་སྣ་ཚོགས་རྡོ་རྗེ་དང་།
ཟླ་བ་ཕྱེད་པ་དང་། རྡོ་རྗེ་སེམས་དཔའི་དབུ་རྒྱན་ཅན། རྡོ་རྗེ་ནོར་བུ། རྣ་རྒྱན། མགུལ་རྒྱན། གདུབ་བུ། སྐ་རགས། རྐང་གདུབ། དར་དཔྱངས། རྡོ་རྗེ་ཕྲེང་བ།
སྟག་གི་པགས་པའི་ཤམ་ཐབས་དགྲོལ་བ། གཡས་གཡོན་གྱི་ཕྲག་པ་མདུན་སྔོ། བར་པ་དམར། རྒྱབ་དཀར་བའི་ཕྲག་པ་དྲུག དཔུང་པ་བཅུ་གཉིས། ཕྱག་ཉེར་བཞིའི་མདུན་མ་བཞི་ནག བར་པ་བཞི་དམར། རྒྱབ་མ་བཞི་དཀར་བའི་མཐེ་བོང་སེར། མཛུབ་མོ་དཀར། གུང་མོ་དམར།
མིང་མེད་ནག མཐེ་ཆུང་ལྗང་། སོར་ཚིགས་ཀྱི་ཕྲེང་བ་རྩ་བ་ནག བར་པ་དམར། རྩེ་མོ་དཀར་བ། རྡོ་རྗེའི་སོར་གདུབ་ཀྱི་སྤྲས་པ་ལས་འོད་ཟེར་འཕྲོ་བ། གཡས་ཀྱི་ཕྱག་ནག་པོ་བཞིར་རྡོ་རྗེ། རལ་གྲི། རྩེ་གསུམ། གྲི་གུག་དམར་པོ་བཞིར་མདའ་གསུམ།
རྡོ་རྗེ་ལྕགས་ཀྱུ། སྒྲ་དང་བཅས་པའི་ཌ་མ་རུ། ཐོ་བ། དཀར་པོ་བཞིར་འཁོར་ལོ། མདུང་། དབྱུག་པ། དགྲ་སྟ། གཡོན་གྱི་ནག་པོ་བཞིར་རྡོ་རྗེ་དྲིལ་བུ། ཕུབ། ཁ་ཏྲཾ་ག་རྣམ་པར་རྒྱབ་པ།
ཁྲག་གིས་གང་བའི་ཐོད་པ། དམར་པོ་བཞིར་གཞུ། རྡོ་རྗེ་ཞགས་པ། རིན་ཆེན། པད་དཀར། དཀར་པོ་བཞིར་མདུང་། མེ་ལོང་། རྡོ་རྗེ་ལྕགས་སྒྲོག ཚངས་པའི་མགོ་བོར་གདོང་བཞི་བསྣམས་པ། ཟླ་ཉི་སྒྲ་གཅན་གྱི་སྟེང་དུ་ཤིན་ཏུ་རོལ་པའི་གཡས་བརྐྱང་གི་སྟབས་ཀྱིས་བཞུགས་པའི་ཞབས་གཡས་དམར་པོས་འདོད་ལྷ་དམར་པོ་གདོང་གཅིག་པ།
ལག་པ་བཞིའི་དང་པོ་གཉིས་ཀྱིས་མེ་ཏོག་གི་མདའ་ལྔ། གཞུ། འོག་མས་ཞགས་པ། ལྕགས་ཀྱུ་འཛིན་པ་དང་། གཡོན་དཀར་པོས་དྲག་པོ་དཀར་པོ་གདོང་གཅིག་མིག་གསུམ། གཡས་གཉིས་རྩེ་གསུམ་ཌ་མ་རུ། གཡོན་གཉིས་ཐོད་པ། ཁ་ཏྲཾ་ག་འཛིན་པ་བརྫིས་པ། བདུད་དང་དྲག་པོའི་ལྷ་མོ་དགའ་མ་དང་། ཨུ་མས་ཞབས་ཀྱི་མཐིལ་ལ་འཛིན་ཞིང་གདོང་དམན་པར་བྱེད་བཞིན་པ།
དེ་ལ་མདུན་ནས་འཁྱུད་པའི་སྣ་ཚོགས་ཡུམ་གསེར་མདོག གཡས་སྐོར་གྱི་སེར། དཀར་སྔོ། དམར་བའི་ཞལ་བཞི་རེ་རེ་ལ་སྤྱན་གསུམ་གསུམ་དང་ལྡན་པ། ཕྱག་བརྒྱད་ཀྱི་གཡས་ན་གྲི་གུག ལྕགས་ཀྱུ། སྒྲ་བཅས་ཌ་མ་རུ། བགྲང་ཕྲེང་། གཡོན་ན་ཐོད་པ། ཞགས་པ།
པད་དཀར་འདབ་བརྒྱད། རིན་པོ་ཆེ་རྡོ་རྗེ་སེམས་དཔའི་ཅོད་པན་ཅན། ཕྱག་རྒྱ་ལྔས་བརྒྱན་པ། གཡོན་བརྐྱང་གི་སྟབས་ཀྱིས་བཅོམ་ལྡན་འདས་དང་སྙོམས་པར་འཇུག་པ། ཤར་གྱི་པད་འདབ་ལ་ནག་མོ་འབར་མ་ནག་མོ། ནག་དམར། སེར། དཀར་བའི་ཞལ་བཞི། ཕྱག་བརྒྱད་ཀྱི་གཡས་སྤོས། ཙན་དན།
གུར་གུམ། ག་པུར་དང་གླ་ཙི་སྦྱར་བའི་སྣོད། གཡོན་དྲིལ་བུ། པདྨ། ཡོངས་འདུའི་མེ་ཏོག མེ་ཏོག་སྣ་ཚོགས་པའི་ཕྲེང་བ་འཛིན་པ། ལྷོར་དམར་མོ་འབར་མ་དམར་མོ། དམར། སེར། དཀར།
སྔོ་བའི་ཞལ། གཡས་མར་མེ། དོ་ཤལ། ཅོད་པན། གདུབ་བུ། གཡོན་གོས། སྐ་རགས། རྣ་རྒྱན། རྐང་གདུབ་འཛིན་པ། བྱང་དུ་དཀར་མོ་འབར་མ་དཀར་མོ།
དཀར་ནག དམར་སེར་ཞི་བའི་ཞལ་བཞི། གཡས་འོ་མ། ཆུ། མཆོག་གི་སྨན། ཆང་གི་སྣོད། གཡོན་བདུད་རྩི། གྲུབ་པའི་རོ། བདུད་རྩིའི་འབྲས་བུ། ཟན་གྱི་སྣོད་འཛིན་པ།
ནུབ་ཏུ་སེར་མོ་འབར་མ་སེར་མོ། སེར། དཀར། སྔོ། དམར་བའི་ཞལ་ཅན། གཡས་དུང་། གླིང་བུ། ཌ་མ་རུ། ནོར་བུ། གཡོན་པི་ཝཾ།
རྔ། སྒྲ་སྒྲོགས་འཁར་བ་ཟང་དུང་འཛིན་པ། མེར་དུ་བ་མ་ནག་མོ་འབར་མ་ལྟ་བུ། ཕྱག་ན་རྔ་ཡབ་ནག་པོ་བརྒྱད། སྲིན་པོར་སྨིག་རྒྱུ་མ་དམར་མོ་འབར་མ་ལྟ་བུ་རྔ་ཡབ་དམར་པོ་བརྒྱད། དབང་ལྡན་མཁའ་ནང་མ་དཀར་མོ་འབར་མ་ལྟ་བུ་རྔ་ཡབ་དཀར་པོ་བརྒྱད། རླུང་དུ་མར་མེ་མ་སེར་མོ་འབར་མ་ལྟ་བུ་རྔ་ཡབ་སེར་པོ་བརྒྱད་འཛིན་པ། ཐམས་ཅད་ཀྱང་ཞལ་རེ་རེ་ལ་སྤྱན་གསུམ་གསུམ་པ། ཕྱག་རྒྱ་ལྔས་བརྒྱན་པ། རྡོ་རྗེ་སེམས་དཔའི་ཅོད་པན་ཅན།
མཉམ་པའི་སྟབས་ཀྱིས་བཞུགས་པ། ཟུར་བཞིའི་དབང་ལྡན་དུ་ཆོས་ཀྱི་དུང་དཀར་པོ། ། བདེན་བྲལ་དུ་ཆོས་ཀྱི་གཎྚི་དམར་པོ། མེར་ནོར་བུ་ནག་པོ། རླུང་དུ་དཔག་གསམ་གྱི་ཤིང་སེར་པོ་བསམ་མོ། ། གཉིས་པ་ནི། འདོད་ཆགས་ཆེན་པོས་གདུལ་བར་བྱ་བའི་སེམས་ཅན་གྱི་འཇིག་རྟེན་དང་པོའི་སངས་རྒྱས་བསྟན་པར་བྱ་བའི་སྣོད་དུ་མངོན་པར་གཟིགས་ནས་ཡུམ་དང་སྦྱར་བས་ཤིན་ཏུ་དགའ་བའི་སྒྲས་རྒྱལ་བ་ལྔ་ཡུམ་ལྔ་སེམས་མ་རྣམས་སྤྱན་དྲངས། རང་ལུས་ལ་ཞུགས། སླར་ཡང་རང་ལུས་ལས་སྤྲོས། ཡུམ་གྱི་སྐུ་ལ་ཞུགས་པ་མཁའ་ནང་ནས་སྤྲོས།
ཕུང་ཁམས་སྐྱེ་མཆེད་དང་བཅས་པའི་དེ་བཞིན་གཤེགས་པ་དཀྱིལ་འཁོར་གྱི་འཁོར་ལོའི་རྣམ་པ་རྣམས་རང་ལུས་ལ་ཞུགས་ཏེ་ཁུ་བའི་རང་བཞིན་དུ་ཞུ་བ་རྣམས་ཡུམ་གྱི་པདྨའི་ནང་དུ་རྡོ་རྗེ་ནས་སྤྲོས་པ་རང་རང་གི་ས་བོན་དང་དེ་དག་ཡོངས་སུ་གྱུར་པ་ལས་ལྷ་དང་ལྷ་མོའི་ཚོགས་ཀྱི་དཀྱིལ་འཁོར་རྟེན་གདན། བརྟེན་པ་ལྷའི་མཚན་ཉིད་མི་བསྐྱོད་པའི་ངོ་བོའི་གཙོ་བོ་དཀྱིལ་འཁོར་གྱི་བདག་པོར་གྱུར་པ་ཧཱུྃ་དང་རྡོ་རྗེ་ལས་སྐྱེས་པ་དང་། དེ་དང་དུས་མཉམ་དུ་ཕྲེཾ་དང་གྲི་གུག་ལས་སྣ་ཚོགས་ཡུམ། ཨ་དང་སྤོས་སྣོད་ལས་ནག་མོ་འབར་མ། ཨཱཿདང་མར་མེ་ལས་དམར་མོ་འབར་མ། ཨཾ་ལས་ལྷ་བཤོས་ལས་དཀར་མོ་འབར་མ། ཨཱ་དང་དུང་ལས་སེར་མོ་འབར་མ། ཧ་དང་རྔ་ཡབ་ནག་པོ་ལས་དུ་བ་མ། ཧཿདང་རྔ་ཡབ་དམར་པོ་ལས་མིག་རྒྱུ་མ། ཧཾ་དང་རྔ་ཡབ་དཀར་པོ་ལས་མཁའ་སྣང་མ།
ཧ་དང་རྔ་ཡབ་སེར་པོ་ལས་མར་མེ་མ། ཨོཾ་ལས་དུང་། ཨཱཿལས་གཎྜི། ཧཱུྃ་ལས་ནོར་བུ། ཧོ་ལས་དཔག་བསམ་ཤིང་རྣམས་བསྐྱེད། མངལ་ནས་སྤྲོས། གཙོ་བོ་དང་ཡུམ་རྣམས་དང་མཚན་མ་སོ་སོ་ལ་བཞུགས། གསུམ་པ་ནི། རང་ཡེ་ཤེས་ལྔའི་བདག་ཉིད་དུས་ཀྱི་འཁོར་ལོ་རྡོ་རྗེ་སེམས་དཔས་དབུ་བརྒྱན། ཆོས་དབྱིངས་ཡེ་ཤེས་ཀྱི་ངོ་བོའི་ཐུགས་ཁའི་ཟླ་བའི་སྟེང་གི་རྡོ་རྗེ་ལྟེ་བའི་ཧཱུྃ་ལས་འོད་འཕྲོས་པས་འགྲོ་བ་དྲུག་གི་སེམས་ཅན་རྣམས་བཀུག
དཀྱིལ་འཁོར་དེ་ཉིད་དུ་བཅུག་པ་ལ་ཐུགས་ཁའི་འོད་ཀྱི་རིགས་ལྔ་ཡབ་ཡུམ་སྤྱན་དྲངས་ལ་རང་གི་སྙིང་ཁར་བཅུག བྱང་ཆུབ་ཀྱི་སེམས་སུ་ཞུ་བར་གྱུར་པ་རང་གི་གསང་བ་ནས་སྤྲོས། དབང་བསྐུར་བས། བྱང་ཆུབ་ཀྱི་སེམས་ཀྱིས་འོད་ཟེར་གྱིས་རེག་པའི་སེམས་ཅན་དེ་ཐམས་ཅད་ཞལ་གསུམ་པ་དང་། ཞལ་དང་སྐུའི་ཁ་དོག་སྣ་ཚོགས་པའི་ལྷ་ཤེས་རབ་ཐམས་ཅད་ཀྱི་བདག་ཉིད་ཅན་མཆོག་གི་བདེ་བའི་དགའ་བས་གང་བར་གྱུར་པ་དེ་རྣམས་ཀྱི་ཕུང་པོ་ལྔ། ཀྵ་ཀྵི་ཀྵྼྀ་ཀྵུ་ཀྵླྀ་ལས་གཤེགས་པ་ལྔ། ཁམས་ལྔ་ཀྵཱ་ཀྵི་ཀྵྼཱྀ་ཀྵཱུ་ཀྵླཱྀ་ལས་གཤེགས་མ་ལྔ། དབང་པོ་དྲུག་ཀྵ་ཀྵེ་ཀྵར་ཀྵོ་ཀྵལ་ཀྵཾ་ལས་སེམས་དཔའ་དྲུག ལས་དབང་ལྔ། ཀྵཧ་ཀྵྱ་ཀྵྼ་ཀྵྭཀྵླ་ལས་ཁྲོ་བོ་ལྔ།
བྱ་བ་ལྔ་ཀྵཧཱ་ཀྵྱཱ་ཀྵྼཱ་ཀྵྭཱ་ཀྵླཱ་ལས་ཁྲོ་མོ་ལྔ་ཏེ། མཚན་སོ་གཉིས་ཀྱི་རང་བཞིན་གྱི་དཀྱིལ་འཁོར་གྱི་ལྷར་གྱུར་ཏེ་རང་རང་གི་ཞིང་དུ་གཤེགས་པར་བསམ་མོ། ། བཞི་པ་ནི་ལྷ་ཐམས་ཅད་ཆོས་དབྱིངས་ཡེ་ཤེས་ཀྱི་ངོ་བོར་མོས་པས། ཨོཾ་སུ་བི་ཤུདྡྷ་དྷརྨ་དྷཱ་ཏུ་སྭ་བྷཱ་ཝ་ཨཱ་ཏྨ་ཀོ྅ཧཾ། ཞེས་བརྗོད་དེ་ང་རྒྱལ་བཟུང་ངོ་། ། གཉིས་པ་ལས་རྒྱལ་མཆོག་ལ། གླུས་བསྐུལ་ཏེ་བཞེངས་པ། མངལ་ནས་དཀྱིལ་འཁོར་སྤྲོ་བ། རྡོ་རྗེ་བཞི་ཡིས་རྒྱས་གདབ་པ། ཡེ་ཤེས་དགུག་ཅིང་རོ་མཉམ།
སྒོ་གསུམ་བྱིན་གྱིས་བརླབ། དབང་བསྐུར་ཞིང་རྒྱས་གདབ། ལྷའི་རྣམ་དག་སྒོམ་པ་དང་བདུན་གྱི་དང་པོ་ནི། རང་གི་དཔྲལ་བར་སྐུ་རྡོ་རྗེ་ཨོཾ། མགྲིན་པར་གསུང་རྡོ་རྗེ་ཨཱཿ སྙིང་ཁར་ཐུགས་རྡོ་རྗེ་ཧཱུྃ། གཙུག་ཏོར་དང་ལྟེ་བའི་ཨ་ཝ་དྷཱུ་ཏིའི་ནང་དུ་ཡེ་ཤེས་རྡོ་རྗེ་ཧོ་ཡིག་བཀོད་དེ། ཧོ་ཡིག་ཤེས་རབ་གཏུམ་མོའི་མེ་ཆགས་པའི་འོད་ཟེར་གྱིས་རྡོ་རྗེ་ཅན་ཤེས་རབ་ནུ་མ་དང་བཅས་པ་རི་བོང་འཛིན་པ་བཞིན་དུ་ཞུ་བ་ལ། ཚད་མེད་བཞིའི་རང་བཞིན་གྱི་ལྷ་མོ་བཞིས་གླུས་བསྐུལ་བར་བསམ་ཞིང་། བཅོམ་ལྡན་གཙོ་བོ་ཁྱབ་བདག་རྡོ་རྗེ་འཛིན་པ་ཁྱོད་ནི་སེམས་ཅན་ཀུན་ལ་ཕན་པར་མཛད་པ་པོ། །
བདག་ཅག་སྲུངས་ཤིག་ལྷ་མིའི་བླ་མ་རྡོ་རྗེ་ལྡན་པ་འདོད་པ་དོན་གཉེར་རྣམས་ལ་འདོད་པ་མཛོད། ། ཅེས་བརྗོད་པས། སྟོང་པ་ཉིད་ལ་ཞུགས་པའི་བཅོམ་ལྡན་འདས་སད་དེ། ། འགྲོ་བ་མཐའ་དག་སྒྱུ་མ་ལྟ་བུར་གཟིགས་ནས། ཟླ་བ་ཞུ་བ་དེ་ལས་ཧཱུྃ་ཡིག་སྔོན་པོ་དྲི་མ་མེད་པའི་འོད་ཟེར་འཕྲོ་བ་ཡོངས་སུ་གྱུར་པ་ལས་རྡོ་རྗེ་རྩེ་ལྔ་པ། དེ་གྱུར་པ་ལས་དུས་ཀྱི་འཁོར་ལོ་མི་བསྐྱོད་པའི་ཅོད་པན་དང་། ཡུམ་ནུས་མ་དང་བཅས་པ་ས་བོན་ཕྱག་མཚན་ལས་སྔར་བཞིན་བསྐྱེད་པའོ། ། གཉིས་པ་ནི་གཙོ་བོ་ཡབ་ཡུམ་སྙོམས་པར་ཞུགས་པས་དཀྱིལ་འཁོར་ལྔའི་རང་བཞིན་གྱི་སངས་རྒྱས་ནམ་མཁར་བཞུགས་པ་རྣམས་ཕུང་ཁམས་སྐྱེ་མཆེད་ལ་སོགས་པའི་ལྷའི་རྣམ་པར་གནས་པ་རང་ལུས་ལ་བཅུག བྱང་སེམས་སུ་ཞུ་བ་ཡུམ་གྱི་པདྨར་ལྷ་སོ་སོའི་ས་བོན་དེ་ལས་ཕྱག་མཚན། དེ་ལྷའི་སྐུར་གྱུར་པ་ལས།
ཧཱུྃ་དང་རྡོ་རྗེ་ལས་སྐྱེས་པའི་གཙོ་བོ་མི་བསྐྱོད་པའི་ངོ་བོ་རྡོར་སེམས་ཀྱི་ཅོད་པན་ལ་སོགས་པ་དཀྱིལ་འཁོར་རྒྱལ་མཆོག་བཞིན་སྤྲོས། གཙོ་བོ་ཡབ་ཡུམ་ལ་ཞུགས། ཞེས་པ་ནས། འབྲས་བུ་མའི་བར་སོ་སོ་ལ་ཞུགས་ཅེས་ངག་ཏུ་བརྗོད་ཅིང་ཡིད་ཀྱིས་བསམ་མོ། ། གསུམ་པ་ནི། ལྷ་རྣམས་ཀྱི་གཙུག་ཏོར་གྱི་འཁོར་ལོ་ཐིག་ལེ་ལྗང་ཁུ་ལ་ཨ། སྙིང་ཁར་སྒྲ་གཅན་ལ་ཨི། དཔྲལ་བར་ཟླ་བ་ལ་ཨུ། ལྟེ་བར་དུས་མེར་ལཾ། མགྲིན་པར་ཉི་མ་ལ་རཾ།
གསང་བར་ཡེ་ཤེས་ལ་ཨཾ། ལྟེ་བའི་རླུང་ལ་སར་ལྀ། སྙིང་ཁའི་ལ་ཆུར་ཨུ། མགྲིན་པའི་ལ་མེར་རྀ། དཔྲལ་བའི་ལ་རླུང་དུ་ཨི། གཙུག་ཏོར་དུ་ནམ་མཁའི་རླུང་ལ་ནམ་མཁའི་དཀྱིལ་དུ་ཨ། སེམས་ཀྱི་བདག་ཉིད་དཔྲལ་བའི་ཐིག་ལེར་ཟླ་བ་ལ་ཨོཾ། མགྲིན་པའི་ཉི་མར་ཨཱཿ སྙིང་ཁའི་སྒྲ་གཅན་ལ་ཧཱུྃ། ལྟེ་བའི་ཐིག་ལེར་དུས་མེ་ལ་ཧོཿ
ནོར་བུ་ལ་ཨ་བསམས་ཏེ་སྐུ་གསུང་ཐུགས་ཡེ་ཤེས་ཀྱི་རྒྱས་བཏབ་པས། དཀྱིལ་འཁོར་གྱི་ལྷ་མཐའ་དག་སྐུ་བཞི་དང་རྡོ་རྗེ་བཞིའི་བདག་ཉིད་ཀྱི་ཐབས་ཤེས་སུ་མོས་པར་བྱའོ། ། བཞི་པ་ནི། རང་གི་སྙིང་ཁར་ཟླ་ཉི་སྒྲ་གཅན་གྱི་སྟེང་གི་ཧཱུྃ་ཡིག་ལས་བྱུང་བའི་རྡོ་རྗེའི་ལྟེ་བར་ཛཿཡིག་ལས་སྐྱེས་པའི་རྡོ་རྗེ་ལྕགས་ཀྱུ་སྤྲོས་པས་སྲིད་པ་གསུམ་གྱི་རྣམ་པ་ཅན་ཤིན་ཏུ་དང་བའི་ཡེ་ཤེས་ཀྱི་འཁོར་ལོ་བཀུག ཨ་ཝ་དྷཱུ་ཏཱིའི་སྒོ་ནས་གཙུག་ཏོར་ནས་གསང་བར་ཞུགས། བྱང་སེམས་སུ་ཞུ་བ་ཡུམ་གྱི་པདྨར་ཧཱུྃ་ཡིག་དང་དེ་ལས་རྡོ་རྗེར་གྱུར་པ་ལས་སྐྱེས་པའི་རྡོ་རྗེ་ཤུགས་འོད་ཟེར་སྔོན་པོ་འཇིགས་པའི་སྐུ། རབ་ཏུ་བཞད་པའི་ཞལ་བཞི་མཆེ་བ་གཙིགས་པ། སྒྲ་དྲག་པོ་སྒྲོག་པ་སྤྱན་བཅུ་གཉིས་པ། ཞབས་གཉིས་པ། ཤེས་རབ་དང་ཐབས་ལས་རབ་ཏུ་བྱུང་བ།
ཕྱག་ཉི་ཤུ་རྩ་དྲུག་པ། གཙོ་བོ་བཞིན་དུ་མཚོན་ཆ་དང་བཅས་པ་ཕྱག་ལྷག་མ་གཉིས་སྡིགས་མཛུབ་དང་བཅས་པས་གླང་པོ་ཆེའི་ལྤགས་པའི་གོས་འཛིན་པ། ཕྱག་རྒྱ་ལྔས་རྒྱན་པ། མི་བསྐྱོད་པའི་དབུ་རྒྱན་ཅན། ཐོད་པ་དང་མགོ་བོའི་ཕྲེང་བ་འཛིན་པ། སྦྲུལ་གྱིས་བརྒྱན་པ། རྐང་པ་བརྒྱད་པའི་ཤིང་རྟ་ལ་གནས་པ་དབུགས་ཕྱིར་འབྱུང་བ་དང་ལྷན་ཅིག་སྤྲོས་ཏེ། ལྕགས་ཀྱུའི་ཕྱག་རྒྱ་དང་ཛཿ ཅེས་བརྗོད་པས་དེས་ཡེ་ཤེས་པའི་གཙོ་བོའི་ལྟེ་བར་རྡོ་རྗེ་ལྕགས་ཀྱུས་བསྣུན། ཕྱག་རྣམས་ཞགས་པས་བཅིངས།
མཚོན་ཆ་ལྷག་མ་རྣམས་ཀྱིས་འཇིགས་པར་བྱས་ཏེ་མདུན་གྱི་ནམ་མཁར་སྤྱན་དྲངས་ནས་རྡོ་རྗེ་ཤུགས་རང་གི་སྙིང་ཁར་ཐིམ་པར་ལྟའོ། ། དེ་ལ་ལྷ་མོ་བཅུ་གཉིས་ཀྱིས་མཆོད་དེ་ཧཱུྃ་ཡིག་དང་རྡོ་རྗེའི་ཕྱག་རྒྱས་ཁྲོ་བོ་རྨུགས་བྱེད་གྱི་ལྷ་སོ་སོ་ལ་བཞུགས། བཾ་དང་ཞགས་པའི་ཕྱག་རྒྱ་ཁྲོ་བོ་རེངས་བྱེད་ཀྱིས་དབྱེར་མེད་དུ་བཅིངས། ཧོཿདང་དྲིལ་བུའི་ཕྱག་རྒྱས་ཁྲོ་བོ་ཁེངས་བྱེད་ཀྱིས་མཉེས་པར་བྱས། ཧཱི་དང་བྱུག་པའི་ཕྱག་རྒྱས་ཁྲོ་བོ་ཤིན་ཏུ་སྟོབས་ཀྱིས་རོ་མཉམ་པར་བྱ་སྟེ། དེ་ཡང་ནང་དུ་ཟླ་ཉི་སྒྲ་གཅན་དུས་མེ་འདུས་པ་ལྟ་བུ། དབུས་ཀྱི་ལྟེ་བར་གཙོ་བོ་ཡབ་ཡུམ་ལ་ཡེ་ཤེས་པ་ཡབ་ཡུམ་རོ་མཉམ་པ་ནས། སའི་དཀྱིལ་འཁོར་གྱི་ཟླ་ཉི་ལ་ཟླ་ཉི་རོ་མཉམ་པའི་བར་ངག་ཏུ་བརྗོད་ཅིང་བསམ་པར་བྱའོ། ། ལྔ་པ་ནི། ལྷ་ཐམས་ཅད་ཀྱི་དཔྲལ་བར་ཨ་ལས་ཟླ་བར་ཨོཾ་ལས་འཁོར་ལོ་རྩིབས་བརྒྱད་པ་གྱུར་པའི་སྐུ་རྡོ་རྗེ་དཀར་པོ་དཀར།
ནག དམར་བའི་ཞལ་གསུམ། ཕྱག་དྲུག་གིས་གཡས་འཁོར་ལོ། པདྨ། རྡོ་རྗེ། གཡོན་རལ་གྲི། ནོར་བུ། དྲིལ་བུ་འཛིན་པ། ཡུམ་གསུང་རྡོ་རྗེ་ལྟ་བུས་འཁྱུད་པར་གྱུར་པ་སྤྲོས། དེ་ལས་དེ་ལྟ་བུ་དཔག་མེད་བྱུང་།
ནམ་མཁའི་ཁམས་གང་བས་སྐུ་རྡོ་རྗེས་གདུལ་བའི་སེམས་ཅན་ལ་ཆོས་བསྟན། སླར་འདུས་གཅིག་ཏུ་གྱུར་མདུན་དུ་བཞུགས་པ་ལ། སྐུ་རྡོ་རྗེ་འཛིན་པས་བདག་ལ་དབང་བསྐུར་དུ་གསོལ་ཞེས་གསོལ་བ་བཏབ་པས། སྐུའི་རིགས་ཀྱི་ལྷ་མོ་རྣམས་ཀྱིས་བདུད་རྩིའི་བུམ་པས་དབང་བསྐུར། དཔྲལ་བའི་ཟླ་བ་ལ་འཁོད་པར་མོས་ལ། དཔལ་ལྡན་སྐུ་ཡི་རྡོ་རྗེ་འཛིན། ། རྡོ་རྗེ་མི་ཕྱེད་གསུམ་བསྒོམ་པས། ། སྐུ་ཡི་རྡོ་རྗེ་ཅན་གྱི་ནི། ། བྱིན་རླབས་གནས་སུ་དེང་བདག་མཛོད། ། ཕྱོགས་བཅུར་བཞུགས་པའི་སངས་རྒྱས་རྣམས། །
རྡོ་རྗེ་མི་ཕྱེད་གསུམ་བསྒོམས་པས། ། སྐུ་ཡི་རྡོ་རྗེ་ཅན་གྱིས་ནི། ། བྱིན་རླབས་གནས་སུ་དེང་བདག་མཛོད། ། ཅེས་གསོལ་བ་བཏབ་པས་རོ་མཉམ་སྟེ་ལུས་སྐུ་རྡོ་རྗེར་གྱུར་པར་བསམ། མགྲིན་པར་རཾ་ལས་ཉི་མར་ཨ་ལས་པདྨ་དཀར་པོ་འདབ་མ་བརྒྱད་པར་གྱུར་པའི་གསུང་རྡོ་རྗེ་དམར་པོ་དམར། དཀར། ནག་པའི་ཞལ། གཡས་པདྨ་རྡོ་རྗེ་འཁོར་ལོ། གཡོན་ནོར་བུ། དྲིལ་བུ།
རལ་གྲི་འཛིན་པ། ཡུམ་སྐུ་རྡོ་རྗེ་ལྟ་བུས་འཁྱུད་པ་དང་བཅས་པར་གྱུར་པ་སྤྲོས། དེ་ལས་དེ་ལྟ་བུ་དཔག་མེད་བྱུང་ནམ་མཁའི་ཁམས་གང་བས་གསུང་རྡོ་རྗེས་འདུལ་བའི་སེམས་ཅན་ལ་ཆོས་བསྟན། སླར་འདུས་གཅིག་ཏུ་གྱུར། མདུན་དུ་བཞུགས་པ་ལ། གསུང་རྡོ་རྗེ་འཛིན་པས་བདག་ལ་དབང་བསྐུར་དུ་གསོལ་ཞེས་བརྗོད་པས། གསུང་གི་རིགས་ཀྱི་ལྷ་མོ་རྣམས་ཀྱིས་བདུད་རྩིའི་བུམ་པས་དབང་བསྐུར། མགྲིན་པར་པདྨ་ལ་འཁོད་པར་མོས་ལ། དཔལ་ལྡན་གསུང་གི་རྡོ་རྗེ་འཛིན། སེམས་སུ་འདོན་པ་བསྒྱུར་ནས་གསོལ་བ་བཏབ་པས་རོ་མཉམ་སྟེ།
ངག་གསུང་རྡོ་རྗེར་གྱུར། སྙིང་ཁར་ཐིག་ལེ་ལས་སྒྲ་གཅན་སྔོན་པོ་ཧཱུྃ་ལས་རྡོ་རྗེ་རྩེ་ལྔ་པ་གྱུར་པའི་ཐུགས་རྡོ་རྗེ་ནག་པོ། ནག དམར། དཀར་བའི་ཞལ་གཡས་རྡོ་རྗེ། པདྨ། འཁོར་ལོ། གཡོན་དྲིལ་བུ། ནོར་བུ། རལ་གྲི་འཛིན་པ།
ཡུམ་སེར་མོ། སེར། དམར། དཀར་བའི་ཞལ་གསུམ་ཕྱག་དྲུག་གི་གཡས་ནོར་བུ། རྡོ་རྗེ། འཁོར་ལོ། གཡོན་པདྨ། དྲིལ་བུ་རལ་གྲི་ཅན་དང་བཅས་པར་གྱུར་པ་སྤྲོས། དེ་ལས་དེ་ལྟ་བུ་དཔག་མེད་བྱུང་ནམ་མཁའི་ཁམས་གང་བས་ཐུགས་རྡོ་རྗེས་གདུལ་བའི་སེམས་ཅན་ལ་ཆོས་བསྟན། སླར་འདུས་གཅིག་ཏུ་གྱུར་མདུན་དུ་བཞུགས་པ་ལ།
ཐུགས་རྡོ་རྗེ་འཛིན་པས་བདག་ལ་དབང་བསྐུར་དུ་གསོལ། ཞེས་པས་ཐུགས་ཀྱི་རིགས་ཀྱི་ལྷ་མོ་རྣམས་ཀྱིས་བདུད་རྩིའི་བུམ་པས་དབང་བསྐུར། སྙིང་ཁ་སྒྲ་གཅན་གྱི་དཀྱིལ་འཁོར་ལ་འཁོད་པར་མོས་ལ། དཔལ་ལྡན་ཐུགས་ཀྱི་རྡོ་རྗེ་འཛིན། སོགས་ཀྱི་གསོལ་བ་བཏབ་པས་རོ་མཉམ་སྟེ་སེམས་ཐུགས་རྡོ་རྗེར་གྱུར་པར་བསམ་སྟེ། ཨོཾ་སརྦ་ཏ་ཐཱ་ག་ཏ་ཀཱ་ཡ་ཝཱཀ་ཙིཏྟ་སྭ་བྷཱ་ཝ་ཨཱཏྨ་ཀོ྅ཧཾ། ཞེས་པས་དེའི་ང་རྒྱལ་བཟུང་ཞིང་། ཁྱད་པར་ཡུམ་གྱི་ལྟེ་བར་ཧོཿ གསང་བར་སྭ། གཙུག་ཏོར་ལ་ཧཱ་བསམ་མོ། །
དྲུག་པ་ནི། རང་གི་སྙིང་ཁའི་པདྨ་དང་ཟླ་བའི་སྟེང་གི་རྡོ་རྗེ་ལྟེ་བའི་ཧཱུྃ་ལས་སྤྲོས་པའི་འོད་ཀྱི་ནམ་མཁར་རྒྱལ་བ་སྲས་བཅས་དཀྱིལ་འཁོར་གྱི་རྣམ་པར་སྤྱན་དྲངས་པ་ལ་ལྷ་མོ་བཅུ་གཉིས་ཀྱི་མཆོད་ནས། ཨོཾ་ཧཾ་ཧཱཾ་ཧིཾ་ཧཱིཾ་ཧྲིཾ་ཧྲཱིཾ་ཧུཾ་ཧཱུྃ་ཧླྀཾ་ཧླཱིཾ། ཨཱ་ཨཱི་རཱྀ་ཨུ་ལི་བཛྲ་ཌཱ་ཀི་ནྱཽ་བཛྲ་ཨ་མྲྀ་ཏ་གྷ་ཊཻ་ར་ཨ་བྷི་ཥིཉྩན་ཏུ་མཾ་སྭཱ་ཧཱས་གསོལ་བ་བཏབ་པས། ཡུམ་ལྔས། ཨོཾ་ཨཱ་ཨཱི་རྀ་ཨུ་ལི་པཉྩ་དྷཱ་ཏུ་བི་ཤོ་དྷ་ནི་སྭཱ་ཧཱ། དབང་གི་ལྷ་རྣམས་ཀྱིས་དབང་བསྐུར་དྲི་མ་དག་ཆུ་ལྷག་མ་ཡར་ལུད་པ་ལས། ཡབ་ལ་བླ་མ་དང་དབྱེར་མེད་པའི་མི་བསྐྱོད་པ་ལྗང་ཁུ་དང་། ཡུམ་ལ་རྡོར་སེམས་སྔོན་པོ་གཉིས་ཀ་སྤྲུལ་པའི་སྐུ་ས་གནོན་དང་མཉམ་བཞག་གི་ཕྱག་རྒྱ་ཅན་གྱིས་རྒྱས་བཏབ་བོ། ། བདུན་པ་ནི།
དུས་ཀྱི་དག་པ་དཔལ་ལྡན་རྡོ་རྗེ་ཅན་གྱུར་མི་བདག་ལོ་དང་ཟླ་བ་ལ་སོགས་དབྱེ་བ་སོགས། ། ཐུགས་ཀྱི་རྣམ་པ་ཉི་མ་མ་ཡིན་ཉིན་ཞག་སོ་སོ་དབང་གིས་སྣ་ཚོགས་ཡུམ་ནི་རྣམ་པར་དག ། རླུང་གི་དག་པས་དུ་བ་ལ་སོགས་རང་གི་སྙིང་ཁའི་པདྨར་རྩ་ཡི་འཁོར་ལོ་ལ་གནས་རྣམས། ཉོན་མོངས་རྣམས་ཀྱིས་དྲག་པོ་ཆུང་མར་བཅས་པ་ཁྱབ་བདག་ཞབས་ཀྱི་འོག་ཏུ་བདུད་ཀྱི་ཚོགས་ཀྱི་འདུད། དུང་དང་གཎྚི་མ་ཎི་ལྗོན་པ་ཞེས་པ་དག་ཀྱང་དེ་བཞིན་སྐུ་ཡི་རྡོ་རྗེ་ལ་སོགས་ཀྱིས། ། བུམ་པ་བརྒྱད་ནི་བདུད་རྩིའི་ཡན་ལག་གིས་ཏེ་རྒྱལ་དང་རྣམ་རྒྱལ་བུམ་པ་བྱང་ཆུབ་ལ་སོགས་ཀྱིས། ། འདུ་བྱེད་དོན་ཡོད་གྲུབ་པ་ཚོར་བ་དྲི་མེད་ནོར་བུའི་ཕྱག་དང་འདུ་ཤེས་སྣང་བ་མཐའ་ཡས་ཏེ། ། གཟུགས་ནི་འཁོར་ལོ་ཅན་ནོ་རི་བོང་ཅན་དང་སྟོབས་ཁྲག་བཤང་བ་གཅི་བ་རྣམ་པར་དག་པའོ། ། ལྷ་མོ་དྲུག་ནི་ཁམས་རྣམས་ཀྱིས་ཏེ་ཡུལ་དང་ཡུལ་ཅན་རྣམས་ནི་བྱང་ཆུབ་སེམས་དཔའ་ཕྱག་རྒྱས་བཅས། ། ཁྲོ་བོ་ལྔ་ནི་སྟོབས་རྣམས་ཀྱིས་ཏེ་ངེས་པར་སླར་ཡང་གཞན་པ་ལྔ་ནི་དབང་པོ་གཞན་རྣམས་ནི། །
ཞེས་བརྗོད་དེ་དག་པ་དྲན་པར་བྱའོ། ། གསུམ་པ་ཐིག་ལེའི་རྣལ་འབྱོར་ནི། ཡབ་ཡུམ་གྱི་དཔྲལ་བར་ཨོཾ། མགྲིན་པར་ཨཱཿ སྙིང་ཁར་ཧཱུྃ། ལྟེ་བར་ཧོ། གསང་བར་སྭཱ། གཙུག་ཏོར་དུ་ཧཱ། ཡབ་ཀྱི་རྡོ་རྗེ་ཧཱུྃ་ལས་སྐྱེས་པའི་རྡོ་རྗེ་ཨ་ལས་སྐྱེས་པའི་པདྨས་མཚན་པ། ཡུམ་གྱི་མཁའ་ཨ་ལས་སྐྱེས་པའི་པདྨ་ཧཱུྃ་ལས་སྐྱེས་པའི་རྡོ་རྗེས་མཚན་པར་བསམས་ནས་སྙོམས་པར་ཞུགས་པས་ལྟེ་བའི་གཏུམ་མོའི་མེ་འབར་ཏེ།
ཧཾ་ལས་བྱང་ཆུབ་ཀྱི་སེམས་ཞུ་བ་མར་བབས་པའི་དགའ་བ་བཞི་ཉམས་སུ་མྱོང་བར་བསམ་པ་ནི་ཐིག་ལེའི་རྣལ་འབྱོར་རོ། ། བཞི་པ་ཕྲ་མོའི་རྣལ་འབྱོར་ནི། དེ་ནས་བྱང་སེམས་དེ་ཉིད་ཇི་ལྟར་འོངས་པ་བཞིན་དུ་གསང་བ་ལྟེ་བར་བྱོན་པ་རྒྱུ་མཐུན། སྙིང་ཁར་རྣམ་སྨིན། མགྲིན་པར་སྐྱེས་བུ་བྱེད་པ། དཔྲལ་བར་དྲི་མ་མེད་པའི་ཚུལ་གྱི་བྱོན་པ་ལས་པྲ་ཕབ་པ་ལྟ་བུའི་ཡེ་ཤེས་ཀྱི་འཁོར་ལོས་སྤྲོས། ཁམས་གསུམ་གྱི་སེམས་ཅན་གྱི་སྒོ་གསུམ་རྡོ་རྗེ་གསུམ་དུ་གྱུར་པར་དམིགས་ནས་ཨོཾ་སརྦ་ཏ་ཐཱ་ག་ཏ་ཨཱ་ནུ་རཱ་ག་ཎ་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། གསུམ་པ་རྗེས་ཀྱི་ཆོ་ག་ལ་སྔགས་བཟླས། མཆོད་པ། བསྟོད་པ།
གཤེགས་སུ་གསོལ། སྨོན་ལམ། བཀྲ་ཤིས། བདག་བསྲུང་། ཐུན་མཚམས་ཀྱི་བྱ་བ་དྲུག་གིས་དང་པོ་ནི། ལྷ་རྣམས་ཀྱི་ཐུགས་ཀར་ཕྱག་གཡས་ཀྱི་ཕྱག་མཚན་དང་པོའི་ལྟེ་བར་ས་བོན་ལ་རང་རང་གི་སྔགས་བཀོད། ལས་མཐུན་གྱི་ཕྲེང་བ་བྱིན་གྱིས་བརླབས་ཏེ། ཨོཾ་ཨཱཿཧཱུྃ་ཧོ་ཧྃཀྵམལཝརྻ་ ཧཱུྃ་ཕཊ། ཨོཾ་ཧྲཱཾ་ཧྲཱིཾ་ཧྲརྀ་ཧྲརཱུཾ་ཧྲིཾལ་ཧྲཿཧཱུྃ་ཕཊ། ཞེས་པས་གཙོ་བོའི་སྙིང་པོ་དང་།
ཉེ་སྙིང་དང་། ཨོཾ་ཕྲེཾ་བི་ཤྭ་མཱ་ཏ་ཧཱུྃ་ཕཊ། ཅེས་བཟླས་སོ། ། གཉིས་པ་ལ་གསུམ་གྱི་མཆོད་པ་ནི། མཆོད་རྫས་རྣམས་མདུན་དུ་བཤམས་ལ། ཨོཾ་ཨཱཿཧཱུྃ་ཧོ་ཧཾ་ཀྵ་ཧྲཿཕཊ་ཀྱིས་བསངས། སྭ་བྷཱ་ཝས་སྦྱངས་པའི་ངང་ལས་མཆོད་རྫས་དང་ལྷ་མོ་རྣམས་སྔར་བཞིན་བསྐྱེད་ལ་མཆོད། གཉིས་པ་ནང་མཆོད་ནི། གཏོར་མ་ལྟར་བྱིན་རླབས་བྱས། གཡོན་པའི་མཐེབ་སྲིན་གྱིས་ལན་གསུམ་དཀྲུགས།
དབུས་ནས་བླངས་ཏེ་ས་ལ་ཆོས་འབྱུང་གྲུ་གསུམ་གྱི་ཐིག་ལེ་ལྟར་ཟླུམ་པོར་བསྐོར་བ་བྱས་ལ། དེར་ཡེ་ཤེས་ཀྱི་དཀྱིལ་འཁོར་དྭང་ཞིང་གཟུགས་བརྙན་དང་མཚུངས་པ་བསྒོམ་ལ། ཕུད་གཏོར་ཞིང་། ཨོཾ་ཕྱོགས་བཅུ་དུས་གསུམ་གྱི་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་ཡེ་ཤེས་རྡོ་རྗེའི་ངོ་བོ། ཆོས་ཀྱི་ཕུང་པོ་སྟོང་ཕྲག་བརྒྱད་ཅུ་རྩ་བཞིའི་འབྱུང་གནས། འཕགས་པའི་དགེ་འདུན་ཐམས་ཅད་ཀྱི་མངའ་བདག དཔལ་ལྡན་བླ་མ་དམ་པ་ལ་ན་མཿ དེ་བཞིན་དུ་མགོར་ཨཾ་དང་མཐར་ན་མཿ སྦྱར་ལ། དང་པོའི་སངས་རྒྱས་དུས་ཀྱི་འཁོར་ལོ་ལ་ན་མཿ
ཞེས་སོགས་བླ་མ་བརྒྱུད་པ་ལ་འབུལ། རྒྱུད་སྡེ་བཞི་སྡེ་སྣོད་གསུམ་དང་འབྲེལ་བའི་དབང་རྒྱུད་མན་ངག་གཞུང་འགྲེལ་ཐོབ་པའི་དུས་གསུམ་གྱི་བླ་མ་དམ་པ་རྣམས་ལ་ན་མཿ ཤྲཱི་ཀཱ་ལ་ཙཀྲ་ཡ་ན་མཿ ཨོཾ་བི་ཤྭ་མཱ་ཏཱ་ཡཻ་ན་མཿ ཨོཾ་ཤྲཱི་ཀཱ་ལ་ཙཀྲ་བཛྲ་བྷཻ་ར་བ་ཡཱ་ན་མཿ གུ་རུ་བུདྡྷ་བོ་དྷི་ས་ཏྭེ་བྷྱོཿན་མཿ བཛྲ་ཌཱ་ཀི་ནི་བྷྱོ་ན་མཿ སེམས་ཅན་ཐམས་ཅད་དུས་ཀྱི་འཁོར་ལོའི་ལྷ་ཚོགས་སུ་གསལ་བ་ལ་ན་མཿ གསུམ་པ་བསྟོད་པ་ནི། སྟོང་ཉིད་སྙིང་རྗེའི་བདག་ཉིད་ཅན། །
སྲིད་གསུམ་སྐྱེ་དང་འཇིག་པ་མེད། ། ཤེས་དང་ཤེས་བྱ་གཅིག་པའི་སྐུ། ། དཔལ་ལྡན་དུས་འཁོར་ལ་ཕྱག་འཚལ། ། སྐྱེ་བ་དང་ནི་འཇིགས་པ་སྤངས། ། སངས་རྒྱས་ཀུན་གྱིས་སྐྱེད་མཛད་མ། ། ཀུན་ཏུ་བཟང་པོའི་སྤྱོད་པ་ཅན། ། སྣ་ཚོགས་ཡུམ་ལ་ཕྱག་འཚལ་ལོ། ། ཞེས་བརྗོད། ཡིག་བརྒྱ་བཟླས་ཏེ་ནོངས་པ་བཟོད་པར་གསོལ་ནས་མངོན་པར་འདོད་པའི་དངོས་གྲུབ་བླང་ངོ་། ། གསུམ་པ་ནི།
རྡོར་དྲིལ་འཛིན་པས་རྡོ་རྗེ་བཅིངས་ལ། སངས་རྒྱས་ཡབ་ཡུམ་བཅས་པ་སྲས་དང་གཡོག་འཁོར་དང་། ། གྲོགས་བཅས་གཉེན་རྣམས་དག་གིས་བསྐོར་བའི་ཚོགས་པ་ནི། ། ལྷ་དང་ལྷ་མོ་དག་གིས་མཉེས་པར་བྱེད་རྣམས་དང་། ། མཆོག་གི་རྡོ་རྗེ་སེམས་དཔའ་དག་ནི་གཤེགས་སུ་གསོལ། ། ཞེས་པས་དབུགས་ནང་དུ་འཇུག་པ་དང་བསྟུན་ཏེ། གཙུག་ཏོར་དུ་རྡོ་རྗེ་རྩེ་ལྔ་པའི་ལྟེ་བར་བདེ་ཆེན་འཁོར་ལོ། སྙིང་ཁར་རྩེ་དགུ་པའི་ལྟེ་བར་ནུས་མ་བསྡུ། ལག་པའི་རྒྱབ་བསྟན་པའི་སེ་གོལ་གདབ་པ་ལན་གསུམ་གྱིས་འཇིག་རྟེན་པ་རྣམས་རང་གནས་སུ་གཤེགས་པར་བསམ་མོ། ། བཞི་པ་ནི།
ཇི་ལྟར་ཉི་མ་དང་བཅས་ཐུབ་པའི་རིགས་ནི་ཤེས་རབ་ཡེ་ཤེས་ཐོབ་པ་འདི་ལས་བྱུང་གྱུར་པ། ། རྣམ་གསུམ་སྲིད་པ་ལ་གནས་སེམས་ཅན་རྣམས་ནི་དུས་ཀྱི་འཁོར་ལོའི་དྲིན་ལས་དེ་བཞིན་འགྱུར་བར་ཤོག ། ཅེས་དགེ་བ་བསྔོས་ལ། གང་དག་སྟེང་ན་བདུད་ཀྱི་ཕྱོགས་གནས་ལྷ་མ་ཡིན་རྣམས་མཆོག་ཏུ་འཇིགས་བྱེད་བྱང་ཆུབ་སེམས་དཔའ་རྣམས། ། མི་གཡོ་འཇིག་རྟེན་དག་ན་ཕྱོགས་དང་ཕྱོགས་བྲལ་དུ་གནས་ཁྲོ་བོའི་རྒྱལ་པོ་བཙུན་མོར་བཅས་པ་རྣམས། ། གང་དག་ས་འོག་དག་ན་གདེངས་ཅན་དབང་པོ་གདོན་ཚོགས་མི་དགེ་ཐམས་ཅད་དུས་སུ་འཆིང་བྱེད་པ། ། དེ་དག་ཐམས་ཅད་ཉིན་ཞག་སོ་སོའི་དུས་སུ་མི་ཤེས་འཇིག་རྟེན་ཀུན་ནས་སྐྱོང་བར་བྱེད་གྱུར་ཅིག ། ཅེས་པས་ཤིས་པ་བརྗོད་དོ། ། ལྔ་པ་ནི། རང་གི་སྙིང་ཁར།
ཨོཾ་ཧྲིཾལཱ་ན་མཿདཔྲལ་བར་ཨོཾ་ཧཱུྃ་སྭཱ་ཧཱ། གཙུག་ཏོར་དུ་ཨོཾ་ཧྲརིཾ་བཽ་ཥཊ། ཡན་ལག་ལ་ཨོཾ་ཧྲཱིཾ་ཧཱུྃ། མིག་ལ་ཨོཾ་ཧྲཾ་ཝ་ཥཊ། ཕྱོགས་མཚམས་ཀུན་ཏུ། ཨོཾ་ཧྲ་ཕཊ། ཅེས་པ་ཡན་ལག་དྲུག་གི་གོ་བཀོན་ཏེ། ལྷའི་རྣམ་པ་ལས་ལངས་ལ་སྤྱོད་ལམ་བཞི་པོ་ཐམས་ཅད་དུ་ལྷའི་ང་རྒྱལ་གྱིས་གནས་པར་བྱའོ། ། དྲུག་པ་ནི། སྲུང་འཁོར་བསྡུས་པ་ལྟར་ཁྲོ་བོ་དང་ཞིང་སྐྱོང་གཞི་བདག་ལ་གཏོར་མ་ཐུན་མཚམས་སུ་སྦྱིན།
ཁ་ཟས་ཀྱི་རྣལ་འབྱོར་གཏོར་མ་ལྟར་བྱིན་གྱིས་བརླབས་ཏེ་ཕུད་ཨོཾ་ཨཱཿཧཱུྃ་གིས་སྔགས་ནས། བླ་མ་དང་འདོད་ལྷ་ལ་གཏོར་མ་དབུལ། དེ་ནས། ཨོཾ་ཧ་རི་ཧི་པིཎྜ་ཀེ་པྲ་ཏིཙྪ་སྭཱ་ཧཱས། འཕྲོག་མ་ལ་ཆང་བུ་གཉིས་བྱིན་ནས། བཟའ་བའི་མཐའ་ཇི་སྲིད་པར་ས་ལ་བཞག་སྟེ། ལྷའི་རྣལ་འབྱོར་གྱི་ཟས་ཟོས་པའི་ལྷག་མ་ཨོཾ་ཁ་ཁ་ཁཱ་ཧི་ཁཱ་ཧི་ཨུ་ཙིཥྚ་བ་ལིཾ་བྷཀྵ་སི་སྭཱ་ཧཱ། འབྱུང་པོ་རྣམས་ལ་བྱིན་ནས་དགེ་བ་བསྔོས་ལ་སྤྱོད་ལམ་ལ་འཇུག ཉལ་བའི་ཚེ་ལྷ་བསྡུས་ཏེ་འོད་གསལ་དུ་གཉིད་ཅིང་། ཐོ་རངས་སད་པ་ན་ཁ་ཟས་ཀྱི་རྣལ་འབྱོར་བྱ་སྟེ།
མཇུག་བསྔོ་བ་ནས་བསྲུང་བའི་བར་དུ་བྱེད་ལ་མདུན་བསྐྱེད་མཆོད་ན། མདུན་དུ་མཎྜལ་བྱས་ནས་གཤེགས་སུ་གསོལ་བའི་མཐར་མཎྜལ་མདུན་བསྐྱེད་བྱ། མཆོད་བསྟོད་གཏོར་མ་འབུལ་བ་སོགས་གོང་བཞིན་བྱའོ། ། ཚུལ་འདིས་གཙོ་བོ་ལ་ནུས་མ་བརྒྱད་ཀྱིས་བསྐོར་བའི་དཀྱིལ་འཁོར་བསྒོམ་ན་དངོས་གྲུབ་གཉིས་ཐོབ་པར་འགྱུར་རོ། ༈ །རྒྱལ་བ་ཀུན་གྱི་གསུང་རབ་བཅུད་ཀྱི་དོན། ། གསང་ཆེན་རྒྱ་མཚོའི་སྙིང་པོ་གཉིས་མེད་རྒྱུད། ། དཔལ་ལྡན་དུས་ཀྱི་འཁོར་ལོ་སྒྲུབ་པའི་ཐབས། ། གསང་བ་དོན་གྱིས་ནོར་བུ་བརྩམས་པ་ལས། ། བྱུང་བའི་དགེ་བ་ཀུནྡ་ལྟར་དཀར་དེས། ། མཐའ་ཡས་འགྲོ་བའི་སྙིང་གི་མུན་བསལ་ནས། །
རྣམ་པ་ཀུན་མཁྱེན་གོ་འཕང་མྱུར་ཐོབ་ཅིང་། ། ངེས་དོན་བསྟན་པ་ཡུན་དུ་གནས་གྱུར་ཅིག ། ཅེས་པ་འདི་ནི་དཔལ་མཆོག་གི་དང་པོའི་སངས་རྒྱས་ལ་སོགས་པ་ཟབ་དོན་གྱི་གནད་མཐའ་དག་ཐུགས་སུ་ཆུད་ཅིང་། ཕྱི་ནང་གི་རིག་པའི་གནས་ཀུན་ལ་མི་འཇིགས་པའི་ཐུགས་མངའ་བ་ཆོས་རྗེ་དཔལ་ལྡན་བླ་མ་དམ་པ་བསོད་ནམས་རྒྱལ་མཚན་དཔལ་བཟང་པོས་མཛད་པའི་དུས་ཀྱི་འཁོར་ལོའི་སྒྲུབ་ཐབས་ཆེ་ཆུང་དང་། རྗེ་བཙུན་བླ་མ་རྣམས་ཀྱི་གསུང་རྒྱུན་ལ་བརྟེན་ནས། སྤྲོས་པ་ཉུང་བ་ལ་དགའ་བའི་དོན་དུ། དཔལ་ས་སྐྱ་ལོ་ཙཱ་བ་ཤཱཀྱའི་དགེ་སློང་འཇམ་དབྱངས་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས་ས་སྐྱོང་ཆེན་པོའི་ཕོ་བྲང་སེང་གེ་རྩེའི་དགའ་ལྡན་དུ་བྲིས་པའི་ཡི་གེ་པ་ནི་ཟླ་བ་གྲགས་པའོ།། །། ཨེ་ཝཾ།། །། PAGE * MERGEFORMAT 2 ས་ལོ་ཆེན་པོ་འཇམ་དབྱངས་ཀུན་དགའ་བསོད་ནམས། དཔལ་དུས་ཀྱི་འཁོར་ལོའི་སྒྲུབ་ཐབས།
PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
