གསུང་འབུམ། འཇམ་དབྱངས་ཀུན་དགའ་བསོད་ནམས།（གློག་ཀླད་པར་མ།）
པོད ༤༧
དཔལ་རྡོ་རྗེ་གཞོན་ནུའི་གཏོར་ཟློག་དགྲ་བགེགས་ཀུན་འཇོམས་ཀྱི་ལྷན་ཐབས་གསལ་བྱེད་གནམ་ལྕགས་རྡོ་རྗེའི་དབལ།
༄༅། །དཔལ་རྡོ་རྗེ་གཞོན་ནུའི་གཏོར་ཟློག་དགྲ་བགེགས་ཀུན་འཇོམས་ཀྱི་ལྷན་ཐབས་གསལ་བྱེད་གནམ་ལྕགས་རྡོ་རྗེའི་དབལ་ཞེས་བྱ་བ་བཞུགས་སོ།། ན་མཿཤྲཱི་བཛྲ་ཀུ་མཱ་རཱ་ཡ། འོད་གསལ་དབྱིངས་ལས་ཁྲོ་བོའི་སྐུ། ། རྣམ་འགྱུར་བདེ་ཆེན་འགྱུར་མེད་གསུང་། ། ཟུང་འཇུག་བརྗོད་བྲལ་རྡོ་རྗེའི་ཐུགས། ། ལྷག་པའི་ལྷ་དེར་རབ་བཏུད་ནས། ། དེ་ཡི་ཕྲིན་ལས་མངོན་སྤྱོད་ཀྱི། ། ལས་མཐའ་དྲག་པོའི་ཆོ་ག་ལ། ། བརྟེན་ནས་དགྲ་བགེགས་ཀུན་འཇོམས་པའི། ། གསལ་བྱེད་རིན་ཆེན་ཕྲེང་འདི་སྤེལ། །
འདིར་བཅོམ་ལྡན་འདས་དཔལ་རྡོ་རྗེ་གཞོན་ནུའི་གཏོར་མའི་ཆོ་གས། ཕ་རོལ་གྱི་གནོད་པ་ཟློག་ཚུལ་ཅུང་ཟད་བརྗོད་ན་དོན་གསུམ་སྟེ། སྦྱོར་བ་རྟེན་དང་ཡོ་བྱད་བཤམ་པ། དངོས་གཞི་ཏིང་ངེ་འཛིན་བསྒོམ་པའི་ཚུལ། རྗེས་དྲག་པོའི་ལས་དངོས་བསྟན་པའོ། ། དང་པོ་ནི་ཇི་ལྟར་འོས་པའི་ས་ཕྱོགས་ཕྱག་དར་དང་། ཡི་དམ་ཆོས་སྐྱོང་སོགས་ཀྱི་རྟེན་བཞུགས་སུ་གསོལ་བའི་མདུན་དུ་མཆོད་གཏོར་སྨན་རཀ་བཤམ་སྟེ། སྒྲུབ་པ་པོའི་མདུན་དུ་ཆོས་འབྱུང་མཐིང་ནག་ཆེ་ཆུང་ཇི་ལྟར་འཚམས་པའི་དབུས་སུ་འཁོར་ལོ་སེར་པོ་རྩིབས་བཅུ་པའི་ལྟེ་བར་གྲུ་གསུམ་མཐིང་ནག་ཁ་ཁྱེར་ལ་རྡོ་རྗེས་མཚན་པ། དབུས་སུ་རྡོ་རྗེ་སྔོན་པོ་ཁ་གདེངས་པ་བྲི། འཁོར་ལོའི་བར་རྣམས་ནམ་མཁའི་མདོག་ཏུ་བྱ།
དེའི་ཁར་མན་ཇིའི་སྟེང་དུ་གཙོ་བོའི་གཏོར་མ་ཟུར་གསུམ་པ་ལ་ཁྲོ་བོ་བཅུའི་གཏོར་མས་བསྐོར་བ་དང་། ཆོས་འབྱུང་གི་རྩེ་མོ་ལྷོར་བསྟན་པའི་ངོས་སུ་ཤྭ་ན་མ་དང་། དེའི་ལྷོར་བདུད་རྒྱལ་གྱི་གཏོར་མ་ལ་དར་ནག་བཙུགས་པ། ནུབ་བྱང་གི་ཟུར་དུ་ས་བདག་མ། བྱང་ཤར་དུ་བདག་ཉིད་མ་རྣམས་ཀྱི་གཏོར་མ་ཟུར་གསུམ་པ་ལ། ཚེ་དང་ཡུངས་དཀར་གྱི་སྒང་བུ། སྐྱེར་གཙང་ལ་སོགས་པས་ལག་ལེན་བཞིན་བརྒྱན་པའི་མཐར། ཆུ་གཉིས་སྔོན་དུ་འགྲོ་བའི་མཆོད་པ་ལྔ། མཚམས་འཛིན་གྱི་མེ་ཏོག་རྣམས་འཁོར་མར་བཤམས། གཞན་ཡང་དེའི་མཐའ་སྐོར་དུ་ལིང་ག་ཆེ་བ་གཅིག་ལ་ཆུང་བ་བཅུས་བསྐོར་བ་སྣོད་གཅིག་ཏུ་བཞག་ལ།
ལིང་ག་ཆེ་བའི་སྐེ་ལ་སྔོན་དམར་གྱི་ཞགས་པས་བཅིངས་པའི་རྩེ་མོར་ཕུར་བུ་བཏགས་ཏེ་བཞག་པ་དང་། ཐུན་རྫས་ཀྱི་ཡུངས་དཀར་ནག ལྕགས་ཟངས་རྡོ་ཕྱེ། ཁྲག་ཐུན་ཐོད་པར་བླུག་པ། མདའ་ཟོར་དུག་ཤིང་གི་མདེའུ་ཅན་ལ་ཧཱུྃ་བྷྱོཿཕཊ་རྣམས་བྲིས་པ་དང་། རྡོ་ཟོར་དུར་ཁྲོད་ཀྱི་རྡོ་ལ་སྔགས་གོང་བཞིན་བྲིས་པ་གཉི་ཀ་དུག་ཁྲག་གིས་བྱུགས་པ། རྭ་ཟོར་བྱེད་ན་གླང་ངམ། གཡག་འབྲས་བུ་ཡོད་པའི་རྭ་གཡས་ཀྱི་ནང་དུ་དུག་ཁྲག་བླུག་པའི་ཁ་རེ་བ་ནག་པོས་བཅད། སྐྱེར་པའི་ཕུར་པ་དང་། མཚོན་སྐུད་ཀྱི་ཁ་བཅིངས་པ་རྣམས་འདུས་བྱས་ལ།
ལིངྒའི་རྒྱུ་ནི། བག་ཟན་ལ་རྒྱུ་བྱས། རྭ་ཐུག་གི་གཅིན། ལུག་ཐུག་གི་ཆུ། གད་པ་ཆད་པའི་ས། ཕུང་ཤུལ་གྱི་ས་རྣམས་ལ་བྱའོ། ། དེ་ནས་རྣལ་འབྱོར་པ་རྣམས་གྲལ་ལ་འཁོད་པའི་མདུན་དུ། རྡོ་རྗེ་དྲིལ་བུ། ནང་མཆོད། ཌ་མ་རུ།
རྔ། ཆ་ལང་། བསྙེན་ཕུར། འོག་ཏུ་དགོས་པའི་གདབ་ཕུར་བཅུ་བདུན། དེ་རྣམས་ལ་མཐུ་བསྐྱེད་པའི་ཡུངས་ཀར། གུ་གུལ་སོགས་བཤམ་ལ། རྡོ་རྗེའི་རྩེས་མཆོད་པ་རྣམས་ལ་ནང་མཆོད་གཏོར་ཏེ། ཨོཾ་བཛྲ་ཀྲོ་དྷ་ཨ་མྲྀ་ཏ་ཀུཎྜ་ལི་ཧཱུྃ་ཚིནྡྷ་ཚིནྡྷ་ཧཱུྃ་ཕཊ། ཨོཾ་སྭ་བྷཱ་ཝ་ཤུདྡྷ་སརྦ་དྷརྨཱ་སྭ་བྷཱ་ཝ་ཤུདྡྷོ྅ཧཾ། སྟོང་པའི་ངང་ལས་གནས་ཁང་བྷྲཱུཾ་ལས་དྲག་པོའི་གཞལ་ཡས་ཁང་མཚན་ཉིད་ཐམས་ཅད་ཡོངས་སུ་རྫོགས་པའི་ནང་དུ་ཨ་ལས་བནྡྷ་འབར་བའི་སྣོད་ཡངས་ཤིང་རྒྱ་ཆེ་བར་དགྲ་བགེགས་བསྒྲལ་བའི་ཁྲག་གི་ཨརྒྷཾ།
དབང་པོ་ལྔའི་མེ་ཏོག ཚིལ་ཆེན་གྱི་སྤོས། ཞུན་ཆེན་གྱི་སྒྲོན་མེ། འཁྲིས་པའི་དྲི་ཆབ། ཤ་རུས་གྱི་ཞལ་ཟས། རྐང་གླིང་ཐོད་རྔ་ལ་སོགས་པ་མཆོད་པའི་སྤྲིན་ཕུང་བསམ་གྱིས་མི་ཁྱབ་པ་ཞིག་བླ་མ་དང་དཀྱིལ་འཁོར་གྱི་འཁོར་ལོ་རྒྱལ་བ་སྲས་དང་བཅས་པའི་སྤྱན་ལམ་དུ་འབྱུང་ཞིང་རྒྱས་པར་གྱུར་ཅིག ཨོཾ་བཛྲ་ཨཱ་ཧ་ར་ལི་ཧཱུྃ་ཕཊ། ཨོཾ་བཛྲ་པུཥྤེ་ཨཱཿཧཱུྃ། ཨོཾ་བཛྲ་དྷཱུ་པེ་ཨཱཿཧཱུྃ། ཨོཾ་བཛྲ་ཨཱ་ལོ་ཀེ་ཨཱཿཧཱུྃ།
ཨོཾ་བཛྲ་གནྡྷེ་ཨཱཿཧཱུྃ། ཨོཾ་བཛྲ་ནཻ་ཝི་དྱེ་ཨཱཿཧཱུྃ། ཨོཾ་བཛྲ་ཤཔྟ་ཨཱཿཧཱུྃ། ཨོཾ་བཛྲ་ཨུ་ད་ཕ་ལ་ཧཱུྃ་ཕཊ། ཨོཾ་བཛྲ་བིཥྤུ་ར་ཡ་ཧཱུྃ་ཕཊ། ཅེས་བརྗོད་ལ་རྔ་བྱིན་དབབ་རྒྱས་འབྲིང་བསྡུས་པ་སྐབས་དང་བསྟུན་པ་བགྱིས་ནས། སྐྱབས་འགྲོ་ཅི་རིགས་པ་དང་། རྡོ་རྗེ་སློབ་དཔོན་སངས་རྒྱས་དཔལ། ། སོགས་ནས་མཚམས་བཅད་པ། བཤགས་པ།
བྱིན་དབབ། མཆོད་རྫས་བྱིན་གྱིས་བརླབ་པ་རྣམས་བྱའོ། ། གཉིས་པ་ཏིང་ངེ་འཛིན་བསྒོམ་པའི་ཚུལ་ནི། རང་ཉིད་རྣལ་འབྱོར་པ་དང་། མདུན་གྱི་གཏོར་མ་རྣམས་གཉིས་སུ་མེད་པར་མོས་ལ། ཏིང་ངེ་འཛིན་རྣམ་གསུམ་བསྒོམ་པ་ནས། ཁཾ་སྤྲོས་པས་ཆུས་བཀྲུས། སྐྱོན་ཐམས་ཅད་དག་པར་བྱས། ཞེས་པའི་བར་སྒྲུབ་ཐབས་རྒྱས་པ་ལྟར་བརྗོད། དེ་ནས་ཨེ་ཡཾ་བཾ་རཾ་ལཾ་རཾ་གེཾ་བྷྲཱུྃ་སྥ་ར་ཎ་ཕཊ།
ཅེས་པ་ནས། མ་ཧཱ་ཀེཾ་ཀ་ལ་སུ་མེ་རུ་མཎྜལ། ཞེས་པའི་བར་དང་། བྷྲཱུྃ་བི་ཤུདྡྷེ། ཞེས་པ་དོར་ལ། དབུས་སུ་ཀེཾ་རུས་རི་རབ་བརྩེགས་པའི་སྟེང་། ། བྷྲཱུྃ་ལས་གསེར་མདོག་འཁོར་ལོ་བརྩིབས་བཅུ་པ། ། ཁོག་པ་སྟོང་པ་ཡངས་ཤིང་རྒྱ་ཆེ་བ། ། རྩེ་མོ་རྣོ་དབལ་དགྲ་བགེགས་ཕྱེ་མར་རློག ། རབ་ཏུ་འབར་བ་མེའི་གློག་སྟོང་འགྱུ། །
ཤིན་ཏུ་འཁོར་བའི་ངང་ཚུལ་བརྟན་ཞིང་བརྗིད། ། འཁོར་ལོའི་དབུས་སུ་གྲུ་གསུམ་མཐིང་ནག་འབར། ། མུ་ཁྱུད་རྡོ་རྗེ་ར་བས་རྣམ་པར་སྤྲས། ། ཕྱི་རོལ་དུར་ཁྲོད་ཕྱོགས་སྐྱོང་ཞིང་སྐྱོང་ཀླུ། ། ཞེས་པ་ནས་བསྟོད་པའི་བར་སྒྲུབ་ཐབས་རྒྱས་པ་བཞིན་བྱ། བཟླས་པའི་དམིགས་པ་ནི། བསྲུང་ཟློག་བསད་གསུམ་ལས། རང་གི་སྙིང་ཁར་ཡེ་ཤེས་སེམས་དཔའི་ཐུགས་ཁར་རྡོ་རྗེ་རྩེ་ལྔ་པའི་ལྟེ་བར། རང་གི་སེམས་ཧཱུྃ་ཡིག་སྔོན་པོ་འོད་འབར་བའི་ཀླད་ཀོར་གྱི་ནང་དུ། བླ་མ་ཞལ་བཞུགས་པ་རྣམས་ཀྱི་མཚན་ཡིག་དང་པོ་ཐིག་ལེས་བརྒྱན་པ།
མདུན་དུ་ཕ་མ། གཡས་སུ་བུ་དང་ཆུང་མ། གཡོན་དུ་སྤུན་ཟླ། རྒྱབ་ཏུ་འཁོར་གཡོག འོག་ཏུ་ནོར་རྫས་རྣམས་ཡོད་པར་བསམས་ལ། རང་གི་སྙིང་ཁ་ནས་འོད་འཕྲོས། བསྲུང་བྱ་རྣམས་ཀྱི་ལུས་ངག་ཡིད་གསུམ་བཀུག་ནས་སྔར་གྱི་གནས་སུ་འཁོད། འོད་ཟེར་གྱིས་རང་དང་བསྲུང་བྱའི་ནད་གདོན་སྡིག་སྒྲིབ་ཐམས་ཅད་དག་པར་བྱས། རྡོ་རྗེའི་གོ་ཆ་གོན་པར་བསམ་པ་ནི་ལུས་བསྲུང་བ། རང་གི་ལྕེ་ཧཱུྃ་ལས་རྡོ་རྗེ་རྩེ་ལྔ་པ་ཧཱུྃ་གིས་མཚན་པའི་ར་རྣམས་ལ།
ཀཱི་ལ་ཡའི་སྔགས་ཕྲེང་བཀོད་པ་ལས་འོད་ཟེར་འཕྲོས་པས་ངག་གི་ཉེས་སྐྱོན་དག་པར་བསམ་པ་ནི་ངག་བསྲུང་བ། སྙིང་ཁའི་ཏིང་ངེ་འཛིན་སེམས་དཔའ་དེ། རང་དང་རྡོ་རྗེ་གཞོན་ནུའི་ཐུགས་གཉིས་སུ་མེད་པར་བསམ་པ་ནི་ཡིད་བསྲུང་བའོ། ། རང་གི་སྙིང་ཁ་ནས་འོད་ཟེར་འཕྲོས་པས་ཁྲོ་བོ་བཅུ། ཕྲ་ཐབས། སྒོ་མ་དམ་ཅན་རྣམས་བསྐུལ་ཏེ། དེ་དག་ལས་སྤྲུལ་པ་ཡང་སྤྲུལ་དང་། ཉིང་སྤྲུལ་གྲངས་མེད་སྤྲོས་ནས་བགེགས་ཀྱི་ལུས་ངག་ཡིད་གསུམ་རྣམས་ཕྱེ་མར་བྱས་ཤིང་ཁྲོ་བོ་ཕྲ་ཐབས། སྒོ་མ་རྣམ་ཀྱང་ཞལ་ཕྱིར་གཟིགས་ཏེ། གནོད་པ་ཕྱིར་ཟློག་པའི་ལས་མཛད།
འཁོར་ལོ་ཡང་གཡོན་དུ་འཁོར་བར་བསམ་པ་བཟློག་པའི་དམིགས་པའོ། ། འཁོར་ལོའི་རྩིབས་བར་རྣམས་སུ་ཡཾ་ལས་རླུང་། རཾ་ལས་མེའི་སྟེང་དུ། བྱད་མ་ལུས་རིད་པ། སྐྲ་འཛིངས་པ། ཁ་ནས་ཁྲག་བསྐྱུགས་པ། སྤྱི་བོ་ཚུགས་སུ་གནས་པ་རེ་རེ་བསམ། རང་གི་སྙིང་ཁ་ནས་ཕོ་ཉ་ལྕགས་ཀྱུ་དང་ཞགས་པ་ཐོགས་པ་མང་པོ་སྤྲོས་ནས། དགྲ་བགེགས་གང་ན་གནས་པའི་ཡུལ་ནས་གཟུགས་དང་། རྣམ་ཤེས་རང་དབང་མེད་པར་བཀུག་སྟེ།
རྩིབས་བར་གྱི་བྱད་མ་རྣམས་ལ་བསྟིམ། རང་དང་བསྲུང་བྱའི་ནད་གདོན་སྡིག་སྒྲིབ་ཐམས་ཅད་བྱད་མའི་ལུས་ཀྱི་བུ་ག་དགུ་ནས། ཐིམ་སྟེ་ཞུགས་པ་འཁོར་ལོའི་རྩིབས་གཡོན་དུ་མྱུར་བར་འཁོར་བས། འོག་གི་རླུང་མེས་བསྐྱོད་ཅིང་། རྩིབས་རྣམས་རལ་གྲིའི་སོ་ལྟ་བུས། དགྲ་བགེགས་ཀྱི་ལུས་དུམ་བུ་དུམ་བུར་གཏུབས། ལྷག་མ་ཕོ་ཉ་རྣམས་ཀྱི་ཟོས། མིད། བརླག་པར་བྱས་པར་བསམ་པ་ནི་བསད་པའོ། ། དེ་ནས་ཧཱུྃ་བཛྲ་ཛྙཱ་ན་ཀཱི་ལི་ཀཱི་ལ་ཡ།
ཞེས་བརྗོད་པས་ཡེ་ཤེས་སེམས་དཔའ་རང་འདྲ་ཡུམ་མེད་པ་མདུན་དུ་ཕྱུང་། ཛྙཱ་ན་ས་ཏྭ། ཅེས་སོགས་ཀྱི་སྙིང་ཁའི་སེམས་དཔའ་གསུམ་བརྩེགས་གསལ་བཏབ་ནས། ཏིང་ངེ་འཛིན་སེམས་དཔའ་ལས་སྔགས་ཕྲེང་བྱུང་བ་རང་གི་སྣ་བུག་གཡས་ནས་ཐོན། མདུན་གྱི་ཡེ་ཤེས་སེམས་དཔའི་ཤངས་བུག་གཡོན་ནས་ཞུགས། ཐུགས་ཀའི་ཧཱུྃ་ལ་ཐིམ། ཡང་དེ་ལས་སྔགས་ཕྲེང་བྱུང་སྟེ། མདུན་གྱི་ཡེ་ཤེས་སེམས་དཔའི་སྣ་བུག་གཡས་ནས་འཐོན། རང་གི་སྣ་བུག་གཡོན་ནས་ཞུགས་ཏེ་སྙིང་ཀའི་ཧཱུྃ་ལ་ཐིམ། སྔགས་ཕྲེང་ཕྱིར་འགྲོ་བའི་དུས་སུ་རང་འདྲའི་སྤྲུལ་པ་གྲངས་མེད་པ་སྤྲོས་ནས།
སེམས་ཅན་ཐམས་ཅད་ཀྱི་ལས་ངན་པ་ཐམས་ཅད་ཚར་བཅད། རྡོ་རྗེ་གཞོན་ནུའི་སྐུར་གྱུར་པར་བསམ། སྔགས་ཕྲེང་ནང་དུ་འོང་དུས། ཕྱོགས་བཅུའི་བླ་མ་ཡི་དམ་མཁའ་འགྲོའི་བྱིན་རླབས་དང་། ནུས་མཐུ་ཐམས་ཅད་རང་ལ་ཐིམ་པས། གཟི་བྱིན་རྒྱས་པར་བསམ། རང་གི་སྔགས་ཟློས་པའི་དུས་སུ། ཁྲོ་བོ་ཕྲ་ཐབས་སྒོ་མ་དམ་ཅན་རྣམས་དང་། མདུན་དུ་སྤྱན་དྲངས་པའི་སྒྲུབ་པའི་དཀྱིལ་འཁོར་ཡི་དམ་གྱི་སྐུར་གྱུར་པ་ཐམས་ཅད་ཀྱི་བཟླས་པའི་གྲོགས་མཛད་དེ་སྔགས་ཀྱི་སྒྲ་འབྲུག་ལྟར་གྲགས་པར་བསམ་ལ། གཙོ་བོ་ཡབ་ཡུམ་གྱི་སྔགས་ནས།
དབང་ཕྱུག་མའི་བྷྱོའི་བར་དུ་སྒྲུབ་ཐབས་བཞིན་བཟླས་པའི་མཐར། གཞི་སྙིང་གཅིག་ཏུ་དྲིལ་བའི་སྔགས་འདི་བཟླས་པར་བྱའོ། ། མ་རཀྨོ། ཡཀྨོ། ཀཱ་ལ་རཱུ་པ་སྙིང་རྩ་ལ་ཡཾ་ཡཾ། སྲོག་རྩ་ལ་ཡཾ་ཡཾ། སྙིང་ལ་ཁྲིལ་ཁྲིལ། སྲོག་ལ་ཆུམ་ཆུམ། ཙིཏྟ་སྲོག་ལ་ཏུཾ་ཏུཾ། ཐུམ་རིལ་རིལ།
སྙིང་ཁྲག་སྲོག་ལ་ཤན་ཤན། སྙིང་ཚག་ཚག འུར་འུར། ཤིག་ཤིག གུལ་གུལ། ཉག་ཉག སོད་སོད། དྷ་ཏི། མ་མ་ཤཱི་གྷྲཾ། ཀརྨ་ཀ་ར་མཱ་ར་སེ་ན།
པྲ་མརྡ་ནི་ཧཱུྃ་ཕཊ། ཅེས་དང་། བྷ་ཡ་ན་ཅི་ནུས་བཟླས་པའི་མཐར། ཐལ་མོ་སྦྱར་ནས། ན་མོ་རྗེ་བཙུན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ཀྱི་བཀའ་བདེན་པ་དང་། སངས་རྒྱས་ཀྱི༞ ཆོས་ཀྱི༞ དགེ་འདུན་གྱི༞ བཅོམ་ལྡན་འདས་རྡོ་རྗེ་གཞོན་ནུ། ཡུམ་ཆེན་འཁོར་ལོ་རྒྱས་འདེབས། སྤྲུལ་པའི་ཁྲོ་བཅུ་ཡབ་ཡུམ། ཕྲ་ཐབས་ཉི་ཤུ། སྒོ་མ་བཞི།
སྲས་མཆོག་ཕུར་བུ་རིགས་ལྔ། དམ་ཅན་བཀའ་བསྲུང་བཅུ་གཉིས་རྣམས་ཀྱི་བདེན་པ་དང་། བདེན་པ་ཆེན་པོའི་བྱིན་གྱིས་བརླབས་ཀྱི། བདག་ཅག་གི་དཔལ་ལྡན་བླ་མ་དམ་པ་རྣམས་དང་། བདག་ཅག་འཁོར་དང་བཅས་པ་རྣམས་ལ་སྡང་པའི་སེམས་དང་ལྡན་པ་རྣམས་དང་། ཞེས་པ་ནས། རྣམ་ཤེས་ཆོས་ཀྱི་དབྱིངས་སུ་སྒྲོལ། ཨོཾ་བཛྲ་རཀྵ་རཀྵ་ཞེས་པའི་བར་གཞན་དང་འདྲའོ། ། ཞག་སྦྲེལ་ནས་བྱས་ན། ནུབ་དང་པོ་རྣམས་ལ་འདིའི་སྐབས་སུ་རིགས་འཛིན་བསྐུལ་ལ།
ཡི་དམ་ཀྱེ་རྡོ་རྗེ་སོགས་དང་། ཆོས་སྐྱོང་རྣམས་ལ་གཏོར་མ་ཕུལ་ནས་བསྐང་བཤགས་དང་། བསྟོད་པ་ཇི་ལྟར་རིགས་པ་བྱས་ནས་རྗེས་ཀྱི་ཆོ་ག་ལ། ཚོགས་དང་པོ་གཉིས་ཀྱི་རྗེས་སུ་ལིངྒ་རྣམས་གུ་གུལ་གྱིས་བདུགས་ལ་རང་གི་མདུན་དུ་བཞག རང་ཉིད་རྡོར་དྲིལ་ཐོགས་ནས་དགུག་གཞུག་འོག་ནས་འབྱུང་བ་ལྟར་ལན་གསུམ་བྱས་ལ། ལིངྒའི་སྟེང་དུ་སྣ་ཚོགས་རྡོ་རྗེ་དང་། རི་རབ་ཀྱིས་མནན་ཏེ་ཐར་ས་མེད་པར་བསམ་ལ། ལིངྒའི་སྐེ་ལ་བཏགས་པའི་ཕུར་པ་གཏོར་མ་ལ་བཙུགས་ཏེ་བཞག་ལ། རང་གི་སྙིང་ཁ་ནས་འོད་འཕྲོས་པས། ཡི་དམ་ཆོས་སྐྱོང་རྣམས་ཀྱི་རྒྱུད་བསྐུལ་ནས།
སོ་སོའི་ཐུགས་ཀ་ནས་ཀྱང་འོད་ཟེར་རབ་ཏུ་མང་པོ་འཕྲོས་ཏེ་གཏོར་མ་དང་ཐུན་རྫས་རྣམས་ལ་ཕོག་པས། དགྲ་བགེགས་ཚར་གཅོད་པའི་ནུས་པ་དང་ལྡན་པར་བསམ་ལ། འཇམ་དཔལ་སྐུ་ཡི་ལྷ་ཚོགས་ཀྱིས། ། ཟོར་ཆེན་རྫས་ཀྱི་མཐུ་སྐྱེད་ལ། ། དགྲ་བགེགས་སྲོག་ལ་མངའ་མཛོད་ཅིག ། དེ་བཞིན་དུ་འོག་མ་རྣམས་ལ་ཡང་སྦྱར་རོ། ། པདྨ་གསུང༞ ཡང་དག་ཐུགས༞ བདུད་རྩི་ཡོན་ཏན༞ ཕྲིན་ལས་ཕུར་བུ༞ བཅོམ་ལྡན་རྡོ་རྗེ་གཞོན་ནུ་ཡིས། ། ཡུམ་ཆེན་འཁོར་ལོ་རྒྱས་འདེབས་ཀྱིས། ། འཇིགས་བྱེད་ཁྲོ་བོ་བཅུ་པོ་ཡི། ། རྡོ་རྗེ་ཁྲོ་མོ་བཅུ་རྣམས་ཀྱི། །
སྤྲུལ་པའི་ཕྲ་ཐབས་ཉི་ཤུ་ཡིས། ། སྲས་མཆོག་ཕུར་བུ་རིགས་ལྔ་ཡིས། ། དམ་ཅན་ཤྭ་ན་བཅུ་གཉིས་ཀྱིས། ། བསེ་ཡི་སྐྱེས་བུ་མཆེད་བཞི་ཡིས། ། ཆོས་སྐྱོང་སྲུང་མའི་ཚོགས་བཅས་ཀྱི། ། རིག་འཛིན་རྩལ་ཅན་འཁོར་བཅས་ཀྱིས། ། ཟོར་ཆེན་རྫས་ཀྱི་མཐུ་སྐྱེད་ལ། ། དགྲ་བགེགས་སྲོག་ལ་མངའ་མཛོད་ཅིག ། བདག་གི་གཏོར་ཟོར་མཉན་པོ་འདི། ། རིག་འཛིན་བླ་མས་བྱིན་གྱིས་བརླབས། །
ཡི་དམ་མཁའ་འགྲོས་ནུས་པ་སྐྱེ། ། དམ་ཅན་སྲུང་མས་དྲག་པོར་བསྒྲུབས། ། སྡང་བྱེད་དགྲ་ལ་འཕེན་པའི་ཟོར། གནོད་བྱེད་བགེགས་ལ་འཕེན་པའི་ཟོར། ། གདུག་ཅན་ཐལ་བར་རློག་པའི་ཟོར། ། དམ་ཉམས་རྩད་ནས་གཅོད་པའི་ཟོར། ། དགྲ་བོའི་རིགས་བརྒྱུད་གཅོད་པའི་ཟོར། ། སྡེ་བརྒྱད་དམག་དཔུང་བསྐྱེད་པའི་ཟོར། ། ཟོར་ཆེན་སོགས། དམ་ཅན་བཀའ་བསྟོད་མཐུ་མ་ཆུང་། །
ཕོ་ཉ་ལས་མཁན་རྩལ་མ་ཞན། ། བྷྱཽཿསྡང་པའི་དགྲ་ལ་བྷྱོཿ བྷྱཽཿགནོད་པའི་བགེགས་ལ་བྷྱོཿ ཞེས་བསྐུལ་ནས། གཙོ་བོའི་སྔགས་དང་། ཁྲོ་བོ་བཅུ། སྒོ་མ་བཞི། གཞི་རྙིང་གཅིག་ཏུ་དྲིལ་བའི་སྔགས་དང་། ཐུན་སྔགས་འདི་ཡང་བཟླས་ཏེ། སུཾ་ཏྲི་ཀ་རཀྴ་བྷྱོཿ
ཐིབ་ཐིབ་ཙཀྲ་བྷྱོཿ སྙིང་ཁ་རག་དུན་ཏྲི་བྷྱོཿ ཏྲི་ན་ཤིག སེ་ན་གཏུབ། ཁ་རཀ་རྦད། དུམ་བུ་བྷྱོཿ བཛྲ་ར་ཏི་རཀྴ་ཙ་ཏུར་མཱ་ར་ཡ་ཧཱུྃ། གནོད་བྱེད་དགྲ་བགེགས་ཐམས་ཅད་མཱ་ར་ཡ་ཕཊ། ཅེས་པ་རྣམས་ཅི་རིགས་བརྗོད། མགོན་པོའི་ཐུན་གཏོར་རྣམས་ཕུལ་ནས་དངོས་གྲུབ་བླངས་ལ།
ནོངས་པ་བཟོད་པར་གསོལ། མདུན་གྱི་རྟེན་རྣམས་བརྟན་བཞུགས་དང་། ། བསྔོ་བ་སྨོན་ལམ་བཀྲ་ཤིས་རྣམས་སྒྲུབ་ཐབས་བཞིན་བྱའོ། ། ནུབ་ཐ་མ་ལ་ཚོགས་བར་པ་ཡན་གོང་བཞིན་བྱས་ལ། གསུམ་པ་རྗེས་དྲག་པོའི་ལས་དངོས་བསྟན་པ་ལ་ཡང་གསུམ། སྔོན་འགྲོ་ཡང་འབྲེལ་སོ་དྲུག་བྱ་བ། དངོས་གཞི་གདབ་པའི་ལས་བྱས་ནས་ལིང་རོ་འབུལ་བ། ཟློག་པ་ཟོར་གྱི་ལས་བསྟན་པའོ། ། དང་པོ་ལ་དྲུག གསེར་སྐྱེམས་གཏོང་བ།
ཕུར་ཁ་བསྒྱུར་བ། ལྷ་བསྲུངས་སྤྱན་དྲངས་ཞིང་དགུག་གཞུག་བྱ་བ། གསལ་བ་གསུམ་དང་གདེངས་གསུམ་གསལ་བཏབ་སྟེ་ང་རྒྱལ་བསྐྱེད་པ། མ་ཉེས་པའི་དཔང་གཟུགས་པ། རྫས་དམོད་མོ་ཏིང་ངེ་འཛིན་སོགས་དྲུག་བྱ་བའོ། ། དང་པོ་ནི་ཇི་ལྟར་བདེ་བའི་སར་མིའི་གཡང་གཞི་བཅོས་པའི་ཁར། འབྲུབ་ཁུང་གྲུ་གསུམ་ནག་པོ་མེ་རི་དང་བཅས་པ་བྲིས་པའི་དབུས་སུ། ལིངྒ་རྣམས་བཞག རང་གི་གཡས་སུ་གུ་གུལ། ཡུངས་དཀར་ནག
སྔོན་དམར་གྱི་ཞགས་པ། དུག་ཁྲག་སྦྱར་བའི་ཐུན། ལྕགས་ཟངས་རྡོ་ཕྱེ་རྣམས་དང་། གཡོན་དུ་གདབ་ཕུར་རྣམས་དང་། རལ་གྲི་ཐོ་བ། དེ་དག་ལ་ངར་བསྐྱེད་པའི་སྨན་ཕུད་དང་། རཀྟ་ཅུང་ཟད། རྡོ་རྗེ་དྲིལ་བུ་རྣམས་བཤམས། སྒྲུབ་པ་པོ་རྣམས་ཧེ་རུ་ཀའི་ཆས་སུ་ཞུགས་ལ། གསེར་སྐྱེམས་གཙང་མ་ཁྱེར་ནས་བྱིན་རླབས་གོང་བཞིན་བྱས་ཏེ།
འཇམ་པོའི་འཁྱིལ་འཆམས་དང་། གུ་རུའི་སྙན་དབྱངས་དང་བཅས་པས། འདི་སྐད་བརྗོད་དོ། ། རྒྱལ་བ་དགོངས་པའི་བརྒྱུད་པ་དང་། ། རིགས་འཛིན་རིག་པའི་བརྒྱུད་པ་དང་། ། སྙན་ནས་སྙན་བརྒྱུད་བླ་མ་མཆོད། ། ཞི་གཉིས་ཞི་བའི་ལྷ་ཚོགས་དང་། ། ལྔ་བཅུ་རྩ་བརྒྱད་ཁྲོ་བོའི་ཚོགས། ། མ་ལུས་ཕུད་ཀྱི་མཉེས་གྱུར་ནས། ། མི་མངོན་དབྱིངས་ནས་ཐུགས་རྗེ་ཡི། །
ཉེར་དགོངས་བྱིན་རླབས་དཔའ་སྐྱེད་ལས། ། གདུག་པའི་དགྲ་བགེགས་བསྒྲལ་བ་ལ། ། ཕྱི་ནང་བར་ཆད་མི་འབྱུང་ཞིང་། ། གྲུབ་གཉིས་འཕེལ་བར་མཛད་དུ་གསོལ། ། འཇམ་དཔལ་སྐུ་ཡི་ལྷ་ཚོགས་དང་། པདྨ་གསུང་གི་ལྷ་ཚོགས་དང་། ཡང་དག་ཐུགས་ཀྱི་ལྷ་ཚོགས་དང་། བདུད་རྩི་ཡོན་ཏན༞ ཕྲིན་ལས་ཕུར་བུའི༞ མ་མོ་རྦོད་གཏོང༞ དམོད་པ་དྲག་སྔགས༞ འཇིག་རྟེན་མཆོད་བསྟོད༞ རྡོ་རྗེ་ཚེ༞ མདོ་དང་སྒྱུར་འཕྲུལ་ལྷ་ཚོགས་རྣམས། ། མི་མངོན་དབྱིངས་ནས་ཐུགས་རྗེ་ཡི། ། སོགས་དང༞ བཅོམ་ལྡན་རྡོ་རྗེ་གཞོན་ནུ་དང་། །
ཡུམ་ཆེན་འཁོར་ལོ་རྒྱས་འདེབས་མ། ། འཇིགས་བྱེད་ཁྲོ་བཅུ་ཡབ་ཡུམ་དང་། ། སྤྲུལ་པའི་ཕྲ་ཐབས་ཉི་ཤུ་དང་། ། ཡེ་ཤེས་སྒོ་མ་བཞི་པོ་དང་། ། སྲས་མཆོག་ཕུར་པའི་ལྷ་ཚོགས་རྣམས། ། མི་མངོན་དབྱིངས་ནས་ཐུགས་རྗེ་ཡི། ། སོགས། དམ་ཅན་བཀའ་བསྲུང་བཅུ་གཉིས་དང་། ། གིང་ཆེན་དགེ་བསྙེན་འཁོར་བཅས་མཆོད། ། ཕྱི་ནང་མཁའ་འགྲོ་འཁོར་བཅས་དང་། །
དབང་ཕྱུག་ཉི་ཤུ་རྩ་བརྒྱད་མཆོད། ། ཕོ་ཉ་ཕྲ་མེན་འབར་མ་དང་། ། མ་བདུན་སྲིང་བཞི་ལ་སོགས་མཆོད། ། བདུད་འདུལ་ནག་མོ་མཆེད་བཞི་དང་། ། དཔལ་ལྡན་རེ་བ་ཏི་ལ་སོགས། ། མདོར་ན་སུམ་བརྒྱ་དྲུག་ཅུ་རྣམས། ། གསེར་སྐྱེམས་གཙང་མ་འདི་བཞེས་ལ། ། གདུག་པའི་སོགས་དང་། བསྟན་པ་བསྲུང་མཛད་ཀུན་གྱི་གཙོ། ། དཔལ་ལྡན་ནག་པོ་ལྕམ་དྲལ་དང་། །
ཞིང་སྐྱོང་དབང་ཕྱུག་གདོང་བཞི་པ། ། ཆོས་སྐྱོང་བསྲུང་མའི་ཚོགས་བཅས་ཀུན། ། གསེར་སྐྱེམས་གཙང་མ་འདི་བཞེས་ལ། ། གདུག་པའི་དགྲ་བགེགས་བསྒྲལ་བ་ལ། ། སོགས། ཕྱོགས་བཅུའི་འཇིག་རྟེན་སྐྱོང་རྣམས་དང་། ། གནས་བདག་ཀུན་དང་ཡུལ་བདག་ཀུན། ། གསེར་སྐྱེམས་གཙང་མ་འདི་བཞེས་ལ། ། གདུག་པའི་དགྲ་བགེགས་བསྒྲལ་བ་ལ། ། བྱེར་དང་འཁུ་ལྡོག་མ་མཛད་པར། །
སྟོང་གྲོགས་གཉན་པོ་ཅི་ནུས་མཛོད། ། ས་ཡི་ཕྱོགས་ནི་འདི་ཉིད་ན། ། སའམ་མཁའ་ལ་འཁོད་པ་ཡི། ། ལྷ་ཀླུ་གནོད་སྦྱིན་དྲི་ཟ་དང་། ། འབྱུང་པོ་མང་པོ་གང་འཁོད་པ། ། ཐམས་ཅད་ཕུད་ཀྱིས་ཚིམ་གྱུར་ནས། ། གདུག་པའི་དགྲ་བགེགས་བསྒྲལ་བ་ལ། ། རུ་ང་ཕྲག་དོག་མ་མཛད་པར། ། སྟོང་གྲོགས་གཉན་པོ་ཅི་ནུས་མཛོད། ། ལྷ་ཡི་ཕྱག་རྒྱ་མི་བཟོད་ཅིང་། །
བྱེར་དང་འཁུ་ལྡོག་བྱེད་པ་རྣམས། ། གསེར་སྐྱེམས་གཙང་མས་ཚིམ་བྱས་ནས། ། ཅི་བདེ་བ་ནི་གཞན་དུ་དེངས། ། བསྡུས་པ་ནི། ། བླ་མ་རིགས་འཛིན་ཚོགས་བཅས་མཆོད། ། ཡི་དམ་ཞི་ཁྲོ་རབ་འབྱམས་མཆོད། ། ཁྱད་པར་ཕུར་བུའི་ལྷ་ཚོགས་མཆོད། ། མི་མངོན་དབྱིངས་ནས་ཐུགས་རྗེ་ཡི། ། སོགས། སློབ་དཔོན་པདྨ་འབྱུང་གནས་ཀྱི། །
སྤྱན་སྔར་ཁས་བླངས་དམ་བཅས་ནས། ། ཕུར་པའི་སྲུང་མར་ཞལ་བཞེས་པའི། ། དམ་ཅན་རྒྱ་མཚོ་ཕུད་ཀྱིས་མཆོད། ། གདུག་པའི་དགྲ་བགེགས་བསྒྲལ་བ་ལ། ། ཕྱི་ནང་བར་ཆད་མི་འབྱུང་ཞིང་། ། གྲུབ་གཉིས་འཕེལ་བར༞ བསྟན་པ་བསྲུང་མཛད་ཀུན་གྱི་གཙོ། ། མན་གོང་བཞིན་ནོ། ། གཉིས་པ་ཕུར་ཁ་བསྒྱུར་བ་ནི། ཚེ་འཛིན་གྱི་འགྱིང་དབྱངས་དང་། རིན་པོ་ཆེའི་འདུར་འཆམས་བྱ་ཞིང་།
དོ་ནུབ་ཀྱི་ཕུར་ཁ་གཉན་པོ་འདི། ། སྟེང་གི་ལྷ་ལ་མི་སྟོན་ནོ། ། ལྷ་གཤེགས་གངས་དཀར་རྩེ་ལ་གཤེགས། ། ཕུར་ལམ་གཉན་པོ་ད་ཕྱེ་ཅིག ། དེ་བཞིན་དུ་ཚིག་གོང་འོག་རྣམས་གོང་དང་འདྲ་བ་ལ། བར་གྱི་བཙན་ལ་མི་སྟོན་ནོ། ། བཙན་གཤེགས་བྲག་དམར་ལོགས་ལ་གཤེགས། ། འོག་གི་ཀླུ་ལ་མི་སྟོན་ནོ། ། ཀླུ་གཤེགས་རྒྱ་མཚོའི་གཏིང་དུ་གཤེགས། ། དོ་ནུབ་ཀྱི་ཕུར་ཁ་གཉན་པོ་འདི།
ཡས་ཀྱི་བདུད་གཡོས་གཅིག་ལ་སྟོན། ། མས་ཀྱི་སྲི་ལངས་གཅིག་ལ་སྟོན། ཕ་ཚན་རྒྱ་འདྲེ་ཅན་ལ་སྟོན། ། མ་བུའི་བྱུར་འདྲེ་ཅན་ལ་སྟོན། ། ཡུལ་མི་གདོང་འདྲེ་ཅན་ལ་སྟོན། ། སྡང་དགྲ་གནོད་པའི་བགེགས་ལ་སྟོན། ། ཕུང་སྲི་སྙིང་གི་དཀྱིལ་དུ་སྟོན། ། བྱུར་སྲི་ཀླད་པའི་དཀྱིལ་དུ་སྟོན། ། ཉམས་པའི་སྙིང་གི་དཀྱིལ་དུ་སྟོན། ། རྨི་ལམ་ངན་སྡིག་བྱེད་ལ་སྟོན། །
གསུམ་པ་ལྷ་བསྲུངས་སྤྱན་དྲངས་ཤིང་དགུག་གཞུག་བྱ་བ་ནི། འདོད་རྒྱལ་གྱི་ཕྱག་རྒྱ་བཅས་ལ། སྒྲུབ་ཐབས་བཞིན་དགུག་གཞུག་ལན་གསུམ་བྱས་པའི་མཐར། འདོད་རྒྱལ་གྱི་ཕྱག་རྒྱ་ལས་མཛུབ་མོ་འགུགས་པའི་སྟངས་ཀ་བྱས་ལ། པཉྩ་ཀནྡྷ་དེ་བ་ཨཱ་ཀརྵ་ཡ་ཛཿ དྷ་ཏུ་ཨཥྚ་ད་ཤ་དེ་ཝ་ཨཱ་ཀརྵ་ཡ་ཛཿ དྭ་ད་ཤ་ཡ་ཏཱ་ན་ན་དེ་ཝ་ཨ་ཀརྵ་ཡ་ཛཿ སརྦ་དེ་ཝ་རཀྵ་ཨཱ་ཀརྵ་ཡ་ཛཿ ཞེས་བརྗོད་ཅིང་། སེམས་ཀྱི་རང་གི་སྙིང་ཁ་ནས་འོད་ཟེར་འཕྲོས་པས་མདུན་གྱི་ལིངྒ་དགྲ་བགེགས་སུ་གསལ་བའི་སྙིང་ཁར་ཕོག་པས།
ཁོ་ལ་སྲུང་སྐྱོབ་བྱེད་པའི་ལྷ་དང་། སྲུང་མ་ཐམས་ཅད་རྡོ་རྗེ་གཞོན་ནུའི་རྣམ་པར་བྱུང་སྟེ། རང་ལ་ཐིམ་པས། ཁོ་བསྲུང་སྐྱོབ་དང་བྲལ་ཞིང་། བདག་ཉིད་གཟི་བརྗིད་རྒྱས་པར་བསམ་པ་ནི། ཚེ་སྲོག་ཡེ་ཤེས་སུ་བསྒྱུར་བ་ཞེས་བྱའོ། ། དེ་ནས་རྔ་བརྡུང་འདུར་དབྱངས་དང་བཅས་པས། བཅོམ་ལྡན་དཔལ་ཆེན་ཧེ་རུ་ཀ། ། སྤྲུལ་པ་ཡང་སྤྲུལ་བཀའ་བསྟོད་དང་། ། ཕོ་ཉ་དམ་ཅན་རྒྱ་མཚོའི་ཚོགས། །
འདིར་གཤེགས་བཞུགས་ཤིང་བྱིན་ཕོབ་ལ། ། དམ་སྲི་གདུག་པའི་དགྲ་དང་བགེགས། ། རྒྱལ་བའི་བཀའ་ལས་འདའ་བྱེད་ཅིང་། ། རྣལ་འབྱོར་སྐུ་ལ་བདོ་བ་རྣམས། ། རྒྱལ་བས་བསྒྲལ་བར་གསུངས་པའི་ཕྱིར། ། གནས་པའི་ཡུལ་ནས་ཡུད་ཙམ་གྱིས། ། བརྟེན་དང་བཅས་ཏེ་ཁྲིད་ལས་ཤོག ། རྒྱབ་དང་ཁྲོལ་ལས་ཁྲིད་ལས་ཤོག ། ས་གཞི་ཡན་ཆོད་ཐོག་ལས་ཤོག ། བདུན་བརྒྱུད་ཚུན་ཆད་ཁུག་ལས་ཤོག །
མ་ཐོགས་མྱུར་དུ་ཁུག་ལས་ཤོག ། ཨོཾ་བཛྲ་ཨཾ་ཀུ་ཤ་ཛཿཛཿ བཞི་པ་གསལ་བ་གསུམ་དང་གདེངས་གསུམ་གསལ་བཏབ་ཅིང་ང་རྒྱལ་བསྐྱེད་པ་ནི། བདེ་བའི་བརྗིད་དབྱངས་དང་། ། ནོར་བུའི་བསྐོར་འཆམས་བྱ་ཞིང་། ཧཱུྃ། ང་ནི་རྡོ་རྗེ་གཞོན་ནུ་ཡིན། ། ཐུགས་ནང་འབར་བའི་སྲོག་ཀྱང་ཞུགས། ། ཚིགས་བརྒྱད་སྤྱི་བོ་རྐང་མཐིལ་རྣམས། ། ཁྲོ་བོ་ཁྲོ་མོའི་བདག་ཉིད་གནས། །
ཕུང་པོ་ཁམས་དང་སྐྱེ་མཆེད་དང་། ། ཉི་ཁྲི་ཆིག་སྟོང་སྐྲ་ཚོགས་དང་། ། བྱེ་བ་ཁྲག་ཁྲིག་བ་སྤུའི་ཚོགས། ། ཁྲོ་རྒྱལ་རང་འདྲས་གཏམས་པར་གྱུར། ། ཁྲོ་བོ་ཁྲོ་མོ་ཕྲ་མེན་དང་། ། སྒོ་མ་སྲས་མཆོག་ཕུར་བུའི་ཚོགས། ། དམ་ཅན་རྒྱ་ཚོའི་ཚོགས་བཅས་རྣམས། ། དཔལ་དང་གཟི་བརྗིད་འབར་བར་བཞུགས། ། སྣང་ཞིང་སྲིད་པའི་ཆོས་རྣམས་ཀུན། ། མ་ལུས་ཁྲོ་རྒྱལ་ཉིད་ཀྱི་ངང་། །
ཨོཾ་བཛྲ་ཀཱི་ལི་ཀཱི་ལ་ཡ་སརྦ་བིགྷྣཱན་བནྡྷ་ཧཱུྃ་ཕཊ། དིཔྟ་ཙཀྲ་ཕུར་པའི་ལྷ། ། ཞེས་པ་ནས་གནོད་བྱེད་བགེགས་ལ་སྨོས་ཅི་དགོས། ། ཞེས་པའི་བར་བརྗོད། ལིངྒ་བསྒྲལ་ཡུལ་བཟས་པ་པོ། ། ཤིན་ཏུ་རིད་ཅིང་ཡན་ལག་ཕྲ། ། མི་སྡུག་བཞིན་ཅན་ཚར་བཅད་ཕྱིར། ། མངོན་སུམ་ཉིད་དུ་གསལ་བར་གྱུར། ། ལྔ་པ་མ་ཉེས་པའི་དཔང་གཟུགས་ནི། རྡོ་རྗེའི་འཚེར་དབྱངས་དང་།
དཔག་བསམ་གྱི་འཇོལ་འཆམས་བྱ་ཞིང་། རྒྱུད་གསུམ་བླ་མ་རིགས་འཛིན་ཚོགས། ། ཡི་དམ་ཞི་ཁྲོ་རབ་འབྱམས་དང་། ། ཁྱད་པར་ཕུར་པའི་ལྷ་ཚོགས་རྣམས། ། བདག་ལ་དགོངས་པར་མཛད་དུ་གསོལ། ། གདུག་ཅིང་གཏུམ་པའི་དགྲ་བགེགས་འདི། ། དཔལ་ལྡན་བླ་མའི་སྐུ་དགྲ་སྟེ། ། སངས་རྒྱས་བསྟན་པའི་སྤྱི་དགྲ་ཡིན། ། དམ་ཚིག་ཅན་གྱི་སྡང་དགྲ་ལགས། ། སེམས་ཅན་ཡོངས་ལ་གནོད་འཚེ་བྱས། །
མཚམས་མེད་དེ་དང་ཉེ་བ་བསགས། ། ཉམས་པ་བདུན་དང་ཞིང་བཅུ་ཚངས། ། འདིས་ནི་སངས་རྒྱས་དཔའ་བོ་དང་། ། རྡོ་རྗེ་སེམས་དཔའ་བཀྲོངས་པ་སྟེ། ། འདི་དེ་སྡིག་པ་ཆེན་པོ་ཅན། ། མནར་མེད་འགྲོ་བའི་བདག་ཉིད་ཡིན། ། བདག་གི་སྙིང་རྗེ་ཆེར་བསྐྱེད་ནས། ། འཇིག་རྟེན་རྟེན་འབྲེལ་ནོར་རྫས་དང་། ། འདུས་བྱས་ཟས་ཀྱི་ལོངས་སྤྱོད་བྱིན། ། སྣ་ཚོགས་ཐབས་ཀྱི་བྲིད་བྱས་ནས། །
ལས་ངན་འདི་ལས་བཟློག་ཅིག་ཅེས། ། ཡང་ཡང་གསོལ་ཡང་བཟློག་མ་ཉན། ། དེས་ན་གདུག་པའི་དགྲ་བགེགས་འདི། ། རེ་ཤིག་ཐུགས་ཀྱི་བཏང་བར་འཚལ། ། བདག་གི་མ་ཉེས་མ་གཡོ་ཞིང་། ། མཐུ་དང་རྫུ་འཕྲུལ་སྟོབས་ལྡན་པས། ། དེ་ལྟར་ལེགས་པར་བཟུང་དུ་གསོལ། ། ཆོས་སྐྱོང་བསྲུང་མའི་ཚོགས་རྣམས་དང་། ། དམ་ཅན་རྒྱ་མཚོ་འཁོར་དང་བཅས། ། སྣང་སྲིད་ལྷ་སྲིན་སྡེ་བརྒྱད་པ། །
ཕྱོགས་སྐྱོང་གཞི་བདག་བདག་ལ་དགོངས། ། གདུག་ཅིང་གཏུམ་པའི་དགྲ་བགེགས་འདི། ། བླ་མའི་སྐུ་ལ་འཁུ་འཁུ་བ། ། རྒྱལ་བའི་བཀའ་ལ་འགོམ་འགོམ་པ། ། རྣལ་འབྱོར་སྐུ་ལ་བསྡོ་བསྡོ་བ། ། བདག་ཀྱང་འཕགས་པ་རབ་མཆོད་ཅིང་། ། གཞན་དོན་ཅི་ནུས་བགྱིད་བསམ་པ། ། དགྲ་བགེགས་འདི་ཡིས་མ་གཏེར་རོ། ། སྤྲོས་བྲལ་རང་བཞིན་དག་པའི་ཀློང་། ། དབྱིངས་ཀྱི་ཐིག་ལེར་བསྒོམ་སྙམ་པས། །
བར་ཆད་རྐྱེན་འདིས་མ་གཏེར་རོ། ། བདག་གི་ཅུང་ཟད་མ་ཉེས་ཤིང་། ། རྣམ་པ་ཀུན་ཏུ་མ་གཡོ་བས། ། དེ་ལྟར་མཁྱེན་པར་མཛད་ནས་ཀྱང་། ། མཐུ་སྟོབས་སྐྱེད་པའི་ཆོ་ག་མཛོད། ། ལྷ་དང་གཉིས་སུ་མེད་པར་བསྒོམ། ། དགྲ་བགེགས་སྒྲོལ་བའི་གྲོགས་མཛོད་ཅིག ། དྲུག་པ་རྫས་དམོད་མོ་ཏིང་ངེ་འཛིན་སོགས་དྲུག་བྱ་བ་ལ་ལྷ་དང་དབྲལ་བ། གཟུགས་ལ་དབབ་པ། བྱེད་དུ་གཞུག་པ།
སྨྱོ་རུ་གཞུག་པ། རྡུལ་དུ་རློག་པ། ཞལ་དུ་བསྟབ་པའོ། དེ་རེ་རེ་ལ་དྲུག་དྲུག་སྟེ། བསག་པར་བྱ་བའི་རྫས་དྲུག བསམ་པ་མཐར་ཕྱིན་པའི་དམོད་མོ་དྲུག དམིགས་པ་གཞན་དུ་མི་འགྱུར་བའི་ཏིང་ངེ་འཛིན་དྲུག བསྐྱེད་པར་བྱ་བའི་ལྷ་དྲུག སྦས་པའི་འཕྱོངས་དྲུག ། གབ་པའི་སྔགས་དྲུག་རྣམས་ལས།
དང་པོ་ནི། རྫས་གུ་གུལ། གཉིས་པ་དམོད་མོ་ནི། ན་མོ་བཅོམ་ལྡན་རྡོ་རྗེ་གཞོན་ནུ་དང་། ། ཡུམ་ཆེན་འཁོར་ལོ་རྒྱས་འདེབས་མ། ། ཡེ་ཤེས་སྤྲུལ་པའི་ཁྲོ་བོ་བཅུ། ། རྡོ་རྗེ་དབྱིངས་ཀྱི་ཁྲོ་མོ་བཅུ། ། ཐབས་ཀྱི་རང་བཞིན་མཆེ་བ་ཅན། ། ཤེས་རབ་རང་བཞིན་གཤོག་པ་ཅན། ། བདག་ཉིད་ཤྭ་ན་ས་བདག་སོགས། །
ཕུར་པའི་ལྷ་ཚོགས་འཁོར་བཅས་ཀྱི། ། གདུག་ཅིང་གཏུམ་པའི་དགྲ་བགེགས་འདི། ། ཆོས་ཀྱི་སྲུང་མ་དང་ཁྲོལ་ཅིག ། བོན་གྱི་ལྷ་ས་དང་ཁྲོལ་ཅིག ། སྐྱེ་བོའི་དགྲ་ལྷ་དང་ཁྲོལ་ཅིག ། ཕོ་ལྷ་ཡུལ་ལྷ་སྲོག་ལྷ་དང་། ། བསྐྱེད་པའི་ལྷ་བཞི་འགོ་བ་ཡི། ། ལྷ་ལྔ་དབང་ཐང་ལྷ་དྲུག་དང་། ། སྐྱོབ་པའི་ལྷ་ཀུན་དང་ཁྲོལ་ཅིག ། བརྟེན་པའི་ས་དང་གནས་པའི་ཡུལ། །
ཀུན་དང་མྱུར་བ་ཉིད་དུ་ཁྲོལ། ། གསུམ་པ་དམིགས་པ་གཞན་དུ་མི་འགྱུར་བའི་ཏིང་ངེ་འཛིན་ནི། རམ་ཟླ་བྱེད་པའི་བཙོན་བཞིན་འགྱུར། ། ཞེས་བརྗོད། བཞི་པ་སྐྱེད་པར་བྱ་བའི་ལྷ་ནི། སྒོ་མ་སྲས་མཆོག་ལ་སོགས་པ་རྣམས་ཀྱི། གུ་གུལ་གྱི་བདུག་པར་བསམ་མོ། ། ལྔ་པ་སྦས་པའི་འཕྱོང་དྲུག་ནི། དམ་ཚིག་ཆེན་པོའི་དུས་ལ་བབ། ། ནས།
ང་ཡི་བཀའ་ལས་མ་འདའ་ཅིག ། གདུག་ཅིང་གཏུམ་པའི་དགྲ་བགེགས་འདི། ། བསྡིགས་ཤིག་གྲོགས་དང་དབྱེ་བར་གྱིས། ། དྲུག་པ་གབ་པའི་སྔགས་ནི། ཨོཾ་བཛྲ་ཀཱི་ལི་ཀཱི་ལ་ཡ་ཛཿཧཱུྃ་བཾ་ཧོཿ མོ་ཧཾ་གྷ་ཏ་ཡ་གནོད་བྱེད་དགྲ་བགེགས་ཧ་ས་ཡ་ར་ཧ་ས་ཡ་ར་ཤཱི་གྷྲཾ་ཀརྟ་ཡ། མཱ་ར་སེ་ན་པྲ་མརྡ་ནི་སརྦ་བིགྷྣཱན་བནྡ་ཧཱུྃ་ཕཊ། གཉིས་པ་གཟུགས་ལ་དབབ་པ་ལ་དྲུག་གི དང་པོ་རྫས་ཡུངས་ཀར་སོགས་དང་། གཉིས་པ་བསམ་པ་མཐར་ཕྱིན་པའི་དམོད་མོ་ནི།
ཁྲོ་རྒྱལ་ཡབ་ཡུམ་འཁོར་བཅས་ཀྱི། ། དགྲ་འདི་ཕོབ་ཅིག་གཟུགས་ལ་ཕོབ། ། རི་མོ་ལ་ཕོབ་ལིངྒ་དང་། ། གཉིས་སུ་མེད་པ་ཉིད་དུ་གྱིས། ། གསུམ་པ་དམིགས་པ་གཞན་དུ་མི་འགྱུར་བའི་ཏིང་ངེ་འཛིན་ནི། བྱེ་མར་ཆར་འབབ་བཞིན་དུ་གྱུར། ། བཞི་པ་བསྐྱེད་པར་བྱ་བའི་ལྷ་ནི། སྲས་མཆོག་སོགས་ཀྱི་ཐུན་ཐོགས་པར་བསམ་པའོ། ། ལྔ་པ་སྐུལ་ཚིག་ནི། དམ་ཚིག་ཆེན་པོ་སོགས་ནས།
གདུག་ཅིང་གཏུམ་པའི་དགྲ་བགེགས་འདི། ། ཕོབ་ཅིག་རྣམ་པར་གཟིར་བར་གྱིས། ། དྲུག་པ་གབ་པའི་སྔགས་ནི། ཐོག་མཐའ་གཉིས་གོང་བཞིན་ལ། གནོད་བྱེད་དགྲ་བགེགས་ཨཱ་བེ་ཤ་ཡ། ཨཱ་བེ་ཤ་ཡ། གསུམ་པ་བྱད་དུ་གཞུག་པ་ལ། དང་པོ་རྫས་སྔོ་དམར་གྱི་ཞགས་པ། གཉིས་པ་ནི། ཁྲོ་རྒྱལ་ཡབ་ཡུམ་འཁོར་བཅས་ཀྱིས། །
དགྲ་འདི་ཟུངས་ཤིག་རབ་ཆིངས་ཤིག ། ལུས་དང་ཡན་ལག་ཀུན་སྡོམས་ཤིག ། གྲུ་གུ་བཞིན་དུ་རབ་བསྒོངས་ཤིག གསུམ་པ་ནི། ལྕགས་ཀྱིས་བཅིངས་པའི་བཙོན་བཞིན་གྱུར། བཞི་པ་ནི། ། སྲས་མཆོག་ཞགས་པ་ཐོགས་པར་བསྒོམ། ། ལྔ་པ་ནི། ། དམ་ཚིག་ཆེན་པོ་སོགས་ནས། གདུག་ཅིང་གཏུམ་པའི་དགྲ་བགེགས་འདི། །
ཟུངས་ཤིག་ཆིངས་ཤིག་རྣམ་པར་སྡོམས། ། དྲུག་པ་ནི། གནོད་བྱེད་དགྲ་བགེགས་ཤཱི་ཀྲིཾ་ཨ་ན་ཡ་སོགས། བཞི་པ་སྨྱོ་རུ་གཞུག་པ་ལ། ། དང་པོ་རྫས་དུག་ཐུན། གཉིས་པ་ནི། ཁྲོ་རྒྱལ་ཡབ་ཡུམ་འཁོར་བཅས་ཀྱིས། ། དགྲ་འདི་སྨྱོར་ཆུག་མྱོས་སུ་ཆུག ། གསུམ་པ་ནི། དབང་མེད་སྨྲ་ཞིང་ལབ་པར་གྱུར། །
བཞི་པ་ནི། སྲས་མཆོག་དུག་ཐུན་ཐོགས་པར་བསྒོམ། ། ལྔ་པ་དམ་ཚིག་ཆེན་པོ་ནས། ། གདུག་ཅིང་གཏུམ་པའི་དགྲ་བགེགས་འདི། ། རིང་ནས་ཁུག་ལས་སྨྲ་རུ་ཆུག དྲུག་པ་ནི། གནོད་བྱེད་དགྲ་བགེགས་ཛྭཱ་ལ་པཱ་ཡ་ཛྭཱ་ལ་པཱ་ཡ་སོགས། ལྔ་པ་རྡུལ་དུ་རློག་པ་ལ། དང་པོ་ནི། ལྕགས་ཟངས་རྡོ་ཕྱེ།
གཉིས་པ་ནི། ཁྲོ་རྒྱལ་ཡབ་ཡུམ་འཁོར་བཅས་ཀྱི། ། དགྲ་འདི་མེད་བརླག་ཕུང་བར་གྱིས། ། གསུམ་པ་ནི། ཐལ་བའི་རྡུལ་བཞིན་བརླག་པར་གྱུར། ། བཞི་པ་ནི། སྲས་མཆོག་སོགས་ལྕགས་ཟངས་ཀྱི་ཐུན་ཐོགས་པར་བསྒོམ་པའོ། ། ལྔ་པ་དམ་ཚིག་ཆེན་པོ་ནས། ། གདུག་ཅིང་གཏུམ་པའི་དགྲ་བགེགས་འདི། ། ལུས་སེམས་རྡུལ་ཕྲན་བཞིན་དུ་རློག །
དྲུག་པ་ནི། གནོད་བྱེད་དགྲ་བགེགས་ཏ་ཐཱ་ཡ་སོགས། དྲུག་པ་ཞལ་དུ་བསྟབ་པ་ནི། རྫས་ལིང་རོ། གཉིས་པ་ནི། ཁྲོ་རྒྱལ་ཡབ་ཡུམ་འཁོར་བཅས་ཀྱིས། དགྲ་འདི་བཞེས་རོལ་ཞལ་དུ་གསོལ། ། གསུམ་པ་ནི། དགྲ་བགེགས་ཞལ་དུ་བསྟབ་པར་གྱུར། ། བཞི་པ་ནི།
སྲས་མཆོག་སོགས་ལིང་རོ་ཐོགས་པ། ལྔ་པ་དམ་ཚིག་ཆེན་པོའི་དུས་ལ་བབ་ནས། ང་ཡི་བཀའ་ལས་འདའ་མ་བྱེད། ། ཀྱི་བར་དང་། གདུག་ཅིང་གཏུམ་པའི་དགྲ་བགེགས་འདི། བཛྲ་ཡཀྵ་ཀྲོ་དྷ་ཁཱ་ཧི། དྲུག་པ་ནི། ཨོཾ་བཛྲ་ཀཱི་ལི་ཀཱི་ལ་ཡ། ཛཿཧཱུྃ་བཾ་ཧོཿ མོ་ཧཾ་གྷ་ཏ་ཡ་གནོད་བྱེད་དགྲ་བགེགས་བི་ད་ཡ་བི་ད་ཡ།
ཤཱི་གྷྲཾ་ཀརྟ་ཡ། མཱ་ར་སེ་ན་པྲ་མརྡ་ནི། སརྦ་བིགྷྣཱན་བནྡ་ཧཱུྃ་ཕཊ། ཅེས་བྱའོ། ། གཉིས་པ་དངོས་གཞི་གདབ་པའི་ལས་བསྟན་པ་ལ་དྲུག ཀུན་གཞི་རྩད་བཅད་དེ་བསྒྲལ་བ། ཉོན་མོངས་པ་སྐྱེ་བའི་སྒོ་ལྔ་དག་པར་བསྒྲལ་བ། རྣམ་ཤེས་ཚོགས་བརྒྱད་དག་པར་བསྒྲལ་བ། མ་བདུད་ཀྱི་དམོད་མོས་བསྒྲལ་བ། དགེ་སྡིག་ཆ་མཉམ་སྟེ་བསྒྲལ་བ།
གཏུན་དུ་བརྡུང་སྟེ་བསྒྲལ་བའོ། ། དང་པོ་ནི། གོང་བཞིན་དགུག་གཞུག་ལན་གཅིག་བྱས་ལ། དམ་ཚིག་ཆེན་པོའི་དུས་ལ་བབ། ཅེས་པ་ནས། སྡུག་བསྔལ་ཉམས་སུ་མྱོང་བར་མཛོད། ། ཅེས་པའི་བར་བརྗོད་ལ། དེ་ནས་ཀུན་གཞིའི་གནས་ལུགས་གསལ་གདབ་པ་ནི། ལིངྒ་དེ། དགྲ་བགེགས་དངོས་སུ་གསལ་བའི་སྙིང་ཀར་རྩ་བཞི་ནི།
ཆོས་ཉིད་རང་འབྱུང་གི་རྩ། གཉིས་མེད་ཡེ་ཤེས་ཀྱི་རྩ། གློ་བུར་རྒྱུད་འཛིན་གྱི་རྩ། སྐྱོན་ཡོན་དབང་པོ་དྭངས་བྱེད་ཀྱི་རྩ་བཞི་བསྡོམས་པའི་དབུས་སུ། ཤའི་དྭངས་མ། བྱེའུ་ལན་པའི་མགོ་ཙམ་གྱི་ནང་དུ། ཁྲག་གི་དྭངས་མ་འཚལ་ལྕོག་མ་ལྟ་བུ། དེའི་ནང་དུ་རྩའི་དྭངས་མ་དར་དཀར་གྱིས་སྐུད་པ་ལྟ་བུས་དྲིལ་ནས་དབུགས་ཀྱི་དྭངས་མ་དྲོད་ཀྱི་རྣམ་པར་གནས་ཤིང་། དེའི་ནང་ན་འོད་ཀྱི་དྭངས་མ་ཉའི་མིག་ཙམ་གྱི་དབུས་སུ། ཚེའི་རྟེན་སྡོམ་གྱི་རྒྱ་ལྟ་བུས་དྲིལ་ནས་རྣམ་པར་ཤེས་པ་ཨ་དཀར་པོའི་རྣམ་པར་གནས་པ་ནི།
འཁོར་འདས་ཀུན་གྱི་གཞིའོ། ། དེ་ལྟར་བསམ་ནས་གཙོ་བོའི་ཕུར་པ་རང་གི་ཀླད་ལ་སྐོར་བས་སྐུའི་ལྷ་ཚོགས་འདུས་པར་བསམ་ལ། དེ་བཞིན་དུ་མགྲིན་པ་དང་། སྙིང་ཁར་སྒྲིལ་བས། གསུང་དང་ཐུགས་ཀྱི་ལྷ་ཚོགས་ནམ་མཁའ་གང་བ་སྤྱན་དྲངས་པར་བསམ། དེ་ནས་ཁྲུས་ལུང་ལ། ཁམས་གསུམ་སེམས་ཅན་གྱི་ཁྲུས་ལུང་། བདག་རྣལ་འབྱོར་པའི་ཁྲུས་ལུང་། ལིངྒ་བཟས་པ་པོའི་ཁྲུས་ལུང་དང་གསུམ་ལས། དང་པོ་ནི།
རང་གི་སྙིང་ཁར་ཨ་དཀར་པོ་བསམ་པ་ལས་འོད་ཟེར་འཕྲོས། མདུན་གྱི་ལྷ་ཚོགས་རྣམས་ལ་ཕོག་པས། དེ་དག་གི་ཐུགས་ཀ་ནས་ཨ་དཀར་པོ་བསམ་གྱིས་མི་ཁྱབ་པ་བྱུང་སྟེ། ཁམས་གསུམ་གྱི་སེམས་ཅན་ལ་ཕོག་པས། དེ་རྣམས་ཀྱི་སྡིག་སྒྲིབ་སྦྱངས་ཏེ། འོད་ཟེར་དཀར་པོའི་རྣམ་པར་འདུས་ནས། རང་གི་སྙིང་ཁར་ཐིམ་པར་བསམ་མོ། ། གཉིས་པ་བདག་གི་ཁྲུས་ལུང་ནི། སླར་ཡང་མདུན་གྱི་ལྷ་ཚོགས་རྣམས་ལ། ཨ་དཀར་པོ་གྲངས་མེད་པ་བྱུང་སྟེ།
རང་གི་ལུས་གང་བས་ཉོན་མོངས་པ་དང་། ཤེས་བྱའི་སྒྲིབ་པ་བག་ཆགས་དང་བཅས་པ་དག་པར་བསམ། གསུམ་པ་ལིངྒ་བཟས་པ་པོའི་ཁྲུས་ལུང་ནི། རང་གི་སྙིང་ཁ་ནས་འོད་ཟེར་འཕྲོས་ནས། རང་གི་ལག་ཏུ་ཐོགས་པའི་ཕུར་བུ་དེའི་དབུའི་གཙུག་ནས་ཞུགས། ཕུར་པའི་རྩེ་མོར་ཨ་དཀར་པོ་གཅིག་ཏུ་བསམ་པ་ལས། ཨ་དཀར་པོ་འཕྲོས་ནས། ལིངྒའི་ནང་གང་བས། ཁོའི་ལས་ངན་ཐམས་ཅད་སྦྱངས་པར་བསམ་ལ། ཕུར་པ་མ་རེག་ཙམ་དུ་སྒྲིལ།
དེ་ནས་ཕུར་པ་སྙིང་དཀར་ནག་གི་མཚམས་སུ་བཏབ་པས། ཕུར་པའི་འོད་ཟེར་གྱིས། སྙིང་ཁའི་རྩ་བཞི་གུར་གྱི་ཆོན་ཐག་བཅད་པ་བཞིན་དུ་གཏུབས། ཤ་དང་ཁྲག་གི་དྭངས་མ་རྡོ་ཚན་ལ་ཁ་བ་བབས་པ་བཞིན་ཏོག་གིས་བསྐམ། རྩའི་དྭངས་མ་རྣམས་དར་ལྕེ་ལ་མེ་བཅུག་པ་བཞིན་ཐུལ་གྱིས་བསྲེགས། དབུགས་དང་འོད་ཀྱི་དྭངས་མ་བྱེ་ཚན་ལ་ཆུ་བླུག་པ་བཞིན་དུ་བཅོམ། ། ཚེའི་རྟེན་ལ་ཕུར་པའི་འོད་ཟེར་ཕོག་པས། སྦྲང་བུ་མེ་ནང་དུ་སོང་བ་བཞིན་ཆོམས་ཀྱི་བསྲེགས་ཏེ། རྣམ་པར་ཤེས་ཤེས་པའི་ངོ་བོ་ཨ་དཀར་པོ་བཀྲག་དང་གཟི་བརྗིད་ཐམས་ཅད་ཕུར་པའི་རྩེའི་ཨ་དེ་ལ་འདུས་པར་བསམ་ཞིང་། ཨོཾ་ལཾ་སོགས་ཀྱི་སྔགས་བརྗོད།
སླར་ཕུར་པ་བཏོན་ནས་ཕུར་མགོ་རང་གི་གནས་གསུམ་དུ་རེག་ལ་བོ་དྷི་ཙིཏྟ་ཨོཾ། བོ་དྷི་ཙིཏྟ་ཨཱཿ བོ་དྷི་ཙིཏྟ་ཧཱུྃ། ཞེས་བརྗོད་པས། ཁོའི་ཚེ་དང་བསོད་ནམས་དང་བཀྲག་མདངས་ཐམས་ཅད་རང་ལ་ཐིམ་པས་རང་གི་ཚེ་དང་བསོད་ནམས་རྒྱས་པར་བསམ་པ་ནི། བདག་རྣལ་འབྱོར་པའི་ཚེ་ལུང་ངོ་། ། དེ་ནས་ཕུར་པ་སྒྲིལ་ཏེ་སྔར་བཤུལ་དུ་བཏབ་པས། ཁོའི་རྣམ་པར་ཤེས་པ་ཨ་དཀར་པོ་དེ། ཕུར་པའི་རྩེ་ལ་བླངས་ནས་ཕུར་རྩེ་ནམ་མཁའ་ལ་བསྟན་ཏེ་རང་གི་རླུང་བུས་ལ། ཕུར་པའི་དབུ་ནས་ཞུགས་ཏེ་ཁོའི་རྣམ་ཤེས་བྱ་སྒྲོ་རླུང་གི་བསྐྱོད་པ་བཞིན་སོང་ནས།
འོག་མིན་དུ་རྒྱལ་བ་རིགས་ལྔ་སྦྱོར་བ་མཛད་པའི་བར་དུ་སོང་བས། སངས་རྒྱས་པར་བསམ་པ་ནི། ལིངྒའི་ཚེ་ལུང་ངོ་། ། ཕུར་ཁུང་ལ་ཐུན་གསུམ་གྱིས་བྲབ། ཕུར་པ་ལ་སྨན་རག་གཏོར་ཏེ། ངར་སྐྱེད་པར་བསམ་ལ། སླར་ཡང་སྙིང་ཁར་བཙུགས་ནས་བཞག་གོ ། གཉིས་པ་ནི། བགེགས་བྱེད་པ་ཡི་བདུད་རྣམས་དང་། ། སོགས་བརྗོད་ཅིང་ཧཱུྃ་མཛད།
རྣམ་རྒྱལ་གྱི་ཕུར་པ་ཐོགས་ལ་ཧཱུྃ་མཛད་སྤྱི་བོ་དང་། རྣམ་རྒྱལ་དཔུང་པ་གཡས་ལ་གདབ། དེ་བཞིན་དུ་དབྱུག་སྔོན་ཅན་ལག་པ་གཡོན། གཤིན་རྗེ་གཤེད་དཔུང་པ་གཡོན། མི་གཡོ་བ་པུས་མོ་གཡས། རྟ་མགྲིན་ཁ། གཞན་གྱི་མི་ཐུབ་པ་པུས་མོ་གཡོན། འཁྱིལ་པ་གསང་གནས་འཇིག་རྟེན་གསུམ་རྒྱལ་ལག་པ་གཡས། སྟོབས་པོ་ཆེ་རྐང་པའི་བོལ་གོང་གཉིས་བསྣོལ་མཚམས་སུ་གདབ། དེ་བཏོན་ལ་བཤུལ་ཐུན་གྱིས་བྲབ།
སྔར་ཤུལ་དུ་འདེབས་པ་སོགས་རེ་རེ་བཞིན་བྱའོ། ། གསུམ་པ་ནི། ཕྲ་ཐབས་ཀྱི་ཕུར་བུ་བཟུང་ལ། ཕོ་ཉ་བྲན་དང་མངགས་པའི་ཚོགས། ། ནས། པྲ་མརྡ་ནི་ཧཱུྃ་ཕཊ་ཀྱི་བར་བརྗོད་ལ། ཕྲ་ཐབས་རྣམས་ཁྲོ་བོ་བཅུའི་གཡས་གཡོན་དུ་གདབ། སྒོ་མ་བཞི་སྙིང་ཁའི་ཕྱོགས་བཞིར་གདབ། ཐུན་གྱི་བྲབས་པ་སོགས་བྱའོ། ། བཞི་པ་ནི།
རལ་གྲི་ཐོགས་པས། རྡོ་རྗེ་གསང་བའི་བཀའ་ལུང་གིས། ། ནས། ཝ་ཤཾ་ཀུ་རུའི་བར་བརྗོད་ལ། མགོ་དང་ཡན་ལག་རྣམས་གཏུབས་སོ། ། ལྔ་པ་ནི། ཡུངས་དཀར་ནག ལྕགས་ཟངས་རྡོ་ཕྱེ་ལ་སོགས་བསྲེས་པའི་ཐུན་རྫས་བཟུང་སྟེ། གདུག་ཅིང་སྡང་སེམས་ལྡན་པ་རྣམས། ། ནས།
ཏ་ཐཱ་ཡ་ཧཱུྃ་ཕཊ་ཀྱི་བར་བརྗོད་ཅིང་ཐུན་གྱིས་བྲབ་བོ། ། དྲུག་པ་ནི། རྡོ་རྗེ་ཐོ་བ་ཐོགས་ལ། རྡུངས་ཤིག་རྡོ་རྗེ་འབར་བའི་གཏུན། ། ནས། ཧཱུྃ་ཧཱུྃ་ཕཊ་ཕཊ་ཀྱི་བར་བརྗོད་ལ་ཐོ་བས་རྡུང་ཚུལ་དང་། སླར་ཡང་རལ་གྲིས་སྙིང་ཁ་ནས་ལུས་དྲང་པོར་གཤགས་ལ་ལུས་དུམ་བུར་གཏུབ་ཅིང་། དགྲ་བགེགས་མི་སྐྱོད་པའི་ཞིང་དུ་བསྐྱལ་བར་བསམ་མོ། ། ལིང་རོ་འབུལ་བ་ནི། ལིང་གའི་དུམ་བུ་བན་དར་བཅུག་ལ་སྟོབ་པའི་ཚུལ་བྱ་ཞིང་།
འདོད་ཡོན་ལྔ་བསམ་ལ། བཻཌཱུར་སྔོན་པོའི་རིན་ཆེན་རི་རབ་ལས། ། ཞེས་པ་ནས། བདུད་འདུལ་ནག་མོ་མཆེད་བཞིའི་ཞལ་དུ་བཏབ་ཅེས་དང་། རྒྱས་པར། བཅོམ་ལྡན་རྡོ་རྗེ་གཞོན་ནུའི་ཞལ་དུ་ཁ་རཾ་སོགས་དང་། འདོད་ཆགས་རཀྟའི་རྒྱ་མཚོ་འཁྱིལ་ལི་ལི། ། ཞེ་སྡང་རུས་པའི་ཕུང་པོ་ཁྲོ་ལོ་ལོ། ། གཏི་མུག་ཤའི་ཕུང་པོ་ཐིབས་སེ་ཐིབས། ། དུག་གསུམ་བསྒྲལ་བའི་མཆོད་པ་བླ་ན་མེད།
བླ་མེད་མཆོད་པ་དམ་པ་འདི་བཞེས་ལ། ། ལྷ་ཚོགས་སྐུ་གསུང་ཐུགས་ཀྱི་དངོས་གྲུབ་སྩོལ། ། ཕྱི་ནང་གསང་བའི་མཆོད་པ་རྒྱ་མཚོའི་ཚོགས། ། སོགས་བརྗོད་ལ། ལིང་རོ་གཏོར་མ་ལ་ཕུལ་སྦྱིན་སྲེག་དང་། ། མནན་པ་བྱེད་ན། ལིངྒའི་ཁོག་སྟོད་གཏོར་མ་ལ་ཕུལ། ཁོག་སྨད་ལ་སྦྱིན་སྲེག་བྱ་ཞིང་། མགོ་ལ་མནན་པ་བྱའོ། ། དེ་ནས་གསུམ་པ་རྗེས་ཟློག་པ་ཟོར་གྱི་ལས་བསྟན་པ་ནི།
ཟོར་གཏོར་རྣམས་ལྷར་གསལ་བའི་ཡེ་ཤེས་རྣམས་ནམ་མཁར་བཞུགས་ནས། བདག་གི་དྲག་པོའི་ལས་ཀྱི་གྲོགས་མཛད། དམ་ཚིག་པ་རྣམས་འོད་དུ་ཞུ་ནས། དུག་དང་མཚོན་ཆ་དང་། མེ་དཔུང་དུ་བསམ་ལ་གཙོ་བོའི་སྔགས་ནས། ཐུན་སྔགས་ཀྱི་བར་གོང་བཞིན་བརྗོད་ལ། ཟློག་པའི་ཚིག་རྣམས་ཚར་གཅིག་གམ་གསུམ་སྐབས་དང་སྦྱར་བ་ཟློག་གཞུང་ལྟར་བྱའོ། ། དེ་ནས་འཇམ་དཔལ་སྐུ་ཡི་ལྷ་ཚོགས་ཀྱི། ། ཟོར་ཆེན་རྫས་ཀྱི་མཐུ་སྐྱེད་ལ། ། དགྲ་བགེགས་སྲོག་ལ་མངའ་མཛོད་ཅིག །
སོགས་གོང་བཞིན་བརྗོད་ལ། གཏོར་མ་རྣམས་ཕབ་སྟེ། སྔོན་ལ་བདུད་རྒྱལ། དེ་ནས་ཤྭ་ན་མ། ས་བདག་མ། བདག་ཉིད་མ། གཙོ་བོའི་གཏོར་མ་རྣམས་ཕྱིར་ཅུང་ཟད་བསྐུར་ལ། གནས་དེ་ཉིད་དུའམ་གཞན་གང་བདེར་བདུད་རྒྱལ་གྱི་བསྐུལ་བྱ་བ་ནི། ཧཱུྃ་དམ་ཚིག་ཆེན་པོའི་དུས་ལ་བབ། ། སྲོག་གི་གཤེད་དུ་བསྐུལ་བ་ནི། །
བདུད་རྒྱལ་ཐོད་པའི་ཕྲེང་བ་ཅན། ། སྐུ་ནི་མཐིང་ནག་ཆེན་པོ་ལ། ། ཆིབས་སུ་བདུད་རྟ་ནག་པོ་ཆིབས། ། ལག་ན་ལྕགས་མདུང་ནག་པོ་ཐོགས། ། གཡོན་པ་ཐོད་པའི་ཕྲེང་བ་འཛིན། ། ཐོད་པ་སྐམ་པོའི་དབུ་ལ་རྒྱན། ། མི་སྤགས་རློན་པ་སྐུ་ལ་གསོལ། ། སྦྲུལ་དང་རྒྱུ་མས་སྐུ་ལ་རྒྱན། ། ཁྲག་དང་ཞག་གི་ཐིག་ལེ་ཅན། ། མཆེ་བ་གཙིགས་ཤིང་གསུས་པ་ཆེ། །
ཙིཏྟ་ཁྲག་ལ་ལོངས་སྤྱོད་པ། ། ཁྱོད་ནི་སྲོག་བདག་ཆེན་པོ་སྟེ། ། སྲིང་གཅིག་རྡོ་རྗེ་རེ་བ་ཏི། ། མིང་སྲིང་གཉིས་ཀྱི་དམ་བཅས་པ། ། དམ་བཅས་བཞིན་དུ་ཕྲིན་ལས་མཛོད། ། སྔོན་ཚེ་དཔལ་ཆེན་ཧེ་རུ་ཀས། ། དབང་རྟགས་ཐོད་པ་བྱིན་ནས་ནི། ། བཀའ་སྩལ་དམ་ཚིག་ཕོག་པའི་ཚེ། ། དེ་ཚེ་ཁས་བླངས་དམ་བཅས་ནས། ། སྒྲུབ་མཆོག་སྐྱོང་བར་ཞལ་བཞེས་ཤིང་། །
དགྲ་བགེགས་སྒྲོལ་བར་དམ་བཅས་པ། ། དམ་ཉམས་སྒྲོལ་བའི་དུས་ལ་བབ། ། ཁྱོད་ནི་སྲོག་བདག་ཆེན་པོ་སྟེ། ། དགྲ་བགེགས་སྲོག་ལ་མངའ་ཐང་མཛོད། ། སྲོག་དབུགས་ལོངས་ཤིག་ས་མ་ཡ། ཁྱོད་ཀྱི་ཟས་སྐལ་ཤ་ཡིན་ཏེ། ། དགྲ་བོའི་ཤ་ལ་ཧབ་ཀྱིས་ཟོ། ། དམ་ཉམས་ཤ་ལ་ཁ་རཾ་ཁཱ་ཧི། ། ཁྱོད་ཀྱི་བཏུང་སྐལ་ཁྲག་ཡིན་ཏེ། ། དགྲ་བོའི་ཁྲག་ལ་ཧུབ་ཀྱིས་འཐུང་། །
འཐུངས་ཤིག་ཁྲག་འཐུང་ཐོད་ཕྲེང་ཅན། ཁྱོད་ནི་དམག་དཔོན་ཆེན་པོ་སྟེ། ། ས་གཞི་ཐམས་ཅད་དམག་གིས་ཁོངས། ། དགྲ་བོའི་ཡུལ་དུ་དམག་དྲོངས་ལ། ། དམག་སྣ་དྲོངས་ཤིག་ཐོད་ཕྲེང་ཅན། ། གཉན་པོ་བདུད་ཀྱི་ལས་ཡིན་གྱིས། ། དམག་གཞུག་བརྟུལ་ཞིག་ཐོད་ཕྲེང་ཅན། ། གོ་མཚོན་རྡོར་ཞིག་ཐོད་ཕྲེང་ཅན། ། དགྲ་བོའི་ཡུལ་དུ་དམག་དྲོངས་ལས། ། དམ་ཉམས་དགྲ་བོའི་བརླ་མཁར་བཤིག །
ཁྱོད་ཀྱི་ཐུགས་དམ་དུས་ལ་བབ། ། དུས་ལ་བབ་པོ་ས་མ་ཡ། ། བཅོལ་བའི་ཕྲིན་ལས་གྲུབ་པར་མཛོད། ། ཅེས་པས་བསྐུལ་རྒྱས་པར་བྱས་ནས། ། གཏོར་མ་རྣམས་རིམ་གྱི་ཁྱེར་ལ་ཡང་ཇི་ལྟར་འོས་པའི་སར་བསྐུལ་ཆུང་བ་འདི་བྱ་སྟེ། ཧཱུྃ་དཔལ་ཆེན་བཀའ་སྟོད་མཐུ་བོ་ཆེ། ། བདུད་མགོན་ནག་པོ་ལས་ལ་བཞེངས། ། ཟློག་པའི་དམག་སྣ་ད་མཛོད་ཅིག ། སྡེ་བརྒྱད་ཡོངས་ཀྱི་དམག་དཔོན་མཛོད། ། བདུད་རྒྱལ་ཐོད་པའི་ཕྲེང་བ་ཅན། །
དམ་ཅན་སྲུང་མའི་དམག་སྣ་དྲོངས། ། གཡས་ན་དྲེགས་པ་ཕོ་བརྒྱུད་ཚོགས། ། དམག་ལ་ཕྱོས་ཤིག་དགྲ་ལ་བྷྱོཿ ། གཡོན་ན་དྲེགས་པ་མོ་བརྒྱུད་ཚོགས། དམག་ལ་ཕྱོས་ཤིག་དགྲ་ལ་བྷྱོཿ ། ལྷ་སྲིན་སྡེ་བརྒྱད་དྲེགས་པའི་ཚོགས། ། དམག་ལ་ཕྱོས་ཤིག་དགྲ་ལ་བྷྱོཿ ། ང་ནི་ཁྲག་འཐུང་ཧེ་རུ་ཀ། ། ཐམས་ཅད་ང་ཡི་བཀའ་ལ་ཉོན། ། ཕྱོས་ཤོག་ཟློག་པའི་དམག་ལ་ཕྱོས། །
དམག་དཔུང་བསྐྱེད་ལ་རུ་མཚོན་ཕྱོར། ། རྣལ་འབྱོར་བདག་ཅག་འཁོར་བཅས་ཀྱིས། ། ངན་པ་བཟློག་ལ་རྩུབ་མོ་བསྒྱུར། ། མི་མཐུན་བདུད་བགེགས་བར་ཆད་རྣམས། ། ཐམས་ཅད་སྡང་པའི་དགྲ་ལ་བྷྱོཿ ། ཟློག་གོ་བསྒྱུར་རོ་ཐོད་ཕྲེང་ཅན། ། དུས་ལ་བབ་པོ་ས་མ་ཡ། ། དུས་ལ་བབ་པོ་མཐུ་མ་ཆུང་། ། བཅོལ་བའི་ཕྲིན་ལས་གྲུབ་པར་མཛོད། ། ཞེས་པའི་བསྐུལ་བྱས་ནས།
བཟློག་པའི་ཛམ་འགྲོས་ཀྱི་གཏོར་མ་འདེགས་སར་ཕྱིན་ལ། གསེར་སྐྱེམས་བསྡུས་པ་བཏང་ལ། དཔང་གཟུགས་གོང་བཞིན་བྱའོ། ། ཟོར་ལམ་དབྱེ་བ་ནི། དོ་ནུབ་ཀྱི་ཟོར་ཁ་གཉན་པོ་འདི། སྟེང་གི་ལྷ་ལ་མི་ཟོར་རོ། ། སོགས་གོང་ཕུར་ཁ་སྟོན་པ་འདོན་པ་བསྒྱུར་ལ་བྱ། དེ་ནས། འཇམ་དཔལ་སྐུ་ཡི་ལྷ་ཚོགས་ཀྱིས། ། དོ་ནུབ་ཟོར་གྱི་ལས་མཛོད་ཅིག །
སོགས་ཀྱི་ཟོར་བསྐུལ་ནས། གཏོར་མ་སོགས་དུག་ཐུན་དུ་བསམ་ལ་དགྲ་བོའི་རྣམ་ཤེས་མར་མེ་ལྟ་བུ་ལ་ཕོག་པས། ཐུམ་ཐུམ་བསད་ཅིང་བསྒྲལ་བར་བསམ་ལ། ཀཱི་ལ་ཡ་དང་། ཁྲོ་བོ་བཅུའི་སྔགས། བསྒྲལ་མཆོད་ཀྱི་སྔགས་རྣམས་བརྗོད་ཅིང་། དང་པོ་མདའ་ཟོར། དེ་ནས་བདུད་རྒྱལ། དེ་ནས་ཤྭ་ན་མ། ས་བདག་མ།
བདག་ཉིད་མ་རྣམས་ཀྱི་གཏོར་མ་རྣམས་ཀྱི་གཏོར་མ་རྣམས་རིམ་པས་འཕངས། དེ་ནས་ཁྲོ་བཅུ་གཙོ་གཏོར་དང་བཅས་པ། དེ་ནས་རྭ་ཟོར། དེ་ནས་རྡོ་ཟོར་འཕེན་ནོ། ། དེ་ནས་ཡར་ལོག་ལ། གཏོར་སྣོད་ཁ་ཕུབ་པའི་མཐར། སྒྲུབ་པ་པོ་རྣམས་ལག་པ་གཡོན་སྟེང་དུ་བསྣོལ་ནས་གཡས་གཡོན་གྱི་སྲིན་ལ་སྦྲེལ་ནས་ཧཱུྃ་དང་པོ་ཞེ་སྡང་ཉིད་ལས་བྱུང་། ། བར་དུ་ཞེ་སྡང་ཉིད་ཀྱི་འཁོར། ཐ་མར་ཞེ་སྡང་ཉིད་ཀྱི་འདུལ། ཞེ་སྡང་རྡོ་རྗེ་འཁོར་བཅས་ཀྱི། །
ལྕགས་སམ་ནག་པོའི་ཤིང་དག་ལ། ། མགོ་བོ་རྒྱ་མདུད་རྩེ་ཟུར་གསུམ། ། ལོགས་ལ་དྲག་པོའི་ལྷ་བསྒོམ་སྟེ། ། ཁོང་སྟོང་བྱང་ཆུབ་སེམས་ལུང་བསྟན། ། རྩེ་མོ་ཟུར་གསུམ་བཏབ་པ་ཡི། ། ཐམས་ཅད་མ་ལུས་བརླག་པར་འགྱུར། ། བརླག་པར་མ་གྱུར་གང་ཡང་མེད། ། དྲག་པོའི་ལྷ་ལ་ཕྱག་འཚལ་ལོ། ། ཨོཾ་བཛྲ་ཀཱི་ལི་ཀཱི་ལ་ཡ། སརྦ་བིགྷྣཱན་ཤ་ཏྲུན་མཱ་ར་ཡ་ཧཱུྃ་ཕཊ།
ཅེས་བྱའོ། ། དེ་ནས་ནང་དུ་ལོག་ལ། ཚོགས་ལ་ལོངས་སྤྱད། ལྷག་མ་བཏང་། ཕོ་ཉ་བསྐུལ་ཞིང་། སྟེང་དུ་གཏོར་མ་བསྐྱངས། བསྟན་སྐྱོང་རྣམས་བྱས་ལ་ལྷག་ཆད་ཁ་བསྐང་། ནོངས་པ་བཟོད་པར་གསོལ། འོས་པ་རྣམས་ལ་བརྟན་བཞུགས་བྱ། བསྔོ་བ་སྨོན་ལམ་བཀྲ་ཤིས་རྣམས་རྒྱས་པར་བྱའོ། །
མཐའ་ཡས་འགྲོ་བ་ཀུན་གྱི་བགྲོད་ཅིག་ལམ། ། རྣམ་མང་རྒྱུད་སྡེ་རྒྱ་མཚོ་བསྲུབ་པ་ལས། ། སྲིད་པའི་དབུལ་སེལ་དགོས་འདོད་འབྱུང་བའི་གཏེར། ཕན་བདེའི་འབྲས་སྩོལ་རྡོ་རྗེ་ཐེག་པ་མཆོག ། གང་ལ་བརྟེན་ན་མཆོག་གྲུབ་ཅིང་། ། ཕྲིན་ལས་རྣམ་བཞི་ཐོགས་མེད་པར། ། འགྲུབ་བྱེད་དྲག་པོའི་ལས་གཞུང་གིས། ། གསལ་བྱེད་གནམ་ལྕགས་རྡོ་རྗེའི་དཔལ། ། ཉེ་བར་བསྐྲུན་པའི་དགེ་བ་གང་། ། ཀུནྡ་ལྟ་བུར་དཀར་བ་དེས། །
མཁའ་མཉམ་སྐྱེ་དགུ་མ་ལུས་པའི། ། རྣམ་པར་འདྲེན་པ་ཉིད་གྱུར་ཅིག ། ཅེས་པ་འདི་ནི་དཔལ་རྡོ་རྗེ་གཞོན་ནུ་ལ་སོགས་པ་ལྷག་པའི་ལྷ་དུ་མས་རྗེས་སུ་བཟུང་ཞིང་། དཔག་པར་དཀའ་བའི་མཁྱེན་རབ་དྲི་མ་མེད་པ། རྒྱལ་བའི་གསུང་རབ་མཐའ་དག་ལ་མི་འཇིགས་པའི་སྤོབས་པ་ཐོབ་པ། ཁམས་གསུམ་ཆོས་ཀྱི་རྒྱལ་པོ་རྒྱ་གར་ཤེས་རབ་རྒྱལ་མཚན་དཔལ་བཟང་པོས་མཛད་པའི་རྡོ་རྗེ་ཕུར་པའི་གཏོར་ཟློག་དགྲ་བགེགས་ཀུན་འཇོམས་ཀྱི་ལྷན་ཐབས་སུ། དཔལ་ས་སྐྱ་ལོ་ཙཱ་བ་རིགས་སྔགས་འཆང་ཤཱཀྱའི་དགེ་སློང་འཇམ་དབྱངས་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས་འབྲུ་མང་པོ་ཞེས་པ་ས་ཕོ་སྟག་གི་ལོ་གྲོ་ཞུན་གྱི་ཟླ་བའི་དཀར་ཕྱོགས་དགའ་བ་དང་པོའི་ཚེས་ལ། དཔལ་སྣར་ཐང་གི་ཆོས་གྲྭ་ཆེན་པོར་སྦྱར་བའི་ཡི་གེ་པ་ནི་རིན་ཆེན་ཤེས་རབ་ཀྱིས་བགྱིས་སོ། ། དགེ་ལེགས་མཆོག་ཏུ་འཕེལ་བར་གྱུར་ཅིག། །། ཨི་དཾ་ཤ་ས་ནཤྩ་སཏྭ་བྷྱོ་ཏི་ཧོ་བྷ་ཝནྟུ།། །།
ཨེ་ཝཾ།། །། PAGE * MERGEFORMAT 4 ས་ལོ་ཆེན་པོ་འཇམ་དབྱངས་ཀུན་དགའ་བསོད་ནམས། གཏོར་བཟློག་དགྲ་བགེགས་ཀུན་འཇོམས་ཀྱི་ལྷན་ཐབས་གསལ་བྱེད། PAGE * MERGEFORMAT 5
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
