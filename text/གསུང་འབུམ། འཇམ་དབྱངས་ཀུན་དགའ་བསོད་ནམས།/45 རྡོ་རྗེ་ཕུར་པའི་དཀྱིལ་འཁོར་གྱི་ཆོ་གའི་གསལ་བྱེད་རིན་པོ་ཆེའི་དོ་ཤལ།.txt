གསུང་འབུམ། འཇམ་དབྱངས་ཀུན་དགའ་བསོད་ནམས།（གློག་ཀླད་པར་མ།）
པོད ༤༥
རྡོ་རྗེ་ཕུར་པའི་དཀྱིལ་འཁོར་གྱི་ཆོ་གའི་གསལ་བྱེད་རིན་པོ་ཆེའི་དོ་ཤལ།
༄༅། །རྡོ་རྗེ་ཕུར་པའི་དཀྱིལ་འཁོར་གྱི་ཆོ་གའི་གསལ་བྱེད་རིན་པོ་ཆེའི་དོ་ཤལ་བཞུགས་སོ།། ན་མོ་བཛྲ་ཀྲོ་དྷ་མཎྜ་ལ་ས་བ་རི་ཝ་རེ་བྷྱ། དགེ་ལེགས་ཨིནྡྲ་ཎཱི་ལའི་ས་འཛིན་ངོས། ཉིན་བྱེད་འོད་ཀྱི་ཕུང་པོ་ཆེར་གསལ་བཞིན། ། ཤིན་ཏུ་བརྗིད་པའི་རྣམ་འགྱུར་ཁྲོ་བོའི་སྐུ། ། དཔལ་ཆེན་རྡོ་རྗེ་གཞོན་ནུའི་ཚོགས་ལ་འདུད། ། རྡོ་རྗེ་འཛིན་པའི་གོ་འཕང་སྒྲུབ་པའི་ཐབས། ། རིམ་གཉིས་ལམ་གྱི་གཞིར་གྱུར་སྨིན་བྱེད་ཀྱི། ། ཆོ་ག་འཁྲུལ་མེད་བརྒྱུད་པའི་གསུང་བཞིན་དུ། ། གསལ་བར་བརྗོད་ལ་དང་བས་མཉན་པར་བགྱི། །
འདིར་དཔལ་རྡོ་རྗེ་ཕུར་པའི་དཀྱིལ་འཁོར་གྱི་ཆོ་གས་རང་གཞན་སྨིན་པར་བྱེད་པ་ལ་དོན་གསུམ་སྟེ། སྔོན་འགྲོ། དངོས་གཞི། རྗེས་གསུམ་མོ། དང་པོ་ལ་གང་ཟག་གི་མཚན་ཉིད། གནས་ཀྱི་མཚན་ཉིད། སའི་ཆོ་ག སྟ་གོན་དུ་གནས་པ་དང་བཞི། དང་པོ་ནི། སློབ་དཔོན་དང་སློབ་མའི་མཚན་ཉིད་སྟོན་པ་སྟེ།
སློབ་དཔོན་ཆེན་པོ་པདྨ་འབྱུང་གནས་ཀྱིས་མཛད་པའི་དཀྱིལ་འཁོར་གྱི་ཆོ་ག་རྡོ་རྗེ་ལས་རིམ་དང་། རྗེ་བླ་མ་དམ་པས་མཛད་པའི་དཀྱིལ་འཁོར་གྱི་ཆོ་གར་བལྟའོ། ། གཉིས་པ་གནས་ཀྱི་མཚན་ཉིད་ཀྱང་། གཞུང་དེ་དག་ཏུ་གསལ་བས་འདིར་མ་བརྗོད་དོ། ། གསུམ་པ་སའི་ཆོ་ག་ལ་བདུན། ས་གཞི་བསླང་བ། ས་བརྟག་པ། ས་སྦྱང་བ། བྱིན་གྱིས་བརླབ་པ། ས་སྟ་གོན་བྱ་བ།
ས་བཟུང་བ། སྲུང་འཁོར་བསྒོམ་པའོ། དང་པོ་ནི། སྣང་བ་ལས་བསླང་བ་སོགས་དགོས་ནའང་གཞུང་བཞིན་བྱ་ཞིང་། མི་སྣང་བ་ལས་བླང་བ་ནི། གང་དུ་འོས་པའི་སར་མེ་ཏོག་གི་ཚོམ་བུ་གཅིག་བཀོད་པའི་ཁར་མན་ཇི་བཙུགས་ལ། དེའི་སྟེང་དུ་དཔལ་ཆེན་པོའི་གཏོར་མ་བཤམས། མཐར་མཚམས་འཛིན་གྱི་མེ་ཏོག ཆུ་གཉིས་ཉེར་སྤྱོད་ལྔ་རྣམས་འཁོར་མར་བཤམས་ལ། བྱང་ཤར་དུ་སའི་ལྷ་མོའི་དགོས་མཆོད།
སྤོས། མར་མེ། ཞལ་ཟས། གཏོར་མ་གཅིག་རྣམས་དང་། གཞན་ཡང་བསྲུང་མའི་གཏོར་མ་སོགས་ཇི་ལྟར་དགོས་པ་དང་། སློབ་དཔོན་གྱི་མདུན་དུ་རྡོར་དྲིལ་ནང་མཆོད། བསྙེན་ཕུར་དང་། འོག་ཏུ་དགོས་པའི་གདབ་ཕུར་བཅུ་ལ། ཡུངས་དཀར་གྱི་ཐུམ་བུ་དང་། དར་གྱིས་ཅོད་པན་བཏགས་པ་གུ་གུལ།
དྲི་བཟང་དང་ཆང་བསྲེས་པ། རྔ། ཆ་ལང་། དུང་ལ་སོགས་པ་ཡོ་བྱད་ཐམས་ཅད་ཚང་བར་འདུས་བྱས་ལ། དཔོན་སློབ་རྣམས་གྲལ་ལ་འཁོད་པའི་མདུན་དུ་གཏོར་མ་དཀར་དམར་གཉིས་ཆུས་སྦྱངས། མཆོད་གཡོག་པས་ཕྱག་གསུམ་འཚལ་ནས། དཀྱིལ་འཁོར་ཆེན་པོའི་སྔོན་དུ་འགྲོ་བའི་གཏོར་མ་བསང་སྦྱངས་བྱིན་རླབས་མཛད་དེ་འབུལ་བར་ཞུ། ཞེས་དང་། སློབ་དཔོན་གྱི་རྡོ་རྗེའི་རྩེས་ནང་མཆོད་གཏོར་ནས་ཨོཾ་བཛྲ་ཀྲོ་དྷ་ཨ་མྲྀ་ཏ་ཀུཎྜ་ལི་ཧཱུྃ་ཚིནྡྷ་ཚིནྡྷ་ཧཱུྃ་ཧཱུྃ་ཕཊ། རཾ་ཡཾ་ཁཾ།
རཏྣ་བྷཉྫ། ཨོཾ་ཨཱཿཧཱུྃ། རིན་པོ་ཆེ་ལས་གྲུབ་པའི་སྣོད་ཡངས་ཤིང་རྒྱ་ཆེ་བའི་ནང་དུ་གཏོར་མ་ཁ་དོག་དྲི་རོ་ནུས་པ་ཕུན་སུམ་ཚོགས་པ་བདུད་རྩིའི་རྒྱ་མཚོ་ཆེན་པོར་གྱུར། འདོད་རྒྱལ་གྱི་ཕྱག་རྒྱ་བཅས་ལ་བྷཱུ་མི་པ་ཏི་ས་པ་རི་ཝཱ་ར་ཨཱ་ཀརྵ་ཡ་ཛཿ བྷཱུ་མི་པ་ཏི་ས་པ་རི་ཝཱ་ར་ཨ་ཀཱ་རོ་མུ་ཁཾ་སོགས་གསུམ་གྱིས་ཕུལ་ནས། རྡོར་དྲིལ་འཛིན་པས། ཧཱུྃ་ས་ཕྱོགས་འདི་ན་གནས་པ་ཡི། ། ནས། ཅི་བདེ་བར་ནི་གཞན་དུ་སོང་། དཔལ་ལྡན་བླ་མ་དམ་པ་རྣམས་ཀྱི་ཐུགས་དགོངས་རྫོགས་པ་དང་།
ནམ་མཁའ་དང་མཉམ་པའི་སེམས་ཅན་ཐམས་ཅད་ཀྱི་དོན་དུ་ཕྱག་རྒྱ་ཆེན་པོ་མཆོག་གི་དངོས་གྲུབ་ཐོབ་པར་བྱ་བའི་ཕྱིར། ས་ཕྱོགས་འདིར་བཅོམ་ལྡན་འདས་རྡོ་རྗེ་གཞོན་ནུའི་དཀྱིལ་འཁོར་སྒྲུབ་ཅིང་མཆོད་པ་དང་། འཇུག་ཅིང་དབང་བླང་བ་ལ་སོགས་པ་བགྱིད་ན། དཀྱིལ་འཁོར་ཆེན་པོའི་བྱ་བ་མཐར་མ་ཕྱིན་གྱི་བར་དུ་བར་ཆད་ཞི་བ་དང་། དངོས་གྲུབ་བསྒྲུབ་པའི་སྡོང་གྲོགས་མཛོད། གང་དག་ནག་པོའི་ཕྱོགས་ལ་མངོན་པར་དགའ་བའི་འབྱུང་པོ་དེ་དག་འདིར་མ་གནས་པར་གཞན་དུ་སོང་ཤིག སརྦ་བིགྷྣཱན་གཙྪ་ཨོཾ་བཛྲ་ཀཱི་ལི་ཀཱི་ལ་ཡ་སོགས་བརྗོད། གཉིས་པ་ས་བརྟག་པ་ནི། དཀྱིལ་འཁོར་གྱི་ཁང་པ་རྙིང་པ་རྣམས་སུ་མི་དགོས་ལ། དགོས་པའི་སར་དཀྱིལ་ཆོག་བཞིན་བྱའོ།
གསུམ་པ་ས་སྦྱང་བ་ལ་སྔོན་དུ། མཆོད་པ་བྱིན་རླབས་སྟ་གོན་བཞིན་བྱས་ཏེ། རྔ་བྱིན་དབབ་རྒྱས་བསྡུས་ཇི་ལྟར་རིགས་པར་བྱས་ལ། སྐྱབས་འགྲོ་ནས་བརྩམས་ཏེ། མངོན་རྟོགས་འབྲིང་བསྡུས་སྐབས་དང་སྦྱར་ཏེ། བཟླས་པ་ཡན་ཚར་བ་དང་སྲུང་མའི་གཏོར་མ་རྣམས་ཕུལ་ལ། མངོན་རྟོགས་འབྲིང་པོ་བྱས་ན་དཀྱིལ་འཁོར་བསྡུས་ཏེ། གཙོ་བོ་ཡབ་ཡུམ་གྱི་ང་རྒྱལ་ལ་གནས་པས། ས་སྦྱང་བ་དངོས་ལ། ཕྱི་ནང་གསང་གསུམ་གྱི་དང་པོ་ནི།
རང་གི་མིག་གཡས་པར་མ་ལས་ཉི་མ་རམ་གྱིས་མཚན་པ། གཡོན་པ་ཨ་ལས་ཟླ་བ་ལས་མཚན་པ། ཧཱུྃ་གཡས་པའི་སྤྱན་ཟུར་ལ་གནས་པའི། མ་ལས་ཉི་མའི་དཀྱིལ་འཁོར་གྱི་འོད་ཀྱི་སྣང་བའི་དངོས་པོ་ཀུན། ཐམས་ཅད་མ་ལུས་བསྲེགས་པར་བྱ། མཱ་སཱུརྱ་མཎྜལ་ལ་ད་ཧ་ད་ཧ་བྷསྨིན་ཀུ་རུ་ཧཱུྃ་ཡཾ་སྥ་ར་ཎ། ཐུགས་ཁའི་ཧཱུྃ་ལས་བྱུང་བ་ཡི། ཡཾ་ལས་རླུང་གི་དཀྱིལ་འཁོར་གྱིས། དངོས་ཀུན་བསྲེགས་པའི་ཐལ་བ་ཡང་། ཐམས་ཅད་མ་ལུས་གཏོར་བར་བྱ།
ཡཾ་བཱ་ཡུ་མཎྜ་ལ་བྷ་ཀྵ་རེ་ཎུ་ཀུ་རུ། གཡོན་པའི་སྤྱན་ཟུར་ལས་བྱུང་བའི། ཨ་ལས་ཟླ་བའི་དཀྱིལ་འཁོར་གྱི་འོད་ཀྱིས་སྣང་བའི་དངོས་པོ་ཀུན། ཐམས་ཅད་མ་ལུས་བཀྲུ་བར་བྱ། ཨཱ་ཙཎྜ་མཎྜ་ལ་སྣཱ་ན་ཀུ་རུ་ཨོཾ་ཤཱུ་ནྱ་ཏཱ་སརྦ་དྷརྨཱ་སྭ་བྷཱ་ཝ་ཤུདྡྷོ྅ཧཾ། གཉིས་པ་ནང་གི་སྦྱང་བ་ནི། སྣ་ཚོགས་འདི་དག་འཁྲུལ་པ་ལ་སྣང་ཡང་དོན་དམ་པར་ནི་ཆོས་ཀྱི་དབྱིངས་ཉིད་དོ། ། ཨོཾ་དྷརྨཱ་དྷཱ་ཏུ་སརྦ་དྷརྨཱ་སྭ་བྷཱ་ཝ་ཤུདྡྷོ྅ཧཾ། གསུམ་པ་གསང་བའི་སྦྱང་བ་ནི། ཡབ་ཀྱི་གསང་གནས་ཧཱུྃ་ལས་རྡོ་རྗེ་ཧཱུྃ་གིས་མཚན་པའི་ནོར་བུར་ཨོཾ།
རྩེ་མོར་ཕཊ་དང་བཅས་པ། ཡུམ་གྱི་མཁའ་ཨཱཿལས་པདྨ་ཨས་མཚན་པ། ཨོཾ་སརྦ་ཏ་ཐཱ་ག་ཏ་ཨ་ནུ་ར་ག་ཎ་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། ཡབ་ཡུམ་སྙོམས་པར་ཞུགས་པས་དགའ་བའི་སྒྲས་ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་སྤྱན་དྲངས། ཡབ་ཀྱི་ཞལ་དུ་ཞུགས། ཐུགས་ཁར་རྗེས་སུ་ཆགས་པའི་མེས་འོད་དུ་ཞུ། སྐུའི་དབྱིབས་བརྒྱུད། ཡབ་ཀྱི་གསང་གནས་ཡུམ་གྱི་མཁར་བབས་པ་ས་གཞི་ལ་ཐིམ་པས། བདེ་བ་ཆེན་པོའི་བྱང་ཆུབ་སེམས་ཀྱི་རང་བཞིན་དུ་གྱུར། ཨོཾ་བོ་དྷི་ཙིཏྟ་སྭ་བྷཱ་ཝ་བི་ཤུདྡྷེ་བྷཱ་ཝནྟུ།
བཞི་པ་ས་བྱིན་གྱིས་བརླབ་པ་ནི། སྔར་གྱི་ཚོམ་བུ་ལ་དམིགས་ཏེ། པཾ་པདྨ་མཎྚ་ལ། ཞེས་བརྗོད་པས་པདྨའི་གདན་དུ་གྱུར། བདག་གི་ཐུགས་ཁའི་ཧཱུྃ་ལས་འོད་ཟེར་འཕྲོས། ས་འོག་ནས། ས་འདི་ལྷ་མོ་འཁོར་དང་བཅས་པ་བཛྲ་ས་མཱ་ཛཿ སྐྱོབ་པ་སངས་རྒྱས་ཐམས་ཅད་ཀྱི། ། སྤྱོད་པའི་ཚུལ་དང་ཁྱད་པར་གྱི། ། ས་དང་ཕ་རོལ་ཕྱིན་པ་ལ། །
ལྷ་མོ་ཁྱོད་ནི་དབང་གྱུར་གཤེགས། ། ཞེས་ལན་གསུམ་བརྗོད་ཅིང་། ཐལ་མོ་གཡས་རྡོ་རྗེ་དང་བཅས་པ་ལན་གསུམ་ལ་རེག ངག་ཏུ་ས་འོག་ནས་སའི་ལྷ་མོ་མཐོན། པདྨའི་གདན་ལ་བཞུགས་པ། མདོག་སེར་མོ་རྒྱན་གྱིས་བརྒྱན་པ། ཕྱག་ན་རིན་པོ་ཆེའི་བུམ་པ་བསྣམས་པ། རྣལ་འབྱོར་བཀའ་སྩལ་ཇི་ལྟར་བགྱི་ཞེས་སྨྲ་བ། ཨོཾ་བཛྲ་ཨཱ་ཧ་ར་ལི་ཧཱུྃ་ནས། བཛྲ་བི་པུ་ར་ཡེ་ཧཱུྃ་གི་བར་དང་།
གཏོར་མ་སྦྱངས་ལ་འབྲུ་གསུམ་གྱིས་བྱིན་གྱིས་བརླབས། པྲི་ཐི་ཝཱི་ལ་ཨ་ཀཱ་རོ་བཏགས་པས་ཕུལ། འབྲུ་གསུམ་གྱིས་ནང་མཆོད་ཕུལ་ལ། ཤཱཀྱ་སེང་གེ་སྐྱོབ་པ་ཡིས་སོགས་ནས། ས་གཞི་བྱིན་གྱིས་བརླབ་ཏུ་གསོལ། ། དཔལ་ལྡན་བླ་མ་དམ་པ་རྣམས་ཀྱི་སོགས་ནས། འཇུག་ཅིང་དབང་བླང་བ་ལ་སོགས་པ་བགྱིད་ན། སའི་ཕྱོགས་འདི་བདག་ལ་གནང་ཞིང་ལས་ཀྱི་དངོས་གྲུབ་ཀྱང་བསྩལ་དུ་གསོལ། ། ཁྱོད་ནི་སློབ་དཔོན་དམ་པ་ཡིན། ། སེམས་ཅན་དོན་ཕྱིར་དཀྱིལ་འཁོར་བྲི།
ཨོཾ་པྲི་ཐི་ཝི་དེ་ཝཱི་བཛྲ་མུ། ལྷ་མོས་དེ་ཉིད་དུ་ཐིམ་པས་གསེར་གྱི་ས་གཞིར་གྱུར། ཞེས་བརྗོད་ལ། མཆོད་གཏོར་ཚོམ་བུ་དམན་པ་རྣམས་གཞན་དུ་བསལ་ལོ། ། ལྔ་པ་ས་སྟ་གོན་ནི། དཀྱིལ་འཁོར་བྲི་བའི་ས་ལ་སྔར་གྱི་དྲི་བཟང་དང་། ཆང་བསྲེས་པས་བྱུགས་ཅིང་། ཧཱུྃ་ཆོས་དབྱིངས་དག་པའི་བདུད་རྩི་སོགས་ནས། གུར་ལས་མེ་འོད་འབར་བར་གྱུར། ཨོཾ་བཛྲ་རཀྵ་རཀྵ་ཧཱུྃ་ཧཱུྃ་ཧཱུྃ་ཕཊ་སྭཱ་ཧཱ།
དྲུག་པ་ས་བཟུང་བ་ལ། བློ་དང་སྟང་སྟབས་ཀྱིས་བཟུང་བ་གཉིས་ལས། དང་པོ་དཀྱིལ་ཆོག་བཞིན། གཉིས་པ་ལ་གསོལ་བ་གདབ་པ། བགེགས་བསྐྲད་པ་གཉིས་ཀྱིས་དང་པོ་ནི། སློབ་དཔོན་གཙོ་བོའི་མདོག་དང་མཐུན་པའི་ཆོས་གོས་གྱོན་ལ་དཀྱིལ་འཁོར་གྱི་སའི་དབུས་སུ་ཁྲིའུ་ཆུང་ལ་ཁྱེལ་བྱས་ནས། ཤར་དུ་གཟིགས་པའི་མདུན། སྟེགས་ཀྱི་སྟེང་དུ་ཆུ་གཉིས་སྔོན་འགྲོའི་ཉེར་སྤྱོད། ནང་མཆོད། རྡོར་དྲིལ་བཤམས་ཏེ།
ཕྱོགས་བཞིར་རྣམས་རྒྱལ་ལ་སོགས་པའི་ང་རྒྱལ་འཛིན་པའི་སློབ་མ་རྣམས་ཀྱིས། རིམ་པའམ་གཅིག་ཆར་དུ་མཆོད་པ་རྣམས། ཨ་མྲྀ་ཏས་བསང་། སྭ་བྷཱ་ཝས་སྦྱངས། སྟོང་པའི་ངང་ལས་བནྡྷ་འབར་བའི་སྣོད་ཡངས་ཤིང་རྒྱ་ཆེ་བ་རྣམས་ཀྱི་ནང་དུ། དཔལ་ཀུན་ཏུ་བཟང་པོའི་རྣམ་པར་ཐར་པ་ལས་བྱུང་བའི་མཆོད་པའི་སྤྲིན་ཕུང་བསམ་གྱིས་མི་ཁྱབ་པར་གྱུར་ཨོཾ་བཛྲ་ཨཱ་ཧ་ར་ལི་ཧཱུྃ་ནས་བི་སྤུ་ར་ཡའི་བར་གྱི་ཕྱི་མཆོད་དང་། རང་བྱུང་གདོད་ནས་དག་པ་ཡིས། ། རྩ་བརྒྱད་སྟོང་ལས་སྦྱར་བའི་སྨན། ། བཞེས་ཏེ་ཀུན་ཏུ་དགྱེས་མཛོད་ལ། ། འཕྲུལ་གྱི་དངོས་གྲུབ་བསྩལ་དུ་གསོལ། །
ན་མཿསརྦ་ཏ་ཐཱ་ག་ཏ་ཤྲཱི་ཀ་པཱ་ལ་བནྡྷ་མ་ཧཱ་པཉྩ་ཨ་མྲྀ་ཏ་ཁ་ཁ་ཁཱ་ཧི། ཞེས་པས་ནང་མཆོད་དང་། བསྟོད་པ་དང་། གསོལ་བཏབ་དཀྱིལ་ཆོག་ཇི་ལྟ་བ་བཞིན་ནོ། ། གཉིས་པ་བགེགས་བསྐྲད་པ་ལ། བྱིན་གྱིས་བརླབ་པ། བཀའ་བསྒོ་བ། སྟང་སྟབས་དངོས་དང་གསུམ་གྱི། དང་པོ་ནི། བཛྲ་ཀཱི་ལི་ཀཱི་ལ་ཡ་ཧཱུྃ།
ཞེས་པས་གཙོ་བོའི་ང་རྒྱལ་བཟུང་ལ། རང་གི་མིག་གཡས་པར་མ་ལས་ཉི་མ་རཾ་གྱིས་མཚན་པ། གཡོན་པ་ཨ་ལས་ཟླ་བ་ཨས་མཚན་པ། མ་སུརྻ་མཎྜ་ལ། ཨ་ཙཎྡྲ་མཎྜ་ལ། རྐང་མཐིལ་གཉིས་སུ་སྣ་ཚོགས་རྡོ་རྗེ་རེ་རེ་བསམ་ལ། ཧཱུྃ་བི་ཤྭ་བཛྲ། གཡས་གཡོན་སྤྱན་ཟུར་མ་ཨ་ལས། བྱུང་བའི་ཉི་ཟླའི་དཀྱིལ་འཁོར་ལས། སྤྲོས་པའི་འོད་ཀྱིས་བགེགས་ཚོགས་ཀུན།
ཐམས་ཅད་མ་ལུས་བསྐྲད་པར་བྱ། བཛྲ་ཏྲྀཥྚ་མ་ཨ། གཡས་གཡོན་སྤྱན་ཟུར་མ་ཨ་ལས། བྱུང་བའི་ཉི་ཟླའི་དཀྱིལ་འཁོར་ལས། སྤྲོས་པའི་རྡོ་རྗེ་རབ་འབར་བས། ཕྱོགས་ཀུན་རྡོ་རྗེའི་ར་བར་གྱུར། ཀྲོ་དྷ་ཏྲྀཥྚི་མ་ཨ། གཉིས་པ་བཀའ་བསྒོ་བ་ནི། དབང་ལྡན་ནས་དབུས་སུ་ཞལ་ཕྱོགས་པས་རྡོ་རྗེ་གསོར་དྲིལ་བུ་སིལ་ཞིང་། གཞན་ཡང་རོལ་མོའི་སྒྲ་དྲག་པོ་དང་བཅས་པས།
ཧཱུྃ་ས་ཕྱོགས་འདི་ན་གནས་པ་ཡི། ཞེས་པ་ནས། མགོ་ནས་བརྒྱབ་ནས་རྟིང་པར་འགེམས། ཞེས་པ་ལན་གསུམ་བརྗོད་ལ། ཀཱི་ལ་ཡ་བཟླས། ཡུང་དཀར་གྱིས་བྲབ། གུ་གུལ་གྱིས་བདུག ཧཱུྃ་གི་སྒྲ་དྲག་ཏུ་བསྒྲགས་ལ། ཉི་མ་ཟླ་བ་རྡོ་རྗེ་ལས་འོད་ཟེར་བྱུང་བས་གདུག་པ་ཅན་རྣམས་བསྲེགས་བཅོམ། ལྷག་མ་རྣམས་གཞན་དུ་བྱེར་བར་བསམ་མོ། །
གསུམ་པ་སྟང་སྟབས་ཀྱི་བཀོད་པས་ས་བཟུང་བ་ནི། རྒྱས་པར་ན། སྐབས་འདིར་ཤེས་རབ་སྣང་བས་མཛད་པའི་འཆམ་དཔེ་ལུས་འགྱུར་སྣང་བ་བཞིན། རྩ་འཆམ་རྫོགས་པར་བྱ་ཞིང་། མདོར་བསྡུ་ན། དབྱངས་དང་བཅས་པས། ཨོཾ་ཧཱུྃ་ཆེན་ཀ་རའི་ཕྱག་རྒྱ་ནི། ། ལག་གཉིས་ཐར་སྦྱར་གྱེན་དུ་བསྒྲེང་། ། རྐང་གཉིས་མཐིལ་སྦྱར་ཐུར་དུ་ཟུག ། ཚིགས་ཆེན་བཞི་ཡང་བཅག་པར་བྱ། །
ཨོཾ་བཛྲ་ཀྲོ་དྷ་ཧཱུྃ་ཀ་ར་ཧཱུྃ། གརྫ་གརྫ་ཧཱུྃ་ཕཊ། ། རྣམ་པར་རྒྱལ་བའི་ཕྱག་རྒྱ་ནི། ། ལག་གཉིས་ཐུགས་ཁར་བསྣོལ་བྱས་ནས། ། མཆེ་བ་གཙིགས་ཤིང་ཞལ་བསྒྲད་པ། ། རྣམ་པར་རྒྱལ་བའི་ཕྱག་རྒྱ་ཡིན། ། ཨོཾ་བཛྲ་ཀྲོ་དྷ་བི་ཛ་ཡ་སོགས། ། དབྱུག་པ་སྔོན་པོའི་ཕྱག་རྒྱ་ནི། ། གཡོན་པས་སྐུ་ལ་བརྟེན་ནས་ནི། ། གཡས་པའི་མཛུབ་དང་གུང་གཉིས་བསྒྲེང་། །
འདེབས་པའི་ཚུལ་དུ་བྱས་པ་ཡིན། ། ཨོཾ་བཛྲ་ཀྲོ་དྷ་ནཱི་ལ་སོགས། ། གཤིན་རྗེ་གཤེད་པོའི་ཕྱག་རྒྱ་ནི། ། གཡས་པ་གདེངས་ཤིང་ཁུ་ཚུར་བཅངས། ། གཡོན་པ་དཀུ་ལ་བརྟེན་ནས་ནི། ། གཡས་པ་གདེངས་ཤིང་ཁུ་ཚུར་བཅངས། གཡོན་པ་དཀུ་ལ་བརྟེན་ནས་ནི། གཤིན་རྗེ་གཤེད་པོའི་ཕྱག་རྒྱ་ཡིན། ། ཨོཾ་བཛྲ་ཀྲོ་དྷ་ཡ་མཱནྟ་ཀ་སོགས། མི་གཡོ་མགོན་པོའི་ཕྱག་རྒྱ་ནི། །
ལག་གཉིས་སྤར་མོ་གདེངས་ནས་ཀྱང་། ། གཡོན་གྱི་ཕྱོགས་སུ་འཕྱར་བ་ནི། ། མི་གཡོ་མགོན་པོའི་ཕྱག་རྒྱ་ཡིན། ། ཨོཾ་བཛྲ་ཀྲོདྷ་ཨཱརྱ་སོགས། ། རྟ་མགྲིན་རྒྱལ་པོའི་ཕྱག་རྒྱ་ནི། ། ལག་གཉིས་སྤྱི་བོར་རྒྱ་བཅིངས་ནས། ། ལུས་པོ་བརྡུངས་པར་བསྟན་པ་ནི། ། རྟ་མགྲིན་རྒྱལ་པོའི་ཕྱག་རྒྱ་ཡིན། ། ཨོཾ་བཛྲ་ཀྲོ་དྷ་ཧ་ཡ་སོགས། ། གཞན་གྱི་མི་ཐུབ་ཕྱག་རྒྱ་ཡིན།
ལག་གཉིས་སྤར་མོ་གདེང་བྱས་ནས། འཛིན་པའི་སྟབས་སུ་བྱས་པ་ནི། ། གཞན་གྱི་མི་ཐུབ་ཕྱག་རྒྱ་ཡིན། ། ཨོཾ་བཛྲ་ཀྲོ་དྷ་ཨ་པ་ར་ཛི་ཏ་སོགས། ། བདུད་རྩི་འཁྱིལ་བའི་ཕྱག་རྒྱ་ནི། ལག་གཉིས་དཀུ་ལ་བརྟེན་བྱས་ནས། ། རྐེད་པ་བརྡུངས་པར་བསྟན་པ་ནི། བདུད་རྩི་འཁྱིལ་བའི་ཕྱག་རྒྱ་ཡིན། ཨོཾ་བཛྲ་ཀྲོ་དྷ་ཨ་མྲྀ་ཏ་སོགས། ཁམས་གསུམ་རྣམ་རྒྱལ་ཕྱག་རྒྱ་ནི། །
གཡས་པ་དཀུ་ལ་བརྟེན་བྱས་ནས། ། གཡོན་པའི་མཐེ་བོས་མཐེ་ཆུང་མནན། གསུམ་པོ་འཛིན་པ་ལྕགས་ཀྱུའི་ཚུལ། ། ཨོཾ་བཛྲ་ཀྲོ་དྷ་ཏྲཻ་ལོ་ཀྱ་སོགས། ། སྟོབས་པོ་ཆེའི་ཕྱག་རྒྱ་ནི། ། ལག་གཉིས་སོར་མོ་བསྣོལ་ནས་ནི། ། སྟེང་ནས་གནོན་པ་ལྟ་བུ་བྱ། ། སྟོབས་པོ་ཆེའི་ཕྱག་རྒྱ་ཡིན། ། ཨོཾ་བཛྲ་ཀྲོ་དྷ་མ་ཧཱ་བ་ལ་ཧཱུྃ། སྥོ་ཊ་སྥོ་ཊ་ཧཱུྃ་ཕཊ། །
སྟེང་དང་ཕྱོགས་ཀྱི་ཁྲོ་བོ་རྣམས། ། རྐང་གཡོན་དྲང་བཞག་གཡས་ནང་བསྐོར། འོག་དང་མཚམས་ཀྱི་ཁྲོ་བོ་ནི། གཡོན་པ་ནང་དུ་བསྐོར་བར་བྱ། ། ཅེས་པ་ལྟར། ། ཁྲོ་བོ་རོལ་པའི་སྟང་སྟབས་རྣམས་བྱའོ། ། བདུན་པ་བསྲུང་བ་ལ་གཉིས། ཕུར་བུ་གདབ་པ་དང་། སྲུང་འཁོར་བསྒོམ་པའོ། ། དང་པོ་ནི།
གོང་དུ་འདུས་བྱས་པའི་ཕུར་བུ་བཅུ། གུ་གུལ་གྱིས་བདུགས་ཏེ། ། ཨོཾ་སྥ་ར་ཎ་ཕཊ། སརྦ་ཤ་ཏྲཱུཾ་བིགྷན་ཛཿཧཱུྃ་བཾ་ཧོཿ། ། ཨོཾ་བཛྲ་ཀྲོ་དྷ་ཨ་མྲྀ་ཏ་སོགས་དང་། ཀཱི་ལ་ཡའི་རྗེས་ལ་རཀྵ་རཀྵ་བརྗོད་ཅིང་། ཡུངས་ཀར་གྱིས་བྲབ། ཕུར་བུ་རྣམས་སྟོད་ཁྲོ་བོ་བཅུ། ཞལ་གསུམ་ཕྱག་དྲུག་པ། སྨད་ཕུར་བུ་དབལ་གྱི་རྣམ་པ་ཅན་དུ་གྱུར།
ཨོཾ་བཛྲ་ཀྲོ་དྷ་ཧཱུྃ་ཀ་ར་སོགས། ཁྲོ་བོ་བཅུའི་སྔགས་བརྗོད། རང་གི་སྙིང་ཁ་ནས་ཁྲོ་བོ་ལྕགས་ཀྱུ་དང་ཞགས་པ་ཐོགས་པ་མང་པོ་སྤྲོས། ཕྱོགས་བཅུའི་དབང་པོ་ལ་སོགས་པའི་མིང་གཟུགས་འཛིན་པའི་བགེགས་རྣམས་བཀུག་ནས། རྡོ་རྗེ་ར་བའི་ཕྱི་རོལ་དུ་ཧཱུྃ་ལས་གྲུབ་པའི་ཁྲོན་པ་བཅུར་བཅུག་པར་བསམ་ཞིང་། ཕུར་བུ་བསྒྲིལ་ལ། ཀཱི་ལ་ཡ་ཅི་རིགས་བཟླས། སློབ་དཔོན་ཤར་དུ་ལྟ་བས། ལག་གཡས་རྡོ་རྗེ་ཐོ་བ་དང་། གཡོན་ཕུར་བུ་རྣམས་རིམ་པས་བཟུང་ལ།
ཛཿསྟེང་ཕྱོགས་ཚངས་པ་བསྣོལ་པའི་གདན་སྟེངས་ན། ། ཧཱུྃ་མཛད་དབུ་གསུམ་ཕྱག་དྲུག་གཤོག་པ་ཅན། ། ཞལ་ནས་ཀཱི་ལ་ཡ་ཡི་སྒྲ་སྒྲོགས་པས། ། ཚངས་པའི་གདོན་རྣམས་བསྲུང་བའི་ལས་མཛོད་ཅིག ། ཨོཾ་བཛྲ་ཀཱི་ལི་ཀཱི་ལ་ཡ་སོགས་བརྗོད་ཅིང་། ཀཱི་ལ་ཡའི་འགྲོས་ཀྱིས་ཕུར་བུ་འདེབས་ཚུལ་བྱ། ཨོཾ་བཛྲ་ཀྲོ་དྷ་ཧཱུྃ་ཀ་ར་ཧཱུྃ་གརྫ་གརྫ་ཧཱུྃ་ཕཊ། ཨོཾ་གྷ་གྷ་སོགས་བརྗོད་ཅིང་། བསྒྲལ་མཆོད་ཀྱི་རྔ་བཞིན། དྲག་མྱུར་བརྡུངས་ལ་ཕུར་པ་སྟེང་དུ་འདེབས་པའི་ཚུལ་གྱི་སྟེངས་ཀ་བྱས་ལ།
ཤར་དུ་འཛུགས། དེ་བཞིན་དུ་ཤར་ཕྱོགས་དྲི་ཟ་བསྣོལ་བའི་གདན་སྟེངས་ན། རྣམ་རྒྱལ་དབུ་གསུམ་ཕྱག་དྲུག་གཤོག་པ་ཅན། ། ཞལ༞ དྲི་ཟའི་གདོན༞ ཨོཾ་བཛྲ་ཀྲོ་དྷཱ་བི་ཛ་ཡ་སོགས། ཤར་ལྷོར་མེ་ལྷ༞ དབྱུག་སྔོན༞ ཞལ༞ མེ་ལྷའི་གདོན༞ ཨོཾ་བཛྲ་ཀྲོ་དྷ་ནཱི་ལ་སོགས། ལྷོ་ཕྱོགས་གཤིན་རྗེ༞ གཤིན་རྗེ་ཞལ༞ གཤིན་རྗེའི་གདོན༞ ཨོཾ་བཛྲ་ཀྲོ་དྷ་ཡ་མཱན་ཏ་ཀ་སོགས། ལྷོ་ནུབ་སྲིན་པོ༞ མི་གཡོ༞ ཞལ༞ སྲིན་པོའི་གདོན། ཨོཾ་བཛྲ་ཀྲོ་དྷ་ཨཱརྱ་ཨ་ཙ་ལ་སོགས། ནུབ་ཕྱོགས་ཆུ་ལྷ༞ རྟ་མགྲིན༞ ཞལ༞ ཆུ་ལྷའི་གདོན༞ ཨོཾ་བཛྲ་ཀྲོ་དྷ་ཧ་ཡ་སོགས། ནུབ་བྱང་རླུང་ལྷ༞ འདོད་རྒྱལ༞ ཞལ༞ རླུང་ལྷའི་གདོན༞ ཨོཾ་བཛྲ་ཀྲོ་དྷ་ཨ་པ་ར་སོགས།
བྱང་ཕྱོགས་གནོད་སྦྱིན༞ འཁྱིལ་པ༞ ཞལ༞ གནོད་སྦྱིན་གདོན༞ ཨོཾ་བཛྲ་ཀྲོ་དྷ་ཧ་ཡ་སོགས། བྱང་ཤར་བགེགས་བདག༞ གསུམ་རྒྱལ༞ ཞལ༞ བགེགས་བདག་གདོན༞ ཨོཾ་བཛྲ་ཀྲོ་དྷ་ཏྲཻ་ལོཀྱ་སོགས། འོག་ཕྱོགས་ས་བདག༞ སྟོབས་ཆེན༞ ཞལ༞ ས་བདག་གདོན༞ ཨོཾ་བཛྲ་ཀྲོ་དྷ་མཧཱ་བ་ལ་སོགས་བརྗོད་ཅིང་འོག་ཏུ་འདེབས་ཚུལ་དང་། ནུབ་ཏུ་བཙུགས་ལ། བགེགས་རྣམས་ཀྱི་སྤྱི་བོ་ནས་ཕུར་བུ་བཏབ་པས། རྐང་མཐིལ་དུ་ཕུག་སྟེ། གསེར་གྱི་ས་གཞི་ལ་ཐུག་པས་ལུས་གཡོ་འགུལ་མེད་ཅིང་། སེམས་རྟོག་མེད་བདེ་ཆེན་གྱི་ངོ་བོར་གྱུར་ནས་ཁྲོ་བཅུས་བགེགས་བསྲུང་བའི་ལས་མཛད་པར་བསམ། གཉིས་པ་སྲུང་འཁོར་བསྒོམ་པ་ནི། སྟེང་ཡང་རྡོ་རྗེའི་བླ་བྲེ་ལ།
ཅེས་པ་ནས། བྷཉྫ་ར་ཎ་ཧཱུྃ་ཕཊ། ཅེས་པའི་བར་ཕྱག་རྒྱ་དང་བཅས་པས་སྲུང་འཁོར་བསྒོམ་པའོ། ། དེ་ནས་ཚོགས་དབུལ་བ་སོགས། རྗེས་ཆོག་རྣམས་མངོན་རྟོགས་འབྲིང་བསྡུས་གང་རུང་བཞིན་བྱ་སྟེ། དེ་དག་གིས་ནི་ནུབ་དང་པོ་སའི་ཆོ་གའོ། ། བཞི་པ་སྟ་གོན་ལ་ཐིག་གདབ་པ། ལྷ་སྟ་གོན། བུམ་པ་སྟ་གོན། སློབ་མ་སྟ་གོན་དང་བཞི།
དང་པོ་ནི། དཀྱིལ་ཆོག་བཞིན་ལས་ཀྱི་ཐིག་གི་ཆ་དབྱེ་བ་ལེགས་པར་བྱ། གཉིས་པ་ལྷ་སྟ་གོན་ལ་གསུམ། ལྷ་བསྐྱེད་པ། མཆོད་བསྟོད་བྱ་བ། སྙན་གསན་དབབ་པའོ། ། དང་པོ་ནི་ཐིག་བཏབ་པའི་ལྷ་གནས་རྣམས་སུ་དབུས་སུ་གྲུ་བཞི་པ། འཁོར་རྣམས་ལ་ཟླུམ་པོར། དྲི་བཟང་གིས་བྱུག་པའི་སྟེང་དུ་མེ་ཏོག་ཚོམ་བུ་ལྷ་གྲངས་དང་མཉམ་པ་བཀོད། དམ་ཅན་གྱི་སྣམ་བུ་ལ་ཕྱོགས་རྣམས་སུ་བདུན་བདུན་དང་།
མཚམས་རྣམས་སུ་གསུམ་རེ་སྟེ། བཞི་བཅུ་བཀོད་པའི་མཐར། དུར་ཁྲོད་ཀྱི་སྟེང་ལ་ཆུ་གཉིས་སྔོན་འགྲོའི་མཆོད་པ་འཁོར་མར་བཤམས། འདོད་སྣམ་ཀྱི་སྟེང་དུ་སྒོས་མཆོད་ལྷ་གྲངས་དང་མཐུན་པ་ལག་ལེན་ལྟར་བཤམས་ནས། ཇི་ལྟར་རིགས་པར་གཏོར་མ་དང་། སྨན་ཕུད་དང་རཀྟ། སློབ་དཔོན་གྱི་མདུན་དུ་རྡོ་རྗེ་དྲིལ་བུ་ནང་མཆོད། བསྙེན་ཕུར་སྲས་མཆོག་ལྔ། བུམ་པ་བཅུ་དྲུག་གམ་གཉིས། སློབ་མ་སྟ་གོན་དགོས་ན།
དེའི་ཡོ་བྱད་རྣམས་དང་། ཡང་སྟེགས་གཅིག་ཏུ་ཚོན་སྣ་ལྔ། དབུས་སུ་སྔོན་པོ། ཤར་དཀར་ལྷོ་སེར། ནུབ་དམར། བྱང་ལྗང་ཁུ་ལ། དབུས་ནས་རིམ་པ་བཞིན་ཧཱུྃ་ཨོཾ་སྭཱ་ཨ་ཧཱ་རྣམས་བྲིས། སོ་སོའི་མདོག་དང་འཐུན་པའི་ཐིག་སྐུད་ཀྱང་བཀོད། ། དཔོན་སློབ་རྣམས་གྲལ་ལ་འཁོད་ནས། སྔོན་འགྲོའི་གཏོར་མ་ས་ཆོག་གིས་མི་སྣང་བ་ལས་སླང་བའི་སྐབས་ལྟར་བཏང་སྟེ།
གནས་དང་། མཆོད་པ་རྣམས་ལ་རྡོ་རྗེའི་རྩེས་ནང་མཆོད་གཏོར་ནས། ཨོཾ་བཛྲ་ཀྲོ་དྷ་ཨ་མྲྀ་ཏ་སོགས་ཀྱིས་བསང་། སྭ་བྷཱ་ཝས་སྦྱངས་སྟོང་པའི་ངང་ལས་གནས་ཁང་བྷྲཱུཾ་ལས་ཐར་པ་ཆེན་པོའི་གཞལ་ཡས་ཁང་པ་གྲུ་བཞི་སྒོ་བཞི་རྟ་བབས་བཞིས་མཛེས་པ་རྒྱན་ཐམས་ཅད་ཀྱིས་བརྒྱན་ཞིང་མཚན་ཉིད་ཐམས་ཅད་ཡོངས་སུ་རྫོགས་པའི་ནང་དུ་ཨ་ལས་བནྡྷ་འབར་བའི་སྣོད་ཡངས་ཤིང་རྒྱ་ཆེ་བར་ཧཱུྃ་ལས་བྱུང་བའི་མཆོད་ཡོན། ཞབས་བསིལ། མེ་ཏོག བདུག་སྤོས། མར་མེ། དྲི། ཞལ་ཟས།
རོལ་མོ་དང་། འཕན་གདུགས་ལ་སོགས་པ་མཆོད་རྗས་བསམ་གྱིས་མི་ཁྱབ་པ། དཔལ་ཀུན་དུ་བཟང་པོའི་རྣམ་པར་ཐར་པ་ལས་བྱུང་བའི་མཆོད་པའི་སྤྲིན་ཕུང་ལྟ་བུ་ཞིག བླ་མ། ཡི་དམ། རྒྱལ་བ་སྲས་དང་བཅས་པའི་སྤྱན་ལམ་དུ་འབྱུང་ཞིང་རྒྱས་པར་གྱུར་ཅིག ཨོཾ་བཛྲ་ཨཱ་ཧཱ་ར་ལི་སོགས་བརྗོད། རྔ་བྱིན་དབབ་རྒྱས་བསྡུས་སྐབས་དང་སྦྱར་ལ། སྐྱབས་འགྲོ་ནས་དཀྱིལ་འཁོར་གསུམ་བསྐྱེད་པའི་བར་སྒྲུབ་ཐབས་འབྲིང་པོ་བཞིན་བྱས་ལ། སྟ་གོན་གྱི་དཀྱིལ་འཁོར་ལ་དམིགས་ནས།
ཨ་མྲྀ་ཏས་བསང་། ཨོཾ་མ་ཧཱ་ཤཱུ་ནྱ་ཏཱ་ནས། རྡོ་རྗེ་ཁྲོས་པས་སོགས་དང་། ཀེཾ་ཀ་ལ་སོགས་ཕཻཾ། སྒྲ་སྒྲོགས་པས་གང་། ཛཿཔཾ་པདྨ་མཎྜ་ལ་ནས། མ་ཏྲཾ་ཛའི་བར་བརྗོད་ཅིང་། གཞལ་ཡས་ཁང་གདན་དང་བཅས་པ་བསྐྱེད་ལ། གདན་དེ་རྣམས་ཀྱི་སྟེང་དུ་ཧཱུྃ་སྒྲིལ་མ་བཅུ་གཅིག་ཛཿཧཱུྃ་བཾ་ཧོཿརྣམས་ལས་འོད་འཕྲོས་དོན་གཉིས་བྱས། ཚུར་འདུས་པ་ལས།
དཀྱིལ་འཁོར་གྱི་ལྷ་ཚོགས་སུ་གྱུར་པ་ནི། ཧཱུྃ་སྥ་ར་ཎ་ཕཊ། ཨོཾ་བཛྲ་ཀཱི་ལི་ཀཱི་ལ་ཡ་སརྦ་བིགྷྣཱན་བནྡྷ་ཧཱུྃ་ཕཊ། གསུམ་བརྗོད་ལ། དཀྱིལ་འཁོར་དབུས་སུ་ཁྲོ་བོའི་རྒྱལ། བཅོམ་ལྡན་རྡོ་རྗེ་གཞོན་ནུ་ནས། ཡེ་ཤེས་མེ་དཔུང་དབུས་ན་བཞུགས། ཅེས་དང་། ཨོཾ་དིཔྟ་ཙཀྲ་ཧ་ན་ཧ་ན་ཧཱུྃ་ཕཊ། ། ཡུམ་ཆེན་འཁོར་ལོ་ནས།
ཡབ་ཀྱི་གཡོན་ནས་འཁྱུད་པས་ཞུགས། ཞེས་པའི་བར་གྱིས་གཙོ་བོ་ཡབ་ཡུམ་བསྐྱེད། དེ་ནས་ཨོཾ་བཛྲ་ཀྲོ་དྷ་ཧཱུྃ་ཀ་ར་སོགས་རང་སྔགས་བརྗོད་ལ་གསལ་གདབ་པ་ནི། སྟེང་གི་ཕྱོགས་ཀྱི་གདན་སྟེང་སུ། ཁྲོ་བོ་ཆེན་པོ་ཧཱུྃ་ཀ་ར། དབུ་གསུམ་ཕྱག་དྲུག་ཞབས་བཞི་བསྒྲད། རྡོ་རྗེ་སྒྲ་འབྱིན་སྐུ་ལ་འཁྲིལ། ཕྲ་ཐབས་བསྐྱེད་ན༞ སྤྲུལ་པ་ཕག་དང་དམིགས་བུའི་མགོ ། ཞེས་བརྗོད། དེ་བཞིན་འདོན་པ་བསྒྱུར་ལ།
རང་སྔགས་བརྗོད་ཅིང་། ཤར་གྱི་ཕྱོགས་ཀྱི་གདན་སྟེངས་སུ། ། ཁྲོ་བོ་ཆེན་པོ་རྣམ་པར་རྒྱལ། ། དབུ་གསུམ་ཕྱག་དྲུག་ཞབས་བཞི་བསྒྲད། ། རྡོ་རྗེ་སྙེམས་མ་སྐུ་མ་འཁྲིལ། ། སྤྲུལ་པ་སྟག་དང་བྱ་རྒོད་མགོ ། མེའི་མཚམས་ཀྱི་གདན་སྟེང་སུ། ། དབྱུག་སྔོན༞ དབུ་གསུམ༞ རྡོ་རྗེ་སྡེར་མོས༞ གཡག་དང་བྱ་རོག༞ ལྷོའི་ཕྱོགས་ཀྱི༞ གཤིན་རྗེ༞ དབུ༞ རྡོ་རྗེ་དུར་ཁྲོད༞ ཤ་བ་འུག་པ༞ ལྷོ་ནུབ་ཕྱོགས༞ མི་གཡོ༞ དབུ༞ རྡོ་རྗེ་གཏུན་ཁུང༞ གཟིག་དང་ཁྭ་ཏའི༞ ནུབ་ཀྱི་ཕྱོགས༞ རྟ་མགྲིན༞ དབུ༞ རྡོ་རྗེ་གཏུམ་མོས༞ བྱི་བླ་པུ་ཤུད༞ ནུབ་བྱང་ཕྱོགས༞ གཞན་གྱིས་མི་ཐུབ༞ དབུ༞ རྡོ་རྗེ་མདའ་སྙེམས༞ ལྕེ་སྤྱང་ཁའི༞ བྱང་གི༞ འཁྱིལ་པ༞ དབུ༞ རྡོ་རྗེ་སྒྲ་མཛད༞ སེང་གེ་ཕ་ཝཾ༞ བྱང་ཤར༞ ཁམས་གསུམ་རྣམ་རྒྱལ༞ དབུ༞ རྡོ་རྗེ་གསོད་བྱེད༞ ཏྲེད་དང་སྦྲེ་མོ༞ འོག་གི་ཕྱོགས༞ སྟོབས་ཆེན༞ དབུ༞ རྡོ་རྗེ་རིག་བྱེད༞ དོམ་དང་བྱི་བའི་མགོ༞ ཁྲོ་ཆེན་ཡབ་རྣམས་ཐམས་ཅད་ནི། རྩ་ཕྱག་རྡོ་རྗེ་ཐོད་ཁྲག་དང་། ། བར་པ་རང་རང་ཕྱག་མཚན་འཛིན། །
ཐ་མས་ཕུར་སྒྲིལ་ཡུམ་ལ་འཁྱུད། ། ཡུམ་རྣམས་ཕྱག་གཡས་དྲིལ་བུ་འཛིན། ། གཡོན་པས་ཐོད་ཁྲག་ཡབ་ལ་སྟོབས། ། སྤྲུལ་པའི་ཕྲ་ཐབས་ཉི་ཤུ་པོ། ། གཡས་པས་རང་རང་ཕྱག་མཚན་འཛིན། ། གཡོན་པ་ཕུར་སྒྲིལ་རོ་སྟེང་བཞུགས། ། ཤར་སྒོར་པུ་ཤུད་མགོ་ཅན་ནི། ། མདོག་དཀར་འཛིན་པའི་ལྕགས་ཀྱུ་རྣམས། ། ལྷོ་སྒོར་བྱ་རོག་མགོ་ཅན་ནི། ། མདོག་སེར་འཆིང་བྱེད་ཞགས་པ་བསྣམས། །
ནུབ་སྒོར་སྲིན་བྱའི་མགོ་ཅན་ནི། ། མདོག་དམར་སྡོམ་བྱེད་ལྕགས་སྒྲོག་བསྣམས། ། བྱང་སྒོར་ཁྲའི་མགོ་ཅན་ནི། ལྗང་ཁུ་མྱོས་བྱེད་དྲིལ་བུ་བསྣམས། ། ཁྲོ་ཆེན་ཡབ་ཡུམ་ཐམས་ཅད་ཀྱང་། ། རྒྱན་སོགས་ཡབ་ཡུམ་ཚུལ་བཞིན་ཏེ། ། ཀུན་ཀྱང་རྡོ་རྗེའི་གཤོག་པ་ཅན། ། མེ་དཔུང་འབར་བའི་དབུས་ན་བཞུགས། ། དཀྱིལ་འཁོར་ཕྱི་རིམ་ཁོར་ཡུག་ན། ། དབང་ཕྱུག་ཉི་ཤུ་རྩ་བརྒྱད་དང་། །
དམ་ཅན་བཀའ་སྲུང་བཅུ་གཉིས་སོགས། ། དམ་ཚིག་ལ་དགོངས་འཁོད་པར་གྱུར། ། སླར་ཡང་རང་གི་ཐུགས་ཁའི་ཧཱུྃ་ལས་འོད་འཕྲོས་ཡེ་ཤེས་པའི་ལྷ་ཚོགས་སྤྱན་དྲངས་ཏེ། འཁོར་བ་ཕུར་བུ་སྒྲུབ་དོན་དུ་སོགས་སྔགས་དང་བཅས་པས་སྤྱན་དྲངས། ཨ་ཏི་པུ་ཧོ། པྲ་ཏིཔ་ཛཿ ཨོཾ་བཛྲ་ཀཱི་ལི་ཀཱི་ལ་ཡ་ས་པ་རི་ཝཱ་ར་པཱ་དཾ་བནྡྷ་ནཾ། ཀ་རོ་མི། ཞེས་པས་ཕྱག་བྱ། ཨོཾ་བཛྲ་ཤྲཱི་ཧེ་རུ་ཀ་ས་པ་རི་ཝཱ་ར་ཧསྟ་ཙཱ་པཱ་ཏྱཾ་པྲ་ཏཱིཙྪ་སྭཱ་ཧཱ།
བཛྲ་ཨཱ་ས་ན་ཏིཥྛནྟུ། ན་མཿསརྦ་ཏ་ཐཱ་ག་ཏ་སོགས་ཀྱིས་མཆོད། ཨོཾ་བཛྲ་ཡཀྵི་ཎི་སོགས་ཀྱིས་དགུག་ཞུག་བྱ། ། སངས་རྒྱས་ཀུན་གྱི་ཡེ་ཤེས་སྐུ། སོགས་ཀྱིས་སྐུ་གསུང་ཐུགས་བྱིན་གྱིས་བརླབ། ། ཐབས་ཀྱི་སྤྱོད་པས་སོགས་ཀྱིས་དབང་བསྐུར། གཙོ་བོ་ལ་མི་བསྐྱོད་པ། ། འཁོར་རྣམས་ལ་གཙོ་བོ་ཉིད་ཀྱིས་རྒྱས་བཏབ། ། གཉིས་པ་མཆོད་བསྟོད་ནི། མཆོད་པ་བྱིན་གྱིས་བརླབ་ཏེ།
རྡོ་རྗེ་སྒེག་མོ་སོགས་བྱེད་པའམ། ཕྱག་ལེན་ལ། སྒེག་ཕྲེང་གླུ་གར་བདུག་པ་མེ་ཏོག་མ། མར་མེ་དྲི་མ་ཉེར་སྤྱོད་རོལ་མོ་ཡི། ཕྱོགས་བཅུའི་འཇིག་རྟེན་ནམ་མཁའི་ཁམས་བཀང་ནས། ། བླ་མ་དཀྱིལ་འཁོར་ལྷ་ཚོགས་རྣམས་ལ་དབུལ། ། བཞེས་ཤིག་ཀཱི་ལ་ཡ་ཡི་དངོས་གྲུབ་སྩོལ། ། བཛྲ་ལ་སྱ་ནས་ཤབྟའི་བར་གྱིས་མཆོད། རང་བྱུང་གདོད་ནས་དག་པ་ཡི། ། རྩ་བརྒྱད་སྟོང་ལ་སྦྱར་བའི་སྨན། །
བཞེས་ཏེ་ཀུན་དུ་དགྱེས་མཛོད་ལ། ། འཕྲུལ་གྱི་དངོས་གྲུབ་བསྩལ་དུ་གསོལ། ། ན་མཿསརྦ་ཏ་ཐཱ་ག་ཏ་སོགས་ཀྱིས་ནང་མཆོད་ཕུལ། ཅུང་ཟད་རྒྱས་པར་བྱེད་ན་སྒྲུབ་ཐབས་འབྲིང་པོ་ལྟར་བྱ། འཁྲིལ་བའི་མཆོད་ཆེན་སྔགས་དང་བཅས་པས་གསང་མཆོད། བསྒྲལ་མཆོད་གདབ་ཀ་དང་པོ་ཡན་དང་། ཧེ་རུ་ཀའི་གནས་བཅུ་སོགས་ནས་གཏོར་མ་འབུལ་བའི་བར་བྱ། དེ་ནས་བསྟོད་པ་ནི། ། སྒེག་ཅིང་དཔའ་དང་ཞེས་སོགས་ནས། ། དེ་འདྲའི་ཁྲོ་བོ་འཇིགས་པའི་སྐུ་སྟོན་པ། །
ཚུར་བྱོན་མཆོད་སྤྲིན་རྒྱ་མཚོ་འདི་བཞེས་ལ། ། ཐུགས་རྗེ་ཆེར་དགོངས་དབང་དང་དངོས་གྲུབ་སྩོལ། ། དེ་དང་གཉིས་མེད་སྦྱོར་བའི་ཡུམ་མཆོག་ནི། ། ཨེ་ཀ་ཛ་ཊཱི་གུ་ཧྱ་གསང་བའི་ཡུམ། ཚུར་བྱོན་མཆོད་སྤྲིན་རྒྱ་མཚོ་འདི་བཞེས་ལ། ། ཧཱུྃ་མཛད་སྒྲ་འབྱིན་དབང་དང་དངོས་གྲུབ་སྩོལ། ། དེ་འདྲའི་ལྷ་ཚོགས་འཇིགས་པའི་སྐུར་སྟོན་པ། ། ཚུར་བྱོན་མཆོད་སྤྲིན་རྒྱ་མཚོ་འདི་བཞེས་ལ། ། དཀྱིལ་འཁོར་ཆེན་པོའི་བཀའ་བསྲུང་དམ་ཅན་ཚོགས། ། རྣལ་འབྱོར་དབང་ཕྱུག་ཉི་ཤུ་རྩ་བརྒྱད་དང་། །
བདག་ཉིད་ཆེན་པོ་ཤྭ་ན་མུ་ཁ་དང་། ། ས་བདག་ཆེན་མོ་བསེའི་ལྷ་མོ་བཞི། ། སྤྱི་བྱིན་ཡང་བྱིན་བསེ་བྱིན་ཕག་བྱིན་མ། ། ཚུར་བྱོན་མཆོད་སྤྲིན་རྒྱ་མཚོ་འདི་བཞེས་ལ། ། དེ་ནས་འདོད་ཆགས་ཁྲོས་པའི་མེ་སོགས་ནས། ། ཁོང་སྟོང་བྱང་ཆུབ་སེམས་ལ་ཕྱག་འཚལ་བསྟོད། ཅེས་པས་བསྟོད་ལ། གཙོ་འཁོར་རྣམས་ཀྱི་བཟླས་པ་ཅི་ནུས་བྱ། གསུམ་པ་སྙན་གསན་དབབ་པ་ནི། བསྐལ་པ་མེ་ལྟར་འབར་བ་ཡི་སོགས་བྱ།
གསུམ་པ་བུམ་པ་སྟ་གོན་ནི། བུམ་པ་རྣམས་འཁྱིལ་པས་བསང་། སྭ་བྷཱ་ཝས་སྦྱངས། སྟོང་པའི་ངང་ལས། བྷྲཱུཾ་ལས་བྱུང་བའི་བུམ་པ་ཡངས་ཤིང་རྒྱ་ཆེ་བ། ལྟོ་བ་ལྡིར་བ། ཞབས་ཞུམ་པ། མགྲིན་པ་ཕྲ་བ། མཆུ་འཕྱང་བ། ཁ་གཡེལ་བ།
ལྷའི་གོས་ཀྱིས་མགུལ་པ་བཅིངས་པ། དཔག་བསམ་གྱི་ཤིང་གིས་ཁ་བརྒྱན་པ། ནང་ཆུ་དང་བཅུད་སྣ་ཚོགས་ཀྱིས་གང་བའི། རྣམ་རྒྱལ་བུམ་པའི་ནང་གི་དབུས་དང་། ཕྱོགས་བཅུ། དེའི་ཕྱིའི་ཕྱོགས་བཞི་རྣམས་སུ་པཾ་ལས་པདྨ་དང་། ཨྃ་ལས་ཉི་མའི་དཀྱིལ་འཁོར་བཅོ་ལྔ། ལས་ཐམས་ཅད་པའི་བུམ་པར་པདྨ་དང་། ཉི་མའི་གདན། དེ་རྣམས་ཀྱི་སྟེང་དུ་ཧཱུྃ་བཅུ་གཅིག་ཛཿཧཱུྃ་བཾ་ཧོཿཧཱུྃ་ལྗང་སྔོན་རྣམས་ཡོངས་སུ་གྱུར་པ་ལས།
རྣམ་རྒྱལ་བུམ་པའི་དབུས་སུ་དཔལ་ཆེན་ཁྲོ་བོའི་རྒྱལ། བཅོམ་ལྡན་རྡོ་རྗེ་གཞོན་ནུ་ནས། མེ་དཔུང་འབར་བའི་དབུས་ན་བཞུགས་པ། དེའི་པང་ན་ཡུམ་ཆེན་འཁོར་ལོ་རྒྱས་འདེབས་སྔོ་ནས། ཡབ་ཀྱི་གཡོན་ནས་འཁྱུད་པས་བཞུགས་ཀྱི་བར་དང་། ཤར་གྱི་གཡས་ཀྱི་གདན་སྟེངས་སུ། ཁྲོ་བོ་ཆེན་པོ་ཧཱུྃ་ཀ་ར། དབུ་གསུམ་ཕྱག་དྲུག་ཞབས་བཞི་བགྲད། རྡོ་རྗེ་སྒྲ་འབྱིན་སྐུ་ལ་འཁྲིལ། ། ཤར་གྱི་གཡོན་གྱི་གདན་སྟེང་སུ། །
ཁྲོ་བོ་ཆེན་པོ་རྣམ་པར་རྒྱལ་སོགས། ། ཕྲ་ཐབས་བོར་ལ་གོང་བཞིན་དང་། ། ནུབ་ཀྱི་གཡས་ཀྱི་གདན་སྟེང་སུ། ། ཁྲོ་བོ་ཆེན་པོ་རྟ་མགྲིན་རྒྱལ། ། སོགས་དང་། ནུབ་ཀྱི་གཡོན་གྱི་གདན་སྟེང་སུ། ། ཁྲོ་བོ་ཆེན་པོ་སྟོབས་པོ་ཆེ། ། སོགས་དང་། ནུབ་བྱང་འཚམས་ཀྱི་གདན་སྟེང་སུ། ། ཁྲོ་ཆེན་གཞན་གྱི་མི་ཐུབ་པ་ནས།
རྡོ་རྗེ་གསོད་མས་སྐུ་ལ་འཁྲིལ་གྱིས་བར་དང་། ཁྲོ་ཆེན་ཡབ་རྣམས་ཐམས་ཅད་ནི། ། ནས། ཡབ་ལ་སྟོབས་ཀྱི་བར་དང་། ཤར་ཕྱོགས་སུ་པུ་ཤུད་མགོ་ཅན་ནི། ནས། དྲིལ་བུ་བསྣམས་ཞེས་པའི་བར་དང་། ལས་ཀྱི་བུམ་པར། ། འཁྱིལ་པ་དཀར་དམར་དབུས་ལྗང་ཞལ། ། རྩ་ཕྱག་རྡོ་རྗེ་ཐོད་ཁྲག་དང་། །
བར་པས་རྒྱ་གྲམ་བེ་ཅོན་བསྣམས། ། ཐ་མས་ཕུར་སྒྲིལ་ཡུམ་ལ་འཁྱུད། ། ལྷ་མོ་རྡོ་རྗེ་སྒྲོལ་མཛད་ལྗང་། ། ཞལ་གཅིག་ཕྱག་གཡས་དྲིལ་བུ་བསྣམས། ། གཡོན་པས་ཐོད་ཁྲག་ཡབ་ལ་སྟོབ། ། བརྐྱང་བསྐུམ་གར་གྱིས་གཉིས་མེད་སྦྱོར། ། ཁྲོ་ཆེན་འཁོར་བཅས་ཡབ་ཡུམ་རྣམས། ནས། ། མེད་དཔུང་འབར་བའི་དབུས་ན་བཞུགས། ། རང་གི་སྙིང་ཁའི་ཧཱུྃ་ལས་འོད་འཕྲོས། །
ཡེ་ཤེས་པ་འཁོར་བཅས། ཨོཾ་བཛྲ་ཀཱི་ལི་ཀཱི་ལ་ཡ། སརྦ་ཏ་ཐཱ་ག་ཏ་ས་པ་རི་ཝཱ་ར་བཛྲ་ས་མ་ཛཿ ཛཿཧཱུྃ་བཾ་ཧོཿ ལྷ་ཐམས་ཅད་ཀྱི་དཔྲལ་བར་ཨོཾ། མགྲིན་པར་ཨཱཿ ཐུགས་ཁར་ཧཱུྃ། ཨོཾ་སརྦ་ཏ་ཐཱ་ག་ཏ་ཀཱ་ཡཝཱ་ཀ་ཙིཏྟ་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། ། ཐབས་ཀྱི་སྤྱོད་པས་སོགས་ཀྱིས་དབང་བསྐུར། ཁྲོ་བོ་རིགས་ལྔས་དབུ་བརྒྱན།
སྒེག་ཕྲེང་གླུ་གར་སོགས་ཕྱི་མཆོད། རང་བྱུང་གདོད་ནས་དག་པ་ཡི་སོགས་ཤླཽ་ཀ་གཅིག་དང་། མཧཱ་པཉྩ་ཨ་མྲྀ་ཏ་ཁཱ་ཧི། བསྐལ་པ་མེ་ལྟར་འབར་བའི་གློངས་དཀྱིལ་ནས། ། ཤིན་ཏུ་མི་བཟད་དཔལ་ཆེན་ཧེ་རུ་ཀ། ། ཕྱོགས་བཅུ་ཁྲོ་བོའི་ཚོགས་རྣམས་ཐུགས་ལས་སྤྲུལ། ། རྡོ་རྗེ་གཞོན་ནུ་ཡབ་ཡུམ་ཕྱག་འཚལ་བསྟོད། ། ཕྱོགས་སྐྱོང་དྲེགས་པ་བསྣོལ་བའི་གདན་སྟེངས་སུ། ། བདུད་འདུལ་མཐུ་ཆེན་ཡེ་ཤེས་ཁྲོ་བོ་བཅུ། ། ཧཱུྃ་དང་ཕཊ་ཀྱི་སྲིད་གསུམ་འགྲོ་བ་སྒྲོལ། །
ཁྲོ་རྒྱལ་ཡབ་ཡུམ་རྣམས་ལ་ཕྱག་འཚལ་བསྟོད། ། བྱམས་སོགས་ཚད་མེད་བཞིའི་ངོ་བོ་ཉིད། ། ཕྱོགས་བཞིའི་སྒོ་མ་རྣམས་ལ་ཕྱག་འཚལ་བསྟོད། ། འཁོར་བའི་ཉོན་མོངས་དུག་དང་འདྲ་བ་ལ། ། ཡེ་ཤེས་བདུད་རྩི་སྨན་གྱི་རྩི་གཏོང་ཞིང་། ། ཐུགས་རྗེས་ཀུན་ལ་ཁྱབ་པའི་དབྱིངས་སུ་འཁྱིལ། ། ཁྲོ་རྒྱལ་བདུད་རྩི་འཁྱིལ་ལ་ཕྱག་འཚལ་བསྟོད། ། ཅེས་བསྟོད་ལ། པད་སྐོར་གྱིས་གཟུང་ཐག་བླངས་ནས། རང་གི་སྙིང་ཁ་ནས་སྔགས་ཀྱི་ཕྲེང་བ་གཟུངས་ཐག་ལ་བརྟེན་ཏེ་སོང་བས།
ལྷ་རྣམས་ཀྱི་རྒྱུད་བསྐུལ། སྐུ་ལུས་ལས་བདུད་རྩིའི་རྒྱུན་བབས་པས། བུམ་པ་གང་བར་བསམ་ལ། ཀཱི་ལ་ཡ་སོགས་ལྷ་བཅོ་ལྔའི་སྔགས་ཅི་རིགས་པ་དང་། བདུད་རྩི་འཁྱིལ་པའི་སྔགས་བརྒྱ་རྩ་ཙམ་བཟླས་ཏེ། གོང་བཞིན་མཆོད་བསྟོད་བྱས་ནས། ཡི་གེ་བརྒྱ་པ་དང་། མ་འབྱོར་བ་སོགས་ཀྱི་བཟོད་གསོལ་བྱ། ཀཱི་ལ་ཡ་བརྗོད་ཅིང་། དུང་ཆོས་ཀྱི་ཆུ་བླུག་པས་ལྷ་རྣམས་འོད་དུ་ཞུ་བའི་ཡེ་ཤེས་ཀྱི་བདུད་རྩིར་གྱུར།
དེ་ནས། བསྲུང་གཏོར་རྣམས་ཕུལ་ལ། བཞི་པ་སློབ་མ་སྟ་གོན་ནི། དོན་བཅུ་གཅིག་གིས་བསྡུས་པ་དཀྱིལ་ཆོག་བཞིན་ལས། བྱིན་གྱིས་བརླབ་པའི་དུས། སློབ་དཔོན་ལ་གུས་འདུད་བྱས་པས། དེའི་ཐུགས་ཁ་ནས་འོད་ཟེར་འཕྲོས། སློབ་མའི་ལུས་ལ་ཕོག་པས། སྡིག་སྒྲིབ་སྦྱངས། ལུས་འོད་ཀྱི་ཕུང་པོར་གྱུར་པ་ལས།
སློབ་དཔོན་གྱི་ཀཱི་ལ་ཡའི་སྔགས་བརྗོད་པས་སྐད་ཅིག་ལ། རྡོ་རྗེ་གཞོན་ནུའི་སྐུར་བསམ་སྟེ། ཞལ་ཕྱག་གསལ་བཏབ། སླར་ཡང་སློབ་དཔོན་གྱི་སྙིང་ཁ་ནས་འོད་འཕྲོས། སློབ་མ་ལ་ཕོག་པས། དབང་བསྐུར་བ་ལ་བར་དུ་གཅོད་པའི་བགེགས་ཐམས་ཅད་བསྐྲད་པར་བསམ་ལ། སློབ་དཔོན་གྱིས་རྡོ་རྗེ་གསོར་ཞིང་ཀཱི་ལ་ཡ་ལན་གསུམ་བརྗོད། དྲིའི་ཆུ་རྡོ་རྗེ་དང་བཅས་པ་གནས་གསུམ་དུ་རེག་པས་ཡི་གེ་འབྲུ་གསུམ་བསམ་པ་ལས་འོད་འཕྲོས་སངས་རྒྱས་བྱང་སེམས་དཔའ་བོ་མཁའ་འགྲོ་ཐམས་ཅད་ཀྱི་བྱིན་རླབས་འབྲུ་གསུམ་དང་འོད་ཟེར་དཀར་དམར་སྔོ་གསུམ་གྱི་རྣམ་པར་སྤྱན་དྲངས། སློབ་མའི་གནས་གསུམ་དུ་ཐིམ་པས། ལུས་ངག་ཡིད་གསུམ་ཐ་མལ་པ་སྦྱངས།
རྡོ་རྗེའི་སྐུ་གསུང་ཐུགས་སུ་གྱུར་པར་མོས་པ་མཛོད་བྱས་ལ། མཆོད་པས་མཆོད་པ་སོགས་དཀྱུས་བཞིན། བསྲུང་སྐུད་འཆིང་དུས་ཀཱི་ལ་ཡ་དང་། འཁྱིལ་པའི་སྔགས། སརྦ་བུདྡྷ་མཻ་ཏྲི་རཀྵ་ཀུ་རུ་སྭཱ་ཧཱ། བརྗོད་ལ། སྐྱེས་པའི་དཔུང་པ་གཡོན་པ་དང་། བུད་མེད་ཀྱི་གཡས་སུ་འཆིང་། གཏོར་མ་བཏང་བ་ནི། དཀྱིལ་འཁོར་གྱི་ཁང་པའི་ཕྱིའམ།
གང་ཡང་རུང་བར་གཏོར་མ་དང་། མཆོད་པ་ལག་ལེན་བཞིན་བཤམས་ལ། འཁྱིལ་པས་བསང་། སྭ་བྷཱ་ཝས་སྦྱངས་ཏེ། བྱིན་གྱིས་བརླབ་པ་ནས། འོན་ཀྱང་སྐྱོབ་པའི་སྲས་སུ་སྐྱེའི་བར་ཆ་གསུམ་གྱི་ཕྱོགས་སྐྱོང་གི་གཏོར་མ་བཞིན་བྱས་ལ། མཆོད་སྦྱིན་གཏོར་མ་འདི་སྣོམས་ལ། ནས། ཀུན་འགྲུབ་ཤོག་གི་བར་དང་། དཔལ་ལྡན་བླ་མ་སོགས་ཀྱི་ཕྲིན་ལས་བཅོལ།
ཡི་གེ་བརྒྱ་པས་བཟོད་པར་གསོལ། ། བཛྲ་མུཿ ཕྱོགས་སྐྱོང་རྣམས་སྒྲུབ་ཁང་གི་ཕྱོགས་བཅུར་འཁོད་ནས། བར་ཆད་བསྲུང་བའི་ལས་མཛད། ཨོཾ་ཨཱཿཧཱུྃ་བརྗོད་ཅིང་། བདུད་རྩི་གནས་གསུམ་དུ་རེག་པས་བསྲུང་ལ། གཏོར་མ་ཁྱེར་ཏེ་ས་གཙང་སར་བསྐྱལ། སློབ་དཔོན་གྱིས་རྡོ་རྗེ་བསོར་དྲིལ་བུ་བསིལ་ཞིང་། ཀཱི་ལ་ཡ་བརྗོད། གཞན་རྣམས་ཀྱིས་རོལ་མོའི་སྒྲ་དང་བཅས་པས་བགེགས་བསྐྲད།
ནང་དུ་སླེབས་པ་དང་། སློབ་དཔོན་གྱིས་ཡིག་བརྒྱ་བརྗོད་ཅིང་གཡས་རྡོ་རྗེ་ཐུགས་ཁ་དང་། གཡོན་དྲིལ་བུ་བཅད་བསྟུབས་སུ་འཁྲོལ་ཞིང་། དཀྱིལ་འཁོར་ལ་ལན་གསུམ་བསྐོར་ནས་ཤར་ཕྱོགས་སུ་འགྲེང་སྟེ། མ་འབྱོར་བ་དང་སོགས་བརྗོད། སྒེག་ཕྲེང་གླུ་གར་སོགས་ཀྱིས་ཕྱི་མཆོད། རང་བྱུང་གདོད་ནས་སོགས་ཀྱིས་ནང་མཆོད་ཕུལ་ནས། སློབ་མ་ལ་རྨི་ལམ་བཟང་ངན་བརྟག་པ་སོགས་བྱས་ལ། རང་གནས་སུ་བཏང་། ཚོགས་བྱིན་གྱིས་རླབས་ལ།
ཕུད་དབུལ་བ་དང་། ལོངས་སྤྱད་ནས། མཆོད་པ་ཁ་གསོ། བྱིན་རླབས་ནས། སྒེག་ཕྲེང་བཞི། རང་བྱུང་སོགས་ཀྱིས་མཆོད་ལ། བསྟོད་པ་སྒེག་ཅིང་དཔའ་ནས། བགེགས་འདུལ་བྱང་ཆུབ་སེམས་ཀྱི་དངོས་ལ་འདུད། ཅེས་པས་བསྟོད། ཡེ་ཤེས་ལྔ་ལྡན་གྱི་དངོས་གྲུབ་བླང་།
ཡིག་བརྒྱ་བརྗོད། རྡོ་རྗེ་གཙུག་ཏོར་གྱི་ཕྱག་རྒྱ་དང་། ཧཱུྃ་བཛྲོཏྟིཥྛ་སྟ་གོན་གྱི་དཀྱིལ་འཁོར་རྣམས་སང་སྤྱན་མ་དྲངས་ཀྱི་བར། ནམ་མཁར་བཞུགས་ནས་དངོས་གྲུབ་བསྩལ་དུ་གསོལ། སྒེག་ཕྲེང་སོགས་གོང་བཞིན། མཆོད་བསྟོད་བྱས་ནས། མདུན་གྱི་གཏོར་མགྲོན་རྣམས་གཤེགས་གསོལ་དང་། བརྟན་བཞུགས་ཅི་རིགས་པར་བྱས་ལ། བདག་གི་དཀྱིལ་འཁོར་བསྡུས་ནས། གོ་ཆ་བགོ་བ།
བསྔོ་བ་སྨོན་ལམ་བཀྲ་ཤིས་སོགས་བྱ། དེ་ནས་ཐིག་ཚོན་རྣམས་འཁྱིལ་པས་བསངས། སྭ་བྷཱ་ཝས་སྦྱངས། སྟོང་པའི་ངང་ལས། པདྨ་ཉི་ཟླའི་གདན་ལྔའི་དབུས་སུ་དབང་ཕྱུག་ཡབ་ཡུམ། ཤར་དུ་བརྒྱ་བྱིན། ལྷོར་གཤིན་རྗེ། ནུབ་ཏུ་ཆུ་ལྷ། བྱང་དུ་གནོད་སྦྱིན་གྱིས་གདན། སྐད་ཅིག་གིས་གཙོ་བོ་ཡབ་ཡུམ་དུ་གསལ་བའི་ཡབ་ཀྱི་གསང་གནས་ཧཱུྃ་ལས་རྡོ་རྗེ་ཧཱུྃ་གིས་མཚན་པ་ནོར་བུར་ཨོཾ་རྩེ་མོར་ཕཊ་ཀྱིས་མཚན་པ།
ཡུམ་གྱི་མཁའ་ཨ་ལས་པདྨ་ཨས་མཚན་པར་བསམ། ཨོཾ་སརྦ་ཏ་ཐཱ་ག་ཏ་ཨ་ནུ་རཱ་ག་ཎ་བཛྲ་སྭ་བྷཱ་ཝ་ཨུཏྨ་ཀོ྅ཧཾ། ཡབ་ཡུམ་སྙོམས་པར་ཞུགས་པའི་དགའ་བའི་སྒྲས་སངས་རྒྱས་དང་བྱང་ཆུབ་སེམས་དཔའ་སྤྱན་དྲངས་ཞལ་དུ་ཞུགས། ཐུགས་ཀར་རྗེས་སུ་ཆགས་པའི་མེས་འོད་དུ་ཞུ། ཡབ་ཀྱི་གསང་གནས་ནས། ཡུམ་གྱི་མཁར་ཐིག་ལེར་བབས་པ། ཧཱུྃ་ཨོཾ་སྭཱ་ཨཧཱ་ལྷར་གྱུར་པ་ཡུམ་གྱི་མཁའ་ནས། གདན་སྟེངས་སུ་བབས་ཏེ། ཞུ་བ་ལས་སྲས་མཆོག་རིགས་ལྔའི་སྐུར་གྱུར་པ་ནི། དབུས་སུ་བཛྲ་ཀཱི་ལ་ཡ།
མཐིང་ནག་ཞལ་གསུམ་ཕྱག་དྲུག་པ། རྡོ་རྗེ་རྩེ་དགུ་རྩེ་ལྔ་དང་། མེ་དཔུང་འབར་བ་རྩེ་གསུམ་བསྣམས། གཡས་གཡོན་གཉིས་གཉིས་ཕྱག་གི་བསྣམས། མཐའ་གཉིས་ཕུར་འདྲིལ་སྐུ་ཆེ་རགས། ཤར་དུ་བུདྡྷ་ཀཱི་ལ་ཡ། སྨུག་ནག་ཞལ་གསུམ་ཕྱག་དྲུག་པ། ། རྡོ་རྗེ་རྩེ་དགུ་འཁོར་ལོ་དང་། ། ལྷོ་རུ་རཏྣ་ཀཱི་ལ་ཡ། ། སེར་ནག་ཞལ་གསུམ་ཕྱག་དྲུག་པ། །
རྡོ་རྗེ་རྩེ་དགུ་རིན་ཆེན་དང་། ནུབ་ཏུ་པདྨ་ཀཱི་ལ་ཡ། དམར་ནག་ཞལ་གསུམ་ཕྱག་དྲུག་པ། ། རྡོ་རྗེ་རྩེ་དགུ་པདྨ་དང་། ། བྱང་དུ་ཀརྨ་ཀཱི་ལ་ཡ། ། ལྗང་ནག་ཞལ་གསུམ་ཕྱག་དྲུག་པ། ། རྡོ་རྗེ་རྩེ་དགུ་རྒྱ་གྲམ་དང་། ། མཐའ་གཉིས་ཕུར་འདྲིལ་སྐུ་ཆེ་རགས། ། ཀུན་ཀྱང་དུར་ཁྲོད་ཆས་ཀྱིས་བརྒྱན། ཡེ་ཤེས་མེ་དཔུང་དབུས་ན་བཞུགས། །
ཨོཾ་བཛྲ་ཀཱི་ལ་ཡ་པཉྩ་ཀུ་ལ་ས་པ་རི་ཝཱ་ར་ས་མཱ་ཛཿ ཞེས་སྤྱང་། ཛཿཧཱུྃ་བཾ་ཧོཿགཉིས་སུ་མེད་པར་ཐིམ། བཛྲ་ཨཱ་ཧ་ར་སོགས་ཀྱིས་མཆོད། རིགས་ལྔ་འོད་དུ་ཞུ་བ་ལས་བྱུང་བའི་ཐིག་ཚོན་དུ་གྱུར། ཨོཾ་བཛྲ་ཀཱི་ལི་ཀཱི་ལ་ཡ་ཙི་ཏྲ་མ་ཏི་ཀྲ་མ་བཛྲ་ས་མཱ་ཡ་ཧཱུྃ་ཨཿ ཞེས་པས་ཚོན་དང་ཨོཾ་བཛྲ་ཀཱི་ལི་ཀཱི་ལ་ཡ་སུ་ཏྲ་མཱ་ཏི་ཀྲ་མ་ཧཱུྃ། ཅེས་པས། ཐིག་བྱིན་གྱིས་བརླབས་པའི་སྔགས་གཉིས་ཉེར་གཅིག་ལ་སོགས་པ་བཟླས། སླར་ཡང་།
ཐིག་འབྲུ་གསུམ་གྱིས་བྱིན་གྱིས་བརླབ་ལ། ཡེ་ཐིག་དང་། ཚོན་བཀྲ་བརྟག་པ་སོགས་དཀྱིལ་ཆོག་བཞིན་ནོ། གཉིས་པ་དངོས་གཞི་ལ་དཀྱིལ་འཁོར་བསྒྲུབ་པ་དང་། དབང་བསྐུར་བ་གཉིས་ཀྱི། དང་པོ་ལ་གསུམ། དཀྱིལ་འཁོར་བྲི་བ། བྱིན་གྱིས་བརླབས་པ། ཏིང་ངེ་འཛིན་བསྒོམ་པའོ། བྲི་བ་ལ་གཉིས།
མཚན་མ་འགོད་པ། རྒྱན་བགྲམ་པ་གཉིས། དང་པོ་ནི། དེ་ནས་ཕུར་པ་བསྣམས་ནས་རང་རང་གི་ཕྱོགས་སུ་བཀོད་ལ། སྒྲུབ་ཐབས་བསྡུས་པ་བཞིན་སྐྱབས་སུ་འགྲོ་བ་དང་། ཚད་མེད་བཞི་བྱས། ཨོཾ་མ་ཧཱ་ཤཱུ་ནྱ་དང་། ཨོཾ་དྷརྨ་དྷ་ཏུ་སོགས། རྡོ་རྗེ་ཁྲོས་པས་སོགས་ནས། རང་གཙོ་བོ་ཡབ་ཡུམ་ཡན་ལག་བཞི་རྗེས་སུ་བསྐྱེད་པ་ཡན་ཆད་ཡང་སྙིང་ལྷན་སྐྱེས་ལྟར་བྱས་ལ།
ཕུར་པ་ཨ་མྲྀ་ཏས་བསང་། ཨོཾ་བཛྲ་ཀཱི་ལི་ཀཱི་ལ་ཡ་སརྦ་བིགྷྣཱན་རཀྵ་རཀྵ། ཡུངས་ཀར་དང་། རཀྵ་གཏོར། གུ་གུལ་གྱིས་བདུགས་ལ། ཨོཾ་བཛྲ་ཀཱི་ལི་སོགས་བརྗོད། བཅོམ་ལྡན་འདས་རྡོ་རྗེ་གཞོན་ནུའི་སྐུ། ནས། མེ་དཔུང་འབར་བའི་དབུས་ན་བཞུགས། ཀྱི་བར་དང་།
ཨོཾ་དཱི་སྟ་ཙཀྲ་སོགས། ཡུམ་ཆེན་འཁོར་ལོ་རྒྱས་འདེབས་སོགས་ནས། གཡོན་ནས་འཁྱུད་པས་བཞུགས་ཀྱི་བར་དང་། ཨོཾ་བཛྲ་ཀྲོ་དྷ་ཧཱུྃ་ཀ་ར་ཧཱུྃ་གརྫ་གརྫ་ཧཱུྃ་ཕཊ། ཧཱུྃ་མཛད་སྒྲ་འབྱིན་ཕག་དང་རྨིགས་བུའི་མགོ ། ཞེས་སོགས་བརྗོད་པ་དང་མཉམ་ཏུ་ཕུར་བུ་རྣམས་ལྷ་དེ་དང་དེའི་ངོ་བོར་ཀྲོང་གིས་བསྐྱེད། སྒོ་མའི་བར་སྔགས་བརྗོད་པ་དང་གནོད་སྦྱིན་འཇིགས་མ་བདུད་རྩི་གསོད་བྱེད་མ། ། ཞེས་པའི་བར་དང་། ཨོཾ་ཡོ་གཱི་ཤྭ་རཱི་ཨཥྚ་བིཾ་ཤྭ་ཏི་ཧཱུྃ་ཕཊ། ཨོཾ་བཛྲ་ཀཱི་ལི་ཀཱི་ལ་ཡ།
དྷ་ཏི་མ་མཤྲཱི་གྷྲཾ་ཀརྨ་ཀཱ་ར་མཱ་ར་སེ་ན་པྲ་མརྡ་ནི་ཧཱུྃ་ཕཊ། རྣལ་འབྱོར་དབང་ཕྱུག་ཉི་ཤུ་རྩ་བརྒྱད་དང་། ། བཀའ་ཡིས་སྲུངས་མ་དམ་ཅན་བཅུ་གཉིས་སོགས། ། རང་རང་སྐུ་མདོག་ཕྱག་མཚན་སྣ་ཚོགས་འཛིན། ། རང་གི་སྙིང་ཁ་ནས་འོད་འཕྲོས་པས། ཡེ་ཤེས་པ་འཁོར་བཅས་བཛྲ་ས་མཱ་ཛཿ ཛཿཧཱུྃ་བཾ་ཧོཿགཉིས་སུ་མེད་པར་ཐིམ། དཔྲལ་བར་ཨོཾ། མགྲིན་པར་ཨཱཿ ཐུགས་ཀར་ཧཱུྃ།
དབང་གི་ལྷ་ཚོགས་བཛྲ་ས་མཱ་ཛཿ ཐབས་ཀྱི་སྤྱོད་པ་སོགས་ཀྱིས་དབང་བསྐུར། རིགས་བདག་གིས་རྒྱས་གདབ་བོ། ། དེ་ནས་དཀྱིལ་འཁོར་གྱི་ལྷའི་གནས་རྣམས་སུ། པཾ་པདྨ་མཎྜ་ལ་ནས། མ་ཏྲཾ་ཛའི་བར་བརྗོད་པས་གདན་རྣམས་མངོན་རྟོགས་བཞིན་སྐྱེ། གཙོ་ཕུར་ཐོགས་ལ། ཧཱུྃ་དབུས་ནས་རང་བྱུང་གྲུབ་པའི་ལྷ་སོགས། དཀྱིལ་ཆོག་བཞིན་ཕུར་པ་བཀོད། ཁོར་ཡུག་གི་ཕུར་པ་བཀོད་དུས།
གོང་གི་རྣལ་འབྱོར་དབང་ཕྱུག་ཉི་ཤུ་རྩ་བརྒྱད་དང་། སོགས་ཀྱི་རྗེས་སུ། དམ་ཚིག་དགོངས་ཤིང་རང་རང་གདན་ལ་བཞུགས། གོང་གི་སྔགས་ཀྱི་མཇུག་ཏུ། ཨཱ་ས་ན་ཏིཥྛནྟུ། ཞེས་པས་བཀོད། གཉིས་པ་རྒྱན་དགྲམ་པ་ནི། དཀྱིལ་འཁོར་གྱི་མཐར་མདའ་དར་བཅུ། སྟེང་དང་ལོགས་སུ་ཚོན་སྐུད་ཀྱི་དྲ་བ། གཞན་ཡང་བླ་བྲེ།
ཡོལ་བ། འཕན་གདུགས་སོགས་ཀྱིས་མཛེས་པར་བྱ་ཞིང་། དཀྱིལ་འཁོར་གྱི་རྩིག་པའི་ནང་གྲ་བཞིར་འབྱོར་ན་བུམ་པ་མགུལ་ཆིངས་དང་བཅས་པ་བཞིའི་སྟེང་དུ་ཐོད་པའམ། ཉ་ཕྱིས་ཀྱི་ནང་དུ་བདུད་རྩི་བླུག་པ་ཡང་བཤམས། མ་འབྱོར་ན་བུམ་ཐོད་ཀྱི་གཟུགས་བྲིས་པས་ཀྱང་རུང་ངོ་། ། གཉིས་པ་བྱིན་གྱིས་བརླབ་པ་ལ་གསུམ། ཐོ་འཛུགས་པ། བུམ་པ་འགོད་པ། ལྷག་ཆད་བསྐང་བའོ། ། དང་པོ་ནི།
དཀྱིལ་འཁོར་གྱི་ཁང་པའི་ནང་ངམ། ཕྱི་རོལ་གང་ཡང་རུང་བར། རྒྱལ་ཆེན་གྱི་སྐུ་ཙ་ཀ་ལིའམ། འབུར་དོད་གང་རུང་བཞུགས་སུ་བཅུག མེད་ན་ཕྱོགས་བཞིར་ཐོ་བཙུགས་པའི་མདུན་དུ། མཆོད་གཏོར་ཁྱེར་ལ། ཐོག་མར་ཤར་གྱི་མཆོད་གཏོར། ཨ་མྲྀར་ཏས་བསངས། སྭ་བྷཱ་ཝས་སྦྱངས་སྟོང་པའི་ངང་ལས། རིན་པོ་ཆེའི་སྣོད་དུ་ལྷ་རྫས་ལས་གྲུབ་པའི་མཆོད་པ་དང་།
གཏོར་མ་རྣམས་ཟག་པ་མེད་པའི་བདུད་རྩིའི་རྒྱ་མཚོ་ཆེན་པོར་གྱུར། ཨོཾ་ཨཱཿཧཱུྃ། ཨོཾ་བཛྲ་ཨཱ་ཧ་ར་སོགས་བརྗོད། སངས་རྒྱས་ཆོས་དང་ཚོགས་ཀྱི་མཆོག་རྣམས་ལ། ཞེས་སོགས་ལན་གསུམ་བྱ། སྭ་བྷཱ་ཝ་བརྗོད། སྟོང་པའི་ངང་ལས་རིན་པོ་ཆེའི་ཁྲིའི་སྟེང་དུ། དྷྲྀཾ་ལས་རྒྱལ་པོ་ཆེན་པོ་ཡུལ་འཁོར་བསྲུང་ལྗང་ཁུ། ཕྱག་གཉིས་ཀྱིས་པི་ཝང་བསྒྲེངས་ཤིང་དར་དང་། རིན་པོ་ཆེས་བརྒྱན་པ།
དྲི་ཟའི་ཚོགས་ཀྱི་བསྐོར་བ་སོགས་དཀྱིལ་ཆོག་བཞིན་སྤྱན་འདྲེན། མཆོད་པ། གཏོར་མ་བསྟོད་པ་རྣམས་ཚིགས་བཅད་ལ། རྔ་བརྡུངས། གཞན་རྣམས་ཤར་མ་བྱ་ཏེ། ལྷོ་ཕྱོགས་སོགས་འདྲའོ། ། གཉིས་པ་བུམ་པ་འགོད་པ་ནི། སློབ་དཔོན་གྱིས་རྣམ་རྒྱལ་དང་། མཆོད་གཡོག་པས་ལས་བུམ་ཐོགས། སྤོས་ཀྱིས་སྣ་གྲངས།
རོལ་མོ་དང་བཅས་པས། དཀྱིལ་འཁོར་ལ་བསྐོར་བ་ལན་གསུམ་བྱས་ལ། སློབ་དཔོན་གྱིས་གཙོ་བོའི་སྔགས་བརྗོད་ཅིང་། རྡོ་རྗེ་གཞོན་ནུ་འཁོར་དང་བཅས་པས་བདག་ལ་མངོན་པར་དབང་བསྐུར་དུ་གསོལ། ། ཞེས་བརྗོད་ནས། གཙོ་བོ་དང་ལྷའི་གནས་རྣམས་སུ་བུམ་པ་འབུལ་བའི་སྟངས་ཀ་བྱས་ལ། རང་གི་སྤྱི་བོར་གཏུགས་ཏེ། དཀྱིལ་འཁོར་གྱི་ཤར་དུ་བཞག ལས་བུམ་བཟུང་ལ་འཁྱིལ་སྔགས་བརྗོད་ཅིང་། ཁྲོ་བོ་བདུད་རྩི་འཁྱིལ་པས་དཀྱིལ་འཁོར་གྱི་བྱ་བ་མཐར་མ་ཕྱིན་གྱི་བར་དུ།
བར་དུ་གཅོད་པ་ཐམས་ཅད་ལས་བསྲུང་དུ་གསོལ་ཞེས་དང་། ལྷ་གནས་རྣམས་སུ་འབུལ་ཚུལ་བྱས་ལ། བྱང་ཤར་དུ་བཞག་གོ ། གསུམ་པ་ལྷག་ཆད་ཁ་བསྐང་བ་ནི། རོལ་མོ་དང་བཅས་བཞིན་པས། དཀྱིལ་འཁོར་ལན་གསུམ་བསྐོར་ནས། ཡིག་བརྒྱ་བརྗོད། ། ཤར་ཕྱོགས་སུ་འགྲེངས་ཏེ། མ་འབྱོར་བ་ནས། ལྷག་ཆད་ཁ་བསྐང་བར་མཛད་དུ་གསོལ་གྱི་བར་བརྗོད་ལ།
གསོལ་བ་བཏབ་པ་ནི། ཆོས་དབྱིངས་དག་པའི་སོགས་ལན་གསུམ་བརྗོད་དོ། ། གསུམ་པ་ཏིང་ངེ་འཛིན་བསྒོམ་པ་ནི། དཀྱིལ་འཁོར་གྱི་མཐའ་དྲི་བཟང་གི་ཆུས་བྱུགས་ལ། མཆོད་གཏོར་རྣམས། སྟ་གོན་ལས་མི་ཉུང་བར་ལག་ལེན་བཞིན་བཤམས་ལ། སློབ་དཔོན་གྲོགས་དང་བཅས་པ་གྲལ་ལ་འཁོད། སྔོན་འགྲོ་གཏོར་མ་དང་། མཆོད་པ་བྱིན་རླབས་རྔ་བྱིན་དབབ་ནས་བཟུང་སྟེ། རྩ་བའི་དཀྱིལ་འཁོར་བསྒོམ་པའི་ཚེ།
རྒྱུའི་ཏིང་ངེ་འཛིན་གྱི། ཧཱུྃ་དེ་དཀྱིལ་འཁོར་གྱི་དབུས་སུ་བབས་པ་ལས་འོད་འཕྲོས་དོན་གཉིས་བྱས། ཚུར་འདུས་རང་ལ་ཐིམ་པས། རང་ཉིད་དཀྱིལ་འཁོར་གྱི་གཙོ་བོར་གྱུར་པ་ནི། ཧཱུྃ་སྥ་ར་ཎ་ཕཊ། སཾ་ཧ་ར་ན་ཧཱུྃ། ཨོཾ་བཛྲ་ཀཱི་ལི་སོགས་དང་། དབུས་སུ་བདག་ཉིད་ཁྲོ་བོའི་རྒྱལ་སོགས་ཀྱིས་བདག་མདུན་ཐ་མི་དད་ཀྱི་བཟླས་པ་དང་། རིག་འཛིན་བསྐུལ་བ་ཡན་ཆད་སྒྲུབ་ཐབས་རྒྱས་པ་བཞིན་ཉམས་སུ་བླངས་ལ། རང་ཉིད་གཙོ་བོ་ལས་བྱེ་བའི་གཙོ་བོ་གཉིས་པར་གྱུར་ཞེས་བརྗོད།
དེ་ནས་སྒྲུབ་ཁང་གི་ཕྱི་རོལ་དུ་མཆོད་གཏོར་བཤམས་ལ། བསང་སྦྱངས་ནས་ཕྲིན་ལས་བཅོལ་ཏེ། ཀཱི་ལ་ཡ་བརྗོད་ཅིང་། གཏོར་མ་སྐྱེལ་བ་སོགས། སློབ་མ་སྟ་གོན་བཞིན་བྱ། དཀྱིལ་འཁོར་ཁང་པའི་ནང་དུ་སླེབས་ནས་ཡིག་བརྒྱ་བཟླས་ཤིང་བསྐོར་བ་དང་། བཟོད་གསོལ་གོང་བཞིན་བྱས་ནས། སྒྲུབ་མཆོད་ཞག་ཁ་ཡར་བྱེད་ན་ནུབ་ཕྱི་མ་རྣམས་ལ་ཆོས་དབྱིངས་དག་པ་སོགས་ལན་གསུམ་གྱི་གསོལ་བ་གདབ། ནུབ་སྔ་མ་ལ། བུམ་པ་དབུལ་བའི་རྗེས་སུ་གསོལ་བཏབ་གྲུབ་པས་འདིར་མི་དགོས།
གཉིས་པ་དབང་བསྐུར་བ་ལ། སློབ་དཔོན་བདག་ཉིད་འཇུག་ཅིང་དབང་བླང་བ་དང་། སློབ་མ་གཞུག་ཅིང་དབང་བསྐུར་བ་གཉིས་ཀྱི། དང་པོ་ནི། སློབ་དཔོན་གྱི་མདུན་དུ་མཎྜལ་སོགས་དགོས་པའི་ཡོ་བྱད་འདུས་བྱས་ནས། དཀྱིལ་འཁོར་གྱི་གཙོ་བོ་རང་གི་དབང་བསྐུར་ཐོབ་པའི་སློབ་དཔོན་དུ་མོས་ལ། ཇི་ལྟར་བལྟམས་པ་སོགས་ཀྱི་ཁྲུས་བྱས་ནས། སྤྲོ་བ་དྲི་བ་སོགས་ཆོ་ག་ཕལ་ཆེར་འོག་ནས་འབྱུང་བ་བཞིན་བྱ་ཞིང་། ཅུང་ཟད་མི་འདྲ་བའི་ཁྱད་པར་ནི་རིགས་ལྔ་སོ་སོའི་དམ་ཚིག་བསྒྲག་པ་མི་བརྗོད། མཎྜལ་འབུལ་དུས།
དང་པོ་དང་། ཐ་མ་ལ་ཚིག་རྒྱས་པ་བརྗོད་ཅིང་། གཞན་རྣམས་ལ་མཎྜལ་གླིང་བཞི་རི་རབ་ཉི་ཟླ་ཟུང་ཅིག་སོགས་ཀྱིས་དབུལ་དབང་རྫས་རྡོ་དྲིལ། དབུ་རྒྱན་བུམ་པ་ཙམ་མ་རྟོགས། གཞན་རྣམས་ཡིད་ཀྱི་བྱ་ཞིང་། འོག་རིགས་ལྔའི་ཆོས་བཤད་པའི་རྗེས་གནང་གི་སྐབས་སུ་སོ་སོའི་ཕྱག་རྒྱ་འཆའ། སྔགས་ཀྱི་བཟླས་ལུང་མི་དགོས། དེ་ནས་བསྲུང་གཏོར་རྣམས་ཕུལ་ལ། བསྐང་བ་དང་བསྟོད་པ་རྒྱས་བསྡུས་ཅི་རིགས་པ་བྱའོ། ། གཉིས་པ་སློབ་མ་གཞུག་ཅིང་དབང་བསྐུར་བ་ལ་འཇུག་པ་དང་།
དབང་དངོས། དང་པོ་ལ། ཕྱི་ནང་གཉིས་ཀྱི། ཕྱི་ལ་སྤྲོ་བ་དྲི་བ། བུ་ཚུར་དང་། སྐལ་བཟང་སོགས་དཀྱུས་བཞིན། བདེན་པ་བརྗོད་པ། སློབ་དཔོན་རྡོ་རྗེ་དྲིལ་བུ་འཛིན་པས་ལངས་ཏེ། ཆོས་རྣམས་སོགས་བརྗོད། ཆས་ཞུགསས་ལ།
ཙཀྵུར་བནྡྷཱས་མིག་དར་འཆིང་། ཨཱ་ཁཾ་གིས་མེ་ཏོག་གཏད་ལ། སྒོ་མ་བཞི་དང་། འཁྱིལ་པའི་སྔགས་ཀྱིས་བགེགས་བསྐྲད། འབྲུ་གསུམ་གྱིས་བདུད་རྩི་བྱིན། ཁྱེད་རང་རྣམས་ཀྱི་སྙིང་ཁར་ཀུན་རྫོབ་བྱང་ཆུབ་སེམས་ཀྱི་ངོ་བོ་ཟླ་བའི་སྟེང་དུ། དོན་དམ་བྱང་ཆུབ་སེམས་ཀྱི་རང་བཞིན་རྡོ་རྗེ་དཀར་པོ་རྩེ་ལྔ་པ་ཨོཾ་སརྦ་ཡོ་ག་ཙིཏྟ་ཨུ་པ་ད་ཡ་མི། སུ་ར་ཏི་ས་མ་ཡ་སཏྭཾ་ཧོ་སིདྡྷ་བཛྲ་ཡ་ཐཱ་སུ་ཁཾ་ཞེས་པས་ནང་གི་སེམས་བསྐྱེད་མཎྜལ་ཕུལ་ཏེ། བླ་མ་སངས་རྒྱས་སོགས་ཀྱིས་གསོལ་བ་བཏབ། ནང་གི་འཇུག་པ་ལ།
སློབ་དཔོན་གྱི་རྡོ་དྲིལ་འཛིན་པས། དཀྱིལ་འཁོར་ལ་ཕྱོགས་ཏེ། དེ་བཞིན་གཤེགས་པ་ཀུན་གྱི་གནས་སོགས་གསུམ་གྱིས་གསོལ་བ་བཏབ་ནས། སློབ་མ་རྣམས་སློབ་དཔོན་གྱི་ལག་གི་རྡོ་རྗེ་ལ་འཇུས་པས་དཀྱིལ་འཁོར་གྱི་ཤར་སྒོ་ནས་ཁྲིད་པར་བསམ་ཞིང་། ཧཱུྃ་ཛཿཧཱུྃ། ཞེས་བརྗོད་ནང་དུ་ཞུགས། སློབ་དཔོན་གྱི་ཛཿཧཱུྃ་བཾ་ཧོཿ བརྗོད་དེ། དཀྱིལ་འཁོར་ལ་གཡས་ཕྱོགས་སུ་བསྐོར་ནས། ཤར་སྒོ་རུ་གནས་པས།
དུས་གསུམ་སངས་རྒྱས་ཐམས་ཅད་ཀྱི། ཕྱག་བྱ། དམ་ཚིག་བསྒྲག་པ་དཀྱིལ་ཆོག་བཞིན། སྡོམ་པ་བཟུང་བ་ནི། སངས་རྒྱས་ཆོས་དང་དགེ་འདུན་ལ་ཞེས་པ་ནས། བདག་གི་སྡོམ་པ་མ་ལུས་བཟུང་གི་བར་གྱིས་སྡོམ་པ་བཟུང་བར་ཁས་བླངས། བདག་གིས་སྡིག་པ་བགྱིས་པ་ཀུན། ། ནས། བྱང་ཆུབ་སེམས་ནི་བསྐྱེད་པར་བགྱི། ཞེས་པའི་བར་གྱི་སྡིག་བཤགས།
རྗེས་སུ་ཡི་རང་སེམས་བསྐྱེད་པ་རྣམས་བྱས་ནས། བདེ་གཤེགས་རྒྱལ་བ་འཁོར་དང་བཅས། སོགས་ཀྱིས་སྡོམ་པ་བཟུང་བ་དངོས་རྣམས་བྱའོ། ། ཡེ་ཤེས་དབབ་པ་ལ། དམ་བཞག་བཞི་དཀྱུས་བཞིན། མཎྜལ་ཕུལ་ནས། སློབ་དཔོན་ཆེན་པོ་དགོངས་སུ་གསོལ། ། སོགས་གསུམ་གྱི་གསོལ་བ་བཏབ་སློབ་མ་རྣམས་སྐད་ཅིག་གིས། སྟོང་པའི་ངང་ལས་རྡོ་རྗེ་གཞོན་ནུ་སྐུ་མདོག་མཐིང་ནག་ཞལ་གསུམ་ཕྱག་དྲུག་པ། ཞལ་གཡས་དཀར།
གཡོན་དམར། དབུས་མཐིང་ནག ཕྱག་དྲུག་གི་གཡས་དང་པོ་གཉིས་ཀྱིས་རྡོ་རྗེ་རྩེ་དགུ་པ་དང་། རྩེ་ལྔ་པ་བསྣམས་པ། གཡོན་དང་པོ་གཉིས་ཀྱིས་མེ་དཔུང་འབར་བ་དང་རྩེ་གསུམ་བསྣམས་པ། ཐ་མ་གཉིས་ཀྱིས་ཕུར་པ་འགྲིལ་ཞིང་དུར་ཁྲོད་ཀྱི་ཆས་ཀྱིས་བརྒྱན་པའི་པང་ན་ཡུམ་འཁོར་ལོ་རྒྱས་འདེབས་མ་སྔོན་མོ་ཞལ་གཅིག་ཕྱག་གཉིས་མ། གཡས་འཁོར་ལོ། གཡོན་ཐོད་ཁྲག་རུས་པའི་རྒྱན་གྱིས་བརྒྱན་པ། ཞབས་བཞི་བགྲད་པའི་འོག་ཏུ་ཡཾ་ལས་རླུང་གི་དཀྱིལ་འཁོར་སྔོན་པོ་གཞུ་གདུངས་པ་ལྟ་བུ་སོགས་འབྱུང་བ་བསྐྱེད་པ་ཀྱེ་རྡོ་རྗེ་ལྟར་བྱས་ལ། སློབ་དཔོན་ལ་གུས་འདུད་བྱས་པས་ཐུགས་ཁ་ནས་འོད་འཕྲོས་པ་སློབ་མའི་རྐང་འོག་གི་རླུང་ལ་ཕོག་པས།
དེ་གཡོས་རྐང་མཐིལ་གྱི་ཛྷཻཾ་མེར་འབར། ལོང་བུའི་རྩ་ནས་ཞུགས། སུམ་མདོར་འདྲེས་པས། གཞིར་གནས་ཀྱི་མེ་འབར་བས་སྙིང་ཁའི་ས་སྲོས། མགྲིན་པའི་ཆུ་བསྐོལ་བའི་རླངས་པ་གྱེན་དུ་སོང་བས། སྤྱི་བོའི་རླུང་གཡོས། ཐུར་དུ་བུས་པས། མགྲིན་པའི་ཆུའི་ཟེགས་མ། སྙིང་ཁའི་ས་ལ་ཐིམ་པས། བདེ་བ་དང་།
ལྟེ་བའི་མེ་འབར་བས་དྲོད་སྐྱེས་ནས། བདེ་དྲོད་འཛོམ་པ་ལ་བརྟེན་ནས་ལྷན་ཅིག་སྐྱེས་པའི་ཡེ་ཤེས་མངོན་དུ་བྱས་པར་མོས། སླར་ཡང་སློབ་དཔོན་གྱི་སྙིང་ཁ་དང་། མདུན་བསྐྱེད་ཀྱི་ལྷ་རྣམས་ལས། རྡོ་རྗེ་གནོད་སྦྱིན་མ་མདོག་དཀར་མོ་པུ་ཤུད་ཀྱི་མགོ་བོ་ཅན། ལྕགས་ཀྱུ་དང་། ཕུར་པ་ཐོགས་པ་མང་པོར་སྤྲོས། ཕྱོགས་བཅུའི་སངས་རྒྱས་བྱང་སེམས་དཔའ་བོ་མཁའ་འགྲོ་རྣམས་རྡོ་རྗེ་གཞོན་ནུའི་སྐུའི་རྣམ་པ་བསམ་གྱིས་མི་ཁྱབ་པར་སྤྱན་དྲངས་སློབ་མའི་རྐང་འོག་གི་རླུང་གིས་ཡར་བཏེག སྤྱི་བོའི་རླུང་གིས་ཐུར་དུ་མནན་ནས་ལུས་བར་སྣང་དུ་འདར་ཡེར་ཡེར་གནས་པའི་སྤྱི་བོ་དང་། བ་སྤུའི་བུ་ག་ནས་དཀྱིལ་འཁོར་གྱི་ལྷ་ཚོགས་ཁ་བ་བབས་པ་བཞིན་སིབ་སིབ་ཐིམ་པར་མོས་པ་མཛོད་བྱས་ལ།
གུ་གུལ་གྱིས་བདུག་ཅིང་། རོལ་མོ་སྒྲ་དྲག་ཏུ་བྱས་ཏེ། ཧཱུྃ་ཨ་ཧ་ཛྷཻཾ་ཏིཥྛ་མ་ཧཱ་ཀྲོ་དྷ་ཨཱ་བེ་ཤ་ཡ། ཨཱ་བེ་ཤ་ཡ། སྟཾ་བྷ་ཡ་སྟཾ་བྷ་ཡ། ར་ར་ར་ར། ཙཱ་ལ་ཡ། ཙཱ་ལ་ཡ། ཨོཾ་བཛྲ་ཀཱི་ལི་ཀཱི་ལ་སོགས་བརྗོད། ཏིཥྛ་བཛྲ་གྱིས་བརྟན་པར་བྱ།
པྲ་ཏིཙྪ་བཛྲ་ཧོས་མེ་ཏོག་དོར། ། སྔོན་གྱི་མིག་མཁན་སོགས་ཀྱིས་གདོང་དབྱེ། སྟོབས་དང་ལྡན་པའི་སོགས་ཀྱིས་མེ་ཏོག་མགོར་བཞག མི་ཤེས་པའི་མིག་གི་རབ་རིབ་དག་ནས། ཡེ་ཤེས་ཀྱི་མིག་ཐོབ་སྟེ། ཐར་པ་ཆེན་པོའི་དཀྱིལ་འཁོར་མངོན་སུམ་དུ་མཐོང་བར་མོས་ཤིག ཧེ་བཛྲ་པཱ་ཤྱ་དཀྱིལ་འཁོར་བཟང་པོ་འདི་ལ་ལྟོས་སོགས་ཀྱིས་བལྟ་བར་བསྐུལ་ནས། སྲུང་འཁོར། དུར་ཁྲོད། ། གཞལ་ཡས་ཁང་གདན་བཅས།
གཙོ་བོ་ནས། དམ་ཅན་གྱི་བར་ཚིག་གིས་ངོ་སྤྲད། རྣམ་དག་བརྗོད་པ་དཀྱིལ་ཆོག་བཞིན་བྱ། དེ་ལྟར་ན་འཇུག་པ་རྣམ་པ་གཉིས་ཀྱིས་དཀྱིལ་འཁོར་དུ་ཞུགས་པས། ལམ་ལྔ་ལས་ཚོགས་ལམ་གྱི་རྟོགས་པ་སྐྱེ་བའི་མཐུ་དང་ལྡན་པར་བྱས་ཞེས་བརྗོད། གཉིས་པ་དབང་དངོས་ལ་བཞི་ལས་དང་པོ་བུམ་དབང་ལ། སློབ་མ་དང་། སློབ་དཔོན་གྱི་དབང་བསྐུར་བ་གཉིས་ཀྱི་དབང་པོ་ལ་རིགས་ལྔ་དང་། བདག་པོའི་དབང་དང་དྲུག་ལས། དང་པོ་ནི།
མཎྜལ་ཕུལ། སློབ་དཔོན་དམ་པ་སོགས་ཀྱིས་གསོལ་བ་གདབ་པ་ལན་གསུམ་བྱས་ལ། དཀྱིལ་འཁོར་གྱི་ལྷོ་ཕྱོགས་སུ་དབང་སྟེགས་ཀྱི་དཀྱིལ་འཁོར་རིན་པོ་ཆེ་སྣ་ཚོགས་ལས་གྲུབ་པའི་གཞལ་ཡས་ཁང་མཚན་ཉིད་ཐམས་ཅད་ཡོངས་སུ་རྫོགས་པའི་ནང་དུ། སེང་གེའི་ཁྲི་པདྨ་ཉི་མའི་གདན་ལ། སློབ་མ་རྣམས་ཧཱུྃ་ལས་རྡོ་རྗེ་གཞོན་ནུ་གོང་བཞིན་བསྐྱེད་པའི་སྟེང་དུ་གདུགས་དཀར་པོ། གཡས་སུ་རྒྱལ་མཚན། གཡོན་དུ་བ་དན། ཁོར་ཡུག་ཏུ་མཆོད་པ་སྣ་ཚོགས་ཀྱིས་བསྐོར་བའི་དཔྲལ་བར་ཨོཾ། སོགས་གནས་གསུམ་བྱིན་རླབས། ཡེ་ཤེས་པ་གཞུག
སློབ་དཔོན་དང་། དཀྱིལ་འཁོར་ལས། ཁྲོ་བོ་མང་པོ་སྤྲོས། བགེགས་བསྐྲད་པར་བསམས་ལ། གུ་གུལ་གྱིས་བདུག ཡུངས་ཀར་གྱིས་བྲབ། རོལ་མོ་བྱ་ཞིང་། ཀཱི་ལ་ཡ་བརྗོད། སློབ་མ་དང་། དབང་རྫས།
ལས་བུམ་གྱི་ཆུ་དང་། ཨ་མྲྀ་ཏས་བསང་། སྭ་བྷཱ་ཝ་སྦྱངས། ཁྱེད་རྣམས་ཀྱི་རྣམ་ཤེས་ཀྱི་ཕུང་པོ་དང་། རྣམ་རྒྱལ་བུམ་པའི་ཆུ་མི་དམིགས་ཏེ། སྟོང་པའི་ངང་ལས་པཾ་ལས་པདྨ། རཾ་ལས་ཉི་མའི་སྟེང་དུ། ཧཱུྃ་ལས་རྡོ་རྗེ་ཧཱུྃ་གིས་མཚན་པ་ལས། འོད་འཕྲོས་འཕགས་པ་མཆོད། སེམས་ཅན་གྱི་དོན་བྱས།
ཚུར་འདུས་ཡོངས་སུ་གྱུར་པ་ལས་གཉི་ཀའང་མི་བསྐྱོད་པ་སྐུ་མདོག་སྔོན་པོ་ཞལ་གཅིག་ཕྱག་གཉིས། རྡོ་རྗེ་དང་དྲིལ་བུ་འཛིན་པ། དར་དང་རིན་པོ་ཆེའི་རྒྱན་གྱིས་བརྒྱན་པ། རྡོ་རྗེའི་དཀྱིལ་མོ་དཀྲུང་གིས་བཞུགས་པའི་དཔྲལ་བར་ཨོཾ། མགྲིན་པར་ཨ། ཐུགས་ཁར་ཧཱུྃ་ལས་འོད་འཕྲོས་པས། ཕྱོགས་བཅུའི་སངས་རྒྱས་ཐམས་ཅད་མི་བསྐྱོད་པའི་རྣམ་པར་བཛྲ་ས་མ་ཛ༔ ཛ་ཧཱུྃ་བཾ་ཧོཿ ཨོཾ་བཛྲ་ཨཱ་ཧ་ར་ལི། པུཥྤེ།
དྷཱུཥྤེ། ཨཱ་ལོ་ཀེ། གནྡྷེ། ནཻ་ཝི་ཏྱེ། ཤབྡ་ཨཱཿཧཱུྃ། ཨུཏྟ་ཕ་ལ་ཡ་བི་པཱུ་ར་ཡ་ཧཱུྃ་ཕཊ། སོགས་ཀྱིས་མཆོད། མི་བསྐྱོད་པ་ནི་ཡེ་ཤེས་ཆེ། སོགས་ཀྱིས་བསྟོད་ལ། དབང་རྫས་ཀྱི་ལྷ་འོད་དུ་ཞུ་བ་ལས་བྱུང་བའི་བུམ་པའི་ཆུར་གྱུར།
སློབ་དཔོན་གྱི་སྙིང་ཁ་ནས་འོད་འཕྲོས། དབང་གི་ལྷ་ཁྲོ་བོ་རིགས་ལྔ་འཁོར་དང་བཅས་པ་བཛྲ་ས་མཱ་ཛཿ ཨ་བྷི་ཥིཉྩ་ཏུ་མཱཾ། ཡང་དེ་བཞིན་གཤེགས་པ་ཐམས་ཅད་ཀྱིས་བདག་ལ་མངོན་པར་དབང་བསྐུར་དུ་གསོལ། ཞེས་གསོལ་བ་བཏབ་པས། དབང་གི་ལྷ་སློབ་དཔོན་དང་བཅས་པས་བུམ་པ་བདུད་རྩིས་གང་བ་ཐོགས་ནས། ཧཱུྃ་ཆེ་བའི་ཡོན་ཏན་ཀུན་རྫོགས་ཤིང་སོགས་ཀྱིས་དབང་བསྐུར། སྐུ་གང་། དྲི་མ་དག ཆུ་ལྷག་མ་ཡར་ལུད་པ་ལས་མི་བསྐྱོད་པས་དབུ་བརྒྱན།
ཨོཾ་ཨཀྵོ་བྷྱ་བཛྲ་ཨཱ་ཧ་ར་སོགས་ཀྱིས་མཆོད། རོལ་མོ་བྱ། རྟོགས་པ་བསྐྱེད་པ་རྣམས་ཀྱེ་རྡོར་བཞིན་བྱ། དེ་བཞིན་དུ་རིག་པའི་དབང་གཞན་རྣམས་དཀྱིལ་ཆོག་བཞིན་རིགས་སྒྲེས་ལ་ཤེས་པར་བྱའོ། ། བདག་པོའི་དབང་ལ། སློབ་མ་བསང་སྦྱངས། ཧཱུྃ་ལས་གཙོ་བོའི་སྐུར་བསྐྱེད། གནས་གསུམ་བྱིན་བརླབ། ཡེ་ཤེས་པ་གཞུག་རྡོ་རྗེ་ཧཱུྃ་ལས་རྡོ་རྗེ་རྩེ་དགུ་པ་དང་། ཐོད་པ་ཨ་ལས།
ཀ་པཱ་ལ་བདུད་རྩིས་གང་བར་གྱུར་པ། ལག་པ་གཡས་གཡོན་དུ་བྱིན་ཞིང་། ཤེས་རབ་པདྨའི་སོགས་སྔགས་བཅས་བརྗོད། དེ་ལྟར་ན་དབང་རྣམ་པ་དྲུག་སོགས་ཀྱིས་རྟོགས་པ་བསྐྱེད། གཉིས་པ་སློབ་དཔོན་གྱི་དབང་ལ། མནྜལ། གསོལ་གདབ། རྡོ་དྲིལ་སྭ་བྷཱ་ཝས་སྦྱངས། རྡོ་རྗེ་ཧཱུྃ་ལས་རྡོ་རྗེ་སེམས་དཔའ་དཀར་པོ་རྡོ་རྗེ་དང་དྲིལ་བུ་འཛིན་པ། དྲིལ་བུ་ཨ་ལས་རྡོ་རྗེ་སྙེམས་མ་དཀར་མོ་གྲི་གུག་དང་ཐོད་པ་འཛིན་པ།
རྒྱན་གྱིས་བརྒྱན་པའི་གནས་གསུམ་བྱིན་བརླབ། ཡེ་ཤེས་པ་གཞུག འོད་དུ་ཞུ་བའི་རྡོ་དྲིལ་དུ་གྱུར་པ། ལག་པ་གཡས་གཡོན་དུ་བྱིན་ཞིང་། སློབ་མ་གཙོ་བོ་ཡབ་ཡུམ་གྱི་སྐུར་གསལ་བ་ལ། ཐབས་མཆོག་ཡེ་ཤེས་སོགས་བརྗོད་ལ། རྡོ་རྗེ་ཐུགས་ཁ་དང་དྲིལ་བུ་དཀུ་གཡོན་དུ་བརྟེན་ལ། ཐོག་མཐའ་མེད་པའི་སེམས་དཔའ་ནི། སོགས་དང་། ཨ་སྲིད་པ་ངོ་བོ་ཉིད་ཀྱིས་དག
སོམས་ཀྱི་རྡོ་དྲིལ་གྱི་དེ་ཁོ་ན་ཉིད་བརྗོད་ལ། དོན་བཤད། ཡང་རྡོ་དྲིལ་སྙིང་ཁར་བསྣོལ་ནས་འཛིན་དུ་བཅུག་ལ། ཤེས་རབ་བཅུ་དྲུག་ལོན་པ་ལ། སོགས་དང་། རྡོ་རྗེ་ཆེ་དང་སོགས་བརྗོད། ངོ་སྤྲད་ཅིང་། དབང་བསྐུར་རྡོ་རྗེ་ཆེན་པོ་ལ། སོགས་ཀྱིས་བུམ་ཆུས་དབང་བསྐུར། མི་བསྐྱེད་པ་ཧེ་རུ་ཀས་གཙོ་བོ་མཛད་པའི་ཁྲོ་བོ་རིགས་ལྔས་དབུ་བརྒྱན་ལ།
ལྷ་ཐམས་ཅད་ཀྱིས་ཁམས་གསུམ་ཆོས་ཀྱི་རྒྱལ་པོར་མངའ་གསོལ་ཞིང་རབ་ཏུ་གནས་པར་མོས་ལ། སུ་པྲ་ཏིཥྛས་མེ་ཏོག་ཏོར། ཨོཾ་བཛྲ་དྷ་ར་ཨཱ་ཧ་ར་ལིསོགས་ཀྱིས་མཆོད་ཅིང་རོལ་མོའི་སྒྲ་བྱ། སློབ་དཔོན་གྱི་ཐུགས་ཁར་ཉི་མའི་སྟེང་དུ་ཧཱུྃ་གིས་མཐར་ཀཱི་ལ་ཡས་བསྐོར་བ་དང་། སློབ་མའི་སྙིང་ཁ་ཡང་དེ་འདྲ་བ་བསྒོམ་ལ། སློབ་དཔོན་ལ་གུས་འདུད་བྱས་པས། དེའི་ཐུགས་ཁ་ནས་སྔགས་ཕྲེང་བྱུང་བ་ཞལ་ནས་འཐོན། སློབ་མའི་ཁར་ཞུགས། སྙིང་ཁའི་སྔགས་ཕྲེང་ལ་ཐིམ་པར་མོས་ན། ཀཱི་ལ་ཡའི་རྗེས་ཟློས་ལན་གསུམ་བྱ།
བཅོམ་ལྡན་བདག་ལ་སོགས་བརྗོད་ཅིང་སློབ་མས་མེ་ཏོག་འཐོར། སློབ་དཔོན་གྱིས་བཅོམ་ལྡན་འདས་འདི་ལ་སོགས་བརྗོད་ནས། མེ་ཏོག་སྤྱི་བོར་བཞག་པས་བརྟན་པར་བསམ་མོ། ། དེ་ནས་རིགས་ལྔའི་རྗེས་གནང་དང་། དུང་སྦྱིན་པ་སོགས་ནས། རྟེན་འབྲེལ་འགྲིག་གོའི་བར་དཀྱིལ་ཆོག་བཞིན། གཉིས་པ་གསང་དབང་ལ། མནྜལ་གསོལ་བཏབ། སློབ་མས་རིག་མ་ཕུལ་ཏེ། ཁྱེད་ཞབས་སོགས་ཚིགས་བཅད་དང་།
འབྲུ་གསུམ་བརྗོད་ལ། གདོང་བཅིང་། བདུད་རྩི་གཏོར་ནས། སློབ་དཔོན་གཙོ་བོ་ཡབ་ཡུམ་དུ་གསལ་བའི་མཁའ་གསང་བྱིན་གྱིས་རླབས། དགའ་བའི་སྒྲས་སངས་རྒྱས་བྱང་སེམས་སྤྱན་དྲངས་ལ། ཞལ་དུ་ཞུགས། འོད་དུ་ཞུ་ནས་ཡུམ་གྱིས་མཁར་བབས་པའི་བྱང་སེམས་ལྕེ་ཐོག་ཏུ་བཞག་པར་མོས་ནས། བདུད་རྩི་བྱིན་ཞིང་། བྱང་ཆུབ་སེམས་ཀྱི་སོགས་དང་། སློབ་མས་ཨ་ཧོ་མ་ཧཱ་སུ་ཁ་བརྗོད་ནས།
གསལ་སྟོང་གི་ཏིང་ངེ་འཛིན་སྐྱེས་པར་བསམ་སྟེ། ང་ནི་སངས་རྒྱས་སོགས་དང་། རྟོགས་པ་བསྐྱེད་པ། ལུང་བསྟན། དབུགས་དབྱུང་གཟེངས་བསྟོད་རྣམས་དཀྱུས་བཞིན། གསུམ་པ་ཤེས་རབ་ཡེ་ཤེས་ལ་མཎྜལ། གསོལ་བ་བཏབ། གདོང་བཅིང་། རིག་མ་གཏད་པ། དྲི་བ་དྲིས་ལན་སོགས་ནས་དགའ་བཞིའི་ཡེ་ཤེས་སྐྱེས་པའི་བར་དང་།
གདོང་ཕྱེ། རྟོགས་སྐྱེད་གཞུང་བཞིན། བཞི་པ་ལ་མཎྜལ། གསོལ་བཏབ། གདོང་བཅིང་། ཇི་ལྟར་སྣང་བ་སོགས་ནས་རྟེན་འབྲེལ་འགྲིག་གོའི་བར་དང་། གང་ཕྱིར་རྡོ་རྗེ་འཛིན་པ་ཡི། སོགས་ཀྱིས་དམ་ཚིག་བསྒྲགས་ནས། བདག་གི་ལུས་ཀྱང་བཞེས་སུ་གསོལ། ། ཞེས་པའི་བར་དཀྱིལ་ཆོག་བཞིན་བྱའོ། །
དེ་ནས་ཚོགས་དབུལ་བ་སོགས་གོང་བཞིན་བྱས་ལ། གསུམ་པ་རྗེས་ཀྱི་ཆོ་ག་ནི། སྒྲུབ་མཆོད་ཞག་སྦྲེལ་མར་བྱེད་ན། ནུབ་དང་པོ་རྣམས་ལ་མཆོད་པ་ཁ་གསོས་བྱིན་གྱིས་བརླབ་ནས། ཕྱི་མཆོད། ནང་མཆོད། བསྟོད་པ། དངོས་གྲུབ་བླང་བ། བཟོད་གསོལ་རྣམས་སྟ་གོན་བཞིན་བྱས་པའི་རྗེས་ལ། བརྟན་བཞུགས་གཤེགས་གསོལ།
གོ་བགོ་བ་སྨོན་ལམ། བཀྲ་ཤིས་རྣམས་བྱ། ནུབ་ཐ་མ་ལ་ཕྱི་རོལ་དུ་ཕྱོགས་སྐྱོང་གི་གཏོར་མ་སྔར་བཞིན་བཏང་ལ། ནང་དུ་འོང་ནས། མཆོད་བསྟོད་སོགས་གོང་བཞིན་དང་། དཀྱིལ་འཁོར་གྱི་བརྟེན་པ་ལྷའི་ཚོགས་རྣམས་ལ་བརྟན་བཞུགས་བྱ། རྟེན་གྱི་དཀྱིལ་འཁོར་བུམ་པའི་ལྷ། གཏོར་མགྲོན་ལ་བྱོན་པའི་རྟེན་མེད་པ་རྣམས་ལ་གཤེགས་གསོལ་བྱས་ཏེ། བཀྲ་ཤིས་ཀྱི་བར་བྱའོ། རས་བྲིས་ལ་བརྟེན་པའི་དབང་དུ་བྱས་ན་སྟ་གོན་དང་དངོས་གཞི་གཉིས་ཀྱི།
དང་པོ་ནི་རས་ལ་སོགས་པའི་གཞི་གཙང་མ་ལ། མཎྜལ་གྱི་སྟེང་དུ། སའི་ལྷ་མོའི་ཚོམ་བུ་བཀོད་པའི་མཐར། མཆོད་གཏོར་གོང་བཞིན་བཤམས་ལ། སྔོན་འགྲོས་ས་སླང་བའི་སྐབས་ལྟར། གཞི་བདག་ལ་གཏོར་མ་བྱིན་ལ་བཀའ་བསྒོ་བ། རྔ་བྱིན་དབབ། དཀྱིལ་འཁོར་གསུམ་བསྐྱེད་པ། དབང་བསྐུར་རྒྱས་བཏབ་པ་ཡན་སྒྲུབ་ཐབས་རྒྱས་འབྲིང་གང་རུང་སྐབས་དང་བསྟུན་ནས་བྱེད། དེ་ནས་སའི་ལྷ་མོ་སྟ་གོན་གོང་གི་ས་བྱིན་རླབས་བཞིན་བྱས་ལ།
སའི་ལྷ་མོའི་མཎྜལ་མཆོད་གཏོར་རྣམས་བསལ་ནས། ལྷ་གྲངས་དང་མཐུན་པའི་ཚོམ་བུ་བདུན་ཅུ་དོན་ལྔ་བཀོད་པའི་མཎྜལ་དབུས་སུ་བཞག་ལ། ལྷ་སྟ་གོན། བུམ་པ་སྟ་གོན། སློབ་མ་སྟ་གོན། རྗེས་ཆོག་རྣམས་གོང་བཞིན་བྱ། གཉིས་པ་དངོས་གཞི་ལ། སྔར་གྱི་སར་རས་བྲིས་བཀྲམ། མཆོད་གཏོར་བཤམས་ནས། ཐོ་འཛུགས་སོགས་གྲུབ་ན་བྱེད།
མ་བྱས་ཀྱང་རུང་། སྔོན་འགྲོ་གཏོར་མ། གནས་མཆོད་དང་། རྔ་བྱིན་དབབ་ནས་བཟུང་། བཟླས་པའི་བར་རྒྱས་འབྲིང་གང་རུང་བྱས་ལ། ཕྱོགས་གཏོར་བཏང་། བདག་འཇུག་རྫོགས་པར་བླང་ངོ་། སློབ་མ་ཡོད་ན་དབང་བསྐུར་བ་ཡང་བྱ། རྗེས་ཆོག་གཞན་རྣམས་གོང་བཞིན་ལས། རས་བྲིས་ལ་བརྟན་བཞུགས་བྱ།
ནུབ་ཕྱི་མ་ལ་ལྷག་མ་རྒྱས་པ་བཏང་ཞིང་། བསྲུང་གཏོར། བསྟན་མའི་གཏོར་མ་རྣམས་ཁང་སྟེངས་སུ་ཕུལ་ནས་སྨོན་ལམ་བཀྲ་ཤིས་སོགས་རྒྱས་པ་བྱའོ། ། དཔལ་ལྡན་རྡོ་རྗེ་ཕུར་པའི་ལམ། ། གཞན་ལས་ཆེས་ལྷག་བརྒྱུད་པའི་སྲོལ། ། ཚུལ་འདིར་ཞུགས་ན་འདི་ཕྱིའི་དོན། ། འབད་མེད་མྱུར་དུ་འགྲུབ་བྱེད་ཡིན། ། དེ་ལྟའི་ཆོས་ཚུལ་ཟབ་མོ་འདི། ། རྒྱུན་དུ་མི་ཉམས་རྒྱས་པའི་ཕྱིར། ། སྨིན་བྱེད་དབང་གི་ཆོ་ག་ཡི།
གསལ་བྱེད་རིན་ཆེན་དོ་ཤལ་འདི། ། རྣམ་པར་བསྒྲུབས་པའི་དགེ་བ་གང་། ། བསིལ་ཟེར་བྱེད་པ་ལྟ་བུ་དེས། ། འགྲོ་བའི་གདུང་བ་ཀུན་བསལ་ནས། ། ཡེ་ཤེས་རྡོ་རྗེའི་སྐུ་འགྲུབ་ཤོག དེ་ལྟར་རྡོ་རྗེ་ཕུར་པའི་དཀྱིལ་འཁོར་གྱི་ཆོ་ག་རྟོགས་པར་སླ་བ་ཞེས་བྱ་བ། ཆོས་ཀྱི་རྗེ་འགྲོ་བའི་བླ་མ་བསོད་ནམས་རྒྱལ་མཚན་དཔལ་བཟང་པོའི་ཞལ་སྔ་ནས་མཛད་པ་ལས་ཅུང་ཟད་མི་གསལ་བ་རྣམས། བླ་མ་རྣམས་ཀྱི་གསལ་བར་མཛད་པ་བཞིན། བློ་གྲོས་དམན་པ་རྣམས་ཀྱི་དོན་དུ། ཆོས་ཚུལ་འདི་ལ་དད་ཅིང་འདུན་པའི་གཤིན་རྗེ་དུ་མས་བསྐུལ་བའི་ངོར། །
དཔལ་ས་སྐྱ་པ་འཇམ་དབྱངས་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས་་་་་་བྲཱི་བྷཱུ་མི་པཎྜུ་མཉྫུ་གྷོ་ཥཱ་ནནྡ་པུ་ཎྱ་ཀཱི་རྟྟི་དྷྭ་ཛ་ཤྲཱི་བྷ་དྲེ་ཎ་འབྲུ་མང་ཅེས་པ་ས་ཕོ་སྟག་ལོ་གྲོ་ཞུན་ཟླ་བའི་དཀར་ཕྱོགས། མཁའ་འགྲོ་འདུ་བའི་དུས་ཕྱོགས་ཀྱི་ཚེས་ལ་དཔལ་སྣར་ཐང་གི་ཆོས་གྲྭ་ཆེན་པོར་སྦྱར་བའི་ཡི་གེ་པ་ནི་རཏྣ་པྲཛྙས་བགྱིས་སོ། ། འདིས་སྙིགས་མའི་དུས་ཀྱི་གདུལ་བྱ། སྐལ་བར་ལྡན་པ་རྣམས་ལ་ཕན་བདེ་རྒྱ་ཆེན་པོ་འབྱུང་བར་གྱུར་ཅིག། །། མངྒལཾ་ཤུ་བྷཾ། ། མསྟུ་སརྦ་ཛ་ག་ཏཾ། ། ཨེ་ཝཾ།། །། PAGE * MERGEFORMAT 4 ས་ལོ་ཆེན་པོ་འཇམ་དབྱངས་ཀུན་དགའ་བསོད་ནམས། རྡོ་རྗེ་ཕུར་པའི་དཀྱིལ་འཁོར་གྱི་ཆོ་གའི་གསལ་བྱེད་རིན་པོ་ཆེའི་དོ་ཤལ། PAGE * MERGEFORMAT 5
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
