གསུང་འབུམ། འཇམ་དབྱངས་ཀུན་དགའ་བསོད་ནམས།（གློག་ཀླད་པར་མ།）
པོད ༣༧
དབང་བཤད་མདོར་བསྡུས་པ་གཅིག་པ།
༄༅། །དབང་བཤད་མདོར་བསྡུས་པ་གཅིག་པ་བཞུགས་སོ།། ན་མོ་མཉྫུ་ཤྲཱི་ནཱ་ཐཱ་ཡ། འདིར་ཡང་དག་པར་རྫོགས་པའི་སངས་རྒྱས་རྣམས་ཀྱིས། སེམས་ཅན་སོ་སོའི་ཁམས་དང་བསམ་པ་དང་། བག་ལ་ཉལ་ལ་དགོངས་ནས་དམ་པའི་ཆོས་ཀྱི་རྣམ་པར་བཞག་པ་བསམ་གྱིས་མི་ཁྱབ་པར་གསུངས་པ་ཐམས་ཅད་རིགས་སུ་བསྡུས་ན། ཐེག་པ་དམན་པ་དང་། ཐེག་པ་ཆེན་པོ་གཉིས་སམ། ཕ་རོལ་ཏུ་ཕྱིན་པ་དང་། གསང་སྔགས་ཀྱི་ཐེག་པ་རྣམ་པ་གཉིས་སུ་འདུས་པ་ལས། འདིར་སྔགས་ཀྱི་ཐེག་པ་ཡིན་ལ།
དེ་ལ་ཡང་སློབ་དཔོན་སངས་རྒྱས་གསང་བས་རྒྱུད་སྡེ་གསུམ་དུ་བཞག་པ་དང་། སློབ་དཔོན་འཕགས་པ་ཀླུ་སྒྲུབ་ཡབ་སྲས་ཀྱི་རྒྱུད་སྡེ་ལྔར་བཤད་པ་དང་། འཁོར་ལོ་བདེ་མཆོག་གསང་མཐའ་ལྟར་བཤད་པའི་སྐབས་སུ་རྒྱུད་སྡེ་དྲུག་ཏུ་བཞག་པ་སོགས་བཤད་ཚུལ་མང་ན་ཡང་། ཀྱེ་རྡོ་རྗེའི་བཤད་རྒྱུད་ཐུན་མོང་མ་ཡིན་པ། རྡོ་རྗེ་གུར་ལས། དམན་པ་རྣམས་ལ་བྱ་བའི་རྒྱུད། ། བྱ་མིན་རྣལ་འབྱོར་དེ་ལྟག་ལ། ། སེམས་ཅན་མཆོག་ལ་རྣལ་འབྱོར་ཆེ། རྣལ་འབྱོར་བླ་མེད་དེ་ལྟག་ལ། ཞེས་གསུངས་པའི་རྗེས་འབྲངས་ནས།
རྗེ་བཙུན་ས་སྐྱ་པ་ཡབ་སྲས་རྣམས་གསང་སྔགས་མཐའ་དག་རྒྱུད་སྡེ་བཞིར་འདུས་པར་བཞེད་པས། བྱ་བའི་རྒྱུད། སྤྱོད་པའི་རྒྱུད། རྣལ་འབྱོར་གྱི་རྒྱུད། རྣལ་འབྱོར་བླ་ན་མེད་པ་བཞི་ཡིན་ཞིང་། བྱ་སྤྱོད་གཉིས་ལ། འཇིག་རྟེན་ལས་འདས་པའི་རིགས་དང་འཇིག་རྟེན་པའི་རྒྱུད་གཉིས། དང་པོ་ལ་དེ་བཞིན་གཤེགས་པའི་རིགས། རྡོ་རྗེའི་རིགས། པདྨའི་རིགས་གསུམ་དུ་འདུས།
རྣལ་འབྱོར་རྒྱུད་ལ། རྩ་རྒྱུད། བཤད་རྒྱུད། ཆ་མཐུན་པའི་རྒྱུད་གསུམ། ། རྣལ་འབྱོར་བླ་མེད་ལ་ཐབས་རྒྱུད། ཤེས་རབ་རྒྱུད། གཉིས་སུ་མེད་པའི་རྒྱུད་གསུམ་ལས། ཐབས་རྒྱུད་ལ། འདོད་ཆགས་ཅན་གཙོ་བོར་འདུལ་བ་གསང་བ་འདུས་པའི་སྐོར། ཞེ་སྡང་ཅན་འདུལ་བ་གཤིན་རྗེ་གཤེད་སྐོར།
གཏི་མུག་ཅན་འདུལ་བ་རྣམ་སྣང་སྒྱུ་འཕྲུལ་དྲ་བའི་སྐོར་གསུམ་དུ་འདུས་པ་ཡིན་ལ། ཤེས་རབ་ཀྱི་རྒྱུད་ལ་རིགས་ལྔ་དང་། རྡོ་རྗེ་འཆང་གི་རིགས་ཏེ་སྒོ་དྲུག་ཏུ་འདུས། འདིར་གཉིས་སུ་མེད་པའི་རྒྱུད་བཅོམ་ལྡན་འདས་ཀྱེ་རྡོ་རྗེ་རྩ་བའི་རྒྱུད་བརྟག་པ་གཉིས་པ། ཐུན་མོང་མ་ཡིན་པའི་བཤད་རྒྱུད་རྡོ་རྗེ་གུར། ཐུན་མོང་གི་བཤད་རྒྱུད་སམྦུ་ཊི་རྣམས་ལས་མཆོག་སྒྲུབ་པའི་དཀྱིལ་འཁོར་བརྒྱ་ཐམ་པ་གསུངས་པ་ལས། གཙོ་བོར་གྱུར་པ་སྙིང་པོ་ཀྱེ་རྡོ་རྗེའི་དཀྱིལ་འཁོར་དུ་དབང་བསྐུར་བ་ལ་ཡང་། བརྒྱུད་པའི་བཀའ་སྲོལ་ཌོམྦི་བའི་ལུགས་དང་། མཚོ་སྐྱེས་རྡོ་རྗེའི་ལུགས། ནག་པོ་དམ་ཚིག་རྡོ་རྗེའི་ལུགས།
ཐུན་མོང་མ་ཡིན་པ་མན་ངག་ལུགས་བཞི་ལས་འདིར་ཕྱི་མ་ལྟར་གྱི་དབང་བསྐུར་བ་བསྒྲུབ་པ་ལ། རྒྱས་པར་བྱེད་ན། དབང་གི་མངོན་པར་རྟོགས་པ་བདུན་ནམ། བརྒྱད་ཀ་ཚང་བ་དགོས་ལ། མདོར་བསྡུས་ན་སྟ་གོན་དང་། དངོས་གཞིའི་ཆོ་ག་གཉིས་ལས། དང་པོ་ལ། སའི་ལྷ་མོ་སྟ་གོན། ལྷ་སྟ་གོན། བུམ་པ་སྟ་གོན།
སློབ་མ་སྟ་གོན་བཞི་ལས། དང་པོ་གསུམ་སློབ་དཔོན་ཁོ་ནས་སྒྲུབ་ཆོག་པས་སྔོན་དུ་སོང་ནས། སློབ་མ་སྟ་གོན་ལ་ཆོས་བཅུ་བཞི་ལས། དང་པོ་ནི་སོགས་རིགས་པས་བརྟགས་ལ་བྱའོ། ། རྡོ་རྗེ་ཕུར་པའི་དབང་བྱེད་ན། ཡང་གསང་སྔགས་རྙིང་མའི་ལུགས་ལྟར་ན་ཕ་རོལ་ཏུ་ཕྱིན་པའི་ཐེག་པ་ལ། ཉན་ཐོས། རང་སངས་རྒྱས། ཐེག་པ་ཆེན་པོ་དང་གསུམ། གསང་སྔགས་ལ་ཕྱི་རྒྱུད་སྡེ་དང་།
ནང་གི་རྒྱུད་སྡེ་གཉིས་ལས། དང་པོ་ལ་ཀྲྀ་ཡ། ཨུ་པ། ཡོ་ག་གསུམ། ནང་གི་རྒྱུད་ལ་མ་ཧཱ་ཡོ་ག་ཐབས་ཀྱི་རྒྱུད། ཨ་ནུ་ཡོ་ག་ཤེས་རབ་ཀྱི་རྒྱུད། ཨ་ཏི་ཡོ་ག་གཉིས་སུ་མེད་པའི་རྒྱུད་གསུམ་ལས། འདིར་རྗེས་སུ་རྣལ་འབྱོར་མ་རྒྱུད་ལ་སྒོ་དྲུག་ཏུ་གནས་པ་ལས། ཕྲིན་ལས་ཀྱི་རིགས་ཕུར་བུ་རྩ་བའི་རྒྱུད་རྡོ་རྗེ་ཁྲོས་པ་བིི་ཏོ་ཏ་མ་ལ་འབུམ་སྡེའི་རྒྱུད་དམ། རིག་པ་མཆོག་གི་རྒྱུད་ཀྱི་རྡོ་རྗེ་རིགས་ཀྱི་ལེའུ་ཟུར་དུ་ཕྱུང་བ་ལ་རྩ་བའི་དུམ་བུར་གྲགས་པ་ནི་རྩ་རྒྱུད་ཡིན་ལ།
ཀརྨ་མཱ་ལ། ལས་ཀྱི་ཕྲེང་བ་ནི་བཤད་རྒྱུད་ཀྱི་ཆ་ཤས་ཙམ་ཡིན་པས་དེ་དག་ནས་བཤད་པའི་ལམ་གྱི་སྲོལ་བསྟན་པ་སྔ་དར་ལ་ལུགས་མང་དུ་བྱུང་ན་ཡང་། འདིར་སློབ་དཔོན་ཆེན་པོ་པདྨ་འབྱུང་གནས་ཀྱིས་མཛད་པའི་དཀྱིལ་འཁོར་གྱི་ཆོ་ག་རྡོ་རྗེ་ལས་རིམ་རྩ་འགྲེལ་ལས་འབྱུང་བ་བཞིན། དཔལ་ས་སྐྱ་པའི་བཀའ་སྲོལ་རྣམ་པར་དག་པའི་ཚུལ་གྱི་རྡོ་རྗེ་ཕུར་པའི་དབང་ལ། སྟོད་ལས་བྱང་ཆུབ་སྒྲུབ་པའི་དབང་། སྨད་ལས་དགྲ་བགེགས་སྒྲོལ་བའི་དབང་གཉིས་ལས། དང་པོ་ལ་སྦྱོར་བ། དངོས་གཞི། རྗེས་གསུམ། སྦྱོར་བ་ལ་གང་ཟག་གི་མཚན་ཉིད།
གནས་ཀྱི་མཚན་ཉིད། ས་ཆོག སྟ་གོན་གྱི་ཆོ་ག་དང་བཞི་ལས་སྟ་གོན་གྱི་ཆོ་ག་ལ་ཐིག་གདབ་པ། ལྷ་སྟ་གོན། བུམ་པ་སྟ་གོན། སློབ་མ་སྟ་གོན་རྣམས་ལས། སའི་ལྷ་མོ་སྟ་གོན་དངོས་སུ་མ་བཤད་ཀྱང་། ས་ཆོག་མ་བྱས་པའི་སར་ཁ་བསྐངས་ནས་མཛད་པས། སྟ་གོན་དང་པོ་རྣམས་སྔོན་དུ་སོང་སྟེ། སློབ་མ་སྟ་གོན་ལས་ཆོས་བཅུ་གཅིག་ལས།
དང་པོ་སྤྲོ་བ་བསྐྱེད་པ་ནི་སོགས་བྱ། ཀུན་རིག་གི་དབང་བྱེད་ན། རྣལ་འབྱོར་སྤྱོད་དང་བྱ་དབྱེ་བས། ། ཞེས་གསུངས་པས་རྣལ་འབྱོར་བླ་མེད་ཀྱི་རྒྱུད་ཀྱང་། རྣལ་འབྱོར་རྒྱུད་དུ་བསྡུས་ནས་བྱ་བ། སྤྱོད་པ། རྣལ་འབྱོར་གྱི་རྒྱུད་གསུམ་ལས། འདིར་རྣལ་འབྱོར་རྒྱུད་ལ། རྩ་རྒྱུད་བཤད་རྒྱུད་ཆ་མཐུན་པའི་རྒྱུད་ལས། དང་པོ་ནི་དེ་ཁོ་ན་ཉིད་འདུས་པ།
གཉིས་པ་ནི་རྡོ་རྗེ་རྩེ་མོ་ལ་སོགས་པ་རྣམས་ཡིན་ཞིང་། ཆ་མཐུན་པའི་རྒྱུད་ལ། ངན་སོང་སྦྱོང་རྒྱུད། གཙུག་དགུ མཚན་བརྗོད། དཔལ་མཆོག་དང་པོ་རྣམས་སུ་ཡོད། འདིར་ངན་སོང་སྦྱོང་བའི་རྒྱུད་ཀྱི་བརྟག་པ་དང་པོར། ཀུན་རིག་རྩ་བའི་དཀྱིལ་འཁོར་དང་། བརྟག་པ་ཕྱི་མར་ཕྱག་ན་རྡོ་རྗེ་ཐུགས་ཀྱི་དཀྱིལ་འཁོར་ལ་སོགས་པ། དཀྱིལ་འཁོར་བཅུ་གཅིག་བྱུང་བ་ལས། ཀུན་རིག་རྩ་བའི་དཀྱིལ་འཁོར་དུ་དབང་བསྐུར་བ་ལ།
བོད་དུ་ཡོ་ག་སྟོད་ལུགས་དང་། སྨད་ལུགས་གཉིས་ཀྱི་དང་པོ་ནི། པཎྚི་ཏ་དྷརྨཱ་ཕཱ་ལ་དང་། ཤྲདྡྷཱ་ཀཱ་ར་ཝརྨ་ནས། ལོ་ཆེན་རིན་ཆེན་བཟང་པོ་ལ་བརྒྱུད་དེ། བླ་མ་ས་སྐྱ་པའི་བར་དུ་བྱུང་བའི་དབང་བསྐུར་བ་སྒྲུབ་པ་ལ། སྟ་གོན་དང་། དངོས་གཞི་གཉིས་སོགས། དབང་གི་བཤད་པ་མདོར་བསྡུས་པ་ལས་དང་པོ་པ་རྣམས་ལ་ཕན་པའི་དོན་དུ་དཔལ་ས་སྐྱ་ལོ་ཙཱ་བ་འཇམ་དབྱངས་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས་དཔལ་རྒྱུན་གྱི་དབང་པོར་བྲིས་པའོ། ། བླ་མ་ཡི་དམ་སྐྱབས་གནས་དཀོན་མཆོག་གསུམ། །
ཕྲིན་ལས་ཉེར་སྒྲུབ་ཆོས་བསྲུང་ནོར་ལྷའི་ཚོགས། ། བདེན་པའི་སྟོབས་དང་དད་པའི་ནུས་མཐུ་ཡིས། ། མྱུར་དུ་བླ་མའི་དྲུང་དུ་མཇལ་བར་ཤོག ། ཅེས་པ་འདི་ཡང་ལོ་ཙཱ་བས་མཛད།། །། PAGE * MERGEFORMAT 2 ས་ལོ་ཆེན་པོ་འཇམ་དབྱངས་ཀུན་དགའ་བསོད་ནམས། དབང་བཤད་མདོར་བསྡུས་དང་སྨོན་ལམ་ཤོ་ལོ་ཀ་གཅིག PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
