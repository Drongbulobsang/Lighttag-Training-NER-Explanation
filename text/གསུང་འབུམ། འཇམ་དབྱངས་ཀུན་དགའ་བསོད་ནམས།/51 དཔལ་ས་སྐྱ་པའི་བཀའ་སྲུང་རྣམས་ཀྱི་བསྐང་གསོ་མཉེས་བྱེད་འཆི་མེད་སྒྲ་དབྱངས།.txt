གསུང་འབུམ། འཇམ་དབྱངས་ཀུན་དགའ་བསོད་ནམས།（གློག་ཀླད་པར་མ།）
པོད ༥༡
དཔལ་ས་སྐྱ་པའི་བཀའ་སྲུང་རྣམས་ཀྱི་བསྐང་གསོ་མཉེས་བྱེད་འཆི་མེད་སྒྲ་དབྱངས།
༄༅། །དཔལ་ས་སྐྱ་པའི་བཀའ་སྲུང་རྣམས་ཀྱི་བསྐང་གསོ་མཉེས་བྱེད་འཆི་མེད་སྒྲ་དབྱངས་ཞེས་བྱ་བ་བཞུགས་སོ།། རྒྱ་གར་སྐད་དུ། ཤྲཱི་བཛྲ་མ་ཧཱ་ཀཱ་ལ་སྱ་པཱུ་རི་ཀ་ཤྭ་ས་ན་རཀྵི་ཀོ་པ་ཀ་རོ྅མྲྀ་ཏ་ཏི་ལ་ཀ་ཧཱ་ལ། བོད་སྐད་དུ། དཔལ་རྡོ་རྗེ་ནག་པོ་ཆེན་པོའི་བསྐང་བ་བསྟན་སྲུང་མཉེས་བྱེད་བདུད་རྩིའི་ཐིག་ལེ་ཞེས་བྱ་བ། བླ་མ་དང་དཔལ་ཧེ་རུ་ཀ་ལ་ཕྱག་འཚལ་ལོ། ། མཆོག་དང་ཐུན་མོང་བདེ་བླག་ཏུ། ། སྩོལ་མཛད་བླ་མ་མཆོག་རྣམས་དང་། ། ལྷག་པའི་ལྷ་དང་བསྟན་སྲུང་གཙོ། ། ནག་པོ་ཆེ་ལ་རབ་བཏུད་ནས། །
དེ་མཉེས་བྱེད་པའི་ཆོ་ག་དག ། དམ་པ་སྔ་མས་མང་གསུང་མོད། སླར་ཡང་ཐུགས་དམ་བསྐང་བའི་ཐབས། དང་པོའི་བློ་ཅན་དོན་དུ་བྲི། ། དཔལ་རྡོ་རྗེ་ནག་པོ་ཆེན་པོ་གུར་གྱི་མགོན་པོ་ལྕམ་དྲལ་འཁོར་བཅས་དང་། གཉན་མགོན་ཆེན་པོ་ཞལ་བཞི་པ་སོགས། རྗེ་བཙུན་ས་སྐྱ་པའི་ཕྱག་ལེན་ལྟར། སྲུང་མའི་དབང་པོ་རྣམས་ཀྱི་ཐུགས་དམ་བསྐང་བར་འདོད་ན། གནས་ཁང་གཙང་ཞིང་ཡིད་དུ་འོང་བར། བླ་མ་ཡི་དམ་ཆོས་སྐྱོང་གི་རྟེན་ལེགས་པར་བཞུགས་པའི་མདུན་དུ།
སྟེགས་མཐོ་བ་ལ་གཏོར་མ་རྣམས་ལ་ཁ་རླངས་དང་གྲིབ་མ་མ་ཕོག་ཅིང་། རྒྱུ་བཟང་ལ་གཙང་སྦྲ་ཆེ་བར་ནང་གི་མདོ་ཕུགས་དང་བསྟུན། གྲལ་རིམ་བཞིན་བཀོད་པའི་མདུན་དུ་ཡང་། བསྐང་བའི་གཏོར་མ་རྣམས་དབྱིབས་ཟུར་གསུམ་ལ་མར་གྱིས་རྒྱན་ཕྱག་མཚན་གྱི་རྣམ་པར་བྱས་པ་དང་། ཤ་མར་ཐུད་བུ་རམ་སོགས་ཁ་ཟས་བཟང་དགུས་བསྐོར་བ་ལག་ལེན་བཞིན་བཤམས། གཞན་ཡང་བླ་བྲེ་འཕན་གདུགས་རྒྱལ་མཚན་གོ་ཁྲག་སྟག་གཟིག་གོས་དར་ཇ་སོགས་དང་། བྱ་རྟ་གཡག་ལུག་ཁྱི་དྲེའུ་བོང་བུ་རྣམས་དངོས་སམ། གཟུགས་བརྙན་བཅོས་ལ། ཆུ་གཉིས་སྔོན་འགྲོའི་མཆོད་པ་ལྔ། རོལ་མོའི་རིགས་རྔ་སིལ་སྙན་རྐང་དུང་ལ་སོགས་པ་དགོས་པའི་ཡོ་བྱད་དང་།
ཚོགས་ཀྱི་འཁོར་ལོའི་ཡོ་བྱད་ཕྱི་དང་ནང་གི་བཟའ་བཏུང་། གུ་གུལ་ལ་སྦྱར་བའི་བདུག་སྤོས་རྡོ་རྗེ་དྲིལ་བུ་ཌ་མ་རུ་སོགས་མ་ཚང་བ་མེད་པ་བཀོད་པ་མཛེས་ཤིང་རྔམ་བརྗིད་ཆེ་བ་བྱ། རྣལ་འབྱོར་པ་རྣམས་གྲལ་ལ་འཁོད་ནས། ཀྱེ་རྡོར། བདེ་མཆོག ཕུར་པ་གང་རུང་གི་བདག་བསྐྱེད་སྔོན་དུ་སོང་རྗེས། ཡི་དམ་ཆོས་སྐྱོང་གི་གཏོར་མ་དཀྱུས་བཞིན་ཕུལ། བཟླས་བརྗོད་དང་བཤགས་པ་བྱས་ལ་བསྐང་རྫས་རྣམས་ལ་དམིགས་ནས། ཨོཾ་བཛྲ་ཨ་མྲྀ་ཏ་ཀུཎྜ་ལི་ཧ་ན་ཧཱུྃ་ཧཱུྃ་ཧཱུྃ་ཕཊ་སྭཱ་ཧཱ། ཨོཾ་སྭ་བྷཱ་ཝ་ཤུདྡྷ་སརྦ་དྷརྨཱཿསྭ་བྷཱ་བ་ཤུདྡྷོ྅ཧཾ།
སྟོང་པའི་ངང་ལས་གནས་ཁང་དྲག་པོའི་གཞལ་ཡས་ཁང་མི་མགོ་སྐམ་པོའི་རྩིག་པ་དང་། རྒྱུ་མའི་དྲ་ཕྱེད་འཕྱང་བ། བསེ་སྨུག་པོའི་སྒོ་ཅན། སྟེང་དུ་ཞིང་ཆེན་གྱི་བླ་བྲེ་དང་། མི་རོའི་རྒྱལ་མཚན་འཕྱར་བ། མཚན་ཉིད་ཐམས་ཅད་ཡོངས་སུ་རྫོགས་པའི་ནང་དུ། ཨཱཿལས་བྱུང་བའི་ཐོད་པ་དཀར་པོ་ཡངས་ཤིང་རྒྱ་ཆེ་བར་ཕྱི་ནང་གསང་གསུམ་གྱི་དགྲ་བགེགས་བཀུག་ནས་བསྒྲལ་བའི་ཤ་ཁྲག་རུས་གསུམ་གྱི་གཏོར་མ་རི་དང་རྒྱ་མཚོར་མཉམ་པ། ཁྲག་གི་མཆོད་ཡོན། དབང་པོ་ལྔའི་མེ་ཏོག ཚིལ་ཆེན་གྱི་བདུག་སྤོས།
ཞུན་ཆེན་གྱི་མར་མེ། མཁྲིས་པའི་དྲི་ཆབ། ཤ་རུས་ཀྱི་ཞལ་ཟས། རྐང་གླིང་ཐོད་རྔ་སོགས་རོལ་མོའི་བྱེ་བྲག གཞན་ཡང་ཧཱུྃ་མཐིང་ནག་རེ་རེ་ལས་བྱུང་བའི་བྱ་ནག རྟ་ནག གཡག་ནག ལུག་ནག ཁྱི་ནག མི་ནག་རྣམས་དབང་པོ་རྫོགས་ཤིང་རྒྱན་གྱིས་བརྒྱན་པ།
སྟག་གཟིག གོ་ཁྲབ། གོས་དར་ལ་སོགས་པ་ཕྱི་ནང་གི་དམ་རྫས་རྣམས་དངོས་སུ་འབྱོར་བ་དང་། ཡིད་ཀྱི་སྤྲུལ་པ། རྡོ་རྗེ་ནག་པོ་ཆེན་པོ་ལྕམ་དྲལ་ལ་སོགས་པ་དམ་ཅན་རྒྱ་མཚོ་མཉེས་པར་བྱེད་པའི་མཆོད་པའི་སྤྲིན་ཕུང་ནམ་མཁའི་ཁམས་གང་བར་གྱུར། ཨོཾ་སརྦ་བིད་པཱུ་ར་པཱུ་ར། སུ་ར་སུ་ར་ཨཱ་བརྟ་ཡ། ཨཱ་བརྟ་ཡ་ཧོཿ བཛྲ་སྥ་ར་ཎ་ཁཾ་སྭཱ་ཧཱ། རོལ་ཆ་རྣམས་དཀྲོལ་ཞིང་བསུར་ཆེན་གྱི་དུད་པ་བཏང་།
གཡབ་དར་ནག་པོས་གཡབ་ཅིང་། གདུང་བའི་དབྱངས་ཀྱིས་འདི་སྐད་བརྗོད་དོ། ། ཧཱུྃ་རྒྱལ་བ་ཀུན་གྱི་ཡེ་ཤེས་ཕྲིན་ལས་ཀུན། ། གཅིག་ཏུ་བསྡུས་ནས་མ་རུངས་ཚར་གཅོད་ཕྱིར། ། དྲག་པོའི་སྐུར་སྟོན་རྡོ་རྗེ་ནག་པོ་ཆེ། ། དམ་ཚིག་དགོངས་ལ་གནས་འདིར་གཤེགས་སུ་གསོལ། ། གང་གི་རང་བཞིན་མཁའ་ལྟར་ཀུན་ཁྱབ་ཀྱང་། ། དྲག་མོའི་ཚུལ་སྟོན་རྡོ་རྗེ་ནམ་གྲུ་མ། ། སུམ་ཅུ་རྩ་གསུམ་དེ་བཱི་ཀོ་ཊ་དང་། ། ཨུ་རྒྱན་མཁའ་འགྲོའི་གནས་ནས་འདིར་གཤེགས་ཤིག །
བྱང་ཤར་ཧ་ཧ་དགོད་པའི་དུར་ཁྲོད་དུ། ། ཞིང་སྐྱོང་དབང་ཕྱུག་ཆེན་པོའི་རྣམ་འཕྲུལ་མཆོག ། དྲག་ཤུལ་སྟོབས་ལྡན་དཔལ་མགོན་ཞལ་བཞི་པ། ། ཡུམ་ཆེན་འཁོར་བཅས་གནས་འདིར་གཤེགས་སུ་གསོལ། ། དུར་ཁྲོད་བདག་པོ་ཤ་ཟ་ཡབ་ཡུམ་དང་། ། གནོད་སྦྱིན་ལྕམ་དྲལ་ལས་མཁན་ཡོངས་ཀྱི་གཙོ། ། མོན་བུ་པུ་ཏྲ་བྷ་ཊ་རལ་གཅིག་མ། ། རུ་འདྲེན་སྡེ་བཞི་ལ་སོགས་གནས་འདིར་གཤེགས། ། གཞན་ཡང་ཕྱོགས་སྐྱོང་ཞིང་སྐྱོང་ལྷ་ཀླུ་དང་། ། འཇིགས་བྱེད་གཟའ་ཆེན་རྒྱུ་སྐར་རྒྱལ་ཆེན་བཞི། །
སྣང་སྲིད་ལྷ་སྲིན་དྲེགས་པ་སྡེ་བརྒྱད་རྣམས། ། མཆོད་གཏོར་བཞེས་སླད་གནས་འདིར་གཤེགས་སུ་གསོལ། ། ཨོཾ་ཤྲཱི་མ་ཧཱ་ཀཱ་ལཱ་ཡ། མཧཱ་ཀཱ་ལི་དེ་བྱཻ། བཛྲ་ཙ་ཏུརྨུ་ཁ་ས་པ་རི་ཝཱ་ར་ས་མཱ་ཛཿ ཛཿཧཱུྃ་བཾ་ཧོཿ ཧཱུྃ་མཚན་ཉིད་ལྡན་པའི་གཞལ་ཡས་དམ་པ་འདིར། ། དམ་ཚིག་ཅན་གྱི་རྣལ་འབྱོར་བདག་ཅག་རྣམས། ། དམ་རྫས་མཆོད་གཏོར་འདོད་ཡོན་སྣ་ཚོགས་ཀྱིས། ། ཐུགས་དམ་བསྐང་ཕྱིར་བརྟན་པར་བཞུགས་སུ་གསོལ། །
རོ་བཅུད་བརྒྱ་ལྡན་གསེར་སྐྱེམས་གཙང་མ་དང་། ། དགྲ་བགེགས་བསྒྲལ་བའི་རཀྟའི་མཆོད་ཡོན་འདི། ། དམ་ཅན་རྒྱ་མཚོ་འཁོར་དང་བཅས་རྣམས་ལ། ། བྱོན་སྐྱེམས་དམ་པར་འབུལ་གྱིས་དགེས་པར་རོལ། ། ཨོཾ་ཤྲཱི་མ་ཧཱ་ཀཱ་ལཱ་ཡ། མཧཱ་ཀཱ་ལི་དེ་བྱཻ། བཛྲ་ཙ་ཏུརྨུ་ཁ་ས་པ་རི་ཝཱ་ར་བཛྲ་ཨཱ་ས་ན་ཏིཥྛནྟུ། ས་མ་ཡ་སཏྭཾ། པཉྩ་ཨ་མྲྀ་ཏ་མ་ཧཱ་རཀྟ་ཨརྒྷཾ་པྲ་ཏཱིཙྪ་སྭཱ་ཧཱ། གཏོར་སྔགས་རྣམས་ཚར་གསུམ་བརྗོད།
ཕྱི་མཆོད་ནང་མཆོད་དབུལ། ཧཱུྃ་བསྟན་སྲུང་རྒྱ་མཚོའི་ཚོགས་ལ་ཕྱི་ནང་གི ། མཆོད་གཏོར་མཐུན་པའི་དམ་རྫས་ལེགས་འབུལ་གྱིས། ། ཐུགས་དམ་དགོངས་ལ་བརྩེ་ཞིང་རབ་དགེས་པས། ། ཟག་མེད་བདེ་བ་བསྐྱེད་ཕྱིར་བཞེས་སུ་གསོལ། ། མཚན་ལྡན་ཐོད་པ་དཀར་པོ་ཡངས་པའི་ནང་། ། དམ་ཉམས་བསྒྲལ་བའི་ཤ་རུས་དོན་སྙིང་ལྔ། ། འབྲུ་སྣ་སྒྲོན་མ་ལྕགས་ཀྱུ་ཡེ་ཤེས་ལྔ། ། བྱིན་རླབས་བཞེད་དགུའི་གཏོར་མ་འདི་བཞེས་ཤིག ། དགྲ་བགེགས་སྲོག་རྩའི་ཁྲག་གི་ཨརྒྷཾ་དང་། །
མིག་སོགས་དབང་པོ་ལྔ་ཡི་མེ་ཏོག་དང་། ། གུ་གུལ་ཚིལ་ཆེན་སྦྱར་བའི་བདུག་སྤོས་སྤྲིན། ། ཞུན་ཆེན་དམར་ནག་བསྲེས་པའི་སྒྲོན་མེ་སྦར། ། ཁྲག་ཞག་མཁྲིས་པའི་དྲི་ཆབ་རྒྱ་མཚོ་དང་། ། དམར་ནག་སྤེལ་བའི་བཤོས་བུའི་ཞལ་ཟས་མཆོག ། རྐང་གླིང་ཐོད་རྔ་ལ་སོགས་རོལ་མོའི་ཚོགས། ། སྙན་བརྗིད་འགྱིང་བའི་དབྱངས་ཀྱི་ང་རོ་སོགས། ། མགོན་པོ་འཁོར་བཅས་དགེས་པས་བཞེས་སུ་གསོལ། ། མི་མགོའི་རྩིག་པ་ལྕང་ལོའི་ཁ་བད་ཅན། རྒྱུ་མའི་དྲ་ཕྱེད་ཞིང་ལྤགས་བླ་བྲེ་བྲེས། །
མི་རོའི་རྒྱལ་མཚན་གློ་སྙིང་འཕན་ཚར་བྱས། ཀེཾ་རུས་ཐོག་ཕུབ་བསེ་ཡི་སྒོ་གླེགས་ལ། ། གནམ་ལྕགས་གཟེར་བཏབ་ཁྲོ་ཆུའི་ར་བས་བསྐོར། ། མེ་རླུང་འཁྲུག་པའི་དྲག་པོའི་གནས་ཁང་འདི། ། བསྟན་སྲུང་འཁོར་དང་བཅས་ལ་འབུལ་བར་བགྱི། ། ཧཱུྃ་མྱུར་མགྱོགས་རྫུ་འཕྲུལ་ཤུགས་ལྡན་རྟ་མཆོག་དང་། མིག་སྨན་ལྟར་གནག་གཡག་རྒོད་ཞོལ་ཆེན་དང་། ། ལུག་ནག་སྤྱི་དཀར་ཡིད་འོང་བརྒྱ་ཕྲག་དང་། ། ཁྲོ་གཉེར་མཆེ་བ་རབ་གཙིགས་ཁྱི་ནག་དང་། ། མོན་པ་ནག་པོ་དུང་གི་རྣ་ཆ་ཅན། །
ལྕགས་ཀྱི་མཆུ་སྡེར་གསེར་མིག་འཁྱིལ་བ་ཡི། ། བྱ་ཁྱུང་རྒྱལ་པོ་བྱ་ནག་སྟོང་གིས་བསྐོར། ། དྲེའུ་དམར་ནག་བོང་བུ་གྭ་དམར་དང་། ། སེང་གེ་གླང་ཆེན་མ་ཧེ་སྟག་གཟིག་དང་། ། དྲེད་དང་འཕར་བ་སྤྱང་ཀི་ཅེ་སྤྱང་སོགས། ། དབང་པོ་ཀུན་ཚང་ཡིད་འཕྲོག་དར་སྣས་བརྒྱན། ། དམ་ཅན་རྒྱ་མཚོའི་ཚོགས་ལ་དབུལ་བར་བགྱི། ། ཡིད་བཞིན་ནོར་བུ་བུམ་བཟང་དཔག་བསམ་ཤིང་། ། འདོད་འཇོའི་བ་དང་རྒྱལ་སྲིད་རིན་ཆེན་བདུན། ། བཀྲ་ཤིས་རྟགས་བརྒྱད་འདོད་ཡོན་རྣམ་པ་ལྔ། །
གསེར་དངུལ་བྱུ་རུ་ལ་སོགས་རིན་ཆེན་ཚོགས། ། དར་ཟབ་གོས་སོགས་བགོ་བའི་ཆ་བྱད་དང་། ། ཇ་དང་ཀ་ར་ལ་སོགས་རོ་བཅུད་ལྡན། ། ག་བུར་གུར་གུམ་ལ་སོགས་དྲི་མཆོག་དང་། ། ཧ་རི་ཏ་ཀ་ལ་སོགས་སྨན་སྣའི་ཚོགས། ། ནས་འབྲས་གྲོ་སྲན་འབྲུ་སྣ་དཔག་མེད་དང་། ། ཁྲབ་རྨོག་ཕུབ་ཆེན་ལ་སོགས་གོ་ཆ་དང་། ། རལ་གྲི་མདུང་སོགས་མཚོན་ཆའི་བྱེ་བྲག་དང་། ། སྟག་གཟིག་གུང་དང་དོམ་དྲེད་ལྤགས་པའི་ཚོགས། ། རིན་ཆེན་རུས་པ་མི་མགོ་སྦྲུལ་རྒྱན་སོགས། །
ཐུན་མོང་མཆོད་རྫས་ནམ་མཁའི་ཁམས་གང་བ། ། དཔལ་མགོན་ལྕམ་དྲལ་འཁོར་དང་བཅས་ལ་འབུལ། ། ཧཱུྃ་ཁྱད་པར་བརྟེན་པའི་དམ་རྫས་འབུལ་བ་ནི། ། གྲི་ལྕགས་གྲི་གུག་ཐོད་ཁྲག་གཎྜི་དང་། ། རལ་གྲི་རྩེ་གསུམ་སྤུ་གྲི་དམ་ཤིང་དང་། ། ཐོད་ཕྲེང་ལ་སོགས་ཕྱག་མཚན་སྣ་ཚོགས་འབུལ། ། ཕོ་རྟེན་རྔ་མ་དཀར་ནག་དར་ཚོན་དང་། ། མོ་རྟེན་ནལ་བུའི་རྒྱལ་མཚན་ཤ་ཁྲག་ཕུད། ། ལས་མཁན་རྟེན་དུ་སྟག་གཟིག་རས་མ་ལ། ། གསེར་གཡུས་སྤྲས་ཤིང་བསེ་ཡི་བྱང་བུ་དང་། །
བསེ་ཞལ་ཆང་ཕུད་རིན་ཆེན་བརྡར་བ་དང་། ། གཞན་ཡང་བསྙེན་སྒྲུབ་ལས་སྦྱོར་དམ་རྫས་ཚོགས། ། དངོས་འབྱོར་ཡིད་སྤྲུལ་མཆོད་སྤྲིན་དཔག་མེད་རྣམས། ། གུས་ཤིང་ཉེ་བའི་ཚུལ་གྱིས་འབུལ་ལགས་ན། ། དམ་ཚིག་རྗེས་དགོངས་བརྩེ་བས་བཞེས་སུ་གསོལ། ། ཐུན་མོང་ཁྱད་པར་གསང་བའི་རྟེན་རྣམས་ཀྱིས། ། རྡོ་རྗེ་གུར་གྱི་མགོན་པོའི་ཐུགས་དམ་བསྐང་། ། དཔལ་ལྡན་ལྷ་མོ་ཨེ་ཀ་ཛ་ཊཱི་དང་། འདོད་ཁམས་དབང་ཕྱུག་ནམ་གྲུའི༞ ཞིང་སྐྱོང་གཙོ་བོ་ཞལ་བཞིའི༞ ཡུམ་ཆེན་བཞི་དང་སྲོག་བདུད་ཤེལ་མིག་ཅན། ། འཁོར་གྱི་ཤན་པ་གྲི་ཐོགས༞ ལས་མཁན་གནོད་སྦྱིན་ཡབ་ཡུམ༞ པུ་ཏྲ་བྷ་ཊ་སྲིང་མོ་ཁྲག་མིག་མ། །
སྒོ་མ་རུ་འདྲེན་སྡེ་བཞིའི༞ དུར་ཁྲོད་བདག་པོ་གཙང་རིས་མགོན་པོ་དང་། སྤྲུལ་པའི་ཁྱུང་ཆེན་སོགས་ཀྱི༞ ནག་པོ་སྟོང་དང་ནག་མོ་ཤ་ཟ་འབུམ། ། མ་མོ་མཁའ་འགྲོ་བྱེ་བའི༞ སྣང་ཞིང་སྲིད་པའི་ལྷ་སྲིན་སྡེ་བརྒྱད་དང་། ། གཞི་བདག་གཉུག་མར་གནས་པའི་ཐུགས་དམ་བསྐང་། ། དེ་ནས་བཤགས་པ་བྱ་བ་ནི། ཧཱུྃ་བྱིན་རླབས་ཐུགས་རྗེའི་བདག་ཉིད་བླ་མ་དང་། ། དངོས་གྲུབ་མྱུར་དུ་སྩོལ་མཛད་ཡི་དམ་ལྷ། ། བར་ཆད་ཀུན་སེལ་བསྟན་སྲུང་རྒྱ་མཚོའི་ཚོགས། ། བདག་ལ་གསན་ཅིང་དགོངས་པར་མཛད་དུ་གསོལ། ། ཁྱེད་རྣམས་རང་བཞིན་ཅིར་ཡང་མ་གྲུབ་ཀྱང་། །
ལོག་རྟོག་འཁྲུལ་པའི་དབང་གིས་དེ་དང་དེར། ། ཞེན་ཅིང་འཛིན་པས་བདེན་པར་སྒྲོ་བཏགས་ཏེ། ། མ་རིག་ལས་ངན་བསགས་པ་མཐོལ་ལོ་བཤགས། ། སྣང་བའི་ངོ་བོ་བསྐྱེད་རིམ་ལྷ་ཡིན་ཀྱང་། ། མ་དག་ཐ་མལ་འཛིན་པས་སྒྲིབ་གྱུར་ཏེ། ། བསྐྱེད་རིམ་བསྒོམ་དང་སྔགས་ཀྱི་བཟླས་བརྗོད་ལ། ། གཡེལ་ཞིང་བག་མེད་གྱུར་པ༞ ཆོས་རྣམས་རང་བཞིན་སྟོང་ཞིང་བདག་མེད་ཀྱང་། ། གཟུང་འཛིན་འཁྲུལ་པའི་བག་ཆགས་ཞེན་པ་ཡིས། ། རྫོགས་རིམ་བདེ་ཆེན་ཕྱག་རྒྱ་ཆེན་པོ་ལ། ། ཀུན་རྟོག་དྲི་མས་གོས་པ༞ བསྲུང་བར་བྱ་རྒྱུའི་དབང་བཞིའི་དམ་ཚིག་རྣམས། །
ལེ་ལོ་བརྗེད་ངས་བག་མེད་དབང་གྱུར་པས། ། མཉམ་གཞག་རྗེས་སྤྱོད་བཟའ་བསྲུང་མི་འབྲལ་བའི། ། དམ་ཚིག་ཉམས་དང་འགལ་བ་མཐོལ་ལོ་བཤགས། ། ཁྱད་པར་ཆོས་སྐྱོང་བསྲུང་མའི་སྐུ་གསུང་ཐུགས། ། དམ་ཚིག་ཉམས་ཆགས་མཆོད་གཏོར་ཆག་པ་དང་། ། བསྙེན་སྒྲུབ་མ་ནུས་བག་མེད་སྤྱོད་པ་ཡིས། ། གཙང་སྦྲ་ཆུང་དང་འབགས་བཙོག་ཕུད་ཉམས་ཤིང་། ། རྒྱུ་ཆུང་བཤམ་ཉེས་དམ་རྫས་མ་ཚང་དང་། ། སྐུ་ཡི་རྣམ་པ་མི་གསལ་སྔགས་མ་དག ། གཉིད་དང་བྲེ་མོའི་གཏམ་གྱིས་དུས་འདའ་ཞིང་། །
ཏིང་འཛིན་ལྷོད་དང་བསྒོམ་ལ་མི་བརྩོན་པས། ། ཐ་མལ་ཡིད་གཡེང་འཛབ་བཟླས་ཉུང་བ་སོགས། ། མདོར་ན་ལུས་ངག་ཡིད་ཀྱི་སྤྱོད་པ་རྣམས། ། རང་བཞིན་བཅས་པའི་ཁ་ན་མ་ཐོ་བ། ། བགྱིས་དང་བགྱིས་བསྩལ་བགྱིད་པའི་ལས་རྣམས་དང་། ། ལུང་དུ་མ་བསྟན་ནོངས་པ་གང་བགྱིས་ཀུན། ། རབ་ཏུ་ནོངས་ཤིང་འགྱོད་པས་བཤགས་ལགས་ན། ། དམིགས་མེད་ཐུགས་རྗེའི་ཀློང་དུ་བཟོད་པར་གསོལ། ། སྡིག་སྒྲིབ་ཉེས་ལྟུང་དག་པར་བྱིན་གྱིས་རློབས། ། འཕྲིན་ལས་བསྐུལ་བ་ནི།
ཧཱུྃ་གསོན་ཅིག་དཔལ་ལྡན་མགོན་པོ་འཁོར་བཅས་ཀུན། ། ཕྱི་ནང་གསང་བའི་མཆོད་གཏོར་དམ་རྫས་རྣམས། ། དགེས་པའི་ཚུལ་གྱིས་ཚིམ་པར་རོལ་ནས་ཀྱང་། ། བདག་ལ་བརྩེ་བས་ད་ནི་ཕྲིན་ལས་མཛོད། ། རྒྱལ་བའི་བསྟན་པ་ཕྱོགས་བཅུར་རྒྱས་པ་དང་། ། བསྟན་འཛིན་དམ་པ་རྣམས་ཀྱང་སྐུ་ཚེ་བརྟན། ། འཇིག་རྟེན་ཁམས་ཀུན་བདེ་ཞིང་ལོ་ཕྱུགས་ལེགས། ། ཆོས་སྲིད་དཔལ་འབྱོར་རྒྱས་པར་མཛད་དུ་གསོལ། ། རྡོ་རྗེ་འཆང་དང་མལ་ལོ་ས་སྐྱ་པའི། རྩ་བརྒྱུད་བླ་མས་བཀའ་བསྒོ་དམ་བཞག་ལྟར། །
ཇི་ལྟར་གསོལ་བའི་འདོད་དོན་ཀུན་འགྲུབ་ཅིང་། ། རྣལ་འབྱོར་བདག་གི་མགོན་དང་སྡོང་གྲོགས་མཛོད། ། རྡོ་རྗེ་འཛིན་པ་བདག་ཅག་འཁོར་བཅས་ལ། ། ནད་གདོན་རིམས་དང་དགྲ་བགེགས་གནོད་པ་སོགས། ། མི་མཐུན་བར་ཆད་ཉེ་བར་འཚེ་བ་རྣམས། ། མྱུར་དུ་ཞི་ཞིང་མེད་པར་མཛད་དུ་གསོལ། ། མཐུན་རྐྱེན་ཚེ་དང་བསོད་ནམས་ཡེ་ཤེས་དང་། ། དཔལ་འབྱོར་འཁོར་དང་ལོངས་སྤྱོད་དབང་ཕྱུག་སོགས། ། ལེགས་པའི་ཡོན་ཏན་མཐའ་དག་དབྱར་མཚོ་ལྟར། ། གང་ཞིག་རྒྱས་པའི་ཕྲིན་ལས་མཛད་དུ་གསོལ། །
ལྷ་ཀླུ་གནོད་སྦྱིན་འབྱུང་པོ་མཐུ་བོ་ཆེ། ། བསོད་ནམས་སྟོབས་ལྡན་མི་ཡི་དབང་པོ་རྣམས། ། ཐམས་ཅད་གུས་ཤིང་འདུད་པས་དབང་བསྡུས་ནས། ། རྣམ་གྲོལ་བྱང་ཆུབ་ལམ་དུ་བཀྲི་བར་མཛོད། ། གལ་ཏེ་ཞི་བས་མི་ཐུལ་དེ་དག་ལ། ། ཁྱེད་ཀྱི་ཕྲིན་ལས་མཐུ་རྩལ་དཔུང་བསྐྱེད་ལ། ། དྲག་པོའི་སྟོབས་ཀྱིས་མྱུར་དུ་ཚར་བཅད་དེ། ། བདག་གི་བསམ་དོན་འགྲུབ་པར་མཛད་དུ་གསོལ། ། ཧཱུྃ་དཔལ་འབར་མ་ཧཱ་ཀཱ་ལ་མཐུ་མ་ཆུང་། ། ལྷ་མོ་ནག་མོ་ཐུགས་རྗེ་མ་གཡེལ་བར། །
ལྷ་ཆེན་ནག་པོ་གདོང་བཞི་དབྱིངས་ནས་བཞེངས། ། མ་མོ་མཁའ་འགྲོས་ཆོ་འཕྲུལ་སྣ་ཚོགས་ཐོངས། ། ཕོ་ཉ་ལས་མཁན་དྲག་པོའི་སྟོབས་བསྐྱེད་ནས། ། རུ་འདྲེན་སྡེ་བཞི་སྡེ་བརྒྱད་དམག་སྣ་དྲོངས། ། སྣང་སྲིད་ལྷ་སྲིན་གདུག་པའི་དམག་ལ་ཆོས། ། དོ་ནུབ་བཟློག་བསྒྱུར་ཕྲིན་ལས་གྲུབ་པར་མཛོད། ། སྲིད་པའི་ཁྲམ་ཁ་ལྷ་འདྲེའི་དམག་སྣ་དང་། ། ཚེ་ཟོར་ཡུངས་ཟོར་གཤིན་རྗེའི་འཁྲུལ་འཁོར་དང་། ། མ་མོའི་བྱོལ་ཁ་ཀླུ་ཡི་མནན་གཏད་དང་། ། ཐེ་རང་བསྲི་བརྐུ་རྒྱལ་འགོང་ཐོག་བརྫིས་བཟློག །
རྨི་ལམ་མཚན་ངན་ཕྱོགས་དུས་ངན་པ་དང་། ། གཞན་གྱི་བསམ་སྦྱོར་ངན་པའི་རྦོད་གཏོང་དང་། ། ལྟས་ངན་ཡེ་འབྲོག་འཁོན་གྲིབ་ནད་རིམས་དང་། ། ལོ་ཟླ་ཞག་དང་ཟ་མའི་སྐེག་ངན་བཟློག ། རླུང་གི་གཤེད་བཞི་མོ་རྩིས་ངན་པ་དང་། ། གཟའ་དང་རྒྱུ་སྐར་ཐོག་སེར་འབེབས་པ་དང་། ། བཙན་བདུད་དམུ་དང་ས་བདག་གཉན་རྣམས་ཀྱི། ། ཆོ་འཕྲུལ་ལྟས་ངན་གནོད་པ་ཐམས་ཅད་བཟློག ། གཞན་ཡང་བདག་ལ་སྡང་བྱེད་དགྲ་བོ་རྣམས། ། ཟུངས་ཆིངས་ཁུག་ལ་བསྣུན་ཅིང་སྡིགས་པར་མཛོད། །
བསྲེགས་བཅད་བཏུབས་ནས་ཤ་ཁྲག་རུས་པ་རྣམས། ། ཞལ་དུ་བཞེས་ཤིང་རྣམ་ཤེས་དབྱིངས་སུ་སྒྲོལ། ། མདོར་ན་ཞི་རྒྱས་དབང་དྲག་ཕྲིན་ལས་རྣམས། ། གང་བཅོལ་ཐོགས་པ་མེད་པར་བསྒྲུབ་པ་དང་། ། ས་ལམ་བགྲོད་ནས་རྡོ་རྗེ་འཛིན་པའི་ས། ། མྱུར་དུ་འགྲུབ་པའི་ཕྲིན་ལས་རྒྱ་ཆེར་མཛོད། ། དེ་ནས་བསྟོད་པ་རྒྱས་བསྡུས་གང་རུང་བྱས་ལ། གཏོར་མ་སྟེང་དུ་དབུལ། བཀྲ་ཤིས་བརྗོད་ནས་རྟེན་རྣམས་གཤེགས་གསོལ་བརྟན་བཞུགས་གང་འོས་དང་། སྨོན་ལམ་རྒྱ་ཆེར་བྱས་ཏེ།
རྗེས་མི་མངོན་པར་བསྡུའོ། ། ཚུལ་འདི་སྣར་ཐང་ཆོས་ཀྱི་གྲྭའི། ། སྟོང་དཔོན་ངག་གི་དབང་པོ་མཆོག ། དོན་གྲུབ་རྡོ་རྗེས་རབ་བསྐུལ་ཏེ། ། དཔལ་ལྡན་ས་སྐྱ་ལོ་ཙཱས་སྦྱར། ། མངྒལ་ཀ་ལྱཱ་ཎ་བརྡནྟུ། ། ཨེ་ཝཾ།། །། PAGE * MERGEFORMAT 6 ས་ལོ་ཆེན་པོ་འཇམ་དབྱངས་ཀུན་དགའ་བསོད་ནམས། དཔལ་ས་སྐྱ་པའི་བཀའ་སྲུང་རྣམས་ཀྱི་བསྐང་གསོ་མཉེས་བྱེད་འཆི་མེད་སྒྲ་དབྱངས། PAGE * MERGEFORMAT 7
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
