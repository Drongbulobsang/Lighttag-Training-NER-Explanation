གསུང་འབུམ། འཇམ་དབྱངས་ཀུན་དགའ་བསོད་ནམས།（གློག་ཀླད་པར་མ།）
པོད ༢༥
གུ་རུ་དྲག་པོའི་སྒྲུབ་ཐབས་ཕྲིན་ལས་མྱུར་སྒྲུབ།
༄༅། །གུ་རུ་དྲག་པོའི་སྒྲུབ་ཐབས་ཕྲིན་ལས་མྱུར་སྒྲུབ་བཞུགས་སོ།། ན་མོ་གུ་རུ་དེ་ཝ་ཌཱ་ཀཱི་ནྱཻ་བྷྱཿ བླ་མ་བདེ་གཤེགས་འདུས་པའི་སྐུ། ། དཀོན་མཆོག་གསུམ་གྱི་རང་བཞིན་ལ། ། བདག་དང་འགྲོ་དྲུག་སེམས་ཅན་རྣམས། ། བྱང་ཆུབ་བར་དུ་སྐྱབས་སུ་མཆི། ། ན་མོ་ཐུགས་རྗེ་འགྲོ་ལ་དགོངས་མཛད་པའི། ། བླ་མ་རྣམས་ལ་སྐྱབས་སུ་མཆི། ། རྩེ་གཅིག་ཐུགས་རྗེས་བྱིན་རློབ་པའི། ། ཡི་དམ་ལྷ་ལ་སྐྱབས་སུ་མཆི། །
རྩོད་ཟློག་མེད་པའི་ཐུགས་རྗེ་ཅན། ། སངས་རྒྱས་རྣམས་ལ་སྐྱབས་སུ་མཆི། ། ཆགས་པ་མེད་པར་འགྲོ་དོན་མཛད། ། དམ་པའི་ཆོས་ལ་སྐྱབས་སུ་མཆི། ། མ་ནོར་ལམ་ལ་མངའ་མཛད་པའི། ། དགེ་འདུན་རྣམས་ལ་སྐྱབས་སུ་མཆི། ། འགྲོ་བའི་དོན་དུ་རང་བྱུང་སྐུ་འཁྲུངས་པའི། ། པདྨ་འབྱུང་གནས་སྐུ་ལ་སྐྱབས་སུ་མཆི། ། ཉེས་ལེགས་བཏང་འཛིན་དམ་ཚིག་རྗེས་གཅོད་པའི། ། ཕྱི་ནང་མཁའ་འགྲོའི་ཚོགས་ལ་སྐྱབས་སུ་མཆི། །
ན་མོ་བརྒྱུད་པའི་རྩ་བ་བླ་མ་རྗེ། ། དངོས་གྲུབ་འབྱུང་བའི་ཡི་དམ་ལྷ། ། ལེགས་པར་བྱིན་རློབ་མཁའ་འགྲོ་མ། ། རྩ་བ་གསུམ་ལ་སྐྱབས་སུ་མཆི། ། རྩ་བ་གསུམ་གྱིས་བྱིན་གྱིས་རློབས། ། ན་མོ་སེམས་བསྐྱེད་འགྲོ་བ་ཀུན་དོན་དུ། ། བླ་མ་སངས་རྒྱས་བསྒྲུབས་ནས་ཀྱང་། ། གང་ལ་གང་འདུལ་ཕྲིན་ལས་ཀྱི། ། འགྲོ་དྲུག་བསྒྲལ་བར་དམ་བཅའོ། ། ལན་གསུམ། །
རང་སྐད་ཅིག་གིས་གུ་རུ་དྲག་པོའི་སྐུར་གྱུར། ། ཧཱུྃ་ང་ནི་ཡེ་ནས་ངང་གི་ཁྲོ། ། མཚམས་གཅོད་ཁྲོ་བོས་ནམ་མཁའ་གང་། ། བགེགས་འདུལ་ཁྲོ་བོའི་རོལ་མཚམས་ལས། ། སུ་ཡང་འདའ་བར་མ་བྱེད་ཅིག ། ཨོཾ་ཨཱཿཧཱུྃ་ཨ་ཙིག་ནིར་ཙིག་ན་མོ་བྷ་ག་ཝ་ཏེ་ཧཱུྃ་ཧཱུྃ་ཨཱཿཧཱུྃ་ཧཱུྃ་ཕཊ་ཕཊ། སརྦ་བིགྷྣཱན་གཙྪ། རང་གི་སྙིང་ཁ་ནས་འོད་འཕྲོས། བླ་མ་ཡི་དམ་མཁའ་འགྲོ་དཔའ་བོའི་ཚོགས་ཐམས་ཅད་བཛྲ་ས་མཱ་ཛཿ བླ་མ་ཡི་དམ་མཁའ་འགྲོ་དགོངས། །
ཉི་ཟླ་པད་མའི་གདན་ལ་བཞུགས། ། ལུས་ངག་ཡིད་གསུམ་གུས་ཕྱག་འཚལ། ། ཕྱི་ནང་གསང་གསུམ་མཆོད་པ་འབུལ། ། ཉམས་ཆགས་སྡིག་སྒྲིབ་མཐོལ་ཞིང་བཤགས། ། གསང་སྔགས་སྒྲུབ་ལ་རྗེས་ཡི་རངས། ། སྨིན་གྲོལ་གསང་སྔགས་འཁོར་ལོ་བསྐོར། ། མྱ་ངན་མི་འདའ་བཞུགས་སུ་གསོལ། ། སྙིང་པོ་སེམས་ཅན་དོན་དུ་བསྔོ། ། ཡང་དག་རྡོ་རྗེ་དོན་རྟོགས་ཤོག ། བདེ་བར་གཤེགས་པ་ཐམས་ཅད་ཀྱི་ཐུགས་རྗེ་བྱིན་རླབས་བསྡུས་ནས་རང་གི་སྙིང་ཁར་ཐིམ།
ཧཱུྃ་ཧཱུྃ་ཧཱུྃ་ཛཿཧཱུྃ་བཾ་ཧོཿ ཨ་ལ་ལ་ཧོཿ ས་མ་ཡ་སཏྭཾ་བྱིན་ཕོབ་ཅིག ཧཱུྃ་ཆོས་སྐུ་མི་འགྱུར་རྡོ་རྗེ་ཡི། ། པདྨ་རྒྱལ་པོས་འདི་སྐད་གསུང་། ། དང་པོ་ཆོས་རྣམས་དམིགས་མེད་ཅིང་། ། སྨྲ་བརྗོད་བྲལ་བ་རྫོགས་པ་ཆེ། ། བློ་འདས་ཆོས་སྐུ་མི་འགྱུར་བའི། ། དེ་བཞིན་ཉིད་ཀྱི་ཏིང་འཛིན་བསྒོམ། ། བློ་བྲལ་དེའི་ངང་ནས་ནི། །
སེམས་ཅན་ཀུན་ལ་ཁྱབ་པ་ཡི། ། བརྩེ་བས་སྙིང་རྗེ་ཆེན་པོ་བསྒོམ། ། ཀུན་ཏུ་སྣང་བའི་ཏིང་ངེ་འཛིན། ། སྟོང་ཉིད་སྙིང་རྗེའི་ངང་ཅན་དེ། ། འགྲོ་དོན་དཔག་མེད་བྱེད་པ་ལ། ། རྒྱུའི་ཏིང་འཛིན་རང་གི་སེམས། ། ཧཱུྃ་གི་ཡི་གེ་དམར་པོར་གྱུར། ། ཨེ་ཡཾ་ར་སུཾ་ཀེཾ་རཾ་བྷྲཱུྃ། ། ཨེ་ལས་ནམ་མཁའ་མཐའ་དབུས་མེད། ། ཡཾ་ལས་རླུང་གི་དཀྱིལ་འཁོར་བལྟམས། །
རཾ་ལས་རཀྟའི་རྒྱ་མཚོར་འཁྱིལ། ། སུཾ་ལས་ཞིང་ཆེན་ས་གཞི་བརྡལ། ། ཀེཾ་ལས་ཀེཾ་རུས་རི་རབ་བརྩིགས། ། རཾ་ལས་བསྐལ་པའི་མེ་དཔུང་འབར། ། བྷྲཱུྃ་ལས་དུར་ཁྲོད་གཞལ་ཡས་ཁང་། ། ཕྱི་ནི་ཐོད་རློན་བར་ནི་སྙིང་། ། སྐམ་པོ་ནང་བྱས་རྩིག་པ་ཅན། ། གནམ་ལྕགས་གཟེར་བཏབ་གྲུ་བཞི་པ། ། སྒོ་བཞིར་ཞིང་གི་རྒྱལ་མཚན་འཕྱར། ། ཚངས་པ་ཕོ་མོའི་ཀ་གདུང་བྱས། །
ཞིང་ལྤགས་ཐོག་དང་བླ་བྲེ་བྲེས། ། རྒྱུ་མའི་དྲ་ཕྱེད་དོན་སྙིང་འཕྱང་། ། ཕྱི་ནང་མེ་དཔུང་དམར་ནག་འབར། ། གཞལ་ལས་ཁང་པ་དེའི་ནང་། ། འཁོར་ལོ་སྔོན་པོ་རྩིབས་བཞི་པ། ། མུ་ཁྱུད་རྡོ་རྗེ་རྭ་བས་བསྐོར། ། དབུས་སུ་གྲུ་གསུམ་མཐིང་ནག་འབར། ། ཟླ་གམ་དམར་ནག་གསུམ་དང་བཅས། ། གཞལ་ཡས་ཁང་པའི་ཕྱི་རོལ་དུ། ། གསེར་གྱི་འཁོར་ལོ་གཡས་སུ་འཁོར། །
དེ་རྩེ་སྡིག་པས་མཚན་པའོ། ། མེ་ཡི་འཁོར་ལོ་གཡོན་དུ་འཁོར། ། རྩེ་བསྣོལ་བར་དུ་དགྲ་བགེགས་འཇོམས། ། དེ་རྒྱབ་རྡོ་རྗེའི་གུར་ཁང་ཕུབ། ། ཕྱི་རོལ་ཡེ་ཤེས་མེ་དཔུང་འབར། ། དགྲ་བགེགས་འབྱུང་པོ་ཐམས་ཅད་བསྲེགས། ། དབུས་སུ་པདྨ་མཎྜལ། ། མ་སཱུརྻ་མཎྜལ། ཨ་ཙནྡྲ་མཎྜལ། རཱཀྵ་པཱ།
ཏི་ར་བཾ། པདྨ་ཉི་ཟླ་སྲིན་པོ་ཞིང་ཆེན་བསྣོལ་བའི་གདན་གྱི་སྟེང་དུ། ཧཱུྃ་ཡིག་དམར་པོ་བསམ་པ་ལས། ཕྱོགས་བཅུར་འོད་འཕྲོས་སངས་རྒྱས་ཀྱི། ། ཐུགས་དམ་རྒྱུད་བསྐུལ་འགྲོ་དོན་བྱས། ། ཚུར་འདུས་ཧཱུྃ་ལ་ཐིམ་པ་ལས། ། བདག་ཉིད་ཟིལ་གནོན་པདྨའི་སྐུ། ། དམར་པོ་མེ་ཡི་ཕྲེང་བས་བརྒྱན། ། ཞལ་གཅིག་ཕྱག་གཉིས་སྤྱན་གསུམ་བགྲད། ། ཕྱག་གཡས་རྡོ་རྗེ་ནམ་མཁར་འཕྱར། །
གཡོན་པ་ལྕགས་སྡིག་ཁ་དགུ་བསྣམས། ། དབུ་སྐྲ་སྣུམ་འབོལ་གྱེན་དུ་བརྫེས། ། ཐོད་སྐམ་ལྔ་ཡིས་དབུ་ལ་རྒྱན། ། རློན་པ་ལྔ་བཅུའི་དོ་ཤལ་བྱས། ། རུས་པའི་རྒྱན་དྲུག་སྐུ་ལ་སྤྲས། ། དབུ་དང་ཕྱག་ཞབས་སྦྲུལ་གྱིས་རྒྱན། ། གླང་ལྤགས་ཞིང་ཆེན་གཡང་གཞི་གསོལ། ། སྟག་གི་ལྤགས་པའི་འོག་ལྤགས་ཅན། ། རཀྟ་ཞག་དང་ཐལ་ཆེན་གྱིས། ། ཐིག་ལེ་ཟོ་རིས་ཚོམ་བུར་བྱས། །
མེ་དཔུང་འབར་བའི་དབུས་ན་བཞུགས། ། དེ་ཡི་སྤྱི་གཙུག་བྱ་ཁྱུང་རྒྱལ། ། མཐིང་ནག་མེ་ཡི་གཤོག་པ་ཅན། ། གནམ་ལྕགས་ཐོག་མེའི་ཚ་ཚ་འཕྲོ། ། དེ་སྟེང་པདྨ་ཉི་ཟླའི་གདན། ། རིགས་ཀྱི་བདག་པོ་སྣང་མཐའ་ཡས། ། སྐུ་མདོག་དམར་པོ་མཉམ་གཞག་ཅན། ། དར་དང་རིན་ཆེན་སྣ་ཚོགས་བརྒྱན། ། སྐུའི་ངོ་བོ་མཚོན་གང་པ། ། དཔྲལ་བའི་མཛོད་སྤུའི་ཁྲོ་གཉེར་སྟེང་། །
གསེར་གྱི་འཁོར་ལོ་རྩིབས་བཞིའི་དབུས། ། འཇམ་དཔལ་སྐུ་མདོག་གསེར་གྱི་མདོག ཞལ་གཅིག་ཕྱག་གཉིས་དབུ་རྒྱན་ཅན། ། གཡས་པས་ཤེས་རབ་རལ་གྲི་འཕྱར། ། གཡོན་པས་ཐུགས་ཁར་སྡིགས་མཛུབ་མཛད། ། ཅུང་ཟད་ཁྲོ་ཚུལ་འགྱིང་བག་ཅན། ། དེའི་སྤྱི་བོར་ཡི་གེ་ཨོཾ། ། གསེར་མདོག་བདག་སྐུ་བྱིན་གྱིས་རློབས། ། མགྲིན་པར་པདྨ་འདབ་བཞིའི་དབུས། ། རྟ་མགྲིན་ཞལ་གཅིག་ཕྱག་གཉིས་དམར། །
སྤྱི་གཙུག་རྟ་མགོ་ལྗང་ཁུ་ཅན། ། རྟ་སྐད་ནམ་མཁའི་དབྱིངས་སུ་སྒྲོག ། གཡས་པ་རྡོ་རྗེ་དབྱུག་པ་འཕྱར། ། གཡོན་པས་ཐུགས་ཀར་སྡིགས་མཛུབ་མཛད། ། བརྐྱང་བསྐུམ་དོར་སྟབས་བཞུགས་པའོ། ། དེའི་མགྲིན་པར་ཡི་གེ་ཨཱཿ ། དམར་པོ་བདག་གསུང་བྱིན་གྱིས་རློབས། ། ཐུགས་དཀར་གསེར་གྱི་མཆོད་རྟེན་སེར། ། རི་རབ་བང་རིམ་བུམ་པ་བྲེ། ། ཆོས་འཁོར་ཏོག་དང་ལྡན་པར་བསྒོམ། །
བུམ་པར་ཕྱག་ན་རྡོ་རྗེ་ནི། ། མཐིང་ནག་ཞལ་གཅིག་ཕྱག་གཉིས་པ། ། གཡས་པ་རྡོ་རྗེ་ནམ་མཁར་འཕྱར། ། གཡོན་པས་ཐུགས་དཀར་སྡིགས་མཛུབ་མཛད། ། ཁྲོ་གཏུམ་དྲག་པོ་བརྗིད་པའི་སྐུ། ། དེའི་ཐུགས་དཀར་ཧཱུྃ་མཐིང་ནག ། བདག་ཐུགས་བྱིན་གྱིས་བརླབ་པའོ། ། སྐུ་ཡི་ཡི་གེ་ཨོཾ་ལས་ནི། ། འོད་ཟེར་སེར་པོ་འཕྲོས་པ་ཡིས། ། སྐུ་ཡི་ལྷ་རྣམས་སྤྱན་དྲངས་ནས། །
མཛོད་སྤུའི་འཇམ་དཔལ་དག་ལ་ཐིམ། ། སྐུ་མི་ཤིགས་རྡོ་རྗེའི་དབང་ཐོབ་གྱུར། ། གསུང་གི་སྙིང་པོ་ཨཱཿལས་ནི། ། འོད་ཟེར་དམར་པོ་འཕྲོས་པ་ཡིས། ། གསུང་གི་ལྷ་རྣམས་སྤྱན་དྲངས་ནས། ། མགྲིན་པའི་རྟ་མགྲིན་དག་ལ་ཐིམ། ། གསུང་མི་འགག་པ་ཡི་དབང་ཐོབ་གྱུར། ། ཐུགས་ཀྱི་སྙིང་པོ་ཧཱུྃ་ལས་ནི། ། འོད་ཟེར་མཐིང་ནག་འཕྲོས་པ་ཡིས། ། ཐུགས་ཀྱི་ལྷ་རྣམས་སྤྱན་དྲངས་ནས། །
ཐུགས་ཀའི་ཕྱག་རྡོར་དག་ལ་ཐིམ། ། ཐུགས་འཁྲུལ་པ་མེད་པའི་དབང་ཐོབ་གྱུར། ། ཡི་གེ་གསུམ་ལས་འོད་ཟེར་གསུམ། ། ཕྱོགས་བཅུ་རྣམས་སུ་འཕྲོས་པ་ཡིས། ། རིགས་བདག་སྣང་བ་མཐའ་ཡས་དང་། ། གཞན་ཡང་རིགས་ལྔའི་སངས་རྒྱས་དང་། ། སངས་རྒྱས་ཐམས་ཅད་སྤྱན་དྲངས་ཏེ། ། སྣང་བ་མཐའ་ཡས་དག་ལ་ཐིམ། ། སྐུ་གསུང་ཐུགས་དང་ཡོན་ཏན་དང་། ། ཕྲིན་ལས་ལ་སོགས་དབང་ཐོབ་གྱུར། །
དེ་ནས་བདག་གི་ཐུགས་ཀ་ནས། ། རིག་པའི་ངོ་བོ་ཧཱུྃ་དམར་ལས། ། འོད་ཟེར་ནག་པོ་གྲངས་མེད་འཕྲོས། ། ཧཱུྃ་ནག་གྲངས་མེད་འཇིག་རྟེན་ཁེངས། ། སྣང་སྲིད་ཐམས་ཅད་གང་བར་གྱུར། ། ཧཱུྃ་རྣམས་འོད་དུ་ཞུ་བ་ལས། ། ཁྲོ་བོ་ཡཀྵ་མེ་དབལ་ནི། ། དམར་ནག་ཞལ་གཅིག་ཕྱག་གཉིས་པ། ། སྤྱན་གསུམ་ཞལ་གདངས་མཆེ་བ་གཙིགས། ། གཡས་པ་རྡོ་རྗེ་རྩེ་ལྔ་འཕྱར། །
གཡོན་པ་རྡུང་བའི་ཐོ་བ་རྣམས། ། སྐུ་ལ་བསྐལ་པའི་མེ་ཆེན་འབར། ། དེ་ལྟའི་ཁྲོ་བོས་སྣང་སྲིད་ཁེངས། ། ལྷ་སྲིན་སྡེ་བརྒྱད་དྲེགས་པའི་ཚོགས། ། གནོད་བྱེད་གདོན་བགེགས་མ་ལུས་པ། ། འདར་ཞིང་དངངས་ནས་བརྒྱལ་དང་འབོག ། བརྡུང་ཞིང་བསྲེག་དང་གསད་པར་གྱུར། ། གུ་རུ་དེ་ཝ་ཌཱ་ཀི་ནཱི་ས་པཱ་རི་ཝཱ་ར་ཨཱརྒྷཾ། པུཥྤ། དྷཱུ་པཾ།
དཱི་པཾ། གནྡྷཾ། ནཻ་ཝི་དྱཾ། ཤཔྟཾ་པྲ་ཏཱིཙྪ་སྭཱ་ཧཱ། མཧཱ་པཉྩ་ཡ་མྲྀ་ཏ། རཀྟ་པི་བ་ཐ་ཨཱཿཧཱུྃ། ། ཧཱུྃ་རང་བྱུང་པདྨ་ཐོད་ཕྲེང་དྲག་པོའི་སྐུ། ། དྲེགས་པ་ལྷ་སྲིན་སྡེ་བརྒྱད་འདུལ་མཛད་ཅིང་། ། འཁོར་བ་མ་ལུས་འདྲེན་པའི་དཔལ་གྱུར་པ། ། གུ་རུ་དྲག་པོའི་ལྷ་ཚོགས་ཕྱག་འཚལ་བསྟོད། །
ནད་གདོན་བར་ཆད་མཐའ་དག་ཞི་བ་དང་། ། མཆོག་དང་ཐུན་མོང་དངོས་གྲུབ་བསྩལ་དུ་གསོལ། ། རང་གི་སྙིང་ཁར་ཉི་མའི་སྟེང་དུ་ཧཱུྃ་དམར་པོའི་མཐར་སྔགས་ཀྱིས་བསྐོར་བ་ལས་འོད་འཕྲོས། ། ནད་གདོན་སྡིག་སྒྲིབ་ཞི་བར་བྱས། ། གུ་རུའི་བྱིན་རླབས་རང་ལ་ཞུགས་པར་བསམ། ཨོཾ་ཨཱཿཧཱུྃ་ཨ་ཙིག་ནིར་ཙིག་ན་མོ་བྷ་ག་ཝ་ཏེ་ཧཱུྃ་ཧཱུྃ་ཨཱཿཧཱུྃ་ཧཱུྃ་ཕཊ་ཕཊ། ཅི་ནུས་བཟླས་ལ། ། ཕྱོགས་བཅུར་བཞུགས་པའི་བླ་མ་དང་། ། ཡི་དམ་ལྷ་ཚོགས་དགོངས་སུ་གསོལ། ། དགེ་བ་འདི་ཡིས་མྱུར་དུ་བདག །
པདྨ་དབང་དྲག་འགྲུབ་གྱུར་ནས། ། འགྲོ་བ་གཅིག་ཀྱང་མ་ལུས་པ། ། དེ་ཡི་ས་ལ་འགོད་པར་ཤོག ས་སྐྱ་ལོ་ཙཱ་བས་བྲིས་པའོ།། །། ཨེ་ཝཾ།། །། PAGE * MERGEFORMAT 4 ས་ལོ་ཆེན་པོ་འཇམ་དབྱངས་ཀུན་དགའ་བསོད་ནམས། གུ་རུ་དྲག་དམར་གྱི་སྒྲུབ་ཐབས། PAGE * MERGEFORMAT 3
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
