གསུང་འབུམ། འཇམ་དབྱངས་ཀུན་དགའ་བསོད་ནམས།（གློག་ཀླད་པར་མ།）
པོད ༩
༄༅། །ས་དེ་ཝ་ཛ་གདྒུ་རུ།་་་་་
༄༅། །ས་དེ་ཝ་ཛ་གདྒུ་རུ།་་་་་ ལྷ་དང་བཅས་པའི་འགྲོ་བའི་བླ་མ། དྷརྨྨཱ་སྭཱ་མི་བི་མོཀྵ་བི་ཧ་ར་ཏིསྨ།་་་་་ ཆོས་ཀྱི་རྗེའི་རྣམ་པར་ཐར་པ་བཞུགས་སོ། ཤུ་བྷཾ་ཀ་ལྱཱ་ཎཱ་བརྡྡནྟུ།་་་་་ དགེ་ལེགས་འཕེལ་བར་གྱུར་ཅིག ཨ་དྷིཥྛ་ནཱ་དྷིཥྛི་ཏེ་སྭཱ་ཧཱ།་་་་་ བྱིན་གྱིས་བརླབས་ཀྱི་བྱིན་གྱིས་རློབས། སུ་ཁ་ཤྩ་ཧི་ཏཱ་སྟུ།་་་་་ ཕན་བདེར་གྱུར་ཅིག
རྒྱ་གར་སྐད་དུ། ཏྲྀ་དྷ་ཏུ་དྷརྨྨ་རཱ་ཛ་པུ་ཎྱ་ནི་རཱ་བྷོ་ག་སུ་བྷཱ་ཀཱ་ར་དྷྭ་ཛ་ཤྲཱི་བྷ་དྲ་སྱ་བི་མོཀྵ་རྻུ་ཏ་མ་ཏི་ནཱ་གེནྡྲ་ཙཱུ་ཌཱ་མ་ཎི་ནཱ་མ། བོད་སྐད་དུ། ཁམས་གསུམ་ཆོས་ཀྱི་རྒྱལ་པོ་བསོད་ནམས་ལྷུན་གྲུབ་ལེགས་པའི་འབྱུང་གནས་རྒྱལ་མཚན་དཔལ་བཟང་པོའི་རྣམ་པར་ཐར་པ་བློ་གསལ་ཀླུའི་དབང་པོའི་གཙུག་གི་ནོར་བུ་ཞེས་བྱ་བ། རྗེ་བཙུན་མཁྱེན་པའི་གཏེར་ལ་ཕྱག་འཚལ་ལོ། ། གང་ཞིག་སྲིད་པ་གསུམ་ན་ཆེ་བར་རབ་གྲགས་འཇིག་རྟེན་མེས་པོ་དཔལ་མགྲིན་གོས་སེར་ཅན་དང་གཞན་འཕྲུལ་དབང་པོ་སོགས། ། མངོན་པར་འདུད་པའི་ཐོས་སྒྲོགས་ཞི་བའི་ཏིང་འཛིན་ལ་གནས་ས་བཅུའི་དབང་ཕྱུག་རྣམས་ཀྱིས་བསྔགས་པར་འོས་པའི་རྒྱལ་བ་མཆོག ། བགྲང་ཡས་ཞིང་གི་རྡུལ་སྙེད་རྣམས་ཀྱི་མཁྱེན་བརྩེ་ནུས་པའི་དཔལ་ཀུན་གཅིག་ཏུ་སྡོམས་ཀྱང་ཁྱོད་ཀྱི་ཡོན་ཏན་ཆ་ཤས་ལ། ། དཔེར་ཟླར་མི་འོས་གང་དེའི་ཞབས་རྡུལ་གསེར་གྱི་འཁོར་ལོ་རྩིབས་སྟོང་ལྡན་པ་ལྷར་བཅས་སྐྱེ་དགུའི་གཙུག་གི་ནོར་བུས་མཆོད། ། རབ་མཛེས་ཆུ་སྐྱེས་གཞོན་ནུའི་གེ་སར་དབུས་ན་དྲི་མེད་རི་བོང་འཛིན་པའི་དཀྱིལ་འཁོར་ལ་རྩེན་རྣམ་པར་སྒེག་པའི་སྐུ། །
རབ་གསལ་འོད་ཀྱི་དྲྭ་བས་ཀུན་ནས་ཁེབས་པའི་གསེར་གྱི་ལྷུན་པོ་ལི་ཁྲིའི་རྒྱ་མཚོར་གསར་དུ་བཀྲུས་བཞིན་ཕུལ་བྱུང་བ། ། རབ་སྙན་ཆོས་ཀྱི་མགྲིན་པའི་རྫ་རྔ་ཕྱོགས་བཅུར་སྒྲོགས་པས་བློ་གྲོས་རྨོངས་པ་འཕྲོག་བྱེད་འཇམ་པའི་རྡོ་རྗེ་དེ་ཉིད་ཀྱི། ། རབ་ཟབ་ཐུགས་ཀྱི་གསང་མཛོད་རིན་ཆེན་བྱེ་བའི་གཏེར་གྱི་སྒོ་ཕྱེ་མཐའ་ཡས་འགྲོ་བའི་སྙིང་གི་དབུལ་བ་སེལ་བར་མཛོད། ། དཔལ་ལྡན་རིགས་བརྒྱའི་མགོན་པོ་གྲངས་མེད་བསྐལ་པའི་སྔོན་རོལ་ཡན་ལག་བདུན་ལྡན་ཁྱབ་བདག་རྡོ་རྗེའི་སྐུ་ཉིད་མངོན་གྱུར་ཀྱང་། ། དཔག་ཡས་སྲིད་པའི་རྒྱ་མཚོ་ཆེར་གནས་སྐལ་བཟང་གདུལ་བྱའི་སྣང་ངོར་ཆོས་ཀྱི་འཁོར་ལོ་བསྐོར་སོགས་རྨད་བྱུང་མཛད་པའི་ཚུལ། ། ངོ་མཚར་མཐོང་ཞིང་ཐོས་ལ་དད་པའི་བློ་གྲོས་རྣམ་པར་གསལ་བའི་སྐྱེས་བུ་ཀླུའི་དབང་པོ་གང་གི་གདེངས་ཀ་ལ། ། ཉེ་བར་གནས་པའི་གཙུག་གི་ནོར་བུ་འདི་ཉིད་ཡན་ལག་མཆོག་གིས་བརྟེན་ཅིང་རྣ་བའི་རྒྱན་དང་ཡིད་ཀྱི་དཔལ་དུ་གྱིས། ། འདི་ལྟར་ཤེས་རབ་ཀྱི་ཕ་རོལ་ཏུ་ཕྱིན་པ་ལས། བདེ་བར་གཤེགས་པ་ཉིད་ཀྱིས་དམ་པའི་ཆོས་བྱང་ཕྱོགས་ནས་བྱང་ཕྱོགས་སུ་རྒྱས་པར་འགྱུར། ཞེས་ལུང་བསྟན་པའི་སའི་ཐིག་ལེ་ཁ་བའི་སྨན་ལྗོངས་ཀུ་མུ་ད་རྣམ་པར་བཞད་པའི་ཚལ་ལྟར་ཆེས་དཀར་ཞིང་བསིལ་བའི་ཆུ་རླུང་དྲི་མ་མེད་པའི་རྒྱན་བབས་པ།
འཕགས་པ་འཇིག་རྟེན་དབང་ཕྱུག་གིས་བྱིན་གྱིས་བརླབས་པའི་གནས། བོད་ཅེས་གྲགས་པ་འདིར་སྔོན་གྱི་དུས་སུ་བྱང་ཆུབ་སེམས་དཔའ་ཀུན་ཏུ་བཟང་པོའི་རྣམ་པར་སྤྲུལ་པ་ལྷ་ཐོ་ཐོ་རི་གཉན་བཙན་གྱི་སྐུ་རིང་ལ་དམ་པའི་ཆོས་ཀྱི་དབུ་བརྙེས། རྒྱལ་སྲས་ཟླ་བའི་གཙུག་ཕུད་ཅན་སྲོང་བཙན་སྒམ་པོའི་དུས་ཐོན་མི་སཾ་བྷོ་ཊས་བོད་ཀྱི་ཡི་གེ་བཅོས་ནས་ཆོས་ཀྱི་སྲོལ་གཏོད། རྗེ་བཙུན་ངག་གི་དབང་པོའི་རྣམ་སྤྲུལ་ཆོས་རྒྱལ་ཁྲི་སྲོང་ལྡེ་བཙན་གྱིས། མཁན་པོ་བོ་དྷི་སཏྭ་དང་། ཨོ་ཌི་ཡཱ་ནའི་སློབ་དཔོན་པདྨཱ་ཀ་ར་ལ་སོགས་པ་སྤྱན་དྲངས། ཀ་ཅོག་ཞང་གསུམ་ལ་སོགས་ལོ་ཙཱ་བ་རྣམས་ཀྱིས་གཙུག་ལག་ཁང་བཞེངས། དགེ་འདུན་གྱི་སྡེ་བཙུགས་དམ་པའི་ཆོས་རྣམས་སྐད་གསར་བཅད་ཀྱི་གཏན་ལ་ཕབ་ནས་དར་ཞིང་རྒྱས་པར་མཛད། དེའི་རྗེས་སུ་ས་བཅུའི་དབང་ཕྱུག་རྡོ་རྗེ་སྙིང་པོ་ཁྲི་རལ་པ་ཅན་གྱིས་རྒྱལ་བའི་བསྟན་པ་ཉིན་མོར་བྱེད་པའི་དཔལ་ལ་འགྲན་པ་བཞིན་ཤིན་ཏུ་དར་རྒྱས་སུ་གྱུར་ཏེ། འདི་ཡན་ཆད་བསྟན་པ་སྔ་དར་ཞེས་གྲགས།
དེ་ནས་རྒྱལ་པོ་གླང་དར་མས་སངས་རྒྱས་ཀྱི་བསྟན་པ་ཅུང་ཟད་ཉམས་པར་བྱས་པ་ལ་སྨད་དུ་གཙང་རབ་གསལ། གཡོ་དགེ་འབྱུང་། དམར་ཤཱཀྱ་མུ་ནི། བླ་ཆེན་དགོངས་པ་རབ་གསལ་རྣམས་དང་། སྟོད་དུ་ལོ་ཙཱ་བ་རིན་ཆེ་བཟང་པོ བར་དུ་རྔོག་ལོ་ཙཱ་བ་བློ་ལྡན་ཤེས་རབ། འབྲོག་འགོས་མར་གསུམ་ལ་སོགས་པ་བརྒྱ་རྩ་བརྒྱད་ཀྱིས་འཆད་ཉན་སྒོམ་བསྒྲུབ་དྲི་མ་མེད་པའི་གཞུང་བཙུགས། མཁས་ཤིང་གྲུབ་པའི་ས་བརྙེས་པ། རྗེ་བཙུན་ས་སྐྱ་པ་རྣམས་ཀྱིས་འཁྲུལ་པ་མེད་པའི་གསུང་རབ་དགོངས་འགྲེལ་དང་བཅས་པས་གངས་ཅན་གྱི་ཁྲོད་དགེ་ལེགས་སུ་མཛད་པའི་རྒྱུན་དེང་སང་གི་བར་དུའང་གནས་པ་ཡིན་ལ། དེ་དག་གི་རྗེས་སུ་འཇུག་པའི་སྐྱེས་བུ་དམ་པ་རྣམས་ཀྱི་ནང་ནས་ལྷ་དང་བཅས་པའི་སྐྱེ་དགུ་མཐའ་དག་གི་འདྲེན་པ། ཇི་ལྟ་བ་དང་ཇི་སྙེད་པའི་ཤེས་བྱའི་གནས་རྣམས་ལ་མཁྱེན་པའི་སྤྱན་རས་རབ་ཏུ་གསལ་ཞིང་།
འགྲོ་བ་ཐམས་ཅད་ལ་བུ་གཅིག་པ་ལྟར་བརྩེ་བའི་ཐུགས་ཀྱིས་ནམ་ཡང་མི་འདོར་བའི་བདག་ཉིད་ཆེན་པོ། ། གཏིང་མཐའ་མི་མངོན་པའི་འཁོར་བའི་རྒྱ་མཚོ་ལས་བསྒྲོལ་ཏེ་མི་གནས་པའི་མྱང་ངན་ལས་འདས་པའི་ནོར་བུ་རིན་པོ་ཆེའི་གླིང་དུ་ཕྱིན་པའི་དེད་དཔོན། འགྲོ་བ་ཀུན་གྱི་མི་ཤེས་པ་ལྷ་མིན་གྱི་གཡུལ་ངོ་བཅོམ་ནས་ཕྱིན་ཅི་མ་ལོག་པའི་ཆོས་ཀྱི་རྗེས་སུ་འཇུག་པ་རྣམས་སྐྱོབ་པར་མཛད་པའི་སྐབས་གསུམ་དབང་པོ། བློ་གྲོས་ཀྱི་སྤྱི་གཙུག་མཚུངས་པ་མེད་པའི་ཡོན་ཏན་གྱི་ནོར་བུའི་སྒྲོན་མེས་མཛེས་ལ་སྟོང་པ་ཉིད་གསལ་བར་སྟོན་པའི་ཕུཊ་སྒྲ་དྲག་པོས་དངོས་འཛིན་འཁྲུལ་པའི་བྲག་རི་ཕྱེ་མར་བྱེད་པའི་གདེངས་ཅན་གཙོ་བོ། ས་གསུམ་ན་འཇིགས་མེད་སེང་གེའི་ང་རོ་སྒྲོགས་པས་ལོག་པར་ལྟ་བའི་ལག་ལྡན་གྱི་སྤྱི་བོ་མྱུར་དུ་འགེམ་ཞིང་བློ་གྲོས་རྣམ་པར་དཀར་བའི་རི་དྭགས་ཕྲ་མོ་མཐའ་དག་དབུགས་འབྱིན་པའི་གདོང་ལྔ་པ། སྐལ་ལྡན་གླིང་བཞིའི་དབུས་ན་ལེགས་པར་བྱས་པའི་བསོད་ནམས་གསེར་གྱི་ས་འཛིན་གྱི་རྩེ་མོར་ཕྲིན་ལས་ནམ་མཁའི་ནོར་བུ་དང་བདུད་རྩིའི་འོད་ཅན་གྱིས་ལུས་ཅན་མུན་པའི་ལམ་ལས་གྲོལ་བར་འཛད་པའི་ཆོས་ཀྱི་རྗེེ་འཇམ་པའི་དབྱངས་འདིའི་རྣམ་པར་ཐར་པ་མདོ་ཙམ་བརྗོད་ན་དོན་གཉིས་ཏེ། རིགས་རྒྱུད་ཁྱད་པར་ཅན་རྣམས་ཀྱིས་བསྟན་པ་ལ་བྱ་བ་བྱས་ཚུལ་དང་། རྗེ་བཙུན་ཉིད་ཀྱི་རྣམ་པར་ཐར་པ་བྱེ་བྲག་ཏུ་བཤད་པའོ། ། དང་པོ་ནི་མངའ་རིས་སྨད་ཀྱི་ས་ཆར་གུང་ཐང་གི་རྗེ་བཙད་པོ་རྣམས་ཀྱི་ལས་ཁ་འཛིན་པའི་རིགས་ཡིན་ལ། སྔ་མོའི་དུས་སུ་བོན་པོའི་དྲང་སྲོང་མཐུ་བོ་ཆེ་འགའ་རེ་དང་།
རྗེ་བཙུན་མི་ལ་ལ་སོགས་པ་གྲགས་པ་ཆེ་བ་འགའ་ཞིག་བྱུང་ཀྱང་། བར་སྐབས་ཅིག་ནས། དཔོན་པོ་དགེ་སྦྱོང་ཨ་མ་དཔལ་ཡན་ལ། བསྟན་པ་ལ་བྱ་བ་བྱས་པའི་རྣམ་བཞག་དོད་པའི་ཚང་ནི་མ་བྱུང་། དྲུང་དགེ་སྦྱོང་པ་དེ་གང་ཟག་ཁྱད་པར་ཅན་ཐུགས་སྟོབས་དང་ལྡན་པ་ཡིན་ཞིང་། སློབ་དཔོན་པདྨས་མ་འོངས་ལུང་བསྟན་ཞིག་ན། ཨུ་རྒྱན་ང་ཡི་སྤྲུལ་པ་ནི། ཕྱག་ན་རྡོ་རྗེས་བྱིན་གྱིས་བརླབས། ཨ་མ་ཞེས་བྱ་ཀུན་དུ་གྲགས། དེས་ནི་སུ་མུར་མང་དུ་འདུལ། །
བཏུལ་ཀྱང་མི་ལ་དགའ་སེམས་མེད། ། རྡོས་ཀྱང་ཐུབ་པར་མི་འགྱུར་རོ། ། ཞེས་པ་ཡང་ཡོད་ལ། རྗེ་བཙུན་རྡོ་རྗེ་འཆང་ཀུན་དགའ་བཟང་པོའི་མཚན་ནས་གཞན་གྱིས་བརྗོད་པ་གསན་པ་ཙམ་གྱི་མོད་ལ་དད་པའི་རླབས་གཡོས་ཏེ། བཤེས་གཉེན་དམ་པ་འཚོལ་བའི་བྱ་བ་ལ་ཤིན་ཏུ་བརྩོན་པའི་སྒོ་ནས་གདན་ས་ཆེན་པོ་དཔལ་ལྡན་ས་སྐྱར། རྗེའི་དྲུང་ནས་ཤཱཀ་བཟང་སྐུ་འབུམ་ན་བཞུགས་དུས་གདན་འདྲེན་སྔ་མ་རྫངས། དེ་དུས་ལོ་ཙཱ་བ་ངག་དབང་གྲགས་པ་མངའ་རིས་ནས་གདན་སར་འཁོར་ཏེ། ཆོས་རྗེའི་དྲུང་ནས་འཕྲོས་པ་ཞུས་པ་ལ། མངའ་རིས་སུ་ཕེབས་ཀྱང་ཕན་ཐོགས་ཆེན་པོ་མི་ཡོང་ཟེར་བའི་རྒྱུ་མཚན་ཞུས་པ་ཡིན་པར་འདུག་པས། ལན་ཅིག་ཡར་ལ་མི་ཕེབས་པའི་ལན་ལ་སོགས་པ་ཚར་བར་མཛད་ཀྱང་།
དེའི་ནུབ་མོ་རྣལ་ལམ་དུ་མཚན་ལྟས་ཤིན་ཏུ་བཟང་པོ་ལ་སོགས་པ་བྱུང་སྟེ། སྔར་གྱི་གསུང་ཤོག་ཚར་བ་རྣམས་ཀྱང་སྤོས་ནས། ། མ་ནོར་ལམ་སྟོན་བཤེས་གཉེན་བརྟེན་པ་དང་། ། རྣམ་དག་ཁྲིམས་ལ་རིམ་གྱིས་སློབ་པ་དང་། ། བདེ་གཤེགས་གསུམ་ལ་ཐོས་བསམ་བྱ་བ་གསུམ། ། དང་པོ་ཆོས་ལ་གཞུག་པའི་སྒོ་གསུམ་ཡིན། ། ལས་འབྲས་བླང་དོར་ཚུལ་བཞིན་སྤྱོད་པ་དང་། ། མཐའ་ཡས་འགྲོ་ལ་སྙིང་རྗེ་བསྒོམ་པ་དང་། ། སྤྲོས་བྲལ་ཟབ་མོའི་དོན་ལ་གོམས་པ་གསུམ། ། བར་དུ་དམ་ཆོས་འཕེལ་བའི་སྒོ་གསུམ་ཡིན། །
རྒྱལ་ཆེན་མཆོད་པས་དཀོན་མཆོག་མཉེས་པ་དང་། ། དྲི་མེད་གསུང་རབས་མང་དུ་ཀླགས་པ་དང་། ། ཐོས་བསམ་ལྡན་པའི་དགེ་འདུན་བསྟེན་པ་གསུམ། ། ཐ་མ་བསྟན་པ་རྒྱས་པའི་སྒོ་གསུམ་ཡིན། ། དེ་ལྟར་ཤེས་ནས་སྐལ་བཟང་དང་ལྡན་ཁྱོད། ། འཁོར་དང་ལོངས་སྤྱོད་ཁྱིམ་ཐབ་ལ་སོགས་ལ། ། ཆགས་པ་སྤངས་ཏེ་རབ་ཏུ་བྱུང་ཞིག་དང་། ། བསྟན་དང་འགྲོ་ལ་ཕན་པར་འགྱུར་རོ་ཀྱེ། ། རྒྱུ་མཚན་རྣམས་ཞིབ་པར་སློབ་དཔོན་པ་གྲོགས་མཆེད་ལ་གསལ་ཞིང་། ཡི་གེའི་རྟེན་མཚོན་པར་ཆོས་བསྐུལ་གྱི་གླེགས་བམ་ཆུང་ངུ་ཅིག་དང་།
ཁྱོད་རབ་ཏུ་བྱུང་སྟེ་མདོ་སྔགས་གཉིས་ཀྱི་བསྟན་པ་རྒྱས་པར་འགྱུར་བའི་རྟེན་འབྲེལ། དར་ཆེན་གསེར་མདོག་ཁ་དོ་འབྲེལ་ཅིག་ཕུལ། རྟའི་ལོ་སྨིན་དྲུག་གི་ཟླ་བའི་ཉེར་ལྔ་ལ། དཔལ་ས་སྐྱའི་ཆོས་གྲྭ་ཆེན་པོ་ནས་ཕུལ་བ་དགེ་ལེགས་མཆོག་ཏུ་གྱུར་ཅིག ཅེས་གསུང་པའི་བཀའ་ཤོག་ཀྱང་གནང་། དེ་ནས་ལན་སྔོན་མ་ཕེབས་པའི་དུས་སུ་བསྟན་པའི་གཞི་མ་འདུལ་གྲྭ་ཆེན་པོ་གཙུགས། དེ་ཡི་དུས་སུ་མངའ་རིས་གློ་བོ་ན་དགེ་སློང་བཞི་སྡེ་ལོངས་པ་ཡང་། དཀའ་མོ་ལས་མེད་པར་ཡོད་ཀྱང་། དགེ་འདུན་བརྒྱ་ཕྲག་དུ་མ་འདུ་བའི་རྟེན་འབྲེལ་བསྒྲིགས། རྒྱུད་སྡེ་དྲི་མ་མེད་པ་ནས་གསུངས་པའི་དཀྱིལ་འཁོར་བདུན་ཅུ་དོན་གཉིས་ལྷག་ཙམ་ཞིག་གི་སྒྲུབ་ཆོད་རྒྱུན་མར་བསྒྲུབ་པའི་དབུ་གཙུག
བཀའ་འགྱུར་རོ་ཅོག་དང་། བསྟན་བཅོས་འགྱུར་ཅོག་གི་གསུང་རབ་རྣམས་བཞེངས་པའི་གཞི་རྐྱེན་མཛད། རྗེ་ཉིད་ཀྱི་ཀྱང་གདུལ་བྱ་ཐུན་མོང་བ་རྣམས་ལ་ཕ་རོལ་ཏུ་ཕྱིན་པའི་ལམ་གྱི་རིམ་པ་རྒྱལ་སྲས་བྱང་ཆུབ་སེམས་དཔའི་ལམ་བཟང་ལ་སོགས་པ་མང་དུ་གསུངས་ཤིང་། ཐུན་མོང་མ་ཡིན་པའི་འོས་སུ་གྱུར་པ་རྣམས་ལ། དཀྱིལ་འཁོར་གྱི་ཆོ་ག་རྡོ་རྗེ་ཕྲེང་བའི་བཀའ་ཡོངས་རྫོགས་དང་། ཤིན་ཏུ་སྤྲོས་པ་མེད་པའི་མན་ངག་དང་། གསུང་ངག་ཀྱང་སྦྱིན་བདག་གི་གཙོ་བྱས་ཉུང་ཤས་གཅིག་ལ་གསུང་། སྦྱིན་བདག་ཉིད་ཀྱང་རབ་ཏུ་བྱུང་ཞིང་མཚན་ཡང་བཟང་པོ་རྒྱལ་མཚན་ཞེས་བྱ་བར་བཏགས་སོ། ། དེ་ནས་ཡང་ལན་གཉིས་པར་གདན་འདྲེན་པར་དགོངས་ཏེ། ཞུ་ཡིག་རིམ་པར་ཕུལ་བ་ལ།
ལན་སྔ་མ་ཅིག་ལ། ད་ལན་རེངས་ཅིག་ཡོང་བའི་ལུགས་ནའང་། ལྕང་ར་ཀ་བཅུ་པས། ཀྱཻ་རྡོར་ལུས་དཀྱིལ་ཆོས་རྣམ་དག་མ་ཡིན་ཟེར་བའི་ཡི་གེ་མཛད་པ་ལ་བརྟེན་ནས། གདན་ས་པ་ཐམས་ཅད་ཐུགས་རྒྱལ་བཞེངས་ཏེ། འདིའི་ཐག་མ་ཆོད་བར་ལ། དགེ་བཤེས་རྣམས་གར་ཡང་མི་འགྲོ་བའི་ཁྲིམས་མཛད་ནས། བདག་ཀྱང་ཡོང་ས་མ་བྱུང་བ་དེ་ལགས། གུ་གེར་བླ་མ་ཅིག་ཕེབས་ན་དེ་ཞོར་ལ་ཐུགས་བཞེད་ཨེ་འགྲུབ། མི་འགྲུབ་པར་བདག་ཅིས་ཀྱང་ཡོང་དགོས་ན།
ས་ཆ་གཞན་དུ་འགྲོ་མི་དགོས་པ་དང་། ཡུན་རིང་མི་ཐོགས་པའི་དོ་དམ་ཐུགས་རྗེས་འཛིན་ན། རེངས་ཅིག་ཡོང་པ་བགྱིད་པས་དེར་ཡང་གཡས་གཡོན་ནས་འབོད་མི་བྱུང་ན་མཛད་བདེ་བ་དང་། འདིར་ཡོད་རྣམས་ཡིད་ཆེས་པའི་དོན་དུ་ཕྱག་རྟགས་ཅིག་གནང་བ་ཞུ། གསུང་པའི་ལན་གནང་། དེ་ནས་ཡང་གདན་དྲངས་པས། དཔོན་སློབ་སྔར་བས་མང་བ་ཞིག་ཕེབས་ཏེ། སྔར་ནས་བཀོད་པ་མཛད་པའི་བྲག་དཀར་ཐེག་ཆེན་གླིང་གི་གསེར་སྐུ་རྡོ་རྗེ་འཆང་ཆེན་པོ་དང་། གཙུག་ལག་ཁང་སྟེང་ཤོད་རྣམས་ཀྱི་རབ་ཏུ་གནས་པ་མཁའ་འགྲོ་མ་རྡོ་རྗེ་གུར་རིགས་བསྡུས་པའི་དཀྱིལ་འཁོར་ཆེན་པོ། རྡུལ་ཚོན་གྱི་དཀྱིལ་འཁོར་ལ་ཁ་དོག་དང་མཐུན་པའི་རིན་པོ་ཆེ་སྣ་ཚོགས་པ་བཀོད་པ་ལེགས་པར་བཞེངས་ནས་དེའི་ཐོག་ནས་སྤྱན་དབྱེའི་ཆོ་ག་རྒྱས་པ་དང་བཅས་པ་མཛད་གསུང་ཞིང་དེ་ཉིད་བླ་མ་པཎྜི་ཏ་ཆེན་པོ་གྲགས་པ་རྒྱལ་མཚན་གྱིས།
རྡོ་རྗེ་འཆང་ལ་སྨིན་བྱེད་ཀྱི་མངོན་པར་དབང་སྐུར་བ་གསན་པའི་ཐོག་མ་ཡིན་ནོ། ། དེ་ནས་རི་བོ་ཆེར་འཁོར་ལོ་སྡོམ་པའི་ཕོ་བྲང་ཆེན་པོ་བཞེངས་པ་ལ། རབ་ཏུ་གནས་པ་རྒྱས་བར་མཛད་དེ། དེའི་དུས་ཀྱི་དགའ་སྟོན་དང་འབྲེལ་བར། བླ་བྲང་ཆེན་པོ་བཞི་ཐོག་ནས། ཆོས་རྒྱལ་བ་ལ་ཆེན་པོའི་ལས་ཁ་གནང་བ་དང་། དམག་དཔོན་པ་ལ་རིན་ཆེན་སྒང་བླ་བྲང་ནས། ད་ར་ཁ་ཆེའི་ལས་ཁ་གནང་འདུག་པ་རྣམས་ཀྱང་། རྗེའི་དྲུང་ནས་བཀའ་ལུང་མཛད་དེ་གནང་བ་ཡིན། དེ་ནས་ཡང་དྲུང་ནམ་རྩེ་བས་སྔ་འཁྱུད་ཡོད་པའི་འཚམས་སྦྱོར་བྱས་ཏེ།
ཆོས་རྗེའི་དྲུང་ནས། པུ་ཧྲངས་ཀྱི་ཇོ་བོ་མཆེད་གསུམ་ལ་དཀར་མེ་འབུལ་བ་ལ་ཕེབས། དེ་དང་སྒོ་བསྟུན་ཏེ་གུ་གེ་གནས་ཀྱི་ལྷ་རྗེ་བཙུན་པ་ཡང་ཕེབས་ནས་རབ་ཏུ་བྱུང་ཞིང་བསྙེན་པར་རྫོགས། བྱང་ཆུབ་སེམས་དཔའི་སྡོམ་པ་དང་། དབང་བསྐུར་བ་དུ་མས་ཀྱང་ཐུགས་རྒྱུད་བལྟམས་ཏེ་རིག་པ་འཛིན་པའི་བརྟུལ་ཞུགས་མཆོག་གི་བརྒྱན་གྱིས་ཀྱང་མཛེས་པར་མཛད་དོ། ། དེའི་དུས་སུ་སངས་རྒྱས་ཀྱི་བསྟན་པའི་རྩིས་ཀྱང་མཛད་དེ། ཆོས་ཀྱི་རྗེ་ས་སྐྱ་པཎྜི་ཏ་ཆེན་པོས་རྩིས་པའི་དུས་ཡན་ཆད་ལ། སངས་རྒྱས་མྱང་ངན་ལས་འདས་ནས་ལོ་སུམ་སྟོང་སུམ་བརྒྱ་ལྔ་བཅུ་ཐམ་པ་ལོན་པ་ནི་འདྲ་ལ། དེ་ནས་ལོ་དྲུག་ཅུ་རྩ་གཉིས་སོང་བ་མེ་མོ་གླང་གི་ལོ་དཔྱིད་ཟླ་ར་བ་ལ། ཆུ་མིག་དཔལ་གྱི་སྡེ་ཆེན་དུ་ས་གསུམ་གྱི་བླ་མ་ཆོས་ཀྱི་རྒྱལ་པོ་འཕགས་པ་རིན་པོ་ཆེས་ངུར་སྨྲིག་འཛིན་པ་ཁྲི་ཁྲག་བདུན་ལ་ཆོས་ཀྱི་འཁོར་ལོ་རྒྱ་ཆེན་པོ་བསྐོར་བའི་དུས་སུ་རྩིས་པས།
སངས་རྒྱས་མྱང་ངན་ལས་འདས་ནས་ལོ་སུམ་སྟོང་བཞི་བརྒྱ་དང་བཅུ་གཅིག་ལོན་ནོ། ། དེ་ནས་ལོ་བཞི་བཅུ་ཞེ་དྲུག་སོང་བ་ཆུ་ཕོ་ཁྱིའི་ལོ་ལ་བླ་མ་ཆེན་པོ་ཀུན་དགའ་བློ་གྲོས་བསྙེན་པར་རྫོགས་པའི་དུས་སུ་རྩིས་པས་ལོ་སུམ་སྟོང་བཞི་བརྒྱ་ལྔ་བཅུ་རྩ་དྲུག་ལོན་ནོ། ། དེ་ནས་ལོ་ལྔ་བཅུ་སོང་བ་ཆུ་ཕོ་བྱི་བའི་ལོ་ལ་བོ་དོང་ཨེ་ཆོས་འབྱུང་བའི་གཙུག་ལག་ཁང་ཆེན་པོར་གནས་ལྔ་རིག་པའི་པཎྜི་ཏ་སེམས་དཔའ་ཆེན་པོ་བསོད་ནམས་རྒྱལ་མཚན་དཔལ་བཟང་པོས་དགེ་འདུན་ཁྲི་ཁྲག་གསུམ་ལ་ཆོས་ཀྱི་འཁོར་ལོ་བསྐོར་ཏེ། དེའི་ཚེ་སངས་རྒྱས་མྱ་ངན་ལས་འདས་ནས་ལོ་སུམ་སྟོང་ལྔ་བརྒྱ་དང་དྲུག་ལོན་ནོ། ། དེ་ནས་གླང་ནས་གླང་གི་བར། དྲུག་ཅུ་སྐོར་ཅིག་དང་ལོ་གསུམ་འགྲོ་བ་བཞི་པའི་སྟེང་མེ་ཕོ་འབྲུག་གི་ལོ་ལ། ཆོས་ཀྱི་རྒྱལ་པོ་ཁྲི་ཕུན་ཚོགས་ལྡེ་རབ་ཏུ་བྱུང་བའི་ཚེ་རྩིས་པས། སྟོན་པ་མྱ་ངན་ལས་འདས་ནས་ལོ་སུམ་སྟོང་ལྔ་བརྒྱ་དང་དྲུག་ཅུ་རེ་དགུ་སོང་ནས་ད་ལོའི་ལོ་འདི་བདུན་ཅུ་པའི་སྟེང་ན་ཡོད་པ་ཡིན་ནོ། ། ཞེས་གསུང་ཞིང་། པུ་ཧྲངས་ཀྱི་དགོན་པ་ཉ་རྩེ་རིག་ཏུ་དུས་ཀྱི་འཁོར་ལོའི་དབང་བསྐུར་བ་དང་།
དགོན་པ་བཞི་སྡེར། བཅོམ་ལྡན་འདས་མཁའ་འགྲོ་རྒྱ་མཚོའི་དབང་བསྐུར་བ་དང་། ཆོས་འཁོར་ཁྭ་ཆར་དུ་རྟེན་གཏོར་འཛུགས་པ་དང་། རབ་ཏུ་བྱུང་བ་དང་བསྙེན་པར་རྫོགས་པའི་ཚོགས་གྲངས་མེད་པ་གྲུབ་པར་མཛད། དེ་ནས་ཡང་སྨོན་ཐང་གི་ས་ཕྱོགས་རི་བོ་ཆེར་ཕེབས་ཏེ། འཁོར་ལོ་བདེ་མཆོག་གི་ཕོ་བྲང་བློས་བླང་བཞིན་དུ་བསྒྲུབ་པ་ལ། ལཱུ་ཧི་པའི་ལུགས་ཀྱི་དཀྱིལ་འཁོར་རྡུལ་ཚོན་དུ་བཞེངས་ཏེ། རབ་ཏུ་གནས་པ་རྗེ་ཉིད་ཀྱི་སྐྱར་མ་གསང་ཏེ་མཛད་ནས། འཁོར་ལོ་བདེ་མཆོག་དྲིལ་བུ་པའི་རིམ་པ་ལྔ་པ་དང་། རྩ་དབུ་མ་ལ་སོགས་པའི་ཤིན་ཏུ་ཟབ་པོའི་གདམས་པ་མང་དུ་གསུང་ཞིང་བཞུགས་ནས་སླར་ཡང་ཆོས་སྡེ་ཆེན་པོ་འཛུགས་པ་དང་།
བྱམས་པ་ཆེན་པོ་བཞེངས་པ་དང་། གདན་ས་ཆེན་པོར་གྲྭ་སྐོར་གྱི་རྒྱུན་འཛུགས་པ་མ་འོངས་པའི་བཀོད་པ་ཙམ་ཞིག་མཛད། དགེ་སྦྱོང་བ་རང་ཡང་དཔལ་ས་སྐྱ་པའི་ཆག་མེད་བཞི་དང་། ཤིན་ཏུ་ཟབ་པའི་ཉམས་ལེན་དུ་མ་མཛད་པ་དང་། ཁྱད་པར་རྗེ་བཙུན་མ་ནཱ་རོ་མཁའ་སྤྱོད་ཀྱི་གདམས་པ་ཟབ་མོ་ལ་ཉམས་ལེན་མཛད་ཅིང་། དེ་ལ་བརྟེན་ནས་མཐོ་རིས་ཀྱི་རྟེན་རྣམ་པར་དག་པ་ཡང་སྐུའི་སྐྱེ་བ་ཕྱི་མ་ལ་ཐོབ་པར་མཛད་དེ། དེ་ནས་གདན་ས་ཆེན་པོ་ཉིད་དུ་ཕྱག་ཕེབས་སོ། ། དེ་ནས་ཡང་དྲུང་དགེ་སྦྱོང་པ་ལ་སྲས་པོ་ཆེ་བ་དྲུང་ཆེན་ཨ་མགོན་བཟང་པོ་དང་། དེའི་འོག་མ་དམག་དཔོན་ཨ་མོ་གྷ་དང་། དེའི་འོག་མ་དཔོན་བཙུན་ཀུན་དགའ་རྒྱལ་མཚན།
དེ་འོག་དཔོན་བཙུན་རིན་ཆེན་བཟང་པོ་སྟེ་བཞི་ཡོད་ཀྱང་། དྲུང་ཆེན་སྐུ་མཆེད་ཆེ་བ་གཉིས་ཀྱི་བཀའ་བགྲོས་མཛད་དེ། རྗེ་དྲུང་ནས་སྐུ་ནས་འཐོན་པོར་ཕེབས་ཀྱང་འདི་ཕྱོགས་སུ་སླར་ཡང་བསྟན་པའི་བྱ་བ་རྒྱ་ཆེན་པོ་གྲུབ་པར་མཛད། ད་དུང་སྦྱིན་པའི་བདག་པོ་རྣམས་དང་། བསྟན་པ་རིན་པོ་ཆེ་ལ་དགོངས་ཏེ་ཅི་ནས་ཀྱང་ཆགས་ཕེབས་པ་དགོས་ཞེས་ནན་གྱིས་གསོལ་བ་བཏབ་པས། ཐུགས་རྗེ་ཚད་མེད་པས་བསྐྱངས་ཏེ་དེར་ཕེབས། ཐུབ་བསྟན་དར་རྒྱས་གླིང་གི་ཆོས་སྡེ་ཆེན་པོར་འཇམ་པའི་དབྱངས་ཤེས་རབ་རྒྱ་མཚོ་མཁན་པོར་བསྐོས་ཞིང་། ཆོས་སྡེ་ཆེན་པོ་ལ་དགེ་འདུན་སྟོང་ཕྲག་གཅིག་ཏུ་རྩིས་པའི། དགུན་ཆོས་ལ་ཞག་གྲངས་བརྒྱ། དབྱར་ཆོས་ལ་ཞག་གྲངས་བཞི་བཅུ་ཞེ་ལྔ་རྣམས་ཀྱི་གཞི་རྐྱེན་བཙུགས།
ཆོས་སྡེ་ཆེན་པོའི་སྒྲིགས་དང་རྣམ་བཞག་གི་རིམ་པ་ལ། ཕར་ཚད་ཀྱི་བཤད་པ་གཡག་རོང་གང་རུང་གི་སྒྲོས་ཀྱི་ཐོག་ནས་བྱེད་པ་དང་། རིག་གཏེར་རང་འགྲེལ་གྱི་ཐོག་ནས་འཆད་པ་དང་། དབུ་མ་རྗེ་བཙུན་གོང་མའི་སྒྲོས་དང་མཐུན་པ་ཁོ་ནར་འཆད་པ་ལ་སོགས་པའི་དྲིལ་ཆེན་པོ་མཛད་ནས། རྗེ་ཉིད་དང་། སྦྱིན་བདག་སྐུ་མཆེད་ཀྱི་དམ་རྒྱས་ཀྱང་བཏབ་པ་ཡིན་ཞིང་། བདག་རྐྱེན་ལ་སོགས་པ་གཞན་ཇི་ལྟར་སྦྱར་བའི་ཚུལ་ཡང་དེབ་ཐེར་ཐ་དད་ན་འཁོད་པ་དང་། མདོར་ན་སྡེ་པ་སྨོན་ཐང་པ་རང་གི་གློ་བོ་སྟོད་སྨད་ཀྱི་ས་གཞིས་ཕྱེད་ཆོས་སྡེ་ཆེན་པོ་ལ་སྦྱར་བར་གྲགས། ཐུབ་བསྟན་དར་རྒྱས་གླིང་གི་ཆོས་སྡེ་ཆེན་པོ་བཙུགས་ནས། རྗེ་རིན་པོ་ཆེས་ཀྱང་ལན་རྗེས་མ་འདི་ལ་ལོ་གསུམ་གྱི་བར་དུ་ཡང་།
བྲག་དཀར་ཐེག་ཆེན་དར་རྒྱས་གླིང་དུ་བཞུགས་ནས། གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་ཁྲིད་དང་། ཟབ་ལམ་རྡོ་རྗེའི་རྣལ་འབྱོར་ཡན་ལག་དྲུག་གི་ཁྲིད་དང་། ཤིན་ཏུ་སྤྲོས་མེད་ལ་སོགས་པ་ཉམས་ལེན་གྱི་རིམ་པ་དང་། དེ་ཉིད་འདུས་པའི་རྒྱུད་དང་། ངན་སོང་ཐམས་ཅད་ཡོངས་སུ་སྦྱོང་བའི་རྒྱུད་དང་། རྩ་བའི་རྒྱུད་བརྟག་པ་གཉིས་པ་ལ་སོགས་པ་རྒྱུད་སྡེའི་ཚོགས་དང་། དེ་ཉིད་འདུས་པ་དང་། རྡོ་རྗེ་རྩེ་མོ་དང་། དཔལ་མཆོག་ལ་སོགས་པ་ཡོ་གའི་དཀྱིལ་འཁོར་ཆེན་པོ་རྣམས་དང་།
སྦྱོང་དཀྱིལ་བཅུ་གཉིས་དང་། བླ་མེད་ཀྱི་ཡང་སྨོན་ཐང་ན་སྒྲུབ་མཆོད་ཡོད་པའི་ཟུར་བཀའ་ཐམས་ཅད་ཆ་ཚང་བར་དེའི་དུས་སུ་མཛད། དེའི་ཚེ་སྐུ་མཆེད་རྣམས་ཀྱིས། རྗེའི་དྲུང་དུ་གསེར་གྱི་གའུ་ལྔས་གཙོ་བྱས་པའི་གསེར་སྲང་ལྔ་བརྒྱ་ལ་སོགས་པའི་འབུལ་བའི་རྣམ་བཞག་མཛད་ཅིང་། གདན་ས་ཆེན་པོར་གྲྭ་སྐོར་གྱི་རྒྱུན་འཛུགས་པ་དང་། དབུས་གཙང་གི་ས་སྐྱ་པའི་གྲྭ་ཚང་སོ་སོར། རྗེའི་དགོངས་པ་དང་མཐུན་པའི་གྲྭ་རྒྱུན་འཛུགས་ལུགས་དང་། གཙུག་ལག་ཁང་དང་དགོན་གནས་སོ་སོའི་དགེ་རྒྱུན་ལ་སོགས་པའི་རྣམ་གཞག་ཐམས་ཅད་དེའི་དུས་སུ་མཛད་པ་ཡིན་ཞིང་། ཁྱད་པར་དུ་ཡང་མངའ་རིས་ཀྱི་ས་ཕྱོགས་དེར་རྗེ་བཙུན་ས་སྐྱ་པའི་བསྟན་པ་དར་ཤིང་རྒྱས་པའི་ཕྱིར། བྱམས་པ་ཆེན་པོའི་དབུ་རྩེར་དཔལ་གུར་གྱི་མགོན་པོའི་སྐུ་ཐུན་མོང་མ་ཡིན་པའི་གཟུངས་བཞུགས་དང་བཅས་པ་བཞེངས་ཤིང་།
བསྟན་པ་ཇི་སྲིད་གནས་ཀྱི་བར་གྱི་རྟེན་གཏོར་བཙུགས། དེའི་དྲུང་དུ། དྲུང་ཆེན་སྐུ་མཆེད་བཞི། སྡེ་པ་བཀྲ་ཤིས་མགོན་ཡང་སྐུ་ན་གཞོན་ནུ་ཡོད་པ་དང་བཅས་པའི་སྐུ་མཆེད་ཁུ་དབོན་ལྔ་ལ་དཔལ་རྡོ་རྗེ་ནག་པོ་ཆེན་པོ་གུར་གྱི་མགོན་པོ་ལྕམ་དྲལ་འཁོར་དང་བཅས་པའི་རྗེས་སུ་གནང་བ་ཐུན་མོང་མ་ཡིན་པ་ཡང་གནང་ནས། བཀའ་བསྒོས་ཞིང་དམ་ལ་བཞག་པ་ཡིན། དེ་ནས་བཟུང་རྗེ་བཙུན་ཀུན་དགའ་དབང་ཕྱུག་ལན་རྗེས་མ་ཕེབས་ཏེ། ཆོས་འཁོར་བསྐོར་བའི་བར་ལ། སྡེ་པ་སྨོན་ཐང་པའི་ཆོས་དང་འཇིག་རྟེན་གྱི་མཛད་པ་ཐམས་ཅད་ཡར་དཔེའི་ཚད་དུ་བསྐྱེལ་ཞིང་། མངའ་རིས་སྐོར་གསུམ། དབུས་གཙང་རུ་བཞི།
མདོ་ཁམས་སྒང་གསུམ། རྒྱ་གར་ཁ་ཆེ་དང་། འཕགས་པའི་ཡུལ་ཚུན་ཆད་དུ་ཡང་སྙན་པ་དང་གྲགས་པས་ཁྱབ་སྟེ། ཕྱོགས་ཐམས་ཅད་ནས་འཕྲིན་དང་། ཕོ་ཉ་དང་། བཅའ་འབུལ་བ་དང་། ཡུལ་གྱི་དགེ་མཚན་གྱི་ལྟད་མོའི་ཕྱིར་ཡང་། སྐྱེ་བོའི་ཚོགས་གྲངས་མེད་པ་འདུ་ཞིང་། འཁོར་དང་ལོངས་སྤྱོད་དང་། དཔུང་གི་ཚོགས་ལྷའི་དབང་པོ་བརྒྱ་བྱིན་ལ་འགྲན་པར་བཟོད་པ་ལྟ་བུའི་ཕུན་སུམ་ཚོགས་པ་རྫོགས་ལྡན་གྱི་སྤྲིན་ལྟ་བུ་བྱུང་སྟེ།
འགྲོ་བའི་བདེ་སྐྱིད། སངས་རྒྱས་ཀྱི་བསྟན་པ་ལས་འབྱུང་ཞིང་། དེ་ཡང་ཕྱིན་ཅི་ལོག་ཏུ་སྤྱད་པ་ལ་མི་འབྱུང་ཞིང་། ཕྱིན་ཅི་མ་ལོག་པར་སྤྱད་པ་ལས་འབྱུང་སྟེ། ཆོས་རྗེ་ས་སྐྱ་པཎྜི་ཏའི། སངས་རྒྱས་ཀྱིས་གསུངས་པ་བཞིན་དུ་མཛད་ན་བླ་མ། དེའི་གསུང་བཞིན་དུ་སྒྲུབ་ན་སློབ་མ། དེ་དག་གི་མཐུན་རྐྱེན་སྦྱོར་བ་སྦྱིན་བདག དེ་ལྟ་བུ་གང་ན་ཡོད་པ་དེ་ན་སངས་རྒྱས་ཀྱི་བསྟན་པ་ཡོད་པར་ཤེས་པར་བྱའོ། ། ཞེས་གསུངས་པའི་དོན་ཐམས་ཅད་ཆོས་ཀྱི་རྗེ་ཀུན་དགའ་བཟང་པོ་ཡབ་སྲས་ཀྱིས་མཛད་པ་མ་ཉམས་པར་ཡོད་པའི་དུས་དེ་ཡན་ཆད་ལ་ཚང་བར་ཡོད་དོ། །
ཀྱེ་ཧོ་སྔོན་མེད་ཉི་མ་མཆོག ། དྲི་མེད་ཀུན་གསལ་རབ་ཡངས་པར། ། ཆུ་འཛིན་དང་བྲལ་ཚ་ཟེར་གྱིས། ། པདྨོའི་ཚལ་རབ་རྒྱས་འདི་མཚར། ། ལེགས་སྤྱད་རྒྱ་མཚོའི་གོས་ཅན་དབུས། ། ཐུགས་རྗེའི་དཔག་བསམ་དབང་པོ་ནི། ། ཡོན་ཏན་ལོ་འདབ་མེ་ཏོག་གི ། རྣམ་པར་སྤུད་པ་འདི་འཁྲུངས་སོ། ། མཁྱེན་རབ་འཆི་མེད་ལམ་གྱི་ངོགས། ། བརྩེ་བའི་སྤྲིན་ལས་ལྷ་ཡི་རྔ། །
ཉེ་བར་སྒྲོག་ཅིང་ཆོས་ཀྱི་ཆར། ། ཡུན་དུ་འབབ་མཛད་གང་དེ་རྒྱལ། ། གཉིས་པ་བྱེ་བྲག་ཏུ་རྗེ་བཙུན་ཉིད་ཀྱི་རྣམ་པར་ཐར་པ་བཤད་པ་ལ་དོན་གསུམ་སྟེ། རབ་ཏུ་མ་བྱུང་པའི་རྣམ་པར་ཐར་པ་དང་། རབ་ཏུ་བྱུང་ནས་ཐོས་བསམ་བསྒོམ་གསུམ་མཛད་པའི་ཚུལ། མཛད་པའི་ཕྲིན་ལས་ཀྱི་རྒྱལ་བའི་བསྟན་པ་ཆེས་ཆེར་དར་རྒྱས་སུ་མཛད་ཚུལ་བཤད་པའོ། ། དང་པོ་ནི་ཡབ་དྲུང་ཆེན་ཨ་མགོན་བཟང་པོ་དང་། ཡུམ་ཆོས་རྒྱལ་ཁྲི་སྲོང་ལྡེ་བཙན་གྱི་བློན་པོ་ངམ་རྟ་ར་ཀླུ་གོང་གི་བརྒྱུད་པ་པུ་ཧྲངས་ཀྱི་ཁྱིམ་པོ་ཆེན་པོའི་སྲས་དཔལ་སྐྱོང་གཉིས་ལ་སྲས་སྐུ་མཆེད་བཞི་ཡོད་པའི་ཆེ་བ་གཉིས་ཀྱི་འོག་མ། རྗེ་འདི་ཉིད་འཛིན་བྱེད་ཅེས་བྱ་བ་མེ་ཕོ་བྱི་བའི་ལོ་ལ་དགེ་མཚན་གྱི་བལྟས་དུ་མ་དང་བཅས་ཏེ་འཁྲུངས་ནས། ཐ་མལ་གྱི་བྱིས་པའི་སྤྱོད་པ་ལས་འདས་པ་ཞིག་ཡིན་ལ།
དགུང་ལོ་གཉིས་བཞེས་པའི་དུས། འཇམ་པའི་དབྱངས་ཤེས་རབ་རྒྱ་མཚོ་ལ། སྐྱབས་འགྲོའི་སྡོམ་པ་དང་། གཙུག་ཏོར་རྣམ་རྒྱལ་གྱི་རྗེས་གནང་། རྗེ་རྡོ་རྗེ་འཆང་གི་བསྟོད་པ་དད་པའི་རྦ་རླབས་མ། ཡུམ་དང་ལྷན་ཅིག་ཏོག་གཟུངས་ཀྱི་ལུང་རྣམས་གསན། དགུང་ལོ་ལྔ་དྲུག་ཙམ་ལ་ལོ་ཙཱ་བ་རིན་ཆེན་བཟང་པོའི་སྲས་ཀྱི་ཐུ་བོ་ཀྱི་ནོར་ཛྙཱ་ན་ཤྲཱིའི་གདུང་རྒྱུད་གསང་སྔགས་རྙིང་མའི་གྲུབ་པ་བརྙེས་པ་བདེ་ལེགས་རྒྱལ་མཚན་དཔལ་བཟང་པོའི་དྲུང་དུ། བཅོམ་ལྡན་འདས་རྟ་མགྲིན་ཡང་གསང་ཁྲོས་པའི་དཀྱིལ་འཁོར་དུ་དབང་བསྐུར་བ་ལན་གྲངས་དུ་མ་དང་། ཚེ་དཔག་མེད་གྲུབ་རྒྱལ་མའི་དབང་དང་། གུ་རུ་བཀའ་བརྒྱད་ཀྱི་དབང་དང་།
གཅོད་ནམ་མཁའ་སྒོ་འབྱེད་ཀྱི་བྱིན་བརླབས་དང་། ཕྱག་ན་རྡོ་རྗེའི་བྱད་འགྲོལ་ལ་སོགས་པ་ཡང་ལན་མང་པོ་གསན། ཡང་རྒྱལ་བ་ཡང་དགོན་པའི་རི་ཆོས་སྐོར་གསུམ་ཆ་ལག་དང་བཅས་པ་དང་། རྗེ་བཙུན་མི་ལའི་ཆོས་བསྲུངས་ཚེ་རིངས་མ་མཆེད་ལྔའི་རྗེས་གནང་རྒྱས་པ་དང་བཅས་པ་ཡང་གསན། དེ་ནས་དགུང་ལོ་དགུ་བཞེས་དུས་བྱང་ཆུབ་སེམས་དཔའ་སེམས་དཔའ་ཆེན་པོ་ཡོན་ཏན་ཆོས་རྒྱལ་གྱི་དྲུང་དུ་དགེ་བསྙེན་གྱི་སྡོམ་པ་ཡོངས་སུ་རྫོགས་པ་བཞེས་ཏེ། ཚེ་དཔག་ཏུ་མེད་པ་ལྷ་དགུའི་དབང་དང་འཆི་བདག་འཇོམས་པའི་དབང་ལ་སོགས་པ་ལན་གྲངས་དུ་མ་ཞིག་གསན་ནོ། ། དགུང་ལོ་བཅུ་གཅིག་བཞེས་པའི་དུས། ཆོས་ཀྱི་རྗེ་ཀུན་དགའ་དབང་ཕྱུག་པ་མངའ་རིས་སུ་ལན་སྔ་མ་ཕེབས་པ་དང་མཛལ་ནས་ཐོག་མར་མགོན་པོ་ཚེ་དཔག་ཏུ་མེད་པ་ལྷ་དགུའི་རྡུལ་ཚོན་གྱི་དཀྱིལ་འཁོར་དུ་དབང་བསྐུར་བ་ལེགས་པར་གསན་ཏེ། གཞོན་ནུའི་དུས་ཉིད་ནས་ཐེག་པ་ཆེན་པོའི་རིགས་སད་པ་ཞིག་ཡིན་པས་གསན་པ་རྒྱལ་མཚོའི་མཐར་ཕྱིན་པར་མཛད་དོ། ། གཉིས་པ་རབ་ཏུ་བྱུང་ནས་ཐོས་བསམ་བསྒོམ་གསུམ་མཛད་པའི་ཚུལ་ནི།
ཆོས་རྗེ་དེ་ཉིད་ཀྱི་དྲུང་དུ་རབ་ཏུ་བྱུང་བ་དགེ་ཚུལ་གྱི་སྡོམ་པ་དྲི་མ་མེད་པ་མནོས་ཏེ། གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་ཁྲིད་སྨིན་གྲོལ་དང་བཅས་པ་གསན་ཞིང་། རྗེས་གནང་ཟུར་བཀའ་ཤིན་ཏུ་གྲངས་མང་བ་དང་སེམས་འགྲེལ་སྐོར་གསུམ་ལ་སོགས་པ་ལུང་གི་ཚོགས་རབ་ཏུ་རྒྱ་ཆེ་བ་གསན་ནས། བརྒྱུད་པ་དྲི་མ་མེད་པ་ལས་བྱུང་བའི་སྡོམ་པ་གསུམ་གྱི་བཀའ་དྲིན་ཚད་མེད་པར་བསྐྱངས་པས་རྩ་བའི་བླ་མ་མཆོག་ཏུ་གྱུར་པ་ཡིན་ནོ། ། དེ་ནས་མཚན་ཉིད་ཀྱི་ཐུགས་གཉེར་མཛད་པར་དགོངས་ཏེ། སློབ་དཔོན་སུ་འོས་ཆོས་རྗེ་ཀུན་དགའ་དབང་ཕྱུག་པ་ལ་བཀའ་གྲོས་ཞུས། ར་ལོ་ཙཱ་བའི་དཔོན་རྒྱུད་ཆོས་རྗེ་ཡོན་ཏན་དཔལ་བཟང་བ་རྗེ་འདིའི་སློབ་དཔོན་དུ་བསྐོས་ནས། མ་འོངས་པའི་དུས་འདིས་སངས་རྒྱས་ཀྱི་བསྟན་པ་ལ་ཕན་ཐོགས་ཆེ་བར་ཡོང་པས་གྲོགས་དན་ཅིས་ཀྱང་གྱིས། སློབ་གཉེར་ཡང་དང་པོར་ཕར་ཕྱིན་ལ་སློབས། དེ་ཡང་རོང་ཊཱིཀ་འདི་གྲུབ་མཐའི་བབས་ཤིན་ཏུ་ལེགས་ཀྱང་སེམས་བསྐྱེད་ལ་སོགས་པའི་སྐབས་འགའ་ཞིག་ན།
རྗེ་བཙུན་ས་སྐྱ་པའི་གསུང་སྒྲོས་དང་མི་མཐུན་པ་ཅི་རིགས་འདུག་པ་དེ་ཚོ་སེམས་བསྐྱེད་ཆེན་མོ་ལུང་སྦྱོར་དང་བཅས་པ་ཤོད་ཅེས་སོགས་ཞལ་བཀོད་མང་དུ་མཛད། རྗེ་རང་ལ་ཡང་རྒྱལ་སྲས་ལམ་བཟང་གི་སེམས་བསྐྱེད་ཀྱི་བསླབ་བྱའི་སྐབས་དེ་བློ་ལ་གཟུང་། འདི་ཚོ་ནན་ལྟར་གལ་ཆེ་བས་ད་ལྟ་ནས་བློ་ལ་འཇགས་དགོས་ཞེས་གསུང་བ་ལྟར་ཕར་ཕྱིན་གྱི་ཐུགས་གཉེར་ཐོག་མར་མཛད་ནས། དགུང་ལོ་བཅུ་བདུན་བཞེས་ཀྱི་བར་ལོ་དྲུག་ལ་ཕར་ཚད་ཀྱི་ཐུགས་གཉེར་མཐར་ཕྱིན་པ་མཛད་དོ། ། དེ་ཙམ་ན་ཐུགས་ལ་སྔོན་གྱི་བག་ཆགས་སད་པས། བླ་མ་ཆོས་ཀྱི་རྗེ་ས་སྐྱ་པཎྜི་ཏའི་བཀའ་འབུམ་ཐོར་བུ་བ་རྣམས་གཟིགས་པས་རྐྱེན་བྱས་ཏེ། བླ་མ་ཆོས་རྗེ་པ་ལ་མི་ཕྱེད་པའི་དད་པ་གཏིང་ཚུགས་པ་འཁྲུངས་ནས། ཆོས་གང་སློབ་ཀྱང་འདིའི་དགོངས་པ་ཅིས་ཀྱང་ལོངས་པ་ཅིག་བྱ་དགོས་སྙམ་པ་བྱུང་གསུང་། དེའི་བར་སྐབས་སུ་སྤྱོད་འཇུག་དང་། དབུ་མ།
སྡོམ་གསུམ། འཇམ་དབྱངས་ཤེས་རབ་རྒྱ་མཚོས་མཛད་པའི་འདུལ་བའི་བསླབ་བྱ་དང་། བསླབ་པ་ཀུན་བཏུས་ལ་སོགས་པ་མདོ་ཕྱོགས་དང་། བྱང་ཆུབ་སེམས་དཔའི་བློ་སྦྱོང་བཀའ་གདམས་སྐྱེས་བུ་གསུམ་གྱི་ཁྲིད་རིམ་དང་། ཚད་མ་རིགས་གཏེར་རང་འགྲེལ་གྱི་སྟེང་ནས་བཤད་པ། གཡག་ཊཱིཀ་གི་སྟེང་ནས་བཤད་པ་ཚར་གཉིས། འཇམ་དབྱངས་ཤེས་རབ་རྒྱ་མཚོའི་སྦྱོར་ཊཱིཀ་གི་སྟེང་ནས་བཤད་པ་ཚར་གཅིག་རྣམས་དང་། འདུལ་བ་མདོ་དང་མཛོད་གཉིས་མཆིམས་ཊཱིཀ་གི་སྟེང་ནས་བཤད་པ་རྣམས་སློབ་དཔོན་ཉིད་ལ་གསན། ཆོས་རྗེ་ཡོན་ཏན་ཆོས་རྒྱལ་ལ་རྣམ་འགྲེལ་གཡག་ཊཱིཀ་གི་སྟེང་ནས་གཞན་དོན་གྱི་སྐབས་དང་། རོང་ཊཱིཀ་ཚང་མ།
རིགས་གཏེར་རང་འགྲེལ་གྱི་ལུང་རྫོགས་པར་གསན། ཡང་ཆོས་རྗེ་ཡོན་ཏན་དཔལ་བཟང་གི་དྲུང་དུ་རྡོ་རྗེ་གུར་རིགས་བསྡུས་པའི་དཀྱིལ་འཁོར་དུ་དབང་བསྐུར་བ་དང་། སམྦུ་ཊ་རྡོ་རྗེ་དབྱིངས། བདེ་མཆོག་དྲིལ་བུ་ལྷ་ལྔ། གསང་འདུས་མི་བསྐྱོད་རྡོ་རྗེ་ལྷ་སོ་གཉིས། གཤིན་རྗེའི་གཤེད་དམར་པོ་ལྷ་ལྔ་དང་། བཅུ་གསུམ་མའི་དབང་རྣམས་ཀྱང་གསན་ནོ། ། དེ་ནས་ཆོས་རྗེ་ཚུལ་ཁྲིམས་རྒྱལ་མཚན་པའི་ཞལ་ལྟ་ལ། མདོ་ཕྱོགས་ཀྱི་ཐུགས་གཉེར་ཁྱད་འཕགས་བྱུང་འདུག་པས། ད་རྣམ་གཞག་ལུགས་མཐུན་ཞིག་བྱས་ན་ལེགས་གསུངས་པ་ལ་བརྟེན་ནས་འབྲུག་ལོ་ཧོར་ཟླ་དྲུག་པའི་ཚེས་བཞི་ནས་བརྩམས་ཏེ་ཞག་གསུམ་གྱི་བར་ལ།
ཐུབ་ཆེན་རྣམ་པར་རྒྱལ་བའི་གཙུག་ལག་ཁང་དུ། མཁན་ཆེན་ཡོན་ཏན་ཆོས་རྒྱལ་གྱིས་གཙོ་མཛད་དགེ་འདུན་འདུས་པ་དགུ་བརྒྱ་ལྷག་ཙམ་གྱི་དབུས་སུ། ཕར་ཕྱིན། རྣམ་འགྲེལ། སྡོམ་གསུམ། དབུ་མ། བཤེས་པའི་སྤྲིངས་ཡིག་ལ་སོགས་པ་ལ་བླ་མ་གོང་མའི་གསུང་སྒྲོས་དང་མཐུན་པའི་རྣམ་གཞག་རྒྱ་ཆེ་བ་མཛད། ལོ་དེ་ཉིད་ཀྱིས་ཟླ་བ་བདུན་པ་བརྒྱད་པ་སྐོར་ལ། དབུས་ནས་ཆོས་རྗེ་འཇམ་དབྱངས་ཆེན་པོ་ཤཱཀྱ་མཆོག་ལྡན་དཔོན་སློབ་རྣམས་ཕེབས་ནས་ཕར་ཕྱིན་གྱི་ཆོས་གང་གསུང་རྣམས་དང་། རེད་མདའ་བའི་ཊཱིཀྐའི་སྟེང་ནས་འདུལ་བ་མདོ་རྩ།
ཆོས་རྗེ་དོན་ཡོད་དཔལ་གྱི་ཊཱིཀྐའི་སྟེང་ནས་ཚད་མ་རྣམ་འགྲེལ། རིགས་གཏེར་དང་ཆ་སྡུས་རྣམ་ངེས་ཀྱི་ཊཱིཀ་ཆུང་ལོ་ཙཱ་བ་བློ་ལྡན་ཤེས་རབ་ཀྱིས་མཛད་པའི་སྒྲོས་རྣམས་བསྲེས་པའི་རྣམ་འགྲེལ་གྱི་སྤྱི་དོན་རྣམས་གསན། དེ་ནས་རྗེ་བཙུན་ཀུན་དགའ་དབང་ཕྱུག་མངའ་རིས་སུ་ལན་རྗེས་མ་ཕེབས་ཏེ། ཆོས་ཀྱི་འཁོར་ལོ་རྒྱ་ཆེན་པོ་བསྐོར་ཞིང་རྗེ་འདི་ཉིད་ཀྱང་བསྙེན་པར་རྫོགས་ནས་བསླབ་པར་བྱ་བའི་ཆ་ཕྲ་ཞིང་ཕྲ་བ་རྣམས་མིག་གི་འབྲས་བུ་ལྟར་གཅེས་པར་བསྲུངས་བ་ལ་ཡང་གཞན་གྱི་ཚེགས་ཆེན་པོས་བསྒྲུབ་མི་དགོས་པར་སྤྱོད་ལམ་བག་དང་ལྡན་པས་འཕགས་པ་རྟ་ཐུལ་གྲོང་ཁྱེར་དུ་བསོད་སྙོམས་ལ་བརྒྱུད་བའི་ཀུན་སྤྱོད་ལྟར་དྲི་མ་མེད་པའི་ཚུལ་ཁྲིམས་ཀྱིས་དྲི་བསུངས་རྒྱ་མཚོའི་མཐའ་ཀླས་པར་བཞུགས་ཤིང་གསུང་ངག་རིན་པོ་ཆེ་ལམ་འབྲས་བུ་དང་བཅས་པ་སྙན་རྒྱུད་བཞིའི་ཚུལ་གྱིས་ཡོངས་སུ་རྫོགས་པར་གསན་ཏེ་ཐུགས་ཉམས་སུ་བཞེས་ནས། ཉམས་སུ་མྱོང་པ་དང་། བྱིན་གྱིས་བརླབས་པ་དང་། གྲུབ་པའི་མཐའ་བཞི་མཐར་ཕྱིན་པར་མཛད་ལ། གཞན་ཡང་མདོ་སྔགས་ཀྱི་གསུང་རབ་ཆེས་གྲངས་མང་བ་གསན་ནས་ཐུགས་སུ་ཆུད་པར་མཛད་དོ། ། དེ་ནས་དབུས་གཙང་དུ་ཕེབས་པའི་དགོངས་པ་སྔོན་དུ་གཏང་ནས་ལན་གཉིས་ཙམ་ཕེབས་གྲབས་མཛད་ཀྱང་། མངའ་རིས་ཕྱོགས་ཀྱི་གྲྭ་པ་སྦྱིན་བདག་སོ་སོས་ཞུ་བ་ནན་གྱིས་ཕུལ་བའི་ངོར།
མི་བཞུགས་ཁ་མེད་བྱུང་ནས། ཆོས་རྗེ་རྡོ་རྗེ་འཆང་གི་མཆོད་གཡོག་རྒྱུན་རིང་མཛད་པ་རིག་པའི་གནས་ལྔ་ལ་ཐོགས་པ་མེད་པའི་མཁྱེན་རབ་ཅན། གསང་སྔགས་རྒྱ་མཚོའི་ཕ་རོལ་དུ་སོན་པའི་པཎྜི་ཏ་གྲགས་པ་རྒྱལ་མཚན་གྱི་ཞལ་སྔ་ནས་ལ། རྡོ་རྗེ་ཐེག་པའི་དབང་རྗེས་གནང་མན་ངག་ལ་སོགས་པ་མཐའ་ཡས་པ་གསན་ཚུལ་རྒྱས་པར་གསན་ཡིག་དུ་གསལ་ཞིང་མདོ་ཙམ་བརྗོད་ན། བཅོམ་ལྡན་འདས་འཁོར་ལོ་བདེ་མཆོག་ལཱུ་ཧི་པ་དང་། ནག་པོ་སྤྱོད་པའི་ལུགས་གཉིས་རྡུལ་ཚོན་དང་རས་བྲིས་ཀྱི་དཀྱིལ་འཁོར་དུ་དབང་བསྐུར་བ་ལེགས་པར་གསན། དེ་དང་འབྲེལ་བར་འཁོར་ལོ་བདེ་མཆོག་རྩ་བའི་རྒྱུད་ལེའུ་ལྔ་བཅུ་རྩ་གཅིག་པ་ཊཱིཀྐ་མུ་ཏིག་ཕྲེང་བ་མཆན་དང་བཅས་པའི་སྟེང་ནས་སློབ་བཤད་ཀྱི་ལུགས་བཞིན་སྔགས་བཏུའི་བྱིན་བརླབས་འཁོར་ལོའི་ལག་ལེན་རྣམས་མཐའ་ཆོད་པར་གསན་སྦྱོང་མཛད། བསྐྱེད་རིམ་གྱི་བཤད་པ་རྗེ་ཀུན་དགའ་བཟང་པོའི་གསུང་རྒྱུན་ཇི་ལྟ་བ་དང་། རྫོགས་པའི་རིམ་པ་རྩ་རྒྱུད་ཀྱི་དངོས་བསྟན་གྱི་རིམ་པ་བཞིའི་ཁྲིད་དང་། དཔལ་ཁ་སྦྱོར་ནས་གསུངས་པའི་དཔྱིད་དང་ཐིག་གེའི་ཉམས་ལེན་ཐུན་མོང་མ་ཡིན་པ།
རྣལ་འབྱོར་མ་ཀུན་སྤྱོད་དང་སམྦུ་ཊ། མངོན་སྤྱོད་བླ་མ་རྣམས་ནས་གསུངས་པའི་ཙ་དབུ་མ་ཁ་འབྱེད་པའི་གདམས་ངག་ཡུམ་ལ་སྦྱར་བའི་ཁྲིད་གསན། སློབ་དཔོན་རྡོ་རྗེ་དྲིལ་བུ་པའི་ལུགས་ཀྱི་འཁོར་ལོ་བདེ་མཆོག་ལུས་ཀྱི་དཀྱིལ་འཁོར་དུ་དབང་བསྐུར་བ་དང་། དེའི་རྫོགས་རིམ་རིམ་པ་ལྔའི་ཁྲིད། བསྐྱེད་རིམ་ལུང་སྦྱོར་སོགས་དང་། རྗེ་བཙུན་ཡུམ་ལ་བརྟེན་པའི་མཁའ་སྤྱོད་ཀྱི་བྱིན་རླབས་སློབ་དཔོན་ནཱ་རོ་པའི་ལུགས་གསན་ནས། དེའི་བསྐྱེད་རྫོགས་ཀྱི་མན་ངག་ཐུན་མོང་མ་ཡིན་པའི་ཞལ་གདམས་བཞི་དང་། ཚོགས་མཆོད་ཀྱི་བྱིན་རླབས་འཕོ་བའི་མན་ངག་རྣམས་དང་། དེའི་ཡིག་སྐོར་ལ་ནཱ་རོ་པའི་སྒྲུབ་ཐབས་ཆུང་ངུ་། འཕགས་པ་རིན་པོ་ཆེས་མཛད་པའི་མངོན་རྟོགས་ཚེས་བཅུའི་མཆོད་ཆོག་སོགས་དང་།
རྗེ་རྡོ་རྗེ་འཆང་གིས་མཛད་པའི་མངོན་རྟོགས་ཆུང་བ་དང་། སྒྲུབ་ཐབས་བྱིན་རླབས་ཀྱི་ཆོ་ག་སྦྱིན་སྲེག་ཚེས་བཅུའི་མཆོད་པ་མར་མེའི་སྦྱིན་སྲེག ཤིང་ལངྐ་ལིངྐ་ལ་བརྟེན་ནས་མཁའ་སྤྱོད་སྒྲུབ་པ་རྣམས་ཕྱོགས་གཅིག་ཏུ་སྒྲིགས་པ་མཛད་བྱང་མེད་པའི་ལུང་གསན། ཡང་ཨུ་རྒྱན་གྱི་གྲུབ་ཆེན་ཨིནྟྲ་བྷཱུ་ཏི་ནས་བརྒྱུད་པའི་ཕག་མོ་ཞལ་གཉིས་མ་དང་། མངའ་བདག་མཻ་ཏྲི་པ་ནས་བརྒྱུད་པའི་རིག་པ་འཛིན་མ་རྩེན་མའི་བྱིན་བརླབས་གསན་ནས། མི་དབང་ཆོས་གསུམ་དང་། དེའི་ལག་ཏུ་བླང་ཚུལ་རྗེ་བཙུན་རིན་པོ་ཆེ་གྲགས་པ་རྒྱལ་མཚན་གྱིས་མཛད་པའི་ཡིག་སྐོར་ཕྱིར་ཟློག་གི་མན་ངག་བཅས་པ། མཻ་ཏྲི་མཁའ་སྤྱོད་ཀྱི་སྒྲུབ་ཐབས་སྲུ་ལུང་ཀུན་སྨོན་གྱིས་མཛད་པ། བྱིན་རླབས་ཀྱི་ཆོ་ག་རྣམས་གསན། སློབ་དཔོན་ལ་ཝ་པའི་ལུགས་ཀྱི་འཁོར་ལོ་བདེ་མཆོག་སྦྱངས་པའི་ཡོན་ཏན་ལྷ་བཅུ་གསུམ་གྱི་དབང་དང་།
རྡོ་རྗེ་མཁའ་འགྲོ་ལྷ་སོ་བདུན། རབ་འཇིགས་ཧེ་རུ་ཀ་ག་དྷོ་པའི་ཞལ་ཅན་ལྷ་སོ་བདུན་གྱི་དབང་། མ་ཧཱ་མ་ཡ་ལྷ་ལྔ། སངས་རྒྱས་ཐོད་པ་ལྷ་ཉེར་ལྔ། མཁའ་འགྲོ་རྒྱ་མཚོ་ལྷ་སྟོང་དང་བཞིས་ལྷག་པའི་ལྔ་བརྒྱ། འཁོར་ལོ་སྡོམ་ཆེན་རྣམས་ཀྱི་དབང་གསན་ནས། སོ་སོའི་སྒྲུབ་ཐབས་དཀྱིལ་ཆོག་སོགས་རྒྱ་གར་དང་བོད་ཀྱི་གཞུང་ཡོངས་སུ་རྫོགས་པ། རྡོ་རྗེ་འཇིགས་བྱེད་རཱ་ལོ་ཙ་བ་ནས་བརྒྱུད་པའི་ལྷ་བཅུ་གསུམ་དང་རོ་ལངས་བརྒྱད་བསྐོར། སྐྱོ་ལུགས་ལྷ་བཅུ་བདུན་མ། ཞང་ལུགས་ཞེ་དགུ་མ་རྣམས་ཀྱི་དབང་བསྐུར།
རྣལ་འབྱོར་རྒྱུད་ལ། ཀུན་རིག་རྩ་བའི་དཀྱིལ་འཁོར་དུ་དབང་བསྐུར་བ་དང་། འཆི་བདག་འཇོམས་པ་ལྷ་བཅུ་གསུམ་གྱི་དབང་ས་ལུགས། བྱ་སྤྱོད་ལ་རིགས་གསུམ་སྤྱི་དབང་སྤྱོད་རྒྱུད་དང་མཐུན་པ། འཇམ་དབྱངས་ཨ་ར་པ་ཙ་ན་ལྷ་ལྔ། རྡོ་རྗེ་རྣམ་འཇོམས་མ་ཎི་བཛྲའི་ལུགས་ལྷ་བཅུ་དགུ གཟུངས་གྲ་ལྔ། འོད་ཟེར་ཅན་ལྷ་ལྔ། གདུགས་དཀར་ཅན་ལྷ་ཞེ་གཅིག སྤྱན་རས་གཟིགས་ལྷ་སོ་བདུན་ལ་སོགས་པའི་དབང་བསྐུར་བ་གསན་ནས། དེ་དག་གི་དཀྱིལ་ཆོག་སྒྲུབ་ཐབས་ལས་ཚོགས་ཀྱི་ཡིག་ཆ་མ་ལུས་པ་ཡང་གསན་ནོ། །
རྒྱུད་ཀྱི་བཤད་བཀའ་ལ། དཔལ་ཀྱཻ་རྡོ་རྗེའི་རྩ་རྒྱུད་བརྟག་གཉིས། ཐུན་མོང་མ་ཡིན་པའི་བཤད་རྒྱུད་རྡོ་རྗེ་གུར། ཐུན་མོང་གི་བཤད་རྒྱུད་དཔལ་སཾ་བུ་ཊ་རྣམས། རྗེ་བཙུན་ས་སྐྱ་པ་གོང་མའི་ཊཱིཀྐ་མཆན་གྱིས་སྟེང་ནས་ཚུལ་བཞིའི་སྔོན་འགྲོ་དང་བཅས་པ་དང་། མ་ཧཱ་མ་ཡའི་ལེའུ་གསུམ་ལྷོ་མགར་བ་རྡོ་རྗེ་སྙིང་པོའི་ཊཱིཀྐའི་སྟེང་ནས་མར་པའི་ལུགས་ཀྱི་བཤད་པ། རྡོ་རྗེ་འཇིགས་བྱེད་རྟོག་པ་བདུན་པ། རྗེ་ས་ཆེན་གྱི་ཊཱིཀྐ་མཆན་དང་བཅས་པའི་བཤད་སྲོལ། རྭ་ལོ་ཙ་བའི་དཀར་འགྲེལ་ནག་འགྲེལ་སོགས་ཀྱི་བཤད་པ། རྟོག་བདུན་རྒྱ་སྟོན་ཀུན་དགའ་བརྩོན་འགྲུས་ཀྱི་ཊཱིཀྐའི་སྟེང་ནས་བཤད་པ་སྔགས་བཏུའི་ལག་ལེན་དང་བཅས་པ།
ངན་སོང་སྦྱོང་རྒྱུད་རྗེ་བཙུན་རིན་པོ་ཆེའི་མཆན་གྱི་སྟེང་ནས་བཤད་པ་རྣམས་མཐའ་ཆོད་པར་གསན་ཞིང་ནང་སེལ་གྱི་མི་འདྲ་བ་ཅུང་ཟད་ཀྱང་ཐུགས་ལ་ཤིན་ཏུ་ཞིབ་པར་བཞུགས་སོ། ། གཞན་ཡང་རྒྱུད་སྡེ་དྲི་མ་མེད་པ་རྣམས་ལས་འབྱུང་ཞིང་བརྒྱུད་པའི་བཀའ་སྲོལ་རྣམ་པར་དག་པའི་དབང་བྱིན་བརླབས་རྗེས་གནང་ལུང་མན་ངག་སོགས་བགྲང་བ་ལས་འདས་པས་ཐུགས་ཀྱི་རྒྱུད་ཕྱུག་པར་མཛད་ལ། རྗེ་འདི་ཉིད་ལ་མ་གསན་པའི་ཆོས་ཀྱི་རྣམ་གྲངས་ཁ་ཅིག་ཆོས་རྗེ་ཡོན་ཏན་དཔལ་བཟང་པ་དང་། རྗེ་བཙུན་རྡོ་རྗེ་འཆང་དཀོན་མཆོག་འཕེལ་བའི་ཞལ་སྔ་ནས་ལ་ཡང་གསན་ཞིང་ཐུགས་སུ་ཆུད་པར་མཛད་དོ། ། དེ་ལྟར་ན་བླ་མ་དམ་པའི་ཚོགས་དེ་དག་ཐམས་ཅད་གཙུག་གི་ནོར་བུ་བཞིན་ཆེས་བཀུར་ཞིང་གདམས་པ་རྒྱ་མཚོའི་ཚོགས་རྣམས་ཀྱང་རྣམ་པར་དཔྱོད་པའི་མཁྱེན་རབས་དྲི་མ་མེད་པས་ལེགས་པར་བསམ་པའི་སྒྲོ་འདོགས་ཆོད་དེ་མཐར་ཕྱིན་པ་མཛད་དོ། ། ཇི་ལྟར་གསན་ཞིང་ཐུགས་ཀྱི་ངེས་པའི་དོན་མཐའ་དག་ལ་བསྒྲུབ་པ་སྙིང་པོར་མཛད་པའི་ཚུལ་ནི། དུས་རྒྱུན་དུ་སྙིང་པོ་ཀྱཻ་རྡོ་རྗེའི་ཕྱི་ནང་གི་དཀྱིལ་འཁོར་ལེགས་པར་གསལ་བཏབ་ནས་ལམ་དུས་ཀྱི་དབང་རྒྱས་པར་བླངས་ཏེ་བཟླས་བརྗོད་མཆོད་གཏོར་སོགས་རྣལ་འབྱོར་རྣམ་པ་བཅུ་ཡིས་དུས་བཟླ་ཞིང་། གཞན་ཡང་འཁོར་ལོ་བདེ་མཆོག་ནག་པོ་པ་དང་། དྲིལ་བུ་པའི་བསྐྱེད་རྫོགས། བདེ་བ་ཅན་གྱི་ཚེ་དཔག་མེད།
ཛེ་ཏཱ་རིའི་ལུགས་ཀྱི་ཚེ་དཔག་མེད་ལྷ་དགུ། གཙུག་ཏོར་རྣམ་པར་རྒྱལ་མ། ཐུབ་པ་མེ་རུ་ཤི་ཥའི་ཚེ་བསྒྲུབ། རྗེ་བཙུན་མ་སྒྲོལ་མ་དཀར་སྔོ་དང་། ཨ་བྷི་དྷ་ནའི་རྒྱུད་ལས་བཤད་པའི་འཆི་མེད་ལྷ་མོའི་བསྒོམ་བཟླས། འཇམ་དབྱངས་ཨ་ར་པ་ཙ། མི་གཡོ་བ་སྔོན་པོ། འཕགས་པ་སེང་གེ་སྒྲ་ལ་སོགས་པ་ཡི་དམ་གྱི་ལྷ་མང་པོའི་ཐུགས་དམ་གྱི་རིམ་པ་སྔ་དྲོ་དང་དགོངས་མོ་ཐུན་དུ་བཅད་ཅིང་ཐུགས་ཉམས་སུ་བཞེས་ལ། སྲོད་ཐུན་ལ་ཡང་ཧེ་བཛྲའི་མངོན་རྟོགས་ལམ་དུས་ཀྱི་དབང་རྒྱས་པ་ལམ་ཟབ་མོ་བླ་མའི་རྣལ་འབྱོར། རྣལ་འབྱོར་དབང་ཕྱུག་གི་སྲུང་བ་ཐུན་མོང་མ་ཡིན་པ།
རྡོ་རྗེ་ནག་པོ་ཆེན་པོའི་བསྲུང་ཟློག་གི་རྣལ་འབྱོར་རྣམས་འཆག་མེད་དུ་མཛད་ཅིང་། ལོ་རེ་བཞིན་དགུན་ཟླ་འབྲིང་པོ་ཙམ་གྱི་དུས་ཟླ་བ་གསུམ་བཞིའི་བར་སྐུ་འཚམས་བཅད་རྒྱ་ཤིན་ཏུ་དམ་པ་ལ་བཞུགས་ནས་ཐུགས་དམ་གྱི་རིམ་པ་གྲངས་ལས་འདས་པ་མཛད་ལ། ཡང་ཀྱཻ་རྡོ་རྗེ། འཁོར་ལོ་བདེ་མཆོག ནག་པོ་ཆེན་པོ་ལ་སོགས་པའི་ཡི་དམ་དང་ཆོས་སྐྱོང་མང་པོའི་གཞིའི་བསྙེན་པ་ཁ་སྐོང་གི་སྦྱིན་སྲེག་དང་བཅས་པ་གྲུབ་པའི་མཚན་མ་བརྙེས་ཀྱི་བར་མཛད་པ་ལ་བརྟེན་ནས་བླ་མ་ཡི་དམ་ཆོས་སྐྱོང་བསྲུངས་མ་རྣམས་དང་ཐུགས་རྒྱུད་དབྱེར་མེད་པའི་ཚུལ་གྱིས་བཞུགས་སོ། ། པྲ་ཎ་མྱ། ཀུན་གསལ་མཐའ་ལས་ལྷག་པ་ཐུགས་རྗེའི་གཏེར། ། མང་དུ་གསན་པ་དྲི་མེད་བདུད་རྩིའི་འོད། ། གཅིག་ཏུ་སྒྲུབ་པའི་རྟ་ལྗང་དཀྱིལ་འཁོར་ནི། ། བློ་གྲོས་རྒྱ་མཚོའི་གོས་ཅན་དཔལ་དུ་གྱུར། །
ཀུན་དགའི་དཔལ་འཕྲོག་བྱང་ཕྱོགས་གངས་རིའི་ལྗོངས། ། སྐྱེ་དགུའི་ཡིད་འཕྲོག་འགྲན་པའི་ཟླ་བྲལ་བ། ། ཚངས་པའི་དབྱངས་འཕྲོག་ལྷར་བཅས་འགྲོ་བའི་རྗེ། ། བདེ་དགེ་ཀུན་འཕྲོག་སྲིད་ཞིའི་དཔལ་ཡོན་ལགས། ། དེ་ལྟར་རྨད་བྱུང་ཡོན་ཏན་གསེར་གྱི་ལྷུན་པོ་གང་། ། སྐལ་ལྡན་འཛིན་མའི་ཁྱོན་འདིར་ནམ་ཡང་མ་གཡོ་ཞིང་། ། རྣམ་པར་གསལ་བའི་ཕྲིན་ལས་ཉི་ཟླའི་གཟི་བརྗིད་ཀྱིས། ། ཁ་བའི་སྨན་ལྗོངས་ཀུན་དུ་དགའ་བའི་རྣམ་རོལ་མཛོད། ། དེས་ན་འཕྲལ་སྣང་ཡུན་དུ་ལེགས་པར་གསུངས་པའི་དམ་ཆོས་ཡིད་བཞིན་གྱི་ནོར་བུ་རིན་པོ་ཆེ། འཆད་རྩོད་རྩོམ་པ་དང་།
སྒྲུབ་པའི་རྒྱལ་མཚན་གྱི་རྩེ་མོར་བཀོད་ནས་ལས་དང་སྐལ་བར་ལྡན་པའི་གདུལ་བྱ་རྣམས་ལ་བློ་གྲོས་ཀྱི་དགའ་སྟོན་ཕྱོགས་བཅུར་སྤེལ་བར་མཛད་པའི་བདག་ཉིད་ཆེན་པོ་འདི་ནི་བྱང་ཆུབ་སེམས་དཔའི་རིགས་ཀྱི་བག་ཆགས་ལེགས་པར་བསད་པའི་ཚུལ་དུ་སྣང་བ་ཞིག་སྟེ། དེ་ཡང་རྗེ་འདི་ཉིད་ཀྱི་གསུངས་ལས། ཁོ་བོ་ཅག་ཐེག་པ་ཆེན་པོའི་རིགས་ཀྱི་ནུས་པ་ཅུང་ཟད་སད་པའི་སེམས་ཀྱི་རྒྱུན་མ་ཆད་ཙམ་ཡོད་པས་བྱང་ཆུབ་ཀྱི་སེམས་དང་འགལ་བའི་ཉེས་པ་ནི་ཅུང་ཟད་ཀྱིས་ཀྱང་མ་གོས་ཏེ། ཐེག་པ་ཆེན་པོ་མདོ་སྡེ་རྒྱན་ལས། བརྟན་པ་གྲོགས་དན་སྡུག་བསྔལ་དང་། ། ཟབ་མོའི་ཐོས་པས་མི་གཡོས་སོ། ། ཅེས་བཤད་པ་དང་། ལུགས་ཀྱི་བསྟན་བཅོས་ལས། དབུགས་ཀྱི་དུག་ཅན་བརྒྱ་ཕྲག་གིས། ། འཁྱུད་པར་གྱུར་ཀྱང་ཙན་དན་ནི། །
རང་གི་རང་བཞིན་བསིལ་བ་ཉིད། ། ཅེས་བཤད་པའི་དོན་ལ་གནས་ཞིང་། བླ་མ་ཆོས་ཀྱི་རྗེ་ས་སྐྱ་པཎྜི་ཏ་ལ་མི་ཕྱེད་པའི་དད་པ་ཡོད་པས་བྱིན་གྱིས་བརླབས་པའི་མཚན་མའང་ཅུང་ཟད་མཐོང་ཞེས་གསུངས་པ་དང་། གནས་སྐབས་འགར་མཚན་ལྟས་རྩུབ་པའི་རྣམ་པ་བྱུང་ན་ཡང་། བླ་མ་ཆོས་རྗེའི་བསྟོད་པ་ཆོས་ཀྱི་རྒྱལ་པོ་ཚར་ཅི་མང་ཞལ་འདོན་དུ་མཛད་པས་རང་ཞི་ཞིང་དངོས་གྲུབ་ཀྱི་མཚན་མ་འབྱུང་བ་ཞིག་ཡིན་ཏེ། སྐབས་ཅིག་ཐུགས་དམ་གྱི་གཟིགས་སྣང་ལ་བྱུང་ཚུལ་ཕྱག་བྲིས་སུ་བཀོད་པ་ལས། རྗེ་བཙུན་དམ་པ་ས་སྐྱ་པཎ་ཆེན་ཞབས། ། རབ་དད་ཡིད་ཀྱིས་བསྟོད་ཅིང་གསོལ་བཏབ་པས། ། ཡེ་ཤེས་ལྔ་ལྡན་འབར་བའི་རལ་གྲི་ཡིས། ། བདུད་དཔུང་མ་ལུས་འཇོམས་པའི་བསྲུངས་མ་མཆོག །
རྗེས་སུ་སྐྱོང་པའི་མཚན་མ་བདག་གིས་མཐོང་། ། ཡེ་ཤེས་ལྔ་ལྡན་འབར་བའི་རལ་གྲི་སྒྲེལ་མཐོང་ཞིང་། ། ཁྱོད་རྗེས་དྲན་པའི་བློ་ཡི་མཚན་མ་རྙེད་པ་ཡིས། ། བར་ཆད་བདུད་ཀྱི་གཡུལ་ལས་རྣམ་པར་རྒྱལ་གྱུར་ཏེ། ། ཚེ་དང་བསོད་ནམས་དཔལ་འབྱོར་རྣམ་པར་རྒྱས་པ་ཐོབ། ། ཉེར་གཉིས་ནས་ཉེར་གསུམ་དུ་འགྲོ་བའི་དུས་མཐོང་ཅིག ། ཅེས་པ་དང་། རྗེ་བཙུན་མ་སྒྲོལ་མའི་བསྟོད་པ་ལས་ཀྱང་། ། ཁྱོད་ཀྱི་ཐུགས་རྗེས་ཡིད་ཀྱི་ཤིང་རྟ་གྲངས། ། སེམས་ཀྱི་རྨོངས་པ་ཅུང་ཟད་བསལ་ཞིང་རངས། །
ཞེས་དང་། དུས་ཕྱིས་མཛད་པའི་རྗེ་བཙུན་མའི་བསྟོད་པ་ལས། རིགས་སྔགས་བཟླས་བརྗོད་གཡེངས་མེད་བརྩོན་པའི་མཐུས། ། རང་བཞིན་བཅས་པའི་དྲི་མ་མཐའ་ཡས་ཀུན། ། དག་པའི་མཚན་མ་མོད་ལ་སྟོན་མཛད་མ། ། ཀུན་གྱི་དབུགས་འབྱིན་ཡུམ་ལ་ཕྱག་འཚལ་ལོ། ། ཞེས་པ་དང་། ལན་གཅིག་མ་ཡིན་རྟག་པར་རྗེས་བཟུང་ཡང་། ། སྐྱོ་ངས་མེད་པར་ཁོ་བོའི་དོན་ཉིད་ལ། ། མ་མ་ཁྱོད་ནི་རྗེས་སུ་དགོངས་ལགས་པས། །
ད་དུང་བདག་གི་སྐྱབས་གནས་གཞན་མ་མཆིས། ། ཞེས་པ་ལ་སོགས། བླ་མ་ཡི་དམ་དབྱེར་མེད་པས་རྩེ་གཅིག་ཏུ་དགོངས་ཤིང་བྱིན་གྱིས་བརླབས་པའི་མཚན་མ་བསམ་གྱིས་མི་ཁྱབ་ཅིང་། དམ་པའི་ཆོས་སྐྱོང་བའི་བསྲུངས་མ་རྣམས་ཀྱིས་ཀྱང་བར་ཆད་མངོན་སུམ་དུ་སེལ་བར་མཛད་དེ། སྔ་མོ་སྐུ་གཞོན་ནུའི་དུས་ཅིག་སྐུ་དོག་ཆེ་བའི་མཚན་ལྟས་བྱུང་བ་ལ། སྐུ་མཚམས་མཛད་ནས་རྡོ་རྗེ་ནག་པོ་ཆེན་པོའི་གསང་སྔགས་ཡི་གེ་བདུན་པ་ཐུགས་དམ་ཞག་གསུམ་ཙམ་ཆེད་དུ་གཏད་ནས་མཛད་པས། རྣལ་ལམ་དུ་རྡོ་རྗེ་ནག་པོ་ཆེན་པོའི་བྲིས་སྐུ་ཆུང་ངུ་ཅིག་རྙེད་པ་སྐུ་ཕྲག་དུ་བཅུག་པའི་སྣང་བ་བྱུང་བས་མཚན་ལྟས་ངན་པ་ཐམས་ཅད་རང་ཞིར་གྱུར་ཏོ། ། གཞན་ཡང་རྗེ་འདི་ཉིད་ལ་ལྟོས་པའི་སྐུ་འཁོར་གྲྭ་རིགས་སོགས་དང་། ཐ་ན་འགྲུལ་པ་ཞིག་ཡིན་ཀྱང་མི་ཕྱེད་པའི་དད་པས་གསོལ་བ་བཏབ་ན་དཔལ་ས་སྐྱ་པའི་བཀའ་བསྲུངས་རྣམས་ཀྱིས་སྟོང་གྲོགས་མགོན་སྐྱབས་མཛད་པ་ཡིན་ལ། དེ་ལ་སོགས་པ་གྲུབ་པའི་མཚན་མ་མཐའ་ཡས་པ་ལས་ཆེ་ལོང་ཙམ་ཞིག་སྨོས་པའོ། །
ཨ་དྷིཥྛ་ན་སྲ་ཡཙྪ། རྗེ་བཙུན་མཁྱེན་པའི་འཆི་མེད་ལམ། ། བརྩེ་བའི་དབྱར་སྐྱེས་འཁྲིགས་པ་ལས། ། བྱིན་རླབས་ཆུ་རྒྱུན་ལེགས་ཕབ་སྟེ། ། དམ་ཆོས་སྤྲིན་གྱི་རྔ་ཐོས་པས། ། ལྗོན་ཤིང་ནགས་ཀྱི་དགའ་བའི་ཚལ། ། སྙན་པའི་གླུ་ཆེན་གར་སྒྱུར་བས། ། འདོད་ལྡན་གདུང་བ་སེལ་བྱེད་པའི། ། གཉིས་སྐྱེས་དབང་པོ་གཙུག་ཕུད་ཅན། ། པད་མཚོར་མགྲིན་པའི་དབྱངས་སྒྲོགས་ཤིང་། །
སྤུ་སྡུག་མཛེས་པའི་འཁོར་ལོའི་ངག ། ཆུ་སྐྱར་གཞོན་ནུའི་དགའ་བ་ཡང་། ། རིང་དུ་སྤྱོད་པའི་དཔལ་གྱུར་ཅིག ། གསུམ་པ་གཞན་དོན་ཕྲིན་ལས་ཀྱི་རྒྱལ་བའི་བསྟན་པ་ཆེས་ཆེར་གསལ་བར་མཛད་པའི་ཚུལ་ནི། རྗེ་བཙུན་ས་སྐྱ་པའི་བཤད་སྲོལ་ལྟ་གྲུབ་དྲི་མ་མེད་པ་འདི་ཕྱོགས་ཀུན་དུ་རྒྱས་པ་བྱུང་ན་སྙམ་པ་ཁོ་ན་ཐུགས་ལ་བཞག་ནས། ལེགས་པའི་ཡོན་ཏན་ཐམས་ཅད་ཀྱི་རྩ་བ་ལྷག་པ་ཚུལ་ཁྲིམས་ཀྱི་བསླབ་པ་རིན་པོ་ཆེ། རང་བཞིན་དང་བཅས་པའི་ཉེས་པ་མཐའ་དག་གིས་མ་གོས་པར་བཞུགས་པའི་ངང་ནས། ཐོས་བསམ་གྱི་སྒྲོ་འདོགས་ལེགས་པར་བཅད་དེ་ཟབ་མོའི་དོན་རྣམས་ཚུལ་བཞིན་ཐུགས་ཉམས་སུ་བཞེས་པའི་ཚེ་ན་ཡང་སྦྱོར་བ་སྐྱབས་སུ་འགྲོ་བ་ནས་བརྩམས་ཏེ་ལམ་གྱི་དངོས་གཞི་དང་རྗེས་སྤྱོད་ཀྱི་ཉམས་ལེན་ཐམས་ཅད། ཐེག་པ་ཆེན་པོའི་སེམས་བསྐྱེད་ཀྱི་ཟིན་པའི་ཏིང་ངེ་འཛིན་ལ་ཉིན་མཚན་ཁོར་ཡུག་ཏུ་གནས་པར་མཛད་ནས། ཐོག་མར་མངའ་རིས་ཕྱོགས་ཀྱི་གདུལ་བྱ་རྣམས་ལ་མདོ་སྔགས་ཀྱི་དམ་པའི་ཆོས་ཅི་རིགས་པས་རྒྱུད་ཚིམ་པར་མཛད་ལ།
དེ་ནས་བླ་མ་དང་ཡི་དམ་གྱིས་བྱིན་རླབས་དང་ལུང་བསྟན་པ་ལ་བརྟེན་ནས་དབུས་གཙང་དུ་ལན་སྔ་མ་ཕེབས་ཏེ། ཐུབ་བསྟན་རྣམ་རྒྱལ་གྱི་དགོན་པར་དགུན་ཐོག་ཅིག་བཞུགས་ནས། གསུང་ཆོས་ཀྱང་ཅི་རིགས་པ་གནང་སྐུ་མཚམས་དང་ཐུགས་དམ་ཤིན་ཏུ་འཕེལ་བ་བྱུང་གསུང་། དབྱར་སོས་ཨེ་ཝཾ་དུ་བཞུགས་ཏེ། ཐུགས་དམ་དང་ཕྱག་དཔེ་རྣམས་ལ་གཟིགས་རྟོག་མཛད། རྗེ་རྡོ་རྗེ་འཆང་གི་གཟིམས་ཆུང་དུ་ཞག་ཁ་ཡར་ཐུགས་དམ་གཏོར་བསྔོས་ཅི་མང་མཛད་པས། ཐོ་རངས་ཅིག་མནལ་ལམ་དུ་ས་སྐྱའི་དཔོན་པོ་རི་ཡིན་ཟེར་བའི་རི་ཤིན་ཏུ་མཐོ་བ་མངའ་རིས་མཐོང་བ་གཅིག་གི་རྩེ་མོ་ན་ཕེབས་ཏེ། མགོན་པོའི་འཆམ་སྐུ་གཅིག་ཀྱང་བཞུགས་འདུག དེར་བཙུན་པ་ཞྭ་དམར་པོ་གྱོན་པ་མང་པོ་བྱུང་ནས་ཕྱག་འཚལ་བ་དང་གསོལ་ཇ་ཞུ་བ་ལ་སོགས་པ་བྱུང་། དེ་ནས་དགུན་རྟ་ནག་ཏུ་ཕེབས་པའི་དུས།
རྩེ་གདོང་དུ་ཆོས་ཀྱི་རྒྱལ་པོ་ནམ་མཁའ་བཀྲིས་པས་གསན་ཏེ་ཆོས་རྗེ་པཎ་ཆེན་གྲགས་པ་རྡོ་རྗེའི་བཀའ་ཆེམས་ལ་མངའ་རིས་ནས་ཆོས་རྗེ་གློ་བོ་བ་དེ་དབུས་གཙང་དུ་ཕེབས་ན་ངེད་རང་གི་བླ་མའི་འོས་ཡིན་ནོ། ། ཅེས་གསུངས་པ་ཐུགས་ལ་དགོངས་ནས་ཐུབ་བསྟན་རྣམ་རྒྱལ་དུ་རྗེ་འདི་ཉིད་གདན་འདྲེན་པ་ལ་གནང་ཞིང་། རྗེ་ཉིད་ཀྱང་ས་སྐྱ་པའི་ཐུགས་ཞེན་ཆེ་བ་དང་། སྔར་ཨེ་ཝཾ་དུ་མནལ་ལམ་བྱུང་པའང་ས་སྐྱ་པའི་རིགས་བརྒྱུད་གཙང་མ་ཡིན་པའི་ངེས་པ་ཐུགས་ལ་འཁྲུངས་ནས་རྩེ་གདོང་དུ་ཕྱག་ཕེབས་ཏེ་ཐོག་མར་རྣམ་པར་རྒྱལ་མ་ལྷ་དགུའི་རྗེས་གནང་བདག་ཅག་རྣམས་ལ་གནང་ཞིང་། དེ་ནས་བཟུང་སྟེ་ཚེ་དཔག་དུ་མེད་པ་ལྷ་དགུའི་དབང་། བྱ་བའི་རྒྱུད་ཀྱི་རིགས་གསུམ་སྤྱིའི་དབང་། འོད་ཟེར་ཅན་ལྷ་ལྔ། རྣམ་འཇོམས་མ་ཎི་བཛྲ། ཨ་ར་པ་ཙ་ན་ལྷ་ལྔ་ལ་སོགས་པ་བྱ་སྤྱོད་ཀྱི་ཟུར་བཀའ་མང་པོ་དང་། འཇམ་དཔལ་སྨྲ་སེང་དང་།
དཔའ་བོ་གཅིག་དུ་གྲུབ་པ་ལ་སོགས་པ་འཇམ་དཔལ་གྱི་རིགས་མང་པོ་དང་། ཤེས་རབ་ཀྱི་ཕ་རོལ་ཏུ་ཕྱིན་མ་དཀར་མོ་ལ་སོགས་པ་བློ་གྲོས་རྒྱས་པར་བྱེད་པ་དང་། མི་གཡོ་བ་དཀར་སྔོ། ཕྱག་ན་རྡོ་རྗེ་ཨུ་ཙརྻ་དང་། གོས་སྔོན་ཅན་ལ་སོགས་པ་མ་རུང་པ་ཚར་གཅོད་པའི་ལྷ་དང་། རྗེ་བཙུན་ཡིད་བཞིན་གྱི་འཁོར་ལོ་ཇོ་བོ་དི་པཾ་ཀ་ར་ནས་བརྒྱུད་བ་དང་། ཁ་ཆེ་པཎ་ཆེན་ནས་བརྒྱུད་པ། བ་རི་བ་ནས་ས་སྐྱ་པ་ཆེན་པོ་ལ་བརྒྱུད་པ་ལ་སོགས་པ་ཚེ་བསྲིང་བའི་ལྷ་རྣམས་དང་། རྗེ་ནག་པོ་ཆེན་པོ་གུར་གྱི་མགོན་པོ་ལྷ་བརྒྱད་དང་། ལྕམ་དྲལ་དང་།
དཔའ་རྐྱང་གི་རྗེས་གནང་ལ་སོགས་པ་ཆོས་སྐྱོང་བའི་བསྲུངས་མ་ཁྱད་པར་ཅན་རྣམས་དང་། རྣམ་ཐོས་སྲས་རྟ་བདག་བརྒྱད་ཀྱི་བསྐོར་བ་ལ་སོགས་ནོར་གྱི་ལྷའི་རྗེས་གནང་ཟུར་བཀའ་ཤིན་ཏུ་མང་བ་དང་། ལམ་འབྲས་བུ་དང་བཅས་པའི་གདམས་ངག་དབང་བྱིན་རླབས་ལུང་མན་ངག་ཆ་ལག་ཚང་བ་རྣམས་དང་། ཀྱེ་རྡོ་རྗེའི་རྩ་རྒྱུད་བརྟག་གཉིས་པ་ས་སྐྱ་པ་ཆེན་པོའི་མཆན་ས་བཅད་དག་ལྡན་རྣམས་ཀྱི་སྟེང་ནས་ཤིན་ཏུ་ཞིབ་པའི་བཤད་པ་ཚུལ་བཞི་དང་བཅས་པ་མཐའ་ཆོད་ལ་རྒྱས་པར་གནང་། བཤད་རྒྱུད་རྡོ་རྗེ་གུར་རྗེ་བཙུན་རིན་པོ་ཆེའི་མཆན་ས་བཅད་འགྲེལ་པ་གུར་རྒྱན་གྱི་སྟེང་ནས་བཤད་པ། སམྦུ་ཊ་གནད་ཀྱི་གསལ་བྱེད་ས་བཅད་དང་བཅས་པའི་བཤད་པ། ཆོས་རྗེ་ས་པཎ་གྱི་བཀའ་འབུམ་ལ་སོགས་པའི་ལུང་མང་པོ་དང་། རྒྱལ་སྲས་ལམ་བཟང་གི་བཤད་པ། རྗེ་ཉིད་ཀྱིས་མཛད་པའི་སྤྱི་དོན། ཞང་མདོ་སྡེ་དཔལ་གྱི་སྒྲུང་འགྲེལ་ལ་སོགས་པ་དམ་པའི་ཆོས་ཀྱི་རྣམ་གྲངས་ཚད་མེད་པ་གནང་ནས་སླར་ཡང་གློ་བོ་ཕྱོགས་ནས་གདན་འདྲེན་པ་བྱུང་སྟེ་སྦྲུལ་ལོའི་དཔྱིད་ཡར་ཕེབས་ནས།
གློ་བོ་དགོན་པ་སོ་སོར་དབང་བྱིན་རླབས་ལུང་མན་ངག་བཤད་བཀའ་ལ་སོགས་པས་འོས་སུ་གྱུར་པའི་གདུལ་བྱ་མཐའ་ཡས་པ་སྨིན་པར་མཛད། དེ་ནས་ཆོས་ཀྱི་རྒྱལ་པོ་ནམ་མཁའ་བཀྲ་ཤིས་པའི་ནང་རྟེན་ཐུབ་པ་ཆེན་པོ་རྩེ་གདོང་དུ་བཞེངས་ནས་དེར་རབ་གནས་ལ་གདན་དྲངས་ཏེ། སྟག་གི་ལོ་དབུས་གཙང་དུ་ཕེབས། ཐོག་མར་དཔལ་ལྡན་ས་སྐྱར་ཟླ་གཅིག་ཙམ་བཞུགས་ནས། ཨེ་ཝཾ་དུ་ཕེབས་ཏེ་ཟླ་བ་གཉིས་སྐུ་མཚམས་མཛད་དེ། རྩེ་གདོང་དུ་ཕེབས་ནས་ཡོས་ལོ་ཟླ་བ་དང་པོ་ལ་རྟེན་ཆེན་གྱི་རབ་གནས་མཛད། འབྲུག་ལོ་ཚང་མ་སྦྲུལ་ལོའི་ཟླ་བ་གསུམ་པ་ཡན་ཙམ་རྩེ་གདོང་ཕྱོགས་ཁོ་ནར་བཞུགས་ནས། ངེད་ཅག་སྤུན་རྣམས་ལ། གསུང་ངག་རིན་པོ་ཆེས་ཐོག་དྲངས་ནས་བཅོམ་ལྡན་འདས་ཀྱཻ་རྡོ་རྗེ་དང་། འཁོར་ལོ་བདེ་མཆོག་གི་མན་ངག་ཆ་ལག་ཚང་མ།
མ་ཧཱ་མ་ཡ། སངས་རྒྱས་ཐོད་པ་ལ་སོགས་པ་ཤེས་རབ་རྒྱུད་ཀྱི་སྐོར་དང་། རྡོ་རྗེ་འཇིགས་བྱེད་རྭ་ལུགས་ལྷ་བཅུ་གསུམ་དང་རོ་ལངས་བརྒྱད་སྐོར། སྐྱོ་ལུགས་ཞང་ལུགས་ལ་སོགས་ཐབས་ཀྱི་རྒྱུད་ཀྱི་སྐོར། སྤྱན་རས་གཟིགས་ལྷ་མངས། གཟུངས་གྲ་ལྔ། གདུགས་དཀར་ཅན་ལ་སོགས་པ་རྣལ་འབྱོར་རྒྱུད་དང་བྱ་སྤྱོད་ཀྱི་དབང་བཀའ་སྔར་མ་ཐོབ་པ་རྗེ་ཉིད་ལ་བཞུགས་པའི་དབང་བསྐུར་དང་། དཔྱལ་ལུགས་ཀྱིས་ཕག་མོ་བསྐོར་གསུམ་ལ་སོགས་པ་བྱིན་རླབས་རབ་ཏུ་མང་པོ་དང་། རྗེས་གནང་བཤད་པ་ལུང་མང་པོ་ལ་སོགས་པ་རྗེ་བཙུན་འདི་ཉིད་ལ་མངའ་བའི་མདོ་དང་སྔགས་ཀྱི་གདམས་པ་རྒྱ་མཚོ་ལྟ་བུས་སྐྱེ་དགུ་བགྲང་ལས་འདས་པ་དམ་པའི་ཆོས་ཀྱི་ཉམས་ལེན་དང་ལྡན་པར་མཛད་དོ། ། ཡང་སྦྲུལ་ལོ་དེའི་ཟླ་བ་བཞི་པ་ལ་ཨེ་ཝཾ་ཆོས་ལྡན་དུ་ཕེབས་ནས།
རྡོ་རྗེ་འཆང་དཀོན་མཆོག་འཕེལ་བའི་ཞལ་སྔ་ནས་ལ། དཔལ་མགོན་ཞལ་བཞི་པའི་རྗེས་གནང་མན་ངག་དཔེ་ལུང་སོགས་ཅི་རིགས་གསན་པ་དང་། གཞན་ལ་ཡང་དམ་པའི་ཆོས་ཀྱི་དགའ་སྟོན་ཅི་རིགས་གནང་ནས་ཟླ་བ་ལྔ་པ་ལ་དཔལ་ས་སྐྱར་ཕྱག་ཕེབས་ནས། དབུ་རྩེ་རྙིང་མར་རྗེ་བཙུན་འཇམ་དབྱངས་ཀྱི་དྲུང་དུ་ཐུགས་བསྐྱེད་དང་སྨོན་ལམ་མཐའ་ཡས་པ་དང་། སྒོ་རུམ་དུ་དཔལ་གུར་གྱི་མགོན་པོའི་སྤྱན་སྔར་མཆོད་གཏོར་རྒྱ་ཆེ་བ་མཛད་ནས་བསྟན་པ་དང་སེམས་ཅན་ལ་ཕན་བདེ་དར་རྒྱས་འབྱུང་བའི་བཀའ་བསྒོའི་ཚིགས་བཅད་དང་ཕྲིན་ལས་འཆོལ་བ་སོགས་རྒྱས་པར་མཛད་ནས་མངའ་རིས་ཕྱོགས་སུ་ཐེགས་ཏེ་སྟོད་ཀྱི་གདུལ་བྱ་རྣམས་ལ་བཤད་བསྒྲུབ་ཀྱི་རྒྱལ་མཚན་འཛུགས་པར་མཛད་ཅིང་བཞུགས་སོ། ། རྩོམ་པ་ནོར་བུའི་ཕྲེང་བ་སྐལ་བཟང་ཕྱོགས་ཀྱི་བུ་མོའི་མགུལ་པ་ཀུན་ནས་མཛེས་པར་མཛད་པའི་ཚུལ་ནི་རྒྱས་པར་དཀར་ཆག་ཏུ་གསལ་ལ། མདོ་ཙམ་བརྗོད་ན། ལམ་འབྲས་བླ་མ་བརྒྱུད་པའི་གསོལ་འདེབས་དགེ་ལེགས་རོལ་པའི་ཆུ་གཏེར་ཞེས་བྱ་བ་དང་། མཐོང་བ་དོན་ལྡན་གཉིས། དཔལ་ས་སྐྱ་པ་ཆེན་པོ་ལ་ཡོན་ཏན་གྱི་ཁྱད་པར་བཅོ་ལྔའི་སྒོ་ནས་བསྟོད་པ།
རྗེ་བཙུན་རྩེ་མོ་དང་། གྲགས་པའི་ཞབས་གཉིས་ལ་བསྟོད་པ་རེ་རེ། ཆོས་རྗེ་ས་སྐྱ་པཎྜི་ཏ་ལ་བསྟོད་པ་གསུམ། རྡོ་རྗེ་འཆང་ཀུན་དགའ་བཟང་པོ། ཆོས་རྗེ་ཀུན་དགའ་དབང་ཕྱུག ཀུན་མཁྱེན་བསོད་ནམས་སེང་གེ། པཎྜི་ཏ་གྲགས་པ་རྒྱལ་མཚན། རྡོ་རྗེ་འཆང་དཀོན་མཆོག་འཕེལ་ལ་སོགས་པ་བླ་མ་རྣམས་ལ་བསྟོད་པའི་ཚོགས་རབ་ཏུ་མང་པོ། འཁོར་ལོ་བདེ་མཆོག་ལ་བསྟོད་པ་ངེས་དོན་བཅུད་ཀྱི་སྙིང་པོ། ཐུབ་པའི་དབང་པོ་ལ་བསྟོད་པ་མེ་ཏོག་ཕུར་མ།
རྗེ་བཙུན་ཡིད་བཞིན་གྱི་འཁོར་ལོ་ལ་བསྟོད་པ་ལ་སོགས་པ་ཡི་དམ་གྱི་བསྟོད་པ་མང་པོ། རྗེ་བཙུན་ཀུན་དགའ་དབང་ཕྱུག་པ། ཀུན་མཁྱེན་བསོད་ནམས་སེང་གེ། ཆོས་རྗེ་ཚུལ་ཁྲིམས་རྒྱལ་མཚན་རྣམས་ཀྱི་རྣམ་པར་ཐར་པ་རེ་རེ། དཔལ་ཀྱཻ་རྡོ་རྗེའི་རྒྱུད་ཀྱི་སྔོན་འགྲོ་ཚུལ་དང་པོ་གསུམ་གྱི་གསལ་བྱེད་ཟབ་དོན་ཉིན་མོར་བྱེད་པའི་སྣང་བ། མངོན་བར་རྟོགས་པའི་གསལ་བྱེད་ཟབ་དོན་བཅུད་ཀྱི་སྙིང་པོ་ལ་སོགས་པ་རྒྱུད་འཆད་པའི་དུས་ཀྱི་ཡིག་སྣ་ཁ་ཡར། རྣལ་འབྱོར་མ་ཀུན་སྤྱོད་དང་། རྟོག་པ་བདུན་པ་སོགས་རྒྱུད་འགའ་ཞིག་གི་འཆད་ཐབས་དང་ས་བཅད། ཀྱཻ་རྡོ་རྗེའི་མངོན་རྟོགས་དང་རྒྱུ་དུས་ཀྱི་དབང་གི་གསུང་རྒྱུན་ལ་སོགས་པ་སྒྲུབ་ཐབས་དང་དཀྱིལ་ཆོག་མང་པོའི་ཟུར་འདེབས། འཇམ་དབྱངས་སྨྲ་སེང་ལ་སོགས་པའི་སྒྲུབ་ཐབས་དང་རྗེས་གནང་བྱེད་ཚུལ་མང་པོ།
ཐུབ་པ་དགོངས་གསལ་གྱི་འཆད་ཐབས། ལམ་བཟང་སྣང་བ། ཚད་མ་རིག་གཏེར་གྱི་འགྲེལ་བཤད། རིགས་པ་མ་ལུས་པ་ལ་འཇུག་པའི་སྒོ། སྡོམ་གསུམ་རབ་དབྱེའི་དཀའ་གནད་ཀྱི་གསལ་བྱེད་ཁ་ཡར། ཆོས་ཀྱི་རྗེ་འགོས་ལོ་ཙཱ་བ་དྷརྨྨ་པཱ་ལ་བྷ་དྲ་ལ་དྲི་བའི་ཚུལ་སོགས་དྲི་བ་དྲིས་ལན་མཐའ་ཡས་པ། བདེ་བར་གཤེགས་པའི་སྐུ་གསུང་ཐུགས་ཀྱི་རྟེན་བཞེངས་པའི་མཚོན་བྱེད། སློབ་དཔོན་ཀླུ་སྒྲུབ་ཀྱིས་མཛད་པའི་ཆོས་དབྱིངས་བསྟོད་པའི་འགྲེལ་པ། གཤིན་རྗེའི་གཤེད་གདོང་པ་དྲུག་པའི་སྒྲུབ་ཐབས་དང་དཀྱིལ་ཆོག་གི་ཟུར་འདེབས་ལ་སོགས་པ་མདོར་ན་རྒྱལ་བའི་གསུང་རབ་མཐའ་དག་དང་དེའི་དགོངས་འགྲེལ་གྱི་བསྟན་བཅོས་དྲི་མ་མེད་པ་རྣམས་ལ་དོན་དང་དོན་མ་ཡིན་པ་རྣམ་པར་དཔྱོད་པའི་མཁྱེན་རབ་རབ་ཏུ་གསལ་བའི་སྤྱན་གྱིས་ཀུན་དུ་གཟིགས་ཞིང་གཞན་ཡང་ཡང་དག་པའི་དེ་ཁོ་ན་ཉིད་ཕྱིན་ཅི་མ་ལོག་པར་འདོམས་པ་ལ་ཕ་རོལ་གྱི་དྲིང་མི་འཇོག་པ་ནི། དིང་སང་གི་དུས་ན་རྗེ་བཙུན་ཆོས་ཀྱི་རྒྱལ་པོ་འདི་ཉིད་ཁོ་ནའི་ཁྱད་པར་གྱི་ཆོས་ཡིན་པ་ལ་ཡིད་གཉིས་ཐེ་ཚོམ་ཅུང་ཟད་ཀྱང་ཁོ་བོ་ལ་ནི་མེད་ལ།
གཞན་བློ་གྲོས་གྱི་མིག་རྣམ་པར་དག་པ་དག་གིས་ཀྱང་འདི་ལྟར་རྟོགས་སོ། ། དེས་ན་འཆད་རྩོམ་རྩོད་པའི་སྒོ་ནས་སངས་རྒྱས་ཀྱི་བསྟན་པ་ཉིན་མོར་བྱེད་པའི་འོད་བཞིན་གསལ་བར་མཛད་པའི་ཚུལ་ནི་འདིར་སྨྲས་པ། རབ་དཀར་དགེ་ལེགས་འོ་མའི་རྒྱ་མཚོ་ཆེར། ། རབ་གསལ་མཚན་མོའི་མགོན་ཁྱོད་ཤར་བ་ཡིས། ། རབ་རྒྱས་ཕན་བདེའི་ཀུ་མུད་བཞད་པ་ན། ། རབ་དུ་སྐྱེངས་ཏེ་མུན་པའང་གཞན་དུ་དེངས། ། རྣམ་དག་བསྟན་པའི་ཉིན་བྱེད་ས་འཛིན་རྩེར། ། རྣམ་གསལ་འོད་ཀྱིས་དྲ་བས་ཁེངས་པ་ན། ། རྣམ་མང་རྒྱུ་སྐར་ཕྲེང་བ་ཁོར་ཡུག་རྩེར། ། རྣམ་པར་འཁོད་ཅིང་རྗེས་སུ་འཇུག་པར་བྱེད། །
ལེགས་གསུང་འཁྲུལ་མེད་དམ་ཆོས་སེང་གེའི་སྒྲ། ། ལེགས་པར་བསྒྲགས་པས་གཞན་གཞུང་དྲེགས་པ་ཡི། ། ལེགས་མྱོས་གཉིས་འཐུང་དབང་པོའི་ཡན་ལག་མཆོག ། ལེགས་པར་འཇོམས་ཤིང་ཕན་བདེར་མཛད་པ་ལགས། ། ཞེས་པའི་ཚུལ་གྱི་བདེ་བར་གཤེགས་པའི་ཆོས་ཚུལ་དྲི་མ་མེད་པ་ཕྱོགས་ཀུན་དུ་རྒྱས་པར་མཛད་པ་ནི་སོ་སོ་སྐྱེ་བོའི་བློ་ཡུལ་ལས་འདས་པས་འཕྲལ་དང་ཡུན་དུ་གདུལ་བྱ་མཐའ་ཡས་པ་སྨིན་ཅིང་གྲོལ་བའི་ཐབས་ལ་མངོན་པར་སྦྱོར་བཞིན་པས་བསྐལ་པ་འབུམ་ཕྲག་དུ་མར་ཞབས་རྡུལ་བརྟན་པར་བཞུགས་ནས་མཛད་པའི་ཕྲིན་ལས་བསམ་གྱིས་མི་ཁྱབ་པ་བྱང་ཕྱོགས་གངས་རིའི་ལྗོངས་འདི་དགེ་ལེགས་སུ་མཛད་པ་ལགས། པཱ་ད་ཏིཥྚནྟུ། གང་སྐུ་བསོད་ནམས་ལྷུན་པོའི་རྩ་བ་རབ་བརྟན་ཞིང་། ། རྨད་བྱུང་གྲུབ་པའི་ལམ་སྲོལ་ལེགས་པའི་འབྱུང་གནས་གསུང་། ། ལུང་དང་མངོན་རྟོགས་ཡིན་བཞིན་ནོར་བུའི་རྒྱལ་མཚན་མཆོག ། དཔལ་ཡོན་བཟང་པོའི་ཞབས་གྱི་པདྨོ་བརྟན་གྱུར་ཅིག །
རྣམ་དཀར་ཀེ་ལ་ཤ་ཡི་དཔལ་འཛིན་རྟ་ལྗང་འོད་ཀྱི་ཀུན་ནས་གསལ་བའི་སྐུ། ། རྣམ་མང་ཕྱག་ཞབས་ཡལ་གས་ཉེ་བར་རྒྱན་ཅིང་མཚན་དཔེའི་མེ་ཏོག་འབྲས་བུས་བརྗིད། ། རྣམ་བཀྲ་ལྷ་ཡི་གོས་བཟང་གིས་ཀླུབས་འཆི་མེད་དཔལ་མོ་གང་གི་དགེ་བ་ཡིས། ། རྣམ་པ་ཀུན་ཏུ་ཁྱེད་སྐུའི་རྒྱལ་མཚནབརྟན་ཞིང་དམ་ཆོས་ཉི་མ་གསལ་གྱུར་ཅིག ། དཔལ་ལྡན་དངོས་དང་བརྒྱུད་པའི་བླ་མ་རྣམས་ཀྱི་ཐུགས་རྗེ་བདེན་པའི་བྱིན་རླབས་དཔག་ཡས་ནུས་མཐུ་དང་། རྒྱལ་བ་རྒྱ་མཚོའི་རྣམ་སྤྲུལ་གྲངས་མེད་ཚོགས་གཉིས་རབ་རྫོགས་སྤྲུལ་པ་མཆོག་གི་སྣང་བརྙན་ཡི་དམ་ཚོགས། གཉིས་མེད་ཡེ་ཤེས་ཐུགས་ཀྱི་ཆོ་འཕྲུལ་དྲག་པོའི་རྣམ་འགྱུར་དུ་མས་གར་མཛད་རྡོ་རྗེའི་བསྲུངས་མ་རྣམས། རྒྱ་ཆེན་མཁྱེན་བརྩེ་ནུས་པའི་བདེན་པས་རྗེ་བཙུན་ཆོས་ཀྱི་སྤྱན་ལྡན་གྲངས་མེད་བསྐལ་བར་ཞབས་བརྟན་གསོལ། ། རྒྱལ་བ་ཀུན་གྱི་བགྲོད་པ་གཅིག་པའི་ལམ། ། རྡོ་རྗེ་ཐེག་པའི་མན་ངག་གནད་ཀྱི་དོན། །
བླ་མ་མཆོག་ལ་རྩེ་གཅིག་གསོལ་བཏབ་ན། ། གནས་སྐབས་མཐར་ཐུག་དོན་རྣམས་འབད་མེད་འགྲུབ། ། དེ་ཕྱིར་འཁྲུལ་མེད་དམ་པའི་རྗེས་ཞུགས་ནས། ། ཟབ་མོའི་ལམ་ལ་བརྩོན་པའི་བློ་བསྐྱེད་དེ། ། རང་གཞན་ཕན་བདེར་འགྱུར་བའི་ཐབས་གཅིག་པུ། ། བླ་མའི་མོས་གུས་ཁོ་ན་བསྒོམ་གྱི་མཆོག ། དིང་སང་སྙིགས་དུས་སྐྱེ་བོ་སྐལ་ངན་རྣམས། ། ཕལ་ཆེར་བླ་མ་མཆོག་ལ་མི་བརྟེན་ཅིང་། ། བརྟེན་ཀྱང་གདམས་པའི་བདུད་རྩི་མི་འཐུང་བར། ། ཚེ་འདིའི་ཆེ་ཐབས་ཁོ་ན་སྒྲུབས་པར་བྱེད། །
དེས་ན་དཔག་མེད་འཁོར་བའི་སྡུག་བསྔལ་ལས། ། ཐར་འདོད་དང་བརྩོན་ལྡན་པའི་སྐལ་བཟང་རྣམས། ། མཁས་ཤིང་གྲུབ་པ་མཉེས་པའི་ཞབས་བརྟེན་ནས། ། སྙན་བརྒྱུད་ནོར་བུ་རིན་ཆེན་ལེན་པར་རིགས། ། ས་གསུམ་སྐྱེད་དགུའི་གཙུག་རྒྱན་ཆོས་ཀྱི་རྗེའི། ། རྣམ་ཐར་རྒྱ་མཚོའི་ངོགས་ལས་ཆུ་ཐིགས་ཙམ། ། ཉེ་བར་བླང་འདི་བསོད་ནམས་ཞིང་ས་ལ། ། དགེ་ལེགས་ལོ་ཏོག་སྤེལ་བའི་གཞིར་གྱུར་ཅིག ། དེ་ལྟའི་དགེ་བ་ཁ་བའི་རྡུལ་བརྩེགས་ལྟར། ། རྣམ་པར་དཀར་བ་གང་དེས་འགྲོ་བ་ཀུན། །
དཔལ་ལྡན་བླ་མའི་གསུང་གིས་རྗེས་ཞུགས་ནས། ། དགེས་པའི་ཐུགས་ཀྱིས་རྟག་ཏུ་འཛིན་པར་ཤོག ། བདག་ཀྱང་སྐྱེ་བ་ཀུན་དུ་མགོན་ཁྱོད་ཀྱི། ། དྲི་མེད་ཆོས་ཚུལ་ཐོས་བསམ་བསྒོམ་པ་ལས། ། མཐའ་ཡས་ཤེས་བྱའི་གནས་ལུགས་མངོན་སུམ་དུ། ། ལེགས་པར་རྟོགས་པའི་རྡོ་རྗེའི་སྐུ་འགྲུབ་ཤོག ། དཔལ་ལྡན་བླ་མ་ཆོས་ཀྱི་སྤྱན་དང་ལྡན་པ་དུས་གསུམ་ལ་སྒྲིབ་པ་མེད་པའི་ཡེ་ཤེས་ཀྱི་གཟིགས་པའི་རྗེ་བཙུན་དམ་པ་མཁྱེན་རབས་ཀྱི་དབང་ཕྱུག་བསོད་ནམས་ལྷུན་གྲུབ་ལེགས་པའི་འབྱུང་གནས་རྒྱལ་མཚན་དཔལ་བཟང་པོའི་ཞལ་སྔ་ནས་ཀྱི་རྣམ་པར་ཐར་པ་བློ་གསལ་ཀླུའི་དབང་པོའི་གཙུག་གི་ནོར་བུ་ཞེས་བྱ་བ་འདི་ནི། ཡང་དག་པར་རྫོགས་པའི་སངས་རྒྱས་ཤཱཀྱ་ཐུབ་པ་སྐུ་བལྟམས་པའི་ཚུལ་བསྟན་ནས་ལོ་སུམ་སྟོང་བདུན་བརྒྱ་སོ་གཅིག་འདས་ཤིང་། བྱང་ཕྱོགས་ཤམྦྷ་ལར་རིགས་ལྡན་རྒྱ་དཀས་མེ་མཁའ་རྒྱ་མཚོ་ཉུང་ངུའི་བྱེད་རྩིས་གཞིར་བཞག་ནས་ལོ་བདུན་བརྒྱ་བཅུ་གཉིས་ལོན་པ། ཤཱཀྱའི་ལོ་བཞི་བརྒྱ་བཞི་བཅུ་པ་འབྲུ་མང་པོ་ཞེས་པ་ཕོ་སྟག་གི་ལོ་སྒྲོན་གྱི་ཟླ་བའི་དཀར་ཕྱོགས་རྒྱལ་བ་དང་པོའི་ཚེས་ལ།
དཔལ་ས་སྐྱ་ཡོན་ཏན་རིན་པོ་ཆེའི་འབྱུང་གནས་སུ། འཇམ་དབྱངས་ཀུན་དགའ་བསོད་ནམས་གྲགས་པ་རྒྱ་མཚན་དཔལ་བཟང་པོས་སྦྱར་བ་དགེ་ལེགས་མཆོག་ཏུ་རྒྱས་པར་གྱུར་ཅིག། །། ཨི་དཾ་ཤཱ་ས་ན་ཙ་ས་ཏྭ་ཧི་ཏོ་བྷ་ཝནྟུ། ཤུ་བྷ་མསྟུ་སརྦ་ཛ་གྷ་ཏཾ། ཨེ་ཝཾ།། །། PAGE * MERGEFORMAT 16 ས་ལོ་ཆེན་པོ་འཇམ་དབྱངས་ཀུན་དགའ་བསོད་ནམས། མཁན་ཆེན་བསོད་ནམས་ལྷུན་གྲུབ་ཀྱི་རྣམ་ཐར། PAGE * MERGEFORMAT 17
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
