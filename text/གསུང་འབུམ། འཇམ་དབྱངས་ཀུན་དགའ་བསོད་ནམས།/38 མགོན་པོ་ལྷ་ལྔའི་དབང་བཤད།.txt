གསུང་འབུམ། འཇམ་དབྱངས་ཀུན་དགའ་བསོད་ནམས།（གློག་ཀླད་པར་མ།）
པོད ༣༨
མགོན་པོ་ལྷ་ལྔའི་དབང་བཤད།
༄༅། །མགོན་པོ་ལྷ་ལྔའི་དབང་བཤད་བཞུགས་སོ།། འདིར་དཔལ་རྡོ་རྗེ་ནག་པོ་ཆེན་པོ་གུར་གྱི་མགོན་པོ་ཞེས་གྲགས་པ་འདི། ཡང་དག་པར་རྫོགས་པའི་སངས་རྒྱས་ཀྱི་རྒྱུད་གང་ལས་གསུངས་ན་གཙོ་བོར་མཁའ་འགྲོ་མ་རྡོ་རྗེ་གུར་གྱི་ལེའུ་བཅོ་ལྔ་པ་ལས། བཅོམ་ལྡན་འདས་ཀྱི་སྐུ་དང་གསུང་དང་ཐུགས་རྡོ་རྗེ་ལས་རྡོ་རྗེ་ནག་པོ་ཆེན་པོ་འདི་ཉིད་ཕྱུང་ངོ་། ། ཧཱུྃ་གི་ཡི་གེ་ལས་སྐྱེས་པ། ཞེས་སོགས་ཀྱི་བར་གསུངས་ལ། མགོན་པོ་མངོན་པར་འབྱུང་བའི་རྒྱུད་ལས། མགོན་པོ་ཕྱག་གཉིས་པ་ནས། ཕྱག་འབུམ་པའི་བར་གྱི་སྒྲུབ་ཐབས་གསུངས་པ་ལས། ཕྱག་གཉིས་པ་འདི་ཉིད་རྒྱས་པར་བསྟན་པ་ཡིན་ཅིང་།
དུར་ཁྲོད་ནག་པོའི་རྒྱུད་ལས་ལྷ་ལྔ་མ། ལྷ་བཅུ་གཉིས་མ་རྣམས་ཀྱི་དཀྱིལ་འཁོར་དུ་དབང་བསྐུར་ཚུལ་དང་། སྒྲུབ་ཐབས་རྒྱ་ཆེར་བཤད། རྒྱུད་དེ་དག་ལ་བརྟེན་ནས་རྗེ་བཙུན་ས་སྐྱ་པ་རྣམས་ལ་མགོན་པོའི་བཀའ་བབས་རྣམ་པ་བཞི་བཞུགས་ཏེ། པཎྜི་ཏ་ག་ཡ་དྷ་ར་ནས་འབྲོག་མི་ལོ་ཙཱ་བ་ལས་བརྒྱུད་པ་དཔའ་རྐྱང་གི་རྗེས་གནང་སྒྲུབ་ཐབས་དང་བཅས་པ་དང་། པཎྜི་ཏ་དོན་ཡོད་རྡོ་རྗེ་ནས་བ་རི་ལོ་ཙཱ་བ་ལས་བརྒྱུད་པ་མགོན་པོ་རྐྱང་པའི་རྗེས་གནང་དང་། པཎྜི་ཏ་ཤྲདྡྷཱ་ཀཱ་ར་ཝརྨ་ནས་ལོ་རིན་ཆེན་བཟང་པོ་དང་མལ་ལོ་ཙཱ་བ་ལས་བརྒྱུད་པ་མགོན་པོ་ལྷ་བཅུ་གཉིས། ལྷ་བརྒྱད། ལྷ་ལྔ་རྣམས་ཀྱི་དབང་བསྐུར་པ་དང་། ལྕམ་དྲལ་ལྷ་བརྒྱད།
བཅུ་གཉིས་མ་འཁོར་རྐྱང་རྣམས་ཀྱི་རྗེས་གནང་ཕྱི་ནང་གསང་བའི་སྒྲུབ་ཐབས་ལས་ཚོགས་དང་བཅས་པ་ཤིན་ཏུ་རྒྱས་པར་བཞུགས་པ་དང་། ཁ་ཆེ་པཎྜི་ཏ་ཤཱཀྱ་ཤྲཱི་ལས་བརྒྱུད་དེ་ཆོས་རྗེ་ས་སྐྱ་པཎ་ཆེན་གྱིས་གསན་པའི་གསང་བསྒྲུབ་སྤུ་གྲི་སྐོར་གསུམ་ཞེས་གྲགས་པ་རྣམས་ཡིན་ལ། དེ་ཡང་ལུགས་དང་པོ་གཉིས་དང་ཕྱི་མ་ནི་ཕོ་རྐྱང་དུ་སྒྲུབ་པའི་ལས་ཚོགས་ཅུང་ཟད་མ་གཏོགས་རྒྱ་ཆེར་མི་སྣང་ཞིང་། མལ་ལུགས་ཞེས་གྲགས་པ་འདི་ཉིད་ལ་སྒྲུབ་ཚུལ་གྱི་རྣམ་པར་བཞག་པ་རབ་ཏུ་མང་པོ་བཞུགས་ན་ཡང་ཕྱི་བསྒྲུབ་ལ་ཚོགས་དག་དང་བཀའ་སྟོད་ལྟར་སྒྲུབ་པ་གང་ཡིན་ཡང་། རྐྱང་དུ་བསྒྲུབ་པ་དང་། སྦགས་ཏེ་བསྒྲུབ་པ་གཉིས། དང་པོ་ལ་ཕོ་རྐྱང་། མོ་རྐང་། འཁོར་རྐང་དུ་བསྒྲུབ་པ་གསུམ་ཡོད་ལ། གཉིས་པ་ལ་ལྕམ་དྲལ།
ལྷ་བརྒྱད། ལྷ་བཅུ་གཉིས། ལྷ་བཅུ་བདུན་སྦགས་ཏེ་བསྒྲུབ་པ་ལ་སོགས་པ་ལས། འདིར་གུར་གྱི་མགོན་པོ་ལྷ་ལྔའི་དཀྱིལ་འཁོར་དུ་དབང་བསྐུར་བ་བསྒྲུབ་པར་བྱེད་པ་ལས། སྔོན་འགྲོ་སྟ་གོན་གྱི་ཆོས་དང་དངོས་བཞི་དབང་བསྐུར་གཉིས་ལས། དང་པོ་ལ་སའི་ལྷ་མོ་སྟ་གོན། ལྷ་སྟ་གོན། བུམ་པ་སྟ་གོན་རྣམས་སྔོན་དུ་སོང་། སློབ་མ་སྟོན་ལ་ཆོས་རྣམ་པ་བཅུ་གཅིག་ཏུ་གནས་པ་ལགས། འདི་ཡང་ས་སྐྱ་ལོ་ཙཱས་བྲིས།།
༄༅། །བདག་ཆེན་ཀུན་དགའ་བཀྲ་ཤིས་པ་སྐུ་མཆེད་ཆེ་འདོན་གནང་དུས། ས་སྐྱ་ལོ་ཙཱ་བས་མཛད། སྭསྟི། དགོས་པ་སྐབས་དོན་གྱི་དབང་དུ་བགྱིས་ན། དྲི་མ་མེད་པའི་འོད་གསལ་འཆི་མེད་ཀྱི་གདུང་ལས་ཉེ་བར་འཁྲུངས་པའི་འཁོན་དཔལ་པོ་ཆེས། ཆོས་སྐྱོང་བའི་རྒྱལ་པོ་རྗེ་བཙུན་རྡོ་རྗེ་རྣོན་པོའི་སྤྲུལ་པ་ཁྲི་སྲོང་ལྡེ་བཙན་གྱི་ནང་བློན་མཛད་པ། ལོ་ཙཱ་བ་སད་མི་མི་བདུན་གྱི་ནང་ནས་མཁྱེན་རབ་ཀྱི་དབང་པོ་མཆོག་ཏུ་ཡངས་པ་ཀླུའི་དབང་པོ་བསྲུང་བ་དང་། རིགས་སྔགས་ཀྱི་ནུས་པ་མཐར་ཕྱིན་པས་ལོག་པར་འདྲེན་པའི་དཔུང་ཚོགས་ཕྱེ་བར་མཛད་པའི་སྔགས་འཆང་རྡོ་རྗེ་རིན་ཆེན་ནས་ལེགས་པར་བརྒྱུད་དེ། བྱང་ཆུབ་སེམས་དཔའ་ཕྱག་ན་པདྨའི་རྣམ་འཕྲུལ་དཔལ་ས་སྐྱ་པ་ཆེན་པོ་ཀུན་དགའ་སྙིང་པོ། དེའི་དབོན་སྲས་འཇམ་པའི་དབྱངས་བདུན་བརྒྱུད་དང་།
བྱང་ཆུབ་སེམས་དཔའ་རྡོ་རྗེ་སྙིང་པོའི་སྤྲུལ་པ་འགྲོ་བའི་མགོན་པོ་ཕྱག་ན་རྡོ་རྗེ་ལ་སོགས་པ་མཁས་ཤིང་གྲུབ་པ་བརྙེས་པ་བླ་མ་དམ་པ་དུ་མའི་རིགས་ཀྱི་སྲས་གཅིག་ཏུ་བརྒྱུད་པ། ཤར་ཕྱོགས་ནོར་འཛིན་སྐྱོང་བའི་རྒྱལ་པོ་ཏའི་མི་ཡུན་ལོས་གཙོ་མཛད། སྐྱེ་དགུ་མང་པོ་སྨིན་གྲོལ་ལ་འགོད་པར་མཛད་པའི་བདག་ཉིད་ཐེག་ཆེན་ཆོས་ཀྱི་རྒྱལ་པོ་ཀུན་དགའ་བཀྲ་ཤིས་རྒྱལ་མཚན་དཔལ་བཟང་པོ་དང་། བདག་ཆེན་བསོད་ནམས་བཀྲ་ཤིས་གཉིས་ཀྱི་ཆོས་དང་འཇིག་རྟེན་གྱི་རྣམ་གཞག་རྨད་དུ་བྱུང་བའི་རྒྱལ་བའི་བསྟན་པའི་དཔལ་ལ་འགྲན་པར་མཛད་ལ། དེའི་རིགས་ཀྱི་ཐིག་ལེ་བདེ་ལེགས་བཀྲ་ཤིས་ཀྱི་སྲས། འཇམ་པའི་དབྱངས་བསོད་ནམས་རྒྱལ་མཚན་སྐུ་མཆེད་ཀྱི་བར་དུ། ལུགས་གཉིས་ཀྱི་མཛད་པ་ཆེས་ངོ་མཚར་བ་དུ་མས་སྙིགས་དུས་ཀྱི་འགྲོ་བ་དཔག་ཏུ་མེད་པ་རྣམ་པར་གྲོལ་བའི་ལམ་དུ་འཇུག་པ་ལགས། དེ་རྣམས་ཐམས་ཅད་ཀྱི་ཕྲིན་ལས་གཅིག་ཏུ་སྤུངས་པའི་བསོད་ནམས་ཀྱི་ཕུང་པོ། ཚད་མེད་རིན་ཆེན་སྣ་བཞིའི་བང་རིམ་ཀུན་ནས་མཛེས་ཤིང་། མཁྱེན་རབ་དང་ཐུགས་རྗེའི་ཕྱོགས་ཀྱི་མུ་ཁྱུད་རབ་ཏུ་གསལ་བར་མཛད་པའི་ཕྲིན་ལས་རྟ་བདུན་ཅན་དང་རི་བོང་འཛིན་པའི་འོད་ཟེར་རྒྱ་མཚོའི་གོས་ཅན་གྱི་མཐའ་ཀླས་པའི།
དཔལ་ཀུན་ཏུ་བཟང་པོའི་རིང་ལུགས་ཁ་བའི་ལྗོངས་སུ་ཆེས་ཆེར་རྒྱས་པའི་ཕྲིན་ལས་ཀྱི་མངའ་བདག ཆོས་ཀྱི་རྗེ་ཀུན་དགའ་བཀྲ་ཤིས་རྒྱལ་མཚན་དཔལ་བཟང་པོ་དང་། ཀུན་དགའ་རྒྱལ་མཚན་དཔལ་བཟང་པོ་སྐུ་མཆེད་ཀྱིས་བསྟན་པའི་རྣམ་གཞག་སྐབས་གསུམ་དབང་པོའི་དཔལ་འབྱོར། ཟིལ་གྱི་གནོན་པར་མཛད་པའི་བཀྲ་ཤིས་དགའ་སྟོན་རྒྱ་ཆེན་པོར་བསྒྲུབ་པའི་སྐབས་སུ། གོང་ནས་དགེ་བའི་རྩ་བ་རྣམ་པར་དག་པའི་བསྔོ་བ་དང་སྨོན་ལམ་གྱིས་རྒྱས་འདེབས་ཐུགས་རྗེས་འཛིན་པར་ཞུ་ལགས།། །། བླ་མ་བདག་ཉིད་ཆེན་པོ་བཟང་པོ་དཔལ་ཞེས་གྲགས་པའི་རིགས་ཀྱི་སྲས་བཅུ་གསུམ་བྱུང་བ་ལ་མ་ཅིག་ཉི་མ་རིན་ཆེན་ལ་སྲས་ལྕམ་སྲིང་གསུམ་བྱུང་བའི་ཆུང་བ་དབང་ཀུན་དགའ་ལེགས་པའི་རྒྱལ་མཚན་དཔལ་བཟང་པོས་ཡབ་མེས་ཀྱི་ཆོས་མཐའ་དག་ལེགས་པར་སྦྱངས། རྒྱལ་པོ་ཆེན་པོས་པའི་ལའི་དབང་གི་ལས་ཁ་དང་། གསེར་གྱི་དམ་ཁ། ཤེལ་གྱི་ཐོ་ཤུ། གིང་ལེའི་ཁྲིམས་ར་གནང་ནས་ས་ཆོལ་ཁ་གསུམ་ལ་ཤེས་སུ་བཅུག་སྟེ།
ཁྲིམས་གཉིས་ཀྱི་བྱ་བ་ལ་མངའ་མཛད། དེའི་བཙུན་མོ་དགེ་འདུན་འབུམ་ལ་སྲས་གསུམ་བྱུང་བའི་ཆེ་བ་བླ་ཆེན་བསོད་ནམས་བློ་གྲོས་རྒྱལ་མཚན་དཔལ་བཟང་པོ་གཞོན་ནུ་ལ་རབ་ཏུ་བྱུང་ཞིང་བསྙེན་པར་རྫོགས་ནས་མདོ་རྒྱུད་བསྟན་བཅོས་དཔག་ཏུ་མེད་པ་ལ་སྦྱངས་ཤིང་། ཆོས་རྗེ་བླ་མ་དམ་པ་བསོད་ནམས་རྒྱལ་མཚན་དཔལ་བཟང་པོས་རིན་ཆེན་སྒང་གི་གདན་ས་གནང་། གོང་མ་རྒྱལ་པོས་གདན་དྲངས་ཏི་ཤྲཱིའི་ལས་ཁ་ཕུལ་ཏེ། སྐྱེ་དགུ་མཐའ་དག་སྨིན་གྲོལ་ལ་འགོད་པར་མཛད་དོ། ། དེའི་གཅུང་ཆུང་བ་དབང་གྲགས་པ་རྒྱལ་མཚན་གྱི་བཙུན་མོ་གཉིས་ཁབ་ཏུ་བཞེས་པའི་ཆེ་བ་ལ་སྲས་སྐུ་མཆེད་གཉིས་ཀྱི་ཆེ་བ་སློབ་དཔོན་ཆེན་པོ་ཀུན་དགའ་ལེགས་པའི་བློ་གྲོས་དང་། ཆུང་བ་དབང་རྣམ་སྲས་རྒྱལ་མཚན་པ་གཉིས། རྣམ་སྲས་རྒྱལ་མཚན་ལ་སྲས་ལྕམ་མོ་གཉིས་དང་། དབང་ནམ་མཁའ་ལེགས་པ། དེའི་སྲས་དབང་ནམ་མཁའ་རྒྱལ་མཚན།
དེ་ལ་སྲས་གཉིས་ཀྱི་ཆེ་བ་ནམ་མཁའ་རིན་ཆེན་དང་། ཆུང་བ་དབང་ནམ་མཁའ་བཀྲ་ཤིས་རྒྱལ་མཚན་དཔལ་བཟང་པོ་གཉིས། ཆུང་བ་ལ་སྲས་སྐུ་མཆེད་བཞི། ལྕམ་མོ་ཀུན་དགའ་རྒྱལ་མོ་དང་ལྔ་འཁྲུངས་པའི་ཆེ་བ། འདི་ཡང་ས་སྐྱ་ལོ་ཙཱ་བས་མཛད།། །། PAGE * MERGEFORMAT 2 ས་ལོ་ཆེན་པོ་འཇམ་དབྱངས་ཀུན་དགའ་བསོད་ནམས། མགོན་པོ་ལྷ་ལྔའི་དབང་བཤད། PAGE * MERGEFORMAT 3
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
