གསུང་འབུམ། འཇམ་དབྱངས་ཀུན་དགའ་བསོད་ནམས།（གློག་ཀླད་པར་མ།）
པོད ༣༢
གུར་གྱི་མགོན་པོའི་སྒྲུབ་ཐབས་བདུད་འཇོམས་རྡོ་རྗེ།
༄༅། །གུར་གྱི་མགོན་པོའི་སྒྲུབ་ཐབས་བདུད་འཇོམས་རྡོ་རྗེ་ཞེས་བྱ་བ་བཞུགས་སོ།། རྒྱ་གར་སྐད་དུ། ཤྲཱི་བཛྲ་མ་ཧཱ་ཀཱ་ལ་པཉྩ་ར་ནཱ་ཐ་ས་དྷ་ཀ་མཱ་ར་ཀ་མརྡ་ཀུ་ལི་ཤ་ནཱ་མ། བོད་སྐད་དུ། དཔལ་རྡོ་རྗེ་ནག་པོ་ཆེན་པོ་གུར་གྱི་མགོན་པོའི་སྒྲུབ་ཐབས་བདུད་འཇོམས་རྡོ་རྗེ་ཞེས་བྱ་བ། བླ་མ་རྡོ་རྗེ་འཛིན་པ་ལ་ཕྱག་འཚལ་ལོ། ། དཔལ་ས་སྐྱ་པའི་ཆོས་སྐྱོང་འཕགས་པ་མཁའ་འགྲོ་མ་རྡོ་རྗེ་གུར་གྱི་རྒྱུད་ལས་བྱུང་བ་ནག་པོ་ཆེན་པོའི་སྒྲུབ་ཐབས་རྗེ་བཙུན་ཆེན་པོའི་ཊི་ཀ་གུར་རྒྱན་ལས་བཤད་པ་ལྟར་ཉམས་སུ་ལེན་པར་འདོད་པས། ཐོག་མར་དཀོན་མཆོག་ལ་སྐྱབས་འགྲོ་སྤྱི་དང་མཐུན་པ་ཚར་ཁ་ཡར་སོང་ནས། སེམས་ཅན་ཐམས་ཅད་ཀྱི་དོན་དུ་རྫོགས་པའི་སངས་རྒྱས་ཀྱི་གོ་འཕང་ཐོབ་པར་བྱ། དེའི་ཆེད་དུ་དཔལ་རྡོ་རྗེ་ནག་པོ་ཆེན་པོ་གུར་གྱི་མགོན་པོའི་བསྒོམ་བཟླས་ལ་འཇུག་པར་བགྱིའོ། །
ཚར་གསུམ། རང་སྐད་ཅིག་གིས་དཔལ་ནག་པོ་ཆེན་པོར་གསལ་བའི་སྙིང་ཁར་ཉི་མ་ལ་གནས་པའི་ཧཱུྂ་སྔོན་པོ་དེ་ལས་འོད་འཕྲོས་པས་རང་བཞིན་གྱི་གནས་ནས། བླ་མ་མི་བསྐྱོད་པའི་རྣམ་པ་ཅན་དབུ་ལ་བཞུགས་པའི་རྡོ་རྗེ་ནག་པོ་ཆེན་པོ་གུར་གྱི་མགོན་པོ་ལ་སངས་རྒྱས་བྱང་སེམས་ཐམས་ཅད་ཀྱིས་བསྐོར་བ་བཛྲ་ས་མཱ་ཛཿ ན་མོ་གུ་རུ་བྷྱཿ ན་མཿཤྲཱི་མ་ཧཱ་ཀཱ་ལ་ས་པ་རི་ཝཱ་རེ་བྷྱཿ ཨོཾ་ཤྲཱི་མ་ཧཱ་ཀཱ་ལ་ས་པ་རི་ཝཱ་ར་ཨརྒྷཾ། པཱ་དྱཾ། པུཥྤཾ། དྷཱུ་པཾ། ཨཱ་ལོ་ཀཾ
གནྡྷཾ། ནཻ་བི་དྱཾ། ཤཔྟ་ཨཱཿཧཱུྂ། དཀོན་མཆོག་གསུམ་ལ་བདག་སྐྱབས་མཆི། ། སོགས་རྒྱུན་བཤགས་ཚར་གསུམ། སེམས་ཅན་ཐམས་ཅད་བདེ་བ་དང་བདེ་བའི་རྒྱུ་དང་ལྡན་པར་གྱུར་ཅིག སྡུག་བསྔལ་དང་སྡུག་བསྔལ་གྱི་རྒྱུ་དང་བྲལ་བར་གྱུར་ཅིག སྡུག་བསྔལ་མེད་པའི་བདེ་བ་དང་མི་འབྲལ་བར་གྱུར་ཅིག ཉེ་རིང་ཆགས་སྡང་དང་བྲལ་བའི་བཏང་སྙོམས་ལ་གནས་པར་གྱུར་ཅིག ཨོཾ་ཤཱུནྱ་ཏཱ་ཛྙཱ་ན་བཛྲ་སྭ་བྷཱ་ཝ་ཨཱཏྨ་ཀོ྅ཧཾ།
སྟོང་པ་ཉིད་དུ་གྱུར། སྟོང་པའི་ངང་ལས་པཾ་ལས་པདྨ་རཾ་ལས་ཉི་མའི་དཀྱིལ་འཁོར་གྱི་སྟེང་དུ་ཧཱུྂ་ལས་སྣ་ཚོགས་རྡོ་རྗེ་ཤར་དཀར། ལྷོ་སེར། ནུབ་དམར། བྱང་ལྗང་། ལྟེ་བ་མཐིང་ནག་ལ་ཧཱུྂ་གིས་མཚན་པ་ལས་འོད་འཕྲོས། འོག་རྡོ་རྗེའི་ས་གཞི། ཁོར་ཡུག་རྡོ་རྗེའི་ར་བ། སྟེང་རྡོ་རྗེའི་གུར། ཕྱི་རོལ་ཐམས་ཅད་ཡེ་ཤེས་ཀྱི་མེ་འབར་བའི་སྲུང་བའི་འཁོར་ལོར་གྱུར།
ཨོཾ་བཛྲ་རཀྵ་རཀྵ་ཧཱུྂ་ཧཱུྂ་ཧཱུྂ་ཕཊ་སྭཱ་ཧཱ། ཚར་གསུམ། དེ་ལྟ་བུའི་སྲུང་བའི་འཁོར་ལོའི་དབུས་སུ་པདྨ་ཉི་མ་མི་རོ་དམར་སེར་མགོ་གཡས་སུ་བསྟན་པའི་སྟེང་དུ། ཧཱུྂ་ལས་རྡོ་རྗེ་གྲི་གུག་སྔོ་ནག་གི་ཡུ་བ་ལ་ཧཱུྂ་གིས་མཚན་པ་ལས་འོད་འཕྲོས་དགྲ་བགེགས་གདུག་པ་ཅན་ཐམས་ཅད་ཚར་བཅད་སངས་རྒྱས་བྱང་སེམས་ཁྲོ་བོ་ཁྲོ་མོ་ཐམས་ཅད་ཀྱི་བྱིན་རླབས་ནུས་མཐུ་བསྡུས་ནས་ཧཱུྂ་ལ་ཐིམ། དེ་ཡོངས་སུ་གྱུར་པ་ལས་རང་ཉིད་སྐད་ཅིག་གི་རྡོ་རྗེ་ནག་པོ་ཆེན་པོ་སྐུ་མདོག་མཐིང་ནག རབ་ཏུ་ཁྲོས་པ་ཞལ་གཅིག ཕྱག་གཉིས་པ། དམར་ལ་ཟླུམ་པའི་སྤྱན་གསུམ་དང་ལྡན་པ། ཞལ་མཆེ་བ་གཙིགས་ཤིང་ལྗགས་འདྲིལ་བ། སྨ་ར་དང་སྨིན་མ་དང་དབུ་སྐྲ་དམར་སེར་གྱེན་དུ་འབར་བ།
ཕྱག་གཡས་པས་རྡོ་རྗེས་མཚན་པའི་གྲི་གུག གཡོན་པས་ཐོད་པ་ཁྲག་གིས་གང་བ་ཐུགས་ཀར་སྟེང་འོག་ཏུ་འཛིན་པ། ཕྱག་གཉིས་ཀྱི་དབུས་ན་རྣམ་འཕྲུལ་གསེར་གྱི་གཎྚི་བསྣམས་པ། མི་མགོ་སྐམ་པོ་ལྔའི་དབུ་བརྒྱན་དང་། རློན་པ་ཁྲག་འཛག་པ་ལྔ་བཅུའི་དོ་ཤལ་ཅན། རུས་པའི་རྒྱན་དྲུག་དང་། སྦྲུལ་གྱིས་བརྒྱན་པ། སྟག་གི་ལྤགས་པའི་ཤམ་ཐབས་ཅན། དར་སྣ་ཚོགས་ཀྱི་ཅོད་པཎ་དང་། ལྷབ་ལྷུབ་ཀྱིས་བཀླུབས་པ།
མིའུ་ཐུང་གེལ་པའི་འདུག་སྟངས་ཀྱིས་རོའི་སྟེང་ན་ཡེ་ཤེས་ཀྱི་མེ་རབ་ཏུ་འབར་བའི་དབུས་ན་བཞུགས་པའོ། ། དེའི་གཡས་སུ་བྱ་ནག གཡོན་ན་ཁྱི་ནག རྒྱབ་ན་ཅེ་སྤྱང་། མདུན་ན་མི་ནག སྟེང་ན་ནམ་མཁའ་ལྡིང་གི་སྤྲུལ་པའི་ཕོ་ཉ་འཕྲོ་བ། དེའི་དཔྲལ་བར་ཨོཾ་དཀར་པོ། མགྲིན་པར་ཨཱཿདམར་པོ། ཐུགས་ཀར་ཧཱུྂ་སྔོན་པོ། ཐུགས་ཁའི་དབུས་སུ་ཉི་མའི་སྟེང་དུ་རྡོ་རྗེ་གྲི་གུག་སྔོ་ནག་གི་ཡུ་བའི་དབུས་སུ་ཧཱུྂ་མཐིང་ནག་དེ་ལས་འོད་འཕྲོས་པས་རང་བཞིན་གྱི་གནས་ནས་དཔལ་ནག་པོ་ཆེན་པོ་ལ་སངས་རྒྱས་བྱང་ཆུབ་སེམས་དཔའ་ཐམས་ཅད་ཀྱིས་བསྐོར་བ་བཛྲ་ས་མཱ་ཛཿ
ཨོཾ་ཤྲཱི་མཧཱ་ཀཱ་ལ་ས་པ་རི་ཝཱ་ར་ཨརྒྷཾ། པཱ་དྱཾ། པུཥྤེ། དྷཱུ་པེ། ཨཱ་ལོ་ཀེ། གནྡྷེ། ནཻ་བི་དྱཾ། ཤཔྟ་ཨཱཿཧཱུྂ། ཛཿཧཱུྂ་བཾ་ཧོ། གཉིས་སུ་མེད་པར་ཐིམ།
སླར་ཡང་འོད་འཕྲོས་པས་དབང་གི་ལྷ་རིགས་ལྔ་འཁོར་བཅས་བཛྲ་ས་མཱ་ཛཿ ཨོཾ་ཨ་བྷི་ཥིཉྩ་ཏུ་མཾ། ཞེས་གསོལ་བ་བཏབ་པས་དབང་གི་ལྷ་རྣམས་ཀྱི་བཛྲཱི་བྷཱ་ཝ་ཨ་བྷི་ཥིཉྩ་ཧཱུྂ། ཞེས་གསུང་ཞིང་དབང་བསྐུར། སྐུ་གང་། དྲི་མ་དག ཆུ་ལྷག་མ་ཡར་ལུད་པ་ལས་མི་བསྐྱོད་པས་དབུ་བརྒྱན། རང་གི་སྙིང་ཁའི་ཧཱུྂ་གི་མཐའ་མར་གཡས་སྐོར་དུ་སྔགས་ཕྲེང་གི་བསྐོར་བ་ལས་འོད་འཕྲོས། དགྲ་བགེགས་གདུག་པ་ཅན་ཐམས་ཅད་ཚར་བཅད། སེམས་ཅན་ཐམས་ཅད་གུར་གྱི་མགོན་པོའི་སྐུར་གྱུར།
བླ་མ་ཡི་དམ་སངས་རྒྱས་བྱང་སེམས་ཆོས་སྲུང་རྣམས་ཀྱི་བྱིན་རླབས་ནུས་མཐུ་ཐམས་ཅད་འོད་ཟེར་སྔོན་པོའི་རྣམ་པར་བྱས་ནས་རང་ལ་ཐིམ་པས་རང་ཉིད་གཟི་བརྗིད་ནུས་མཐུ་རྒྱས་པར་བསམ་ཞིང་། ཨོཾ་མཧཱ་ཀཱ་ལཱ་ཧཱུྂ་ཕཊ། ཅེས་པའི་ཡི་གེ་བདུན་པ་ཅི་ནུས་པའི་མཐར། ཨོཾ་ཤྲཱི་མཧཱ་ཀཱ་ལཱ་ཡ་ཧཱུྂ་ཧཱུྂ་ཕཊ་ཕཊ་སྭཱ་ཧཱ། ཡི་གེ་བཅུ་གཉིས་མ་དང་། ཨོཾ་ཤྲཱི་མ་ཧཱ་ཀཱ་ལཱ་ཡ། ཤཱ་ས་ནོ་པ་ཧཱ་རི་ཎེ། ཨེ་ཥ། ཨ་པཉྩི་མ། ཀཱ་ལོ།
ཡ་དི་ཧྭཾ། རཏྣ་ཏྲ་ཡ། ཨ་པ་ཀཱ་རཱི་ཎཾ། ཡ་དི་ཏྭཾ། པྲ་ཏི་ཛྙཱ། སྨ་ར་སི་ཏ་དཱ། ཡི་དམ། དུཥྚན། ཁ་ཁ། ཁཱ་ཧི་ཁཱ་ཧི།
མ་ར་མ་ར། གྲྀཧྞ་གྲྀཧྞ། བནྡྷ་བནྡྷ། ཧ་ན་ཧ་ན། ད་ཧ་ད་ཧ། པ་ཙ་པ་ཙ། དི་ན་མེ་ཀེ་ན། མཱ་ར་ཡ་ཧཱུྂ་ཧཱུྂ་ཕཊ་ཕཊ། ཤ་ས་ན་གང་འགྲུབ་བཟླས་སོ། ། བཟླས་འཕྲོ་འཇོག་པ་ན་བཅོམ་ལྡན་འདས་བདག་དང་མཐའ་ཡས་པའི་སེམས་ཅན་ཐམས་ཅད་གྱི་སྡིག་སྒྲིབ་བགེགས་དང་བར་དུ་གཅོད་པ་ཐམས་ཅད་ཉེ་བར་ཞི་བ་དང་།
ཚེ་དང་བསོད་ནམས་ཡེ་ཤེས་དཔལ་དང་འབྱོར་པ་འཕེལ་ཞིང་རྒྱས་པ། ཕྱག་རྒྱ་ཆེན་པོ་མཆོག་གི་དངོས་གྲུབ་ཚེ་འདི་ཉིད་ལ་ཐོབ་པར་བྱིན་གྱིས་བརླབ་ཏུ་གསོལ། སྐབས་འདིར་གཏོར་མ་བསྔོ་ན། རང་གི་མདུན་དུ་གཏོར་མ་སྤྱི་དང་མཐུན་པ་ལག་ལེན་ལྟར་བཤམ་པ་ནང་མཆོད་ཆུ་ཆང་གིས་སྦྱངས་ལ། ཀྱེ་རྡོར་བདེ་མཆོག་གང་རུང་ནས་འབྱུང་བ་ལྟར་བྱིན་གྱིས་བརླབས་ནས། མདུན་དུ་ཆོས་སྐྱོང་འཁོར་བཅས། གཏོར་ཆོག་དགྲ་ལས་རྣམ་རྒྱལ་བཞིན་བསྐྱེད་ཆོག་སོགས་བྱས་ལ། རང་མགོན་པོར་གསལ་བའི་སྙིང་ཁའི་ཧཱུྂ་ལས་འོད་འཕྲོས་མདུན་གྱི་ཆོས་སྐྱོང་རྣམས་ལ་ཕོག་པས་བདག་གི་དམ་ཚིག་ཉམ་ཆགས་ཀྱི་གྲིབ་ཕོག་པ་ཐམས་ཅད་བསངས། མདུན་གྱི་མགོན་པོའི་ཐུགས་ཁའི་འོད་ཟེར་ཚུར་རང་ལ་ཕོག་པས་བདག་རྒྱུད་བྱིན་གྱིས་བརླབ་པར་བསམ་ལ་སྔགས་གོང་བཞིན་བཟླས། མཐར་མཆོད་བསྟོད་བྱས་ནས་ཐུན་གཏོར་འབུལ་བ།
ལྷག་ཆད་ཁ་བསྐང་བ། རྟེན་ཡོད་ན་བརྟན་བཞུགས། མེད་པ་ཡིན་ན་རང་ལ་བསྡུ། སྨོན་ལམ་བཀྲ་ཤིས་ཀྱི་མཐའ་བརྟན་པར་བྱའོ། ། ཚུལ་འདི་ཊཱི་ཀ་གུར་རྒྱན་དང་། ། བླ་མའི་གསུང་སྒྲོས་ལ་བརྟེན་ནས། ། ས་སྐྱའི་དགེ་སློང་ཨཱ་ནནྡས། ། བྲིས་པའི་དགེ་བས་འགྲོ་བ་ཀུན། ། གནས་སྐབས་ལམ་གྱི་བར་ཆད་རྣམས། ། ཉེ་བར་བྲལ་ནས་རྡོ་རྗེའི་སྐུ། །
ཡན་ལག་བདུན་ལྡན་མངོན་གྱུར་ཏེ། ཕན་དང་བདེ་བའི་རྒྱུར་གྱུར་ཅིག ། མངྒ་ལཾ།། ༄༅། །འཆི་མེད་སྒྲོལ་དཀར་གྱི་སྒྲུབ་ཐབས་བཞུགས་སོ།། ན་མོ་མཉྫཱུ་བཛྲཱ་ཡ། བདག་དང་འགྲོ་བ་ཁམས་གསུམ་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་དུས་འདི་ནས་བཟུང་སྟེ་ཇི་སྲིད་བྱང་ཆུབ་སྙིང་པོ་ལ་མཆིས་ཀྱི་བར་དུ་ཆོས་རྗེ་དཔལ་ལྡན་བླ་མ་དམ་པ་རྣམས་ལ་སྐྱབས་སུ་མཆིའོ། ། རྫོགས་པའི་སངས་རྒྱས་བཅོམ་ལྡན་འདས་རྣམས་ལ་སྐྱབས་སུ་མཆིའོ། ། དམ་པའི་ཆོས་རྣམས་ལ་སྐྱབས་སུ་མཆིའོ། ། འཕགས་པའི་དགེ་འདུན་རྣམས་ལ་སྐྱབས་སུ་མཆིའོ། ། སེམས་ཅན་ཐམས་ཅད་ཀྱི་དོན་དུ་རྫོགས་པའི་སངས་རྒྱས་ཐོབ་པར་བྱ།
དེའི་ཆེད་དུ་འཕགས་མ་ཡིད་བཞིན་འཁོར་ལོའི་བསྒོམ་བཟླས་ལ་འཇུག་པར་བགྱིའོ། ། ལན་གསུམ། རང་སྐད་ཅིག་གི་འཕགས་མ་ལྷ་མོ་སྒྲོལ་མར་གསལ་བའི་ཐུགས་ཀར་ཟླ་བ་ལ་གནས་པའི་ཏཾ་ཡིག་དཀར་པོ། དེ་ལས་འོད་འཕྲོས་པས་རང་བཞིན་གྱི་གནས་ནས། འཕགས་མ་སྒྲོལ་མའི་སྤྱི་བོར་འོད་དཔག་མེད་ཀྱིས་དབུ་བརྒྱན་པ་ལ། སངས་རྒྱས་བྱང་ཆུབ་སེམས་དཔའི་ཚོགས་ཀྱིས་བསྐོར་བ་བཛྲ་ས་མཱ་ཛཿ ན་མོ་གུ་རུ་བྷྱཿ ན་མཿཨཱརྻ་ཏཱ་རཱ་ས་པ་རི་ཝཱ་རེ་བྷྱཿ ཨོཾ་ཨརྒྷཾ། པཱ་དྱཾ།
པུཥྤཾ། དྷཱུ་པཾ། དཱི་པཾ། གནྡྷཾ། ནཻ་བི་དྱཾ། ཤཔྟ་ཨཱཿཧཱུྂ། དཀོན་མཆོག་གསུམ་ལ་བདག་སྐྱབས་མཆི། ། སོགས་རྒྱུན་བཤགས་ཚར་གསུམ། སེམས་ཅན་ཐམས་ཅད་བདེ་བ་དང་བདེ་བའི་རྒྱུ་དང་ལྡན་པར་གྱུར་ཅིག སྡུག་བསྔལ་དང་སྡུག་བསྔལ་གྱི་རྒྱུ་དང་བྲལ་བར་གྱུར་ཅིག
སྡུག་བསྔལ་མེད་པའི་བདེ་བ་དང་མི་འབྲལ་བར་གྱུར་ཅིག ཉེ་རིང་ཆགས་སྡང་དང་བྲལ་བའི་བཏང་སྙོམས་ལ་གནས་པར་གྱུར་ཅིག ཨོཾ་སྭ་བྷཱ་ཝ་ཤུདྡྷ་སརྦ་དྷརྨྨ་སྭ་བྷཱ་ཝ་ཤུདྡྷོ྅ཧཾ། མ་དག་པའི་སྣང་བ་མི་དམིགས་ཏེ་སྟོང་པར་གྱུར། སྟོང་པའི་ངང་ལས་པཾ་ལས་པདྨ། ཨ་ལས་ཟླ་བའི་དཀྱིལ་འཁོར་གྱི་སྟེང་དུ། རང་གི་སེམས་ཉིད་ཏཱཾ་ཡིག་དཀར་པོ་ལས་ཨུཏྤལ་དཀར་པོ་ཏཱཾ་གིས་མཚན་པ། དེ་ལས་འོད་འཕྲོས་སེམས་ཅན་ཐམས་ཅད་ཀྱི་དུས་མ་ཡིན་པའི་འཆི་བ་ཉེ་བར་ཞི་བར་བྱས། འཇིག་རྟེན་དང་འཇིག་རྟེན་ལས་འདས་པའི་ཚེའི་དངོས་གྲུབ་བསྡུས་ནས། ཨུཏྤ་ལའི་ཏཱཾ་ཡིག་ལ་ཐིམ།
དེ་ཡོངས་སུ་གྱུར་པ་ལས། རང་ཉིད་འཆི་མེད་ལྷ་མོ་ཡིད་བཞིན་གྱི་འཁོར་ལོ་སྐུ་མདོག་གངས་རིའི་ཕུང་པོ་ལ་ཉི་མ་ཤར་བ་ལྟར་དཀར་ཞིང་། ལང་ཚོ་རྒྱས་པ། ཞལ་གཅིག་ཕྱག་གཉིས་གཡས་མཆོག་སྦྱིན། གཡོན་མཐེབ་སྲིན་གྱིས་ཨུཏྤལ་དཀར་པོའི་ཡུ་བ་ཐུགས་ཀར་འཛིན་པ། ཞབས་རྡོ་རྗེའི་དཀྱིལ་ཀྲུང་གིས་བཞུགས་པ། ཡེ་ཤེས་ཀྱི་སྤྱན་བདུན་དང་ལྡན་ཞིང་། དབུ་སྐྲ་མཐོན་མཐིང་ལྟར་གནག་པ། ལྟག་པར་བཅིངས་པའི་གཡོན་ཕྱོགས་གྱེན་དུ་བརྫེས་ཤིང་གཡས་ཕྱོགས་ཀྱི་དཔུང་པར་རལ་པའི་ལན་བུ་ཅུང་ཟད་འཕྱང་བ། རིན་པོ་ཆེའི་རྒྱན་དང་དར་སྣ་ཚོགས་ཀྱི་སྟོད་གཡོགས་དང་།
ཤམ་ཐབས་ཅན། འཛུམ་ཞིང་སྒེག་པའི་ཆ་ལུགས་ཀྱིས་མཛེས་པ། ཟླ་བའི་རྒྱབ་ཡོལ་ཅན་དེའི་དཔྲལ་བར་ཨོཾ་དཀར་པོ། མགྲིན་པར་ཨཱཿདམར་པོ། ཐུགས་ཀར་ཧཱུྂ་སྔོན་པོ། ཐུགས་ཁའི་དབུས་སུ་ཟླ་བ་ལ་གནས་པའི་ཚེའི་འཁོར་ལོ་དཀར་པོ་རྩིབས་བརྒྱད་པའི་ལྟེ་བར་ཏཱཾ། མདུན་དུ་ཨོཾ། རྒྱབ་ཏུ་ཧཱ། རྩིབས་བརྒྱད་ལ། མདུན་ནས་བརྩམས་ཏེ་གཡས་སྐོར་དུ།
ཏཱ་རེ་ཏུཏྟཱ་རེ། སྭཱ། རྣམས་ཀྱིས་བསྐོར་བ་དེ་ལས་འོད་འཕྲོས། རང་བཞིན་གྱི་གནས་ནས། འཕགས་མ་སྒྲོལ་མ་ལ་འཆི་མེད་ཚེའི་ལྷ་ཚོགས་ཀྱིས་བསྐོར་བ་བཛྲ་ས་མཱ་ཛཿ ཛཿཧཱུྂ་བཾ་ཧོཿ གཉིས་སུ་མེད་པར་ཐིམ། སླར་ཡང་། འོད་འཕྲོས་དབང་གི་ལྷ་རིགས་ལྔ་འཁོར་བཅས་བཛྲ་ས་མཱ་ཛཿ དེ་བཞིན་གཤེགས་པ་ཐམས་ཅད་ཀྱིས་བདག་ལ་དབང་བསྐུར་དུ་གསོལ།
ཨོཾ་བཛྲཱི་བྷཱ་བ་ཨ་བྷི་ཥིཉྩ་ཧཱུྂ། བུམ་པའི་ཆུས་སྤྱི་བོ་ནས་དབང་བསྐུར། སྐུ་གང་། དྲི་མ་དག ཆུ་ལྷག་མ་ཡར་ལུད་པས་འོད་དཔག་མེད་ཀྱིས་དབུ་བརྒྱན། ཨོཾ་ཨཱརྻ་ཏཱ་རེ་ས་པ་རི་ཝཱ་ར་ཨརྒྷཾ། པཱ་དྱཾ་སོགས་གོང་ལྟར་མཆོད། ཨོཾ་འཁོར་བ་ལས་སྒྲོལ་ཏཱ་རེ་མ། ། ཏུ་ཏྟཱ་ར་ཡིས་འཇིགས་བརྒྱད་སྒྲོལ། ། ཏུ་རེས་ནད་རྣམས་ཀུན་ལས་སྐྱོབས། །
སྒྲོལ་མ་ལ་ཡང་ཕྱག་འཚལ་ལོ། ། འཇིགས་པ་ཆེན་པོ་བརྒྱད་ལ་སོགས། ། དུས་མིན་འཆི་བ་ཀུན་ཞི་ཞིང་། ། ཚེ་དང་བསོད་ནམས་ཡེ་ཤེས་རྣམས། ། རྒྱས་ཤིང་བརྟན་པར་མཛད་དུ་གསོལ། ། རང་གི་སྙིང་ཁའི་ཚེའི་འཁོར་ལོ་སྔགས་ཕྲེང་དང་བཅས་པ་ལས་འོད་འཕྲོས། སེམས་ཅན་ཐམས་ཅད་ཀྱི་ཚེ་ཐུང་བར་གྱུར་པའི་ལས་ཀྱི་སྒྲིབ་པ་སྦྱངས། རང་གི་ཚེའི་བར་ཆད་ཞི་བར་བྱས། སངས་རྒྱས་བྱང་སེམས་འཆི་མེད་ཚེའི་རིགས་འཛིན་ཡིད་བཞིན་གྱི་ནོར་བུ། ས་ཆུ་མེ་རླུང་སོགས་ཀྱི་ཚེའི་དངོས་གྲུབ་ཐམས་ཅད་སྔགས་ཕྲེང་དང་།
འོད་ཟེར་དཀར་པོའི་རྣམ་པར་བྱུང་ནས་ཚེའི་འཁོར་ལོ་ལ་ཐིམ་པས། རང་གི་ལུས་བཀྲག་མདངས་དང་ལང་ཚོ་རྒྱས་པར་གྱུར། ཨོཾ་ཏཱ་རེ་ཏུཏྟཱ་རེ་ཏུ་རེ་སྭཱ་ཧཱ། བརྒྱ་རྩ་བརྒྱད་སོགས་ཅི་རིགས་བཟླས། མཐར། ཨོཾ་ཏཱ་རེ་ཏུ་ཏྟཱ་རེ་ཏུ་རེ་མ་མ་ཨཱ་ཡུཿཔུཎྱེ་ཛྙཱ་ན་པུཥྚིཾ་ཀུ་རུ་སྭཱ་ཧཱ། ཉི་ཤུ་རྩ་གཅིག་བཟླས་ལ། དེ་ནས། བཅོམ་ལྡན་འདས་བདག་དང་སེམས་ཅན་ཐམས་ཅད་ཀྱི་སྡིག་སྒྲིབ་ལས་ངན་དུས་མ་ཡིན་པའི་འཆི་བ་ཐམས་ཅད་ཉེ་བར་ཞི་བ་དང་། ཚེ་དང་བསོད་ནམས་ཡེ་ཤེས་ཐམས་ཅད་འཕེལ་ཞིང་རྒྱས་ནས།
ཕྱག་རྒྱ་ཆེན་པོ་མཆོག་གི་དངོས་གྲུབ་མྱུར་དུ་ཐོབ་པར་བྱིན་གྱིས་བརླབ་ཏུ་གསོལ། དགེ་བ་འདི་ཡིས་མྱུར་དུ་བདག ། འཆི་མེད་ལྷ་མོ་འགྲུབ་གྱུར་ནས། ། འགྲོ་བ་གཅིག་ཀྱང་མ་ལུས་པ། ། དེ་ཡི་ས་ལ་འགོད་པར་ཤོག ། བདག་གི་ཚེ་རབས་སྔོན་ནས་བསྒྲུབས་པའི་ལྷ། ། དུས་གསུམ་སངས་རྒྱས་ཀུན་གྱི་ཕྲིན་ལས་མ། ། རབ་དཀར་ཞལ་གཅིག་ཕྱག་གཉིས་ཉེར་ཞི་བ། ། ཡུམ་གྱུར་ཨུཏྤལ་བསྣམས་པའི་བཀྲ་ཤིས་ཤོག ། སྤྱོད་ལམ་ཐམས་ཅད་དུ་འཕགས་མ་ཉིད་ཀྱི་ང་རྒྱལ་ལ་གནས་པས།
མདོ་སྡེ་ཀློག་པ་དང་། ཚ་ཚ་གཏོརམ་ལ་སོགས་དགེ་བའི་བྱ་བ་ལ་བརྩོན་པར་བྱའོ། ། འདི་ནི་ལྷ་ལྕམ་གྱིས་བསྐུལ་ནས། ། དཔལ་ལྡན་ས་སྐྱ་ལོ་ཙཱ་བ། ། ཨཱ་ནནྡ་ཡིས་མྱུར་བར་བྲིས། ། དགེ་བས་འཆི་མེད་དཔལ་ཐོབ་ཤོག། ༄༅། །རྡོ་རྗེ་མཁའ་འགྲོའི་སྦྱིན་སྲེག་བཞུགས་སོ།། རྒྱ་གར་སྐད་དུ། ཤྲཱི་བཛྲ་ཌཱ་ཀ་ཧོ་མ་བི་དྷི་ནཱ་མ། བོད་སྐད་དུ།
དཔལ་རྡོ་རྗེ་མཁའ་འགྲོའི་སྦྱིན་སྲེག་གི་ཆོ་ག་ཞེས་བྱ་བ། ལྷག་པའི་ལྷ་ལ་ཕྱག་འཚལ་ལོ། ། སངས་རྒྱས་ཆོས་དང་ཚོགས་ཀྱི་མཆོག་བཅས་ལ། ། བྱང་ཆུབ་བར་དུ་བདག་ནི་སྐྱབས་སུ་མཆི། ། བདག་གིས་སྦྱིན་སོགས་བགྱིས་པའི་བསོད་ནམས་ཀྱིས། ། འགྲོ་ལ་ཕན་ཕྱིར་སངས་རྒྱས་འགྲུབ་པར་ཤོག ། ཚར་གསུམ། ཨོཾ་སྭ་བྷཱ་བ་ཤུདྡྷ་སརྦ་དྷརྨྨ་སྭ་བྷཱ་ཝ་ཤདྡྷོ྅ཧཾ། སྟོང་པའི་ངང་ལས་པཾ་ལས་པདྨ་རཾ་ལས་ཉི་མའི་དཀྱིལ་འཁོར་གྱི་སྟེང་དུ། ཧཱུྃ་ལས་ཞི་བའི་ཐབ་ཁུང་དཀར་པོ་ཟླུམ་པོ་རྒྱར་ཁྲུ་གང་ཟབས་སུ་ཁྲུ་ཕྱེད་ཁ་ཁྱེར་དང་མུ་རན་ལ་རྡོ་རྗེ་ཕྲེང་བས་མཚན་པ།
ཕྱི་རོལ་སྟེགས་བུ་གྲུ་བཞི་པའི་གྲྭ་བཞིར། ཟླ་ཕྱེད་རྡོ་རྗེས་བརྒྱན་པ་དྭང་ཤིང་ཐོགས་པ་མེད་པ་ཡེ་ཤེས་ཀྱི་མེ་འབར་བའི་ཁྲོད་དུ་པདྨ་ཉི་མའི་གདན་ལ་ཧཱུྂ་ལས་རྡོ་རྗེ་སྔོན་པོ་རྩེ་ལྔ་པ་ཧཱུྂ་གིས་མཚན་པ་ལས་འོད་འཕྲོས་འདུས་ཡོངས་སུ་གྱུར་པ་ལས་བཅོམ་ལྡན་འདས་རྡོ་རྗེ་མཁའ་འགྲོ་སྐུ་མདོག་སྔོན་པོ་ཞལ་གཅིག་ཕྱག་གཉིས། རྡོ་རྗེ་དང་དྲིལ་བུ་འཛིན་པ་དམར་ལ་ཟླུམ་པའི་སྤྱན་གསུམ། ཞལ་མཆེ་བ་གཙིགས་ཤིང་ལྗགས་འདྲིལ་བ། མི་མགོ་སྐམ་པོ་ལྔའི་དབུ་རྒྱན་དང་། རློན་པ་ལྔ་བཅུའི་དོ་ཤལ། རུས་པའི་རྒྱན་དྲུག་དང་ལྡན་པ། སྟག་གི་ལྤགས་པའི་ཤམ་ཐབས་ཅན། ཞབས་གཡས་བསྐུམས་གཡོན་བརྐྱངས་པས་མེ་འབར་བའི་དབུས་ན་བཞུགས་པའི་དཔྲལ་བར་ཨོཾ། མགྲིན་པར་ཨཱཿ
ཐུགས་ཁར་ཧཱུྂ། དེ་ལས་འོད་འཕྲོས་རང་བཞིན་གྱི་གནས་ནས་རྡོ་རྗེ་མཁའ་འགྲོ་ལ་སངས་རྒྱས་བྱང་སེམས་ཀྱིས་བསྐོར་བ་བཛྲ་ས་མཱ་ཛཿ ཛཿཧཱུྂ་བཾ་ཧོཿ གཉིས་སུ་མེད་པར་ཐིམ། དབང་གི་ལྷ་རིགས་ལྔ་བཛྲ་ས་མཱ་ཛཿ དེ་བཞིན་གཤེགས་པ་ཐམས་ཅད་ཀྱིས་དབང་བསྐུར་དུ་གསོལ། ཨོཾ་བཛྲཱི་བྷ་བ་ཨ་བྷི་ཥིཉྩ་ཧཱུྂ། དབང་བསྐུར། སྐུ་གང་། དྲི་མ་དག
ཆུ་ལྷག་མ་ཡར་ལུད་པ་ལས་མི་བསྐྱོད་པས་དབུ་བརྒྱན། ཨོཾ་བཛྲ་ཌཱ་ཀི་ཨརྒྷཾ། པཱ་དྱཾ། པུཥྤཾ། དྷཱུ་པཾ། དཱི་པཾ། གནྡྷཾ། ནཻ་བི་དྱཾ། ཤཔྟ་ཨཱཿཧཱུྂ། གང་གིས་ཐུགས་རྗེའི་མེ་དཔུང་འབར་བའི་དབུས། །
ཆགས་སོགས་ཉེས་པའི་བུད་ཤིང་ཀུན་སྲེག་ཅིང་། ། བདེ་ཆེན་ཡེ་ཤེས་སྣང་བ་རྒྱས་མཛད་པའི། ། བཅོམ་ལྡན་རྡོ་རྗེ་མཁའ་འགྲོའི་ཞབས་ལ་འདུད། ། རང་གི་རྐང་པའི་འོག་ཏུ་ཡཾ་ལས་རླུང་གི་དཀྱིལ་འཁོར། སུམ་མདོར་མེའི་དཀྱིལ་འཁོར། ལྟེ་བར་རིགས་དྲུག་གི་བག་ཆགས་ཀྱི་ས་བོན་དང་། ཚེ་ཐོག་མ་མེད་པའི་སྡིག་སྒྲིབ་ལས་ངན་ཐམས་ཅད་སྙིང་ཁར་ཡི་གེ་ཀཾ་ནག་པོའི་རྣམ་པར་གནས་པ། རྐང་འོག་གི་རླུང་གཡོས་པས་སུམ་མདོའི་མེ་སྦར་དེས་རིགས་དྲུག་གི་ས་བོན་དང་སྙིང་ཁའི་ཀཾ་ཡར་དེད་སྣ་སྒོར་སྡིག་པ་རྭ་ཅན་གྱ་ིརྣམ་པས་མདུན་གྱི་ཏིལ་ལ་ཐིམ། ཨོ་བཛྲ་ཌཱ་ཀ ཁ་ཁ།
ཁཱ་ཧི་ཁཱ་ཧི། སརྦ་པཱ་པཾ་ད་ཧ་ན་བྷསྨཱིན་ཀུ་རུ་སྭཱ་ཧཱ། ཞེས་བརྗོད་ཅིང་ཏིལ་ལག་པ་གཡས་པའི་མཐེབ་སྲིན་གྱིས་མེར་བླུག་ཅིང་། སྔགས་བརྒྱ་རྩ་བརྒྱད་བརྗོད། བཅོམ་ལྡན་འདས་ཚེ་ཐོག་མ་མེད་པའི་སྡིག་སྒྲིབ་ལས་ངན་དམ་ཚིག་གི་ཉམས་ཆགས་ཐམས་ཅད་བྱང་ཞིང་དག་པར་བྱིན་གྱིས་བརླབ་ཏུ་གསོལ། བཛྲ་མུཿཡེ་ཤེས་པ་གཤེགས། དམ་ཚིག་པ་རང་ལ་བསྟིམ། དགེ་བ་འདི་ཡིས་མྱུར་དུ་བདག ། རྡོ་རྗེ་མཁའ་འགྲོ་འགྲུབ་གྱུར་ནས། ། འགྲོ་བ་གཅིག་ཀྱང་མ་ལུས་པ། །
དེ་ཡི་ས་ལ་འགོད་པར་ཤོག ། ཅེས་འདི་ས་སྐྱ་ལོ་ཙཱས་བྲིས།། ༄༅། །དཀར་ཆ་བཞི་གསུང་རྒྱུན་མ་བཞུགས་སོ།། སངས་རྒྱས་ཆོས་དང་ཚོགས་ཀྱི་མཆོག་རྣམས་ལ། ། བྱང་ཆུབ་བར་དུ་བདག་ནི་སྐྱབས་སུ་མཆི། ། བདག་གིས་སྦྱིན་སོགས་བགྱིས་པའི་བསོད་ནམས་ཀྱིས། ། འགྲོ་ལ་ཕན་ཕྱིར་སངས་རྒྱས་འགྲུབ་པར་ཤོག ། ལན་གསུམ། ཨོཾ་བཛྲ་ཨམྲྀ་ཏ་ཀུཎྚ་ལི་ཧ་ན་ཧ་ན་ཧཱུྂ་ཧཱུྂ་ཧཱུྂ་ཕཊ་སྭཱ་ཧཱ། ཨོཾ་སྭ་བྷཱ་ཝ་ཤུདྡྷ་སརྦ་དྷརྨྨ་སྭ་བྷཱ་ཝ་ཤུདྡྷོ྅ཧཾ།
སྟོང་པའི་ངང་ལས་ཨོཾ་ལས་བྱུང་བའི་རིན་པོ་ཆེ་ལས་གྲུབ་པའི་སྣོད་ཡངས་ཤིང་རྒྱ་ཆེ་བ་རྣམས་ཀྱི་ནང་དུ་གཏོར་མ་ཁ་དོག་དྲི་རོ་ནུས་པ་ཕུན་སུམ་ཚོགས་པ་བདུད་རྩིའི་རྒྱ་མཚོ་ཆེན་པོར་གྱུར། ཨོཾ་ཨཱཿཧཱུྂ་ལན་གསུམ། མདུན་གྱི་ནམ་མཁར་པདྨ་དང་། ཉི་མའི་གདན་གྱི་སྟེང་དུ། སྐད་ཅིག་གིས་རྗེ་བཙུན་མི་གཡོ་བ་སྐུ་མདོག་སྔོན་པོ། རལ་གྲི་དང་ཞགས་པ་འཛིན་པ། སྦྲུལ་དང་རིན་པོ་ཆེའི་རྒྱན་གྱིས་བརྒྱན་པ། དེའི་དཔྲལ་བར་ཨོཾ། མགྲིན་པར་ཨཱཿ ཐུགས་ཀར་ཧཱུྂ།
ཐུགས་ཀ་ནས་འོད་ཟེར་འཕྲོས་པས། རང་བཞིན་གྱི་གནས་ནས་རྗེ་བཙུན་མི་གཡོ་བ་ལ་སངས་རྒྱས་དང་བྱང་ཆུབ་སེམས་དཔའི་ཚོགས་ཀྱིས་བསྐོར་བ་བཛྲ་ས་མཱ་ཛཿ ཛཿཧཱུྂ་བཾ་ཧོཿ གཉིས་སུ་མེད་པར་ཐིམ། སླར་ཡང་འོད་འཕྲོས་དབང་གི་ལྷ་རིགས་ལྔ་འཁོར་བཅས་བཛྲ་ས་མཱ་ཛཿ ཨ་བྷཱི་ཥིཉྩ་ཏུ་མཾ་དབང་གི་ལྷ་རྣམས་ཀྱིས། ཨོཾ་བཛྲཱི་བྷཱ་ཝ་ཨ་བྷཱི་ཥིཉྩ་ཧཱུྂ། ཞེས་གསུང་ཞིང་བདུད་རྩིའི་ཆུས་སྤྱི་བོ་ནས་དབང་བསྐུར། སྐུ་གང་། དྲི་མ་དག
ཆུ་ལྷག་མ་ཡར་ལུད་པ་ལས་མི་བསྐྱོད་པས་དབུ་བརྒྱན། ཨོཾ་ཙཎྜ་མ་ཧཱ་རོ་ཁ་ཎ་ཧཱུྂ་ཕཊ་ཨི་དཾ་བ་ལིཾ་བྷུཉྫ་ཁ་ཁ་ཁཱ་ཧི་ཁཱ་ཧི། ལན་གསུམ། ཨཱརྻ་ཙ་ལ་ས་པ་རི་ཝཱ་ར་ཨརྒྷཾ། པཱདྱཾ། པུཥྤཾ། དྡྷུ་པཾ། དཱི་པཾ། གནྡྷཾ། ནཻ་བི་དྱཾ།
ཤཔྟ་པྲ་ཏཱིཙྪ་སྭཱ་ཧཱ། ཀྱེ་ཀྱེ་མཐའ་གཉིས་རྣམ་པར་མ་གཡོས་ཀྱང་། ། མཐའ་བྲལ་བདེ་ཆེན་ཁྲོ་བོའི་རྒྱལ་པོའི་སྐུ། ། སྤྲུལ་པའི་གཟུགས་ཀྱི་འགྲོ་དོན་དཔག་མེད་མཛད། ། འཇིགས་བྱེད་ཆེན་པོ་འགྲོ་བ་ཀུན་སྒྲོལ་ཞིང་། ། སྲིད་པ་གསུམ་ན་དགེས་པའི་གར་མཛད་པ། ། སྲིད་པའི་ཆུ་ཀླུང་སྐེམ་ཞིང་བདུད་རྣམས་འཇོམས། ། སྲིད་པའི་རླུང་གིས་མ་གཡོ་ཐུགས་རྗེའི་མགོན། ། ཁྲོ་རྒྱལ་མི་མགོ་མགོན་ལ་ཕྱག་འཚལ་ལོ། ། བཅོམ་ལྡན་འདས་བདག་དང་སེམས་ཅན་ཐམས་ཅད་ལ་ལྷའི་བུའི་བདུད།
ཕུང་པོའི་བདུད། ཉོན་མོངས་པའི་བདུད། འཆི་བདག་གི་བདུད་ལ་སོགས་པ། བདུད་བཞིའི་བར་དུ་གཅོད་པ་ཐམས་ཅད་ཉེ་བར་ཞི་བ་དང་། མཆོག་དང་ཐུན་མོང་གི་དངོས་གྲུབ་མ་ལུས་པ་བསྩལ་དུ་གསོལ། ། གཏོར་མ་བྱིན་རླབས་གོང་བཞིན། ན་མཿསརྦ་བུདྡྷ་བོ་དྷི་ས་ཏྭ་ནཱན། ཨ་པྲ་ཏི་ཧ་ཏ་ཤཱ་ས་ན་ནཱན། ཧེ་ཧེ་བྷ་ག་ཝ་ཏི་མ་ཧཱ་ས་ཏྭ། སརྦ་བུདྡྷ་ཨ་བ་ལོ་ཀི་ནི།
མཱ་བི་ལམྦ། མཱ་བི་ལམྦ། ཨི་དཾ་བ་ལིཾ་གྲིཧྞ་པཱ་ཡ། གྲྀ་ཧྞ་པཱ་ཡ། སརྦ་བི་སཉྩ་རེ་སྭཱ་ཧཱ། ཨཱརྻ་ཏཱ་རཱ་ས་པ་རི་ཝ་ར་ཨརྒྷཾ་སོགས་གོང་བཞིན། ལྷ་དང་ལྷ་མིན་ཅོད་པཎ་གྱིས་བསྟོད། ། བཅོམ་ལྡན་འདས་མ་བདག་དང་སེམས་ཅན་ཐམས་ཅད། འཇིགས་པ་ཆེན་པོ་བརྒྱད་དམ་བཅུ་དྲུག་ལས་བསྐྱབ་ཏུ་གསོལ། འཁོར་བ་སྡུག་བསྔལ་གྱི་རྒྱ་མཚོ་ཆེན་པོ་ལས་བསྒྲལ་དུ་གསོལ།
བྱམས་པ་དང་སྙིང་རྗེ་བྱང་ཆུབ་ཀྱི་སེམས་ཁྱད་པར་ཅན་རྒྱུད་ལ་སྐྱེ་ཞིང་། མྱུར་དུ་རྣམ་པ་ཐམས་ཅད་མཁྱེན་པ་རྫོགས་པ་སངས་རྒྱས་ཀྱི་གོ་འཕང་ཐོབ་པར་བྱིན་གྱིས་བརླབ་ཏུ་གསོལ། ཨོཾ་བཛྲ་ཡཀྵ་ཧཱུྂ། ཨོཾ་བཛྲ་ཛྭ་ལ་ཨ་ན་ལ་ཧ་ན་ད་ཧ་པ་ཙ་མ་ཐ་བྷཉྫ་ར་ཎ་ཧཱུྂ་ཕཊ། ཨོཾ་སྭ་བྷཱ་ཝ་ཤུདྡྷ་སརྦ་དྷརྨ་སྭ་བྷཱ་ཝ་ཤུདྡྷོ྅ཧཾ། སྟོང་པའི་ངང་ལས་ཨོཾ་ལས་རིན་པོ་ཆེ་ལས་གྲུབ་པའི་སྣོད་ཡངས་ཤིང་རྒྱ་ཆེ་བའི་ནང་དུ་གཏོར་མ་ཟག་པ་མེད་པའི་བདུད་རྩིའི་རྒྱ་མཚོ་ཆེན་པོར་གྱུར། རང་གི་སྙིང་ཁ་ནས་འོད་ཟེར་འཕྲོས་པས་ཀླུ་རྒྱལ་འཁོར་དང་བཅས་པ་བཛྲ་ས་མཱ་ཛཿ ཨོཾ་བརྟ་ལི་བརྟ་ལི་མ་ཧཱ་བརྟ་ལི་ཧཱུྂ་ཧཱུྂ་ཛཿཛཿསྭཱ་ཧཱ། ཨོཾ་ཀླུ་རྒྱལ་མཐའ་ཡས་ནོར་རྒྱས་བུ། ། འཇོག་པོ་དང་ནི་སྟོབས་ཀྱི་རྒྱུ། །
པདྨ་པདྨ་ཆེན་པོ་དང་། ། དུང་སྐྱོང་དང་ནི་རིགས་ལྡན་དང་། ། ལྷ་མོ་ལྷ་མོ་ཆེན་མོ་དང་། ། ཟླ་བའི་སྤྱི་གཙུག་སྤྱི་གཙུག་ཆེ། ། དབྱུག་འཛིན་དབྱུག་འཛིན་ཆེན་པོ་དང་། ། སོག་མ་མེ་དང་ཧཱུ་ལུནྟ། ། དགའ་བོ་དང་ནི་ཉེར་དགའོ། ། རྒྱ་མཚོ་རྒྱ་མཚོ་ཆེན་པོ་དང་། ། ཚ་བ་ཚ་བ་ཆེན་པོ་དང་། ། དཔལ་གྱི་འོད་དང་འོད་པོ་ཆེ། །
རིན་ཆེན་འོད་དང་གཟུགས་མཛེས་དང་། ། གཟུགས་མཛེས་ཆེན་པོ་སྦྲུལ་བཟང་དང་། ། ལྟོ་འཕྱེ་ཆེན་པོ་ཚི་ལི་དང་། ། ཚི་ལི་ཆེན་པོ་རྣམས་དང་ནི། ། མཆོད་པའི་གནས་འདིར་གཤེགས་སུ་གསོལ། ། ཨཱ་གཙྪ་ཡ། ཨཱ་གཙྪ་ཡ། སརྦ་བྷུར་བྷུ་བ་ཕྲུཾ་ཕྲུཾ་སྭཱ་ཧཱ། པདྨ་ཀ་མ་ལ་ཡ་སཏྭཾ། ནཱ་ག་ས་པ་རི་ཝཱ་ར་ཨརྒྷཾ་སོགས།
གདེང་ཀ་ནོར་བུ་འབར་བའི་འོད་ཀྱིས་ནི། ། ས་འོག་མུན་པ་མཐའ་དག་སེལ་མཛད་ཅིང་། ། བསྟན་ལ་རབ་དགའ་སྤྲུལ་པ་བསམ་མི་ཁྱབ། ། ཀླུ་རྒྱལ་འཁོར་དང་བཅས་ལ་ཕྱག་འཚལ་ལོ། ། ཨོཾ་ཧི་ལི་ཧི་ལི་མ་ཧཱ་ཧི་ལི་ཕྲུཾ་ཕྲུཾ་སྭཱ་ཧཱ། བྷཀྵ་ཡ་བྷཀྵ་ཡ་ས་མ་ཡ་ཏིཥྛ་ཛུཾ་ཕྲུཾ་ཕུ་ཧཱུྂ་སྭཱ་ཧཱ། ལན་གསུམ། ཀླུའི་རྒྱལ་པོ་བརྒྱད་ཀྱིས་གཙོ་བྱས་པའི་ཀླུ་གཉན་ས་བདག་གི་རིགས་ཐམས་ཅད་དང་། བདག་ཅག་འཁོར་དང་བཅས་པ་ཐམས་ཅད་ལ་གནོད་ཅིང་ལན་ཆགས་པའི་ཀླུ་གཉན་ས་བདག་ཐམས་ཅད། གཏོར་མ་འདོད་དགུ་འབྱུང་བའི་རྒྱ་མཚོ་ཆེན་པོ་འདིས་ཚིམ་ཞིང་མཉེས་ནས།
གནོད་པ་དང་གདུག་པའི་བསམ་པ་ཞི་ནས་ཕན་པ་དང་། ཞི་བ་བྱང་ཆུབ་ཀྱི་སེམས་དང་ལྡན་པར་གྱུར་ཅིག ནཱ་ག་ས་པ་རི་ཝཱ་ར་གཙྪ། ག་རུ་ཌ་ཧཾ་ས་ཧེ། ཙ་ལེ་ཙ་ལེ་སྭཱ་ཧཱ། ཨོཾ་ཨཱཿཧཱུྂ་རིན་པོ་ཆེ་ལས་གྲུབ་པའི་སྣོད་ཡངས་ཤིང་རྒྱ་ཆེ་བ་རྣམས་ཀྱི་ནང་དུ། གཏོར་མ་བདུད་རྩིའི་རྒྱ་མཚོ་ཆེན་པོར་གྱུར། བཅོམ་ལྡན་འདས་དེ་བཞིན་གཤེགས་པ་རིན་ཆེན་གཟུགས་མཛེས་ཀྱི་རྒྱལ་པོ་ལ་ཕྱག་འཚལ་ལོ། ། ན་མཿསུ་རུ་པཱ་ཡ་ཏ་ཐཱ་ག་ཏ་ཡ། ཨརྷ་ཏེ།
སཾ་མྱཀྶཾ་བུདྡྷཱ་ཡ། ཏདྱ་ཐཱ། ཨོཾ་སུ་རུ་སུ་རུ། པྲ་སུ་ཏྲ། ཏ་ར་ཏ་ར། བྷ་ར་བྷ་ར། སཾ་བྷ་ར་སཾ་བྷ་ར། སྨ་ར་སྨ་ར། སནྟར་པཱ་ཡ། སནྟར་པཱ་ཡ།
སརྦ་པྲེ་ཏཱ་ནཱན་སྭཱ་ཧཱ། ལན་གསུམ། ཨ་པ་ས་རནྟུ། ཨ་བ་ཏ་ར་ཎི། པྲེཀྵི་ཎོ། ད་ད་མྱ་ཧཾ། སརྦ་ལོ་ཀ་དྷ་ཏུ་ནི། ཝཱ་སི་ནཱན། པྲེ་ཏ་ནཱ་མ་ཧཱ་ར་མི་ཏི། འཇིག་རྟེན་གྱི་ཁམས་ན་གནས་པའི་ཡི་དྭགས་ཐམས་ཅད་ལ་བདག་བཟའ་བ་བཟང་པོ་སྟེར་གྱི་གླགས་ལྟ་བར་བྱེད་པ་རྣམས་ཕྱིར་དེངས་ཤིག
བཟའ་བ་དང་བཏུང་བ་ཕུན་སུམ་ཚོགས་པ་ལ་ལོངས་སྤྱོད་པར་གྱུར་ཅིག བཀྲེས་པ་དང་། སྐོམ་པ་དང་། འཕོངས་པ་ལ་སོགས་པའི་སྡུག་བསྔལ་མཐའ་དག་ལས་སྒྲོལ་ཏེ། མཐོ་རིས་དང་ཐར་པའི་བདེ་བ་རྣམ་པར་དག་པ་ཐོབ་པར་གྱུར་ཅིག ཨོཾ་ཨཱཿཧཱུྂ། རིན་པོ་ཆེ་ལས་གྲུབ་པའི་སྣོད་ཡངས་ཤིང་རྒྱ་ཆེ་བའི་ནང་དུ་གཏོར་མ་བདུད་རྩིའི་རྒྱ་མཚོ་ཆེན་པོར་གྱུར། ཨོཾ་ཨཱཿཧཱུྂ། ན་མཿསརྦ་ཏ་ཐཱ་ག་ཏ། ཨ་བ་ལོ་ཀི་ཏེ།
ཨོཾ་སམྦྷ་ར་སམྦྷ་ར་ཧཱུྂ། ལན་གསུམ། དེ་བཞིན་གཤེགས་པ་རིན་ཆེན་མང་ལ་ཕྱག་འཚལ་ལོ། ། གཟུགས་དམ་པ་ལ་ཕྱག་འཚལ་ལོ། ། སྐུ་འབྱམ་ཀླས་ལ་ཕྱག་འཚལ་ལོ། ། འཇིགས་པ་ཐམས་ཅད་དང་བྲལ་བ་ལ་ཕྱག་འཚལ་ལོ། ། མཆོད་སྦྱིན་གྱི་གཏོར་མ་གཟུགས་སྒྲ། དྲི་རོ། རེག་བྱ། འདོད་པའི་ཡོན་ཏན་ལྔ་དང་ལྡན་པ་འདི་ཉིད་ནི།
རྡོ་རྗེ་གདན་གྱི་གཙོ་བྱས་པའི་འཛམ་བུ་གླིང་གི་གཞིའི་བདག་པོ་རྣམས་དང་། བོད་ཁམས་སྐྱོང་བར་བྱེད་པའི་བསྟན་མ་བཅུ་གཉིས་ལ་སོགས་པའི་གནས་བདག གཞི་བདག ཡུལ་བདག གྲོང་བདག་འཁོར་དང་བཅས་པ་རྣམས་ལ་འབུལ་ལོ། ། འཇིག་རྟེན་གྱི་ཁམས་ཐམས་ཅད་དུ་ཆར་ཆུ་དུས་སུ་འབབ་པ། ལོ་ཕྱུགས་རྟག་ཏུ་ལེགས་པ། མི་ནད་དང་། ཕྱུགས་ནད་ཐམས་ཅད་རྒྱུན་ཆད་ཅིང་མི་འབྱུང་བ། དུས་ཀྱི་འཁྲུག་པ་ཞི་བ།
རྣལ་འབྱོར་པ་བདག་ཅག་འཁོར་དང་བཅས་པ་ཐམས་ཅད། འགྲོ་འདུག་བྱ་བ་སྤྱོད་ལམ་ཅི་བྱེད་ཀྱང་། རུ་ང་བ་དང་། ཕྲག་དོག་པ་མ་མཛད་པར། ཆོས་དང་མཐུན་པའི་དོན་ཐམས་ཅད་ཡིད་བཞིན་དུ་འགྲུབ་པའི་ཕྲིན་ལས་མཛོད་ཅིག གཞི་བདག་ཆེན་པོ་ཁྱེད་རྣམས་ལ། ། མཆོད་སྦྱིན་གཏོར་མ་འདི་བསྔོས་པས། ། རུ་ང་ཕྲག་དོག་མ་མཛད་པར། ། དགེ་བའི་སྡོང་གྲོགས་མཛད་དུ་གསོལ། ཆུ་སྦྱིན་ནི།
སྤྱན་རས་གཟིགས་དབང་རྒྱལ་བའི་གཙུག་ཏོར་ཅན། ། ཕྱག་གི་མཐིལ་ནས་བདུད་རྩིའི་རྒྱུན་བབས་ཅིང་། ། ཡི་དྭགས་བཀྲེས་སྐོམ་སྡུག་བསྔལ་སེལ་མཛད་པའི། ། བཙུན་པ་སྤྱན་རས་གཟིགས་ལ་ཕྱག་འཚལ་ལོ། ། པཾ་ཧྲཱིཿཨཱཿ ཨོཾ་མ་ཎི་པདྨེ་ཧཱུྂ། ཨཱཿཧྲཱིཿཧཱུྂ། ཛ་ལ་མི་དམ་སརྦ་པྲེ་ཏ་བྷྱཿསྭཱ་ཧཱ། འཕགས་པ་སྤྱན་རས་གཟིགས་དབང་གི ། ཕྱག་ནས་འབབ་པའི་འོ་རྒྱུན་གྱིས།
ཡི་དྭགས་རྣམས་ནི་ཚིམ་བྱས་ཏེ། ། ཁྲུས་བྱས་རྟག་ཏུ་བསིལ་བར་ཤོག ། བཅོམ་ལྡན་འདས་མི་འཁྲུག་པའི་རྒྱལ་པོ་ལ་ཕྱག་འཚལ་ལོ། ། ན་མོ་རཏྣ་ཏྲ་ཡཱ་ཡ། ཨོཾ་ཀངྐ་ནི་ཀངྐ་ནི། རོ་ཙ་ནི་རོ་ཙ་ནི། ཏྲོ་ཊ་ནི་ཏྲོ་ཊ་ནི། ཏྲཱ་ས་ནི། ཏྲཱ་ས་ནི། པྲ་ཏི་ཧ་ན།
པྲ་ཏི་ཧ་ན། སརྦ་ཀརྨཱ་པ་རཾ་པ་ར་ཎི་མེ་ས་ཏྭ་ནཱཉྩ་སྭཱ་ཧཱ། སྲིད་པ་བར་དོའི་སེམས་ཅན་རྣམས་ལ་ཟས་དང་སྐོམ། ཐོགས་པ་མེད་པར་འབྱུང་བར་གྱུར་ཅིག ཨོཾ་ཛྙཱ་ན་ཨ་བ་ལོ་ཀི་ཏེ། ན་མཿས་མནྟ་སྥ་ར་ཎ། རསྨི་བྷཱ་ཝ། མ་ཧཱ་མ་ཎི་དུ་རུ་དུ་རུ་ཧྲྀ་ད་ཛྭཱ་ལ་ཡ་སྭཱ་ཧཱ། ཆུའི་སྦྱིན་པ་རྒྱ་ཆེན་པོ་འདི་ལ་བརྟེན་ནས། ཀླུའི་རྒྱལ་པོ་དགའ་བོ་དང་འཇོག་པོ།
ཉེར་དགའ་བོ་ལ་སོགས་པ། སྲིད་པ་ཆུ་རླུང་གི་བདག་པོ་རྣམས་ཀྱི་རྒྱུད་ལ། སྦྱིན་པ་དམ་པ་སེམས་ཀྱི་རྒྱན། སེམས་ཀྱི་ཡོ་བྱད། རྣལ་འབྱོར་གྱི་ཚོགས། དོན་གྱི་མཆོག རྣམ་པ་ཐམས་ཅད་མཁྱེན་པ་རྫོགས་པའི་སངས་རྒྱས་ཀྱི་གོ་འཕང་ཐོབ་པའི་སྐལ་བ་དང་ལྡན་པར་གྱུར་ཅིག ན་མོ། བདག་གི་བསམ་པའི་སྟོབས་དང་ནི། ། དེ་བཞིན་གཤེགས་པའི་སྦྱིན་སྟོབས་དང་། །
ཆོས་ཀྱི་དབྱིངས་ཀྱི་སྟོབས་རྣམས་ཀྱིས། ། འཕགས་པ་རྣམས་ལ་མཆོད་པ་དང་། ། རིགས་དྲུག་རྣམས་ལ་ཟས་དང་སྐོམ། ། དོན་རྣམས་གང་དག་བསམ་པ་ཀུན། ། དེ་དག་ཐམས་ཅད་ཅི་རིགས་པར། ། ཐོགས་པ་མེད་པ་འབྱུང་གྱུར་ཅིག ། མཆོད་སྦྱིན་གནས་འདིར་ལྷག་པ་ཡི། ། འབྱུང་པོ་ས་འོག་རྒྱུ་བ་དང་། ། གང་ཡང་ས་སྟེང་འཁོད་པ་དང་། ། ས་བླར་གྱུར་པ་གང་ཡིན་རྣམས། །
མགུ་བར་གྱིས་ལ་རང་གནས་སུ། ། ཐམས་ཅད་ཐ་དད་འགྲོ་བར་གྱིས། ། སརྦ་བྷཱུ་ཏ་གཙྪ། བསོད་ནམས་འདི་ཡིས་སོགས། ཞེས་པ་འདི་ཚེའི་རིག་བྱེད་བྲང་ཏི་ཀུན་དགའ་དོན་གྲུབ་ཀྱིས་བསྐུལ་བའི་ངོར། དཔལ་ས་སྐྱ་ལོ་ཙ་བ་འཇམ་དབྱངས་ཀུན་དགའ་བསོད་ནམས་ཀྱིས་བྲིས་པའོ།། ༄༅། །གཏོར་ཆེན་ཟུར་འདེབས་མཐོང་བ་རང་གྲོལ་བཞུགས།། རྡོ་རྗེ་ཁྲོ་བོ་རྣམས་ལ་འདུད། ། གཏོར་མ་ཆེན་པོའི་ཟུར་འདེབས་ནི། ། གང་ཟག་གནས་དུས་ཡོ་བྱད་དང་། །
ཕན་ཡོན་རྣམས་ནི་རྩེ་མོའི་གཞུང་། ། རྩ་བ་ཉིད་ལས་ཤེས་བྱ་ཞིང་། ། ཆོ་གའི་གསལ་བྱེད་ཨལྤ་བརྗོད། ། མདུན་དུ་ཕྱི་ལྕགས་རི་གྲུ་བཞི་ལ། ནང་ཟུར་གསུམ་རྩེ་མོ་ལྷོའམ། གནོད་པ་ངོས་ཟིན་ན་དེ་ངོས་སུ་བསྟན་པའི་སྟེང་དབུས་སུ་གཏོར་སྣོད་ཆེ་བ་མན་ཇི་ལྕགས་སམ་རྡོ་རྗེའི་སྟེགས་ལ་བཞག སློབ་དཔོན་དང་དཀྱིལ་འཁོར་གྱི་བར་དུ་གཡོན་ནས་རིམ་པར་མཆོད་པ་བཤམས། གཡས་གཡོན་དུ་ཆན་དང་ཨརྒྷ་མཐེབ་ཀྱུ་ཆུ་ལྡུགས་པ་པོ་མཆོད་གཡོག་རེ་རེ། སློབ་དཔོན་གྱི་གཡས་དཀྱིལ་འཁོར་ལ་ཁ་ཕྱོགས་པར་བུམ་ཆོག་བྱེད་མཁན་འདུག་སྟེ། བདག་བསྐྱེད་གཉིས་ཀས་ལྷན་ཅིག་རྣམ་འཇོམས་བསྒོམས།
གཟུངས་ཅི་རིགས་བཟླས། མཆོད་བསྟོད་མདོར་བསྡུས་བྱ། དེ་ནས་བུམ་ཆོག་པས་བུམ་པར་ལྷ་བསྐྱེད་བཟླས་པ་བྱེད་ཅིང་། སློབ་དཔོན་གྱིས་མདུན་གྱི་གཏོར་མ་ཆན་སོགས་ལ་དམིགས་ནས། ལག་གཡོན་རྡོ་རྗེ་དང་བཅས་སྙིང་ཁར་ཁུ་ཚུར་བཅངས། གཡས་གཏོར་མར་བསྟན་དྲིལ་བུ་དང་བཅས་མཆོག་སྦྱིན་གྱི་ཕྱག་རྒྱ་ལ་མཐེ་བོང་དཀྱིལ་དུ་བཀུག་ནས་སྲིན་ལག་གི་རྩ་བ་མནན་པའི། ཆོས་འབྱུང་གི་ཕྱག་རྒྱ་བྱ། སེམས་ཀྱིས་ལག་མཐིལ་དུ་རཾ་དམར་པོ། དེའི་སྟེང་དུ་ཨ་དཀར་པོ། རཾ་ལས་མེ་འབར་ཨ་ཞུ་ནས་བདུད་རྩིའི་རྒྱུན་གཏོར་མར་བབས་པར་བསམ།
སམྦྷ་རའི་སྔགས་བདུན་རེ་བརྗོད། ལག་གཡས་ཕྱག་རྒྱ་སྔར་གྱི་དེ་ཁ་ཕུབ་ལ་མཆོད་པ་རྣམས་ལ་རིམ་པར་རེག་ཅིང་སོ་སོའི་སྔགས་བརྗོད། དྷརྨྨ་ར་ཎི་བྱ། དེ་ལྟར་དཀྱུས་བཞིན་བརྒྱ་རྩ་བརྒྱད་སོང་རྗེས་མཆོད་པ་རྣམས་དང་ཆན་ཟན་ཨརྒྷའི་ལྷག་མ་ཐམས་ཅད་བཟློག་གླུད་ཀྱི་མགོར་བླུག ཁ་ཅིག་གཏོར་མ་ཆ་གསུམ་བཏང་ནའང་། སློབ་དཔོན་རྩེ་མོས་མ་བཤད་ཅིང་། ཕྱག་ལེན་ལ་མི་དགོས། སློབ་དཔོན་གྱིས་ཐལ་མོ་སྦྱར་ནས་དཔང་གཟུགས་རྗེ་རྡོ་རྗེ་འཆང་གིས་མཛད་པ་བརྗོད། དེ་རྗེས་བདག་གི་བསམ་པའི་སྟོབས་སོགས་ཚིགས་བཅད་དང་། ལྷུག་པའི་བདེན་སྟོབས་བརྗོད་པའང་དཀྱུས་བཞིན་བྱས་ལ།
བུམ་ཆུས་སྣ་དྲངས་དར་རོལ་མོ་དང་བཅས་བརྡེག་སར་སླེབ་པ་དང་། སློབ་དཔོན་གྱི་ཧཱུྂ་མཛད་ཀྱི་ཕྱག་རྒྱ་བཅས་ལ། ངག་ཏུ། ན་མོ་རྗེ་བཙུན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ཀྱི་བཀའ་བདེན་པ་དང་། སངས་རྒྱས་ཀྱི་བཀའ་བདེན་པ་དང་། ཆོས་ཀྱི་བཀའ་བདེན་པ་དང་། དགེ་འདུན་གྱི་བཀའ་བདེན་པ་དང་། བྱ་བ་དང་། སྤྱོད་པ་དང་། རྣལ་འབྱོར་དང་།
རྣལ་འབྱོར་བླ་ན་མེད་པ་ཐབས་དང་ཤེས་རབ་གཉིས་སུ་མེད་པའི་རྒྱུ་སྡེ་ཆེན་པོ་བཞིའི་ཡི་དམ་ཞི་བ་དང་། ཁྲོ་བོའི་ཚོགས་ཇི་སྙེད་ཐམས་ཅད་ཀྱི་བཀའ་བདེན་པ་དང་། དོན་དམ་ཆོས་ཉིད་རྣམ་པར་དག་ཅིང་འགྱུར་བ་མེད་པའི་བདེན་པ་དང་། ཀུན་རྫོབ་ཆོས་ཅན་ལས་འབྲས་བསླུ་བ་མེད་ཅིང་བསམ་གྱིས་མི་ཁྱབ་པའི་བདེན་པ་དང་། དཔལ་མགོན་ཆོས་སྐྱོང་སྲུང་མ་རྡོ་རྗེ་ཡེ་ཤེས་ཀྱི་སྤྱན་དང་ལྡན་ཞིང་། ལས་བྱེད་འཇིག་རྟེན་པའི་ཕོ་ཉ་དྲག་པོའི་མཐུ་རྩལ་ནུས་པ་ཅན་རྣམས་ཀྱིས་བདེན་པ་དང་། བདེན་པ་ཆེན་པོའི་བྱིན་རླབས་ཀྱིས། སྤྱིར་དཔལ་ལྡན་བླ་མ་དམ་པ་རྣམས་ཀྱི་སྐུ་གསུང་ཐུགས་ཡོན་ཏན་ཕྲིན་ལས་ལ་བར་ཏུ་གཅོད་པ། སངས་རྒྱས་ཀྱི་བསྟན་པ་བཤིག་པ། དམ་པའི་ཆོས་ལ་སྨོད་པ།
དགེ་འདུན་གྱི་སྡེ་དཀྲུག་པ། སེམས་ཅན་ཡོངས་ལ་གནོད་འཚེ་བྱེད་པ། ཁྱད་པར་དུ་དགོན་གནས་འདི་ལ་གནོད་པར་བྱེད་པ་ཐམས་ཅད་དང་། སྦྱིན་པའི་བདག་པོ་འཁོར་དང་བཅས་པའི་ལུས་ངག་ཡིད་གསུམ་ལ་གནོད་པར་བྱེད་པའི་དགྲ་བགེགས་གདུག་པ་ཅན་ཐམས་ཅད་ཉོན་ཅིག མཆོད་སྦྱིན་གྱི་གཏོར་མ་གཟུགས་སྒྲ་དྲི་རོ་རེག་བྱ་འདོད་པའི་ཡོན་ཏན་ལྔ་དང་ལྡན་པ་འདི་དང་། བཟློག་གླུད་ཕུང་པོ་དང་། ཁམས་དང་སྐྱེ་མཆེད་དང་། དབང་པོ་དྲུག་དང་། ཡན་ལག་ཉིང་ལག་དོན་སྙིང་ཐམས་ཅད་ཡོངས་སུ་ཚང་ཞིང་། གོས་རྒྱན་སྣ་ཚོགས་པ་དང་བཅས་པ་འདི་ཁྱེར་ལ་གནོད་ཅིང་གདུག་པའི་བསམ་སྦྱོར་ཉེ་བར་ཞི་ནས་རང་རང་གི་གནས་སུ་འགྲོ་བར་གྱིས་ཤིག
གང་དག་བསམ་སྦྱོར་ངན་པ་དེ་དག་གི་མི་གཏོང་ན་དེ་བཞིན་གཤེགས་པ་ཐམས་ཅད་ཀྱི་ཐུགས་གཉིས་སུ་མེད་པའི་ཡེ་ཤེས་ཀྱི་རྡོ་རྗེ་རབ་ཏུ་འབར་བས་མགོ་བོར་བསྣུན་ཅིང་། བསྐལ་པའི་མེས་ཚིག་པར་གྱུར་ཅིག བདག་དང་སྦྱིན་བདག་རྣམས་ཀྱི་ལུས་ལ་གནོད་པའི་ནད་བཞི་བརྒྱ་རྩ་བཞི་གདོན་སྟོང་ཕྲག་བརྒྱད་ཅུ་ནད་ཡམས་དང་དལ་ཁ་ཐམས་ཅད་ཕྱིར་ལ་བཟློག་པར་གྱུར་ཅིག སྔོན་གྱི་ལས་དང་འཕྲལ་གྱི་རྐྱེན་ལས་གྱུར་པའི་འབྱུང་པོ་མི་དང་མི་མ་ཡིན་པའི་གནོད་པ་འཁོན་གྲིབ་བལྟས་ངན་བྱུར་དང་སྐལ་བ་ངན་པ་ཐམས་ཅད་ཕྱིར་ལ་བཟློག་པར་གྱུར་ཅིག ཕ་རོལ་གྱི་མཐུ་དང་བྱད་ཁ་ཕུར་ཁ་མནན་གཏད་འཁྲུལ་འཁོར་ལ་སོགས་པའི་རྦོད་གཏོང་ཐམས་ཅད་ཕྱིར་ལ་བཟློག་པར་གྱུར་ཅིག དེས་བཟླས་པའི་སྔགས་དང་བྱད་ཁ་རྦད་འདྲེ་ཐམས་ཅད་དེ་ཉིད་རང་ལ་བཟློག་པར་གྱུར་ཅིག རྨི་ལམ་ངན་པ་མཚན་མ་ངན་པ་ལོ་ཟླ་ཞག་དང་ཟ་མའི་སྐེག་ངན། ཆགས་ཆེ་ཞིང་ཉམས་ང་བ་བཀྲ་མི་ཤིས་པ་ཐམས་ཅད་ཕྱིར་ལ་བཟློག་པར་གྱུར་ཅིག གཞན་ཡང་སྡང་བར་བྱེད་པའི་དགྲ། གནོད་བྱེད་ཀྱི་བགེགས།
གཟའ་དང་རྒྱུ་སྐར། རྨུ་དང་བདུད། བཙན་དང་གཤིན་རྗེ། ཀླུ་གཉན་ས་བདག རྒྱལ་འགོང་ཐེ་རང་། དམ་སྲི་སེ་མོའི་རིགས་ཀྱི་གནོད་བྱེད་ཐམས་ཅད་ཕྱིར་ལ་བཟློག་པར་གྱུར་ཅིག མདོར་ན་བདག་དང་ཡོན་བདག་འཁོར་དང་བཅས་པའི་ཕྱི་ནང་གསང་གསུམ་གྱི་ཉོན་མོངས་བར་ཆད་མི་མཐུན་པའི་ཕྱོགས་ཐམས་ཅད་ཕྱིར་བཟློག་པར་གྱུར་ཅིག མེད་པར་གྱུར་ཅིག ཞི་བར་གྱུར་ཅིག མི་འབྱུང་བར་གྱུར་ཅིག
དཀོན་མཆོག་བསླུ་བ་མེད་པ་དང་། ། ཆོས་ཉིད་བདེན་པའི་བྱིན་རླབས་ཀྱིས། ། དགྲ་བགེགས་གནོད་པ་བཟློག་པ་དང་། ། བསྲུང་སྐྱོབས་མཐུ་དང་ལྡན་གྱུར་ཅིག ། ཨོཾ་སརྦྦ་དུཥྚཾ་པྲ་ཏྱངྒཱིར་་་་་་གདུག་པ་ཅན་ཐམས་ཅད་ཕྱིར་ལ་བཟློག ཕཊ།་་་་་ ཁོས། རཀྵཿ་་་་་བསྲུངས། རཀྵཿ་་་་་བསྲུང་བར་མཛོད། ཀུ་རུ་སྭཱ་ཧཱ།
དེ་ནས་སློབ་དཔོན་གྱིས་རྗེས་མནན་ལ་ནང་དུ་འོངས་ཏེ་གོང་དུ་བདག་བསྐྱེད་ཀྱི་ཡེ་ཤེས་པ་མདུན་དུ་ཕྱུང་ན་དེ་ལ་མཆོད་བསྟོད་བསྡུས་པ་བྱེད། མ་ཕྱུང་བ་རྣལ་འབྱོར་ཆེན་པོའི་ལུགས་ལྟར་བྱས་ན། རང་ཉིད་ལ་མཆོད་བསྟོད་བྱས་ལ་རྡོ་རྗེ་སེམས་དཔའི་ཡི་གེ་བརྒྱ་པ་བརྗོད་ཅིང་། མ་འབྱོར་བ་སོགས་ཀྱི་བཟོད་གསོལ་དང་། ཡེ་ཤེས་པ་ཕྱུང་ན་བཛྲ་མུཿ ནམ་མཁའི་ཡེ་ཤེས་པ་རང་བཞིན་གྱི་གནས་སུ་གཤེགས། རང་གི་དཔྲལ་བར་ཨོཾ། མགྲིན་པར་ཨཱཿ སྙིང་ཁར་ཧཱུྂ། དགེ་བ་འདི་ཡིས་མྱུར་དུ་བདག །
རྡོ་རྗེ་ཁྲོ་བོ་འགྲུབ་གྱུར་ནས། ། འགྲོ་བ་གཅིག་ཀྱང་མ་ལུས་པ། ། དེ་ཡི་ས་ལ་འགོད་པར་ཤོག ། སྟོན་མཆོག་དམ་པ་སོགས་བཀྲ་ཤིས་བྱའོ། ། འདི་ནི་བྱེད་མཁན་མང་ན་ཡང་། ། ལག་ལེན་ནོར་པ་མང་མཐོང་ནས། ། བརྩེ་བའི་བསམ་པས་ཀུན་བླངས་ཏེ། དོན་གཉེར་འགའ་ཡིས་བསྐུལ་བའི་ངོར། ། དཔལ་ལྡན་ས་སྐྱ་ལོ་ཙཱ་བ། ། ཨཱ་ནནྡ་ཡིས་མྱུར་བར་སྦྱར། །
དགེ་བའི་མི་ཤེས་མུན་བཅོམ་སྟེ། ཀུན་མཁྱེན་ཆོས་ཀྱི་རྒྱལ་པོར་ཤོག། །། PAGE * MERGEFORMAT 14 ས་ལོ་ཆེན་པོ་འཇམ་དབྱངས་ཀུན་དགའ་བསོད་ནམས། མགོན་པོ་དཔའ་གཅིག་གི་སྒྲུབ་ཐབས་བདུད་འཇོམས་རྡོ་རྗེ་སོགས། PAGE * MERGEFORMAT 13
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
