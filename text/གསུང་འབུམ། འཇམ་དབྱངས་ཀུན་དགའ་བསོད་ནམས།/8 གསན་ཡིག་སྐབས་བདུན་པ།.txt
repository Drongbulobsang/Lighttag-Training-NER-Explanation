གསུང་འབུམ། འཇམ་དབྱངས་ཀུན་དགའ་བསོད་ནམས།（གློག་ཀླད་པར་མ།）
པོད ༨
གསན་ཡིག་སྐབས་བདུན་པ།
༄༅། །གསན་ཡིག་སྐབས་བདུན་པ་བཞུགས་སོ།། སརྦྦ་བི་ཛྙཱ་ན་ལོ་ཀ་ཙཀྵུ་རཏྣ་དྷརྨྨ་པཱ་ལ་བྷ་དྲ་སྱ་པཱ་དེ་པདྨོ་མུ་ལཾ་པྲ་ཎ་མྱ། རབ་མང་ལེགས་བྱས་རིན་ཆེན་ཆུ་ཤེལ་ལས་གྲུབ་རྒྱལ་ཆེན་ཆོས་ཀྱི་མཁྱེན་པའི་ཆ་ཤས་ཡོངས་རྫོགས་ཤིང་། ། རབ་གསལ་དྲི་མེད་ཐུགས་རྗེའི་བསིལ་ཟེར་ས་གསུམ་བདེ་འབྱུང་བཅུ་གཉིས་ནོར་བུའི་འོད་ཟེར་དང་འགྲོགས་ནས། ། རབ་དཀར་ཕྲིན་ལས་ཀུ་མུད་གསར་པའི་ཟེ་འབྲུས་རྣམ་པར་སྐྱོང་ཞིང་བློ་གསལ་ཙ་ཀོར་འཛུམ་པའི་མདངས།་་་་་ ཐམས་ཅད་རྣམ་པར་མཁྱེན་པའི་འཇིག་རྟེན་གྱི་མིག་རིན་ཆེན་ཆོས་སྐྱོང་བཟང་པོའི་ཞབས་ཀྱི་པདྨོའི་དྲུང་དུ་རབ་ཏུ་འདུད་དོ། ། རབ་ཏུ་རྒྱས་མཛད་འོད་གཟུགས་ཐིག་ལེའི་ཞབས་བརྟེན་འདབ་བརྒྱའི་གེ་སར་བཟང་པོའི་རྡུལ་གྱིས་རྟག་ཏུ་སྐྱོངས། སྙིགས་དུས་གངས་རིའི་ཁྲོད་ཀྱི་ཐམས་ཅད་མཁྱེན་པ་གཉིས་པ་རྒྱལ་བའི་ཆོས་ཚུལ་རབ་འབྱམས་ལ་ཐོགས་པ་མེད་པའི་བློ་གྲོས་ཀྱི་སྤྱན་དང་ལྡན་པས་སྐལ་བ་བཟང་པོར་གྱུར་པའི་གདུལ་བྱ་རྣམས་ལ་མཆོག་ཏུ་བརྩེ་བའི་དམིགས་མེད་ཀྱི་ཐུགས་རྗེ་ཆེན་པོ་རྟག་ཏུ་སྐྱོང་བ་ལ་འགྲུས་པ་མི་ལྷོད་ཅིང་ལེགས་པར་སྦྱར་བའི་སྒྲ་དང་། སྙན་ངག་དང་། སྡེབས་སྦྱོར་དང་མིང་གི་མངོན་བརྗོད་ལ་སོགས་པ་རིགས་པའི་གནས་མཐའ་དག་ལ་མི་འཇིགས་པའི་སྤོབས་པ་ཐོབ་པའི་མཁས་པའི་དབང་པོ་འགོས་ཀྱི་རིགས་སུ་སྐུ་འཁྲུངས་པའི་ཞྭ་ལུ་ལོ་ཙཱ་བ།
རཏྣ་དྷརྨྨ་པཱ་ལ་བྷ་དྲ་ཞེས་གྲགས་པའི་མཚན་དཀར་ཆེས་གསལ་བ་གང་གི་ཞབས་རྡུལ་དྲི་མ་མེད་པ་ལ་རྣམ་པར་བཏུད་ནས། ལེགས་པ་བཤད་པའི་ཆོས་ཀྱི་བཀའ་དྲིན་ཐོབ་པའི་ཚུལ་མདོ་ཙམ་བརྗོད་ན་ཐོག་མར་བྱ་བའི་རྒྱུད་ཀྱི་པདྨའི་རིགས་སུ་གཏོགས་པའི་ཚེ་དཔག་མེད་འཆི་མེད་རྔ་སྒྲ་ཞེས་གྲགས་པ་ལྷ་གུའི་དཀྱིལ་འཁོར་དུ་དབང་བསྐུར་བ་ཐོབ་པའི་བརྒྱུད་པ་ནི། ཚེ་དཔག་མེད། སྙིང་པོའི་ཞབས། ཛེ་ཏཱ་རི། རྡོ་རྗེ་གདན་པ། བྱང་ཆུབ་བཟང་པོ། ། ཏིང་ངེ་འཛིན་བཟང་པོ། ། རྡོ་རྗེ་གདན་པ། བ་རི་ལོ་ཙཱ་བ།
མཆིམས་བརྩོན་སེང་། རྒྱ་ཞང་ཕུག་པ། འཇད་པ་ཤེས་རབ་རིན་ཆེན། ཨེ་པ་མཁོན་སྟོན། འཇམ་དབྱངས་བཞི་ཐོག་པ། བྱང་སེམས་རྒྱལ་བ་ཡེ་ཤེས། བླ་མ་གྲགས་པ་དཔལ་བཟང་། བླ་མ་ཆོས་འཕགས་རྒྱལ་མཚན། ཡང་རྩེ་བ་རིན་ཆེན་སེང་གེ། ཆོས་རྗེ་བུ་སྟོན་རིན་པོ་ཆེ།
སྐུ་ཞང་ཆོས་རྗེ་ནམ་མཁའ་མཆོག་གྲུབ། མཁྱེན་རབ་ཆོས་རྗེ། སྒྲ་སྒྱུར་ཆོས་སྐྱོང་བཟང་པོ། དེས་དཔལ་ས་སྐྱ་ལོ་ཙཱ་བ་བདག་ལའོ། ། དེའི་སྒྲུབ་དཀྱིལ་མཁྱེན་རབ་རིན་པོ་ཆེས་མཛད་པ་དང་། ཚེ་དཔག་མེད་ཀྱི་མདོ་གཟུ་ལོ་ཙཱ་བ་དགའ་བའི་རྡོ་རྗེས་བསྒྱུར་བ་ཐོས། བསླབ་བཏུས་ནས་བཤད་པའི་ལུས་སྲུང་བའི་སྔགས་སྒྲ་མི་སྙན་པའི་འཆི་མེད་ཀྱི་རང་གཟུངས་ཞེས་གྲགས་པ་ཡང་ཐོས། སྒྲའི་བསྟན་བཅོས་སློབ་དཔོན་ཤ་རྭ་ཝརྨས་གཞོན་ནུ་ཀརྟི་ཀ་ལས་ཐོས་པའི་ཀ་ལཱ་པའི་མདོ། དཔང་ལོ་ཙཱ་བས་བསྒྱུར་རྗེ་ཉིད་ཀྱི་ཊཱི་ཀའི་སྟེང་ནས་ས་རིས་བཤད་པ་དང་བཅས་པ། དེའི་ཆ་ལག་ལ་བྱིངས་མདོ།
ཨུ་ཎ་རྩ་འགྲེལ་རྣམས་དང་། སློབ་དཔོན་བཙུན་པ་ཟླ་བས་མཛད་པའི་ཙནྡྲ་པའི་མདོ་དཔང་ལོ་ཙཱ་བས་བསྒྱུར་བ་དེའི་འགྲེལ་པ་རྗེ་ཉིད་ཀྱིས་མཛད་པ། སློབ་དཔོན་ཙནྡྲ་གོ་མིས་མཛད་པའི་ཡི་གེའི་མདོ། ཉེར་སྒྱུར་ཉི་ཤུའི་འགྲེལ་པ། བྱིངས་མདོ། ཏིང་མཐའི་འགྲེལ་པ། རྗེ་ཉིད་ཀྱིས་མཛད་པའི་བྱིངས་མདོའི་དོན་བསྡུས་ཀ་ལཱ་པའི་ས་བཅད། སྡེབས་སྦྱོར་རིན་ཆེན་འབྱུང་གནས་སློབ་དཔོན་ཤཱནྟི་པས་མཛད་པ། དེའི་བསྡུས་དོན་རྗེ་ཉིད་ཀྱིས་མཛད་པ། སྙན་ངག་གི་བསྟན་བཅོས་དཎྜིས་མཛད་པའི་མེ་ལོང་དང་།
དེའི་འགྲེལ་པ་དཔང་ལོ་ཙཱ་བ་བློ་གྲོས་བརྟན་པས་མཛད་པ། དེའི་གསལ་བྱེད་རྗེ་ཉིད་ཀྱིས་མཛད་པ། འཇམ་དབྱངས་དཀར་པོའི་བསྟོད་པ་སློབ་དཔོན་ཙནྡྲ་གོ་མིས་མཛད་པའི་འཇམ་དབྱངས་ཕྱོགས་བཅུ་མ་དང་། འཁོར་ལོ་བདེ་མཆོག་གི་བསྟོད་པ་དཔལ་ལྡན་ཆོས་གྲགས་ཀྱིས་མཛད་པ། ཐུབ་པའི་བསྟོད་པ་རྒྱུན་ཆགས་དང་། ཡུམ་རྒྱས་པའི་དུམ་བུ་བཞི་དང་མཐུན་པར་བསྟོད་པ། འཇིག་རྟེན་ལས་འདས་པ། དཔེ་མེད་པ། བསམ་གྱིས་མི་ཁྱབ་པ། སེམས་ཀྱི་རྡོ་རྗེ་ལ་བསྟོད་པ་བཞི་དང་།
ནག་པོ་ཆེན་པོ་ཕྱག་བཞི་པ་ལ་བསྟོད་པ་ཀླུ་སྒྲུབ་ཀྱིས་མཛད་པ། གཏོར་མའི་ཕྲེང་བ་བློ་གྲོས་སེང་གེས་མཛད་པ་རྣམས་ཀྱི་འགྱུར་རྗེ་ལོ་ཆེན་ཉིད་ཀྱིས་མཛད་པ། མངོན་བརྗོད་ཀྱི་བསྟན་བཅོས་སྣ་ཚོགས་གསལ་བ་ལས་ཉེ་བར་མཁོ་བ་རྣམས་རྗེ་ཉིད་ཀྱིས་ཟུར་དུ་ཕྱུང་བ། ནཱ་རོ་ཆོས་དྲུག་གི་འཁྲིད་ཡིག་དང་། ཐེག་གསུམ་གསལ་བ་གཉིས་པཎྜི་ཏ་གྲགས་པ་རྡོ་རྗེས་མཛད་པ། དེ་ཉིད་ལ་རྗེ་ལོ་ཆེན་གྱིས་གསན་པ་རྣམས་ཀྱི་ལུང་ཐོབ། ལྷ་མོ་དབྱངས་ཅན་མའི་རྗེས་གནང་ཐོབ་པའི་བརྒྱུད་པ་ནི། དབྱངས་ཅན་མ། བྲམ་ཟེ་ཕུར་བུ། གཏུམ་མོ་བདེ་ཆེན།
མཆོད་སྡོང་སེང་གེ། ཉི་མའི་སེང་གེ། དཔེ་མེད། རྒྱ་མཚོ་ཆེན་པོ། སུམ་པ་ལོ་ཙ་བ། ཀུན་དགའ། སྤྱི་བོ་ལྷས་པ་བྱང་ཆུབ་སྡེ། དམ་པ་ཤེས་རབ། གྲུ་རྡོ་རྗེ་སེང་གེ། བུ་སྟོན་སེང་གེ་འོད།
ལྷ་གཞོན་ནུ་འབུམ། ལོ་ཙཱ་བ་རིན་ཆེན་རྣམ་རྒྱལ། རོལ་པའི་རྡོ་རྗེ། མཁས་པ་ཙནྡྲ་ཤྲཱི། མཁན་ཆེན་ཚུལ་ཁྲིམས་རྒྱལ་མཚན། མཁྱེན་རབ་ཆོས་རྗེ། རྗེ་ལོ་ཙཱ་བ། དེས་བདག་ལའོ། ། ཉེ་བརྒྱུད་ནི། དབྱངས་ཅན་མས་རྗེས་སུ་བཟུང་བའི་རྒྱ་གར་གྱི་པཎྜི་ཏ་ཤྲི་ཛྙཱ་ན་བྷ་དྲ་མུ་ནཱནྟྲི།
ས་མནྟ་ཤྲཱི། ལོ་ཙཱ་བ་རིན་རྣམ་པ་མན་ཆད་སྔར་དང་འདྲ། རྗེས་གནང་གི་ཆོ་ག་དང་། སྒྲུབ་ཐབས་རིན་རྣམ་པས་མཛད་པ་ཐོས། ཐུབ་པའི་མཛད་པ་བཅུ་གཉིས་ཀྱི་བསྟོད་པ་ལོ་ཆེན་ཉིད་ཀྱིས་མཛད་པ། འདུལ་བའི་ལས་ཆོག་དྲི་མ་མེད་པའི་ཕྲེང་བ་བུ་སྟོན་རིན་པོ་ཆེས་མཛད་པ་ཐོབ། རྣམ་ཐོས་སྲས་ཞི་དྲག་གི་རྗེས་གནང་ཐོབ་པའི་བརྒྱུད་པ་ནི། སངས་རྒྱས་རྡོ་རྗེ་འཆང་། ཕྱག་ན་རྡོ་རྗེ། སྤྱོད་མཛད་ཆོས་ཀྱི་རྡོ་རྗེ།
དཔལ་ཀུན་ཏུ་བཟང་པོ། ། སློབ་དཔོན་འགྲོ་བཟང་སྙིང་པོ། ། ཁ་ཆེ་རིན་ཆེན་རྡོ་རྗེ། ཁ་ཆེ་དགོན་པ་བ། ཟང་དཀར་ལོ་ཙཱ་བ། གཡོར་པོ་ཇོ་སྟོན། པུར་བསོད་ནམས་རིན་ཆེན། འབྱིད་ཕུ་བ་པདྨ་བཀྲ་ཤིས། རྟག་པ་ཇོ་བཟང་། ལོ་ཙཱ་བ་བྱམས་པ་དཔལ།
བླ་མ་བསོད་ནམས་དབང་ཕྱུག ཁྲོ་ཕུ་བ་བསོད་ནམས་སེང་གེ། ཡང་རྩེ་བ་རིན་ཆེན་སེང་གེ། བུ་སྟོན་རིན་ཆེན་གྲུབ། ལོ་ཙཱ་བ་རིན་ཆེན་རྣམ་རྒྱལ། སློབ་དཔོན་རིན་ཆེན་དཔལ་གྲུབ། མཁྱེན་རབས་ཆོས་རྗེ། སྒྲ་སྒྱུར་ལོ་ཙཱ་བ། དེས་བདག་ལའོ། ། སྒྲུབ་ཐབས་དགོས་འདོད་ཀུན་འབྱུང་།
བསྟོད་པ་རྒྱལ་པོ་མཉེས་བྱེད། ཞི་དྲག་གི་རྗེས་གནང་གི་ཡི་གེ་རྣམས་ཐམས་ཅད་མཁྱེན་པ་བུ་སྟོན་རིན་པོ་ཆེས་མཛད་པ། དགོས་འདོད་འབྱུང་བའི་ཞལ་ཤེས་ལོ་ཙཱ་བ་རིན་རྣམ་པས་མཛད་པ་རྣམས་ཀྱང་ལེགས་པར་ཐོས། ཤྲཱི་དྲི་མ་མེད་པའི་འོད་གསལ་འཆི་མེད་ཀྱི་གདུང་ལས་ཉེ་བར་འཁྲུངས་པ་སྐྱེད་དགུ་མང་པོ་སྨིན་གྲོལ་ལ་འགོད་པར་མཛད་པའི་བདག་ཉིད། ཤཱཀྱའི་དགེ་སློང་རྡོ་རྗེ་འཛིན་པ་ཆེན་པོ་སདྒུ་རུ་པུ་ཎྱ་དྷྭ་ཛ་ཤྲཱི་བྷ་་་་་་བླ་མ་དམ་པ་བསོད་ནམས་རྒྱལ་མཚན་དཔལ་སོགས་ཀྱིས་བྲིས་མཛད་པའི་སྒྲུབ་ཐབས་དངོས་གྲུབ་འདོད་འཇོ། དཀྱིལ་ཆོག་རྒྱུད་དོན་རབ་གསལ་གྱི་སྟེང་ནས། མེ་མཁའ་རྒྱ་མཚོ་ལ་འདས་ལོ་དྲུག་ཅུ་སྐོར་ཕྲག་བརྒྱད་དང་ལོ་བརྒྱད་བསྲེ་བ། ཡུ་བ་བསྟི་་་་་་ན་ཚོད་ལྡན་ཞེས་བྱ་བའི་ལོ། རིགས་ལྡན་གྱི་རྒྱལ་པོ་བཛྲ་པཱ་ནོ་ནིརྨྨ་ཎ་སིདྷ་་་་་་ཕྱག་ན་རྡོ་རྗེའི་སྤྲུལ་པ་སེང་གེས་ཆོས་སྟོན་པའི་སྐབས་ཤྲ་བ་ཎཱ་་་་་་གྲོ་བཞིན་ཟླ་བའི་་་་་་ཚེས་ཏིརྠི་པཉྩ་ད་ཤ་ལ་་་་་་བཅོ་ལྔ། གཟའ་བྲྀ་ཧུས་ཏི་་་་་ཕུར་བུ།
སྐར་མ་ཤྲ་བ་ཎཱ་་་་་་གྲོ་བཞིན། སྦྱོར་བ་སོ་སོ་བྷ་གྱ། བྱེད་པ་གདབ་པ་རྣམས་འཛོམས་པའི་དུས་སུ། རྡོ་རྗེ་སློབ་དཔོན་ཤ་ལུ་ལོ་ཙཱ་རཏྣ་དྷརྨ་པཱ་ལ་བྷ་དྲ་་་་་་ཞྭ་ལུ་ལོ་ཙཱ་བ་རིན་ཆེན་ཆོས་སྐྱོང་བཟང་པོ། ཞེས་བགྱི་བས། རྡོ་རྗེའི་སློབ་མ། ཤྲི་བྷཱུ་མི་པཎྜཱུ་ལོ་ཙ་མཉྫུ་གྷོ་ཥཱ་ནནྡ་པུ་ཎྱ་ཀཱིརྟི་དྷྭ་ཛ་ཤྲཱི་བྷ་་་་་་དཔལ་ས་སྐྱ་ལོ་ཙཱ་བ་འཇམ་དབྱངས་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོ་དྲ་དཔོན་སློབ་རྣམས་པ་ར་མཱ་དི་བུདྡྷ་ཤྲཱི་ཀཱ་ལ་ཙཀྲཿ་་་་་མཆོག་གི་དང་པོའི་སངས་རྒྱས་དཔལ་དུས་ཀྱི་འཁོར་ལོ། ། ལྷ་ཡོངས་སུ་རྫོགས་པའི་རྡུལ་ཚོན་གྱི་དཀྱིལ་འཁོར་དུ་བྱིས་པ། འཇུག་པའི་དབང་བདུན་གྱི་དབང་བསྐུར་ཏེ། འོག་མིན་གྱི་སྲིད་པའི་མཐར་ཐུག་པའི་འཇིག་རྟེན་པའི་དངོས་གྲུབ་བསྒྲུབ་པ་དང་།
སེམས་ཅན་ཐམས་ཅད་ཀྱི་འདྲེན་པ་ཉིད་ཀྱི་བསོད་ནམས་དང་ཡེ་ཤེས་ཀྱི་འབྲས་བུ་ཐོབ་པའི་སླད་དུ། ལུང་བསྟན་ཞིང་རྗེས་སུ་གནང་བ་དང་། ཟབ་ལམ་རྡོ་རྗེའི་རྣལ་འབྱོར་མཆོག་གི་ངེས་དོན་གྱི་དཀྱིལ་འཁོར་རྣམས་སུ་དབང་གོང་མ་བཞི། རྡོ་རྗེ་སློབ་དཔོན་བདག་པོའི་དབང་དང་བཅས་པ་རྫོགས་པར་ཐོབ་པའི་བརྒྱུད་པ་ཐུན་མོང་མ་ཡིན་པ་ས་ལུགས་ནི། པ་ར་མཱ་དི་བུདྡྷ་བྷ་ག་ཝཱ་ན་ཤྲཱི་་་་་་མཆོག་གི་དང་པོའི་སངས་རྒྱས་བཅོམ་ལྡན་འདས་དཔལ་དུས་ཀྱི་འཁོར་ལོ་ཀཱ་ལ་ཙཀྲཿ བོ་དྷི་སཏྭ་བཛྲ་་་་་་བྱང་ཆུབ་སེམས་དཔའ་རྡོ་རྗེ་སྙིང་པོ་གརྦྷ། བཛྲ་ཌཱ་ཀི་་་་་་རྡོ་རྗེ་མཁའ་འགྲོ་མ་ནཱི། ཙི་ལུ་བཎྜི་ཏ། དུས་ཞབས་ཆེ་ཆུང་། དཔེ་མེད་འཚོ།
སཱ་དྷཱུ་པུ་ཏྲ། དྷརྨཱ་ཀ་ར། དྷརྨ་མི་དྲ། བི་ཁྱཱ་ཏ་དེ་བ། པཎྜི་ཏ་ཆེན་པོ་ཤཱཀྱ་ཤྲཱི། ཆོས་རྗེ་ས་སྐྱ་པཎྜི་ཏ། ཆོས་རྒྱལ་འཕགས་པ། སྐྱུས་པ་གཞོན་ནུ་སེང་གེ། དོལ་པོ་ཡེ་ཤེས་མགོན། ཀུན་སྤངས་ཀུན་ཏུ་བཟང་པོ། །
ཀུན་མཁྱེན་འཕགས་འོད། བུ་སྟོན་རིན་ཆེན་གྲུབ། བླ་མ་དམ་པ་བསོད་ནམས་རྒྱལ་མཚན། བླ་མ་དཔལ་ལྡན་ཚུལ་ཁྲིམས། རུ་པ་ཀ་བཞི་པ། སློབ་དཔོན་བསོད་གྲགས་པ། རྗེ་ལོ་ཙཱ་བ། དེས་་་་་་ཟེར་ད་དུང་བརྟག་བདག་ལའོ། ། ཡང་ན་བུ་སྟོན། མཁན་ཆེན་དྷརྨྨ་ཤྲཱི་མན་ཆད་འོག་ཏུ་འབྱུང་བ་བཞིན་ནོ། །
དུས་འཁོར་རྭ་ལུགས་ཀྱི་བརྒྱུད་པ་ནི། ཐུབ་དབང་ཟླ་བཟང་ལྷ་དབང་གཟི་བརྗིད་ཅན། ། ཟླ་བྱིན་ལྷ་ཡི་དབང་ཕྱུག་ལྷ་དབང་ལྡན། ། གྲགས་པ་པད་དཀར་འཇམ་དབྱངས་སྤྲུལ་པ་དང་། ། ཙི་ལུ་པ་དང་པི་ཏོ་ཨཱ་ཙཱརྻ། ། དུས་ཞབས་རྣམ་གཉིས་མཉྫུ་ཀཱིརྟི་དང་། ། ས་མནྟ་ཤྲཱི་ཆོས་རབ་ཡེ་སེང་དང་། ། འབུམ་སེང་རྒ་ལོ་ཤེར་སེང་རྡོ་རྒྱལ་དང་། ། ཀུན་མཁྱེན་བུ་སྟོན་ཆོས་དཔལ་འདུས་བཟང་དང་། ། དཔལ་ལེགས་དོན་གྲུབ་ཀུན་དགའ་ཐར་པ་བཟང་། །
ཞ་ལུ་ལོ་ཆེན་དྷརྨ་པཱ་ལ་ཡི། ། ས་སྐྱ་ལོ་ཙཱ་བདག་ལ་བབས་པའོ། ། འབྲོ་ལུགས་ནི། པད་དཀར་ཡན་ཆད་གོང་བཞིན་ལས། ། བཟང་པོ་རྣམ་རྒྱལ་བཤེས་གཉེན་བཟང་པོ་དང་། ། ཕྱག་དམར་ཁྱབ་འཇུག་སྦས་པ་ཉི་མ་གྲགས། ། ཤིན་ཏུ་བཟང་པོ་རྒྱ་མཚོ་རྣམ་པར་རྒྱལ། ། རྒྱལ་དཀའ་ཉི་མ་སྣ་ཚོགས་གཟུགས་ཟླ་འོད། ། མཐའ་ཡས་ས་སྐྱོང་དཔལ་སྐྱོང་དུས་ཞབས་གཉིས། ། ཟླ་མགོན་དཀོན་མཆོག་སྲུང་དང་གནམ་བརྩེགས་དང་། །
མི་བསྐྱོད་རྡོ་རྗེ་ཆོས་དབང་ནམ་མཁའ་འོད། ། ནམ་མཁའ་རྒྱལ་མཚན་འཇམ་དཔལ་རྒ་ལོའི་ཞབས། ། ཤེར་སེང་སྐྱི་སྟོན་ཀུན་མཁྱེན་ཆེན་པོ་དང་། ། ཕྱོགས་ལས་རྣམ་རྒྱལ་ཉ་དབོན་ཀུན་དགའ་དང་། ། གྲུབ་ཆེན་ཀུན་བློ་འཇམ་དབྱངས་དཀོན་མཆོག་བཟང་། ། ཞ་ལུ་ལོ་ཆེན་ས་སྐྱ་ལོ་ཙཱ་བ། དུས་ཀྱི་འཁོར་ལོའི་བསྡུས་བརྒྱུད་འབྲོ་ལོ་རྩ་བས་བསྒྱུར་བ་ལས། ཇོ་ནང་ལོ་ཙཱ་བ་བློ་གྲོས་དཔལ་དང་། བློ་གྲོས་རྒྱལ་མཚན་གཉིས་ཀྱི་འགྱུར་བཅོས་པའི་ལུང་གི་བརྒྱུད་པ་ནི། དཔལ་དུས་ཀྱི་འཁོར་ལོ་ཆོས་རྒྱལ་རིགས་ལྡན་སྔར་བཞིན་ལས།
དུས་ཞབས་པ་རྣམ་གཉིས། རྒྱལ་སྲས་ནཱ་ལེནྡྲ་པ། ཁ་ཆེ་ཟླ་བ་མགོན་པོ། ། འབྲོ་ལོ་ཙཱ་བ་ཤེས་རབ་གྲགས། ལྷ་རྗེ། སྒོམ་པ་དཀོན་མཆོག་སྲུང་། སྒྲོ་སྟོན་གནམ་ལ་བརྩེགས། གྲུབ་ཐོབ་ཡུ་མོ། ། སྲས་དྷརྨ་ཤྭ་ར། མ་གཅིག་སྤྲུལ་སྐུ་ཇོ་འབུམ།
ནམ་མཁའ་འོད་ཟེར། སེ་མོ་ཆེ་པ་ནམ་མཁའ་རྒྱལ་མཚན། འཇམ་གསར། ཀུན་མཁྱེན་ཆོས་སྐུ་འོད་ཟེར། ཀུན་སྤངས་ཀུན་ཏུ་བཟང་པོ། ། བྱང་སེམས་རྒྱལ་བ་ཡེ་ཤེས། མཁས་བཙུན་ཡོན་ཏན་རྒྱ་མཚོ། ཀུན་མཁྱེན་ཤེས་རབ་རྒྱལ་མཚན། ཕྱོགས་ལས་རྣམ་རྒྱལ་མན་གོང་བཞིན། དུས་ཀྱི་འཁོར་ལོ་སྐུ་གསུང་ཐུགས་ཡོངས་རྫོགས་ཀྱི་དཀྱིལ་འཁོར་གྱི་སྒྲུབ་ཐབས་དང་།
དཀྱིལ་ཆོག་རྗེ་བུ་སྟོན་དང་། བླ་མ་དམ་པས་མཛད་པ་གཉིས་ཀའི་ལུང་ཐོབ། རྫོགས་པའི་རིམ་པ་རྡོ་རྗེ་རྣལ་འབྱོར་སྦྱོར་བ་ཡན་ལག་དྲུག་གི་འཁྲིད་ཐོབ་པའི་བརྒྱུད་པའང་གོང་དང་འདྲའོ། ། སྔོན་འགྲོ་ཐོག་མཐའ་བར་བའི་འཁྲིད་ཡིག་རྣམས་དང་། ངོ་སྤྲོད་གསང་དོན་རབ་གསལ་དང་། ཡང་དག་དོན་གསལ་རྣམས་ཕྱོགས་རྒྱལ་བས་མཛད་པ་དང་། བུ་སྟོན་རིན་པོ་ཆེས་མཛད་པའི་འཁྲིད་ཡིག་ཚང་བ། ངོ་སྤྲོད་གཅེར་མཐོང་ངོ་ཤེས་རྣམས་ཐོས་ཤིང་འཁྲིད་ཀྱི་གསུང་སྒྲོས་མཁན་ཆེན་དྷརྨ་ཤྲཱི་པས་མཛད་པ། སྦྱོར་དྲུག་བརྒྱུད་པའི་གསོལ་བ་འདེབས་པའི་རིམ་པ་བུ་སྟོན་རིན་པོ་ཆེས་མཛད་པ་དང་། རྗེ་ཉིད་ཀྱིས་མཛད་པ་གཉིས་ཀའི་ལུང་ཡང་ཐོས།
རྡོ་རྗེ་ཕག་མོ་ཤེས་རབ་གསལ་བྱེད་ཀྱི་བྱིན་རླབས་དང་། སྒྲུབ་ཐབས་སློབ་དཔོན་ཀོང་ཀ་ནས་མཛད་པ། ས་བཟང་མ་ཏིས་མཛད་པའི་སྒྲུབ་ཐབས་དང་། བྱིན་རླབས་ཀྱི་ཆོ་ག་རྣམས་ཀྱང་ཐོབ་བོ།། །། བཅུ་བཞི་ནུས་ལྡན་ནང་ཚན་གྱི། ། དཔྱིད་ཀྱི་ཐིག་ལེའི་སྡེབས་སྦྱོར་ཡིན། ། སཽ་རནྟྲེ་བོདྷི་མན་སཱ་ག་ར་ཏ་ཤྴུ་བྷཾ་ཀྲྀ་ཧྱ་དོ་བཛྲ་ཏ་ཧིམ་པཱི་ཤྲཱི་ཡ་ནཱ་ཐ་ཀོ་རཏྣ་དྷརྨ་པཱ་ལ་བྷ་ད་ནིརྨྨ་ཎྀཏྲཀྵྱ་སརྦྦ་ཛྙ་ལོ་ཙ་ཙུགས་མ་ནི་པཱ་ད་ན་མཱ་མེ།་་་་་ ལེགས་བྱས་གོམས་པས་ལྷ་དབང་བྱང་ཆུབ་ཐུགས་མཆོག་ལས། ། ཉེ་བར་འཁྲུངས་བའི་གངས་ཅན་དཔལ་མགོན་འཇིག་རྟེན་མིག ། རིན་ཆེན་ཆོས་སྐྱོང་བཟང་པོར་རྣམ་སྤྲུལ་ས་གསུམ་གྱིས། །
གཙུག་གི་ནོར་བུ་ཐམས་ཅད་མཁྱེན་པའི་ཞབས་ལ་འདུད། ། འདི་ཡི་སྔོན་རོལ་འཕགས་པའི་ཡུལ་གྱི་པཎ་ཆེན་ལྷ་དབང་བྱང་ཆུབ་ཅེས། ། སྙན་པའི་བ་དན་དཀར་པོས་ཕྱོགས་ཀུན་ཁེབས་མཛད་གང་དེ་ད་ལྟའི་དུས། ། སྒྲ་དང་སྙན་ངག་སྡེབས་སྦྱོར་མངོན་བརྗོད་ཟློས་གར་རྩིས་སོགས་ཐ་སྙད་དང་། ། ནང་རིགས་སྡེ་སྣོད་ཀུན་མཁྱེན་གྲུབ་པའི་དབང་ཕྱུག་མ་ཧཱ་ལོ་ཙཱར་འདུད། ། མགོན་ཁྱོད་གསན་པའི་རྒྱལ་མཚོ་ལས། ། ཐ་སྙད་རིགས་གནས་ཕལ་ཆེར་དང་། དང་པོའི་སངས་རྒྱས་ལ་སོགས་པ། ། ངེས་དོན་གདམས་པ་ཉེར་ཐོབ་པས། ། སྙིགས་དུས་འགྲོ་བའི་དོན་བྱེད་ཅིང་།
ནང་ལའང་མཆོག་ཏུ་གཞོལ་བྱས་ནས། ། ཕྱི་ནང་མུན་པ་ཀུན་བསལ་ཏེ། སྨྲ་བའི་དབང་པོ་ཉིད་གྱུར་ཅིག ། རྒྱལ་བའི་ཆོས་ཚུལ་དྲི་མ་མེད་པ་ཐོས་པའི་ཡི་གེ་རིན་པོ་ཆེ་པདྨ་རཱ་གའི་ཕྲེང་བ་ལས། རྗེ་བཙུན་མཁས་པའི་དབང་པོ་ཞ་ལུ་ལོ་ཙཱ་བ་རིན་ཆེན་ཆོས་སྐྱོང་བཟང་པོ་འདིའི་དྲུང་དུ། སྒྲ་སྙན་ངག་སྡེབས་སྦྱོར་སོགས་ཕྱིའི་རིག་གནས་དང་། དུས་ཀྱི་འཁོར་ལོ་སོགས་ནང་གི་ཟབ་དོན་མཆོག་རྣམས་ཐོས་ཚུལ་སྨོས་པའི་སྐབས་ཏེ་བདུན་པའོ། ། དེ་ལྟར་མཁྱེན་བཟང་རིན་ཆེན་ངོགས་སུ་ལུང་དང་རྟོགས་པའི་ཆུ་རླུང་ཀུན་འདུས་དྲི་མེད་ལེགས་བཤད་དབུ་བའི་ཕྲེང་བ་ཆེར་བཀྲ་བས། ། མཐའ་ཡས་སྐྱེ་དགུའི་ལས་ཉོན་སྐོམ་པའི་གདུང་སེལ་སྙན་བརྒྱུད་ཆུ་ཕྲན་སྟོང་འབེབས་སྐལ་བཟང་མཆོག་ལ་བྱིན་རླབས་གཟི་འོད་རབ་འབར་བའི། ། ཡིད་བཞིན་ནོར་བུ་སྦྱིན་མཛད་མཁས་ཤིང་གྲུབ་པའི་ས་ལ་ངེས་པར་གནས་པའི་དཔལ་ལྡན་བླ་མའི་ཚོགས་ལ་རྟག་ཏུ་ཕྱག་འཚལ་ཞིང་། །
ལུས་སྲོག་ལོངས་སྤྱོད་དགེ་བའི་དངོས་པོ་ཅི་མཆིས་བླ་མེད་མཆོད་སྤྲིན་རྒྱ་མཚོར་སྤྲུལ་ནས་རྣམ་པ་ཀུན་ཏུ་མཆོད་ཀྱིས་བཞེས་སུ་གསོལ། ། ཚེ་རབས་ཀུན་དུ་དུས་གསུམ་གྱིས་བསྐྱེད་རང་གི་ལུས་ངག་ཡིད་ཀྱིས་བསགས་པའི་སྡིག་དང་གཞན་ལ་བགྱིད་རྩལ་ཡི་རངས་བགྱིས་པ་རྣམས། གནོང་ཞིང་འགྱོད་པས་བཤགས་སོ་ཕྱིན་ཆད་ཉེར་སྡོམ་མོས་པས་སྤྱོད་དང་འཕགས་པའི་ཚོགས་ཀྱི་རྣམ་དཀར་དགེ་བ་ཀུན་ལ་ཡིད་རངས་བགྱི། ། དཔག་མེད་འགྲོ་བའི་དོན་ཕྱིར་ཟབ་རྒྱས་ཆོས་ཀྱི་འཁོར་ལོ་བསྐུལ་ཞིང་རྟག་ཏུ་མྱ་ངན་མི་འདའ་བཞུགས་པར་གསོལ་བ་རྩེ་གཅིག་འདེབས། ། བདག་གིས་ཐོས་བསམ་བསྒོམ་གསུམ་སྤྱིན་དང་ཚུལ་ཁྲིམས་ལ་སོགས་ལེགས་སྤྱད་འདི་ཡིས་མར་གྱུར་སེམས་ཅན་ཀུན་མཁྱེན་རྒྱལ་བ་ཉིད་ཐོབ་ཤོག ། ཀྱེ་མ་དེང་སང་གངས་རིའི་ཁྲོད་འདི་ན། ། ཐུབ་དབང་ཉི་མས་དངོས་སུ་མ་ཁྱབ་ཅིང་། ། ཐུབ་བསྟན་བདུད་རྩིའི་འོད་ཀྱང་ལྷག་མར་གྱུར། ། བསྟན་འཛིན་རྒྱུ་སྐར་ཕྲེང་བའང་གཞན་དུ་གཞུང་། ། ཆོས་མིན་ཆོས་ལྟར་བཅོས་པའི་ཨཱུ་ལུ་ཀ། །
ལས་ངན་བྲག་རིར་ཉོན་མོངས་ཚང་བཅས་ནས། ལོག་ལྟའི་ཧཱུྃ་སྒྲ་དྲག་པོ་འབྱིན་ལ་བརྩོན། ། འདུལ་ཁྲིམས་མེད་པར་རབ་བྱུང་མཁན་སློབ་བྱེད། ། དམ་ཚིག་མ་ཐོབ་སྔགས་ལ་ཁྲོམ་བཤད་བྱེད། ། ཐོས་བསམ་བྱེད་རྣམས་ཚེ་འདིའི་ཁེངས་གྲགས་འདོད། ། སྒོམ་བསྒྲུབ་བྱེད་ཀྱང་བརྙེད་བཀུར་ཁོ་ནའི་ཕྱིར། ། རྒྱལ་བའི་བཀའ་དང་དགོངས་འགྲེལ་ཚད་མ་ལ། ། བལྟ་རྟོག་ཉན་བཤད་ཆ་ཙམ་མི་བྱེད་པར། ། དུས་ངན་རྟོག་པས་བཅོས་པའི་བསྡུས་བསྡུད་ལ། ། གསུང་རབ་དགོངས་པ་འགྲེལ་བའི་འཛིན་སྟངས་བྱེད། །
ལྷ་ཆུང་རེ་རེའི་མངོན་རྟོགས་སྔགས་ཤེས་སམ། ། ཡང་ན་དོན་མེད་ངན་སྔགས་ཁོ་ན་འདྲེན། ། དེ་ཙམ་གྱིས་ཀྱང་རྡོ་དྲིལ་འཁུར་ཤེས་ནས། ། དད་རྫས་གཤིན་ཟས་བྱུང་ན་མགོ་འཕང་བསྟོད། ། ནང་དུ་བསམས་ན་དབང་དང་རིམ་གཉིས་ཀྱི། ། རྣམ་གཞག་མི་ཤེས་ཉམས་ལེན་ཇི་ལྟར་བྱེད། ། དེ་བས་དམན་པའི་ཆོས་གཟུགས་འཛིན་པ་འགའ། ། རབ་བྱུང་ཚུལ་གྱིས་དམག་དཔོན་ཤེས་མཁན་བྱེད། ། བསམ་ངན་དུག་སྦྱོར་སྐྱེ་བོའི་འགབ་སྟེགས་བྱེད། ། རྒྱུ་མཚན་མེད་པར་འཁྲུག་ལོང་དུ་མ་བྱེད། །
དེ་ལ་སྨྲས་ན་ཁོང་ནས་མེ་ལྕེ་འབར། ། ཁ་ནས་ཚིག་ངན་དུ་མ་ཚབ་ཚུབ་འཐུལ། ། ཅུང་ཟད་རྙེད་ན་ནག་ཆང་ཕྱོགས་སུ་གཏོང་། ། དབེན་པར་བཞག་ན་གཉིད་དང་ལོང་གཏམ་སྒྲ། ། ཡང་ན་ཤོ་རྩོད་དོན་མེད་བྱ་བས་འདས། འདི་འདྲའི་ཆོས་པ་རྣམས་ཀྱི་བྱེད་ཚུལ་ལ། ། མཐར་ཐུག་འབྲས་བུ་གང་དུ་འགྲོ་བ་སེམས། ། འཇིག་རྟེན་པ་རྣམས་རང་ཉིད་ཆེ་འདོད་ནས། ། གཞན་དམའ་འབེབས་ཕྱིར་གཡོ་སྒྱུ་ཁྲམ་གསུམ་གྱིས། ། གཡོག་གིས་དཔོན་བསྡུ་བུ་ཚས་ཕ་མ་གསོད། །
ངོ་ཚ་ཁྲེལ་བོར་གཏམ་ངན་ཁྱད་བསད་ནས། ། ལས་ངན་སྣ་ཚོགས་སྤྱོད་ཅིང་ཚེ་སྔ་མར། ། ལས་བཟང་མ་བསགས་ཚེ་འདིར་བདེ་སྐྱིད་མེད། ། འདས་པའི་སངས་རྒྱས་བྱེ་བས་མ་ཐུལ་བ། ། སོ་སོ་སྐྱེ་བོས་འདུལ་བའི་སྐབས་ཡོད་དམ། ། འདི་འདྲའི་སྤྱོད་ངན་སྣ་ཚོགས་རབ་མཐོང་ནས། ། ངེས་འབྱུང་སྐྱོ་ཤས་སྙིང་རྗེས་ཀུན་སླངས་ཏེ། ། ཐུབ་པའི་བསྟན་ལ་དད་པས་འཇུག་འདོད་ཅིང་། ། ཁོ་བའི་ངག་ལ་ཉན་ན་འདི་ལྟར་གྱིས། ། ཐོག་མར་ཀློག་ཡིག་མཁས་ལས་དག་པར་སློབས། །
དེ་རྗེས་མཁན་སློབ་མཚན་ཉིད་ལྡན་པ་ལས། ། རབ་བྱུང་བསྙེན་རྫོགས་འདུལ་བའི་ཁྲིམས་མནོས་ཏེ། ། དགག་སྒྲུབ་གནང་བའི་བསླབ་པ་ཚུལ་བཞིན་སྲུངས། ། ཚིག་དོན་འགལ་འབྲེལ་འབྱེད་ཕྱིར་སྒྲ་ཚད་སློབས། ། སེམས་བསྐྱེད་ཆོ་གས་བྱང་ཆུབ་སེམས་བསྐྱེད་ལ། ། གཙོ་བོ་བདག་གཞན་བརྗེ་བའི་བྱང་སེམས་སྦྱོངས། ། བླ་མ་མཆོག་ལས་དབང་བཞིའི་སྨིན་བྱས་ནས། ། ལམ་ཟབ་རིམ་གཉིས་བསྒོམ་ལ་བརྩོན་པ་བསྐྱེད། ། འབྲས་བུ་ས་དང་ལམ་རྣམས་རིམ་བགྲོད་སྟེ། ། བཅུ་གསུམ་རྡོ་རྗེ་འཛིན་པ་ཐོབ་འགྱུར་བས། །
འཁོར་བ་འཇིགས་ཤིང་ལམ་ལ་སྤྲོད་སྐྱེད་ནས། ། སྤྲོ་བས་འབད་རྩོལ་རབ་ཏུ་བྱ་བར་རིགས། ། དེ་ལྟར་ལམ་ལ་སློབ་ཚུལ་འདི་ཉིད་ནི། ། རང་དགར་ལེགས་ལེགས་འདྲ་ནས་བསྒྲིགས་པ་མིན། ། ཤཱཀྱའི་གསུང་དང་བསྟན་བཅོས་ཚད་མར་བཤད། ། ཁྱད་པར་ངེད་ཀྱི་བླ་མ་ས་སྐྱ་པ། ། བརྒྱུད་པར་བཅས་པའི་བཀའ་སྲོལ་རྣམ་དག་ཡིན། ། བདག་ཀྱང་སྐྱེ་བ་སྔ་མར་ལས་བཟང་པོའི། ། སྨོན་ལམ་མཚམས་སྦྱར་གཙང་མའི་རིགས་སྐྱེས་ནས། ། ཆུང་ངུའི་དུས་ནས་རིགས་ཀྱི་བག་ཆགས་སད།
རབ་ཏུ་བྱུང་འདོད་གེགས་མེད་ཆོས་སྒོར་ཞུགས། ། རྗེ་བཙུན་བླ་མ་རྣམས་ཀྱི་བཀའ་དྲིན་ལས། ། འཁྲུལ་མེད་ཆོ་གས་དབང་དང་སེམས་སྐྱེད་བླངས། ། ཉམས་ལེན་མེད་ཀྱང་དམ་ཚིག་མ་ཉམས་ཙམ། ། ཁྱད་པར་རྡོ་རྗེ་འཆང་ཆེན་རཏྣའི་མཚན། ། སྙིགས་དུས་འགྲོ་བའི་འདྲེན་མཆོག་དམ་པ་ལ། ། སྡོམ་པ་གསུམ་གྱི་བཀའ་དྲིན་ཉེར་མནོས་པས། ། བཀའ་དྲིན་ཆེ་ཞིང་བླ་མའི་མཆོག་ཏུ་གཟུང་། ། མཁན་ཆེན་འཇམ་པའི་དབྱངས་ལས་ཆེས་ཟབ་པའི། ། ཀྱཻ་རྡོར་རྒྱུད་གསུམ་གསང་མཐའ་གུར་མགོན་སོགས། །
ཐུན་མོང་མ་ཡིན་ཡིད་ཆེས་གནད་རྣམས་ཞུས། ། འཇིག་རྟེན་དབང་ཕྱུག་བུདྡྷ་རཏྣ་ལས། ། སྔར་གྱི་གདམས་ངག་ཕལ་ཆེར་བསྐྱར་ནས་ཉན། ། གཞན་ཡང་གསང་འདུས་རིགས་གསུམ་བློ་སྦྱོང་གཅོད། ། ཀྲཱི་ཡ་ས་མུཙྪ་སོགས་མང་དུ་ཐོས། ། མི་ཉག་པཎ་ཆེན་ཞབས་ལས་བྱིས་པའི་དུས། ། དབང་དང་བྱིན་རླབས་ཅི་རིགས་ཉུང་ཟད་ཉན། ། མང་པོའི་གསུང་གི་བདུད་རྩི་མ་ཐོབ་ཀྱང་། ། མ་ནོར་བཀའ་སྲོལ་ལམ་དུ་ལེགས་བཅུག་ཅིང་། ། ཤིན་ཏུ་ཐུགས་བརྩེ་བཀའ་དྲིན་བླ་ན་མེད། །
ཆོས་ཀྱི་རྒྱལ་པོ་ཤེས་རབ་རྒྱལ་མཚན་ལས། ། རྡོ་རྗེ་ཕུར་པའི་སྟོད་སྨད་དབང་སོགས་ཞུ། ། ཆག་ལོ་གསུམ་པར་དུས་འཁོར་སློབ་འདོད་ཀྱང་། ། དོན་མེད་རིན་ཆེན་སྤུངས་པའི་བར་ཆོད་ཀྱིས། ། བསམ་པ་བཞིན་དུ་མ་གྲུབ་དེ་ལྟ་ནའང་། ། སྒྲོལ་མ་བླ་མེད་ཡང་དག་ལ་སོགས་ཐོབ། ། འགོས་ལོ་དྷརྨ་པཱ་ལའི་ཞལ་སྔ་ནས། ། ཀཱ་ལ་ཙཀྲཱི་དབང་བསྐུར་ས་ལུགས་དང་། ། ཇོ་ཞལ་ལུགས་ཀྱི་སྦྱོར་དྲུག་འཁྲིད་ལ་སོགས། ། ཀཱ་ལཱ་ཙནྡྲ་རིན་ཆེན་འབྱུང་གནས་དང་། །
སྣ་ཚོགས་གསལ་བ་སྙན་ངག་མེ་ལོང་དང་། ། དཔག་བསམ་འཁྲི་ཤིང་ལ་སོགས་ཐ་སྙད་ཀྱི། ། གཙུག་ལག་ཕལ་ཆེར་ཞུས་ཤིང་ནན་ཏན་གྱིས། ། རང་བཞིན་རྐྱེན་དང་རྣམ་འགྱུར་ལ་སོགས་པ། ། དུས་དང་དོན་ལ་འཇུག་ཚུལ་ཅི་རིགས་ཤེས། ། སཾ་སྐྲྀ་ཏ་དང་བོད་ཀྱི་ཀློག་ཚུལ་ལ། ། སྔ་རབས་འཆད་ཚུལ་རབ་ཏུ་མང་ན་ཡང་། ། སྐྱོན་མེད་འབྲི་དང་བརྗོད་པའི་ཚུལ་ཤེས་པ། ། མཁས་པའི་གཙུག་རྒྱན་འདི་ཉིད་བཀའ་དྲིན་ལས། ། གཞན་ལ་འཆད་དང་རང་ཉིད་ཉམས་སུ་ལེན།
ཇི་ལྟར་བྱེད་ཀྱང་ལག་ནོམ་མི་དགོས་ཙམ། ། གསང་སྟོན་སློབ་དཔོན་ཡོན་ཏན་འབང་གནས་ལས། ། འདུལ་བ་མདོ་རྩ་ཀཱ་རི་ཀ་ལ་སོགས། ། ཚད་མ་རྣམ་འགྲེལ་རིགས་གཏེར་སྡོམ་གསུམ་དང་། ། ཕ་རོལ་ཕྱིན་པའི་གཞུང་ལུགས་འགའ་ཞིག་ཐོས། ། སྔགས་ཀྱི་སྡེབས་སོགས་ལག་ལེན་ཕྲན་ཚེགས་བསླབས། ། དེ་ལྟར་ཐོས་པའི་གཞུང་ལུགས་ཐམས་ཅད་ལ། ། བསམ་པས་སྒྲོ་འདོགས་བཅད་ཅིང་བསྒོམ་ན་ཡང་། ། ཐེ་ཚོམ་མི་ཟ་ཡིད་ཆེས་ཅུང་ཟད་ཡོད། ། གཞན་ལས་མཁས་འདོད་སྙན་གྲགས་ཆེད་དུ་ཉིད། །
བརྩམས་པ་མ་ཡིན་རང་ཉིད་ལེགས་བཤད་ལ། ། གོམས་པ་ལྷུར་ལེན་རྗེས་འཇུག་འགའ་ཞིག་ལའང་། ། ཕན་པའི་དོན་ཕྱིར་རབ་ཏུ་འབད་པ་ལས། ། བྱུང་བའི་ལེགས་སྤྱད་ཀུནྡའི་ཕུང་པོ་དང་། ། བདེ་འབྱུང་རལ་པའི་གཙུག་རྒྱན་ལྟར་ཐོབ་དེས། ། མཁའ་མཉམ་སེམས་ཅན་ཐམས་ཅད་གནས་སྐབས་སུ། ། རིགས་གནས་ལྔ་ལ་ལེགས་པར་བློ་སྦྱངས་ཏེ། ། དཔལ་ལྡན་ས་བཅུའི་དབང་ཕྱུག་འགྲུབ་པར་ཤོག ། ཤྲཱི་སྭསྟི་པྲ་ཛཱ་བྷེཿ ཕུན་སུམ་ཚོགས་པའི་ལེགས་བྱས་སྟོབས་བཅུའི་སྐུ་མངའ་རྣམ་འདྲེན་དབང་དངོས་སངས་རྒྱས་དང་། །
རྣམ་གྲོལ་ཡོན་ཏན་སྐྱེད་བྱེད་དེས་གསུངས་འཁོར་བའི་སྐྱོན་རྣམས་ཀུན་སེལ་དམ་པའི་ཆོས། ། བསླབ་གསུམ་རིན་ཆེན་དོ་ཤལ་གྱིས་མཛེས་ཚོགས་མཆོག་སྐྱབས་གནས་དགེ་འདུན་འགྱུར་མེད་བདེན་པའི་སྟོབས། ། བཀའ་སྟོད་ཆོས་སྲུངས་རྡོ་རྗེའི་ཡེ་ཤེས་སྤྱན་གྱིས་ཀུན་ཏུ་སྲུང་ཞིང་འཕྲལ་དང་ཡུན་དུ་བཀྲ་ཤིས་མཛོད། ། འདི་ལྟའི་བྱེད་པོ་རབ་མཆོག་ཐེག་པ་ཆེན་པོའི་ཚུལ་གནས་ཤཱཀྱའི་དགེ་སློང་གང་། ། དཔལ་ལྡན་ས་སྐྱའི་ལོ་ཙཱ་འཇམ་དབྱངས་ཀུན་དགའ་བསོད་ནམས་གྲགས་པ་རྒྱལ་མཚན་དཔལ། ། བཟང་པོ་ཞེས་གྲགས་བརྡ་སྤྲོད་བྱེད་པའི་རྩོལ་བས་རྣམ་དཀར་དགེ་བ་གང་ཐོབ་དེས། ། ཡི་གེའི་འདུ་བྱེད་ཙནྡྲ་ཀཱིརྟི་ལ་སོགས་བླ་མེད་ཡེ་ཤེས་ཐོབ་གྱུར་ཅིག ། ཅེས་པ་འདི་ནི་ཡང་དག་པར་རྫོགས་པའི་སངས་རྒྱས་ཤཱཀྱ་ཐུབ་པ་དགོངས་པ་མྱ་ངན་ལས་འདའ་བའི་ཚུལ་བསྟན་ནས་ལོ་སྟོང་ཕྲག་གསུམ་དང་དྲུག་བརྒྱ་ང་བདུན་འདས་ཤིང་དཔལ་དུས་ཀྱི་འཁོར་ལོའི་བྱེད་རྩིས་མེ་མཁའ་རྒྱ་མཚོ་དག་པའི་ལོ་གཞིར་བཞག་ནས་ལོ་བདུན་བརྒྱ་བཅུ་དགུ་ལོན་པ་ས་སྐྱོང་ཞེས་པ་ཤིང་མོ་བྱའི་ལོ་ས་ག་ཟླ་བའི་མར་ངོ་མཁའ་འགྲོ་འདུ་བའི་དུས་ཚེས་བཅུ་བཞི་ལ། ཤྲཱི་ནཱ་ལེནྡྲ་ཆོས་ཀྱི་སྡེར་བྲིས་པ་ཨཱནནྟ་སརྦྦ་ས་ཏྭཾ་ཧི་ཏཤྩ་སུ་ཁ་བྷ་ཝནྟུ།། །། PAGE * MERGEFORMAT 2 ས་ལོ་ཆེན་པོ་འཇམ་དབྱངས་ཀུན་དགའ་བསོད་ནམས།
གསན་ཡིག་སྐབས་བདུན་པ། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
