གསུང་འབུམ། འཇམ་དབྱངས་ཀུན་དགའ་བསོད་ནམས།（གློག་ཀླད་པར་མ།）
པོད ༣༡
མི་གཡོ་བའི་སྒྲུབ་ཐབས་བཞུགས་པ་དགེ་ལེགས་འཕེལ།
༄༅། །མི་གཡོ་བའི་སྒྲུབ་ཐབས་བཞུགས་པ་དགེ་ལེགས་འཕེལ།། ན་མཿཨཱརྻཱ་ཙ་ལཱ་ཡ། འཕགས་པ་མི་གཡོ་བ་བསྒོམ་པར་འདོད་པས། སྟན་བདེ་བ་ལ་དཀྱིལ་དཀྲུང་བཅས་ནས། སྐྱབས་འགྲོ་སེམས་བསྐྱེད་སྤྱི་དང་མཐུན་པར་བྱ་སྟེ། རང་སྐད་ཅིག་གིས་འཕགས་པ་མི་གཡོ་བར་གསལ་བའི་སྙིང་ཁར་ཉི་མ་ལ་གནས་པའི་ཧཱུྃ་སྔོན་པོ། དེ་ལས་འོད་ཟེར་འཕྲོས་པས་རང་བཞིན་གྱི་གནས་ནས་འཕགས་པ་མི་གཡོ་བ་ལ་སངས་རྒྱས་བྱང་ཆུབ་སེམས་དཔའི་ཚོགས་ཀྱི་བསྐོར་བ་བཛྲ་ས་མཱ་ཛཿ ན་མོ་གུ་རུ་བྷྱཿ ན་མ་ཨཱརྻཱ་ཙ་ལཱ་ས་པ་རི་ཝཱ་རེ་བྷྱཿ ཨོཾ་ཨཱརྻཱ་ཙ་ལཱ་ས་པ་རི་ཝཱ་ར་ཨརྒྷཾ་པཱདྱཾ་པུཥྤཾ་དྷཱུཔཾ་དཱི་པཾ་གནྡྷཾ་ནཻ་ཝི་དྱཾ་ཤཔྟ་པྲ་ཏཱིཙྪ་སྭཱ་ཧཱ།
དཀོན་མཆོག་གསུམ་ལ་བདག་སྐྱབས་མཆི། ། སོགས་ཡན་ལག་བདུན་པ་ཚར་གསུམ་བྱ། སེམས་ཅན་ཐམས་ཅད་བདེ་བ་དང་བདེ་བའི་རྒྱུ་དང་ལྡན་པར་གྱུར་ཅིག སྡུག་བསྔལ་དང་སྡུག་བསྔལ་གྱི་རྒྱུ་དང་བྲལ་བར་གྱུར་ཅིག སྡུག་བསྔལ་མེད་པའི་བདེ་བ་དང་མི་འབྲལ་བར་གྱུར་ཅིག ཉེ་རིང་ཆགས་སྡང་དང་འབྲལ་བའི་བཏང་སྙོམས་ལ་གནས་པར་གྱུར་ཅིག ཨོཾ་སྭ་བྷཱ་ཝ་ཤུདྡྷཿསརྦྦ་དྷརྨཱ་སྭ་བྷཱ་ཝ་ཤུདྡྷོ྅ཧཾ། སྟོང་པའི་ངང་ལས་པཾ་ལས་པདྨ་དང་རཾ་ལས་ཉི་མའི་སྟེང་དུ་རང་གི་སེམས་ཧཱུྃ་སྔོན་པོ་གཅིག་ཏུ་གྱུར། དེ་ལས་འོད་འཕྲོས་སེམས་ཅན་ཐམས་ཅད་ཀྱི་སྡིག་སྒྲིབ་བགེགས་དང་བར་དུ་གཅོད་པ་ཐམས་ཅད་ཉེ་བར་ཞི་བར་བྱས། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་བྱིན་རླབས་ནུས་མཐུ་བསྡུས་ནས།
ཧཱུྃ་ལ་ཐིམ། དེ་ཡོངས་སུ་གྱུར་པ་ལས་རང་ཉིད་སྐད་ཅིག་གི་རྗེ་བཙུན་མི་གཡོ་བ་སྐུ་མདོག་སྔོན་པོ། ཞལ་གཅིག་ཕྱག་གཉིས་ཀྱིས་གཡས་པས་ཡེ་ཤེས་ཀྱི་རལ་གྲི་མེ་འབར་བ་ནམ་མཁའ་ལ་འཕྱར་བ། གཡོན་པས་ཐུགས་ཀར་སྡིགས་མཛུབ་མཛད་པ་ལ་རྡོ་རྗེའི་ཞགས་པ་དཀྲིས་པའི་སྣེ་མོ་ཕྲག་གོང་དུ་ཕྱར་བ། ཞལ་མཆེ་བ་གཙིགས་པའི་ཡ་སོས་མ་མཆུ་མནན་པ། སྤྱན་གསུམ་དང་ལྡན་པའི་གཡས་པ་སྟེང་དུ་གཟིགས་པས་ལྷའི་བུའི་བདུད་ཚར་གཅོད་ཅིང་། གཡོན་འོག་ཏུ་གཟིགས་པས་ཀླུ་དང་ས་བདག་འཇོམས་པ། དབུས་མ་ཐད་ཀར་གཟིགས་པས་བགེགས་ཕྲ་མོ་ཚར་གཅོད་པ། ཀླུ་གཉན་ས་བདག་དབང་དུ་འདུས་པའི་བརྡར། སྦྲུལ་དཀར་པོས་སེ་རལ་ཁར་བྱས་པ།
རིན་པོ་ཆེའི་རྒྱན་གྱིས་བརྒྱན་ཞིང་། དར་སྣ་ཚོགས་པའི་ཤམ་ཐབས་ཅན། དབུ་སྐྲ་ནག་པོ་རལ་པའི་ཐོར་ཚུགས་སྤྱི་བོར་བཅིངས་པ། ཞབས་གཡོན་པའི་པུས་མོ་གདན་ལ་བཙུགས་ཤིང་། གཡས་པ་བཞེངས་སྟབས་སུ་མཛད་པ། ཡེ་ཤེས་ཀྱི་མེ་འབར་བའི་དབུས་ན་བཞུགས་པ། དེའི་དཔྲལ་བར་ཨོཾ་དཀར་པོ། མགྲིན་པར་ཨཱཿདམར་པོ། ཐུགས་དཀར་ཧཱུྃ་སྔོན་པོ། ཐུགས་ཁའི་དབུས་སུ་ཡེ་ཤེས་སེམས་དཔའ་རང་འདྲ་མཚོན་གང་བའི་ཐུགས་ཀར་ཉི་མ་ལ་ཏིང་ངེ་འཛིན་སེམས་དཔའ་ཧཱུྃ་སྔོན་པོ་ནས་འབྲུ་ཙམ་དེ་ལས་འོད་འཕྲོས་པས།
རང་བཞིན་གྱི་གནས་ནས་སངས་རྒྱས་བྱང་སེམས་ཐམས་ཅད་ཁྲོ་བོ་མི་གཡོ་བའི་རྣམ་པར་བཛྲ་ས་མཱ་ཛཿ ཛཿཧཱུྃ་བཾ་ཧོཿ གཉིས་སུ་མེད་པར་ཐིམ། ཡང་འོད་འཕྲོས་པས་དབང་གི་ལྷ་རིགས་ལྔ་འཁོར་བཅས་བཛྲ་ས་མཱ་ཛཿ ཨོཾ་ཨ་བྷི་ཥིཉྩ་ཏུ་མཱཾ། ཞེས་གསོལ་བ་བཏབ་པས། དབང་གི་ལྷ་རྣམས་ཀྱི་ཨོཾ་བཛཱི་བྷཱ་བ་ཨ་བྷཱི་ཥིཉྩ་ཧཱུྃ། ཞེས་གསུང་ཞིང་དབང་བསྐུར་སྐུ་གང་། དྲི་མ་དག ཆུ་ལྷག་མ་ཡར་ལུད་པ་ལས་མི་བསྐྱོད་པས་དབུ་རྒྱན།
རང་གི་སྙིང་ཁའི་ཏིང་ངེ་འཛིན་སེམས་དཔའི་མཐའ་མར་སྔགས་ཀྱིས་བསྐོར་བ་ལས་འོད་འཕྲོས་སེམས་ཅན་རྣམས་ཀྱི་སྡིག་སྒྲིབ་ནད་གདོན་ཐམས་ཅད་སྦྱངས། བླ་མ་ཡི་དམ་གྱི་བྱིན་རླབས་ཐུགས་རྗེ་ནུས་མཐུ་རང་ལ་ཐིམ་པར་བསམས་ནས། ཨོཾ་ཙཎྜ་མཧཱ་རོ་ཥ་ཎ་ཧཱུྃ་ཕཊ། ཅེས་ཅི་ནུས་བཟླས་པའི་མཐར། བཅོམ་ལྡན་འདས་བདག་དང་སེམས་ཅན་ཐམས་ཅད་ལ་བདུད་བཞིའི་བར་ཆད་ཐམས་ཅད་ཉེ་བར་ཞི་བ་དང་། མཆོག་དང་ཐུན་མོང་གི་དངོས་གྲུབ་མ་ལུས་པ་བསྩལ་དུ་གསོལ། དགེ་བ་འདི་ཡིས་མྱུར་དུ་བདག ། མི་གཡོ་མགོན་པོ་འགྲུབ་གྱུར་ནས། ། འགྲོ་བ་གཅིག་ཀྱང་མ་ལུས་པ། ། དེ་ཡི་ས་ལ་འགོད་པར་ཤོག །
ཅེས་པ་འདི་ནི་དོན་གཉེར་དག་གིས་བསྐུལ་བའི་ངོར། དཔལ་ས་སྐྱ་པ་ཤཱཀྱའི་དགེ་སློང་ལོ་ཙཱ་བ་འཇམ་དབྱངས་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས་དཔལ་ས་སྐྱར་སྦྱར་བའི་ཡི་གེ་པ་ནི་ཙནྡྲ་ཀཱིརྟིའོ།། ༄༅། །ཕྱག་ན་རྡོ་རྗེ་འབྱུང་པོ་འདུལ་བྱེད། སེང་གདོང་མ། སྤྱན་རས་གཟིགས་རྣམས་ཀྱི་སྒྲུབ་ཐབས་བཞུགས།། སྐྱབས་འགྲོ་སེམས་བསྐྱེད། ཚད་མེད་བཞི་སྔོན་དུ་འགྲོ་བ་སྤྱི་དང་འདྲ། སྭ་བྷཱ་ཝའི་སྔགས་ཀྱིས་སྟོང་པར་སྦྱངས། སྟོང་པའི་ངང་ལས་པཾ་ལས་པདྨ་རཾ་ལས་ཉི་མའི་དཀྱིལ་འཁོར་གྱི་སྟེང་དུ། ཧཱུྃ་མཐིང་ནག་ལས་འོད་ཟེར་འཕྲོས་པས་འོག་རྡོ་རྗེའི་ས་གཞི།
ཁོར་ཡུག་རྡོ་རྗེའི་ར་བ། སྟེང་རྡོ་རྗེའི་གུར། ཕྱི་རོལ་ཀུན་ཏུ་ཡེ་ཤེས་ཀྱི་མེ་འབར་བས་ཡོངས་སུ་བསྐོར་བའི་སྲུང་འཁོར་གྱི་དབུས་སུ་པདྨ་ཉི་མ་དྲག་པོ་དཀར་པོ་གླང་པོ་ཆེའི་གདོང་པ་ཅན་ལ་ཕུག་འཛིན་པ་མགོ་བོ་གཡས་ཕྱོགས་སུ་བསྟན་ནས་འགྱེལ་བའི་སྟེང་དུ། རང་གི་སེམས་ཡི་གེ་ཧཱུྃ་སྔོན་པོ་ཡོངས་སུ་གྱུར་པ་ལ་རྡོ་རྗེ་སྔོན་པོ་རྩེ་ལྔ་པ་ཧཱུྃ་གིས་མཚན་པ་དེ་ལས་འོད་འཕྲོས། དགྲ་བགེགས་གདུག་པ་ཅན་ཐམས་ཅད་ཚར་བཅད། སངས་རྒྱས་བྱང་སེམས་ཐམས་ཅད་ཀྱི་ཐུགས་རྗེ་བྱིན་རླབས་ནུས་མཐུ་རྣམས་འོད་ཟེར་སྔོན་པོའི་རྣམ་པས་ཚུར་འདུས། ཧཱུྃ་ལ་ཐིམ། དེ་ཡོངས་སུ་གྱུར་པ་ལས་རང་ཉིད་ཁྲོ་བོའི་རྒྱལ་པོ་འབྱུང་པོ་འདུལ་བྱེད་སྐུ་མདོག་མཐིང་ནག་ཞལ་གཅིག་ཕྱག་བཞི། གཡས་ཀྱི་དང་པོས་རྡོ་རྗེ་རྩེ་ལྔ་པ་ནམ་མཁར་འཕྱར་ཏེ་འཛིན་པ་གཡོན་དང་པོས་སྡིགས་མཛུབ་དང་བཅས་པའི་རྡོ་རྗེ་ཞགས་པ། ཕྱག་འོག་མ་གཉིས་ཀྱིས་རང་གི་ཕྱག་རྒྱ་ཐུགས་ཀར་བསྣོལ་བ།
ཞལ་མཆེ་བ་གཙིགས་ཤིང་ལྗགས་འདྲིལ་བ། དམར་ལ་ཟླུམ་པའི་སྤྱན་གསུམ་དང་ལྡན་ཞིང་། དབུ་སྐྲ་དང་སྨིན་མ་སྨ་ར་དམར་སེར་གྱེན་དུ་བརྫེས་པ། རིན་པོ་ཆེའི་རྒྱན་དང་། སྦྲུལ་ཆེན་པོ་བརྒྱད་ཀྱིས་བརྒྱན་ཞིང་། སྟག་གི་ལྤགས་པའི་ཤམ་ཐབས་ཅན་སྐུ་ཆེ་ཞིང་ཡན་ལག་རགས་པ། ཞབས་གཡས་བསྐུམས་གཡོན་བརྐྱངས་པའི་སྟབས་ཀྱིས་ཡེ་ཤེས་ཀྱི་མེ་འབར་བའི་དབུས་ན་བཞུགས་པ། དེའི་དཔྲལ་བར་ཨོཾ། མགྲིན་པར་ཨཱཿ ཐུགས་ཁར་ཧཱུྃ།
ཐུགས་ཀའི་ཧཱུྃ་ལས་འོད་འཕྲོས་པས་རང་བཞིན་གྱི་གནས་ནས་ཁྲོ་བོའི་རྒྱལ་པོ་འབྱུང་པོ་འདུལ་བྱེད་ལ་སངས་རྒྱས་དང་བྱང་ཆུབ་སེམས་དཔའི་ཚོགས་ཀྱིས་བསྐོར་བ་བཛྲ་ས་མཱ་ཛཿ ཛཿཧཱུྃ་བཾ་ཧོཿ དབང་གི་ལྷ་རིགས་ལྔ་འཁོར་དང་བཅས་པ་བཛྲ་ས་མཱ་ཛཿ ཨོཾ་ཨ་བྷི་ཥིཉྩ་ཏུ་མཾ། ཞེས་གསོལ་བ་བཏབ་པས་དབང་གི་ལྷ་རྣམས་ཀྱིས་ཨོཾ་བཛཱི་བྷཱ་ཝ་ཨ་བྷི་ཥིཉྩ་ཧཱུྃ། ཞེས་གསུང་ཞིང་དབང་བསྐུར། སྐུ་གང་། དྲི་མ་དག ཆུ་ལྷག་མ་ཡར་ལུད་པ་ལས་མི་བསྐྱོད་པས་དབུ་རྒྱན། རང་གི་སྙིང་ཁར་ཉི་མའི་སྟེང་དུ་ཧཱུྃ་མཐིང་ནག་ལ་སྔགས་ཀྱིས་བསྐོར་བ་ལས་འོད་འཕྲོས།
སེམས་ཅན་ཐམས་ཅད་ཁྲོ་བོའི་རྒྱལ་པོའི་གོ་འཕང་ལ་བཀོད། སངས་རྒྱས་བྱང་ཆུབ་སེམས་དཔའི་ཐུགས་རྗེ་བྱིན་རླབས་ཐམས་ཅད་རང་ལ་ཐིམ། ཨོཾ་བྷཱུ་ཏ་ཌཱ་མ་ར་བྷཱུ་ཏ་ཨ་དྷི་པ་ཏ་ཡ་ཨཀྵོ་བྷྱ་ཀི་རཱི་ཊི་ན་སརྦ་བྷུ་ཏ་པྲེ་ཏ་པི་ཤཱ་ཙ་ན་ཨུཏྤ་དཱ་ཡ་ཧཱུྃ་ཕཊ། ཧཱུྃ་བཛྲ་ཕཊ། འདིའི་རྗེས་གནང་སྒྲུབ་ཐབས་རྒྱ་མཚོ་བཞིན་བྱ། སེང་གེ་གདོང་ཅན་བསྒོམ་ན། སྲུང་འཁོར་ཡན་སྔར་དང་འདྲ། དེའི་དབུས་སུ་པདྨ་ཉི་མ་དགྲ་བགེགས་ཀྱི་རོའི་སྟེང་དུ་ཧཱུྃ་མཐིང་ནག་ལས་འོད་ཟེར་འཕྲོས། གདུག་པ་ཅན་ཐམས་ཅད་ཚར་བཅད། དཔའ་བོ་མཁའ་འགྲོའི་བྱིན་རླབས་ནུས་མཐུ་ཚུར་བསྡུས་ནས་ཧཱུྃ་ལ་ཐིམ།
དེ་ཡོངས་སུ་གྱུར་པ་ལས་རང་ཉིད་མཁའ་འགྲོ་མ་སེང་གེའི་གདོང་པ་ཅན་སྐུ་མདོག་མཐིང་ནག་ཞལ་གཅིག་ཕྱག་གཉིས། སྤྱན་གསུམ་དམར་ལ་ཟླུམ་ཞིང་བགྲད་པ། ཞལ་མཆེ་བ་གཙིགས་ཤིང་ལྗགས་འདྲིལ་བ། ཕྱག་གཡས་པས་རྡོ་རྗེ་གྲི་གུག་ནམ་མཁར་འཕྱར་ཞིང་། གཡོན་པས་ཐོད་ཁྲག་ཐུགས་ཀར་འཛིན་པ། མི་མགོ་སྐམ་པོ་ལྔའི་དབུ་རྒྱན་དང་རློན་པ་ཁྲག་འཛག་པ་ལྔ་བཅུའི་དོ་ཤལ་ཅན། དབུ་སྐྲ་དང་སྨ་ར་དང་སྨིན་མ་དམར་སེར་གྱེན་དུ་འབར་བ། ཞབས་གཡས་བསྐུམས་གཡོན་བརྐྱངས་པས་ཡེ་ཤེས་ཀྱི་མེ་འབར་བའི་དབུས་ན་བཞུགས་པ། དེའི་དཔྲལ་བར་ཨོཾ། མགྲིན་པར་ཨཱཿ
ཐུགས་ཁར་ཧཱུྃ། ཐུགས་ཀའི་ཧཱུྃ་ལས་འོད་འཕྲོས། མཁའ་སྤྱོད་ནས་མཁའ་འགྲོ་མ་སེང་གེའི་གདོང་པ་ཅན་ལ་སངས་རྒྱས་བྱང་ཆུབ་སེམས་དཔའི་ཚོགས་ཀྱིས་བསྐོར་བ་བཛྲ་ས་མཱ་ཛཿ ཛཿཧཱུྃ་བཾ་ཧོཿ གཉིས་སུ་མེད་པར་ཐིམ། དབང་གི་ལྷ་རིགས་ལྔ་འཁོར་བཅས་བཛྲ་ས་མཱ་ཛཿ ཨོཾ་ཨ་བྷི་ཥིཉྩ་ཏུ་མཾ། ཞེས་གསོལ་བ་བཏབ་པས། དབང་གི་ལྷ་རྣམས་ཀྱིས་ཨོཾ་བཛྲཱི་བྷ་བ་ཨ་བྷི་ཥིཉྩ་ཧཱུྃ། ཞེས་གསུང་ཞིང་དབང་བསྐུར།
སྐུ་གང་། དྲི་མ་དག ཆུ་ལྷག་མ་ཡར་ལུད་པ་ལས་རྡོ་རྗེ་སྔོན་པོ་རྩེ་ལྔ་པས་དབུ་བརྒྱན། སྙིང་ཁར་ཉི་མའི་སྟེང་དུ་ཧཱུྃ་མཐིང་ནག་ལ་སྔགས་ཀྱིས་བསྐོར་བ་ལས་འོད་འཕྲོས། ཕ་རོལ་གྱི་རྦོད་གཏོང་དང་། གནོད་བྱེད་ཐམས་ཅད་བསྲེགས་ཤིང་ཚར་བཅད། ཨཿཀཿསཿམཿརཿཙཿ ཤཿདཿརཿསཿམཱཿརཿཡཿཕཊ། དགེ་བ་འདི་ཡིས་སོགས་སོ། ། འདིའི་རྗེས་གནང་བྱེད་ན་མཎྜལ་ལ་ཆོས་འབྱུང་མཐིང་ནག་གི་དབུས་སུ་ཚོན་སྤུངས་བཀོད།
མཆོད་པ་གཡས་སྐོར། གཏོར་མ་གྲུ་གསུམ་དམར་པོ་བཅས་ལ་བདག་བསྐྱེད་སྔར་བཞིན་མདུན་དུའང་དེ་ལྟར་བསྐྱེད་པ་མ། མཆོད་བསྟོད་གཏོར་མ་ཕུལ། རྗེས་གནང་སྒྲུབ་ཐབས་བརྒྱ་རྩ་བཞིན་བྱས་ལ། མཐར་གཏོར་མ་མགོ་ཐོག་ཏུ་བཞག་ནས་སྔགས་དང་བཀའ་བསྒོ་བྱེད་པ་ཡིན། སྐྱབས་སེམས། ཚད་མེད། སྭ་བྷཱ་ཝས། སྟོང་པའི་ངང་ལས་རིན་པོ་ཆེའི་ཁྲི་པད་ཟླའི་སྟེང་དུ་རང་གི་སེམས་ཡི་གེ་ཧྲཱིཿདཀར་པོ། དེ་ཡོངས་སུ་གྱུར་པ་ལས་རང་ཉིད་སྐད་ཅིག་གིས་འཕགས་པ་སྤྱན་རས་གཟིགས་དབང་ཕྱུག་སྐུ་མདོག་གངས་རིའི་ཕུང་པོ་ལ་ཉི་མ་ཤར་བ་ལྟར་དཀར་བ།
ཞལ་གཅིག་ཕྱག་བཞི་རབ་ཏུ་ཞི་བའི་ཉམས་ཅན། ཕྱག་དང་པོ་གཉིས་ཐུགས་ཁར་ཐལ་མོ་སྦྱར་བས་སངས་རྒྱས་དང་བྱང་ཆུབ་སེམས་དཔའ་ཐམས་ཅད་སེམས་ཅན་གྱི་དོན་མཛད་པར་བསྐུལ་བ། གཡས་གཉིས་པས་ཤེལ་དཀར་གྱི་ཕྲེང་བ་འཛིན་པ། གཡོན་གཉིས་པས་མེ་ཏོག་པདྨ་དཀར་པོའི་ཡུ་བ་བཟུང་ནས་སྙན་གྱི་ཐད་སོར་ཁ་བྱེ་བའ་ིསྟེང་ན་རིན་པོ་ཆེ་དབང་གི་རྒྱལ་པོས་མཚན་པ། ཞབས་རྡོ་རྗེའི་དཀྱིལ་མོ་དཀྲུང་གིས་བཞུགས་ཤིང་། སྐུ་ལ་རིན་པོ་ཆེའི་རྒྱན་དང་དར་སྣ་ཚོགས་ཀྱི་ན་བཟས་མཛེས་པ། བྱང་ཆུབ་ཀྱི་སེམས་དང་མི་འབྲལ་བ་མཚོན་པའི་ཕྱིར་རི་དྭགས་ཀྲྀཥྞ་སཱ་རའི་པགས་པའི་ནུ་མ་གཡོན་བཀབ་པ། དབུ་སྐྲ་ནག་པོ་རལ་པའི་ཐོར་ཅོག་ཅན་གྱི་སྤྱི་བོར་སེང་གེས་བཏེགས་པའི་རིན་པོ་ཆེའི་ཁྲི་པདྨ་དང་ཟླ་བའི་གདན་གྱི་སྟེང་དུ་རྩ་བརྒྱུད་ཀྱི་བླ་མ་ཡི་དམ་སངས་རྒྱས་ཐམས་ཅད་འདུས་པའི་ངོ་བོ་དེ་བཞིན་གཤེགས་པ་འོད་དཔག་མེད་སྐུ་མདོག་དམར་པོ་ཞལ་གཅིག་ཕྱག་གཉིས་ཀྱི་མཉམ་གཞག་གི་ཕྱག་རྒྱ་མཛད་པ། ཞབས་རྡོ་རྗེའི་སྐྱིལ་ཀྲུང་གིས་བཞུགས་ཤིང་། ན་བཟའ་ཆོས་གོས་ངུར་སྨྲིག་གསོལ་བ་ཚངས་པར་སྤྱོད་པའི་ཆ་ལུགས་ཅན།
ཞལ་འཛུམ་བག་དང་ལྡན་པས་བདག་ལ་དགེས་བཞིན་དུ་བཞུགས་པ། བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཚེ་དང་ཡེ་ཤེས་དཔག་ཏུ་མེད་པས་བདག་དང་མཐའ་ཡས་པའི་སེམས་ཅན་ཐམས་ཅད་ཀྱི་ཚེ་ཐོག་མ་མེད་པ་ནས་བསགས་པའི་སྡིག་པ་དང་སྒྲིབ་པ་ཐམས་ཅད་བྱང་ཞིང་དག་པ་དང་། བསོད་ནམས་དང་ཡེ་ཤེས་ཀྱི་ཚོགས་ཡོངས་སུ་རྫོགས་ཏེ་ཡང་དག་པའི་ཏིང་ངེ་འཛིན་དམ་པ་རྒྱུད་ལ་སྐྱེས་ནས་མྱུར་དུ་རྣམ་པ་ཐམས་ཅད་མཁྱེན་པ་རྫོགས་པའི་སངས་རྒྱས་ཐོབ་པར་བྱིན་གྱིས་བརླབ་ཏུ་གསོལ། ཞེས་ལན་གསུམ་གསོལ་བ་བཏབ་པས་བླ་མ་དེའི་ཐུགས་རྗེ་བྱིན་རླབས་རང་ལ་ཞུགས་པར་བསམ་ལ། ཤེས་པ་ཁོང་གློད་ནས། འདི་ལྟར་བསམ་སྟེ། འཁོར་འདས་ཀྱི་ཆོས་ཐམས་ཅད་རང་གི་སེམས་ཡིན་ལ། སེམས་ཀྱང་ཐོག་མར་སྐྱེ་བའི་རྒྱུ་བཙལ་ན་མི་རྙེད་པས། རྣམ་པར་ཐར་པའི་སྒོ་སྟོང་པ་ཉིད་ཅེས་བྱ། བར་དུ་སེམས་རང་གི་ངོ་བོ་ལ་བརྟག་ན་ཕྱི་ནང་གི་ཆོས་གང་དུ་ཡང་ངོས་བཟུང་མེད་པས།
རང་གི་ངོ་བོས་སྟོང་པ་རྣམ་པར་ཐར་པའི་སྒོ་མཚན་མ་མེད་པ་ཞེས་བྱ། མཐར་འགག་པའི་འབྲས་བུ་གང་དུ་ཡང་མ་གྲུབ་པས་རྣམ་པར་ཐར་པའི་སྒོ་སྨོན་པ་མེད་པ་ཞེས་བྱ་སྟེ། མདོར་ན་སེམས་སྐྱེ་འགག་གནས་གསུམ་དང་བྲལ་བའི་འོད་གསལ་རང་རིག་པའི་ངང་ལ་ཅི་ནུས་སུ་མཉམ་པར་བཞག་གོ ། ཡང་ཤེས་པ་འཕྲོ་ན་ཆོས་ཐམས་ཅད་རང་བཞིན་སྟོང་པ་ཉིད་ཡིན་ཡང་། དེ་ལྟར་མ་རྟོགས་པའི་སེམས་ཅན་བདག་འཛིན་གྱི་འཁྲུལ་པ་དམ་པོས་བཅིངས་པ་འདི་རྣམས་སྙིང་རེ་རྗེ་སྙམ་དུ་སྙིང་རྗེ་བསྒོམ། དེ་གཉིས་རེ་འཇོག་བྱས་བསྒོམ་པ་ལ་ཐུགས་རྗེ་ཆེན་པོ་དང་ཕྱག་རྒྱ་ཆེན་པོ་ཟུང་འཇུག་ཏུ་ཉམས་སུ་ལེན་པ་ཞེས་བྱ་བའི་མིང་འདོགས་པ་ཡིན་ནོ། ། བསྒོམ་པས་སྐྱོ་ན་རང་གི་སྙིང་ཁར་ཟླ་བ་ལ་ཧྲཱིཿདཀར་པོའི་མཐའ་མར་ཡི་གེ་དྲུག་པའི་སྔགས་ཀྱིས་བསྐོར་བ་ལས་འོད་འཕྲོས་ཏེ། སེམས་ཅན་གྱི་དོན་བྱས། སངས་རྒྱས་ཐམས་ཅད་ཀྱི་ཐུགས་རྗེ་བདག་ལ་འཇུག་པར་བསམ་ཞིང་། ཨོཾ་མཎི་པདྨེ་ཧཱུྃ།
ཞེས་ཅི་ནུས་བཟླ། མཐར། དགེ་བ་འདི་ཡིས་འགྲོ་བ་ཀུན། ། གཞོན་ནུ་ནོར་བཟང་ཇི་བཞིན་དུ། ། ཡོན་ཏན་རྒྱ་མཚོ་ལྟ་བུ་ཡིས། ། བླ་མ་དམ་པ་མཉེས་བྱེད་ཤོག ། སྤྱོད་ལམ་ཐམས་ཅད་དུ་རང་གང་འདུག་པའི་གནས་ནུབ་ཕྱོགས་བདེ་བ་ཅན་ནམ། རི་བོ་པོ་ཏཱ་ལ་ལ་སོགས་པ་དག་པའི་འཇིག་རྟེན་གྱི་ཁམས། གཟུགས་ཅིར་སྣང་ཐམས་ཅད་འཕགས་པ་སྤྱན་རས་གཟིགས་ཀྱི་སྐུའི་རང་བཞིན། སྒྲ་ཅི་གྲག་པ་ཐམས་ཅད་གསང་སྔགས་ཡི་གེ་དྲུག་པའི་ངོ་བོ་སེམས་ཀྱི་རྣམ་རྟོག་ཐམས་ཅད་ཐུགས་གཉིས་སུ་མེད་པའི་ཡེ་ཤེས་ཀྱི་རང་བཞིན་དུ་རྣམ་པར་དག་སྙམ་པས་འགྲོ་ཆག་ཉལ་འདུག་ཐམས་ཅད་དུ་དགེ་བའི་བྱ་བ་ལ་བརྩོན་པར་བྱའོ། །
ཞེས་པའི་སྒྲུབ་ཐབས་ཆུང་ངུ་འདི་རྣམས་དོན་དུ་གཉེར་བ་ཁ་ཅིག་གི་ངོར། བླ་མ་གོང་མ་རྣམས་ཀྱི་ཡི་གེ་ཚད་མར་གྱུར་པ་རྣམས་མི་གསལ་བ་གསལ་བར་བྱ་བའི་ཕྱིར་དུ་དཔལ་ས་སྐྱ་ལོ་ཙཱ་བ་འཇམ་དབྱངས་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས་སྦྱར་བའོ།། ༄༅། །ཚེ་དཔག་མེད་གྲུབ་རྒྱལ་མ་བཞུགས།། སྐྱབས་སེམས། རང་སྐད་ཅིག་གི་ཚེ་དཔག་ཏུ་མེད་པར་གསལ་བའི་ཐུགས་ཀར་ཟླ་བའི་སྟེང་དུ་ཧྲཱིཿདམར་པོ་ལས་འོད་འཕྲོས་པས། བླ་མ་དང་གཉིས་སུ་མེད་པའི་ཚེ་དཔག་ཏུ་མེད་པ་ལ་སངས་རྒྱས་བྱང་ཆུབ་སེམས་དཔས་བསྐོར་བ་བཛྲ་ས་མཱ་ཛཿ འཇིག་རྟེན་འདྲེན་པ་སོགས། ཨོཾ་ཨ་པ་རི་མི་ཏ་ཧཱ་ཡུརྫྙཱ་ན་ས་པ་རི་ཝཱ་ར། ཨརྒྷཾ། པཱདྱཾ།
པུཥྤཾ། དྷཱུ་པཾ། ཨཱ་ལོ་ཀཾ གནྡྷཾ། ནཻཝིདྱཾ། ཤཔྟ་ཨཱཿཧཱུྃ། དཀོན་མཆོག་གསུམ་ལ། གསུམ། སེམས་ཅན་ཐམས་ཅད་བདེ་བ་དང་སོགས། ཨོཾ་སྭ་བྷཱ་ཝ་ཤུདྡྷ་སརྦ་དྷརྨཱ་སྭ་བྷཱ་ཝ་ཤུདྡྷོཧཾ།
སྟོང་པའི་ངང་ལས་རིན་པོ་ཆེའི་ཁྲི་སྣ་ཚོགས་པདྨ་དང་། ཟླ་བའི་སྟེང་དུ་རང་གི་སེམས་ཧྲཱིཿདམར་པོ། དེ་ལས་འོད་འཕྲོས་སེམས་ཅན་ཐམས་ཅད་ཀྱི་ཚེ་ཐུང་བར་འགྱུར་བའི་ལས་ངན་པ་ཐམས་ཅད་སྦྱངས། ཚེ་དཔག་མེད་ཀྱི་གོ་འཕང་ལ་བཀོད། སངས་རྒྱས་བྱང་སེམས་རིག་འཛིན་ཐམས་ཅད་ཀྱི་ཚེའི་དངོས་གྲུབ་བསྡུས་ནས་ཧྲཱིཿལ་ཐིམ། དེ་ཡོངས་སུ་གྱུར་པ་ལས་རང་ཉིད་སྐད་ཅིག་གིས་རྒྱལ་བ་ཚེ་དཔག་མེད་སྐུ་མདོག་དམར་པོ་པདྨ་རཱ་ག་ལྟར་དམར་བ་ཞལ་གཅིག་ཕྱག་གཉིས་མཉམ་གཞག་གི་ཕྱག་རྒྱ་མཛད་པའི་སྟེང་ན་འཆི་མེད་ཚེ་དང་ཡེ་ཤེས་ཀྱི་བདུད་རྩིས་གང་བའི་གསེར་གྱི་བུམ་པ་བསྣམས་པ། ཞབས་རྡོ་རྗེའི་དཀྱིལ་མོ་དཀྲུང་གིས་བཞུགས་ཤིང་། རིན་པོ་ཆེའི་རྒྱན་བརྒྱད་དང་། དར་སྣ་ཚོགས་ཀྱི་སྟོད་གཡོགས་དང་ཤམ་ཐབས་ཅན། ཞལ་འཛུམ་བག་དང་ལྡན་པའི་འོད་ཟེར་རབ་ཏུ་འབར་བ།
མཚན་དང་དཔེ་བྱད་ཡོངས་སུ་རྫོགས་པའི་སྐུ་ཅན། དེའི་དཔྲལ་བར་ཨོཾ། མགྲིན་པར་ཨཱཿ ཐུགས་ཁར་ཧཱུྃ། ཐུགས་ཀའི་དབུས་སུ་ཟླ་བ་ལ་གནས་པའི་ཧྲཱིཿདམར་པོ་ལས་འོད་འཕྲོས། རང་བཞིན་གྱི་གནས་ནས་སངས་རྒྱས་བྱང་ཆུབ་སེམས་དཔའ་ཐམས་ཅད་ཚེ་དཔག་མེད་ཀྱི་རྣམ་པར་བཛྲ་ས་མཱ་ཛཿ ཛཿཧཱུྃ་བཾ་ཧོཿ རང་ལ་གཉིས་སུ་མེད་པར་ཐིམ། སླར་ཡང་རང་གི་སྙིང་ཁ་ནས་འོད་འཕྲོས། དབང་གི་ལྷ་རིགས་ལྔ་འཁོར་བཅས་བཛྲ་ས་མཱ་ཛཿ
བདག་ལ་མངོན་པར་དབང་བསྐུར་དུ་གསོལ། ཨོཾ་བཛྲཱི་བྷཱ་བ་ཨ་བྷི་ཥིཉྩ་ཧཱུྃ། བུམ་པའི་ཆུས་དབང་བསྐུར། སྐུ་གང་། དྲི་མ་དག ཆུ་ལྷག་མ་ཡར་ལུད་པ་ལས་འོད་དཔག་མེད་ཀྱིས་དབུ་རྒྱན། ཨོཾ་ཨ་པ་རི་མི་ཏ་ཨ་ཡུརྫྙཱ་ན་ས་པ་རི་ཝཱ་ར། ཨརྒྷཾ། པཱདྱཾ། པུཥྤཾ།
དྷཱུཔཾ། ཨཱ་ལོ་ཀཾ གནྡྷཾ། ནཻབིདྱཾ། ཤཔྟ་པྲ་ཏཱིཙྪ་སྭཱ་ཧཱ། འཇིག་རྟེན་འདྲེན་པའི་གཙོ་བོ་ཚེ་དཔག་མེད། ། དུས་མིན་འཆི་བ་མ་ལུས་འཇོམས་པའི་དཔལ། ། མགོན་མེད་སྡུག་བསྔལ་གྱུར་པ་རྣམས་ཀྱི་སྐྱབས། ། སངས་རྒྱས་ཚེ་དཔག་མེད་ལ་ཕྱག་འཚལ་ལོ། ། ལུས་ངག་ཡིད་ཀྱི་སྡིག་དང་སྡུག་བསྔལ་དང་། །
ནད་གདོན་བར་ཆད་མཐའ་དག་ཉེར་ཞི་ནས། ། འཆི་མེད་ཚེ་ཡི་དཔལ་འབྱོར་མྱུར་ཐོབ་ཅིང་། ། ཁྱེད་ཞལ་བདུད་རྩིའི་དགའ་སྟོན་མྱོང་གྱུར་ཅིག ། རླུང་རོ་ལན་གསུམ་འབུད། རང་གི་སྤྱི་བོ་ནས་ལྟེ་བའི་བར་རྩ་རོ་རྐྱང་དབུ་མ་གསུམ་གཞིབས་ནས་དྲང་པོར་གནས་པ། ལྟེ་བ་སྤྲུལ་པའི་འཁོར་ལོ་འདབ་མ་དྲུག་ཅུ་རྩ་བཞི་པའི་ལྟེ་བར་ཨཾ་དམར་པོ། སྙིང་ཁ་ཆོས་ཀྱི་འཁོར་ལོ་འདབ་མ་བརྒྱད་པའི་དབུས་སུ་ཧཱུྃ་སྔོན་པོ། དེའི་སྟེང་དུ་ཧྲཱིཿདམར་པོ། མགྲིན་པ་ལོངས་སྤྱོད་ཀྱི་འཁོར་ལོ་འདབ་མ་བཅུ་དྲུག་པའི་ལྟེ་བར་ཨོཾ་དམར་སྐྱ། སྤྱི་བོ་བདེ་ཆེན་གྱི་འཁོར་ལོརྩ་འདབ་སུམ་ཅུ་རྩ་གཉིས་པའི་དབུས་སུ་དབུ་མའི་ཡས་སྣར་ཧཾ་དཀར་པོ།
ཧཾ་ཨོཾ། ཧྲཱིཿ ཧཱུྃ། ཨཾ་རྣམས་ལས་འོད་འཕྲོས་འཇིག་རྟེན་དང་འཇིག་རྟེན་ལས་འདས་པའི་ཚེའི་དངོས་གྲུབ་ཐམས་ཅད་བདུད་རྩི་དཀར་དམར་གྱི་མདངས་ཆགས་པའི་རྣམ་པས་སྤྱན་དྲངས། རང་གི་ལུས་ཀྱི་འཁོར་ལོ་བཞིའི་རྩ་སྦུབས་ཐམས་ཅད་ཚེའི་བདུད་རྩིས་ཡོངས་སུ་གང་བས་ལུས་ཀྱི་བཀྲག་མདངས་གཟི་བརྗིད་རྒྱས་ཤིང་། སེམས་བདེ་སྟོང་གི་ཡེ་ཤེས་སུ་གྱུར་ཏེ། འཆི་མེད་ཚེའི་དངོས་གྲུབ་མ་ལུས་པ་ཐོབ། རླུང་བུམ་པ་ཅན་ཁོར་གསུམ་བཟུང་། ཨོཾ་ཨ་མ་ར་ཎི་ཛི་ཝཱནྟཱ་ཡེ་སྭཱ་ཧཱ། ལྔ་བརྒྱ་སོང་རྗེས་ཡང་སྔར་གྱི་དམིགས་པ་གསལ་བཏབ་ནས་རླུང་གསུམ་འཛིན།
དེ་ལྟར་ཐུན་གཅིག་ལ་ཅི་ནུས་བཟླས་ལ་བཅོམ་ལྡན་འདས་བདག་གི་ཚེའི་བར་ཆད་ཐམས་ཅད་ཉེ་བར་ཞི་ཞིང་། འཆི་མེད་ཚེའི་དངོས་གྲུབ། ཚེ་མི་འགྱུར་བའི་སྲོག་ཤིང་། མི་ནུབ་པའི་རྒྱལ་མཚན། མི་བཤིག་པའི་རྡོ་རྗེ། མི་གཡོ་བའི་གཡུང་དྲུང་། ཚེ་ཉི་ཟླ་དང་མཉམ་པར་བྱིན་གྱིས་བརླབ་ཏུ་གསོལ། ། དགེ་བ་འདི་ཡིས་མྱུར་དུ་བདག ། ཚེ་དཔག་མེད་མགོན་འགྲུབ་གྱུར་ནས། ། འགྲོ་བ་གཅིག་ཀྱང་མ་ལུས་པ། །
དེ་ཡི་ས་ལ་འགོད་པར་ཤོག ། སྔགས་ཀྱི་གྲངས་ཉིན་རེ་ལ་ཨ་མ་ར་ཎི་ཁྲི་ཚོ་རེ། དགོངས་མོ་ཤེས་རབ་སྙིང་པོ་བརྒྱ་རྩ་རེ། ཀུན་གྱི་སྔགས་འབྲུ་འབུམ་ཁ་སྐོང་དང་བཅས་པ་བྱེད་དོ། ། ཅེས་པ་འདི་ནི་ཡོས་ལོ་ས་ག་ཟླ་བའི་ཚེས་བཅུ་ལ་དཔལ་ས་སྐྱ་ལོ་ཙཱ་བ་འཇམ་དབྱངས་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས་བྲིས་པའོ། ། ཨེ་ཝཾ།། ༄༅། །རྒྱལ་དབང་འཆི་མེད་མགོན་པོ་ཡི། ། སྒྲུབ་ཐབས་བདུད་རྩིའི་རྒྱ་མཚོ་བཞུགས།། ན་མོ་ཨ་པ་ར་མི་ཏཱ་ཡུརྫྙཱ་ནཱ་ཡ། སྐྱབས་འགྲོ་སེམས་བསྐྱེད་སྤྱི་དང་མཐུན་པར་བྱས་ནས།
རང་སྐད་ཅིག་གི་ཚེ་དཔག་ཏུ་མེད་པར་གསལ་བའི་ཐུགས་ཀར་ཟླ་བའི་སྟེང་དུ་ཧྲཱིཿདམར་པོ་ལས་འོད་འཕྲོས་རང་བཞིན་གྱི་གནས་ནས་བླ་མ་དང་གཉིས་སུ་མེད་པའི་ཚེ་དཔག་མེད་ལྷ་དགུ་ལ་འཆི་མེད་ཚེའི་ལྷ་ཚོགས་ཀྱི་བསྐོར་བ་བཛྲ་ས་མཱ་ཛཿ འཇིག་རྟེན་འདྲེན་པའི་སོགས་དང་། ཨོཾ་ཨ་པ་རི་མི་ཏ་ཨཱ་ཡུརྫྙཱ་ན་ས་པ་རི་ཝཱ་ར་ཨརྒྷཾ། པཱདྱཾ། པུཥྤཾ། དྷཱུཔཾ། ཨཱལོཀཾ གནྡྷཾ། ནཻབིདྱཾ། ཤཔྟ་པྲཏཱིཙྪ་སྭཱཧཱ།
དཀོན་མཆོག་གསུམ་ལ་བདག་སྐྱབས་མཆི། ། ཚར་གསུམ། སེམས་ཅན་ཐམས་ཅད་བདེ་བ་དང་བདེ་བའི་རྒྱུ་དང་ལྡན་པར་གྱུར་ཅིག སོགས་ཚད་མེད་བཞི་བྱ། ཨོཾ་ཤཱུནྱ་ཏ་ཛྙཱ་ན་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། སྟོང་པའི་ངང་ལས། པཾ་ལས་པདྨ་རཾ་ལས་ཉི་མའི་སྟེང་དུ། ཧཱུྃ་ལས་སྣ་ཚོགས་རྡོ་རྗེ། ཤར་སྔོ། ལྷོ་སེར།
ནུབ་དམར། བྱང་ལྗང་། ལྟེ་བ་མཐིང་ནག་ལ་ཧཱུྃ་གིས་མཚན་པ། དེ་ལས་འོད་འཕྲོས་པས། འོག་རྡོ་རྗེའི་ས་གཞི། ཁོར་ཡུག་རྡོ་རྗེ་ར་བ་དང་། དྲ་བ། སྟེང་རྡོ་རྗེའི་གུར་དང་བླ་བྲེ། ཕྱི་རོལ་ཀུན་ཏུ་ཡེ་ཤེས་ཀྱི་མེ་འབར་བའི་ཡོངས་སུ་བསྐོར་བར་གྱུར། ཨོཾ་བཛྲ་རཀྵ་རཀྵ་ཧཱུྃ་ཧཱུྃ་ཧཱུྃ་ཕཊ་སྭཱ་ཧཱ།
ཚར་གསུམ། སྲུང་འཁོར་གྱི་དབུས་སུ་སྣ་ཚོགས་རྡོ་རྗེའི་ལྟེ་བར་བྷྲཱུྃ་ལས་རིན་པོ་ཆེ་སྣ་ཚོགས་ལས་གྲུབ་པའི་གཞལ་ཡས་ཁང་། གྲུ་བཞི། སྒོ་བཞི་པ། ཕྱི་ནས་རིམ་པ་བཞིན་སྔོ། སེར། དམར། ལྗང་། དཀར་བའི་རྩིག་པ་རིམ་པ་ལྔ་དང་ལྡན་པའི་སྟེང་དུ། རིན་པོ་ཆེའི་ཕ་གུ་སེར་པོས་བསྐོར་བ།
དེའི་སྟེང་དུ་རིན་པོ་ཆེའི་བྲེ་ཕུལ་གྱི་སྟེང་དུ། གསེར་གྱི་སྐ་རགས་བཞིའི་ཕྱི་ངོས་སུ་ཆུ་སྲིན་གྱི་ཁ་ནས་བྱུང་བའི་དྲ་བ་དང་དྲ་བ་ཕྱེད་པ། མེ་ཏོག་གི་ཕྲེང་བ་དང་། དྲིལ་བུ་གཡེར་ཁ་དང་། ཟླ་བ་རླུང་གིས་བསྐྱོད་པ་དང་། དར་གྱི་ཆུན་འཕྱང་དང་། རྔ་ཡབ་ནོར་བུའི་ཡུ་བ་ཅན་ལ་སོགས་པས་མཛེས་པ། དེའི་སྟེང་དུ་བྱ་འདབ་ལས་ཐུར་དུ་འཕྱང་བའི་མདའ་ཡབ་དང་། གྱེན་དུ་རིན་པོ་ཆེའི་དྲ་མིག་སེང་མའི་པུ་ཤུས་བསྐོར་བ། རྩིག་པའི་རྩ་བར་འདོད་སྣམ་དམར་པོ་ལ་མཆོད་པའི་ལྷ་མོ་བཅུ་དྲུག་དང་།
ཟླ་ཕྱེད་རྡོ་རྗེས་མཚན་པ། སྒོ་བཞིའི་སྟེང་གི་ཐད་སོར་ཀ་བ་བཞི་བཞིས་བཏེགས་པའི་རྟ་བབས་བང་རིམ་བཞིའི་རྩེ་མོར་ཆོས་ཀྱི་འཁོར་ལོ་དང་། གདུགས་དང་། གཡས་གཡོན་དུ་རི་དྭགས་ཕོ་མོ་དང་། སྣམ་བུ་སོ་སོ་ལ་རྒྱལ་མཚན་དང་། བ་དན་ལ་སོགས་པས་བརྒྱན་པ། ནང་ཀ་བ་བརྒྱད་དང་ལྡན་པའི་སྟེང་རྡོ་རྗེའི་གདུང་ཟླུམ་པོ་དང་། དེའི་སྟེང་རྡོ་རྗེའི་གདུང་བཞི་མིག་མང་རིས་སུ་བྲིས་ཤིང་མཛེས་པར་ཕུབ་པ། དབུས་ཕྱུར་བུར་གྱུར་པའི་རྩེ་མོར་རྡོ་རྗེ་ནོར་བུའི་ཏོག་གིས་སྤྲས་པ། ནང་གི་ལྷ་སྣམ་ཤར་སྔོ།
ལྷོ་སེར། ནུབ་དམར། བྱང་ལྗང་། དབུས་དཀར་བའི་དབུས་སུ་སྣ་ཚོགས་པདྨ་འདབ་མ་བརྒྱད་པའི་ལྟེ་བར་སེང་གེས་བཏེགས་པའི་རིན་པོ་ཆེའི་ཁྲིའི་སྟེང་དུ་པདྨ་དང་ཟླ་བའི་དཀྱིལ་འཁོར། འདབ་མ་རྣམས་ལ་ཟླ་བའི་གདན་རེ་རེའི་སྟེང་དུ་ཧྲཱིཿདམར་པོ་རེ་རེ། དེ་རྣམས་ལས་འོད་འཕྲོས། སེམས་ཅན་ཐམས་ཅད་ཀྱི་དུས་མ་ཡིན་པའི་འཆི་བ་སྦྱངས། འཆི་མེད་ཚེའི་གོ་འཕང་ལ་བཀོད། བླ་མ་ཡི་དམ་སངས་རྒྱས་བྱང་སེམས་རྣམས་ཀྱི་བྱིན་རླབས་དང་། ཚེའི་དངོས་གྲུབ་འོད་ཟེར་དམར་པོའི་རྣམ་པར་བྱུང་བ།
ཧྲཱིཿཡིག་ལ་ཐིམ། དེ་ཡོངས་སུ་གྱུར་པ་ལས་དབུས་སུ་བདག་ཉིད་སངས་རྒྱས་ཚེ་དཔག་མེད། ཤར་དུ་རྡོ་རྗེ་ཚེ་དཔག་མེད། ལྷོར་རིན་ཆེན་ཚེ་དཔག་མེད། ནུབ་ཏུ་པདྨ་ཚེ་དཔག་མེད། བྱང་དུ་ལས་ཀྱི་ཚེ་དཔག་མེད། བྱང་ཤར་དུ་ཀུན་གཟིགས་ཚེ་དཔག་མེད། ཤར་ལྷོར་ཡོན་ཏན་ཚེ་དཔག་མེད། ལྷོ་ནུབ་ཏུ་ཡེ་ཤེས་ཚེ་དཔག་མེད། ནུབ་བྱང་དུ་མི་གཡོ་ཚེ་དཔག་མེད།
དེ་ཐམས་ཅད་ཀྱང་སྐུ་མདོག་དམར་པོ་པདྨ་རཱ་ག་ལྟར་དམར་ཞིང་། ཉི་མའི་དཀྱིལ་འཁོར་ལྟར་འོད་འབར་བ། ཞལ་གཅིག་ཕྱག་གཉིས་མཉམ་བཞག་གི་ཕྱག་རྒྱ་མཛད་པའི་སྟེང་ན། འཆི་མེད་ཚེ་དང་ཡེ་ཤེས་ཀྱི་བདུད་རྩིས་གང་བའི་གསེར་གྱི་བུམ་པ་བསྣམས་པ། ཞབས་རྡོ་རྗེའི་དཀྱིལ་མོ་དཀྲུང་གི་བཞུགས་པ། དབུ་སྐྲ་ནག་པོ་རལ་པའི་ཐོར་ཅོག་ཅན། ཞལ་འཛུམ་བག་དང་ལྡན་པ། རིན་པོ་ཆེའི་རྒྱན་དང་། དར་སྣ་ཚོགས་ཀྱི་སྟོད་གཡོགས་དང་ཤམ་ཐབས་ཅན། ཟླ་བའི་དཀྱིལ་འཁོར་ལ་རྒྱབ་བརྟེན་པ།
དེ་ཐམས་ཅད་ཀྱི་དཔྲལ་བར་ཟླ་བ་ལ་ཨོཾ་དཀར་པོ། མགྲིན་པར་པདྨ་ལ་ཨཱཿདམར་པོ། ཐུགས་ཀར་ཉི་མ་ལ་ཧཱུྃ་སྔོན་པོ། དེ་ལས་འོད་འཕྲོས་རང་བཞིན་གྱི་གནས་ནས་ཚེ་དཔག་མེད་ལྷ་དགུ་ལ་སངས་རྒྱས་བྱང་སེམས་འཆི་མེད་ཚེའི་ལྷ་ཚོགས་ཀྱི་བསྐོར་བ་བཛྲ་ས་མཱ་ཛཿ། ཨོཾ་ཨརྒྷཾ་སོགས་ཀྱིས་མཆོད། ཛཿཧཱུྃ་བཾ་ཧོ། རང་ལ་གཉིས་སུ་མེད་པར་ཐིམ། ཡང་འོད་འཕྲོས་དབང་གི་ལྷ་རིགས་ལྔ་འཁོར་བཅས་བཛྲ་ས་མཱ་ཛཿ ཨརྒྷཾ་སོགས། དེ་བཞིན་གཤེགས་པ་ཐམས་ཅད་ཀྱིས་བདག་ལ་མངོན་པར་དབང་བསྐུར་དུ་གསོལ།
དབང་གི་ལྷ་རྣམས་ཀྱིས་ཨོཾ་བཛྲཱི་བྷ་ཝ་ཨ་བྷི་ཥིཉྩ་ཧཱུྃ། ཞེས་གསུངས་ཤིང་བུམ་པའི་ཆུས་དབང་བསྐུར། སྐུ་གང་དྲི་མ་དག ཆུ་ལྷག་མ་ཡར་ལུད་པ་ལས་ལྷ་ཐམས་ཅད་ཀྱི་སྤྱི་བོར་འོད་དཔག་ཏུ་མེད་པ་རེ་རེས་དབུ་བརྒྱན། བཟླས་པ་བྱ་བ་ནི། རང་གི་སྙིང་ཁའི་ཧྲཱིཿའི་མཐའ་སྐོར་དུ་སྔགས་ཀྱི་ཕྲེང་བས་བསྐོར་བ་ལས་འོད་འཕྲོས་སེམས་ཅན་ཐམས་ཅད་ཀྱི་ཚེ་ཐུང་བར་འགྱུར་བའི་ལས་ངན་གྱི་སྒྲིབ་པ་སྦྱངས་ཚེ་དཔག་ཏུ་མེད་པའི་སྐུར་བྱས། སངས་རྒྱས་བྱང་སེམས་ཀྱི་ཚེའི་དངོས་གྲུབ་ཐམས་ཅད་སྔགས་ཕྲེང་དང་འོད་དམར་པོའི་རྣམ་པར་བྱུང་ནས། རང་གི་ལུས་ཀྱི་ནང་གང་བས་ཚེ་དང་བསོད་ནམས་ཡེ་ཤེས་རྒྱས་པར་གྱུར། ཨོཾ་ན་མོ་བྷྲཱུྃ་ཨ་ཡུརྫྙཱ་ན་་་་་་ཚེ་དང་ཡེ་ཤེས། ཧྲཱི།
ཨ་རོ་ལི་ཀ་་་་་འཁོར་བ་འཇིག ཧཱུྃ་ཧྲཱིཿསྙིང་པོ་དང་། ཨོཾ་ཏདྱ་ཐཱ་་་་་་འདི་ལྟ་སྟེ། ཨ་པ་རི་མི་ཏ་ཨཱ་ཡུརྫྙཱ་ན་་་་་་དཔག་དུ་མེད་པ། ཚེ་དང་ཡེ་ཤེས། ཧྲཱིཿཧཱུྃ་བྷྲུཾ་སྭཱ་ཧཱ། མིང་གི་སྙིང་པོ་དང་། བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཚེ་དང་ཡེ་ཤེས་དཔག་དུ་མེད་པ་རྣམ་པར་ངེས་པ་གཟི་བརྗིད་ཀྱི་རྒྱལ་པོ་ལ་ཕྱག་འཚལ་ལོ། ། ཨོཾ་ན་མོ་བྷ་ག་ཝ་ཏེ་ཨ་པ་རི་མི་ཏ་ཨཱ་ཡུ་རྫྙཱ་ན་སུ་བི་ནིཤྩིཏྟ་ཏེ་ཛྭ་རཱ་ཛཱ་ཡ། ཏ་ཐཱ་ག་ཏཱ་ཡ་ཨརྷཏེ་ས་མྱཀྶཾ་བདྡྷཱ་ཡ།
ཏདྱ་ཐཱ་་་་་་འདི་ལྟ་སྟེ། ཨོཾ་པུཎྱེ་པུཎྱེ།་་་་་ བསོད་ནམས་མ་གཉིས། མཧཱ་པུཎྱེ།་་་་་ བསོད་ནམས་ཆེན་མོ། ཨ་པ་རི་མི་ཏ་པུཎྱེ།་་་་་ བསོད་ནམས་དཔག་མེད་མ། ཨ་པ་རི་མི་ཏ་པུཎྱེ་ཛྙཱ་ན་སམྦྷ་རོ་པ་ཙི་ཏ།་་་་་ བསོད་ནམས་ཡེ་ཤེས་དཔག་མེད་ཚོགས་བསགས་མ། ཨོཾ་སརྦ་སཾ་སྐཱ་པ་རི་ཤུདྡྷརྨྨ་ཏེ་་་་་་ཨོཾ་འདུ་ཤེས་ཐམས་ཅད་ཡོངས་དག་ཆོས་ཉིད་མ།
ག་ག་ན་ས་མུདྒ་ཏེ་སྭ་བྷཱ་བ་བི་ཤུདྡྷེ་་་་་་ནམ་མཁར་འཕགས་མ་རང་བཞིན་རྣམ་དག་མ། མ་ཧཱ་ན་ཡ་པ་རི་ཝཱ་རེ་སྭཱ་ཧཱ།་་་་་ ཚུལ་ཆེན་ཡོངས་སུ་བསྐོར་བ་ལེགས་སྦྱིན་མ། རྩ་བའི་སྔགས་འདི་རྣམས་བརྒྱ་རྩ་བརྒྱད་ལ་སོགས་པ་ཅི་རིགས་བཟླས་ལ་གོང་བཞིན་མཆོད་པ་དང་། བསྟོད་པ་ནི། འཇིག་རྟེན་འདྲེན་པའི་གཙོ་བོ་ཚེ་དཔག་མེད། ། དུས་མིན་འཆི་བ་མ་ལུས་འཇོམས་པའི་དཔལ། ། མགོན་མེད་སྡུག་བསྔལ་གྱུར་པ་རྣམས་ཀྱི་སྐྱབས། ། སངས་རྒྱས་ཚེ་དཔག་མེད་ལ་ཕྱག་འཚལ་ལོ། ། འཆི་མེད་ཚེ་ཡི་དཔལ་དང་ལོངས་སྤྱོད་དང་། །
རིག་པའི་བློ་དང་རྣམ་གྲོལ་ཤེས་རབ་སོགས། ། སྲིད་དང་ཞི་བའི་དཔལ་འབྱོར་གང་ལགས་པ། ། བདག་ལ་ལྷུན་གྱིས་གྲུབ་པར་མཛད་དུ་གསོལ། ། བཅོམ་ལྡན་འདས་བདག་དང་སེམས་ཅན་ཐམས་ཅད་ཀྱི་སྡིག་པ་དང་སྒྲིབ་པ་དུས་མ་ཡིན་པའི་འཆི་བ་ཐམས་ཅད་ཉེ་བར་ཞི་བར་བྱིན་གྱིས་བརླབ་ཏུ་གསོལ། ཚེ་མི་འགྱུར་བའི་སྲོག་ཤིང་། མི་ནུབ་པའི་རྒྱལ་མཚན། མི་ཤིགས་པའི་རྡོ་རྗེ། མི་འགྱུར་བའི་གཡུང་དྲུང་། ཚེ་ཉི་ཟླ་དང་མཉམ་པ། འཆི་མེད་ཚེ་ཡི་དངོས་གྲུབ་ཐོབ་པར་བྱིན་གྱིས་བརླབ་ཏུ་གསོལ།
རྡོ་རྗེ་སེམས་དཔའི་ཡི་གེ་བརྒྱ་པ་ལན་གསུམ་བརྗོད་དེ་བརྟན་པར་བྱ། རྣལ་འབྱོར་རྒྱུད་ལྟར་ན་ཡེ་ཤེས་པ་མདུན་དུ་ཕྱུང་ལ་གཤེགས་སུ་གསོལ། རང་དམ་ཚིག་པའི་ང་རྒྱལ་གྱིས་གཞལ་ཁང་སྲུང་འཁོར་གྱིི་ལྷ་རྣམས་རང་ལ་བསྡུའོ། ། རྣལ་འབྱོར་ཆེན་པོའི་ལུགས་ལྟར་ན་ཡེ་ཤེས་པ་གཤེགས་མི་དགོས་པས། རང་གི་སྙིང་ཁ་ནས་འོད་འཕྲོས་ཁམས་གསུམ་སྣོད་བཅུད་ཐམས་ཅད་འོད་དུ་ཞུ་ནས་སྲུང་འཁོར་ལ་ཐིམ། དེ་གཞལ་ཡས་ཁང་། དེ་འཁོར་གྱི་ལྷ་རྣམས་ལ། དེ་རང་གཙོ་བོ་ལ་བསྡུ། རང་ཉིད་དམ་ཡེ་དབྱེར་མེད་གྱི་ངང་ལ། དགེ་བ་འདི་ཡིས་མྱུར་དུ་བདག །
ཚེ་དཔག་མེད་མགོན་འགྲུབ་གྱུར་ནས། ། འགྲོ་བ་གཅིག་ཀྱང་མ་ལུས་པ། ། དེ་ཡི་ས་ལ་འགོད་པར་ཤོག ། ཅེས་དགེ་རྩ་བསྔོས་ལ། སྤྱོད་ལམ་ཐམས་ཅད་དུ་ཚེ་དཔག་མེད་ཀྱི་ང་རྒྱལ་གྱི་ཤེར་ཕྱིན་གྱི་མདོ་བཀླག་པ་དང་ཚ་ཚ་གདབ་པ། སྲོག་བླུ་སོགས་ཚེ་བསྲིང་བའི་ཐབས་ལ་འབད་པར་བྱའོ། ། ཅེས་པ་འདི་ཡང་ཤེལ་དཀར་རྫོང་ནས། ལྷ་ཅིག་སངས་རྒྱས་སྐྱབས་མས་བསྐུལ་བའི་ངོར། དཔལ་ས་སྐྱ་ལོ་ཙ་བ་འཇམ་དབྱངས་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས་དཔལ་བྱས་འགྱུར་རྡོ་རྗེའི་བྲག་རྫོང་དུ་སྦྱར་བ་རྫོགས་སོ།། ༄༅། །རྡོ་རྗེ་རྣམ་འཇོམས་ཀྱི་སྒྲུབ་ཐབས་བཞུགས།
ན་མོ་བཛྲ་བི་དཱ་ར་ཡ། རྡོ་རྗེ་རྣམ་པར་འཇོམས་པ་སྒྲུབ་པར་འདོད་ན། སྟན་བདེ་བར་བསམ་གཏན་གྱི་འདུག་སྟབས་ཀྱི་གནས་ནས། སྐྱབས་འགྲོ་སེམས་བསྐྱེད་སྤྱི་ལྟར་བྱས་ནས། རང་ཉིད་རྡོ་རྗེ་རྣམ་འཇོམས་སུ་གསལ་བའི་སྙིང་ཁར་ཉི་མའི་སྟེང་དུ་ཧཱུྃ་ལྗང་སྔོན་དེ་ལས་འོད་འཕྲོས་བླ་མ་དང་གཉིས་སུ་མེད་པའི་རྡོ་རྗེ་རྣམ་འཇོམས་ལ་སངས་རྒྱས་བྱང་སེམས་ཀྱི་བསྐོར་བ་བཛྲ་ས་མཱ་ཛཿ ན་མོ་གུ་རུ་བྷྱཿ ན་མོ་བཛྲ་བི་དཱ་ར་ཎ་ས་པ་རི་ཝཱ་རེ་བྷྱཿ ཨོཾ་བཛྲ་བི་དཱ་ར་ཎ་ས་པ་རི་ཝཱ་ར་ཨརྒྷཾ། པཱ་དྱཾ། པུཥྤཾ།
དྷཱུ་པཾ། དཱི་པཾ། གནྡྷཾ། ནཻ་བི་དྱཾ། ཤཔྟ་ཨཱཿཧཱུྃ། དཀོན་མཆོག་གསུམ་ལ་བདག་སྐྱབས་མཆི། ། ཚར་གསུམ། སེམས་ཅན་ཐམས་ཅད་བདེ་བ་དང་སོགས་ཚད་མེད་བཞི་བསྒོམ། ཨོཾ་ཤཱུནྱ་ཏ་ཛྙཱ་ན་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། སྟོང་པའི་ངང་ལས་པཾ་ལས་པདྨ་རཾ་ལས་ཉི་མའི་སྟེང་དུ་ཧཱུྃ་ལས་སྣ་ཚོགས་རྡོ་རྗེ་ཤར་དཀར།
ལྷོ་སེར། ནུབ་དམར། བྱང་ལྗང་། ལྟེ་བ་མཐིང་ནག་ལ་ཧཱུྃ་གིས་མཚན་པ། ཧཱུྃ་ལས་འོད་འཕྲོས་པས་འོག་རྡོ་རྗེའི་ས་གཞི། ཁོར་ཡུག་རྡོ་རྗེའི་ར་བ། སྟེང་རྡོ་རྗེའི་གུར། ཕྱི་རོལ་ཡེ་ཤེས་ཀྱི་མེ་རབ་ཏུ་འབར་བའི་སྲུང་བའི་འཁོར་ལོར་གྱུར། ཨོཾ་བཛྲ་རཀྵ་རཀྵ་ཧཱུྃ་ཧཱུྃ་ཧཱུྃ་ཕཊ་སྭཱ་ཧཱ། ཚར་གསུམ།
སྲུང་བའི་འཁོར་ལོའི་དབུས་སུ་སྣ་ཚོགས་པདྨ་ཉི་མའི་སྟེང་དུ་ཧཱུྃ་ལྗང་སྔོན་ལས་སྣ་ཚོགས་རྡོ་རྗེ་ཧཱུྃ་གི་མཚན་པ་དེ་ལས་འོད་འཕྲོས་སེམས་ཅན་ཐམས་ཅད་ཀྱི་སྡིག་སྒྲིབ་ནད་གདོན་འཁོན་གྲིབ་མི་གཙང་བའི་ཚོགས་སྦྱངས། རྡོ་རྗེ་རྣམ་པར་འཇོམས་པའི་གོ་འཕང་ལ་བཀོད། སངས་རྒྱས་བྱང་སེམས་ཁྲོ་བོ་ཁྲོ་མོའི་བྱིན་རླབས་ནུས་མཐུ་བསྡུས་ནས་ཧཱུྃ་ལ་ཐིམ། དེ་ཡོངས་སུ་གྱུར་པ་ལས་རང་ཉིད་རྡོ་རྗེ་རྣམ་པར་འཇོམས་པ་སྐུ་མདོག་ལྗང་ཁུ་མ་རྒད་ལྟ་བུའི་འོད་འཕྲོ་བ། ཞལ་གཅིག་ཕྱག་གཉིས་གཡས་སྣ་ཚོགས་རྡོ་རྗེ་ཐུགས་ཀར་གཏོད་དེ་འཛིན་པ། གཡོན་དེས་ཡུ་བ་བྱས་པའི་དྲིལ་བུ་དཀུར་བརྟེན་པ། ཞལ་འཛུམ་ཞིང་མཆེ་བ་ཅུང་ཟད་གཙིགས་པ། ཞབས་སེམས་དཔའི་དཀྱིལ་མོ་དཀྲུང་གིས་བཞུགས་པ། དར་དང་རིན་པོ་ཆེའི་རྒྱན་གྱིས་བརྒྱན་པ། ཤིན་ཏུ་བརྗིད་ཅིང་སྤྲུལ་པ་དུ་མ་འཕྲོ་བ།
དེའི་དཔྲལ་བར་ཨོཾ། མགྲིན་པར་ཨཱཿ ཐུགས་ཀར་ཧཱུྃ། ཐུགས་ཁའི་དབུས་སུ་སྣ་ཚོགས་རྡོ་རྗེའི་ལྟེ་བར་ཧཱུྃ་ལྗང་སྔོན། ། དེ་ལས་འོད་འཕྲོས་རང་བཞིན་གྱི་གནས་ནས་རྡོ་རྗེ་རྣམ་པར་འཇོམས་པ་ལ་སངས་རྒྱས་བྱང་ཆུབ་སེམས་དཔའི་ཚོགས་ཀྱིས་བསྐོར་བ་བཛྲ་ས་མཱ་ཛཿཛཿཧཱུྃ་བཾ་ཧོཿ གཉིས་སུ་མེད་པར་ཐིམ། སླར་ཡང་འོད་འཕྲོས་པས་དབང་གི་ལྷ་རིགས་ལྔ་འཁོར་དང་བཅས་པ་བཛྲ་ས་མཱ་ཛཿ ཨོཾ་ཨ་བྷི་ཥིཉྩ་ཏུ་མཱཾ། ཨོཾ་བཛྲི་བྷ་བ་ཨ་བྷི་ཥིཉྩ་ཧཱུྃ། ཞེས་གསུངས་ཤིང་།
དབང་བསྐུར་སྐུ་གང་དྲི་མ་དག ཆུ་ལྷག་མ་ཡར་ལུད་པ་ལས་རྡོ་རྗེ་སེམས་དཔས་དབུ་བརྒྱན། རང་གི་སྙིང་ཁར་ཉི་མའི་སྟེང་དུ་སྣ་ཚོགས་རྡོ་རྗེའི་ལྟེ་བར་ཧཱུྃ་ལྗང་སྔོན་གྱི་མཐའ་མར་གཟུངས་སྔགས་ཀྱི་ཕྲེང་བ་གཡས་སུ་སྐོར་བ་ལས་འོད་འཕྲོས། སེམས་ཅན་ཐམས་ཅད་ཀྱི་སྡིག་སྒྲིབ་ལས་ངན་སྦྱངས། རྡོ་རྗེ་རྣམ་པར་འཇོམས་པའི་གོ་འཕང་ལ་བཀོད། བླ་མ་ཡི་དམ་སངས་རྒྱས་བྱང་སེམས་ཐམས་ཅད་ཀྱི་ཐུགས་རྗེ་བྱིན་རླབས་ནུས་མཐུ་ཐམས་ཅད་འོད་ཟེར་ལྗང་སྔོན་གྱི་རྣམ་པར་བསྡུས་ནས་རང་ལ་ཐིམ་པས། ནད་གདོན་སྡིག་སྒྲིབ་འཁོན་གྲིབ་འབགས་བཙོག་མི་གཙང་བ་རྣམས་བྱང་ཞིང་དག་པར་གྱུར། ན་མཤྩཎྜ་བཛྲ་ཀྲོ་དྷ་ཡ། ཧུ་ལུ་ཧུ་ལུ། ཏིཥྛ་ཏིཥྛ།
བནྡྷ་བནྡྷ། ཧ་ན་ཧ་ན། ཨོཾ་ཨ་མྲྀ་ཏེ་ཧཱུྃ་ཕཊ། ཡང་སྙིང་འདི་བརྒྱ་རྩ་བརྒྱད་ལ་སོགས་པ་བཟླས་ཤིང་། གཟུངས་རིང་བཟླ་བར་འདོད་ན་ཟུར་དུ་ཤེས་པར་བྱའོ། ། བཅོམ་ལྡན་འདས་བདག་དང་སེམས་ཅན་ཐམས་ཅད་ཀྱི་སྡིག་སྒྲིབ་ལས་ངན་འཁོན་གྲིབ་འབགས་བཙོག་མི་གཙང་བ་ཐམས་ཅད་ཉེ་བར་ཞི་བར་བྱིན་གྱིས་བརླབ་ཏུ་གསོལ། དགེ་བ་འདི་ཡིས་མྱུར་དུ་བདག ། རྡོ་རྗེ་རྣམ་འཇོམས་འགྲུབ་གྱུར་ནས། ། འགྲོ་བ་གཅིག་ཀྱང་མ་ལུས་པ། ། དེ་ཡི་ས་ལ་འགོད་པར་ཤོག །
ཅེས་པ་འདི་དཔལ་ས་སྐྱ་ལོ་ཙཱ་བ་འཇམ་དབྱངས་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས་རྒྱལ་བུ་ལྷུན་གྲུབ་རབ་བརྟན་གྱི་དོན་དུ་སྦྱར་བའི་ཡི་གེ་པ་ནི་ཙནྡྲ་ཀཱིརྟིའོ། ། མངྒལཾ།། ༄༅། །དཔལ་གུར་གྱི་མགོན་པོའི་སྲུང་འཁོར་ཁམས་གསུམ་བདུད་ལས་རྣམ་རྒྱལ་ཞེས་བྱ་བ་བཞུགས། ན་མཿཤྲཱི་བཛྲ་མཧཱ་ཀཱ་ལཱ་པ། སྐྱབས་འགྲོ་སྤྱི་དང་མཐུན་པ་ལན་བདུན། སེམས་ཅན་ཐམས་ཅད་ཀྱི་དོན་དུ་སངས་རྒྱས་ཐོབ་པར་བྱ། དེའི་ཆེད་དུ་རྡོ་རྗེ་ནག་པོ་ཆེན་པོའི་སྲུང་འཁོར་བསྒོམ་པར་བགྱིའོ། ། ཚར་གསུམ། རང་སྐད་ཅིག་གིས་དཔལ་གུར་གྱི་མགོན་པོར་གསལ་བའི་སྙིང་ཁར་ཉི་མའི་དཀྱིལ་འཁོར་གྱི་སྟེང་དུ། ཧཱུྃ་མཐིང་ནག་དེ་ལས་འོད་འཕྲོས་པས་རང་བཞིན་གྱི་གནས་ནས་བླ་མ་མི་བསྐྱོད་པའི་རྣམ་པ།
དབུའི་ཆ་ལ་བཞུགས་པའི་རྡོ་རྗེ་ནག་པོ་ཆེན་པོ་འཁོར་དང་བཅས་པ་བཛྲ་ས་མཱ་ཛཿ ན་མོ་གུ་རུ་བྷྱཿ ན་མཿཤྲཱི་མ་ཧཱ་ཀཱ་ལ་མཎྜ་ལ་ས་པ་རི་ཝཱ་རེ་བྷྱཿ ཨོཾ་ཤྲཱི་མ་ཧཱ་ཀཱ་ལ་ས་པ་རི་ཝཱ་ར་ཨརྒྷཾ། པཱ་དྱཾ། པུཥྤཾ། དྷཱུ་པཾ། དཱི་པཾ། གནྡྷཾ། ནཻ་བི་དྱཾ།
ཤཔྟ་པྲ་ཏཱིཙྪ་སྭཱ་ཧཱ། དཀོན་མཆོག་གསུམ་ལ་བདག་སྐྱབས་མཆི། ། སོགས་རྒྱུན་བཤགས་ལན་གསུམ། སེམས་ཅན་ཐམས་ཅད་བདེ་བ་དང་བདེ་བའི་སོགས་ཚད་མེད་བཞི་ཚར་གཅིག ཨོཾ་ཤཱུ་ནྱ་ཏཱ་ཛྙཱ་ན་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། སྟོང་པའི་ངང་ལས་སུཾ་ལས་རྡོ་རྗེའི་བྲག་རྫོང་ཟུར་གསུམ་པ་སྟོང་གསུམ་གྱི་ཚད་དང་མཉམ་པའི་སྟེང་དུ། ཨེ་ལས་ཆོས་འབྱུང་གྲུ་གསུམ་མཐིང་ནག་ཁ་ཁྱེར་ལ་རྡོ་རྗེ་དང་། མེ་རིས་འབར་བས་བསྐོར་བའི་ནང་དུ། པདྨ་དང་ཉི་མའི་དབུས་སུ་ཧཱུྃ་ལས་སྣ་ཚོགས་རྡོ་རྗེ་ཤར་དཀར། ལྷོ་སེར།
ནུབ་དམར། བྱང་ལྗང་། ལྟེ་བ་མཐིང་ནག་ལ་ཧཱུྃ་གིས་མཚན་པ་ལས་འོད་ཟེར་འཕྲོས་པས། འོག་རྡོ་རྗེའི་ས་གཞི། ཁོར་ཡུག་རྡོ་རྗེའི་ར་བ། སྟེང་རྡོ་རྗེའི་གུར། ཕྱི་རོལ་ཐམས་ཅད་ཡེ་ཤེས་ཀྱི་མེ་འབར་བའི་ནང་དུ། ཧཱུྃ་ལས་གནམ་ལྕགས་ལས་གྲུབ་པའི་འཁོར་ལོ་རྩིབས་བཅུ་པ། རྩེ་མོ་རྣོ་བ། ཁོག་པ་སྟོང་པ་ཡངས་ཤིང་རྒྱ་ཆེ་བར་གྱུར།
ཨོཾ་བཛྲ་རཀྵ་རཀྵ་ཧཱུྃ་ཧཱུྃ་ཧཱུྃ་ཕཊ་སྭཱ་ཧཱ། ལན་གསུམ། ཁ་དོག་དམར་ནག་གོ་སྐབས་མེད་པར་འཁོར་བའི་དབུས་དང་ཕྱོགས་བཅུར་པདྨ་དང་ཉི་མ་རོ་གདན་རེ་རེ། དབུས་ཀྱི་ཉི་མའི་དཀྱིལ་འཁོར་གྱི་སྟེང་དུ། ཧཱུྃ་ལས་རྡོ་རྗེ་གྲི་གུག་སྔོ་ནག་གི་ཡུ་བ་ལ་ཧཱུྃ་གིས་མཚན་པ། ཕྱོགས་བཅུའི་གདན་གྱི་སྟེང་དུ་ཧཱུྃ་མཐིང་ནག་རེ་རེ། དེ་རྣམས་ལས་འོད་འཕྲོས། དགྲ་བགེགས་གདུག་པ་ཅན་ཐམས་ཅད་ཚར་བཅད། ཚུར་འདུས་ཡོངས་སུ་གྱུར་པ་ལས། དབུས་སུ་རང་ཉིད་སྐད་ཅིག་གི་དཔལ་རྡོ་རྗེ་ནག་པོ་ཆེན་པོ་གུར་གྱི་མགོན་པོ།
སྐུ་མདོག་མཐིང་ནག་ཞལ་གཅིག ཕྱག་གཉིས་པ། དམར་ལ་ཟླུམ་པའི་སྤྱན་གསུམ་དང་ལྡན་པ། ཞལ་མཆེ་བ་གཙིགས་ཤིང་ལྗགས་འདྲིལ་བ་དབུ་སྐྲ་དང་སྨིན་མ་སྨ་ར་དམར་སེར་གྱེན་དུ་འབར་བ། ཕྱག་གཡས་པས་རྡོ་རྗེས་མཚན་པའི་གྲི་གུག་དང་། གཡོན་པས་ཐོད་ཁྲག་ཐུགས་ཀར་སྟེང་འོག་ཏུ་འཛིན་པ། ཕྱག་གཉིས་ཀྱི་དབུས་ན་རྣམ་འཕྲུལ་གསེར་གྱི་གཎྚི་བསྣམས་ཤིང་། མི་མགོ་སྐམ་པོ་ལྔའི་དབུ་རྒྱན་དང་། རློན་པ་ཁྲག་འཛག་པ་ལྔ་བཅུའི་དོ་ཤལ་ཅན། རུས་པའི་རྒྱན་དྲུག་དང་།
སྦྲུལ་གྱིས་བརྒྱན་པ། སྟག་གི་ལྤགས་པའི་ཤམ་ཐབས་ཅན། དར་སྣ་ཚོགས་ཀྱི་ཅོད་པཎ་དང་། ལྷབ་ལྷུབ་ཀྱིས་བཀླུབས་པ། མིའུ་ཐུང་གེལ་པའི་འདུག་སྟངས་ཀྱིས་རོའི་སྟེང་ན་ཡེ་ཤེས་ཀྱི་མེ་འབར་བའི་དབུས་ན་བཞུགས་པ། ཕྱོགས་བཅུའི་མགོན་པོ་བཅུ་པོ་ཐམས་ཅད་ཀྱང་སྐུ་མདོག་མཐིང་ནག་ཞལ་གཅིག་ཕྱག་གཉིས་པ་གཡས་པས་གྲི་གུག་ནམ་མཁའ་ལ་འཕྱར་ཞིང་། གཡོན་པས་ཐོད་ཁྲག་ཐུགས་ཀར་འཛིན་པ། མི་མགོ་སྐམ་པོ་ལྔའི་དབུ་རྒྱན་དང་རློན་པ་ལྔ་བཅུའི་དོ་ཤལ་ཅན། རུས་པའི་རྒྱན་དྲུག་དང་། སྦྲུལ་གྱིས་བརྒྱན་པ།
སྟག་གི་ལྤགས་པའི་ཤམ་ཐབས་ཅན། ཞབས་གཡས་བསྐུམས། གཡོན་བརྐྱངས་པའི་སྟབས་ཀྱིས་ཡེ་ཤེས་ཀྱི་མེ་འབར་བའི་དབུས་ན་བཞུགས་པ། དེ་ཐམས་ཅད་ཀྱི་དཔྲལ་བར་ཨོཾ། མགྲིན་པར་ཨཱཿ ཐུགས་ཁར་ཧཱུྃ། གཙོ་བོའི་ཐུགས་ཀར་ཉི་མའི་སྟེང་དུ། རྡོ་རྗེ་གྲི་གུག་ཡུ་བར་ཧཱུྃ་གིས་མཚན་པ་ལས་འོད་འཕྲོས། རང་བཞིན་གྱི་གནས་ནས་བསྒོམ་པ་དང་འདྲ་བའི་ཡེ་ཤེས་སེམས་དཔའ་བཛྲ་ས་མཱ་ཛཿ ཨོཾ་ཨརྒྷཾ།
པཱ་དྱཾ། པུཥྤཾ། དྷཱུ་པཾ། དཱི་པཾ། གནྡྷཾ། ནཻ་བི་དྱཾ། ཤཔྟ་པྲ་ཏཱིཙྪ་སྭཱ་ཧཱ། ཛཿཧཱུྃ་བཾ་ཧོཿ རང་ལ་གཉིས་སུ་མེད་པར་ཐིམ། སླར་ཡང་འོད་འཕྲོས་པས་དབང་གི་ལྷ་རིགས་ལྔ་འཁོར་བཅས་བཛྲ་ས་མཱ་ཛཿ
དེ་བཞིན་གཤེགས་པ་ཐམས་ཅད་ཀྱིས་བདག་ལ་དབང་བསྐུར་དུ་གསོལ། དབང་གི་ལྷ་རྣམས་ཀྱིས་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཧཱུྃ། ཞེས་གསུང་ཞིང་བུམ་པའི་ཆུས་སྤྱི་བོ་ནས་དབང་བསྐུར། སྐུ་གང་། དྲི་མ་དག ཆུ་ལྷག་མ་ཡར་ལུད་པ་ལས་མི་བསྐྱོད་པ་རེ་རེས་དབུ་རྒྱན། རང་གི་སྙིང་ཁའི་གྲི་གུག་གི་ཡུ་བའི་ཧཱུྃ་གི་མཐའ་སྐོར་དུ། རང་གི་མིང་དང་དེའི་མཐར་ཡི་གེ་བཅུ་གཉིས་པ། བདུན་པ། རྩ་སྔགས་རྣམས་ཀྱིས་བསྐོར་བ་ལས་འོད་ཟེར་འཕྲོས།
རང་གི་ལུས་ཀྱི་ནང་གང་བས་ནད་གདོན་སྡིག་སྒྲིབ་ཐམས་ཅད་ཕྱིར་བཏོན། བ་སྤུའི་བུ་ག་ཐམས་ཅད་རྡོ་རྗེ་སྔོན་པོ་ནས་འབྲས་ཙམ་གྱིས་གཏམས་པར་བསམ། གཞན་བསྲུང་བྱ་བསྒོམ་ན། ཧཱུྃ་གི་མདུན་དུ་ཕ་མ། གཡས་སུ་བུ་དང་ཆུང་མ། གཡོན་དུ་སྤུན་ཟླ། རྒྱབ་ཏུ་འཁོར་གཡོག འོག་ཏུ་ནོར་རྫས་ཁང་གཞིས་སོགས་ཡོད་པར་བསམ། ཡང་འོད་འཕྲོས་ཁྲོ་བོ་བཅུ་སྲུང་འཁོར་དང་བཅས་པ་ལ་ཕོག དེ་ཐམས་ཅད་ལས་ལས་མཁན་མཚོན་ཆ་ཐོགས་པ་དང་བསྐལ་པ་འཇིག་དུས་ཀྱི་མེ་ལྟ་བུའི་འོད་ཟེར་འཕྲོས།
སྟོང་གསུམ་གྱི་ཁམས་ཐམས་ཅད་ཁྱབ། སངས་རྒྱས་ཀྱི་བསྟན་པ་དང་། བསྟན་འཛིན་དང་། རང་ལ་གནོད་པར་བྱེད་པའི་དགྲ་བགེགས་གདུག་པ་ཅན་ཐམས་ཅད་མེས་བསྲེགས། མཚོན་ཆས་བཏུབས། ཤ་ཁྲག་ལས་མཁན་རྣམས་ཀྱིས་ཟོས། རྣམ་པར་ཤེས་པ་ཆོས་ཀྱི་དབྱིངས་སུ་ཡལ། རང་ལ་བྱད་ཁ་རྦོད་གཏོང་མནན་གཏད་བྱས་པ་ཐམས་ཅད་མེས་བསྲེགས་ཤིང་རླུང་གིས་གཏོར་བར་ཡང་བསམ་ལ། ཨོཾ་ཤྲཱི་མ་ཧཱ་ཀཱ་ལཱ་ཡ་ཧཱུྃ་ཧཱུྃ་ཕཊ་ཕཊ་སྭཱ་ཧཱ། ཡི་གེ་བཅུ་གཉིས་མ་དང་།
ཨོཾ་མ་ཧཱ་ཀཱ་ལ་ཧཱུྃ་ཕཊ། ཡི་གེ་བདུན་པ་གཉིས་ཕྲེང་སྐོར་རེ་ཙམ་བཟླས། ཨོཾ་ཤྲཱི་མ་ཧཱ་ཀཱ་ལཱ་ཡ། ཤཱ་ས་ནོ་པ་ཀཱ་རི་ཎཾ། ཡེ་ཥ་ཨ་པཤྩི་མ། ཀཱ་ལོ྅ཨ་དི་དྭཾ་རཏྣ་ཏྲ་ཡ། ཨ་པ་ཀ་རི་ཎི། ཡ་དི་ཏྭཾ་པྲ་ཏི་ཛྙཱ། སྨ་ར་སི་ཏཱ་ད་ཨི་དཾ་དུཥྚཾ་ཁ་ཁ། ཁཱ་ཧི་ཁཱ་ཧི།
མ་ར་མ་ར། གྲྀཧྞ་གྲྀཧྞ། བནྡ་བནྡ། ཧ་ན་ཧ་ན། ད་ཧ་ད་ཧ། པ་ཙ་པ་ཙ། ཧཱུྃ་ཕཊ་ཧཱུྃ། རྩ་བའི་སྔགས་འདི་ཉུང་ན་ཉི་ཤུ་རྩ་གཅིག མང་ན་བརྒྱ་རྩ་སོགས་ཇི་ལྟར་རིགས་པ་བཟླས་ཏེ། རྡོ་རྗེ་ཐལ་མོ་སྦྱར་ལ།
རྡོ་རྗེ་འཛིན་པ་རྒྱལ་པོ་ཡི། ། གཉིས་མེད་ཡེ་ཤེས་ལས་བྱུང་བའི། ། བསྲུང་བའི་དམ་ཚིག་སྦྱོར་བ་ཡིས། ། རྣལ་འབྱོར་ལུས་ངག་ཡིད་གསུམ་སྲུངས། ། ཨོཾ་བཛྲ་རཀྵ་རཀྵ་ཧཱུྃ་ཧཱུྃ་ཧཱུྃ་ཕཊ་སྭཱ་ཧཱ། རང་གི་སྙིང་ཁ་ནས་འོད་ཟེར་འཕྲོས་ཁམས་གསུམ་སྣོད་བཅུད་ཐམས་ཅད་འོད་དུ་ཞུ་ནས་སྲུང་བའི་འཁོར་ལོ་ལ་ཐིམ། ཁྲོ་བོ་བཅུ་རང་ལ་ཐིམ། རང་མགོན་པོའི་ང་རྒྱལ་གྱིས་སྲུང་འཁོར་ཡངས་པའི་ནང་དུ་སྤྱོད་ལམ་བྱེད་པར་བསམ། གཉིད་ལོག་པའི་ཚེ། རང་ཡང་སྙིང་ཁའི་གྲི་གུག
ཧཱུྃ། ནཱ་དའི་བར་དུ་བསྡུས་ལ་དེ་ཡང་མི་དམིགས་པ་སྟོང་པ་ཉིད་ཀྱི་ངང་ལ་ཉལ་ལོ། ། མཇུག་ཏུ། དགེ་བ་འདི་ཡིས་མྱུར་དུ་བདག ། གུར་གྱི་མགོན་པོ་འགྲུབ་གྱུར་ནས། ། འགྲོ་བ་གཅིག་ཀྱང་མ་ལུས་པ། ། དེ་ཡི་ས་ལ་འགོད་པར་ཤོག ། བགེགས་དང་ལོག་པར་འདྲེན་པ་རྣམས། ། གདུལ་དཀའ་གདུལ་ཕྱིར་དཔའ་བོ་ཡི། ། ཤིན་ཏུ་གཏུམ་པའི་ཁྲོ་གཟུགས་ཀྱིས།
མ་རུང་པ་རྣམས་ཚར་གཅོད་ཤོག ། ཅེས་བརྗོད་པར་བྱའོ། ། ཁམས་གསུམ་བདུད་ལས་རྣམ་རྒྱལ་བའི། ། སྲུང་བའི་འཁོར་ལོའི་མན་ངག་འདི། ། ཤིན་ཏུ་ཟབ་པའི་གནད་ཡིན་ཡང་། ། ནན་གྱིས་བསྐུལ་བའི་ངོ་རུ་སྦྱར། ། འདི་ཡི་དགེ་བས་སྐྱེ་དགུ་ཀུན། ། མ་རུང་ལོག་པའི་ལམ་སྤངས་ཏེ། ། ཕྱི་ནང་བར་ཆད་ཀུན་ཞི་ནས། ། རྡོ་རྗེ་འཛིན་པའི་ས་ཐོབ་ཤོག །
ཅེས་འདི་ས་སྐྱར་གནས་པ་ཡི། ། སྐད་གཉིས་སྨྲ་བ་འཇམ་པའི་དབྱངས། ། ཀུན་དགའ་བསོད་ནམས་བློ་གྲོས་ཀྱི། ། པདྨའི་མཚོ་ལས་འདི་འཁྲུངས་སོ།། །། ཨེ་ཝཾ།། །། PAGE * MERGEFORMAT 16 ས་ལོ་ཆེན་པོ་འཇམ་དབྱངས་ཀུན་དགའ་བསོད་ནམས། མི་གཡོ་བ་དང་ཕྱག་ན་རྡོ་རྗེ་འབྱུང་པོ་འདུལ་བྱེད་ཀྱི་སྒྲུབ་ཐབས་སོགས། PAGE * MERGEFORMAT 17
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
