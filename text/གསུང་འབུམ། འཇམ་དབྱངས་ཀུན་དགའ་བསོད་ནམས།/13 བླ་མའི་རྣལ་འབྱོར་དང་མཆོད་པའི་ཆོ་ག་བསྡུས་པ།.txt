གསུང་འབུམ། འཇམ་དབྱངས་ཀུན་དགའ་བསོད་ནམས།（གློག་ཀླད་པར་མ།）
པོད ༡༣
བླ་མའི་རྣལ་འབྱོར་དང་མཆོད་པའི་ཆོ་ག་བསྡུས་པ།
༄༅། །བླ་མའི་རྣལ་འབྱོར་དང་མཆོད་པའི་ཆོ་ག་བསྡུས་པ་བཞུགས་སོ།། རྒྱ་གར་སྐད་དུ། ཤྲཱི་བཛྲ་ཡ་ན་ཡོ་གཱ་ནུཏྟ་རཾ་སྱ་མརྒ་མཱུ་ལ་བཛྲ་ཨཱ་ཙརྻ་གུ་རོ་ཡོ་ག་ཨ་དྷིཥྠ་ནོ་ནཱ་མ། བོད་སྐད་དུ། དཔལ་རྡོ་རྗེ་ཐེག་པ་རྣལ་འབྱོར་བླ་ན་མེད་པའི་ལམ་གྱི་རྩ་བ་རྡོ་རྗེ་སློབ་དཔོན་བླ་མའི་རྣལ་འབྱོར་བྱིན་རླབས་ཀྱི་ཆུ་གཏེར་ཞེས་བྱ་བ། བླ་མ་དང་གཉིས་སུ་མེད་པའི་རྗེ་བཙུན་ངག་གི་དབང་པོ་ལ་ཕྱག་འཚལ་ལོ། ། དཔལ་ལྡན་ཀུན་དུ་གཟིགས་པའི་ཡེ་ཤེས་ལི་ཁྲིའི་ལྷུན་པོ་དབང་སྔོན་རལ་པའི་སྤྲིང་ཕྲེང་རྣམ་པར་གཡོ་བ་ཅན། ། གང་གི་ཐུགས་རྗེའི་ཟླ་ཟེར་དང་འགྲོགས་གཙུག་གི་ནོར་བུའི་འོད་ཟེར་ས་གསུམ་སྙིང་གི་མུན་པ་སེལ་མཛད་ཅིང་། ། བྱམས་དང་སྙིང་རྗེའི་འཛུལ་དཀར་མཁྱེན་པའི་བཞིན་རས་ལས་འོང་ཀུན་གསལ་ཡེ་ཤེས་སྣང་བ་ཆེས་ཆེར་རྒྱས་མཛད་པ། ། ལྷག་པའི་ལྷ་མཆོག་རྗེ་བཙུན་འཁོར་ལོའི་མགོན་དང་གཉིས་མེད་འཇམ་པའི་དབྱངས་ཀྱིས་བློ་གྲོས་པདྨ་ཁ་འབྱེད་མཛོད། །
འདིར་ཡང་དག་པར་རྫོགས་པའི་སངས་རྒྱས་རྣམས་ཀྱི་བཀའ་མདོ་རྒྱུད་དྲི་མ་མེད་པ་ཐམས་ཅད་ཀྱི་དོན་གྱི་སྙིང་པོ། ཕ་རོལ་ཏུ་ཕྱིན་པ་དང་གསང་སྔགས་རྡོ་རྗེ་ཐེག་པའི་ལམ་གྱི་གནད། གེགས་སེལ་ཞིང་ཡོན་ཏན་གྱི་མྱུ་གུ་ཐམས་ཅད་བསྐྱེད་པར་བྱེད་པའི་ས་བོན་གཅིག་པུ། བླ་མ་དགེ་བའི་བཤེས་གཉེན་དམ་པ་ཐམས་ཅད་ཀྱི་ཐུགས་ཀྱི་ཉིང་ཁུ། གདམ་པ་ཟབ་དགུ་སྣ་ཚོགས་ཀྱི་བཅུད་གཅིག་ཏུ་བསྡུས་པ། རྡོ་རྗེ་ཐེག་པའི་ཉེ་ལམ་ཐུན་མོང་མ་ཡིན་པ་བླ་མའི་རྣལ་འབྱོར་ཟབ་མོ་ཉམས་སུ་བླང་བའི་ཚུལ་འདི་ནི། སྤྱིར་མདོ་རྒྱུད་སྔགས་ཐམས་ཅད་དུ་བླ་མ་ལ་བརྟེན་ནས་ལམ་བགྲོད་པར་གསུངས་ཀྱང་། ཚེ་གཅིག་ལུས་གཅིག་ལ་འཚང་རྒྱ་བར་བྱེད་པ་ལ། གསང་སྔགས་རྒྱུད་སྡེ་བཞིའི་ནང་ནས། རྣལ་འབྱོར་བླ་མེད་ཀྱི་དཀྱིལ་འཁོར་མཚན་ཉིད་དང་ལྡན་པར་རྡོ་རྗེ་སློབ་དཔོན་བསྙེན་བསྒྲུབ་ལས་སུ་རུང་ཞིང་ཆོ་ག་རྒྱལ་བས་ཇི་སྐད་གསུང་བ་བཞིན།
དབང་བཞི་ཡོངས་སུ་རྫོགས་པར་བསྐུར་བའི་བླ་མ་ཁོ་ན་ལས། རྡོ་རྗེ་འཛིན་པའི་འབྲས་བུ་སྔོན་དུ་བྱེད་པར་འགྱུར་བས། རང་གི་གནས་ཁང་གཙང་ཞིང་ཡིད་དུ་འོང་བར་བླ་མའི་སྐུ་དང་། དཀོན་མཆོག་གི་རྟེན་ལ་སོགས་པ་སྟེགས་མཐོ་བར་ནའུ་བཟའ་དང་བཅས་བཀོད་པ་ལེགས་པར་བཞུགས་པའི་མདུན་དུ། མེ་ཏོག བདུག་སྤོས། མར་མེ། དྲི་ཆབ། ཞལ་ཟས་སོགས་འབྱོར་པའི་བྱེ་བྲག་དང་བསྟུན་རྒྱ་ཆེ་བར་བཤམས། རང་ཉིད་རྟེན་ལ་ཁ་ཕྱོགས་པས་སྟན་ནང་ཚངས་ཅན་ལ་རྡོ་རྗེ་དཀྱིལ་དཀྲུང་གིས་འདུག་ནས།
འདི་ལྟར་བསམ་སྟེ་ཁམས་གསུམ་རིགས་དྲུག་གང་དུ་སྐྱེས་ཀྱང་ངན་སོང་གསུམ་དུ་ནི། ། ཚ་གྲང་། བཀྲེས་སྐོམ། གླེན་ལྐུགས་སོགས་སྡུག་བསྔལ་གྱི་སྡུག་བསྔལ་བཟོད་པར་དཀའ་བས་གཟིར་ཞིང་ཉམས་ཐག མཐོ་རིས་གསུམ་ན་ཡང་ལྷ་ལ་འཆི་འཕོ། ལྷ་མ་ཡིན་ལ་འཐབ་རྩོད། མི་ལ་སྐྱེ་རྒ་ན་འཆི་དང་། འདོད་པ་བཙལ་གྱིས་མི་རྙེད་པ་དང་། མི་འདོད་པ་དང་འཕྲད་པ། དམན་པ་རྣམས་ལ་ལུས་ཀྱི་སྡུག་བསྔལ།
ཆེན་པོ་རྣམས་ལ་སེམས་ཀྱི་སྡུག་བསྔལ་སོགས་བགྲང་བ་ལས་འདས་པ་འགྱུར་བ་དང་། འདུ་བྱེད་ཀྱི་སྡུག་བསྔལ་བསམ་གྱི་མི་ཁྱབ། སྡུག་བསྔལ་དེ་ལས་ཐར་བར་བྱེད་པ་ལ། དམ་པའི་ཆོས་མ་གཏོགས་པ་གཞན་ཐབས་མེད་ཅིང་། དེ་ཐོབ་པ་ལ་ལུས་རྟེན་དལ་འབྱོར་གྱི་མི་ལུས་ཐོབ་པར་བྱ་དགོས་ན། དེ་ཡང་ཚུལ་ཁྲིམས་རྣམ་པར་དག་པ་བསྲུང་དགོས་ཤིང་། དཔེ་རུས་སྦལ་གྱི་མགྲིན་པ་གཉའ་ཤིང་གི་བུ་གར་ཚུད་པ་ལྟར་རྙེད་པར་དཀའ། ལུས་ཐོབ་ནའང་སྐྱེས་པའི་ཐ་མར་འཆི་བ་ལས་མ་འདས། འཆི་རྐྱེན་མང་། འཚོ་རྐྱེན་ཉུང་།
འཛམ་བུ་གླིང་པའི་ཚེ་ལ་ངེས་པ་མེད་པས་ནམ་འཆི་ཆ་མེད། འཆི་བ་རང་ཐོག་ཏུ་བབ་པའི་ཚེ། རྫས་དང་། སྔགས་རྟེན་འབྲེལ་གང་གིས་ཀྱང་མི་བཟློག་པས། དེ་ལྟར་མ་བྱུང་གོང་དུ་ཆོས་བྱ་ཞིང་། དེ་ཡང་དང་པོར་སྡུག་པ་སྤོང་ཞིང་། དགེ་བ་ཅི་ནུས་བསྒྲུབ་པ་དང་། ལུང་མ་བསྟན་དགེ་བར་བསྒྱུར་བ་ཉིད་ལག་ལེན་གྱི་གཙོ་བོར་བྱ་དགོས། དགྲ་གཉེན་བར་མའི་སེམས་ཅན་འདི་རྣམས་ཀྱང་། རང་དག་འབྲེལ་མེད་མ་ཡིན།
སྐྱེ་བ་སྔ་མར་ཕན་བཏགས་ཤིང་གནོད་པ་ལས་སྐྱབས་པའི་དྲིན་ཅན་ཕ་མ་ཤ་སྟག་ཡིན་པས། འདི་ཐམས་ཅད་བདེ་བ་དང་བདེ་བའི་རྒྱུ་དགེ་བ་ལ་སྤྱོད་ཅིང་། སྡུག་བསྔལ་དང་སྡུག་བསྔལ་གྱི་རྒྱུ་མི་དགེ་བ་དང་བྲལ་བར་བྱ། དེ་ལྟར་བྱེད་ནུས་པ་སངས་རྒྱས་ཁོ་ན་ཡིན་པས་དེ་བསྒྲུབ་པར་བྱ་བའི་ཕྱིར། ལམ་འདི་ལྟ་བུ་ཉམས་སུ་བླང་བར་བྱ། སེམས་ཅན་ཐམས་ཅད་སྡུག་བསྔལ་ལས་སྐྱོབ་པར་བྱེད་པའི་སྐྱབས་བླ་མ་དང་དཀོན་མཆོག་གསུམ་ལ། བདག་དང་ཕ་མ་རིགས་དྲུག་ཐམས་ཅད་སྐྱབས་སུ་འགྲོ་སྙམ་དུ་བསམ་ལ། བླ་མའི་རྣལ་འབྱོར་དངོས་ལ། སྦྱོར་བ། དངོས་གཞི།
རྗེས་ལས། དང་པོ་ནི་སྐྱབས་སུ་འགྲོ་ཞིང་སེམས་བསྐྱེད་པ་ཡིན་ལ། གོང་དུ་སྨོས་པའི་བསམ་པའི་དེ་ལྟ་བུས། ངག་ཏུ། བདག་དང་འགྲོ་བ་ཁམས་གསུམ་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་དུས་འདི་ནས་བཟུང་སྟེ་ཇི་སྲིད་བྱང་ཆུབ་སྙིང་པོ་ལ་མཆིས་ཀྱི་བར་དུ། ཆོས་རྗེ་དཔལ་ལྡན་བླ་དམ་པ་རྣམས་ལ་སྐྱབས་སུ་མཆིའོ། ། རྫོགས་པའི་སངས་རྒྱས་བཅོམ་ལྡན་འདས༞ དམ་པའི་ཆོས་རྣམས་ལ༞ འཕགས་པའི་དགེ་འདུན་རྣམས་ལ༞ ལན་བདུན། སེམས་ཅན་ཐམས་ཅད་ཀྱི་དོན་དུ་རྫོགས་པའི་སངས་རྒྱས་ཀྱི་གོ་འཕང་ཐོབ་པར་བྱ། དེའི་ཆེད་དུ་ཟབ་པའི་ལམ་བླ་མའི་རྣམ་འབྱོར་ཉམས་སུ་བླང་བར་བགྱིའོ། ། ལན་གསུམ།
གཉིས་པ་དངོས་གཞི་ལ། མདུན་དུ་རྟེན་བསམ་པ། དེ་ལ་མཆོད་པ་འབུལ་བ༞ དབང་དང་དངོས་གྲུབ་བླང་བ། དེ་ཁོ་ན་ཉིད་ཀྱི་དོན་བསྒོམ་པ་དང་བཞི་ལས་དང་པོ་ནི། རང་གི་མདུན་གྱི་ནམ་མཁར་སེང་གེ་ཆེན་པོ་བརྒྱད་ཀྱི་བཏེགས་པའི་རིན་པོ་ཆེའི་ཁྲིའི་སྟེང་དུ། སྣ་ཚོགས་པདྨ་དང་། ཉི་མ་ཟླ་བའི་གདན་གྱི་སྟེང་དུ། རྩ་བའི་བླ་མ་དབང་བཞི་ཡོངས་སུ་རྫོགས་པར་ཐོབ་པའི་རྡོ་རྗེ་སློབ་དཔོན་མཉམ་པ་མེད་པའི་བཀའ་དྲིན་ཅན། སྐུ་བཞི་ཡེ་ཤེས་ལྔའི་བདག་ཉིད། དང་པོའི་སངས་རྒྱས་རིགས་དྲུག་པ་རྒྱལ་བ་རྡོ་རྗེ་འཆང་།
ཆོས་ཀྱི་དབྱིངས་དེ་བཞིན་ཉིད་ལས་མི་འགྱུར་བས། སྐུ་མདོག་སྔོན་པོ། དེ་ཁོ་ན་ཉིད་རོ་གཅིག་པར་རྟོགས་པས་ཞལ་གཅིག་པ། བདེན་པ་གཉིས་ཟུང་དུ་འཇུག་པས་ཕྱག་གཉིས་པ། ཕྱག་གཡས་པས་ཡེ་ཤེས་ལྔའི་རང་བཞིན་གསེར་གྱི་རྡོ་རྗེ་རྩེ་ལྔ་པ། གཡོན་པས་སྟོང་པ་ཉིད་ཀྱི་སྒྲ་སྒྲོགས་པའི་དངུལ་དཀར་གྱི་དྲིལ་བུ་ཐུགས་ཁར་བསྣོལ་ནས་བཟུང་བ། འཁོལ་བ་དང་མྱ་ངན་ལས་འདས་པའི་མཐའ་མནན་པས་ཞབས་གཉིས་རྡོ་རྗེའི་དཀྱིལ་མོ་དཀྲུང་གིས་བཞུགས་ཤིང་། སྐུ་མཛེས་པའི་དཔལ་དང་གཟི་བརྗིད་འབར་བ། མཚན་བཟང་པོ་སུམ་ཅུ་རྩ་གཉིས་དང་། དཔེ་བྱད་བཟང་པོ་བརྒྱད་ཅུས་སྤྲས་པ།
གསུང་དབྱངས་ཡན་ལག་དྲུག་ཅུ་དང་ལྡན་པས་ཟབ་མོ་རྣམ་པར་ངེས་པའི་ཆོས་ཀྱི་སྒྲ་སྒྲོགས་པ། ཐུགས་བདེ་སྟོང་དབྱེར་མེད་པའི་ཏིང་ངེ་འཛིན་གྱི་སྒོ་དུ་མ་ལ་སྙོམས་པར་འཇུག་བཞིན་པ། བདག་ལ་དགེས་པའི་འཛུམ་མདངས་ཅན། ལྷ་རྫས་ཀྱི་ན་བཟའ་སྣ་ཚོགས་པ་དང་། རིན་པོ་ཆེའི་རྒྱན་འོད་ཀུན་ཏུ་འཕྲོ་བས་རྣམ་པར་བརྒྱན་པ། མཐོང་ཐོས་དྲན་རེག་ཙམ་གྱིས་བླ་ན་མེད་པའི་ཡེ་ཤེས་ཀྱི་མཆོག་སྩོལ་བར་མཛད་པ། དེའི་དཔྲལ་བར་ཟླ་བའི་སྟེང་དུ་སངས་རྒྱས་ཐམས་ཅད་ཀྱི་སྐུ་རྡོ་རྗེའི་རང་བཞིན་ཨོཾ་དཀར་པོ། མགྲིན་པར་པདྨའི་སྟེང་དུ་སངས་རྒྱས་ཐམས་ཅད་ཀྱི་གསུང་རྡོ་རྗེའི་རང་བཞིན་ཨཱཿདམར་པོ། ཐུགས་ཁར་ཉི་མའི་སྟེང་དུ་སངས་རྒྱས་ཐམས་ཅད་ཀྱི་ཐུགས་རྡོ་རྗེའི་རང་བཞིན་ཧཱུྃ་སྔོན་པོ། གཞན་ཡང་སྐུ་དགེ་འདུན།
གསུམ་དམ་ཆོས། ཐུགས་སངས་རྒྱས་ཐམས་ཅད་ཀྱི་རང་བཞིན། ཕུང་པོ་ལྔ་ཆོས་ཉིད་དང་བཅས་པ་རྒྱལ་བ་རིགས་དྲུག འབྱུང་བ་ལྔ་ཡུམ་ལྔ། ཚིགས་དང་རྩ་རྒྱུས་དབང་པོ་དྲུག་རྣམས་བྱང་ཆུབ་སེམས་དཔའ་བརྒྱད། ཚིགས་ཆེན་བཅུ་ཁྲོ་བོ་དང་ཁྲོ་མོ། ། ཡུལ་འདོད་པའི་ཡོན་ཏན་ལྔ་མཆོད་པའི་ལྷ་མོའི་ངོ་བོ། ། དེའི་མཐའ་སྐོར་དུ། རྣལ་འབྱོར་གྱི་དབང་ཕྱུག་བིརྺ་པ་དང་། རྗེ་བཙུན་ས་སྐྱ་པ་ཡབ་སྲས་ལ་སོགས་པ་བརྒྱུད་པའི་བླ་མ་རྣམས་དང་།
ཡི་དམ་རྒྱུད་སྡེ་བཞིའི་ལྷ་ཚོགས་ཕྱོགས་བཅུའི་སངས་རྒྱས་བྱང་སེམས། འཕགས་པ་རང་སངས་རྒྱས། ཉན་ཐོས། མཁའ་འགྲོ་ཆོས་སྐྱོང་། གནོད་སྦྱིན་ནོར་ལྷའི་ཚོགས་ཐམས་ཅད་ཀྱི་ཡོངས་སུ་བསྐོར་ཞིང་དགེས་པར་བཞུགས་པ་གཉིས་པ་མཆོད་པ་འབུལ་བ་ལ། ཐོག་མར་གསོལ་བ་བཏབ་པ། ཕྱི་ནང་གསང་བ་དེ་ཁོ་ན་ཉིད་ཀྱི་མཆོད་པ་འབུལ་བའོ། ། དང་པོ་ནི། མདུན་གྱི་རྟེན་དེ་རྣམས་ཐམས་ཅད་དང་། ཁྱད་པར་རྩ་བའི་བླ་མ་ལ་གསོལ་བ་འདེབས་སྙམ་པའི་འདུན་པ་རྩེ་གཅིག་པས།
ངག་ཏུ། འདྲེན་མཆོག་བླ་མ་ཀུན་གྱིས་ངོ་བོ་ཉིད། ། གྲུབ་སྩོལ་ཡི་དམ་ཐམས་ཅད་འདུས་པའི་སྐུ། ། སྐྱབས་གནས་དཀོན་མཆོག་གསུམ་གྱི་རྩ་བ་སྟེ། ། བཀའ་བསྲུང་རྣམས་ཀྱི་མངའ་བདག་བླ་མ་ལ། ། སྒོ་གསུམ་དངས་བས་ཀུན་ནས་མགོས་ཕྱག་འཚལ། ། ཐུགས་རྗེའི་བདག་ཉིད་བརྒྱུད་པའི་བླ་མ་དང་། ། དངོས་གྲུབ་ཀུན་སྩོལ་ཡི་དམ་ལྷ་ཡི་ཚོགས། ། ནུས་པ་ཕུལ་བྱུང་ཆོས་སྐྱོང་བསྲུང་མ་ལ། ། རྣམ་དག་བློ་ཡི་ཀུན་ནས་ཕྱག་འཚལ་ལོ། །
དངོས་འབྱོར་ཡིད་བྱུང་བདག་པོས་མ་བཟུང་དང་། ། བདག་ལུས་དུས་གསུམ་དགེ་བའི་ཚོགས་དང་བཅས། ། ཕྱི་དང་ནང་དང་གསང་བ་དེ་ཁོ་ནའི། ། མཆོད་སྤྲིན་རྒྱ་མཚོ་ཀུན་དུ་བཟང་པོ་ཡི། ། རྣམ་འཕྲུལ་ཇི་བཞིན་ཀུན་ནས་ལེགས་བཀོད་དེ། ། རབ་འབྱམས་རྒྱ་མཚོའི་ཞིང་རྣམས་མ་ལུས་པ། ། ལེགས་པར་བཀང་སྟེ་སྒོ་གསུམ་དངས་བས་འབུལ། ། བགྱིས་དང་བགྱིད་བསྩལ་བགྱི་ལ་ཡི་རང་བའི། ། ཐོགས་མེད་འཁོར་བར་བསགས་པའི་སྡིག་པ་ཀུན། ། འགྲོ་བ་ཀུན་གྱིས་བསགས་པའི་སྡིག་པ་དང་། །
ལྷན་ཅིག་རབ་མནོང་འགྱོད་པའི་སེམས་ཀྱིས་བཤགས། ། ཀུན་གྱི་དགེ་ལ་རྗེས་སུ་ཡི་རང་བཞིན། ། རྟག་པར་ཆོས་ཀྱི་འཁོར་ལོ་བསྐོར་བར་བསྐུལ། ། མྱ་ངན་མི་འདའ་བཞུགས་པར་གསོལ་བ་འདེབས། ། དགེ་རྣམས་བླ་མེད་བྱང་ཆུབ་ཆེན་པོར་བསྔོ། ། དེང་ནས་བཟུང་སྟེ་ཚེ་རབས་ཐམས་ཅད་དུ། ། སྲིད་དང་ཞི་བའི་རྒུད་པ་ཐམས་ཅད་ལས། ། ཉེ་བར་སྐྱོབས་པའི་སྐྱབས་གནས་མཆོག་ཉིད་དུ། ། དཔལ་ལྡན་བླ་མ་ཁྱོད་ལ་གསོལ་འདེབས་ཀྱིས། ། སྲིད་པའི་སྡུག་བསྔལ་ཀུན་ལས་བསྐྱབ་དུ་གསོལ། །
མྱང་འདས་བསྐལ་པའི་གནས་ལ་དྲང་དུ་གསོལ། ། འདོད་དགུ་རིན་ཆེན་མ་ལུས་བསྩལ་དུ་གསོལ། ། དངོས་གྲུབ་རྣམ་གཉིས་འགྲུབ་པར་བྱིན་གྱིས་རློབས། ། གཉིས་པ་ཕྱིའི་མཆོད་པ་ལ་གསུམ། བདག་པོ་ཡོངས་སུ་མ་བཟུང་བའི་མཆོད་པ། མཆོད་ཡོན་མེ་ཏོག་སོགས་ཐུན་མོང་གི་མཆོད་པ། གཟུགས་སོགས་འདོད་ཡོན་གྱི་མཆོད་པ་དབུལ་བའོ། ། དང་པོ་བདག་པོས་ཡོངས་སུ་མ་བཟུང་བའི་མཆོད་པ་ནི། ཕྱོགས་བཅུའི་ནམ་མཁའི་མཐའ་ཀླས་འཇིག་རྟེན་ན། ། བདག་པོས་མ་བཟུང་ནགས་ཚལ་སྨན་ལྗོངས་དང་། །
ལོ་འདབ་མེ་ཏོག་འབྲས་བུ་ལ་སོགས་པའི། ། ཡིད་འོང་དངོས་པའི་ཁྱད་པར་འདི་དག་འབུལ། ། གཉིས་པ་མཆོད་ཡོན་སོགས་ཐུན་མོང་གི་མཆོད་པ་ནི། མཆོད་ཡོན་མེ་ཏོག་བདུག་སྤོས་མར་མེ་དྲི། ། ཞལ་ཟས་རོལ་མོ་བླ་བྲེ་འཕན་གདུག་དང་། ། རྒྱལ་མཚན་བ་དན་གདན་ཁྲི་ཁང་བཟང་སོགས། ། ཐུན་མོང་མཆོད་པའི་ཁྱད་པར་འདི་དག་འབུལ། ། གསུམ་པ་གཟུགས་སོགས་འདོད་ཡོན་གྱི་མཆོད་པ་ནི། ། གཟུགས་སྒྲ་དྲི་རོ་རེག་བྱ་འདོད་ཡོན་ལྔ། ། མཎྜལ་གླིང་བཞི་རི་རབ་ཉི་ཟླར་བཅས། །
རིན་ཆེན་བདུན་དང་བཀྲ་ཤིས་རྟགས་བརྒྱད་སོགས། ། ཕྱི་རོལ་འདོད་དགུའི་ཡོ་བྱད་ཚོགས་རྣམས་འབུལ། ། གཉིས་པ་ནང་བདུད་རྩིའི་མཆོད་པ་ནི། ཐུན་མོང་མ་ཡིན་ཤ་ལྔ་བདུད་རྩི་ལྔ། ། རང་ལུས་ཡེ་ཤེས་བདུད་རྩིར་བྱིན་བརླབས་ཏེ། ། རྩ་བརྒྱུད་བླ་མ་ཡི་དམ་སངས་རྒྱས་དང་། ། བྱང་སེམས་ཉན་རང་ཆོས་བསྲུངས་ནོར་ལྷར་འབུལ། ། གསུམ་པ་གསང་བའི་མཆོད་པ་ནི། བདེ་སྟོང་ཡེ་ཤེས་མཆོག་བསྐྱེད་བཙུན་མོའི་མཆོག ། དགའ་བཞིའི་མཐར་ཐུག་ལྷན་སྐྱེས་བདེ་བ་ཆེ། །
འཁོར་འདས་རོ་མཉམ་ཟུང་འཇུག་མཆོད་པ་འདི། ། ཆོས་རྗེ་བཀའ་དྲིན་ཅན་ལ་འབུལ་བར་བགྱི། ། བཞི་པ་དེ་ཁོ་ན་ཉིད་ཀྱི་མཆོད་པ་ནི། མཆོད་ཡུལ་མཆོད་མཁན་མཆོད་རྫས་འདི་རྣམས་ཀྱང་། སྒྱུ་མའི་འཁྲུལ་འཁོར་སོ་སོར་སྣང་མོད་ཀྱི། ། དོན་དམ་རང་རིགས་འོད་གསལ་སྤྲོས་བྲལ་བའི། ། སྣང་སྲིད་ཕྱག་རྒྱ་ཆེན་མོའི་མཆོད་པ་བཞེས། ། གསུམ་པ་དབང་དང་དངོས་གྲུབ་བླང་བ་ནི། ཐོག་མར་གསོལ་བ་འདི་ལྟར་བཏབ་སྟེ། ཕྱོགས་བཅུ་དུས་གསུམ་བླ་མ་སངས་རྒྱས་ཀྱི། །
སྐུ་གསུང་ཐུགས་དང་ཡོན་ཏན་ཕྲིན་ལས་རྣམས། ། གཅིག་ཏུ་བསྡུས་པ་སྐུ་བཞིའི་བདག་ཉིད་དངོས། ། ཡེ་ཤེས་ལྔ་དག་ཡན་ལག་བདུན་ལྡན་ཞིང་། ། འཁོར་འདས་ཀུན་ཁྱབ་བརྟན་གཡོའི་དཔལ་གཅིག་པུ། ། དམ་ཆོས་ཀུན་གྱི་འབྱུང་གནས་དགེ་འདུན་གཙོ། ། ཆོས་སྐྱོང་ནོར་ལྷའི་མངའ་བདག་ཆོས་ཀྱི་རྗེ། ། ཐུགས་རྗེ་ཆེན་པོས་བྱིན་གྱིས་བརླབས་ཏུ་གསོལ། ། ལུས་ངག་ཡིད་ལ་དབང་བཞི་བསྐུར་དུ་གསོལ། ། རྩ་ཡིག་རླུང་སེམས་དྲི་མ་སྦྱང་དུ་གསོལ། ། ཡུལ་ཀུན་ནང་སྟོང་ཤེས་པ་གསལ་སྟོང་དང་། །
འཁོར་འདས་བདེ་སྟོང་མཆོག་ཏུ་རྟོགས་པར་མཛོད། ། ཅེས་གསོལ་བ་དྲག་ཏུ་བཏབ་པས་ནོར་ལྷ་རྣམས་འོད་དུ་ཞུ། ཆོས་སྐྱོང་ལ་ཐིམ། དེ་ཉན་ཐོས་ལ། དེ་རང་རྒྱལ་ལ། དེ་བྱང་སེམས་ལ། དེ་སངས་རྒྱས་ལ། དེ་ཡི་དམ་ལ། དེ་བརྒྱུད་པའི་བླ་མ་ལ། དེ་རྩ་བའི་བླ་མ་ལ།
དེ་ལ་གུས་འདུད་དུང་དུང་པ་བྱས་ལ་བླ་མའི་དཔྲལ་བའི་ཨོཾ་ལས་འོད་དཀར་པོ་དང་། ཨོཾ་ཡིག་གེ་ཕྲེང་བ་བྱུང་། རང་གི་སྤྱི་བོ་ནས་ཞུགས། ལུས་ཀྱི་ནང་གང་བས། ལུས་རྩའི་དྲི་མ་སྦྱངས། བུམ་པའི་དབང་ཐོབ། སྐུའི་བྱིན་རླབས་མ་ལུས་པ་ཞུགས། བླ་མའི་མགྲིན་པའི་ཨཱ་ལས་འོད་དམར་པོ་དང་། ཨ་ཡིག་གེ་ཕྲེང་བ་བྱུང་། རང་གི་མགྲིན་པ་ནས་ཞུགས།
ལུས་ཀྱི་ནང་གང་བས། ངག་ཡི་གེའི་དྲི་མ་སྦྱངས། གསང་བའི་དབང་ཐོབ། གསུང་གི་བྱིན་རླབས་མ་ལུས་པ་ཞུགས། བླ་མའི་ཐུགས་ཁའི་ཧཱུྃ་ལས་འོད་སྔོན་པོ་དང་ཧཱུྃ་ཡིག་གི་ཕྲེང་བ་བྱུང་། རང་གི་སྙིང་ཁ་ནས་ཞུགས། ལུས་ཀྱི་ནང་གང་བས། ཡིད་བདུད་རྩིའི་དྲི་མ་སྦྱངས། ཤེས་རབ་ཡེ་ཤེས་ཀྱི་དབང་ཐོབ། ཐུགས་ཀྱི་བྱིན་རླབས་མ་ལུས་པ་ཞུགས།
བླ་མའི་སྐུ་གསུང་ཐུགས་ལས་འོད་ཟེར་དཀར་དམར་ཐིང་གསུམ་དང་། ཡི་གེ་འབྲུ་གསུམ་གྱི་ཕྲེང་བ་བྱུང་། རང་གི་གནས་གསུམ་དུ་ཞུགས། ལུས་ཀྱི་ནང་གང་བས་སྙིང་པོ་ཡེ་ཤེས་རླུང་གི་དྲི་མ་སྦྱང་། དབང་བཞི་པ་ཐོབ། སྐུ་གསུང་ཐུགས་ཡོན་ཏན་ཕྲིན་ལས་དང་བཅས་པའི་བྱིན་རླབས་ཞུགས་སྙམ་དུ་མོས་ནས་ཅུང་ཟད་མཉམ་པར་གཞག བཞི་པ་དེ་ཁོ་ན་ཉིད་ཀྱི་དོན་བསྒོམ་པ་ནི། ཡང་གསོལ་བ་འདི་ལྟར་བཏབ་སྟེ། དཔག་ཡས་བྱིན་རླབས་དངོས་གྲུབ་ཀུན་གྱི་གཞི། ། སྐུ་བཞིའི་བདག་ཉིད་བླ་མ་རྡོ་རྗེ་འཆང་། །
མཁྱེན་བརྩེ་ནུས་པའི་གཏེར་ཆེན་ཆོས་ཀྱི་རྗེ། ། བདག་ལ་མྱུར་དུ་ཐུགས་རྗེས་བྱིན་གྱིས་རློབས། ། བདག་གི་དཀའ་སྤྱད་འབད་པ་ཆེར་བྱས་ཀྱང་སྙིང་པོའི་དོན་མཆོག་རྟོགས་པར་མ་འགྱུར་བས། ། དཔལ་ལྡན་བླ་མའི་ཐུགས་རྗེའི་བྱིན་བརླབས་ཀྱིས། ། ཡེ་ཤེས་གཟིགས་པ་མངོན་སུམ་འཇུག་གྱུར་ཅིག ། ཅེས་གསོལ་བ་བཏབ་པས་བླ་མ་དེ་རང་གི་སྤྱི་བོར་བྱོན་ཞིང་བདེ་བ་ཆེན་པོའི་ངོ་བོར་འོད་དུ་ཞུ་ནས་རང་ལ་གཉིས་སུ་མེད་པར་ཐིམ་པས་རང་གི་ལུས་ངག་ཡིད་གསུམ་དང་བླ་མའི་སྐུ་གསུང་ཐུགས་དབྱེར་མེད་དུ་གྱུར་ཏེ་ཆོས་ཐམས་ཅད་ཀྱི་གནས་ལུགས་མངོན་སུམ་དུ་རྟོགས་པ་ཡིན་ནོ་སྙམ་དུ་སེམས་མ་ཡེངས་པར་མཉམ་པར་གཞག་གོ ། དེ་ལས་རྣམ་རྟོག་གི་ཡུན་ལང་ན་ཡང་འདི་ལྟར་བསམ་སྟེ། ཕྱི་ནང་སྣོད་བཅུད་འཁོར་འདས་ཀྱིས་བསྡུས་པའི་ཆོས་ཐམས་ཅད་ནི། རང་གི་སེམས་ཡིན་ཏེ། རྨི་ལམ་གྱི་སྣང་བ་བཞིན།
སེམས་དེ་ཡང་སྒྱུ་མ་ཡིན་ཏེ། རྒྱུ་རྐྱེན་ཚོགས་པའི་དུས་ན་སྣ་ཚོགས་སུ་སྣང་ལ། རྒྱུ་རྐྱེན་མ་ཚོགས་ན་གང་དུ་ཡང་མི་སྣང་བས་སྒྱུ་མ་ཡིན། སྒྱུ་མ་ཙམ་དུ་ཡང་བདེན་པ་མ་ཡིན་ཏེ། ཀུན་རྫོབ་ཏུ་སྔ་མ་ལ་བརྟེན་ནས་ཕྱི་མ་འབྱུང་བ་རྟེན་འབྲེལ་ཡིན་ཞིང་། དོན་དམ་པར་རང་བཞིན་ཅིར་ཡང་མ་གྲུབ་པས་བརྗོད་བྲལ་ཡིན་ནོ་སྙམ་དུ། རྣམ་རྟོག་མ་སྐྱེས་བར་དུ་རྩེ་གཅིག་ཏུ་མཉམ་པར་བཞག་གོ ། གསུམ་པ་རྗེས་ཀྱི་བྱ་བ་ནི། དགེ་བ་འདི་ཡིས་ནམ་མཁའི་མཐའ་ཀླས་པའི། ། ལུས་ཅན་ཀུན་གྱི་བསོད་ནམས་ཡེ་ཤེས་ཚོགས། །
མྱུར་དུ་བསྒྲུབས་ནས་ཚེ་འདི་ཁོ་ན་ལ། ། རྡོ་རྗེ་འཛིན་པའི་ས་ལ་འགོད་པར་ཤོག ། བར་ཆད་སེལ་ཞིང་དངོས་གྲུབ་ཀུན་གྱི་གཞི། ། ཟབ་མོའི་ལམ་མཆོག་བླ་མའི་རྣལ་འབྱོར་འདི། ། ཐེ་ཚོམ་ཡིད་གཉིས་སྤངས་ཏེ་རྩེ་གཅིག་བསྒོམ། ། བྱིན་རླབས་རྟགས་མཚན་འཕྲལ་དུ་འབྱུང་བར་ཤོག ། ཀུན་རྫོབ་བླ་མ་སངས་རྒྱས་ཀུན་གྱིས་དངོས། ། དོན་དམ་བླ་མ་འཁོར་འདས་ཀུན་ལ་ཁྱབ། ། རང་རིག་བླ་མ་རང་སེམས་གདོད་མའི་མགོན། ། སྣང་སྲིད་བླ་མའི་ངོ་བོར་རྟོགས་པར་ཤོག །
སྐྱེ་བ་འདི་དང་ཇི་སྲིད་སངས་རྒྱས་བར། ། རྡོ་རྗེ་འཆང་ཆེན་དཔལ་ལྡན་བླ་མ་མཆོག ། ནམ་ཡང་འབྲལ་མེད་དད་པས་རབ་བརྟེན་ཅིང་། ། ཞལ་གྱི་བདུད་རྩིས་རྟག་ཏུ་འཚོ་བར་ཤོག ། གཙུག་གི་ནོར་བུ་བླ་མའི་ཐུགས་རྗེ་དང་། ། སྐྱབས་གནས་བསླུ་བ་མེད་པའི་བདེན་པ་དང་། ། རྡོ་རྗེའི་ཆོས་སྐྱོང་ནུས་མཐུ་དཔག་ཡས་པས། ། བསམ་པ་ཇི་བཞིན་རྟག་ཏུ་འགྲུབ་གྱུར་ཅིག ། ཅེས་པ་བསྔོ་བ་སྨོན་ལམ་རྣམ་པར་དག་པས་རྒྱས་བཏབ་སྟེ་སྤྱོད་ལམ་ཐམས་ཅད་དུ་བླ་མའི་ཞབས་ཏོག་དང་འཕྲིན་ལས་ཅི་འགྲུབ་ཀྱི་བྱ་བ་ལ་འབད་ཅིང་སྒྱུ་མ་ལྟ་བུར་རང་གཞན་གྱི་དོན་བྱ་བ་དང་། མཆོད་རྫས་དམན་པ་རྣམས་བསྡུས་ཏེ་ཆོས་མཐུན་གྱི་སྤྱོད་པས་ཅི་བདེར་བྱའོ། །
གསང་ཆེན་རྒྱུད་སྡེའི་ཆུ་གཏེར་ཆེན་པོ་ལས། ། བསླུ་མེད་རྗེ་བཙུན་མཆོག་གིས་དེད་དཔོན་གྱིས། ། མན་ངག་ནོར་བུའི་ཕྲེང་བ་རབ་བླངས་པ། ། ཀུན་གྱི་གཙུག་ཏོར་རྣལ་འབྱོར་འདི་ཡིན་ནོ། ། ཀྱེ་མ་ད་ནི་སྙིགས་མ་ལྔ་བདོའི་དུས། ། རྣལ་འབྱོར་ཚུད་ཟོས་སྟོང་ལོག་མ་བྱེད་པར། ། འཁོར་བའི་སྡུག་བསྔལ་མི་རྟག་དྲན་བྱོས་ལ། ། རྩེ་གཅིག་ཟབ་མོའི་ཏིང་འཛིན་བསྒོམ་རེ་རན། ། དེས་ན་ཚེ་འདིའི་འདུན་མ་བློས་བཏང་ནས། ། རྣལ་འབྱོར་ཟབ་མོ་འདི་ལ་ནན་ཏན་གྱིས། །
གཡེང་མེད་བརྗེད་མེད་བླ་མ་སྤྱི་བོར་བསྒོམ། ། ཁ་ཙམ་མིན་པར་སྙིང་ནས་ཡང་ཡང་སོམས། ། དམྱལ་བར་སོང་ཡང་རེ་ས་གཞན་མེད་སྙམ། ། སྙིང་ནས་དད་གུས་ཁ་ཞེ་མཐུན་བྱས་ན། ། ནམ་ཡང་མི་བསླུ་ཐུགས་རྗེས་མྱུར་བཟུང་ནས། ། བདེ་ཆེན་མཆོག་གི་གནས་སུ་འདྲེན་པར་ངེས། ། འདི་ཙམ་དགེ་བ་ཀུནྡའི་ཕུང་པོ་ལྟར་དཀར་གང་ཐོབ་དེས། ། སྐྱེ་དགུ་མཐའ་དག་སྡུག་བསྔལ་རྒྱ་མཚོ་ཆེ་ལས་རབ་སྒྲོལ་ཏེ། ། བླ་མེད་རྡོ་རྗེ་ཐེག་པའི་ས་དང་ལམ་རྣམས་རིམ་གྱི་མྱུར་བགྲོད་ནས། ། བཅུ་གསུམ་རྡོ་རྗེ་འཛིན་པའི་རྣམ་གྲོལ་ཡེ་ཤེས་བདེ་བ་ཆེ་ལ་འགོད་གྱུར་ཅིག །
ཅེས་པ་འདི་ནི་ལ་སྟོད་ལྷོའི་ས་སྐྱོང་ནུས་ལྡན་དབང་པོ་ཤྲཱི་གུ་རུ་རཏྣ་བྷ་དྲའི་གསུང་གིས་བསྐུལ་བས་རྐྱེན་བྱས་ཤིང་གཞན་ཡང་དོན་གཉེར་འགའ་ཡིས་བསྐུལ་ནས། དཔལ་ས་སྐྱ་ལོ་ཙཱ་བ་འཇམ་དབྱངས་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས་ས་གླང་གི་ལོ་ཆུ་སྟོད་ཟླ་བའི་ཉེར་ལྔ་ལ་དཔལ་བྱས་འགྱུར་རྡོ་རྗེའི་རི་ཁྲོད་དུ་བརྩམས་པའི་ཡི་གེ་པ་ནི་ཙནྟྲ་ཀཱིརྟིའོ། ། ཉམས་ལེན་རྒྱས་པར་སྤྲོ་ན་ཁོ་བོས་ལོགས་སུ་བྲིས་ཡོད། ། ཨེ་ཝཾ།། །། གཅིག་ཞུས།། །། PAGE * MERGEFORMAT 2 ས་ལོ་ཆེན་པོ་འཇམ་དབྱངས་ཀུན་དགའ་བསོད་ནམས། བླ་མའི་རྣལ་འབྱོར་དང་མཆོད་པའི་ཆོ་ག་བསྡུས་པ། PAGE * MERGEFORMAT 3
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
