རྩ་གསུམ་བཀའ་སྲུང་བཅས་ཀྱི་གཏོར་བསྔོས་སོགས་ཆོས་ཚན་ལྔ།
པོད ༣
མགོན་པོའི་ཚོགས་མཆོད་ཟུར་འཁོལ།
མགོན་པོའི་ཚོགས་མཆོད་ཟུར་འཁོལ་བཞུགས། ཚོགས་རྫས་བྱིན་གྱིས་བརླབ་པ་ནི། ཨོཾ་ཨཱ་བིགྷྣཱནྟ་ཀྲི་ཏ་ཧཱུྃ་ཕཊ། ཨོཾ་སྭ་བྷཱ་ཝ་ཤུདྡྷཿ སརྦ་དྷརྨ་སྭ་བྷཱ་ཝ་ཤུདྡྷོ྅་ཧཾ། སྟོང་པ་ཉིད་དུ་གྱུར། སྟོང་པའི་ངང་ལས་ཡཾ་ལས་རླུང་གི་དཀྱིལ་འཁོར་སྔོན་པོ་གཞུའི་དབྱིབས་ཅན་ཆང་ཟུང་ལ་ཡཾ་དང༌། མཆོག་མ་གཉིས་ལ་གཡོ་བའི་བ་དན་གྱིས་མཚན་པ་དེའི་སྟེང་དུ་རཾ་ལས་མེའི་དཀྱིལ་འཁོར་གྲུ་གསུམ་དམར་པོ་རཾ་གྱིས་མཚན་པ། དེའི་སྟེང་དུ་ཀཾ་གསུམ་ལས་ཐོད་པ་བུམ་རིལ་གྱི་སྒྱེད་བུ་ལྟག་པ་ནང་དུ་བསྟན་པ་གསུམ་གྱིས་སྟེང་དུ། ཡི་གེ་ཨ་ཡོངས་སུ་གྱུར་པ་ལས་ཀ་པཱ་ལ་ཕྱི་དཀར་ལ་ནང་དམར་བ།
དུམ་བུ་གཅིག་པ་དཔྲལ་བ་རང་ལ་བསྟན་པ། རྒྱ་ཁྱོན་ཆོས་ཀྱི་དབྱིངས་དང་མཉམ་པ། དེའི་དབུས་སུ་མུ་ལས་དྲི་ཆུ་བཻཌུརྻ་ལྟ་བུ། ཤར་དུ་བི་ལས་དྲི་ཆེན་ཤེལ་ལྟ་བུ། ལྷོར་ར་ལས་རཀྟ་གསེར་གཙོ་མ་ལྟ་བུ། ནུབ་ཏུ་ཤུ་ལས་བྱང་སེམས་དཀར་པོ། བྱང་དུ་མ་ལས་ཀླད་པ། སླར་ཡང་དབུས་སུ་ན་ལས་མིའི་ཤ ། ཤར་ལྷོར་གོ་ལས་བ་ལང་གི་ཤ ། ལྷོ་ནུབ་ཏུ་ཀུ་ལས་ཁྱིའི་ཤ །
ནུབ་བྱང་དུ་ད་ལས་གླང་པོ་ཆེའི་ཤ ། བྱང་ཤར་དུ་ཧ་ལས་རྟའི་ཤ ། དེ་རྣམས་སླར་ཡང་ཡི་གེ་དེ་དག་གིས་མཚན་པའོ། ། རང་གི་སྣ་བུག་གཡོན་པ་ནས་རླུང་ཧཱུཾ་གི་དབྱིབས་ཅན་འཕྲོས། རླུང་གི་དཀྱིལ་འཁོར་ལ་ཕོག ། བ་དན་བསྐྱོད་པས་རླུང་གཡོས་མེ་སྦར་ཐོད་པ་དྲོས། རྫས་རྣམས་ཁོལ། ཉེས་པའི་སྐྱོན་རྣམས་ཕྱིར་ལུད། དེའི་སྟེང་དུ་ཨོཾ་ཨཱཿཧཱུྃ་ལས་འོད་ཟེར་འཕྲོས། དེ་བཞིན་གཤེགས་པ་རྣམས་ཀྱི་ཐུགས་ཀ་ནས་ཡེ་ཤེས་ཀྱི་བདུད་རྩི་བཀུག །
དམ་ཚིག་གི་བདུད་རྩི་དང་གཉིས་སུ་མེད་པར་འདྲེས། ཡེ་ཤེས་ཀྱི་བདུད་རྩིའི་རྒྱ་མཚོ་ཆེན་པོར་གྱུར། ཨོཾ་ཨཱཿཧཱུྃ། ལན་གསུམ་བརྗོད་པས་བྱིན་གྱིས་བརླབས་ཏེ། ན་མོ། ཐབས་དང་ཤེས་རབ་གཉིས་སུ་མེད་པའི་ཚོགས་ཀྱི་འཁོར་ལོ་རྒྱ་ཆེན་པོ་འདི། རང་བཞིན་གྱི་རྣམ་པར་དག་པ་སྐྱེ་བ་མེད་པ། ངོ་བོ་རྣམ་པར་དག་པ་ཨཱ་ལི་ཀཱ་ལི། མཚན་ཉིད་རྣམ་པར་དག་པ་ཤ་ལྔ་བདུད་རྩི་ལྔས་རྒྱས་བཏབ་པ་འདི། བསྔོ་ཞིང་འབུལ་བའི་གནས་སུ་གྱུར་པ་ནི།
བྱིན་བརླབ་ཀྱི་རྩ་བ་བཀའ་བརྒྱུད་བླ་མ་རྣམས་ཀྱི་ཞལ་དུ་ཁཱ་ཧི། དངོས་གྲུབ་ཀྱི་རྩ་བ་ཡི་དམ་ལྷ་ཚོགས་རྣམས་ཀྱི་ཞལ་དུ་ཁཱ་ཧི། ཕྲིན་ལས་ཀྱི་རྩ་བ་ཆོས་སྐྱོང་སྲུང་མ་རྣམས་ཀྱི་ཞལ་དུ་ཁཱ་ཧི། པཉྩ་ཨ་མྲྀ་ཏ་ལ་ཁཱ་ཧི། ག་ཎ་ཙཀྲ་ལ་ཁཱ་ཧི། ལན་གསུམ། ཧཱུྃ། བཞེངས་ཤིག་བླ་མ་རྣམས་བཞེངས་ཤིག ། བཀའ་བརྒྱུད་བླ་མ་སྐུ་བསྐྱོད་འཚལ། ། རིག་འཛིན་མཁའ་འགྲོ་འབུམ་གྱི་དབུས། །
འདིར་གཤེགས་ཚོགས་ཀྱི་མཆོད་པ་བཞེས། ཧཱུྃ། བཞེངས་ཤིག་ཡི་དམ་རྣམས་བཞེངས་ཤིག ། རྡོ་རྗེ་ཕག་མོ་སྐུ་བསྐྱོད་འཚལ། ། ཨོ་རྒྱན་གནས་ནས་གཤེགས་སུ་གསོལ། ། འདིར་གཤེགས་ཚོགས་ཀྱི་མཆོད་པ་བཞེས། ཧཱུྃ། བཞེངས་ཤིག་ཆོས་སྐྱོང་རྣམས་བཞེངས་ཤིག ། དཔལ་ལྡན་མགོན་པོ་སྐུ་བསྐྱོད་འཚལ། ། ཡེ་ཤེས་མཁའ་འགྲོ་འབུམ་གྱི་དབུས། །
འདིར་གཤེགས་ཚོགས་ཀྱི་མཆོད་པ་བཞེས། ཧཱུྃ། བཞེངས་ཤིག་ཆོས་སྐྱོང་རྣམས་བཞེངས་ཤིག ། སྲས་མཆོག་ནག་པོ་སྐུ་བསྐྱོད་འཚལ། ། ལས་ཀྱི་མཁའ་འགྲོ་འབུམ་གྱི་དབུས། ། འདིར་གཤེགས་ཚོགས་ཀྱི་མཆོད་པ་བཞེས། ཧཱུྃ། བཞེངས་ཤིག་ཆོས་སྐྱོང་རྣམས་བཞེངས་ཤིག ། འཇིག་རྟེན་མགོན་པོ་སྐུ་བསྐྱོད་འཚལ། ། འཇིག་རྟེན་མཁའ་འགྲོ་འབུམ་གྱི་དབུས། །
འདིར་གཤེགས་ཚོགས་ཀྱི་མཆོད་པ་བཞེས། ཧཱུྃ། བཞེངས་ཤིག་ཆོས་སྐྱོང་རྣམས་བཞེངས་ཤིག ། དམ་ཅན་རྒྱ་མཚོ་སྐུ་བསྐྱོད་འཚལ། ། བཀའ་སྡོད་མཁའ་འགྲོ་འབུམ་གྱི་དབུས། ། འདིར་གཤེགས་ཚོགས་ཀྱི་མཆོད་པ་བཞེས། ཧཱུྃ། བཞེངས་ཤིག་ཞིང་སྐྱོང་རྣམས་བཞེངས་ཤིག ། ག་ཡ་དྷ་ར་སྐུ་བསྐྱོད་འཚལ། ། ཕོ་བྲང་མཁའ་སྤྱོད་ཙཱ་རི་ནས། །
བདུད་མགོན་སེང་གདོང་ཡབ་ཡུམ་ལ། ། ནག་པོ་སྟོང་དང་ཤ་ཟ་འབུམ། ། མ་མོ་བྱེ་བའི་ཚོགས་ཀྱིས་བསྐོར། ། འདིར་གཤེགས་ཚོགས་ཀྱི་མཆོད་པ་བཞེས། ། གནས་ཁང་འདི་ལ་བྱིན་གྱིས་རློབས། ། ཚོགས་གཏོར་འདི་ལ་བཅུད་ཅིག་ཕོབ། ། འདིར་ཚོགས་རྣལ་འབྱོར་ཐམས་ཅད་ལ། ། མཆོག་དང་ཐུན་མོང་དངོས་གྲུབ་སྩོལ། ། ཨོཾ་བཛྲ་ཨཱ་ཙཱརྻ་སཱ་པ་རི་ཝཱ་ར་ག་ཎ་ཙཀྲ་པཱུ་ཛ་ཁཱ་ཧི། ཨོཾ་བཛྲ་བཻ་རོ་ཙ་ནཱི་ཡེ་ཧ་རི་ནི་ས་ས་པ་རི་ཝཱ་ར་ག་ཎ་ཙཀྲ་པཱུ་ཛ་ཁཱ་ཧི།
ཨོཾ་ཤྲི་ཛྙ་ན་ནཱ་ཐ་ཛྙ་ན་ཌཱ་ཀི་ནཱི་ས་པ་རི་ཝ་ར་ག་ཎ་ཙཀྲ་པཱུ་ཛ་ཁཱ་ཧི། ཨོཾ་ཀརྨ་ན་ཐ་ཀརྨ་ནཱ་ས་པ་རི་ཝཱ་ར་ག་ཎ་ཙཀྲ་པཱུ་ཛ་ཁཱ་ཧི། ཨོཾ་ལོ་ཀ་ནཱ་ཐ་ལོ་ཀ་ཌ་ཀི་ནི་ས་པ་རི་ཝཱ་ར་ག་ཎ་ཙཀྲ་པཱུ་ཛ་ཁཱ་ཧི། ཨོཾ་ས་མ་ཡ་ནཱ་ཐ་ས་མ་ཡ་ཌཱ་ཀི་ནི་ས་པ་རི་ཝཱ་རི་ག་ཎ་ཙཀྲ་པཱུ་ཛ་ཁཱ་ཧི། ཨོཾ་མ་ཧཱ་ཀཱ་ལ་སིང་ཧཱ་མུ་ཁ་ས་པ་རི་ཝཱ་ར་ག་ཎ་ཙཀྲ་པཱུ་ཛ་ཁ་ཧི། ཞེས་བརྗོད་ཅིང་རོལ་མོ་བྱ། ཚོགས་ཀྱི་ཕུད་གཏོར་མར་བྲན། བདུད་རྩི་ནམ་མཁར་འབུལ་ལོ། ། དངོས་གྲུབ་བླང་བ་ནི། ཧཱུྃ།
ཆོས་ཀྱིས་དབྱིངས་ཀྱི་དཀྱིལ་འཁོར་ནས། ། ཡེ་ཤེས་མགོན་པོ་འཁོར་དང་བཅས། ། འདིར་གཤེགས་བདག་ལ་དགོངས་ནས་ཀྱང༌། ། བྱིན་གྱིས་བརླབས་པར་མཛད་དུ་གསོལ། ། ནམ་མཁའི་དབྱིངས་ཀྱི་དཀྱིལ་འཁོར་ནས། ། སྲས་མཆོག་ནག་པོ་འཇིགས་པའི་གཟུགས། ། འདིར་གཤེགས་བདག་ལ་དགོངས་ནས་ཀྱང༌། ། བྱིན་གྱིས་བརླབས་པར་མཛད་དུ་གསོལ། ། རི་རབ་མཆོག་གི་སྟེང་ཤེད་ནས། ། འཇིག་རྟེན་མགོན་པོ་གཟི་བརྗིད་ཅན། །
འདིར་གཤེགས་བདག་ལ་དགོངས་ནས་ཀྱང༌། ། བྱིན་གྱིས་བརླབས་པར་མཛད་དུ་གསོལ། ། མཐོང་བ་ཙམ་གྱིས་བདུད་ཀྱི་དཔུང༌། ། ཀུན་ནས་སྐྲག་པར་བྱེད་པ་ཡི། ། མ་ཧཱ་ཀཱ་ལ་ཁྱོད་ཀྱི་ཞལ། ། བདག་ལ་དེ་རིང་བསྟན་དུ་གསོལ། ། ལས་བཞི་གྲུབ་པ་ཆེན་པོ་བརྒྱད། ། སྐད་ཅིག་ཡུད་གྱིས་འགྲུབ་བྱེད་པ། ། སྔགས་ཀྱི་དངོས་གྲུབ་ཆེན་པོ་དེའང༌། ། བདག་ལ་དེ་རིང་སྩལ་དུ་གསོལ། །
བྱམས་པའི་ཐུགས་ཀྱིས་བདག་ལ་དགོངས། ། བརྩེ་བའི་སྤྱན་གྱིས་བདག་ལ་གཟིགས། ། ལུང་བསྟན་རྗེས་སུ་གནང་བ་ཡི། ། བཀའ་སྩལ་བདག་ལ་གནང་དུ་གསོལ། བྷྱོ། མ་ཅིག་སྨིན་མཚམས་མཛོད་སྤུ་ཡི། ། འོད་ཟེར་གྱི་ནི་དྲྭ་བ་ལས། ། སྐུ་ཡི་སྤྲུལ་པ་གྲངས་མེད་འགྱེད། ། དཔལ་ལྡན་ལྷ་མོ་རེ་མ་ཛ། ། ཕྱོགས་བཅུ་ནམ་མཁའི་བདུད་བཅོམ་ནས། །
སྐུ་ཡི་དངོས་གྲུབ་སྩལ་དུ་གསོལ། ། མ་ཅིག་ལྗགས་ཀྱི་དབང་མོ་ཡི། ། འོད་ཟེར་གྱི་ནི་དྲྭ་བ་ལས། ། གསུང་གི་སྤྲུལ་པ་གྲངས་མེད་འགྱེད། ། དཔལ་ལྡན་ལྷ་མོ་རེ་མ་ཛུ། ། ཕྱོགས་བཅུ་ནམ་མཁའི་བདུད་བཅོམ་ནས། ། གསུང་གི་དངོས་གྲུབ་སྩལ་དུ་གསོལ། ། མ་ཅིག་ཐུགས་ཀྱི་དཔལ་བེ་འུ། ། འོད་ཟེར་གྱི་ནི་དྲྭ་བ་ལས། ། ཐུགས་ཀྱི་སྤྲུལ་པ་གྲངས་མེད་འགྱེད། །
དཔལ་ལྡན་ལྷ་མོ་རེ་མ་ཏི། ། ཕྱོགས་བཅུ་ནམ་མཁའི་བདུད་བཅོམ་ནས། ། ཐུགས་ཀྱི་དངོས་གྲུབ་སྩལ་དུ་གསོལ། ། ཨོཾ་བཛྲ་མ་ཧཱ་ཀཱ་ལ་རེ་མ་ཏི་སརྦ་སིདྡྷི་ཕ་ལ་ཧཱུྃ་སིདྡྷི་ས་མ་ཡ་ཧཱུཾ་ཨཱཿཧཱུཾ། དེ་ནས་ལས་ཀྱི་རྡོ་རྗེས་ཚོགས་ཕུད་ལག་པ་གཡས་སུ་ཐབས་ཀྱི་རྫས་བཟའ་བ་དང༌། གཡོན་དུ་ཤེས་རབ་ཀྱི་རྫས་བཏུང་བ་འཛིན་པས། ལག་པའི་མཁྲིག་མ་བསྣོལ་ཏེ་དཀྱིལ་འཁོར་གྱི་མདུན་དུ་གུས་པ་དང་བཅས་པས་རྡོ་རྗེས་སློབ་དཔོན་གྱི་དྲུང་དུ། གཟིགས་ཤིག་མཛེས་ལྡན་དམ་པའི་ཆོས། ། འདི་ལ་རྣམ་རྟོག་བྱར་མི་རུང༌། ། བྲམ་ཟེ་ཁྱི་དང་གདོལ་པ་གསུམ། །
རང་བཞིན་གཅིག་ཏུ་དགོངས་ཏེ་རོལ། ། ཞེས་དྲངས་ལ་སློབ་དཔོན་གྱིས་ཀྱང༌། བདེ་བར་གཤེགས་པ་ཆོས་ཀྱི་སྐུ། ། འདོད་ཆགས་དྲི་མ་དང་བྲལ་བ། ། གཟུང་དང་འཛིན་པ་རྣམ་པར་སྤངས། ། དེ་བཞིན་ཉིད་ལ་བདག་ཕྱག་འཚལ། ། ཇི་ཙམ་འོས་པའི་ཕུད་བཞག་ལ་ལོངས་སྤྱོད་ཅིང༌། དེ་ནས་ལས་ཀྱི་རྡོ་རྗེ་ཕུད་དང་ལྷག་མ་སྣོད་གཅིག་ཏུ་བསྡུས་པར་སློབ་དཔོན་གྱི་ཁ་བཤལ་བའི་ཆང་གིས་དྲན་པ་བཤམས་ཤིང༌། ཐོད་པའི་སྣོད་ཡངས་ཤིང་རྒྱ་ཆེ་བའི་ནང་དུ་བཟའ་བཏུང་སྣ་ཚོགས་ཀྱི་ཕུད་ལྷག་བཤལ་ཆུའི་གཏོར་མ་བསམ་གྱིས་མི་ཁྱབ་པར་གྱུར། ཨོཾ་སརྦ་ཨུ་ཙྪི་ཥྚ་བ་ལིཾ་ཏ་བྷ་ཀྵ་སི་སྭཱ་ཧཱ།
ལས་ཀྱི་མཁའ་འགྲོ། འཇིག་རྟེན་མཁའ་འགྲོ། ཤ་ཟ་མཁའ་འགྲོ། མཁའ་འགྲོ་ཕོ་ཉའི་ཚོགས་རྣམས་ལ་འབུལ་ལོ། ། ཕུད་ལྷག་བཤལ་ཆུའི་གཏོར་མ་འདི་བཞེས་ཤིང་ཚིམ་པར་མཛོད་ལ། བསྟན་པ་བསྲུང་བ་དང༌། རྣལ་འབྱོར་པ་སྐྱོང་བ་དང༌། དགྲ་བགེགས་འདུལ་བའི་ཕྲིན་ལས་མཛོད་ཅིག ། ཅེས་བརྗོད་དེ་རོལ་མོ་དང་བཅས་པས་ཕྱི་རོལ་དུ་དོར་རོ།། ཨོཾ་ཁྲག་གི་རྒྱ་མཚོ་མེ་ཏོག་ཨུ་པཱ་ཀྵ། །
ཚིལ་ཆེན་བསྲེག་དང་མར་ནག་ཆེན་པོའི་མེ། ། ཐལ་ཆེན་ཁྲག་ཞག་བདུད་རྩི་ཤ་ཆེན་ལྔ། ། དུར་ཁྲོད་སྒྲ་ཡིས་ཕྱོགས་རྣམས་བཀང་སྟེ་འབུལ། ། ཨོཾ་ཤྲཱི་བཛྲ་མ་ཧཱ་ཀཱ་ལ་དེ་ཝཱི་ས་པ་རི་ཝ་ར་བཛྲ་ཨརྒྷཾ་སོགས་ནས་ཤབྡ་པྲ་ཏཱི་ཙྪ་པཱུ་ཛ་མེ་གྷ་ས་མུ་དྲ་སྥ་ར་ན་ས་མ་ཡེ་ཨཱཿཧཱུྃ། ཧཱུྃ། ཌཱ་ཀི་བྱེ་བ་འབུམ་གྱིས་རབ་བཏུད་ཅིང༌། ། བཅོམ་ལྡན་རྡོ་རྗེ་བདེ་མས་ཡང་དག་འཁྱུད། ། བདེ་ཆེན་ལྷུན་འགྲུབ་གོ་འཕང་བརྙེས། ། རྒྱལ་བ་ཀུན་ཡབ་ཁྱོད་ལ་ཕྱག་འཚལ་ལོ། ། ཞེས་པས་བསྟོད།
དེ་ནས་ལྷག་ཆད་ལ་སོགས་པ་དང་དམ་ཚིག་གི་ཉེས་ལྟུང་བཤགས་ཤིང་བཟོད་པར་གསོལ་བ་ནི། ཧཱུྃ། དོན་དམ་ཆོས་ཀྱི་དབྱིངས་ལས་མ་གཡོས་ཀྱང༌། ། ཐུགས་རྗེའི་ཐབས་ཀྱིས་སྤྲུལ་པའི་སྐུར་སྟོན་ཅིང༌། ། སྨོན་ལམ་དབང་གིས་གདུག་པའི་ཚུལ་འཛིན་པ། ། དཔལ་ལྡན་འཁོར་བཅས་བདག་ལ་དགོངས་སུ་གསོལ། ། ཐོག་མེད་དུས་ནས་མ་རིག་དབང་གྱུར་པས། ། མི་ཤེས་སྒྲིབ་པ་ལེ་ལོའི་དབང་གིས་ནི། ། ཐམས་ཅད་མཁྱེན་པའི་ལམ་ལས་འགལ་བ་རྣམས། ། སྤྲུལ་པ་མཁའ་འགྲོའི་ཚོགས་ཀྱིས་བཟོད་པར་མཛོད། །
ད་ལྟ་བདག་བློ་དམན་པའི་དབང་གྱུར་ཏེ། ། བསྐྱེད་རྫོགས་ཏིང་འཛིན་ཡན་ལག་མ་ཚང་དང༌། ། གསང་སྔགས་གྲངས་ཉུང་ལོག་པར་གྱུར་པ་རྣམས། ། ལས་ཀྱི་མགོན་པོའི་ཚོགས་ཀྱིས་བཟོད་པར་མཛོད། ། སྒོ་གསུམ་སྙོམ་ལས་ལེ་ལོའི་དབང་གིས་ནི། ། དམ་རྫས་མ་ཚང་གཏོར་མའི་ཕུད་ཉམས་དང༌། ། འགལ་དང་ནོར་འཁྲུལ་ཆད་ལྷག་གྱུར་པ་རྣམས། ། འཇིག་རྟེན་ཕོ་ཉའི་ཚོགས་ཀྱིས་བཟོད་པར་མཛོད། ། དེ་ལྟར་གསོལ་བའི་ཐུགས་རྗེའི་འོད་ཟེར་གྱིས། ། བདག་གི་ཉེས་པའི་ཚོགས་རྣམས་དག་པ་དང༌། །
རྒྱལ་བའི་བསྟན་པ་ཡུན་དུ་བསྲུང་བ་དང༌། ། དགྲ་བགེགས་འདུལ་བའི་མཐུ་རྩལ་དངོས་གྲུབ་སྩོལ། ༈ བྷྱོ། རླུང་ནག་དགུ་ཀློང་འཁྱིལ་བའི་དཀྱིལ་འཁོར་དུ། ། དཔལ་གྱི་བཀའ་སྡོད་ཉེ་བའི་སྙིང་ཉེ་མ། ། རྒྱལ་བའི་གདུང་འཚོབ་ཁམས་གསུམ་བདུད་འདུལ་མ། ། དབང་ཕྱུག་ལྷ་མོ་དཔོན་གཡོག་བདག་ལ་དགོངས། ། འདའ་བཀའ་རྡོ་རྗེ་དམ་ཚིག་གཏན་གྱི་གཉེར། ། ཡོངས་སུ་མི་གཏོང་འདའ་བར་མི་བགྱིད་ཀྱང༌། ། ཀློང་དུ་མ་གྱུར་གོམས་པའི་ཤུགས་ཆུང་བས། །
ལྟ་བ་འཕངས་དམའ་ཆོས་ཉིད་དོན་མ་རྟོགས། ། སྒོམ་པ་ཡུན་ཐུང་ལྷ་མོའི་ཞལ་མ་མཐོང༌། ། སྙིང་པོ་གྲངས་ཉུང་གྲྭ་ཆག་ཟུར་ཉམས་དང༌། ། ཉམས་དང་ཚོགས་འདྲེས་ཉམས་པས་གང་བ་དང༌། ། ཉམས་དང་གཏམ་བྱས་ཁ་འཕྲོ་བསྲེས་པ་དང༌། ། ཁས་བླངས་དམ་བཅས་དུས་ལས་ཡོལ་བ་དང༌། ། དམ་རྫས་མ་ཚང་གཏོར་མའི་ཕུད་ཉམས་དང༌། ། སྒྲུབ་ལ་མི་བརྩོན་ལེ་ལོས་གཡེངས་བ་དང༌། ། གསང་བའི་མན་ངག་གཞན་ལ་སྤེལ་བ་རྣམས། ། རབ་ཏུ་འགྱོད་པའི་སེམས་ཀྱིས་མཐོལ་ལོ་བཤགས། །
མཐོལ་ལོ་མཐོལ་ལོ་ཡེ་ཤེས་མ་མོའི་ཚོགས། ། བཤགས་སོ་བཤགས་སོ་འཇིག་རྟེན་ཕོ་ཉ་རྣམས། ། ཐུགས་རྗེ་ཆེན་པོས་ཚངས་པར་སྩལ་དུ་གསོལ། ། ཨོཾ་ས་མ་ཡ། ཨཱཿས་མ་ཡ། ཧཱུྃ་ས་མ་ཡ། ཨོཾ་ཤྲཱི་མ་ཧཱ་ཀཱ་ལ་ཡ་ཀྵ་བཻ་ཏ་ལི་ཧཱུྃ་ཛཿ ཨོཾ་བཛྲ་ས་ཏྭ་ས་མ་ཡ་སོགས་དང༌། ཚེ་རབས་ཀུན་ནས་རྒྱལ་བས་དབང་བསྐུར་ཅིང༌། ཚེ་རབས་ཀུན་ཏུ་བསྟན་པ་བསྲུང་མཛད་པའི། །
མགོན་པོ་མཐུ་ཆེན་ཁྱོད་ལ་ཕྱག་འཚལ་ལོ། ། ན་མོ་ཨཱ་ཀྲི་ནི། ན་མོ་ཡོ་ཏྲི་ནི། ན་མོ་ཏ་ཀྲི་ནི། ཏདྱ་ཐཱ། ཨོཾ་ཧི་ལི་ཧི་ལི། ཀི་ཏི་ཙི་ཏི། ནི་ཏི་པ་ཏ་ཡེ་སྭཱ་ཧཱ། ཚེ་རབས་སྔོན་ནས་ད་ལྟ་ཕན་ཆད་དུ། ། རྒྱལ་བའི་བསྟན་པ་བསྲུང་བར་དམ་བཅས་པ། །
ད་ལྟ་དེར་འདིར་བསྟན་པ་རྒྱས་པ་དང༌། ། བདག་ཅག་རྣལ་འབྱོར་འཁོར་དང་བཅས་པ་ཡི། ། ཕྱི་ནང་བར་ཆད་ཐམས་ཅད་ཞི་བར་ཤོག ། སྨོན་ལམ་གདབ་པ་ནི། མ་འོངས་པ་ན་ལུང་བསྟན་པ། ། དེ་བཞིན་གཤེགས་པ་ཐལ་བ་ཡི། ། དབང་པོ་ཞེས་བྱར་གྱུར་པའི་ཚེ། ། གདུག་ཅིང་རྩུབ་པའི་གདུལ་བྱ་རྣམས། ། འདྲེན་པའི་ཞབས་དྲུང་སྐྱེས་ནས་ཀྱང༌། ། ཆོས་ཀྱི་བདུད་རྩི་འཐུང་བར་ཤོག །
བདག་ནི་མངོན་པར་བྱང་ཆུབ་སྟེ། ། རང་རིག་ཡེ་ཤེས་མངོན་གྱུར་ནས། ། སངས་རྒྱས་བསྟན་པ་བསྲུང་སླད་དུ། ། ཁྱོད་དང་མི་འབྲལ་འགྲོགས་པར་ཤོག ། བདག་དང་འགྲོ་ལ་ཐུགས་བརྩེའི་ཕྱིར། ། ཉིད་ཀྱི་རྫུ་འཕྲུལ་མཐུ་ཡིས་ནི། ། ཇི་སྲིད་མཆོད་པ་བདག་བགྱིད་པ། ། དེ་སྲིད་བཅོམ་ལྡན་བཞུགས་སུ་གསོལ། ། དགེ་བ་འདི་ཡིས་མྱུར་དུ་བདག ། བླ་མ་ཡི་དམ་དཔའ་བོ་མཁའ་འགྲོ་ཆོས་སྐྱོང་སྲུང་མ་འགྲུབ་གྱུར་ནས། །
འགྲོ་བ་གཅིག་ཀྱང་མ་ལུས་པ། ། དེ་ཡི་ས་ལ་འགོད་པར་ཤོག ། བཀྲ་ཤིས་བརྗོད་པ་ནི། ཨོཾ། སྔོན་ཚེ་བཅོམ་ལྡན་ཐུབ་པའི་བསྟན་པ་ལ། ། ཞི་བ་ལོ་ལེགས་བཀྲ་ཤིས་ལྗང་འཁྲུངས་ཏེ། ། རྡོ་རྗེ་གདན་གྱི་དྲུང་དུ་ཚེ་གསོལ་བས། ། བདུད་རྩི་སྤེལ་མཛད་དགེ་བའི་ལོ་ཏོག་སྨིན། ། དེ་བཞིན་དེང་འདིར་བདག་ཀྱང་བཀྲ་ཤིས་ཤོག ། འཇིག་རྟེན་འདི་ཡི་བཀྲ་ཤིས་མཆོག་རབ་ནི། །
བདག་ཅག་ལུས་ལ་རྒས་རྒུད་མི་འབྱུང་ཞིང༌། ། ཚེ་འདིར་བདེ་སྐྱིད་ཕུན་སུམ་ཚོགས་པ་ཡི། ། དཔལ་དང་ལྡན་པའི་བཀྲ་ཤིས་ཐོབ་པར་ཤོག ། འཁོར་བའི་འཇིག་རྟེན་སྡུག་བསྔལ་འདས་ནས་ནི། ། འོག་མིན་ལྷུན་གྱིས་གྲུབ་པའི་གནས་མཆོག་ཏུ། ། ངེས་པའི་དོན་མཆོག་མན་ངག་སྟོན་པ་ལ། ། བཀའ་དྲིན་ཅན་གྱི་རྡོ་རྗེ་སློབ་དཔོན་དང༌། ། ལུ་གུ་རྒྱུད་དང་འབྲེལ་བའི་མཆེད་ལྕམ་རྣམས། ། དུས་གསུམ་འདུ་འབྲལ་མེད་པར་འགྲོགས་པ་དང༌། ། རྟག་ཏུ་སྐྱེ་ཤི་འཕོ་འགྱུར་མེད་པ་ཡི། །
བླ་མེད་སྐུ་གསུང་ཐུགས་སུ་འགྲུབ་པར་ཤོག ། བདག་ནི་ལྕམ་བྲལ་ཐུགས་ཀྱི་དཀྱིལ་འཁོར་དུ། ། འགྱུར་བ་མེད་པར་ལྷུན་གྱིས་གྲུབ་པ་དང༌། ། རབ་འབྱམས་རྒྱལ་བའི་བཀའ་ལ་དབང་ཐོབ་པའི། ། འགྲོ་ཀུན་དཔལ་དུ་འགྱུར་བའི་བཀྲ་ཤིས་ཤོག ། དཀྱིལ་འཁོར་གཞལ་ཡས་འདིར་ཡང་བཀྲ་ཤིས་ཤིང༌། ། ཉིན་ཡང་བཀྲ་ཤིས་དཔལ་འབར་ཏ་ལ་ལ། ། མཚན་ཡང་བཀྲ་ཤིས་དཔལ་འབར་ཀྱི་ལི་ལི། ། ཉིན་མཚན་རྟག་ཏུ་བཀྲ་ཤིས་བདེ་ལེགས་ཤོག ། མངྒ་ལཾ་སིདྡྷི་ཛ་ཡ་ཨ་ལ་ལ་ཧོ།
དགེའོ། ། དགེའོ། དགེའོ།། །།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
