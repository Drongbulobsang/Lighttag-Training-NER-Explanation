རྩ་གསུམ་བཀའ་སྲུང་བཅས་ཀྱི་གཏོར་བསྔོས་སོགས་ཆོས་ཚན་ལྔ།
པོད ༥
ཚོགས་རྫས་བྱིན་གྱིས་བརླབ་པ།
མགོན་པོའི་ཚོགས་འབུམ་འབུལ་སྐབས། ཚོགས་རྫས་བྱིན་གྱིས་བརླབ་པ་ནི། ཨོཾ་ཨཱཿབིགྷྣཱནྟ་ཀྲྀཏ་ཧཱུྃ་ཕཊ། ཨོཾ་སྭ་བྷཱ་ཝ་ཤུདྡྷཱཿསརྦ་དྷརྨཱཿསྭ་བྷཱ་ཝ་ཤུདྡྷོ྅་ཧཾ། སྟོང་པ་ཉིད་དུ་གྱུར། སྟོང་པའི་ངང་ལས་ཡཾ་ལས་རླུང་གི་དཀྱིལ་འཁོར་སྔོན་པོ་གཞུའི་དབྱིབས་ཅན་ཆང་ཟུང་ལ་ཡཾ་དང༌། མཆོག་མ་གཉིས་ལ་གཡོ་བའི་བ་དན་གྱིས་མཚན་པ། དེའི་སྟེང་དུ་རཾ་ལས་མེའི་དཀྱིལ་འཁོར་གྲུ་གསུམ་དམར་པོ་རཾ་གྱིས་མཚན་པ། དེའི་སྟེང་དུ་ཀཾ་གསུམ་ལས་ཐོད་པ་བུམ་རིལ་གྱི་སྒྱེད་བུ་ལྟག་པ་ནང་དུ་བསྟན་པ་གསུམ་གྱི་སྟེང་དུ། ཡི་གེ་ཨ་ཡོངས་སུ་གྱུར་པ་ལས་ཀ་པཱ་ལ་ཕྱི་དཀར་ལ་ནང་དམར་བ།
དུམ་བུ་གཅིག་པ་དཔྲལ་བ་རང་ལ་བསྟན་པ། རྒྱ་ཁྱོན་ཆོས་ཀྱི་དབྱིངས་དང་མཉམ་པ། དེའི་དབུས་སུ་མུ་ལས་དྲི་ཆུ་བཻཌཱུརྻ་ལྟ་བུ། ཤར་དུ་བི་ལས་དྲི་ཆེན་ཤེལ་ལྟ་བུ། ལྷོར་ར་ལས་རཀྟ་གསེར་བཙོ་མ་ལྟ་བུ། ནུབ་ཏུ་ཤུ་ལས་བྱང་སེམས་དཀར་པོ། བྱང་དུ་མ་ལས་ཀླད་པ། སླར་ཡང་དབུས་སུ་ན་ལས་མིའི་ཤ ། ཤར་ལྷོར་གོ་ལས་བ་ལང་གི་ཤ ། ལྷོ་ནུབ་ཏུ་ཀུ་ལས་ཁྱིའི་ཤ །
ནུབ་བྱང་དུ་ད་ལས་གླང་པོ་ཆེའི་ཤ ། བྱང་ཤར་དུ་ཧ་ལས་རྟའི་ཤ ། དེ་རྣམས་སླར་ཡང་ཡི་གེ་དེ་དག་གིས་མཚན་པའོ། ། རང་གི་སྣ་བུག་གཡོན་པ་ནས་རླུང་ཧཱུྃ་གི་དབྱིབས་ཅན་འཕྲོས། རླུང་གི་དཀྱིལ་འཁོར་ལ་ཕོག ། བ་དན་བསྐྱོད་པས་རླུང་གཡོས། མེ་སྦར། ཐོད་པ་དྲོས། རྫས་རྣམས་ཁོལ། ཉེས་པའི་སྐྱོན་རྣམས་ཕྱིར་ལུད།
དེའི་སྟེང་དུ་ཨོཾ་ཨཱཿཧཱུྃ་ལས་འོད་ཟེར་འཕྲོས། དེ་བཞིན་གཤེགས་པ་རྣམས་ཀྱི་ཐུགས་ཀ་ནས་ཡེ་ཤེས་ཀྱི་བདུད་རྩི་བཀུག ། དམ་ཚིག་གི་བདུད་རྩི་དང་གཉིས་སུ་མེད་པར་འདྲེས། ཡེ་ཤེས་ཀྱི་བདུད་རྩིའི་རྒྱ་མཚོ་ཆེན་པོར་གྱུར། ཨོཾ་ཨཱཿཧཱུྃ། ལན་གསུམ་བརྗོད་པས་བྱིན་གྱིས་བརླབས་ཏེ། ན་མོ་ཐབས་དང་ཤེས་རབ་གཉིས་སུ་མེད་པའི་ཚོགས་ཀྱི་འཁོར་ལོ་རྒྱ་ཆེན་པོ་འདི། རང་བཞིན་གྱི་རྣམ་པར་དག་པ་སྐྱེ་བ་མེད་པ། ངོ་བོ་རྣམ་པར་དག་པ་ཨཱ་ལི་ཀཱ་ལི། མཚན་ཉིད་རྣམ་པར་དག་པ་ཤ་ལྔ་བདུད་རྩི་ལྔས་རྒྱས་བཏབ་པ་འདི།
བསྔོ་ཞིང་འབུལ་བའི་གནས་སུ་གྱུར་པ་ནི། བྱིན་བརླབ་ཀྱི་རྩ་བ་བཀའ་བརྒྱུད་བླ་མ་རྣམས་ཀྱི་ཞལ་དུ་ཁཱ་ཧི། དངོས་གྲུབ་ཀྱི་རྩ་བ་ཡི་དམ་ལྷ་ཚོགས་རྣམས་ཀྱི་ཞལ་དུ་ཁཱ་ཧི། ཕྲིན་ལས་ཀྱི་རྩ་བ་ཆོས་སྐྱོང་སྲུང་མ་རྣམས་ཀྱི་ཞལ་དུ་ཁཱ་ཧི། པཉྩ་ཨ་མྲྀ་ཏ་ལ་ཁཱ་ཧི། ག་ཎ་ཙཀྲ་ལ་ཁཱ་ཧི། ལན་གསུམ། ཧཱུྃ། བཞེངས་ཤིག་བླ་མ་རྣམས་ཞེངས་ཤིག ། བཀའ་བརྒྱུད་བླ་མ་སྐུ་བསྐྱོད་འཚལ། །
རིག་འཛིན་མཁའ་འགྲོ་འབུམ་གྱི་དབུས། ། འདིར་གཤེགས་ཚོགས་ཀྱི་མཆོད་པ་བཞེས། ཧཱུྃ། བཞེངས་ཤིག་ཡི་དམ་རྣམས་ཞེངས་ཤིག ། རྡོ་རྗེ་ཕག་མོ་སྐུ་བསྐྱོད་འཚལ། ། ཨོ་རྒྱན་གནས་ནས་གཤེགས་སུ་གསོལ། ། འདིར་གཤེགས་ཚོགས་ཀྱི་མཆོད་པ་བཞེས། ཧཱུྃ། བཞེངས་ཤིག་ཆོས་སྐྱོང་རྣམས་ཞེངས་ཤིག ། དཔལ་ལྡན་མགོན་པོ་སྐུ་བསྐྱོད་འཚལ། །
ཡེ་ཤེས་མཁའ་འགྲོ་འབུམ་གྱི་དབུས། ། འདིར་གཤེགས་ཚོགས་ཀྱི་མཆོད་པ་བཞེས། ཧཱུྃ། བཞེངས་ཤིག་ཆོས་སྐྱོང་རྣམས་ཞེངས་ཤིག ། སྲས་མཆོག་ནག་པོ་སྐུ་བསྐྱོད་འཚལ། ། ལས་ཀྱི་མཁའ་འགྲོ་འབུམ་གྱི་དབུས། ། འདིར་གཤེགས་ཚོགས་ཀྱི་མཆོད་པ་བཞེས། ཧཱུྃ། བཞེངས་ཤིག་ཆོས་སྐྱོང་རྣམས་ཞེངས་ཤིག ། འཇིག་རྟེན་མགོན་པོ་སྐུ་བསྐྱོད་འཚལ། །
འཇིག་རྟེན་མཁའ་འགྲོ་འབུམ་གྱི་དབུས། ། འདིར་གཤེགས་ཚོགས་ཀྱི་མཆོད་པ་བཞེས། ཧཱུྃ། བཞེངས་ཤིག་ཆོས་སྐྱོང་རྣམས་ཞེངས་ཤིག ། དམ་ཅན་རྒྱ་མཚོ་སྐུ་བསྐྱོད་འཚལ། ། བཀའ་སྡོད་མཁའ་འགྲོ་འབུམ་གྱི་དབུས། ། འདིར་གཤེགས་ཚོགས་ཀྱི་མཆོད་པ་བཞེས། ཧཱུྃ། བཞེངས་ཤིག་ཆོས་སྐྱོང་རྣམས་ཞེངས་ཤིག ། ག་ཡ་དྷ་ར་སྐུ་བསྐྱོད་འཚལ། །
ཕོ་བྲང་མཁའ་སྤྱོད་ཙཱ་རི་ནས། ། བདུད་མགོན་སེང་གདོང་ཡབ་ཡུམ་ལ། ། ནག་པོ་སྟོང་དང་ཤ་ཟ་འབུམ། ། མ་མོ་བྱེ་བའི་ཚོགས་ཀྱིས་བསྐོར། ། འདིར་གཤེགས་ཚོགས་ཀྱི་མཆོད་པ་བཞེས། ། གནས་ཁང་འདི་ལ་བྱིན་གྱིས་རློབས། ། ཚོགས་གཏོར་འདི་ལ་བཅུད་ཅིག་ཕོབ། ། འདིར་ཚོགས་རྣལ་འབྱོར་ཐམས་ཅད་ལ། ། མཆོག་དང་ཐུན་མོང་དངོས་གྲུབ་སྩོལ། ། ཨོཾ་བཛྲ་ཨཱ་ཙཱརྻ་ས་པ་རི་ཝཱ་ར་ག་ཎ་ཙཀྲ་པཱུ་ཛ་ཁཱ་ཧི།
ཨོཾ་བཛྲ་བཻ་རོ་ཙ་ནཱི་ཡེ་ཧ་རི་ནི་ས་ས་པ་རི་ཝཱ་ར་ག་ཎ་ཙཀྲ་པཱུ་ཛ་ཁཱ་ཧི། ཨོཾ་ཤྲི་ཛྙ་ན་ནཱ་ཐ་ཛྙ་ན་ཌཱ་ཀི་ནཱི་ས་པ་རི་ཝཱ་ར་ག་ཎ་ཙཀྲ་པཱུ་ཛ་ཁཱ་ཧི། ཨོཾ་ཀརྨ་ནཱ་ཐ་ཀརྨ་ནཱ་ས་པ་རི་ཝཱ་ར་ག་ཎ་ཙཀྲ་པཱུ་ཛ་ཁཱ་ཧི། ཨོཾ་ལོ་ཀ་ནཱ་ཐ་ལོ་ཀ་ཌཱ་ཀི་ནི་ས་པ་རི་ཝཱ་ར་ག་ཎ་ཙཀྲ་པཱུ་ཛ་ཁཱ་ཧི། ཨོཾ་ས་མ་ཡ་ནཱ་ཐ་ས་མ་ཡ་ཌཱ་ཀི་ནི་ས་པ་རི་ཝཱ་ར་ག་ཎ་ཙཀྲ་པཱུ་ཛ་ཁཱ་ཧི། ཨོཾ་མ་ཧཱ་ཀཱ་ལ་སིང་ཧཱ་མུ་ཁ་ས་པ་རི་ཝཱ་ར་ག་ཎ་ཙཀྲ་པཱུ་ཛ་ཁཱ་ཧི། ཞེས་བརྗོད་ཅིང་རོལ་མོ་བྱ། ཚོགས་ཀྱི་ཕུད་གཏོར་མར་བྲན། བདུད་རྩི་ནམ་མཁར་འབུལ་ལོ།། ༈ མཆོད་གཏོར་ལ་བདུད་རྩི་བྲན་ལ།
ཨོཾ། མ་དག་སྣོད་བཅུད་སྟོང་པར་སྦྱངས། ། སྟོང་པའི་ངང་ལས་ཡེ་ཤེས་ཀྱི། ། རླུང་མེ་ཐོད་སྒྱེད་སྟེང་ཉིད་དུ། ། ཐོད་པར་ཤ་ལྔ་བདུད་རྩི་ལྔ། ། རླུང་མེས་བསྐོལ་བའི་དམ་ཚིག་པའི། ། བདུད་རྩི་རབ་འབར་འོད་ཉིད་དེས། ། ཡེ་ཤེས་བདུད་རྩི་སྤྱན་དྲངས་ནས། ། དབྱེར་མེད་ཨོཾ་དང་ཨཱཿཧཱུྃ་གིས། ། བྱིན་རླབས་དྲི་རོ་མཚུངས་མེད་གྱུར། །
རྩ་བརྒྱུད་བླ་མ་ཡི་དམ་ལྷ་ཚོགས་དང༌། ། དཔའ་བོ་མཁའ་འགྲོ་ཆོས་སྐྱོང་ཚོགས་སྤྱན་དྲངས། ། མདུན་གྱི་ནམ་མཁར་སྤྲིན་བཞིན་གཏིབས་པར་གྱུར། ། ཡི་དམ་ཀུན་འདུས་རྩ་བའི་བླ་མ་མཆོད། ། དཀོན་མཆོག་ཀུན་འདུས་རྩ་བའི་བླ་མ་མཆོད། ། ཆོས་སྐྱོང་ཀུན་འདུས་རྩ་བའི་བླ་མ་མཆོད། ། ཁྱད་པར་ཆོས་སྐྱོང་བེར་གྱི་ན་བཟའ་ཅན། ། དཔལ་ལྡན་ལྷ་མོ་རང་བྱུང་རྒྱལ་མོ་ནི། ། མཆེད་ལྕམ་འཁོར་དང་བཅས་ལ་མཆོད་པར་བགྱི། ། རྒྱལ་པོ་རྣམ་མང་ཐོས་སྲས་སྔགས་ཀྱི་བདག །
རྡོ་རྗེ་ལེགས་པ་སྲིན་མགོན་ཞིང་སྐྱོང་དང༌། ། མཁར་ནག་རྡོ་རྗེ་རྒྱལ་པོ་སོགས་པའི། ། ཀརྨ་པ་ཡི་བསྟན་པ་སྐྱོང་རྣམས་ལ། ། ཟག་མེད་ཤ་ལྔ་བདུད་རྩི་ལྔ་མཆོག་གི ། གཏོར་མ་རྩ་བརྒྱད་པཉྩ་ཨ་མྲྀ་ཏ། ། ཛ་གད་རཀྟའི་ཡོན་ཆབ་མཆོད་པར་བཞེས། ། འདོད་ཡོན་ལྔ་དང་གསང་བའི་མཆོད་པ་དང༌། ། དེ་ཁོ་ན་ཡི་ཀུན་བཟང་མཆོད་པས་མཆོད། ། ཁྱོད་ཀྱི་སྐྱོན་དག་ཡོན་ཏན་རྫོགས་པའི་དེའི། ། གནས་ཚུལ་ཇི་བཞིན་རྟོགས་པའི་སྒོ་གསུམ་གྱི། །
བསྟོད་པ་མ་ལུས་པ་ཡིས་བསྟོད་པར་བགྱི། ། ཁྱོད་ལ་འདོད་དོན་གསོལ་བ་བཏབ་པ་ནི། ། བདག་སོགས་ཀུན་ལ་མཆོག་དང་ཐུན་མོང་གི ། དངོས་གྲུབ་སྟན་ཐོག་འདི་ལ་སྩོལ་བ་དང༌། ། ཁྱད་པར་ཚེ་རིང་ནད་མེད་དཔལ་འབྱོར་རྒྱས། ། ཡིད་ལ་བསམ་ཚད་སྐད་ཅིག་ཙམ་ཉིད་ལ། ། གྲུབ་ནས་ཀརྨ་པ་ཡི་བཞེད་པ་ཀུན། ། བདག་གིས་མ་ལུས་མྱུར་དུ་འགྲུབ་པ་དང༌། ། ཀརྨ་པ་ཡི་བསྟན་ལ་གནོད་བྱེད་རྣམས། ། བདག་གིས་ཐལ་བ་བཞིན་དུ་རློག་པ་ཡི། །
ནུས་པ་ད་ལྟ་ཉིད་དུ་སྩལ་དུ་གསོལ། ། དེ་ལྟར་མཆོད་བསྟོད་དད་པའི་དགེ་བ་དེས། ། མ་གྱུར་འགྲོ་བ་སེམས་ཅན་ཐམས་ཅད་ཀུན། ། རྫོགས་པའི་སངས་རྒྱས་གོ་འཕང་འཐོབ་ཕྱིར་བསྔོ། ། ཞེས་པ་འདི་ནི་རིན་ཆེན་དཔལ་མོས་གསོལ་བ་བཏབ་པའི་ངོར་རྗེ་བཙུན་ཀརྨ་པ་མི་བསྐྱོད་རྡོ་རྗེས་གསུངས་པའོ།། ༈ ཧཱུྃ། བསྟན་སྲུང་མཐར་ཐུག་རྡོ་རྗེ་བེར་ཅན་དང༌། ། ཡུམ་ཆེན་དཔལ་ལྡན་ལྷ་མོ་རང་བྱུང་མ། ། ནག་པོ་ཡབ་ཡུམ་ཕྱོགས་བཅུའི་མགོན་པོ་དང༌། ། དྲེགས་པ་དོན་གཉིས་བདུད་བཙན་ཀླུ་ཡི་མགོན། །
རྣམ་སྲས་སྔགས་བདག་སྐྱེས་བུ་རྡོ་རྗེ་ལེགས། ། སྲིན་མགོན་ཞིང་སྐྱོང་ཀུན་དགའ་གཞོན་ནུ་དང༌། ། མ་བདུན་སྲིང་བཞི་འབར་མ་དགུ་རྣམས་དང༌། ། དུས་བཞིའི་ལྷ་མོ་དམག་གི་རྒྱལ་མོ་བཞི། ། དབང་ཕྱུག་ཉེར་བརྒྱད་བརྟན་མ་བཅུ་གཉིས་དང༌། ། མཁར་ནག་རྡོར་རྒྱལ་བཀྲ་ཤིས་ཚེ་རིང་སོགས། ། ལྷ་ཀླུ་གཞི་བདག་མཐུ་བོ་ཆེ་རྣམས་དང༌། ། ཕོ་ཉ་ལས་མཁན་བསམ་ཡས་གྲངས་འདས་ལ། ། མཉེས་རྫས་དྲག་པོའི་གཏའ་གཏོར་ཆེན་པོ་དང༌། ། སྨན་དང་རཀྟ་གསེར་དངུལ་དར་ཟབ་སོགས། །
དངོས་འབྱོར་ཡིད་ཀྱིས་སྤྲུལ་པའི་མཆོད་རྫས་འབུལ། ། དགྱེས་པར་བཞེས་ལ་ཅི་བསམ་ཕྲིན་ལས་སྒྲུབས། ། ཅེས་པའང་ཀརྨ་པ་བཅུ་བཞི་པས་ཁ་སབ་བགྱིས་པའོ།། ༈ །བསྐང་རྫས་མཆོད་གཏོར་རྣམས་ལ་བདུད་རྩི་བྲན་ཏེ། དཾ་ཥྚོཏྐ་ཊས་བསང༌། སྭ་བྷཱ་ཝས་སྦྱང༌། སྟོང་པ་ཉིད་དུ་གྱུར། སྟོང་པའི་ངང་ལས་ཨ་ལས་བྱུང་བའི་མགོ་བོའི་སྣོད་ཡངས་ཤིང་རྒྱ་ཆེ་བའི་ནང་དུ། ཤ་ལྔ་བདུད་རྩི་ལྔ་ཞུ་ཞིང༌། ཡེ་ཤེས་ཀྱི་བདུད་རྩི་དང་གཅིག་ཏུ་འདྲེས་པར་གྱུར་པའི་གཏོར་མ་རྣམས་དང༌།
ཧཱུྃ་ཡིག་ནག་པོ་དཔག་ཏུ་མེད་པ་ལས་བྱུང་བའི་སྒྲུབ་པའི་རྫས། མཆོད་པའི་རྫས། བསྐང་བའི་རྫས། བསྟེན་པའི་རྫས་ལ་སོགས་པ་མཆོད་པའི་སྤྲིན་རབ་འབྱམས་ནམ་མཁའི་དབྱིངས་དང་མཉམ་པར་གྱུར། ཨོཾ་བཛྲ་ཨརྒྷཾ་ཨཱཿཧཱུྃ། དེ་བཞིན་དུ། པཱདྱཾ། པུཥྤེ། དྷཱུ་པེ། ཨཱ་ལོ་ཀེ
གནྡྷེ། ནཻ་ཝི་དྱ། ཤབྡ་ཨཱཿཧཱུྃ། ཨོཾ་མ་ཧཱ་མཾ་ས་ཨཱཿཧཱུྃ། རཀྟ། ཙིཏྟ། བ་སུ་ཏ། མཉྩ་མེ་ཙི། གོ་རོ་ཙ་ན། ཨ་མྲྀ་ཏ།
སུ་ར་ཏ། བ་ལིཾ་ཏ། ཀིཾ་ནི་རི་ཏི། ཨོཾ་ཨཱཿཧཱུྃ། ཞེས་བྱིན་གྱིས་བརླབ་ཏཻ། ཧཱུྃ། བཀའ་བརྒྱུད་བླ་མའི་ཐུགས་དམ་བསྐང༌། ། ཡི་དམ་ལྷ་ཚོགས་ཐུགས་དམ་བསྐང༌། ། དཔའ་བོ་རྒྱ་མཚོའི་ཐུགས་དམ་བསྐང༌། ། དཔའ་མོ་རྒྱ་མཚོའི་ཐུགས་དམ་བསྐང༌། །
ཡེ་ཤེས་མགོན་པོའི༴ ལས་ཀྱི་མགོན་པོའི༴ འཇིག་རྟེན་མགོན་པོའི༴ སྲས་མཆོག་ནག་པོའི༴ དཔལ་ལྡན་ལྷ་མོའི༴ དབུགས་ལེན་ཡབ་ཡུམ༴ ཕྱོགས་བཅུ་མགོན་པོའི༴ དྲེགས་པ་དོན་གཉིས༴ དྲེགས་པ་རྣམ་གསུམ༴ མ་མོ་བདུན་གྱི༴
སྲིང་མོ་བཞི་ཡི༴ འབར་མ་དགུ་ཡི༴ དུས་བཞི་ལྷ་མོའི༴ དམག་གི་རྒྱལ་མོའི༴ དབང་ཕྱུག་ཉེར་བརྒྱད༴ བརྟན་མ་བཅུ་གཉིས༴ སྤྲུལ་དང་ཡང་སྤྲུལ༴ དམ་ཅན་རྒྱ་མཚོའི༴ ཐུགས་དམ་བསྐང་བའི་བྱིན་རླབས་ཀྱིས། ། ཆགས་ཆེ་ཉམ་ང་བཟློག་ཏུ་གསོལ། །
ཕྱི་ནང་བར་ཆད་བཟློག་ཏུ་གསོལ། ། ཕྲིན་ལས་རྣམ་བཞི་བསྒྲུབ་ཏུ་གསོལ། ། དཀྱིལ་འཁོར་གཉེན་པོ་དྲལ་ལ་རེ། ། ཉེས་བྱེད་སྡེབས་སུ་ཤོལ་ལ་རེ། ། བདག་ཅག་རྣལ་འབྱོར་སྒྲུབ་པ་པོ། ། རྡོ་རྗེ་སློབ་དཔོན་སློབ་མར་བཅས། ། རྡོ་རྗེ་མཆེད་དང་ལྕམ་དྲལ་དང༌། ། རྒྱུ་སྦྱོར་ཡོན་བདག་འཁོར་བཅས་ལ། ། མི་ལ་ནད་ཡམས་མ་བཏང་ཞིག ། ཕྱུགས་ལ་གོད་ཡམས་མ་བཏང་ཞིག །
ནོར་ལ་གྱ་གྲམ་མ་བཏང་ཞིག ། ཞིང་ལ་རྩ་སད་མ་བཏང་ཞིག ། བདུད་ཀྱི་ཞགས་པ་ནག་པོ་ཆོད། ། གཤིན་རྗེའི་ཁྲམ་ཁ་དགྲ་ལ་སྒྱུར། ། མི་མཐུན་བར་ཆད་རྐྱེན་རྣམས་ཟློག ། འཁོར་རྣམས་སྲུང་ལ་རྐྱེན་རྣམས་ཟློག ། སྡང་བའི་དགྲ་ལ་རྟགས་བྱུང་ཞིག ། གནོད་པའི་བགེགས་ལ་ལས་མཛོད་ཅིག ། འདོད་པའི་དངོས་གྲུབ་སྩོལ་བ་དང༌། ། བཅོལ་བའི་ཕྲིན་ལས་སྒྲུབ་པར་མཛོད། །
ཐུགས་དམ་བསྐང་བའི་བྱིན་རླབས་ཀྱིས། ། ཁྲོ་བོའི་དྲག་ཤུལ་བཟློག་ཏུ་གསོལ། ། ཧེ་རུ་ཀ་ཡི་གཟི་བརྗིད་ཟློག ། ཕུར་པའི་བྱད་ཀ་བཟློག་ཏུ་གསོལ། ། སྟོབས་པོ་ཆེ་ཡི་ཟིལ་གནོན་ཟློག ། ལྷ་རྣམས་ཀུན་གྱི་རྩུབ་རིམས་ཟློག ། ལྷ་མིན་རྣམས་ཀྱི་དུག་གཟེར་ཟློག ། གཟའ་ཆེན་བརྒྱད་ཀྱི་གཟེར་འདེབས་ཟློག ། གཤིན་རྗེའི་ཕོ་མོའི་འཁྲུལ་འཁོར་ཟློག ། བདུད་དམག་རྣམས་ཀུན་ཁྲམ་ཁ་ཟློག །
མ་མོ་རྣམས་ཀྱི་ཐུན་ཟོར་ཟློག ། ཀླུ་ཆེན་རྣམས་ཀྱི་འཆིང་བ་ཟློག ། གནོད་སྦྱིན་རྣམས་ཀྱི་གཟེར་ནད་ཟློག ། བཙན་གྱི་རྒྱུ་སྲང་བཟློག་ཏུ་གསོལ། ། རྒྱལ་པོའི་དབྱིངས་སྐྱོ་ཐམས་ཅད་ཟློག ། མཁའ་འགྲོའི་ཁྲག་ནད་བཟློག་ཏུ་གསོལ། ། འབྱུང་པོ་ཡི་དྭགས་རིམས་ནད་ཟློག ། ཐེའུ་རང་འགོང་པོ་ལ་སོགས་པ། ། དམ་སྲི་ལོག་འདྲེན་བགེགས་ཚོགས་ཀྱི། ། ཕུགས་ཀྱི་སྲིས་རྐུན་ཐམས་ཅད་ཟློག །
བལ་མོའི་དུག་མཚོན་བཟློག་ཏུ་གསོལ། ། སྔོན་གྱི་སྒྲུབ་བརྒྱུད་གསེར་རིའི་ཕྲེང་ཚོགས་ཀྱིས། ། ཇི་ལྟར་བཀའ་བསྒོས་ཐ་ཚིག་མ་གཡེལ་བར། ། ཡེ་ཤེས་མགོན་པོའི་ལྷ་ཚོགས་འཁོར་བཅས་རྣམས། ། ཕྱི་ནང་གསང་བའི་མཆོད་གཏོར་འདི་བཞེས་ལ། ། དྭགས་བརྒྱུད་བསྟན་དགྲའི་ཆོ་འཕྲུལ་ཞི་བར་མཛོད། ། ཨོཾ་མ་ཧཱ་ཀཱ་ལ་ཀཱ་ལི་མ་ཧཱ་མཾ་ས་ཁ་རཾ་ཁཱ་ཧི། དེ་བཞིན་དུ། རཀྟ། ཙིཏྟ།
བ་སུ་ཏ། མཉྩ་མེ་ཙི། གོ་རོ་ཙ་ན། ཨ་མྲྀ་ཏ། སུ་ར་ཏ། བ་ལིཾ་ཏ། མ་ཧཱ་ཀིཾ་ནི་རི་ཏི་ཁ་རཾ་ཁཱ་ཧི། ཞེས་པས་ཐུགས་དམ་བསྐང་ཞིང་ཕྲིན་ལས་བཅོལ་ལ། མན་ངག་གི་ཡིག་བརྒྱ་གཟུངས་དང་བཅས་པས་ཉམས་ཆགས་བཤགས། ༈ རྒྱལ་དབང་བཅུ་གསུམ་པས་བསྩལ་བའི་འཁྲུགས་སྐོང་བསྡུས་པ་ནི།
བྷྱོ། དུས་ངན་སྙིགས་མའི་མཐར་ཐུག་ལ། ། བནྡེ་བླ་མའི་དམ་ཚིག་ཉམས། ། སྐྱེ་བོ་ཁྲེལ་དང་ངོ་ཚ་བོར། ། དེ་ཚེ་མ་མོ་ཐུགས་ཁྲོས་ནས། ། ནད་མུག་འཁྲུགས་གསུམ་སྤྲིན་ལྟར་གཡོ། ། དེ་དག་ཁྱོད་ཀྱི་ཆོ་འཕྲུལ་ཏེ། ། དེ་ཕྱིར་དམ་རྫས་གཏོར་བདུད་རྩི། ། བརྟེན་བསྐང་སྒྲུབ་པ་གསུམ་གྱི་རྫས། ། མ་མོ་འཁྲུགས་པའི་ཐུགས་དམ་བསྐང༌། །
ཐུགས་དམ་གཉེན་པོ་བསྐང་བའི་མཐུས། ། བདག་སོགས་མཁའ་མཉམ་འགྲོ་ཚོགས་ཀྱིས། ། ནད་གདོན་བར་ཆད་བཟློག་ཏུ་གསོལ། ། མི་མཐུན་ཕྱོགས་ཀུན་བཟློག་ཏུ་གསོལ། ། བཅོལ་བའི་ཕྲིན་ལས་འགྲུབ་པར་མཛོད། ། བདག་གཞན་མི་ཤེས་ལེ་ལོ་ཡིས། ། ས་ལམ་བགྲོད་ལ་འགལ་བ་རྣམས། ། མཁའ་འགྲོའི་ཚོགས་ཀྱིས་བཟོད་པར་གསོལ། ། འཛམ་གླིང་བདེ་བའི་བཀྲ་ཤིས་ཤོག། ༈ དེ་ནས་ཐུན་གཏོར་འབུལ་བར་སྤྲོ་ན།
མདུན་བསྐྱེད་ཀྱི་ཐུགས་ཀ་ནས་སྤྲུལ་པ་ཡང་སྤྲུལ་གྱི་ཚོགས་ལྕགས་ཀྱུ་ཐོགས་པ་གྲངས་མེད་པ་སྤྲོས་ནས་དགྲ་བོ་རྣམས་བཀུག་སྟེ་གཏོར་མར་བསྟིམ་པས་དགྲ་བགེགས་དངོས་སུ་གྱུར་བར་བསམ་ལ། ན་མོ་རཏྣ་ཏྲ་ཡཱ་ཡ། སངས་རྒྱས་ཀུན་དངོས་བླ་མ་མཆོག ། བརྒྱུད་པར་བཅས་པ་ཐམས་ཅད་དང༌། ། ལྷ་མིའི་སྟོན་པ་བཅོམ་ལྡན་འདས། ། རྣམ་གྲོལ་མཆོག་སྦྱིན་ཆོས་ཀྱི་མཆོག ། དེར་གནས་རྒྱལ་བའི་སྲས་རྣམས་དང༌། ། ཡི་དམ་ལྷ་དང་མཁའ་འགྲོའི་ཚོགས། ། ཁྱད་པར་དཔལ་ལྡན་ནག་པོ་ཆེ། ། འཁོར་དང་བཅས་པའི་བཀའ་བདེན་ཅིང༌། །
བདེན་པ་ཆེན་པོའི་མཐུ་རྩལ་གྱིས། ། གནོད་པར་བྱེད་པའི་དགྲ་བགེགས་ཀྱི། ། བླ་སྲོག་རྣམ་ཤེས་གར་གནས་ཀྱང༌། ། རང་དབང་མེད་པར་འདིར་ཁུག་ཅིག ། བཛྲ་ཨངྐུ་ཤ་ཛཿ བཛྲ་པཱ་ཤ་ཧཱུྃ། བཛྲ་སྥོ་ཊ་བཾ། བཛྲ་གྷཎྜེ་ཧོཿ ཀཱ་ལ་རཱུ་པ་ནི་ཀུ་རུ་ཨཱ་ཀརྵ་ཡ། ཨཱ་ཀརྵ་ཡ།
ཐེང་མ་ཐེང་མ་ཧྲི། སྟི་ག་ཡེ། ཨུ་ནི་ཨུ་ནི་ལ་ར་ཛ་ཛ། མདུན་བསྐྱེད་མགོན་པོའི་ཕྱག་གི་གྲི་གུག་ལས་ཧཱུྃ་ལྷ་མོའི་ཁ་ཊྭཱྃ་ལས་ཛཿའཕྲོས་ནས་སྣ་བུག་དང་གཤང་ལམ་དུ་ཞུགས་ནས་སྙིང་གར་ཕྱིན་པས་ཟངས་ལྕགས་ཀྱི་འཁོར་ལོ་གཉིས་སུ་གྱུར་ནས་གཡས་གཡོན་དུ་དྲག་ཏུ་འཁོར་བས་ཤ་རུས་དུམ་བུར་བཏུབ་པར་བསམ་ལ། ཨོཾ་ཏྲག་རཀྵ་དུན་ཏིཾ་མ་བྷྱོ། ཨོཾ་མ་ཧཱ་ཀཱ་ལ་ཀཱ་ལ་ཡ། ཤཱ་ས་ནཾ། ཨུ་པ་ཀཱ་རི་ཎཱཾ་ཨེཥྤ་པཤྩི་མ་ཀཱ་ལོ་ཡཾ། དུཾ་དུཾ་རཀྵ་ཚལ་པ་ཧ་ལ་དུཥྚ་ཤ་ཏྲཱུཾ་ཏ་ཐཱ་རུ་ཏྲི་པི་ཏ། དྷ་མི་རཏྣ་ཏྲ་ཡཱ་ཡ།
ཨ་པ་ཀཱ་རི་ཎཱི། ཡ་ཏི་པྲ་ཏི་ཛྙཱ། སྨ་ར་སི་ཏ་དཱ། ཨི་དཾ་མ་མ་དུཥྚཾ་དགྲ་བགེགས་བྱད་མ་ལྷ་སྲུང་དང་བཅས་པ་ཁ་ཁ་ཁཱ་ཧི་ཁཱ་ཧི། མ་ར་མ་ར། གྲྀཧྞ་གྲྀཧྞ། བནྡྷ་བནྡྷ། ཧ་ན་ཧ་ན། ད་ཧ་ད་ཧ། པ་ཙ་པ་ཙ།
དེ་ན་མེ་ཀེ་ན། དགྲ་བགེགས་མཱ་ར་ཡ་ཧཱུྃ་ཕཊ། ཨོཾ་ཨེ་ཨཱ་རལླི་ཧོཿ ཤྲཱི་མ་ཧཱ་ཀཱ་ལ་ཁཱ་ཧི། ཏྲཀ་རཀྵ་ཁཱ་ཧི། ཏྲཀ་རཀྵ་དུན་བྷྱོ་ཁཱ་ཧི། ཏྲཀ་རཀྵ་རྦད་བྷྱོ་ཁཱ་ཧི། དམ་ཅན་མགོན་པོ་ནག་པོ་མཁའ་འགྲོའི་ཚོགས་སུ་གྱུར་པ་རྣམས་ཀྱི་ཞལ་དུ་དམ་རྫས་བདུད་རྩིའི་གཏོར་མ་འདི་འབུལ་ལོ། ། བཞེས་སུ་གསོལ་ཁཱ་ཧི། མ་མ་སྙིང་ཁྲག་ཚལ་པ་དུན་ཏིཾ་ཧ་ལ་དུཾ་བྷྱོ།
གནོད་བྱེད་དགྲ་བགེགས་བྱད་མའི་ཤ་ཁྲག་ལ་ཁ་རཾ་ཁཱ་ཧི། གཏོར་མ་བདུད་རྩིའི་རང་བཞིན་དུ་གྱུར་པ་གསོལ་བར་བསམ་ལ། དེ་ནས་དྲག་ཏུ་རྦད་ཅིང་ཕྲིན་ལས་བཅོལ་བ་ནི། ཧཱུྃ། གང་ཞིག་བླ་མ་ལ་སྨོད་ཆོས་ལ་སྡང༌། ། འགྲོ་ལ་རྣམ་འཚེ་སྒྲུབ་པ་པོ་ལ་གནོད། ། ངན་འགྲོར་ཉེར་གཞོལ་དེ་དག་རྣམས་ཀྱིས་སྲོག ། ཟངས་གྲི་འབར་བས་ཡུད་ཀྱིས་གཅོད་པར་མཛོད། ། གང་དུ་རྡོ་རྗེ་སེར་ཆེན་དབབ་པའམ། ། བསྐལ་མེ་འབར་དང་དྲག་པོའི་རླུང་ཤུགས་སོགས། །
འཇིགས་ཆེན་བརྒྱ་ཕྲག་དུ་མའི་ཆོ་འཕྲུལ་དང༌། ། ལྟས་ངན་མཚན་མ་བྱེ་བ་དབབ་པར་མཛོད། ། ཤིན་ཏུ་མི་བཟད་ནད་གདོན་འབུམ་ཕྲག་གིས། ། དགྲ་བོ་བུ་དང་ཆུང་མ་འབངས་བཅས་ཀུན། ། སྐད་ཅིག་ཉིད་ལ་བསད་དེ་བསྐལ་སྟོང་དུ། ། མནན་གཟེར་བསྐྲད་དང་རེངས་པའི་ཕྲིན་ལས་མཛོད། ། མི་བསྲུན་ཤ་ཟའི་ཕོ་ཉ་དུང་ཕྱུར་ཡང༌། ། ཁྲོས་པའི་མིག་བགྲད་ཁྲོ་གཉེར་མཆེ་བ་གཙིགས། ། རྣོ་བའི་མཚོན་ཐོགས་རྔམ་པའི་ང་རོ་འབྱིན། ། རིངས་པར་རྒྱུག་བྱེད་ཁྱོད་ཀྱི་དུས་ལ་བབ། །
ནམ་མཁའ་གང་བ་འདབ་བཟང་དབང་པོའི་ཚོགས། ། གདོང་ལྔ་ལ་སོགས་གཅན་གཟན་མ་རུངས་པ། ། བྱེ་བ་དུང་ཕྱུར་ཁྲི་ཕྲག་དུ་མ་རྣམས། ། ཉམས་པ་འདི་ཡི་ཤ་རུས་ཁྲག་ལ་རོལ། ། བྷྱོ། ཡེ་ཤེས་མཁའ་འགྲོའི་ཚོགས་ལ་ཕྱག་འཚལ་ལོ། ། འགྲོ་མགོན་སྐྱོབ་པ་རྣམས་ཀྱི་བཀའ་བཞིན་དུ། ། ཕྲིན་ལས་ཚུལ་བཞིན་སྒྲུབ་པའི་བཀའ་ཉན་མ། ། རྫུ་འཕྲུལ་སྟོབས་དང་ལྡན་ཞིང་མ་ཐོགས་པར། ། ཕྲིན་ལས་སྣ་ཚོགས་སྒྲུབ་པའི་ལས་མཛོད་ཅིག །
དཔེར་ན་རྔོན་པས་རི་དྭགས་བཤོར་བ་བཞིན། ། བསོད་པ་དོན་དུ་གཉེར་བའི་ལས་མཛད་མས། ། བསད་པ་དོན་དུ་གཉེར་བའི་ལས་མཛོད་ཅིག ། ཨོཾ་ཨེ་ཨཱ་རལླི་ཧོཿ ཤྲཱི་མ་ཧཱ་ཀཱ་ལ་ཁཱ་ཧི། ཏྲག་རཀྵ་ཁཱ་ཧི། ཏྲག་རཀྵ་དུན་བྷྱོ་ཁཱ་ཧི། ཏྲག་རཀྵ་རྦད་བྷྱོ་ཁཱ་ཧི། དམ་ཅན་མགོན་པོ་ནག་པོ་མཁའ་འགྲོའི་ཚོགས་སུ་གྱུར་པ་རྣམས་ཀྱི་ཞལ་དུ་དམ་རྫས་བདུད་རྩིའི་གཏོར་མ་འདི་འབུལ་ལོ། ། བཞེས་སུ་གསོལ་ཁཱ་ཧི།
ཅེས་བརྗོད་ནས་ཐུན་གཏོར་ཟོར་དུ་བྱེད་པའམ་རང་བཞིན་འབུལ་བ་སྐབས་དང་བསྟུན། ༈ དེ་ནས་ལྷག་ཆད་ལ་སོགས་པ་དང་དམ་ཚིག་གི་ཉེས་ལྟུང་བཤགས་ཤིང་བཟོད་པར་གསོལ་བ་ནི། ཧཱུྃ། དོན་དམ་ཆོས་ཀྱི་དབྱིངས་ལས་མ་གཡོས་ཀྱང༌། ། ཐུགས་རྗེའི་ཐབས་ཀྱིས་སྤྲུལ་པའི་སྐུར་སྟོན་ཅིང༌། ། སྨོན་ལམ་དབང་གིས་གདུག་པའི་ཚལ་འཛིན་པ། ། དཔལ་ལྡན་འཁོར་བཅས་བདག་ལ་དགོངས་སུ་གསོལ། ། ཐོག་མེད་དུས་ནས་མ་རིག་དབང་གྱུར་པས། ། མི་ཤེས་སྒྲིབ་པ་ལེ་ལོའི་དབང་གིས་ནི། ། ཐམས་ཅད་མཁྱེན་པའི་ལམ་ལས་འགལ་བ་རྣམས། །
སྤྲུལ་པ་མཁའ་འགྲོའི་ཚོགས་ཀྱིས་བཟོད་པར་མཛོད། ། ད་ལྟ་བདག་བློ་དམན་པའི་དབང་གྱུར་ཏེ། ། བསྐྱེད་རྫོགས་ཏིང་འཛིན་ཡན་ལག་མ་ཚང་དང༌། ། གསང་སྔགས་གྲངས་ཉུང་ལོག་པར་གྱུར་པ་རྣམས། ། ལས་ཀྱི་མགོན་པོའི་ཚོགས་ཀྱིས་བཟོད་པར་མཛོད། ། སྒོ་གསུམ་སྙོམ་ལས་ལེ་ལོའི་དབང་གིས་ནི། ། དམ་རྫས་མ་ཚང་གཏོར་མའི་ཕུད་ཉམས་དང༌། ། འགལ་དང་ནོར་འཁྲུལ་ཆད་ལྷག་གྱུར་པ་རྣམས། ། འཇིག་རྟེན་ཕོ་ཉའི་ཚོགས་ཀྱིས་བཟོད་པར་མཛོད། ། དེ་ལྟར་གསོལ་བའི་ཐུགས་རྗེའི་འོད་ཟེར་གྱིས། །
བདག་གི་ཉེས་པའི་ཚོགས་རྣམས་དག་པ་དང༌། ། རྒྱལ་བའི་བསྟན་པ་ཡུན་དུ་བསྲུང་བ་དང༌། ། དགྲ་བགེགས་འདུལ་བའི་མཐུ་རྩལ་དངོས་གྲུབ་སྩོལ། ༈ བྷྱོ། རླུང་ནག་དགུ་ཀློང་འཁྱིལ་བའི་དཀྱིལ་འཁོར་དུ། ། དཔལ་གྱི་བཀའ་སྡོད་ཉེ་བའི་སྙིང་ཉེ་མ། ། རྒྱལ་བའི་གདུང་འཚོབ་ཁམས་གསུམ་བདུད་འདུལ་མ། ། དབང་ཕྱུག་ལྷ་མོ་དཔོན་གཡོག་བདག་ལ་དགོངས། ། འདའ་བཀའ་རྡོ་རྗེ་དམ་ཚིག་གཏན་གྱི་གཉེར། ། ཡོངས་སུ་མི་གཏོང་འདའ་བར་མི་བགྱིད་ཀྱང༌། །
ཀློང་དུ་མ་གྱུར་གོམས་པའི་ཤུགས་ཆུང་བས། ། ལྟ་བ་འཕངས་དམའ་ཆོས་ཉིད་དོན་མ་རྟོགས། ། སྒོམ་པ་ཡུན་ཐུང་ལྷ་མོའི་ཞལ་མ་མཐོང༌། ། སྙིང་པོ་གྲངས་ཉུང་གྲྭ་ཆག་ཟུར་ཉམས་དང༌། ། ཉམས་དང་ཚོགས་འདྲེས་ཉམས་པས་གང་བ་དང༌། ། ཉམས་དང་གཏམ་བྱས་ཁ་འཕྲོ་བསྲེས་པ་དང༌། ། ཁས་བླངས་དམ་བཅས་དུས་ལས་ཡོལ་བ་དང༌། ། དམ་རྫས་མ་ཚང་གཏོར་མའི་ཕུད་ཉམས་དང༌། ། སྒྲུབ་ལ་མི་བརྩོན་ལེ་ལོས་གཡེངས་པ་དང༌། ། གསང་བའི་མན་ངག་གཞན་ལ་སྤེལ་བ་རྣམས། །
རབ་ཏུ་འགྱོད་པའི་སེམས་ཀྱིས་མཐོལ་ལོ་བཤགས། ། མཐོལ་ལོ་མཐོལ་ལོ་ཡེ་ཤེས་མ་མོའི་ཚོགས། ། བཤགས་སོ་བཤགས་སོ་འཇིག་རྟེན་ཕོ་ཉ་རྣམས། ། ཐུགས་རྗེ་ཆེན་པོས་ཚངས་པར་སྩལ་དུ་གསོལ། ། ཨོཾ་ས་མ་ཡ། ཨཱཿས་མ་ཡ། ཧཱུྃ་ས་མ་ཡ། ཨོཾ་ཤྲཱི་མ་ཧཱ་ཀཱ་ལ་ཡཀྵ་བཻ་ཏ་ལི་ཧཱུྃ་ཛཿ ཨོཾ་བཛྲ་ས་ཏྭ་ས་མ་ཡ་སོགས་ཡི་གེ་བརྒྱ་པ་དང༌། ཚེ་རབས་ཀུན་ནས་རྒྱལ་བས་དབང་བསྐུར་ཅིང༌། །
ཚེ་རབས་ཀུན་ཏུ་བསྟན་པ་སྲུང་མཛད་པའི། ། མགོན་པོ་མཐུ་ཆེན་ཁྱོད་ལ་ཕྱག་འཚལ་ལོ། ། ན་མོ་ཨཱ་ཀྲི་ནི། ན་མོ་ཡོ་ཏྲི་ནི། ན་མོ་ཏ་ཀྲི་ནི། ཏདྱ་ཐཱ། ཨོཾ་ཧི་ལི་ཧི་ལི། ཀི་ཏི་ཙི་ཏི། ནི་ཏི་པ་ཏ་ཡེ་སྭཱ་ཧཱ། ཚེ་རབས་སྔོན་ནས་ད་ལྟ་ཕན་ཆད་དུ། །
རྒྱལ་བའི་བསྟན་པ་བསྲུང་བར་དམ་བཅས་པ། ། ད་ལྟ་དེང་འདིར་བསྟན་པ་རྒྱས་པ་དང༌། ། བདག་ཅག་རྣལ་འབྱོར་འཁོར་དང་བཅས་པ་ཡི། ། ཕྱི་ནང་བར་ཆད་ཐམས་ཅད་ཞི་བར་ཤོག ། སྨོན་ལམ་གདབ་པ་ནི། མ་འོངས་པ་ན་ལུང་བསྟན་པ། ། དེ་བཞིན་གཤེགས་པ་ཐལ་བ་ཡི། ། དབང་པོ་ཞེས་བྱར་གྱུར་པའི་ཚེ། ། གདུག་ཅིང་རྩུབ་པའི་གདུལ་བྱ་རྣམས། ། འདྲེན་པའི་ཞབས་དྲུང་སྐྱེས་ནས་ཀྱང༌། །
ཆོས་ཀྱི་བདུད་རྩི་འཐུང་བར་ཤོག ། བདག་ནི་མངོན་པར་བྱང་ཆུབ་སྟེ། ། རང་རིག་ཡེ་ཤེས་མངོན་གྱུར་ནས། ། སངས་རྒྱས་བསྟན་པ་བསྲུང་སླད་དུ། ། ཁྱོད་དང་མི་འབྲལ་འགྲོགས་པར་ཤོག ། དགེའོ། ། སརྦ་མངྒ་ལཾ། །
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
