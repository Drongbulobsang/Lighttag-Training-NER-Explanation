རྩ་གསུམ་བཀའ་སྲུང་བཅས་ཀྱི་གཏོར་བསྔོས་སོགས་ཆོས་ཚན་ལྔ།
པོད ༡
རྩ་གསུམ་བཀའ་སྲུང་བཅས་ཀྱི་གཏོར་བསྔོས།
$!#$&"$ ༄༅། །རྩ་གསུམ་བཀའ་སྲུང་བཅས་ཀྱི་གཏོར་བསྔོས་བཞུགས་སོ། ། ཤྲཱི་མ་ན་གུ་རུ་དེ་ཝ་ཌཱ་ཀི་ནཱི་དྷརྨ་པཱ་ལ་ཡེ་ན་མ༔ འདིར་ཕྱི་དྲོའི་ཆ་ལ་བྱ་བའི་གཏོར་བསྔོས་ཀྱི་རིམ་པ་ཞལ་རྒྱུན་ཇི་ལྟ་བར་བཀོད་པ་ལ། མདུན་བསྐྱེད་ཀྱི་རྟེན་ཐང་སྐུ་སོགས་ཡོད་ན་གལ་ཆེ་ཞིང༌། གཏོར་མའི་རྫས་གཙང་ཞིང་ཡིད་དུ་འོང་བ་ཅི་འབྱོར་བཤམས་ལ། བདག་མདུན་དུས་གཅིག་ལ་མ་མགོན་ཞལ་སྦྱོར་དུ་སྒོམ་དགོས་ཏེ། དེའང་བདག་བསྐྱེད་ལ་མགོན་པོར་ལྷ་མོས་འཁྱུད་པ་དང༌། མདུན་བསྐྱེད་ལྷ་མོ་ལ་མགོན་པོ་ཕར་འཁྱུད་པའི་ཁྱད་ཙམ་ལ་གཉིས་ཀ་མངོན་རྟོགས་དང་མཐུན་པར་བསྐྱེད། བདག་མདུན་གཉིས་ཀ་ལ་དབུགས་ལེན་ཡབ་ཡུམ་བཅུ་དྲུག་གིས་བསྐོར་བ་གཙོ་ཆེ།
འཁོར་གཞན་གསལ་ན་ལེགས་ཀྱང་དེ་ཙམ་མ་བྱུང་ནའང་མོས་པ་ཙམ་གྱིས་ཆོག ། ཐོག་མར་བླ་མ་བརྒྱུད་རིམ་ལ་གསོལ་བ་འདེབས་པ་ནི། བདེ་ཆེན་རྡོ་རྗེའི་བདག་ཉིད་ཧེ་རུ་ཀ ། དངོས་ཀྱི་གོ་འཕང་མཆོག་གྲུབ་ཨརྞ་པ། ། དེ་ཡིས་རྗེས་བཟུང་མལ་ལོ་བློ་གྲོས་གྲགས། ། དེ་སྲས་གཉལ་པ་སཱུརྻ་ཛྭཱ་ལ་དང༌། ། གཉལ་པ་ཇོ་སྲས་གྲུ་གུ་རས་ཆེན་པ། ། རྒྱལ་བའི་སྲས་པོ་བསོད་ནམས་རྡོ་རྗེའི་ཞབས། ། མཐུ་སྟོབས་དབང་ཕྱུག་གྲུབ་ཆེན་པཀྴི་སོགས། ། ཡབ་རྐྱང་བརྒྱུད་པའི་བླ་མར་གསོལ་བ་འདེབས། །
པདྨ་འབྱུང་གནས་ཞང་བཙུན་དར་མའི་མཚན། ། ཁྱུང་པོ་སྟག་ཤམ་རྒྱལ་བ་ཡེ་ཤེས་དང༌། ། བླ་ཆེན་མགོན་པོ་སྟོང་དཔོན་ཤེས་རབ་མགོན། ། མཚུར་ཕུ་པ་སོགས་ཡུམ་རྐྱང་བརྒྱུད་པར་འདུད། ། སློབ་དཔོན་པདྨ་ནམ་མཁའི་ལྷ་གཟུངས་དང༌། ། སྔགས་འཆང་མི་རབས་བཅུ་གསུམ་སོགས་ཀྱི་མཐར། ། གྲུབ་ཆེན་ཆོས་ཀྱི་བླ་མ་ལ་སོགས་པ། ། ཞལ་སྦྱོར་བརྒྱུད་པའི་བླ་མ་རྣམས་ལ་འདུད། ། རྡོ་རྗེ་འཆང་ཆེན་ཏཻ་ལོ་ནཱ་རོ་པ། ། མར་པ་མི་ལ་དྭགས་པོ་དུས་མཁྱེན་ཞབས། །
རས་ཆེན་ཞབས་སོགས་ལྷོ་བྲག་མགོན་པོ་ཞེས། ། རྫོགས་རིམ་རླུང་བསྲེའི་བརྒྱུད་པ་རྣམས་ལ་འདུད། ། བཀའ་བབ་ཀུན་འདུས་ཆོས་ཀྱི་བླ་མ་ནས། ། སངྒ་ལཀྵ་རང་བྱུང་རྒྱལ་བའི་ཞབས། ། མགོན་པོ་རྒྱལ་མཚན་རོལ་པའི་རྡོ་རྗེ་དང༌། ། གྲགས་པ་སེངྒེ་དར་མ་རྒྱལ་མཚན་པ། ། མཁའ་སྤྱོད་དབང་པོ་ཀུན་དགའ་བློ་གྲོས་དང༌། ། རིན་ཆེན་བཟང་པོ་ཆོས་ཀྱི་བཟང་པོ་དང༌། ། མཐོང་བ་དོན་ལྡན་བན་སྒར་འཇམ་དཔལ་བཟང༌། ། རང་བྱུང་མཚོ་སྐྱེས་འདན་མ་གྲུབ་ཆེན་དང༌། །
མི་བསྐྱོད་རྡོ་རྗེ་དཀོན་མཆོག་ཡན་ལག་དང༌། ། དབང་ཕྱུག་རྡོ་རྗེ་ཆོས་ཀྱི་དབང་ཕྱུག་དང༌། ། ཀརྨ་ཆགས་མེད་དུལ་མོ་ཆོས་ཀྱི་རྗེ། ། ཆོས་ཀྱི་དོན་གྲུབ་བསྟན་པའི་ཉིན་བྱེད་ཞབས། ། བདུད་འདུལ་རྡོ་རྗེ་ཆོས་གྲུབ་རྒྱ་མཚོའི་སྡེའི། ། པདྨ་ཉིན་བྱེད་ཐེག་མཆོག་རྡོ་རྗེ་འཆང༌། ། བློ་གྲོས་མཐའ་ཡས་དོན་ཀུན་ལྷུན་གྱིས་གྲུབ། ། མཁའ་ཁྱབ་རྡོ་རྗེ་པདྨ་དབང་མཆོག་རྒྱལ། ། མཁྱེན་བརྩེ་འོད་ཟེར་རིག་པའི་རྡོ་རྗེ་སོགས། ། མི་ཕྱེད་དད་པས་སྙིང་གི་ཏི་ལ་ཀར། །
འབྲལ་མེད་བསྙེན་ནས་རྩེ་གཅིག་གསོལ་བ་འདེབས། ། དེ་ཡི་མཐུ་ལས་བདེ་དབང་ཡེ་ཤེས་མགོན། ། བདག་སྒྲུབ་ལ་བརྟེན་རླུང་བསྲེའི་མན་ངག་གིས། ། མཆོག་གི་དངོས་གྲུབ་མྱུར་དུ་འགྲུབ་པ་དང༌། ། སྐུ་མགོན་དཀར་པོས་ཚེ་ཡི་དངོས་གྲུབ་དང༌། ། ཡོན་ཏན་མགོན་པོས་ལོངས་སྤྱོད་འཕེལ་བ་དང༌། ། གསུང་མགོན་དམར་པོས་སྣང་སྲིད་དབང་དུ་སྡུད། ། ཕྲིན་ལས་མགོན་པོས་དགྲ་བགེགས་ཚར་གཅོད་ཅིང༌། ། ཐུགས་མགོན་མཐིང་གས་མངོན་ཤེས་འགྲུབ་གྱུར་ཅིག ། ཡབ་རྐྱང་ལས་མགོན་སྲས་མཆོག་ནག་པོ་ཡི། །
སྒྲུབ་པ་མཐར་ཕྱིན་ཕྱི་སྒྲུབ་པར་བུ་དང༌། ། ནང་སྒྲུབ་ཛ་རྡུང་གསང་སྒྲུབ་རྣམ་གཉིས་ལ། ། བརྟེན་ནས་བསྟན་པ་སྲུང་བའི་ནུས་ཐོབ་ཤོག ། འཇིག་རྟེན་མགོན་པོ་དྲེགས་པ་ཡབ་ཡུམ་ལ། ། བརྟེན་ནས་མ་མགོན་དྲག་པོའི་པར་ནག་དང༌། ། དྲེགས་པ་བདུན་ཅུ་རྩ་གཉིས་པར་བུར་བཅས། ། གིང་བདུད་དམར་ནག་ཧེ་ལམ་འབར་མ་སོགས། ། མངོན་སྤྱོད་དྲག་པོའི་ཕྲིན་ལས་ཐོགས་མེད་དུ། ། འགྲུབ་པས་མ་རུངས་བསྟན་དགྲ་གདུག་པ་ཅན། ། རྒྱབ་རྟེན་གནོད་བྱེད་དམ་སྲི་དཔུང་དང་བཅས། །
མིང་རུས་རྗེས་ཤུལ་མེད་པར་བརླག་གྱུར་ཅིག ། མདོར་ན་ཡོངས་འཛིན་དཔལ་ལྡན་ཀརྨ་པ། ། ཡི་དམ་རྒྱལ་བ་རྒྱ་མཚོ་སྤྱན་རས་གཟིགས། ། ཆོས་སྐྱོང་རྡོ་རྗེ་ནག་པོ་ལྕམ་དྲལ་བཅས། ། དབྱེར་མེད་མཆོག་གི་གོ་འཕང་འགྲུབ་གྱུར་ཅིག ། འདི་མན་རྗེ་བཅུ་དྲུག་པའི་གསུང༌། མཆན། ཆོས་སྐུའི་བདག་ཉིད་མགོན་པོ་འོད་དཔག་མེད། ། ལོངས་སྐུའི་དབང་ཕྱུག་འཕགས་མཆོག་སྤྱན་རས་གཟིགས། ། ཡེ་ཤེས་སྐུ་བརྙེས་གུ་རུ་པདྨ་འབྱུང༌། །
ངོ་བོ་གཅིག་བསྡུས་དཔལ་ལྡན་ཀརྨ་པ། ། གསོལ་བ་འདེབས་སོ་བྱིན་གྱིས་བརླབ་ཏུ་གསོལ། ། ཅེས་ཚ་ཀོ་བ་བླ་མ་བསྟན་རྒྱལ་གྱིས་བསྐུལ་ངོར། སི་ཏུ་ཆོས་ཀྱི་འབྱུང་གནས་ཕྲིན་ལས་ཀུན་ཁྱབ་ཡེ་ཤེས་དཔལ་བཟང་པོས་སྤེལ་བའོ།། ༈ ཨོཾ་དཾ་ཌྜོ་ཏྐ་ཊ་བྷཻ་ར་ཝཱ་ཡ་སཾ་སཾ་སཾ་རུ་རུ་རུ་ཧཱུྃ་ཧཱུྃ་ཧཱུྃ་ཕཊ་སྭཱ་ཧཱ། ཨོཾ་སྭ་བྷཱ་ཝ་ཤུདྡྷཱ༔ སརྦ་དྷརྨཱ༔ སྭ་བྷཱ་ཝ་ཤུདྡྷོ྅་ཧཾ། སྟོང་པའི་ངང་ལས་ཁཾ་ལས་བྲག་སྟེང་དུར་ཁྲོད་བརྒྱད་ཀྱི་དབུས། ། བྷྲཱུྃ་ལས་གཞལ་ཡས་གྲུ་གསུམ་འབར་བའི་ནང༌། །
འཁོར་ལོ་བཞི་རིམ་ལྟེ་བར་པད་ཉི་ལ། ། ཏི་ལས་རྫུ་འཕྲུལ་དྲེལ་རྟའི་གདན་གྱི་སྟེང༌། ། མ་ལས་ལྷ་མོ་ཞལ་གཅིག་ཕྱག་བཞི་མ། ། ཁ་ཊྭཱཾ་ཕུར་པ་མེ་ལོང་སྦྲུལ་ཞགས་བསྣམས། ། བཙན་སྟབས་འཁྱིལ་བའི་སྟབས་ཀྱིས་བཞུགས་པའི་པང༌། ། ཧཱུྃ་ལས་མགོན་པོ་ཞལ་གཅིག་ཕྱག་གཉིས་པ། ། མཐིང་ནག་སྤྱན་གསུམ་ལྗགས་འདྲིལ་མཆེ་བ་གཙིགས། ། དབུ་སྐྲ་གྱེན་བརྫེས་གཡས་པས་གྲི་གུག་དང༌། ། གཡོན་གྱི་ཐོད་ཁྲག་ཐོད་སྐམ་དབུ་རྒྱན་ཅན། ། དུག་སྦྲུལ་རུས་པ་སྣ་ཚོགས་དར་གྱིས་བརྒྱན། །
དར་ནག་འཇོལ་བེར་སྟག་གི་ཤམ་ཐབས་དང༌། ། མགོ་ཕྲེང་དོ་ཤལ་ཞབས་གཡས་བརྐྱང་བའི་གར། ། གཡོན་པས་ཡུམ་ལ་འཁྲིལ་ཚུལ་འཇིགས་པའི་གཟུགས། ། ཁམས་གསུམ་དབང་སྡུད་ཟིལ་གནོན་ཆེན་པོར་གྱུར། ། འཁོར་ལོ་དང་པོར་འགུགས་བྱེད་སྙིང་ཁྲག་འཐུང༌། ། དབུགས་ལེན་སྲོག་བདག་དུར་ཁྲོད་འཇོམས་བྱེད་དང༌། ། ཁ་ལོ་སྒྱུར་བྱེད་གདུག་འདུལ་སྲེག་བྱེད་དེ། ། རང་འདྲའི་ཡུམ་ཅན་གཙོ་བོ་ལྟ་བུའོ། ། གཉིས་པར་དཔལ་འབར་འཆང་དང་རྣམ་ཐོས་སྲས། ། དབང་ཕྱུག་འབར་བ་ལེགས་ལྡན་ཛམྦྷ་ལ། །
ཤུགས་ལྡན་དམ་ཅན་གཙུག་གཏོར་ལྗང་ལྷ་མགོན། ། བརྟན་མ་ཆ་ལུགས་གཞོན་པ་སྣ་ཚོགས་ཅན། ། གསུམ་པར་དབང་ཕྱུག་སྲིན་པོ་བདུད་གཤིན་རྗེ། ། དགའ་བོ་ཁྱབ་འཇུག་བགེགས་རྒྱལ་ཏྲཀ་ཤད་དེ། ། འཇིགས་པའི་གཟུགས་ཅན་རང་འདྲ་བརྒྱད་རེས་བསྐོར། ། བཞི་པར་སྤྱང་ཞོན་མ་བདུན་སྲིང་མོ་བཞི། ། ཕུར་བུ་མ་བདུན་ནང་གི་འབར་བ་བཞི། ། ཟངས་རལ་མ་བདུན་ཕྱི་རིམ་འབར་མ་བཞི། ། མཚོན་འཁོར་མ་བདུན་དུས་ཀྱི་ལྷ་མོ་བཞི། ། མ་བདུན་སྲིང་བདུན་མཛའ་བདུན་བྲན་མོ་བདུན། །
དེ་ཡི་ཕྱི་རོལ་མཆེ་གཙིགས་ལས་མཁན་མ། ། མཆུ་འཇིབ་ཁ་འགལ་རིགས་མཐུན་འཁོར་གྱིས་བསྐོར། ། ཀུན་གྱི་སྤྱི་བོར་ཨོཾ་ཡིག་དཀར་པོ་དང༌། ། མགྲིན་པར་ཨཱཿདམར་ཐུགས་ཀར་ཧཱུྃ་སྔོན་པོ། ། མགོན་པོའི་ཐུགས་ཀར་ཟླ་བར་ཧཱུྃ་མཐིང་ནག ། ལྷ་མོའི་ཐུགས་ཀར་ཉི་མར་བྷྱོ་སྔོན་པོ། ། ས་བོན་རྣམས་ལས་འོད་འཕྲོས་བྱང་ཕྱོགས་ནས། ། ཡེ་ཤེས་མགོན་པོ་སངས་རྒྱས་བྱང་ཆུབ་སེམས། ། འཁོར་བཅས་མདུན་གྱི་ནམ་མཁར་གཤེགས་པར་གྱུར། ། འདུན་པ་བརྟན་པས་སྤྱན་འདྲེན་གྱི་སྔགས་བརྗོད་ཅིང་ས་བོན་རྣམས་ཀྱི་འོད་ཟེར་གྱིས་རང་བཞིན་གྱི་གནས་དང༌།
རི་རབ་ཀྱི་རྩེ་མོ་ནས་མ་མགོན་འཁོར་བཅས་ཆར་བབ་པ་ལྟར་བྱོན་ནས་བདག་མདུན་བར་གྱི་ནམ་མཁར་བཞུགས་པར་བསམ་ལ། ཧཱུྃ། དད་པ་དང་ནི་དམ་ཚིག་གིས། ། དཔལ་ལྡན་མགོན་པོ་སྤྱན་འདྲེན་ན། ། ཐུགས་རྗེའི་ཐུགས་དམ་དབང་གིས་ནི། ། བསྟན་པ་སྲུང་ཕྱིར་གཤེགས་སུ་གསོལ། ཧཱུྃ། མགོན་པོའི་ཐུགས་དམ་བསྐང་བ་དང༌། ། གཞན་གྱི་གནོད་པ་བཟློག་པ་དང༌། ། བདག་གི་ལས་རྣམས་སྒྲུབ་ཕྱིར་དང༌། །
རྒྱལ་བའི་བསྟན་པ་བསྲུང་སླད་དུ། ། མགོན་པོ་ནག་པོ་སྤྱན་འདྲེན་ན། ། འདུ་འབྲལ་མེད་པའི་དབྱིངས་ཉིད་ནས། ། ལྷ་ཆེན་དཔལ་འབར་སྤྱན་འདྲེན་གྱི། ། ནག་པོ་ཆེན་པོ་གཤེགས་སུ་གསོལ། ཧཱུྃ། གཏུམ་ཆེན་དྲག་པོར་ཁྲོས་པའི་སྲིན་པོའི་གཟུགས། ། ནག་པོ་མི་བཟད་མ་ཧཱ་ཀཱ་ལ་ནི། ། དད་པ་དམ་ཚིག་དབང་གིས་སྤྱན་འདྲེན་ན། ། ཐུགས་རྗེའི་དབང་གིས་གནས་འདིར་གཤེགས་སུ་གསོལ།
བྷྱོ། བྱང་ཤར་ཆོས་དབྱིངས་ཕོ་བྲང་ནས། ། བསྟན་པ་བསྲུང་ཕྱིར་སྐུ་སྤྲུལ་པ། ། ཚུར་གཤེགས་ཚུར་གཤེགས་མ་ཚུར་གཤེགས། ། དམ་ཚིག་དབང་གིས་མྱུར་དུ་བྱོན། ། ཡོངས་འདུའི་ཤིང་ལ་བརྟེན་བཅས་ཤིང༌། ། རྫུ་འཕྲུལ་མྱུར་མགྱོགས་དྲེལ་ལ་ཞོན། ། དུར་ཁྲོད་ཉུལ་ཤིང་འཛམ་གླིང་བསྐོར། ། མགྱོགས་བྱེད་ཆེན་མོ་གཤེགས་སུ་གསོལ། ། ཁྲག་འཐུང་མ་མོའི་དཀྱིལ་འཁོར་ནས། །
སྐྱེ་འགྲོ་ཡོངས་ཀྱི་དབུགས་ལེན་མ། ། ཤ་ལ་དགའ་ཤིང་ཁྲག་ལ་རྔམས། ། ཟ་བྱེད་ཆེན་མོ་གཤེགས་སུ་གསོལ། ། ནག་མོ་མི་བཟད་རལ་པ་ཅན། ། སྐུ་གསུང་ཐུགས་ཀྱི་དཀྱིལ་འཁོར་ནས། ། སྤྲུལ་པའི་མ་མོས་སྟོང་ཁམས་ཁྱབ། ། རྫུ་འཕྲུལ་ཆེན་མོ་གཤེགས་སུ་གསོལ། ། གྲངས་མེད་བསྐལ་པའི་སྔོན་རོལ་ནས། ། ས་བརྒྱད་ནོན་པའི་སེམས་མ་ཁྱོད། ། མི་སྡུག་གཟུགས་འཆང་སྲིན་མོའི་ཚུལ། །
འཇིག་བྱེད་ཆེན་པོ་གཤེགས་སུ་གསོལ། ཧཱུྃ། དད་པ་དང་ནི་དམ་ཚིག་གིས། ། ཚུར་གཤེགས་ཆོས་སྐྱོང་སྲུང་མའི་ཚོགས། ། དབང་པོ་མེ་ལྷ་གཤིན་རྗེ་དང༌། ། བདེན་བྲལ་ཆུ་བདག་རླུང་གི་ལྷ། ། གནོད་སྦྱིན་དབང་ལྡན་ཚངས་པ་དང༌། ། ཉི་ཟླ་གཟའ་སྐར་ས་བདག་སོགས། ། བིཥྞུ་མ་མོ་གཤིན་རྗེ་དང༌། ། སྲིན་པོ་རོ་ལངས་གསོད་བྱེད་ཚོགས། །
ཀླུ་དང་བདུད་མོ་འབྱུང་པོ་རྣམས། ། གཏུམ་དྲག་འཇིག་རྟེན་ཕོ་ཉའི་ཚོགས། ། རང་རང་གནས་ནས་འདིར་དགོངས་ལ། ། སྐད་ཅིག་ཙམ་གྱིས་གཤེགས་སུ་གསོལ། ། ཨོཾ་མ་ཧཱ་ཀཱ་ལ་ཀཱ་ལཱ་ཡ། དེ་ཝ་རཀྵ། ཛཿཧཱུྃ་བྃ་ཧོཿ འདིར་ཤོག་འདིར་ཤོག ། ཨཱ་གཙྪ་ཡ་ཨཱ་གཙྪ་ཡ། ཧཱུྃ་ཡ་ཛཿཧཱུྃ་ཡ་ཛཿ
ཨོཾ་མ་ཧཱ་ཀཱ་ལི། ཏྲག་རཀྵ་ཏིཾ་ལཾ་ས་མ་ཡ། ཛཿཧཱུྃ་བྃ་ཧོཿ ནག་མོ་ཏིཾ་ལཾ་མ་མ་དུན་བྷྱོ། ཛཿཧཱུྃ་བྃ་ཧོཿ ཀཱ་ལི་དུན་བྷྱོ༔ ཨེ་ཨཱ་རལླི་ཧོཿ ཛཿཧཱུྃ་བཾ་ཧོཿ མ་ཏི་མ་ཧཱ་ས་མ་ཡ། ཕེཾ་ཕེཾ་ཕེཾ།
མ་མ་པ་ཤ་ར། ཤ་ཀཱ་ལ། ས་མ་ཡ་ཛཿ ཛཿཧཱུྃ་བྃ་ཧོཿ ཨ་ལ་ལ་ཧོཿ མ་མོ་ནག་མོ་ཏིཾ་ལཾ། མ་མོ་ནག་མོ་དུན་ཏིཾ་བྷྱོ། ཛཿཧཱུྃ་བྃ་ཧོཿ ནག་མོ་དུན་བྷྱོ། ཨོཾ་ཨཱཿཧཱུྃ།
ས་མ་ཡ། ཨེ་ཧྱེ་ཧི་ཛཿ ཨཱ་རལླི་ཧོཿ ཧྲཱིཾ་ཧྲཱིཾ། ཞེས་བརྗོད་པས་སྤྲིན་གྱི་ཕུང་པོ་ལྟ་བུར་མདུན་གྱི་ནམ་མཁར་བྱོན་པར་བསམ། ཨོཾ། ཁྲག་གི་རྒྱ་མཚོ་མེ་ཏོག་ཨུ་པཱཀྵ། ། ཚིལ་ཆེན་བསྲེག་དང་མར་ནག་ཆེན་པོའི་མེ། ། ཐལ་ཆེན་ཁྲག་ཞག་བདུད་རྩི་ཤ་ཆེན་ལྔ། ། དུར་ཁྲོད་སྒྲ་ཡིས་ཕྱོགས་རྣམས་བཀང་སྟེ་འབུལ། །
ཨོཾ་ཤྲཱི་བཛྲ་མ་ཧཱ་ཀཱ་ལ་དེ་ཝཱི་ས་པ་རི་ཝཱ་ར་བཛྲ་ཨརྒྷཾ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱ་ཤབྡ་པྲ་ཏཱིཙྪ་པཱུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡེ་ཨཱཿཧཱུྃ། ཛཿཧཱུྃ་བྃ་ཧོཿ གཉིས་སུ་མེད་པར་གྱུར། ། གདན་འབུལ་ཞིང་བཞུགས་སུ་གསོལ་བ་ནི། ཧཱུྃ། གཏུམ་པོ་འཇིགས་སུ་རུང་བ་སྲིན་པོའི་གཟུགས། ། བྱང་ཆུབ་སེམས་དཔའ་དགྲ་བགེགས་འདུལ་མཛད་པ། ། སྲིན་པོ་ནག་པོ་མི་ཕམ་ཁྲོ་གཉེར་ཅན། ། དམ་ཚིག་དབང་གིས་གནས་འདིར་བཞུགས་སུ་གསོལ། ། བྲག་རི་པདྨ་ཉི་མ་རོ་ཡི་གདན། །
མདུང་དང་རལ་གྲི་གཤིབས་པའི་གཞལ་ཡས་སུ། ། སྲིན་པོའི་གཟུགས་ཅན་ནག་པོ་ཆེན་པོ་ནི། ། ཕྱག་འཚལ་མཆོད་ཕྱིར་གནས་འདིར་བཞུགས་སུ་གསོལ། ། བྱང་ཤར་ཕོ་བྲང་མཛེས་པ་ན། ། ཉི་ཟླ་པདྨའི་གདན་སྟེང་དུ། ། བམ་ཆེན་ཞིང་མཆོག་བསྣོལ་བ་ལ། ། ཅི་བདེ་བར་ནི་བཞུགས་སུ་གསོལ། ། རཀྨོ་རཀྵ་མ་ཧི་ཀུ་ལ་པདྨ་ས་མ་ཡ་ཏིཥྛ་ལྷན། ཨེ་ཧྱ་ཧི་ས་མ་ཡ་ཧཱུྃ། ཧཱུྃ།
རྡོ་རྗེ་འཆང་གི་སྤྱན་སྔ་རུ། ། ཇི་ལྟར་ཁས་བླངས་དམ་བཅས་ལྟར། ། བྱིན་གྱིས་བརླབས་པའི་གནས་འདིར་ནི། ། དྲག་པོ་འཁོར་བཅས་བཞུགས་སུ་གསོལ། ། མཉམ་པའི་ཐལ་མོ། སྲིན་མཛུབ་ནང་དུ་བསྣོལ་བའི་རྩེ་མོ། མཐེབ་མཛུབ་སྦྱར་བའི་ནང་དུ་བཅུག་ཅིང༌། སྲིན་མཛུབ་གཡས་པ་ཐོད་རློན་གྱི་ཕྱག་རྒྱས། ཨོཾ་མ་ཧཱ་ཀཱ་ལི་ཏྲག་རཀྵ་ཐུན་བྷྱོ་ས་མ་ཡ། ཨོཾ་མ་ཧཱ་ཀཱ་ལ་ཀཱ་ལ་ཡ།
ས་མ་ཡ་མ་ནུ་སྨ་ར་ཡ། ས་མ་ཡ་མ་ཏི་ཀྲ་མ་ཏི། ས་མ་ཡ་རཀྵནྟུ། དབང་བསྐུར་ཞིང་རྒྱས་གདབ་པ་ནི། སླར་ཡང་ཐུགས་ཀའི་ཧཱུྃ་ལས་རྡོ་རྗེ་ལྕགས་ཀྱུའི་གཟུགས་ཅན་གྱི་འོད་ཟེར་འཕྲོས་པས། ཕྱོགས་བཅུ་ན་བཞུགས་པའི་དེ་བཞིན་གཤེགས་པ་རྣམས་དང༌། རིག་པའི་ལྷ་མོ་རྣམས་དང༌། དཔའ་བོ་དང༌། ཁྲོ་བོ་དང༌། ཁྲོ་མོའི་ཚོགས་རྣམས་བཛྲ་ས་མཱ་ཛཿ
ཨོཾ་སརྦ་ཏ་ཐཱ་ག་ཏ་ཨརྒྷཾ་པྲ་ཏཱིཙྪ་སྭཱ་ཧཱ། ཨོཾ་སརྦ་ཏ་ཐཱ་ག་ཏ་པཱདྱཾ་པྲ་ཏཱིཙྪ་སྭཱ་ཧཱ། ཕྱོགས་བཅུའི་དེ་བཞིན་གཤེགས་རྣམས་དང༌། ། ཁྲག་འཐུང་དཔལ་དང་ལྷ་མོ་རྣམས། ། རྡོ་རྗེ་ཁྲོ་བོ་ཁྲོ་མོའི་ཚོགས། ། ཇི་སྙེད་རྣམས་ལ་ཕྱག་འཚལ་བསྟོད། ། ཨོཾ་སརྦ་ཏ་ཐཱ་ག་ཏ་ཨ་བྷིཥིཉྩ་ཏུ་མཾ། ཞེས་གསོལ་བ་བཏབ་པས། བགེགས་བསྐྲད་པ་དང༌། མཆོད་པའི་སྤྲིན་སྤྲོ་བ་དང༌།
བཀྲ་ཤིས་བརྗོད་པ་དང༌། དགོངས་པ་མཛད་པ་དང༌། རིག་པའི་ལྷ་མོ་བརྒྱད་རྣམས་ཀྱིས་བུམ་པ་བདུད་རྩིའི་གང་བ་ཐོགས་ནས། ཇི་ལྟར་བལྟམས་པ་ཙམ་གྱིས་ནི། ། ལྷ་རྣམས་ཀྱིས་ནི་ཁྲུས་གསོལ་ལྟར། ། ལྷ་ཡི་ཆུ་ནི་དག་པ་ཡིས། ། དེ་བཞིན་བདག་གིས་དབང་བསྐུར་རོ། ། ཨོཾ་ཀཱ་ལ་ཤ་ཨ་བྷི་ཥེ་ཀ་ཏ་ཧཱུྃ། ཨོཾ་ཤུ་ནྱ་ཏཱ་ཏིཥྛ་ཏེ་སྭཱ་ཧཱ། ཞེས་གསུངས་བཞིན་པས་བདེ་བ་ཆེན་པོར་བུམ་པ།
མགྲིན་པར་གསང་བ། སྙིང་གར་ཤེས་རབ་ཡེ་ཤེས། ལྟེ་བར་བཞི་པ་སྟེ། དེ་ལྟར་དབང་བསྐུར་བས། ཕ་རོལ་ཏུ་ཕྱིན་པ་དྲུག་ཡོངས་སུ་རྫོགས་པ་དང༌། མེ་ཏོག་གི་ཆར་འབབ་པ་དང༌། གླ་རྩི་དང་དྲི་ཞིམ་པོ་ཡོངས་སུ་རྫོགས་པར་འཛིན་པ་དང༌། སྲེད་མེད་ཀྱི་བུ་ལ་སོགས་པས་བྱིན་གྱིས་རློབས་པ་དང༌། ལྷ་རྣམས་ཐམས་ཅད་ཀྱི་དམ་ཚིག་གིས་སྐྱོང་ཞིང་མི་གཏོང་བར་གྱུར་པའོ། ། སླར་ཡང་དབང་གི་ལྷ་རྣམས་གཅིག་ཏུ་གྱུར་པ་ལས།
དེ་བཞིན་གཤེགས་པ་མི་བསྐྱོད་པའི་རྣམ་པ་ཅན་གྱི་བླ་མས་དབུ་བརྒྱན་པར་གྱུར། དེ་ཡང་བདག་བསྐྱེད་ལ་ཀརྨ་པཀྴིས་དབུ་བརྒྱན། མདུན་བསྐྱེད་ལ་བླ་མ་མི་བསྐྱོད་པའི་རྣམ་པས་དབུ་བརྒྱན་པར་བསམ། རང་ཐ་མལ་པ་གྲངས་མེད་སྤྲོས་ནས་བདག་མདུན་ལ་ཕྱག་འཚལ་བར་དམིགས་ལ། ཧཱུྃ། ཆོས་ཀྱི་དབྱིངས་ལས་ཁྲོ་བོའི་སྐུར་སྟོན་པ། ། ཆོས་ཉིད་ངང་ལས་མ་གཡོས་བསྟན་སྲུང་ཚུལ། ། རྡོ་རྗེ་གཏུམ་པོའི་ཐུགས་ལས་རབ་སྤྲུལ་པ། ། ཡེ་ཤེས་མགོན་པོའི་ཚོགས་ལ་ཕྱག་འཚལ་ལོ། ། འགྲོ་བའི་དོན་དུ་ཐུགས་རྗེའི་སྐུར་སྤྲུལ་ཞིང༌། །
སངས་རྒྱས་བསྟན་ལ་སྡང་བའི་དགྲ་བགེགས་འདུལ། ། ནག་པོ་མི་བཟད་ཁྲོ་གཉེར་རལ་པ་ཅན། ། སྲས་མཆོག་ནག་པོའི་ཚོགས་ལ་ཕྱག་འཚལ་ལོ། ། གསང་སྔགས་རྣལ་འབྱོར་ཀུན་གྱི་བཀའ་སྲུང་མཛད། ། སངས་རྒྱས་བསྟན་སྲུང་ཕས་ཀྱི་རྒོལ་བ་བཟློག ། གཏུམ་པོ་བདུད་འདུལ་དྲེགས་པ་ཤ་ཟའི་གཟུགས། ། འཇིག་རྟེན་མགོན་པོའི་ཚོགས་ལ་ཕྱག་འཚལ་ལོ། ། བྷྱོ། མཁལ་ལ་དབང་བསྒྱུར་ཡིད་བཞིན་སྤྲུལ་པའི་སྐུ། ། ཡ་མཚན་རྨད་བྱུང་ལུས་ལ་ཏིལ་མར་བྱུགས། །
དབང་ཕྱུག་ནག་མོ་གསང་བའི་རེ་མ་ཏི། ། ནག་མོ་སྟོང་གི་གཙོ་ལ་ཕྱག་འཚལ་བསྟོད། ། ཨོཾ་མ་ཧཱ་ཀཱ་ལ་ཀཱ་ལ་ཡེ་ན་མ། ཨོཾ་དཾ་ཥྚོཏྐ་ཊ ་སོགས་ཀྱིས་བསང༌། སྭ་བྷཱ་ཝ ས་སྦྱངས། སྟོང་པ་ཉིད་དུ་གྱུར། སྟོང་པའི་ངང་ལས། ཨ་ལས་ཐོད་པར་ཧཱུྃ་ཡིག་ནག་པོ་ལས། ། མཆོད་ཡོན་མེ་ཏོག་བདུག་སྤོས་མར་མེ་དྲི། ། ཞལ་ཟས་རོལ་མོ་ལ་སོགས་མཆོད་པའི་སྤྲིན། །
རབ་འབྱམས་སྣང་སྟོང་ལྷ་རྣམས་མཉེས་བྱེད་གྱུར། ། ཨོཾ་བཛྲ་ཨརྒྷཾ་ཨཱཿཧཱུྃ། བཛྲ་པུཥྤེ། དྷཱུ་པེ། དཱི་པཾ། གནྡྷེ། ནཻ་ཝི་དྱ། བཛྲ་ཤབྡ་ཨཱཿཧཱུྃ། ཨོཾ། ཁྲག་གི་རྒྱ་མཚོ་མེ་ཏོག་ཨུ་པཱཀྵ། །
ཚིལ་ཆེན་བསྲེག་དང་མར་ནག་ཆེན་པོའི་མེ། ། ཐལ་ཆེན་ཁྲག་ཞག་བདུད་རྩི་ཤ་ཆེན་ལྔ། ། དུར་ཁྲོད་སྒྲ་ཡིས་ཕྱོགས་རྣམས་བཀང་སྟེ་འབུལ། ། ཨོཾ་ཤྲཱི་བཛྲ་མ་ཧཱ་ཀཱ་ལ་དེ་ཝཱི་ས་པ་རི་ཝཱ་ར་བཛྲ་ཨརྒྷཾ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱ་ཤབྡ་པྲ་ཏཱིཙྪ་པཱུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡེ་ཨཱཿཧཱུྃ། སྐབས་གསུམ་གྲོང་གིས་མཚན་པའི་ལྷུན་པོ་དང༌། ། ལུས་ཅན་ཡོ་བྱད་རྫོགས་པའི་གླིང་རྣམས་དང༌། ། རིན་ཆེན་ས་འཛིན་རྣམས་དང་བདུད་རྩིའི་མཚོ། ། དག་བྱེད་མུ་ཁྱུད་ཕྱོགས་རྣམས་བཀང་སྟེ་འབུལ། ། ཨོཾ་ཤྲཱི་བཛྲ་མ་ཧཱ་ཀཱ་ལ་དེ་ཝཱི་ས་པ་རི་ཝཱ་ར་རཏྣ་མཎྜལ་པཱུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡེ་ཨཱཿཧཱུྃ། ། གཏོར་མའི་རྫས་བདུད་རྩིའི་ཆུས་བསང་ཞིང༌།
ཨོཾ་ཨཱཿབིགྷྣནྟ་ཀྲྀཏ་ཧཱུྃ་ཕཊ། ཨོཾ་སྭ་བྷཱ་ཝ་ཤུདྡྷཱཿསརྦ་དྷརྨཱ༔ སྭ་བྷཱ་ཝ་ཤུདྡྷོ྅་ཧཾ། སྟོང་པ་ཉིད་དུ་གྱུར། སྟོང་པའི་ངང་ལས་ཡཾ་ལས་རླུང་གི་དཀྱིལ་འཁོར་སྔོན་པོ་གཞུའི་དབྱིབས་ཅན། ཆང་ཟུང་ལ་ཡྃ་དང༌། མཆོག་མ་གཉིས་ལ་གཡོ་བའི་བ་དན་གྱིས་མཚན་པ། དེའི་སྟེང་དུ་རྃ་ལས་མེའི་དཀྱིལ་འཁོར་གྲུ་གསུམ་དམར་པོ་རྃ་གྱིས་མཚན་པ། དེའི་སྟེང་དུ་ཀཾ་གསུམ་ལས་ཐོད་པ་བུམ་རིལ་གྱི་སྒྱེད་བུ་ལྟག་པ་ནང་དུ་བསྟན་པ་གསུམ་གྱི་སྟེང་དུ། ཡི་གེ་ཨ་ཡོངས་སུ་གྱུར་པ་ལས་ཀ་པཱ་ལ་ཕྱི་དཀར་ལ་ནང་དམར་བ།
དུམ་བུ་གཅིག་པ་དཔྲལ་བ་རང་ལ་བསྟན་པ། རྒྱ་ཁྱོན་ཆོས་ཀྱི་དབྱིངས་དང་མཉམ་པ། དེའི་དབུས་སུ་མུ་ལས་དྲི་ཆུ་བཻཌཱུརྻ་ལྟ་བུ། ཤར་དུ་བི་ལས་དྲི་ཆེན་ཤེལ་ལྟ་བུ། ལྷོར་ར་ལས་རཀྟ་གསེར་བཙོ་མ་ལྟ་བུ། ནུབ་ཏུ་ཤུ་ལས་བྱང་སེམས་དཀར་པོ། བྱང་དུ་མ་ལས་ཀླད་པ། སླར་ཡང་དབུས་སུ་ན་ལས་མིའི་ཤ ། ཤར་ལྷོར་གོ་ལས་བ་ལང་གི་ཤ ། ལྷོ་ནུབ་ཏུ་ཀུ་ལས་ཁྱིའི་ཤ །
ནུབ་བྱང་དུ་ད་ལས་གླང་པོ་ཆེའི་ཤ ། བྱང་ཤར་དུ་ཧ་ལས་རྟའི་ཤ ། དེ་རྣམས་སླར་ཡང་ཡི་གེ་དེ་དག་གིས་མཚན་པའོ། ། རང་གི་སྣ་བུག་གཡོན་པ་ནས་རླུང་ཧཱུྃ་གི་དབྱིབས་ཅན་འཕྲོས། རླུང་གི་དཀྱིལ་འཁོར་ལ་ཕོག ། བ་དན་བསྐྱོད་པས་རླུང་གཡོས། མེ་སྦར། ཐོད་པ་དྲོས། རྫས་རྣམས་ཁོལ། ཉེས་པའི་སྐྱོན་རྣམས་ཕྱིར་ལུད།
དེའི་སྟེང་དུ་ཨོཾ་ཨཱཿཧཱུྃ་ལས་འོད་ཟེར་འཕྲོས། དེ་བཞིན་གཤེགས་པ་རྣམས་ཀྱི་ཐུགས་ཀ་ནས་ཡེ་ཤེས་ཀྱི་བདུད་རྩི་བཀུག ། དམ་ཚིག་གི་བདུད་རྩི་དང་གཉིས་སུ་མེད་པར་འདྲེས། ཡེ་ཤེས་ཀྱི་བདུད་རྩིའི་རྒྱ་མཚོ་ཆེན་པོར་གྱུར། ཨོཾ་ཨཱཿཧཱུྃ། ལན་གསུམ་བརྗོད་པས་བྱིན་གྱིས་བརླབས། འབར་བའི་ཕྱག་རྒྱ་དཔྲལ་བར་བསྐོར་ཞིང༌། ཕེཾ་ཕེཾ་ཕེཾ། ཞེས་གཏོར་མགྲོན་སྤྱན་དྲངས། པད་སྐོར་རྡོ་རྗེ་ཐལ་མོ་ཁ་ཕྱེ་བས།
ཨོཾ་བཛྲ་ཨཱ་རལླི་ཧོཿ ཛཿཧཱུྃ་བྃ་ཧོཿ བཛྲ་ཌཱ་ཀི་ནཱི་ས་མ་ཡ་སྟྭཾ། དྲྀ་ཤྱ་ཧོཿ ལན་གསུམ། ན་མོ་རཏྣ་གུ་རུ་ཨི་དཾ་བ་ལིཾ་ཁ་ཁ་ཁཱ་ཧི་ཁ་ཧི། ལན་གསུམ། ཕྱོགས་བཅུ་དུས་གསུམ་གྱི་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་ཡོན་ཏན་ཕྲིན་ལས་ཐམས་ཅད་གཅིག་ཏུ་བསྡུས་པའི་ངོ་བོར་གྱུར་པ། ཆོས་ཀྱི་ཕུང་པོ་སྟོང་ཕྲག་བརྒྱད་ཅུ་རྩ་བཞིའི་འབྱུང་གནས། འཕགས་པའི་དགེ་འདུན་ཐམས་ཅད་ཀྱི་མངའ་བདག །
དྲིན་ཅན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ཀྱི་ཞལ་དུ་ཨི་དཾ་བ་ལིཾ་ཁ་ཁ་ཁཱ་ཧི་ཁཱ་ཧི། ཆོས་སྐུ་དྲུག་པ་རྡོ་རྗེ་འཆང་ཆེན་པོ། ཏཻ་ལོ་ཤེས་རབ་བཟང་པོ། ནཱ་རོ་ཛྙཱ་ན་སིདྡྷི། མར་པ་ཆོས་ཀྱི་བློ་གྲོས། མི་ལ་བཞད་པ་རྡོ་རྗེ། དྭགས་པོ་ཟླ་འོད་གཞོན་ནུ། དཔལ་ལྡན་དུས་གསུམ་མཁྱེན་པ། འགྲོ་མགོན་རས་པ་ཆེན་པོ། རྒྱལ་སྲས་སྤོམ་བྲག་པ།
གྲུབ་ཆེན་ཀརྨ་པཀྴི། མཁས་གྲུབ་ཨོ་རྒྱན་པ། སེམས་དཔའ་རང་བྱུང་རྡོ་རྗེ། རྒྱལ་བ་གཡུང་སྟོན་ཆེན་པོ། ཛམ་གླིང་ཆོས་ཀྱི་གྲགས་པ། རྟོགས་ལྡན་མཁའ་སྤྱོད་དབང་པོ། ཆོས་རྗེ་དེ་བཞིན་གཤེགས་པ། རྗེ་བཙུན་རཏྣ་བྷ་དྲ། སྤྲུལ་སྐུ་མཐོང་བ་དོན་ལྡན། ཀུན་མཁྱེན་འཇམ་དཔལ་བཟང་པོ།
བྱང་སེམས་དཔལ་འབྱོར་དོན་གྲུབ། རྒྱལ་དབང་ཆོས་གྲགས་རྒྱ་མཚོ། གྲུབ་ཆེན་བཀྲ་ཤིས་དཔལ་འབྱོར། མཚུངས་མེད་མི་བསྐྱོད་རྡོ་རྗེ། རྒྱལ་བ་དཀོན་མཆོག་ཡན་ལག ། རྗེ་བཙུན་དབང་ཕྱུག་རྡོ་རྗེ། གར་དབང་ཆོས་ཀྱི་དབང་ཕྱུག ། རྒྱལ་མཆོག་ཆོས་དབྱིངས་རྡོ་རྗེ། དཔལ་ལྡན་ཡེ་ཤེས་སྙིང་པོ། མཚུངས་མེད་ཡེ་ཤེས་རྡོ་རྗེ།
དཔལ་ཆེན་ཆོས་ཀྱི་དོན་གྲུབ། རྒྱལ་དབང་བྱང་ཆུབ་རྡོ་རྗེ། སི་ཏུ་ཆོས་ཀྱི་འབྱུང་གནས། རྗེ་བཙུན་བདུད་འདུལ་རྡོ་རྗེ། མི་ཕམ་ཆོས་གྲུབ་རྒྱ་མཚོ། པདྨ་ཉིན་བྱེད་དབང་པོ། ཐེག་པ་མཆོག་གི་རྡོ་རྗེ། རྒྱལ་སྲས་བློ་གྲོས་མཐའ་ཡས། ཀུན་བཟང་མཁའ་ཁྱབ་རྡོ་རྗེ། པདྨ་དབང་མཆོག་རྒྱལ་པོ།
དཔལ་ལྡན་མཁྱེན་བརྩེའི་འོད་ཟེར། ཁྱབ་བདག་རིག་པའི་རྡོ་རྗེ་ལ་སོགས་པ་དྲིན་ཅན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ཀྱི་ཞལ་དུ་ཨི་དཾ་བ་ལིཾ་ཁ་ཁ་ཁཱ་ཧི་ཁཱ་ཧི། སློབ་དཔོན་ཆེན་པོ་ཌོམྦྷི་པ། མལ་གྱོ་ལོ་ཙཱ་བ། གཉལ་པ་ཉི་མ་འབར། གཉལ་པ་གྱོ་སྲས། འགྲོ་མགོན་རས་ཆེན། རྒྱལ་སྲས་སྤོམ་བྲག་པ། ཆོས་རྗེ་ཀརྨ་པ། བླ་མ་གཉན་རས།
ཆོས་རྗེ་རང་བྱུང་རྡོ་རྗེ། མགོན་པོ་རྒྱལ་མཚན། ཆོས་རྗེ་རོལ་པའི་རྡོ་རྗེ། རྟོགས་ལྡན་གྲགས་པ་སེང་གེ ། དར་མ་རྒྱལ་མཚན། རྟོགས་ལྡན་མཁའ་སྤྱོད་དབང་པོ། ཀུན་དགའ་བློ་གྲོས། བླ་མ་རིན་པོ་ཆེ་རཏྣ་བྷ་དྲ། ཆོས་ཀྱི་བཟང་པོ། སྤྲུལ་པའི་སྐུ་དྷརྨ་ཤྲཱི་ཛྙཱ་ན།
ལ་སོགས་པ་དྲིན་ཅན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ཀྱི་ཞལ་དུ་ཨི་དཾ་བ་ལིཾ་ཁ་ཁ་ཁཱ་ཧི་ཁཱ་ཧི། སློབ་དཔོན་ཆེན་པོ་པདྨ་སམྦྷ་ཝ། པུ་རང་བ་ཞང་བཙུན་དར་མ་རིན་ཆེན། གཙང་ལ་སྟོད་ཀྱི་ཁྱུང་པོ་སྟག་ཤམ་ཅན། སྐྱུ་ར་རྒྱལ་བའི་ཡེ་ཤེས། ཕྱག་བླ་ཆེན་མགོན་པོ། སྟོང་དཔོན་ཤེས་རབ་མགོན་པོ། ཆོས་ཀྱི་རྗེ་དཔལ་ལྡན་དུས་གསུམ་མཁྱེན་པ་ལ་སོགས་པ་དྲིན་ཅན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ཀྱི་ཞལ་དུ་ཨི་དཾ་བ་ལིཾ་ཁ་ཁ་ཁཱ་ཧི་ཁཱ་ཧི། ཨོཾ་ཧྲཱིཿཧ་ཧ་ཧུཾ་ཧཱུྃ་ཕཊ། ཨོཾ་ཤྲཱི་བཛྲ་ཧེ་ཧེ་རུ་རུ་ཀཾ་ཧུཾ་ཧཱུྃ་ཕཊ།
ཌཱ་ཀི་ནཱི་ཛཱ་ལ་སམྦ་རཾ་སྭཱ་ཧཱ། ཨི་དཾ་བ་ལིཾ་ཁ་ཁ་ཁཱ་ཧི་ཁཱ་ཧི། ཨོཾ་བཛྲ་བཻ་རོ་ཙ་ནི་ཡེ་ཧ་རི་ནི་ས་ཧཱུྃ་ཧཱུྃ་ཕཊ་སྭཱ་ཧཱ། ཨི་དཾ་བ་ལིཾ་ཁ་ཁ་ཁཱ་ཧི་ཁཱ་ཧི། ཨོཾ་ཨོཾ་ཨོཾ་སརྦ་བུདྡྷ་ཌཱ་ཀི་ནཱི་ཡེ་བཛྲ་བརྞ་ནཱི་ཡེ་བཛྲ་བཻ་རོ་ཙ་ནཱི་ཡེ་ཧཱུྃ་ཧཱུྃ་ཧཱུྃ་ཕཊ་ཕཊ་ཕཊ་སྭཱ་ཧཱ། ཨི་དཾ་བ་ལིཾ་ཁ་ཁ་ཁཱ་ཧི་ཁཱ་ཧི། སོགས་ཀྱིས་བདེ་མཆོག་ཡབ་ཡུམ་འཁོར་དང་བཅས་པའི་འོ།། ཨོཾ་དེ་ཝ་བི་ཙུ་བཛྲ་ཧཱུྃ་ཧཱུྃ་ཧཱུྃ་ཕཊ་སྭཱ་ཧཱ། ཨི་དཾ་བ་ལིཾ་ཁ་ཁ་ཁཱ་ཧི་ཁཱ་ཧི། སོགས་ཀྱིས་ཀྱཻ་རྡོར་དང༌།
ཨོཾ་ཨཱཿཧཱུྃ་ཧྲཱིཿ ཨོཾ་མ་ཎི་པདྨེ་ཧཱུྃ། དྷཱུ་མ་གྷ་ཡེ་ན་མཿསྭཱ་ཧཱ། ཧ་རི་ནི་ས་ར་ཙ་ཧྲི་ཡ་ཧཱུྃ་ཛཿཨི་དཾ་བ་ལིཾ་ཁ་ཁ་ཁཱ་ཧི་ཁཱ་ཧི། སོགས་ཀྱི་རྒྱལ་བ་རྒྱ་མཚོ་དང༌། ཨོཾ་ཨཱཿབཛྲ་དྷྲྀཀ་ཧཱུྃ་ཕཊ་སྭཱ་ཧཱ། ཨི་དཾ་བ་ལིཾ་ཁ་ཁ་ཁཱ་ཧི་ཁཱ་ཧི། སོགས་ཀྱིས་གསང་འདུས་དང༌། ཨོཾ་ཧཱུྃ་སྭཱ་ཧཱ། ཨི་དཾ་བ་ལིཾ་ཁ་ཁ་ཁཱ་ཧི་ཁཱ་ཧི།
སོགས་ཀྱིས་གདན་བཞི་དང༌། ཨོཾ་ཨཱཿཧཱུྃ་ཧོཿྷྐྵྨླྺྼྻྃ་ཤྲཱི་ཀཱ་ལ་ཙཀྲ་ཧཱུྃ་ཕཊ་སྭཱ་ཧཱ། ཨི་དཾ་བ་ལིཾ་ཁ་ཁ་ཁཱ་ཧི་ཁཱ་ཧི། སོགས་ཀྱིས་དུས་འཁོར་དང༌། ཨོཾ་ཧྲཱིཿཥྚཱི་ཝི་ཀྲྀ་ཏཱ་ན་ན་ཧཱུྃ་ཧཱུྃ་ཕཊ་ཕཊ་སྭཱ་ཧཱ། ཨི་དཾ་བ་ལིཾ་ཁ་ཁ་ཁཱ་ཧི་ཁཱ་ཧི། སོགས་ཀྱིས་གཤེད་དམར་དང༌། ཨོཾ་ཧྲཱིཿཥྚཱི་ཝི་ཀྲྀ་ཏཱ་ནཾ་ན་ཧཱུྃ་ཕཊ། ཨི་དཾ་བ་ལིཾ་ཁ་ཁ་ཁཱ་ཧི་ཁཱ་ཧི། སོགས་ཀྱིས་དགྲ་ནག་འཇིགས་བྱེད་་དང༌།
ཨོཾ་ཧྱ་གྲཱྀ་ཝ་པདྨ་ཀྲོ་དྷཱི་ཤྭ་རི་བཛྲ་པཱ་ ཎི་བཛྲ་ཀཱི་ལི་ཀཱི་ལ་ཡ་མ་ཧཱ་ཀཱ་ལ་ཡཀྵ་ཡ་མཱནྟ་ཀྲྀཏྐ་ལ་རཱུ་པ་ཀརྨ་རྃ་རྃ་ཛྭ་ལ་རྃ་རྃ་ཧཱུྃ་ཕཊ་སྭཱ་ཧཱ། ཨོཾ་ཁྲོཾ་ག་རུ་ཌ་ཙ་ལེ་ཙ་ལེ་ཧཱུྃ་ཕཊ་སྭཱ་ཧཱ། ཨི་དཾ་བ་ལིཾ་ཁ་ཁ་ཁཱ་ཧི་ཁཱ་ཧི། ཧཱུྃ། བདེ་གཤེགས་འདུས་པའི་ལྷ་ཚོགས་དང༌། ། འཁོར་གྱི་དྲེགས་པ་ཕོ་མོའི་ཚོགས། ། འཁོར་དང་གཡོག་ཏུ་བཅས་པ་ལ། ། བདག་ཅག་དད་པས་འབུལ་ལགས་ན། ། འདོད་དོན་མ་ལུས་སྒྲུབ་ཏུ་གསོལ། ། ཨི་དཾ་བ་ལིཾ་ཏེ་ཛོ་བ་ལིཾ་བ་ལ་བ་ཏི་ས་མ་ཡེ་ཧཱུྃ།
ཧཱུྃ། ཁོར་ཡུག་བཅས་པའི་བྷནྡྷ་ཆེན་པོ་རུ། ། རྒྱུ་དྲུག་རྟོག་པའི་རང་བཞིན་རྣམ་པར་དག ། དུས་གསུམ་རྒྱལ་བའི་དཀྱིལ་འཁོར་མ་ལུས་པའི། ། སྐུ་གསུང་ཐུགས་ཀྱི་རྒྱུད་རྣམས་ཚིམ་གྱུར་ཅིག ། ཨ་ལ་ལ་ཧོཿབཞེས་ཏེ་དགྱེས་པར་རོལ། ། གྱིས་རྟ་མགྲིན་བདེར་འདུས་པ་དང༌། ཨོཾ་བཛྲ་ཙཎྜ་མ་ཧཱ་རོ་ཥ་ཎ་ཧཱུྃ་ཕཊ། བཛྲ་ག་རུ་ཌ་ཧཱུྃ་ཕཊ། ག་རུ་ཌ་ཙ་ལེ་ཙ་ལེ་ཧཱུྃ་ཕཊ།
དུཥྚ་ན་མཱ་ར་ཡ་ཧཱུྃ་ཕཊ། ཨི་དཾ་བ་ལིཾ་ཁ་ཁ་ཁཱ་ཧི་ཁཱ་ཧི། སོགས་ཀྱིས་ཕྱག་རྡོར་གཏུམ་པོ་དང༌། ཡི་དམ་བྱ་བའི་རྒྱུད། སྤྱོད་པའི་རྒྱུད། རྣལ་འབྱོར་རྒྱུད། རྣལ་འབྱོར་ཆེན་པོ་བླ་ན་མེད་པའི་རྒྱུད། རྒྱུད་སྡེ་ཆེན་པོ་བཞི་དང་འབྲེལ་བའི་སངས་རྒྱས་དང་བྱང་ཆུབ་སེམས་དཔའ་དུས་གསུམ་གྱི་རྒྱལ་བ་སྲས་དང་བཅས་པ་རྣམས་ཀྱི་ཞལ་དུ་ཨི་དཾ་བ་ལིཾ་ཁ་ཁ་ཁཱ་ཧི་ཁཱ་ཧི། སོགས་ཀྱིས་ཡི་དམ་སྤྱི་ལ་ཕུལ་ནས། སྐུ་གསུང་ཐུགས་ཤིན་ཏུ་མཉེས་ནས་བདག་ལ་མཆོག་ཐུན་མོང་གི་དངོས་གྲུབ་མ་ལུས་པ་སྩོལ་བར་མཛད་དུ་གསོལ།
ཞེས་འདོད་དོན་གསོལ། འཁོར་གྱི་མཁའ་འགྲོ་མ་དང་ཕྱོགས་སྐྱོང་སོགས་ལ། བཛྲ་ཌཱ་ཀི་ནི། བུདྡྷ་ཌཱ་ཀི་ནཱི། རཏྣ་ཌཱ་ཀི་ནཱི། པདྨ་ཌཱ་ཀི་ནཱི། ཀརྨ་ཌཱ་ཀི་ནཱི། བི་ཤྭ་ཌཱ་ཀི་ནཱི། ལོ་ཀ་ཌཱ་ཀི་ནཱི། ས་མ་ཡ་སྟྭཾ།
དྲྀ་ཤྱ་ཧོཿ ཕེཾ་ཕེཾ་ཕེཾ། ཨོཾ་བཛྲ་ཨརྒྷཾ་པདྱཾ་པུཥྤེ་དྷཱུ་པེ་ཨཱ་ལོ་ཀེ་གནྡྷེ་ནཻ་ཝི་དྱ་ཤབྡ་པྲ་ཏཱིཙྪ་སྭཱ་ཧཱ། ཨོཾ་ཁ་ཁ་ཁཱ་ཧི་ཁཱ་ཧི། སརྦ་ཡཀྵ་རཀྵ་ས་བྷུ་ཏ་པྲེ་ཏ་པི་ཤཱ་ཙི་ཨུན་མཱ་ད་ཨ་པ་སྨཱ་ར་ཌཱ་ཀ་ཌཱ་ཀི་ནྱཱ་ད་ཡ། ཨི་དཾ་བ་ལིཾ་གྷྲིཧྣནྟུ་ས་མ་ཡ་རཀྵནྟུ། མ་མ་སརྦ་སིདྡྷི་མྨེ་པྲ་ཡཙྪནྟུ་ཡ་ཐཻ་བཾ་ཡ་ཐཻཥྚཾ་བྷུཉྫ་ཐ་ཛི་གྷ་ཐ་པི་བ་ཐ་མཱ་ཏི་ཀྲ་མ་ཐ། མ་མ་སརྦ་ཀཱ་རཱ་ཏ་ཡ་ས་ཏྶུ་ཁཾ་བྷི་ཤུདྡྷ་ཡེ། ས་ཧཱ་ཡི་ཀ་བྷ་ཝནྟུ་ཧཱུྃ་ཧཱུྃ་ཕཊ་ཕཊ་སྭཱ་ཧཱ། ཨོཾ་ཧྲཱིཾ་ཧྲཱིཾ་ཧཾ་ཧཾ་ཧེ་ཧེ་ཧི་ཧི་ཕེཾ་ཕེཾ།
ཞེས་པས་གཏོར་མ་ཕུལ་ཏེ། ཞིང་སྐྱོང་ཆེན་པོ་བརྒྱད་རྣམས་དང༌། ། མཁའ་འགྲོ་སུམ་ཅུ་སོ་གཉིས་སོགས། ། མ་ལུས་འཁོར་བཅས་འདིར་བྱོན་ཞིང༌། ། མཆོད་སྦྱིན་གཏོར་མ་འདི་བཞེས་ལ། ། རྣལ་འབྱོར་བདག་ཅག་འཁོར་བཅས་ལ། ། ནད་མེད་ཚེ་དང་དབང་ཕྱུག་དང༌། ། དཔལ་དང་གྲགས་དང་སྐལ་པ་བཟང༌། ། ལོངས་སྤྱོད་རྒྱ་ཆེན་ཀུན་ཐོབ་ཅིང༌། ། ཞི་དང་རྒྱས་ལ་སོགས་པ་ཡི། །
ལས་ཀྱི་དངོས་གྲུབ་བདག་ལ་སྩོལ། ། དམ་ཚིག་ཅན་གྱིས་བདག་ལ་སྲུངས། ། དངོས་གྲུབ་ཀུན་གྱི་སྟོང་གྲོགས་མཛོད། ། དུས་མིན་འཆི་དང་ནད་རྣམས་དང༌། ། གདོན་དང་བགེགས་རྣམས་མེད་པར་མཛོད། ། རྨི་ལམ་ངན་དང་མཚན་མ་ངན། ། བྱ་བྱེད་ངན་པ་མེད་པར་མཛོད། ། འཇིག་རྟེན་བདེ་ཞིང་ལོ་ལེགས་དང༌། ། འབྲུ་རྣམས་འཕེལ་ཞིང་ཆོས་འཕེལ་དང༌། ། བདེ་ལེགས་ཕུན་སུམ་ཚོགས་པ་དང༌། །
ཡིད་ལ་འདོད་པ་ཀུན་འགྲུབ་མཛོད། ། ཅེས་འདོད་དོན་གསོལ་ལོ། ། དེ་ནས་གཏོར་མ་ལ་བདུད་རྩི་གཏོར་ཞིང༌། ཨོཾ་དཾཥྐོ་ཏྐ་ཊ ས་བསང༌། སྭ་བྷཱ་ཝ ས་སྦྱང༌། སྟོང་པར་གྱུར་པའི་ངང་ཉིད་ལས། ། ཡྃ་ལས་རླུང་དང་དེ་ཡི་སྟེང༌། ། རཾ་ལས་མེ་འབར་ཕྱོགས་གསུམ་དང༌། ། ཀཾ་ལས་ཐོད་སྒྱེད་དེ་ཡི་སྟེང༌། ། ཨ་ལས་ཐོད་པའི་ནང་དུ་ནི། །
ཟླ་བའི་དཀྱིལ་འཁོར་དབུས་སུ་མུ། ། ཤར་དུ་བི་དང་བྱང་དུ་མ། ། ནུབ་ཏུ་ཤུ་དང་ལྷོ་རུ་ར། ། དེ་རྣམས་ལས་སྐྱེས་བདུད་རྩི་ལྔ། ། སླར་ཡང་དབུས་སུ་ན་ཡིག་དང༌། ། ཤར་ལྷོར་གོ་དང་ལྷོ་ནུབ་ཏུ། ། ཀུ་དང་རླུང་དུ་ད་ཡིག་དང༌། ། བྱང་ཤར་ཧ་ལས་ཤ་ལྔ་སྟེ། ། མིང་གི་ཡི་གེས་རྒྱས་བཏབ་པའོ། ། སྟེང་དུ་ཉི་མའི་དཀྱིལ་འཁོར་ལ། །
རྡོ་རྗེ་གྲི་གུག་འབར་བ་ནི། ། ལྟེ་བར་ཧཱུྃ་གིས་མཚན་པ་ལས། ། འོད་འཕྲོས་འོག་གི་ཕྱོགས་སོང་བས། ། རླུང་གིས་མེ་སྦར་ཐོད་པ་དྲོས། ། རྫས་རྣམས་དམ་ཚིག་བདུད་རྩི་སྟེ། ། བྱང་ཆུབ་སེམས་ཀྱི་རང་བཞིན་ནོ། ། སླར་ཡང་སྟེང་དུ་འོད་འཕྲོས་པས། ། ཡེ་ཤེས་བདུད་རྩི་སྤྱན་དྲངས་ནས། ། ཐོད་པའི་ནང་དུ་ཞུགས་གྱུར་པ། ། གྲི་གུག་གིས་དཀྲུགས་གཉིས་མེད་གྱུར།
ཨོཾ་ཨཱཿཧཱུྃ། གཏོར་མ་འབུལ་བ་ནི། བླ་མ་ཡི་དམ་སངས་རྒྱས་བྱང་སེམས་རྣམས་ཀྱི་ལྗགས་རྡོ་རྗེའི་དབྱིབས་དང༌། དཔལ་མགོན་པོ་འཁོར་བཅས་ཀྱི་ལྗགས་གྲི་གུག་གི་དབྱིབས་དང༌། དཔལ་ལྷ་མོ་འཁོར་བཅས་ཀྱི་ལྗགས་ཁ་ཊྭཱྃ་གི་དབྱིབས་ཅན་འོད་ཀྱི་སྦུ་གུས་གཏོར་མ། བདུད་རྩི། ཁྲག་གི་མཆོད་ཡོན་རྣམས་གསོལ་བས་དགྱེས་པར་བསམ་ཞིང༌། ཧཱུྃ། ལྷ་ཆེན་དཔལ་འབར་འཁོར་བཅས་ལ། ། འབྲས་ཆེན་ཁྲག་གི་ཨརྒྷཾ་དང༌། །
མེ་ཏོག་བདུག་པ་བྱུག་པ་དང༌། ། བདུད་རྩི་ལྔ་དང་ཤ་ལྔ་དང༌། ། ཁུར་བ་ཤིང་ཏོག་སྣ་ཚོགས་དང༌། ། བཅས་པའི་མཆོད་པའི་ཚོགས་རྣམས་ཀུན། ། བདག་ཅག་དད་པས་འབུལ་ལགས་ན། ། འཁོར་དང་བཅས་པས་བཞེས་སུ་གསོལ། ཧཱུྃ། བླ་མེད་མཆོད་པ་ཁྱད་པར་ཅན། ། ཤ་ཆེན་ལྔ་ནི་རི་ལྟར་སྤུངས། ། བདུད་རྩི་ལྔ་ནི་མཚོ་ལྟར་བསྐྱིལ། །
རཀྟ་གི་ཝཾ་ག་པུར་དང༌། ། ཨ་མྲྀ་ཏ་དང་ཤ་ཆེན་སོགས། ། དམ་རྫས་བསམ་གྱིས་མི་ཁྱབ་པའི། ། མཆོད་པའི་སྤྲིན་ཕུང་མཐའ་ཡས་པ། ། མཁའ་དང་ཕྱོགས་མཚམས་ཀུན་བཀང་སྟེ། ། མགོན་པོའི་སྐུ་ལ་མཆོད་པར་འབུལ། ། མགོན་པོའི་གསུང་ལ༴ མགོན་པོའི་ཐུགས་ལ༴ ཐུགས་རྗེས་དགོངས་ཏེ་བཞེས་སུ་གསོལ། ། བྱིན་གྱིས་བརླབས་པའི་བདུད་རྩི་བཟེད་ཞལ་དུ་སྦྲེང་ཞིང༌།
བྷྱོ། རིན་ཆེན་ཨིནྡྲ་ནཱི་ལའི་བུམ་པར་ནི། ། འབྲུ་བཅུད་སྟོང་སྦྱར་ཛ་གད་དཔའ་བོས་གཏམས། ། གཉིས་མེད་བྱང་ཆུབ་སེམས་ཀྱི་རང་བཞིན་མཆོག ། འཐུངས་པས་འཚོ་བའི་ལོངས་སྤྱོད་ཆེན་པོ་འདི། ། འབུལ་ནི་ཡེ་ཤེས་དཀྱིལ་འཁོར་ལྷ་ལ་འབུལ། ། བསྐང་ནི་མ་མགོན་ལྕམ་དྲལ་ཐུགས་དམ་བསྐང༌། ། ཨ་ལ་ལ་ཧོ་འདི་ནི་བཞེས་སུ་གསོལ། ། ཨ་ལ་ལ་ཧོ་བཞེས་ཏེ་དགྱེས་པར་རོལ། ། ཨོཾ་མ་ཧཱ་ཀཱ་ལ་ཏྲཀ་རཀྵ་ཛ་གད་ཁ་རཾ་ཁཱ་ཧི།
བཟེད་ཞལ་གཅིག་ཏུ་ཁྲག་གི་མཆོད་ཡོན་སྦྲེང་ཞིང༌། བྷྱོ། རཀྟ་ཁྲག་གི་རྒྱ་མཚོ་འཁྱིལ་བ་ལ། ། སྣང་སྲིད་ཐམས་ཅད་རྦ་རླབས་འཁྱིལ་ལི་ལི། ། མཁའ་དབྱིངས་རྒྱལ་བ་མ་ལུས་མཆོད་པ་དང༌། ། འཕགས་པ་རྣམས་མཆོད་ལྕམ་དྲལ་ཐུགས་དམ་བསྐང༌། ། ཨ་ལ་ལ་ཧོ་འདི་ནི༴ ཨ་ལ་ལ་ཧོ་བཞེས་ཏེ༴ ཨོཾ་མ་ཧཱ་ཀཱ་ལ་ཏྲཀ་རཀྵ་རཀྟ་པི་པ་ཏོ་ཁཱ་ཧི། བྷྱོ།
གཞོང་པ་རྣམ་དག་ཟླ་གམ་དཀྱིལ་འཁོར་དུ། ། ཚེ་དང་འགལ་གྱི་ཐུན་གཉིས་ཐུན་སྡེབས་ཏེ། ། དཀར་གྱི་ཐིག་བཏབ་དམར་གྱི་གུར་ཕུབ་པ། ། ལོངས་སྤྱོད་རྫས་ཀྱི་མཆོད་པ་ཆེན་པོ་འདི། ། འབུལ་ནི་ཡེ་ཤེས་དཀྱིལ་འཁོར་ལྷ་ལ་འབུལ། ། བསྐང་ནི་མ༴ ཨ་ལ་ལ་ཧོ་འདི༴ ཨ་ལ་ལ་ཧོ་བཞེས་ཏེ་དགྱེས་པར་རོལ། ། ཨོཾ་སརྦ་བཛྲ་ཨཱ་ཙཱརྻ་ས་པ་རི་ཝཱ་ར་ཨི་དཾ་བ་ལིཾ་སརྦ་བིགྷྣན་སརྦ་ཤ་ཏྲཱུྃ་མཱ་ར་ཡ་ཁ་ཁ་ཁཱ་ཧི་ཁཱ་ཧི། ཨོཾ་མ་ཧཱ་ཀཱ་ལ་ཀཱ་ལཱ་ཡ།
དེ་ཝ་རཀྵ་ཛཿཧཱུྃ་བྃ་ཧོ༔ འདིར་ཤོག་འདིར་ཤོག ། ཨཱ་གཙྪ་ཡ་ཨ་གཙྪ་ཡ། ཧཱུྃ་ཡ་ཛཿཧཱུྃ་ཡ་ཛཿ ཨི་དཾ་བ་ལིཾ་པཱུ་ཛ་ཁཱ་ཧི། ཨོཾ་མ་ཧཱ་ཀཱ་ལ་ཀཱ་ལཱ་ཡ། ཤཱ་ས་ནཾ། ཨུ་པ་ཀཱ་རི་ཎཱཾ། ཨེཥཱ་པཉྩི་མ་ཀཱ་ལོ་ཡཾ། ཨི་དཾ་རཏྣ་ཏྲ་ཡཱ་ཡ།
ཨ་པ་ཀཱ་རི་ཎཱཾ། ཡ་ཏི་པྲ་ཏིཛྙཱ། སྨ་ར་སི་ཏ་དཱ། ཨི་དཾ་དུཥྚཾ་ཁ་ཁ་ཁཱ་ཧི་ཁཱ་ཧི། མ་ར་མ་ར། གྲྀ་ཧྞ་གྲྀ་ཧྞ། བནྡྷ་བནྡྷ། ཧ་ན་ཧ་ན། ད་ཧ་ད་ཧ། པ་ཙ་པ་ཙ།
དེ་ནི་མེ་ཀེ་ན། མཱ་ར་ཡ་ཧཱུྃ་ཕཊ། ཨི་དཾ་བ་ལིཾ་པཱུ་ཛ་ཁཱ་ཧི། ཨོཾ་ཨེ་ཨཱ་རལླི་ཧོཿ ཤྲཱི་མ་ཧཱ་ཀཱ་ལ་ཁཱ་ཧི། ཏྲཀ་རཀྵ་ཁཱ་ཧི། ཏྲག་རཀྵ་ཐུན་བྷྱོ་ཁཱ་ཧི། ཏྲཀ་རཀྵ་རྦད་བྷྱོ་ཁཱ་ཧི། དམ་ཅན་མགོན་པོ་མཁའ་འགྲོའི་ཚོགས་སུ་གྱུར་པ་རྣམས། དམ་རྫས་བདུད་རྩིའི་གཏོར་མ་བཞེས་སུ་གསོལ།
ཁཱ་ཧི། ཨོཾ་ཡ་མ་རཱ་ཛ། ག་ཏ་ཀྵོ་བྷྱ་ཡ། ཀྵོ་བྷ་ཡ། བ་ཏ་ལི་པ་ཏ་ལེ་ཁཱ་ཧི་ཁཱ་ཧི། གྲྀ་ཧྣ་བ་ལིཾ། གྲ་ཧ་གྲ་ཧ། ཨོཾ་མཾ་ཙཾ་མ་ཧཱ་བྷཻ་ར་ཝཱ་ཡ་སྭཱ་ཧཱ། ཨོཾ་ཤྲཱི་ཀྵིཾ་གྲྀཧྞ་བ་ལིཾ་ཧཱུྃ་ཕཊ། མདྱ་མཾ་ས་པུཥྤ་དྷཱུ་པ་རཀྟ།
ཏ་ཏ་ལི་པ་ཏ་ལི་ཨཥྚ་ནཱ་ག་དེ་ཝ་ཡཀྵ་རཱཀྵ་ས་གྲྀཧྞ་གྲྀཧྞ། ཨི་མཾ་བ་ལིཾ་ཧཱ་ཧཱ་ཧཱ་ཧཱུྃ་ཁཱ་ཧཱུྃ་ཁཱ་ཧི་ཁཱ་ཧི་ཁ་ཁ་ཧཱུྃ་ཛཿ ཕེཾ་ཕེཾ། ཧེཾ་ཧེཾ་མ་ཧཱ་ཌ་ཏཱ་ར་ཧཱ་ས་གརྫ་གརྫ་ཀྲྀཥྞ་ཝརྞཱ་ཡ་ཧཱུྃ་སྭཱ་ཧཱ། ཨོཾ་ཏྲག་རཀྵ་མ་ཧི་དུན་བྷྱོ། མ་ཧཱ་ཡཀྵ། ཏཱིཀྵྞ་ཀཱ་ལི་དུན་བྷྱོ། ཨི་དཾ་བ་ལིཾ་པཱུ་ཛ་ཁཱ་ཧི། མ་མོ་ནག་མོ་བེ་ཏ་ལི། ཀུ་ལུ་ཀུ་ལུ།
ཧ་ཧ་ཧ། མ་ཧཱ་མཾ་ས་ཁ་རཾ་ཁཱ་ཧི། མ་ཧཱ་རཀྟ། མ་ཧཱ་ཙིཏྟ། མ་ཧཱ་བ་སུ་ཏ། མ་ཧཱ་མཉྩ་མེ་ཙི། མ་ཧཱ་གོ་རོ་ཙ་ན། མ་ཧཱ་ཨ་མྲྀ་ཏ། མ་ཧཱ་སུ་ར་ཏ། མ་ཧཱ་བ་ལིཾ་ཏ།
མ་ཧཱ་ཀིཾ་ནི་རི་ཁ་རཾ་ཁཱ་ཧི། ཨོཾ་སརྦ་ཛྙཱ་ན་དྷརྨ་པཱ་ལ། ལོ་ཀ་དྷརྨ་པཱ་ལ། ཀཱ་ལ་བི་ཏཱ་ཨམྦོ་ཥོ་ཌ་ཤ ། ད་ཤ་དིག་ལོ་ཀ་པཱ་ལ་ནཱ་ཐ་ད་ཤ ། དྭཱ་ད་ཤ་སབྟ་ཤྲཱི་ནཱ་ཐ། ཏྲི་རུ་དྲ་ཨ་ཤྭ་ཀ ། སབྟ་མཱ་ཏཱ། ཙ་ཏུ་ར་བྷཱ་གི་ནཱི། ནཱ་བ་ཛྭ་ལཱ།
ཙ་ཏུ་ར་ཀཱ་ལ་དེ་ཝཱི། ཙ་ཏུ་ར་ཎཱི་ཀ་རཱ་ཛཱི། ཨཥྚ་བིཾ་ཤ་ཏི་ཨི་ཤ་རཱི། དྭཱ་ད་ཤ་ཏིཥྛ། ས་པ་རི་ཝཱ་ར་ཨི་དཾ་བ་ལིཾ་པཱུ་ཛ་ཁཱ་ཧི། ཨོཾ་བཛྲ་ཀ་ཝུ་ཝ། མ་ཧཱ་ཀཱ་ལཱ་ཡ་ཧཱུྃ་ཧཱུྃ་ཕཊ། ཨི་དཾ༴ ཨོཾ་ཧཱུྃ་ཤྲཱི་ཡ་དེ་ཝི་ཀཱ་ལི་ཀཱ་ལི་མ་ཧཱ་ཀཱ་ལི་ཧཱུྃ་བྷྱོ༔ ཨི་དཾ་བ་ལིཾ་ཏ་ཁ་ཁ་ཁཱ་ཧི་ཁཱ་ཧི།
༈ དཔལ་ཡེ་ཤེས་མགོན་པོ་ལྕམ་དྲལ་རྗེས་འབྲང་དང་བཅས་པ་ལ་བསྐུལ་བའི་མྱུར་མགྱོགས་གློག་གི་ཕྲེང་བ་ཞེས་བྱ་བ་བཞུགས། ཧཱུྃཿཛཿ ཡེ་ཤེས་མགོན་པོ་ལྕམ་དྲལ་འཁོར་ཚོགས་རྣམས། ། རྒྱལ་བསྟན་སྤྱི་དང་ཁྱད་པར་སྒྲུབ་བརྒྱུད་ལ། ། གཟུགས་ཅན་མི་དང་གཟུགས་མེད་དམ་སྲི་ཡིས། ། གནོད་ཅིང་འཚེ་བར་བྱེད་པའི་བདུད་དཔུང་དང༌། ། གདུག་པའི་སེམས་འཆང་ད་དགྲ་ཕོད་བཙུག་རྣམས། ། མ་རུང་གཏུམ་པོ་ཆེན་པོའི་ཞལ་དུ་སྟོབས། ། སྔོན་གྱི་རྒྱལ་བ་རྣམས་ཀྱིས་བཀའ་བསྒོས་བཞིན། ། དམ་བཅའ་མ་གཡེལ་བསྲུང་སྐྱོབས་ཕྲིན་ལས་མཛོད། །
ཅེས་དང༌། ༈ བསིལ་བ་ཚལ་གྱི་དུར་ཁྲོད་ནས། ། དཔལ་ལྡན་མགོན་པོ་ནག་པོ་ཆེ། ། འཁོར་དུ་ནག་པོ་སྟོང་གིས་བསྐོར། ། མཆོད་པའི་གནས་འདིར་སྤྱན་འདྲེན་ན། ། སངས་རྒྱས་བསྟན་པའི་རྒྱལ་མཚན་དེ། ། ཉི་མ་གུང་ལ་ཤར་བ་བཞིན། ། དགེ་འདུན་དབུ་འཕང་དགུང་ལ་བསྟོད། ། སྡང་བའི་དགྲ་བོ་ལས་ངན་རྣམས། ། རྗེས་ཤུལ་ཙམ་ཡང་མེད་པར་མཛོད། །
དྲག་པོའི་ཕྲིན་ལས་མྱུར་དུ་སྒྲུབས། ། ཧཱུྃ་བྷྱོཿ བླ་མ་ཡི་དམ་མཁའ་འགྲོ་དང༌། ། ཆོས་སྐྱོང་མ་མགོན་ལྕམ་དྲལ་རྣམས། ། གནས་འདིར་སྤྱན་འདྲེན་གཤེགས་སུ་གསོལ། ། སངས་རྒྱས་བསྟན་པ་དར་བ་དང༌། ། མཆོག་ཐུན་ལས་རྣམས་འགྲུབ་པར་མཛོད། ། ཅེས་པའང་འོག་མིན་མཚུར་ཕུའི་གདན་སར་༧་རྒྱལ་བའི་དབང་པོ་བཅུ་བདུན་པ་ཨོ་རྒྱན་འཕྲིན་ལས་རྡོ་རྗེའི་གསུང་ངོ༌།། བློ་གྲོས་བྱེ་བའི་སྟོབས་ལས་རབ་འབར་ཞིང༌། ། དཀར་ཕྱོགས་བསྟན་སྲུང་གང་དུ་ཕྱོགས་བཅུར་དག །
ཐུགས་བསྐྱེད་དམ་བཙན་ཡལ་མེད་འདོར་རམ་ཀྱེ། ། སྒྲུབ་བརྒྱུད་འདི་ཉིད་སྲུང་ཞིང་སྐྱོབས་མཛོད་ལ། ། འདའ་མེད་བྲོ་བོར་ཐ་ཚིག་རྗེས་དྲན་མཛོད། ། ཅེས་ཀརྨ་པ་བཅུ་དྲུག་པས་ཤར་མར་བྲིས་པའོ།། ༈ བསྟན་སྲུང་འཁོར་ལྔ་རྗེས་འབྲང་དང་བཅས་པའི་གཏོར་འབུལ་ཕྱོགས་གཅིག་ཏུ་བཀོད་པ་བཞུགས། ཧཱུྃ། རྡོ་རྗེ་འཆང་དངོས་འགྲོ་མགོན་བླ་མ་ཡི། ། ཕྲིན་ལས་སྤྲུལ་པ་མ་ཧཱ་ཀཱ་ལའི་ཞབས། ། ཡུམ་ཆེན་ལས་མཁན་སྡེ་བརྒྱད་བཅས་པ་ལ། ། ཀུན་བཟང་མཆོད་སྤྲིན་སྤུངས་པའི་ཞལ་ཟས་དང༌། །
སྒོ་གསུམ་ལོངས་སྤྱོད་བཅས་པ་ཕུད་ཀྱིས་མཆོད། ། ཕྱི་ཡི་མཆོད་པ་ངོ་མཚར་སྣང་བ་དང༌། ། ནང་གི་མཆོད་པ་ཤ་ཁྲག་ཨ་མྲྀ་ཏ། ། གསང་བའི་མཆོད་པ་བདེ་སྟོང་ཙཀྲ་དང༌། ། དེ་ཁོ་ནའི་ཐུགས་དམ་གཅིག་བསྡོམ་པའི། ། རང་རིག་ཡེ་ཤེས་དག་པའི་མཆོད་གཏོར་འདི། ། དགྱེས་པ་ཆེན་པོར་བཞེས་ལ་བྱིན་གྱིས་རློབས། ། དབང་བཞི་རྫོགས་ནས་ཕྲིན་ལས་རྣམ་བཞི་སྒྲུབས། ། མཁའ་མཉམ་སེམས་ཅན་བདེ་ལ་འགོད་ནུས་པའི། ། མཆོག་དང་ཐུན་མོང་དངོས་གྲུབ་ད་ལྟ་སྩོལ། །
སྟན་ཐོག་འདི་ལ་བྱིན་གྱིས་བརླབ་ཏུ་གསོལ། ། ཞེས་པ་འདི་འགྲོ་མགོན་རས་ཆེན་པས་སྦྱར་བའོ།། ༈ ཨོཾ་བེ་ཏ་ལི་བེ་ཏ་ལི་ཚེ་ཚེ་ལྷ་མོ་ཞལ་གཅིག་ཕྱག་བཞི་མ། བོང་བུ་གྭ་པ་ལ་ཆིབས་པ་སྤྱན་དྲངས་ཤིང་གཏོར་མ་གསོལ་བར་གྱུར། ཨོཾ་ཧཱུྃ་ཤྲཱི་ཡེ། དེ་ཝི་ཀཱ་ལི་ཀཱ་ལི་མ་ཧཱ་ཀཱ་ལི་ཧཱུྃ་བྷྱོ་ཨི་དཾ་བ་ལིང་ཏ་ཁ་ཁ་ཁཱ་ཧི་ཁཱ་ཧི། བྷྱོ། དུར་ཁྲོད་བདག་མོ་དངོས་གྲུབ་ཞལ། ། གཏུམ་མོ་གཙིགས་བྱེད་ཡི་དྭགས་ཁ། ། དམ་ཚིག་སྲུང་མ་ཁྲག་དགའ་མ། །
ཀཱི་ལིའི་སྒྲ་སྒྲོགས་སྦྱོར་ཟིན་མ། ། དུར་ཁྲོད་རོ་ཡི་ཚོགས་དབུས་སུ། ། ཚོགས་དང་ཕོ་ཉ་བཅས་པ་རུ། ། གཙིགས་བྱེད་གཏུམ་མོ་དུད་སོལ་མ། ། གསོལ་ཞིག་བཞེས་ཤིག་དམ་ཚིག་ལྷ། ། གནས་སུ་གནས་པར་མཛད་དུ་གསོལ། ། བདག་གི་སེམས་ལ་ཅི་འདོད་པ། ། དེ་ནི་ཁྱོད་ཀྱིས་བསྒྲུབ་པར་མཛོད། ། བདག་གིས་ལས་ནི་ཅི་བྱེད་ཀྱང༌། ། དེ་ལ་ཁྱོད་ཀྱིས་གྲོགས་མཛོད་ཅིག །
ལྷ་མོ་ནག་མོ་མཐུ་མོ་ཆེ། ། འཕགས་མ་ཁྱོད་ལ་བདག་བསྟོད་དོ། ། བསྟན་ལ་གནོད་པའི་གདུག་པ་ཀུན། ། མྱུར་དུ་སྒྲོལ་བའི་ཕྲིན་ལས་མཛོད། ། ཉིན་དང་མཚན་དུ་བྱ་ར་མཛོད། ། བཅོལ་བའི་ཕྲིན་ལས་འགྲུབ་པར་མཛོད། ། ཅེས་པ་མར་པའི་སྙན་བརྒྱུད་ཤོག་དྲིལ་ལོ།། ༈ རྣམ་སྲས་གཏོར་འབུལ་ནི། རང་གི་མདུན་དུ་སྟེགས་ཀྱི་ཐོག་ཏུ་སྣོད་གང་ཡང་རུང་བའི་ནང་དུ། དཀར་གསུམ་མངར་གསུམ་ལ་སོགས་པ་འབྱོར་ཚད་བླུགས་ནས་མདུན་དུ་བཞག
ཨོཾ་ཨཱཿཧཱུྃ། དམ་ཚིག་གི་བདུད་རྩི་དང་ཡེ་ཤེས་ཀྱི་བདུད་རྩི་གཉིས་སུ་མེད་པར་བསྒོམ། རྡོ་རྗེ་ཐལ་མོ་ཁ་གྱེན་དུ་ཕྱེ་བས། ཨོཾ་ཨཱ་མྲྀ་ཏ་ཀུཎྜ་ལཱི་ཧ་ན་ཧ་ན་ཧཱུྃ་ཕཊ། ཨོཾ་བཻ་ཤྲ་བ་ཎཱ་ཡ། ཨི་དཾ་བ་ལིང་གྲྀཧྞནྟུ། ས་མ་ཡ་རཀྵནྟུ། མ་མ་སརྦ་སིདྡྷི་མྨེ་པྲ་ཡཙྪ། མ་མ་སརྦ་ཀརྨ་སིདྡྷི་ཨ་མོ་གྷ་སྭཱ་ཧཱ། ཨོཾ་ཨཥྚ་ནཱ་ག་ཤ་དྷུ་ཏ་སཱ་ཧཱ་སྲ་ཀོ་ཊི་ཡཀྵ་རཀྵ་ས་སྭཱ་ཧཱ།
ཨི་དཾ་བ་ལིང་གྷྲྀཧྣནྟུ། ས་མ་ཡ་རཀྵནྟུ། མ་མ་སརྦ་སིདྡྷི་མྨེ་པྲ་ཡཙྪ། མ་མ་སརྦ་ཀརྨ་སིདྡྷི་ཨ་མོ་གྷ་སྭཱ་ཧཱ། ཞེས་པས་ཀླུ་བརྒྱད་དང༌། གནོད་སྦྱིན་དང༌། སྲིན་པོ་བྱེ་བའི་ཚོགས་ལ་འབུལ་ལོ། ། ཕྲིན་ལས་བཅོལ་བ་ནི། ཧཱུྃ། བྱང་ཕྱོགས་སྐྱོང་བའི་རྒྱལ་ཆེན་རྣམ་ཐོས་སྲས། །
གཏོར་མ་འབུལ་བ་འདི་དག་བཞེས་ནས་ཀྱང༌། ། བདག་ཅག་འཁོར་དང་བཅས་པ་ཐམས་ཅད་ལ། ། བུ་སྡུག་བཞིན་དུ་རྟག་ཏུ་སྐྱོང་བར་མཛོད། ། བདག་ལ་གནོད་པར་སེམས་པ་ཡི། ། ལོག་པར་ཞུགས་པའི་སེམས་ཅན་རྣམས། ། དེ་ཡི་ཕྲུ་མ་གཞོམ་པ་དང༌། ། གཏན་ནས་བརླག་པའི་ཕྲིན་ལས་མཛོད། ། ཞི་རྒྱས་དབང་དང་མངོན་སྤྱོད་ཀྱི། ། ལས་ཀྱི་དངོས་གྲུབ་བདག་ལ་སྩོལ། ། མཐུ་དང་རྫུ་འཕྲུལ་ཆེ་མངའ་བའི། །
གནོད་སྦྱིན་བདག་པོ་ཁྱེད་རྣམས་ཀྱིས། ། བདག་གི་བསམ་པ་མ་ལུས་པ། ། མྱུར་དུ་གྲུབ་པར་མཛད་དུ་གསོལ། ། ཞེས་ཡིག་བརྒྱ་བརྗོད་དོ།། ༈ སྔགས་བདག་གཏོར་འབུལ་ནི། མཆོད་གཏོར་རྣམས། ཨོཾ་ཨཱཿབིགྷྣཱནྟ་ཀྲྀ་ཏ་ཧཱུྃ་ཕཊ། ཀྱིས་བསང༌། སྭ་བྷཱ་ཝ ས་སྦྱང༌། སྟོང་པ་ཉིད་དུ་གྱུར།
སྟོང་པའི་ངང་ལས་བྷྲཱུྃ་ལས་རིན་པོ་ཆེའི་སྣོད་ཡངས་ཤིང་རྒྱ་ཆེ་བ་རྣམས་ཀྱི་ནང་དུ། བཅུད་ལྷ་དང་མིའི་ལོངས་སྤྱོད་འདོད་པའི་ཡོན་ཏན་སྣ་ཚོགས་ཀྱིས་གང་བ། ཨོཾ་ཨ་མྲྀ་ཏེ་ཧཱུྃ། ལན་གསུམ་གྱིས། དམ་ཚིག་གི་བདུད་རྩིའི་རྒྱ་མཚོ་ཆེན་པོར་བསྒོམ། ཨོཾ་ཨཱཿཧཱུྃ། ལན་གསུམ། ཡེ་ཤེས་ཀྱི་བདུད་རྩི་ཆར་བཞིན་དུ་བབ་ཅིང་དམ་ཚིག་གི་བདུད་རྩི་དང་འདྲེས་པས་ཟག་པ་མེད་པའི་བདེ་བ་བསྐྱེད་པར་བྱེད་པའི་ཡེ་ཤེས་ཀྱི་བདུད་རྩིའི་རྒྱ་མཚོ་ཆེན་པོར་གྱུར། ཨ་ཀཱ་རོ་ ལན་གསུམ་བརྗོད་པས་བྱིན་གྱིས་བརླབས་ལ། ཧཱུྃ།
སྟོང་གསུམ་སྟོང་གི་འཇིག་རྟེན་ན། ། ལྷ་རྫས་དགེ་བའི་མཆོད་གཏོར་འདི། ། ཀླུ་རྒྱལ་འཁོར་དང་བཅས་ལ་འབུལ། ། བཞེས་ནས་དངོས་གྲུབ་སྩལ་དུ་གསོལ། ། དག་གསལ་དྲི་ཞིམ་ལེགས་ལྡན་པའི། ། དྲི་ཆབ་བདུག་སྤོས་མེ་ཏོག་སོགས། ། ཀླུ་རྒྱལ་ཁྱོད་ལ་འབུལ་ལགས་ན། ། བདག་གི་ལས་རྣམས་གྲུབ་པར་མཛོད། ། ཡིད་འོང་ལེགས་སྦྱར་རོ་ལྡན་པའི། ། སྦྲང་རྩི་དང་ནི་ཤིང་ཏོག་སོགས། །
ཀླུ་རྒྱལ་ཁྱོད་ལ་འབུལ་ལགས་ན། ། བདག་ཅག་འཁོར་བཅས་བཀྲ་ཤིས་མཛོད། ། ཕུན་ཚོགས་དབྱིབས་ལེགས་ཡིད་འོང་དང༌། ། ཡིད་འཛིན་སྒྲ་སྙན་རོལ་མོ་དང༌། ། དྲི་ཞིམ་ཡིད་འོང་ཕུན་སུམ་ཚོགས། ། འབྲས་ཆན་ལ་སོགས་ཞལ་ཟས་དང༌། ། འཇམ་མཉེན་མཛེས་པའི་ན་བཟའ་སོགས། ། ཀླུ་རྒྱལ་འཁོར་དང་བཅས་ལ་འབུལ། ། བདག་གི་བསམ་པ་འགྲུབ་པ་དང༌། ། སངས་རྒྱས་བསྟན་པ་དར་བར་མཛོད། །
ནཱ་ག་རཱ་ཛ་ས་པ་རི་ཝཱ་ར་ཨརྒྷཾ་ སོགས་ཀླུ་རྣམས་ཀྱི་ལྗགས་འོད་ཟེར་གྱི་ཚུལ་དུ་གཏོར་མ་ལ་ཟུགས་ནས་གསོལ་བས་མཉེས་ཤིང་དགྱེས་པར་བསམས་ལ། ཨོཾ་ཕུ་ཏ་ཕུ་ཏ་མ་ཧཱ་ཀྲོ་དྷ་ཧཱུྃ། སིདྡྷི་སིདྡྷི་སྥོ་ཊ་ཡ་ཧཱུྃ་སྭཱ་ཧཱ། ཨི་དཾ་བ་ལིངྟ་ཁ་ཁ་ཁཱ་ཧི་ཁཱ་ཧི། ཞེས་བདུན་ནམ། ཉེར་གཅིག་བརྗོད། བཀའ་བསྒོ་བ་དང་ཕྲིན་ལས་བཅོལ་བ་ནི། སྔགས་ཀྱི་བདག་པོ་འཇིག་རྟེན་མཐུ་ཆེན། སྲིད་གསུམ་ཚར་གཅོད། འགྲོ་དྲུག་དབང་སྡུད།
ཁམས་གསུམ་བདག་པོ། གསོད་བྱེད་ཆེན་པོ། སྦྲུལ་མགོ་བདུན་པ། ཟུར་ཕུད་ལྔ་པ། ཁྱེའུ་ཆུང་གཞོན་ནུ། གཞོན་ནུ་མཛེས་པ། གཞོན་ནུ་གཏུམ་པོ། ནག་པོ་ཆེན་པོ། བདུད་པོ་ཆེན་པོ། ཀླུ་རྒྱལ་སོག་མ་མེད།
ལས་མཁན་ཆེན་པོ། བྲན་པོ་ཆེན་པོ། གཡོག་པོ་ཆེན་པོ། ཁོལ་པོ་ཆེན་པོ། ཁྱོད་ཀྱིས་མཆོད་པ་དམ་པ་འདི་བཞེས་ལ། བདག་གི་བྲན་པོའི་ཚུལ་གྱིས་ཤིག ། བདག་གི་གཡོག་པོའི་ཚུལ་གྱིས་ཤིག ། བདག་གི་ལས་མཁན་གྱི་ཚུལ་གྱིས་ཤིག ། སྔགས་ཀྱི་བདག་པོ་ཁྱོད་ཀྱིས་བདག་གིས་བསྒོ་བ་བཞིན་གྱིས་ཤིག ནཱ་ག་རཱ་ཛ་དགའ་བ་དང་དགྱེས་པར་གྱུར་ཅིག།
༈ དམ་ཅན་གཏོར་འབུལ་ནི། གཏོར་མ་ ཨོཾ་ཨཱཿབིགྷྣཱནྟ་ཀྲྀ་ཏ་ཧཱུྃ་ཕཊ། ཀྱིས་བསང༌། སྭ་བྷཱ་ཝ ས་སྦྱངས་ལ། སྟོང་པའི་ངང་ལས། ཡྃ་ལས་རླུང་གི་དཀྱིལ་འཁོར། རྃ་ལས་མེའི་དཀྱིལ་འཁོར། དེའི་སྟེང་དུ་ཨ་ལས་པདྨའི་སྣོད་ཡངས་ཤིང་རྒྱ་ཆེ་བ། དེའི་ནང་དུ་གོ་ཀུ་ད་ཧ་ན་ལས་ཤ་ལྔ༌། བི་མུ་མ་ར་ཤུ་ལས་བདུད་རྩི་ལྔ།
ཡི་གེ་དེ་དག་གིས་མཚན་པའོ། ། རང་གི་སྣ་བུག་གཡོན་པ་ནས་རླུང་ཧཱུྃ་གི་དབྱིབས་ཅན་འཕྲོས། རླུང་གི་དཀྱིལ་འཁོར་ལ་ཕོག ། བ་དན་བསྐྱོད་པས་རླུང་གཡོས་མེ་སྦར། ཐོད་པ་དྲོས། རྫས་རྣམས་ཁོལ། ཉེས་པའི་སྐྱོན་རྣམས་ཕྱིར་ལུད། དེའི་སྟེང་དུ་ཨོཾ་ཨཱཿཧཱུྃ་ལས་འོད་ཟེར་འཕྲོས། དེ་བཞིན་གཤེགས་པ་རྣམས་ཀྱི་ཐུགས་ཀ་ནས་ཡེ་ཤེས་ཀྱི་བདུད་རྩི་བཀུག ། དམ་ཚིག་གི་བདུད་རྩི་དང་གཉིས་སུ་མེད་པར་འདྲེས།
ཡེ་ཤེས་ཀྱི་བདུད་རྩིའི་རྒྱ་མཚོ་ཆེན་པོར་གྱུར། ཨོཾ་ཨཱཿཧཱུྃ། ལན་གསུམ། འབུལ་བ་ནི། ཧཱུྃ། དམ་ཅན་སྐྱེས་བུ་ཆེན་པོ་འཁོར་བཅས་ལ། ། ཤ་ཁྲག་དམར་གྱི་གཏོར་མ་ཆེན་པོ་དང༌། ། ར་ཡི་རྣམ་ལྔ་ཚིལ་གྱི་དུད་པ་འདི། ། དམ་ཅན་སྐྱེས་བུ་ཁྱོད་ལ་མཆོད་པར་འབུལ། ། ཁམས་གསུམ་སྟོང་གསུམ་འབྱུང་བཞི་ལས་གྲུབ་པའི། །
ནོར་གྱི་མཆོག་གྱུར་རིན་ཆེན་རྣམ་པ་བདུན། ། དམ་རྫས་བ་ལིང་ལ་སོགས་ཐམས་ཅད་ཀྱང༌། ། དམ་ཅན་སྐྱེས་བུ་ཁྱོད་ལ་མཆོད་པར་འབུལ། ། སངས་རྒྱས་བསྟན་ལ་གནོད་པའི་དགྲ་བགེགས་དང༌། ། བླ་མ་ལ་སྡང་གསང་སྔགས་སྨོད་པ་སོགས། ། སྒྲུབ་པ་པོ་ལ་སྡང་བའི་དགྲ་བོ་ཡི། ། དམ་ཉམས་དགྲ་བོའི་ཤ་ཁྲག་མཆོད་པར་འབུལ། ། ཁྱོད་ལ་མཆོད་པ་ཕུལ་བའི་བསོད་ནམས་ཀྱིས། ། ཁམས་གསུམ་སེམས་ཅན་བདེ་ཞིང་སྐྱིད་པ་དང༌། ། སྒྲུབ་པ་པོ་ལ་ཚེ་རིང་ནད་མེད་ཅིང༌། །
མཐུ་དང་ལོངས་སྤྱོད་རྒྱས་པའི་དངོས་གྲུབ་སྩོལ། ། ཨོཾ་བཛྲ་སཱ་དྷུ་ས་མ་ཡ་ཝ་ཀ་ཏྲཾ་ཏྲཾ་ཤི་ནི་ཀྲ་མ་ནི་ས་མ་ཡ་སཱ་དྷུ་ཏྲི་ཛཿ ཛཿཧཱུྃ་བྃ་ཧོཿ ཨི་དཾ་བ་ལིང་ཁ་ཁ་ཁཱ་ཧི་ཁཱ་ཧི། ཞེས་ལན་གསུམ་མམ་བདུན་སོགས་བརྗོད། དམ་རྫས་བདུད་རྩིའི་གཏོར་མ་རྒྱ་ཆེན་པོ་འདི་འབུལ་ལོ། ། ཡོངས་སུ་བཞེས་ལ་སངས་རྒྱས་ཀྱི་བསྟན་པ་བསྲུང་བ་དང༌། བདག་ཅག་དཔོན་སློབ་འཁོར་དང་བཅས་པ་རྣམས་ཀྱི་རྐྱེན་ཕྱི་ནང་གི་བར་དུ་གཅོད་པ་ཐམས་ཅད་ཞི་བ་དང༌། ཕྲིན་ལས་རྣམ་པ་བཞི་ཐོགས་པ་མེད་པར་འགྲུབ་པའི་ཕྲིན་ལས་མཛོད་ཅིག ། ཅེས་འདོད་དོན་གསོལ་ལོ།།
༈ སྲིན་མགོན་གཏོར་འབུལ་ནི། ཨ་ཀཱ་རོ་ སོགས། ཨོཾ་ཨཱཿཧཱུྃ། བདུད་རྩིའི་རྒྱ་མཚོར་གྱུར། གཅིག་ཡབ་ལ། གཅིག་ཡུམ་ལ། གཅིག་འཁོར་ལ་འབུལ་ཏེ། ཨོཾ། དཔལ་ཆེན་འཁོར་ལོ་སྡོམ་པའི་དཀྱིལ་འཁོར་འདིར། ། ལེགས་པར་བརྒྱན་ཅིང་བཤམས་པའི་མཆོད་གཏོར་རྣམས། །
མཐུན་རྫས་འདོད་པའི་ལོངས་སྤྱོད་བསམ་མི་ཁྱབ། ། དབང་པོ་ལྔ་ཡི་ཚིམ་བྱེད་བདུད་རྩིའི་གཏེར། ། རྒྱ་ཆེན་ཟད་མི་ཤེས་པ་ནམ་མཁའི་མཛོད། ། ཟག་མེད་བདེ་བ་བསྐྱེད་པའི་མཆོད་སྤྲིན་དུ། ། ཏིང་འཛིན་ཕྱག་རྒྱ་སྔགས་ཀྱི་བྱིན་བརླབས་ནས། ། རྣལ་འབྱོར་གུས་པའི་ཡིད་ཀྱིས་འབུལ་ལགས་ན། ། ཐོད་ཕྲེང་ཡབ་ཡུམ་འཁོར་བཅས་སྤྱན་ལམ་དུ། ། ཅི་འདོད་མཁོ་དགུའི་ལོངས་སྤྱོད་སྣ་ཚོགས་པ། ། ཆོས་ཉིད་རྣམ་དག་ལྷག་བསམ་བདེན་པའི་མཐུས། ། རྒྱུན་དུ་ཐོགས་པ་མེད་པར་འབྱུང་གྱུར་ཅིག །
བྷ་ག་ཝ་ཏི་ཏིཥྛ་རཀྵ་རཀྨོ་ས་མ་ཡ་ཧཱུྃ་ཛཿཛཿ ཨི་དཾ་བ་ལིང་ཁ་ཁ་ཁཱ་ཧི་ཁཱ་ཧི། ཞེས་ལན་བདུན་ནམ་ཉེར་གཅིག་གིས་འབུལ་ལོ།། ༈ ཞིང་སྐྱོང་གཏོར་འབུལ་ནི། ཨོཾ་ཨཱཿབིགྷྣཱནྟ་ཀྲྀ་ཏ་ཧཱུྃ་ཕཊ། ཀྱིས་བསང༌། སྭ་བྷཱ་ཝ ས་སྦྱང༌། ཨ་ལས་ཐོད་པའི་སྣོད་ཡངས་ཤིང་རྒྱ་ཆེ་བར་གདུག་པ་ཅན་མཐའ་དག་བསྒྲལ་བ་ལས་བྱུང་བའི་ཤའི་རི་བོ་ཁྲག་གི་རྒྱ་མཚོ་རུས་པའི་ཕུང་པོ། གཞན་ཡང་བཟའ་བཏུང་གི་བྱེ་བྲག་སྣ་ཚོགས་པ་གཙང་ཞིང་གསོད་པ་དང་ཡིད་དུ་འོང་བས་ཡོངས་སུ་གང་བར་གྱུར། ཨོཾ་ཨཱཿཧཱུྃ་ཧ་ཧོ་ཧྲཱིཿ
ཞེས་ལན་གསུམ་གྱི་བྱིན་གྱིས་བརླབས་ལ། ཨོཾ་མ་ཧཱ་ཀཱ་ལ་སིང་ཧ་མུ་ཁ་ཧཱུྃ་ཕཊ་ཏྲི་ཧྲིང་ཛ༔ ཌཱ་ཀི་ནི་སི་ན་ར་མ་ཧཱུྃ་ཕཊ་ཏྲི་ཧྲིང་ཛཿ ཡ་མ་ར་ཙ་དུ་ཏྲི་ཕུ་ཏྲི་ཨི་དཾ་བ་ལིཾ་ཁ་ཁ་ཁཱ་ཧི་ཁཱ་ཧི། ཞེས་ལན་གསུམ་མམ་བདུན་ནམ་ཉེར་གཅིག་སོགས་ཀྱིས་ཕུལ་བས་འཁོར་བཅས་དགྱེས་པའི་རྐན་སྒྲ་དང་བཅས་ཏེ་གསོལ་བས་ཚིམ་པར་བལྟས་ལ། དཔལ་ལྡན་ཞིང་སྐྱོང་དབང་པོ་ཤ་ཟ་ནག་པོ་སེང་གེའི་གདོང་པ་ཅན། ཡུམ་ཆེན་སི་ན་ར་མ། མྱུར་མགྱོགས་ལས་བྱེད་ཕོ་མོ། སྟོབས་ལྡན་ཕོ་ཉ་སྡེ་བརྒྱད། སྲོག་འཕྲོག་བདུད་དམག་སྟོང་སྡེའི་ཚོགས་དང་བཅས་པ་རྣམས་ཀྱིས་མཆོད་སྦྱིན་གྱི་གཏོར་མ་རྒྱ་ཆེན་པོ་འདི་ཚིམ་ཞིང་དགྱེས་པར་བཞེས་ལ།
བསྟན་པ་རིན་པོ་ཆེ་ཕྱོགས་བཅུར་འཕེལ་ཞིང་རྒྱས་པ་དང༌། བླ་མ་དམ་པ་འཚོ་ཞིང་བཞེས་པ་རྣམས་ཡུན་རིང་དུ་ཞབས་པད་བརྟན་པ་དང༌། བདག་ཅག་སློབ་འབངས་འཁོར་དང་བཅས་པ་ཆོས་སྒྲུབ་པའི་ཕྱི་ནང་གི་འགལ་རྐྱེན་མི་དང་མི་མ་ཡིན་གྱིས་འཚེ་བ་ལས་བསྲུང་བ་དང་བསྐྱབ་པ་དང་སྦ་བ་དང༌། ནད་དང་གདོན་རྣམས་ལས་ཐར་བར་མཛད་དུ་གསོལ། རྦོད་གཏོང་ངན་པ་ཐམས་ཅད་ཕྱིར་བཟློག་པ་དང༌། གནོད་པར་བྱེད་པའི་དགྲ་བོ་ཐམས་ཅད་དབང་དུ་སྡུད་པ་དང༌། ཚར་གཅོད་པའི་ཕྲིན་ལས་ཐོགས་པ་མེད་པ་ཡིད་བཞིན་དུ་བསྒྲུབ་ཏུ་གསོལ། ཚེ་དང་བསོད་ནམས་དཔལ་དང་འབྱོར་པ་ཐམས་ཅད་ཟླ་བ་ཡར་གྱི་ངོ་ལྟར་གོང་ནས་གོང་དུ་འཕེལ་ཞིང་རྒྱས་པར་མཛད་དུ་གསོལ། བྷྱོ། བདུད་ཀྱི་དམག་དཔོན་ཡབ་ཡུམ་འཁོར་བཅས་ལ། །
བསྟན་ལ་སྡང་བའི་དགྲ་དང་བགེགས་རྣམས་ཀྱི། ། དམར་ཆེན་ཁྲག་གི་རྒྱ་མཚོའི་ཡོན་ཆབ་དང༌། ། ཤ་ཁྲག་ཚིལ་བུ་རྐང་དང་ནང་ཁྲོལ་དང༌། ། དོན་སྙིང་ལྔ་དང་དབང་པོ་རྣམ་པ་ལྔ། ། ཤ་ཁྲག་དམར་གྱིས་བརྒྱན་པའི་གཏོར་མ་དང༌། ། ཚིལ་ཆེན་དུད་པ་ཞུན་ཆེན་མར་མེ་དང༌། ། རྩ་བརྒྱད་སྟོང་སྦྱར་པཉྩ་ཨ་མྲྀ་ཏ། ། ཞལ་ཟས་འདོད་ཡོན་ཚོགས་ཀྱི་ལོངས་སྤྱོད་དང༌། ། དཀར་གསུམ་མངར་གསུམ་འབྲུ་སྨན་རྩི་བཅུད་དང༌། ། ཆང་དང་ཤིང་ཏོག་དར་ཚོན་སྣ་ཚོགས་དང༌། །
ཐོད་པའི་རྔ་ཆུང་རྐང་གླིང་རོལ་མོའི་སྒྲ། ། དངོས་སུ་འབྱོར་དང་ཡིད་ཀྱིས་སྤྲུལ་བྱས་ནས། ། འབུལ་གྱི་དམ་ཚིག་དབང་གིས་བཞེས་སུ་གསོལ། ། དམ་རྫས་བརྒྱན་གྱི་མཆོད་གཏོར་འདི་བཞེས་ལ། ། བདག་གི་ལས་རྣམས་ཐམས་ཅད་བསྒྲུབ་ཏུ་གསོལ། ། རྦོད་གཏོང་ཕུར་ཁ་བཟློག་པའི་ཕྲིན་ལས་མཛོད། ། ཡིད་ལ་བརྣག་པའི་དགྲ་བོ་ད་སྒྲོལ་ཅིག ། ཅེས་ཕྲིན་ལས་བཅོལ་ལོ།། ༈ མཁར་ནག་གཏོར་འབུལ་ནི། གཙང་སྦྲ་དང་ལྡན་པས་དཀར་གསུམ་མངར་གསུམ་སོགས་ཇི་ལྟར་འབྱོར་བའི་ཀླུ་སྨན་རིན་པོ་ཆེ་བཏབ་པ་བཤམས་ཏེ།
ཨོཾ་ཨ་མྲྀ་ཏ ས་བསང༌། སྭ་བྷཱ་ཝ ས་སྦྱང༌། སྟོང་པའི་ངང་ལས་པྃ་ལས་པདྨ་དང༌། ། ཨ་ལས་ཟླ་བའི་སྟེང་དུ་བྷྲཱུྃ་ཡིག་ལས། ། རིན་ཆེན་སྣོད་དུ་གནས་པའི་གཏོར་མ་ནི། ། དཀར་གསུམ་མངར་གསུམ་བདུད་རྩིའི་རྒྱ་མཚོར་གྱུར། ཨོཾ་ཨ་མྲྀ་ཏེ་ཨཱཿཧཱུྃ། ལན་གསུམ། ཨོཾ་ནཱ་ག་རཱ་ཛ་བཛྲ་རཱ་ཛ་ས་པ་རི་ཝཱ་ར་བཛྲ་ས་མཱ་ཛཿ ཨི་དཾ་བ་ལིང་ཁ་ཁ་ཁཱ་ཧི་ཁཱ་ཧི།
གསུམ་གྱིས་འབུལ། ཨརྒྷཾ་ སོགས་ཀྱིས་མཆོད། ཧཱུྃ། ཀླུ་བཙན་རྣམས་ཀྱི་དེད་དཔོན་ཆེ། ། ཀླུ་རྗེ་ཐོད་དཀར་ཆེན་པོའི་སྲས། ། ཀླུ་མཚོ་མེར་པའི་ནང་ཤེད་ན། ། ཀླུ་རྒྱལ་ཆེན་པོ་ཁྱོད་ལ་བསྟོད། ། སྐུ་མདོག་ནག་པོ་འཇིགས་པའི་གཟུགས། ། ཕྱག་ན་ནོར་བུ་རིན་ཆེན་བསྣམས། ། སྟོབས་ལྡན་གླང་ཆེན་སྟེང་ན་གནས། །
འཇིགས་བྱེད་ཆེན་པོ་ཁྱོད་ལ་བསྟོད། ། དཀོན་མཆོག་གསུམ་གྱི་བདེན་པ་དང༌། ། མཐུ་དང་བྱིན་རླབས་ནུས་པ་དང༌། ། བདག་གི་ལྷག་པའི་བསམ་པ་ཡིས། ། མཆོད་སྦྱིན་གཏོར་མ་རྒྱ་ཆེན་པོ། ། འདོད་ཡོན་ལྔ་དང་ལྡན་པ་འདི། ། དངོས་འབྱོར་ཡིད་ཀྱིས་ཕུལ་བ་ཡིས། ། དགེ་བསྙེན་ཆེན་པོ་འཁོར་བཅས་རྣམས། ། རབ་ཏུ་ཚིམ་ཞིང་དགྱེས་གྱུར་ཅིག ། ཅེས་གཏོར་མ་གཙང་སར་སྐྱེལ་ལ་འདོད་དོན་གསོལ་བར་བྱའོ།།
༈ ཨ་ཕྱིའི་གཏོར་འབུལ་ནི། ཧྲཱིཿ ཀུན་ཏུ་བཟང་པོའི་རྣམ་ཐར་བཞིན། ། ནམ་མཁའ་གང་བའི་མཆོད་གཏོར་འདི། ། བདག་གི་དད་པས་འབུལ་ལགས་ན། ། ཡུམ་གཅིག་ཁྱོད་ཉིད་དགྱེས་པར་རོལ། ། ཆོས་དང་ཡེ་ཤེས་དམ་ཚིག་ལྷ། ། དབང་གི་ལྷ་མོ་སྤྲུལ་པའི་སྐུ། ། ཤ་ཟ་ལས་ཀྱི་མཁའ་འགྲོ་སྟེ། ། ཕྲིན་ལས་སྣ་ཚོགས་དེ་ལ་འདུད། །
ཚེ་རིང་མི་གཡོ་བློ་བཟང་མ། ། མཐིང་གི་ཞལ་བཟང་མ་ལ་སོགས། ། ལས་ཀྱི་བདག་ཉིད་ཌཱ་ཀིའི་འཁོར། ། དུ་མར་བཅས་ལ་བདག་བསྟོད་དོ། ། བདག་གི་མཆོད་པ་འདི་བཞེས་ལ། ། བཀའ་རྒྱུད་ཡོངས་ཀྱི་བསྟན་པ་སྲུངས། ། རྡོ་རྗེ་སློབ་དཔོན་སྐུ་ཚེ་སྲིངས། ། ཕྲིན་ལས་རྣམ་བཞི་འགྲུབ་པར་མཛོད། ། ཆོས་རྗེ་ཁུ་དབོན་བཀའ་ཉན་ཞིང༌། ། སྐྱུ་རའི་གདུང་དང་མི་འབྲལ་བར། །
བསྟན་པ་སྲུང་བར་ཁས་བླངས་བཞིན། ། འཇིག་རྟེན་མགོན་པོས་གསུངས་བཞིན་མཛོད། ། ཨོཾ་གྷཱ་མུ་ཨ་ཛི་ཏེ་དྷརྨཱ་དཱི་པི་ས་པ་རི་ཝཱ་ར་ཨི་དཾ་བ་ལིངྟ་ཁ་ཁ་ཁཱ་ཧི་ཁཱ་ཧི། ༈ ཚེ་རིང་མའི་གཏོར་འབུལ་ནི། བྷྱོ། རྡོ་རྗེ་གདན་གྱི་བྱང་ཕྱོགས་ན། ། བལ་བོད་གཉིས་ཀྱི་སོ་མཚམས་ན། ། གངས་དཀར་ཤེལ་གྱི་ཅོད་པཎ་ཅན། ། ཕུ་ཆུ་སྙན་པའི་རྒྱུན་སྒྲ་ཅན། ། ནགས་མ་མེ་ཏོག་ཤམ་བུ་ཅན། །
གཡའ་སྤང་གཡུ་ཡི་སྐ་རགས་ཅན། ། སྨན་ལྗོངས་བྲག་གི་ར་བ་ཅན། ། གནས་མཆོག་དེ་འདྲའི་གཡོན་མགུལ་ན། ། དར་དཀར་གུར་གྱི་ནང་ཤེད་ན། ། རིན་ཆེན་སྣ་ལྔའི་ཁྲི་སྟེང་ན། ། བཀྲ་ཤིས་ཚེ་ཡི་དབང་ཕྱུག་མ། ། དྲག་པོའི་གདུང་བས་ཁྱོད་འབོད་ན། ། དེ་རིང་སྒྲུབ་པའི་གནས་མཆོག་འདིར། ། ལྷབ་ལྷུབ་ན་བཟའི་རྒྱན་དང་བཅས། ། སིལ་སྙན་རོལ་མོའི་སྒྲ་དང་བཅས། །
ནམ་མཁའི་མཐོངས་ནས་སྤྱན་འདྲེན་ན། ། འཁོར་དང་བཅས་པ་གཤེགས་སུ་གསོལ། ། ཨཉྫི་དྷ་རིའི་རིགས་ཀྱི་ཌཱ་ཀི་ནཱི། ། ཀུན་གྱི་གཙོ་མོ་བཀྲ་ཤིས་ཚེ་རིང་མ། ། དེ་ཡི་མཆེད་ཟླ་ཟ་བྱེད་ཆེན་མོ་བཞི། ། འཁོར་དང་བཅས་པ་གནས་འདིར་གཤེགས་སུ་གསོལ། ། ཨོཾ་ཨེ་ཧྱེ་ཧི་ཨཉྫི་དྷ་རི་པཉྩ་ཌཱ་ཀི་ནཱི་ས་པ་རི་ཝཱ་ར་བཛྲ་ས་མཱ་ཛཿ ཛཿཧཱུྃ་བྃ་ཧོཿ གཉིས་སུ་མེད་པར་གྱུར། ཧཱུྃ།
ལྷ་སྨན་བཀྲ་ཤིས་ཚེ་རིང་མ། ། ཁྱོད་ཀྱི་ཆོ་དང་འབྲང་སྨོས་པ། ། ཡབ་ནི་ལྷོ་ལྷ་དེ་བོ་ཡིན། ། ཡུམ་ནི་འབྲང་ཡུལ་སྨན་གཅིག་མ། ། མིང་པོ་བདུན་ལ་སྲིང་མོ་ལྔ། ། ལྔ་ཚིགས་དབུས་ཀྱི་གཙོ་མོ་སྟེ། ། ཁྱོད་ནི་གཙང་རིགས་ལྷ་ཡི་སྲས། ། མཚར་སྡུག་འོད་དུ་ཀྱི་ལི་ལི། ། ཞལ་བཟང་ཟླ་བ་ཉ་བ་འདྲ། ། ལྷ་མོ་རྣམས་ཀྱང་ཟིལ་གྱིས་གནོན། །
མགྲིན་པ་གཅིག་ལ་གླུ་སྒྲ་སྟོང༌། ། ཚངས་པའི་དབྱངས་ཀྱང་ཟིལ་གྱིས་གནོན། ། དབུ་སྐྲ་ཉག་མ་རེ་རེ་ལ། ། གསེར་གཡུའི་ལན་ཚར་སྟོང་སྟོང་ལྡན། ། ན་བཟའ་དར་དཀར་གོ་ཟུ་གསོལ། ། རིན་ཆེན་དུ་མས་སྐུ་ལུས་བརྒྱན། ། ཉིན་གསུམ་གངས་དཀར་སྟོད་ལ་བཞུགས། ། སྨན་མོ་རྣམས་དང་ལྷན་ཅིག་རོལ། ། མཚན་གསུམ་རྒྱ་གར་ཡུལ་དུ་བཞུགས། ། རབ་ཏུ་འཇིགས་པའི་དུར་ཁྲོད་དུ། །
མཁའ་འགྲོ་རྣམས་དང་ཚོགས་འཁོར་རོལ། ། བཀའ་ཉན་སྤྲུལ་པའི་ཕོ་ཉ་སོགས། ། མ་ལུས་འཁོར་དང་བཅས་པ་རྣམས། ། འདིར་བྱོན་བདག་གི་ཕྲིན་ལས་མཛོད། ཧཱུྃ། ཁྱོད་ལ་མཆོད་པ་འབུལ་བ་ནི། ། བདུད་རྩི་སྨན་གྱི་རྩི་ཕུད་དང༌། ། མེ་ཏོག་ཡིད་འོང་མཛེས་པའི་ཚལ། ། སྤོས་དྲི་ཕུན་སུམ་ཚོགས་པ་དང༌། ། སྒྲོན་མེ་དྲི་མཆོག་བཤོས་གཙང་དང༌། །
སྒྲ་སྙན་གསང་བའི་རྔེའུ་ཆུང་རྣམས། ། ཐུགས་བརྩེར་དགོངས་ཤིང་བཞེས་ནས་ཀྱང༌། ། བྱིན་རླབས་དངོས་གྲུབ་སྩལ་དུ་གསོལ། ། སྔོན་ཚེ་དབེན་གནས་ཡོངས་རྫོང་དུ། ། དཔལ་ལྡན་བཞད་པ་རྡོ་རྗེ་ལ། ། རང་རྟགས་སྲོག་གི་སྙིང་པོ་ཕུལ། ། བཀའ་འབངས་བགྱིད་པར་རྩིས་ལ་ཕབ། ། ཆོས་བརྒྱུད་སྤེལ་བར་གཡར་དམ་བཅས། ། དེ་རིང་སྨན་བཙུན་རྒྱལ་མོ་ལ། ། མིང་པོས་གསོལ་བ་འདེབས་པ་ནི། །
སྲིད་སྲུང་རིགས་རྒྱུད་སྤེལ་བ་དང༌། ། སྣང་གསལ་པྲ་ཡི་དངོས་གྲུབ་དང༌། ། རྨ་གཡང་ཟས་ཀྱི་དངོས་གྲུབ་དང༌། ། བང་མཛོད་ནོར་གྱི་དངོས་གྲུབ་དང༌། ། རྐང་བཞི་ཕྱུགས་ཀྱི་དངོས་གྲུབ་དང༌། ། གཞན་ཡང་ཕྱི་ནང་གསང་བ་ཡི། ། དངོས་གྲུབ་མ་ལུས་བདག་ལ་སྩོལ། ། ཁྱོད་ལ་གསོལ་བ་འདེབས་པ་ནི། ། རྣལ་འབྱོར་ཚེ་སྲིངས་གཟི་མདངས་སྐྱེད། ། ནང་གི་རླུང་སེམས་དབང་དུ་སྡུས། །
ཟག་བཅས་ལུས་ཀྱི་བདེ་བ་སྐྱེད། ། ཕྱི་ཡི་སྣང་བ་དབང་དུ་སྡུས། ། ཕྲིན་ལས་རྣམ་བཞི་འགྲུབ་པར་མཛོད། ། བཀྲ་ཤིས་དཔལ་སྐྱེད་འཁོར་སྐྱོངས་ལ། ། འགལ་རྐྱེན་ཀུན་སོལ་མཐུན་རྐྱེན་སྒྲུབས། ། བསམ་དོན་ཡིད་བཞིན་འགྲུབ་པ་སོགས། ། བཅོལ་བའི་ལས་ཀྱི་འབྲས་བུ་དེ། ། མཆིས་པར་མཛོད་ཅིག་ཐུགས་དམ་ཅན། ། ཨོཾ་ཨཉྫི་དྷ་རི་པཉྩ་ཌཱ་ཀི་ནཱི་ས་པ་རི་ཝཱ་ར་ཨི་དཾ་བ་ལིང་ཁ་ཁ་ཁཱ་ཧི་ཁཱ་ཧི། གསེར་སྐྱེམས་ཕུད་ཀྱིས་མཆོད་པར་འདོད་ན།
འབྲུ་སྨན་རིན་པོ་ཆེ་ཟས་སྣ་ཚོགས་ཆང་ཕུད་བཟང་པོ་དང་སྦྱར་བས་མཆོད་ཅིང་འདི་སྐད་དོ།། ཧཱུྃ། རྡོ་རྗེ་མི་འགྱུར་དཔལ་གྱི་ཡུམ། ། སྐུ་མདོག་དཀར་མོ་གཞོན་ཚུལ་ཅན། ། ཕྱག་གཡས་གསེར་གྱི་རྡོ་རྗེ་བསྣམས། ། གཡོན་པས་ཚེ་ཡི་བུམ་པ་འཛིན། ། བུམ་པའི་སྟེང་ན་དཔལ་བེའུ་དང༌། ། གཡུང་དྲུང་རིན་ཆེན་འཁྱིལ་བས་བརྒྱན། ། ལྷབ་ལྷུབ་ན་བཟའི་རྒྱན་དང་ལྡན། ། སིལ་སྙན་རོལ་མོའི་སྒྲ་དང་བཅས། །
རིན་ཆེན་དུ་མས་མཛེས་པར་བརྒྱན། ། བཀྲ་ཤིས་ཚེ་ཡི་གཙོ་མོ་སྟེ། ། ཆིབས་སུ་སེང་གེ་དཀར་མོ་ཆིབས། ། གངས་དཀར་སྟོད་ན་བཞུགས་པ་མོ། ། མཆོད་གཏོར་འདི་བཞེས་དངོས་གྲུབ་སྩོལ། ། སྲིད་སྲུང་རིགས་བརྒྱུད་འཕེལ་བའི་དངོས་གྲུབ་སྩོལ། ། མཆོད་དོ་གཙང་མའི་ཕུད་ཀྱིས་མཆོད། ། ལྷ་མོ་མཐིང་གི་ཞལ་བཟང་མ། ། རྡོ་རྗེ་ཁྲོས་མ་ཞེས་སུ་གྲགས། ། སྐུ་མདོག་སྔོ་སངས་འཚེར་བག་ཅན། །
ཆིབས་སུ་རྐྱང་བུ་ཁ་དཀར་ཆིབས། ། ཕྱག་གཡས་དངུལ་དཀར་མེ་ལོང་བསྣམས། ། གཡོན་པས་ལྷ་ཡི་བ་དན་ཕྱར། ། སྐུ་ལ་དར་དཀར་ན་བཟའ་གསོལ། ། སིལ་སྙན་རོལ་མོའི་སྒྲ་དང་བཅས། ། མཆོད་གཏོར༴ སྣང་གསལ་བདེན་མཐོང་པྲ་ཡི་དངོས་གྲུབ་སྩོལ། ། མཆོད་དོ༴ ལྷ་མོ་མི་གཡོ་བློ་བཟང་མ། ། གསང་མཚན་རྡོ་རྗེ་བཞད་པ་མོ། །
སྐུ་མདོག་སེར་མོ་གསེར་གྱི་མདོག ། ཆིབས་སུ་ཆ་སྟག་ཁྲ་བོ་ཆིབས། ། ཕྱག་གཡས་རིན་ཆེན་སྡེར་བཟང་ནང༌། ། ལྷ་ཡི་ཞལ་ཟས་སྣ་ཚོགས་བསྣམས། ། གཡོན་ན་ནེའུ་ལེའི་རྐྱལ་པ་འཛིན། ། སྒྲུབ་པ་པོ་ཡི་གྲོགས་མཛོད་ཅིག ། མཆོད་གཏོར༴ རྨ་གཡང་རོ་མཆོག་ཟས་ཀྱི་དངོས་གྲུབ་སྩོལ། ། མཆོད་དོ༴ ལྷ་མོ་ཅོད་པཎ་མགྲིན་བཟང་མ། །
རྡོ་རྗེ་དཔལ་མོ་ལོངས་སྤྱོད་ཡུམ། ། སྐུ་མདོག་དམར་གསལ་མདངས་དང་ལྡན། ། ཆིབས་སུ་ཤ་བ་ཡུ་མོ་ཆིབས། ། ཕྱག་གཡས་ཡིད་བཞིན་ནོར་བུ་དང༌། ། ཕྱག་གཡོན་རིན་ཆེན་སྒྲོམ་བུ་བསྣམས། ། སྣང་སྲིད་ཐམས་ཅད་དབང་སྡུས་ལ། ། རྣལ་འབྱོར་བདག་གི་ཕྲིན་ལས་སྒྲུབས། ། མཆོད་གཏོར༴ བང་མཛོད་འབྲུ་ནོར་འཕེལ་བའི་དངོས་གྲུབ་སྩོལ། ། མཆོད་དོ༴
ལྷ་མོ་གཏད་དཀར་འགྲོ་བཟང་མ། ། གསང་མཚན་རྡོ་རྗེ་གར་མཁན་མ། ། སྐུ་མདོག་སྔོ་ལྗང་མདངས་དང་ལྡན། ། ཆིབས་སུ་གཡུ་འབྲུག་སྔོན་མོ་ཆིབས། ། ཕྱག་གཡས་རྩྭ་མཆོག་དཱུརྦ་དང༌། ། གཡོན་པས་སྦྲུལ་གྱི་ཞགས་པ་བསྣམས། ། ཕྲིན་ལས་ཐོགས་པ་མེད་པ་ཡི། ། མཐུ་དང་ནུས་པ་འདིར་སྟོན་ཅིག ། མཆོད་གཏོར༴ རྐང་བཞི་རྟ་ཕྱུགས་འཕེལ་བའི་དངོས་གྲུབ་སྩོལ། །
མཆོད་དོ་གཙང་མའི་ཕུད་ཀྱིས་མཆོད། ། གསོལ་ལོ་མཆོད་དོ། ། ཇོ་མོ་བཀྲ་ཤིས་ཚེ་རིང་མ། མཁའ་འགྲོ་ལྔ་འཁོར་རྒྱ་མཚོ་དང་བཅས་པ། མཁའ་འགྲོ་མ་སེང་གེའི་གདོང་ཅན་དང༌། ཏ་མཱ་ལ་རི་ཁྲོད་མ་དང༌། གཏུམ་མོ་དང༌། སྔོ་སངས་མ་དང༌། བཱི་ན་མོ་བཛྲ་དང༌། སློབ་དཔོན་པདྨ་འབྱུང་གནས་དང༌།
དཔལ་བཞད་པ་རྡོ་རྗེ་ལ་སོགས་པ་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ཀྱི་བཀའ་དང་དམ་ལས་མ་འདའ་བར། སངས་རྒྱས་ཀྱི་བསྟན་པ་སྲུངས། དཀོན་མཆོག་གི་དབུ་འཕང་བསྟོད། བསྟན་འཛིན་གྱི་བུ་སློབ་སྐྱོངས། རྣལ་འབྱོར་པ་བདག་ཅག་ལ་སྡང་བར་བྱེད་པའི་དགྲ། གནོད་པར་བྱེད་པའི་བགེགས། ལོག་འདྲེན་གདུག་པ་ཅན་རྣམས་ཀྱི་བསམ་པ་ངན་པ་དང༌། སྦྱོར་བ་རྩུབ་པ་ཐམས་ཅད་ཐལ་བའི་རྡུལ་བཞིན་དུ་བརླག་པ་དང༌། བདག་ཅག་གི་བསམ་དོན་ཐམས་ཅད་ཡིད་བཞིན་དུ་འགྲུབ་ཅིང་ཆོས་ལྡན་གྱི་བྱ་བ་མཐར་ཕྱིན་པ་དང༌། མཆོག་དང་ཐུན་མོང་གི་དངོས་གྲུབ་ཐམས་ཅད་བདེ་བླག་ཏུ་ཐོབ་པའི་ཕྲིན་ལས་མཛོད་ཅིག།
༈ བྲག་བཙན་གྱི་གསོལ་མཆོད་བསྡུས་པ་ནི། ཧཱུྃ་ཡ་བྷྱོ། བདག་ཉིད་དཔལ་ཆེན་སྤྱན་སྔ་རུ། ། སྔོན་གྱི་དམ་ཚིག་དབང་གིས་ནི། ། བཙན་རྒོད་རི་བཀྲའི་གནས་མཆོག་ནས། ། རྡོ་རྗེ་དབང་དྲག་འབར་བ་རྩལ། ། སྤྲུལ་འཁོར་བཅས་པ་གནས་འདིར་གཤེགས། ། ཕྱི་ནང་མཆོད་ཚོགས་བསང་གསུར་དུད། ། བཤུག་གླུ་རྔ་རོལ་ལ་སོགས་དང༌། ། ཁྱད་པར་སྡང་དགྲའི་ཤ་ཁྲག་རུས། །
རྐང་ཀླད་ངོ་བོའི་གཏོར་མ་འདི། ། འབུལ་ལོ་དགྱེས་བཞེས་རོལ་ཅིག་རོལ། ། བདག་ཅག་དམ་ལྡན་སྒྲུབ་པ་པོའི། ། ཞི་རྒྱས་དབང་དྲག་ཕྲིན་ལས་ཀུན། ། ཐོགས་པ་མེད་པར་འགྲུབ་པར་མཛོད། ། སྐྱ་རྒྱལ་འབྲོང་བུ་གཉེན་པོ་སོགས། ། འགོ་བའི་ལྷ་སྲུང་རྣམས་ལ་ཡང༌། ། མཆོད་ཚོགས་རྒྱ་མཚོས་ལེགས་མཆོད་དོ། ། བསྟོད་དོ་བརྔན་ནོ་མངའ་གསོལ་ལོ། ། ཀཾ་ཚང་བསྟན་དང་བསྟན་འཛིན་སྤེལ། །
མི་ནུབ་བསྟན་པའི་རྒྱལ་མཚན་ཕྱོར། ། བཀྲ་ཤིས་བདེ་ལེགས་རྒྱས་པར་མཛོད། ། ཡ་མ་རཱ་ཛ་ཙ་མུནྟི་ཁྲག་རྒལ་མུན་ཙེ་ས་མ་ཡ་ཛཿཛཿ ཨི་དཾ་བ་ལིངྟ་ཁ་ཁ་ཁཱ་ཧི་ཁཱ་ཧི། རཀྟ་པི་པ་ཏོ་སརྦ་ཤཱ་ཏྲཱུྃ་མཱ་ར་ཡ་ཙིཏྟ་ཁཱ་ཧི། ༈ དམ་ཅན་འབར་བ་རྩལ་གྱི་རྒྱུན་ཁྱེར་བཞུགས། ཨོཾ་ཨཱ་ཀ་རོ ས་བྱིན་གྱིས་བརླབས། ཨོཾ། དྲི་ཟའི་རྒྱལ་པོ་ས་བརྒྱད་གནས་པའི་མཆོག ། སྟོང་གསུམ་གཞི་བདག་ཀུན་གྱི་རྗེ་བོར་གྱུར། །
འཁོར་ཚོགས་དང་བཅས་བརྒྱ་བྱིན་སྲས་མོ་ནི། ། མཚོ་སྨན་བཅས་པ་འདིར་གཤེགས་གཏོར་མ་བཞེས། ། བདག་གི་བསམ་པ་ཐམས་ཅད་བསྒྲུབ་པ་དང༌། ། བསྟན་པ་འཕེལ་ཞིང་འདོད་དགུ་རྒྱ་ཆེར་ལྡན། ། གདུག་འདྲེའི་ནད་དང་གནོད་པ་ཞི་བ་དང༌། ། ཐམས་ཅད་བདེ་དགར་སྤྱོད་པའི་བཀྲ་ཤིས་སྩོལ། ། ཨོཾ་ཨཱཿམ་ཎུ་ཥེ་གནྡྷརྦྷ་རཱ་ཛ་ས་པ་རི་ཝཱ་ར་ཨི་དཾ་བ་ལིཾ་ཏ་ཁ་ཁ་ཁཱ་ཧི་ཁཱ་ཧི། ཨོཾ་བཛྲ་ཐང་ཀ་ར་མུན་ཉིད་ཁུ་ཤ་ལི་ཨ་མྲྀ་ཏ་ཁཱ་ཧི་ཁཱ་ཧི། བཛྲ་འབར་བ་རྩལ་ཨརྒྷཾ་པཱདྱཾ་པུཥྤེ་དྷཱུ་པེ་ཨ་ལོ་ཀེ་གྷནྡྷེ་ནཻ་ཝི་དྱཾ་ཤབྡ་པྲ་ཏིཙྪ་ཨཱཿཧཱུྃ། ཞེས་གཏོར་མ་བསྔོའོ།།
ཧཱུྃ། ཡང་ཅིག་བཞེངས་ཤིང་ནག་པོ་ཏི་པ་རཱ་ཙ་ཁྱོད། ། བྱང་ཕྱོགས་རྒྱུད་དུ་ཆེ་བའི་སྐུར་སྟོན་པ། ། གཉན་ཆེན་ཐང་ལྷ་ཞེས་སུ་མཚན་ཡང་གསོལ། ། དམ་རྫས་བརྒྱན་པའི་གཏོར་མ་འདི་བཞེས་ལ། ། བདག་ཅག་རིག་འཛིན་རྣལ་འབྱོར་འཁོར་བཅས་ཀྱི། ། མི་མཐུན་རྐྱེན་སོལ་མཐུན་རྐྱེན་བསམ་པ་སྒྲུབས། ། སྤྲུལ་པ་དུང་གཡག་དུང་གི་བྱ་ཁྲ་དང༌། ། ལྕགས་སྡིག་མགོ་དགུའི་ཚུལ་དུ་འདིར་བྱོན་ལ། ། གནོད་བྱེད་རྒྱལ་འགོང་སྨྱོ་འདྲེ་རྡུལ་དུ་རློག །
དམ་བཅས་དམ་ལས་མ་འདའ་ས་མ་ཡ། ། ཨོཾ་ཨཱཿཧཱུྃ་ཧྲཱིཿ བཛྲ་འབར་བ་རྩལ་བིགྷཱན་རཱ་ཛ་མཱ་ར་ཡ་ཕཊ། ཞེས་པ་རྣམས་ཀྱིས་འབུལ་བར་བྱའོ།། ༈ དེ་ནས་མཁའ་འགྲོ་སྤྱི་གཏོར་འབུལ་བ་ནི། ཨོཾ་ཨཱཿབིགྷྣཱནྟ་ཀྲྀ་ཏ་ཧཱུྃ་ཕཊ། ཀྱིས་བསང༌། སྭ་བྷཱ་ཝ ས་སྦྱང༌། སྟོང་པ་ཉིད་དུ་གྱུར། སྟོང་པའི་ངང་ལས།
ཡཾ་ལས་རླུང༌། རཾ་ལས་མེ། ཀཾ་ལས་ཐོད་པའི་སྒྱེད་པུ་གསུམ་གྱི་སྟེང་དུ། ཨ་ལས་ཐོད་པ་ཕྱི་དཀར་ལ་ནང་དམར་བ། ཡངས་ཤིང་རྒྱ་ཆེ་བའི་ནང་དུ། གོ་ཀུ་ད་ཧ་ན་ལས་ཤ་ལྔ། བི་མུ་མ་ར་ཤུ་ལས་བདུད་རྩི་ལྔ། སོ་སོར་ཡི་གེ་དེ་དག་གིས་མཚན་པའོ། ། རང་གི་སྣ་བུག་གཡོན་པ་ནས་རླུང་ཧཱུྃ་གི་དབྱིབས་ཅན་འཕྲོས། རླུང་གིས་མེ་སྦར།
མེས་ཐོད་པ་དྲོས་པས་རྫས་རྣམས་ཞུ། ཉེས་པའི་སྐྱོན་རྣམས་ཕྱིར་ལུད། དེའི་སྟེང་དུ་ཨོཾ་ཨཱཿཧཱུྃ་ལས་འོད་ཟེར་འཕྲོས་པས། དེ་བཞིན་གཤེགས་པ་རྣམས་ཀྱི་ཐུགས་ཀ་ནས་ཡེ་ཤེས་ཀྱི་བདུད་རྩི་བཀུག ། དམ་ཚིག་གི་བདུད་རྩི་དང་གཉིས་སུ་མེད་པར་འདྲེས། ཡེ་ཤེས་ཀྱི་བདུད་རྩིའི་རྒྱ་མཚོ་ཆེན་པོར་གྱུར། ཨོཾ་ཨཱཿཧཱུྃ། ལན་གསུམ། སངས་རྒྱས་མཁའ་འགྲོ། རྡོ་རྗེ་མཁའ་འགྲོ།
རིན་ཆེན་མཁའ་འགྲོ། པདྨ་མཁའ་འགྲོ། ལས་ཀྱི་མཁའ་འགྲོ། སྣ་ཚོགས་མཁའ་འགྲོ། འཇིག་རྟེན་མཁའ་འགྲོ། གནས་ལས་སྐྱེས་པ། རིགས་ལས་སྐྱེས་པ། ཞིང་ལས་སྐྱེས་པ། སྔགས་ལས་སྐྱེས་པ། ལས་ལས་སྐྱེས་པ།
ལྷན་ཅིག་སྐྱེས་པའི་ལྷ་རྣམས་ཀྱི་ཞལ་དུ་ཨོཾ་ཨཱཿཧཱུྃ། གནས་དང་ཉེ་བའི་གནས། ཞིང་དང་ཉེ་བའི་ཞིང༌། ཚནྡྷོ་དང་ཉེ་བའི་ཚནྡྷོ། འདུ་བ་དང་ཉེ་བའི་འདུ་བ། འཐུང་གཅོད་དང་ཉེ་བའི་འཐུང་གཅོད། དུར་ཁྲོད་དང་ཉེ་བའི་དུར་ཁྲོད། གནས་ཉི་ཤུ་རྩ་བཞི། ཡུལ་སུམ་ཅུ་སོ་གཉིས། དུར་ཁྲོད་ཆེན་པོ་བརྒྱད་ལ་སོགས་པའི་དཔའ་བོ་མཁའ་འགྲོ་སྲུང་མ་རྣམས་ཀྱི་ཞལ་དུ་ཨོཾ་ཨཱཿཧཱུྃ།
ཕྱོགས་སྐྱོང་བཅུ་ལ་སོགས་པའི་འཇིག་རྟེན་སྐྱོང་བ་རྣམས་ཀྱི་ཞལ་དུ་ཨོཾ་ཨཱཿཧཱུྃ། རྒྱ་གར་རྡོ་རྗེ་གདན། རྒྱ་ནག་རི་བོ་རྩེ་ལྔ། ནུབ་ཕྱོགས་ཨོ་རྒྱན། བྱང་ཤམ་བྷ་ལ། དཔལ་ལྡན་འབྲས་སྤུངས་ཀྱི་མཆོད་རྟེན། ལྷོ་ཕྱོགས་དཔལ་གྱི་རི་བོ། ཤྲཱི་ནཱ་ལནྡྲ། བི་ཀྲ་མ་ལ་ཤྲཱི་ལའི་གཙུག་ལག་ཁང་ལ་སོགས་པའི་གྲུབ་ཆེན་རྣམས་ཀྱིས་བྱིན་གྱིས་བརླབས་པའི་གནས་རྣམས་སུ་གནས་པའི་དཔའ་བོ་མཁའ་འགྲོ་སྲུང་མ་རྣམས་ཀྱི་ཞལ་དུ་ཨོཾ་ཨཱཿཧཱུྃ། ལྷོ་གྲོ་བོ་ལུང༌།
འབྲོག་ལ་ཕྱི་ཆུ་བར། ཇོ་མོ་བཀྲ་ཤིས་ཚེ་རིང་མ་མཆེད་ལྔ། ཤར་དྭགས་ལྷ་དཔལ་གྱི་སྒམ་པོ། སྟོད་ལུང་མཚུར་ཕུ། ཀཾ་པོ་གནས་ནང༌། ཀརྨ་རི་གླིང༌། ཤར་ཕྱོགས་སྤུངས་རི། ལྷོ་གནས་མཆོག་དཔལ་གྱི་ཙཱ་རི་ཏྲ། གངས་དཀར་གྱི་རྒྱལ་པོ་ཏི་སེ། མཚོ་མ་ཕམ།
བལ་ཡུལ་འཕགས་པ་ཤིང་ཀུན། ཤིང་ཀི་རིའི་མཆོད་རྟེན། རོང་བཙན་ཁ་བ་དཀར་པོ། ཆོས་འཁོར་ལྷ་ས། དཔལ་གྱི་བསམ་ཡས་ལ་སོགས་པ་གངས་རིའི་ཁྲོད་ཀྱི་སྒྲུབ་གནས་བྱིན་རླབས་ཅན་རྣམས་སུ་གནས་པའི་དཔའ་བོ་མཁའ་འགྲོ་སྲུང་མ་རྣམས་ཀྱི་ཞལ་དུ་ཨོཾ་ཨཱཿཧཱུྃ། སྐུ་གསུང་ཐུགས་ཤིན་ཏུ་མཉེས་ནས་སངས་རྒྱས་ཀྱི་བསྟན་པ་དར་བ་དང༌། བདག་ཅག་སྒྲུབ་པ་པོ་རྣམས་ཀྱི་མཐུན་རྐྱེན་སྒྲུབ། འགལ་རྐྱེན་སོལ། འཇིག་རྟེན་གྱི་ཁམས་སུ་ཆར་ཆུ་དུས་སུ་འབབས་པ་དང༌། ལོ་ཕྱུགས་རྟག་ཏུ་ལེགས་པ་དང༌།
མི་ནད་དང༌། ཕྱུགས་ནད་དང༌། ཡམས་ནད་དང༌། འཁྲུག་རྩོད་ཐམས་ཅད་ཉེ་བར་ཞི་བའི་ཕྲིན་ལས་མཛད་དུ་གསོལ། གཞི་བདག་དཀར་གཏོར་ནི། ཨོཾ་སྭ་བྷཱ་ཝ ས་སྦྱང་ ། སྟོང་པ་ཉིད་དུ་གྱུར། སྟོང་པའི་ངང་ལས་བྷྲུྃ་ལས་རིན་པོ་ཆེའི་སྣོད་ཡངས་ཤིང་རྒྱ་ཆེ་བའི་ནང་དུ། ཨོཾ་ཨཱཿཧཱུྃ་ཞུ་བ་ལས་བྱུང་བའི་གཏོར་མ་དཀར་གསུམ་མངར་གསུམ་ཁ་དོག་དྲི་རོ་རེག་བྱ་ནུས་པ་ཕུན་སུམ་ཚོགས་པ་འདོད་པའི་ཡོན་ཏན་ལྔ་དང་ལྡན་པར་གྱུར། ཨོཾ་ཨཱཿཧཱུྃ།
ལན་གསུམ། སྟོང་གཅིག་པ། སྟོང་གཉིས་པ། སྟོང་གསུམ་པ། མཐོ་བ་ནམ་མཁའ། དམའ་བ་ས་གཞི། རི་རབ་ཆེན་པོའི་ས་བདག ། གསེར་གྱི་རི་བདུན། རོལ་པའི་མཚོ་བདུན། གླིང་བཞི་གླིང་ཕྲན་ལ་གནས་པའི་གཞི་བདག །
ཛམ་བུ་གླིང་གི་ཟོ་དོར། རྒྱལ་པོ་ཆེན་པོ་སྡེ་བཞི། བོད་ཀྱི་མགུལ་ལྷ་བཅུ་གསུམ། སྲིད་པ་ཆགས་པའི་ལྷ་དགུ། བོད་ཁམས་སྐྱོང་བའི་བརྟན་མ་བཅུ་གཉིས། སྟོད་མངའ་རིས་སྐོར་གསུམ། བར་དབུས་གཙང་རུ་བཞི། སྨད་མདོ་ཁམས་སྒང་དྲུག ། སྒང་ལྔར་གནས་པའི་གཞིའི་བདག་པོ། གནས་ཀྱི་བདག་པོ།
ཡུལ་གྱི་བདག་པོ། གྲོང་གི་བདག་པོ། གཉུག་མར་གནས་པ་རྣམས་ཀྱི་ཞལ་དུ་ཨོཾ་ཨཱཿཧཱུྃ། གཞན་ཡང་ས་བདག་སའི་ལྷ་མོ་བརྟན་མ། ས་འཛིན་ལག་པ་ཆེན་པོ། སྤར་ཁ་བརྒྱད། སྨེ་བ་དགུ། ལོ་སྐོར་བཅུ་གཉིས། ས་བདག་གི་རྒྱལ་པོ་ཐེ་སེ་ལ་སོགས་པ་དེ་རིང་གི་ཉི་མ། གཟའ།
རྒྱུ་སྐར། དུས་ཚོད། ཚེས་གྲངས་ལ་དབང་བའི་གཞི་བདག་རྣམས་ཀྱི་ཞལ་དུ་ཨོཾ་ཨཱཿཧཱུྃ། རྣལ་འབྱོར་པ་བདག་ཅག་སྔོན་ཆད་གང་དུ་སོང་ཞིང༌། ཕྱིན་ཆད་གང་དུ་འགྲོ་བ། ད་ལྟ་གང་དུ་གནས་པའི་གཞི་བདག་རྣམས་ཀྱི་ཞལ་དུ་ཨོཾ་ཨཱཿཧཱུྃ། ཕ་རི་གཡས། ཚུ་རི་གཡོན། འགྲོ་བ་ལམ། སྐྱེ་བ་ཤིང༌།
འབབ་པ་ཆུ། སྲ་བ་བྲག ། གཡོ་བ་རླུང༌། བརྟེན་པ་མཁར་ལ་སོགས་པ་ས་ཕྱོགས། ཡུལ་ཕྱོགས། དབེན་གནས། སྒྲུབ་གནས་འདི་ཉིད་དུ་གནས་པའི་གཞི་བདག་དཀར་པོའི་ཕྱོགས་ལ་མངོན་པར་དགའ་ཞིང་བྱང་ཆུབ་ཀྱི་སེམས་དང་ལྡན་པ་རྣམས་ཀྱི་ཞལ་དུ་ཨོཾ་ཨཱཿཧཱུྃ། སྐུ་གསུང་ཐུགས་མཉེས་ནས་རྣལ་འབྱོར་པ་བདག་ཅག་དཔོན་སློབ་འཁོར་དང་བཅས་པ་འགྲོ་ན་མ་བཟུང༌། སྡོད་ན་མ་བསྐྲད། བསམ་པ་མ་ངན།
སྦྱོར་བ་མ་རྩུབ། འཚོ་བ་སྦྱོར། ཡོན་བདག་གྱིས། མཐུན་རྐྱེན་སྒྲུབས། འགལ་རྐྱེན་སོལ། རྐྱེན་ཕྱི་ནང་གི་བར་དུ་གཅོད་པ་ཐམས་ཅད་ཉེ་བར་ཞི་བའི་ཕྲིན་ལས་མཛོད་ཅིག ། ཨོཾ་ཨཱཿཧཱུྃ། འཇིག་རྟེན་བདེ་ཞིང་ལོ་ལེགས་དང༌། ། འབྲུ་རྣམས་འཕེལ་ཞིང་ཆོས་འཕེལ་དང༌། ། བདེ་ལེགས་ཕུན་སུམ་ཚོགས་པ་དང༌། །
ཡིད་ལ་འདོད་པ་ཀུན་འགྲུབ་མཛོད། ། དེ་ནས་བསྟོད་པ་བྱ་བ་ནི་རང་གི་ལུས་གྲངས་མེད་སྤྲུལ་ནས་ཕྱག་འཚལ་བར་མོས་ལ་དཀོན་མཆོག་གསུམ་དང་ཁྱད་པར་ཆོས་སྐྱོང་གི་ཡོན་ཏན་དྲན་བཞིན་པས། ཨོཾ་ཨཱཿཧཱུྃ་ཧོཿ གང་གི་དྲིན་གྱིས་བདེ་ཆེན་ཉིད། ། སྐད་ཅིག་ཉིད་ལ་འཆར་བ་གང༌། ། བླ་མ་རིན་ཆེན་ལྟ་བུའི་སྐུ། ། རྡོ་རྗེ་ཅན་ཞབས་པད་ལ་འདུད། ། སངས་རྒྱས་ཀུན་གྱི་རང་བཞིན་སྐུ། ། སློབ་དཔོན་ལ་ནི་སྐྱབས་སུ་མཆི། ། དང་པོར་མེ་ཏོག་ཕོག་པའི་ལྷ། །
དཀྱིལ་འཁོར་ལྷ་ཚོགས་རྣམས་ལ་འདུད། ། དཔལ་ལྡན་རྡོ་རྗེ་མཁའ་འགྲོ་མ། ། མཁའ་འགྲོ་མ་ཡི་འཁོར་ལོར་སྒྱུར། ། ཡེ་ཤེས་ལྔ་དང་སྐུ་གསུང་ཐུགས། ། འགྲོ་བ་སྐྱོབས་ལ་ཕྱག་འཚལ་བསྟོད། ། ཇི་སྙེད་རྡོ་རྗེ་མཁའ་འགྲོ་མ། ། ཀུན་ཏུ་རྟོག་པའི་འཆིང་གཅོད་ཅིང༌། ། འཇིག་རྟེན་བྱ་བར་རབ་འཇུག་མ། ། དེ་སྙེད་རྣམས་ལ་ཕྱག་འཚལ་བསྟོད། ། ལྟེ་བའི་དབུས་ནས་འབྱུང་བཞི་འཕྲོ། །
ཆོས་དང་ལོངས་སྤྱོད་རྫོགས་པར་ལྡན། ། མཁའ་འགྲོ་མ་རྣམས་སྡུད་མཛད་མ། ། རྗེ་བཙུན་མ་ལ་ཕྱག་འཚལ་བསྟོད། ། བྱ་སྤྱོད་རྣལ་འབྱོར་རྒྱུད་སྡེ་བཞི། ། སྟོན་པ་ཉིད་ཀྱིས་གང་གསུངས་པའི། ། ཕྱི་དང་ནང་དང་གསང་བ་ཡི། ། ཡི་དམ་རྣམས་ལ་ཕྱག་འཚལ་བསྟོད། ཧཱུྃ། སྲིན་པོའི་གཟུགས་ཀྱིས་གདུག་པ་ཅན། ། ཚར་གཅོད་བྱང་ཆུབ་སེམས་དཔའ་སྟེ། །
གྲོང་ཁྱེར་སུམ་བརྩེགས་འཇིག་བྱེད་པ། ། གཏུམ་པོ་ཁྱོད་ལ་བདག་བསྟོད་དོ། ། མདོག་ནག་གཟུགས་ཐུང་གཟི་བརྗིད་ཆེ། ། གདུག་པ་ཚར་གཅོད་གྲི་གུག་གཡས། ། གཡོན་པས་ཐོད་པ་ཁྲག་བཀང་གསོལ། ། ཐོད་ཕྲེང་ཅན་ལ་བདག་བསྟོད་དོ། ། ཁྲོས་པའི་ཞབས་བརྡབ་ས་གཞི་གཡོ། ། འཇིགས་པའི་གད་མོས་རི་རབ་བསྒྱེལ། ། དམ་ཚིག་ཉམས་པའི་སྙིང་འབྱིན་པ། ། དམ་ཚིག་ཅན་ལ་བདག་བསྟོད་དོ།
བྷྱོ། རླུང་ནག་འཚུབ་མ་དགུ་ཀློང་འཁྱིལ་བའི་དབུས། ། ཕོ་བྲང་གཞལ་ཡས་ཐོད་པའི་སྐུ་མཁར་ནས། ། མ་གཅིག་དཔལ་ལྡན་ལྷ་མོ་ཆེན་མོ་ནི། ། སྲིན་པོ་ནག་པོའི་ཆུང་མ་རལ་པ་ཅན། ། གསང་བའི་ལྷ་མོ་བོང་ཞོན་དབང་ཕྱུག་མ། ། ཞལ་ནི་ཟླ་ལྟར་བཞད་པས་མུན་པ་སེལ། ། རྔམས་པའི་ཚུལ་གྱིས་ཐོད་ཁྲག་དམར་ལ་རོལ། ། སྐྱེ་བ་རྣམ་བཞིའི་འགྲོ་བའི་དོན་སྟོན་མ། ། ཁྱོད་ནི་ནག་མོ་འབུམ་གྱི་དབུས་ན་བཞུགས། །
དབང་ཕྱུག་དྲག་མོ་ཀུན་གྱི་གཙོ་མོ་སྟེ། ། ཁྲོ་མོ་ཀུན་གྱི་ཐུགས་ཀྱི་སྤྲུལ་པ་ཡིན། ། ཉེ་བར་དམ་ཚིག་ལས་རྣམས་གྲུབ་པར་མཛོད། ། རྡོ་རྗེ་ནག་མོ་མཆེ་བ་གཙིགས་པའི་ཞལ། ། དུས་གསུམ་སངས་རྒྱས་ཀུན་དང་སྦྱོར་བའི་ཡུམ། ། སྲིད་གསུམ་ཟ་བར་བྱེད་པའི་ལྷ་མོ་ལ། ། ཤིང་ལོ་རླུང་ཁྱེར་ས་ལ་མ་ཕོག་ང་ལ་ཡོད། ། མི་དབང་འབྲས་བུ་སྨིན་པའི་ཤ་ནི་སྐམ་ལེགས་དང༌། ། མཚལ་གྱི་ཤིང་ཏོག་སྐམ་པོ་བུ་ལ་ཡོད། ། རྣམ་དག་བདུད་རྩི་གཏོར་མས་མཉེས་མཆོད་འབུལ། །
མ་བུས་བཅོལ་བའི་ཕྲིན་ལས་གྲུབ་པར་མཛོད། ། ནག་པོ་ཡབ་ཡུམ་བཅུ་དྲུག་དང༌། ། དཔལ་འབར་འཆང་དང་རྣམ་སྲས་སོགས། ། དབང་ཕྱུག་ཆེ་སོགས་མ་བདུན་སོགས། ། དྲེགས་བྱེད་ཀུན་ལ་བདག་བསྟོད་དོ། ། བཅོམ་ལྡན་འདས་ཀྱི་སྤྱན་སྔ་རུ། ། སྒྲུབ་པར་མཛད་པའི་གང་ཟག་ལ། ། བུ་བཞིན་སྐྱོང་བར་ཞལ་བཞེས་པའི། ། ཆོས་སྐྱོང་སྲུང་མ་རྣམས་ལ་ཕྱག་འཚལ་བསྟོད། ། བསྟོད་པར་འོས་པ་ཐམས་ཅད་ལ། །
ཞིང་རྡུལ་ཀུན་གྱི་གྲངས་སྙེད་ཀྱི། ། ལུས་བཏུད་པ་ཡིས་རྣམ་ཀུན་ཏུ། ། མཆོག་ཏུ་དད་པས་བསྟོད་པར་བགྱི། ། གསོལ་ཁ་འབུལ་བ་ནི། མཆོད་གཏོར་བ་ལིཾ་བཟང་དུ་བཤམས་པར་བདུད་རྩི་འཐོར་ཞིང༌། དཾ་ཥྚོཏྐ་ཊ ས་བསང༌། སྭ་བྷཱ་ཝ ས་སྦྱང༌། སྟོང་པ་ཉིད་དུ་གྱུར། སྟོང་པའི་ངང་ལས། ཨ་ལས་བྱུང་བའི་མགོ་བོའི་སྣོད་ཡངས་ཤིང་རྒྱ་ཆེ་བའི་ནང་དུ།
ཤ་ལྔ་བདུད་རྩི་ལྔ་ཞུ་ཞིང༌། ཡེ་ཤེས་ཀྱི་བདུད་རྩི་དང་གཅིག་ཏུ་འདྲེས་པར་གྱུར་པའི་གཏོར་མ་རྣམས་དང༌། ཧཱུྃ་ཡིག་ནག་པོ་དཔག་ཏུ་མེད་པ་ལས་བྱུང་བའི་སྒྲུབ་པའི་རྫས། མཆོད་པའི་རྫས། བསྐང་བའི་རྫས། བསྟེན་པའི་རྫས་ལ་སོགས་པ་མཆོད་པའི་སྤྲིན་རབ་འབྱམས་ནམ་མཁའི་དབྱིངས་དང་མཉམ་པར་གྱུར། ཨོཾ་བཛྲ་ཨརྒྷཾ་ཨཱཿཧཱུྃ། དེ་བཞིན་དུ། པཱདྱཾ། པུཥྤེ།
དྷཱུ་པེ། ཨཱ་ལོ་ཀེ གནྡྷེ། ནཻ་ཝི་དྱ། ཤབྡ་ཨཱཿཧཱུྃ། ཨོཾ་མ་ཧཱ་མཾ་ས་ཨཱཿཧཱུྃ། རཀྟ། ཙིཏྟ། བ་སུ་ཏ། མཉྩ་མེ་ཙི།
གོ་རོ་ཙ་ན། ཨ་མྲྀ་ཏ། སུ་ར་ཏ། བ་ལིཾ་ཏ། ཀིཾ་ནི་རི་ཏི། ཨོཾ་ཨཱཿཧཱུྃ། ཞེས་བྱིན་གྱིས་བརླབ། ཧཱུྃ། བསྟན་སྲུང་མཐར་ཐུག་རྡོ་རྗེ་བེར་ཅན་དང༌། ། ཡུམ་ཆེན་དཔལ་ལྡན་ལྷ་མོ་རང་བྱུང་མ། །
ནག་པོ་ཡབ་ཡུམ་ཕྱོགས་བཅུའི་མགོན་པོ་དང༌། ། དྲེགས་པ་དོན་གཉིས་བདུད་བཙན་ཀླུ་ཡི་མགོན། ། རྣམ་སྲས་སྔགས་བདག་སྐྱེས་བུ་རྡོ་རྗེ་ལེགས། ། སྲིན་མགོན་ཞིང་སྐྱོང་ཀུན་དགའ་གཞོན་ནུ་དང༌། ། མ་བདུན་སྲིང་བཞི་འབར་མ་དགུ་རྣམས་དང༌། ། དུས་བཞི་ལྷ་མོ་དམག་གི་རྒྱལ་མོ་བཞི། ། དབང་ཕྱུག་ཉེར་བརྒྱད་བརྟན་མ་བཅུ་གཉིས་དང༌། ། མཁར་ནག་རྡོར་རྒྱལ་བཀྲ་ཤིས་ཚེ་རིང་སོགས། ། ལྷ་ཀླུ་གཞི་བདག་མཐུ་བོ་ཆེ་རྣམས་དང༌། ། ཕོ་ཉ་ལས་མཁན་བསམ་ཡས་གྲངས་འདས་ལ། །
མཉེས་རྫས་དྲག་པོའི་གཏའ་གཏོར་ཆེན་པོ་དང༌། ། སྨན་དང་རཀྟ་གསེར་དངུལ་དར་ཟབ་སོགས། ། དངོས་འབྱོར་ཡིད་ཀྱིས་སྤྲུལ་པའི་མཆོད་རྫས་འབུལ། ། དགྱེས་པར་བཞེས་ལ་ཅི་བསམ་ཕྲིན་ལས་སྒྲུབས། ། ཞེས་གཙོ་འཁོར་ཡོངས་རྫོགས་ཀྱི་གསོལ་བསྡུས་དབང་ཕྱུག་རྡོ་རྗེས་མཛད་པ་ལ། རྒྱལ་དབང་བཅུ་བཞི་པས་འཁོར་ལྔ་རྗེས་འབྲང་བཅས་ཁ་འགེངས་མཛད་པ་དང༌། ཧཱུྃ། བདེ་ཆེན་ཆོས་དབྱིངས་ཀློང་ཡངས་ནས། ། ཐུགས་རྗེའི་ཐབས་མཁས་སྤྲུལ་པའི་སྐུ། ། གཏུམ་ཆེན་ཁྲོ་བོའི་སྐུར་བཞེངས་ནས། །
རྒྱལ་བའི་བསྟན་པ་སྲུང་མཛད་པ། ། དཔལ་ཆེན་མ་ཧཱ་ཀཱ་ལ་ཆེ། ། ཡེ་ཤེས་མགོན་པོ་གནས་འདིར་བྱོན། ། དཔལ་ལྡན་མགོན་པོ་གནས་འདིར་བྱོན། །

སྲས་མཆོག་ནག་པོ་གནས་འདིར་བྱོན། ། ལས་ཀྱི་མགོན་པོ་གནས་འདིར་བྱོན། ། འཇིག་རྟེན་མགོན་པོ་གནས་འདིར་བྱོན། ། སྐུ་གསུང་ཐུགས་ཡོན་ཕྲིན་ལས་ཀྱི། ། སྤྲུལ་པའི་མགོན་པོ་སྡེ་ལྔ་སོགས། ། ཕྱི་ནང་གསང་བ་ཡང་གསང་གི ། སྤྲུལ་པ་རྒྱ་མཚོའི་ཚོགས་རྣམས་ཀུན། ། འདིར་གཤེགས་དགྱེས་པའི་གདན་ལ་བཞུགས། ། དངོས་འབྱོར་ཡིད་སྤྲུལ་མཆོད་སྤྲིན་བཞེས། ། གང་བཅོལ་ཕྲིན་ལས་སྒྲུབ་པར་མཛོད། ། ཅེས་རོལ་མོ་འབུལ།
ཧཱུྃ། ནག་པོ་འགུགས་བྱེད་ཆེན་པོ་དང༌། ། ནག་པོ་སྙིང་ཁྲག་འཐུང་བྱེད་དང༌། ། ནག་པོ་དབུགས་ལེན་ཆེན་པོ་དང༌། ། ནག་པོ་སྲོག་གི་བདག་པོ་དང༌། ། ནག་པོ་དུར་ཁྲོད་འཇོམས་བྱེད་དང༌། ། ནག་པོ་ཁ་ལོ་སྒྱུར་བྱེད་དང༌། ། ནག་པོ་གདུག་པ་འདུལ་བྱེད་དང༌། ། ནག་པོ་སྲེག་བྱེད་ཆེན་པོ་སོགས། ། དབུགས་ལེན་བཅུ་དྲུག་གནས་འདིར་བྱོན། །
དཔལ་རབ་འཆང་དང་དཔལ་འབར་ནག ། དབང་ཕྱུག་འབར་བ་རྣམ་ཐོས་སྲས། ། ཛམ་བྷ་ལ་དང་མཛེས་ལྡན་སྲས། ། ཤ་བ་རི་དང་གཙུག་ཏོར་ལྗང༌། ། གཙུག་ཕུད་ཅན་དང་བརྟན་མ་སོགས། ། ཕྱོགས་བཅུའི་མགོན་པོ་གནས་འདིར་བྱོན། ། དབང་ཕྱུག་ལྗང་དང་སྲིན་པོ་ཆེ། ། དུར་ཁྲོད་ནག་པོ་གཤིན་རྗེ་དང༌། ། ཀླུ་རྒྱལ་དགའ་བོ་ཁྱབ་མཇུག་དམར། ། བི་ནཱ་ཡ་ཀ་ཏྲཀ་ཤད་སོགས། །
དྲེགས་པ་དོན་གཉིས་གནས་འདིར་བྱོན། ། བདུད་བཙན་ཀླུ་ཡི་མགོན་པོ་སྟེ། ། དྲེགས་པ་རྐྱ་གསུམ་གནས་འདིར་བྱོན། ། གཞན་ཡང་སྤྲུལ་པའི་ཕོ་ཉ་ནི། ། བྱེ་བ་དུང་ཕྱུར་དུ་མའི་ཚོགས། ། བྱ་ནག་ཁྱི་ནག་གཅན་གཟན་དང༌། ། མཁའ་ལྡིང་ལ་སོགས་སྤྲུལ་པ་དང༌། ། ཡང་སྤྲུལ་ཕོ་ཉའི་ཚོགས་ཐམས་ཅད། ། འདིར་བྱོན་དགྱེས་པའི་གདན་ལ་བཞུགས། ། དངོས་འབྱོར་ཡིད་སྤྲུལ་མཆོད་སྤྲིན་བཞེས། །
གང་བཅོལ་ཕྲིན་ལས་སྒྲུབ་པར་མཛོད། ། ཅེས་རོལ་མོ་འབུལ། ཧཱུྃ། ཡེ་ཤེས་ལས་དང་འཇིག་རྟེན་གྱི། ། ཆོས་སྐྱོང་སྲུང་མ་རྒྱ་མཚོའི་ཚོགས། ། འདིར་བྱོན་དགྱེས་པའི་གདན་ལ་བཞུགས། ། བདག་དང་སྤྲུལ་པས་ཕྱག་འཚལ་ཞིང༌། ། ཕྱི་ནང་གསང་བའི་མཆོད་པས་མཆོད། ། འདོད་ཡོན་རྣམ་ལྔའི་མཆོད་པ་འབུལ། ། བ་ལིཾ་གཏོར་མའི་མཆོད་པ་འབུལ། །
དམར་ཆེན་རཀྟའི་མཆོད་པ་འབུལ། ། བདུད་རྩི་ཛ་གད་མཆོད་པ༴ ཞལ་ཟས་ཚོགས་ཀྱི་མཆོད་པ༴ དགྲ་བོའི་ཤ་ཁྲག་མཆོད་པ་འབུལ། ། རབ་ཏུ་འགྱོད་པས་ཉེས་ཀུན་བཤགས། ། ཐུགས་དང་འགལ་བ་བཟོད་པར་གསོལ། ། ཁྱོད་ལ་བཅོལ་བའི་ཕྲིན་ལས་ནི། ། རྡོ་རྗེ་སློབ་དཔོན་མཚན་ལྡན་དང༌། ། རྡོ་རྗེ་མཆེད་ལྕམ་དམ་ཚིག་ལྡན། ། རྣལ་འབྱོར་བདག་ཅག་འཁོར་བཅས་དང༌། །
དེ་རིང་རྒྱུ་སྦྱོར་ཡོན་བདག་གི ། ནད་གདོན་བར་ཆད་ཞི་བ་དང༌། ། ཚེ་དང་བསོད་ནམས་རྒྱས་པ་དང༌། ། འཁོར་དང་ལོངས་སྤྱོད་དབང་སྡུད་དང༌། ། བདུད་དཔུང་འཇོམས་ཤིང་དགྲ་བགེགས་འདུལ། ། ནད་པ་སྲིའུ་གསོ་བ་དང༌། ། གཙུག་ལག་ཁང་སྲུང་ཆོས་འཁོར་སྐྱོང༌། ། ཕ་རོལ་དམག་དཔུང་བཟློག་པ་དང༌། ། བྱད་མ་རྦོད་གཏོང་བཟློག་པ་དང༌། ། ནད་རིམ་དལ་ཁ་བསྒྱུར་བ་དང༌། །
བན་དགྲ་ལོག་ལྟ་རང་གཤེད་འབེབས། ། བྱོལ་པོ་ཆགས་ཆེན་བཟློག་ལ་སོགས། ། གང་གསོལ་ཕྲིན་ལས་ཁྱོད་ཀྱིས་མཛོད། ། སངས་རྒྱས་བསྟན་པ་ཁྱོད་ཀྱིས་སྲུངས། ། དཀོན་མཆོག་དབུ་འཕང་ཁྱོད་ཀྱིས་བསྟོད། ། བླ་མའི་སྐུ་དགྲ་ཁྱོད་ཀྱིས་ཐུལ། ། རྣལ་འབྱོར་སྒོས་དགྲ་ཁྱོད་ཀྱིས་སྒྲོལ། ། རྗེས་འཇུག་བུ་སློབ་ཁྱོད་ཀྱིས་སྐྱོངས། ། དཀོར་དང་རྟེན་མཆོད་ཁྱོད་ཀྱིས་སྲུངས། ། ཕོ་ཉ་དོན་སྒྲུབ་བསུ་སྐྱེལ་གྱིས། །
དད་མོས་ཡོན་བདག་ཁྱོད་ཀྱིས་སྐྱོང༌། ། མི་ནོར་རྟ་ཕྱུགས་ཁྱོད་ཀྱིས་སྲུངས། ། སྒྲུབ་པའི་བར་ཆད་ཁྱོད་ཀྱིས་སོལ། ། གསང་སྔགས་བཟླས་རྒྱུན་ཁྱོད་ཀྱིས་ཟུངས། ། མི་ནུབ་བསྟན་པའི་རྒྱལ་མཚན་ཕྱོར། ། ཐུགས་དམ་ཞལ་བཞེས་མ་གཡེལ་ཅིག ། ཟས་སུ་དགྲ་བོའི་ཤ་ལ་ཟོ། ། སྐོམ་དུ་དགྲ་བོའི་ཁྲག་ལ་འཐུང༌། ། ལས་སུ་གནོད་བྱེད་དགྲ་བགེགས་སྒྲོལ། ། ཁྱད་པར་དཔལ་ལྡན་ཀརྨ་པའི། །
བསྟན་ལ་གནོད་བྱེད་ཐམས་ཅད་ཀུན། ། མིང་ཙམ་མེད་པར་རྡུལ་དུ་རློག ། བསྟན་འཛིན་མཆོག་རྣམས་ཞབས་པད་བརྟན། ། མཛད་ཕྲིན་ནམ་མཁའི་མཐའ་དང་མཉམ། ། ཀརྨ་ཀཾ་ཚང་བསྟན་པ་མཆོག ། ཛམ་གླིང་ཀུན་ཏུ་ཁྱབ་པར་རྒྱས། ། ཅི་བསམ་ལྷུན་གྱིས་འགྲུབ་པར་མཛོད། ། ཅེས་རྒྱལ་མཆོག་བཅུ་བཞི་པས་མཛད་པའི་མགོན་པོ་ཕོ་རྒྱུད་དང༌། སྣང་སྲིད་ཟིལ་གནོན་གྲུབ་ཆེན་པཀྴི་སོགས། ། བཀའ་བརྒྱུད་བླ་མ་རྣམས་དང་ཡི་དམ་ལྷ། །
འཁོར་ལོ་བདེ་མཆོག་རྡོ་རྗེ་རྣལ་འབྱོར་མ། ། མ་ཧཱ་ཀཱ་ལ་རྡོ་རྗེ་བེར་ནག་ཅན། ། དཔལ་ལྡན་ལྷ་མོ་འདོད་ཁམས་དབང་ཕྱུག་མ། ། ཀུན་དགའ་གཞོན་ནུ་དམ་ཅན་རྡོ་རྗེ་ལེགས། ། རྣམ་མང་ཐོས་སྲས་ཇོ་བོ་སྔགས་ཀྱི་བདག ། སྲིན་མགོན་མཁར་ནག་ཨ་ཕྱི་ཚེ་རིང་མཆེད། ། རྡོ་རྗེ་བྲག་བཙན་ཐང་ལྷ་སྤོམ་ར་སོགས། ། བསྟན་བསྲུང་རྒྱ་མཚོའི་ཚོགས་རྣམས་མ་ལུས་པ། ། རང་བཞིན་གནས་ནས་འདིར་བྱོན་དགྱེས་པར་བཞུགས། ། ཕྱི་ནང་གསང་བའི་མཆོད་སྤྲིན་འདོད་ཡོན་དང༌། །
བདག་པོས་བཟུང་དང་མ་བཟུང་ལོངས་སྤྱོད་ཀྱི། ། བྱེ་བྲག་རྣམ་མང་རྒྱ་ཆེར་བཀོད་པའི་རིགས། ། འབུལ་བཞེས་བརྩེ་བས་དགོངས་ལ་བྱིན་གྱིས་རློབས། ། དངོས་གྲུབ་གཉིས་སྩོལ་ཕྱི་ནང་གསང་བ་ཡི། ། བར་ཆད་ཀུན་སོལ་མཐུན་རྐྱེན་བསམ་པ་སྒྲུབ། ། བྱང་ཆུབ་ལམ་གྱི་མི་མཐུན་ཀུན་ཞི་ནས། ། བླ་མེད་གོ་འཕང་ཐོབ་པར་མཛད་དུ་གསོལ། ། ཞེས་པ་འདི་རྡོ་སྟོད་བླ་མ་ངེས་དོན་ནས་བསྐུལ་ཕྱིར། སི་ཏུ་པདྨ་ཉིན་བྱེད་དབང་པོས་སྤེལ་བ་དགེ། ༈ ད་ནི་རྣལ་འབྱོར་པ་ཆགས་ཆེ་ཞིང་ཕྱི་ནང་གི་རྐྱེན་དུ་མ་ལྷོངས་ན་ཉམས་ཆགས་བསྐང་བའི་ཕྱིར།
བསྐང་བ་རྒྱུན་པར་འདོད་ན། གཏོར་མ་ཕུན་སུམ་ཚོགས་པ་དང༌། ཉེར་སྤྱོད་སྤྱན་གཟིགས་སྣ་ཚོགས་དང་བཅས་པ་བཤམས་ནས། ཨོཾ་ཨཱཿབིགྷྣཱནྟ་ཀྲྀ་ཏ་ཧཱུྃ་ཕཊ། ཀྱིས་བསང༌། སྭ་བྷཱ་ཝ ས་སྦྱང༌། ཨ་ལས་ཀ་པཱ་ལའི་ནང་དུ། གོ་ཀུ་ད་ཧ་ན་ལས་ཤ་ལྔ། བི་མུ་མ་ར་ཤུ་ལས་བདུད་རྩི་ལྔ་སྟེ། ཨོཾ་ཧ་ཧོ་ཧྲཱིཿ
ལན་གསུམ་གྱིས་སྦྱངས་རྟོགས་སྦར་འོད་གསལ་བར་བྱས་ཏེ། དྲི་རོ་ཕུན་སུམ་ཚོགས་པའི་གཟི་བརྗིད་མཐའ་ཡས་པར་གྱུར། ཨོཾ་ཨཱ་ཀཱ་རོ་ ཞེས་ལན་གསུམ་བརྗོད་ནས། འདི་སྐད་དུ། སྐད་ཅིག་གིས་བདག་སོགས་ཉོན་མོངས་པ་དང༌། མ་གུས་པ་དང༌། བག་མ་མཆིས་པ་དང༌། མ་ཤེས་པ་རྣམས་ཀྱིས་རྒྱུད་མ་རུངས་པ་གདུལ་དཀའ་བ་རྣམས་ཀྱིས་སྡོམ་པ་གསུམ་དང་འགལ་བའི་ཉེས་པ་གང་མཆིས་པ་བཤགས་ནས་སྒྲིབ་པར་མི་འགྱུར་བའི་ཕྱིར། བཅོམ་ལྡན་ཐུགས་རྗེ་ཅན་དཔལ་ནག་པོ་ཆེན་པོ་ལྷ་བཅུ་གསུམ་གྱི་དཀྱིལ་འཁོར་བདུན་གྱི་ནམ་མཁར་བཛྲ་ས་མཱ་ཛཿ ཞེས་བརྗོད་ནས།
ཕྱག་འཚལ་བ་དང་མཆོད་ཅིང་བཤགས་པ་དང༌། ། རྗེས་སུ་ཡི་རང་བསྐུལ་ཞིང་གསོལ་བ་ཡི། ། དགེ་བ་ཅུང་ཟད་བདག་གིས་བསགས་པ་ཀུན། ། བླ་མེད་བྱང་ཆུབ་ཆེན་པོར་བསྔོ་བར་བགྱི། ། ཞེས་དང༌། དེ་ནས། བཛྲ་ཨརྒྷཾ་ ནས། ཤབྡ འི་བར་བརྗོད་ནས། འདོད་པའི་གཟུགས་སྒྲ་རྣམ་དག་རྡོ་རྗེའི་ཡུལ། ། ཁམས་ཀྱི་དྲི་རོ་རྣམ་དག་ཞི་བའི་དབྱིངས། །
ས་ཡི་རེག་བྱ་ཆོས་ཁམས་རྣམ་དག་པའི། ། བདུད་རྩི་འོད་ཟེར་འབར་བའི་མཆོད་པ་བཞེས། ། བདག་རྒྱུད་ཉེས་པ་གང་མཆིས་མཐོལ་ལོ་བཤགས། ། ཕྱིན་ཆད་མི་བགྱིད་སྡོམ་པ་སླར་ཡང་ལེན། ། སྔོན་ཆད་ནོངས་པའི་ལས་ལ་འགྱོད་པར་མཆིས། ། འདི་ཕྱིར་སྒྲིབ་པར་མི་འགྱུར་དངོས་གྲུབ་སྩོལ། ། བསྐང་ངོ་བཀའ་བརྒྱུད་བླ་མ་ཡི་དམ་དང༌། ། དཔའ་བོ་མཁའ་འགྲོ་དམ་ཅན་རྒྱ་མཚོའི་ཚོགས། ། ཐུགས་དམ་བསྐང་ལས་ཉམས་ཆགས་སོར་ཆུད་མཛོད། ། ཐུགས་རྗེ་ཆེན་པོས་བདག་ལ་དགོངས་པར་མཛོད། །
ནག་པོ་ཆེན་པོ་ཡུམ་གཅིག་རལ་གཅིག་མ། ། ལེགས་ལྡན་ནག་པོ་ཡུམ་གཅིག་རྩ་འཇིབ་དམར། ། སྤྲུལ་པ་ལས་མགོན་ཆེན་པོ་བྱ་རོག་གདོང༌། ། སེང་གེའི་གདོང་ཅན་རྣལ་འབྱོར་མ་ཁྲོས་པ། ། བྱ་རྒོད་མཁའ་ལྡིང་ཁྭ་དང་འུག་པ་དང༌། ། ཕག་ཁྱི་ལྕེ་སྤྱང་སྟག་གི་གདོང་པ་ཅན། ། ཤ་ཟ་ཁྲག་འཐུང་མ་མོ་འཁོར་བཅས་དང༌། ། བྱ་ནག་ཁྱི་ནག་སྤྲུལ་པའི་ཚོགས་བཅས་ཀྱིས། ། ཐུགས་རྗེ་ཆེན་པོས་དགོངས་ཤིག་བཅོམ་ལྡན་གྱི། ། བཀའ་དང་འགལ་བ་ཐམས་ཅད་མཐོལ་ལོ་བཤགས། །
སྐུ་གསུང་ཐུགས་ཀྱི་དམ་ཚིག་ཆགས་ཉམས་སྐོངས། ། ཐུགས་དམ་བསྐང་བའི་བྱིན་རླབས་ཀྱིས། ། ཆགས་ཆེ་ཉམ་ང་བཟློག་ཏུ་གསོལ། ། ཕྱི་ནང་བར་ཆད་བཟློག་ཏུ་གསོལ། ། ཕྲིན་ལས་རྣམ་བཞི་བསྒྲུབ་ཏུ་གསོལ། ། ཞེས་སོ།། ཨོཾ་ཨཱཿཧཱུྃ། བྷནྡྷ་རིན་ཆེན་འབར་བའི་སྣོད་ཡངས་པར། ། མཐུན་རྫས་སྨན་རཀ་གཏོར་མའི་བྱེ་བྲག་དང༌། ། བསྟེན་དང་སྒྲུབ་དང་མཆོད་པའི་ཉེར་སྤྱོད་ཀུན། །
མཁའ་དབྱིངས་གང་བ་དགྱེས་བསྐྱེད་རང་བཞིན་གྱུར། ། ཨོཾ་ཨཱཿཧཱུྃ་ཧ་ཧོ་ཧྲཱིཿ པཱུ་ཛ་བཛྲ་སྥ་ར་ཎ་ཁཾ། བྷྱོཿ ཆོས་དབྱིངས་བདེ་ཆེན་ཡངས་པའི་ཀློང༌། ། ཡེ་ཤེས་ལས་དང་འཇིག་རྟེན་གྱི། ། སྤྲུལ་པའི་རང་བྱུང་དཔལ་ལྷ་མོ། ། སྲིད་པའི་རྒྱལ་མོ་གནས་འདིར་བྱོན། ། མཁའ་དབྱིངས་བདེ་ཀློང་འཁྱིལ་བ་ཡི། ། རྟག་པའི་རྒྱལ་མོ་མུ་ཁ་ལེ། །
སྣང་སྲིད་ཀུན་ཏུ་འཕྲུལ་བྱེད་པའི། ། མ་མོ་ཆེན་མོ་གནས་འདིར་བྱོན། ། རེ་མ་ཛུ་དང་རེ་མ་ཛཿ རེ་མ་ཏི་ཡང་གནས་འདིར་བྱོན། ། ལྷ་མོ་དུང་སྐྱོང་གནས༴ རེ་ཏི་ཡུམ་གཅིག་གནས༴ རིན་ཆེན་སྐེད་བཅིངས་གནས་༴ ཀློག་ལྟར་འགྱུ་མ་གནས༴ གཤིན་རྗེའི་ལྕམ་མོ་གནས༴ ཀླུ་མོ་ཆེན་མོ་གནས༴
འདོད་ཁམས་དབང་ཕྱུག་གནས༴ རང་བྱུང་ཀུན་ཁྱབ་གནས༴ གྲུབ་པའི་དགྲ་ལྷ་གནས༴ མ་མོ་འཁོར་བཅས་གནས་འདིར་བྱོན། ། དགྱེས་པའི་གདན་ལ་བཞུགས་ནས་ཀྱང༌། ། མཉེས་པའི་མཆོད་ཚོགས་བཞེས་སུ་གསོལ། བྷྱོ། དཀྱིལ་འཁོར་ཀུན་གྱི་དབང་མོ་ཆེ། ། རང་བྱུང་རྒྱལ་མོ་གནས་འདིར་བྱོན། ། རྡོ་རྗེའི་སྐུ་གསུང་ཐུགས་རྣམས་ཀྱི། །
དཔལ་ལྡན་ལྷ་མོ་གནས༴ ཀླུ་མོ་ཆུ་སྲིན་གདོང་ཅན་དང༌། ། ཁྲི་སྨན་མདོག་ལྡེམ་གནས༴ འགུགས་བྱེད་གསོད་བྱེད་སྒྲོལ་བྱེད་དང༌། ། སྲུང་བྱེད་མ་བདུན་གནས༴ དཀར་སྔོ་དམར་སེར་འདྲེན་བྱེད་མ། ། གསང་བ་སྲིང་བཞི་གནས༴ གསལ་འཛིན་འབར་མ་ཀློང་དགུ་མ། ། ཡུམ་ཆེན་འབར་མ་གནས༴ སྲིད་པ་དུས་བཞི་ལ་འཆར་བའི། །
ལྷ་མོ་ཆེན་མོ་གནས༴ ཕྱོགས་རྣམས་ཀུན་ཏུ་འདྲེན་པ་ཡི། ། དམག་གི་རྒྱལ་མོ་གནས༴ མ་སྲིང་ཆུང་མ་བྲན་མོ་ཡི། ། དབང་ཕྱུག་མ་རྣམས་གནས༴ བདུད་མོ་གནོད་སྦྱིན་སྨན་མོ་ཡི། ། བརྟན་མའི་ཚོགས་རྣམས་གནས༴ སྲིད་གསུམ་ཀུན་ལ་གནས་པ་ཡི། ། མ་མོའི་ཚོགས་རྣམས་གནས་འདིར་བྱོན། ། དགྱེས་པའི་གདན་ལ་བཞུགས་ནས་ཀྱང༌། །
མཉེས་པའི་མཆོད་ཚོགས་བཞེས་སུ་གསོལ། བྷྱོཿ དཔལ་ལྡན་ལྷ་མོ་འཁོར་དང་བཅས། ། རྒྱལ་བའི་བསྟན་པ་བསྲུང་བའི་ཕྱིར། ། སྒྲུབ་པའི་གནས་འདིར་གཤེགས་ནས་ཀྱང༌། ། དགྱེས་པའི་གདན་ལ་བཞུགས་སུ་གསོལ། ། རབ་ཏུ་དྭངས་བས་ཕྱག་བགྱིའོ། ། མཉེས་བྱེད་བསྟེན་པའི་དམ་རྫས་མཆོག ། གཡབ་དར་གསུར་དུད་འབོད་པའི་རྫས། ། ལུག་དྲེལ་བྱ་ནག་མདའ་དར་དང༌། །
གསང་བའི་སྐུ་འབག་བྷནྡྷ་དང༌། ། རྐང་འཐུང་འདབ་མ་རླུང་བསྐྱོད་དང༌། ། མི་དབང་ཤ་དང་མཚལ་གྱི་འབྲས། ། ཕྱི་ནང་གསང་བའི་རྟེན་རྫས་དང༌། ། རྨ་བྱ་སེང་གེའི་རྒྱལ་མཚན་དང༌། ། གཡང་གཞི་རེ་ལྡེ་ཤ་ཁྲག་སོགས། ། སྨན་སྣ་ཆང་ཕུད་ཨ་མྲྀ་ཏ། ། བ་ལིཾ་རྒྱན་པའི་གཏོར་མ་སོགས། ། མཆོད་པའི་རྫས་གྱུར་ཐམས་ཅད་དང༌། ། བདུད་རྩི་དམ་ཚིག་བསྲེ་བའི་རྫས། །
བདུག་སྤོས་དྲི་ལྡན་བསྐུལ་བའི་རྫས། ། ན་ཆུང་དྲི་མེད་གསུང་དབྱངས་སོགས། ། བརྟེན་པའི་རྫས་དང་མཆོད་པ་ཡི། ། བྱེ་བྲག་མ་ཚང་མེད་པ་འདི། ། མཁའ་དབྱིངས་ཀུན་ཏུ་གང་སྤྲུལ་ཏེ། ། དཔལ་ལྡན་ལྷ་མོ་འཁོར་བཅས་མཆོད། ། ཉེས་པའི་ཚོགས་རྣམས་ཀུན་ཏུ་བཤགས། ། འཁྲུལ་ཞིང་འགལ་བ་མ་ལུས་བསྐང༌། ། ཚངས་ཤིང་བཟོད་པར་མཛད་དུ་གསོལ། ། དམ་ཚིག་མི་འདའ་རྗེས་དགོངས་མཛོད། །
ཕྲིན་ལས་དམ་པ་བཅོལ་བ་ནི། ། རྒྱལ་བའི་བསྟན་པ་གཉན་པོ་སྲུངས། ། བསྟན་འཛིན་སྐུ་ཚེ་ཕྲིན་ལས་སྤེལ། ། བར་ཆད་གཡུལ་ངོ་ཐལ་བར་རློག ། གཙུག་ལག་དགེ་འདུན་ཆོས་འཁོར་སྐྱོངས། ། སྒྲུབ་པའི་རྣལ་འབྱོར་དམ་ཚིག་ལྡན། ། འཁོར་སློབ་རྒྱུ་སྦྱོར་ལ་སོགས་པའི། ། ནད་གདོན་ཉེར་འཚེ་ཞི་བ་དང༌། ། དཔལ་འབྱོར་རྒྱས་ཤིང་མཐུན་རྐྱེན་སྡུད། ། དགྲ་བགེགས་དམ་སྲི་སྒྲོལ་བ་སོགས། །
འདོད་པའི་ཕྲིན་ལས་གང་ཡིན་པ། ། མ་ལུས་ཡིད་བཞིན་བསྒྲུབ་ཏུ་གསོལ། ། མ་མོ་འཁོར་བཅས་བསྐང་བའི་མཐུས། ། ཕྱི་ནང་འགལ་རྐྱེན་བཟློག་པ་དང༌། ། འདོད་རྒུ་ཆར་བཞིན་འབེབས་པ་ཡི། ། བཀྲ་ཤིས་ཛམ་གླིང་ཁྱབ་པར་ཤོག ། ཞེས་ཞྭ་དམར་བརྒྱད་པས་བསྩལ་བའི་ལྷ་མོ་མོ་རྒྱུད་དང༌། ཧཱུྃ། དམ་ཅན་ཁྱོད་ཀྱི་ཐུགས་དང་ཅི་འགལ་བ། ། མ་རིག་དབང་གིས་ཉེས་པ་བྱུང་བ་རྣམས། །
རབ་ཏུ་འགྱོད་པའི་སེམས་ཀྱིས་མཐོལ་ལོ་བཤགས། ། སྐྱེས་བུ་ཁྱོད་ལ་ཕྲག་དོག་མ་མཆིས་ཀྱང༌། ། ཁྱོད་ཀྱི་འཁོར་དུ་གཏོགས་པའི་འཇིག་རྟེན་པ། ། གདུག་པའི་ཚོགས་ནི་དེ་དག་ཐམས་ཅད་ལ། ། ཐུགས་དམ་འགལ་བར་གྱུར་བ་ཅི་མཆིས་པ། ། རབ་ཏུ་འགྱོད་པའི་སེམས་ཀྱིས་མཐོལ་ལོ་བཤགས། ། བདག་གིས་རབ་ཏུ་བཤགས་པའི་བསོད་ནམས་ཀྱིས། ། བདག་ཅག་དཔོན་སློབ་ཡོན་མཆོད་འཁོར་བཅས་ཀྱི། ། མི་མཐུན་ཕྱོགས་རྣམས་མ་ལུས་ཞི་བ་དང༌། ། བསམ་པ་འགྲུབ་པའི་དངོས་གྲུབ་སྩལ་དུ་གསོལ།
ཧཱུྃ། དཔལ་ཆེན་འཁོར་བཅས་བདག་ལ་དགོངས་སུ་གསོལ། ། ཁྱོད་ནི་ཡེ་ཤེས་ཆེན་པོའི་སྤྱན་དང་ལྡན། ། བདག་ནི་མ་རིག་དབང་གྱུར་ལུས་ངག་སེམས། ། ནོངས་པའི་ཚོགས་ནི་ཅི་མཆིས་བཟོད་པར་གསོལ། ། རྒྱུ་ཆུང་ཕུད་ཉམས་ལྷག་མ་འདྲེས་པ་དང༌། ། དམ་རྫས་མ་ཚང་བསྙེན་བསྒྲུབ་གཡེལ་བ་སོགས། ། ཡབ་ཡུམ་འཁོར་བཅས་ཐུགས་དང་འགལ་བ་རྣམས། ། མཐོལ་ལོ་བཤགས་སོ་ཚངས་པའི་དངོས་གྲུབ་སྩོལ། ། བསྐང་རྫས་མཆོད་གཏོར་རྣམས་ལ་བདུད་རྩི་བྲན་ཏེ།
དཾ་ཥྚོཏྐ་ཊ ས་བསང༌། སྭ་བྷཱ་ཝ ས་སྦྱང༌། སྟོང་པ་ཉིད་དུ་གྱུར། སྟོང་པའི་ངང་ལས། ཨ་ལས་བྱུང་བའི་མགོ་བོའི་སྣོད་ཡངས་ཤིང་རྒྱ་ཆེ་བའི་ནང་དུ། ཤ་ལྔ་བདུད་རྩི་ལྔ་ཞུ་ཞིང༌། ཡེ་ཤེས་ཀྱི་བདུད་རྩི་དང་གཅིག་ཏུ་འདྲེས་པར་གྱུར་པའི་གཏོར་མ་རྣམས་དང༌། ཧཱུྃ་ཡིག་ནག་པོ་དཔག་ཏུ་མེད་པ་ལས་བྱུང་བའི་སྒྲུབ་པའི་རྫས། མཆོད་པའི་རྫས། བསྐང་བའི་རྫས།
བསྟེན་པའི་རྫས་ལ་སོགས་པ་མཆོད་པའི་སྤྲིན་རབ་འབྱམས་ནམ་མཁའི་དབྱིངས་དང་མཉམ་པར་གྱུར། ཨོཾ་བཛྲ་ཨརྒྷཾ་ཨཱཿཧཱུྃ། དེ་བཞིན་དུ། པཱདྱཾ། པུཥྤེ། དྷཱུ་པེ། ཨཱ་ལོ་ཀེ གནྡྷེ། ནཻ་ཝི་དྱ། ཤབྡ་ཨཱཿཧཱུྃ།
ཨོཾ་མ་ཧཱ་མཾ་ས་ཨཱཿཧཱུྃ། རཀྟ། ཙིཏྟ། བ་སུ་ཏ། མཉྩ་མེ་ཙི། གོ་རོ་ཙ་ན། ཨ་མྲྀ་ཏ། སུ་ར་ཏ། བ་ལིཾ་ཏ། ཀིཾ་ནི་རི་ཏི།
ཨོཾ་ཨཱཿཧཱུྃ། ཞེས་བྱིན་གྱིས་བརླབ། ཧཱུྃ། བཀའ་བརྒྱུད་བླ་མའི་ཐུགས་དམ་བསྐང༌། ། ཡི་དམ་ལྷ་ཚོགས་ཐུགས་དམ་བསྐང༌། ། དཔའ་བོ་རྒྱ་མཚོའི་ཐུགས་དམ་བསྐང༌། ། དཔའ་མོ་རྒྱ་མཚོའི་ཐུགས་དམ་བསྐང༌། ། ཡེ་ཤེས་མགོན་པོའི༴ ལས་ཀྱི་མགོན་པོའི༴ འཇིག་རྟེན་མགོན་པོའི༴
སྲས་མཆོག་ནག་པོའི༴ དཔལ་ལྡན་ལྷ་མོའི༴ དབུགས་ལེན་ཡབ་ཡུམ༴ ཕྱོགས་བཅུ་མགོན་པོའི༴ དྲེགས་པ་དོན་གཉིས༴ དྲེགས་པ་རྣམ་གསུམ༴ མ་མོ་བདུན་གྱི༴ སྲིང་མོ་བཞི་ཡི༴ འབར་མ་དགུ་ཡི༴ དུས་བཞི་ལྷ་མོའི༴
དམག་གི་རྒྱལ་མོའི༴ དབང་ཕྱུག་ཉེར་བརྒྱད༴ བརྟན་མ་བཅུ་གཉིས༴ སྤྲུལ་དང་ཡང་སྤྲུལ༴ དམ་ཅན་རྒྱ་མཚོའི༴ ཐུགས་དམ་བསྐང་བའི་བྱིན་རླབས་ཀྱིས། ། ཆགས་ཆེ་ཉམ་ང་བཟློག་ཏུ་གསོལ། ། ཕྱི་ནང་བར་ཆད་བཟློག་ཏུ་གསོལ། ། ཕྲིན་ལས་རྣམ་བཞི་བསྒྲུབ་ཏུ་གསོལ། ། དཀྱིལ་འཁོར་གཉེན་པོ་དྲལ་ལ་རེ། །
ཉེས་བྱེད་སྡེབས་སུ་ཤོར་ལ་རེ། ། བདག་ཅག་རྣལ་འབྱོར་སྒྲུབ་པ་པོ། ། རྡོ་རྗེ་སློབ་དཔོན་སློབ་མར་བཅས། ། རྡོ་རྗེ་མཆེད་དང་ལྕམ་དྲལ་དང༌། ། རྒྱུ་སྦྱོར་ཡོན་བདག་འཁོར་བཅས་ལ། ། མི་ལ་ནད་ཡམས་མ་བཏང་ཞིག ། ཕྱུགས་ལ་གོད་ཡམས་མ་བཏང་ཞིག ། ནོར་ལ་གྱ་གྲམ་མ་བཏང་ཞིག ། ཞིང་ལ་རྩ་སད་མ་བཏང་ཞིག ། བདུད་ཀྱི་ཞགས་པ་ནག་པོ་ཆོད། །
གཤིན་རྗེའི་ཁྲམ་ཁ་དགྲ་ལ་སྒྱུར། ། མི་མཐུན་བར་ཆད་རྐྱེན་རྣམས་ཟློག ། འཁོར་རྣམས་སྲུང་ལ་རྐྱེན་རྣམས་ཟློག ། སྡང་བའི་དགྲ་ལ་རྟགས་ཕྱུང་ཞིག ། གནོད་པའི་བགེགས་ལ་ལས་མཛོད་ཅིག ། འདོད་པའི་དངོས་གྲུབ་སྩོལ་བ་དང༌། ། བཅོལ་བའི་ཕྲིན་ལས་སྒྲུབ་པར་མཛོད། ། ཐུགས་དམ་བསྐང་བའི་བྱིན་རླབས་ཀྱིས། ། ཁྲོ་བོའི་དྲག་ཤུལ་བཟློག་ཏུ་གསོལ། ། ཧེ་རུ་ཀ་ཡི་གཟི་བརྗིད་ཟློག །
ཕུར་པའི་བྱད་ཀ་བཟློག་ཏུ་གསོལ། ། སྟོབས་པོ་ཆེ་ཡི་ཟིལ་གནོན་ཟློག ། ལྷ་རྣམས་ཀུན་གྱི་རྩུབ་རིམས་ཟློག ། ལྷ་མིན་རྣམས་ཀྱི་དུག་གཟེར་ཟློག ། གཟའ་ཆེན་བརྒྱད་ཀྱི་གཟེར་འདེབས་ཟློག ། གཤིན་རྗེའི་ཕོ་མོའི་འཁྲུལ་འཁོར་ཟློག ། བདུད་དམག་རྣམས་ཀྱི་ཁྲམ་ཁ་ཟློག ། མ་མོ་རྣམས་ཀྱི་ཐུན་ཟོར་ཟློག ། ཀླུ་ཆེན་རྣམས་ཀྱི་འཆིང་བ་ཟློག ། གནོད་སྦྱིན་རྣམས་ཀྱི་གཟེར་ནད་ཟློག །
བཙན་གྱི་རྒྱུ་སྲང་བཟློག་ཏུ་གསོལ། ། རྒྱལ་པོའི་དབྱིངས་སྨྱོ་ཐམས་ཅད་ཟློག ། མཁའ་འགྲོའི་ཁྲག་ནད་བཟློག་ཏུ་གསོལ། ། འབྱུང་པོ་ཡི་དྭགས་རིམས་ནད་ཟློག ། ཐེའུ་རང་འགོང་པོ་ལ་སོགས་པ། ། དམ་སྲི་ལོག་འདྲེན་བགེགས་ཚོགས་ཀྱི། ། ཕུགས་ཀྱི་སྲིས་རྐུན་ཐམས་ཅད་ཟློག ། བལ་མོའི་དུག་མཚོན་བཟློག་ཏུ་གསོལ། ། སྔོན་གྱི་སྒྲུབ་བརྒྱུད་གསེར་རིའི་ཕྲེང་ཚོགས་ཀྱིས། ། ཇི་ལྟར་བཀའ་བསྒོས་ཐ་ཚིག་མ་གཡེལ་བར། །
ཡེ་ཤེས་མགོན་པོའི་ལྷ་ཚོགས་འཁོར་བཅས་རྣམས། ། ཕྱི་ནང་གསང་བའི་མཆོད་གཏོར་འདི་བཞེས་ལ། ། དྭགས་བརྒྱུད་བསྟན་དགྲའི་ཆོ་འཕྲུལ་ཞི་བར་མཛོད། ། ཨོཾ་མ་ཧཱ་ཀཱ་ལ་ཀཱ་ལི་མ་ཧཱ་མཾ་ས་ཁ་རཾ་ཁཱ་ཧི། དེ་བཞིན་དུ། རཀྟ། ཙིཏྟ། བ་སུ་ཏ། མཉྩ་མེ་ཙི། གོ་རོ་ཙ་ན།
ཨ་མྲྀ་ཏ། སུ་ར་ཏ། བ་ལིཾ་ཏ། མ་ཧཱ་ཀིཾ་ནི་རི་ཏི་ཁ་རཾ་ཁཱ་ཧི། ཞེས་པས་ཐུགས་དམ་བསྐང་ཞིང་ཕྲིན་ལས་བཅོལ་ལ། མན་ངག་གི་ཡིག་བརྒྱ་གཟུངས་དང་བཅས་པས་ཉམས་ཆགས་བཤགས། སླར་ཡང་མཆོད་གཏོར་ཁ་གསོས་པར། ཨོཾ་ཨཱཿཧཱུྃ། བྷནྡྷ་རིན་ཆེན་འབར་བའི་སྣོད་ཡངས་པར། ། མཐུན་རྫས་སྨན་རཀ་གཏོར་མའི་བྱེ་བྲག་དང༌། །
བསྟེན་དང་སྒྲུབ་དང་མཆོད་པའི་ཉེར་སྤྱོད་ཀུན། ། མཁའ་དབྱིངས་གང་བ་དགྱེས་བསྐྱེད་རང་བཞིན་གྱུར། ། ཨོཾ་ཨཱཿཧཱུྃ་ཧ་ཧོ་ཧྲཱིཿ པཱུ་ཛ་བཛྲ་སྥ་ར་ཎ་ཁཾ། གྱིས་བྱིན་གྱིས་བརླབས་ནས། ཆགས་མེད་ཞབས་ཀྱིས་མཛད་པའི་ལྷ་མོའི་བསྐང་བ་ནི། བྷྱོ། བྱང་ཤར་ཆོས་དབྱིངས་ཕོ་བྲང་དམ་པ་འདིར། ། རྒྱལ་བའི་བསྐྱེད་ཡུམ་ལྷ་མོ་དུད་སོལ་མ། ། ཡམས་ནད་ཞི་མཛད་བཀྲ་ཤིས་ཤ་ཝ་རི། །
བདུད་རྩི་སྨན་གྱི་རྒྱལ་མོའི་ཐུགས་དམ་བསྐང༌། ། དབང་ཕྱུག་སྲས་མོ་དཀར་མོ་དུང་སྐྱོང་མ། ། མགོན་པོའི་ལྕམ་གཅིག་དཔལ་ལྡན་རང་བྱུང་མ། ། སྲིད་པའི་རྒྱལ་མོ་སྲིད་པ་གསུམ་གྱི་བདག ། ས་བརྒྱད་སེམས་མ་ཆེན་མོའི་ཐུགས་དམ་བསྐང༌། ། གསང་སྔགས་སྲུང་མ་སྔགས་སྲུང་རལ་གཅིག་མ། ། དཔག་བསམ་ཤིང་གི་བདག་མོ་འོད་ཟེར་ཅན། ། ཨོ་རྒྱན་གནས་ཀྱི་གཙོ་མོ་ཕག་ཞལ་ཅན། ། དཀྱིལ་འཁོར་ཀུན་གྱི་གཙོ་མོའི་ཐུགས་དམ་བསྐང༌། ། མི་མངོན་དབྱིངས་ན་ངོ་བོ་གཅིག་ཉིད་དེ། །
ངོ་བོ་གཅིག་ལས་སྤྲུལ་པ་སྟོང་ཕྲག་འགྱེད། ། སྤྲུལ་པ་རེ་ལ་ཕྱག་བརྙན་འབུམ་ཕྲག་རེ། ། ཁམས་གསུམ་ཀུན་ཁྱབ་ལྷ་མོའི་ཐུགས་དམ་བསྐང༌། ། ངོ་བོ་གཅིག་ལ་རྣམ་པ་དཔོན་གཡོག་ཚུལ། ། བདུད་ཀྱི་བུ་མོ་ནག་མོ་རེ་མ་ཏི། ། སྤྲུལ་པ་རེ་ཏི་མཆེད་བཞི་གཡོག་འཁོར་འབུམ། ། མ་གཅིག་ལྷ་མོ་དཔོན་གཡོག་ཐུགས་དམ་བསྐང༌། ། ལྷ་ཀླུ་གནོད་སྦྱིན་དྲི་ཟ་ནམ་མཁའ་ལྡིང༌། ། མིའམ་ཅི་དང་གྲུལ་བུམ་བྲམ་ཟེ་མི། ། ཀུན་གྱིས་བསྟོད་ཅིང་ཕྱག་བྱས་མངའ་གསོལ་བ། །
སྲིད་གསུམ་འགྲན་བྲལ་ལྷ་མོའི་ཐུགས་དམ་བསྐང༌། ། དབྱིངས་ཀྱི་ཁྲོ་རྒྱལ་རྣམ་པར་སྣང་མཛད་དེ། ། འགྲོ་བའི་དོན་དུ་ས་བརྒྱད་སེམས་མར་སྤྲུལ། ། འཇིགས་པའི་སྐུར་སྟོན་གདུག་པ་ཀུན་འདུལ་མ། ། རབ་འཇིགས་ཁྲག་འཐུང་རྒྱལ་མོའི་ཐུགས་དམ་བསྐང༌། ། མིང་བརྒྱ་མཚན་སྟོང་རྣམ་འཕྲུལ་བསམ་མི་ཁྱབ། ། རྫུ་འཕྲུལ་དཔག་མེད་མཐུ་རྩལ་ཐོགས་པ་མེད། ། དམ་ཚིག་རྗེས་གཅོད་རྣལ་འབྱོར་དྲོད་ཚད་ཉུལ། ། དམ་ལྡན་ལྷ་མོ་དཔོན་གཡོག་ཐུགས་དམ་བསྐང༌། ། དཀར་སེར་དམར་ལྗང་ཞི་དང་ཞི་མ་ཁྲོ། །
སྣ་ཚོགས་སྐུ་དང་དེ་བཞིན་སྣ་ཚོགས་སྔགས། ། སྣ་ཚོགས་ཕྲིན་ལས་དངོས་གྲུབ་ཀུན་འབྱུང་བའི། ། ཡིད་བཞིན་ནོར་མཆོག་ལྷ་མོའི་ཐུགས་དམ་བསྐང༌། ། ཕྱི་ཡི་གནས་ཡུལ་ནང་གི་རྩ་རླུང་ཁམས། ། གསང་བ་རང་གི་སེམས་དང་དབྱེར་མེད་ཅིང༌། ། འཁོར་འདས་ཀུན་ལ་ཁྱབ་ཅིང་དབང་བསྒྱུར་པའི། ། ཀུན་ཁྱབ་ཀུན་བཟང་ལྷ་མོའི་ཐུགས་དམ་བསྐང༌། ། འདོད་པའི་ཁམས་ན་འདོད་ཆགས་ལས་གྱུར་པའི། ། སྣང་སྲིད་མ་མོ་མཁའ་འགྲོ་ཅི་མཆིས་པ། ། ཐམས་ཅད་ཁྱོད་ཀྱི་འཁོར་གཡོག་ཕོ་ཉ་སྟེ། །
མོ་རྒྱུད་མ་མོ་ཡོངས་ཀྱི་ཐུགས་དམ་བསྐང༌། ། བདག་ཅག་དཔོན་སློབ་འཁོར་དང་བཅས་པ་ཡི། ། ཉམས་ཆགས་འགལ་འཁྲུལ་རྟོག་སྒྲིབ་ཅི་མཆིས་པ། ། ལྷ་མོ་དཔོན་གཡོག་འཁོར་དང་བཅས་ལ་བཤགས། ། མི་སྒྲིབ་ཚངས་པའི་དངོས་གྲུབ་སྩལ་ནས་ཀྱང༌། ། ཡམས་ནད་རིམས་ནད་ཞི་བའི་ཕྲིན་ལས་མཛོད། ། ཅེས་དང༌། མ་མོའི་འཁྲུགས་སྐོང་ནི། བྷྱོ། ལྔ་བརྒྱ་དུས་ཀྱི་ཐ་མ་ལ། །
གསང་སྔགས་བོན་དུ་གྱེར་བའི་ཚེ། ། ཕ་ཟེར་བུ་ཡིས་མི་ཉན་དུས། ། དུས་ངན་ཉེ་བ་འཐབ་པ་དང༌། ། གོས་ངན་རེ་ཐུལ་གྱོན་པ་དང༌། ། ཟས་ངན་ལྕི་བ་ཟ་བ་དང༌། ། སྡེ་འཁྲུགས་ནང་དམེ་བྱེད་པའི་དུས། ། མ་མོ་ནག་མོ་ཐུགས་ཁྲོས་ནས། ། བུད་མེད་སྣ་ཚོགས་སྟོང་ཁམས་གང༌། ། མི་ནད་ཕྱུགས་ནད་སྣ་ཚོགས་གཏོང༌། ། མཁའ་ལ་ནད་སྤྲིན་སྣ་ཚོགས་འཁྲིགས། །
དུས་ཀྱི་འཁྲུགས་པ་སློང་བྱེད་མ། ། མཚོན་གྱི་བསྐལ་པས་འཇིག་བྱེད་མ། ། གློ་བུར་མི་ལ་ལྷོག་རྒོད་འབེབས། ། ཐོག་སེར་འབེབས་པའི་སྙིང་མོ་ཆེ། ། ས་བདག་ཀླུ་གཉན་ཁྱོད་ཀྱི་འབངས། ། ལྷ་སྲིན་སྡེ་བརྒྱད་ཁྱོད་ཀྱི་འཁོར། ། ཁྱོད་ཀྱིས་མི་འདུལ་གང་ཡང་མེད། ། ནད་ཀྱང་མ་མོ་ཁྱོད་ཀྱི་ནད། ། རིམས་ཀྱང་མ་མོ་ཁྱོད་ཀྱི་རིམས། ། ཁྲག་ཀྱང་མ་མོ་ཁྱོད་ཀྱི་ཁྲག །
སྤྱི་བདུད་ནད་ཀྱི་ཁ་ལོ་སྒྱུར། ། བསྐང་ངོ་ཁྱོད་ཀྱི་ཐུགས་དམ་བསྐང༌། ། དམ་རྫས་བདུད་རྩི་གཏོར་མ་དང༌། ། བསྟེན་རྫས་སྐོང་རྫས་སྒྲུབ་རྫས་ཀྱིས། ། འཁྲུགས་པའི་མ་མོའི་ཐུགས་དམ་བསྐང༌། ། ཐུགས་དམ་བསྐང་ངོ་ས་མ་ཡ། ། ཐུགས་དམ་བསྐང་བའི་བྱིན་རླབས་ཀྱིས། ། རྣལ་འབྱོར་བདག་ཅག་འཁོར་བཅས་ཀྱི། ། ནད་ཁ་ཆོད་ལ་རིམས་ཁ་སྒྱུར། ། ཁྲམ་ཁ་ཕྱིས་ལ་ཤྭ་རྡེལ་སྤོས། །
ནད་གདོན་བར་ཆད་བསྒྱུར་དུ་གསོལ། ། མོ་ངན་མཚེར་རྩུབ་བསྒྱུར་དུ་གསོལ། ། ཕོ་བདུད་དལ་ཁ་གཡས་སུ་བསྒྱུར། ། མོ་བདུད་དལ་ཁ་གཡོན་དུ་སྒྱུར། ། སྤྱི་བདུད་དལ་ཁ་མཁའ་ལ་བསྒྱུར། ། བཟློག་བསྒྱུར་ཆེན་པོའི་དུས་ལ་བབས། ། དུས་ལ་བབས་པོ་ས་མ་ཡ། ། བཅོལ་བའི་ཕྲིན་ལས་སྒྲུབ་པར་མཛོད། ། ཐོག་མེད་དུས་ནས་མ་རིག་དབང་གྱུར་པས། ། མི་ཤེས་སྒྲིབ་པ་ལེ་ལོའི་དབང་གིས་ནི། །
ཐམས་ཅད་མཁྱེན་པའི་ལམ་ལས་འགལ་བ་རྣམས། ། སྤྲུལ་པ་མཁའ་འགྲོའི་ཚོགས་ཀྱིས་བཟོད་པར་མཛོད། ། མན་ངག་གི་ཡིག་བརྒྱ་དང༌། ལག་གཡས་མཛུབ་མོ་སྲིན་ལག་གཉིས་མཐིལ་དུ་བཀུག ། མཐེ་བོང་གུང་མོ་མཐེའུ་ཆུང་གསུམ་བསྒྲེང་བ་ཕྱར་བ་ཏྲི་ཤུ་ལའི་ཕྱག་རྒྱས། ཧཱུྃ་ཕཊ་མ་ཧཱ་དེ་ཝཱི་ཀཱ་ལི་དུཥྚན་ཏ་ཀ་ཧ་ན་ད་ཧ་རུ་ལུ་བྷིནྡྷ་པ་ཙ་བ་ར་ན་ཧཱུྃ་ཕཊ། ། ཅེས་མཚན་ངན་བཟློག་གོ ། ལག་གཉིས་སོར་མོ་བཅུ་བསྡུས་ནས་ཁོག་པ་ཟླུམ་པོ་བདུད་རྩི་བུམ་པའི་ཕྱག་རྒྱས། ཨོཾ་བཛྲ་དྷཱ་ཀི་ནཱི་དེ་ཝཱི་མ་ཧཱ་ཀཱ་ལཱི་རེ་མ་ཏི་ཀཱ་ཡ་ཝཱ་ཀ་ཙིཏྟ་སིདྡྷི་ས་མཱ་ཡ་ཕ་ལ་ཨ་ཝེ་ཤ་ཡ་ཨཱཿ བྷྱོ།
དུས་ངན་སྙིགས་མའི་མཐར་ཐུག་ལ། ། བནྡེ་བླ་མའི་དམ་ཚིག་ཉམས། ། སྐྱེ་བོ་ཁྲེལ་དང་ངོ་ཚ་བོར། ། དེ་ཚེ་མ་མོ་ཐུགས་ཁྲོས་ནས། ། ནད་མུག་འཁྲུགས་གསུམ་སྤྲིན་ལྟར་གཡོ། ། དེ་དག་ཁྱོད་ཀྱི་ཆོ་འཕྲུལ་ཏེ། ། དེ་ཕྱིར་དམ་རྫས་གཏོར་བདུད་རྩི། ། བརྟེན་བསྐང་སྒྲུབ་པ་གསུམ་གྱི་རྫས། ། མ་མོ་འཁྲུགས་པའི་ཐུགས་དམ་བསྐང༌། ། ཐུགས་དམ་གཉན་པོ་བསྐང་བའི་མཐུས། །
བདག་སོགས་མཁའ་མཉམ་འགྲོ་ཚོགས་ཀྱིས། ། ནད་གདོན་བར་ཆད་བཟློག་ཏུ་གསོལ། ། མི་མཐུན་ཕྱོགས་ཀུན་བཟློག་ཏུ་གསོལ། ། བཅོལ་བའི་ཕྲིན་ལས་འགྲུབ་པར་མཛོད། ། བདག་གཞན་མི་ཤེས་ལེ་ལོ་ཡིས། ། ས་ལམ་བགྲོད་ལ་འགལ་བ་རྣམས། ། མཁའ་འགྲོའི་ཚོགས་ཀྱིས་བཟོད་པར་གསོལ། ། ཛམ་གླིང་བདེ་བའི་བཀྲ་ཤིས་ཤོག ། ཅེས་ཀརྨ་པ་བཅུ་བཞི་པས་སོ། ། རྗེ་མི་ལའི་སྒྲུབ་བརྒྱུད་པའི་བསྟན་སྲུང་ལྷ་སྨན་མཆེད་ལྔའི་གསོལ་བསྐང་ཉུང་བསྡུས་ནི།
ཧྲཱིཿ ཆོས་དབྱིངས་རང་བྱུང་ཀུན་ཏུ་བཟང༌། ། བདེ་ཆེན་དབྱིངས་ཕྱུག་རྡོ་རྗེའི་ཡུམ། ། སྤྲུལ་སྐུ་བསྟན་སྲུང་མཁའ་འགྲོ་ལྔ། ། གཙོ་མོ་བཀྲ་ཤིས་ཚེ་རིང་མ། ། མཆེད་བཞི་རིགས་འཁོར་སྤྲུལ་པ་འབུམ། ། སྣང་སྲིད་མ་མོའི་དཀྱིལ་འཁོར་རྣམས། ། གདུང་བའི་སེམས་ཀྱིས་འབོད་ལགས་ན། ། ཐུགས་དམ་དབང་གིས་གཤེགས་ནས་ཀྱང༌། ། དགྱེས་ཤིང་མཉེས་པའི་མདངས་ཕྱུངས་ཤིག །
ཁྱེད་མཆོད་ཕྱི་ནང་གསང་བའི་རྫས། ། འབོད་རྟེན་སྐོང་སྒྲུབ་མཆོད་པའི་སྤྲིན། ། རྨད་བྱུང་རྡོ་རྗེའི་ལོངས་སྤྱོད་མཆོག ། མཁའ་མཉམ་རྒྱས་པར་བཀང་བ་འདིས། ། གསོལ་ལོ་མཆོད་དོ་ཐུགས་དམ་བསྐང༌། ། དམ་ཚིག་ཉམས་ཆགས་འགལ་འཁྲུལ་བཤགས། ། མཆོག་ཐུན་དངོས་གྲུབ་ཆེན་པོ་སྩོལ། ། ཀཾ་ཚང་བསྟན་པ་གཉན་པོ་སྲུངས། ། བསྟན་འཛིན་སྐུ་ཚེ་ཕྲིན་ལས་སྤེལ། ། མི་མཐུན་དུས་ཀྱི་རྒུད་པ་དང༌། །
མཐའ་དམག་ནད་ཡམས་རྩུབ་འགྱུར་སོགས། ། མ་མོ་འཁྲུགས་པའི་ཆོ་འཕྲུལ་ཟློག ། བདག་འཁོར་ཡོན་བདག་བུ་བཞིན་སྐྱོངས། ། བདེ་སྐྱིད་དཔལ་ཡོན་གོང་དུ་སྤེལ། ། རྣལ་འབྱོར་གསང་བའི་གྲོགས་མཛོད་ལ། ། མཐུ་རྩལ་རྫུ་འཕྲུལ་ནུས་པ་སྤོར། ། གཟུགས་ཅན་གཟུགས་མེད་དབང་དུ་བསྡུས། ། ཕྱི་ནང་གསང་བའི་དགྲ་གསུམ་སོད། ། རྩ་རླུང་ཐིག་ལེའི་མདུད་པ་ཁྲོལ། ། བདེ་ཆེན་ཡེ་ཤེས་མངོན་གྱུར་ནས། །
དོན་གཉིས་འགྲུབ་པའི་ཕྲིན་ལས་མཛོད། ། ཅེས་བསྐང་བའི་རིམ་པ་རྣམས་བྱའོ། ། ཡབ་ཡུམ་གྱི་ཐུགས་དམ་བསྐུལ་བ་ནི། ཧཱུྃ། བདག་ནི་དམ་ཅན་སྒྲུབ་པ་པོ། ། ཁྱོད་ནི་ཆོས་སྐྱོང་དམ་ཚིག་ཅན། ། བསྟན་པའི་བཀའ་སྲུང་རྫུ་འཕྲུལ་ཅན། ། སྔོན་གྱི་ཐུགས་དམ་རྗེས་དགོངས་ལ། ། རྣལ་འབྱོར་བཅོལ་བའི་ལས་མཛོད་ཅིག ། ཨོཾ་མ་ཧཱ་ཀཱ་ལ་ཀཱ་ལ་ཡ་ས་མ་ཡ་སིདྡྷི་ཏིཥྛ་ལྷན་ཧཱུྃ་ཕཊ་སྭཱ་ཧཱ།
བྷྱོ། དུས་གསུམ་ཀུན་ཏུ་མ་སྒྲིབ་ཡེ་ཤེས་ཅན། ། མ་སྲིང་ཆུང་མ་བུ་མོ་བྲན་མོའི་ཚོགས། ། ཡེ་ཤེས་མངོན་ཤེས་མངའ་བའི་ཐུགས་བརྩེ་མ། ། མཐུ་རྩལ་རྨད་བྱུང་མངའ་བའི་བྱིན་རླབས་ཅན། ། སྔོན་གྱི་ཞལ་བཞེས་ཉིད་ཀྱི་དམ་བཅས་ལྟར། ། བསྟན་པ་སྲུང་ཕྱིར་རྟག་ཏུ་གྲོགས་མཛོད་ཅིག ། ཨོཾ་མ་མ་ཏྲཀ་རཀྵ་རུ་ལུ་རུ་ལུ་བྷྱོ་ཛཿཧཱུྃ། དེ་ནས་བསྙེན་པ་ནི། རང་གི་མགོན་པོའི་ཐུགས་ཀར་ཟླ་སྟེང་ཧཱུྃ་ལ།
ཨོཾ་ཤྲཱི་མ་ཧཱ་ཀཱ་ལ་ཧཱུྃ། ཅེས་པས་གཡས་དང༌། ལྷ་མོའི་ཐུགས་ཀར་ཉི་སྟེང་བྷྱོ་ལ། ཨོཾ་ཡཀྵ་བེ་ཏཱ་ལི་ཧཱུྃ་ཛཿ ཞེས་པས་གཡོན་དུ་འཁོར་བ་དེ་ལས་འོད་ཟེར་སྣ་ཚོགས་འཕྲོས་ནས། སངས་རྒྱས་བྱང་སེམས་རྣམས་མཆོད། དེ་ཐམས་ཅད་མ་མགོན་བཅོ་བརྒྱད་དུ་གྱུར། འཁོར་དང་བཅས་པ་སྤྱན་དྲངས་ནས་བདག་མདུན་གཉིས་ཀ་ལ་སིབ་སིབ་ཐིམས་པར་བསམ་བསྙེན་པ་ཅི་ལྕོག་བྱེད། དེ་ནས་ཐུན་གཏོར་འབུལ་བར་སྤྲོ་ན། མདུན་བསྐྱེད་ཀྱི་ཐུགས་ཀ་ནས་སྤྲུལ་པ་ཡང་སྤྲུལ་གྱི་ཚོགས་ལྕགས་ཀྱུ་ཐོགས་པ་གྲངས་མེད་པ་སྤྲོས་ནས་དགྲ་བོ་རྣམས་བཀུག་སྟེ་གཏོར་མར་བསྟིམ་པས་དགྲ་བགེགས་དངོས་སུ་གྱུར་བར་བསམ་ལ།
ན་མོ་རཏྣ་ཏྲ་ཡཱ་ཡ། སངས་རྒྱས་ཀུན་དངོས་བླ་མ་མཆོག ། བརྒྱུད་པར་བཅས་པ་ཐམས་ཅད་དང༌། ། ལྷ་མིའི་སྟོན་པ་བཅོམ་ལྡན་འདས། ། རྣམ་གྲོལ་མཆོག་སྦྱིན་ཆོས་ཀྱི་མཆོག ། དེར་གནས་རྒྱལ་བའི་སྲས་རྣམས་དང༌། ། ཡི་དམ་ལྷ་དང་མཁའ་འགྲོའི་ཚོགས། ། ཁྱད་པར་དཔལ་ལྡན་ནག་པོ་ཆེ། ། འཁོར་དང་བཅས་པའི་བཀའ་བདེན་ཅིང༌། ། བདེན་པ་ཆེན་པོའི་མཐུ་རྩལ་གྱིས། །
གནོད་པར་བྱེད་པའི་དགྲ་བགེགས་ཀྱི། ། བླ་སྲོག་རྣམ་ཤེས་གར་གནས་ཀྱང༌། ། རང་དབང་མེད་པར་འདིར་ཁུག་ཅིག ། བཛྲ་ཨངྐུ་ཤ་ཛཿ བཛྲ་པཱ་ཤ་ཧཱུྃ། བཛྲ་སྥོ་ཊ་བཾ། བཛྲ་གྷཎྜེ་ཧོཿ ཀཱ་ལ་རཱུ་པ་ནི་ཀུ་རུ་ཨཱ་ཀརྵ་ཡ། ཨཱ་ཀརྵ་ཡ། ཐེང་མ་ཐེང་མ་ཧྲི།
སྟི་ག་ཡེ། ཨུ་ནི་ཨུ་ནི་ལ་ར་ཛ་ཛ། མདུན་བསྐྱེད་མགོན་པོའི་ཕྱག་གི་གྲི་གུག་ལས་ཧཱུྃ་དང་ལྷ་མོའི་ཁ་ཊྭཱྃ་ལས་ཛཿའཕྲོས་ནས་སྣ་བུག་དང་གཤང་ལམ་དུ་ཞུགས་ནས་སྙིང་གར་ཕྱིན་པས་ཟངས་ལྕགས་ཀྱི་འཁོར་ལོ་གཉིས་སུ་གྱུར་ནས་གཡས་གཡོན་དུ་དྲག་ཏུ་འཁོར་བས་ཤ་རུས་དུམ་བུར་བཏུབ་པར་བསམ་ལ།
ཨོཾ་ཏྲག་རཀྵ་དུན་ཏིཾ་མ་བྷྱོ། ཨོཾ་མ་ཧཱ་ཀཱ་ལ་ཀཱ་ལ་ཡ། ཤཱ་ས་ནཾ། ཨུ་པ་ཀཱ་རི་ཎཱཾ་ཨེཥཱ་པཤྩི་མ་ཀཱ་ལོ་ཡཾ། དུཾ་དུཾ་རཀྵ་ཚལ་པ་ཧ་ལ་དུཥྚ་ཤ་ཏྲཱུཾ་ཏ་ཐཱ་རུ་ཏྲི་པི་ཏ། དྷ་མི་རཏྣ་ཏྲ་ཡཱ་ཡ། ཨ་པ་ཀཱ་རི་ཎཱི།
ཡ་ཏི་པྲ་ཏི་ཛྙཱ། སྨ་ར་སི་ཏ་དཱ། ཨི་དཾ་མ་མ་དུཥྚཾ་དགྲ་བགེགས་བྱད་མ་ལྷ་སྲུང་དང་བཅས་པ་ཁ་ཁ་ཁཱ་ཧི་ཁཱ་ཧི། མ་ར་མ་ར། གྲྀཧྞ་གྲྀཧྞ། བནྡྷ་བནྡྷ། ཧ་ན་ཧ་ན། ད་ཧ་ད་ཧ། པ་ཙ་པ་ཙ། དེ་ན་མེ་ཀེ་ན།
དགྲ་བགེགས་མཱ་ར་ཡ་ཧཱུྃ་ཕཊ། ཨོཾ་ཨེ་ཨཱ་རལླི་ཧོཿ ཤྲཱི་མ་ཧཱ་ཀཱ་ལ་ཁཱ་ཧི། ཏྲཀ་རཀྵ་ཁཱ་ཧི། ཏྲཀ་རཀྵ་དུན་བྷྱོ་ཁཱ་ཧི། ཏྲཀ་རཀྵ་རྦད་བྷྱོ་ཁཱ་ཧི། དམ་ཅན་མགོན་པོ་ནག་པོ་མཁའ་འགྲོའི་ཚོགས་སུ་གྱུར་པ་རྣམས་ཀྱི་ཞལ་དུ་དམ་རྫས་བདུད་རྩིའི་གཏོར་མ་འདི་འབུལ་ལོ། ། བཞེས་སུ་གསོལ་ཁཱ་ཧི། མ་མ་སྙིང་ཁྲག་ཚལ་པ་དུན་ཏིཾ་ཧ་ལ་དུཾ་བྷྱོ། གནོད་བྱེད་དགྲ་བགེགས་བྱད་མའི་ཤ་ཁྲག་ལ་ཁ་རཾ་ཁཱ་ཧི།
༈ མགོན་པོའི་དགྲ་ཆོས་ཤིན་ཏུ་བསྡུས་པ་དམ་ཅན་དགྱེས་པའི་མཆོད་སྤྲིན་ཞེས་བྱ་བ་ནི། གཏོར་མ་བདུད་རྩིའི་རང་བཞིན་དུ་གྱུར་པ་གསོལ་བར་བསམ་ལ། ཧཱུྂ། མཐར་བྱེད་གདོང་ལྔའི་དབྱངས་ཀྱི་ང་རོ་ནི། ། མི་བསྲུན་དྲག་པོར་ཁྲོས་པའི་གཟུགས་འཆང་བ། ། རྡོ་རྗེ་སྲིན་པོ་མ་ཧཱ་ཀཱ་ལ་ཆེ། ། བཀའ་འཁོར་དམ་ཅན་རྒྱ་མཚོའི་ཚོགས་རྣམས་ལ། ། ཆིལ་ཆིལ་རྣམ་པར་མི་བསྲུན་དུས་ཀྱི་རྔ། ། ཁྲག་ཞག་བདུད་རྩིའི་དགའ་བ་འཐོར་བའི་རྒྱུན། ། རབ་འབྱམས་ཁྱོན་ཀུན་འགེངས་པའི་མཆོད་པའི་ཚོགས། །
མ་ལུས་རྣམ་དག་བློ་ཡིས་སྤྲུལ་ནས་ཀྱང༌། ། རྨད་བྱུང་བསྟོད་པའི་དབྱངས་ཀྱི་དགྱེས་བསྐང་བས། ། ས་གསུམ་ཕན་བདེའི་འདོད་འཇོ་དཔག་བསམ་ཤིང༌། ། རྒྱལ་བསྟན་ཟླ་དཀར་བསིལ་བའི་རྔ་གཡབ་ནི། ། སྲིད་གསུམ་དུཿཁའི་མུན་པ་སེལ་སླད་དུ། ། བསོད་ནམས་ཀུན་གསལ་ཡངས་པོར་རྟག་འཆར་ཞིང༌། ། དེ་འཛིན་ཐུབ་བསྟན་གསལ་བའི་སྒྲོན་མེ་རྣམས། ། རབ་བརྟན་མཚན་བཟང་ཉིན་བྱེད་སྣང་བའི་ཟེར། ། གཡོ་མེད་གདུལ་བྱའི་པདྨཽོ་འཛུམ་སླད་དུ། ། ཞབས་སེན་རྡོ་རྗེའི་ཕྲེང་བས་མཛེས་གྱུར་ཅིག །
འདུས་ཚོགས་མ་དྲོས་རླབས་འཕྲེང་འཐོར་བའི་རྒྱུན། ། ངུར་སྨྲིག་བསླབ་གསུམ་མཚོན་གྱིས་བགོས་པ་ཡི། ། བསོད་ནམས་ཞིང་གི་ཡོན་ཏན་སྤྲིན་དཀར་མཛེས། ། ཐར་པའི་སྦྲང་ཆར་སིལ་མས་ཁྱབ་པར་མཛོད། ། གཏུམས་ཤིང་མི་བསྲུན་སྤྱོད་པའི་དྲག་ཤུལ་ཅན། ། ཡིད་བསྲུབས་སྙིང་ལ་ཉལ་བའི་དཔུང་གི་ཚོགས། ། དོན་དམ་སེམས་ཀྱི་རྡོ་རྗེའི་མེ་ལྕེ་ཡིས། ། ཀུན་རྟོག་ཞེན་འཛིན་ནགས་ཚལ་སྲེག་པར་མཛོད། ། མཐའ་ཡས་སྐྱེ་རྒུ་མར་གྱུར་འགྲོ་བའི་ཚོགས། ། གཞན་ཕན་རྒྱལ་སྲས་སྤྱོད་པའི་དབྱངས་སྙན་གྱིས། །
འཚེ་མེད་དྭང་བ་འདྲེན་པའི་དགའ་སྟོན་ལ། ། ནུབ་མེད་སྤྱོད་པའི་དགེ་ལེགས་འབར་གྱུར་ཅིག། །། ཅེས་པ་འདི་མགོན་པ་གང་ཉིད་ཀྱི་མཚན་བཟང་གི་བདུད་རྩི་སྣང་བའི་གོ་སྐབས་སུ་ཐོབ་པའི་སྐལ་བཟང་ཅན་ཨོ་རྒྱན་ཕྲིན་ལས་རྡོ་རྗེ་ཞེས་བོད་ཡུལ་ནས་མཆེད་པའི་བཙན་བྱོལ་བ་རྫབ་ཆེན་ནོར་སྐྱོང་ལྟར་རྒྱུ་བ་དེས་དམར་ཕྱོགས་མཚུར་ཟླ་དང་པོའི་ཚེས་ཉེར་དགུར་རྒྱུད་སྟོད་རྭ་མོ་ཆེའི་གཙུག་ལག་ཁང་དུ་སྨོན་པ་དགེ་ལེགས་འཕེལ།། དེ་ནས་དྲག་ཏུ་རྦད་ཅིང་ཕྲིན་ལས་བཅོལ་བ་ནི། ཧཱུྃ། གང་ཞིག་བླ་མ་ལ་སྨོད་ཆོས་ལ་སྡང༌། ། འགྲོ་ལ་རྣམ་འཚེ་སྒྲུབ་པ་པོ་ལ་གནོད། ། ངན་འགྲོར་ཉེར་གཞོལ་དེ་དག་རྣམས་ཀྱི་སྲོག ། ཟངས་གྲི་འབར་བས་ཡུད་ཀྱིས་གཅོད་པར་མཛོད། ། གང་དུ་རྡོ་རྗེའི་སེར་ཆེན་དབབ་པའམ། །
བསྐལ་མེ་འབར་དང་དྲག་པོའི་རླུང་ཤུགས་སོགས། ། འཇིགས་ཆེན་བརྒྱ་ཕྲག་དུ་མའི་ཆོ་འཕྲུལ་དང༌། ། ལྟས་ངན་མཚན་མ་བྱེ་བ་དབབ་པར་མཛོད། ། ཤིན་ཏུ་མི་བཟད་ནད་གདོན་འབུམ་ཕྲག་གིས། ། དགྲ་བོ་བུ་དང་ཆུང་མ་འབངས་བཅས་ཀུན། ། སྐད་ཅིག་ཉིད་ལ་བསད་དེ་བསྐལ་སྟོང་དུ། ། མནན་གཟེར་བསྐྲད་དང་རེངས་པའི་ཕྲིན་ལས་མཛོད། ། མི་བསྲུན་ཤ་ཟའི་ཕོ་ཉ་དུང་ཕྱུར་ཡང༌། ། ཁྲོས་པའི་མིག་བགྲད་ཁྲོ་གཉེར་མཆེ་བ་གཙིགས། ། རྣོ་བའི་མཚོན་ཐོགས་རྔམ་པའི་ང་རོ་འབྱིན། །
རིངས་པར་རྒྱུག་བྱེད་ཁྱོད་ཀྱི་དུས་ལ་བབ། ། ནམ་མཁའ་གང་བ་འདབ་བཟང་དབང་པོའི་ཚོགས། ། གདོང་ལྔ་ལ་སོགས་གཅན་གཟན་མ་རུངས་པ། ། བྱེ་བ་དུང་ཕྱུར་ཁྲི་ཕྲག་དུ་མ་རྣམས། ། ཉམས་པ་འདི་ཡི་ཤ་རུས་ཁྲག་ལ་རོལ། ། བྷྱོ། ཡེ་ཤེས་མཁའ་འགྲོའི་ཚོགས་ལ་ཕྱག་འཚལ་ལོ། ། འགྲོ་མགོན་སྐྱོབ་པ་རྣམས་ཀྱི་བཀའ་བཞིན་དུ། ། ཕྲིན་ལས་ཚུལ་བཞིན་སྒྲུབ་པའི་བཀའ་ཉན་མ། ། རྫུ་འཕྲུལ་སྟོབས་དང་ལྡན་ཞིང་མ་ཐོགས་པར། །
ཕྲིན་ལས་སྣ་ཚོགས་སྒྲུབ་པའི་ལས་མཛོད་ཅིག ། དཔེར་ན་རྔོན་པས་རི་དྭགས་བཤོར་བ་བཞིན། ། གསོད་པ་དོན་དུ་གཉེར་བའི་ལས་མཛད་མས། ། བསད་པ་དོན་དུ་གཉེར་བའི་ལས་མཛོད་ཅིག ། ཨོཾ་ཨེ་ཨཱ་རལླི་ཧོཿ ཤྲཱི་མ་ཧཱ་ཀཱ་ལ་ཁཱ་ཧི། ཏྲག་རཀྵ་ཁཱ་ཧི། ཏྲག་རཀྵ་དུན་བྷྱོ་ཁཱ་ཧི། ཏྲག་རཀྵ་རྦད་བྷྱོ་ཁཱ་ཧི། དམ་ཅན་མགོན་པོ་ནག་པོ་མཁའ་འགྲོའི་ཚོགས་སུ་གྱུར་པ་རྣམས་ཀྱི་ཞལ་དུ་དམ་རྫས་བདུད་རྩིའི་གཏོར་མ་འདི་འབུལ་ལོ། །
བཞེས་སུ་གསོལ་ཁཱ་ཧི། ཅེས་བརྗོད་ནས་ཐུན་གཏོར་ཟོར་དུ་བྱེད་པའམ་རང་བཞིན་འབུལ་བ་སྐབས་དང་བསྟུན། བཟློག་པ་བྱ་ན་ལོ་ཏྲི་པ་ལའམ། ཡང་ན། ཨོཾ་ཧཱུྃ་ཏྲིག་ཁྲོཾ་བྷྱོ༔ མ་ནི་མཱ་ར་ནི་བྷྱོ༔ མ་ར་དུན་བྷྱོ༔ རཀྨོ་རཀྵ་ནི། ཏིང་ཡ་རཀྵ་བྷྱོ༔ དགྲ་བགེགས་བྱད་མ་མཱ་ར་ཡ།
ཡ་མ་རཱ་ཛ་ཀི་ལ་ཡ་བྷྱོཿ ན་མོ་སངས་རྒྱས་ཀྱི་བཀའ་བདེན་པ་དང༌། ཆོས་ཀྱི་བཀའ་བདེན་པ་དང༌། དགེ་འདུན་གྱི༴ བླ་མ་རྡོ་རྗེ་འཛིན་པའི༴ ཡི་དམ་ལྷ་ཚོགས་རྣམས་ཀྱི༴ མཁའ་འགྲོ་ཆོས་སྐྱོང་རྣམས་ཀྱི༴ སྒྲུབ་པ་བཀའ་བརྒྱད་ཀྱི་ལྷ་ཚོགས་རྣམས་ཀྱི༴ དཔལ་མགོན་མ་ནིང་ནག་པོའི༴ ཁྱད་པར་དུ་འཇམ་དཔལ་ཚེ་བདག་ནག་པོའི་ལྷ་ཚོགས་འཁོར་དང་བཅས་པ་རྣམས་ཀྱི༴
རྗེ་བཙུན་རྡོ་རྗེ་རྣལ་འབྱོར་མའི༴ སྔགས་འཆང་བདག་གི་སྔགས་དང་ཕྱག་རྒྱ་ཏིང་ངེ་འཛིན་གྱི་བདེན་པ་དང་བདེན་པ་ཆེན་པོའི་མཐུ་སྟོབས་ནུས་པ་ལ་བརྟེན་ནས། རྣལ་འབྱོར་པ་བདག་ཅག་དཔོན་སློབ་འཁོར་དང་བཅས་པ་རྣམས་ལ་ཆག་ཆེ་བ། ཉམ་ང་བ། རྨི་ལམ་ངན་པ། མཚན་མ་ངན་པ། ལྟས་ངན་པ། ཕ་རོལ་གྱི་རྨིས་ལྟས། རྦོད་གཏོང་རྦད་འདྲེ། བྱད་ཁ་ཟོར་ཁ་ཕུར་ཁ་གཏད་ཁ།
ཁྱད་པར་དུ་བཟློག་པ་བྱེད་པའི་མཐུ་དང་ནུས་པ་ཐམས་ཅད་ཟློག་མཁན་བྱད་མ་ཁོ་རང་གི་སྟེང་དུ་ཟློག་ཅིག ། རང་གཤེད་རང་ལ་ཕོབ་ཅིག ། རང་སྲོག་རང་གིས་ཆོད་ཅིག ། རང་ཤ་རང་གིས་ཟོ་ཤིག ། རང་ཁྲག་རང་གིས་འཐུངས་ཤིག ། ཁོ་རང་གི་ལྷ་སྲུང་ཐམས་ཅད་ཁོ་རང་གི་གཤེད་དུ་ཕོབ་ཅིག ། བདག་གི་ཆོས་སྐྱོང་ཐམས་ཅད་ཁོའི་གཤེད་དུ་ཕོག་ཅིག ། མཱ་ར་ཡ་ཟློག་ཟློག བྷྱོ་བྷྱོ། ཞེས་ཐལ་མོ་བརྡབ།
འཇམ་དཔལ་བདེན་པའི་དམོད་པ་ཡིས། ། དགྲ་བགེགས་བྱད་མ་ཐམས་ཅད་ཀྱི། ། ལུས་ངག་ཐལ་བའི་རྡུལ་དུ་རློག ། རྣམ་ཤེས་ཆོས་ཀྱི་དབྱིངས་སུ་སྒྲོལ། ། ཁྱོད་ཀྱི་རིགས་སྔགས་བཟླས་པའི་མཐུས། ། གནོད་བྱེད་མ་ལུས་ཞི་བ་དང༌། ། ཅི་བསམ་ཡིད་བཞིན་འགྲུབ་པ་དང༌། ། བཤད་སྒྲུབ་བསྟན་པ་རྒྱས་པར་མཛོད། ། དེ་ནས་དངོས་གྲུབ་བླང་བ་ནི། མདུན་བསྐྱེད་ཀྱི་གཙོ་བོའི་ན་བཟའི་སུལ་རྣམས་ནས་རིན་པོ་ཆེ་སྣ་ཚོགས་པའི་ཆར་དང༌།
གཞན་ཡང་གནས་གསུམ་ནས་ཅི་འདོད་པའི་དངོས་གྲུབ་སྐུ་གཟུགས། སྙིང་པོ། ཕྱག་མཚན་གྱི་རྣམ་པ་སོགས་འཕྲོས་ནས་རང་ཉིད་ལ་ཐིམ་པར་དམིགས་ལ། ཧཱུྃ། ཆོས་ཀྱི་དབྱིངས་ཀྱི་དཀྱིལ་འཁོར་ནས། ། ཡེ་ཤེས་མགོན་པོ་འཁོར་དང་བཅས། ། འདིར་གཤེགས་བདག་ལ་དགོངས་ནས་ཀྱང༌། ། བྱིན་གྱིས་རླབས་པར་མཛད་དུ་གསོལ། ། ནམ་མཁའི་དབྱིངས་ཀྱི་དཀྱིལ་འཁོར་ནས། ། སྲས་མཆོག་ནག་པོ་འཇིགས་པའི་གཟུགས། །
འདིར་གཤེགས་བདག་ལ་༴ བྱིན་གྱིས་རླབས་པར་༴ རི་རབ་མཆོག་གི་སྟེང་ཤེད་ནས། ། འཇིག་རྟེན་མགོན་པོ་གཟི་བརྗིད་ཅན། ། འདིར་གཤེགས་བདག་ལ༴ བྱིན་གྱིས་རླབས་པར༴ མཐོང་བ་ཙམ་གྱིས་བདུད་ཀྱི་དཔུང༌། ། ཀུན་ནས་སྐྲག་པར་བྱེད་པ་ཡི། ། མ་ཧཱ་ཀཱ་ལ་ཁྱོད་ཀྱི་ཞལ། ། བདག་ལ་དེ་རིང་བསྟན་དུ་གསོལ། །
ལས་བཞི་གྲུབ་པ་ཆེན་པོ་བརྒྱད། ། སྐད་ཅིག་ཡུད་ཀྱིས་འགྲུབ་བྱེད་པ། ། སྔགས་ཀྱི་དངོས་གྲུབ་ཆེན་པོ་དེའང༌། ། བདག་ལ་དེ་རིང་སྩལ་དུ་གསོལ། ། བྱམས་པའི་ཐུགས་ཀྱིས་བདག་ལ་དགོངས། ། བརྩེ་བའི་སྤྱན་གྱིས་བདག་ལ་གཟིགས། ། ལུང་བསྟན་རྗེས་སུ་གནང་བ་ཡི། ། བཀའ་སྩལ་བདག་ལ་གནང་དུ་གསོལ། ། མདུན་བསྐྱེད་ལྷ་མོའི་གནས་གསུམ་གྱི་འོད་ཟེར་གསུམ་གྱི་ཚོགས་སྤྲོས་པའི་རྩེ་མོ་ནས་རེ་མ་ཏི་མཆེད་གསུམ་གྱི་ཚོགས་སྤྲོས་ནས་སྲིད་པ་གསུམ་གྱི་བཅུད་ཐམས་ཅད་བསྡུས་ནས་རང་ལ་བསྟིམས་པར་བསམ་ལ། བྷྱོ།
མ་གཅིག་སྨིན་མཚམས་མཛོད་སྤུ་ཡི། ། འོད་ཟེར་གྱི་ནི་དྲྭ་བ་ལས། ། སྐུ་ཡི་སྤྲུལ་པ་གྲངས་མེད་འགྱེད། ། དཔལ་ལྡན་ལྷ་མོ་རེ་མ་ཛ། ཕྱོགས་བཅུ་ནམ་མཁའི་བདུད་བཅོམ་ནས། ། སྐུ་ཡི་དངོས་གྲུབ་སྩལ་དུ་གསོལ། ། མ་གཅིག་ལྗགས་ཀྱི་དབང་པོ་ཡི། ། འོད་ཟེར་གྱི་ནི་དྲྭ་བ་ལས། ། གསུང་གི་སྤྲུལ་པ་གྲངས་མེད་འགྱེད། ། དཔལ་ལྡན་ལྷ་མོ་རེ་མ་ཛུ། །
ཕྱོགས་བཅུ་ནམ་མཁའི་བདུད་བཅོམ་ནས། ། གསུང་གི་དངོས་གྲུབ་སྩལ་དུ་གསོལ། ། མ་གཅིག་ཐུགས་ཀྱི་དཔལ་བེའུ་ཡི། ། འོད་ཟེར་གྱི་ནི་དྲྭ་བ་ལས། ། ཐུགས་ཀྱི་སྤྲུལ་པ་གྲངས་མེད་འགྱེད། ། དཔལ་ལྡན་ལྷ་མོ་རེ་མ་ཏི། ། ཕྱོགས་བཅུ་ནམ་མཁའི་བདུད་བཅོམ་ནས། ། ཐུགས་ཀྱི་དངོས་གྲུབ་སྩལ་དུ་གསོལ། ། ཨོཾ་བཛྲ་མ་ཧཱ་ཀཱ་ལ་རེ་མ་ཏི་སརྦ་སིདྡྷི་ཕ་ལ་ཧཱུྃ། སིདྡྷི་ས་མ་ཡ་ཧཱུྃ་ཨཱཿཧཱུྃ།
ཨོཾ་ཁྲག་གི་རྒྱ་མཚོ་མེ་ཏོག་ཨུ་པཱཀྵ། ། ཚིལ་ཆེན་བསྲེག་དང་མར་ནག་ཆེན་པོའི་མེ། ། ཐལ་ཆེན་ཁྲག་ཞག་བདུད་རྩི་ཤ་ཆེན་ལྔ། ། དུར་ཁྲོད་སྒྲ་ཡིས་ཕྱོགས་རྣམས་བཀང་སྟེ་འབུལ། ། ཨོཾ་ཤྲཱི་བཛྲ་མ་ཧཱ་ཀཱ་ལ་དེ་ཝཱི་ས་པ་རི་ཝཱ་ར་བཛྲ་ཨརྒྷཾ་པཱ་དྱཾ་པུཥྤེ་དྷཱུ་པེ་ཨ་ལོ་ཀེ་གྷནྡྷེ་ནཻ་ཝི་དྱ་ཤབྡ་པྲ་ཏཱིཙྪ་པཱུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡེ་ཨཱཿཧཱུྃ། བར་གྱིས་མཆོད་ཅིང༌། ཧཱུྃ། ཌཱ་ཀི་བྱེ་བ་འབུམ་གྱིས་རབ་བཏུད་ཅིང༌། ། བཅོམ་ལྡན་རྡོ་རྗེ་བདེ་མས་ཡང་དག་འཁྱུད། ། བདེ་ཆེན་ལྷུན་འགྲུབ་མི་ཕྱེད་གོ་འཕང་བརྙེས། །
རྒྱལ་བ་ཀུན་ཡབ་ཁྱོད་ལ་ཕྱག་འཚལ་ལོ། ། ཞེས་པས་བསྟོད། མ་འབྱོར་པ་དང་ཉམས་པ་དང༌། ། གང་ཡང་བདག་རྨོངས་བློ་ཡིས་ནི། ། བགྱིས་པ་དང་ནི་བགྱིད་སྩལ་བ། ། དེ་ཀུན་མགོན་པོས་བཟོད་པར་གསོལ། ། ཅེས་དང༌། ཨོཾ་ས་མ་ཡ། ཨཱཿས་མ་ཡ། ཧཱུྃ་ས་མ་ཡ།
ཨོཾ་ཤྲཱི་མ་ཧཱ་ཀཱ་ལ་ཡཀྵ་བེ་ཏ་ལི་ཧཱུྃ་ཛཿ ཨོཾ་བཛྲ་ས་ཏྭ་ས་མ་ཡ། མ་ནུ་པཱ་ལ་ཡ། བཛྲ་ས་ཏྭ་ཏྭེ་ནོ་པ་ཏིཥྛ། དྲྀ་ཌྷོ་མེ་བྷ་ཝ། སུ་ཏོ་ཥྱོ་མེ་བྷ་ཝ། སུ་པོ་ཥྱོ་མེ་བྷ་ཝ། ཨ་ནུ་རཀྟོ་མེ་བྷ་ཝ། སརྦ་སིདྡྷི་མྨེ་པྲ་ཡ་ཙྪ། སརྦ་ཀརྨ་སུ་ཙ་མེ་ཙིཏྟཾ་ཤྲི་ཡཿ
ཀུ་རུ་ཧཱུྃ། ཧ་ཧ་ཧ་ཧ་ཧོཿ བྷ་ག་ཝཱ་ན། སརྦ་ཏ་ཐཱ་ག་ཏ་བཛྲ་མཱ་མེ་མུཉྩ་བཛྲཱི་བྷཱ་ཝ་མ་ཧཱ་ས་མ་ཡ་ས་ཏྭ་ཨཱཿ ཡི་གེ་བརྒྱ་པ་དང༌། ཚེ་རབས་ཀུན་ནས་རྒྱལ་བས་དབང་བསྐུར་ཅིང༌། ། ཚེ་རབས་ཀུན་ཏུ་བསྟན་པ་སྲུང་མཛད་པའི། ། མགོན་པོ་མཐུ་ཆེན་ཁྱོད་ལ་ཕྱག་འཚལ་ལོ། ། ན་མོ་ཨཱ་ཀྲི་ནི། ན་མོ་ཡོ་ཏྲི་ནི།
ན་མོ་ཏ་ཀྲི་ནི། ཏདྱ་ཐཱ། ཨོཾ་ཧི་ལི་ཧི་ལི། ཀི་ཏི་ཙི་ཏི། ནི་ཏི་པ་ཏ་ཡེ་སྭཱ་ཧཱ། ཚེ་རབས་སྔོན་ནས་ད་ལྟ་ཕན་ཆད་དུ། ། རྒྱལ་བའི་བསྟན་པ་སྲུང་བར་དམ་བཅས་པ། ། ད་ལྟ་དེང་འདིར་བསྟན་པ་རྒྱས་པ་དང༌། ། བདག་ཅག་རྣལ་འབྱོར་འཁོར་དང་བཅས་པ་ཡི། ། ཕྱི་ནང་བར་ཆད་ཐམས་ཅད་ཞི་བར་ཤོག །
བདག་ནི་མངོན་པར་བྱང་ཆུབ་སྟེ། ། རང་རིག་ཡེ་ཤེས་མངོན་གྱུར་ནས། ། སངས་རྒྱས་བསྟན་པ་སྲུང་སླད་དུ། ། ཁྱོད་དང་མི་འབྲལ་འགྲོགས་པར་ཤོག ། བདག་དང་འགྲོ་ལ་ཐུགས་བརྩེའི་ཕྱིར། ། ཉིད་ཀྱི་རྫུ་འཕྲུལ་མཐུ་ཡིས་ནི། ། ཇི་སྲིད་མཆོད་པ་བདག་བགྱིད་པ། ། དེ་སྲིད་བཅོམ་ལྡན་བཞུགས་སུ་གསོལ། ། དགེ་བ་འདི་ཡིས་མྱུར་དུ་བདག ། བླ་མ་ཡི་དམ་མཁའ་འགྲོ་དང༌། །
ཆོས་སྐྱོང་སྲུང་མ་འགྲུབ་གྱུར་ནས། ། འགྲོ་བ་གཅིག་ཀྱང་མ་ལུས་པ། ། དེ་ཡི་ས་ལ་འགོད་པར་ཤོག ། ཨོཾ། དཀྱིལ་འཁོར་གཞལ་ཡས་འདིར་ཡང་བཀྲ་ཤིས་ཤིང༌། ། ཉིན་ཡང་བཀྲ་ཤིས་དཔལ་འབར་ཏ་ལ་ལ། ། མཚན་ཡང་བཀྲ་ཤིས་དཔལ་འབར་ཀྱི་ལི་ལི། ། ཉིན་མཚན་རྟག་ཏུ་བཀྲ་ཤིས་བདེ་ལེགས་ཤོག ། མངྒ་ལཾ་སིདྡྷི་ཛཿཡ་ཨ་ལ་ལ་ཧོ། ། ཅེས་བརྗོད་ཅིང་བསྔོ་སྨོན་གྱིས་མཐའ་བརྒྱན་པར་བྱའོ།།
དགེའོ། ། དགེའོ། ། དགེའོ།། །།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
