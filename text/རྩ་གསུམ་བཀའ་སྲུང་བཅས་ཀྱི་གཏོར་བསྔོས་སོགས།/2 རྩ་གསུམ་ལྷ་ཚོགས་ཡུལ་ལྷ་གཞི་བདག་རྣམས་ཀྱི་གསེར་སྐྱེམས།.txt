རྩ་གསུམ་བཀའ་སྲུང་བཅས་ཀྱི་གཏོར་བསྔོས་སོགས་ཆོས་ཚན་ལྔ།
པོད ༢
རྩ་གསུམ་ལྷ་ཚོགས་ཡུལ་ལྷ་གཞི་བདག་རྣམས་ཀྱི་གསེར་སྐྱེམས།
$!#$& ༄༅། །རྩ་གསུམ་ལྷ་ཚོགས་ཡུལ་ལྷ་གཞི་བདག་རྣམས་ཀྱི་གསེར་སྐྱེམས་བཞུགས་སོ། ། ན་མོ་པདྨ་ཀརྨ་ཀ་ཡེ་ན་མཿ
འདིར་རྩ་གསུམ་ལྷ་ཚོགས་ཡུལ་ལྷ་གཞི་བདག་རྣམས་ལ་གསེར་སྐྱེམས་མཆོད་པར་བྱ་བར་འདོད་པས་གཙང་ཞིང་རྒྱ་ཆེ་བའི་མཆོད་རྫས་རྣམས་འདུ་བྱས་ལ། ཨོཾ་བཛྲ་ཨ་མྲྀ་ཏ་ཀུནྜ་ལི་ཧ་ན་ཧ་ན་ཧཱུྃ་ཕཊ། ཨོཾ་སྭ་བྷ་ཝ་ སོགས། ཨོཾ་ཨཱཿཧཱུྃ། ལན་གསུམ་གྱིས་མཆོད་རྫས་བྱིན་གྱིས་བརླབས་ལ། ཀྱཻ། རྩ་གསུམ་ཀུན་འདུས་ཨོ་རྒྱན་རྡོ་རྗེ་འཆང༌། །
དབྱེར་མེད་སྣང་སྲིད་ཟིལ་གནོན་ཀརྨ་ཀ ། སྣ་ཚོགས་སྒྱུ་འཕྲུལ་བཀའ་བརྒྱུད་བླ་མ་ལ། ། ཡེ་ཤེས་བདུད་རྩིའི་གསེར་སྐྱེམས་ཕུད་ཀྱིས་མཆོད། ། འཁོར་ལོ་བདེ་མཆོག་འཇིག་རྟེན་དབང་ཕྱུག་དང༌། ། གུ་རུ་དྲག་པོ་རྡོ་རྗེ་གྲོ་བོ་ལོད། ། ཕག་ཁྲོས་སེང་སོགས་ཡི་དམ་ལྷ་ཚོགས་ལ། ། ཡེ་ཤེས་བདུད་རྩིའི༴ ། ལེགས་ལྡན་ནག་པོ་རྡོ་རྗེ་བེར་ནག་ཅན། ། ཕྱག་བཞི་ཕྱག་དྲུག་གུར་མགོན་མ་ནིང་དང༌། ། རང་བྱུང་རྒྱལ་མོ་དུད་གསོལ་ལྷ་མོ་ལ། །
ཡེ་ཤེས་བདུད་རྩིའི༴ ། རྒྱལ་ཆེན་རྣམ་སྲས་ཀླུ་རྒྱལ་སྔགས་ཀྱི་བདག ། མགར་བ་དམར་ནག་སྲིན་མགོན་ཞིང་སྐྱོང་དང༌། ། ཏྲཀྴད་ཁྱབ་འཇུག་མཁར་ནག་དུག་གདོང་ལ། ། ཡེ་ཤེས༴ ། ཚེ་རིང་མཆེད་ལྔ་རྡོ་རྗེ་གཡུ་སྒྲོན་མ། ། ཆོས་ཀྱི་སྒྲོན་མ་ཨརྻ་རེ་མནྟ། ། རྟ་བདག་གནོད་སྦྱིན་ཆེན་པོ་ཀུ་བེ་ར། ། ཡེ་ཤེས༴ ། ལྷ་ཆེན་ཐང་ལྷ་རྨ་རྒྱལ་སྤོམ་ར་དང༌། །
སྐུ་རྒྱལ་ཤེན་ནེ་རྡོ་རྗེ་བྲག་བཙན་དང༌། ། རྡོ་རྗེ་རྗིང་བཙན་བྱང་ལྷ་བཙན་པོ་ལ། ། ཡེ་ཤེས༴ ། རྒྱ་ལྷ་གང་བཟང་གངས་དཀར་ཤ་མེད་དང༌། ། ལག་སོར་ཕྱུག་མོ་ཁྱོར་བ་རྩེ་གསུམ་དང༌། ། ཁུང་ཁྱིམ་ཞལ་དཀར་གཡའ་མ་སྟག་ལག་དང༌། ། བཙན་རྒོད་ཆེན་པོ་ཇག་པ་མེ་ལེན་ལ། ། ཡེ་ཤེས༴ ། སྦྲག་བཙན་དབྱི་རྒྱལ་དཔལ་ལྡན་ཤེས་རབ་དང༌། རྡོ་རྗེ་སྨན་དཔལ་གཙང་རྨེ་ནག་ཕྱི་སོགས། །
སྐྱེ་ལྷ་ཡུལ་གཞིའི་གནས་བདག་ཚོགས་རྣམས་ལ། ། ཡེ་ཤེས༴ ། རྒྱུད་སྲུང་མ་གཅིག་རྡོ་རྗེ་རབ་བརྟན་མ། ། སྐུ་ལྷ་ཧ་བོ་གང་བཟང་སྲས་བློན་འཁོར། ། ཤེལ་གིང་དཀར་པོ་ཙིའུ་དམར་པོ་ལ། ། ཡེ་ཤེས༴ ། མ་གཟའ་དམ་ཅན་ལྷ་བཙན་ཐོག་རྒོད་ཆེ། ། དགེ་བསྙེན་པདྨ་བཙུན་སྲས་བློན་འཁོར་བཅས། ། བཀའ་སྡོད་སེང་གེ་བོན་ཆུང་འཁོལ་པོ་ཁ། ། ཡེ་ཤེས༴ །
གཞན་ཡང་ཡུལ་ཕྱོགས་འདིར་གནས་གཞི་བདག་དང༌། ། ལོ་ཟླ་ཞག་དུས་གཟའ་སྐར་སྤར་སྨེའི་ལྷ། ། ས་བདག་རྒྱལ་བློན་ཕྱོགས་སྐྱོང་སྡེ་བརྒྱད་ཚོགས། ། གཉུག་མར་གནས་དང་གློ་བུར་ལྷག་རྣམས་ལ། ། ཡེ་ཤེས་བདུད་རྩིའི་གསེར་སྐྱེམས་ཕུད་ཀྱིས་མཆོད། ། མཆོད་ཡུལ་ཚོགས་རྣམས་མཉེས་ཤིང་ཚིམ་གྱུར་ནས། ། རྒྱལ་བསྟན་སྤྱི་དང་ཀརྨ་བཀའ་བརྒྱུད་ཀྱི། ། བསྟན་པ་དར་ཞིང་བསྟན་འཛིན་ཞབས་པད་བརྟན། ། འཇིག་རྟེན་ཁམས་ཀུན་བདེ་སྐྱིད་ཕུན་སུམ་ཚོགས། ། ཀུན་ཀྱང་དཀར་པོའི་ཆོས་ལ་སྤྱོད་གྱུར་ཅིག །
བདག་ཅག་དཔོན་སློབ་ཡོན་མཆོད་འཁོར་བཅས་ཀྱི། ། ནད་གདོན་ཀུན་ཞི་ཚེ་དཔལ་འབྱོར་པ་རྒྱས། ། མི་མཐུན་འགལ་རྐྱེན་ཕྱི་ནང་བར་ཆད་ཞི། ། གཞི་བྱས་བྱ་བ་གང་དང་གང་བརྩམ་པ། ། ལེགས་ཁ་རྒྱལ་ཁ་ཐམས་ཅད་བདེ་བླག་ཏུ། ། བསམ་དོན་མ་ལུས་མྱུར་དུ་འགྲུབ་པར་མཛོད། ། ཁྱད་པར་གདན་ས་ཆེན་པོ་འདི་ཉིད་ཀྱི། ། ཆོས་སྲིད་མངའ་ཐང་གོང་ནས་གོང་འཕེལ་ཞིང༌། ། དགེ་འདུན་སྡེ་ཆེན་རབ་ཏུ་རྒྱས་པ་དང༌། ། འདུས་པ་མཐུན་ཞིང་ཐོས་བསམ་བསྒོམས་པ་འཕེལ། །
ཚེ་རིང་ནད་མེད་འབྱོར་པ་རྒྱས་པར་མཛོད། ། སྒྲུབ་བརྒྱུད་སྙིང་པོ་དཔལ་ལྡན་ཀརྨ་པའི། ། བསྟན་དང་བསྟན་འཛིན་སྐྱེས་བུ་ལ་འཚེ་ཞིང༌། ། ལོག་པར་བལྟ་ཞིང་བསམ་ངན་སྦྱོར་རྩུབ་ཀྱི། ། གནོད་བྱེད་མི་དང་མི་མིན་གང་ཡིན་ཀྱང༌། ། སྲུང་མ་ལས་མཁན་ཕོ་ཉའི་ཚོགས་རྣམས་ཀྱིས། ། སྲོག་ཆོད་སྙིང་ཕྱུངས་ལྟས་ངན་སྣ་ཚོགས་ཐོང༌། ། མིང་རུས་རྗེས་ཤུལ་ཙམ་ཡང་མེད་པར་མཛོད། ། མདོར་ན་ལེགས་པའི་ཕུན་ཚོགས་ཀུན་འཕེལ་ཞིང༌། ། མི་མཐུན་ཉེས་ཚོགས་རིང་བཅིལ་དུས་རྟག་ཏུ། །
བཀྲ་ཤིས་བདེ་ལེགས་སྣང་བ་འབར་གྱུར་ཅིག ། ཅེས་པ་འདིའང་རྗེ་དབོན་བསྟན་པ་རབ་རྒྱས་ནས་བསྐུལ་བའི་ངོར་ཀརྨ་པ་བཅུ་བཞི་པས་བྲིས་པ་མངྒ་ལམ། ༈ བསྟན་སྲུང་དཔལ་ལྡན་ལྷ་མོ་འཁོར་བཅས་ལ་གསེར་སྐྱེམས་འབུལ་བར་སྤྲོ་ན། འབྲུ་སྣ་ཆང་ཕུད་གཙང་མ་སོགས་འདུ་བགྱི་ལ། རཾ་ཡྃ་ཁྃ། ཨོཾ་ཨཱཿཧཱུྃ། ལན་གསུམ་གྱིས་བྱིན་བརླབས། བྷྱོཿ པདྨ་འབྱུང་གནས་ཞང་བཙུན་དར་མའི་མཚན། ། ཁྱུང་པོ་སྟག་ཤམ་རྒྱལ་བ་ཡེ་ཤེས་དང༌། །
བླ་ཆེན་མགོན་པོ་སྟོང་དཔོན་ཤེས་རབ་མགོན། ། དཔལ་ལྡན་དུས་གསུམ་མཁྱེན་པ་ལ་སོགས་པའི། ། ཡུམ་རྐྱང་བརྒྱུད་པའི་རྩ་བརྒྱུད་བླ་མ་ལ། ། གསེར་སྐྱེམས་བདུད་རྩིའི་མཆོད་པ་འདི་འབུལ་ལོ། ། ཡི་དམ་ཁྲོ་བོའི་དབང་པོ་གཤིན་རྗེ་གཤེད། ། དམར་ནག་འཇིགས་གསུམ་ཕྱག་རྒྱ་ཟིལ་གནོན་དང༌། ། བདེ་མཆོག་དགྱེས་རྡོར་རྟ་མགྲིན་དབང་གི་རྒྱལ། ། རྡོ་རྗེ་ཕག་མོ་སེང་གདོང་ཁྲོས་མ་ནག ། ཡི་དམ་རྒྱུད་སྡེ་བཞི་ཡི་ལྷ་ཚོགས་ལ། ། གསེར་སྐྱེམས༴ །
རྒྱལ་བའི་བསྟན་པ་རིན་ཆེན་སྲུང་མཛད་ཅིང༌། ། དམ་ལྡན་རྣལ་འབྱོར་བུ་གཅིག་མ་བཞིན་སྐྱོངས། ། འདོད་ཁམས་དབང་ཕྱུག་དཔལ་ལྡན་ལྷ་མོ་ལ། ། གསེར་སྐྱེམས༴ ། རང་བྱུང་རྒྱལ་མོ་དུད་སོལ་ལྷ་མོ་དང༌། ། རྩ་འཇིབས་དམར་མོ་དམག་ཟོར་རྒྱལ་མོ་སོགས། ། ཞི་རྒྱས་དབང་དྲག་སྤྲུལ་པ་ཡང་སྤྲུལ་ལ། ། གསེར་སྐྱེམས༴ ། ཆོས་འཁོར་སྐྱོང་བའི་སྲུང་མ་དཔལ་ལྷ་མོ། ། ཚེ་རིང་མཆེད་ལྔ་ཨ་ཕྱི་ཆོས་ཀྱི་སྒྲོན། །
རྡོ་རྗེ་གཡུ་སྒྲོན་སྨན་མོ་འབུམ་སྡེ་ལ། ། གསེར་སྐྱེམས༴ ། ཆུ་སྲིན་གདོང་ཅན་ཁྲི་སྨན་མདོག་ལྡེམས་དང༌། ། མ་བདུན་སྲིང་བཞི་འབར་མ་དགུ་རྣམས་དང༌། ། དུས་བཞི་ལྷ་མོ་དམག་རྒྱལ་ཆེན་མོ་བཞིར། ། གསེར་སྐྱེམས༴ ། དབང་ཕྱུག་ཉེར་བརྒྱད་བརྟན་མ་བཅུ་གཉིས་དང༌། ། ཨེ་ཀ་ཛ་ཏི་ཤ་ཟ་ཁ་མོ་ཆེ། ། བཀའ་གཏེར་སྐྱོང་མཛད་མ་སྲིང་རྒྱ་མཚོ་ལ། ། གསེར་སྐྱེམས༴ །
འདོད་པའི་ཁམས་རྣམས་ཀུན་ལ་དབང་བསྒྱུར་བ། ། སྲིད་པ་མོ་བརྒྱུད་མ་མོའི་ལྷ་ཚོགས་རྣམས། ། ཤེས་རབ་རང་བཞིན་བསྟན་སྐྱོང་ཐམས་ཅད་ལ། ། གསེར་སྐྱེམས་བདུད་རྩིའི་མཆོད་པ་འདི་འབུལ་ལོ། ། དེ་ལྟར་བདུད་རྩི་སྨན་གྱི་མཆོད་པ་དང༌། ། དངོས་འབྱོར་ཡིད་སྤྲུལ་མཆོད་སྤྲིན་དཔག་མེད་པ། ། ཀུན་ཏུ་བཟང་པོའི་རྣམ་ཐར་ཇི་བཞིན་དུ། ། འབུལ་འདི་དགྱེས་བཞེས་ཐུགས་དམ་གཉན་པོ་བསྐང༌། ། བདག་ཅག་དམ་ཚིག་ལྡན་པའི་རྣལ་འབྱོར་དང༌། ། བསྟན་པའི་སྦྱིན་བདག་ཆེ་ཕྲ་ཐམས་ཅད་ཀུན། །
མི་མཐུན་ཉེར་འཚེའི་ཚོགས་རྣམས་ཞི་བ་དང༌། ། བསམ་དོན་ཡིད་བཞིན་འགྲུབ་པའི་ཕྲིན་ལས་མཛོད། ། འདུ་བ་རྣམ་བཞིའི་ནད་རྣམས་ཞི་བ་དང༌། ། འགོ་ཡམས་རིམས་ནད་དུས་འཁྲུག་མཐའ་དམག་བཟློག ། བསྟན་འཛིན་ཞབས་བརྟན་ཕྲིན་ལས་རྒྱ་ཆེར་རྒྱས། ། འཇིག་རྟེན་ཁམས་ཀུན་བདེ་བའི་ཕྲིན་ལས་མཛོད། ། ཅེས་གསེར་སྐྱེམས་མཆོད་ཅིང༌། བྷྱོཿ སེམས་ཉིད་ཕྲིན་ལས་རྣམ་བཞིའི་ཁྱད་པར་ནི། ། སེམས་ལས་གུད་ན་མེད་ཅིང་སེམས་ཀྱང་མེད། །
དོན་དམ་སྤྲོས་བྲལ་ཁ་དོག་གཟུགས་ཀྱང་མེད། ། ཀུན་རྫོབ་སྒྱུ་མ་ཙམ་དུ་རང་གི་སེམས། ། མཐུན་པར་བསྟན་པའི་ཞི་བའི་དཔལ་ལྷ་མོ། ། ཞི་མཛད་ཞི་གྱུར་ཞི་བའི་ངང་ཚུལ་ཅན། ། ཞི་བའི་འཁོར་གྱིས་བསྐོར་བའི་གཙོ་མོ་ནི། ། རྟགས་ཀྱི་སྐུ་མདོག་དཀར་མོ་ཤིན་ཏུ་བརྗིད། ། ཀུན་ཏུ་ཞི་མཛད་ཁྱོད་ལ་ཕྱག་འཚལ་བསྟོད། ། བདག་གི་དགྲ་དང་ནད་རྣམས་ཞི་བར་མཛོད། ། མཐུན་པར་བསྟན་པའི་རྒྱས་པའི་དཔལ་ལྷ་མོ། ། རྒྱས་མཛད་རྒྱས་གྱུར་རྒྱས་པའི་ངང་ཚུལ་ཅན། །
རྒྱས་པའི་འཁོར་གྱི་བསྐོར་བའི་གཙོ་མོ་ནི། ། རྟགས་ཀྱི་སྐུ་མདོག་སེར་མོ་ཤིན་ཏུ་བརྗིད། ། ཀུན་ཏུ་རྒྱས་མཛད་ཁྱོད་ལ་ཕྱག་འཚལ་བསྟོད། ། བདག་གི་ཚེ་དང་བསོད་ནམས་རྒྱས་པར་མཛོད། ། མཐུན་པར་བསྟན་པའི་དབང་གི་དཔལ་ལྷ་མོ། ། དབང་མཛད་དབང་བསྒྱུར་དབང་གི་ངང་ཚུལ་ཅན། ། དབང་གི་འཁོར་གྱིས་བསྐོར་བའི་གཙོ་མོ་ནི། ། རྟགས་ཀྱི་སྐུ་མདོག་དམར་མོ་ཤིན་ཏུ་བརྗིད། ། ཀུན་ཏུ་དབང་མཛད་ཁྱོད་ལ་ཕྱག་འཚལ་བསྟོད། ། བདག་གི་འཁོར་དང་ལོངས་སྤྱོད་དབང་དུ་བསྡུས། །
མཐུན་པར་བསྟན་པའི་དྲག་པོའི་དཔལ་ལྷ་མོ། ། དྲག་མཛད་དྲག་གྱུར་དྲག་པོའི་ངང་ཚུལ་ཅན། ། དྲག་པོའི་འཁོར་གྱི་བསྐོར་བའི་གཙོ་མོ་ནི། ། རྟགས་ཀྱི་སྐུ་མདོག་ནག་མོ་ཤིན་ཏུ་བརྗིད། ། ཀུན་ཏུ་དྲག་མཛད་ཁྱོད་ལ་ཕྱག་འཚལ་བསྟོད། ། བདག་གི་དགྲ་དང་ནད་རྣམས་དྲག་པོའི་སོད། ། ཁྱོད་ཀྱི་རང་བཞིན་ཅིར་ཡང་མ་གྲུབ་པ། ། འདི་ལྟར་མཚན་ཉིད་ཅིར་ཡང་སྣང་བ་ནི། ། ཕྲིན་ལས་རྣམ་བཞིས་འགྲོ་བ་འདྲེན་པའི་རྟགས། ། ཉོན་མོངས་བདུད་བཞིའི་དཔུང་རྣམས་བརླག་པར་མཛད། །
བདག་ཀྱང་ལས་བཞིའི་རང་བཞིན་ལྷུན་གྲུབ་ནས། ། ཁྱོད་ལྟར་གཞན་གྱི་དོན་ལ་བརྩོན་གྱུར་ཅིག ། འགྲོ་བ་སྒྲོལ་བའི་མཐུ་དང་ལྡན་པར་ཤོག ། དེ་ཕྱིར་མཐུན་པའི་དམ་རྫས་འདི་བཞེས་ལ། ། ཐུགས་དམ་བརྒྱུད་བསྐུལ་བཅོལ་བའི་ཕྲིན་ལས་མཛོད། ། ཅེས་བསྟོད། སངས་རྒྱས་བསྟན་སྲུངས་དཀོན་མཆོག་དབུ་འཕང་བསྟོད། ། དགེ་འདུན་སྡེ་སྐྱོངས་རྣལ་འབྱོར་ཚེ་དཔལ་སྤེལ། ། སྙན་པའི་དར་ཕྱོར་གྲགས་པའི་དུང་འབུད་ལ། ། འཁོར་དང་ལོངས་སྤྱོད་རྒྱས་པ་ཉིད་དུ་མཛོད། །
རྒས་མེད་ལང་ཚོ་ལྡན་པའི་ལུས་སྟོབས་རྒྱས། ། མིག་ལ་ཡ་མཚན་ལྟད་མོ་དགའ་བ་དང༌། ། རྣ་བར་རྟག་ཏུ་སྙན་པའི་གཏམ་ཐོས་ཤིང༌། ། དྲི་ཞིམ་ངད་པ་སྣ་དང་མི་འབྲལ་བར། ། ཟས་སྐོམ་འབྱོར་པས་རོ་འཛིན་ཚིམ་བྱེད་ཅིང༌། ། ལུས་ལ་རེག་བྱ་བདེ་བ་ཁོ་ནས་འཚོ། ། ཡིད་ལ་རྣམ་པར་བཀྲ་བའི་ཤེས་རབ་དང༌། ། ཟག་མེད་བདེ་བས་ནམ་ཡང་ངོམ་པར་མཛོད། ། ཁྱོད་གསོལ་ཁྱོད་བསྟེན་ཁྱོད་མཆོད་ཁྱོད་རྦད་ན། ། མཐུ་རྩལ་མ་ཆུང་བརྩེ་གདུང་ཆེ་བར་མཛོད། །
གཞི་ལ་བཀྲ་ཤིས་ཕུན་ཚོགས་ལོངས་སྤྱོད་ལྡན། ། བྱེས་སུ་ལམ་འཕྲང་ཆུ་ལ་སྒྲོལ་འདོན་མཛོད། ། འཇིགས་སར་དགྲ་ཇག་ཆོམ་རྐུན་འཚེ་བ་སྐྱོབས། ། མདོར་ན་བསམ་དོན་ཡིད་བཞིན་འགྲུབ་པར་མཛོད། ། བདག་དང་མཐའ་ཡས་སེམས་ཅན་ཐམས་ཅད་ཀྱིས། ། བླ་མེད་རྫོགས་པའི་བྱང་ཆུབ་བསྒྲུབ་པ་ལ། ། འགལ་རྐྱེན་བར་ཆད་མ་ལུས་ཞི་བ་དང༌། ། མཐུན་རྐྱེན་བསམ་དོན་ལྷུན་གྱིས་འགྲུབ་པར་མཛོད། ། སྲིད་ཞིའི་དཔལ་འབྱོར་མ་ལུས་འབྱུང་བའི་གཞི། ། ཐུབ་པའི་བསྟན་པ་ཡུན་རིང་གནས་པ་དང༌། །
དེ་འཛིན་བྱེད་པའི་སྐྱེས་བུ་དམ་པ་རྣམས། ། དཔལ་འབྱོར་གྱིས་བརྒྱན་ཡུན་རིང་ཞབས་བརྟན་ཤོག ། བདག་ཅག་ཡོན་མཆོད་འཁོར་དང་བཅས་པ་ལ། ། ཚེ་རིང་ནད་མེད་བདེ་སྐྱིད་ཕུན་སུམ་ཚོགས། ། དོན་རྣམས་ཐམས་ཅད་ཡིད་བཞིན་འགྲུབ་པ་དང༌། ། འགྲོ་བའི་དོན་ལ་མཐུ་དང་ལྡན་པར་མཛོད། ། དཀྱིལ་འཁོར་གཞལ་ཡས་འདིར་ཡང་བཀྲ་ཤིས་ཤིང༌། ། ཉིན་ཡང་བཀྲ་ཤིས་དཔལ་འབར་ཏ་ལ་ལ། ། མཚན་ཡང་བཀྲ་ཤིས་དཔལ་འབར་ཀྱི་ལི་ལི། ། ཉིན་མཚན་རྟག་ཏུ་བཀྲ་ཤིས་བདེ་ལེགས་ཤོག །
གང་ཞིག་ཡིད་ལ་དྲན་པ་ཙམ་གྱིས་ཀྱང༌། ། འདོད་པའི་དངོས་གྲུབ་མ་ལུས་སྩོལ་བ་དང༌། ། ཆོས་སྲུང་ཡིད་བཞིན་ནོར་བུ་ཁྱེད་རྣམས་ཀྱི། ། བདག་སོགས་བསམ་དོན་འགྲུབ་པའི་གྲོགས་མཛོད་ཅིག ། བླ་མ་དམ་པས་བྱིན་གྱིས་རློབས་པ་དང༌། ། ཡི་དམ་ལྷ་ཡིས་དངོས་གྲུབ་སྩོལ་མཛད་ཅིང༌། ། ཆོས་སྐྱོང་སྲུང་མས་བར་ཆད་ཞི་བ་དང༌། ། བསྟན་པ་དར་ཞིང་བཀྲ་ཤིས་ཆོས་འཕེལ་བར་ཤོག ། གིས་ཕྲིན་ལས་བཅོལ་ཞིང་ཇི་ལྟར་བསྟོད་པའི་དོན་ཐམས་ཅད་སྨོན་ལམ་རྩེ་གཅིག་ཏུ་བྱའོ། ། ཅེས་པ་མཚུར་ཕུའི་མགོན་ཁང་སྒྲུབ་པ་པོ་རྣམས་ཀྱིས་བསྐུལ་ངོར་དཔལ་ཀརྨ་པ་བཅུ་བཞི་པ་ཐེག་པ་མཆོག་གི་རྡོ་རྗེ་མཛད་པའོ།
༈ །བཀྲ་ཤིས་ཚེ་རིང་མཆེད་ལྔའི་གསེར་སྐྱེམས་འདོད་དགུའི་ཆར་འབེབས་བཞུགས་སོ།། རྃ་ཡྃ་ཁྃ། འདོད་ཡོན་ཟག་པ་མེད་པ་ཡེ་ཤེས་ཀྱི་བདུད་རྩིའི་རྒྱ་མཚོ་ཆེན་པོར་གྱུར། ཨོཾ་ཨཱཿཧཱུྃ། ཧྲཱིཿ དགོངས་བརྡ་སྙན་བརྒྱུད་རིག་འཛིན་བླ་མ་དང༌། ། ཞི་ཁྲོ་རབ་འབྱམས་རྒྱུད་དང་སྒྲུབ་སྡེའི་ལྷ། ། དཔལ་མགོན་ལྕམ་དྲལ་རྒྱུད་གསུམ་སྲུང་མའི་ཚོགས། ། གསེར་སྐྱེམས་མཆོད་པ་འབུལ་ལོ་དངོས་གྲུབ་སྩོལ། ། མི་འགྱུར་བདེ་ཆེན་ཆོས་དབྱིངས་བཟང་མོའི་ཀློང༌། །
མ་འགགས་རང་སྣང་དབྱིངས་ཕྱུག་དཔལ་ལྷ་མོ། ། གསང་སྔགས་སྲུང་མ་བཀྲ་ཤིས་ཚེ་རིང་མ། ། གསོལ་ལོ་མཆོད་དོ་བཅོལ་བའི་ཕྲིན་ལས་མཛོད། ། དབྱིངས་ཀྱི་མ་མོ་ཡེ་ཤེས་ཌཀྐིའི་གཙོ། ། ཞིང་སྐྱོང་མཁའ་འགྲོའི་སྐུར་བསྟན་ལྷ་སྨན་རྒྱལ། ། རྣལ་འབྱོར་བུ་བཞིན་སྐྱོང་བའི་དམ་ཚིག་ཅན། ། གསོལ་ལོ་མཆོད་དོ་དངོས་གྲུབ་རྣམ་གཉིས་སྩོལ། ། མཐུ་རྩལ་ཐོགས་མེད་ཉམ་པའི་སྙིང་འབྱིན་མ། ། འདོད་དགུར་བསྒྱུར་བའི་གཟུགས་ཅན་འཕྲུལ་མོ་ཆེ། ། སྟོང་གསུམ་མ་མོའི་གཙོ་བོ་ཚེ་རིང་མ། །
གསོལ་ལོ་མཆོད་དོ་སངས་རྒྱས་བསྟན་པ་སྲུང༌། ། ཚད་མེད་དབྱིངས་ལས་རིག་བཞི་ལྷ་མོའི་ཚུལ། ། མཐིང་གི་ཞལ་བཟང་སྣང་གསལ་པྲ་ཡི་བདག ། མི་གཡོ་བློ་བཟང་བཅུད་ལྡན་ཟས་ཀྱི་བདག ། གསོལ་ལོ་མཆོད་དོ་རང་རང་དངོས་གྲུབ་སྩོལ། ། ཅོད་པན་མགྲིན་བཟང་བང་མཛོད་ནོར་གྱི་བདག ། ཏལ་དཀར་འགྲོ་བཟང་རྐང་བཞི་ཕྱུགས་ཀྱི་བདག ། བརྟན་མ་བཅུ་གཉིས་འབུམ་ཕྲག་འཁོར་དང་བཅས། ། གསོལ་ལོ་མཆོད་དོ་རང་རང་དངོས་གྲུབ་སྩོལ། ། ཤེས་རབ་ཕར་ཕྱིན་རྟག་པའི་རྒྱལ་མོ་ལྔ། །
རྣམ་འགྱུར་སྲུང་མའི་སྐུར་བཞེངས་ལྷ་མོ་ལྔ། ། ཡེ་ཤེས་ལས་གྲུབ་སྣང་སྲིད་མ་མོར་བཅས། ། གསོལ་ལོ་མཆོད་དོ་དམ་ལས་མ་འདའ་ཞིག ། རྒྱུ་གཉིས་རྐྱེན་སྦྱར་འབྲུ་བཅུད་སྙིང་པོའི་ཕུལ། ། འཆི་མེད་ཡེ་ཤེས་བདུད་རྩིར་སྦྱར་བ་འདིས། ། གསོལ་ལོ་མཆོད་དོ་བསྟན་སྲུང་མཁའ་འགྲོའི་ཚོགས། ། སྐུ་གསུང་ཐུགས་རྒྱུད་མཉེས་ཤིང་ཚིམས་གྱུར་ནས། ། རྒྱལ་བའི་བསྟན་སྲུང་བསྟན་འཛིན་སྐུ་ཚེ་བསྲིང༌། ། དགེ་འདུན་སྡེ་རྒྱས་ཐོས་བསམ་སྒོམ་པ་འཕེལ། ། མངའ་རིས་བདེ་ཞིང་ཆོས་རྒྱལ་དབུ་འཕང་མཐོ། །
ཕས་རྒོལ་དགྲ་དང་ནད་མཚོན་མུ་གེ་མེད། ། ལོ་ལེགས་འབྲུ་འཕེལ་སྐྱེ་དགུ་ཆོས་བཞིན་སྤྱོད། ། བོད་ཁམས་མཐའ་དབུས་ཀླ་ཀློའི་འཚེ་བ་བཟློག ། ཞི་རྒྱས་དབང་དང་མངོན་སྤྱོད་རབ་འབྱམས་ལས། ། གང་བཅོལ་ཐོགས་པ་མེད་པ་མྱུར་དུ་སྒྲུབ། ། ཅེས་པའང་ལྷ་ལྡན་རྩེ་མོར་སྤྱི་ཡི་དད་པ་སེལ་ཞིང་ཀླ་ཀློའི་འཚེ་བ་ཕྱིར་བཟློག་པ་དང་༧སྐྱབས་མགོན་ཐམས་ཅད་མཁྱེན་གཟིགས་ཆེན་པོའི་ཞབས་པད་ཀུན་ཏུ་བརྟན་པའི་ཆེད་དུ་གཞུང་ས་མཆོག་ནས་བཀྲ་ཤིས་ཚེ་རིང་མཆེད་ལྔའི་རྟེན་རྒྱུན་གསར་འཛུགས་སྐབས་ཉེར་མཁོའི་ཆ་རྐྱེན་དུ་ཀརྨ་པའི་སྐྱེ་རབ་འཛིན་པ་བཅོ་ལྔ་པའི་ལྷག་བསམ་དག་པས་བྲིས་པ་དགེ། ༈ མགོན་པོ་དང་ལྷ་མོ་དམ་ཅན་གསུམ་གྱི་ཀ་བསྟོད་ནི། ཧཱུྃ། ཀ་དག་འཛིན་པ་བྲལ་བའི་ཀློང་ཡངས་ནས། ། ཁ་དོག་རབ་བརྗིད་དབྱར་གྱི་ཆར་སྤྲིན་འདྲ། །
གངས་རི་ལྟར་རྔམས་མཆེ་བ་ཟངས་གཡག་གཙིག ། ངར་འཛིན་བསྟན་དགྲའི་དཔུང་ཚོགས་མ་ལུས་རོལ། ། ཅ་རེ་གཟིགས་པའི་ཉི་ཟླའི་སྤྱན་མིག་གཡོ། ། ཆ་ལུགས་གཅིག་ཏུ་མ་ངེས་སྣ་ཚོགས་སྟོན། ། ཇ་ཆང་ཁྲག་གིས་གཏམས་པའི་ཐོད་པ་འཛིན། ། ཉམས་པ་རྩད་གཅོད་གྲི་གུག་མཁའ་ལ་གདེངས། ། ཏ་ཐ་ག་ཏའི་བསྟན་པ་སྲུང་སླད་དུ། ། ཐ་ཚིག་གཉེན་པོ་མ་གཡེལ་རྗེས་སུ་དགོངས། ། དམ་ཚིག་ལྡན་པའི་རིག་འཛིན་བདག་ཅག་གིས། ། ན་མར་བཅོལ་བའི་ཕྲིན་ལས་འགྲུབ་པར་མཛོད། །
པ་སངས་ལྟར་དཀར་ཐོད་སྐམ་ལྔ་ཡིས་བརྒྱན། ། ཕ་རོལ་ཕྱིན་དྲུག་རྫོགས་ཕྱིར་རུས་བརྒྱན་སྤྲས། ། བ་སྤུ་མཚོན་ཆ་ཁྲོ་ཆུང་སྐར་ལྟར་འཁྲུགས། ། མ་ལུས་དབང་དུ་སྡུད་མཛད་ཁྱོད་ལ་འདུད། ། ཙ་ར་མཁའ་ལྡིང་ཤེལ་ནག་སྤྱི་དཀར་དང༌། ། ཚ་བ་གསུམ་སོགས་སྦྱར་བའི་ལ་དུའི་རྫས། ། ཛབ་བཟླས་བསྙེན་སྒྲུབ་ཏིང་འཛིན་མཆོད་བསྟོད་སོགས། ། ཝལ་ལེར་དངོས་བཤམས་ཡིད་སྤྲུལ་མཆོད་རྫས་དང༌། ། ཞག་དང་ཁྲག་གི་མཆོད་ཡོན་མཚོ་ལྟར་བསྐྱིལ། ། ཟ་བེར་གཡང་གཞི་རུ་མཚོན་སྤྲིན་ལྟར་གཏིབ། །
འ་འུར་དུང་ཆེན་རྐང་གླིང་རོལ་མོའི་སྒྲ། ། ཡ་མཚན་མཆོད་པའི་བྱེ་བྲག་དུ་མ་འབུལ། ། ར་ཧུ་ལ་སོགས་འཁོར་ཚོགས་རྒྱ་མཚོའི་བསྐོར། ། ལས་ལ་ཐོགས་མེད་རྫུ་འཕྲུལ་ཤུགས་དང་ལྡན། ། ཤ་ཟ་སྲིན་པོའི་ཚོགས་ཀྱང་འདར་བྱེད་པའི། ། ས་བཅུའི་དཔའ་བོ་ཁྱེད་ལ་བདག་བསྟོད་དོ། ། ཧ་ཧའི་གད་མོའི་ས་གསུམ་གཡོ་བྱེད་ཅིང༌། ། ཨ་རལླི་ཞེས་བསྟན་དགྲའི་དཔུང་ཚོགས་རྣམས། ། མ་ལུས་རོལ་མཛད་ནག་པོ་ཆེན་པོའི་སྐུ། ། སངས་རྒྱས་བསྟན་པ་རྒྱས་པའི་ལས་མཛོད་ཅིག །
ཅེས་ཀརྨ་པ་མཁའ་ཁྱབ་རྡོ་རྗེས་ཁམས་དྭང་བ་དང་བཅས་རྩེ་མོའི་ཞོར་དུ་རང་ལོ་བཅུ་གསུམ་པར་བྲིས་པའོ།། ༈ ཛཿབྷྱོཿ ཀཱ་ལ་དེ་ཝི་མཁའ་དབྱིངས་བདེ་ཀློང་ཡུམ། ། ཁ་དོག་མཛེས་སྡུག་སྣ་ཚོགས་གར་མཁན་མ། ། གང་ཞིག་སྒྲུབ་མཆོག་སྐྱོང་བའི་མ་གཅིག་གཉེན། ། ང་བདག་དགྲ་བོ་འདུལ་ཕྱིར་འདིར་གཤེགས་ནས། ། ཅང་ཤེས་དྲེལ་རྟ་མི་རོ་བརྗིད་པའི་ཁྲིར། ། ཆགས་མེད་འགྲོ་དོན་མཛད་ཕྱིར་དགྱེས་བཞུགས་ནས། ། ཇག་རྐུན་བསྟན་དགྲའི་འཚེ་བའི་ཀླ་ཀློ་སོགས། ། ཉམས་པ་བདུན་ལྡན་སྙིང་ཁྲག་མཆོད་ཡོན་རོལ། །
ཏ་ལེར་འཛུམ་པའི་ཞལ་བཟང་བདག་ལ་སྟོན། ། ཐ་དད་མ་དམིགས་མཆོད་སྤྲིན་རྣམ་མང་ཡང༌། ། དད་མོས་གུས་པས་སྤྱན་གཟིགས་གཅལ་དུ་བཀྲམ། ། ནད་མཚོན་མུ་གེའི་གཡུལ་ངོ་ཞི་བར་མཛོད། ། པ་ར་མི་ཏ་བདེ་གཤེགས་དགྱེས་པའི་ཡུམ། ། ཕ་རོལ་ཕྱིན་མ་ཉིད་ཀྱང་བསྟན་སྲུང་ཕྱིར། ། བ་མཆོག་བཞིན་དུ་འདོད་པའི་དཔལ་ཡོན་འཇོ། ། མ་གཅིག་ལྷ་མོ་རྣམ་པར་འཕྲུལ་ལ་བསྟོད། ། ཙཱ་རི་ཏྲ་སོགས་ཉེར་བཞི་སོ་གཉིས་ཀྱི། ། ཚལ་དང་ཞིང་སྐྱོང་རྣམ་འཕྲུལ་བསམ་མི་ཁྱབ། །
ཛ་ལང་དགྲ་བོའི་རོ་ཟན་ཤཱནྟི་མ། ། ཝ་སྤྱང་དྲེད་སོགས་ཆོ་འཕྲུལ་དུ་མའི་ཚོགས། ། ཞང་ཞུང་བོན་ཀྱི་སྲིད་པའི་རྒྱལ་མོར་འབོད། ། ཟབ་མོའི་སྔགས་ཀྱི་བསྟན་སྲུང་རལ་གཅིག་མ། ། འ་ཅག་སྒྲུབ་བརྒྱུད་སྐྱོང་བའི་རེ་མ་ཏི། ། ཡ་མཚན་དུད་པའི་སོལ་བ་མར་ཡང་གྲགས། ། རང་བཞིན་རྟག་པའི་རྒྱལ་མོ་མུ་ཁ་ལེ། ། ལམ་མཆོག་སྒྲུབ་པའི་གྲོགས་ཅིག་གཡུ་ཡི་སྒྲོན། ། ཤ་ཟ་མཁའ་འགྲོ་ཀུན་གཙོ་ཚེ་རིང་མ། ། ས་གསུམ་དབང་བའི་མཁའ་འགྲོ་ཁྱོད་འབོད་ན། །
ཧ་ཅང་ཞི་བས་མི་ཐུལ་ལུས་མེ་དཔུང༌། ། ཧ་ལི་ཡི་ཅན་བསྟན་དགྲ་སྡེར་བཅས་པ། ། ཨ་ལ་ལ་ཞེས་བཞད་པའི་གད་རྒྱང་གིས། ། ཨ་དོན་སྐྱེ་མེད་ཀློང་དུ་སྐད་ཅིག་སྒྲོལ། ། རྟག་ཏུ་ཁྱོད་མཆོད་ཁྱོད་བསྟེན་ཁྱོད་འབོད་ན། ། དམ་ཚིག་གཉེར་དགོངས་སྙིང་པོའི་བསྟན་པ་སྐྱོང༌། ། འཇིག་རྟེན་བདེ་ཞིང་སྲིད་བཞིའི་དཔལ་འབྱོར་རྒྱས། ། སངས་རྒྱས་བསྟན་པ་རྒྱས་པའི་ཕྲིན་ལས་མཛོད། ། ཅེས་མཆོད་བསྟོད་ཕྲིན་ལས་བཅོལ་ལོ། ༈ །དམ་ཅན་རྡོ་རྗེ་ལེགས་པར་བསྟོད་ཅིང་ཕྲིན་ལས་བསྐུལ་བ་ནི།
ཏྲི་བྷྱོཿ ཀང་ཀ་དུར་བྱ་འཁྲིགས་པའི་ཚལ། ། ཁང་བརྩེགས་ཕ་ཝཾ་ལོང་བུའི་མཁར། ། ག་ན་པ་ཏི་རྒྱུ་བའི་གནས། ། ང་རྒྱལ་དྲེགས་པའི་ཚོགས་དབུས་ནས། ། ཅ་ཅོ་འབོད་པའི་གདུང་དབྱངས་དང༌། ། ཆ་ལང་རོལ་མོས་སྤྱན་འདྲེན་ན། ། ཇ་ཆང་ཕུད་ལ་དགྱེས་རོལ་ཕྱིར། ། ཉམས་པའི་གཤེད་མ་རྡོ་རྗེ་ལེགས། ། ཏ་ལའི་འདབ་བཞིན་ཡངས་པའི་འཕྲུལ། །
ཐབས་ཤེས་མཆེད་འཁོར་གྲངས་མེད་བཅས། ། དམ་ཚིག་གནས་འདིར་གཤེགས་ནས་ཀྱང༌། ། ན་ཐའི་གཡར་དམ་རྗེས་དགོངས་ལ། ། པགས་རིའི་དར་ཟབ་ཁྲི་འབོལ་རྩེགས། ། ཕས་རྒོལ་སྙིང་ཁྲག་མཆོད་ཡོན་བསྒྲེང༌། ། བ་ར་གླང་རྟ་ཤ་སྣའི་ཟས། ། མ་ལུས་མཆོད་པའི་རྫས་སུ་སྦྱར། ། ཙ་རུའི་བཟའ་བཅའ་ར་སྐྱེས་ཁྱུ། ། ཚ་གདུང་འཇིགས་སྐྱོབས་གོ་མཚོན་རིགས། ། ཛ་གད་ཇ་རྒོད་འབྲུ་སྣའི་ཕུད། །
ཝ་སྐྱེས་ཀླད་འགེམ་སེངྒེ་སོགས། ། ཞྭ་ཐོབ་འོད་ཞུ་བེར་ལྷབ་ལྷུབ། ། ཟ་འོག་མནྜའི་རིན་ཆེན་རིགས། ། འ་ཞའི་ཡུལ་གྱི་ཉེར་སྤྱོད་སོགས། ། ཡངས་པའི་ཁྱོན་ཀུན་བཀང་སྟེ་འབུལ། ། ར་སྐྱེས་གདོང་ལྔ་དབང་པོའི་ཁྲི། ། ལས་བྱེད་མགར་བ་དམར་ནག་མཚན། ། ཤ་ལང་ཐོ་བ་རླུང་གཏེར་བསྣམས། ། ས་ལ་གནས་ཁྱོད་བསྟོད་པར་བགྱི། ། ཧ་ཧ་རྒོད་སོགས་དྲག་པོའི་གནས། །
གང་དུ་བཞུགས་ཀྱང་ཁྱོད་འབོད་ན། ། ཨ་ཏིའི་བསྟན་ལ་སྡང་བའི་དགྲ། ། སྐད་ཅིག་བརླག་པའི་ཕྲིན་ལས་མཛོད། ། དེ་ལྟར་རྒྱལ་བའི་བཀའ་གནང་ནས། ། གང་གི་བཀའ་འབངས་དྷརྨེ་དྲས། ། ཆོས་སྐྱོང་ཟུང་ལ་ཕྲིན་བཅོལ་དུ། ། ཀ་ལེའི་ཕྲིན་བང་སྤེལ་སྟེ་བྲིས། ། དེ་ཡིས་རྒྱལ་དབང་ཀརྨ་པའི། ། སྐུ་ཚེ་མཛད་ཕྲིན་ཕྱོགས་མཐར་ཁྱབ། ། བསྟན་ལ་འཚེ་བའི་དགྲ་སྡེའི་དཔུང༌། །
རྨེང་མེད་ཞི་བའི་རྒྱུར་གྱུར་ཅིག ། ཨི་ཤྭ་པཎྱེ་པས་བྲིས་པ་མངྒ་ལམ།། །།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
