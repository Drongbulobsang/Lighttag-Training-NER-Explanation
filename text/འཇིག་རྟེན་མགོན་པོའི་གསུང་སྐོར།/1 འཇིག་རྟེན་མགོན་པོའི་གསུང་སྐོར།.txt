འཇིག་རྟེན་མགོན་པོའི་གསུང་སྐོར།
པོད ༡
The Text
༄༅། །ཁམས་གསུམ་ཆོས་ཀྱི་རྒྱལ་པོ་ཐུབ་དབང་རཏྣ་ཤྲཱིའི་ཕྱི་ཡི་བཀའ་འབུམ་ནོར་བུའི་བང་མཛོད་བཞུགས་སོ།། ༄༅། ། ཉམས་ལེན་བྱིན་རླབས་བརྒྱུད་པའི་བླ་མ་རྣམས་ལ་བསྟོད་ཕྱག་འབུལ་བ།། ༡༽ གར་གྱི་ཉམས་དགུ་མེ་དཔུང་འབར་བའི་ནང༌། ། རིན་ཆེན་རུས་པའི་རྒྱན་གྱིས་རབ་ཏུ་མཛེས། ། ཐུགས་རྗེ་ཆེན་པོས་འགྲོ་ལ་དུས་དྲུག་གཟིགས། ། བདེ་གཤེགས་རྡོ་རྗེ་འཆང་ལ་ཕྱག་འཚལ་ལོ། ། ཤིན་ཏུ་སྤྲོས་མེད་བདེ་ཆེན་རྣལ་འབྱོར་པ། ། སྤྲུལ་པ་དུ་མས་འགྲོ་བ་འདུལ་བར་མཛད། ། རྡོ་རྗེ་འཆང་གིས་དངོས་སུ་བྱིན་གྱིས་བརླབས། ། རྗེ་བཙུན་ཏིལླི་པ་ལ་ཕྱག་འཚལ་ལོ། །
རྟོག་གེ་ངན་པའི་དྲི་མ་རབ་སྦྱངས་ཤིང༌། ། ལྔ་བརྒྱ་བ་ཡི་ཐམས་ཅད་མཁྱེན་པ་མཆོག ། སྲིད་པའི་སྡུག་བསྔལ་མ་ལུས་ཁྱད་བསད་ནས། ། བླ་མ་མཆོག་གི་ཞབས་ལ་སྤྱི་བོས་གཏུགས། ། བྱིན་རླབས་ཙམ་གྱིས་རྟོགས་པ་ཕུལ་དུ་ཕྱིན། ། མཆོག་དང་ཐུན་མོང་ཡིད་བཞིན་ནོར་བུ་བརྙེས། ། མཉམ་པ་མེད་པའི་དམ་པ་རིན་པོ་ཆེ། ། རྗེ་བཙུན་ནཱ་རོ་པ་ལ་ཕྱག་འཚལ་ལོ། ། ལུས་སྲོག་ཕྱག་དར་ཁྲོད་བཞིན་དོར་བྱས་ནས། ། བླ་མ་སྨན་པ་ལྟ་བུ་རབ་ཏུ་བཙལ། །
གདམས་ངག་བདུད་རྩི་བཞིན་དུ་འཐུང་བྱེད་པ། ། རྗེ་བཙུན་ལྷོ་བྲག་པ་ལ་ཕྱག་འཚལ་ལོ། ། དཀའ་བ་དུ་མས་སྒྲུབ་ལ་ནན་ཏན་མཛད། ། དོན་དམ་བརྟན་པ་ནམ་མཁའི་རྣལ་འབྱོར་པ། ། མཁའ་འགྲོའི་དབང་ཕྱུག་སྤྲུལ་པ་དུ་མ་མཛད། ། རྗེ་བཙུན་མི་ལའི་སྐུ་ལ་ཕྱག་འཚལ་ལོ། ། རྒྱལ་སྲིད་མཆིལ་མའི་ཐལ་བ་ལྟ་བུར་སྤངས། ། རིག་འབྱུང་མཁས་པའི་སློབ་གྲྭ་ན་ལན་དྲར། ། གཙུག་གི་ནོར་བུ་ལྔ་བརྒྱའི་ཐམས་ཅད་མཁྱེན། ། བསླབ་གསུམ་རིན་ཆེན་ཐོད་བཞིན་སྤྱི་བོས་བཀུར། །
བྱང་ཆུབ་སེམས་མཆོག་རབ་སྦྱངས་གཞན་དོན་མཛད། ། ཇོ་མོས་ལུང་བསྟན་ཁ་བ་ཅན་དུ་བྱོན། ། དད་ལྡན་སྐྱེ་བོ་ངེས་ལེགས་གཉིས་ལ་བཀོད། ། དཔལ་ལྡན་ཨ་ཏི་ཤ་ལ་ཕྱག་འཚལ་ལོ། ། ཐུགས་ལས་སྐྱེས་པའི་སྲས་སུ་སྐུ་འཁྲུངས་པ། ། ཐུགས་དམ་ཞལ་གཟིགས་གདུལ་བྱའི་བསམ་པ་མཁྱེན། ། གནས་སྦྱོང་མཐར་ཕྱིན་རྟོགས་པའི་མྱུ་གུ་འཁྲུངས། ། བརྒྱུད་པའི་བླ་མ་རྣམས་ལ་ཕྱག་འཚལ་ལོ། ། དམ་པའི་ཞབས་རྡུལ་སྤྱི་བོ་གཙུག་གིས་བླངས། ། མགོ་ལ་མེ་ཤོར་སྒྲིམས་པ་ཇི་བཞིན་དུ། །
ཡེངས་པ་མེད་པར་སྒྲུབ་ལ་ནན་ཏན་མཛད། ། བླ་མ་རིན་པོ་ཆེ་ལ་ཕྱག་འཚལ་བསྟོད། ། གསང་སྔགས་རྒྱལ་པོ་མཆོག་གི་ལམ་ལ་ཞུགས། ། རྟགས་བཅུ་ཡོན་ཏན་བརྒྱད་སོགས་མཐར་ཕྱིན་ནས། ། གཉིས་མེད་བདེ་ཆེན་ཐུགས་ཀྱི་དབུས་སུ་འཁྲུངས། ། རྟོགས་པ་མཆོག་ཏུ་གྱུར་ལ་ཕྱག་འཚལ་བསྟོད། ། བརྩེ་བའི་མ་མ་གདུལ་བྱ་རྣམས་ལ་ཆགས། ། འཇིག་རྟེན་ཆོས་བརྒྱད་མཁའ་ཡི་འཇའ་ལྟར་རྟོགས། ། ལུང་བསྟན་ཐོབ་ཅིང་མཁའ་འགྲོས་བྱིན་གྱིས་བརླབས། ། བརྒྱུད་པ་མཆོག་ལྡན་ཁྱོད་ལ་ཕྱག་འཚལ་ལོ། །
ཟབ་ཅིང་རྒྱ་ཆེ་རི་ཁྲོད་དབེན་གནས་བསྟེན། ། སྤྲོས་བྲལ་ཟབ་ཞི་འོད་གསལ་མི་གཡོ་བས། ། མཆོག་གི་སྐྱེ་བོ་ཐམས་ཅད་ཟིལ་གྱིས་གནོན། ། མཉམ་མེད་མི་ཡི་སེང་གེར་ཕྱག་འཚལ་ལོ། ། དད་དང་ལྡན་པའི་སྐྱེ་བོ་གང་དག་གིས། ། ཁྱོད་ནི་མཐོང་དང་དྲན་པ་ཙམ་གྱིས་ཀྱང༌། ། སྲིད་པའི་སྡུག་བསྔལ་མ་ལུས་གཅོད་པར་བྱེད། ། སྨན་པའི་རྒྱལ་པོ་ཁྱོད་ལ་ཕྱག་འཚལ་བསྟོད། ། གཟའ་བྲལ་ཆུ་ཡི་སྙིང་པོ་འཆར་བའི་ཚེ། ། གནས་གསུམ་མཁའ་འགྲོའི་སྤྲིན་ཚོགས་འདུས་དབུས་ནས། །
སྤྲིན་བྲལ་ཟླ་བའི་དཀྱིལ་འཁོར་གང་བ་བཞིན། ། ཆོས་སྐུ་གཉིས་མེད་བདེ་ཆེན་ཕྱག་འཚལ་ལོ། ། ཉི་མའི་དཀྱིལ་འཁོར་མཁའ་ལ་འཆར་བ་ན། ། རྟོགས་པ་མཆོག་ལྡན་དགེ་འདུན་དབུས་བཞུགས་ནས། ། གཉིས་མེད་བདུད་རྩི་ཆར་བཞིན་འབེབས་པར་མཛད། ། རིགས་དྲུག་དབང་དུ་སྡུད་ལ་ཕྱག་འཚལ་ལོ། ། སྣང་བ་སྣ་ཚོགས་གསལ་བའི་དཀྱིལ་འཁོར་འདི། ། སྤྲོས་བྲལ་ནམ་མཁའི་དབུས་སུ་རོ་གཅིག་པ། ། ཞི་བ་རིན་ཆེན་གླིང་དུ་ཞུགས་གྱུར་ཀྱང༌། ། སྙིང་རྗེ་ཆེན་པོས་འགྲོ་བའི་དོན་ལ་བཞུགས། །
འཛིན་པ་གཉིས་སྤངས་རང་ཉིད་ཡལ་བར་དོར། ། རྟོགས་པ་གཅིག་གིས་ས་ལམ་མ་ལུས་བགྲོད། ། ལྟུང་བའི་རྙོག་པ་ངོ་བོ་ཉིད་ཀྱིས་ཞི། ། ཆོས་སྐུ་མཉམ་པར་སྦྱོར་བའི་རྣལ་འབྱོར་པ། ། གསུང་རབ་འོ་མའི་རྒྱ་མཚོ་བསྲུབས་བྱས་ནས། ། མར་གྱི་སྙིང་པོ་འོད་གསལ་མཐར་ཕྱིན་པས། ། གཞན་དོན་མུན་སེལ་གསལ་བའི་མཆོག་ཏུ་གྱུར། ། ལམ་མཆོག་སྟོན་པར་བྱེད་པའི་རིན་པོ་ཆེ། ། སྤྲོས་པ་རབ་ཞི་དོན་དམ་བྱང་ཆུབ་སེམས། ། སྙིང་རྗེས་རབ་བརླན་ཀུན་རྫོབ་སྨོན་འཇུག་གཉིས། །
ཏིལ་དང་ཏིལ་མར་བཞིན་དུ་རོ་གཅིག་པ། ། ཟང་ཟིང་རབ་སྤངས་མཉམ་མེད་དགེ་བའི་བཤེས། ། གདུལ་བྱའི་བསམ་པ་ཇི་ལྟར་འདོད་པ་བཞིན། ། དེ་དང་དེ་ཡི་སྣང་བ་སྟོན་པར་མཛད། ། གསུང་གི་བརྗོད་པ་བྲལ་བར་གྱུར་ན་ཡང༌། ། རྣམ་རིག་ཙམ་གྱིས་ཐེ་ཚོམ་གཅོད་པར་མཛད། ། རྟོག་པའི་མཚན་མ་སྤྲིན་དང་བྲལ་ན་ཡང༌། ། མཁྱེན་པ་གཉིས་ལ་མངའ་བརྙེས་རིན་པོ་ཆེ། ། རྒྱུན་ཆད་མེད་པར་ཆོས་ཉིད་ངང་ལ་བཞུགས། ། སྐུ་གསུམ་མངོན་དུ་གྱུར་ལ་ཕྱག་འཚལ་ལོ། །
བ་སྤུ་གཡོ་ཞིང་དགའ་བ་སྐྱེས་པ་ཡིས། ། ཡོན་ཏན་ཆ་ཙམ་ཅུང་ཟད་བརྗོད་པ་དེས། ། ཟུག་རྔུས་གདུངས་པའི་འགྲོ་བ་མ་ལུས་ཀུན། ། དམ་པ་ཁྱེད་དང་ཡོན་ཏན་མཉམ་པར་ཤོག ། དབུལ་བ་སེལ་བའི་གཏེར་ཆེན་མི་ཟད་པ། ། འཁོར་འདས་གཉིས་ཀྱི་དཔལ་ལྡན་རིན་པོ་ཆེ། ། འགྲོ་ལྔའི་དཔལ་དུ་ཤར་བའི་རྡོ་རྗེ་འཆང༌། ། བླ་མ་རིན་པོ་ཆེ་དང་མི་འབྲལ་ཤོག ། མཚོ་ཆེན་སྒྲོལ་བར་བྱེད་པའི་གྲུ་དང་གཟིངས། ། མ་རྣམས་སྒྲོལ་བའི་ཐབས་ལ་ཞུགས་གྱུར་ཅིང༌། །
རིན་ཆེན་གླིང་དུ་ཁྲིད་བྱེད་རྗེ་བཙུན་དང༌། ། སྐད་ཅིག་ཙམ་ཡང་མི་འབྲལ་འགྲོགས་པར་ཤོག ། ལམ་སྟོར་སྨག་ཏུ་ཞུགས་པའི་གསལ་བྱེད་མཆོག ། སྐུ་གསུམ་མ་དང་ཕྲད་བྱེད་རིན་པོ་ཆེ། ། སྐལ་ལྡན་བྱང་ཆུབ་གསུམ་ལ་འདྲེན་པར་བྱེད། ། རྗེ་བཙུན་དམ་པ་ཁྱེད་དང་མི་འབྲལ་ཤོག ། དམ་པ་ཁྱེད་དང་མི་འབྲལ་གྱུར་ནས་ཀྱང༌། ། སྐད་ཅིག་ཙམ་ཡང་མི་མཉེས་མེད་པ་དང༌། ། གདམས་ངག་རིན་ཆེན་དགའ་བཞིན་གནང་བྱེད་ཅིང༌། ། མོས་གུས་མི་འབྲལ་ཚུལ་བཞིན་བསྒྲུབ་པར་ཤོག །
ཐ་མལ་མེད་པར་སྒྲུབ་པ་བྱས་ནས་ཀྱང༌། ། མཆོག་གི་དངོས་གྲུབ་ཚེ་འདིར་ཐོབ་པར་ཤོག ། དབང་པོའི་སྟོབས་ཀྱིས་ཐོབ་པར་མ་གྱུར་ཀྱང༌། ། རྣལ་འབྱོར་སྲོག་གི་དབང་པོ་འགག་པའི་ཚེ། ། རྗེ་བཙུན་ལ་སོགས་རྣལ་འབྱོར་མ་རྣམས་ཀྱིས། ། མེ་ཏོག་ཆར་ཕབ་རོལ་མོའི་སྒྲ་རྣམས་དང༌། ། གདུགས་དང་རྒྱལ་མཚན་བ་དན་ཐོགས་ནས་ཀྱང༌། ། མཁའ་སྤྱོད་གནས་སུ་ངེས་པར་ཁྲིད་པར་ཤོག། །། ༢༽ ༄། །རིགས་ལྔའི་ངོ་བོ་བླ་མ་རིན་པོ་ཆེ་ལ་བསྟོད་ཅིང་གསོལ་བ་འདེབས་པ།།
བླ་མ་དམ་པ་རྣམས་ལ་ཕྱག་འཚལ་ལོ། ། ཟུང་འཇུག་བཞི་ཡི་ཕོ་བྲང་ནས། ། བྱིན་བརླབ་ཆེན་པོའི་འོད་ཕྱུངས་ནས། ། དུས་གསུམ་སངས་རྒྱས་སྟོན་མཛད་པའི། ། བརྒྱུད་པའི་བླ་མར་ཕྱག་འཚལ་བསྟོད། ། མཉམ་མེད་དམ་པ་རིན་པོ་ཆེ། ། འོད་གསལ་ཆེན་པོའི་ངང་ལ་བཞུགས། ། མཐའ་བརྒྱད་སྐྱོན་གྱིས་མ་གོས་པ། ། རྗེ་ཆོས་ཀྱི་སྐུ་ལ་ཕྱག་འཚལ་བསྟོད། ། དགའ་བ་ཆེན་པོའི་ཞིང་ཁམས་ན། །
གསལ་སྟོང་རོ་གཅིག་ངང་ལ་བཞུགས། ། རྟོག་པའི་རླུང་གིས་མི་གཡོ་བའི། ། རྗེ་མི་བསྐྱོད་པ་ལ་ཕྱག་འཚལ་བསྟོད། ། བརྩེ་བ་ཆེན་པོའི་ཞིང་ཁམས་ན། ། སྣང་སྟོང་དབྱེར་མེད་ངང་ལ་བཞུགས། ། མཐོ་དམན་སྐྱོན་གྱིས་མ་གོས་པ། ། རྗེ་རིན་ཆེན་འབྱུང་ལྡན་ཕྱག་འཚལ་བསྟོད། ། བྱམས་པ་ཆེན་པོའི་ཞིང་ཁམས་ན། ། བདེ་སྟོང་དབྱེར་མེད་ངང་ལ་བཞུགས། ། ཟག་བཅས་དཀྲི་བས་མི་བརྫི་བའི། །
རྗེ་འོད་དཔག་མེད་ལ་ཕྱག་འཚལ་བསྟོད། ། བཏང་སྙོམས་ཆེན་པོའི་ཞིང་ཁམས་ན། ། སྟོང་ཉིད་སྙིང་རྗེའི་ངང་ལ་བཞུགས། ། རང་དོན་དྲི་མས་མ་གོས་པའི། ། རྗེ་དོན་ཡོད་གྲུབ་པར་ཕྱག་འཚལ་བསྟོད། ། བྱང་སེམས་འོག་མིན་ཞིང་ཁམས་ན། ། ལྷུན་གྲུབ་བདེ་ཆེན་ངང་ལ་བཞུགས། ། མཉམ་རྗེས་ཆད་པ་མེད་པ་ཡི། ། རྗེ་རྣམ་པར་སྣང་མཛད་ཕྱག་འཚལ་བསྟོད། ། མཉམ་པ་ཉིད་ཀྱི་ཞིང་ཁམས་ན། །
ཐུགས་རྗེའི་ཆུ་རྒྱུན་མི་གཅོད་ཅིང༌། ། བལྟ་བས་ངོམས་པ་མེད་པ་ཡི། ། རྗེ་སྤྲུལ་པའི་སྐུ་ལ་ཕྱག་འཚལ་བསྟོད།། ༈ །།ཉེས་པ་ཐམས་ཅད་རབ་ཟད་ཅིང༌། ། ཡོན་ཏན་ཀུན་གྱི་གཏེར་གྱུར་པ། ། འབྲས་བུ་ཐམས་ཅད་རྫོགས་མཛད་པའི། ། བླ་མ་རྣམས་ལ་ཕྱག་འཚལ་ལོ། ། ཆོས་ཉིད་ངང་ལས་གཤེགས་གྱུར་ཅིང༌། ། ཆོས་སྐུའི་ངང་ལས་མ་གཡོས་ཀྱང༌། ། བདག་ཅག་སློབ་འབངས་འགྲོ་དྲུག་ལ། །
སྔོན་གྱི་དམ་བཅའ་མ་བསྙེལ་བར། ། ཐུགས་རྗེ་ཆེན་པོའི་སྤྲིན་བསྡུས་ཏེ། ། བདེ་ལ་ཞེན་པ་མེད་པའི་ཉམས། ། གསལ་ལ་འཛིན་པ་མེད་པའི་དོན། ། རྒྱུན་ཆད་མེད་པའི་བསམ་གཏན་མཆོག ། ཆར་པ་ཆེན་པོ་དབབ་ཏུ་གསོལ། ། འགྱུར་མེད་ངང་ལས་མ་གཡོས་ཀྱང༌། ། བདག་ཅག་རྗེས་ཞུགས་སེམས་ཅན་གྱི། ། རྣམ་རྟོག་བདེ་སྡུག་འཁྲུགས་པ་ཀུན། ། མཉམ་ཉིད་བྱམས་པའི་ཆུ་བོ་ཡིས། །
འཚེ་བ་ཐམས་ཅད་རབ་ཞི་བ། ། བདེ་བ་ཆེན་པོར་མཉམ་དུ་གསོལ། ། སྣང་མེད་ངང་ལ་མཉམ་གནས་ཀྱང༌། ། བདག་ཅག་གསོལ་བ་འདེབས་པ་ཡི། ། གང་དང་གང་གི་འདོད་པ་ཡི། ། དོན་རྣམས་འགྲུབ་པར་མཛད་དུ་གསོལ། ། དམ་པ་ཁྱེད་ཀྱི་རྟོགས་པ་ཡིས། ། མཚན་མའི་དངོས་པོ་བཤིག་གྱུར་ཀྱང༌། ། དུས་གསུམ་གསལ་བར་མཁྱེན་པ་ཡིས། ། སྒྲུབ་པ་བྱེད་པའི་གང་ཟག་རྣམས། །
ཐུགས་ཀྱིས་བཙིར་གྱིས་གཟུང་དུ་གསོལ། ། རབ་ཞི་སྤྲོས་པ་རྣམས་ཟད་ཀྱང༌། ། བདག་ཅག་བཀའ་ཡི་འཁོར་འབངས་རྣམས། ། དྲན་པར་གྱུར་པ་ཙམ་གྱིས་ཀྱང༌། ། སྐྱོན་དག་ཡོན་ཏན་རྫོགས་མཛད་གསོལ། ། བདེ་སྡུག་མཉམ་པར་མཁྱེན་ན་ཡང༌། ། སྡུག་བསྔལ་ཟུག་རྔུས་ནོན་པ་ཡི། ། སེམས་ཅན་བདེ་ལ་འགོད་མཛད་ཅིང༌། ། མྱ་ངན་ཞི་བར་མཛད་དུ་གསོལ། ། དུས་གསུམ་མ་ལུས་ཐམས་ཅད་དུ། །
གཡེང་བའི་མཚན་མ་ཞི་ན་ཡང༌། ། རྗེས་སུ་བསྒྲུབ་པའི་གང་ཟག་རྣམས། ། ངོ་བོ་ཉིད་ཀྱི་རང་སེམས་ལ། ། གཡེང་བ་མེད་པར་བལྟས་ནས་ཀྱང༌། ། ནགས་ཁྲོད་དབེན་པ་སྟེས་དབང་གིས། ། འཁྲིད་ཅིང་རང་དབང་བསྟེན་མཛད་གསོལ། ། མ་རྣམས་བུ་ལ་སེམས་པ་བཞིན། ། ཁྱེད་ཀྱི་ཐུགས་རྗེ་ཆེན་པོ་ཡིས། ། བདག་ཅག་སེམས་ཅན་མ་ལུས་པ། ། སྡུག་བསྔལ་ནད་ལས་ཐར་མཛད་ནས། །
ཐམས་ཅད་མཁྱེན་པ་ཐོབ་མཛད་གསོལ། ། རིན་པོ་ཆེ་ཡི་བྱིན་རླབས་ཀྱིས། ། བདག་མིང་འདི་ཞེས་བགྱི་བ་ལ། ། དེ་བཞིན་གཤེགས་པའི་ཡེ་ཤེས་ཀྱིས། ། གང་དང་ཤིན་ཏུ་གང་བ་དང༌། ། སྨིན་དང་ཤིན་ཏུ་སྨིན་མཛད་གསོལ། ། ཡི་དམ་དཀོན་མཆོག་ཆོས་སྐྱོང་གིས། ། བདག་ཅག་སྒྲུབ་པ་བྱེད་པ་ལ། ། བར་ཆད་ཐམས་ཅད་རབ་ཞི་ནས། ། རྟོགས་པ་མཆོག་ཉིད་ཐོབ་ནས་ཀྱང༌། །
བྱིན་རླབས་ཆེན་པོ་མཛད་དུ་གསོལ། ། བྱམས་པའི་ཆུ་བོ་མི་གཅོད་ཅིང༌། ། སྙིང་རྗེའི་རྩ་བ་རབ་བརླན་ཏེ། ། བྱང་སེམས་ལྗོན་ཤིང་རབ་རྒྱས་ནས། ། ས་བཅུའི་མེ་ཏོག་ཐོན་གྱུར་ཏེ། ། དོན་གཉིས་འབྲས་བུ་སྨིན་མཛད་གསོལ། ། བླ་མ་ཡི་དམ་དཀོན་མཆོག་དང༌། ། ཆོས་སྐྱོང་མཁའ་འགྲོ་དཀར་ཕྱོགས་ཀྱིས། ། བདག་ཅག་གཡེང་བར་གྱུར་པའི་ཚེ། ། དབེན་པར་དབང་མེད་འཁྲིད་པ་དང༌། །
ཕྱི་ལ་ཆགས་ཤིང་ཞེན་པའི་ཚེ། ། རྨི་ལམ་བཞིན་དུ་གོ་བ་དང༌། ། ནང་ལ་ཞེན་ཅིང་ཆགས་པ་རྣམས། ། འདོད་ཆགས་བདེ་བར་བསྒྱུར་མཛད་གསོལ། ། སྡང་སེམས་འབྱུང་བར་གྱུར་པ་ན། ། སྙིང་རྗེར་གྱུར་གྱིས་འགྱུར་བ་དང༌། ། མི་ཤེས་གཉིད་རྨུགས་བྱུང་བ་རྣམས། ། འོད་གསལ་སྣང་མེད་ཤེས་རབ་ཏུ། ། མཚོ་ལ་ཁ་བ་བབ་པ་བཞིན། ། ངང་དུ་གནས་པར་མཛད་དུ་གསོལ། །
རྫོགས་སོ།། །། ༣༽ ༄། །བཀའ་བརྒྱུད་གོང་མ་རྣམས་ལ་ཕྱག་མཆོད་གསོལ་འདེབས་འགྱུར་མེད་འོད་གསལ།། འགྱུར་མེད་འོད་གསལ་ཆོས་སྐུ་བདེ་ཆེན་ནི། ། སྐུ་གཉིས་དུས་གསུམ་རྒྱལ་བའི་སྤྲིན་ཚོགས་ཀྱིས། ། འགྲོ་རྣམས་བདེ་ཆེན་ས་ལ་འགོད་པར་མཛད། ། བླ་མ་རྡོ་རྗེ་འཆང་ལ་ཕྱག་འཚལ་ལོ། ། གཉིས་མེད་ཟུང་འཇུག་ཕྱག་རྒྱ་ཆེན་པོའི་སྐུ། ། དཔག་མེད་སྤྲུལ་པ་བྱེ་བ་མང་པོ་ཡིས། ། གདུལ་བྱ་ཐམས་ཅད་སྨིན་པར་མཛད་པ་པོ། །
རྗེ་བཙུན་ཏིལླི་པ་ལ་ཕྱག་འཚལ་ལོ། ། ཡོན་ཏན་འབྱུང་གནས་བདེ་ཆེན་བླ་མ་ལ། ། དཔག་མེད་དཀའ་བ་མང་པོས་མཉེས་བྱས་པས། ། མཆོག་དང་ཐུན་མོང་དངོས་གྲུབ་མ་ལུས་བརྙེས། ། དཔལ་ལྡན་ནཱ་རོ་པ་ལ་ཕྱག་འཚལ་ལོ། ། སེམས་ཉིད་འོད་གསལ་དབྱིངས་ནས་མི་གཡོ་ཞིང༌། ། གསང་སྔགས་ཡོན་ཏན་དཔག་མེད་སྟོན་པར་མཛད། ། རྡོ་རྗེ་ཐེག་པས་འགྲོ་རྣམས་སྨིན་པར་མཛད། ། རྗེ་བཙུན་ལྷོ་བྲག་པ་ལ་ཕྱག་འཚལ་ལོ། ། མཉེས་པ་གསུམ་གྱིས་དོན་དམ་སྙིང་པོ་གྲུབ། །
དཔའ་བོ་མཁའ་འགྲོ་ལྷར་བཅས་འཇིག་རྟེན་གྱི། ། གཙུག་གི་ནོར་བུ་མཉམ་མེད་རིན་པོ་ཆེ། ། རྗེ་བཙུན་མི་ལའི་ཞབས་ལ་ཕྱག་འཚལ་ལོ། ། རྒྱལ་ཚབ་ཐུགས་རྗེའི་དབང་ཕྱུག་མ་ཕམ་པ། ། ཐུབ་པའི་བསྟན་ལ་སྤྱོད་པ་རླབས་ཆེན་སྤྱད། ། མི་ཤེས་མུན་སེལ་འཇིག་རྟེན་སྒྲོན་མེའི་གཙོ། ། དཔལ་ལྡན་མར་མེ་མཛད་ལ་ཕྱག་འཚལ་ལོ། ། རྒྱལ་བས་ལྔ་བརྒྱའི་དུས་སུ་ལུང་བསྟན་ཅིང༌། ། སངས་རྒྱས་དགོངས་པ་མཐའ་དག་བསྒྲུབས་མཛད་པའི། ། བདག་ཉིད་ཆེན་པོ་ལྷུན་གྱིས་གྲུབ་པའི་སྐུ། །
བླ་མ་རིན་པོ་ཆེ་ལ་ཕྱག་འཚལ་ལོ། ། འགྲོ་བའི་མགོན་པོ་དཔལ་ལྡན་རིན་པོ་ཆེ། ། དག་པ་གཉིས་ལྡན་དྲི་མེད་ཆོས་ཀྱི་རྗེ། ། འཁོར་འདས་བདག་པོ་དཔལ་ལྡན་རྡོ་རྗེ་འཆང༌། ། གཉིས་མེད་བླ་མའི་སྐུ་ལ་ཕྱག་འཚལ་ལོ། ། དུས་གསུམ་རྒྱལ་བའི་བསྟན་པ་རིན་པོ་ཆེ། ། ཟབ་ཞི་སྤྲོས་བྲལ་འོད་གསལ་མི་གཡོ་བས། ། གདུལ་བྱ་ཐམས་ཅད་སྨིན་དང་གྲོལ་མཛད་པ། ། བསྟན་པ་རྒྱས་མཛད་ཁྱོད་ལ་ཕྱག་འཚལ་ལོ། ། གཉིས་མེད་འོད་གསལ་ཐུགས་ཀྱི་དཀྱིལ་འཁོར་དུ། །
དུས་གསུམ་ཤེས་བྱའི་དཀྱིལ་འཁོར་མ་ལུས་ཤར། ། ཁམས་དང་བག་ལ་ཉལ་དང་བསམ་པའི་ཚོགས། ། ཀུན་མཁྱེན་སྐྱེས་རབས་གསུང་ལ་ཕྱག་འཚལ་ལོ། ། འཁོར་འདས་གཉིས་ཀྱི་ཡོན་ཏན་རྒྱ་མཚོ་རྣམས། ། ཁྱོད་ལ་བརྟེན་ནས་མ་ལུས་ཐམས་ཅད་ཀུན། ། རྩོལ་སྒྲུབ་མེད་པར་ཤུགས་ལས་སྨིན་གྱུར་པ། ། མི་ཟད་གཏེར་ཆེན་ཁྱོད་ལ་ཕྱག་འཚལ་ལོ། ། སྡིག་དང་སྒྲིབ་པའི་བུད་ཤིང་མ་ལུས་ཀུན། ། དུས་མཐའི་མེ་བཞིན་མ་ལུས་བསྲེག་པར་མཛད། ། བདུད་བཞི་འཁོར་བའི་དགྲ་རྣམས་འཇོམས་མཛད་པ། །
དཔའ་བོ་གཡུལ་ལས་རྒྱལ་ལ་ཕྱག་འཚལ་ལོ། ། ཁྱོད་ནི་དད་པའི་ཤུགས་ཀྱིས་དྲན་པའི་ཚེ། ། ཟག་མེད་བདེ་བ་ཆེན་པོ་རབ་རྒྱས་ཤིང༌། ། འཁོར་བའི་སྡུག་བསྔལ་མ་ལུས་ཟད་པར་བྱེད། ། བྱིན་རླབས་རྨད་དུ་བྱུང་ལ་ཕྱག་འཚལ་ལོ། ། དུས་གསུམ་སངས་རྒྱས་ཀུན་གྱི་དགོངས་པ་མཆོག ། འོད་གསལ་སྤྲོས་དང་བྲལ་བའི་ངང་ཉིད་ལས། ། དུས་གསུམ་ཤེས་བྱའི་དཀྱིལ་འཁོར་རྟེན་འབྲེལ་ཚོགས། ། ཤིན་ཏུ་ཕྲ་བའི་རྒྱུ་འབྲས་མངོན་གྱུར་པས། ། རིགས་དྲུག་འཁོར་བའི་ནད་རྣམས་མ་ལུས་པ། །
དབྱེར་མེད་སྟོང་དང་སྙིང་རྗེས་གསོ་བར་མཛད། ། སྨན་པའི་རྒྱལ་པོ་ཁྱོད་ལ་སྐྱབས་སུ་མཆི། ། བདེ་ཆེན་རྒྱལ་པོ་དུས་གསུམ་འགྱུར་བ་མེད། ། མྱ་ངན་མི་འདའ་འཇིག་རྟེན་གསུམ་ན་བཞུགས། ། རྒྱུན་ཆད་མེད་པར་ཐུགས་རྗེའི་བདག་ཉིད་ཅན། ། ཐུབ་ཆེན་ཁྱོད་ལ་སྐྱོ་བ་ཡོང་མི་མངའ། ། བརྩེ་བ་ཆེན་པོས་ཀུན་ལ་བུ་བཞིན་གཟིགས། ། ཕོངས་པར་གྱུར་ན་ཤིན་ཏུ་མི་གཏོང་ཞིང༌། ། གནོད་པར་བྱེད་ལ་ཐུགས་རྗེས་བདེར་འབྲེལ་བ། ། ང་འོ་ཟད་པས་འཁོར་གསུམ་ཡོངས་སུ་དག །
བརྩེ་ཆེན་རྨད་དུ་བྱུང་བའི་གཉེན་གཅིག་པུ། ། མཉམ་མེད་བླ་མ་ཁྱོད་དང་མི་འབྲལ་ཤོག ། དམ་པ་ཁྱོད་དང་མི་འབྲལ་གྱུར་ནས་ཀྱང༌། ། དུས་གསུམ་ནམ་མཁའི་མཐའ་དང་མཉམ་པ་ཡི། ། སྡུག་བསྔལ་རྒྱ་མཚོར་བྱིང་བའི་སེམས་ཅན་རྣམས། ། ཟག་མེད་བདེ་བ་ཆེན་པོ་རབ་རྒྱས་ཤིང༌། ། རྡོ་རྗེ་འཛིན་པའི་ས་ལ་འགོད་པར་ཤོག། །། ༤༽ ༄། །དཔལ་ཕག་མོ་གྲུ་པའི་སྐྱེ་རབས་ལ་བསྟོད་པ་དུས་གསུམ་བདག་ཉིད་མ།། ཨོཾ་སྭསྟི།
དུས་གསུམ་བདག་ཉིད་བདེ་ཆེན་བླ་མ་ནི། ། ཁྱབ་དང་གཟུགས་ཅན་མ་ཡིན་འགྲོ་འོང་མེད། ། ཆོས་སྐུ་རང་བཞིན་ལྷུན་གྲུབ་ངོ་བོ་ཉིད། ། མི་འགྱུར་རྡོ་རྗེའི་སྐུ་ལ་ཕྱག་འཚལ་ལོ། ། ཤིན་ཏུ་རྣམ་དག་བདེ་བ་ཆེན་པོའི་སྐུ། ། སྨོན་ལམ་མཐར་ཕྱིན་འགྲོ་བ་མ་ལུས་ལ། ། བསམ་གྱིས་མི་ཁྱབ་སྐུ་གསུང་ཐུགས་སུ་ཤར། ། མཉམ་མེད་རིན་པོ་ཆེ་ལ་ཕྱག་འཚལ་ལོ། ། ཁམས་གསུམ་རང་བཞིན་སྐྱེ་མེད་སྤྲོས་དང་བྲལ། ། རཏྣ་ཙརྻ་དུས་གསུམ་རྒྱལ་བའི་གཏེར། །
འཁོར་འདས་ཀུན་གྱི་མཆོད་པའི་གནས་སུ་གྱུར། ། སེམས་ཉིད་རང་བྱུང་ཁྱོད་ལ་ཕྱག་འཚལ་ལོ། ། ཏིང་འཛིན་དཔལ་ཆེན་མཛེས་པའི་གྲོང་ཁྱེར་དུ། ། བསམ་གྱིས་མི་ཁྱབ་ཡོན་ཏན་མཆོག་མངའ་བ། ། དགེ་བའི་བློ་གྲོས་དགེ་སློང་ཆོས་ཀྱི་དཔལ། ། འགྲོ་བ་འདྲེན་པ་ཁྱོད་ལ་ཕྱག་འཚལ་ལོ། ། ངན་འགྲོ་ལོག་པར་ལྟུང་བའི་སེམས་ཅན་རྣམས། ། བྱམས་པ་ཆེན་པོས་ཤིན་ཏུ་འདུན་མཛད་ཅིང༌། ། མི་ལྡོག་ཏིང་ངེ་འཛིན་ལ་འགོད་མཛད་པ། ། བརྩེ་ཆེན་བྱང་ཆུབ་སེམས་ལ་ཕྱག་འཚལ་ལོ། །
འདས་དུས་སྔོན་གྱི་བསྐལ་པ་གྲངས་མེད་ན། ། དྲང་སྲོང་ཆེན་པོ་རྒྱལ་བའི་སྐུར་བསྟན་ནས། ། གླིང་བཞི་མི་ཡི་བདག་པོ་འཁོར་བཅས་བཏུལ། ། འགྲོ་བའི་དེད་དཔོན་ཆེན་པོར་ཕྱག་འཚལ་ལོ། ། ལམ་སྟོར་འཇིག་རྟེན་གླིང་བར་སེམས་ཅན་ལ། ། རྡོ་རྗེ་སྙིང་པོ་ཉི་མའི་དཀྱིལ་འཁོར་ཤར། ། མི་ཤེས་མུན་པའི་ཚོགས་ལས་སྐྱོབ་མཛད་པ། ། སྐྱོབ་པ་ཐུགས་རྗེ་ཅན་ལ་ཕྱག་འཚལ་ལོ། ། འཇིག་རྟེན་མགོན་པོ་ཤཱཀྱའི་རྒྱལ་པོ་ལ། ། ཟབ་ཅིང་རྒྱ་ཆེ་ཐེག་པའི་གླེང་སློང་ཞིང༌། །
སྐུ་གསུང་ཐུགས་ཀྱི་གསང་བའི་མཛོད་འཛིན་པ། ། རྒྱལ་པོ་རྣམ་གསུམ་བླ་མའི་ཞབས་ལ་འདུད། ། ཕྱི་རོལ་རྒོལ་བ་ངན་པའི་ཚོགས་རྣམས་ཀྱིས། ། ཐུབ་པའི་བསྟན་པ་འཇིག་ཏུ་ཉེ་བའི་ཚེ། ། སྨྲ་བ་ངན་པའི་ཝ་རྣམས་འབྱེར་མཛད་པ། ། མཚུངས་མེད་སེང་གེའི་རྒྱལ་པོར་ཕྱག་འཚལ་ལོ། ། རྣལ་འབྱོར་དབང་ཕྱུག་དཔལ་ལྡན་བིརྺ་པ། ། དུས་གསུམ་རྒྱལ་བའི་བསྟན་པ་མ་ལུས་ཀུན། ། ཕྱི་ནང་གསང་བའི་རྟེན་འབྲེལ་ཟབ་མོར་ཤར། ། མ་ནོར་ཐུགས་སུ་ཆུད་ལ་ཕྱག་འཚལ་ལོ། །
བོད་ཡུལ་ཁ་བ་ཅན་གྱི་ས་ཕྱོགས་འདིར། ། སྣ་ཚོགས་སྐྱེ་བའི་རྣམ་པ་དུ་མ་ཡིས། ། རྒྱལ་བའི་བསྟན་པ་དར་ཞིང་རྒྱས་པར་མཛད། ། འཇིག་རྟེན་སྒྲོན་མེ་ཁྱོད་ལ་ཕྱག་འཚལ་ལོ། ། དཔལ་ལྡན་ཕག་མོ་གྲུ་ཡི་ནགས་ཚལ་དུ། ། སྐལ་ལྡན་གདུལ་བྱ་མང་པོ་སྨིན་མཛད་ཅིང༌། ། བསམ་གྱིས་མི་ཁྱབ་ཆོ་འཕྲུལ་སྣ་ཚོགས་བསྟན། ། བླ་མ་རིན་པོ་ཆེ་ལ་ཕྱག་འཚལ་ལོ། ། ལྷུན་གྲུབ་འོད་གསལ་ཐུགས་ཀྱི་དཀྱིལ་འཁོར་ནས། ། ཟུང་འཇུག་གཉིས་སུ་མེད་པའི་འོད་ཟེར་གྱིས། །
སྣང་སྲིད་བདེ་ཆེན་ཆོས་སྐུར་བསྒྱུར་མཛད་པ། ། བྱིན་རླབས་རྨད་དུ་བྱུང་ལ་ཕྱག་འཚལ་ལོ། ། ཉི་ཤུ་རྩ་བཞིའི་གནས་མཆོག་ཨུ་རྒྱན་དུ། ། དབྱིངས་ཕྱུག་མཁའ་འགྲོའི་སྐུ་དང་དབྱེར་མེད་པས། ། འཇིག་རྟེན་དྲེགས་བྱེད་ཐམས་ཅད་འདུལ་མཛད་པ། ། བདེ་ཆེན་ཧེ་རུ་ཀ་ལ་ཕྱག་འཚལ་ལོ། ། ཤར་ཕྱོགས་རྡུལ་དང་བྲལ་བའི་ཞིང་ཁམས་སུ། ། དྲི་མེད་དགེ་སློང་དཀར་པོའི་སྐུར་བསྟན་ཅིང༌། ། འགྲོ་རྣམས་སྐྱེ་མེད་ས་ལ་འགོད་མཛད་པ། ། མ་སྐྱེས་སྤྲོས་དང་བྲལ་ལ་ཕྱག་འཚལ་ལོ། །
མཉམ་ཉིད་བྱང་ཆུབ་སྙིང་པོའི་ཞིང་ཁམས་ན། ། རང་བྱུང་མི་བསྐྱོད་རྒྱལ་པོ་སྨན་གྱི་བླ། ། སྟོབས་དང་མི་འཇིགས་ཡོན་ཏན་ཀུན་རྫོགས་པ། ། བཅོམ་ལྡན་འགྲོ་བའི་མགོན་ལ་ཕྱག་འཚལ་ལོ། ། འཁོར་བའི་རྒྱ་མཚོ་སྟོང་པར་མ་གྱུར་ཚེ། ། ཐུགས་རྗེ་ཆེན་པོས་འགྲོ་རྣམས་འདྲེན་མཛད་ཅིང༌། ། མྱ་ངན་མི་འདའ་བདེ་ཆེན་ཆོས་ཀྱི་སྐུ། ། བློ་གྲོས་དྲི་མེད་རྒྱལ་པོར་ཕྱག་འཚལ་ལོ།། ༈ །།ཁྱོད་ནི་དྲི་མེད་ཆོས་ཀྱི་སྐུ། ། ཐུགས་རྗེ་སྨོན་ལམ་རྒྱུ་འབྲས་ཀྱིས། །
འཁོར་བ་སྟོང་པར་མ་གྱུར་ཚེ། ། མི་ཟད་སྐུ་གསུང་ཐུགས་སུ་ཤར། ། སྒྲིབ་པ་རྣམ་གསུམ་དག་པར་མཛད། ། བསམ་གྱིས་མི་ཁྱབ་སྐུ་གསུང་ལ། ། བདག་དང་ཁམས་གསུམ་སེམས་ཅན་རྣམས། ། ཀུན་ནས་དང་བས་སྐྱབས་སུ་མཆི། ། རྗེ་རིན་པོ་ཆེ་ཡི་བྱིན་རླབས་ཀྱིས། ། བདག་དང་སེམས་ཅན་མ་ལུས་པའི། ། འདོད་ཆགས་ཞེ་སྡང་གཏི་མུག་རྣམས། ། དུག་ཆེན་སྡུག་བསྔལ་རྒྱུ་འབྲས་ལ། །
བདེ་དང་སྐྱིད་པར་རྣམ་རློམ་པའི། ། སྐྱབས་མེད་སེམས་ཅན་ཐམས་ཅད་ཀུན། ། སེམས་གསུམ་བདུད་རྩིའི་ཆུ་རྒྱུན་གྱིས། ། སྡུག་བསྔལ་མེ་རླབས་ཞི་མཛད་གསོལ། ། དྲན་རིག་འཁོར་བའི་འབྱུང་ཁུངས་ལ། ། མཐར་ཐུག་འབྲས་བུར་རློམ་བྱེད་ཅིང༌། ། གྲུབ་མཐའ་བློ་ཡི་མདུད་པ་ལ། ། སངས་རྒྱས་དགོངས་པར་འཁྲུལ་པ་རྣམས། ། དེ་ཉིད་རྟོགས་པར་གྱུར་ནས་ཀྱང༌། ། དྲན་འཛིན་རང་སར་དག་མཛད་གསོལ། །
བདག་འཛིན་མུན་པའི་འཇིག་རྟེན་དུ། ། ལས་དང་ཉོན་མོངས་དབང་སོང་བའི། ། འགྲོ་དྲུག་འཁོར་བའི་སེམས་ཅན་རྣམས། ། འོད་གསལ་རྟོགས་པའི་ཤེས་རབ་ཀྱིས། ། མི་ཤེས་མུན་པ་བསལ་ནས་ཀྱང༌། ། གཉིས་སུ་མེད་པར་མཛད་དུ་གསོལ། ། སྟོང་ཉིད་རྟོགས་པའི་ཤེས་རབ་ལ། ། མཐར་ཐུག་འབྲས་བུར་རློམ་བྱེད་ཅིང༌། ། ལས་འབྲས་ཁྱད་དུ་གསོད་པ་རྣམས། ། གཉིས་མེད་ཟུང་འཇུག་ཆེན་པོ་ཡིས། །
ཡུལ་དང་ཡུལ་ཅན་གཉིས་མེད་པར། ། རྒྱུ་འབྲས་མངོན་དུ་གྱུར་མཛད་གསོལ། ། ནམ་མཁའ་ལྟ་བུའི་སེམས་ཅན་རྣམས། ། གཞི་མེད་རྟེན་ཅིང་འབྲེལ་བ་ཡི། ། ཀུན་རྫོབ་རྒྱུ་འབྲས་སྣ་ཚོགས་ཀུན། ། སྟོང་ཉིད་སྙིང་རྗེ་རོ་གཅིག་པའི། ། སྒྱུ་མའི་ལུས་ངག་ཡིད་གསུམ་གྱིས། ། འགྲོ་བ་སྨིན་པར་མཛད་དུ་གསོལ། ། བྱང་ཆུབ་སེམས་ལས་བྱུང་བ་ཡི། ། བསོད་ནམས་ཡེ་ཤེས་ཚོགས་རྣམས་ཀུན། །
རྡོ་རྗེ་ལྟ་བུའི་ཏིང་འཛིན་གྱིས། ། ཤེས་བྱའི་སྒྲིབ་པ་སྤངས་པ་ཡི། ། བདེ་ཆེན་ཆོས་སྐུ་རྫོགས་ནས་ཀྱང༌། ། དེ་བཞིན་གཤེགས་པའི་སྐུ་གསུང་ཐུགས། ། ལྷུན་གྲུབ་རྒྱུན་ཆད་མེད་མཛད་གསོལ། ༈ །།རབ་ཞི་ཐུགས་ཀྱི་དཀྱིལ་འཁོར་བློ་ལས་རྣམ་འདས་པ། ། བློ་མིག་དག་པའི་འཕགས་པས་དཔག་པར་མི་ནུས་ན། ། བློ་ཅན་འཇིག་རྟེན་གཞན་གྱིས་སྨོས་ཀྱང་ཅི་དགོས་པ། ། ཤིན་ཏུ་ཟབ་པའི་བདག་ཉིད་རིན་པོ་ཆེ་དཔལ་འདུད། ། སྐུ་ཡི་དཀྱིལ་འཁོར་ཆོས་ཀྱི་དབྱིངས་དང་མཉམ་པ་ཡིས། །
རང་བཞིན་དབྱེར་མེད་བཀོད་པའི་འོད་ཟེར་རབ་བཀྱེ་ནས། ། འགྲོ་བ་མ་ལུས་སྨིན་པར་མཛད་པའི་གཉེན་གཅིག་པུ། ། མཚུངས་མེད་དབང་ཕྱུག་ཁྱོད་ཀྱིས་འགྲོ་རྣམས་རྒྱལ་གྱུར་ཅིག ། འཁོར་དང་མྱ་ངན་འདས་པའི་ཆོས་རྣམས་མ་ལུས་ཀུན། ། སེམས་ཉིད་གདོད་ནས་སྤྲོས་དང་བྲལ་ཞིང་མ་སྐྱེས་པས། ། ལྗགས་ཀྱི་དབང་པོ་བཀྲམ་ནས་འཁོར་ལ་སྟོན་མཛད་པའི། ། ལྟ་བའི་མུན་སེལ་སྐྱོབ་པའི་ཉི་མ་ཁྱོད་ཕྱག་འཚལ། ། ལུས་དང་ངག་ཡིད་ཡོད་ན་ཁྱོད་ཀྱི་སྐུ་གསུང་ཐུགས། ། འཁོར་བའི་རྒྱ་མཚོ་རྣམས་དང་མཉམ་པར་མི་འགྱུར་ཏེ། ། རྣམ་གསུམ་རྣམ་པར་དག་པས་བདེ་ཆེན་ངོ་བོ་ཉིད། །
ལྷུན་གྲུབ་འགྱུར་བ་མེད་པ་ཁྱོད་ནི་འདུས་མ་བྱས། ། བྱང་ཆུབ་ཞི་བ་སེམས་ཉིད་གདོད་ནས་རྣམ་དག་ནི། ། ཟག་མེད་ཡོན་ཏན་དཀྱིལ་འཁོར་ཐམས་ཅད་རབ་རྒྱས་ཤིང༌། ། འཁོར་བའི་རྒྱ་མཚོ་མ་ལུས་སྟོངས་པར་མཛད་ནས་ཀྱང༌། ། དབྱེར་མེད་བདེ་བ་ཆེན་པོ་ཁྱོད་ལ་ཐ་དད་མེད།། །།
༥༽ ༄། །ཨུ་རྒྱན་གྱི་སློབ་དཔོན་ཆེན་པོ་པདྨ་འབྱུང་གནས་ལ་བསྟོད་པ།། བསྟན་པ་འདི་ལ་ངོ་མཚར་རྨད་བྱུང་བ། ། འཇིག་རྟེན་ངམ་གྱུར་པདྨའི་རྒྱལ་པོ་ནི། ། རིགས་ནི་ཨུ་རྒྱན་རྒྱལ་པོའི་སྲས་སུ་འཁྲུངས། །
ཨུ་རྒྱན་ཡུལ་དུ་སྒྲོ་འདོགས་ཐམས་ཅད་བཅད། ། བསིལ་བའི་ཚལ་དུ་དངོས་གྲུབ་རྣམ་གཉིས་བརྙེས། ། འཇིག་རྟེན་ཁམས་སུ་གདུག་པ་ཐམས་ཅད་བཏུལ། ། ཁ་བ་ཅན་དུ་བསྟན་པ་རྒྱས་པར་མཛད། ། ལྷོ་ནུབ་མཚམས་སུ་སྲིན་པོའི་ཁ་གནོན་པ། ། མྱ་ངན་མི་འདའ་འགྲོ་བའི་གཉེན་གཅིག་པུ། ། སྐུ་གསུམ་དབྱེར་མེད་ཆེ་མཆོག་ཧེ་རུ་ཀཿ ། མཉམ་མེད་བླ་མ་མཆོག་དེ་དུས་འདིར་དྲན།། །། ༦༽ ༄། །བསྟན་བཅོས་ཙིནྡ་མ་ཎིའི་ཕྲེང་བ་ཞེས་བྱ་བའི་རྩ་བ།།
ཨོཾ་སྭསྟི། ཚེ་འདིའི་རྣམ་རྟོག་སླུ་བྱེད་གཤེད་མ་སྡུག་བསྔལ་རྒྱ་མཚོ་རྣམས། ། བདག་མེད་ཡེ་ཤེས་མཉམ་ཉིད་བདེ་བ་ཆེན་པོར་བསྒྱུར་མཛད་ཅིང༌། ། གཉིས་འཛིན་ནམ་མཁའི་མདུད་པ་ཐམས་ཅད་གཅོད་པའི་གཉེན་གཅིག་པུ། ། བདུད་བཞིའི་སྟོབས་འཇོམས་དཔའ་བོ་བླ་མ་དམ་པ་རྣམས་ལ་འདུད། ། རྨོངས་པའི་བྱིས་པ་རྣམས་ནི་ཉམས་དང་རྟོགས་པས་རྣམ་རློམ་ཞིང༌། ། ཚེ་འདིའི་ཉོན་མོངས་རྟོག་པའི་དབང་དུ་སོང་ནས་བསྙོན་གཏམ་སྒྲོགས། ། མཐའ་དག་ཟག་པ་རྣམ་པར་རྒྱས་ནས་ཟག་མེད་ཡེ་ཤེས་དང༌། ། དེ་ཡི་ཡོན་ཏན་མ་ལུས་རྒྱས་པ་སངས་རྒྱས་ཀྱིས་ཀྱང་ག་ལ་ཤེས། ། ཆོམ་རྐུན་ཆེན་པོ་སླུ་བྱེད་ཁ་ཅིག་དག་ནི་འདི་སྐད་ཅེས། །
ཀྱེ་ཀྱེ་ང་ལ་ཚེ་འདིའི་ཉོན་མོངས་རྣམ་རྟོག་མི་མངའ་ཞེས། ། གསང་སྐད་མཐོན་པོས་འཇིག་རྟེན་ཀུན་ཏུ་གྲགས་ཤིང་ཁྱབ་པར་བརྗོད། ། རྙེད་དང་བཀུར་སྟི་གྲགས་པ་བདེ་སྐྱིད་འོང་དུ་རེ་ན་ཡང༌། ། རྒྱུ་འབྲས་བསླུ་བ་མེད་པས་བརྣབ་སེམས་ཡིད་ལ་རེ་བ་འཇོམས། ། གཟུང་འཛིན་སྤངས་པའི་ཆོས་ཉིད་རྟོགས་པའི་ཤེས་རབ་དེ། ། ཚེ་འདིའི་རྣམ་རྟོག་ཅན་དང་ལྷན་ཅིག་གནས་པར་གྱུར་ན་ནི། ། མུན་ནག་ཉི་མ་དང་ནི་ལྷན་ཅིག་གནས་པར་གྱུར་པ་དང༌། ། རྒྱལ་བ་རྣམས་དང་གོང་མའི་གསུང་ལ་སྐུར་བར་འགྱུར། ། མིག་གཅིག་འཇིག་རྟེན་མགོན་པོའི་གདམས་ངག་ཉོན། ། བརྩེ་ཆེན་དེས་ནི་ནམ་ཡང་བསླུ་མི་སྲིད། །
ཕུང་བྱེད་རྫས་དང་ལོངས་སྤྱོད་སྡུག་བསྔལ་གཞི། ། ལུང་རིགས་མི་དགོས་ཐར་བའི་སྲོག་གཅོད་པའི། ། གཤེད་མ་དེ་ལས་བྲོས་ནས་ནགས་སུ་སོང༌། ། རང་ལ་ལྟོས་པ་མེད་པར་ཕན་བཏགས་ཅིང༌། ། ལུས་སྲོག་ཕྱེ་མར་བྱས་ནས་བསྐྱངས་གྱུར་ཀྱང༌། ། ཕན་བཏགས་ལན་དུ་གནོད་པ་སྐྱེལ་བྱེད་པའི། ། ཟ་བྱེད་གཉེན་འདུན་སྤོངས་ལ་ནགས་སུ་སོང༌། ། རང་ཡུལ་ལྕགས་སྲེག་མེ་ལྟར་འབར་གྱུར་ཅིང༌། ། ཉོན་མོངས་སྡུག་བསྔལ་ཆགས་སྡང་ཀུན་གྱི་གཞི། ། གནོད་པའི་གཞིར་གྱུར་རལ་གྲིའི་ནགས་ཚལ་འདྲ། །
ཁེ་གྲགས་མི་གཙང་རོ་མྱགས་འདམ་རྫབ་ཏུ། ། མི་ཆོས་གཤིན་རྗེའི་སྐྱེས་བུ་འདྲ་རྣམས་ཀྱི། ། དཔོན་དུ་གྱུར་ན་ཤིན་ཏུ་མི་ལེགས་པས། ། རང་ལ་སྙིང་བརྩེ་ཡོད་པ་ནགས་སུ་སོང༌། ། ལོག་པའི་སློབ་དཔོན་སྒོག་སྐྱ་དུག་སྡོང་འདྲ། ། བསྟེན་པར་གྱུར་ན་འཇིག་རྟེན་ཆོས་ཀྱིས་གོས། ། བཏུད་པར་གྱུར་ན་ཉོན་མོངས་དུག་གསུམ་འཕེལ། ། སྙིང་གཏད་བྱས་ན་ཐར་པའི་སྲོག་གཅོད་པ། ། བདུད་ཀྱི་རྒྱལ་པོ་སློབ་དཔོན་ཆ་བྱད་ཅན། ། སངས་རྒྱས་རྣམས་དང་བླ་མས་གསུངས་པ་ཡི། །
ཆོས་ཀྱི་འབྲེལ་པའི་བར་ཆད་རབ་སྤངས་ནས། ། གཅིག་པུ་གཉིས་སུ་མེད་པར་ནགས་སུ་སོང༌། ། ཀུན་ཏུ་བཟང་པོའི་ནགས་ཚལ་དམ་པ་ནི། ། སྔོན་གྱི་རྒྱལ་བ་རྣམས་ཀྱིས་ཤིན་ཏུ་བསྔགས། ། སྒོ་གསུམ་མི་དགེའི་ཚོགས་ལས་ཤིན་ཏུ་དབེན། ། དགེ་བ་བདེ་བ་མ་ཆགས་ཞེ་སྡང་དང༌། ། གཏི་མུག་མེད་པའི་ཡོན་ཏན་སྟོབས་འཕེལ་བ། ། རང་བྱུང་བྱང་ཆུབ་སེམས་ཉིད་བསྒོམ་པའི་གནས། ། དྲང་སྲོང་ཆེན་པོ་རྣམས་ཀྱིས་བཞུགས་གྱུར་ཅིང༌། ། ལྷ་ཀླུ་གནོད་སྦྱིན་དྲི་ཟའི་ཚོགས་ཀྱིས་གང༌། །
དཔག་མེད་བསོད་ནམས་ཚོགས་ལས་གྲུབ་པ་ཡི། ། ལྷ་མཆོག་དགའ་ཚལ་ཡིད་འོང་དམ་པ་ནི། ། རྩྭ་དང་ལོ་མ་ནགས་ཚལ་ཤིན་ཏུ་མཛེས། ། ལོ་འབྲས་མེ་ཏོག་གིས་སྤུད་ལྗོན་ཤིང་ནི། ། ཡིད་འོང་རྒྱལ་མཚན་འདྲ་བའི་ཚོགས་རྣམས་ཀྱང༌། ། བསིལ་བའི་གྲིབ་མ་འཛིན་ཅིང་མཐུན་རྐྱེན་སྒྲུབ། ། ནགས་མཐོངས་སྤང་ལྗོངས་མེ་ཏོག་བཀྲ་བ་ནི། ། ཡིད་ལ་འཐད་པར་བྱེད་ཅིང་ཉམས་ཀྱང་འཕེལ། ། བྱ་དང་རི་དྭགས་མཛེས་པའི་ཚོགས་རྣམས་ཀྱིས། ། རི་བོ་མཆོག་བརྒྱད་ཉམ་ང་འཇིགས་མེད་པས། །
སྙན་པའི་སྒྲ་འབྱིན་རྩེད་མོ་སྣ་ཚོགས་བྱེད། ། ཡན་ལག་བརྒྱད་ལྡན་བསིལ་བའི་ཆུ་རྒྱུན་ཡང༌། ། ཚད་པའི་གདུང་བ་སེལ་ཅིང་ནད་རྣམས་ཞི། ། གངས་རིའི་རྒྱལ་པོ་དུང་མདོག་འདྲ་བ་ཡང༌། ། ངེད་ལ་རྣལ་འབྱོར་དབང་ཕྱུག་མཆོག་ཡོད་ཅེས། ། ལྷར་བཅས་འཇིག་རྟེན་ཀུན་ལ་ངོམ་ཞིང་མཛེས། ། འཁོར་ལོ་སྔོན་པོ་གནམ་གྱི་དབུས་དག་ནས། ། མཁའ་ལ་སྤྱོད་པའི་དཔའ་བོ་མཁའ་འགྲོ་རྣམས། ། དྲི་མེད་ཡེ་ཤེས་སྤྲིན་གྱི་ཕྲེང་བ་ལས། ། ཤིན་ཏུ་བསིལ་བའི་བདུད་རྩིའི་ཆུ་རྒྱུན་འབེབས། །
པདྨ་ལྟ་བུའི་ས་གཞི་ཉམས་དགའ་བ། ། ང་ལས་ཅི་དགོས་ལོངས་ཞེས་མཐུན་རྐྱེན་སྒྲུབ། ། ངོ་སྲུང་རྩོལ་བ་མི་དགོས་ཕུན་ཚོགས་པའི། ། རྒྱལ་བས་བསྔགས་པའི་གནས་སུ་ཅིས་མི་སྡོད། ། ནགས་ཁྲོད་དེར་ནི་དྲང་སྲོང་ཆེན་པོ་མཆོག ། རྩ་བ་ལོ་འབྲས་གྱི་ནས་འཚོ་བར་བྱ། ། གོ་ཆ་ཆེན་པོ་བགོས་པའི་སྐྱེས་ཆེན་གྱི། ། སྟོང་དང་སྙིང་རྗེ་རྩ་བ་མ་བཏང་ན། ། ས་ཡི་ལྷ་མོ་རྣམས་དང་ཀླུ་ཆེན་རྣམས། ། ལྷ་ཀླུ་གནོད་སྦྱིན་དྲི་ཟའི་ཚོགས་རྣམས་ཀྱིས། །
རྩ་བ་ལོ་འབྲས་མེ་ཏོག་ཉུང་ངུ་ལ། ། བཅུད་དང་ནུས་པའི་སྟོབས་རྣམས་བསྐྱེད་པ་ཡིས། ། ཉུང་ངུས་འཚོ་ཞིང་བཅུད་ལེན་མདངས་སྟོབས་འཕེལ། ། རྒྱལ་བའི་སྤྱན་སྔར་ཁས་བླངས་དམ་བཅས་པའི། ། དམ་ལས་མི་འདའ་བླ་མས་ཡང་ཡང་གསུངས། ། ལར་ཆོས་དང་སེམས་སུ་འདྲེས་གྱུར་ནས། ། བྱམས་སྙིང་རྗེས་རང་རྒྱུད་བརླན་གྱུར་ན། ། སྣང་བ་རང་སྣང་ཡིན་པས་ན། ། ཐལ་ཚན་ཆུ་བོ་རབ་མེད་ཀྱང༌། ། རྫིང་དལ་གྱིས་འབབ་པའི་བདུད་རྩིར་གྱུར། །
རྣལ་འབྱོར་དབང་ཕྱུག་མི་ལ་ནི། ། ཟྭ་ཚྭ་མེད་གསོལ་བས་དོན་རྣམས་གྲུབ། ། ཕ་ཆོས་རྗེ་བླ་མ་རིན་ཆེན་ཡང༌། ། ཤ་ཐུད་གཉིས་ཀྱི་ཞེན་པ་བྲལ། ། ཞོ་དར་གྱི་མོས་པ་ཆུང་བྱས་ནས། ། ལོ་ཐུག་ཙམ་གྱི་འཚོ་བ་ལ། ། བརྟེན་ནས་བྱང་ཆུབ་བསྒྲུབས་པར་གསུངས། ། ལར་འཁོར་བ་ཐོག་མ་མེད་པ་ནས། ། ཟས་སྐོམ་རྩོལ་སྒྲུབ་དྲག་པོ་ཡིས། ། ཟ་འཐུང་བདེ་བ་ཅི་སྤྱད་ཀྱང༌། །
ཐར་པའི་བདེ་བ་མ་མྱོང་བས། ། ད་རེས་བདེ་ཆེན་གྱི་རོ་ལ་མྱང༌། ། ཁྱེད་བྱང་ཆུབ་འདོད་པའི་དམ་པ་དེ། ། རྡོ་རྗེ་ཐེག་པས་བགྲོད་བཞེད་ན། ། ཉོན་མོངས་རྟོག་པའི་དུག་རོ་དེ། ། བསླབ་གསུམ་མ་གིའི་སྦྱོར་བ་ཡིས། ། དུག་ཆེན་རྩད་ནས་མ་བྱང་ཞིང༌། ། སྨིན་ལམ་རིན་ཆེན་དབང་བཞི་ཡིས། ། སྡུག་བསྔལ་ཆོས་སུ་མ་བསྒྱུར་ན། ། གསང་སྔགས་སེང་གེའི་འོ་མ་ཡིས། །
དུག་ཆེན་ཁོང་དུ་འཕེལ་བ་འམ། ། དུག་སྣོད་བདུད་རྩིས་བཅག་པ་ནི། ། དམ་ཚིག་ཉམས་པའི་སྔ་རྟགས་སུ། ། ཡིད་དུ་མི་འོང་སྣ་ཚོགས་འབྱུང༌། ། གདོན་དང་རིམས་དང་དུག་སོགས་ཀྱིས། ། བསད་ནས་རྡོ་རྗེ་དམྱལ་བར་འགྲོ། ། རྒྱུ་སྔོན་དུ་སོང་བའི་འབྲས་བུ་ལ། ། སངས་རྒྱས་མཐུ་ཡང་རྡུགས་པས་འཇིགས། ། དེ་ཡི་ཕྱིར་ན་རྣལ་འབྱོར་པས། ། དམ་ཚིག་སྡོམ་པ་སྲོག་བཞིན་སྲུང༌། །
མཐུན་རྐྱེན་འཛོམ་ཞིང་འགལ་རྐྱེན་སྤངས། ། ཕུན་སུམ་ཚོགས་པའི་ས་ཕྱོགས་དེར། ། ཁེ་གྲགས་མེད་པའི་སྤྱིལ་བོ་དབུབ། ། ཀུན་ལ་སྙོམས་པའི་ཞལ་ཞལ་བྱ། ། ཆགས་པ་སྤངས་པའི་ཐབ་ཀ་དེར། ། ཞེ་སྡང་གདུག་པའི་མེ་ལ་གཟབ། ། གཏི་མུག་སྤངས་པའི་མལ་ས་དེར། ། བྱམས་པ་ཆེན་པོའི་འབོལ་སྟན་བཏིང༌། ། བསམ་གཏན་ཡན་ལག་དགུས་གནས་ནས། ། ཁྱེད་རྣལ་འབྱོར་དབང་ཕྱུག་ཆེན་པོ་དེ། །
མཉམ་པར་བཞག་པར་བཞེད་ལགས་ན། ། དུས་གསུམ་རྒྱལ་བའི་གཞུང་ལམ་མཆོག ། ཚིག་ཚོགས་སྤྲོས་པས་མ་བསླད་པ། ། རིན་ཆེན་ལྟ་བུའི་གདམས་ངག་མཆོག ། ཐོག་མ་བར་དང་མཐར་དགེ་བ། ། གྲུབ་ཐོབ་གོང་མའི་ཕྱག་བཞེད་ནི། ། བདེ་ཆེན་བྱང་ཆུབ་སེམས་ཡིན་པས། ། འགྲོ་བའི་དོན་དུ་བསྐྱེད་པར་བྱ། ། སྙིང་ནས་རྒྱུད་ལ་སྐྱེས་ཙམ་ན། ། བྱང་ཆུབ་སེམས་ལས་བྱུང་བ་ཡི། །
འཇའ་ཚོན་ལྟ་བུའི་ལྷ་སྐུ་བསྒོམ། ། ཐ་མལ་ལུས་ངག་ཡིད་གསུམ་དང༌། ། གཟུང་འཛིན་རྟོག་པ་སྤོང་བ་ནི། ། ཡི་དམ་ལྷ་ཡི་ཕྲིན་ལས་ཡིན། ། དོན་གྱི་སངས་རྒྱས་བཅོམ་ལྡན་འདས། ། སྐྱོན་དག་ཡོན་ཏན་རྫོགས་པར་བསྒོམ། ། བརྒྱ་ལ་གལ་ཏེ་རྣལ་འབྱོར་པ། ། འཇིག་རྟེན་མན་ངག་ཟབ་མོ་ཡིས། ། རླུང་གནད་དུ་སོང་བའི་རྟེན་འབྲེལ་གྱིས། ། ཁ་དོག་གཟུགས་བྱད་གསལ་ན་ཡང༌། །
བདུད་ཀྱིས་ཁྱེར་བའི་གང་ཟག་རྣམས། ། རྩ་བའི་རྡོ་རྗེ་སློབ་དཔོན་ལ། ། འཁུ་ཞིང་ཁྱད་དུ་གསོད་པ་རྣམས། ། ཡི་དམ་ལྷ་ཡི་གཟུགས་བཟུང་ནས། ། རྡོ་རྗེ་དམྱལ་བར་བསྲེག་པར་བྱེད། ། དེ་ཡི་འཁོར་དུ་གཏོགས་པ་དང༌། ། འབྲེལ་བར་གྱུར་པ་ཐམས་ཅད་ཀྱང༌། ། ཐར་པ་ནག་པོའི་འཁོར་བཞིན་དུ། ། ནགས་ལ་མཆེད་པའི་མེ་ལྕེ་ལྟར། ། དཀར་པོའི་ས་བོན་ཐལ་བར་བྱེད། །
དགོངས་པ་འདུས་པར་གསུངས་པ་དང༌། ། ལྷ་འདོད་ཆགས་སྐྱེ་ན་ཡི་དྭགས་ཡིན། ། ལྷ་ཞེ་སྡང་སྐྱེ་ན་དམྱལ་བ་ཡིན། ། ལྷ་གཏི་མུག་སྐྱེ་ན་དུད་འགྲོ་ཡིན། ། ལྷ་དུག་དུ་སོང་ན་མི་དགེ་བ། ། དེ་ལས་སྡུག་བསྔལ་འབྱུང་བར་གསུངས། ། དེ་བས་ལྷ་ལ་བྱ་ར་གཅེས། ། དང་པོ་ལས་ཀྱི་སྦྱོར་བ་ཡིས། ། ས་བརྒྱད་ཐོབ་པར་བཞེད་པ་ནི། ། བྱང་ཆུབ་སེམས་ལས་བྱུང་གྱུར་ཅིང༌། །
ཀུན་བརྟགས་སྤྲོས་པས་སྟོང་པ་ཡི། ། སྒྲིབ་གསུམ་སྤངས་པའི་སངས་རྒྱས་དང༌། ། གཉིས་མེད་གཅིག་ཏུ་གྱུར་པ་ཡིས། ། ས་བརྒྱད་ཐོབ་པ་མཚར་ཅི་ཆེ། ། སྤྱིར་དཔལ་ལྡན་ཕག་མོ་གྲུ་པ་ཡིས། ། ས་བརྒྱད་ཐོབ་པར་བཞེད་པ་ནི། ། མདོ་རྒྱུད་རྣམས་ཀྱི་རྗེས་འབྲངས་ནས། ། ཉམས་སུ་བཞེས་པའི་གདམས་ངག་ནི། ། རྣལ་འབྱོར་དབང་ཕྱུག་བིརྺ་པ། ། འགྲོ་བའི་མགོན་པོ་ཀླུ་སྒྲུབ་དང༌། །
དཔལ་ལྡན་ཏིལླི་ནཱ་རོ་དང༌། ། གྲུབ་ཐོབ་བརྒྱུད་པ་གོང་མ་རྣམས། ། ལམ་ཟབ་བླ་མའི་མོས་གུས་ཀྱིས། ། ཚེ་འདིར་མཆོག་གི་དངོས་གྲུབ་དང༌། ། གང་གི་དྲིན་གྱིས་བདེ་ཆེན་ནི། ། སྐད་ཅིག་ཉིད་ལ་འཆར་བ་ཡང༌། ། ཐེག་པ་ཆེན་པོ་གསང་སྔགས་སུ། ། རྡོ་རྗེ་འཆང་གིས་གསུངས་པ་དང༌། ། དུས་གསུམ་སངས་རྒྱས་ཀུན་ལ་ཡང༌། ། དཀའ་བ་དྲག་པོ་སྤྱོད་དུས་སུ། །
དེ་ཚེ་རྒྱལ་བ་མཁའ་རྡོ་རྗེ། ། ཏིལ་གྱི་གང་བུ་བཞིན་བཀང་ནས། ། བསམ་གཏན་འདི་ནི་རྣམ་དག་མིན། ། འདིས་ནི་མཐར་ཐུག་མི་ཐོབ་སྟེ། ། ནམ་མཁའི་ངོས་ལྟར་དག་པ་ཡི། ། འོད་གསལ་བ་ལ་དམིགས་པ་བྱ། ། འོད་གསལ་བ་ལ་དམིགས་བྱས་ན། ། རང་དགའི་གཟུགས་སུ་སྟོན་བྱེད་ཅེས། ། བྱང་ཆུབ་ཐོབ་པའི་ཆོས་བསྟན་པས། ། བྱང་ཆུབ་མཆོག་གི་ཤིང་དྲུང་དུ། །
བདུད་རྣམས་བཏུལ་ནས་རྫོགས་སངས་རྒྱས། ། བླ་མ་རིན་ཆེན་ཞལ་སྔ་ནས། ། དུས་གསུམ་སངས་རྒྱས་ཐམས་ཅད་ཀྱང༌། ། རིགས་ཀྱི་བདག་པོས་སྤྱི་བོར་བརྒྱན། ། རང་སེམས་སངས་རྒྱས་སྟོན་པ་ཡི། ། བླ་མ་དམ་པ་བཀུར་བ་ཡིན། ། ཡང་དང་ཡང་དུ་བཀའ་སྩལ་གསུངས། ། འཁོར་འདས་གཉིས་ཀྱི་ཡོན་ཏན་རྣམས། ། འདི་ལས་འདི་འབྱུང་དཔག་མེད་རྣམས། ། ཐམས་ཅད་བླ་མ་མ་གཏོགས་པ། །
བསོད་ནམས་ཚོགས་དང་ཡེ་ཤེས་ཚོགས། ། ས་དང་ལམ་དང་སངས་རྒྱས་རྣམས། ། གཞན་ནས་རྙེད་པ་མི་སྲིད་ཅིང༌། ། ཕན་དང་བདེ་བའི་སྲོག་གཅིག་པུ། ། བླ་མ་དམ་པར་ངེས་པས་ན། ། རྩ་ལྟུང་དང་པོས་མ་ཕོག་པར། ། རིན་ཆེན་དབང་གི་རྒྱལ་པོ་ལྟར། ། སྤྱི་བོ་གཙུག་ཏུ་བཀུར་བྱས་ཏེ། ། བྱང་ཆུབ་སེམས་ཀྱིས་མཆོད་ནས་ཀྱང༌། ། འདོད་པའི་དོན་ཀུན་གསོལ་བ་གདབ། །
སྙིང་གི་དབུས་སུ་བཞུགས་ནས་ཀྱང༌། ། འཁོར་འདས་གཉིས་ཀྱི་མདུན་གྲོས་དྲི། ། ལོངས་སྤྱོད་འཁོར་ལོ་ཉམས་དགའ་དང༌། ། མི་འཇིགས་སེང་གེའི་ཁྲི་སྟེང་དུ། ། པདྨ་རཱ་ག་ཉི་ཟླ་ལ། ། སྐྱོབ་མཛད་བླ་མ་རིན་པོ་ཆེ། ། མགོན་པོ་ཚེ་དཔག་མེད་པ་དེ། ། མཉམ་བཞག་ཆེན་པོའི་ཚུལ་དུ་བཞུགས། ། ཨ་ངའི་རྣམ་པར་ཆོས་རྣམས་གསུང༌། ། རང་ཡང་མཉན་ཅིང་གཞན་རྣམས་ཀྱང༌། །
ཟབ་མོའི་ཆོས་ཀྱིས་ཚིམ་པར་བྱ། ། སྐུ་གསུང་ཐུགས་ཀྱི་འཁོར་ལོ་དང༌། ། དྲི་མེད་ཡེ་ཤེས་འཁོར་ལོ་དང༌། ། དཔལ་ལྡན་ནག་པོ་སྤྱོད་པ་ལྟར། ། ཉི་ཤུ་རྩ་བཞིའི་གནས་རྣམས་ཀྱང༌། ། བླ་མ་དམ་པས་སྟོན་པར་བྱེད། ། སྡེ་སྣོད་གསུམ་དང་རྒྱུད་སྡེ་བཞི། ། རྒྱལ་བའི་གསུང་རབ་ཐམས་ཅད་ཀུན། ། ཆོས་རྗེ་མགོན་པོས་སྟོན་པར་མཛད། ། འཁོར་འདས་ཀུན་གྱི་བདག་པོ་མཆོག །
དཔལ་ལྡན་རྡོ་རྗེ་འཛིན་པ་ཞེས། ། བླ་མ་རིན་ཆེན་གསུང་པས་ན། ། དུས་འདི་ནས་བཟུང་ནས་སངས་རྒྱས་དང༌། ། འཁོར་བ་སྟོངས་པར་མ་གྱུར་ཚེ། ། དུས་རྣམས་ཀུན་ཏུ་མི་འབྲལ་ཞིང༌། ། མཆོད་པའི་ཚོགས་ནི་མ་ལུས་པ། ། རྒྱུན་ཆད་མེད་པར་མཆོད་ནས་ཀྱང༌། ། སྐུ་གསུང་ཐུགས་ཀྱི་བྱིན་རླབས་ཀྱིས། ། རང་གཞན་ཐམས་ཅད་སྨིན་པར་བྱ། ། བླ་མ་རིན་ཆེན་ལས་བྱུང་བ། །
ལམ་ཟབ་མོ་ཉམས་སུ་ལེན་བཞེད་ན། ། བླ་མའི་མོས་གུས་མ་གཏོགས་པ། ། གཞན་ནས་རྙེད་པར་མི་འགྱུར་བར། ། བཀའ་དང་བསྟན་ཆོས་ཐམས་ཅད་དུ། ། དམ་པ་རྣམས་ཀྱིས་རྒྱ་ཆེར་བཤད། ། བླ་མ་དམ་པའི་ཞལ་སྔ་ནས། ། བླ་མ་ཆོས་སྐུར་མ་གོ་ན། ། རང་ཆོས་སྐུར་རྟོགས་པ་ཁ་ཏ་ཡིན། ། བླ་མ་གཟུགས་སྐུར་མ་གོ་ན། ། རང་ཡི་དམ་དུ་གསལ་ཡང་བེག་པོས་ཁྱེར། །
བླ་མ་ཐ་མལ་དུ་སྐྱེ་ལགས་ན། ། རང་རྟོགས་པ་མཐོ་ཡང་ཉམས་ལ་ཤོར། ། ཉམས་མྱོང་བཟང་ཡང་གཉིད་ཀྱིས་ཁྱེར། ། ཆོས་བྱེད་ལྟར་འདུག་ཀྱང་ཉོན་མོངས་དབང༌། ། བཙུན་པོ་ལྟར་འདུག་ཀྱང་ཆོས་དང་བྲལ། ། ཕ་གི་གསང་སྔགས་ཀྱི་དམ་ཚིག་ནས། ། སྙིང་རྗེའི་རྒྱལ་པོ་ཕ་རྒྱུད་དང༌། ། ལྷན་སྐྱེས་ཀྱི་རྒྱལ་པོ་མ་རྒྱུད་ནས། ། མཆོག་དང་ཐུན་མོང་གི་དངོས་གྲུབ་དང༌། ། གཞི་དང་ལམ་གྱི་འབྲས་བུ་རྣམས། །
བླ་མ་ལ་མོས་གུས་མ་བྱས་ན། ། འབྲས་བུ་འབྱུང་བར་མི་འགྱུར་བ། ། ཁྱེད་མཁྱེན་པ་ཅན་གྱིས་མ་འཚལ་ལམ། ། བྱ་བས་འབྲས་བུ་འདོད་པ་ཡི། ། ཕྱི་རོལ་མུ་སྟེགས་ཀྱི་དངོས་གྲུབ་ཀྱང༌། ། དུས་གསུམ་དུ་བླ་མ་མ་བཀུར་ན། ། སྲིད་རྩེ་ཐོབ་ཀྱང་ཤོར་ལགས་པས། ། ལྷག་སྤྱོད་ཀྱི་བསམ་གཏན་མ་ཐོས་སམ། ། བླ་མ་དམ་པའི་མོས་གུས་ལས། ། རྟོགས་པ་སྐྱེ་བར་བཞེད་ལགས་ན། །
ཚེ་འདི་སྤངས་པའི་བློ་གྲོས་དང༌། ། འཁོར་བའི་རྒྱུ་འབྲས་ཐམས་ཅད་ལ། ། རྩ་བའི་བླ་མ་དམ་པ་དེ། ། འདོད་པ་མེད་པར་གོ་ལགས་ན། ། འགོག་པའི་བདེན་པའི་འབྲས་བུ་དེ། ། རྒྱུད་ལ་སྐྱེ་བའི་སྣོད་དུ་འགྱུར། ། སྡུག་བསྔལ་འཁོར་བའི་རྒྱ་མཚོ་དེ། ། མ་རིག་ནས་བཟུང་རྒ་ཤིའི་བར། ། རྟེན་ཅིང་འབྲེལ་བར་འབྱུང་བ་འདིས། ། འཁོར་བའི་རྒྱ་མཚོར་འཁོར་བ་དེ། །
མ་རིག་དང་པོ་རྒྱུ་འགགས་པས། ། འདུ་བྱེད་ལ་སོགས་རྒ་ཤི་རྣམས། ། རིམ་གྱིས་འགག་པར་འགྱུར་བས་ན། ། ཡང་རང་གི་བླ་མ་དམ་པ་ལ། ། མ་རིག་རྟོགས་པའི་ཤེས་རབ་ཅན། ། ཡང་དག་དོན་ལ་གནས་མཐོང་ན། ། དེ་ལྟར་མཐོང་བའི་སློབ་མ་དེ། ། རྟེན་འབྲེལ་ལུགས་ལས་བཟློག་པ་ཡི། ། ཟབ་མོ་རྟོགས་པའི་སྣོད་དུ་འགྱུར། ། འཁོར་དང་མྱ་ངན་འདས་པའི་ཆོས། །
གདོད་ནས་ཞི་ཞིང་མ་སྐྱེས་པས། ། འདི་ལ་བསལ་བྱ་ཅི་ཡང་མེད། ། བཞག་པ་མེད་པའི་དོན་མཐོང་ནས། ། དེ་ལྟར་མ་རྟོགས་སེམས་ཅན་ལ། ། ཚད་མེད་སྙིང་རྗེ་ཆེན་པོ་ཡིས། ། ནམ་མཁའ་མཉམ་པའི་སེམས་ཅན་རྣམས། ། བྱང་ཆུབ་མཆོག་ལ་འགོད་པ་ཡི། ། གོ་ཆ་ཆེན་པོ་བགོས་གྱུར་པ། ། མཉམ་མེད་རྒྱལ་སྲས་དམ་པ་དེར། ། བླ་མ་དམ་པ་མཐོང་གྱུར་ན། །
དེ་ལྟར་མཐོང་བའི་སློབ་མ་དེ། ། ཐེག་ཆེན་སྣོད་དུ་འགྱུར་རམ་སྙམ། ། བླ་མ་དམ་པའི་ཞལ་སྔ་ནས། ། སངས་རྒྱས་འདུ་ཤེས་མ་སྐྱེས་ན། ། བྱང་ཆུབ་སེམས་དཔའི་བསམ་པས་ཀྱང༌། ། སྨོན་པའི་སེམས་བསྐྱེད་ཙམ་པོ་ཡང༌། ། སྐྱེ་འམ་མི་སྐྱེ་ཐེ་ཚོམ་ཟ། ། ཡང་དང་ཡང་དུ་བཀའ་སྩལ་གསུངས། ། བྱང་ཆུབ་སེམས་ཀྱི་རང་བཞིན་སྐུ། ། འདི་ལྟར་སངས་རྒྱས་བཅོམ་ལྡན་འདས། །
བདག་གི་བླ་མ་རིན་པོ་ཆེ། ། རྣམ་པར་སྣང་མཛད་ཆེན་པོ་ནི། ། དུས་གསུམ་མཁྱེན་པའི་ཡེ་ཤེས་ཅན། ། སྐུ་ལ་ཞིང་ཁམས་ཐམས་ཅད་སྣང༌། ། ཞིང་ཁམས་ཀུན་ཏུ་སྐུས་ཁྱབ་ཅིང༌། ། འབད་པ་མེད་པའི་ངང་ཚུལ་གྱིས། ། ཞིང་རྣམས་མ་ལུས་ཐམས་ཅད་དུ། ། སྐུ་གསུང་ཐུགས་ཀྱི་ཕྲིན་ལས་རྣམས། ། ཞི་ཁྲོ་རྣམ་པ་སྣ་ཚོགས་ཀྱིས། ། ཇི་སྲིད་འཁོར་བ་མ་སྟོང་བར། །
སེམས་ཅན་སྨིན་པར་མཛད་པ་ཡི། ། འདུ་ཤེས་སྐྱེས་པར་གྱུར་པ་ན། ། སྨོན་འཇུག་བརྟན་པོའི་བླ་མ་ཡིན། ། མོས་གུས་བཟང་པོ་དེ་འདྲས་ཀྱང༌། ། མཐར་ཐུག་ཆོས་སྐུ་མི་ཐོབ་སྟེ། ། ཐུབ་པ་ལོངས་སྤྱོད་རྫོགས་སྐུ་འདི། ། མི་ལྡོག་སེམས་དཔའ་ཆེན་པོ་ཡི། ། ཤེས་བྱའི་སྒྲིབ་པའི་སྣང་བ་དེ། ། བླ་མ་རྡོ་རྗེ་འཛིན་པ་ལ། ། འོད་གསལ་རྡོ་རྗེ་རྙེད་པ་ལས། །
རྒྱུན་ཆད་མེད་པའི་ཏིང་འཛིན་གྱིས། ། ཤེས་བྱའི་སྒྲིབ་པ་སྤངས་པའི་ཚེ། ། སྣང་མཛད་ཆེན་པོའི་བླ་མ་ཡང༌། ། ཡུལ་དང་ཡུལ་ཅན་གཉིས་མེད་པར། ། དབྱེར་མེད་འོད་གསལ་ཆེན་པོར་འགྱུར། ། བླ་མ་རིན་ཆེན་ཞལ་སྔ་ནས། ། རྟོགས་པ་སྐྱེད་པའི་བླ་མ་དེ། ། རྒྱལ་བ་ལོངས་སྤྱོད་རྫོགས་སྐུ་ཡང༌། ། ཅིས་ཀྱང་ཡིན་པར་མི་བཞེད་དེ། ། དེ་ཡང་ཀྱེ་ཡི་རྡོ་རྗེ་ལས། །
གཞན་གྱིས་བརྗོད་མིན་ལྷན་ཅིག་སྐྱེས། ། གང་དུ་ཡང་ནི་མི་རྙེད་དེ། ། བླ་མའི་དུས་མཐའ་བསྟེན་པ་དང༌། ། བདག་གི་བསོད་ནམས་ལས་ཤེས་བྱ། ། དོན་བདག་རྐྱེན་བསོད་ནམས་བསགས་པ་ཡིས། ། བསོད་ནམས་བསགས་པའི་ཁ་ཚོན་དུ། ། བླ་མ་ཇེ་མཐོ་གྱུར་པ་དང༌། ། གཞན་རྐྱེན་བླ་མ་དམ་པ་དེས། ། རང་ཉིད་སྨིན་པར་བྱེད་པ་ཡང༌། ། ཉི་མ་དང་ནི་འོད་ཟེར་རམ། །
ས་བོན་འབྲས་བུ་ཇི་བཞིན་དུ། ། རྟེན་འབྲེལ་ཟབ་མོས་འགྲུབ་པས་ན། ། མོས་གུས་རྟེན་འབྲེལ་ངོ་མཚར་ཆེ། ། མོས་གུས་ཚད་དུ་སྐྱོལ་ལགས་ན། ། རྟོགས་པ་ཚད་དུ་ཕྱིན་ནས་མཆི། ། མོས་གུས་ཚད་དུ་མ་ཕྱིན་པར། ། ཐོས་དང་བསམ་པའི་ཤེས་རབ་ཀྱིས། ། བརྟགས་ཤིང་དཔྱད་པའི་སྟོང་ཉིད་ཀྱང༌། ། བློས་བྱས་སྟོང་པར་བླ་མས་བཞེད། ། ཉམས་དང་མྱོང་བའི་ཆོས་རྣམས་དང༌། །
རྒྱལ་བའི་གསུང་རབ་ཟབ་མོ་དང༌། ། གྲུབ་ཐོབ་གོང་མའི་མགུར་རྣམས་དང༌། ། རྣལ་འབྱོར་བཞི་ཡི་ཡེ་ཤེས་ཀྱིས། ། སེམས་ལ་བཀབ་པའི་རྟོགས་པ་འདི། ། མོས་གུས་མེད་པའི་གང་ཟག་ལ། ། སྐྱེ་བ་ཤིན་ཏུ་སླ་ན་ཡང༌། ། ཉོན་མོངས་རྣམ་རྟོག་མི་སྤོང་བས། ། འཁོར་བའི་རྒྱ་མཚོ་ག་ལ་བརྒལ། ། སྤྲོས་དང་བྲལ་བ་མི་ཤེས་པས། ། སྤྲོས་པའི་མཚན་མ་ཇི་ལྟར་སྤོང༌། །
སྐྱེ་མེད་འོད་གསལ་མ་རྟོགས་པར། ། སྐྱེ་བའི་ཆུ་རྒྱུན་ཇི་ལྟར་གཅོད། ། ཁེ་གྲགས་སྒོམ་གྱི་ཡང་ཟོང་ཅན། ། རྟོགས་པའི་ཁ་ཚོ་ཆེ་བ་ཀུན། ། ཤི་ན་ཕམ་པོར་མི་མཆི་འམ། ། མཐར་ཐུག་མོས་གུས་ལས་བྱུང་བ། ། རང་བྱུང་ཕྱག་རྒྱ་ཆེན་པོ་ནི། ། བློ་ཡི་ཡུལ་དུ་མ་གྱུར་པས། ། གཟུང་འཛིན་གཉིས་སྣང་ག་ལ་ཡོད། ། སྐྱེ་མེད་འོད་གསལ་རྟོགས་གྱུར་པས། །
སྲིད་པའི་ཆུ་རྒྱུན་ངང་གིས་བསྐམས། ། རང་སེམས་རང་བྱུང་ལྷུན་གྱིས་གྲུབ། ། དུས་གསུམ་འགྱུར་བ་མེད་པ་ལ། ། མཉམ་རྗེས་རྟོག་པས་ག་ལ་བསླད། ། རང་བྱུང་ཡེ་སངས་རྒྱས་པ་ལ། ། ཡང་སངས་རྒྱས་ཉག་གཅིག་ག་ལ་འཚོལ། ། དངོས་མེད་སྤྲོས་དང་བྲལ་བ་ལ། ། རྟོག་པའི་ས་ལམ་ག་ལ་བགྲོད། ། ཆོས་སྐུ་རང་ལ་ཡོད་པ་ལ། ། དུས་རིང་པོར་གཞན་ནས་ག་ལ་འཚོལ། །
དུས་གསུམ་རྒྱལ་བའི་ཡོན་ཏན་ཡང༌། ། སེམས་ཉིད་རྟོགས་ལས་བྱུང་གྱུར་ན། ། གདམས་ཆུང་ཡོན་ཏན་ག་ལ་རེ། ། སྤྲོས་བྲལ་ལྷན་སྐྱེས་རྟོགས་ལགས་སམ། ། ཚིག་གི་སྣ་མཐུད་ག་ལ་འཚོལ། ། གཉིས་སུ་མེད་པའི་དོན་རྟོགས་པས། ། བར་དོར་འོད་གསལ་ག་ལ་བསྒུག ། སྐུ་གསུམ་འབྱུང་གནས་ངོ་བོ་ཉིད། ། རང་བྱུང་རང་ལ་རྙེད་ལགས་པས། ། འབྲས་བུ་ཐོབ་ཏུ་ག་ལ་རེ། །
འཁོར་བ་ནམ་མཁའ་བཞིན་དུ་རྟོགས། ། སྤོང་སེམས་ཀྱི་རྩོལ་སྒྲུབ་ག་ལ་བྱེད། ། སྤྱིར་རང་སེམས་རྟོགས་པའི་རྣལ་འབྱོར་པ། ། རང་ངང་ལ་གནས་པ་མ་གཏོགས་པ། ། རྩོལ་སྒྲུབ་བྱུང་ན་ནོར་བ་ཡིན། ། ཞེ་འདོད་བྱུང་ན་བདུད་ཀྱིས་ཁྱེར། ། སྒྲིབ་པ་གསུམ་པོ་མ་ལུས་ཀྱང༌། ། ངང་ལ་བཞག་པས་ངང་དུ་གྲོལ། ། ནད་དང་སྡུག་བསྔལ་སྣ་ཚོགས་དང༌། ། ཁྱད་པར་གཏི་མུག་ལས་བྱུང་བ། །
ས་བདག་མཛེ་ཡི་ནད་རྣམས་ཀུན། ། ཕྱག་རྒྱ་ཆེན་པོས་མི་འདེད་ན། ། སྐྱོན་དག་ཡོན་ཏན་བསྐྱེད་པ་ཡི། ། ཆོས་སྐུ་ཡིན་པ་ཀུ་རེ་ཡིན། ། རྟོགས་ལྡན་རྣལ་འབྱོར་དབང་ཕྱུག་དེ། ། རྟོག་པའི་ས་ལམ་མི་བརྩི་ཡང༌། ། ས་ལམ་ཤུགས་ཀྱིས་བགྲོད་ནས་མཆི། ། ཆགས་སྡང་གཉིས་ཀྱི་བློ་གྲོས་ཀྱིས། ། སྤོང་སེམས་རྩོལ་སྒྲུབ་མི་བྱེད་ཀྱང༌། ། འཁོར་བའི་རྒྱ་མཚོ་རང་སར་གྲོལ། །
བདེ་ཆེན་ངོ་བོ་ཉིད་སྐུ་ལ། ། སྐུ་གསུམ་མཚན་མར་མ་གྲུབ་ཀྱང༌། ། སྐྱོན་དག་ཡོན་ཏན་མ་ལུས་རྫོགས། ། སྙིང་གཏམ་ཚིག་གཅིག་བརྗོད་པ་དེ། ། རང་ལ་ཡོད་པའི་རང་སེམས་དང༌། ། བྷུ་སུ་ཀུ་ཡི་སྤྱོད་འགྲོས་ཀྱིས། ། སྐད་ཅིག་ཙམ་ཡང་མ་བྲལ་དང༌། ། སྐྱོན་དག་ཡོན་ཏན་རྫོགས་གྱུར་པ། ། བླ་མ་རིན་ཆེན་ཞལ་སྔ་ནས། ། ཁོ་བོས་ཡོན་ལེན་རྟག་ཏུ་གསུངས། །
དེས་ན་སེམས་ཉིད་གོམས་པར་བྱ། ། གེགས་དང་བར་ཆད་སེལ་བ་ནི། ། རྒྱུ་དང་ལམ་དང་འབྲས་བུ་ཡི། ། གེགས་དང་བར་ཆད་གསུམ་ཡིན་ཏེ། ། གསུམ་པོ་ཡང་ནི་འདི་ལྟ་སྟེ། ། རྒྱུ་ཡི་བར་ཆད་བྱང་ཆུབ་སེམས། ། བྱམས་དང་སྙིང་རྗེ་ལས་བྱུང་བ། ། རིན་ཆེན་དབང་གི་རྒྱལ་པོ་དང༌། ། གསེར་འགྱུར་རྩི་ཡི་མཆོག་ལྟ་བུ། ། དུས་གསུམ་རྒྱལ་བའི་འབྱུང་གནས་དེ། །
རང་གི་རྒྱུད་ལ་མ་སྐྱེས་པར། ། མཐོ་དམན་བསམ་པ་གང་གིས་ཀྱང༌། ། རྫོགས་པའི་བྱང་ཆུབ་མི་ཐོབ་སྟེ། ། རྒྱུ་ལས་འབྲས་བུ་ངེས་པས་ན། ། རྒྱུ་ཡི་བར་ཆད་སེལ་བ་ནི། ། ཕན་དང་གནོད་པའི་ཁྱད་པར་ལས། ། གནོད་པར་བྱེད་པའི་བགེགས་རྣམས་དང༌། ། བདག་དང་བདག་གི་ཕྱོགས་རྣམས་ལ། ། མི་མཐུན་གནོད་པ་བསྒྲུབ་བྱེད་ཅིང༌། ། བདེ་དང་ཐར་པའི་བར་དུ་གཅོད། །
གཏན་གྱི་བདེ་བ་འཕྲོག་བྱེད་པ། ། སྙིང་རྗེ་བྱ་བར་མི་འོས་པ། ། གནོད་པར་བྱེད་པ་འདི་རྣམས་ལ། ། རྒྱུ་མཚན་རྣམ་པ་ལྔ་པོ་ཡིས། ། ཚད་མེད་སྙིང་རྗེ་བསྐྱེད་པར་བྱ། ། ཞག་དང་ཟླ་བ་ལོ་རྣམས་སུ། ། ནན་ཏན་ཆེན་པོས་བསྒོམ་པར་བྱ། ། སྔོན་གྱི་རྒྱལ་སྲས་དམ་པ་རྣམས། ། བསྐལ་པ་ཆེན་པོ་གྲངས་མེད་པར། ། འགྲོ་བ་སྨིན་པར་མཛད་པ་ཀུན། །
སྐྱོ་བ་མེད་པའི་བློ་གྲོས་ཀྱི། ། སྙིང་རྗེའི་ཤུགས་ལས་བྱུང་བ་ཡིན། ། སྒྲིབ་པ་གསུམ་པོ་སྤངས་ནས་ཀྱང༌། ། མཐར་ཐུག་བྱང་ཆུབ་ཐོབ་པས་ན། ། རྒྱུ་ལ་ནན་ཏན་བསྐྱེད་པར་བྱ། ། བདུད་ཀྱིས་བྱིན་གྱིས་བརླབས་པ་དང༌། ། སྡིག་པའི་གྲོགས་པོའི་དབང་སོང་ཞིང༌། ། ཆོས་ཀྱི་མིག་དང་བྲལ་བ་རྣམས། ། སྙིང་རྗེའི་རྣམ་གཞག་ཐོས་པ་ཡིས། ། སྙིང་རྗེ་ལས་བྱུང་ཡོན་ཏན་རྣམས། །
རྒྱུད་ལ་སྐྱེ་བར་འདོད་པ་དང༌། ། སྙིང་རྗེ་བསྒོམ་པའི་དུས་སུ་ཡང༌། ། སྙིང་རེ་རྗེ་བའི་གོ་ཡུལ་གྱིས། ། སྙིང་རྗེ་བསྒོམས་པར་མི་འགྲོ་སྟེ། ། རྒྱུ་མཚན་རྣམ་པ་ལྔ་ལ་སོགས། ། རྒྱུད་ལ་སྐྱེ་བའི་ཐབས་རྣམས་ནི། ། ཞིང་དང་ས་བོན་ཆུ་ལུད་སོགས། ། མྱུ་གུ་སྐྱེ་བའི་ཐབས་བཞིན་ཏེ། ། མྱུ་གུ་རང་ནི་མ་ཡིན་ལྟར། ། རང་གི་རྒྱུད་ལ་མ་སྐྱེས་པའི། །
ལོ་ཟླ་མང་པོ་ཐམས་ཅད་དུ། ། སྙིང་རྗེ་བསྒོམས་པའི་ཡུས་པོ་ཆེ། ། སྙིང་རྗེའི་རྩ་བ་མེད་པ་ལ། ། ཡོན་ཏན་ལོ་འདབ་གང་ནས་འོང༌། ། སྙིང་རྗེ་རྒྱུད་ལ་སྐྱེས་ཙམ་ན། ། གཞན་པས་རང་གཅེས་བསམ་པ་ཡིས། ། ང་རང་རྒྱལ་འདོད་ག་ལ་འོང༌། ། ནམ་མཁའ་མཉམ་པའི་མ་རྒན་གྱི། ། སྡུག་བསྔལ་སེལ་བར་འདོད་པ་ཡི། ། བསམ་པ་རང་དབང་མེད་པར་སྐྱེ། །
དེ་ཡི་དུས་སུ་བླ་མ་ལ། ། སེམས་བསྐྱེད་པ་ཡི་སྡོམ་པ་ཐོབ། ། བྱང་ཆུབ་སེམས་དཔའི་སྡོམ་པ་ནི། ། ས་གཞི་འགྱུར་བ་མེད་པ་ལྟར། ། ལུས་ངག་ཡིད་གསུམ་ཐམས་ཅད་ཀྱིས། ། དགེ་བའི་རྩ་བའི་ཤུགས་རྣམས་ཀུན། ། རང་ཉིད་གྲོལ་བར་འདོད་པའི་བློ། ། སྐད་ཅིག་ཙམ་གྱིས་སྐྱེས་ན་ཡང༌། ། དེ་ཚེ་ཉན་ཐོས་ཐེག་པར་ལྟུང༌། ། བྱང་ཆུབ་སེམས་ལས་མ་གཏོགས་པའི། །
འདོད་ཆགས་ཞེ་སྡང་གཏི་མུག་དང༌། ། ང་རྒྱལ་ཕྲ་དོག་དུག་རྣམས་ཀྱི། ། ཀུན་སློང་རྒྱུ་ཡི་ས་བོན་ལས། ། ལམ་དང་འབྲས་བུ་ཐམས་ཅད་དུ། ། བསླུ་བ་མེད་པར་དུག་ཏུ་འགྱུར། ། དུག་གིས་རང་གཞན་ཐམས་ཅད་ཕུང༌། ། གེགས་དང་སྐྱོན་དང་བར་ཆད་རྣམས། ། མི་དགེ་བ་ལས་སྡུག་བསྔལ་འབྱུང༌། ། སྡུག་བསྔལ་སྤོང་བར་འདོད་པ་ཡིས། ། བྱང་ཆུབ་སེམས་ལ་ནན་ཏན་བསྐྱེད། །
སྡོམ་པ་སླར་ཡང་བླང་བར་བྱ། ། བྱང་ཆུབ་སེམས་དཔའི་སྡོམ་པ་ལ། ། ནན་ཏན་བསྐྱེད་པ་ཙམ་གྱིས་ཀྱང༌། ། གེགས་དང་བར་ཆད་དག་ནས་མཆི། ། རྒྱུ་ཡི་གེགས་སེལ་བསྟན་པའོ།། ༈ །།ལམ་གྱི་གེགས་སེལ་བསྟན་པ་ནི། ། ཐེག་པ་ཆེན་པོ་གསང་སྔགས་ཀྱིས། ། གེགས་དང་བར་ཆད་སེལ་བ་སྟེ། ། བར་དུ་གཅོད་པའི་བདུད་བཞི་ནི། ། ཕུང་པོའི་བདུད་དང་ཉོན་མོངས་བདུད། །
ལྷ་ཡི་བུ་དང་འཆི་བདག་གོ ། སྡུག་བསྔལ་ཕུང་པོ་འདི་ཉིད་ལ། ། ནད་དང་གནོད་པ་སྡུག་བསྔལ་གྱིས། ། དུས་རྣམས་རྒྱུན་ཏུ་གཙེས་གྱུར་ཅིང༌། ། ལམ་ལ་བར་དུ་གཅོད་གྱུར་ན། ། ལུས་ཀྱི་སྒྲིབ་པ་སྦྱང་བའི་ཕྱིར། ། སངས་རྒྱས་སྐུ་གསུམ་བདག་ཉིད་ཅན། ། སྒྲིབ་པ་གསུམ་པོ་སྤངས་པ་དེར། ། གསང་སྔགས་དབང་གི་མན་ངག་གིས། ། རྒྱུན་ཆད་མེད་པར་རང་ཉིད་བསྒོམ། །
བསྐྱེད་རིམ་བརྟན་པའི་ཡན་ལག་ཏུ། ། རྡོ་རྗེ་བཟླས་པ་རྒྱུན་ཏུ་བྱ། ། མན་ངག་གསུམ་གྱི་གནད་ཟིན་ན། ། རིང་པོར་མི་ཐོགས་རྣལ་འབྱོར་པས། ། བསྐྱེད་པའི་རིམ་པ་བརྟན་པར་འགྱུར། ། སྔོན་གྱི་ལས་ཀྱི་རྣམ་སྨིན་ལས། ། སྐྱེས་པའི་སྡུག་བསྔལ་ཕུང་པོ་ཡི། ། བདུད་ཀྱི་རྒྱལ་པོ་མ་རུངས་པ། ། བཅོམ་ལྡན་འདས་ཀྱིས་བཅོམ་ནས་ཀྱང༌། ། ཤ་དང་རུས་པའི་ཚོགས་རྣམས་ནི། །
དུར་ཁྲོད་ཆེན་པོའི་གནས་བརྒྱད་མཆོག ། དཔའ་བོ་མཁའ་འགྲོ་ཡོངས་སུ་གང༌། ། མཉམ་མེད་རྣལ་འབྱོར་དབང་ཕྱུག་བརྒྱད། ། ཐོག་མ་བར་དང་མཐར་དགེ་བ། ། རང་བྱུང་སེམས་ཉིད་དྲི་མ་མེད། ། མཆོད་རྟེན་བརྒྱད་ཀྱི་ཚུལ་དུ་སྟོན། ། བྱང་ཆུབ་སེམས་ཀྱི་སྤྲིན་བརྒྱད་ལས། ། ཐུགས་རྗེ་ཆེན་པོའི་ཆུ་བརྒྱད་འབབ། ། ངོ་མཚར་རྨད་དུ་བྱུང་བ་ཡི། ། བྱང་ཆུབ་ཤིང་མཆོག་རྣམ་བརྒྱད་ལ། །
ཐུབ་པའི་དབང་པོ་བརྒྱད་བྱུང་སྟེ། ། དགའ་བོ་ལ་སོགས་ཀླུ་བརྒྱད་དང༌། ། བརྒྱ་བྱིན་ལ་སོགས་ལྷ་དང་ཀླུ། ། གནོད་སྦྱིན་མི་འམ་ཅི་རྣམས་ཀྱིས། ། ཐུབ་པའི་དབང་པོར་ཡོངས་བསྐོར་ནས། ། འགྲོ་བ་མ་ལུས་སྨིན་མཛད་པར། ། སྡུག་བསྔལ་ཕུང་པོ་གནས་གྱུར་པ། ། ཨེ་མ་ངོ་མཚར་མི་ཆེ་འམ། ། འཁོར་བའི་རྒྱ་མཚོ་བསྐྱེད་པའི་གཞི། ། ཉོན་མོངས་གསུམ་པོ་སྟོབས་འཕེལ་བས། །
རང་གཞན་ཐམས་ཅད་བརླགས་གྱུར་པས། ། ལར་སྐྱོབ་མཛད་ཐུབ་པའི་དབང་པོ་ཡིས། ། སྡེ་སྣོད་གསུམ་དང་རྒྱུད་སྡེ་བཞི། ། ཆོས་ཀྱི་ཕུང་པོ་བརྒྱད་ཁྲི་དང༌། ། བཞི་སྟོང་གྲངས་མེད་གསུངས་པ་རྣམས། ། ཉོན་མོངས་དུག་གསུམ་གཉེན་པོ་ཡིན། ། ཉོན་མོངས་གདུལ་བར་བྱ་བའི་ཕྱིར། ། ཐབས་མཁས་ཐུགས་རྗེ་ཅན་རྣམས་ཀྱི། ། བཀའ་དང་བསྟན་བཅོས་ཐམས་ཅད་ཀྱིས། ། རང་གཞན་ཉོན་མོངས་འཇོམས་མཛད་པ། །
གནད་ཀྱི་མན་ངག་གསུམ་པོ་ཡང༌། ། གང་ཟག་རིགས་ལས་བྱུང་བ་སྟེ། ། དམ་པ་རྣམས་ལ་ཆགས་སྡང་མེད། ། མན་ངག་དང་པོ་བསྟན་པ་ནི། ། དཔལ་དང་འོད་དང་གཟི་བརྗིད་ཅན། ། རིགས་རུས་ཡོན་ཏན་ཐམས་ཅད་ཀྱི། ། ཡོན་ཏན་རྒྱན་གྱིས་རབ་བརྒྱན་པ། ། སྐྱོབ་མཛད་ཤཱཀྱའི་དབང་པོ་ཡི། ། རྗེས་སུ་ཞུགས་པའི་སྲས་རྣམས་ཀྱིས། ། འཇིག་རྟེན་ཀུན་གྱིས་སྨད་པའི་གནས། །
རྩ་བ་ཡན་ལག་སྡོམ་པ་རྣམས། ། ཉེས་པའི་སྐྱོན་དང་བྲལ་བར་བྱ། ། འཇིག་རྟེན་མགོན་པོས་བཅས་པ་ཡི། ། རྒྱལ་པོའི་ཁྲིམས་ལས་གང་འདའ་བ། ། ཤཱཀྱའི་རིགས་ལས་ཉམས་པ་སྟེ། ། ལྷ་དང་བཅས་པའི་འཇིག་རྟེན་གྱིས། ། སྨད་པའི་ཆད་པ་དང་པོ་ཕོག ། དམྱལ་བ་ཡི་དྭགས་བྱོལ་སོང་གི ། སྡུག་བསྔལ་ཆད་པ་གཉིས་པ་དང༌། ། འཁོར་བའི་སྡུག་བསྔལ་དྲག་པོ་ཡིས། །
གཏན་དུ་བཙེས་བའི་ཉེས་པ་ཡིས། ། ཕུང་བར་གྱུར་ན་མ་ལེགས་པས། ། ཤཱཀྱའི་དབང་པོའི་ནང་ཁྲིམས་ལས། ། བདག་ཅག་འགལ་བར་མི་བྱ་ཞིང༌། ། སྲོག་ལ་བབ་ཀྱང་བསྲུང་བར་བྱ། ། སྙམ་པའི་གོ་ཆ་དྲག་པོ་ཡིས། ། སོ་སོར་ཐར་པའི་སྡོམ་པ་ལ། ། ནན་ཏན་ཆེན་པོ་བྱས་པ་ཡི། ། ཉོན་མོངས་གསུམ་གྱི་དགྲ་ཆོམས་ནས། ། འཕགས་པའི་ས་ལ་རབ་ཏུ་གནས། །
དད་པའི་རྗེས་སུ་འབྲངས་པ་ཡིས། ། ཤཱཀྱའི་རྒྱལ་པོའི་གདམས་ངག་ལ། ། ནན་ཏན་བྱས་ལས་བྱུང་བ་སྟེ། ། ཚེ་འདིར་རྟོག་པའི་བློ་ཅན་ལ། ། གནད་ཀྱི་མན་ངག་དང་པོ་ཡིན།། ༈ །།བདག་ལ་ཕན་པར་བྱེད་པའི་མ། ། རང་གི་སྲོག་དང་བུ་ཡི་སྲོག ། བརྗེ་བར་ཕོད་པའི་གདུང་སེམས་ཀྱིས། ། རང་གི་བདེ་དང་སྐྱིད་པ་དང༌། ། བཟའ་དང་བཏུང་བ་གང་ལ་ཡང༌། །
ཁམ་ཅིག་ཟ་དང་འཐུང་ན་ཡང༌། ། རང་གི་བུ་ལ་མི་སྦྱིན་པ། ། མི་ནུས་པ་ཡི་བསམ་པ་ཅན། ། སྲོག་ཆགས་སྲིན་དང་འདྲ་བ་ཞིག ། གསོས་ཤིང་བསྐྱེད་ནས་ད་ལྟར་གྱི། ། བདེ་དང་སྐྱིད་པ་འདི་དག་དང༌། ། འཇིག་རྟེན་འདི་དང་ཕྱི་མ་དང༌། ། དུས་གསུམ་བདེ་བ་ཐམས་ཅད་ཀུན། ། བདག་ལ་སྟེར་བའི་དྲིན་ཅན་མ། ། ནམ་མཁའི་མཐའ་དང་མཉམ་པ་ལ། །
གདུང་བའི་ཤུགས་ཀྱིས་བྱམས་པ་ཡིས། ། མ་ཡི་འདུག་ལུགས་བལྟས་པ་ལ། ། ཁམས་གསུམ་འཁོར་བའི་གྲོང་ཁྱེར་དུ། ། སྐྱེ་རྒ་ན་འཆིའི་སྡུག་བསྔལ་གྱིས། ། རྒྱུན་ཆད་མེད་པར་གཙེས་གྱུར་ཅིང༌། ། དམྱལ་བ་ཡི་དྭགས་བྱོལ་སོང་དང༌། ། རིགས་དྲུག་སྡུག་བསྔལ་མི་བཟད་པས། ། གཡེན་སྤྱོས་ གཡེན་སྤྱོས་པ་ནི་སྡང་བ་དང༌། སྡིགས་པ། གཤེ་བ་སོགས་ལ་འཇུག་ སྐྱབས་མགོན་བྲལ་བ་ལ། །
སྙིང་རྗེ་ཆེན་པོའི་ངུ་ཤུགས་ཀྱིས། ། ཨ་མའི་སྡུག་བསྔལ་མ་བཟོད་ནས། ། ཁམས་གསུམ་འཁོར་བའི་གྲོང་ཁྱེར་དུ། ། རང་དབང་མེད་པར་འཇུག་པ་ནི། ། པདྨའི་མཚོ་ལ་ངང་པ་དང༌། ། དཔའ་བོ་གཡུལ་དུ་འཇུག་པ་བཞིན། ། གོ་ཆ་ཆེན་པོ་བགོས་ནས་ཀྱང༌། ། འགྲོ་བ་བྱང་ཆུབ་མཆོག་ལ་འགོད། ། བྱང་ཆུབ་སེམས་དཔའ་ཆེན་པོ་དེས། ། འགྲོ་བ་སྨིན་པར་བྱེད་པའི་ཐབས། །
བྱང་ཆུབ་སེམས་པའི་སྡོམ་པ་ལས། ། སྡོམ་པའི་ཚུལ་ཁྲིམས་དྲི་མེད་པ། ། སེམས་ཅན་ཀུན་གྱི་དོན་ཆེད་དུ། ། བྱང་ཆུབ་སྙིང་པོར་རབ་ཏུ་བཟུང༌། ། བྱང་ཆུབ་སེམས་དཔའི་ཚུལ་ཁྲིམས་དེ། ། ན་འཕོས་གོང་དུ་སྟོབས་འཕེལ་བ། ། ས་དང་ལམ་གྱི་རིམ་པ་སྟེ། ། ཉོན་མོངས་བདུད་ཚོགས་རབ་བཅོམ་ནས། ། འབྲས་བུ་ཐམས་ཅད་མཁྱེན་པར་འགྱུར། ། གདུང་བ་ཅན་གྱི་གང་ཟག་གིས། །
མ་ཡི་སྡུག་བསྔལ་མ་བཟོད་ནས། ། ཉོན་མོངས་སྤངས་པའི་ལག་རྗེས་དེ། ། གནད་ཀྱི་མན་ངག་གཉིས་པ་ཡིན།། ༈ །།བསགས་པ་རབ་ཏུ་གྱུར་པ་ཡིས། ། ཐེག་པ་ཆེན་པོ་གསང་སྔགས་ཀྱིས། ། ཉོན་མོངས་འཇོམས་པར་བྱེད་པ་ནི། ། སྤང་བྱ་གཉེན་པོ་གཉིས་མེད་དེ། ། འབྲས་བུ་ལམ་དུ་བྱེད་པས་ན། ། རྒྱུ་ཡི་དུས་ན་འབྲས་བུ་ཉིད། ། ལས་འཕྲོ་ཅན་གྱིས་རྟོགས་སུ་རུང༌། །
དཔལ་ཏིལླི་པ་ཡི་གསང་ཚིག་ཡིན། ། འབྲས་བུ་ལམ་དུ་བྱེད་པ་ནི། ། རིན་ཆེན་དབང་གི་མན་ངག་གིས། ། ཉོན་མོངས་ཡེ་ཤེས་ཉིད་དུ་འགྱུར། ། དེ་དང་དེ་ཡི་རང་བཞིན་ཉིད། ། ལྷན་ཅིག་སྐྱེས་པའི་ཡེ་ཤེས་ནི། ། བླ་མ་དམ་པའི་བྱིན་རླབས་ཀྱིས། ། རྟོགས་ཤིང་མངོན་དུ་འགྱུར་བ་སྟེ། ། ལྷན་སྐྱེས་དྲི་མེད་ནམ་མཁའི་དབྱིངས། ། གདོད་ནས་ཞི་ཞིང་མ་སྐྱེས་པ། །
བྲམ་ཟེ་ཆེན་པོའི་ཞལ་སྔ་ནས། ། གདོད་ནས་སྐྱེ་མེད་རང་བཞིན་ཡིན་པ་ལ། ། དེ་རིང་དཔལ་ལྡན་བླ་མས་བསྟན་ཏེ་རྟོགས། ། མདུན་དང་རྒྱབ་དང་ཕྱོགས་བཅུར་ཡང༌། ། གང་གང་མཐོང་བ་དེ་དེ་ཉིད། ། དེ་རིང་ཉིད་དུ་མགོན་པོ་ང་ནི་འཁྲུལ་པ་ཆད། ། ད་ནི་སུ་ལའང་མི་འདྲི་ཞེས། ། འཁོར་དང་མྱ་ངན་འདས་པ་དང༌། ། སྤང་བྱ་གཉེན་པོ་ཐམས་ཅད་ལ། ། རང་བཞིན་རྟག་པ་ཡོད་ན་ཀོ །
སྐྱེ་མེད་རྟོགས་པ་མཁས་པ་རྣམས། ། ཅི་ཡི་ཕྱིར་ན་མྱ་ངན་འདའ། ། དེས་ན་རྣལ་འབྱོར་དབང་ཕྱུག་རྣམས། ། ལྷན་ཅིག་སྐྱེས་པ་བདུད་རྩིའི་རོ། ། སྤང་བྱ་གཉེན་པོ་གཉིས་མེད་པའི། ། སེམས་ཀྱི་གཤིས་ལ་གོམས་པར་བྱ། ། བསགས་པ་རབ་ཏུ་གྱུར་པ་ཡི། ། བླ་མ་མཉེས་པའི་བྱིན་རླབས་ཀྱིས། ། གཉིས་སུ་མེད་པའི་དོན་མཐོང་བ། ། གསང་སྔགས་གནད་ཀྱི་མན་ངག་སྟེ། །
གནད་ཀྱི་མན་ངག་གསུམ་པོ་འདིས། ། ཉོན་མོངས་སྤོང་བ་འདྲ་ན་ཡང༌། ། བསགས་པ་རབ་འབྲིང་ཁྱད་པར་གྱིས། ། དང་པོ་འཁོར་བས་སྐྲག་ནས་སྤོང༌། ། སྤངས་པའི་ཉན་ཐོས་ཉིད་དུ་ངེས། ། གཉིས་པ་འགྲོ་བའི་དོན་ཆེད་དུ། ། བྱང་ཆུབ་སེམས་ཀྱིས་ཉོན་མོངས་སྤངས། ། སྒྲིབ་པ་སྤངས་པས་སངས་རྒྱས་ཐོབ། ། གསུམ་པ་བླ་མའི་བྱིན་རླབས་ཀྱིས། ། གཟུང་འཛིན་སྤྲོས་པའི་བག་ཆགས་རྣམས། །
གཉིས་མེད་རང་གི་ངང་དུ་དག ། ཉོན་མོངས་དག་པའི་ལག་རྗེས་འདི། ། ཨེ་མ་ངོ་མཚར་མི་ཆེ་འམ། ། གསུམ་པོ་འཁོར་བའི་སྡུག་བསྔལ་ལ། ། སྐྲག་པ་སྐྱེས་པའི་གང་ཟག་དེས། ། བྱང་ཆུབ་སེམས་ཀྱི་གོ་བགོས་ནས། ། ཟབ་མོ་ལམ་ལ་ཞུགས་པའི་ཚེ། ། ཕྱི་རོལ་བདུད་ཀྱི་བར་ཆད་འབྱུང༌། ། དེ་ཡང་གཉིས་སུ་ཤེས་པར་བྱ། ། ཆེན་པོའི་བདུད་དང་ཆུང་ངུའི་བདུད། །
རྣལ་འབྱོར་ཉམས་སུ་མྱོང་བས་འབྱུང༌། ། ཆུང་ངུར་གྱུར་པའི་བདུད་རྣམས་ནི། ། ཀླུ་དང་རྒྱལ་པོ་བསེན་མོ་རྣམས། ། འཇིག་རྟེན་ཁམས་ན་གནས་པ་སྟེ། ། རྒྱ་མཚོ་ཆུ་བོ་ལྟེང་ཀ་དང༌། ། ཆུ་མིག་མཚོ་དང་མཚེའུ་རྣམས་དང༌། ། གཡའ་རི་གངས་རི་ནགས་རི་དང༌། ། འབྲོག་དང་ལྷ་ཁང་ཕུག་སྟོང་དང༌། ། རྫས་དང་ཡོ་བྱད་བང་མཛོད་སོགས། ། ཉོན་མོངས་ཅན་གྱི་སེམས་ཅན་ལ། །
གདུག་པ་ཅན་གྱི་ལྷ་འདྲེ་རྣམས། ། ཀུན་ཏུ་བཟང་པོའི་སྨོན་ལམ་ལྟར། ། ལས་ཀྱི་དབང་གིས་གནས་པ་ཡིན། ། འཇིག་རྟེན་ལོག་འདྲེན་འདི་དག་རྣམས། ། མཐུན་པའི་རྫས་ཀྱིས་མཆོད་གྱུར་ན། ། མཐུ་མགོན་སྣ་ཚོགས་བྱེད་པར་འགྱུར། ། ཆུ་ལྷ་རླུང་ལྷ་ལ་སོགས་པ། ། ལུང་དུ་གྲགས་པ་ཐམས་ཅད་ཀུན། ། དོན་གྱིས་འདི་རྣམས་ཡིན་པར་འདུག ། ཉམས་ལེན་ཚད་དུ་སོང་བ་ཡིས། །
ཉམས་མྱོང་ཕྱོགས་ཅིག་སྐྱེས་གྱུར་ན། ། ཡིད་ཀྱི་གཟུགས་ཅན་དེ་དག་གིས། ། རྣལ་འབྱོར་པ་ཡི་སེམས་མཐོང་ནས། ། རང་ལ་གནོད་པའི་བསམ་པ་འབྱུང༌། ། མཐུ་དང་ནུས་པ་སྟོབས་རྣམས་ཀྱིས། ། རྣལ་འབྱོར་པ་ལ་བར་དུ་གཅོད། ། རླུང་དང་མཁྲིས་པ་བད་ཀན་དག ། ཕྱོགས་བཅུ་ཀུན་ཏུ་འཁྲུགས་པར་བྱེད། ། ཚེ་དང་སྲོག་གི་བར་ཆད་ཀྱིས། ། ཐར་པ་འཐོབ་ལ་བར་དུ་གཅོད། །
དམག་དང་འཐབ་མོ་ཤ་གཉེར་དང༌། ། ཚིག་གམ་ཞིག་གམ་གསོད་བྱེད་པ། ། དེ་ཀུན་འབྱུང་པོའི་རྣམ་པར་འགྱུར། ། འབྱུང་པོའི་ཚོགས་རྣམས་དེ་དག་གིས། ། བར་ཆད་སྣ་ཚོགས་བྱེད་པ་ལ། ། རྣལ་འབྱོར་དབང་ཕྱུག་བིརྺ་པས། ། གསུངས་པའི་སྲུང་བའི་འཁོར་ལོ་དང༌། ། སྔགས་ཟློས་སྔགས་མདུད་ལ་སོགས་པ། ། མན་ངག་གནད་དུ་ཆེ་བ་ཡིན། ། གཞན་ཡང་སྟོན་པ་བཅོམ་ལྡན་འདས། །
འཇིག་རྟེན་ཁམས་སུ་བྱོན་པའི་ཚེ། ། ལག་ན་རྡོ་རྗེ་ལ་སོགས་པས། ། རང་རྟགས་སྲོག་གི་སྙིང་པོ་རྣམས། ། ཇི་ལྟར་ཕུལ་བའི་རྟེན་འབྲེལ་དང༌། ། ཆོ་ག་ཞིབ་མོ་ཐམས་ཅད་ཀུན། ། ཕྱི་རབས་རྣལ་འབྱོར་དོན་ཆེད་དུ། ། འཇིག་རྟེན་མགོན་པོས་བཞག་པས་ན། ། དེ་དག་ཀུན་ཀྱང་མཁས་པས་བསྟེན། ། བླ་མ་རིན་ཆེན་ཞལ་སྔ་ནས། ། བར་ཆད་བསྲུང་བའི་འཁོར་ལོ་ནི། །
གནོད་པར་བྱེད་པ་དེ་དག་གི ། སྡུག་བསྔལ་རྒྱུ་འབྲས་བསམས་པ་ལས། ། རང་དབང་མེད་པའི་སྙིང་རྗེ་སྐྱེ། ། སྙིང་རྗེ་ཆེན་པོ་ལས་བྱུང་བ། ། བྱང་ཆུབ་སེམས་ཀྱི་གོ་ཆ་བགོས། ། བྱང་ཆུབ་སེམས་ལས་བྱུང་བ་ཡི། ། ལུས་ངག་ཡིད་གསུམ་དགེ་བ་རྣམས། ། ཁོང་གིས་གཙོ་བོ་བྱས་པ་ཡི། ། སེམས་ཅན་བདེ་ཞིང་སྐྱིད་པ་དང༌། ། བདེ་བས་སྡུག་བསྔལ་དང་བྲལ་ནས། །
བྱང་ཆུབ་འཐོབ་པའི་དོན་དུ་བསྔོ། ། ཡང་དང་ཡང་དུ་བཀའ་སྩལ་གསུང༌། ། ཆོས་ཀྱི་རྒྱལ་པོ་རིན་པོ་ཆེ། ། འགྲོ་མགོན་དེ་ཡི་བཀའ་སྩལ་ལ། ། གཏང་སྙོམས་ཙམ་དུ་བཞག་ཕངས་པས། ། རང་ལ་ལྟོས་པ་མེད་པའི་བློས། ། སྙིང་ནས་ནན་ཏན་ཆེན་པོ་ཡིས། ། བདག་གིས་སྨོན་ལམ་འདི་སྐད་བཏབ། ། བདག་གིས་དུས་གསུམ་བསགས་པ་ཡི། ། དགེ་བའི་རྩ་བ་མ་ལུས་པས། །
ཁྱེད་ལ་སོགས་པའི་སེམས་ཅན་ཀུན། ། བདེ་དང་སྐྱིད་པ་རབ་རྒྱས་ཤིང༌། ། གནོད་པའི་སྡུག་བསྔལ་དང་བྲལ་ནས། ། རྫོགས་པའི་བྱང་ཆུབ་མཆོག་ཐོབ་ཅེས། ། ཡང་དང་ཡང་དུ་སྨོན་ལམ་བཏབ། ། བདེན་པའི་སྟོབས་ཀྱང་འདི་ལྟར་བརྗོད། ། སྐྱབས་ཆེན་དཀོན་མཆོག་བདེན་པ་དང༌། ། རང་བཞིན་རྣམ་པར་དག་པ་ཡི། ། ཆོས་ཀྱི་དབྱིངས་ཀྱི་བདེན་པ་དང༌། ། ལྷ་དང་སྙིང་པོ་སྔགས་དང་ནི། །
ཕྱག་རྒྱ་དམ་ཚིག་བདེན་པ་ཡིས། ། འབྱུང་པོ་མ་རུངས་ཁྱོད་ལ་སོགས། ། བདུད་ཀྱི་དཀྱིལ་འཁོར་ཐམས་ཅད་དང༌། ། འགྲོ་དྲུག་འཁོར་བའི་སེམས་ཅན་རྣམས། ། རྟག་ཏུ་བདེ་དང་ལྡན་གྱུར་ཅིག ། སྡུག་བསྔལ་རྒྱ་མཚོ་རབ་སྤངས་ནས། ། རྫོགས་པའི་བྱང་ཆུབ་ཐོབ་གྱུར་ཅིག ། རང་སྙིང་དཔང་དུ་བཙུགས་པ་ཡི། ། གཡོ་སྒྱུ་མེད་པའི་བསམ་པ་ཡིས། ། རྟག་ཏུ་སྨོན་ལམ་རྒྱ་ཆེན་བཏབ། །
བདེན་པའི་སྟོབས་དང་སྨོན་ལམ་སྟོབས། ། ལྷག་བསམ་གཡོ་དང་བྲལ་བའི་སྟོབས། ། བསམ་གྱིས་མི་ཁྱབ་སྟོབས་རྣམས་ཀྱིས། ། སྨོན་ལམ་འགྲུབ་པ་རྟེན་འབྲེལ་ཏེ། ། ཕན་ཞིང་བདེ་བ་སྐྱེས་གྱུར་ནས། ། གནོད་པ་ཤུགས་ཀྱིས་འགག་གམ་སྙམ། ། དང་པོའི་ལས་ཅན་རྣལ་འབྱོར་ལ། ། ཕྲ་མོ་བདུད་ཀྱི་བར་ཆད་ལ། ། བསྲུང་བའི་འཁོར་ལོ་བསྟན་པའོ།། ༈ །།ཉམས་མྱོང་ཆེན་པོར་གྱུར་བ་ཡི། །
ལྷན་ཅིག་སྐྱེས་པའི་དྲོད་ཐོབ་ན། ། ཆེན་པོར་གྱུར་པའི་བདུད་རྣམས་ཀྱིས། ། བར་དུ་གཅོད་པ་གདོན་མི་ཟ། ། ཆེན་པོར་གྱུར་པ་གང་ཞེ་ན། ། ཚངས་པ་གུང་ལང་ཁྱབ་འཇུག་དང༌། ། བརྒྱ་བྱིན་དབང་ཕྱུག་ཆེན་པོ་རྣམས། ། ལྷན་ཅིག་སྐྱེས་པའི་རྣལ་འབྱོར་ལ། ། བར་ཆད་རྣམ་པ་སྣ་ཚོགས་བྱེད། ། འདོད་པའི་དབང་ཕྱུག་སྟོབས་ལྡན་རྣམས། ། འཇིག་རྟེན་མི་རྣམས་བསྐུལ་བྱས་ཏེ། །
འདོད་པའི་ཡོན་ཏན་སྣ་ཚོགས་ཀྱིས། ། རྣལ་འབྱོར་པ་ལ་བར་ཆད་བྱེད། ། གླིང་བཞི་ལེགས་པར་བརྒྱན་གྱུར་ཅིང༌། ། རིན་ཆེན་སྣ་བདུན་དབང་ཕྱུག་གཙོ། ། ཐོགས་མེད་མཁའ་ལ་འགྲོ་བའི་བླ། ། གླིང་བཞིར་གནས་པའི་སེམས་ཅན་རྣམས། ། དགེ་བ་བཅུ་ལ་འགོད་པའི་དཔལ། ། སྟོབས་ཀྱིས་འཁོར་ལོས་བསྒྱུར་བ་ཡི། ། ལོངས་སྤྱོད་ཕུན་སུམ་ཚོགས་པ་ཀུན། ། རྣལ་འབྱོར་པ་ལ་སྦྱིན་པ་ཡིས། །
ཐར་པའི་བར་དུ་གཅོད་པར་བྱེད། ། སྟོབས་ལྡན་སྤྱི་ཕུད་སྟོང་གི་རྗེ། ། ལྷ་དབང་མིག་སྟོང་ལྡན་པ་པོ། ། བདེ་དང་སྐྱིད་པའི་དཔལ་འབར་ཞིང༌། ། མངོན་ཤེས་རྫུ་འཕྲུལ་སྟོབས་རྣམས་ལ། ། ཆགས་ཐོགས་མེད་པ་ལྷ་ཡི་ལྷ། ། ལྷ་མིན་རབ་ཏུ་ཕམ་མཛད་པ། ། ཐོགས་པ་མེད་པའི་རྡོ་རྗེ་ཅན། ། དབང་པོ་ཉེ་དབང་ཐམས་ཅད་ཀྱི། ། གཙུག་གི་ནོར་བུས་རབ་ཏུ་བླངས། །
རྣམ་པར་རྒྱལ་བའི་ཁང་བཟང་ན། ། ཆེ་བའི་ཆེ་ཐབས་ཐམས་ཅད་ཀྱིས། ། ཤིན་ཏུ་ཆེ་བར་གྱུར་པ་ཡི། ། དབང་དང་བསོད་ནམས་རྒྱལ་སྲིད་རྣམས། ། རྣལ་འབྱོར་པ་ལ་སྟོབ་པ་ཡིས། ། ཐར་པའི་བར་དུ་གཅོད་པར་བྱེད། ། སྟོང་གསུམ་མི་མཇེད་ཁམས་ཀྱི་བདག ། ཚངས་པའི་དབང་པོ་གདོང་བཞི་པ། ། བྱམས་དང་སྙིང་རྗེའི་ཏིང་འཛིན་གྱིས། ། འགྲོ་རྣམས་བདེ་ལ་འགོད་པའི་དཔལ། །
སྟོང་གསུམ་མི་མཇེད་འཇིག་རྟེན་གྱི། ། གཟུགས་སྒྲ་དྲི་རོ་རེག་བྱ་རྣམས། ། སྐད་ཅིག་ཅིག་ལ་ཤེས་པ་ཡི། ། མངོན་པར་ཤེས་པའི་སྟོབས་འཆང་བ། ། ཚངས་པའི་དབང་པོའི་གོ་འཕང་དང༌། ། ལོངས་སྤྱོད་བདེ་སྐྱིད་སྟེར་བས་ཀྱང༌། ། ཐར་པའི་བར་དུ་གཅོད་པར་བྱེད། ། ཤིན་ཏུ་ཞི་བའི་ཏིང་ངེ་འཛིན། ། བསམ་གཏན་སྙོམས་པར་འཇུག་པ་དང༌། ། བྱམས་དང་སྙིང་རྗེ་དགའ་བ་དང༌། །
བཏང་སྙོམས་ཞི་བདེ་བསམ་གཏན་དང༌། ། འཇིག་རྟེན་ཕ་རོལ་ཕྱིན་དྲུག་གིས། ། ཐར་པའི་བར་དུ་གཅོད་པར་བྱེད། ། གཞན་ཡང་མྱོང་རིག་ཏིང་འཛིན་གྱིས། ། རྒྱུ་ལམ་འབྲས་བུ་ཐམས་ཅད་ཀྱི། ། ཐར་པའི་བར་དུ་གཅོད་པ་སྟེ། ། རང་ཉིད་ཞི་བདེ་འདོད་པའི་བློས། ། རྫོགས་པའི་བྱང་ཆུབ་བར་དུ་གཅོད། ། དེ་འདྲའི་བསམ་པ་སྟོན་པ་ཡི། ། ཕ་མ་མཁན་པོ་སློབ་དཔོན་དག །
བར་དུ་གཅོད་པའི་བདུད་རྣམས་སུ། ། རྫོགས་པའི་སངས་རྒྱས་ཉིད་ཀྱིས་གསུངས། ། ཀྱེ་མ་བར་ཆད་བདུད་རྣམས་ཀྱིས། ། གཏན་གྱི་བདེ་བ་འཕྲོག་བྱེད་ཅིང༌། ། ཁམས་གསུམ་འཁོར་བའི་གནོད་པ་ཡིས། ། དུས་རྣམས་རྒྱུན་ཏུ་གནོད་པ་ཡི། ། དགྲ་བགེགས་མ་རུངས་འདི་དག་ལ། ། བདག་ལྟ་ཇི་ལྟར་དགའ་བ་སྐྱེ། ། བདུད་ཀྱི་དཀྱིལ་འཁོར་ཕམ་བཞེད་ན། ། བྱང་ཆུབ་མཆོག་གི་ཤིང་དྲུང་དུ། །
སྐྱོབ་མཛད་ཤཱཀྱའི་དབང་པོ་ཡིས། ། གཉུག་མ་བྱམས་ཆེན་ཏིང་འཛིན་གྱིས། ། མ་ལུས་བདུད་ཀྱི་དཀྱིལ་འཁོར་རྣམས། ། བདེ་ཆེན་རབ་ཏུ་མཆོག་ལ་བཀོད། ། ངས་ཀྱང་དེ་ཡི་རྗེས་སུ་བསླབས། ། ནུས་པའི་མཐར་ཐུག་བིརྺ་པ། ། ལུང་བསྟན་ཐོབ་པའི་འགྲོ་བའི་མགོན། ། ཀླུ་སྒྲུབ་སྙིང་པོ་ལ་སོགས་པ། ། གྲུབ་ཐོབ་གོང་མ་རྣམས་ཀྱིས་ཀྱང༌། ། རྟོགས་པའི་ཡེ་ཤེས་མ་གཏོགས་པ། །
ཀུན་རྫོབ་སྲུང་བ་གང་གིས་ཀྱང༌། ། ནང་བདུད་ཆེན་པོ་མི་ཐུབ་ཅེས། ། བུ་གཅིག་རྣལ་འབྱོར་རྗེས་འཇུག་ལ། ། གཅེས་པའི་འོ་དོད་དྲག་པོ་འབོད། ། གོང་མ་རྣམས་ཀྱི་རྗེས་འབྲངས་ནས། ། གཉིས་མེད་ཡེ་ཤེས་རྡོ་རྗེ་ཡིས། ། བདེ་གསལ་མི་རྟོག་ལས་སྐྱེས་པའི། ། འཇིག་རྟེན་དབང་ཕྱུག་ཆེན་པོ་རྣམས། ། སྡེ་དང་དཔུང་བཅས་གཞོམ་པར་བྱ། ། དུས་གསུམ་སངས་རྒྱས་ཐམས་ཅད་ཀྱི། །
ཐུགས་ཉིད་མི་འགྱུར་རྡོ་རྗེ་ཡིས། ། བདུད་ཀྱི་དཀྱིལ་འཁོར་བཅོམ་པ་འདི། ། ཨེ་མ་ངོ་མཚར་མི་ཆེ་འམ། ། སྤྱིར་ཁམས་གསུམ་འཁོར་བའི་སེམས་ཅན་རྣམས། ། སྐྱེ་ཞིང་འཆི་བའི་བདག་པོ་གཅིག ། མི་བཟད་དབང་ཕྱུག་ཆེན་པོ་དེ། ། སུས་ཀྱང་ཐུབ་པ་ཡོད་མེད་དོ། ། འགྲོ་དྲུག་འཁོར་བའི་སེམས་ཅན་རྣམས། ། བདག་ཉིད་ཆེན་པོའི་ལྟོ་བར་གནས། ། ཁམས་གསུམ་སྲིད་པ་གསུམ་གྱི་བདག །
མཐོང་ངམ་ཐོས་སམ་དྲན་པས་ཀྱང༌། ། རང་གཞན་ཐམས་ཅད་བརླག་པར་བྱེད། ། སེམས་ཅན་ཀུན་གྱི་ཚེ་སྲོག་ལ། ། དབང་བྱེད་འཆི་བདག་བདུད་ཀྱི་རྗེ། ། ཇི་ལྟར་བྱས་ན་འདི་ལས་ཐར། ། བདག་ཅག་ལྷན་ཅིག་ཚོགས་པ་རྣམས། ། གསོད་པའི་གཤེད་མ་འདི་ཉིད་ཀྱི། ། ལག་ནས་ད་རུང་མ་ཐར་ན། ། བདག་ཅག་ཇི་ལྟར་དགའ་བར་གནས། ། མི་བཟད་གཤིན་རྗེའི་ལྟོ་བ་འདིར། །
རིགས་དྲུག་འཁོར་བའི་སྡུག་བསྔལ་ལས། ། ནམ་ཡང་ཐར་བའི་དུས་མེད་ན། ། བདག་ལྟ་ཇི་ལྟར་དགའ་བ་སྐྱེ། ། མཐོང་ངམ་ཐོས་སམ་དྲན་པས་ཀྱང༌། ། རང་དབང་མེད་པའི་བྲེད་ཤུགས་ཀྱིས། ། ཁ་ནས་ཁྲག་དྲོན་སྐྱུག་བྱེད་པ། ། གཤིན་རྗེ་བེ་ཅོན་ཐོགས་པ་ཡིས། ། བདག་ཉིད་རྟག་ཏུ་བཅོམ་གྱུར་ན། ། བདག་ལྟ་དགའ་བ་ག་ལ་ཐོབ། ། ཀྱེ་མ་མི་བཟད་འཆི་བདག་ལས། །
འདི་ལས་སྐྱོབ་པར་བྱེད་པ་ཡི། ། བདག་གི་སྐྱབས་སུ་སུ་ཞིག་འགྱུར། ། མགོན་པོ་བཅོམ་ལྡན་དེ་བཞིན་གཤེགས། ། ཐུབ་པ་ཆོས་ཀྱི་སྐུ་ཅན་དེ། ། བདག་ལ་སྐྱོབ་པའི་ངང་ཚུལ་གྱིས། ། སྐྱབས་ཆེན་བླ་མ་དམ་པར་སྣང༌། ། རྡོ་རྗེ་འཛིན་པ་དེ་ཉིད་ལས། ། རྡོ་རྗེ་འཛིན་པའི་འདུ་ཤེས་ཀྱིས། ། བདག་དང་སེམས་ཅན་ཐམས་ཅད་ཀུན། ། འཆི་བདག་ཆུ་སྲིན་ཆེན་པོ་ལས། །
ཐར་པར་འདོད་པའི་བློ་གྲོས་ཀྱིས། ། སྐྱབས་ཆེན་འདི་ལ་རབ་བཏུད་དེ། ། བདག་དང་བདག་ཏུ་འཛིན་པ་ཡི། ། གཅེས་པའི་ལུས་སྲོག་ཐམས་ཅད་ཀྱིས། ། རྡོ་རྗེ་འཛིན་པ་མཆོད་གྱུར་ནས། ། གཡོ་སྒྱུ་སྤངས་པའི་བསམ་པ་ཡིས། ། རྡོ་རྗེ་འཆང་དབང་ཆེན་པོ་ལ། ། སྙིང་ནས་ངེས་པར་སྐྱབས་སུ་སོང༌། ། དེ་ནས་དཔལ་ལྡན་རྡོ་རྗེ་འཆང༌། ། དཔའ་བོ་ཁམས་གསུམ་ལས་རྒྱལ་བ། །
འཇིགས་བྱེད་ཁམས་གསུམ་འཇིགས་མཛད་པས། ། གཉིས་སུ་མེད་པའི་རྡོ་རྗེ་ཡིས། ། བདག་ཏུ་འཛིན་པའི་མ་རིག་པ། ། མི་བཟད་འཆི་བདག་གཤིན་རྗེ་ཡི། ། སྤྱི་བོར་རྣམ་པར་བསྣུན་ནས་བསད། ། འཆི་བདག་གཤིན་རྗེ་བསད་པ་ཡིས། ། འགྲོ་དྲུག་འཁོར་བའི་སེམས་ཅན་རྣམས། ། ཁམས་གསུམ་འཁོར་བའི་སྡུག་བསྔལ་ལས། ། ཐར་ནས་བདེ་བ་ཆེན་པོའི་སྐུ། ། ཁམས་གསུམ་ལས་རྒྱལ་ཆོས་རྗེར་འགྱུར། །
འཆི་བདག་གཤིན་རྗེ་ཆེན་པོ་དེ། ། བསད་པའི་ཤ་རུས་ཕུང་པོ་ནི། ། འོག་མིན་ཆོས་ཀྱི་ཕོ་བྲང་དུ། ། རྣམ་པར་སྣང་མཛད་ཆེན་པོར་འགྱུར། ། ལྷུན་གྱིས་གྲུབ་པའི་བདག་ཉིད་འདིས། ། ཁམས་གསུམ་འཁོར་བའི་སེམས་ཅན་རྣམས། ། རྩོལ་སྒྲུབ་མེད་པའི་ངང་ཚུལ་གྱིས། ། བདེ་ཆེན་བྱང་ཆུབ་མཆོག་ལ་འགོད། ། སྐུ་ཡི་དཀྱིལ་འཁོར་དེ་ཉིད་ལ། ། དུས་གསུམ་སངས་རྒྱས་སྤྲིན་ཚོགས་འཁྲིགས། །
དུས་གསུམ་མཁྱེན་པའི་ཡེ་ཤེས་ཅན། ། སྐྱོབ་མཛད་འགྲོ་བའི་མགོན་པོར་འགྱུར། ། བླ་མ་དམ་པར་མོས་གུས་ཀྱིས། ། བདག་འཛིན་བསད་པའི་ལག་རྗེས་འདི། ། ཨེ་མ་ངོ་མཚར་མི་ཆེ་འམ། ། མདོར་ན་རྣལ་འབྱོར་པ་རྣམས་ཀྱིས། ། སངས་རྒྱས་ཐོབ་པར་བྱེད་པ་ལ། ། བར་དུ་གཅོད་པ་རྣམ་པ་བཞིས། ། བདག་རྐྱེན་གཞན་རྐྱེན་གང་ཡིན་ཡང༌། ། བྱང་ཆུབ་བར་དུ་གཅོད་པར་བྱེད། །
སྡུག་བསྔལ་ཕུང་པོ་བདུད་ཆེན་ནི། ། སངས་རྒྱས་སྐུ་གསུམ་བདག་ཉིད་ཅན། ། མཚན་དང་དཔེ་བྱད་འབར་བ་དེར། ། བསྒོམས་ཤིང་བརྟན་པ་ཐོབ་པས་འདག ། ཆགས་སྡང་ཉོན་མོངས་ཐམས་ཅད་ཀུན། ། སྡོམ་པ་གསུམ་གྱིས་རིམ་གྱིས་སྤོང༌། ། ཕྱི་རོལ་བདུད་ཀྱི་བར་ཆད་ནི། ། བྱང་ཆུབ་སེམས་ཀྱི་སྦྱོར་བས་སྤོང༌། ། མི་བཟད་འཆི་བདག་གཤིན་རྗེ་ཡང༌། ། བླ་མ་དམ་པའི་མོས་གུས་ཀྱིས། །
འོད་གསལ་ཐོབ་ནས་རང་སར་དག ། ལམ་གྱི་གེགས་སེལ་བསྟན་ནས་ཀྱང༌།། ༈ །།འབྲས་བུའི་གེགས་སེལ་བསྟན་པ་ནི། ། རྒྱུ་ཡི་རྟེན་འབྲེལ་ཚོགས་པ་ལས། ། འབྲས་བུ་ཕུན་སུམ་ཚོགས་པ་འབྱུང༌། ། རྒྱུ་ཡི་རྟེན་འབྲེལ་མ་ཚང་ན། ། འབྲས་བུའི་གེགས་སུ་གྱུར་པས་ན། ། འབྲས་བུའི་གེགས་སེལ་བསྟན་པར་བྱ། ། ཐུབ་པ་སྐུ་གསུམ་བདག་ཉིད་ནི། ། ཚོགས་གཉིས་རྫོགས་པའི་འབྲས་བུ་སྟེ། །
བདག་གི་རྐྱེན་དང་གཞན་གྱི་རྐྱེན། ། གཉིས་ཀའི་རྐྱེན་ལས་གྲུབ་པ་སྟེ། ། དེ་ཡང་དང་པོར་བདག་རྐྱེན་ནི། ། ཀུ་སཱ་ལི་ཡི་གཞུང་ལུགས་ཀྱིས། ། འཁོར་འདས་གཟུང་ཡུལ་ཐམས་ཅད་ལ། ། མཐོ་དམན་གྲུབ་མཐའ་ཐམས་ཅད་དུ། ། རྟོགས་མཁན་རང་གི་རིག་པ་སྟེ། ། དང་པོར་རང་གི་རིག་པ་འདི། ། སྤྲོས་པའི་མཐའ་དང་བྲལ་བར་རྟོགས། ། དེ་ཉིད་གོམས་པའི་ངང་ཤུགས་ཀྱིས། །
འཁོར་དང་མྱ་ངན་འདས་པའི་ཆོས། ། གཉིས་ཀྱིས་བསྡུས་པ་ཐམས་ཅད་ཀུན། ། རང་གི་གཤིས་ལས་མི་འདའ་བ། ། སྤྲོས་མེད་ལྷན་ཅིག་སྐྱེས་པར་རྟོགས། ། གཉིས་མེད་ཡེ་ཤེས་དེ་ཉིད་ནི། ། མཉམ་རྗེས་གཉིས་སྣང་རྣམ་པར་དག ། གདོད་ནས་ཞི་ཞིང་མ་སྐྱེས་པ། ། ལྷུན་གྱིས་གྲུབ་པ་ཉིད་དུ་གནས། ། ལྷུན་གྲུབ་རྒྱུན་ཆད་མེད་པ་དེ། ། འཁོར་དང་མྱ་ངན་འདས་པའི་གཤིས། །
ཐུབ་པའི་བདེ་ཆེན་ཆོས་སྐུ་ཡིན། ། ཐམས་ཅད་ཆོས་སྐུར་གཅིག་གྱུར་པས། ། ཆོས་སྐུ་བདག་གི་རྐྱེན་ཞེས་བྱ། ། གཞན་གྱི་རྐྱེན་ལ་ལྟོས་པ་ནི། ། ཀུན་རྫོབ་རྟེན་འབྲེལ་ཆེ་བ་སྟེ། ། སེམས་ཅན་ནམ་མཁའ་མཉམ་པ་ལ། ། སྙིང་རྗེ་ཆེན་པོ་རབ་སྐྱེས་ནས། ། བྱང་ཆུབ་མཆོག་ཏུ་སེམས་བསྐྱེད་དེ། ། བྱང་ཆུབ་སེམས་དཔའི་བརྩོན་འགྲུས་ཀྱིས། ། ས་བཅུ་སེམས་ཅན་དོན་ཏུ་སྦྱངས། །
གཉིས་ཀའི་རྐྱེན་ལ་ལྟོས་པ་ནི། ། བདག་གི་ལུས་ངག་ཡིད་གསུམ་དང༌། ། ཁམས་གསུམ་སེམས་ཅན་མ་ལུས་ཀུན། ། རྟོགས་རྒྱུ་གཟུང་འཛིན་དེ་ཉིད་ལ། ། སྙིང་རྗེའི་ཡུལ་ཡང་དེ་ཉིད་དེ། ། རྟོགས་པའི་ཡེ་ཤེས་ན་འཕོས་པས། ། སྦྱང་གཞི་ལུས་ངག་ཡིད་གསུམ་རྣམས། ། སྦྱངས་ཤིང་དག་པ་དེ་བཞིན་དུ། ། ལུས་ངག་ཡིད་གསུམ་རྣམ་དག་པའི། ། ཡོན་ཏན་བྱེ་བ་མང་པོ་རྣམས། །
ན་འཕོས་གོང་དུ་སྟོབས་འཕེལ་བ། ། གཞན་རྐྱེན་སྙིང་རྗེའི་རྟེན་འབྲེལ་གྱིས། ། འགྲོ་བ་རབ་ཏུ་སྨིན་པར་མཛད། ། རྟོགས་པའི་ཆོས་ཉིད་འོད་གསལ་གྱིས། ། ལུས་ངག་ཡིད་གསུམ་རབ་སྦྱངས་ནས། ། ཤིང་ཟད་མེ་ཟད་ཇི་བཞིན་དུ། ། ཆོས་སྐུ་སྩོལ་སྒྲུབ་མེད་པར་གནས། ། ལུས་ངག་ཡིད་གསུམ་རྣམ་དག་པས། ། དག་པ་མཐར་ཕྱིན་ཡོན་ཏན་སྐུ། ། ལུས་ཉིད་རབ་ཏུ་དག་པ་ལས། །
ཐུབ་པ་སུམ་ཅུ་རྩ་གཉིས་མཚན། ། དཔེ་བྱད་བཟང་པོས་རབ་སྤྲས་པ། ། ཞིང་རྣམས་ཀུན་ལ་བཞུགས་པའོ། ། ངག་རྣམས་སྦྱངས་པ་རྣམ་དག་པ། ། དག་པའི་ཡོན་ཏན་དེ་ཉིད་ཀྱིས། ། ཐུབ་པའི་གསུང་གཅིག་ཡན་ལག་ལ། ། སྒྲ་སྐད་རྒྱ་མཚོ་རབ་ཕྱེ་བས། ། སེམས་ཅན་ཐམས་ཅད་སྨིན་པར་མཛད། ། ཐུགས་ཉིད་སྦྱངས་པ་རྣམ་དག་པས། ། དག་པའི་ཡོན་ཏན་དེ་ཉིད་ནི། །
དུས་གསུམ་མཁྱེན་པའི་ཡེ་ཤེས་ཏེ། ། བྲལ་བའི་ཡོན་ཏན་སུམ་ཅུ་གཉིས། ། དེ་ལྟར་ཐུབ་པའི་སྐུ་གསུང་ཐུགས། ། སེམས་ཅན་དོན་དུ་རབ་སྦྱངས་པས། ། སངས་རྒྱས་ཆོས་སྐུ་རྣམ་དག་ནི། ། མ་ལུས་སེམས་ཅན་ཁམས་རྣམས་ལ། ། སྐུ་གསུང་ཐུགས་ཀྱི་རྣམ་པར་སྣང༌། ། ཆོས་སྐུ་བདེ་བ་ཆེན་པོ་ནི། ། གཟུང་འཛིན་སྤྲོས་པའི་མཐའ་ལས་འདས། ། མཐའ་བྲལ་འོད་གསལ་ཆེན་པོ་ཡིས། །
ལུས་ངག་ཡིད་གསུམ་རྣམ་དག་པ། ། བྱང་ཆུབ་སེམས་ཀྱི་རྒྱུ་བྱས་པས། ། སྐྱེ་མེད་འོད་གསལ་ཆོས་སྐུ་དེ། ། རང་བཞིན་དབྱེ་བ་མེད་པ་ཡིས། ། སེམས་ཅན་ཁམས་རྣམས་ཐམས་ཅད་ལ། ། སྐུ་གསུང་ཐུགས་ཀྱི་འཁོར་ལོར་སྣང༌། ། འོད་གསལ་དབྱིངས་ལ་ཐ་དད་མེད། ། སྐུ་གསུམ་རྒྱུ་ལམ་འབྲས་བུ་ཡི། ། གེགས་དང་བར་ཆད་བྲལ་བ་འདི། ། ཨེ་མ་ངོ་མཚར་མི་ཆེ་འམ། །
མགོན་པོ་ཕག་མོ་གྲུ་པའི་དགོངས་པ་དྲི་མེད་པ། ། ཉི་མའི་དཀྱིལ་འཁོར་ལྟ་བུ་སྐྱོན་མེད་འོད་གསལ་བ། ། མི་ཤེས་མུན་སེལ་འཇིག་རྟེན་སྒྲོན་མེ་གསལ་བྱེད་འདི། ། བསགས་པ་རབ་ཏུ་གྱུར་པའི་གང་ཟག་བློ་གྲོས་ཅན། ། ཚེ་འདིར་ལྟོས་པ་རབ་བཅད་ལྷག་པའི་བསམ་པ་ཡིས། ། བླ་མ་དམ་པའི་ཞབས་ལ་ཡུན་རིང་གཏུགས་གྱུར་ནས། ། སྒྲུབ་བ་སྙིང་པོར་བྱེད་ཅིང་དབེན་པ་ལ་དགའ་བས། ། ཚེ་འདིར་མཆོག་གི་དངོས་གྲུབ་ཐོབ་པར་འདོད་པ་ལ། ། དབང་གི་རྒྱལ་པོ་ནོར་བུ་རིན་ཆེན་ཇི་ལྟ་བར། ། བླ་མ་དམ་པའི་གསུང་འདི་ཉེ་བར་མཁོ་བར་གནས། །
དོན་གྱི་སྙིང་པོ་ཡི་གེར་བྲིས་པས་ཚིག་གི་བརྒྱུད་པར་སོང་གྱུར་ན། ། བླ་མ་དཔའ་བོ་མཁའ་འགྲོའི་ཚོགས་དང་དམ་པ་རྣམས་ལ་བཟོད་པར་གསོལ། ། བླ་མ་དམ་པའི་ཐུགས་ཀྱི་དགོངས་པ་དྲི་མེད་པ། ། འགྲོ་ལ་ཕན་པར་དགོངས་པ་བརྩེ་བའི་བདག་ཉིད་ཅན། ། ཐུགས་ཀྱི་དགོངས་པ་རྫོགས་ཕྱིར་ཡི་གེར་བཀོད་པ་ཡིས། བླ་མ་དམ་པའི་ཐུགས་དགོངས་ཡོངས་སུ་རྫོགས་པར་ཤོག ཙིནྡ་མ་ཎི་རིན་པོ་ཆེ་འབར་བའི་འཕྲེང་བ་རྫོགས་སོ།། །།
༧༽ ༄། །བླ་མའི་བཀའ་བསྩལ་གཅེས་པའི་སྙིང་པོ་དུམ་ཁྲིགས།།

ཨོཾ་སྭསྟི། དུས་གསུམ་གྱི་སངས་རྒྱས་ཐམས་ཅད་ཀྱི་ངོ་བོར་གྱུར་པ། བསམ་གྱིས་མི་ཁྱབ་ཅིང་བརྗོད་ཀྱིས་མི་ལང་བའི་ཡོན་ཏན་ཐམས་ཅད་ཀྱི་གཏེར་དུ་གྱུར་པ། འགྲོ་བ་མ་ལུས་པ་ཐམས་ཅད་ཀྱི་དཔལ་དང་མགོན་དུ་གྱུར་པའི་བླ་མ་དམ་པ་རྣམས་ལ་ཕྱག་འཚལ་ལོ། ། དུས་གསུམ་གྱི་སངས་རྒྱས་ཐམས་ཅད་ཀྱི་གསང་བའི་བདག་པོར་གྱུར་པ། རྗེ་བཙུན་ཕྱག་ན་རྡོ་རྗེ་ལ་ཕྱག་འཚལ་ལོ། ། སྤྱིར་འཁོར་བའི་རྒྱ་མཚོ་ཆེན་པོ་སྡུག་བསྔལ་གྱི་རང་བཞིན་འདི། རྒྱུ་གང་ལས་བྱུང་ན་མ་རིག་པ་ལས་བྱུང༌། མ་རིག་པ་འཁྲུལ་པའི་རང་བཞིན་དུ་གནས། མ་རིག་པའི་རང་བཞིན་དུ་འཁྲུལ་པ་ཡིན་ཏེ། མདོར་བསྡུས་ན།
འཁོར་བ་སྡུག་བསྔལ་གྱི་རང་བཞིན་ཞེས་བྱའོ། ། མ་རིག་པ་ལ་གཉིས་ཏེ། རྟེན་ཅིང་འབྲེལ་བར་འབྱུང་བ་ལུགས་ལས་བྱུང་བ་ལས་རྒྱུ་འབྲས་ལ་རྨོངས་པའི་མ་རིག་པ་དང༌། རྟེན་འབྲེལ་ལུགས་ལས་ལྡོག་པ་དེ་ཁོ་ན་ཉིད་ལ་རྨོངས་པའི་མ་རིག་པའོ། ། མ་རིག་པ་རིག་པ་དང༌། ཤེས་ཤིང་གོ་བར་བྱེད་པ་བླ་མ་ཡིན་ལ། ཤེས་ཤིང་གོ་བ་ལ་ནི་སངས་རྒྱས་ཀྱི་ཆོས་ཞེས་བྱའོ། ། དེ་ཡང༌། སངས་རྒྱས་ཆོས་རྣམས་དགེ་བའི་བཤེས་ལ་བསྟེན་ཏོ་ཞེས། ། ཡོན་ཏན་ཀུན་གྱི་མཆོག་མངའ་རྒྱལ་བས་དེ་སྐད་གསུངས། །
ཞེས་པ་ལ་སོགས་པ་སངས་རྒྱས་ཀྱི་ཆོས་ཐམས་ཅད་དུ་མ་རིག་པ་སྡུག་བསྔལ་གྱི་ཕུང་པོ་འདག་པར་བྱེད་པ། ལམ་ཉམས་སུ་ལེན་པའི་དབང་དུ་བྱས་ན་རྒྱུ་དང་ལམ་དང་འབྲས་བུ་ཐམས་ཅད་དུ་བླ་མ་གཅིག་པུས་ལམ་བགྲོད་པར་བཞེད་དོ། ། དེ་ཡང་སློབ་དཔོན་བིརྺ་པའི་ཞལ་ནས། རྒྱུ་དང་ལམ་དང་འབྲས་བུའི་དབང༌། ། དབང་ལམ་གྱི་འཁོར་ལོར་འཁོར་བར་བཞེད། ཕ་རོལ་ཏུ་ཕྱིན་པའི་ཐེག་པའི་དབང་དུ་བྱས་ན་ཡང་སེམས་བསྐྱེད་ཉི་ཤུ་རྩ་གཉིས་བྱང་ཆུབ་མཆོག་ཏུ་སེམས་བསྐྱེད་པའི་བླ་མ་ལ་བསྟེན་ནས་ཐོབ་ཅིང༌། སེམས་བསྐྱེད་ཉི་ཤུ་རྩ་གཉིས་ཀྱིས་ལམ་བགྲོད་པར་བཞེད་དེ། དོན་ལ་སྔགས་དང་ཕ་རོལ་ཏུ་ཕྱིན་པ་ཐམས་ཅད་དུ་ལས་དང་ཉོན་མོངས་པ་དང་ཤེས་བྱའི་སྒྲིབ་པ་ཐམས་ཅད་འདག་ཅིང༌། འཁོར་བ་དང་མྱ་ངན་ལས་འདས་པའི་ཡོན་ཏན་ཐམས་ཅད་བླ་མ་ལ་བརྟེན་ནས་སྐྱེ། དེ་ཡང༌།
གང་ཕྱིར་རྡོ་རྗེ་འཛིན་པ་ཡིས། ། དངོས་གྲུབ་སློབ་དཔོན་རྗེས་འབྲང་གསུངས། ། ཞེས་གསུངས་སོ། ། དེ་ཡང་མདོར་བསྡུས་ན་དུས་གསུམ་གྱི་སངས་རྒྱས་ཐམས་ཅད་ཀྱི་སྐུ་གསུང་ཐུགས་ཡོན་ཏན་ཕྲིན་ལས་སྐུ་གསུམ་ཡེ་ཤེས་རྣམ་པ་ལྔ་གཅིག་ཏུ་དྲིལ་བ་དང༌། སངས་རྒྱས་ཐམས་ཅད་ཀྱི་ལུང་ཆོས་དང༌། མངོན་པར་རྟོགས་པ་དང༌། དགེ་འདུན་སྡེ་གཉིས་ལ་སོགས་པ་དཀོན་མཆོག་གསུམ་ག་བླ་མ་གཅིག་པུ་ཡིན་པར་བཞེད་དེ། ། དེ་ཡང་དཔལ་སྡོམ་པ་འབྱུང་བའི་རྒྱུད་ལས། བླ་མ་སངས་རྒྱས་བླ་མ་ཆོས། ། དེ་བཞིན་བླ་མ་དགེ་འདུན་ཏེ། །
ཀུན་གྱི་བྱེད་པོ་བླ་མ་ཡིན། ། ཞེས་པ་དང་ཡང༌། སངས་རྒྱས་ཐམས་ཅད་འདུས་པའི་སྐུ། ། རྡོ་རྗེ་འཛིན་པའི་ངོ་བོ་ཉིད། ། དཀོན་མཆོག་གསུམ་གྱི་རྩ་བ་སྟེ། ། བླ་མ་རྣམས་ལ་ཕྱག་འཚལ་ལོ། ། ཞེས་པ་དང༌། བླ་མ་དམ་པ་བསྙེན་བཀུར་བ་ལས་ཡོན་ཏན་མ་ལུས་པ་ཐམས་ཅད་སྐྱེ་སྟེ། བླ་མ་ཡང་མཚན་ཉིད་དང་ལྡན་པ་ལས་ཡོན་ཏན་སྐྱེ་ཡི། མཚན་ཉིད་དང་མི་ལྡན་པའི་བླ་མས་ཡོན་ཏན་བསྐྱེད་པར་མི་ནུས་ཏེ།
བླ་མ་རིན་པོ་ཆེའི་ཞལ་ནས། རྐོས་ཕོར་ལ་རི་མོ་མེད་ན་ཚྭ་ཚྭ་ལ་རི་མོ་མི་འབྱུང་གསུངས། སངས་རྒྱས་ཀྱི་གསུང་རབ་ཐམས་ཅད་དུ་ཡང་བླ་མའི་མཚན་ཉིད་དཔག་ཏུ་མེད་པ་བཤད་པ་སློབ་མའི་རྒྱུད་ལ་ཡོན་ཏན་སྐྱེ་བར་བཞེད་ནས་གསུངས་པ་ཡིན། བླ་མའི་མཚན་ཉིད་དཔག་ཏུ་མེད་པའི་དོན་བསྡུས་པ་ཡང་བླ་མ་རིན་པོ་ཆེའི་ཞལ་ནས། ། ཆོས་གསུམ་དང་ལྡན་པའི་རིན་པོ་ཆེ། ། དུས་གསུམ་སངས་རྒྱས་ཀྱི་ཐུགས་སྤྲུལ་པ། ། བདེ་ཆེན་བླ་མར་ཕྱག་འཚལ་ལོ། ། ཞེས་པ་ཆོས་གསུམ་ལྡན་དུ་བཞེད་དེ། དེ་ཡང་ཤེས་རབ་ཆེན་པོའི་སྒོ་ནས་ཆོས་སྤྱི་དང་རང་གི་མཚན་ཉིད་ཐམས་ཅད་ཁོང་དུ་ཆུད་པས། ཐར་པ་དང་ཐམས་ཅད་མཁྱེན་པའི་ལམ་སྣ་འཁྲིད་ནུས་པ་དང༌།
སྙིང་རྗེ་ཆེན་པོའི་སྒོ་ནས་མ་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་ཀྱི་སྡུག་བསྔལ་གྱི་ཁུར་འཁུར་བར་ནུས་པ་དང༌། ཚེ་འདི་ལ་ལྟོས་པ་སྤུའི་རྩེ་མོ་ཙམ་ཡང་མེད་པ་ནི་བླ་མའོ་གསུངས། ཡང་ན་སེམས་ཉིད་ལྷན་ཅིག་སྐྱེས་པ་ངོ་སྤྲོད་ནུས་པ་གཅིག་པུ་སྟེ། དེ་ཡང་གང་གི་དྲིན་གྱིས་བདེ་ཆེན་ནི། ། སྐད་ཅིག་ཉིད་ལ་འཆར་བ་གང༌། ། བླ་མ་རིན་ཆེན་ལྟ་བུ་ཡི། ། རྡོ་རྗེ་ཅན་ཞབས་པད་ལ་འདུད། ། ཅེས་པས་སེམས་ཉིད་སྟོན་པའི་བླ་མ་ནི་ཡིད་བཞིན་གྱི་ནོར་བུ་རིན་པོ་ཆེ་དབང་གི་རྒྱལ་པོ་ལྟ་བུའི་བླ་མ་རིན་པོ་ཆེ་ཞེས་གསུང་ངོ༌། ། དེ་ལྟ་བུའི་བླ་མ་ལ་བསྟེན་པར་བྱ་བའི་ཚུལ་ལུགས་དཔག་ཏུ་མེད་པ་ཞིག་གསུངས་ཀྱང༌། དོན་མོས་གུས་དྲག་པོ་གདུང་བའི་ཤུགས་ཀྱིས་དུས་དང་རྣམ་པ་ཐམས་ཅད་དུ་ཤེས་པ་བླ་མ་དམ་པ་དང་མི་འབྲལ་བའི་བློས་དུས་དང་རྣམ་པ་ཐམས་ཅད་དུ་བསྙེན་བཀུར་བྱེད་པའོ། །
དེ་ཡང་བླ་མ་དམ་པ་དེའི་མཚན་ཐོས་ནས་ཡུལ་ཕྱོགས་ཐག་རིང་པོ་ནས་མོས་གུས་དང་གདུང་བ་དྲག་པོ་ཡོད་ན། རྒྱལ་བ་སྤྲུལ་པའི་སྐུས་རང་རྒྱུད་བྱིན་གྱིས་རློབ་ཅིང་ཏིང་ངེ་འཛིན་གྱི་སྒོའམ་ཡོན་ཏན་དཔག་ཏུ་མེད་པ་རྒྱུད་ལ་སྐྱེ་སྟེ། དཔེར་ན་བྱང་ཆུབ་སེམས་དཔའ་རྟག་ཏུ་ངུས་བྱང་ཆུབ་སེམས་དཔའ་ཆོས་འཕགས་ཀྱི་མཚན་ཐོས་ནས་གདུང་བའི་སེམས་སྐྱེས་པ་ལྟ་བུའོ། ། དེ་ལྟར་རྒྱང་རིང་པོ་ནས་མོས་གུས་བྱས་པ་གཅིག་པུས་ཆོག་པ་མ་ཡིན་ཏེ། རྒྱལ་བ་ལོངས་སྤྱོད་རྫོགས་པའི་སྐུའི་རྒྱུད་རང་དོན་དང་གཞན་དོན་ཕུན་སུམ་ཚོགས་པ་བསོད་ནམས་ཀྱི་ཚོགས་ཀྱི་ལག་རྗེས་ཡིན་པས་བླ་མ་དམ་པ་བསྙེན་བཀུར་དགོས་ཏེ། དེ་ཡང་བླ་མས་བྱང་ཆུབ་མཆོག་ཏུ་སེམས་བསྐྱེད། བསྐྱེད་པ་སྐྱེས་པ་ནི་ས་གཞི་དང་འདྲ་ལ། རང་གི་ལུས་ངག་ཡིད་གསུམ་དེ་ལ་ཉེ་བར་འཁོར་བའི་རྫས་དང་ལོངས་སྤྱོད་དུས་གསུམ་དུ་བསགས་པའི་དགེ་བའི་རྩ་བ་ཐམས་ཅད་གཏོང་བ་ནི་འདོད་ཆགས་མེད་པའི་དགེ་བའི་རྩ་བ་ས་བོན་གྲུུང་པོ་དང་འདྲ་བ་རྒྱལ་བ་ལོངས་སྤྱོད་རྫོགས་པའི་སྐུར་འགྲུབ་པའོ། ། དེ་ཡང་དཔེར་ན་བྱང་ཆུབ་སེམས་དཔའ་རྟག་ཏུ་ངུས་བྱང་ཆུབ་སེམས་དཔའ་ཆོས་འཕགས་ལ་རྒྱང་རིང་པོར་མོས་གུས་བྱས་པས་ཆོག་པར་མ་བལྟས་ནས། ཤིང་རྟ་ལྔ་བརྒྱ་དང་བུ་མོ་ལྔ་བརྒྱ་རྒྱན་གྱིས་བརྒྱན་པ་ཡང་ཕུལ།
རང་གི་ལུས་དང་ལོངས་སྤྱོད་ཤ་དང་ཁྲག་དང་རུས་པ་དང་བཅས་པ་ལྟོས་པ་མེད་པར་ཕུལ་བས་ས་བདུན་པ་མན་ཆོད་ཀྱི་མངོན་པར་རྟོགས་པ་རྒྱུད་ལ་སྐྱེས་པ་ལྟ་བུའོ།། ༈ །།ཀྱེ་ལེགས་པར་དགོངས་དང་སྐྱེས་བུ་རྣམས། ། འཁོར་བ་ཐོག་མ་མེད་པ་ནས། ། སྡུག་བསྔལ་གཏིང་མཐའ་མེད་པ་ལས། ། སྒྲོལ་བར་བྱེད་པའི་བླ་མ་ལ། ། མོས་གུས་གདུང་ཤུགས་དྲག་པོ་ཡིས། ། རྒྱུན་ཆད་མེད་པར་མི་གདུང་བ། ། བདག་གི་མགོན་སྐྱབས་སུ་ཞིག་ཡིན། ། ཤ་དང་ཁྲག་དང་རུས་པ་རྣམས། ། བླ་མའི་ཕྱོགས་སུ་མི་གཏོང་བ། །
ཐོག་མེད་དུས་ནས་ད་ཡི་བར། ། གཅེས་པར་བཙས་པའི་ལུས་པོ་རྣམས། ། ད་ལྟ་ཁྱོད་ཀྱི་གང་ན་ཡོད། ། ད་རེས་རུལ་བའི་ཕུང་པོ་འདི། ། སྐྱོབ་པ་འཇིག་རྟེན་གསུམ་གྱི་མགོན། ། ཚད་ལྡན་བླ་མ་དམ་པ་ལ། ། ལྟོས་པ་མེད་པར་ཕུལ་ནས་ཀྱང༌། ། སངས་རྒྱས་གསེར་གྱི་ཁ་དོག་སྐུ། ། མཚན་དང་དཔེ་བྱད་ཐམས་ཅད་ཀྱིས། ། ལེགས་པར་བརྒྱན་ཅིང་དཔལ་འབར་ཞིང༌། །
མ་ལུས་ཞིང་ཁམས་ཐམས་ཅད་ན། ། འགྱུར་བ་མེད་པར་རྟག་ཏུ་བཞུགས། ། སེམས་ཅན་མ་ལུས་སྨིན་མཛད་པ། ། ཐུབ་པའི་སྐུ་དང་མི་བརྗེ་བར། ། རུལ་པའི་ཕུང་པོས་ཅི་ཞིག་བྱ། ། རྟག་ཏུ་འདི་དང་འགྲོགས་སམ་ཅི། ། རྫས་དང་ལོངས་སྤྱོད་ཐམས་ཅད་དང༌། ། ཉེ་དུ་གཡོག་འཁོར་ཐམས་ཅད་ཀྱིས། ། བླ་མའི་སྐུ་གསུམ་རང་བཞིན་ལ། ། རང་གཞན་མ་ལུས་ཐམས་ཅད་ཀྱི། །
བདེ་སྐྱིད་ཡོན་ཏན་རྒྱ་མཚོ་རྣམས། ། ཕུལ་ནས་ཆེན་པོར་མི་བྱེད་པ། ། རྫས་དང་ལོངས་སྤྱོད་ཐམས་ཅད་ཀྱིས། ། རང་གཞན་ཀུན་གྱི་དུག་འཕེལ་བ། ། བུ་གཅིག་ཁྱེད་ཀྱིས་མི་སེམས་སམ། ། དེས་ན་ལུས་སྲོག་ལོངས་སྤྱོད་དང༌། ། མཆོད་པར་འོས་པ་ཐམས་ཅད་ཀྱིས། ། མཉམ་མེད་བླ་མ་མཆོད་པ་ཡིས། ། སངས་རྒྱས་རྣམས་ཀྱི་སྐུ་གསུང་ཐུགས། ། མི་ཟད་རྒྱན་གྱི་འཁོར་ལོར་གྲུབ། །
དེ་ལྟར་རྫས་དང་ལོངས་སྤྱོད་དང་ལུས་དང་སྲོག་ལ་སོགས་པ་ཐམས་ཅད་ལྟོས་པ་མེད་པར་དད་གུས་དྲག་པོས་བླ་མ་ལ་ཕུལ། དེ་ཡང་དེ་ཙམ་གཅིག་པུས་ཆོག་པ་མ་ཡིན་ཏེ། མཚན་ཉིད་དང་ལྡན་པའི་བླ་མ་དམ་པ་དེ་ལ་མོས་གུས་དང་གདུང་བ་དྲག་པོའི་ཤུགས་ཀྱིས་བསྙེན་བཀུར་དང་ཞབས་ཏོག་འདི་བྱས་དང༌། འདི་བྱེད་ཀྱི་རྩིས་འདིང་བ་མེད་པར་དུས་འདི་ནས་བཟུང་ནས་འཁོར་བའི་རྒྱ་མཚོ་ཆེན་པོ་མ་སྟོངས་ཀྱི་བར་དུ་མི་འབྲལ་བའི་གོ་ཆ་ཡོད་ན། མཚན་ཉིད་དང་ལྡན་པའི་བླ་མ་དེའི་ཐུགས་ཀྱིས་ཟིན་ཏེ། ཐུགས་གཉིས་སུ་མེད་པའི་ཡེ་ཤེས་དང་གཅིག་ཏུ་འདྲེས་ཏེ། སྐུ་གསུང་ཐུགས་མཉམ་པ་ཉིད་རྡོ་རྗེ་ཡི་རང་བཞིན་དུ་རོ་གཅིག་པར་འགྱུར་ཏེ། འགྲོ་འཆག་ཉལ་འདུག་ཐམས་ཅད་དུ། ། སྐྱོབ་པ་བླ་མ་དམ་པ་དང༌། ། སྐད་ཅིག་ཙམ་ཡང་མི་འབྲལ་ཏེ། །
མཉམ་ཉིད་དབྱེར་མེད་རྡོ་རྗེའི་སྐུ། ། དུས་གསུམ་སངས་རྒྱས་ཐམས་ཅད་དང༌། ། འཁོར་འདས་ཐམས་ཅད་ང་ཡིན་ཏེ། ། ང་ཡང་བླ་མ་དམ་པ་ཡིན། ། དེ་ཀུན་ཐམས་ཅད་ནམ་མཁའ་སྟེ། ། ནམ་མཁའ་ཉིད་ཀྱང་ས་གཞི་ཡིན། ། གཅིག་དང་དུ་མ་དང་བྲལ་བའོ། ། དེ་ལྟར་རྣལ་འབྱོར་གྱི་དབང་ཕྱུག་ཆེན་པོ་དུས་གསུམ་གྱི་བདག་ཉིད་དེ་ནི་བླ་མས་ཚོར་ཏེ། བླ་མས་བགྲོད་པར་འགྱུར་རོ། ། དེ་འགྲོ་འོང་མེད་པའི་ཁྱིམ་དུ་ཕྱིན། །
སྤང་བླང་མེད་པའི་འབྲས་བུ་ཐོབ། ། གཉིས་འཛིན་མེད་པའི་ཁ་ཟས་ཟ། ། བདེ་བ་ཆེན་པོའི་བཏུང་བ་འཐུང༌། ། སྣང་མེད་ཐང་ལ་སྐྱོ་བསངས་བྱེད། ། གཉིས་མེད་ནོར་ལ་ལོངས་སྤྱོད་ཅིང༌། ། སྔོན་བསགས་སྒྱུ་མའི་ལོངས་སྤྱོད་ཀྱིས། ། ཁམས་གསུམ་འཁོར་བའི་མ་རྒན་རྣམས། ། རང་གི་ངང་དུ་འདྲེན་པར་བྱེད། ། འདི་ཡི་དུས་སུ་བླ་མ་དང༌། ། གཉིས་སུ་མེད་པར་གྱུར་པ་ཡིས། །
བླ་མའི་ཞབས་ཏོག་ཚར་བ་ཡིན། ། དེ་ལྟར་བླ་མ་བསྟེན་པའི་ཚུལ་ལུགས་དེ་དག་ཐམས་ཅད་ཀྱིས་མོས་གུས་དང་གདུང་ཤུགས་དྲག་པོས་བླ་མ་དམ་པ་ལ་གདུངས་པས། བླ་མ་དམ་པའི་སྐུ་གསུང་ཐུགས་དང༌། རང་གི་ལུས་ངག་ཡིད་གསུམ་འདྲེས་པའི་རྟེན་འབྲེལ་གྱིས་སྐྱོན་དག་ཅིང་ཡོན་ཏན་རྫོགས་པ་ཡིན་ལ། མོས་གུས་དེ་ཡང་རྒྱུ་མེད་པ་ལས་མི་སྐྱེ་སྟེ། སྔོན་བསོད་ནམས་ཀྱི་ཚོགས་བསགས་བསགས་པ། བླ་མ་དེས་ཀྱང་རྒྱུད་སྨིན་པ་དང་གྲོལ་བར་བྱས་པའི་ལས་ཀྱི་འཕྲོ་དེ་ད་རེས་འདིར་སད་པ་ལ་མོས་གུས་དེ་འདྲ་བ་སྐྱེ་སྟེ། སློབ་དཔོན་དཔལ་ལྡན་ནཱ་རོ་པ་ལྟ་བུ་ནི་མོས་གུས་རབ་ཏུ་གྱུར་པ་ཡིན། དབང་པོ་འབྲིང་པོ་བློ་འཁྲིད་དུ་བཏུབ་པ་མན་ཆད་ལ་བླ་མ་རིན་པོ་ཆེའི་གདམས་ངག་གིས་བསོད་ནམས་ཀྱི་ཚོགས་བསག་ཅིང༌། བདག་ལ་མོས་གུས་སྐྱེ་བར་མཛད་དུ་གསོལ་ཞེས་གསོལ་བ་གདབ་སྟེ།
དེ་ལྟར་བྱས་ན་མོས་གུས་རབ་ཏུ་འགྲོ་བ་ལ་ཚེགས་མེད། མོས་གུས་དང་ཡོན་ཏན་དུས་མཉམ་དུ་སྐྱེའོ། ། དེ་ལྟ་བུའི་མོས་གུས་དེ་ཡང༌། གཞི་བཞག་ཏུ་གྱུར་པ་ཞིག་ལ་བྱ་ཡི། དུས་དང་རྣམ་པ་ཐམས་ཅད་དུ་ཆོས་ཉིད་འདུས་མ་བྱས་ལྟར་མི་འོང་སྟེ། དེ་ཡང་དང་པོའི་དུས་ཚོད་དུ་བླ་མ་ལ་མོས་གུས་བྱས་པས་བླ་མའི་བྱིན་རླབས་ཀྱིས་དང་པོར་རང་གི་ཉོན་མོངས་པ་འདག་པའི་འགོ་རྩོམ། བདེ་གསལ་མི་རྟོག་པའི་ཉམས་ཕྲ་ཕྲེའུ་སྐྱེས་པའི་དུས་སུ། ནང་དུ་རང་གི་ཉོན་མོངས་ཀྱི་སྲོག་ཅི་ཙམ་དུ་ཆད་པ་དེ་ཙམ་དུ་རང་ཉིད་ཀྱི་ཕུང་པོ་ཉོན་མོངས་པ་ལས་སྐྱེས་པ་དེ་ཡང་འཇིག ། དེ་ལ་ཉེ་བར་འཁོར་བའི་ལྷན་ཅིག་སྐྱེས་པའི་ལྷ་འདྲེ་ཐམས་ཅད་ཀྱིས་ཤོར་ཐོབ་ཀྱི་བསམ་པ་སྐྱེས་ནས་བར་ཆད་སྣ་ཚོགས་བྱེད། བླ་མ་དང་བླ་མའི་ཆོས་དང་རང་གི་ཉམས་ལེན་ཐམས་ཅད་ལ་ཐེ་ཚོམ་ཟ་བ་ཆོས་ཉིད་ཡིན།
དེ་ཡང་ཨ་མོ་གྷ་པ་ཤ་ཆེན་པོའི་རྒྱུད་ལས། གང་ཚེ་དངོས་གྲུབ་འབྱུང་བའི་ཚེ། ། དེ་ཚེ་ལས་ཀྱང་ལྡོག་པར་འགྱུར། ། ཞེས་པ་དང༌། བླ་མ་རིན་པོ་ཆེའི་ཞལ་སྔ་ནས། ཆོས་ཟབ་མོ་ཉམས་སུ་བླང་བའི་དུས་སུ། ལུས་ངག་ཡིད་གསུམ་སྡུག་བསྔལ་སྣ་ཚོགས་སྐྱེ་བ་ཆོས་ཉིད་ཡིན་གསུངས། འདིའི་དུས་སུ་བླ་མ་བཟང་ངན་དང༌། གདམས་ངག་ཆེ་ཆུང་གསལ་བ་ཡིན་ཏེ། ནད་དང་གནོད་པ་སྡུག་བསྔལ་རྣམས། །
སྐྱེ་བའི་རྒྱུ་དང་གནས་པའི་གཞི། ། འཇིག་པར་བྱེད་པའི་རྐྱེན་རྣམས་ཀུན། ། དང་པོ་རྒྱུ་ལ་མ་བལྟས་པར། ། དམུ་ མ་རུངས་པའི་སེམས་ འཐོམ་ཡིད་དཔྱོད་བྱེད་པ་རྣམས། ། རྒྱུ་འབྲས་རྟེན་འབྲེལ་མ་གོ་བས། ། སངས་རྒྱས་ཆོས་ལས་ཕྱི་རོལ་ཉིད། ། འདིའི་དུས་སུ་གདམས་ངག་དང་བྱ་རྒྱུ་དཔག་ཏུ་མེད་པ་ཞིག་ཡོད་ཀྱང༌། རྒྱུ་འབྲས་ཀྱི་རྟེན་ཅིང་འབྲེལ་བར་འབྱུང་བའི་གཤིས་བལྟས་ལ། དང་པོ་བླ་མའི་མོས་གུས་ཀྱི་རྐྱེན་གྱིས་ཉོན་མོངས་པ་དང་རྣམ་རྟོག་གི་སྟོབས་འཕེལ་ན། མོས་གུས་ཀྱང་ཚད་དུ་སྐྱོལ།
བླ་མ་ཡང་བྱིན་རླབས་ཆེ་བ་ཡིན་པས། སྐྱོན་སློང་ན་འདག་པ་ཡིན་པས་རྩ་བའི་མོས་གུས་ལ་ནན་ཏན་བསྐྱེད། འདུ་བ་རྣམ་བཞི་གང་ཡིན་ཡང་སྨན་དང༌། མོ་དང༌། བོན་དང༌། རྩིས་ལ་སོགས་པ་ཡེ་མི་བྱ། མོས་གུས་རྒྱུན་བསྲིང་པ་གཅིག་པུས་འདག་གོ ། དེ་ལ་རབ་འབྲིང་རྣམ་པ་གསུམ། ། དབང་པོ་རབ་ཀྱི་གང་ཟག་ལ། ། མོས་གུས་གདུང་ཤུགས་རྒྱུན་ཆད་མེད། །
རྒྱུན་དེ་བསྲིངས་པས་སྐྱོན་ལས་གྲོལ། ། དབང་པོ་འབྲིང་གི་གང་ཟག་རྣམས། ། རྡོ་རྗེ་མཆེད་གྲོགས་ལ་སོགས་ལས། ། བླ་མའི་ཡོན་ཏན་ཐོས་པ་ཡིས། ། བར་ཆད་ངང་གིས་དག་ནས་འགྲོ། ། དབང་པོ་ཐ་མའི་གང་ཟག་གིས། ། སྔོན་འགྲོ་བླ་མའི་མོས་གུས་ཀྱིས། ། མི་མཐུན་ཕྱོགས་ཀུན་བསླང་བའི་ཚེ། ། རང་ལ་གནོད་པས་བློ་ཕྲོགས་ནས། ། བླ་མའི་མོས་གུས་བརྗེད་པར་གྱུར། །
དེ་ལ་གསོ་བའི་ཐབས་བསྟན་པ། ། གོང་གི་མོས་གུས་བག་ཆགས་དེ། ། སད་པར་བྱེད་པའི་ཐབས་རྣམས་ནི། ། སད་པར་གྱུར་ན་སྐྱོན་ལས་གྲོལ། ། སྙིང་རྗེའི་རྔན་གདགས་གཙིགས་སུ་ཆེ། ། བར་ཆད་མི་མཐུན་ཕྱོགས་རྣམས་ལ། ། སྤྱི་ཡི་བཅོས་ཀྱི་གདམས་ངག་གོ ། དེ་ལྟར་མོས་གུས་ཀྱི་རྣམ་པར་གཞག་པ་དེ་ལྟ་བུས་སྐྱོན་དེ་ལྟ་བུ་དག་ན། གེགས་སེལ་བ་དང་བོགས་ཐོན་པ་དུས་གཅིག་ཏུ་འོང་སྟེ། བདེ་གསལ་མི་རྟོག་པ་གསུམ་གྱི་ཉམས་རང་ཤུགས་ཀྱིས་སྐྱེ།
ཉམས་ལ་བརྟེན་ནས་མོས་གུས་སྐྱེ། མོས་གུས་ཀྱིས་མངོན་པར་རྟོགས་པ་སྐྱེ་སྟེ། རྟོགས་པས་ཉམས་འདག་སྟེ། དེ་ཡང་ཅི་ཙམ་དུ། ནང་དུ་ཉམས་དག་པ་དེ་ཙམ་དུ་ཉམས་ལ་བརྟེན་པའི་ལུས་ངག་ཡིད་གསུམ་དང༌། ཉམས་ལས་སྐྱེས་པའི་ལྷ་དབང་ཕྱུག་ཆེན་པོ་ལ་སོགས་པ་ཁམས་གསུམ་གྱི་ལྷ་འདྲེ་ཐམས་ཅད་ཀྱིས་བར་དུ་གཅོད་དེ། དེ་ལ་བར་ཆད་གསུམ་འབྱུང༌། བར་ཆད་ཆེན་པོ་རྩ་བའི་བླ་མ་དམ་པ་དང་འབྲལ་སྙིང་འདོད་པ་འབྱུང་སྟེ། བདུད་སེམས་ལ་ཞུགས་ནས་དང་པོར་དགོན་པ་ལ་སོགས་པར་སྒྲུབ་པ་ལོགས་སུ་བྱེད་པའི་བྲོད་པ་སྐྱེ། བར་དུ་དེར་ཕྱིན་ཡང་སྒྲུབ་པའི་མཐུན་རྐྱེན་མི་འཛོམས།
ཐ་མ་ཡུལ་མཐའ་འཁོབ་དུ་ཕྱིན་ནས་བ་གླང་མང་པོའི་རྫི་བོ་བྱེད་དེ། དེའི་རྒྱུ་མཚན་ཡང༌། དཀོན་མཆོག་གསུམ་གྱི་རྩ་བ་སངས་རྒྱས་ཐམས་ཅད་ཀྱི་ངོ་བོ་རྡོ་རྗེ་འཛིན་པའི་རང་བཞིན་མཆོག་ཐུན་མོང་གཉིས་ཀྱི་འབྱུང་གནས་བླ་མ་ཡིན་པས། བླ་མ་དང་བྲལ་ན་དེ་དག་ཐམས་ཅད་དང་བྲལ་བས་སོ། ། བར་ཆད་འབྲིང་ནི་རྩ་བའི་བླ་མ་ལ་ཉོན་མོངས་པ་རྒྱུ་འབྲས་ཅན་གྱི་རྟོག་པ་སྐྱེ། དེས་རང་གཞན་ཐམས་ཅད་ལ་གནོད་པའི་སྣང་བ་འོང༌། རྟོག་པ་དེ་འདྲ་བ་བྱུང་ནས་སུས་ཀྱང་མ་ཚོར་ན་ཡང་བླ་མའི་ཆོས་དེ་ཉམས་སུ་མྱོང་བའི་དུས་སུ། སྔར་གྱི་བླ་མ་ཉོན་མོངས་པ་རྒྱུ་འབྲས་ཅན་ལ་ཆོས་ཞུས་ནས་ཉམས་སུ་མྱོང་བའི་དུས་སུ་དུག་སྟོབས་འཕེལ་བ་དང་དུས་མཚུངས་ནས། ཐར་པ་དང་ཐམས་ཅད་མཁྱེན་པའི་བར་དུ་གཅོད། སྒྲུབ་པ་བྱས་པའི་འབྲས་བུ་དོན་མེད་པར་འོང༌།
དེའི་གནད་ཀ་ཡང༌། དཀོན་མཆོག་གསུམ་ལ་ལོག་པར་བལྟས་ཤིང་སྐུ་གསུང་ཐུགས་དྲི་མ་མེད་པ་ལ་ཉེས་པའི་སྐྱོན་བཏགས། དོན་ཕན་འདོགས་པ་ལ་གནོད་པ་སྐྱེལ་བར་བལྟས། མཚམས་མེད་དུ་སོང་བས་ལན་པའོ། ། བར་ཆད་ཐ་མ་ནི་ལུས་ངག་ཡིད་གསུམ་གྱི་སྡུག་བསྔལ་དཔག་ཏུ་མེད་པ་འབྱུང་སྟེ། དེ་གསུམ་གང་ཡིན་ཡང་ཕྱི་ནང་གི་རྟེན་འབྲེལ་ཟབ་མོས་འབྱུང་བ་མ་གཏོགས་པ། བདུད་ཅེས་བྱ་བ་གཞན་ནས་འོང་ཞིང་གནོད་པ་ནི་མ་ཡིན་ནོ། ། བར་ཆད་དེ་ལྟ་བུ་དག་པར་བྱེད་པ་ལ་སྤང་བྱ་དེ་གཉེན་པོ་དྲག་པོའི་སྟོབས་ཀྱིས་བཅོམ་པ་ཐ་མལ་པའམ་ཉན་ཐོས་ལྟ་བུ་ནི་འབྲས་བུའང་དེ་དང་འདྲ་བར་འབྱུང་བའོ། ། ཕ་རོལ་ཏུ་ཕྱིན་པའི་ཐེག་པ་ལྟ་བུ་ཀུན་རྫོབ་བྱང་ཆུབ་ཀྱི་སེམས་རྐྱང་པས། བར་ཆད་ཀྱི་དངོས་པོ་མ་འགྱུར་བར་ལམ་དུ་བྱེད་ཅིང༌།
བསྔོ་བ་དང་སྨོན་ལམ་དེ་ལྟར་བྱེད་པ་ནི་ཤིན་ཏུ་རིང་བའི་རྒྱུར་འགྱུར་བའོ། ། གསང་སྔགས་ཀྱི་རྣལ་འབྱོར་པ་ལ་བར་ཆད་གསུམ་པོ་གང་བྱུང་ཡང༌། ། བར་དུ་གཅོད་པའི་ངོ་བོ་དེ། ། ཟླ་བའི་དཀྱིལ་འཁོར་ཉིད་ལ་བསྟིམ། ། ཟླ་བའི་དཀྱིལ་འཁོར་དེ་ཉིད་ཀྱང༌། ། ཁམས་གསུམ་བདག་པོར་མོས་པ་བསྐྱེད། ། བདག་ཉིད་ཆེན་པོའི་གསང་གནས་སུ། ། དབང་གི་རྒྱལ་པོ་བསྒོམ་པར་བྱ། ། མཐོ་དམན་ཀུན་གྱི་དེ་བཞིན་ཉིད། ། དབྱེ་བ་མེད་པའི་ངང་ཉིད་ལ། །
རྒྱུན་ཆད་མེད་པར་ངང་གིས་འགྲོ། ། ལས་དང་ཉོན་མོངས་ཤེས་བྱ་ཡི། ། སྒྲིབ་པའི་བུད་ཤིང་ཐམས་ཅད་ཀུན། ། བཅོམ་པར་སངས་རྒྱས་ལྟ་བུ་ཡི། ། བླ་མ་དམ་པས་ཡང་ཡང་གསུངས། ། སྔགས་དང་མཚན་ཉིད་ཐམས་ཅད་དུ། ། འདི་ལས་མ་བཤད་རྣལ་འབྱོར་པ། ། དུས་གསུམ་སངས་རྒྱས་ཐམས་ཅད་ཀྱིས། ། འདི་ལས་མ་གསུངས་རྣལ་འབྱོར་པ། ། རང་དང་འདྲ་བའི་སློབ་མ་རྣམས། །
འདི་ལས་མ་གཡོས་རྣལ་འབྱོར་པ། ། ཁ་ཕྱིར་འབྲང་ན་ཁ་ལྟ་ཡིན། ། ཚིག་ཕྱིར་འབྲང་ན་འཆད་མཁན་ཡིན། ། ཤིན་ཏུ་ཟབ་པའི་གདམས་ངག་དེ། ། རྣལ་འབྱོར་ཉམས་སུ་མྱོང་བ་ཡིན། ། ཉམས་རྟོགས་གཅིག་ཏུ་གྱུར་པ་དེ། ། དུས་གསུམ་སངས་རྒྱས་ཐམས་ཅད་ཀྱི། ། ཐུགས་གཉིས་སུ་མེད་པའི་ཡེ་ཤེས་ཡིན། ། གཉིས་མེད་ཡེ་ཤེས་ཆེན་པོ་དེ། ། སྨྲ་བསམ་ཤེས་བརྗོད་ཡུལ་ལས་འདས། །
འདི་འདྲའི་དོན་དང་ལྡན་པ་དེ། ། ཐ་སྙད་ཚིག་ཕྱིར་འབྲང་དུ་མེད། ། འདི་གཞན་ལ་བཟླས་པ་མ་ལགས་ཏེ། ། ཉམས་དང་ལྡན་པའི་ཀུ་སཱ་ལི། ། ལ་ཁའི་བྱ་སྒྲོ་འདྲ་བ་རྣམས། ། ཚིག་གི་སྣ་མཐུད་འཚོལ་བ་ལ། ། སྙིང་གཏམ་ཚིག་ཏུ་སྨྲས་པ་ལགས། ། དེ་ལྟར་ལྷུན་གྱིས་གྲུབ་པའི་དགེ་སྦྱོར་དེ་རྒྱུན་ཆད་མེད་པར་བསྐྱང་བར་བྱ་སྟེ། གཞན་མ་ཉམས་དང་བཟང་རྟོག་གི་སྤྲོས་པ་དང༌། ལུས་ངག་གི་དགེ་སྦྱོར་སྤྲོས་པའི་མཚན་མ་ཐམས་ཅད་ཀྱི་སྣ་ཁ་མི་བསྡུ།
ལྷུན་གྲུབ་རྒྱུན་ཆད་མེད་པའི་དགེ་སྦྱོར་དེ་ཐབས་དྲན་པ་ཡེངས་པ་མེད་པས་བསྟེན་ཅིང་བསྒོམ་པར་བྱ་སྟེ། ཅི་ཞིག་ལྟར་རང་ཕྱེ་རང་ལ་གཏོར་ནས་རང་ཉིད་བཟང་པོར་བསྒོམས། བླ་མ་དམ་པ་དང་བྲལ་སྔས། གཅིག་པུ་གཉིས་སུ་མེད་པར་ཐབས་ལམ་ལ་སོགས་པའམ་སྤྲོས་པའི་བརྩོན་འགྲུས་ཀྱིས་གདུང༌། ལྷུན་གྱི་གྲུབ་པའི་ངང་ལ་ངང་གིས་འགྲོ་མ་ཤེས་ན་ཉམས་ལ་བསྒོམ་དུ་བྱས། བཟང་རྟོག་གི་སྤྲོས་པ་ལ་ཡོན་ཏན་དུ་བྱས། བདུད་ཀྱི་ཕྱེ་གཏོར་ལ་དངོས་གྲུབ་དུ་བྱས་ནས་ངན་སར་ལྷུང་བ་ཡང་ཡོད། རང་སེམས་རང་བྱུང་ལྷུན་གྱིས་གྲུབ། ། དུས་གསུམ་འགྱུར་བ་མེད་པ་ལ། ། ཉམས་དང་བཟང་རྟོག་སྤྲོས་པ་ཡི། །
སྒྲིབ་པའི་སྤྲིན་གྱིས་མི་དགབ་པར། ། བྱམས་དང་སྙིང་རྗེའི་དཀྱིལ་འཁོར་གྱིས། ། འགྲོ་དྲུག་རྗེས་སུ་དྲན་བྱས་ནས། ། སེམས་ཅན་སྨིན་པའི་གོ་ཆ་དང༌། ། ཚད་ལྡན་བླ་མའི་མོས་གུས་ཀྱིས། ། རྒྱུན་ཆད་མེད་པར་བསྒོམས་ལགས་ན། ། སྣང་ཞིང་དངོས་པོ་ཐམས་ཅད་ཀུན། ། དབྱེར་མེད་སེམས་ཀྱི་དཀྱིལ་འཁོར་དུ། ། སྐྱོན་དག་ཡོན་ཏན་རབ་རྫོགས་ནས། ། འོད་གསལ་ཆེན་པོར་རོ་གཅིག་ཏུ། །
དབྱེར་མེད་ལྷུན་གྲུབ་ཆེན་པོ་ལ། ། རྒྱུད་ཆད་མེད་པར་ངང་གིས་འགྲོ། ། སྐྱོན་དག་ཡོན་ཏན་རབ་རྫོགས་པ། ། མཐར་ཐུག་འབྲས་བུ་མངོན་དུ་འགྱུར། ། འདིའི་དུས་སུ་གཉིས་འཛིན་གྱི་སྒྲིབ་པ་བསྲབས་ནས་སྔོན་བསོད་ནམས་ཀྱི་ཚོགས་བསགས་པའི་འབྲས་བུ་ཡང་མངོན་དུ་གྱུར། རྒྱུ་འབྲས་དང་སྟོང་ཉིད་དབྱེར་མེད་པས་རྒྱུ་འབྲས་ཀྱི་རྟེན་འབྲེལ་ལ་ཡང་གོ་བ་རྙེད། དམ་ཚིག་མ་ཉམས་པས་བསམ་པའི་དོན་འགྲུབ། སྣང་བ་རང་སེམས་སུ་སོང་བས་དངོས་པོའི་འུར་ལྡང༌། ཞེན་པ་གཏིང་ནས་ཞི་བས་རྙེད་པ་དང་བཀུར་སྟི་ཆར་བཞིན་དུ་འབབ། བྱམས་པ་དང་སྙིང་རྗེའི་ཤུགས་ཀྱིས་སེམས་ཅན་ཐམས་ཅད་ལ་མས་བུ་གཅིག་པུ་མཐོང་བ་དང་འདྲ་བའི་སེམས་སྐྱེ།
བསམ་པ་དག་པའི་རྟེན་འབྲེལ་གྱིས་ཡི་དམ་དང༌། དཔའ་བོ་དང༌། མཁའ་འགྲོའི་ཚོགས་ཀྱིས་ལུང་བསྟན་འོང་ཞིང༌། བྱིན་གྱིས་རློབ་པ་དང་སྡོངས་གྲོགས་བྱེད། བླ་མ་དམ་པའི་བྱིན་རླབས་ཀྱིས་ལྷ་དང་བཅས་པའི་འཇིག་རྟེན་ཐམས་ཅད་ཀྱི་མགོན་དུ་འགྱུར་ཞིང༌། བྱང་ཆུབ་ལ་འགོད་པའི་མཐུ་ཡོད་པར་འགྱུར་རོ། ། འདིའི་དུས་སུ་རང་ཡང་ཡིད་མི་ཆེས། འདི་ཅི་ཙུག་ཡིན་ན་སྙམ་པ་འོང༌། གཞན་དག་ན་རེ་ཡང༌། ལ་ལས་ནི་བདུད་ཀྱི་བར་ཆད་ཡིན་ཟེར།
ལ་ལས་ནི་ནོར་སྒྲུབ་ཡིན་ཟེར། ལ་ལས་ནི་ཆེ་གེ་མོ་དང་མང་གེ་མོ་ཡིན་ཟེར་བ་ལ་སོགས་པ་དཔག་ཏུ་མེད་པ་འབྱུང་སྟེ། མདོར་ན་གང་ཡིན་རང་གི་སེམས་ལ་འདྲི། སེམས་ལ་ཉོན་མོངས་སྐྱེ་ཞིང་དེས་སྣང་བ་བྱིན་གྱིས་རློབ། ཉེས་པའི་རྩ་བར་གྱུར་ན་བདུད་ཡིན་པར་ཐག་ཆོད། རང་གི་བསམ་པ་རྣམ་པར་དག་པས་ཡུལ་བྱིན་གྱིས་རློབ་ཅིང༌། ཕན་པ་དང་བདེ་བ་བསྐྱེད་ན་བླ་མ་དམ་པའི་བྱིན་རླབས་ཞུགས། འདི་ཐུན་མོང་གི་དངོས་གྲུབ་དང་པོ་ཡིན་གསུང༌། འདིའི་དུས་སུ་མཐོ་ས་ཆེ་ན་གཡང་ས་ཆེ། ངན་སར་མ་ལྷུང་བ་ཙམ་མེད།
བདུད་དུ་མ་སོང་བ་ཡང་དཀའ། གཞན་ཐམས་ཅད་ཀྱི་རེ་ས་རང་ལ་བྱེད། རང་ཆགས་སྡང་དང་མི་ཆོས་ཀྱི་འདུན་མ་ལ་བློ་གཏད་བྱེད། མི་ཆེ་ཆེ་བཟང་བཟང་ལ་ཞེ་འདོད་ཀྱི་སུན་འབྱིན། ཆུང་ཆུང་ངན་ངན་ལ་མི་རིགས་པའི་ཆད་པས་བཅད། འབྲིང་འབྲིང་ཤར་ཤར་ལ་སོ་ནམ་དང་ཁེ་སྐྱེད་བཅོལ། དྲུང་ན་འདུག་པའི་ཉེ་གནས་ལ་ཉོན་མོངས་པའི་རྣམ་འགྱུར་བསྟན། ཆོས་ཡིན་པ་སྐད་ཟེར་ཡང་ཆོས་པས་བོན་དུ་ཡང་མ་སོང༌། དང་པོ་སེམས་བསྐྱེད་ཀྱི་རྣམ་གཞག་ཙམ་ལ་བརྟེན་ནས་གཡེང་བའི་སྟོབས་བསྐྱེད། གཡེང་བ་ཆེ་ན་རྣམ་གཞག་ཡུལ་སུམ་ཕྱོགས་ན་མེད།
ཐ་མ་ཆོས་ལྡན་གྱི་སློབ་མས་ཆོས་བྱས་པ་བས། བྱ་བཞག་གཞན་བྱས་ན་དགའ་བར་འོང་དོགས་ཡོད། འདི་ཙུག་སོང་ན་བླ་མ་དང་སངས་རྒྱས་དང༌། བྱང་ཆུབ་སེམས་དཔའ་ཐམས་ཅད་བསླུས། རྩ་བའི་དམ་ཚིག་ཀྱང་ཉམས། རང་གི་སྲོག་རྩ་བདུད་ལ་ཤོར་བས། དང་པོ་ཡག་པར་ཡོད་པ་ལ། འདི་ཅི་ཙུག་སོང་ན། གཞན་དག་ཀྱང་ཟེར། སྐད་ཅིག་མ་གཅིག་ལ་ནག་ཧྲུལ་གྱིས་འགྲོ་བ་ལ་ཚེགས་མེད་གསུངས།
འདིའི་དུས་སུ་སྔ་མོ་ནས་ཉེས་པ་མ་བྱུང་བའི་གོང་དུ་ཡོན་ཏན་འདི་རྣམས་འབྱུང་བའི་རྒྱུ་ཅི་ཡིན་བལྟ། འདིའི་རྒྱུ་བླ་མ་དམ་པའི་སྐུ་གསུང་ཐུགས་རྡོ་རྗེའི་དམ་ཚིག་མ་ཉམས་ཤིང༌། སྐུ་གསུང་ཐུགས་ལ་མོས་གུས་སྐྱེས་པའི་ཡོན་ཏན་ཡིན། མོས་གུས་ཟེར་ནས་ཀྱང་ཐང་ཆུང་ཞིག་གི་མདུན་དུ་མཎྜལ་ཡང་ཕྱི། ཡང་ཕྱི། ཕྱག་གུ་རེ་གུ་རེ་སྐྱབས་སུ་མཆིའོ་ཡི་ཅོང་སྐད་གཅིག་པུ་ཡང་མོས་གུས་མིན། མོས་གུས་ཀྱི་གོ་བ་བླ་མ་དམ་པའི་སྐུ་གསུང་ཐུགས་རྡོ་རྗེ་དང་བདག་ཉིད་དབྱེར་མེད་པར་གྱུར་ནས། སྐུའི་རྣམ་པར་ཐར་པ་ཐམས་ཅད་ཀྱི་རྗེས་སུ་འབྲང༌། གསུང་གི་རྣམ་པར་ཐར་པས་ཆོས་སྟོན། ཐུགས་ཀྱི་རྣམ་པར་ཐར་པས་གཞན་གྱི་རྒྱུད་བྱིན་གྱིས་རློབ།
དབྱེར་མེད་ཀྱི་རྣམ་པར་ཐར་པས་རང་དོན་དང༌། གཞན་དོན་ཕུན་སུམ་ཚོགས་ན་མོས་གུས་ཡིན། མོས་གུས་དེ་ལྟ་བུ་དང་ལྡན་པ་དུས་དང་རྣམ་པ་ཐམས་ཅད་དུ་ཉེས་པའི་དྲི་མས་མི་གོས། རྩ་བ་དང་ཡན་ལག་གི་དམ་ཚིག་མ་ཉམས། ཉེས་འཁྲུལ་གྱི་སྐྱོན་མེད་པས་གོང་དུ་བཤད་པའི་ཡོན་ཏན་དེ་རྣམས་བརྟན་ཅིང་རྒྱུན་ཆད་མེད་པར་འོང་སྟེ། ཤི་ཚིག་གསང་གཏམ་དུ་རང་ཡང་འཆི་བ་ཡིན། ཐུབ་པའི་བསྟན་པ་ཡང་ཡུན་རིང་པོར་མི་གནས། སྐྱོབ་པ་བླ་མ་དམ་པ་དང་རྟག་ཏུ་འཕྲད་པར་དཀའ། འཇིག་རྟེན་གྱི་ཟང་ཟིང་འདི་ལ་ཡང་དགོས་པ་མེད། ད་ལྟར་ཆོས་ཉམས་སུ་བླང་བའི་ངོ་ཡང་ཤེས།
སེམས་ཅན་གྱི་དོན་ཡང་སངས་རྒྱས་ནས་ཆུང་དུ་མི་འགྲོ་ཆེར་འགྲོ། སངས་རྒྱས་ཐོབ་པ་ལ་སྒྲུབ་པ་བྱེད་དགོས། སྒྲུབ་པ་ལ་གཡེང་བ་སྤོང་དགོས་པས། གཅིག་པུ་གཉིས་སུ་མེད་པར་ཤིན་ཏུ་དབེན་པའི་གནས་སུ་དམན་པའི་ས་གཟུང༌། ཧྲུལ་པོའི་གོས་གོན། སྔོ་རྔད་ སྔོ་ཚོད་ ལ་སོགས་པ་གྱི་ན་ཙམ་གྱིས་འཚོ་བར་བྱ་ཞིང༌། རྫོགས་པའི་བྱང་ཆུབ་བསྒྲུབ་པར་བྱའོ། ། འདིའི་དུས་སུ་ཡང༌།། ༈ །།དགོན་པར་གནས་པའི་ང་རྒྱལ་གྱིས། ། ཆོས་དང་བྲལ་བ་ག་ན་ཡོད། །
བུ་དགོན་པར་གནས་པའི་སྲོག་ཆགས་ལྟོས། ། དུས་གསུམ་སངས་རྒྱས་ཐམས་ཅད་ཀྱིས། ། ལེགས་པར་གསུངས་པ་དམ་པའི་ཆོས། ། འདུལ་བའི་རྒྱ་མཚོ་ལས་བྱུང་བ། ། ལྷག་པ་ཚུལ་ཁྲིམས་ཀྱི་བསླབ་པ་ཡིས། ། སྐུ་རྒྱན་དྲང་སྲོང་ཆེན་པོ་ནི། ། ལྷ་དང་བཅས་པའི་འཇིག་རྟེན་ན། ། ཟླ་བ་སྒྲ་གཅན་ལས་རྒྱལ་ལྟར། ། ཤིན་ཏུ་མཛེས་ཤིང་ལྷམ་མེ་སྟེ། ། ཤཱཀྱ་སེངྒེའི་བསྟན་པ་ལ། །
གཙོ་བོ་ཐུབ་པའི་རྗེས་ཞུགས་ཏེ། ། བཅས་པ་དང་ནི་རང་བཞིན་གྱི། ། ཁ་ན་མ་ཐོ་ཕྲ་རྣམས་ལ། ། ཕྲ་བའི་ཚུལ་གྱིས་མི་བསྲུང་ན། ། དབེན་པའི་གནས་སུ་རྟེན་བཅས་ནས། ། ཤཱཀྱའི་བསྟན་པ་འཇིག་པར་བྱེད། ། ཐུབ་པའི་བསྟན་པ་འཇིག་པ་ཡི། ། ལྟ་སྒོམ་བཟང་པོ་དེ་དག་གིས། ། རང་ལ་ཕན་ནམ་གཞན་ལ་ཕན། ། གསང་སྔགས་རྡོ་རྗེའི་ཐེག་པར་ཡང༌། །
ཚུལ་ཁྲིམས་སྤོང་བར་སུ་ཞིག་བཤད། ། དེ་ཡང་འཇམ་དཔལ་རྩ་རྒྱུད་ལས། ། ཚུལ་ཁྲིམས་འཆལ་ལ་སྔགས་འགྲུབ་པར། ། རྒྱལ་བ་རྣམས་ཀྱིས་མ་གསུངས་ཏེ། ། མྱ་ངན་འདས་གྲོང་འགྲོ་བ་ནི། ། ཡུལ་དང་ཕྱོགས་ཀྱང་མ་ཡིན་ནོ། ། གཞན་ཡང་ཏ་ལའི་མགོ་བཅད་ལྟར། ། ཚུལ་ཁྲིམས་འཆལ་བར་གྱུར་པ་ལ། ། གསང་སྔགས་ཡོན་ཏན་མི་སྐྱེ་ཞེས། ། ཤིན་ཏུ་གཅེས་པར་གསུངས་ནས་འདུག །
གསང་སྔགས་རྡོ་རྗེ་ཐེག་པ་ཡི། ། རྣལ་འབྱོར་བླ་མེད་རྒྱུད་རྣམས་སུ། ། འོག་མ་ཚུལ་ཁྲིམས་མ་བརྟན་པར། ། གོང་མ་ཡོན་ཏན་མི་སྐྱེ་བ། ། མཁར་གྱི་རྨང་དང་བྲལ་བ་ལ། ། སྐུ་མཁར་མཐོན་པོ་མི་འགྲུབ་ལྟར། ། ཚུལ་ཁྲིམས་རྨང་དང་བྲལ་བ་ལ། ། གསང་སྔགས་ཡོན་ཏན་མི་སྐྱེ་ཞིང༌། ། གསང་སྔགས་མིང་དང་བྲལ་བར་གསུང༌། ། ཀྱེ་རང་ལ་སེམས་པའི་དམ་པ་རྣམས། །
གསང་སྔགས་ཡོན་ཏན་འབྱུང་འདོད་ན། ། དགོན་པར་ཚུལ་ཁྲིམས་མ་སྤང་མཛོད། ། ངེས་འབྱུང་ཚུལ་ཁྲིམས་གཞིར་བཞག་ནས། ། ངེས་པར་འབྱུང་བར་བྱེད་པ་ལ། ། མདོ་སྡེའི་སྡེ་སྣོད་རྒྱ་མཚོ་ལས། ། དོན་གྱི་སྙིང་པོ་བཅུད་ཕྱུང་བ། ། ལྷག་པ་སྐྱོན་མེད་རྣམ་དག་སེམས། ། ཏིང་འཛིན་བསླབ་པ་རིན་པོ་ཆེ། ། གསང་སྔགས་རྡོ་རྗེ་ཐེག་པ་ཡི། ། བསྐྱེད་རྫོགས་གཉིས་ཀྱི་མན་ངག་སྒོམ། །
དེ་ཡང་བླ་མའི་མོས་གུས་ཡིན། ། སྐུ་གསུང་ཐུགས་ཉིད་རྡོ་རྗེ་དང༌། ། འབྲལ་བ་མེད་པ་ངོ་མཚར་ཆེ། ། སྐུ་གསུང་ཐུགས་ཉིད་རྡོ་རྗེ་ལ། ། ས་བཅུ་མཆོག་ལ་གནས་པ་ཡི། ། མགོན་པོ་བྱམས་པས་བྱང་ཆུབ་བཞེད། ། བྱང་ཆུབ་འདི་ལས་འཁོར་འདས་ཀྱི། ། ཡོན་ཏན་རྒྱ་མཚོ་ངེས་འབྱུང་ཞེས། ། སྐྱོབ་པ་འཇིག་རྟེན་མགོན་པོས་གསུངས། ། དེ་ཡང་ཡོན་ཏན་གང་ཞེ་ན། །
ཇི་ཙམ་ལུས་དང་བྲལ་བ་ལས། ། བྱང་ཆུབ་སེམས་དཔའི་གནས་སྐབས་སུ། ། ལུས་ཀྱི་ཡོན་ཏན་མང་པོ་འམ། ། དུས་གསུམ་སངས་རྒྱས་ཐམས་ཅད་ཀྱི། ། སྐུ་ཡི་བཀོད་པ་དཔག་མེད་པ། ། མི་ཟད་རྒྱན་གྱི་འཁོར་ལོ་རྣམས། ། སེམས་ཅན་ཁམས་དང་མཉམ་པ་ཡང༌། ། ལུས་དང་བྲལ་བའི་ཡོན་ཏན་ཡིན། ། ཇི་ཙམ་ངག་དང་སེམས་ཀྱི་ཡང༌། ། སྒྲིབ་པའི་དྲི་མ་ཞེས་བྱ་བ། །
ངག་དང་ཡིད་ཀྱི་འཛིན་པ་དག ། བྲལ་བར་གྱུར་པ་དེ་ཙམ་དུ། ། སྣང་བ་རང་སེམས་ཡིན་པའི་ཕྱིར། ། བྲལ་བའི་ཡོན་ཏན་དཔག་མེད་པ། ། འབྱུང་བར་འགྱུར་བ་ཆོས་ཉིད་ཡིན། ། བཀའ་དང་བསྟན་བཅོས་ཐམས་ཅད་ཀྱི། ། གནད་ཀྱི་མན་ངག་ཟབ་མོ་འདི། ། སངས་རྒྱས་རྣམས་དང་གོང་མ་ཡིས། ། ཉམས་བླང་མྱོང་བའི་རྟོགས་ཆོས་འདི། ། བསྒོམས་པའི་སྟོབས་ཀྱིས་གོ་བ་ལས། །
ཚུ་རོལ་མཐོང་བའི་རིགས་པ་ལས། ། འཐད་པར་འགྱུར་བ་ག་ལ་སྲིད། ། རང་སེམས་དངོས་དང་དངོས་མེད་དང༌། ། དོན་དང་དོན་མིན་གང་དུ་ཡང༌། ། གྲུབ་པ་མེད་པས་གཉིས་མེད་ཡིན། ། དེ་ལྟར་གནས་སྐབས་ཀྱི་ཡོན་ཏན། འདུ་འཛིའི་གཡེང་བ། དངོས་གྲུབ་དང་བར་ཆད་མ་ཕྱེད་པ་དེ་ལས། གཅིག་པུ་གཉིས་སུ་མེད་པར་བྲོས་ནས། དགོན་པར་བསླབ་པ་རིན་པོ་ཆེ་གསུམ་གྱི་ཚུལ་དུ་ཉམས་སུ་བླངས་པས།
སེམས་ཉིད་རྡོ་རྗེ་ཇི་ཙམ་དུ་སྒྲིབ་པ་སྤངས་པའི་ཁ་མཚོན་དུ། སྣང་སེམས་གཉིས་སུ་མེད་པའི་ཡོན་ཏན་འཆར་ཡང༌། ཡོན་ཏན་དེ་དག་ལ་རང་གི་བསམ་པ་ཇི་ལྟར་འདུག་པ་དེ། ཕྱི་ངོས་སུ་སྣང་བ་ཡིན་པར་མ་ཤེས་ན། རང་གི་གྲིབ་མ་ལ་སྐྲག་པས་བདེ་ཞིང་སྐྱིད་པ་མི་སྲིད་དེ། ཡོན་ཏན་ལ་བདུད་དུ་བྱས་ཤིང་སྤང་བླང་དང་རེ་དོགས་བསྐྱེད་ན། རེ་དོགས་ཆགས་སྡང་ཡིན། ཆགས་སྡང་བདུད་ཡིན། ཆགས་སྡང་དང་མ་བྲལ་ན་བདུད་དང་མི་འབྲལ་བ་ཆོས་ཉིད་ཡིན། ཚུལ་དེ་དང་འདྲ་བར།
དཔའ་བོ་དང༌། མཁའ་འགྲོ་དང༌། ཡི་དམ་གྱི་ལྷ་དང༌། མངོན་པར་ཤེས་པ་དང༌། རྫུ་འཕྲུལ་དང༌། མཐུ་དང༌། རྟགས་དང༌། ནུས་པ་དང༌། གྲུབ་ཆེན་བརྒྱད་ལ་སོགས་པ་བྱུང་ཡང་རང་གི་ཡོན་ཏན་དང༌། འཁོར་འདས་ཀྱི་ཆོས་ཐམས་ཅད་སེམས་ཉིད་རྡོ་རྗེ་ཡིན་ཞིང༌།
སེམས་ཉིད་རྡོ་རྗེ་ལས་ཡོན་ཏན་འབྱུང་བར་མ་གོ་ནས། རེ་དོགས་ཆགས་སྡང་བསྐྱེད་ན་རང་སྣང་ཕན་གནོད་བྱེད་པ་གཉིས་སུ་སོང་ནས། སྡུག་བསྔལ་གྱི་རྒྱ་མཚོ་ཆེན་པོར་ལྷུང་དོགས་ཡོད་པས། དང་པོ་ནས་གཉིས་མེད་ཀྱི་དོན་དང་མ་བྲལ་བར་བྱ། རྟགས་དང་ཡོན་ཏན་ཅི་བྱུང་ཡང༌། ང་རྒྱལ་དང་རློམ་པ་མི་བྱ། སེམས་བསྐྱེད་དང་པོའི་བསམ་པ་དྲན་པར་བྱ། དང་པོའི་བསམ་པ་ནི་འཁོར་བའི་རྒྱ་མཚོ་ཇི་སྙེད་པ་དེ་སྙེད་ཀྱི་སེམས་ཅན་མ་ལུས་པ་རྫོགས་པའི་བྱང་ཆུབ་རིན་པོ་ཆེ་ལ་འགོད་པའི་སྐུ་གསུང་ཐུགས་མི་ཟད་པ་རྒྱན་གྱི་འཁོར་ལོར་བསྒྲུབ་པར་དམ་བཅས་ནས། ད་ལྟ་གླིང་བཞི་པའི་སེམས་ཅན་ཡང་འགོད་མི་ནུས་པའི་རྟགས་དང༌། མཚན་མ་འདི་འདྲ་བ་ཞིག་གིས་ཆོག་པར་འཛིན་ཅིང༌།
འདི་འདྲ་བ་ཞིག་ལ་ངོ་མཚར་དུ་འཛིན་ན། སྔོན་ཐ་མལ་པའི་བསམ་པ་དེ་བས་ཀྱང་ངན་དུ་སོང༌། སངས་རྒྱས་དང་བྱང་ཆུབ་སེམས་དཔའ་དང༌། སེམས་ཅན་ཐམས་ཅད་བསླུས་པར་གྱུར་པས། འདི་འདྲ་བ་ཞིག་གིས་ཆོག་ཅིང་ངོ་མཚར་དུ་མི་གཟུང་ངོ་སྙམ་པའི་གོ་ཆ་བགོས་ནས། རྩ་བ་དང་པོའི་རྗེས་སུ་ཞུགས་ཏེ། སྒྲུབ་པ་ལ་ནན་ཏན་ཆེར་བྱའོ། ། ཡང་ན་རྩ་བ་གཉིས་པའི་དོན་དྲན་པར་བྱ་སྟེ། འཁོར་བ་དང་མྱ་ངན་ལས་འདས་པའི་ཆོས་ཐམས་ཅད་སྐྱོན་དང་ཡོན་ཏན་དུ་སྣང་བ་ཐམས་ཅད་རང་གི་སེམས་ཡིན། སེམས་ཉིད་ལ་ཆེ་ཆུང་དང་བཟང་ངན་ཅི་ཡང་མེད།
རང་སེམས་ཀྱི་དེ་བཞིན་ཉིད་ལས་མི་གཡོ་བར་བྱའོ། ། དེ་ལྟར་བྱས་པས་སྐྱོན་དག་ཡོན་ཏན་ཐམས་ཅད་རྫོགས་པའི་སངས་རྒྱས་སུ་འགྱུར་པ་ལ་ཚེགས་མེད་དོ། ། མདོར་ན་གེགས་དང་བར་ཆད་སེལ་ལུགས་རྣམ་པར་བཞག་པ། རྩ་བ་མོས་གུས་དང་རང་སེམས་བསྒོམ་པ་ལས། རྩ་རླུང་དང་ཐིག་ལེ་མགོ་དང་འཕོངས་སུ་སྒོམ་པའི་རྣམ་གཞག་མང་པོ་དང༌། ཨ་ཡ་གསས་མཁར་ལ་མོ་དང་བོན་གྱི་བྱ་ལུགས་མང་པོ་དང༌། མཆོད་གནས་རྒྱལ་བ་སྐྱབས་ལ་གསུང་རབ་རིགས་མི་གཅིག་པ་མང་པོའི་འདོན་ལུགས་དང༌། བླ་མཁྱེན་དཀོན་མཆོག་སྐྱབས་ལ་ཇུ་ཡག་དང་རྩིས་འདིང་ལུགས་དང༌། ཡུལ་ཆེ་གེ་མོ་དང་མང་གེ་མོའི་བླ་མ་རྗེ་བཙུན་མིང་འདི་དང་འདི་ཞེས་བྱ་བའི་གདམས་ངག་ཟབ་མོ་འདི་དང་འདི་ཞེས་བྱ་བ་ཡོད་བྱ་བ་ལ་སོགས་པ་བྱ་རྒྱུ་མང་ཡང༌། ཐག་རུལ་གྱི་སྣ་འབྲེང་རུལ་གྱིས་མཐུད་པ་ཡུལ་ཐ་འཁོབ་དུ་རྨོངས་པ་མགོ་བསྐོར་བ་ལ་ཕན་པ་སྲིད་ཀྱང༌།
ཉམས་རྟོགས་དང་ཡོན་ཏན་གྱི་བར་ཆད་རྩ་བ་བསམ་པ་ལ་སྐྱོན་བྱུང་བས། རང་སེམས་གནད་དུ་མ་བསྐྱལ་ན་ཅིས་ཀྱང་མི་ཕན་པར་ངེས་སོ། ། དེ་ལྟར་ལྷག་པ་ཏིང་ངེ་འཛིན་གྱི་གེགས་དང་བར་ཆད་བསལ་ནས། ལྷག་པ་ཤེས་རབ་ཀྱི་བསླབ་པ་གར་ངོས་འཛིན་སྙམ་ན། རྒྱུ་འབྲས་མངོན་དུ་གྱུར་པ་ལ་བྱ་སྟེ། སྐུ་གསུང་ཐུགས་ཉིད་རྡོ་རྗེ་ལས། ། གཉིས་སུ་མེད་པའི་རྒྱུ་འབྲས་རྣམས། ། སྤྲོས་པ་མེད་པའི་ངང་ཚུལ་གྱིས། ། འགྲོ་དྲུག་སེམས་ཅན་ཐམས་ཅད་ལ། ། གཉིས་སུ་མེད་པའི་ཚུལ་གྱིས་སྟོན། །
འཆིང་གྲོལ་མེད་པ་ངོ་མཚར་ཆེ། ། འདི་ལྷག་པ་ཤེས་རབ་ཀྱི་བསླབ་པ་ཡིན། ། བསླབ་པ་གསུམ་དང་སྡེ་སྣོད་གསུམ། ། རྣལ་འབྱོར་ལམ་གྱི་རིམ་པ་ཞེས། ། དཔལ་ལྡན་བླ་མ་དམ་པས་གསུངས། ཀྱཻ། རང་དང་འདྲ་བའི་སློབ་མ་རྣམས། ། འཆིང་བྱེད་འཁོར་བའི་འདུ་འཛི་ལས། ། ཞེན་པ་བཏང་ལ་སྒྲུབ་པ་བྱ། ། བླ་མ་རིན་ཆེན་ཞལ་སྔ་ནས། །
འཁོར་བའི་བདེ་སྐྱིད་འདི་དག་ལ། ། ཆགས་པས་སྒྲུབ་པ་མི་བྱེད་ན། ། ར་ཡི་ཨོ་སྲོང་ཚིལ་གྲུུག་ལ། ། དམན་པའི་བྱིས་པ་ཆགས་དང་མཚུངས། ། རྟག་ཏུ་ཁྱི་རྒན་རུས་པ་མུར། ། ཡང་དང་ཡང་དུ་བཀའ་སྩལ་གསུང༌། ། འཇིག་རྟེན་མགོན་གྱིས་ལུང་བསྟན་པ། ། འཕགས་པ་ཀླུ་སྒྲུབ་ཡབ་སྲས་དང༌། ། ནུས་པ་མཆོག་བརྙེས་འབིར་ཝ་པ། ། བརྒྱུད་པའི་བླ་མ་རྗེ་བཙུན་པ། །
ཏིལླི་ནཱ་རོ་ལ་སོགས་རྣམས། ། ཟང་ཟིང་སྤྲོས་པའི་འདུ་འཛི་ཡིས། ། རང་གཞན་གཉིས་ཀྱི་དོན་རྣམས་ཀུན། ། ཅིས་ཀྱང་འགྲུབ་པར་མ་གཟིགས་ཤིང༌། ། མཐར་ཐུག་རྫོགས་པའི་སངས་རྒྱས་དེ། ། བསྒོམ་པས་འབྱུང་བར་དགོངས་པ་ཡིན། ། རྫུ་འཕྲུལ་ནུས་པ་སྣ་ཚོགས་ཀྱིས། ། གདུལ་བྱ་སྨིན་པར་མཛད་ནས་ཀྱང༌། ། དབེན་པར་བཞུགས་པའི་ཚུལ་སྟོན་པ། ། རྗེས་ཞུགས་རྣམས་ལ་བསྟན་པ་ཡིན། །
གོ་འམ་རྟོགས་སམ་རྣལ་འབྱོར་པ། ། གྲུབ་ཐོབ་རྗེ་བཙུན་གོང་མ་རྣམས། ། འདུ་འཛི་སྤྲོས་པ་སྣ་ཚོགས་ཀྱིས། ། གཞན་དོན་འགྲུབ་པར་དགོངས་ལགས་ན། ། ངེད་ཀྱི་ཙམ་རེ་སུས་མ་འགྲུབ། ། ཐར་པ་འདོད་ན་དམ་པ་རྣམས། ། རང་ལ་རང་ཕྱེ་མ་གཏོར་དང༌། ། མུ་གེ་བྱུང་ལ་སྙད་བཏགས་ནས། ། སྣམ་བུ་བོར་ཚོང་མ་བྱེད་ཅིག ། གཞན་དོན་ཉིད་ལ་སྙད་བཏགས་ནས། །
རྙེད་པས་རྙེད་པ་མ་འཚོལ་དང༌། ། ཟང་ཟིང་གྲོང་གི་མོ་ཆོག་དང༌། ། མཐུ་ཆེན་ནད་པ་གསོ་བ་འདི། ། སྨ་བབས་རིན་གྱིས་ཉོ་བ་ཡིན། ། རང་ཉིད་ངན་སར་སྐྱུར་བ་ཡིན། ། བརྒྱུད་པ་གོང་མའི་རྣམ་ཐར་ཡང༌། ། ངམ་ངམ་ཤུགས་ཀྱིས་སྣུབས་པ་ཡིན། ། བུ་རང་ལ་སེམས་པའི་སློབ་མ་རྣམས། ། གོང་མའི་རྣམ་ཐར་རྗེས་སྙེགས་ཏེ། ། དང་པོ་རི་དྭགས་ལྟ་བུ་ཡི། །
སྤྱོད་པ་ཉམས་སུ་བླངས་ནས་ཀྱང༌། ། གཅིག་པུ་གཉིས་སུ་མེད་པར་བསྒོམ། ། གཉིས་པ་སེང་གེ་ལྟ་བུ་ཡི། ། ཉམ་ང་མེད་པའི་རྣལ་འབྱོར་པ། ། ངམ་ངམ་ཤུགས་ཀྱིས་འགྱུར་བ་ཡིན། ། གསུམ་པ་ནམ་མཁའི་འབྲུག་ལྟ་བུ། ། འགྲན་ཟླ་མེད་པའི་རྣལ་འབྱོར་གཙོ། ། འཇིག་རྟེན་གསུམ་དུ་གྲགས་པར་འགྱུར། ། འདི་ཡི་དུས་སུ་རྣལ་འབྱོར་པ། ། ལུས་ཀྱི་འབད་རྩོལ་མི་འཚལ་ཏེ། །
སེམས་ཅན་རྣམས་ཀྱི་དོན་ཆེན་ཡང༌། ། སེམས་ཅན་རྣམས་ཀྱི་དོན་ཆེད་དུ། ། སྒྲུབ་པ་ཚུལ་བཞིན་བྱས་པ་དེས། ། མཚན་ཙམ་ཐོས་པར་གྱུར་པས་ཀྱང༌། ། སེམས་ཅན་དཔག་ཏུ་མེད་པ་རྣམས། ། སྨིན་ཅིང་གྲོལ་བར་འགྱུར་རོ་ཞེས། ། བླ་མ་རིན་ཆེན་ཞལ་སྔ་ནས། ། ཡང་དང་ཡང་དུ་བཀའ་སྩལ་གསུངས། ། དེས་ན་སྒྲུབ་ལ་ནན་ཏན་བསྐྱེད། ། རང་དོན་གཞན་དོན་ཕུན་ཚོགས་པ། །
ཆོས་རྗེ་སྒོམ་ལས་འབྱུང་ཞེས་གསུང༌། ། དེ་སྒྲུབ་པ་སྙིང་པོར་བྱས་པ་ལས། ། ས་དང་ལམ་གྱི་ཡོན་ཏན་དང༌། ། མཐར་ཐུག་སངས་རྒྱས་ཡོན་ཏན་རྣམས། ། འབྱུང་བར་འགྱུར་བ་ངེས་པ་ཡིན། ། དེས་ན་སྒྲུབ་པ་སྙིང་པོར་བྱ། ། གལ་བོ་ཆེ་ལ་ལན་གསུམ་སྟེ། ། ཡང་བླ་མ་རིན་ཆེན་ཞལ་སྔ་ནས། ། གེགས་སེལ་བོགས་འདོན་ཐམས་ཅད་དང༌། ། སྲུང་བ་མཆོག་ཏུ་གྱུར་བ་ཡང༌། །
རང་གི་དགེ་སྦྱོར་གཅིག་པུ་ཡིན། ། སྒོམ་ལོག་སྒོམ་གྱིས་སེལ་བ་ཡིན། ། བོགས་ཀྱང་དེ་རང་བསྒོམས་པས་འདོན། ། ཡོན་ཏན་སྒོམ་གྱིས་བསྐྱེད་པ་ཡིན། ། མཐར་ཐུག་ཆོས་སྐུ་སངས་རྒྱས་ཀྱང༌། ། བསྒོམ་པས་མཐོང་བར་འགྱུར་བ་ཡིན། ། ཡང་དང་ཡང་དུ་བཀའ་སྩལ་གསུང༌། ། མ་རིག་འཁོར་བའི་རྒྱ་མཚོ་གཏིང་མཐའ་མེད་པ་ལས། ། རིག་པར་བྱེད་པའི་མིག་གཅིག་བླ་མ་དམ་པ་སྟེ། ། དེ་ལ་མོས་གུས་བྱས་པས་རྒྱུ་ལམ་འབྲས་བུར་ཡང༌། །
སྐྱོན་དག་ཡོན་ཏན་ཐམས་ཅད་ངེས་པར་རྫོགས་འགྱུར་ཞེས། ། ཐུབ་པའི་གསུང་རབ་ཀུན་གྱི་མདོ་དོན་རྟོགས་གྱུར་པ། ། མགོན་པོ་ཕག་མོ་གྲུ་པའི་གསུང་ལས་རྙེད་པ་འདི། ། ལམ་ཟབ་བླ་མའི་ལམ་ལ་ཞུགས་པའི་མོས་གུས་ཅན། ། སྒྲུབ་པ་སྙིང་པོར་བྱེད་ཅིང་ཟང་ཟིང་རབ་སྤངས་ནས། ། ཚེ་འདིར་མཆོག་གི་དངོས་གྲུབ་ཐོབ་པར་འདོད་པ་ལ། ། བླ་མ་དམ་པའི་གསུང་འདི་ཉེ་བར་མཁོ་བར་གནས། ། རྡོ་རྗེ་འཛིན་གྱིས་བྱིན་གྱིས་རླབས་ལས་བྱུང་བའི་ཚིག་འདི་དག ། རྡོ་རྗེ་འཛིན་པས་བྱིན་གྱིས་བརླབས་པས་བསྐུལ་བར་གྱུར་པ་ཡིས། ། རྡོ་རྗེའི་ཚིག་རྣམས་བདག་གིས་ཡི་གེར་བཀོད་པ་ལས། །
བྱུང་བའི་དགེ་བས་འགྲོ་ཀུན་རྡོ་རྗེ་འཛིན་པའི་གནས་ཐོབ་ཤོག ། བླ་མ་དམ་པའི་བཀའ་སྩལ་དུམ་དུམ་ཁྲིགས་སུ་བྲིས་པ་གཅེས་པའི་སྙིང་པོ་ཞེས་བྱ་བ་རྫོགས་སོ།། །། ༨༽ ༄། །ཕར་ཕྱིན་དྲུག་གི་རྣམ་བཞག་དཔག་བསམ་གྱི་ལྗོན་ཤིང༌།། ཨོཾ་སྭསྟི། དུས་གསུམ་བདག་ཉིད་སེམས་ཉིད་འགྱུར་བ་མེད་པའི་སྐུ། ། གཉིས་མེད་ལྷུན་གྱིས་གྲུབ་པ་བདེ་ཆེན་རྫོགས་སངས་རྒྱས། ། སྐུ་གསུང་ཐུགས་ཉིད་མི་ཟད་རྒྱན་གྱི་འཁོར་ལོ་ཡིས། ། འགྲོ་བ་མ་ལུས་སྨིན་མཛད་བླ་མ་མཆོག་ལ་འདུད། ། འདིར་རྟེན་གྱི་གང་ཟག་འཆི་བ་དང༌།
མི་རྟག་པ་དང༌། ལས་རྒྱུ་དང་འབྲས་བུ་དང༌། འཁོར་བའི་ཉེས་དམིགས་བསམས་པས། འཁོར་བ་མཐའ་དག་ལས་ཡིད་ཕྱུང་བ། བྱམས་པ་དང་སྙིང་རྗེ་བྱང་ཆུབ་ཀྱི་སེམས་རྒྱུད་ལ་སྐྱེས་པས། ངེས་པར་སེམས་ཅན་ཐམས་ཅད་ཀྱི་སྡུག་བསྔལ་གྱི་ཁུར་རང་ཉིད་ཀྱིས་འཁུར་བ། ཐེག་པ་ཆེན་པོ་གསང་སྔགས་རྡོ་རྗེ་ཐེག་པའི་སྒོར་བཞུགས་ནས། མཚན་ཉིད་དང་ལྡན་པའི་བླ་མའི་ཞབས་ཀྱི་པད་མོ་ལ་གཏུགས་ཏེ། སྨིན་པར་བྱ་བ་དབང་གིས་སྨིན་པར་ནི་བྱས། གྲོལ་བར་བྱེད་པའི་བསྐྱེད་རྫོགས་གཉིས་བསྒོམ་པའི་དབང་དུ་བྱས་ན།
གང་ཟག་གི་རིགས་ཅིག་ཅར་བ་དང༌། རིམ་གྱིས་པ་གཉིས་སུ་ཤེས་པར་བྱས་ནས། ལམ་ཉམས་སུ་ལེན་ལུགས་ཀྱང་སོ་སོར་མ་འདྲེས་པར། རིམ་གྱིས་པ་སློབ་དཔོན་ཆེན་པོ་འཕགས་པའི་ལམ་རིམ་པ་ལྔ་ལྟར་ཉམས་སུ་བླང་བར་བྱ་བ་དང༌། ཅིག་ཅར་བ་སློབ་དཔོན་བྲམ་ཟེ་ཆེན་པོ་ལྟར་ཅིག་ཆོད་དུ་ཉམས་སུ་བླང་བ་གཉིས་སོ་སོར་མ་འདྲེས་པར་བྱ་སྟེ། དེ་ལྟར་ཡང༌། ཀྱཻ་རྡོ་རྗེ་ལས། ཅིག་ཅར་བ་ཡི་སྨན་ཆེན་དེ། ། རིམ་གྱིས་པ་ཡི་དུག་དུ་འགྱུར། ། རིམ་གྱིས་པ་ཡི་སྨན་ཆེན་དེ། །
ཅིག་ཅར་པ་ཡི་དུག་དུ་འགྱུར། ། ཞེས་པས་མ་འདྲེས་པ་གལ་ཆེའོ། ། དེ་ལྟར་ལམ་གཉིས་པོ་གང་ཉམས་སུ་བླངས་ཀྱང་རུང་སྟེ། རང་གཞན་གཉིས་མེད། འཁོར་འདས་གཉིས་མེད། སྣང་སེམས་གཉིས་མེད། གཉིས་མེད་འབའ་ཞིག་ཏུ་སོང་བའི་རྣལ་འབྱོར་པ་དེས། ནམ་མཁའ་དང་མཉམ་པའི་སེམས་ཅན་ཐམས་ཅད་ལ་ཚད་མེད་པའི་སྙིང་རྗེ་ཆེན་པོ་སྐྱེས་ན། དེ་རྣམས་ཀྱི་དོན་བྱ་བར་འདོད་པའི་བློ་བྱུང་ནས། མཉམ་པར་བཞག་པ་དེ་ཉིད་ལ་རྒྱུན་ཆད་མེད་པར་ཉམས་སུ་བླངས་པ་འབའ་ཞིག་གིས།
རང་གཞན་གཉིས་དབྱེ་བ་མེད་པའི་ཚུལ་གྱིས་རང་གི་མཉམ་གཞག་དེ་ཉིད་ཀྱིས། སེམས་ཅན་ཐམས་ཅད་སྨིན་པ་དང་འགྲོལ་བར་འགྱུར་ཏེ། དེ་ལྟར་འགྲོ་བའི་དོན་བྱེད་པའི་བློ་བྱུང་ན། སོར་མོ་བཅུ་བྲང་ཐོག་དུ་བཀྲམ་ནས། ག་རེ་སེམས་ཅན་གྱི་དོན་རང་གི་དགེ་སྦྱོར་གྱིས་བྱེད་དམ། དགེ་སྦྱོར་མ་ཡིན་པས་བྱེད། བདེན་པས་བྱེད་དམ་བརྫུན་པས་བྱེད། མཉམ་གཞག་གིས་བྱེད་དམ། རྗེས་ཀྱིས་བྱེད་སྙམ་པ་ལ་སོགས་པའི་བསམ་པ་ལུང་དང་རིགས་པ་མང་པོས་ཁོང་དུ་ཆུད་པར་བྱས་ནས། གཉིས་སུ་མེད་པའི་རང་གི་དགེ་སྦྱོར་རྒྱུན་ཆད་མེད་པར་བསྐྱང་བར་བྱའོ། །
འོ་ན་འདི་འབའ་ཞིག་ཡིན་གྱི། གཞན་གྱི་དོན་ཕུན་སུམ་ཚོགས་པ་བསྒྲུབ་པར་མི་བྱའམ་ཞེ་ན། འདི་ལྟར་ཕྱོགས་བཅུ་དུས་གསུམ་ན་གཤེགས་ཤིང་བཞུགས་པའི་བྱང་ཆུབ་སེམས་དཔའ་ཆེན་པོ་རྣམས་ཀྱིས་ཀྱང༌། མཉམ་པར་བཞག་པ་ཞི་བའི་གནས་སུ་བསམ་གཏན་འབའ་ཞིག་མཛད་པས། རང་དོན་དང་གཞན་དོན་ཕུན་སུམ་ཚོགས་པའི་སངས་རྒྱས་ཐོབ་པར་མ་གསུངས་ཏེ། ཕལ་ཆེར་རང་གི་ལུས་དང་སྲོག་ལ་ཆགས་པ་དང༌། རང་གི་དགེ་སྦྱོར་དང༌། བསམ་གཏན་དང༌། ཏིང་ངེ་འཛིན་གྱི་རོ་ལ་ཆགས་ནས་བོགས་ཐོན་པ་ཤིན་ཏུ་དཀའ་བར་དགོངས་ནས། སྤྱོད་པ་བྱ་བར་གསུངས་པ་དང༌།
ཡང་འདི་ལྟར་བྱང་ཆུབ་སེམས་དཔའ་མེ་ཏོག་ཟླ་མཛེས་ཀུན་ཏུ་བཟང་པོའི་ནགས་ཚལ་དམ་པ་ན། བྱང་ཆུབ་སེམས་དཔའ་ཁྲིའི་ཚོགས་དང་བཅས་པ་བསམ་གཏན་དང༌། ཏིང་ངེ་འཛིན་དང༌། རྣམ་པར་ཐར་པས་བརྩེ་ཞིང་བཞུགས་པ་ལ། སེམས་ཅན་དཔག་ཏུ་མེད་པ་ཁོང་རང་ཉིད་ཀྱི་རྐྱེན་དང་འཕྲད་ན་ནི། བླ་ན་མེད་པའི་བྱང་ཆུབ་ལས་ཕྱིར་མི་ལྡོག་ཅིང་སངས་རྒྱས། ཁོང་རང་གི་རྐྱེན་དང་མ་འཕྲད་ན་ནི། ངན་སོང་གསུམ་དུ་འགྲོ་བ་མངོན་བར་ཤེས་པས་གཟིགས་ཤིང༌། ཐུགས་རྗེ་ཆེན་པོས་མ་བཟོད་ནས། བསམ་གཏན་དང༌།
ཏིང་ངེ་འཛིན་གྱི་དགའ་བདེ་དང༌། དགོན་པ་དང༌། འཁོར་དང་བཅས་པ་བོར་ཏེ། རྒྱལ་པོས་གསོད་པར་ཤེས་ཀྱང༌། རྒྱལ་པོ་དཔའ་བ་སྦྱིན་གྱི་ཕོ་བྲང་རིན་ཆེན་ལྡན་དུ་བདག་ཉིད་ཆེན་པོ་དེ་ཆས་པ་ལས། བྱང་ཆུབ་སེམས་དཔའི་འཁོར་དེ་རྣམས་ཞབས་ཀྱི་དྲུང་དུ་སོ་བྱ་བཞིན་འགྲེ་ལྡོག་ཅིང་ངུད་མོའི་སྒྲས་གདོང་མཆི་མ་དང་བཅས་པས་གསོད་ཀྱིས་དོགས་ནས་འཇིགས་ནས། གྲོང་ཁྱེར་དུ་མི་གཤེགས་པར་གསོལ་བ་བཏབ་པ་ལ། འདི་ལྟར་ཡང་ལུས་དང་སྲོག་ལ་ཆགས་པ་རྣམས་ཀྱིས་ནི་བརྟུལ་ཞུགས་འགྲུབ་པར་སངས་རྒྱས་རྣམས་ཀྱིས་མ་གསུངས་པ་དང༌། དེ་བཞིན་གཤེགས་པའི་བསྟན་པ་འཛིན་པ་རང་ཉིད་ལ་བབ་པར་མཐོང་བ་དང༌། སྙིང་རྗེ་ཆེན་པོས་གདུལ་བྱའི་དོན་མཐོང་བ་དང༌།
བདག་མེད་པའི་ཤེས་རབ་ཟབ་མོ་ཐུགས་སུ་ཆུད་པས་སེམས་ཅན་དཔག་ཏུ་མེད་པ་སྨིན་པ་དང་གྲོལ་བར་མཛད་པ་ལྟར། སེམས་ཅན་གྱི་དོན་བྱ་བར་གསུངས་སོ། ། འོ་ན་དེ་ཀུན་སྔོན་གྱི་བྱང་ཆུབ་སེམས་དཔའ་ཆེན་པོ་རྣམས་ཀྱི་སྤྱོད་པ་རླབས་པོ་ཆེ་ཡིན་གྱི། ངེད་ཀྱི་དུས་ལ་མ་བབ། ངེད་ཀྱིས་མི་ནུས་སམ་སྙམ་ན། དེ་ལྟ་ཤིན་ཏུ་མད། བྱང་ཆུབ་མཆོག་ཏུ་སེམས་ནི་མ་བསྐྱེད། བྱང་ཆུབ་ཀྱི་སེམས་མ་གཏོགས་པ་ཕན་པ་དང་བདེ་བའི་འབྱུང་གནས་ནི་གཞན་ག་ན་ཡོད། རང་གིས་འབད་པ་མ་བྱས་ཀྱང་གཞན་གྱིས་བྱས་པས་ཆོག་སྟེ་མཆི། འདི་བཞིན་དུ་མ་བྱས་ན་འཆི་ འཁོར་བའི་ཕ་རོལ་ཏུ་ཕྱིན་པ་ བ་ནི་མི་འོང་བས།
སྔོན་གྱི་བྱང་ཆུབ་སེམས་དཔའ་རྣམས་ལྟར་འབད་པ་མི་དགོས་པའི་གདེང་ཞིག་ཁྱོད་ལ་བྱུང་བ་ཡིན་ཏེ་མཆི། དེ་ལྟར་མ་ཡིན་ན་སྔོན་གྱི་བྱང་ཆུབ་སེམས་དཔའ་རྣམས་པས་བརྩོན་པ་དྲག་པར་བྱེད་དགོས་པར་གོ ། དེ་ཡང་ཤཱཀྱའི་རྒྱལ་པོའི་བསྟན་པ་འདི་ལ་མི་རྣམས་ཚེ་ཐུང༌། ནད་མང༌། ཉོན་མོངས་པ་ཆེ། དབང་པོ་ཤིན་ཏུ་རྣོ་བས་བརྩོན་འགྲུས་ཀྱི་ཤུགས་མགོ་ལ་མེ་འབར་བའམ། པང་དུ་སྦྲུལ་འོངས་པ་བཞིན་དུ་བྱ་དགོས་ཏེ། དེ་ལྟར་སེམས་ཅན་གྱི་དོན་བྱ་བ་ཡང་ཐབས་མཁས་པ་དང་ཤེས་རབ་ཟབ་མོ་རྣམ་པ་གཉིས་ཀྱིས་ཐམས་ཅད་སྒྲུབ་དགོས་ཏེ། དེ་ལྟར་མ་སོང་ན། རྟག་ཏུ་རང་ཉིད་གླེན་པ་ཡུས་ཀྱིས་བརྒྱལ་ནས།
ངས་ལྟ་འདི་རྣམས་ལ་ཕན་བདེ་འདི་སྙེད་ཅིག་བསྒྲུབས་ཏེ། ངའི་ཁ་ལ་ཡང་མི་ཉན་དཀའ་བར་འདུག་སྙམ་ནས། ཕན་སེམས་འཆོར་བ་ཡང་ཡོད་པས་ཐབས་མཁས་པ་ལ་ནན་ཏན་བྱའོ། ། ཐབས་མཁས་པ་དེ་ཡང་གང་ཞེ་ན། ཕ་རོལ་ཏུ་ཕྱིན་པ་ལྔ་ནི་ཐབས་མཁས་པ། དེའི་དོན་རྟོགས་པ་ནི་ཤེས་རབ་ཟབ་མོ། བསྐྱེད་པའི་རིམ་པ་ནི་ཐབས་མཁས་པ། རྫོགས་པའི་རིམ་པ་ནི་ཤེས་རབ་ཟབ་མོ། ལུས་ངག་ཡིད་གསུམ་གྱི་བྱ་བ་དང་བྱེད་པ་དོན་ཡོད་པ་ནི་ཐབས་མཁས་པ། ལུས་ངག་ཡིད་གསུམ་གྱི་བྱ་བྱེད་ཀྱིས་མ་རེག་པ་ནི་ཤེས་རབ་ཟབ་མོ།
མི་ཆོས་ཀྱི་བྱ་བ་དང་བྱེད་པ་རྣམ་གཞག་ལ་མཁས་པ་ནི་ཐབས་མཁས་པ། དེ་ལ་ཞེན་པ་དང་ཆགས་པ་དང་བྲལ་བ་ནི་ཤེས་རབ་ཟབ་མོ་སྟེ། མདོར་ན་གདུལ་བྱའི་ཁམས་དང༌། བག་ལ་ཉལ་དང༌། བསམ་པའི་ཚོགས་དང་མཐུན་པར་ཞུགས་ཤིང༌། གདུལ་བྱ་དང་ཤེས་པ་གཅིག་ཏུ་ཕྲུུགས་ ལྷན་ཅིག་ ཀྱིས་འདྲེས་ནས། ད་ངས་ཅི་བྱ་ཟེར་ནས་ཅི་བཅོལ་ཡང་བསྒྲུབ་པའི་དུས་སུ། ཇི་ལྟར་འཚམས་པའི་ཆོས་སམ། ཡང་ན་ཟབ་པ་དང་རྒྱ་ཆེ་བའི་ཆོས་ཀྱིས་གདུལ་བྱ་དེ་སྨིན་པ་དང་གྲོལ་བར་བྱས་ནས། རང་ལ་ཞེ་འདོད་ཀྱི་རྣམ་པ་སྒྲུབ་རྒྱུ་མི་འདུག་ན།
ཐབས་དང་ཤེས་རབ་ཟུང་འཇུག་དུ་འགྲོ་བའི་དོན་ལ་ཆགས་པ་དང་ཐོགས་པ་མེད་པའི་རྣལ་འབྱོར་པ། ལྟ་བ་དང་གྲུབ་པའི་མཐའ་དང་བྲལ་བ། གཞན་ཕན་ཞེན་མེད་ཀྱི་སྙིང་རྗེ་རང་ཐོག་ཏུ་ཕྱིན་ན། ལྟ་སྒོམ་གྱི་སྤྱོད་པ་གཅིག་ཏུ་འདྲེས་པའི་བྱར་མེད་ཆེན་པོའི་སྤྱོད་པས། ཀུན་ཏུ་བཟང་པོའི་རྣམ་པར་ཐར་པ། ལུས་ངག་ཡིད་གསུམ་གྱི་དཀར་པོའི་ཕྱོགས་ཀྱི་བྱ་བ་དང་བྱེད་པ་ཤིན་ཏུ་ཕྲ་བའི་དངོས་པོ་གཅིག་ཀྱང༌། དུས་གསུམ་གྱི་འཕགས་པ་དང༌། སེམས་ཅན་ཐམས་ཅད་དང་མཉམ་པའི་དངོས་པོ་བདེ་བ་དང་ལྡན། སྡུག་བསྔལ་བ་དང་བྲལ། རྫོགས་པའི་སངས་རྒྱས་ཐོབ་པར་བྱེད་པའི་དངོས་པོ་འཕྲིན་ལས་ཅན་གྱི་དེ་ལྟ་བུར་འགྱུར་ན།
དེ་ཅིའི་ཕྱིར་འབད་པས་སེམས་ཅན་གྱི་དོན་མི་བྱེད་དེ། ཤིན་ཏུ་ཡང་བྱ་བར་རིགས་ཏེ། དེ་ནི་སྤྱིའི་རྣམ་པར་བཞག་པ་ཙམ་མོ།། ༈ །།ཕ་རོལ་ཏུ་ཕྱིན་པ་རྣམ་པ་ལྔ་ཐབས་མཁས་པའི་དབང་དུ་བྱས་ནས་སྦྱིན་པ་ལྟ་བུ་ཞིག་སྦྱིན་པར་བྱེད་ན། སྦྱིན་པར་བྱ་བའི་ཡུལ་གང་ལ་དངོས་པོ་ཅི་ལྟ་བུ་ཚུལ་ལམ་ཐབས་ཇི་ལྟར་སྦྱིན་ནས། ཞེ་འདོད་ཅི་ལྟ་བུ་ཞིག་སྒྲུབ་ཤེས་པར་གྱུར་ན། དངོས་པོ་རགས་པ་དང་ཕྲ་བ་གང་སྦྱིན་ཡང་ཆུད་ཟོས་པར་མི་འགྱུར་བས། འདི་ལ་ནན་ཏན་ཆེན་པོས་བརྟག་པར་བྱའོ། ། དེ་ལ་དང་པོ་ཁོ་ན་ཡུལ་ལམ་ཞིང༌། འཕགས་པ་དང་སེམས་ཅན་གཉིས་སུ་བརྟག་པར་བྱ་སྟེ།
ཐེག་པ་ཆེན་པོ་གསང་སྔགས་ཀྱི་རྣལ་འབྱོར་པ་ཡིན་ན་ནི་ཞིང་ཐམས་ཅད་ཀྱང་འཕགས་པ། འཕགས་པའི་ནང་གི་ཡང་འཕགས་པ་གོང་ན་མེད་པར་བྱས་ཤིང་མཐོང་བས་དངོས་པོ་དང་བསམ་པ་ཡང་དེ་དང་བདག་གཅིག་ཏུ་གྱུར་པ་ཡོད། ཡང་བྱང་ཆུབ་སེམས་དཔའི་ཐེག་པའི་དབང་དུ་བྱས་ན། སྙིང་རྗེ་ཆེན་པོ་བསྐྱེད་ཀྱང་སེམས་ཅན་འདུ་ཤེས་མེད། ཅེས་པས། སེམས་ཅན་འདི་དག་ཉེ་བར་ཞི་བར་ཡིན་ཡང༌། དེ་མ་ཤེས་པའི་སེམས་ཅན་ཐབས་ཀྱིས་སྨིན་པར་བྱེད་པ། ཆོས་དང་ཟང་ཟིང་མི་འཇིགས་བྱམས། སྦྱིན་པ་གང་དང་གང་གཏོང་ཡང༌། དངོས་པོ་དེ་དང་དེ་ཉིད་ལ།
རང་ཉིད་ཀྱིས་གཅེས་པར་བྱེད། ཕངས་པར་བྱེད། སྙིང་པོར་བྱེད། སྨར་ཚད་དང་ཆེད་ཀ་ཆེན་པོར་བྱས་ནས། གདུལ་བྱ་དེ་ལ་སྦྱིན་པར་བྱེད་པ་ནི་སྦྱིན་པ། སྦྱིན་པ་དེ་ཡང་རང་གི་བསམ་པ་ལ་བལྟས་ནས། འདོད་ཆགས་ཀྱི་རྗེས་སུ་འབྲངས་པའམ། ཞེ་སྡང་དང༌། གཏི་མུག་དང༌། ང་རྒྱལ་དང༌།
ཕྲག་དོག་དང༌། རྙེད་པས་རྙེད་པ་ཚོལ་བ་དང༌། མདོར་ན་འཇིག་རྟེན་གྱི་ཆོས་བརྒྱད། འཁོར་བའི་རྒྱུ་འབྲས། ཉན་ཐོས་དང༌། རང་སངས་རྒྱས་ཀྱི་བསམ་པ་དང་བྲལ་བ་ནི་སྦྱིན་པ་དེ་སྦྱིན་པའི་ཚུལ་ཁྲིམས། དེ་ལ་གཞན་དག་ན་རེ། སྦྱིན་པ་འདི་ལྟར་སྦྱིན་པ་དེ་ཆོས་བརྒྱད་སྒྲུབ་པ་ཡིན། རྙེད་པས་རྙེད་པ་ཚོལ་བ་ཡིན། སྨྱོན་པ་ཡིན།
འཁོར་འདོད་པ་ཡིན། ཕོ་བཟོ་འདོད་པ་ཡིན། ང་ཆེ་དང་ང་བཟང་འདོད་པ་ཡིན། ཞེ་འདོད་ཆེན་པོ་ཞིག་ཁོང་ན་འཆང་བ་ཡིན། སྦྱིན་པའི་ཞིང་བདམ་མི་ཤེས་པ་ཞིག་འདུག ། ཅེས་བྱ་བ་ལ་སོགས་པ་ཁ་སྙེར་དང་ཞེ་སྙེར། མ་འཐད་པ་དང་མ་ཉན་པ་མང་པོ་ལུང་རིགས་དང་བཅས་ནས་འཐབ་པ་དང༌། འབར་བ་དང༌། འཁོན་དུ་འཛིན་པ་དང༌། མགོ་དང་རྐང་པ་དང་ལག་པ་དང༌།
མི་འཚམས་པ་སློང་དུ་བྱུང་བ་ལ་བཟོད་པར་བྱེད་ཅིང༌། ཡིད་མི་སྐྱོ་བར་མེ་ཕར་ལ་བུས་ན་རྨ་ར་ཚུར་བཤུར་བ་དང་འདྲ་བར། ཅི་ཙམ་དུ་སློང་བ་ཁམ་ཆེ་བ་ཙམ་དུ་དེ་བས་ཀྱང་ཞེ་འདོད་ཀྱི་གཙིགས་པར་བཟུང་སྟེ། གལ་ཏེ་རབ་ཏུ་འབྱུང་ནའོ། ། ཚངས་པར་སྤྱད་པ་སྤྱོད་ནའོ། བུ་འབུལ་ནའོ། ། ཆུང་མ་གཏོང་ནའོ། ། ལོ་བཅུ་གཉིས་ཀྱི་བར་དུ་འདག་ཆར་བྱེད་ནའོ། ། རྒད་པོ་ངའི་གཡོག་བྱེད་ནའོ། ། ཞེས་བྱ་བ་ལ་སོགས་པས་བྱེད་ན།
དེ་ཡང་བསྒྲུབ་པར་བྱེད་ན་ནི་བཟོད་པའོ། ། ཡང་སྦྱིན་རྒྱུའི་དངོས་པོ་ཚོང་དང༌། ཁེ་དང་ཞིང་ལས་ཀྱི་མཐའ་དང༌། རྩོལ་སྒྲུབ་སྣ་ཚོགས་ཀྱིས་བསྒྲུབ་པར་བྱེད་པ་ལ་སྟོན་པ་དེ་བཞིན་གཤེགས་པའི་གསུང་རབ་ཏུ་འཚོ་བ་མ་དག་པར་གསུངས་ཤིང༌། དེ་བྱང་ཆུབ་སེམས་དཔའ་ལ་གནང་བའི་སྐབས་ཀྱང་གསུངས་པ་དེ་ཡང་རིགས་པས་རྟོགས་པར་བྱས་ལ་སྤྱད་པར་བྱ་བའམ། འཚོ་བ་རྣམ་པར་དག་པ་དེ་བཞིན་གཤེགས་པས་གསུངས་པ་ནི། རབ་ཏུ་བྱུང་བའི་བྱ་བས་བསོད་སྙོམས་ཡིན་པར་གསུངས་ཏེ། བསོད་སྙོམས་དེ་ནི་སློང་བ་ལ་ཟེར་བ་ཡིན་པས། འཚམས་པ་དང་འོས་པ་དང༌། ཚོད་ཟིན་པ་སློང་བ་དང༌།
དད་པས་བྱིན་པ་བླང་བར་བྱ་སྟེ། ལེན་པའི་ཐབས་བྱང་ཆུབ་སེམས་དཔའ་སྙིང་རྗེ་ཆེན་པོ་ལྟར། དེས་སེམས་མ་བསྐྱེད་ན་མི་ལེན་པ་དང༌། རང་ཉིད་ཆས་སུ་མ་ཞུགས་པར་མི་ལེན་པ་དང༌། དངོས་པོ་དེས་དོན་ཆེན་པོ་མི་འགྲུབ་ན་མི་ལེན་པ་དང༌། སྡུམས་དང༌། བར་དང༌། གཡོན་དང༌། འདོད་ཆགས་དང༌། ཞེ་སྡང་དང༌།
གཏི་མུག་དང༌། དམག་དང་འཁྲུགས་པ་ལ་སོགས་པ་ཆོས་དང་མི་མཐུན་པའི་ཞེ་འདོད་ཕན་ཚུན་དུ་ཡོད་ན་མི་ལེན་པ་དང༌། མདོར་ན་དངོས་དང་བརྒྱུད་པ་ཐམས་ཅད་ནས་བསོད་ནམས་དང་ཡེ་ཤེས་ཀྱི་ཚོགས་ཀྱི་འཁོར་ལོ་ཤ་སྟག རང་གཞན་ཐམས་ཅད་སྨིན་པ་དང་གྲོལ་བར་བྱེད་པའི་རྒྱུ་ཤ་སྟག ཉོན་མོངས་པ་དང་ཉེས་པའི་དྲི་མ་ཐམས་ཅད་དང་བྲལ་བ་ཤ་སྟག་དུ་འབད་པར་བྱ་བ་ནི་སྦྱིན་པ་དེའི་བརྩོན་འགྲུས་སོ། ། དེ་ལ། ལ་ལ་དག་ན་རེ་ཅི་ཟེར། ལུང་ལུང་དག་ན་ཅི་ཟེར། རིགས་མི་གཅིག་པ་མང་པོའི་ལུང་རིགས་དང༌། གསུང་རབ་མང་པོའི་དགོངས་པ་དང༌།
བླ་མ་མང་པོའི་གསུང་སྒྲོས། ཅལ་ཅོལ་མང་པོའི་ཟེར་མཆུ་མང་ཡང༌། སྙིང་པོ་ཆེ་བྲང་འོག་ཏུ་གཞུག ར་ལྔ་མེད་པར་འབྲོག་ལ་གར་འགྲོ ། སྦྱིན་པའི་གཏོང་ལུགས་ཅིག་ཀྱང་ངས་ཤེས། བླ་མ་དམ་པའི་ཞབས་དྲུང་དུ་ཡང་སྦྱིན་པ་འདི་ཁོ་ན་གཏོང་བ་ལ་བསླབ། གང་གིས་གང་ལ་ཚུལ་དང་ཐབས་ཇི་ལྟར་སྦྱིན་པ་བཏང་བའི་འབྲས་བུ་ཇི་ལྟ་བུ་འབྱུང་བ་ཤེས་པའི་གཉེར་ཁ་ཁྱེད་ལ་མེད། དེ་ལྟར་ཡང་བཅོམ་ལྡན་འདས་ཀྱིས། སྦྱིན་པ་འདི་ལྟར་བྱིན་ན་ནི། མི་རྣམས་ཀྱི་ནང་དུ་སྐྱེ་འོ། །
སྦྱིན་པ་འདི་ལྟར་བྱིན་ན་ནི། ཁྱིམ་བདག་གི་རིགས་ཆེ་ཞིང་མཐོ་བ་རྣམས་སུ་སྐྱེ་བ་ནས་ལྷ་རྣམས་དང༌། ཉན་ཐོས་དང༌། རང་སངས་རྒྱས་དང༌། སྦྱིན་པ་འདི་ལྟར་བྱིན་ན་ནི། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སངས་རྒྱའོ། ། ཞེས་གསུངས་པ་འདི་ལ་ཡང་ང་རང་མཁས། ངའི་སྦྱིན་པ་འདི་ཞིང་དང༌། བསམ་པ་དང༌། དངོས་པོ་དང༌།
ངོ་བོ་དང༌། རང་བཞིན་དང༌། ཐབས་དང༌། ཤེས་རབ་དང༌། དོན་ཆེ་ཆུང་ཇི་ལྟར་འབྱུང་བ་ང་རང་གི་བསམ་པ་འདིའི་ཐོག་ནས་ཤེས་པ་ཞིག་ཡོད་སྙམ་ནས། གཞན་གྱི་ཚིག་གི་རྗེས་སུ་མི་འབྲང་ཞིང༌། འགྱུར་བ་མེད་པར་སེམས་རྩེ་གཅིག་ཏུ་གྱུར་པ་དེ་ནི་སྦྱིན་པ་དེའི་བསམ་གཏན། སྦྱིན་པ་གཅིག་པུ་ལ་ཕ་རོལ་ཏུ་ཕྱིན་པ་རྣམ་པ་ལྔ་ཚང་བའི་ཐབས་མཁས་པ་དེ་ལྟ་བུས་གདུལ་བྱ་སྨིན་པ་དང་གྲོལ་བར་བྱེད་པ། བྱང་ཆུབ་སེམས་དཔའི་སྡེ་སྣོད་མཐའ་དག་ཁོང་དུ་ཆུད་པར་བྱས་ནས། གདུལ་བྱ་ཐམས་ཅད་སྨིན་པ་དང་གྲོལ་བར་བྱེད་པའི་ཐབས་མཁས་པ་དེ་ལྟ་བུ་ལ་སྤྱད་པར་བྱ་བ་དང༌།
རང་གི་རྗེས་སུ་འཇུག་པ་རྣམས་ཀྱང་འདི་ལྟ་བུ་ལ་འགོད་པ་དང༌། དུས་གསུམ་གྱི་བྱང་ཆུབ་སེམས་དཔའ་ཆེན་པོ་རྣམས་སམ། ད་ལྟར་ཡུལ་གང་ན་སྦྱིན་པ་འདི་ལྟར་གཏོང་བ་འདི་རྣམས་ལ་འགྲམ་ཆུ་ལྡང་བ་དང༌། རྐན་སྒྲ་བཏོག་པ་དང༌། སྙན་པ་དང་ལེགས་པ་བརྗོད་པས། རང་དང་འཁོར་དང་ཉེ་དུ་གཉེན་འབྲེལ་ཕྱོགས་རིས་དང་བཅས་པའི་ཕུན་སུམ་ཚོགས་པ་མི་ཟད་པའི་གཏེར་ཆེན་པོར་འགྱུར་བ་ལ་འབད་པར་བྱའོ། ། དེ་ལྟར་ཡང༌། སྦྱིན་པ་སྦྱིན་པར་བྱ་བའི་ཡུལ་འཕགས་པ་དང༌། སེམས་ཅན་ལ་རྟེན་གྱི་གང་ཟག་འགྲོ་བ་སྨིན་ཅིང་གྲོལ་བར་བྱེད་པའི་བྱང་ཆུབ་སེམས་དཔའི་ཚུལ་ལམ་ཐབས་ཕ་རོལ་ཏུ་ཕྱིན་པ་རྣམ་པ་ལྔ་ཐབས་མཁས་པ་དང༌། དེའི་རང་བཞིན་ཤེས་པ་ཤེས་རབ་ཟབ་མོའི་ཚུལ་གྱིས།
རང་གི་ཞེ་འདོད་སྔར་དམ་བཅས་པའི་སེམས་ཅན་ཐམས་ཅད་སྨིན་ཅིང་གྲོལ་བར་བྱེད་པ་ནི་སྦྱིན་པ་གཅིག་པུའི་རྗེས་སུ་འབྲངས་པའོ། ། ཡང་འདི་ལྟར་ཚུལ་ཁྲིམས་ཀྱི་ཐབས་མཁས་པས། སེམས་ཅན་སྨིན་པ་དང་གྲོལ་བར་བྱ་བའི་དབང་དུ་བྱས་ན། སྤྱིར་བྱང་ཆུབ་སེམས་དཔའི་ཚུལ་ཁྲིམས་ཀྱི་སྡོམ་པ་ནི་དགེ་བ་ཆོས་སྡུད། སེམས་ཅན་གྱི་དོན་བྱེད། སྡོམ་པའི་ཚུལ་ཁྲིམས་རྣམ་པ་གསུམ་སྟེ། ཐེག་པ་ཆེན་པོ་གསང་སྔགས་ཀྱི་སྡོམ་པའམ་དམ་ཚིག་ཀྱང་དེ་ཉིད་ཡིན་པས། དེ་ལྟར་ཡང༌། དཔལ་རྡོ་རྗེ་མཁའ་འགྲོའི་རྒྱུད་ལ་སོགས་པ་རྣམས་སུ། སངས་རྒྱས་རྣལ་འབྱོར་སྡོམ་པ་ལ། །
ཚུལ་ཁྲིམས་ཀྱི་ནི་བསླབ་པ་དང༌། ། དགེ་བའི་ཆོས་ནི་སྡུད་པ་དང༌། ། སེམས་ཅན་དོན་བྱེད་ཚུལ་ཁྲིམས་གསུམ། ། དེ་བཞིན་བརྟན་པོར་གཟུང་བར་བགྱི། ། ཞེས་གསུངས་པས། གསང་སྔགས་ཀྱི་དམ་ཚིག་ཀྱང་དེ་ཉིད་ཡིན་པས། བྱང་ཆུབ་སེམས་དཔའི་ཚུལ་ཁྲིམས་ཀྱི་སྡོམ་པ་འདི། དུས་གསུམ་གྱི་སངས་རྒྱས་ཐམས་ཅད་ཀྱི་གཞུང་ལམ་དང་གཤེགས་ཤུལ་ཡིན་པས། འདི་ལ་བསླབ་པར་བྱ་བའི་ཚུལ་ལུགས་སྤྱི་དང་བྱེ་བྲག་རྣམ་པ་གཉིས་ཀྱི་ཚུལ་དུ་བསྟན་པར་བྱ་སྟེ། སྤྱི་གོང་དུ་བསྟན་པ་གསུམ་པོ་དེ་ཉིད་ཡིན་ལ།
བྱེ་བྲག་ནི། བཅོམ་ལྡན་འདས་ཀྱིས། དགེ་བའི་ཆོས་གཅིག་གི་ནང་དུ་དགེ་བའི་ཆོས་ཐམས་ཅད་འདུས་པར་ཉམས་སུ་བླང་བར་བྱ། ཞེས་གསུངས་པ་དང༌། གོ་ཆ་སུམ་ཅུ་སོ་དྲུག་གསུངས་པ་ལྟ་བུ་ཡིན་པས། བྱང་ཆུབ་སེམས་དཔའ་སྲོག་གཅོད་པ་སྤོང་པའི་སྡོམ་པ་གཅིག་པུ་གཅིག་བསྲུང་ན། སེམས་ཅན་གྱི་དོན་དུ་བྱ་བ་ནི་སེམས་ཅན་དོན་བྱེད་ཀྱི་ཚུལ་ཁྲིམས། སྲོག་གཅོད་པ་སྤོང་བ་དེ་ཉིད་དགེ་བར་གྱུར་པས་ན། དགེ་བ་ཆོས་སྡུད་ཀྱི་ཚུལ་ཁྲིམས། དེ་སྡོམ་པར་གྱུར་པ་ནི་སྡོམ་པའི་ཚུལ་ཁྲིམས་ཏེ།
གཅིག་ལ་ཚང་བར་འགྱུར་བར་ཤེས་པར་བྱ་བ་དང༌། དེ་ལྟར་ཤེས་པར་དུས་གསུམ་གྱི་དེ་བཞིན་གཤེགས་པ་ཐམས་ཅད་ཀྱི་བགྲོད་པ་གཅིག་པའི་ལམ། སྟོབས་བཅུ་འབྱུང་བའི་གནས། ཉོན་མོངས་པ་དང་ཉེས་པ་ཐམས་ཅད་འཇོམས་པའི་རྡོ་རྗེ། འཁོར་བ་དང་མྱ་ངན་ལས་འདས་པའི་ཡོན་ཏན་ཐམས་ཅད་ཀྱི་གཏེར་མཛོད། ལྷ་དང་བཅས་པའི་འཇིག་རྟེན་ཐམས་ཅད་ཀྱི་གཙུག་གི་ནོར་བུ། ལུས་ཅན་ཐམས་ཅད་ཀྱི་མགོན་དང༌། སྐྱབས་དང༌། གནས་དང༌། དཔུང་གཉེན་དུ་གྱུར་པ།
སོ་སོར་ཐར་པ་རིགས་བདུན་གྱི་སྡོམ་པ་བྱང་ཆུབ་སེམས་དཔའི་ཚུལ་ཁྲིམས་ཀྱི་སྡོམ་པར་གསུངས་པ་འདིས་རང་གི་རྒྱུད་ཀྱང་སྨིན་པར་དང་གྲོལ་བར་བྱས་ཤིང༌། གཞན་གྱི་རྒྱུད་ཀྱང་སྨིན་པ་དང་གྲོལ་བར་བྱ་སྟེ། དེ་ལྟར་ཡང༌། བརྒལ་ནས་བསྒྲལ་བར་བྱ་བ་དང༌། གྲོལ་ནས་དགྲོལ་བར་བྱ་བ་དང༌། དབུགས་ཕྱུངས་ནས་དབྱུང་བར་བྱ་བ་དང༌། མྱ་ངན་ལས་འདས་ནས་མྱ་ངན་ལས་འདའ་བར་དམ་བཅས་པའི་དབང་གིས་སོ། ། དེ་ལྟར་དམ་བཅས་པའི་བྱང་ཆུབ་སེམས་དཔའ་སྙིང་རྗེ་ཆེན་པོས་འགྲོ་བའི་དོན་མཐོང་བས། སངས་རྒྱས་བཅོམ་ལྡན་འདས་ལ་མི་ཕྱེད་པའི་དད་པ་ཐོབ་པ། ལས་རྒྱུ་དང་འབྲས་བུ་མངོན་སུམ་དུ་གྱུར་པ།
ཚུལ་ཁྲིམས་རིན་པོ་ཆེ་འདི་མ་གཏོགས་པ་ཉམས་སུ་བླང་རྒྱུ་མེད་པ་རྣམས་ནི་རང་གི་ལུས་དུམ་བུ་བརྒྱའམ། སྟོང་དུ་གཏུབ་ཀྱང་སྟོན་པའི་བསླབ་པ་དང་འགལ་བར་མི་བྱེད་དེ། ། ཉེས་པ་ཆུང་ཤོས་ཤ་ཁམ་གཅིག་གི་དབང་དུ་བྱས་ཀྱང༌། མཁས་པ་ཆེན་པོ་རྣམས་ཀྱི་ཞལ་སྔ་ནས་ཀྱང༌། ཉེས་པ་མེད་པའམ། ཆུང་བའི་ལུང་རིགས་དཔག་ཏུ་མེད་པ་བཤད་པ་མང་ཡང༌། ངེད་གླེན་པས་བལྟས་པས། ད་ལྟར་མི་དང་མི་མ་ཡིན་པས་སྲོག་ཆགས་དུད་འགྲོ་ལ་སོགས་པའི་ཤ་ཞིམ་པོ་ཟ་འདོད་པ་མང་བར་འདུག དེས་སྲོག་ཆགས་མང་པོ་ཟ་ཞིང་སྲོག་གཅོད་པའི་སྦྱོར་བ་ལ་འཇུག ། སྲོག་གཅོད་པ་རྣམས་ཀྱི་འབྲས་བུ་རྣམ་པར་སྨིན་པ་དམྱལ་བར་སྐྱེ་བར་དེ་བཞིན་གཤེགས་པས་གསུངས་ན།
བརྒྱ་ལའམ་གལ་ཏེ་ཐམས་ཅད་མཁྱེན་པ་དེ་མི་བདེན་རེ་ཨེ་ཡོད། བདེན་ནོ་ཞེ་ན་རང་ལ་རང་སྙིང་ཡང་མི་རྗེའམ། དུས་ད་ལྟ་ནི་ཀ་ར་དང༌། བུ་རམ་དང༌། སྦྲང་རྩི་དང༌། ཞོ་དང༌། འོ་མ་དང༌། མར་དང༌། ཐུད་དང༌། ཕྱེ་དང༌།
ཟན་དང༌། ཆབ་ཚས་ཀྱང་ལྟོར་མི་བཏུབ། བཟའ་བ་ནི་ཤ། བཏུང་བ་ནི་ཆང༌། སྐྱོ་རོགས་ནི་བུད་མེད་ལ་བྱས་པ་འདིས་ཀྱང༌། དམྱལ་བའི་སྡུག་བསྔལ་བཟོད་པར་དཀའ་བ། རྒྱུ་མི་དགེ་བ་མ་ཟད་ཀྱི་བར་དུ་འབྲས་བུ་སྡུག་བསྔལ་ཟད་པར་མི་འགྱུར་རམ་ཡང་བསམ། ཤ་ཉེས་པ་ཆུང་ཤོས་སུ་ཡང་བཅོམ་ལྡན་འདས་ཀྱིས་མ་གསུངས་ཏེ། ཉེས་པ་དཔག་ཏུ་མེད་པའི་གཞིར་དགོངས་ཤིང་གསུངས་ཏེ། དེ་ལྟར་ཡང༌།
མྱ་ངན་འདས་དང་སོར་ཕྲེང་དང༌། ། གླང་པོ་རྩལ་དང་སྤྲིན་ཆེན་དང༌། ། ལང་ཀར་གཤེགས་པའི་མདོ་འདི་ལས། ། ངས་ནི་ཤ་ནི་རྣམ་པར་བཀག ། ཅེས་གསུངས་སོ། ། དེ་ལྟར་ཉེས་པ་ཆུང་ཤོས་སུ་བྱེད་པ་ཤ་ཁམ་གཅིག་ཀྱང་འདི་འདྲ་ན། གཞན་རང་བཞིན་གྱི་སྡིག་ཏུ་གྱུར་པ། སེམས་ཅན་རྣམས་ངན་སོང་གསུམ་དུ་ལྟུང་བར་བྱེད་པ། མཐོ་རིས་དང་ཐར་པའི་གེགས་སུ་གྱུར་པ། བྱང་ཆུབ་རྣམ་པ་གསུམ་ལ་སྒྲིབ་པ་ཆེན་པོར་གྱུར་པ།
སེམས་ཅན་ཐམས་ཅད་ཀྱི་རྒྱུད་ལ་ཉོན་མོངས་པ་དང་མི་དགེ་བའི་གཤིས་སུ་གནས་པ། དུས་གསུམ་གྱི་སངས་རྒྱས་ཐམས་ཅད་ཀྱིས་གཅེས་པའི་སྲས་རྣམས་ལ་མི་བྱ་བ་དགག་པའི་བསླབ་པར་བཅས་པ། བཅོམ་ལྡན་འདས་ཀྱིས། རང་གི་ལུས་སམ་ཡན་ལག་སྦྲུལ་གདུག་པའི་ཁར་བཅུག་པ་ནི་བླ་ཡི། ། བརྟུལ་ཞུགས་ཉམས་ཤིང་ཞིག་པ་ནི་དེ་ལྟ་མ་ཡིན་ནོ། ། ཞེས་ཐུགས་རྗེ་ཆེན་པོས་མ་བཟོད་ནས་བཀའ་སྩལ་གསུངས་པ་ལྟ་བུ་རྣམས་ལ་ལྟ་སྨོས་ཀྱང་ཅི་དགོས་ཏེ། སྲོག་དང་བྲལ་ཞིང་ཤི་བ་ནི་བླ་ཡི། ཚུལ་ཁྲིམས་ཉམས་ཤིང་ཞིག་པ་ནི་དེ་ལྟ་མ་ཡིན་ནོ། ། ཞེས་གསུངས་པ་ལྟར་རང་ཉིད་ཉེས་པའི་དྲི་མས་མ་གོས་པའི་ཐབས་མཁས་པ་ལ་གནས་ཤིང༌། འགྲོ་བ་གཞན་ཡང་ཐབས་མཁས་པ་འདི་ལ་བསྐུལ་ཞིང་ཨར་ནན་ཐ་བྱས་ཏེ།
དེ་ལྟར་ཡང༌། དགེ་སློང་དགེ་ཚུལ་དགེ་བསྙེན་དང༌། ། སྣ་འགའ་སྣ་གཅིག་ཉིན་མཚན་གྱི། ། ཆ་ཤས་བསྲུང་བའི་སྡོམ་པ་ཡང༌། ། སྟོན་པ་ཤཱཀྱའི་རྒྱལ་པོ་ཡིས། ། འདུལ་བ་ལུང་དུ་གསུངས་པ་དང༌། ། བསྙེན་གནས་གསོ་སྦྱོང་རལ་པོས་ཀྱང༌། ། ལྷ་ཡི་གནས་སུ་སྐྱེ་བར་གསུངས། ། ད་ལྟར་འགྲོ་བ་གཞན་དག་ཀུན། ། ཚུལ་ཁྲིམས་བཟང་ལ་བཀོད་པ་ཡིས། །
སྡོམ་བརྩོན་འཆལ་བར་གྱུར་རྣམས་དང༌། ། ངན་སོང་གསུམ་དུ་ལྷན་ཅིག་ཏུ། ། འགྲོ་བར་མི་འགྱུར་རམ་སྙམ་ན། ། ངན་སོང་གསུམ་དུ་སྐྱེ་བའི་རྒྱུ། ། ཚུལ་ཁྲིམས་བཏང་བ་མ་ཡིན་ནམ། ། སྡོམ་པ་བཏང་བ་ལྟུང་གྱུར་ན། ། ངེད་ཀྱིས་སྡོམ་པ་འབོག་པ་ཡིས། ། ལྷན་ཅིག་ངན་སོང་ལྟུང་པ་ཡི། ། རྒྱུ་ལམ་འབྲས་བུ་མི་མཚུངས་པས། ། གནས་དང་དུས་ཀྱི་བསྐལ་པར་ངེས། །
དེ་ལྟར་གྱུར་ན་ཅི་ཕྱིར་སྡང༌། ། ཡང་ན་སེམས་ཅན་ཐམས་ཅད་ལ། ། གཤིས་སུ་ཡོད་པའི་མི་དགེ་བ། ། སྤོང་བའི་སྡོམ་པ་བླང་བ་ལ། ། སྡིག་པ་ཟད་དང་སྲབ་པའམ། ། ཉེས་པ་ཆུང་ངུན་སྤངས་པ་ཡི། ། དགེ་བས་ཐར་བའི་ས་བོན་བཞག ། མཐར་ཐུག་སངས་རྒྱས་འཐོབ་པར་ངེས། ། མ་འོངས་སངས་རྒྱས་ངེད་ཀྱང་ཡིན། ། ད་ལྟའི་སངས་རྒྱས་ཁྱོད་ཀྱང་མིན། །
འགྲོ་དོན་བྱེད་ན་དེ་ལྟར་བྱེད། ། འདི་ཡང་གོང་དུ་བཤད་པ་བཞིན། ། ཚུལ་ཁྲིམས་ཕ་རོལ་ཕྱིན་པ་ལ། ། སྦྱིན་དང་ཚུལ་ཁྲིམས་བཟོད་པ་དང༌། ། བརྩོན་འགྲུས་བསམ་གཏན་ཐབས་སུ་བསྟན། ། ཐབས་མཁས་འདི་ལ་སྤྱོད་པ་ཡི། ། སྐྱེས་ཆེན་བདག་ཉིད་ཆེན་པོ་རྣམས། ། རང་ཉིད་ཚུལ་ཁྲིམས་བསྲུངས་བ་རྣམས། ། གཞན་རྣམས་ཚུལ་ཁྲིམས་མཆོག་ལ་འགོད། ། གང་དང་གང་ན་ཚུལ་ཁྲིམས་ཅན། །
བཞུགས་པར་གྱུར་པ་དེ་དག་གི ། ཞབས་རྡུལ་སྤྱི་བོས་ལེན་བྱེད་ཅིང༌། ། ཡོན་ཏན་བསྔགས་པའི་ཕྲེང་བ་བརྗོད། ། ཆོས་ཀྱིས་ཐོབ་པའི་ཟང་ཟིང་གི ། བགོ་བཤའ་མཉམ་དུ་སྤྱད་པ་ཡིས། ། ཚུལ་ཁྲིམས་ལྡན་པས་གང་བ་དང༌། ། ཚུལ་ཁྲིམས་འཆལ་བ་ཚར་གཅོད་པ། ། དཔའ་བོ་རྣམས་ཀྱི་སྤྱོད་པ་ཡིན། ། འདི་ཡང་བྱས་ན་འབྱུང་བ་ཡིན། ། མ་བྱས་ས་བོན་མེད་པ་ལ། །
འབྲས་བུ་འབྱུང་བ་ག་ལ་ཡོད། ། འདི་ལྟ་བུ་ཡི་སྤྱོད་འགྲོས་དེ། ། ཕོ་རྒོད་པོ་གཅིག་གི་ལས་ཀ་ཡིན། ། མི་འདིང་ཅན་གཅིག་གི་སྤྱོད་འགྲོས་ཡིན། ། སུས་འབྱུང་བ་མེད་པའི་ལས་ཀ་ཡིན། ། དུས་གསུམ་རྒྱལ་བའི་བུ་གཅིག་ཡིན། ། བླ་མ་དམ་པའི་གཅེས་སེ་ཡིན། ། བསྟན་པ་འདི་ཡི་བདག་པོ་ཡིན། ། ཡིན་ལུགས་མང་སྟེ་བརྗོད་མི་ལང༌། ། འདི་ལྟར་ཡང༌།
བྱང་ཆུབ་སེམས་དཔའ་ཆེན་པོ་རྣམས་བཟོད་པའི་ཕ་རོལ་ཏུ་ཕྱིན་པའི་ཐབས་མཁས་པ་ལ་གནས་ནས། སེམས་ཅན་གྱི་དོན་བསྒྲུབ་སྟེ། བཅོམ་ལྡན་འདས་ཀྱིས་ཀྱང༌། བྱ་དཀའ་བ་དཔག་ཏུ་མེད་པ་བཟོད་པར་མཛད་ཅིང༌། མྱུར་དུ་རྫོགས་པའི་བྱང་ཆུབ་ཏུ་སངས་རྒྱས་པར་གསུངས་པ་ལ། སློབ་དཔོན་འཕགས་པའི་ཞལ་སྔ་ནས་ཀྱང༌། ཁྲོ་བ་སྤངས་པས་ཕྱིར་མི་ལྡོག་པ་ཉིད། ། འཐོབ་པར་འགྱུར་བ་ཐུབ་པའི་དབང་པོས་གསུངས། ། ཞེས་པ་དང༌། ངེད་རང་གིས་བལྟས་པས་ཀྱང༌།
སྔོན་གྱི་ལོ་པཎ་བྱང་ཆུབ་སེམས་དཔའ་ཆེན་པོ་རྣམས་དང༌། རྒྱལ་བློན་བྱང་ཆུབ་སེམས་དཔའ་དེ་རྣམས་དང༌། ཕོ་འབྲིང་པོ་གང་ཡིན་པ་དེ་རྣམས་ཐམས་ཅད་ཀྱང་ཚ་བཟོད། གྲང་བཟོད། སྐྱིད་བཟོད། སྡུག་བཟོད། སྡུག་བསྔལ་ཐམས་ཅད་ཁྱད་དུ་བསད་པས་ཕོ་འབྲིང་པོ་ཡན་ཆོད་བྱུང་བ་ཡིན་མོད། ངེད་ཀྱང་ཕོ་འབྲིང་པོ་ཡན་ཆད་ཅིག་བསྒྲུབ་པ་ལ་བཟོད་པ་ཆུང་བས་འོང་བ་ག་ལ་སྲིད། འདི་ན་ཁ་ཅིག་བསླབ་པ་རིན་པོ་ཆེ་གསུམ་གྱིས་རྒྱུད་ཀྱང་མ་སྦྱངས། སྔོན་གྱི་བྱང་ཆུབ་སེམས་དཔའ་ཆེན་པོ་རྣམས་ཀྱི་རྗེས་སུ་ཡང་མ་བསླབས།
མཚན་ཉིད་དང་ལྡན་པའི་བླ་མ་དམ་པ་དང་མ་ཕྲད། སྔོན་གྱི་དམ་པ་རྣམས་ཀྱི་སྤྱོད་འགྲོས་ཀྱང་མ་མཐོང༌། ཡོན་ཏན་ཁྲབ་ཁྲོབ་ཅིག་ལ་བརྟེན་ནས། རྗེ་བཙུན་ནམ། བླ་མའམ། རིན་པོ་ཆེ་ཞེས་བརྗོད་པའི་ཚིག་གམ། འཁོར་རམ། གྲགས་པའམ། བཀུར་བསྟི་བག་ཙམ་གྱིས་དྲེགས་ནས། མཐོན་དམན་གྱི་ཚིག་གམ་མ་ལེགས་པ་ལ་བཟོད་པ་ཆུང་བས།
རང་གཞན་གྱི་དོན་འགྲུབ་པ་ག་ལ་སྲིད་པས་གཞན་གྱི་གནོད་པ་བཟོད་པ་ཤིན་ཏུ་གལ་ཆེ། དེ་ཡང་ཡུལ་མི་ཉེ་རིང་དང་ཕྱོགས་གཞན་གྱི་གནོད་པ་གང་ཡིན་ཡང་བཟོད་པ་སླ་བར་འདུག ། རྫས་དང་ཡོ་བྱད་སྦྱིན་པའམ་རང་ཉིད་གཞན་དུ་སོང་བས་ཀྱང་ཆོག་པར་འདུག་པ་ལ། རང་ཉིད་ཀྱི་འཁོར་དུ་གྱུར་པ། ལྷན་ཅིག་གནས་པ། འབྲེལ་བ་ཤིན་ཏུ་ཟབ་པར་གྱུར་པ་རྣམས་ཕན་ཆེར་བཏགས་ན་གནོད་པ་ཆེར་སྐྱེལ་བ། རང་གིས་མི་རེ་དགུ་རེ་ནས། མ་རྩིས་དགུ་རྩིས་པ། རེ་བ་སྣ་གཅིག་ཀྱང་མ་བྱུང་ནས། གནོད་པ་སྣ་ཚོགས་ཐབས་སྣ་ཚོགས་ཀྱིས་བྱེད་པ་འོང༌།
དེ་ལ་བླ་མ་རིན་པོ་ཆེའི་ཞལ་ནས། སེམས་ཅན་རྣམས་འདི་འདྲ་སྲིད་དགོས་པ་ཡིན་མོད་སྙམ་དུ་བསམས་ནས་གོ་ཆ་གྱོན་པ་གལ་ཆེ་གསུང༌། ང་རང་གིས་ནི་དང་པོ་སུ་ལ་ཡང་རེ་བ་ཆེན་པོ་མ་བྱས་ནས། འཁོར་བའི་རྒྱ་མཚོ་ཆེན་པོ་གཏིང་མཐའ་མེད་པ་ལས་ཆོས་ཉིད་གཅིག་གམ། ཞག་གཅིག་ཙམ་བྱས་པས་ཀྱང་བསྔོ་བས་ཟིན་ན་ཆུད་མི་ཟ་བ་ཙམ་ལ་བསམས་ནས། རེ་བ་ཆུང་བར་བྱས་པས་འཁོན་པ་དང་སྒྱིད་ལུག་པ་ཉུང་བར་བྱུང༌། དགེ་བའི་བཤེས་གཉེན་ཆེན་པོ་དོན་མོ་རི་བའི་མཁན་བུ་སྟོན་པ་དགེ་སློང་ཞིག་གིས། དགེ་འདུན་གྱི་ལུག་རྐུས་ནས་འབྱིན་པ་ལ་དགེ་བའི་བཤེས་གཉེན་གྱི་ཞལ་ནས། འདི་མ་འབྱིན། འདི་བཟང་པོ་ཡིན།
འདིའི་བློ་ལ་འཕགས་པ་སྡུད་པ་ཡོད་གསུང་སྐད་པ་འདི་རང་གི་ཤེས་པ་ལ་བབ་པ་བྱུང༌། ཇོ་བོ་ཆེན་པོ་རྗེ་ལྷ་གཅིག་གིས་སེམས་ཅན་ཐམས་ཅད་ཀྱི་ཡོན་ཏན་བརྗོད་པ་ལ། རེ་ཤིག་སྤྲང་པོ་ཡོན་ཏན་སྣ་གཅིག་ཀྱང་མེད་པ་བཙོག་པ་སྐྱུག་བྲོ་བ་ཞིག་ལ། ཨ་ཏི་ཤ་འདི་ལ་ཡོན་ཏན་ཅི་ཡོད་དྲིས་པས། ཕྱག་ཐལ་མོ་སྦྱར་ནས་འདི་ལ་དེ་བཞིན་གཤེགས་པའི་སྙིང་པོ་བཞུགས་པ་ཡིན་མོད་གསུང་སྐད། ལར་འགྲོ་བའི་འདྲེན་པ་ཆེན་པོ་གཞན་གྱི་ཡོན་ཏན་ལ་རྩིས་ཆུང་ཞིང་ཅིར་ཡང་མི་མཐོང༌། ཁམ་པོ་ཆེ་མང་པོ་ཞིག་རྫུན་གྱི་གཤོར་རྒྱུགས་ལ་ཧབ་ཤི་ཧུབ་ཤིར་ལེན་འདོད། ཕ་རོལ་ཏུ་ཕྱིན་པ་རྣམ་པ་དྲུག་གམ། བསླབ་པ་རིན་པོ་ཆེ་རྣམ་པ་གསུམ་གྱི་ཡོན་ཏན་ཤིན་ཏུ་ཕྲ་བ་ཡོད་པ་རྣམས་ལ་མགུ་ཞིང༌། ཆོས་ཕྲ་བ་ནས་སོ་ནམ་ལུག་འགྲོས་སུ་ཤེས་ན་བསམ་ས་ཆེན་པོར་འོང༌།
ཕལ་ཆེར་མི་མགུ་བ་དེ་རང་གི་རྫས་དང་ཡོ་བྱད་འཇིག་རྟེན་གྱི་བྱ་བ་ལ་ཞེན་དྲགས་པའི་སྐྱོན་ཡིན། དེ་འདྲས་ཕན་བཏགས་ནས་རེ་བ་གཞན་དུ་བྱས་ན་གོ་བ་འཛོལ་ཞིང་འཐབ་མོའི་རྒྱུར་འགྲོ། བློ་དྲང་པོར་བཞག་ནས་ངེས་པར་བྱས་ནས་ཡི་གེ་དྲུག་པ་ཚར་གཅིག་བརྗོད་པའི་རིན་ཇི་ཙམ་ཡིན། ཚུལ་ཁྲིམས་ཉིན་གཅིག་བསྲུངས་པ་དང༌། མདོ་ཚར་གཅིག་བཏོན་པ་དང༌། བཅོས་མའི་སེམས་བསྐྱེད་ལན་གཅིག་བྱས་པ་དང༌། ཀུ་རེའི་སེམས་བསྐྱེད་ལན་གཅིག་བྱས་པའི་རིན་ཇི་ཙམ་ཡིན་ཏེ། དེ་ཚོད་ལ་ཡང་མགུ་བར་བྱ་དགོས། ལུས་ངག་ཡིད་གསུམ་གྱིས་གནོད་པ་བྱས་པའི་ལན་མི་ལྡོན་པའི་བཟོད་པ་དེ་ཚོད་ཙམ་ཞིག་བྱི་བོ་དབྱིག་པ་ཐོགས་པ་ལ་ཡང་ཡོད། འགྲོ་བའི་འདྲེན་པར་གྱུར་བའི་བླ་མ་རྣམས་ནི་གནོད་པ་བྱས་པ་དེ་ཉིད་ཕན་པའི་རྒྱུར་འགྱུར་ཏེ།
དེ་ལྟར་ཡང༌། གང་ལ་གནོད་པ་བྱས་ཀྱང་བདེར་འབྲེལ་བ། ། བདེ་བའི་འབྱུང་གནས་དེ་ལ་ཕྱག་འཚལ་ལོ། ། ཞེས་པས་སོ། ། དེ་བདེ་བར་ཇི་ལྟར་འབྲེལ་སྙམ་ནས། རང་ལ་གནོད་པ་ཇི་ལྟར་བྱས་ཀྱང་དེ་ཉིད་ལམ་དུ་བཏང༌། དེ་ནི་ཚད་མེད་པའི་སྙིང་རྗེ་ཆེན་པོས་དབང་བྱས་ཤིང༌། བྱང་ཆུབ་ཀྱི་སེམས་ཀྱིས་བཙིར་གྱིས་བཟུང༌། བླ་མ་དམ་པའམ་ལྷག་པའི་ལྷར་མོས་ཤིང༌། སུས་སྨྲས་སུས་ཐོས་གང་གིས་གང་ཞིག་གང་གི་ཕྱིར། །
བཟོད་པའི་ཕ་རོལ་ཕྱིན་མཆོག་ལྡན་པ་མཛངས་པ་ཡིན། ། ཞེས་པའི་དོན་ཡུལ་དང་ཡུལ་ཅན་གཉིས་སུ་མེད་པར་རྟོགས་པའི་རྣལ་འབྱོར་པ། སྐྱེ་མེད་སྟོན་པའི་སློབ་དཔོན་དུ། ། ལུས་ངག་ཡིད་གསུམ་གྱི་གནོད་པ་ཤར། ། དགྲ་གཉེན་དུ་ཆོད་པའི་དཔའ་བོ་དང༌། ། གཉེན་སྟོང་པར་རྟོགས་པའི་མཁའ་འགྲོ་གཉིས། ། སེམས་འགྱུར་བ་མེད་པའི་རྣལ་འབྱོར་ལ། ། དུས་རྒྱུན་ཆད་མེད་པར་སྒ་ར་ར། ། རྡོ་རྗེའི་གདན་དང་དཔལ་གྱི་རི། ། ཨུ་རྒྱན་གནས་དང་ཏི་སེའི་གངས། །
ཉི་ཤུ་རྩ་བཞིའི་གནས་རྣམས་སུ། ། འདི་ལས་ལྷག་པའི་དངོས་གྲུབ་ནི། ། ལྷག་པ་གཏན་དུ་མི་སྲིད་སྙམ། ། ཀུ་རེ་ཀྱལ་ཀ་མ་ལགས་ཏེ། ། རྡོ་རྗེ་འཛིན་པ་བླ་མ་དཔང༌། ། རང་ལ་སྐྱེས་པའི་ཉོན་མོངས་འདི། ། ཇི་ཙམ་རང་གིས་ཐུལ་བའི་ཚེ། ། བྲལ་དང་རྣམ་སྨིན་ཡོན་ཏན་ལ། ། དཔའ་བོ་མཁའ་འགྲོར་བཏགས་པར་ངེས། ། འདི་ཡང་བཟོད་པ་གཞིར་བཞག་ནས། །
བཟོད་པའི་སྦྱིན་པ་ཚུལ་ཁྲིམས་དང༌། ། བཟོད་དང་བརྩོན་འགྲུས་བསམ་གཏན་རྣམས། ། ཐབས་ལ་མཁས་པའི་མཆོག་ཏུ་གསུངས། ། བཟོད་པ་ཟུར་ཙམ་བསྟན་པའོ།། ༈ །།འདི་ལྟར་བཟོད་པ་བསྒོམས་ཤིང་གནོད་པར་བྱེད་པ་འདི་ཞེ་ཐག་པ་ནས་སྙིང་རུས་པའི་གཏིང་ནས་ཅི་བཟང༌། ཅི་ཡག ཅི་རྒྱལ། ཇི་ལྟར་བྱས་ན་དངོས་དང་བརྒྱུད་པ་ཕྱོགས་དང་རིས་སུ་བཅད་པ་ཐམས་ཅད་ཇི་ལྟར་དུ་རྒྱལ་སྙམ་དུ་བསམས་ཤིང༌། ལག་ལེན་ལ་དེ་ལྟར་དུ་གདབ། འདིའི་དུས་སུ་ཁོ་རང་གིས་གཏིང་མ་རྟོགས་ཤིང་ཕྱག་འཚལ་དུ་མ་བྱུང་གི་བར་དུ་ངས་བྱས་དང༌།
དྲིན་བརྩི་དང༌། ལན་བགྲང་དང༌། དེ་བྱས་དང་འདི་བྱས་ཀྱི་ལོ་རྒྱུས་རྩ་ན་འདུག་པ་ཚུན་ཆད་ལ་ཡེ་མི་བྱ། དེ་ལྟར་རང་གི་བསམ་སྦྱོར་བཟང་པོ་དེ་ཡང་ཤེས། གསོལ་བ་མ་བཏབ་པའི་དགེ་བའི་བཤེས་གཉེན་དུ་ཡང་གོ ། བྱང་ཆུབ་སེམས་དཔའ་ཆེན་པོར་ཐག་ཆོད་ནས་འདུད་པ་དང༌། གུས་འདུད་བྱེད་པའི་དུས་སུ་བླ་ན་མེད་པའི་བྱང་ཆུབ་ལ་དགོད་པར་བྱས་ནས། རྫས་དང་ཡོ་བྱད་དམ་འཇིག་རྟེན་གྱི་ཞེ་འདོད་ཕུལ་གང་ཡང་མི་སྒྲུབ་པ་གལ་ཆེ་སྟེ། སྔར་བྱས་པ་ཐམས་ཅད་ཀྱི་འབྲས་བུ་དགེ་བཤེས་མི་ཆོས་པ་ཟབ་མོ་ཞིག་ཏུ་མ་ཤོར་བར་བྱ་བའི་ཕྱིར་རོ། ། འདི་ཡང་སངས་རྒྱས་ཐམས་ཅད་ཀྱི། །
རྟེན་ཅིང་འབྲེལ་འབྱུང་ཟབ་མོ་སྟེ། ། དུས་གསུམ་གཤེགས་པའི་སངས་རྒྱས་རྣམས། ། བྱང་ཆུབ་མཆོག་གི་ཤིང་དྲུང་དུ། ། སྲོད་ལ་བདུད་ཀྱི་སྡེ་བཏུལ་ནས། ། ཐོ་རངས་བྱང་ཆུབ་མངོན་སངས་རྒྱས། ། བཟོད་པའི་ཐབས་ལ་མཁས་པ་ཡིས། ། འགྲོ་བ་སྨིན་པར་བྱ་བའོ། ། བརྩོན་འགྲུས་ཀྱིས་སེམས་ཅན་སྨིན་པར་བྱ་བའི་དབང་དུ་བྱ་སྟེ། བྱང་ཆུབ་སེམས་དཔའ་རྣམས་ཀྱིས་མགོའམ། གོས་ལ་མེ་ཤོར་བ་བཞིན་དུ་བརྩོན་འགྲུས་བརྩམ་པར་བྱ་སྟེ།
བརྩོན་འགྲུས་དེ་ཡང་གང་ཞེ་ན། སློབ་དཔོན་ཤན་ཏ་དེ་བའི་ཞལ་སྔ་ནས། བརྩོན་གང་དགེ་ལ་སྤྲོ་བའོ། ། ཞེས་གསུངས་པས་དང་པོ་ཁོ་ནར་བྱ་བ་བྱེད་པ་གང་བྱེད་ཀྱང༌། སོར་མོ་བཅུ་བྲང་ཐོག་ཏུ་བཀྲམ། སྙིང་གིས་བསམས། གོམ་པས་གཞལ། མ་ཚོར་བ་མཁས་པ་ལ་དྲིས་ནས། ངའི་བྱ་བ་དང་བྱེད་པ་འདི་རྣམས་བྱས་ཟིན་པའི་རྗེས་ལ། བྱ་བའི་ཡུལ་དེ་དང༌།
བྱ་བ་དེ་དང༌། རྗེས་ལ་བསམས་ནས། བྱས་པ་དོན་མེད་པར་མི་འགྱུར་རམ། ཡང་ཡུལ་དང་བསམ་པ་དང་རྗེས་ལ་བསམ་ནས། ཕྱེད་དང་སུམ་ཆ་ཙམ་དོན་དུ་འགྱུར་རམ། ཡང་ན་ཐམས་ཅད་དོན་དུ་འགྱུར་རམ་སྙམ་དུ་བརྟག་པར་བྱ་སྟེ། ཕལ་ཆེར་མྱ་ངན་ལས་འདས་པའི་ཉེ་བར་ཞི་བ་ལ་གཞོལ་བ། འབབ་པ། བབ་པ་མ་གཏོགས་པར་ཕལ་ཆེར་དོན་མེད་ཡིན། དོན་ཆེན་པོ་བསམ་གྱིས་མི་ཁྱབ་པ་འོང་སྙམ་ནས།
ས་མཐའ་གྱང་བསྐོར་བ་དང༌། མཁར་ལེན་བྱ་བྱེད་མང་པོ་དང༌། འཇིག་རྟེན་པའི་ཚེ་འདི་དང་འདྲེས་པའི་བྱ་བྱེད་མང་པོ་གང་ཅི་བྱས་ཀྱང༌། གཞན་གྱི་བསམ་པ་དང་འཐད་པར་མི་འོང༌། ངེད་ལྟ་ཨ་ཅང་ཆེ་སྟེ། འཇིག་རྟེན་གསུམ་གྱི་མགོན་པོ་དཔལ་ལྡན་ཕག་མོ་གྲུ་པའི་ཡང་དགོན་སྐོར། སེམས་ཅན་དཔག་ཏུ་མེད་པ་སྨིན་པ་དང་གྲོལ་བའི་རྟེན་ཅིང་འབྲེལ་བ་དཔག་ཏུ་མེད་པས་ནི་སྒྲུབ། དུས་གསུམ་གྱི་སངས་རྒྱས་ཐམས་ཅད་ཀྱི་བཞུགས་གནས་ནི་ཡིན་ངེས། བུ་ཚ་བོ་དེ་སྙེད་ཅིག་ལ་བསམ་ས་དེ་ལས་མེད་པར་ཐུགས་ནི་མཐུན་པར་གྱུར་པ་ཡིན་པ་ལ་ཡང༌། མི་རེ་རེ་རང་རང་གི་རྟོག་པའི་རྗེས་སུ་འབྲངས་ནས།
རྣལ་འབྱོར་པ་རྣམས་ཀྱི་ཏིང་ངེ་འཛིན་གྱི་ཡུལ་དུ་ཡང་མི་འགྱུར་བར་གཏོང་བར་འདུག་ན། ངེད་ཀྱིས་རྟོག་པའི་རྗེས་སུ་འབྲངས་པས། བྱས་པ་ལ་མི་རྟག་པས་ཁྱབ་པ། ཆུའི་ཆུ་བུར་ལྟ་བུ་རྣམས་ལ་དོན་འབྱུང་བ་ལྟ་ག་ལ་ཡང་སྲིད་དེ། དེ་ལྟར་ཡང་བཅོམ་ལྡན་འདས་ཀྱི་ཤེས་རབ་ཀྱི་ཕ་རོལ་ཏུ་ཕྱིན་པ་ཀོའུ་ཤི་ཀའི་མདོ་ལས། སྐར་མ་རབ་རིབ་མར་མེ་དང༌། ། སྒྱུ་མ་ཟིལ་པ་ཆུ་བུར་དང༌། ། རྨི་ལམ་གློག་དང་སྤྲིན་ལྟ་བུ། ། འདུས་བྱས་ཆོས་རྣམས་དེ་ལྟར་བལྟ། ། ཞེས་གསུངས་པས་སོ། །
འོ་ན་ཐོག་མ་དང་བར་དང་ཐ་མར་དགེ་བའི་ཆོས་གང་ཡིན། དུས་གསུམ་གྱི་སངས་རྒྱས་དང་བྱང་ཆུབ་སེམས་དཔའ་རྣམས་ཀྱི་མཛད་སྤྱོད་གང་ཡིན། ཕ་ལས་བུས་བྱེད་ན་ཕ་ཇོ་གོང་མ་རྣམས་ཀྱི་མཛད་པ་གང་ཡིན་སྙམ་དུ་བསམས་པས། སེམས་ཅན་སྨིན་གྲོལ་བྱེད་པ་གཅིག་ཏུ་ངེས། སེམས་ཅན་སྨིན་ཅིང་གྲོལ་བ་ལ་རང་སྨིན་ཅིང་གྲོལ་བ་ཞིག་དགོས། དེ་ཡང་རང་ལ་མེད་པར་གཞན་ལ་སྦྱིན་པ་མི་སྲིད་པའི་ཆོས་ཡིན། དེས་ན་རང་གཞན་གྱི་དོན་འགྲུབ་པ་བརྩོན་འགྲུས་ཀྱི་བྱ་བའི་ལུགས་ནི། ནང་པར་སྔ་ཐུན་དང་པོ་ལ་འཆི་བ་དང་མི་རྟག་པ། ལས་རྒྱུ་དང་འབྲས་བུ། འཁོར་བའི་ཉེས་དམིགས་ཐུན་ཆེ་བ་ཞིག་བསྒོམ།
རོ་མྱོང་ཞིང་ངེས་པའི་ཤེས་པ་སྐྱེས་པར་བྱ། དེ་ནས་ཚད་མེད་པའི་སྙིང་རྗེ་ཆེན་པོས་ཀུན་ནས་བསླངས་ནས་བྱམས་པ་སྙིང་རྗེ་བྱང་ཆུབ་ཀྱི་སེམས་བསྒོམ། རྒྱུད་བྱང་ཆུབ་སེམས་སུ་གྱུར་པས། ཐུགས་དམ་གཉུག་མ་བཟླས་པ་དང་བཅས་པ་ནན་ཏན་ཆེ་བར་བྱ། དྲོ་གོང་ཕན་ཆད་དུ་མཚམས་ཅི་དམ་དུ་བྱ། སྔ་དྲོ་དགེ་སྦྱོར་བྱས་ནས་སྲོད་དམ་ནམ་ཕྱེད་ཚུན་ཆད་དུ་ཁྲིད་དམ་བྱ་བ་ཅི་བྱེད་ཀྱང༌། མྱོང་བའི་ངང་ནས་བྱས་པར་བླ་ལྷག་ཏུ་ཕན་ཆེ་བར་འོང་བར་འདུག ལར་གྱིས་ཆོས་ཅི་དང་ཅི་བཤད་ཀྱང་མྱོང་བ་མེད་ན་མཁའ་འགྲོ་མ་ངུས་པའི་གཏམ་རྒྱུད་ཡོད། བྱིན་རླབས་མེད་ན་བློ་སྣ་མི་འགྱུར་བ་ཆོས་ཉིད་ཡིན། རྒྱུ་མཚན་འདི་ལ་དགོངས་ནས།
སངས་རྒྱས་ཐམས་ཅད་ཀྱང་ཏིང་ངེ་འཛིན་ལ་སྙོམས་པར་ཞུགས་ནས་ཆོས་གསུངས་པའི་རྒྱུ་མཚན་དེ་ཉིད་ཡིན་པས། བྱ་བྱེད་སྣ་ཚོགས་པ་ཏིང་ངེ་འཛིན་གྱི་སྒོ་བསམ་གྱིས་མི་ཁྱབ་པ། རྒྱུ་འདི་ལ་ནི་འདི་ལྟ་བུ་ཞིག་འབྱུང་ངོ་ཞེས་བྱ་བ་ཤེས་པའི་ཤེས་རབ་བཅུ། ཆོས་ཀྱི་རྗེས་སུ་འབྲངས་ནས། འཁོར་བྱ་བ་དང་ཇི་ལྟར་འགྱུར་བ་དང༌།

བཟང་ངན་རྒྱུ་འབྲས་གྱི་རྟེན་ཅིང་འབྲེལ་བར་འབྱུང་བ་ཟབ་མོས་གེགས་སེལ་བ་དང༌། བོགས་འདོན་པ་དང༌། བརྟུལ་ཞུགས་གྲུབ་པར་བསྒྲུབ་པ་ལ་ནན་ཏན་བྱའོ། ། འདི་ཡང་ཕ་རོལ་ཏུ་ཕྱིན་པ་རྣམ་པ་ལྔ་མ་འདྲེས་པར་སོ་སོར་ཤེས་པར་བྱ་སྟེ། དེ་ཤེས་པར་གྱུར་ན། ཕྲ་བ་དང༌། གཙང་བ་དང༌། མཁས་པ་དང༌། ཆུད་མ་ཟོས་པར་འགྱུར་རོ། ། འདི་དང་རྒྱ་ཆེར་བྱང་ཆུབ་སེམས་དཔའི་སྡེ་སྣོད་རྣམས་ནས། བརྩོན་འགྲུས་ཀྱི་ཐབས་མཁས་པར་བྱུང་བ་ནན་ཏན་ཆེན་པོས་འབད་པར་བྱའོ། །
བསམ་གཏན་གྱི་ཐབས་མཁས་པས་འགྲོ་བ་སྨིན་པར་བྱ་བའི་དབང་དུ་བྱས་ནས། འཇིག་རྟེན་གསུམ་གྱི་མགོན་པོ་དཔལ་ལྡན་བླ་མ་རིན་པོ་ཆེའི་དེ་ཞལ་སྔ་ནས། ཡིད་འཇུག་ཡུལ་བརྟག ཅེས་གསུངས་པ་དང༌། མྱ་ངན་ལས་འདས་པ་ཆེན་པོའི་མདོ་ནས་ཀྱང༌། རྣམ་པར་རྟོག་པ་རེ་རེ་ལ་སེམས་གནས་པ་བསམ་གཏན་ཡིན་ཞེས་གསུངས་པ་ལ། དེ་ལྟར་གྱུར་ན་སེམས་ཅན་ཐམས་ཅད་ཀྱང་བསམ་གཏན་ཅན་དུ་འགྱུར་རོ་ཞེས་ཞུས་པས། སེམས་ཅན་རྣམས་ཀྱིས་དེ་ལྟར་ཤེས་ན་ནི་དེ་ཉིད་བསམ་གཏན་གྱི་ཕ་རོལ་ཏུ་ཕྱིན་པ་ཡིན་ནོ་ཞེས་གསུངས་པས། འདི་ལྟར་སེམས་ཅན་ཐམས་ཅད་ཀྱི། ཁམས་དང་བསམ་པ་བག་ལ་ཉལ། །
མ་ལུས་ཇི་སྙེད་ཡོད་པ་དང༌། ། འཕགས་པ་རྣམས་ཀྱི་ཏིང་འཛིན་དང༌། ། སངས་རྒྱས་རྣམས་ཀྱི་འཕྲིན་ལས་ཚོགས། ། འགྲོ་ལྡོག་གཅིག་ཏུ་ངེས་པས་ན། ། སྤང་བྱ་གཉེན་པོའི་བྱེ་བྲག་དང༌། ། དྭངས་སྙིགས་ཕྱེ་བའི་རིམ་པ་དང༌། ། རྒྱུ་དང་འབྲས་བུའི་དབྱེ་བ་ཡིས། ། མཁས་པ་རྣམས་ནི་ངེས་པར་འཇུག ། སངས་རྒྱས་མཁྱེན་པའི་རྗེས་སུ་འབྲང༌། ། འཕགས་པ་མངོན་པར་ཤེས་པས་འཇུག །
ངེད་ཀྱང་སྟོན་པ་ཐུགས་རྗེ་ཅན། ། ཡབ་གཅིག་ཐམས་ཅད་མཁྱེན་པ་ཡི། ། མཁྱེན་པའི་ཡེ་ཤེས་རྗེས་སུ་འཇུག ། མངོན་ཤེས་ཐེ་པྲ་མེད་ན་ཡང༌། ། བདེ་གཤེགས་གསུང་གི་མན་ངག་ལ། ། ངེས་ཤེས་སྐྱེས་པ་མཁས་པར་མཆི། ། མཁས་པའི་གདམས་ངག་གང་ཞེ་ན། ། ཚེ་རབས་སྔ་མ་ཕན་ཆད་དུ། ། གོམས་ཤིང་སྦྱངས་པ་གང་ཆེ་བ། ། ད་ལྟར་དེ་ལ་འཇུག་པར་འགྱུར། །
དེ་ཉིད་ལམ་དུ་སློང་ཤེས་ན། ། བདེ་གཤེགས་སྲས་པོ་མཁས་པ་ཡིན། ། དེ་ཡང་འཕགས་པ་ལེགས་འོངས་དང༌། ། སློབ་དཔོན་ཀླུ་ཡི་བྱང་ཆུབ་སོགས། ། བླ་མ་མཁས་པས་སྨིན་པར་མཛད། ། ཨ་ཨ་ངོ་མཚར་རྨད་ཀྱི་ཆོས། ། ངེད་ཀྱིས་ལོགས་སུ་མ་བཙལ་བར། ། གདུལ་བྱ་རྣམས་ལ་དགོས་དགུ་རྙེད། ། ནོར་བུ་རིན་ཆེན་མ་ལགས་སམ། ། སྐྱོན་མེད་ཡོན་ཏན་རྫོགས་བྱེད་ཅིང༌། །
གེགས་སེལ་བོགས་འདོན་མཁས་པའི་གནད། ། ནོར་བུ་རས་མདོག་ཆུ་མདོག་བསྒྱུར། ། ཆུ་ཡི་དངོས་པོ་གཅིག་པུ་ལ། ། ཇ་དང་ཆང་ལ་སོགས་པ་ཡི། ། ཚ་གྲང་ཁ་དོག་རོ་ལ་སོགས། ། ཁ་དོག་སྣ་ཚོགས་ཅིར་ཡང་འགྱུར། ། མཁས་པས་དེ་ལྟར་ཤེས་པར་བྱ། ། རྡོ་རྗེ་འཛིན་ཆེན་བླ་མ་རྣམས། ། སྐྱབས་སུ་སོང་དང་བསླབ་པའི་གཞི། ། བྱང་ཆུབ་སེམས་དང་ཡི་དམ་ལྷ། །
བླ་མ་རང་བཞིན་ལྷན་ཅིག་སྐྱེས། ། འདི་དག་ཐབས་ཀྱིས་བསྒྲུབ་པ་ཡིས། ། ཚེ་འདིར་རྫོགས་པའི་བྱང་ཆུབ་དང༌། ། ལག་པ་བརྐྱང་བསྐུམ་བར་ཙམ་གྱིས། ། དོན་ཀུན་འགྲུབ་པར་བྱེད་པ་ལགས། ། བསམ་གཏན་འདི་ལ་སྦྱིན་པ་དང༌། ། ཚུལ་ཁྲིམས་བཟོད་པ་བརྩོན་འགྲུས་དང༌། ། བསམ་གཏན་ཐབས་ལ་མཁས་པ་ཡིས། ། འགྲོ་བ་སྨིན་པར་བྱེད་པའི་ཚུལ། ། གོང་མ་བཞིན་དུ་ཤེས་པར་བྱ། །
བསམ་གཏན་ཕྱོགས་གཅིག་བསྟན་པའོ། ། ཤེས་རབ་ཕྱོགས་གཅིག་བསྟན་པ་ནི། ། ཉིན་དང་མཚན་མོ་ཐམས་ཅད་དུ། ། ཁ་ཟད་གྲེ་བ་རལ་རལ་དུ། ། རྟག་ཏུ་སྨྲས་པར་གྱུར་པ་འདི། ། ད་ཡང་ཁྱེད་ལ་སྙན་དུ་གསོལ། ། དུས་གསུམ་སངས་རྒྱས་ཐམས་ཅད་ཀྱིས། ། རྟེན་ཅིང་འབྲེལ་འབྱུང་གང་གསུངས་པ། ། ལུགས་འབྱུང་ལུགས་ལས་ལྡོག་པ་འདི། ། ཤེས་རབ་ཕ་རོལ་ཕྱིན་པར་གསུངས། །
འདི་ཡི་འདུག་ལུགས་མ་གོ་ན། ། བྱས་པ་ཐམས་ཅད་དོན་མེད་ཅིང༌། ། གཞན་རྣམས་དམུས་ལོང་འདྲ་བར་གསུངས། ། ཀྱེ་ཀྱེ་རྣལ་འབྱོར་དབང་ཕྱུག་རྣམས། ། སྣང་སྲིད་འཁོར་འདས་ཐམས་ཅད་ཀུན། ། རང་གི་བསམ་པ་ཞིག་ཏུ་ངེས། ། ས་བོན་རྣམ་པར་ཤེས་པ་ལ། ། དེ་དང་འདྲ་བའི་རྣམ་སྨིན་ལུས། ། རྒྱ་དང་རྒྱ་ཡི་འབུར་བཞིན་དུ། ། ཚེ་འདི་འདི་འོག་སྐྱེ་གཞན་དུ། །
ཇི་ལྟར་འབྱུང་བར་འགྱུར་བའི་ཚུལ། ། མཐོང་ཆོས་སྐྱེས་ནས་མྱོང་འགྱུར་དང༌། ། ལན་གྲངས་གཞན་ལ་མྱོང་འགྱུར་ཞེས། ། ཡོངས་སུ་གྲགས་པ་འདི་རེ་བདེན། ། ཤན་པ་ཉ་པ་རྔོན་པ་ཞིག ། ཐུབ་པའི་གསུང་གི་རྗེས་འབྲངས་ནས། ། བསམ་པ་བཟང་པོས་སྦྱངས་པ་ལ། ། ཆེ་དགུས་མཆོད་ཅིང་བརྗིད་པ་མཐོང༌། ། དམན་པར་གྱུར་པའི་སྐྱེ་བོ་ཞིག ། བསམ་པ་བཟང་པོ་ནར་སོན་ནས། །
ལུས་ཀྱིས་སྤྲུལ་སྒྱུར་བྱེད་པ་དང༌། ། ངག་གི་ནུས་པ་ཐོབ་པ་དང༌། ། སངས་རྒྱས་མང་པོ་བལྟ་བ་དང༌། ། འཇིག་རྟེན་ཁམས་རྣམས་བསྐོར་བ་ནི། ། མཐོང་བའི་ཆོས་ཀྱི་འབྲས་བུ་ཞེས། ། བཅོམ་ལྡན་འདས་ཀྱིས་ལུང་དུ་གསུངས། ། རང་སེམས་འདི་ལས་མ་གཏོགས་པ། ། མཐོ་དམན་འབྲིང་གསུམ་ཆོས་གཞན་མེད། ། དེས་ན་གཞན་ལ་མི་འདྲི་བར། ། རང་གི་བསམ་པའི་འགྲོ་ལྡོག་ལྟོས། །
ཀྱེ་མ་རང་གི་བསམ་པ་འདི། ། ནམ་མཁའ་དང་མཉམ་སེམས་ཅན་གྱི། ། ཁམས་དང་མཉམ་པར་འཇུག་གྱུར་ཅིང༌། ། སྡུག་བསྔལ་ཐམས་ཅད་སེལ་བ་དང༌། ། བདེ་བ་ཐམས་ཅད་སྒྲུབ་པའི་བློས། ། བྱང་ཆུབ་མཆོག་ལ་འགོད་བྱེད་ཅིང༌། ། བསམ་པ་དྲི་མ་མེད་པ་འདིས། ། བསོད་ནམས་ཡེ་ཤེས་ཚོགས་བསྡུས་ཏེ། ། འདི་ལྟ་བུ་ཡི་སེམས་ཅན་རྣམས། ། བྱང་ཆུབ་མཆོག་ལ་མི་འགོད་ཅིང༌། །
འགྲོ་བ་ཀུན་དང་མཉམ་པའི་ལུས། ། གལ་ཏེ་འཐོབ་པར་མི་འགྱུར་ན། ། ས་བོན་རྣམ་པར་ཤེས་པ་ལ། ། འབྲས་བུ་ལུས་སུ་མི་འགྲུབ་ཅིང༌། ། ཡང་ན་རྒྱུ་མེད་སྐྱེ་བ་འམ། ། ཡང་ན་ས་བོན་གཞན་ཞིག་ལ། ། འབྲས་བུ་གཞན་ཞིག་སྐྱེ་འགྱུར་རམ། ། ས་བོན་རྒྱུ་རྐྱེན་ལས་སྐྱེས་ཕྱིར། ། རྟག་པར་གྱུར་པ་ཡོད་པ་མིན། ། དེ་ལྟར་ཀུན་རྫོབ་བྱང་ཆུབ་སེམས། །
སེམས་ཅན་ཀུན་དང་མཉམ་པ་ཡིས། ། དེ་བཞིན་གཤེགས་པའི་སྐུ་གསུང་ཐུགས། ། མི་ཟད་རྒྱན་གྱི་འཁོར་ལོ་འདི། ། མེད་ན་མི་འབྱུང་ངེས་པ་སྟེ། ། རྟེན་འབྲེལ་ལུགས་ལས་འབྱུང་བའོ། ། ལུགས་ལས་ལྡོག་པ་བསྟན་པ་འདི། ། ཉན་ཐོས་རང་སངས་རྒྱས་ཀྱི་ལྟར། ། རྩ་བའི་གནས་ལ་མི་བལྟ་སྟེ། ། ད་ལྟ་སྐྱེ་བཞིན་གྲུབ་བཞིན་པའི། ། རང་སེམས་ཀུན་རྫོབ་བྱང་ཆུབ་སེམས། །
གདོད་ནས་ཡོད་དང་མེད་པ་དང༌། ། ཞི་དང་མ་ཞི་སྤྲོས་པ་ཡི། ། མཐའ་དང་བྲལ་བར་གང་གིས་རྟོགས། ། དེ་ནི་སངས་རྒྱས་ཐམས་ཅད་ཀྱི། ། ཐུགས་ནི་ཤེས་རབ་ཕ་རོལ་ཕྱིན། ། ཆོས་ཀྱི་སྐུ་ཞེས་གྲགས་པ་ཡིན། ། ཨེ་མ་ཧོ་ངོ་མཚར་རྨད་ཀྱིས་ཆོས། ། ད་ལྟའི་ཤེས་པ་རང་སེམས་འདི། ། གཉིས་མེད་གཅིག་ཏུ་གྱུར་པ་ཡིས། ། དུས་གསུམ་ཤེས་བྱའི་དཀྱིལ་འཁོར་དང༌། །
ཆད་ལྷག་མེད་པར་མཉམ་པ་འདིས། ། ཁམས་གསུམ་སེམས་ཅན་ཐམས་ཅད་ཀྱི། ། དོན་ཀུན་མི་འགྲུབ་མི་སྲིད་སྙམ། ། རང་སེམས་སྐྱེ་མེད་རྡོ་རྗེ་དང༌། ། འདི་ནས་ཤི་བར་གྱུར་པ་ཡིས། ། འཇིག་རྟེན་འདི་ནས་ཕ་རོལ་དང༌། ། ཆོས་སྐུ་གཅིག་ཏུ་སྐྱེ་སྟེ་འོང༌། ། སྙམ་པའི་ཤེས་པ་ང་ལ་མེད། ། དུས་གསུམ་ཤེས་བྱའི་དཀྱིལ་འཁོར་དང༌། ། གཉིས་མེད་མཉམ་པར་གྱུར་བའི་སེམས། །
སྐྱེ་རྒ་ན་འཆིའི་སྡུག་བསྔལ་དང༌། ། འཁོར་བའི་སྡུག་བསྔལ་མཐའ་ཡས་ཀྱང༌། ། མྱོང་དང་མྱོང་བྱེད་མྱོང་མཁན་རྣམས། ། གཉིས་མེད་ཉེ་བར་ཞི་བ་ཉིད། ། སྨྲ་དང་བསམ་དང་བརྗོད་པ་དང༌། ། ཤེས་པའི་ཡུལ་ལས་འདས་པ་འདི། ། ཤེས་རབ་ཕ་རོལ་ཕྱིན་པ་སྟེ། ། ལུགས་འབྱུང་ལུགས་ལས་ལྡོག་པ་ཡི། ། ཤེས་རབ་ཕ་རོལ་ཕྱིན་པ་འདིས། ། རང་གཞན་ཐམས་ཅད་སྨིན་པར་བྱ། །
ཕ་རོལ་ཕྱིན་པའི་རྗེས་འབྲངས་ནས། ། ཐབས་དང་ཤེས་རབ་ཟབ་མོ་ཡིས། ། འགྲོ་བ་སྨིན་པའི་ཚུལ་བསྟན་ནས། ། ཐེག་པ་ཆེན་པོ་གསང་སྔགས་མཆོག ། རྡོ་རྗེ་ཐེག་པའི་སྒོར་ཞུགས་ནས། ། བསྐྱེད་པའི་རིམ་ལ་ལེགས་གནས་ཏེ། ། གསང་སྔགས་འཕྲིན་ལས་ཟབ་མོ་ཡིས། ། འགྲོ་བ་སྨིན་པར་བྱེད་པའི་ཚུལ། ། སྐྱོབ་མཛད་མགོན་པོ་རྡོ་རྗེ་འཆང༌། ། བཅོམ་ལྡན་ཐུགས་རྗེ་ཆེན་པོ་ཡིས། །
འཁྲུལ་འཁོར་མཐར་ཐུག་གཤིན་རྗེ་གཤེད། ། རྟེན་འབྲེལ་གནད་ཀྱི་ཚུལ་བསྟན་པ། ། སྔགས་དང་རྫས་ལ་སོགས་པ་ཡི། ། རེ་རེའི་ཆེ་བ་གང་ཡིན་ཡང༌། ། དྲང་སྲོང་མངོན་ཤེས་ལྡན་པ་འམ། ། ཚངས་པ་དབང་ཕྱུག་ཁྱབ་འཇུག་རྣམས། ། བྲེད་ཅིང་བརྒྱལ་བར་འགྱུར་བ་ལ། ། ལྷར་བཅས་འཇིག་རྟེན་གཞན་ཅི་སྨོས། ། རྡོ་རྗེ་འཆང་ཆེན་དགོངས་པ་འདི། ། ཁྱད་དུ་མ་གསོད་རྣལ་འབྱོར་པ། །
རྡོ་རྗེ་དམྱལ་བར་སྐྱེ་ལས་ཆེ། ། མཐར་ཐུག་འཁྲུལ་འཁོར་ཟབ་མོ་འདི། ། རྟེན་འབྲེལ་ཇི་བཞིན་ཉམས་སུ་བླང༌། ། སྣང་སྲིད་དབང་དུ་བསྡུས་ལ་བཞག ། ནད་དང་གནོད་པ་སྡུག་བསྔལ་ཚོགས། ། ཐམས་ཅད་མྱུར་དུ་ཞི་བར་བྱ། ། ཚེ་དང་དབང་ཕྱུག་བསོད་ནམས་དང༌། ། ཕུན་སུམ་ཚོགས་པ་རྒྱས་པར་བྱ། ། དྲག་པོ་བཅོམ་ལྡན་འཇིགས་བྱེད་ཀྱི། ། ཅུང་ཟད་བསྒྱིངས་པའི་ལྟ་སྟངས་ཀྱིས། །
ཚངས་པ་དབང་ཕྱུག་ཁྱབ་འཇུག་དང༌། ། ཆོས་སྐྱོང་མཁའ་འགྲོ་མ་ཚོགས་ཀྱང༌། ། བྲེད་ཅིང་བརྒྱལ་བར་འགྱུར་བ་ལ། ། ལྷ་དང་བཅས་པའི་འཇིག་རྟེན་རྣམས། ། གཞན་དུ་འགྱུར་བ་སྨོས་ཅི་དགོས། ། འདི་ཡང་འགྲོ་བ་སེམས་ཅན་རྣམས། ། བྱང་ཆུབ་མཆོག་ལ་འགོད་པའི་ཐབས། ། བཅོམ་ལྡན་ཐུགས་རྗེ་ཅན་གྱིས་གསུངས། ། རྫོགས་པའི་རིམ་པ་བསྟན་པ་ནི། ། ཀྱེ་ཧོ་འདི་དང་འདི་དག་རྣམས། །
འདི་དང་འདི་དག་ཐམས་ཅད་དུ། ། འབྱུང་ཞིང་འཇུག་པར་འགྱུར་བའི་གནད། ། དཔལ་ལྡན་འདུས་པ་ལ་སོགས་པར། ། རྡོ་རྗེ་འཆང་གིས་གསུངས་པ་ཡིས། ། སེམས་ཅན་སྨིན་པར་བྱེད་པའི་ཐབས། ། ཉེ་བར་ཞི་བ་འོད་གསལ་བ། ། སྐྱོབ་པ་ཐུགས་རྗེ་ཆེན་པོས་གསུངས། ། ཟབ་མོ་རྫོགས་པའི་རིམ་པ་ཡིས། ། འགྲོ་བ་སྨིན་པའི་ཐབས་བསྟན་ནས། ། ཡང་གཅིག་གདམས་ངག་བསྟན་པ་ནི། །
ཚེ་འདིར་སྐྱེས་པའི་ལུས་ངག་ཡིད། ། སྐྱེས་པའི་ལུས་དང་བསག་པའི་ནོར། ། བསླབ་པའི་ཡོན་ཏན་རྒྱ་མཚོ་དང༌། ། རིགས་རྒྱུད་ཆོ་འབྲང་ཆེ་ཐབས་རྣམས། ། ལྟོས་པ་མེད་པར་རྒྱབ་དུ་དོར། ། ཉམས་མྱོང་ཅན་གྱི་ཀུ་སཱ་ལི། ། རི་ཁྲོད་དབང་ཕྱུག་དྲུང་དུ་ཕྱིན། ། ཞབས་རྡུལ་སྤྱི་བོས་བླངས་བྱས་ཤིང༌། ། ཅི་གསུང་བཀའ་བཞིན་བསྒྲུབས་པ་དེས། ། འདི་ལ་ཕོ་ཚོད་ཟུར་ཙམ་ཡོད། །
ཉམས་སུ་མྱོང་བའི་དུམ་གཅིག་སྐྱེས། ། ལག་པའི་ཆངས་སུ་འདི་ཉིད་བཅངས། ། སྙིང་གི་རྡིག་ ཕུགས་ནོར་ ཏུ་འདི་ལ་བྱས། ། ལུས་ངག་ཡིད་གསུམ་བྱ་བྱེད་རྣམས། ། བྱང་ཆུབ་སེམས་ཀྱི་གསེར་འགྱུར་རྩིས། ། སངས་རྒྱས་རྣམས་ཀྱི་སྐུ་གསུང་ཐུགས། ། མི་ཟད་རྒྱན་གྱི་འཁོར་ལོར་བསྒྲུབས། ། རིན་ཆེན་གླིང་དུ་ཕྱིན་པ་བཞིན། ། ངན་ཅིང་བོར་རྒྱུ་སྣ་གཅིག་མེད། ། ཅི་བྱས་ཆོས་སུ་སོང་བ་འདིས། །
ཆེད་དུ་བྱས་བའི་སྒྲུབ་རྒྱུ་མེད། ། གང་དང་གང་དུ་ཕྱིན་ན་ཡང༌། ། ཕན་ཞིང་དགེ་བ་བསྒྲུབ་པ་ལས། ། ཉེས་པའི་རྒྱ་མཚོར་མི་གནས་པས། ། ཀུན་གྱིས་བཀུར་བས་བྲོད་པར་གདའ། ། འདི་ཡང་ཐབས་ལ་མཁས་པའི་གཤིས། ། ལྷུན་གྲུབ་རྒྱུན་ཆད་མེད་པ་ཡིས། ། འགྲོ་དོན་ལྷུན་གྱིས་གྲུབ་པ་ཡིན། ། ཇི་ལྟར་ནམ་མཁའི་རང་བཞིན་ནི། ། རྡུལ་གྱིས་རེག་པར་མི་ནུས་ལྟར། །
དོན་དམ་བློ་ཡིས་མ་རེག་པ། ། དུས་གསུམ་ཤེས་བྱའི་དཀྱིལ་འཁོར་གྱི། ། གཤིས་སམ་བབས་སུ་འདུག་པ་འདི། ། རང་གི་བློ་ཡིས་མི་བསྒོམ་པར། ། བྱ་བྱེད་མེད་པས་ང་རེ་སྐྱིད། ། ལྷུན་གྱིས་གྲུབ་པས་གསོད་རེ་དལ། ། འབྲལ་བ་མེད་པས་ཤ་རེ་ཚ། ། དགོས་འདོད་འབྱུང་གནས་ནོར་རེ་ཆེ། ། བླ་མ་སངས་རྒྱས་རིན་པོ་ཆེ། ། རྒྱུན་ཆད་མེད་པའི་བླ་མ་འདི། །
འབྲལ་བ་མེད་པས་འཚོལ་མི་དགོས། ། སྡེ་སྣོད་གསུམ་དང་རྒྱུད་སྡེ་བཞི། ། ཐུབ་པའི་གསུང་རབ་ཐམས་ཅད་ལ། ། སྦ་གསང་མེད་པར་སྟོན་མཛད་པ། ། ཐུགས་རྗེ་ཆེན་པོ་འགྲོ་བའི་མགོན། ། རང་སེམས་བླ་མར་ཕྱག་འཚལ་ལོ། ། འདི་ཡང་མགོན་པོ་རིན་ཆེན་མཆོག ། མཉམ་མེད་བླ་མ་དམ་པ་ཡིན། ། བཀྲ་ཤིས་བདེ་ལེགས་ཡོན་ཏན་གྱིས། ། འགྲོ་བ་སྨིན་པར་འགྱུར་པའོ།།
༈ །།ཡང་མི་ཆོས་ཀྱི་བྱ་བ་དང་བྱེད་པ་རྣམ་པར་བཞག་པ་ལ་མཁས་པ་ནི། ཐབས་མཁས་པ་ཞེས་བྱ་བའི་གོ་བ་ནི། གདུལ་བྱ་དཔག་ཏུ་མེད་པ་འདུལ་བར་བྱེད་པ་ལ། བྱ་བ་དང་བྱ་བ་མ་ཡིན་པ་དང༌། གནས་དང་གནས་མ་ཡིན་པ་ལ་ཤིན་ཏུ་མཁས་དགོས། དེ་ཡང༌། མཁས་པ་དེ་གང་ཡིན་ན། ཐམས་ཅད་མཁྱེན་པ་སྟོབས་བཅུ་མངའ་བ་དེ་གཅིག་པུ་ཡིན། སྟོབས་བཅུ་རྒྱུ་དང་འབྲས་བུ་འཁོར་ལོ་བསྐོར་བ་དམ་པའི་ཆོས་འདུལ་བའི་སྡེ་སྣོད་གཅིག་པུ་ཡིན། འདུལ་བ་དེ་ཉིད་ལ་ཤིན་ཏུ་ལེགས་པར་སྦྱངས་པ་ནི།
བྱ་བ་དང་བྱེད་པ་ཐམས་ཅད་ལ་ཤིན་ཏུ་མཁས་པའི་ཕ་རོལ་ཏུ་ཕྱིན་པར་འགྱུར་ཞིང༌། མདོ་སྡེའི་སྡེ་སྣོད་ལ་མཁས་པས་ཏིང་ངེ་འཛིན་ལ་མཉམ་པར་བཞག་པ་དང༌། ལྡང་བ་དང༌། མཐུན་པའི་རྐྱེན་བསྒྲུབ་པ་དང༌། འགལ་བའི་རྐྱེན་སེལ་བ་དང༌། བོགས་འདོན་པ་དང༌། གེགས་སེལ་བ་ལ་སོགས་པ་ལ་མཁས་པར་འགྱུར་བ་དང༌། མངོན་པའི་སྡེ་སྣོད་ལ་མཁས་པ་ནི། སྣོད་དང་བཅུད་དང་འཁོར་བ་དང་མྱ་ངན་ལས་འདས་པའི་རྟེན་ཅིང་འབྲེལ་བར་འབྱུང་བ་སྐྱེ་བར་བྱེད་པའི་རྒྱུ། གནས་པར་བྱེད་པའི་གཞི།
འཇིག་པར་བྱེད་པའི་རྐྱེན་མཐའ་དག་ལ་མཁས་པར་འགྱུར་རོ། ། དེ་ཐམས་ཅད་ཀྱང༌། བླ་མ་རིན་པོ་ཆེའི་ཞལ་སྔ་ནས། སྡེ་སྣོད་གསུམ་དང་རྒྱུད་སྡེ་བཞི། ཆོས་ཀྱི་ཕུང་པོ་བརྒྱད་ཁྲི་བཞི་སྟོང་དག་ཀྱང༌། རྟེན་གྱི་གང་ཟག་གཅིག་གིས་ལམ་ཉམས་སུ་བླང་བའི་རིམ་པ་གཅིག་པུ་ཡིན་གསུངས་པས། ལར་གང་ལ་ཡང་མཁས་པ་ཞིག་མ་བྱུང་ན། རང་ཉིད་ཉམས་སུ་བླང་བའི་རིམ་པ་དང༌། གཞན་ཉམས་སུ་བླངས་པའི་ལག་ལེན་དུ་བཏུབ་པ་མི་འབྱུང་བས། གང་ལ་ཡང་མཁས་དགོས་པས།
དེ་ལྟར་ཡང༌། བཅོམ་ལྡན་འདས་ཀྱིས་ངའི་ཉན་ཐོས་རྣམས་ནི་ཤིན་ཏུ་མཁས་པ་ཡིན་ཞེས་གསུངས་པ་དང༌། ཡང་བྱང་ཆུབ་སེམས་དཔའ་རྣམས་ནི་འཇིག་རྟེན་གྱི་བཟོའི་གནས་དང༌། ལས་ཀྱི་གནས་ལ་མཁས་པ་ཡིན་ནོ། ། ཞེས་གསུངས་པ་དང༌། ཡང་རྗེ་བཙུན་བྱམས་པའི་ཞལ་སྔ་ནས། རིག་པའི་གནས་ལྔ་དག་ལ་མཁས་པར་མ་བྱས་ན། ། འཕགས་མཆོག་གིས་ཀྱང་ཐམས་ཅད་མཁྱེན་པ་ཐོབ་མི་འགྱུར། ། ཞེས་གསུངས་པས། འདི་ལ་ཡང་འཇིག་རྟེན་གསུམ་གྱི་མགོན་པོ་གོང་མ་དེ་རྣམས་སམ།
རྒྱལ་པོ་མེ་ལོང་གདོང་ཅན་ནམ། དགེ་བའི་བཤེས་གཉེན་ཆེན་པོ་ཤ་ར་བ་ལྟར་འགྲོ་བ་མང་པོའི་བློ་གྲོས་དང་མདུན་མ་འདྲི་བའི་གནས་སུ་གྱུར་པ་ཞིག་དགོས། དེ་ལྟར་མ་གྱུར་ན་འཇིག་རྟེན་གྱི་མི་མང་པོ་ཞིག་དང༌། རང་ལ་བརྩེ་ཞིང་གུས་པ་མང་པོ་ཞིག ། འདི་ལ་ཕོ་ཚོད་གཅིག་ཡོད་དེ་འོང་སྙམ་ནས་མདུན་ཕུགས་སུ་བྱས། གྲོས་དྲིས། རང་ཉིད་བསམ་བ་བབས་ལ་མི་གནས་པར་བྱས་ཤིང༌། གཟུ་ལུམ་ ཚུལ་འཆོས་ དང༌། རས་གཅོད་ སྣང་ཆུང་ ལ་དགའ། བློ་ཉེས་ཀྱི་མདུན་མ་གཅིག་པུ་ཞིག་གིས།
རང་སྐད་ཅིག་མ་གཅིག་གིས་ནག་ཧྲུལ་གྱིས་འགྲོ་བ་ལ་ཚེགས་མེད་དེ། དཔེར་ན། སྤྲེའུ་དཔོན་པོ་ཞིག་ལ། སྤྲེའུ་གཡོག་ལྔ་བརྒྱ་ཡོད་པ་ལ། དཔོན་པོས་ཟླ་བའི་གཟུགས་བརྙན་ཆུ་ནང་དུ་ཤར་བ་མཐོང་བས། དེ་ལ་ཕན་སེམས་དང་སྙིང་སྟོབས་ཆེན་པོ་བྱུང་ནས། ཟླ་བ་མཚོའི་ནང་དུ་ལྷུང་གི འཇིག་རྟེན་ཐམས་ཅད་མུན་པར་བྱའོ་ཞེས། སྤྲེའུ་གཅིག་གིས་གཅིག་གི་མཇུག་མ་ལ་འཇུས་ནས། མཚོའི་ནང་དུ་དཔྱང་ཐག་བྱས་ནས་སོང་བ་ལ།
དཔྱང་ཐག་ཆད་ནས་དུས་གཅིག་ཏུ་ཤི་བ་ལ། ནམ་མཁའི་ལྷས་ཚིགས་སུ་བཅད་པ་སྨྲས་པ། འདི་ན་བླུན་པོ་གང་ཞིག་ལ། ། འདྲེན་པ་བླུན་པོ་ཡོད་པ་ནི། ། གཉིས་ཀ་ཕུང་བར་འགྱུར་བ་སྟེ། ། ཟླ་བ་འབྱིན་པའི་སྤྲེའུ་དང་མཚུངས། ། ཞེས་གསུངས་པ་ལྟ་བུ་ཡིན་ཏེ། མི་མཁས་པའི་རྟེན་གྱི་གང་ཟག་ནི་ཕྱོགས་འགའ་ཞིག་ལ་བརྟེན་ནས་གྲགས་པ་ཆེ་བར་འབྱུང༌། འོ་ན་བདེན་ནམ་སྙམ་ནས་དམ་པ་འགའ་ཞིག་གི་དྲུང་དུ་ཕྱིན་པ་ལ། ཡོན་ཏན་གྱི་རྣམ་པར་བཞག་པ་སྣ་གཅིག་ཀྱང་མི་འདུག །
ཟ་ན་ཟ་མི་ཤེས། འགྲོ་ན་འགྲོ་མི་ཤེས། ཅི་དང་ཅི་བྱེད་པ་ལ་འདི་བྱས་དོགས་ཆེན་པོ་ཞིག་ཏུ་སོང༌། བྱ་བྱེད་མ་ལེགས་པ་སྣ་གཅིག་གིས་ནག་ཧྲུལ་གྱིས་གཏོང་བ་ལ་ཚེགས་མེད་པས། མཁས་པར་བསླབ་པ་དང༌། མཁས་པར་བྱ་བ་དང༌། མཁས་པ་ལ་བརྟེན་ནས་བྱ་བ་ཐམས་ཅད་ལ་ལེགས་པར་བརྟག་སྟེ། ཁོང་དུ་ཆུད་པར་བྱས་ནས། ལེགས་པའི་རྗེས་སུ་འཇུག་པར་བྱའོ། ། དེས་དགོས་པ་ཇི་ལྟ་བུ་ཞིག་སྒྲུབ་ན།
ཐབས་དེ་ལྟ་བུས་གདུལ་བྱའི་ཡིད་ཚིམས་པར་བྱས་ནས་བྱང་ཆུབ་ལ་འགོད་པ་བཤད་ཟིན་ཏོ། ། ཤེས་རབ་ཆགས་པ་མེད་པ་གང་ཞེ་ན། མི་ཆོས་ཀྱི་བྱ་བ་དེ་དང་དེ་རྣམས་ཀྱི་ནང་དུ་གནས་པ་ལྟར་འདུག་ཀྱང༌། པདྨ་འདམ་གྱིས་མ་གོས་པའམ། ནོར་བུ་རིན་པོ་ཆེ་ཆུ་འདག་རྙོག་གསེབ་ཏུ་བཅུག་པའམ། དཔའ་བོ་གཡུལ་དུ་ཞུགས་པ་ལྟར། ཉེས་པའི་སྐྱོན་དང་བྲལ་ནས་དགོས་པའི་དོན་འགྲུབ་པ་སྔོན་གྱི་བྱང་ཆུབ་སེམས་དཔའ་ཆེན་པོ་རྣམས་ཀྱིས་གདུལ་བྱ་སྣ་ཚོགས་ཐབས་སྣ་ཚོགས་ཀྱིས་འདུལ་བར་བྱེད་པ་དབང་ཆེན་པོ་ཐོབ་པ་རྣམས་ཀྱི་སྤྱོད་ཡུལ་དུ་གྱུར་པ་དང༌། ཡང་ངེད་རང་གི་དབང་དུ་བྱས་ན། འདི་རྣམས་ཐམས་ཅད་གཏིང་ཁོང་དུ་ཆུད་པར་བྱས་ནས། བསམ་པ་རྒྱ་མཚོ་ཆེན་པོ་ལྟར་གྱུར་པས།
སུ་ལ་ཡང་སྐུར་ཡུལ་མི་བརྩི་བ་དང༌། ཁ་གཙོད་རུའི་རྭ་བས་དོག་པར་བྱས་ནས། ཕ་རོལ་ཏུ་ཕྱིན་པ་དྲུག་གིས་ཉེས་པའི་སྐྱོན་སྤུའི་རྩེ་མོ་ཙམ་གྱིས་ཀྱང་མ་གོས་པར་དཀའ་ཐུབ་དང༌། བརྟུལ་ཞུགས་དང་སྦྱངས་པའི་ཡོན་ཏན་ལ་གནས་པས། འདི་ཡོད་ན་ཡོད། མེད་ན་མེད། ཕྱོགས་གཅིག་ཏུ་འཐེན་པས། རང་ཉིད་གནས་བརྟན་རྒྱལ་པོ་ལྟ་བུར་གྱུར་པ་དང༌། རེ་རག་འཇིག་གསུམ་ཡོད་པ་དང༌། བྱང་ཆུབ་སེམས་དཔའི་མཐུ་ཆེན་པོས་དཔེར་ན།
དགེ་བའི་བཤེས་གཉེན་ཆེན་པོ་སྤས། བྱང་ཆུབ་སེམས་དཔའ་ལྟར་སྡིག་པ་སྤོང་བ་དགེ་བ་ཉམས་སུ་ལེན་པ་དང༌། ཕ་རོལ་ཏུ་ཕྱིན་པ་དྲུག་རླབས་པོ་ཆེའི་ཞབས་འབྲིང་དང་ཞབས་ཏོག་བྱེད་པས་ཐུགས་མཉེས་པ་དང༌། ངོ་སོ་ཆེ་བ་དང་ཞབས་ཏོག་དུ་འགྲོར་རེ་ནས་ངོ་སོ་ཉི་ཟླ་ཙམ་དུ་འགྲོ་བ་དང༌། སྡིག་པ་མི་དགེ་བ་སྤྱོད་པ་རྣམས་ནི། དཔོང་གི་སར་ཁ་བཞིན་དུ་ཐག་རིང་པོར་བསྐྲད་པར་འགྱུར་བའམ། ཉི་མའི་དཀྱིལ་འཁོར་གྱི་གཟི་བརྗིད་མིག་གིས་བལྟ་བར་མི་བཟོད་པ་བཞིན་དུ་འགྱུར་བས། མ་འདྲེས་ལ་ཡོངས་སུ་རྫོགས་པ་དགོན་པར་སྦྱངས་པའི་ཡོན་ཏན་གྱི་བརྟུལ་ཞུགས་འདི་ལྟ་བུས། རང་གཞན་ཐམས་ཅད་སྨིན་པ་དང་གྲོལ་བར་མཛད་པ་འདི་ལ་ནི། འཇིག་རྟེན་གསུམ་གྱི་མགོན་པོ་བླ་མ་རིན་པོ་ཆེ་དེ་ཉིད་དང༌།
རྩ་བ་དང་བརྒྱུད་པའི་བླ་མ་དམ་པ་རྣམས་དང༌། དུས་གསུམ་གྱི་སངས་རྒྱས་དང་བྱང་ཆུབ་སེམས་དཔའ་འཕགས་པའི་ཚོགས་དང་བཅས་པ་ཐམས་ཅད་དགྱེས་ཤིང་བསྔགས་པ་ཆེན་པོ་གསུང་ཞིང༌། བསྟོད་པ་དང༌། བསྔགས་པ་དང༌། བཀུར་བར་མཛད་དོ།། ༈ །།དྲང་སྲོང་ཆེན་པོ་མི་ཤིགས་བརྟུལ་ཞུགས་འཛིན། ། མི་ཡི་སེང་གེ་མཚུངས་མེད་དབང་ཕྱུག་གཙོ། ། འགྲོ་བ་འདྲེན་པ་ཀུན་གྱི་གཉེན་གཅིག་པུ། ། བསྟན་པའི་ཁུར་བསྣམ་རབ་བརྟན་གླང་ཆེན་བཞིན། ། རི་བོའི་སུལ་དང་གངས་དང་ནགས་ན་གནས་བཅས་པ།
ཀྱེ་ཧོ། བདེ་དང་སྐྱིད་པ་འདི་འདྲ་འཇིག་རྟེན་ཁམས་ན་མེད། ། ཟས་དང་གོས་ལ་ཞེན་པ་སྤངས་ནས་ངན་ངོན་ཙམ་གྱིས་ཆོག་བྱེད་ཅིང༌། ། ཕུན་སུམ་ཚོགས་པ་རྙེད་ཀྱང་རོ་མྱང་མེད་པར་སྤྱོད་བྱེད་ཅིང༌། ། བར་སྣང་རླུང་བཞིན་རྒྱུ་བའི་རྣལ་འབྱོར་པ་འདི་བདེ། ། དཔག་མེད་འགྲོ་བ་ཀུན་གྱི་གཉེན་གྱུར་འཁོར་གྱི་དབུས་ཉིད་དུ། ། ཉི་མ་ལྟ་བུར་མཛེས་ཤིང་ལྷམ་མེར་གྱུར་ན་ཡང༌། ། ཞེ་འདོད་རེ་དོགས་མེད་པས་ཞུམ་པ་མེད་གྱུར་པའི། ། མི་ཡི་སེང་གེ་དེ་ནི་ཇེ་སྐྱིད་ཇེ་དགར་འོང༌། ། ཡོན་ཏན་ཚོགས་ཀྱིས་བརྒྱགས་པར་གྱུར་ནས་རང་དགས་ཞུགས་པའི་བློ་མེད་པར། །
བླ་མ་དམ་པའི་གསུང་རབ་ཚོགས་ལས་ལེགས་པར་བསྡུས་པ་འདི། ། ཡི་གེར་བཀོད་པར་གྱུར་ལས་བྱུང་བའི་དགེ་བའི་རྩ་བ་ཡིས། ། འགྲོ་བ་མ་ལུས་ཐམས་ཅད་རྫོགས་པའི་བྱང་ཆུབ་ཐོབ་པར་ཤོག ། རང་གཞན་ཐམས་ཅད་ཀྱི་དོན་གྲུབ་པར་བྱེད་པ། དཔག་བསམ་གྱི་ཤིང་ལྗོན་པ་ལྟ་བུ་བྱ་བའི་རིམ་པ་ཞེས་བྱ་བ་རྫོགས་སོ།། །། ༩༽ ༄། །སྡེ་སྣོད་གསུམ་གྱི་ཉམས་ལེན་བསིལ་བྱེད་ཙན་དན་གྱི་ཕྲེང་བ།། ཨོཾ་སྭསྟི། དཔའ་བོ་བདུད་ལས་རྣམ་རྒྱལ་བདེ་ཆེན་རྫོགས་སངས་རྒྱས། ། རྟག་པའི་རྒྱལ་པོ་ནམ་ཡང་མྱ་ངན་མི་འདའ་བ། །
སྐུ་གསུང་ཐུགས་ཉིད་མི་ཟད་རྒྱན་གྱི་འཁོར་ལོ་ཡིས། ། འགྲོ་རྣམས་སྨིན་མཛད་རིན་པོ་ཆེ་ཡི་ཞབས་པད་འདུད། ། ཐུབ་པ་རྣམས་ཀྱི་བསྟན་པ་རིན་པོ་ཆེ། ། ཐོག་མ་བར་དང་ཐ་མ་ཀུན་ཏུ་དགེ ། མི་ཤེས་མུན་སེལ་འགྲོ་བའི་རྩ་ལག་གཅིག ། སྐྱབས་མཆོག་དམ་པའི་ཆོས་ལ་ཕྱག་འཚལ་ལོ། ། སྤྱིར་ཐུབ་པ་ཆེན་པོ་ཡང་དག་པར་རྫོགས་པའི་སངས་རྒྱས་བཅོམ་ལྡན་འདས་ཐུགས་རྗེ་ཆེན་པོ་དང་ལྡན་པ་དེས། དང་པོར་ཚད་མེད་པའི་ཐུགས་རྗེ་ཆེན་པོས་བྱང་ཆུབ་མཆོག་ཏུ་ཐུགས་བསྐྱེད། བར་དུ་བསྐལ་པ་གྲངས་མེད་པ་རྣམ་པ་གསུམ་དུ་དཀའ་བ་དཔག་ཏུ་མེད་པས་བསོད་ནམས་དང་ཡེ་ཤེས་ཀྱི་ཚོགས་བསགས། ཐ་མར་རྡོ་རྗེ་གདན་བྱང་ཆུབ་ཀྱི་ཤིང་དྲུང་དུ་སྲོད་ལ་བདུད་བཏུལ།
ཐོ་རངས་ཡེ་ཤེས་ཀྱི་མེས་ཤེས་བྱའི་བུད་ཤིང་ཐམས་ཅད་བསྲེགས་ནས་རྫོགས་པའི་བྱང་ཆུབ་ཏུ་སངས་རྒྱས་པའི་བཅོམ་ལྡན་འདས་དེས། རིགས་ཅན་རྣམ་པ་གསུམ་ལ་ཆོས་ཀྱི་འཁོར་ལོ་རྣམ་པ་གསུམ་བསྐོར། ཆོས་དེ་ཡང་ཆོས་ཀྱི་ཕུང་པོའམ་སྒོ་བརྒྱད་ཁྲི་བཞི་སྟོང་དུ་གསུངས་ཏེ། དེ་ཡང་འདོད་ཆགས་ཀྱི་གཉེན་པོར་ཉི་ཁྲི་ཆིག་སྟོང༌། ཞེ་སྡང་གི་གཉེན་པོར་ཉི་ཁྲི་ཆིག་སྟོང༌། གཏི་མུག་གི་གཉེན་པོར་ཉི་ཁྲི་ཆིག་སྟོང༌། ཆ་མཉམ་པའི་གཉེན་པོར་ཉི་ཁྲི་ཆིག་སྟོང་སྟེ་བརྒྱད་ཁྲི་བཞི་སྟོང་ངོ༌། ། དེ་བསྡུ་ན་གསུམ་སྟེ། འདུལ་བའི་སྡེ་སྣོད་དང༌། མདོ་སྡེའི་སྡེ་སྣོད།
མངོན་པའི་སྡེ་སྣོད་དེ། སྡེ་སྣོད་རིན་པོ་རྣམ་པ་གསུམ་དུ་འདུས་སོ། ། དེ་ཐམས་ཅད་ཉམས་སུ་བླང་བའི་རིམ་པའི་དབང་དུ་བྱས་ན་ལམ་བསླབ་པ་རིན་པོ་ཆེ་རྣམ་པ་གསུམ་དུ་འདུས་ཏེ། དེ་ལྟར་ཡང་སངས་རྒྱས་བཅོམ་ལྡན་འདས་ཀྱི་འཕགས་པ་དཀོན་མཆོག་བརྩེགས་པ་ནས་དུས་གསུམ་གྱི་དེ་བཞིན་གཤེགས་པ་ཐམས་ཅད་ཀྱི་ལམ་ནི། བསླབ་པ་རིན་པོ་ཆེ་རྣམ་པ་གསུམ་འདི་ཁོ་ནའོ། ། ཞེས་པ་ལ་སོགས་པ་གསུངས་པས་ངེས་སོ། ། འོ་ན་ཐེག་པ་ཆེན་པོ་གསང་སྔགས་རྡོ་རྗེ་ཐེག་པ་འདི་སྡེ་སྣོད་གསུམ་གང་དུ་འདུས་ཇི་ལྟར་ཡིན་སྙམ་ན། ཁ་ཅིག་གིས་གསང་སྔགས་སྡེ་སྣོད་བཞི་པར་འདོད་པ་ལགས་སྐད། ཁ་ཅིག་གིས་མདོ་སྡེའི་སྡེ་སྣོད་དུ་འདོད་དེ། གསང་སྔགས་མདོ་སྡེའི་ཚུལ་དུ་ངས་བཤད་ཉོན།
ཞེས་པ་དང༌། ཁ་ཅིག་གིས་ནི་འདུལ་བར་འདོད་དེ་མ་བླ་ན་མེད་པའི་རྒྱུད་ནས། ཆོས་འདུལ་བ་ཟབ་མོ་འདི་ཞེས་གསུངས་པ་དང༌། ཁ་ཅིག་གིས་མངོན་པར་འདོད་དེ། སྣོད་དང་བཅུད་གཟུང་བ་དང་འཛིན་པ། ཕུང་པོ་ཁམས་དང་སྐྱེ་མཆེད་ཀྱི་དག་པ་སྟོན་པའི་ཕྱིར་ཞེས་གསུངས་སོ། ། དེ་ཐམས་ཅད་ཀྱང་དོན་གཅིག་སྟེ། ཉམས་སུ་བླང་བའི་རིམ་པའི་དབང་དུ་བྱས་པས་བསླབ་པ་གསུམ་དུ་འདུས་པ་ཁོ་ནར་ངེས་སོ། ། དེ་ཉམས་སུ་བླང་བའི་རིམ་པའི་དབང་དུ་བྱས་ན། ལྷག་པ་ཚུལ་ཁྲིམས་ཀྱི་བསླབ་པ་སོ་སོར་ཐར་པ་རིགས་བདུན་གྱི་བསྡོམ་པས་ལེགས་པར་བསྡམས་པ།
ལྷག་པ་ཚུལ་ཁྲིམས་ཀྱི་བསླབ་པ་ཉམས་སུ་བླངས་པ་ལས། ཞི་གནས་ཀྱི་ཏིང་ངེ་འཛིན་ཁྱད་པར་དུ་འཕགས་པ་རྒྱུད་ལ་སྐྱེས་པ་ལྷག་པ་ཏིང་ངེ་འཛིན་གྱི་བསླབ་པ། དེ་ཇི་བཞིན་དུ་སྒོམ་པ་ལྷག་མཐོང་གི་ཤེས་རབ་སྤྱི་དང༌། བྱེ་བྲག་རང་གི་མཚན་ཉིད་ཤེས་བྱའི་དཀྱིལ་འཁོར་ཐམས་ཅད་ཆགས་ཐོགས་མེད་པར་མངོན་དུ་གྱུར་པ་ནི་ལྷག་པ་ཤེས་རབ་ཀྱི་བསླབ་པ་སྟེ། སངས་རྒྱས་བཅོམ་ལྡན་འདས་ཀྱིས་སྡེ་སྣོད་གསུམ་ཆར་དུ། འདི་ལ་རིགས་པ་དང་ཞབས་སུ་ལྡན་པ་ཞེས་རྒྱ་ཆེར་བསྔགས་པ་མཛད་ཅིང་བསྟོད་པར་གྱུར་པ་སྟེ། ལམ་རིམ་གྱིས་པའི་དབང་དུ་བགྱིས་པའོ། ། ཡང་འདི་འབའ་ཞིག་ཏུ་ངེས་གཞན་དུ་མ་ཡིན་ནོ་སྙམ་ན། དང་པོ་ཁོ་ནར་ལྷག་པ་ཤེས་རབ་ཀྱི་བསླབ་པ་སྔོན་དུ་འགྲོ་བ་ཡོད་དེ། ལྔ་རིག་པའི་པཎྜི་ཏའམ།
སྡེ་སྣོད་གསུམ་ལ་བྱང་ཞིང་མཁས་པར་བསླབས་པས། དང་པོ་ཉོན་མོངས་པ་ངོ་ཤེས་དེ་ནས་དེའི་དོན་བསམ་པས་ཉོན་མོངས་པ་འགོ་གནོན། གདམས་ངག་གཞན་ལ་རག་མ་ལས། དེ་བསྒོམས་པས་ཉོན་མོངས་པ་རྩ་བ་ནས་འདག་སྟེ། དེ་ལྟར་ཡང༌། ཐོས་པས་མྱ་ངན་ལས་འདས་པ་ཐོབ། ཅེས་པ་ལ་སོགས་པ་བཅོམ་ལྡན་འདས་ཀྱི་གསུང་རབ་ཏུ་ཐོས་པས་གྲོལ་བ་དཔག་ཏུ་མེད་པ་གསུངས་པ་དང༌། ལྷག་པ་ཏིང་ངེ་འཛིན་གྱི་བསླབ་པ་སྔོན་དུ་འགྲོ་བ་ཡོད་དེ། སེམས་རྩེ་གཅིག་ཏུ་བསྒོམས་པས་ཉོན་མོངས་པ་དང༌། རྣམ་པར་རྟོག་པ་ཉེ་བར་ཞི་བ་ལྷག་པ་ཚུལ་ཁྲིམས་ཀྱི་བསླབ་པ།
ཞི་ཞིང་མཚན་མའི་གཡེང་བ་ཐམས་ཅད་ཉེ་བར་ཞི་བ་ལྷག་པ་ཏིང་ངེ་འཛིན་གྱི་བསླབ་པ། ལྷག་མཐོང་གི་ཤེས་རབ་ཤེས་བྱ་ཇི་ལྟ་བ་དང་ཇི་སྙེད་པ་མངོན་དུ་གྱུར་པའམ། རྒྱུ་མཐུན་པ་ཅི་རིགས་པ་རྒྱུད་ལ་སྐྱེས་པ་ནི་ལྷག་པ་ཤེས་རབ་ཀྱི་བསླབ་པ་སྟེ། དེ་ལྟར་ཡང་ཏིང་ངེ་འཛིན་རྒྱལ་པོ་ལས། བཅོམ་ལྡན་འདས་ཀྱིས། ཏིང་འཛིན་རྒྱལ་པོ་འདི་ནི་སྒོམ་བྱེད་པ། ། སྦྱིན་ལ་མི་སྲེད་ཚུལ་ཁྲིམས་སྲེད་མ་ཡིན། ། ཞེས་པ་ལ་སོགས་པ་དཔག་ཏུ་མེད་པ་གསུངས་པས། བསླབ་པ་རིན་པོ་ཆེ་གསུམ་ཆར་སྔོན་དུ་གང་འགྲོ་བ་མ་ངེས་པ་སྣ་ཚོགས་སུ་བཅོམ་ལྡན་འདས་ཀྱིས་གསུངས་སོ། ། དེ་ལྟར་གྱུར་ན་མི་མཐུན་པ་སྣ་ཚོགས་རྩོད་པའི་གཞིར་གྱུར་པ་འདིས་ཅི་ཞིག་བྱ་སྙམ་ན།
གོང་དུ་ཇི་སྐད་སྨོས་པ་བཞིན་དུ། ཆོས་ཀྱི་སྒོ་བརྒྱད་ཁྲི་བཞི་སྟོང་གསུངས་པ་སྒོ་དེ་ལ་ཞུགས་ནས་ཕུག་ཏུ་ཕྱིན་པ་མ་ལགས་སམ། སྒོ་བསམ་པའི་འཇུག་སྒོ་མ་ལགས་སམ། བསམ་པའི་འཇུག་སྒོ་གང་ཡིན་པ་དེ་ལ་ཞུགས་པས། ཉོན་མོངས་པ་དང་རྣམ་པར་རྟོག་པ་རྣམ་པར་སྤོང་བ་ནི་ལྷག་པ་ཚུལ་ཁྲིམས་ཀྱི་བསླབ་པ། སྒོ་དེ་ལ་ཞུགས་པས་སྒོ་དེའི་ནང་རྣམ་པར་གྲོལ་པའི་ཁྱིམ་དུ་ཕྱིན་པ་ནི་ལྷག་པ་ཏིང་ངེ་འཛིན་གྱི་བསླབ་པ། སྒོ་དེའི་ཕུག་འཁོར་བ་དང་མྱ་ངན་ལས་འདས་པའི་ཆོས་ཐམས་ཅད་རྣམ་པར་གྲོལ་བའི་ངོར་རོ་གཅིག་པ་ནི་ལྷག་པ་ཤེས་རབ་ཀྱི་བསླབ་པ་མ་ལགས་སམ། དེ་ལྟར་ལགས་ན་དེ་བཞིན་གཤེགས་པའི་བསྟན་པ་རིན་པོ་ཆེའི་སྒོར་ཞུགས་པ་གསུམ་ལ་སྐྱབས་སུ་སོང་ནས། ཉམས་ལེན་གྱི་བྱེ་བྲག་མི་གཅིག་པ་ཐ་དད་པ་ཉམས་སུ་ལེན་པ་ཀུན་ཡང་ཆོས་ཡིན་པར་འདྲ་བ་ལ། ངའི་འདི་ཁོ་ན་ཆོས་ཡིན།
ཁོའི་དེ་ཁོ་ན་ཆོས་མིན། གསང་སྔགས་རྙིང་མ་ཆོས་མིན། ཕྱག་ན་རྡོ་རྗེ་ཆོས་མིན། ཨ་མ་ན་སེ་ ཡིད་ལ་མི་བྱེད་པ་ ཆོས་མིན་བྱ་བ་ལ་སོགས་པས། དེ་བཞིན་གཤེགས་པའི་བཀའ་ལ་སྐུར་བ་བཏབ། ཆགས་སྡང་རྨོངས་གསུམ་གྱི་རྒྱུ་བྱས། འཁོར་བ་དང་ངན་སོང་གི་འབྲས་བུར་སྨིན་པ་རང་ཉིད་སྙིང་རྗེ་བ་ཡིན་པས། ཐོས་བསམ་སྒོམ་གསུམ་གྱི་ཤེས་རབ་ཀྱི་མིག་གིས་བདེ་བར་གཤེགས་པའི་གསུང་རབ་མང་པོ་ཞིག་མཐོང་བ་དང༌། ཐོས་ན་གང་ལ་ཡང་སྐུར་བ་མི་འདེབས་ཤིང༌། མིག་རྙེད་པ་དང༌།
མཁས་པ་དང་གོ་བ་རྙེད་ནས་ཡོངས་སུ་འཛིན་པ་ཡོངས་ཀྱི་དགེ་བའི་བཤེས་གཉེན་ཆེན་པོར་འགྱུར་བ་ཡིན་ཏེ། དེ་ལྟར་ཡང་བཅོམ་ལྡན་འདས་ཀྱིས། རྟོགས་པ་བརྗོད་པ་བརྒྱ་པ་ནས། ཞི་གནས་ལ་གནས་པ་རྣམས་ནི་ལྷག་མཐོང་གིས་རྣམ་པར་གྲོལ་བར་འགྱུར་རོ། ། ལྷག་མཐོང་ལ་གནས་པ་རྣམས་ནི་ཞི་གནས་ཀྱིས་རྣམ་པར་གྲོལ་བར་འགྱུར་རོ། ། ཆ་མཉམ་པར་གནས་པ་ནི་ཁམས་ཀྱིས་རྣམ་པར་གྲོལ་བར་འགྱུར་རོ། ། ཞེས་གསུངས་པ་དང༌། འཇིག་རྟེན་གསུམ་གྱི་མགོན་པོ་བླ་མ་རིན་པོ་ཆེའི་ཞལ་སྔ་ནས་ཀྱང༌། ཐབས་ཀྱི་དགེ་བའི་རྩ་བ་ཤེས་རབ་ཀྱིས་བོགས་འདོན། ཤེས་རབ་ཀྱི་དགེ་བའི་རྩ་བ་ཐབས་ཀྱིས་བོགས་འདོན།
ཞེས་གསུངས་པས། གང་ཟག་བློའི་འཇུག་སྒོ་ཐ་དད་པ་ལ། ཆོས་ཀྱི་ཚུལ་ལུགས་ཐ་དད་པ་ཉམས་སུ་བླངས་པས། ཉོན་མོངས་པ་དང་རྣམ་པར་རྟོག་པའི་གཉེན་པོར་འགྱུར་ཏེ། རྣམ་པར་གྲོལ་བ་དང་རྣམ་པར་གྲོལ་བའི་རྒྱ་མཚོ་ཆེན་པོར་ཆོས་ཐམས་ཅད་རོ་གཅིག་ཏུ་གྱུར་བ་ནི། སངས་རྒྱས་བཅོམ་ལྡན་འདས་ཀྱི་གསུང་རབ་ཐམས་ཅད་ཀྱི་མདོ་འགག སྡེ་སྣོད་གསུམ་གྱི་བརྗོད་བྱ། ཉམས་སུ་བླང་བའི་རིམ་པ། མཁས་པ་རྣམས་དགའ་བ་བསྐྱེད་པ། རྨོངས་པ་རྣམས་མགོ་འཁོར་བར་བྱེད་པ།
ཟབ་པ་དང་རྒྱ་ཆེ་བའི་རྟོགས་པ་རྣམས་ཀྱི་སྤྱོད་ཡུལ་འདི་ཁོ་ན་ཁོང་དུ་ཆུད་པར་བྱའོ། ། འདིར་རྣལ་འབྱོར་པ་ཀུ་སཱ་ལིར་ནི་ཁས་བླངས། བཅོམ་ལྡན་འདས་ཀྱི་གསུང་རབ་ཐམས་ཅད་ཀྱི་དོན་ནི་ཁོང་དུ་ཆུད། ཆོས་སྤྱི་དང་རང་གི་མཚན་ཉིད་ཐམས་ཅད་ལ་ནི་མཁས། ཡོངས་སུ་འཛིན་པའི་དགེ་བའི་བཤེས་གཉེན་རིན་པོ་ཆེ་རྣམས་ཀྱི་གདམས་ངག་དང་རྗེས་སུ་བསྟན་པས་ནི་རྒྱུད་གཏམས། སངས་རྒྱས་ཀྱི་བརྒྱུད་པ་བར་མ་ཆད་པའི་བླ་མ་དམ་པ་རྣམས་ཀྱི་ཉམས་མྱོང་དང༌། མངོན་པར་རྟོགས་པས་ནི་སེམས་ཚིམས། ཚིག་དང་ཡི་གེའི་རྗེས་སུ་འབྲངས་ནས་བྱ་ཁྭ་ལྟར་མུ་ཅོར་ནི་མི་སྨྲ། ཚེ་ཕྱི་མ་ལ་དུས་ནི་མི་འདེབས། ནམ་མཁའ་སྟོང་པ་ལ་མཚན་མ་ནི་མི་འཛུགས།
ད་ལྟ་ཉམས་སུ་བླངས་ན་ད་ལྟ་འབྲས་བུ་འབྱུང་བ་འདི། རྣལ་འབྱོར་པ་ཀུ་སཱ་ལིའི་གཉེར་ཡིན་པས། མ་བུ་སྡུག་ངོ་སྤྲོད་པའི་གདམས་ངག་གླེན་གཏམ་རྐྱང་པ་ཟུར་ཅིག་སྨྲ་བར་བྱ་སྟེ། བུ་འཁོར་བ་སྡུག་བསྔལ་རྒྱ་མཚོ་འདི། ། ཡོད་པར་ངེས་སམ་མེད་པར་ངེས། ། ཡོད་མེད་གང་དུའང་མ་ངེས་པ། ། ཕུང་པོ་གསུམ་པ་མི་སྲིད་དེ། ། མེད་པའང་མི་སྲིད་མྱོང་བས་གྲུབ། ། ཡོད་པར་ངེས་པའི་ཚུལ་ལུགས་འདི། ། མཁས་པར་གྱུར་ཀྱང་མ་གོ་ན། །
བླུན་པོ་བྱིས་པ་མགོ་སྐོར་མཁན། ། རྨོངས་པ་རང་ཉིད་བསླུ་བར་ཟད། ། འཁོར་བ་སྐྱེ་དང་གནས་པ་དང༌། ། འགག་པའི་ཚུལ་ལུགས་ཤེས་པ་ནི། ། ཞིང་ས་གཤིན་དང་ས་བོན་དང༌། ། ཆུ་ལུད་དུས་ཀྱི་རྟེན་འབྲེལ་གྱིས། ། མཁས་པས་སྟོན་ཐོག་ཐོབ་པ་ལྟར། ། དགེ་དང་མི་དགེའི་བསམ་པ་ཡིས། ། མཐུན་རྐྱེན་རྟེན་འབྲེལ་ཚོགས་པ་ལས། ། བདེ་སྡུག་འབྲས་བུ་སྣ་ཚོགས་པ། །
ཡུན་རིང་ཡུན་ཐུང་འགྲུབ་པའི་ཚུལ། ། རང་གིས་ད་ལྟ་བྱས་པས་ཆོག ། མཐོ་རིས་ངན་སོང་གར་འགྲོ་བ། ། རིག་པའི་རྒྱལ་པོ་རང་དབང་ཆེ། ། བུ་ཁ་རོག་མ་སྡོད་རིགས་ཀྱི་བུ། ། ལེགས་པར་སོམས་དང་བསམ་གཞིག་ཅན། ། གཉེར་ཁ་མ་ཆུང་ཆེན་པོ་ཁྱོད། ། བརྩོན་འགྲུས་མ་ཆུང་བསགས་པ་ཅན། ། འདོད་ཡོན་སྤོངས་ཤིགས་རྣལ་འབྱོར་པ། ། སྙིང་གཏམ་ཚིག་གཅིག་འཆད་པ་དེ། །
དུས་གསུམ་རྒྱལ་བའི་དགོངས་པ་མཆོག ། བརྒྱུད་པ་གོང་མའི་ཉམས་ལེན་ནི། ། སྡེ་སྣོད་གསུམ་གྱི་བཅུད་ཕྱུང་བ། ། བུ་གཅིག་ཆོས་འདི་ཐུགས་ལ་ཞོག ། འཇིག་རྟེན་དུ་ཡང་དག་པར་རྫོགས་པའི་སངས་རྒྱས་བྱུང་བའི་དགོས་པ་ནི། ཐམས་ཅད་མཁྱེན་པ་ཡེ་ཤེས་ཀྱི་ཉི་མ་ཤར་བས། གཏི་མུག་གི་མུན་པ་སེལ་བ་ཡིན་ཏེ། དེ་ཡང་སྟོན་པས་གཏི་མུག་གི་གཉེན་པོ་རྟེན་ཅིང་འབྲེལ་བར་འབྱུང་བ་གསུངས་ལ། རྟེན་འབྲེལ་འདིར་དུས་གསུམ་གྱི་སངས་རྒྱས་ཀྱི་བསྟན་པ་འདུས་པར་བཅོམ་ལྡན་འདས་ཀྱིས་མདོ་སྡེ་དྲན་པ་ཉེ་བར་བཞག་པར་གསུངས་པ་དང༌། འདི་ཤིན་ཏུ་ཟབ་ཅིང་གནད་ཆེ་བ་ཡིན་ཏེ།
སློབ་དཔོན་འཕགས་པ་ཀླུ་སྒྲུབ་ཀྱི་ཞལ་སྔ་ནས། རྟེན་ཅིང་འབྲེལ་བར་འབྱུང་འདི་རྒྱལ་བ་ཡི། ། གསུང་གི་མཛོད་ཀྱི་གཅེས་པ་ཟབ་མོ་སྟེ། ། འདི་ནི་གང་གིས་ཡང་དག་མཐོང་བ་དེས། ། སངས་རྒྱས་དེ་ཉིད་རིག་པ་རྣམ་མཆོག་མཐོང༌། ། ཞེས་གསུངས་པས་སོ། ། འདི་ལ་སྤྱིའི་རྣམ་པར་བཞག་པ་སྟོན་པའི་གསུང་གི་རྗེས་སུ་འབྲངས་ནས། རྒྱུ་དྲུག་འབྲས་བུ་དྲུག་ཏུ་འདོད་པ་དང༌། རྒྱུ་ལྔ་འབྲས་བུ་བདུན་དུ་འདོད་པ་དང༌། རྒྱུ་བཅུ་འབྲས་བུ་གཉིས་སུ་འདོད་པ་དང༌།
འདོད་ལུགས་ཤིན་ཏུ་མང་ཡང་རྩ་བ་མ་རིག་པ་འདི་ཡིན། འདི་ཡོད་ན་བཅུ་གཅིག་པོ་འདི་འབྱུང་ལ། འདི་འགགས་ན་བཅུ་གཅིག་པོ་འདི་འགག་པར་གསུངས་པས། རྩ་བ་མ་རིག་པ་ངོས་ཟིན་པ་ཤིན་ཏུ་དཀའ། དེ་ཡང་སྔོན་དགེ་བའི་བཤེས་གཉེན་ཆེན་པོ། རྟེན་འབྲེལ་གྱི་བདག་པོ་མཁས་པ་ང་རྒྱལ་ཅན་ཞིག་རྟེན་འབྲེལ་བཤད་པ་ལ། སློབ་དཔོན་མ་རིག་པ་འདི་ཅི་ལ་ཟེར་བ་ཡིན་ཞུས་པས། དེ་ཁོ་ན་ཉིད་ལ་རྨོངས་པའི་མ་རིག་པ་དང༌། ལས་རྒྱུ་འབྲས་ལ་རྨོངས་པའི་མ་རིག་པ་དང༌། ལྷན་ཅིག་སྐྱེས་པའི་མ་རིག་པ་དང༌།
ཀུན་ཏུ་བརྟགས་པའི་མ་རིག་པ་དང༌། མ་རིག་པ་ལ་འདོད་ལུགས་མང༌། འདི་འདྲ་བ་ཡིན་བཞག་ཏུ་མི་གཏུབ་གསུང་སྐད། དེ་ཤིན་ཏུ་མད། མ་རིག་པ་དེ་མི་ཤེས་པའམ་མི་རིག་པ་ཡིན་མོད། བྱ་བ་དེ་ཙམ་པ་ལས་སུས་ཀྱང་ཤེས་པ་དཀའ་སྟེ། འོན་ཀྱང་འདིར་བདེ་བར་གཤེགས་པའི་བཀའ་དང་བླ་མ་དམ་པའི་ལུང་གཉིས་ཀྱིས་རྟོགས་པར་བྱ་སྟེ། འདི་ངོས་མ་ཟིན་ན་གཉེན་པོ་བསྟེན་མི་ཤེས། ངོས་ཟིན་ན་གཉེན་པོ་བསྟེན་ཤེས་པས། རྐུན་མ་ངོས་ཟིན་ན་རྐུ་མི་ནུས།
འདྲེ་ངོས་ཟིན་ན་གདོན་མི་ནུས་བྱ་བ་ཡིན་ཏེ། བཅོམ་ལྡན་འདས་ཀྱིས་ས་ལུ་ལྗང་པ་དེ་ཉིད་ནས། དེ་ལ་མ་རིག་པ་གང་ཞེ་ན། ཕུང་པོ་ལྔ་པོ་འདི་ཉིད་ལ་བདག་ཏུ་འཛིན་པ་དང༌། རྟག་པར་འཛིན་པ་དང༌། ཆད་པར་འཛིན་པ་ལ་སོགས་པའོ། ། ཞེས་གསུངས་པ་དང༌། ཡང་རྣམ་རྟོག་མ་རིག་ཆེན་པོ་སྟེ། ། འཁོར་བའི་རྒྱ་མཚོ་ལྟུང་བྱེད་ཡིན། ། ཞེས་གསུངས་པ་དང༌།
བླ་མ་རིན་པོ་ཆེའི་ཞལ་ནས། མ་རིག་པས་མ་རིག་པ་སྟེ་སེམས་ཉིད་རང་བཞིན་གྱིས་རྣམ་པ་དག་པ་འདི་ཁོ་ན་ངོ་མ་ཤེས་པ་ལ། མ་རིག་པ་ཟེར་བ་ཡིན། ཞེས་གསུངས་པ་དང༌། བཅོམ་ལྡན་འདས་ཀྱིས་འཕགས་པ་རྒྱ་ཆེ་རོལ་པར་ཡང་དེ་ཉིད་རྒྱ་ཆེར་གསུངས་པ་རྣམས་ཀྱིས་ཤེས་པར་བྱ་སྟེ། མདོར་ན་ཕུང་པོ་ཁམས་དང་སྐྱེ་མཆེད་ཡོར་ཡོར་ཏུར་ཏུར་པོ། རིག་རིག་པོ་འདི་གཞན་གྱི་གཡར་པོ་མ་ཡིན། རང་ཉིད་ཀྱི་འདི་ཁོ་ན་ལ་ངར་འཛིན་པ་དང་ང་ཡིར་འཛིན་པ་དང༌། འདི་དང་འདིའི་སྔོན་གྱི་མཐའ་དང༌། ཕྱི་མའི་མཐའ་རྟག་པ་དང་ཆད་པར་འཛིན་པ་ནི་མ་རིག་པ་ཡིན་ལ།
ད་ལྟའི་ཕུང་པོ་ལྔ་པོ་དེ་མ་རིག་པ་གཞི་བཞག་ཏུ་གྱུར་པ་དེའི་རྐྱེན་གྱིས། ལུས་དང་ངག་དང་ཡིད་ཀྱི་ལས་འདུ་བྱེད། འདུ་བྱེད་དེའི་རྐྱེན་གྱིས་རྣམ་པར་ཤེས་པ་དང༌། རྒ་ཤིའི་བར་དུ་རྒྱུན་མ་ཆད་པར་འཁོར་ཏེ། དེ་ཡང་སློབ་དཔོན་འཕགས་པའི་ཞལ་སྔ་ནས། བཅུ་གཉིས་ཆོས་ནི་གསུམ་དུ་འདུས། ། གསུམ་པོ་དག་ལས་གཉིས་འབྱུང་སྟེ། ། གཉིས་ལས་བདུན་འབྱུང་བདུན་ལས་ཀྱང༌། ། གསུམ་འབྱུང་སྲིད་པའི་འཁོར་ལོ་ནི། ། ཉིད་ནི་ཡང་དང་ཡང་དུ་འཁོར། །
ཞེས་གསུངས་སོ། ། ཡང་བཅོམ་ལྡན་འདས་ཀྱིས་ས་བཅུའི་མདོར། ས་དྲུག་པ་ཤེས་རབ་ཀྱི་ཕ་རོལ་ཏུ་ཕྱིན་པའི་སྐབས་སུ། དེ་ལྟར་རྟེན་ཅིང་འབྲེལ་བར་འབྱུང་བ་བཅུ་གཉིས་པོ་འདི་ནི་སེམས་གཅིག་པུ་སྟེ། བཅོམ་ལྡན་འདས་ཀྱིས་ཆོས་ཐམས་ཅད་སེམས་སོ། ། ཞེས་གསུངས་པ་དང༌། ས་ལུ་ལྗང་པའི་མདོར་བདག་ཏུ་འཛིན་པ་མ་རིག་པ་ཞེས་གསུངས་པའི་དོན། ང་དང་བདག་མེད་པ་ལ་ང་དང་བདག་ཅེས་པ་ཕྱིན་ཅི་ལོག་ཏུ་གྱུར་བའི་རྟོག་པའམ། སེམས་འདི་མ་རིག་པར་གསུངས་ལ། མ་རིག་པའམ་སེམས་སམ་ཡིད་དེ་ལས།
བཅོམ་ལྡན་འདས་ཀྱིས་འཕགས་པ་ཡབ་སྲས་མཇལ་བར། ཡིད་ཀྱི་ཉེ་བར་སྤྱོད་པ་བཅོ་བརྒྱད་དབང་པོ་དྲུག་ཡུལ་དྲུག་ལ་ཆགས་པ་དང༌། སྡང་བ་དང༌། རྨོངས་པ་དང༌། གསུམ་གསུམ་དུ་སྐྱེས་པས་བཅོ་བརྒྱད་དོ། ། ངེད་རང་ཕ་སྤད་ཀྱི་ཤི་ཚིག་གསང་གཏམ་ལ། དུས་དེང་སང་ཐུབ་པའི་བསྟན་པ་ནི་ནུབ་ཏུ་ཉེ། སྙིགས་མ་རྣམ་པ་ལྔའི་དུས་ལ་ནི་བབས། ཆོས་བྱེད་ལོ་བྱེད་པ་རྣམས་ཀྱང་ལོ་ཙམ་གྱི་རྣམ་པར་གཞག་པ་ལས་ཀྱང་མེད། མཁས་པར་གསོལ་བ་རྣམས་ཀྱང་རྣ་བས་ཐོས་པའི་ཚིག་ཁས་བཤད་པ་མ་གཏོགས་པ།
ཅི་ལ་ཟེར་ཤེས་པ་ཡང་དཀའ་བར་འདུག་པས། དེ་ཡང་དང་པོ་མིག་ལྟ་བུ་གཅིག་ལ་མཚོན་ན། ཡི་གེར་བྲིས་པའི་མིག་ཅེས་བྱ་བ་དང༌། རི་མོར་མིག་གི་གཟུགས་བྲིས་པ་དང༌། གཞན་དང་གཞན་དག་གི་མིག་གི་རྣམ་གྲངས་ཁྱི་མིག་དང༌། བྱ་མིག་དང༌། ཕག་མིག་དང༌། བྱིའུ་མིག་གི་བཤད་པ་དང༌། བྱེ་བྲག་གི་རྣམ་གཞག་མང་པོ་ཡུད་ཙམ་བཞག་ལ། རང་གི་མིག་འདིས་གཟུགས་རབ་འབྲིང་གསུམ་ལ་ཅེར་གྱིས་བལྟས་པས།
སྙིང་དུ་སྡུག་པ་དང༌། ཡིད་དུ་འོང་བ་དང༌། ཤེས་པ་ཆགས་པ་ཞིག་འོང་བར་འདུག་གམ་མི་འདུག་བལྟ། དེ་སྐྱེ་ན་དེ་ལ་འདོད་ཆགས་ཟེར། དེ་ཀུན་ནས་བསླང་ཞིང་རྗེས་སུ་འབྲངས་པའི་ལུས་ཀྱི་བྱས་ཚད། ངག་གིས་སྨྲས་ཚད། ཡིད་ཀྱིས་བསམ་ཚད། ཉོན་མོངས་དེའི་རྗེས་སུ་འབྲངས་པའི་ལས་དེའི་འབྲས་བུ་རྣམ་པར་སྨིན་པ་དེ་ཁོ་ནའི་རིགས་འདྲ་བ་འབྱུང་བ་མ་གཏོགས་པ་གཞན་དུ་མི་སྲིད་པས། འགྲོ་བ་ཐམས་ཅད་ལས་ཀྱི་བགོ་སྐལ་ལ་སྤྱོད་པའོ། ། ཞེས་གསུངས་སོ། །
ཡང་མིག་གིས་གཟུགས་མཐོང་བ་དེ་ཡིད་དུ་མི་འོང་བ་དང༌། མི་སྡུག་པ་དང༌། མི་དགའ་བ་ཞིག་སྐྱེ་བར་འདུག་གམ་མི་འདུག འདི་ཡང་ཕ་བསད་པའི་ལག་དམར་པོ་ལྟ་བུ་མཐོང་བ་ལ་ཞེ་སྡང་དེ་སྐྱེ་ན། དེའི་རྗེས་སུ་འབྲངས་པའི་ལུས་ངག་ཡིད་གསུམ་གྱི་ལས་དེས། དེ་དང་འདྲ་བའི་རྣམ་པར་སྨིན་པ་འབྱུང་བ་དང༌། ཡང་ཆགས་སྡང་གང་ཡང་མ་སྐྱེས་པ་བཏང་སྙོམས་སུ་གྱུར་པ་དེ་ལ་རྨོངས་པ་ཞེས་ཟེར་བས། རྨོངས་པ་དེའི་རྗེས་སུ་འབྲངས་པའི་ལུས་ངག་ཡིད་གསུམ་གྱི་ལས་བྱས་པ་དེས། དེ་དང་འདྲ་བའི་འབྲས་བུ་རྣམ་པར་སྨིན་པ་འབྱུང་བར་གསུངས་པ་དང༌། ཡང་རྣ་བས་སྒྲ།
མི་ཆེན་པོ་སྐྱེས་བུ་དམ་པ་ཞེས་བརྗོད་པ་ལ་སོགས་པ་ལ་ཆགས་པ་སྐྱེ་བ་དང༌། མི་ངན་ཡུལ་ཕུང་ཚེ་མ་ཕྱིད་ ཚེ་མ་འཁྱོལ་བ་ པ་ཞེས་པས་ཞེ་སྡང་སྐྱེ་བ་དང༌། བར་པ་ལ་རྨོངས་པ་སྐྱེ་བ་དང༌། སྣས་ཙན་དན་དང་ག་པུར་དང་གླ་རྩིའི་དྲི་ཚོར་ནས་བླ་མ་དང་དཀོན་མཆོག་ལ་བསྔོས་པའི་དཀོར་ཡིན་ཡང་ཆགས་པ་དང༌། མི་གཙང་བ་དང་རུལ་པ་དང་མནམ་པའི་དྲི་ཚོར་ན་ནི་མི་འདོད་ཅིང་ཞེ་སྡང་བ་དང༌། ལྕེས་རོ་མངར་བ་ལ་ཆགས་པ་དང༌། ཁ་བ་ལ་སྡང་བ་དང༌། ལུས་ཀྱི་རེག་བྱ་འཁྲིག་པ་ལ་སོགས་པའི་བདེ་བ་ལ་ཆགས་པ་དང༌། ན་ཚ་དང་མཚོན་གྱིས་ཕོག་པ་ལ་སོགས་པ་ལ་ཞེ་སྡང་བ་དང༌། ཡིད་ཀྱིས་ཆོས་བཟང་པོའོ་ཞེས་པ་ལ་ཆགས་པ་དང༌།
ངན་པའོ་ཞེས་པ་ལ་ཞེ་སྡང་བ་དང༌། ཆགས་པ་དང་སྡང་བ་མ་སྐྱེས་པའི་བར་པ་དེ་ནི་རྨོངས་པ་སྟེ། དེ་ལྟར་ཡུལ་དྲུག་ལ་ཆགས་སྡང་རྨོངས་གསུམ། གསུམ་གསུམ་བཅོ་བརྒྱད་པོ་དེ་དག་ལ་ཡིད་ཀྱི་ཉེ་བར་སྤྱོད་པ་བཅོ་བརྒྱད་ཅེས་བྱ་སྟེ། ཆགས་སྡང་རྨོངས་གསུམ་པོ་དེ་ནི་ཉོན་མོངས་པ། དེས་ཀུན་ནས་བསླང་བའི་ལུས་ངག་ཡིད་གསུམ་གྱི་བྱེད་ཚད་ནི་ལས། ལས་དེའི་འབྲས་བུ་དེ་ནི་འབྲས་བུ་རྣམ་པར་སྨིན་པ་སྟེ། འདི་གསུམ་འབའ་ཞིག་ཏུ་འཁོར་བར་བཞེད་དོ། ། དེ་ལྟར་གྱུར་ན། ཐོས་པ་ཆེ་ཞིང་མཁས་པ་དང༌། །
བསམ་པས་དོན་རྣམས་རྟོགས་པ་དང༌། ། ཆོས་བྱེད་དམ་པར་གྲགས་པ་དང༌། ། རྒྱུ་ཚོད་བཟང་པོའི་སྒོམ་ཆེན་རྣམས། ། དབང་པོ་དྲུག་གི་ཡུལ་རྣམས་ལ། ། ཆགས་སྡང་རྨོངས་གསུམ་སྐྱེ་མི་སྐྱེ། ། ཉོན་མོངས་གསུམ་པོ་མི་སྐྱེ་ན། ། ཡོངས་སུ་གྲགས་པ་ཤིན་ཏུ་མད། ། བདག་ཀྱང་རྗེས་སུ་ཡི་རངས་འབུལ། ། བརྒྱ་ལ་གལ་ཏེ་སྐྱེ་ན་ཀོ ། རྟགས་ཙམ་འཛིན་པའི་གཟུགས་བརྙན་གྱིས། །
རང་གཞན་ཐམས་ཅད་མི་ཕུང་ངམ། ། འཁོར་བ་ངན་སོང་སྡུག་བསྔལ་རྣམས། ། བདག་གིས་བཟོད་པར་ཅང་ནུས་སམ། ། རང་གིས་བྱས་པའི་ལས་ངན་རྣམས། ། གཞན་ལ་སྨིན་པ་མི་སྲིད་པས། ། འདི་ལས་ཐར་པའི་ཐབས་རྣམས་སོམས།། ༈ །།དེ་ལྟར་མ་རིག་པ་བདག་ཏུ་འཛིན་པའི་རྣམ་པ་འདི་ལས་ཡུལ་དྲུག་མཐོང་བ་ལས་ཉོན་མོངས་པ་གསུམ་སྐྱེས། དེའི་རྗེས་སུ་འབྲངས་པའི་ལས་རྣམ་པར་སྨིན་པ་འདི་ལ་འཁོར་བ་ཟེར་བ་ཡིན་པས། བཟློག་པའི་ཐབས་ལ་འབད་པར་བྱའོ། ། འདི་ལས་ཇི་ལྟར་བཟློག་ན།
བཟློག་པའི་རྒྱུ་འགྲོ་བ་དང༌། དངོས་སུ་བཟློག་པ་དང་གཉིས། བཟློག་པའི་རྒྱུར་འགྲོ་བ་ནི། སྐྱབས་སུ་འགྲོ་བ་ནས་བཟུང་སྟེ། ཕ་རོལ་ཏུ་ཕྱིན་པ་རྣམ་པ་ལྔས་བཟློག་པའི་རྒྱུ་ཡིན། ཤེར་རབ་ཀྱི་ཕ་རོལ་ཏུ་ཕྱིན་པས་དངོས་སུ་བཟློག་པ་ཡིན། ཤེས་རབ་དེ་གང་ཡིན་ན། སྒོམ་པའི་ཤེས་རབ་དེ་གང་ལས་སྐྱེ་ཞེ་ན། ཞི་གནས་ལས་སྐྱེ། ཚུལ་ལུགས་ཇི་ལྟར་སྐྱེ་ན།
སློབ་དཔོན་ཤན་ཏ་དེ་བའི་ཞལ་ནས། ཞི་གནས་རབ་ཏུ་ལྡན་པའི་ལྷག་མཐོང་གིས། ། ཉོན་མོངས་རྣམ་པར་འཇོམས་པར་ཤེས་བྱས་ལ། ། ཐོག་མར་ཞི་གནས་བཙལ་བྱ་དེ་ཡང་ནི། ། འཇིག་རྟེན་ཆགས་པ་མེད་ལ་མངོན་དགས་འགྲུབ། ། ཅེས་པའི་དོན་གོང་དུ་ཇི་ལྟར་སྨོས་པ་བཞིན་དུ། དབང་པོ་དྲུག་ཡུལ་དྲུག་ལ་ཆགས་སྡང་རྨོངས་གསུམ་སྐྱེ་བ་དེ། འཁོར་བའི་བབས་སུ་སོང་བས་མི་སྐྱེ་ནི་ཁ་མེད། སྐྱེ་ན་ནི་སྡུག་བསྔལ་མིན་པ་བདེ་བ་སྐད་ཅིག་ཀྱང་མི་སྲིད་པས། རྒྱུ་མཚན་དེའི་ཕྱིར་ཐུགས་རྗེ་ཆེན་པོ་དང་ལྡན་པའི་སངས་རྒྱས་བཅོམ་ལྡན་འདས་རྣམས་འཇིག་རྟེན་དུ་བྱོན་ནས།
འཁོར་བ་སྡུག་བསྔལ་གྱི་རྒྱ་མཚོ་ལས་ཐར་བར་བྱེད་པ་ཡིན། རྒྱུ་མཚན་དེས་ན་བསྟན་པ་མཐའ་དག་གི་བརྗོད་བྱ་ཞི་གནས་ལྷག་མཐོང་རྣམ་པ་གཉིས། དེའི་གྲོགས་སམ་སྐྱེད་བྱེད་ཀྱི་རྒྱུ་ཚུལ་ཁྲིམས་གསུམ་ལ་བསླབ་པ་གསུམ་ཟེར་བ་ཡིན། གནད་ཀ་དང་རྒྱུ་མཚན་དེས་ན་དུས་གསུམ་གྱི་སངས་རྒྱས་ཐམས་ཅད་ཀྱི་བསྟན་པ་གཅིག་ཏུ་ངེས་པ་ཡིན། བསྟན་པའི་རིམ་པ་ལག་ལེན་དུ་འདེབས་པ་བསྟན་པའི་སྒོར་ཞུགས་པ་ཟེར་བ་ཡིན། ཅི་རིགས་པ་རྒྱུད་ལ་སྐྱེས་པ་ལ་རྣལ་འབྱོར་པ་ཟེར་བ་ཡིན། བསྟན་པའི་རང་ཐོག་ཏུ་ཕྱིན་པ་ལ་སངས་རྒྱས་ཟེར་བ་ཡིན། བུ་ཚུལ་ཁྲིམས་རིན་པོ་ཆེ་ཉེས་བྱས་ཤིན་ཏུ་ཕྲ་བའི་ཕྲ་བ་གཅིག་ཀྱང༌། རང་གི་སྲོག་དང་བརྗེ་ཕོད་པར་བྱ། གཞན་ལྟ་ཅི་སྨོས་ཀྱང་ཅི་དགོས།
དཔེར་ན་རྣལ་འབྱོར་པ་གཅིག་ལ་སློབ་མ་གཉིས་ཀྱིས་ཚོད་མ་ལྷན་ཅིག་བཏུས་ནས། གཅིག་གིས་ལག་ཏུ་ཕུལ་ནས་གྲོགས་ཀྱི་མིང་མ་སྨོས། ཕྱིས་རྣལ་འབྱོར་པ་དེ་ན་རེ། ཁྱོད་ཀྱིས་ཉེས་པ་ཆེན་པོ་བྱས་ཟེར་ནས་འབར་ཤ་བྱེད། ཁྱོད་ལ་ང་དང་དམ་པ་རྣམས་ཀྱིས་གློ་མི་གཏོད། གྲོགས་པོ་གོང་འོག་ཐམས་ཅད་ཀྱིས་ཀྱང་ངེད་ཀྱི་རྫས་དང་ཡོ་བྱད་ཁོ་རང་གི་བདག་གིར་བྱེད་པར་འདུག་སྙམ་ནས། ཚོད་མ་ཆངས་ཤིག་གི་ཡང་གློ་གཏད་བྱེད་མི་ནུས། འདི་བྱི་པོ་ཆེན་པོ་ཡིན་སྙམ་ནས། རང་ལ་ཡོན་ཏན་དང་ཆོས་ཅི་ཡོད་ཀྱང༌། མི་འོག་ཏུ་སྲེ།
སྡུག་གིས་འགྲོ་བ་ཡིན་ཟེར། མད་པར་འདུག ཉམས་སུ་མྱོང་བས་གྲུབ་པ་ཡིན། དབང་པོ་དྲུག་གི་ཡུལ་དུ་གྱུར་ཚད་འདོད་པའི་ཡོན་ཏན་འདི་སྤང་བར་བཅོམ་ལྡན་འདས་ཀྱིས་གསུངས་སོ། ། སྤོང་བ་འདི་ཁོ་ན་འཁོར་འདས་ཀྱི་ཡོན་ཏན་མཐའ་དག་བསྐྱེད་པར་བྱེད་པའི་རྩ་བ་ཡིན། མ་སྤངས་ཤིང་འདོད་ཡོན་བསྟེན་པ་ལས། འཁོར་བ་དང་ངན་སོང་གི་སྡུག་བསྔལ་མཐའ་དག་བྱུང་བ་ཡིན་པས། བཅོམ་ལྡན་འདས་ཀྱི་འཕགས་པ་སྡུད་པ་ནས་ཀྱང༌། སེམས་དམྱལ་དུད་འགྲོ་གཤིན་རྗེའི་འཇིག་རྟེན་སྡུག་བསྔལ་མང༌། ། འདོད་པའི་ཡོན་ཏན་རྒྱུ་ཡིས་དབང་མེད་གནོད་མྱོང་ན། །
ཞེས་གསུངས་པ་དང༌། ཡང་འདོད་ཡོན་སྤོང་བ་འདི་བསྟན་པ་རང་གི་ངོ་བོའམ་བསྟན་པ་བསྲུང་བར་ཡང༌། ཏིང་ངེ་འཛིན་རྒྱལ་པོ་ནས། གཟུགས་དང་སྒྲ་དང་དེ་བཞིན་དྲི་དང་རོ། ། རེག་བྱ་སྤོང་བ་དེ་ནི་བསྟན་པ་སྲུང༌། ། ཞེས་པ་དང༌། ལུས་དང་སྲོག་ལ་ཆགས་པ་རྣམས་ཀྱི་ནི་བརྟུལ་ཞུགས་འགྲུབ་བོ། ། ཞེས་སངས་རྒྱས་རྣམས་ཀྱིས་མ་གསུངས་སོ། ། ཞེས་གསུངས་པ་དང༌། འདོད་པ་ལ་བསྟེན་པ་རྣམས་ཀྱིས་ནི་ཚངས་པའི་འཇིག་རྟེན་དུ་སྐྱེ་བ་ལ་ཡང་བར་དུ་གཅོད་ན།
བྱང་ཆུབ་ལྟ་སྨོས་ཀྱང་ཅི་དགོས་ཞེས་པ་དང༌། ཆགས་པས་བདེ་འགྲོ་མི་ཐོབ་སྟེ། ། ཐར་པའི་སྲོག་ཀྱང་གཅོད་པར་བྱེད། ། ཅེས་པ་ལ་སོགས་པ་སྡེ་སྣོད་གསུམ་གྱིས་ཐེག་པ་གསུམ་ལ་དགག་པར་བྱ་བའི་བསླབ་པ་མཐའ་དག་དབང་པོ་དྲུག ། ཡུལ་དྲུག་ལ་འདོད་ཆགས་ལ་ཆགས་པ་དང༌། ཞེ་སྡང་ལ་ཆགས་པ་དང༌། གཏི་མུག་ལ་ཆགས་པ་འདི་བཀག་ཅིང་གནང་བའི་སྐབས་གཏན་མི་སྲིད་པ་དང༌། བུ་ང་འབུ་ལ་ནི་ཆགས་སྡང་རྨོངས་གསུམ་མི་སྐྱེ་བ་མ་བྱུང་ན། བུ་ཁྱོད་ཅི་འདྲ། རྒྱུ་འདི་ལས་འབྲས་བུ་འདི་ཁོ་ན་ངེས་པས་ན་མི་སྐྱེར་ནི་མི་བཏུབ།
སྐྱེ་ནི་སྐྱེ་བར་འདུག་པས་འགོག་དགོས། འདོད་ཡོན་ཇི་ཙམ་དུ་ཐག་བསྲིངས་པ་ཙམ་དུ་འཁོར་བ་ཐག་བསྲིངས་པ་ཡིན། སྤངས་པ་ཙམ་དུ་འཁོར་བ་སྤངས་པ་ཡིན་པས། བུ་ངེད་རང་ཕ་སྤད་སྔོན་རབ་ཏུ་བྱུང་བའི་དུས་སུ་དཀོན་མཆོག་གསུམ་དང༌། མཁན་པོ་དང༌། སློབ་དཔོན་མཚན་ཉིད་དང་ལྡན་པའི་མདུན་དུ་ཤཱཀྱའི་རྒྱལ་པོའི་རྗེས་སུ་ནི་སློབ། རྟེན་ས་འཚོ་བ་རྣམ་པར་དག་པ་ཟས་བསོད་སྙོམས། གོས་ཕྱག་དར་ཁྲོད། སྨན་བཀུས་ཏེ་བོར་བ། གནས་མལ་ཤིང་དྲུང་དང་བཞི་པོ་འདི་ལ་དམ་བཅས་པ་ཡིན་པས།
དམ་བཅའ་བརྟན་པོ་བྱ་དགོས། ཕོ་འབྲིང་པོ་གཅིག་ཀྱང་ཡི་དྭགས་དཔང་པོར་བཙུགས་པའི་མནའ་སྐྱེལ་བ་ལ་ཡང་འཛེམ་ན། ཕོ་རབ་དོན་པོ་གཅིག་དཀོན་མཆོག་དཔང་པོར་བཙུགས་པའི་མནའ་ཟ་བ་དཔེ་ཡོད་དམ། ག་ལ་གཅིག ཕོ་ཚིག་ཆད་ན་ཆད་པ་ཡིན། སྒ་རྒྱུན་ཆད་ན་འཇིག་པ་ཡིན། སྲོག་དང་བསྡོས་ནས་ཁས་བླངས་པ། དམ་བཅས་པ་ཉམས་འོག་ཏུ་ཆུད་པར་བྱས་ནས། མིག་གིས་གཟུགས་ཡེ་མི་བལྟ། ཆགས་སྡང་རྨོངས་གསུམ་སྐྱེ་བར་འདུག །
ཡིད་ཀྱིས་ཆོས་བསམ་མནོ་དང་གཞིག་ལོང་བྱ་བ་དང༌། བརྟག་དཔྱད་ལ་སོགས་པའི་བར་དུ་ཡུལ་དྲུག་ལ་ཡེ་མི་བྱ། བྱས་ན་ཆགས་སྡང་རྨོངས་གསུམ་སྐྱེ་བར་འདུག་པས། རི་དྭགས་རྨས་མ་བཞིན་དུ་འདོད་ཡོན་ལ་བྲོས་པར་བྱ། སྤང་བར་བྱ། སྐྱོན་དུ་བྱ། དེ་ལྟར་བྱས་པས་ལྷག་པ་ཚུལ་ཁྲིམས་ཀྱི་བསླབ་པ། དགེ་སློང་གི་ཁྲིམས་ཉིས་བརྒྱ་ལྔ་བཅུ་པོ་འདི་ལ། དགེ་སློང་ཉིད་དང་ཨ་ཅང་ཡང་ཆེས་ཏེ། རྟེན་དགེ་ཚུལ་དུ་ཡོད་ཀྱང༌།
འདི་མཐའ་དག་གི་ཉམས་ལེན། ནད་པས་སྨན་པ་མཐོང་བའམ། བསགས་པ་ཅན་དགེ་བའི་བཤེས་གཉེན་མཐོང་བ་བཞིན་དུ། དགའ་བས་ཉམས་སུ་ལེན་པ་ཉམས་སུ་བླངས་པས། སྐྱོ་བ་མེད་པ་བསླབ་པ་མཐའ་དག་ལ་སྐོམ་པ་ཆུས་གདུངས་པ་ལྟ་བུས། ཉམས་སུ་ལེན་པ་ལ་སྐྱོ་དུབ་མི་འོང་སྟེ། འདོད་ཡོན་འཁོར་བའི་འཇིགས་པས་སྐྲག་པའི་ཕྱིར་རོ། ། དེ་ལྟར་འདོད་ཡོན་ནམ། ཡུལ་དྲུག་པོ་འདི་ལ་ཆགས་སྡང་རྨོངས་གསུམ་སྐྱེ་བ་དེ། འཁོར་བ་སྔར་འདྲིས་གོམས་བཙན་པས་ཚུལ་ཁྲིམས་འདི་གཅིག་པུས་ཀྱང་མཐའ་དག་སྤང་དཀའ་བར་བྱུང༌།
འདོད་པའི་ཉེས་དམིགས་ཆེན་པོ་ནི་ཤེས་ནས་ཤེས་པ་སྡུག་སྐམ་གྱིས་སོང༌། ཅི་བྱ་ཐབས་བརླག་པ་ཞིག་འོང༌། འདིའི་དུས་སུ་བསམ་གཏན་གྱི་ཏིང་ངེ་འཛིན་ཞི་གནས་སེམས་རྩེ་གཅིག་པ་ལ་རྩེ་གཅིག་ཏུ་བཞག་པས། དབང་པོ་དྲུག་ཡུལ་དྲུག་ལ་ཆགས་སྡང་རྨོངས་གསུམ་རྒྱུན་ཆད་ནས། སེམས་རྩེ་གཅིག་ཏུ་ཇི་ཙམ་གནས་ཀྱི་བར་དུ་ཉོན་མོངས་དང་རྣམ་རྟོག་ཞི་ནུས། འདིའི་དུས་སུ་སྔོན་ཚུལ་ཁྲིམས་རྐྱང་པས་ཀྱང་ཉོན་མོངས་པ་གསུམ་པོ་སྤང་དཀའ་བར་བྱུང༌། ད་འདིར་ཏིང་ངེ་འཛིན་དང་གཉིད་ལོག་པས་ལེགས་པར་འོང་འོང་འདྲ། འབུང་དགོས་སྙམ་པའི་བསམ་པ་སྐྱེ། དཔེར་ན་འཇིགས་ས་ཆེན་པོར་ཕྱིན་པའི་མགྲོན་པོ་སྐྱེལ་མ་ཞིག་རྙེད་པ་ལ། སྐྱེལ་མ་དེ་ཡུལ་དུ་ཕྱིར་འབྲོས་པའི་ཟོན་དགོས་པ་དང་འདྲ་བར།
སེམས་རྩེ་གཅིག་པ་ལ་བག་ཙམ་མིག་ཕྱེ་བཙུམས་ཙམ་མམ། ཟན་ཁམ་ཅིག་ཙམ་ཟ་བའི་བར་ཙམ་མམ། ཇ་སུན་ཅིག་འཐུང་བའི་བར་ཙམ་དུ་ཐམས་ཅད་ལ་ཏིང་ངེ་འཛིན་འདི་ཙམ་རེ་ཡོད་པ་ཡིན་པས་དེ་སྐྱོང་བ་ཡིན། ཧབ་ཤི་ཧུབ་ཤི་ཐག་རིང་པོ་ག་ཤེད་ཅིག་ནས་སུས་ཀྱང་བླང་ས་མི་རྙེད། སྔོན་སྟོན་པ་སངས་རྒྱས་བཅོམ་ལྡན་འདས་འདི་ཁབ་ན་བཞུགས་པའི་དུས་སུ། ཞིང་པའི་གྲོང་ལྟར་གཤེགས་པའི་ཚེ་ན་ཞིང་པ་དང་གླང་སྡུག་བསྔལ་གྱི་གཟིར་བ་ནི་མཐོང༌། རྒས་པ་དང་ན་བ་དང་འཆི་བ་མཐོང་ནས་འདོད་པ་ལ་སྐྱོ་བ་སྐྱེས། རབ་ཏུ་བྱུང་བ་ལ་ཐར་པའི་སེམས་བཞག་པས། ཤིང་འཛམ་བུའི་དྲུང་དུ་སྐྱིལ་མོ་ཀྲུང་ལེགས་པར་བཅས། སྐུ་དྲང་པོར་བསྲང་སྟེ་བཞུགས་པས།
བསམ་གཏན་གྱི་ཏིང་ངེ་འཛིན་ཡུད་ཙམ་ཞིག་འཁྲུངས་པ་ལགས་པར་གདའ། ཕྱིས་རབ་ཏུ་གཤེགས་ནས་བསམ་གཏན་ནམ་མཁའ་ཁྱབ་པ་ལ་སོགས་པ་ཏིང་ངེ་འཛིན་དཔག་ཏུ་མེད་པ་ལ་ལོ་དྲུག་གི་བར་དུ་མཉམ་པར་བཞག་ཀྱང༌། ཐམས་ཅད་མཁྱེན་པ་ཉིད་ཀྱི་ཡེ་ཤེས་ལྟ་ཨ་ཅང་ཡང་ཆེ་སྟེ། ཡོན་ཏན་གང་ཡང་མ་སྐྱེས་ནས་ཏིང་ངེ་འཛིན་དེས་སངས་མི་རྒྱ། ཡོན་ཏན་མི་སྐྱེ་བར་གོ ། འོ་ན་གང་གིས་སྐྱེ་སྙམ་དུ་བསམས་པས། སྔོན་ཤིང་འཛམ་བུའི་དྲུང་གི་བསམ་གཏན་དེས་འཚང་རྒྱ་བར་དགོངས་ནས། བྱང་ཆུབ་ཀྱི་ཤིང་དྲུང་དུ་དེ་རྒྱུན་བསྲིངས་པས། སངས་རྒྱས་པ་ཡིན་ཞེས་གསུངས་པས། དེ་རང་ལ་ཡོད་པ་དང་བྱུང་བའི་སྒོམ་དེ་སྐྱོང་མ་ཤེས་ནས།
གཞན་དུ་བཙལ་ན་ཤིན་ཏུ་དཀའ་བ་ཡིན་པས། རང་ལ་སྐྱེས་པའི་ཏིང་ངེ་འཛིན་བག་ཙམ་དེ་བསྐྱང༌། དེ་ལ་གསུམ། སྔོན་གྱི་འདོད་པ་རྣམས་སྤངས་པ་དང༌། ཆགས་སྡང་རྨོངས་གསུམ་ལས་དང་བཅས་པའི་བསམ་པ་ཚུལ་ཁྲིམས་རིན་པོ་ཆེ་དང་བཅས་པས། ཐག་བཅད་རྒྱང་བསྲིངས་པ་འདི་ལ་འདོད་པ་རྣམས་ཀྱིས་དབེན་པ། སྡིག་པ་མི་དགེ་བའི་ཆོས་ཀྱིས་དབེན་པ་ཞེས་ཟེར་བ་དེ་ལྟར་ཉམས་སུ་བླངས་པ་དང་གཅིག དབང་པོ་ལྔ་ཡུལ་ལྔའི་རྗེས་སུ་མ་འབྲངས་པར་དབང་པོས་དབང་པོ་སྡོམ། ཡུལ་གྱི་རྗེས་སུ་མ་འབྲངས་པར་ནན་ཏན་ཆེན་པོ་བྱེད་པ་དང་གཉིས། སྔར་ཉམས་སུ་མྱོང་བའི་སེམས་རྩེ་གཅིག་པའི་ཏིང་ངེ་འཛིན་དེ་སྐྱོང་བ་དང་རྣམ་པ་གསུམ་ཉམས་སུ་བླངས་པས།
སྔར་གྱི་དབང་པོ་དྲུག་གི་འདོད་པ་དང་ཆགས་སྡང་རྨོངས་གསུམ་ལས་དབེན་པ། དེ་ལས་སྐྱེས་པའི་ཏིང་ངེ་འཛིན་དབེན་པ་ལས་སྐྱེས་པའི་ཏིང་ངེ་འཛིན་དེ་ཡུན་རིང་དུ་བསྐྱང་སྟེ། ཡུན་རིང་བའི་ཐབས་རྟོག་དཔྱོད་རྣམ་པ་གཉིས་ཀྱིས་གྲོགས་བྱེད་དེ། རྟོག་པ་ནི། ཏིང་ངེ་འཛིན་འདི་ལ་འདི་ལྟར་བྱས་ན་གནོད་པར་འདུག ཇི་ལྟར་བྱས་ན་བར་དུ་གཅོད། སྒོམ་མི་སྐྱེ་བའི་བར་དུ་གཅོད་པ་ལ་རྟོག་པའི་ཕྱིར་ན་རྟོག་པ་དང་བཅས་པའོ། ། དཔྱོད་པ་ནི། ཏིང་ངེ་འཛིན་དེ་ཡུན་རིང་དུ་སྐྱེ་བའི་ཐབས་ལ་དཔྱོད་པ་སྟེ། མཐུན་པའི་རྐྱེན་མཐའ་དག་བསྒྲུབས་པས་ན་དཔྱོད་པ་དང་བཅས་པའོ། །
དེ་ལྟར་ཡུན་རིང་དུ་ཉམས་སུ་བླངས་པས་འདོད་པ་དང་སྡིག་པ་མི་དགེ་བའི་ཆོས་ལས་དབེན་པ་ལ་དགའ་ཞིང༌། ཏིང་ངེ་འཛིན་ཡུན་རིང་དུ་སྐྱེ་བས་བདེ། ཁ་ན་མ་ཐོ་བ་མེད་པ་དང་བཅས་པས། འདི་ལ་འདོད་པ་རྣམས་ཀྱིས་དབེན་པ། སྡིག་པ་མི་དགེ་བའི་ཆོས་ཀྱིས་དབེན་པ། རྟོག་པ་དང་བཅས། དཔྱོད་པ་དང་བཅས་པའི་ཏིང་ངེ་འཛིན་དབེན་པ་ལས་སྐྱེས་པའི་དགའ་བ་དང་བདེ་བ་ཅན་བསམ་གཏན་དང་པོ་ཞེས་བྱའོ། ། འཕགས་པའི་ཚུལ་ཁྲིམས་དང་དབང་པོ་སྡོམ་པ་དང་ཏིང་ངེ་འཛིན་གོང་མ་ལྟར་ཉམས་སུ་བླངས་པས་ནང་ཡོངས་སུ་དྭངས་སྟེ། སེམས་ཀྱི་རྒྱུད་གཅིག་ཏུ་གྱུར་ཏེ། ཏིང་ངེ་འཛིན་ལས་སྐྱེས་པའི་དགའ་བ་དང་བདེ་བ་ཅན་བསམ་གཏན་གཉིས་པའོ། །
དེ་ཡུན་རིང་དུ་གོམས་པས་དགའ་བ་ལ་འདོད་ཆགས་དང་བྲལ་ནས། འཕགས་པ་རྣམས་ཀྱིས་དེ་ལ་བདེ་བ་ལ་རྣམ་པར་དཔྱོད་པའི་ཏིང་ངེ་འཛིན་ཞེས་བརྗོད་པ་སྟེ། དགའ་བ་མེད་པའི་བསམ་གཏན་གསུམ་པའོ། ། བསམ་གཏན་དེའི་བདེ་བ་ཡང་སྤངས། སྔ་ནས་སྡུག་བསྔལ་ཡང་སྤངས་ནས། དགའ་བ་དང་བདེ་དང་སྡུག་བསྔལ་བ་ཐམས་ཅད་ཀྱང་སྤངས་པ། བཏང་སྙོམས་ཡོངས་སུ་དག་པའི་དྲན་པ་དག་པ། འོད་གསལ་བ། བྱང་བ། ལས་སུ་རུང་བ།
དྲང་པོར་གྱུར་པ། ཉོན་མོངས་པ་དང༌། ཉེ་བའི་ཉོན་མོངས་པ་དང་བྲལ་བ། སྒྲིབ་པ་ལྔ་པོ་གོང་དུ་ནས་ཅི་རིགས་པར་སྤངས་ཀྱང༌། འདིར་རྣམ་པར་སྤངས་པས། དཔེར་ན། འདག་ཆལ་ཤིན་ཏུ་བཟང་པོས། རས་བཟང་པོ་དྲི་མ་མེད་པར་ཤིན་ཏུ་ལེགས་པར་བཀྲུས་ནས་བསྐམས་པ་ཚོས་ཀྱི་བྱེ་བྲག་གང་དུ་བཙོས་ཀྱང༌། ལེན་པ་ལ་ཚེགས་མེད་པ་ལྟ་བུ་ནི་བསམ་གཏན་བཞི་པའོ། ། ཏིང་ངེ་འཛིན་འདི་ལ་གནས་ནས་མུ་སྟེགས་བྱེད་ཀྱི་དྲང་སྲོང་རྣམས་ཀྱིས་མངོན་པར་ཤེས་པ་ལྔ་བསྒྲུབ།
ཉན་ཐོས་དང༌། རང་སངས་རྒྱས་དང༌། བྱང་ཆུབ་སེམས་དཔའ་རྣམས་ཀྱིས་མངོན་པར་ཤེས་པ་དྲུག་བསྒྲུབས་ནས་འཕགས་པའི་ས་ལ་གནས། སངས་རྒྱས་ཀྱིས་ཏིང་ངེ་འཛིན་འདི་ལ་མཉམ་པར་བཞག་ནས། སངས་རྒྱས་པ་དང༌། ཆོས་དཔག་ཏུ་མེད་པ་གསུངས་པ་དང༌། མྱ་ངན་ལས་འདས་པ་ལ་སོགས་པ་མཛད་ནས། འཁོར་བ་དང་མྱ་ངན་ལས་འདས་པའི་ཡོན་ཏན་ཐམས་ཅད་ཀྱི་རྟེན་དུ་གྱུར་པའོ། ། དེས་ན་བསམ་གཏན་དང་ཏིང་ངེ་འཛིན་འདི་ཤིན་ཏུ་གལ་ཆེ་བས། བཅོམ་ལྡན་འདས་ཀྱི་འཕགས་པ་སྡུད་པ་ནས།
བསམ་གཏན་གྱིས་ནི་འདོད་པའི་ཡོན་ཏན་སྨད་པ་འདོར། ། རིག་དང་མངོན་པར་ཤེས་དང་ཏིང་འཛིན་མངོན་པར་བསྒྲུབ། ། ཅེས་གསུངས་པས། བསམ་གཏན་འདི་ཤིན་ཏུ་གལ་ཆེ། འོ་ན་འདིར་བྱང་ཆུབ་སེམས་དཔའི་ཐེག་པའམ། གསང་སྔགས་པའམ། རྒྱུད་ཚོད་མཐོན་པོ་ཞིག་གི་ལག་རྗེས་ཡིན། རྟོགས་པ་མཆོག་དང་ལྡན་པ་རྣམས་ལ་འདི་ལྟ་བུ་མི་དགོས། ཁམས་གསུམ་གྱི་བསམ་གཏན་འཁོར་བ་བསྒྲུབ་པའི་རྒྱུ་ཡིན། ཆུ་ཕར་ཀར་ཕྱིན་ནས་ཟམ་པ་འཁུར་ནས་འགྲོ་དགོས་པ་མིན།
མྱ་ངན་ལས་འདས་ཟིན་ནས་འཁོར་བ་འཁུར་འགྲོ་དགོས་པ་མེད་སྙམ་ན། བྱང་ཆུབ་སེམས་དཔའི་ཐེག་པ་རྒྱུད་ཚོད་མཐོན་པོ་ཉིད་ཀྱིས་འདི་ཤིན་ཏུ་དགོས་པ་ཡིན་སོམས་དང༌། བྱང་ཆུབ་མཆོག་ཏུ་སེམས་བསྐྱེད་ནས། བསོད་ནམས་དང་ཡེ་ཤེས་ཀྱིས་ཚོགས་གསོག ། བསོད་ནམས་ཀྱི་ཚོགས་ཕ་རོལ་ཏུ་ཕྱིན་པ་རྣམ་པ་ལྔ། ཡེ་ཤེས་ཀྱི་ཚོགས་ཤེས་རབ་ཀྱི་ཕ་རོལ་ཏུ་ཕྱིན་པ་སངས་མ་རྒྱས་ཀྱི་བར་དུ་སོ་སོར་མ་འདྲེས་པར་བསགས་ནས། སངས་རྒྱས་པའི་ཚེ་འབྲས་བུ་མ་འདྲེས་པར་འབྱུང་བ་མ་ལགས་སམ། ཡང་བྱང་ཆུབ་སེམས་དཔའ་སྙོམས་པར་འཇུག་པའི་ཏིང་ངེ་འཛིན་ལ་མཉམ་པར་མི་འཇོག་པ་དང༌། གསང་སྔགས་ཏིང་ངེ་འཛིན་གྱི་ཁྱད་པར་དུ་མ་བྱས་པ་དང༌། སངས་རྒྱས་ཏིང་ངེ་འཛིན་མེད་པ་ངེད་ཀྱིས་མ་ཐོས་པ་དང༌།
མ་ཤེས་པ་དང༌། ཤེས་བྱ་ལ་མི་སྲིད་སྙམ་ན། འོ་ན་འཇིག་རྟེན་པ་དང་ཁྱད་པར་ཅི་ཡོད་སྙམ་ན། ཁྱད་ཤིན་ཏུ་ཆེ་སྟེ། ཉན་ཐོས་དང་རང་སངས་རྒྱས་རྣམས་ཀྱིས། ཏིང་ངེ་འཛིན་འདི་ལ་ཟག་པ་ཟད་པའི་གཞི་རྟེན་དུ་བྱས་ནས་ཟག་པ་འཛད། ཟག་པ་ཟད་པའི་ལས་ཐོབ་ནས་ས་དེ་ལ་གཞི་རྟེན་དུ་བྱས། ཏིང་ངེ་འཛིན་ཟག་པ་དང་བཅས་པས་བསྡུས་པ་རྣམས་གནས་འགྱུར། སེམས་ལ་དབང་ཐོབ་པས་ཏིང་ངེ་འཛིན་དེ་རྣམས་ཀྱིས་དེའི་དགོས་པ་མཐའ་དག་བསྒྲུབས་ནས། ཕུང་པོ་ལྷག་མ་མེད་པའི་མྱ་ངན་ལས་འདའ་བའི་དགོས་པ་ཡོད།
བྱང་ཆུབ་སེམས་དཔའི་རྒྱུད་ཚོད་མཐོན་པོ་ཡིན་ཀྱང་ཏིང་ངེ་འཛིན་དེ་རྣམས་དོན་དམ་པའི་བདེན་པས་དབང་བྱས་པས། ཞི་ཞིང་མ་སྐྱེས་པ་འབའ་ཞིག ཡང་ཀུན་རྫོབ་བྱང་ཆུབ་ཀྱི་སེམས་ཀྱིས་དབང་བྱས་པས་འཁོར་བ་འབའ་ཞིག གཉིས་སུ་མེད་པར་རྟོགས་པས་སྲིད་པ་དང་ཞི་བར་རོ་མཉམ་པ་ཀུན་རྫོབ་མཐའ་དག་དང༌། དོན་དམ་པ་མཐའ་དག་མཉམ་པའི་བྱང་ཆུབ་སེམས་དཔའ་ཆེན་པོར་འགྱུར་བའི་དགོས་པ་ཡོད། གསང་སྔགས་པ་ཡིན་ན་དེའི་ཁྱད་པར་གྱི་ཆོས། རྡོ་རྗེ་ཐེག་པ་གསང་སྔགས་ཀྱི་དབང་ཐོབ་ནས་སྣང་བ་ཐམས་ཅད་རྡོ་རྗེའི་སྐུ། གྲགས་པ་ཐམས་ཅད་རྡོ་རྗེའི་གསུང༌། རིག་པ་ཐམས་ཅད་རྡོ་རྗེའི་ཐུགས། ཐམས་ཅད་འབྲས་བུ་རྡོ་རྗེ་ཤ་སྟག །
མགོན་པོ་དཔལ་ལྡན་ཏིལླི་པའི་ཞལ་སྔ་ནས། རྒྱུ་ཡི་དུས་སུ་འབྲས་བུ་ཉིད། ། གསུངས་པ་ལྟར་སྣང་སྲིད་འཁོར་བ་དང་མྱ་ངན་ལས་འདས་པའི་ཆོས་ཐམས་ཅད་ལ་སྤང་བྱ་དང༌། གཉེན་པོའམ་རང་ངམ་གཞན་ནམ། གཟུང་བ་དང་འཛིན་པའམ། ཆོས་ཅན་ནམ། ཆོས་ཉིད་མེད་པའི་རྡོ་རྗེ་འཆང་ཆེན་པོར་འགྱུར་པའི་དགོས་པ་ཡོད། དེ་རྣམས་ཐམས་ཅད་ཀྱང་མདོར་བསྡུས་ན། ཐམས་ཅད་མཁྱེན་པ་རྒྱལ་བ་ཉི་མ་འཇིག་རྟེན་དུ་ཤར་བས། སྤང་བྱ་གཏི་མུག་གི་མུན་པ་སེལ་བ་ཡིན།
གཏི་མུག་གི་གཉེན་པོ་རྟེན་ཅིང་འབྲེལ་པར་འབྱུང་བ་རྣམ་པ་བཅུ་གཉིས་ཡིན། དེ་ལུགས་སུ་འབྱུང་བའི་དབང་དུ་བྱས་ན། མནར་མེད་པའི་སེམས་ཅན་དམྱལ་བ་ཡན་ཆད་མ་རིག་བག་ཆགས་ཀྱི་ས་ལ་གནས་པ། ས་བཅུའི་དབང་ཕྱུག་མན་ཆད། སྐྱེ་ན་སྐྱེ་ཚད། སྲིད་ན་སྲིད་ཚད། འཁོར་ན་འཁོར་ཚད། རྒྱུ་དང་ལམ་དང་འབྲས་བུས་བསྡུས་པ། ཞིང་དང་བསམ་པ་དངོས་པོས་བསྡུས་པ། བདེ་བ་དང་སྐྱིད་པ།
བསོད་ནམས་ཀྱི་ཚོགས་ཀྱིས་བསྡུས་པ། སྡུག་བསྔལ་དང་བསོད་ནམས་ཀྱི་ཚོགས་མ་ཡིན་པས་བསྡུས་པ། སྣ་ཚོགས་ཁྲ་བོ་སྣོད་དང་བཅུད་ཀྱིས་བསྡུས་པ། སྟོན་པ་སངས་རྒྱས་བཅོམ་ལྡན་འདས་ཀྱི་ཇི་ལྟ་བ་མཁྱེན་པའི་ཡེ་ཤེས་ཀྱིས། ཇི་སྙེད་པ་མཁྱེན་ཅིང་གསུངས་པའི་གསུང་རབ་མཐའ་དག་ནི་རྟེན་ཅིང་འབྲེལ་བར་འབྱུང་བ་ལུགས་ལས་འབྱུང་བའོ། ། ལུགས་ལས་ལྡོག་པའི་དབང་དུ་བྱས་པས་འདི་འགག་པ། མ་རིག་པ་མི་ཤེས་པ་འགག་པས་སྲིད་པ་མཐའ་དག་འགག་པ། མ་རིག་པ་མེད། མ་རིག་པ་ཟད་པ་མེད་པ་ནས་རྒ་ཤི་མེད། རྒ་ཤི་ཟད་པའི་བར་དུ་ཡང་མེད་པ་ནས་འཁོར་བ་དང་མྱ་ངན་ལས་འདས་པའི་ཆོས་ཐམས་ཅད་གཞི་སྐྱེ་མེད།
ལམ་སྐྱེ་མེད། འབྲས་བུ་སྐྱེ་མེད། ཐམས་ཅད་ཤེས་རབ་ཀྱི་ཕ་རོལ་ཏུ་ཕྱིན་པ། སྨྲ་བསམ་ཤེས་བརྗོད་ཀྱི་ཡུལ་ལས་འདས་པ། སངས་རྒྱས་བཅོམ་ལྡན་འདས་ཀྱིས་ཇི་ལྟ་བ་མཁྱེན་པའི་ཡེ་ཤེས་ཀྱིས་མཁྱེན་ཅིང༌། ཐུགས་སུ་ཆུད་ནས་གསུངས་པའི་གསུང་རབ་མཐའ་དག་ནི། རྟེན་ཅིང་འབྲེལ་པར་འབྱུང་བ་ལུགས་ལས་ལྡོག་པར་གསུངས་སོ། ། གསུང་རབ་དེ་ཐམས་ཅད་ཀྱི་བརྗོད་བྱ་ཉམས་སུ་བླང་བའི་རིམ་པ། ཞི་གནས་དང་ལྷག་མཐོང་རྣམ་པ་གཉིས་ཀྱི་ཏིང་ངེ་འཛིན། སྐྱེད་བྱེད་ཀྱི་རྒྱུའམ་གྲོགས་ཚུལ་ཁྲིམས་དང་བཅས་པ།
བསླབ་པ་རིན་པོ་ཆེ་རྣམ་པ་གསུམ། ཐུན་གཅིག་གི་ནང་དུ་ཉམས་སུ་བླང་པའི་རིམ་པ། སྡེ་སྣོད་མཐའ་དག་གི་བཅུད་བསྡུས་པ་འདི། རྒྱུ་དང་ལམ་དང་འབྲས་བུ་གནས་སྐབས་ཐམས་ཅད་དུ་ཉམས་སུ་ལེན་པའི་རྣལ་འབྱོར་པ་རྣམས་ལ་མཁོ་བར་གནས་པ། རྒྱུ་འབྲས་ཀྱི་རྟེན་ཅིང་འབྲེལ་བར་འབྱུང་བ་ཟབ་མོའི་ཚུལ་ལུགས། ཅུང་ཟད་ཅིག་ཡི་གེར་བཀོད་པ་འདིས་འགྲོ་བ་རྣམས་ལ་ཕན་པར་གྱུར་ཅིག ། ཐོས་དང་བསམ་དང་སྒོམ་པའི་ཤེས་རབ་ཀྱིས། ། རང་རྒྱུད་སྦྱངས་ཤིང་མཁས་པ་མིན་པའི་བློས། ། ཀུན་ལ་ཕན་ཞིང་ཚིམ་པ་དམ་པའི་ཆོས། ། རིན་ཆེན་ལྟ་བུས་སྨིན་པར་མི་ནུས་ཀྱང༌། །
རྒྱལ་སྲིད་ལྟ་བུའི་སྦྱོར་བ་རབ་སྤངས་ཤིང༌། ། འཁོར་བའི་ཆོས་ལ་འདམ་ལས་ཨུཏྤལ་བཞིན། ། བསོད་ནམས་ཉེར་བསགས་དད་པའི་ཤུགས་བསྐྱེད་ནས། ། བླ་མ་དམ་པའི་ཞབས་ལ་གཏུགས་གྱུར་ཅིང༌། ། དཀའ་བ་དྲག་པོས་བྲན་ལྟར་བླ་མ་བསྟེན། ། འཆི་མེད་བདུད་རྩིས་ལུས་སེམས་ཚིམ་གྱུར་པ། ། སེངྒེ་ལྟ་བུའི་རྣལ་འབྱོར་དབང་ཕྱུག་གིས། ། གསོལ་བ་བཏབ་ནས་ཟུར་ཙམ་བྲིས་པ་འདིས། ། མཁས་པ་རྣམས་དང་མཁའ་འགྲོ་མ་མཉེས་ན། ། ཕན་དུ་རེ་བས་བྲིས་པ་བཟོད་པར་གསོལ། །
དགེ་བའི་རྩ་བ་རྒྱ་ཆེན་བསགས་པ་འདིས། ། ཐུབ་པ་རྣམས་ཀྱི་བསྟན་པ་རྒྱས་པར་ཤོག ། ཡོན་ཏན་རིན་པོ་ཆེ་དཔག་ཏུ་མེད་པ་སྐྱེད་པར་བྱེད་པའི་གདམས་ངག ། བསིལ་བྱེད་ཙན་དན་གྱི་ཕྲེང་བ་ཞེས་བྱ་བ་རྫོགས་སོ།། །།
༡༠༽ ༄། །རི་ཁྲོད་པ་རྣམས་ལ་གདམས་པ་ནམ་མཁའ་ལྡིང་ཞེས་བྱ་བ།། སངས་རྒྱས་ཐམས་ཅད་འདུས་པའི་སྐུ། ། རྡོ་རྗེ་འཆང་གི་ངོ་བོ་ཉིད། ། དཀོན་མཆོག་གསུམ་གྱི་རྩ་བ་སྟེ། ། བླ་མ་རྣམས་ལ་ཕྱག་འཚལ་ལོ། །
དཔག་མེད་བསྐལ་པའི་སྔོན་རོལ་ནས། ། ཆོས་དང་སྨོན་ལམ་འབྲེལ་པ་ཡིས། ། ཐེག་པ་ཆེན་པོའི་རིགས་སུ་སྐྱེས། ། ཐོས་དང་བསམ་པས་རྒྱུད་སྦྱངས་ཤིང༌། ། རྟག་ཏུ་ངུ་དང་ནོར་བཟང་བཞིན། ། བླ་མ་དམ་པ་མཉེས་པར་མཛད། ། ནཱ་རོ་ཆེན་པོའི་གདུང་བརྒྱུད་འཛིན། ། ལུས་དང་སྲོག་ལ་མ་ལྟོས་པར། ། སྐུ་གསུང་ཐུགས་ཀྱི་དགོངས་པ་རྣམས། ། རྫོགས་པར་མཛད་པའི་སྙིང་སྟོབས་ཅན། །
བླ་མའི་ཐུགས་དགོངས་བདུད་རྩིའི་བཅུད། ། ལྷན་སྐྱེས་དྲི་མ་མེད་པའི་ཆུས། ། སེམས་ཀྱི་དཀྱིལ་འཁོར་རབ་རྒྱས་ཤིང༌། ། གཉིས་མེད་ཡེ་ཤེས་མཛོད་འཛིན་པའི། ། ཡོན་ཏན་རིན་ཆེན་སྣ་ཚོགས་ཀྱིས། ། རང་གཞན་སྨིན་པར་མཛད་པ་ཁྱེད། ། གོང་མ་རྣམས་ཀྱིས་རྗེས་སྙེགས་ཏེ། ། དབེན་ཞིང་ཉམས་དགའ་རི་བོའི་ཁྲོད། ། ཕུན་སུམ་ཚོགས་པའི་ས་ཕྱོགས་སུ། ། དྲི་མེད་ཚུལ་ཁྲིམས་སྤོས་ངད་ཀྱིས། །
ཕྱོགས་རྣམས་ཀུན་ཏུ་ཁྱབ་མཛད་ཅིང༌། ། ཐུབ་པའི་བསྟན་པ་རིན་པོ་ཆེ། ། བསླབ་གསུམ་མ་གིའི་སྦྱོར་བ་ཡིས། ། ཉོན་མོངས་དུག་རྣམས་འཇོམས་བྱེད་ཅིང༌། ། ཚེ་འདིར་སངས་རྒྱས་བསྒྲུབ་པ་དེ། ། བུ་རྣལ་འབྱོར་དབང་ཕྱུག་རི་ཁྲོད་པས། ། དཔལ་རྡོ་རྗེ་འཆང་ཆེན་མན་ཆད་ནས། ། བླ་མ་རིན་ཆེན་ཡན་ཆད་ཀྱི། ། ཐུགས་ཀྱི་དགོངས་པ་རྫོགས་པ་ཡིན། ། གོང་མའི་ཐུགས་དགོངས་རྫོགས་གྱུར་ཅིག །
སྒྲུབ་པ་འཕེལ་བའི་དུས་ཚོད་དུ། ། ཞེན་པའི་མོས་གུས་ཙབ་ཙུབ་ཀྱིས། ། ལུས་སེམས་གཡེང་བར་མ་མཛད་པར། ། ལྷུན་གྲུབ་མོས་གུས་རི་བོ་ལྟར། ། གཡོ་འགུལ་མེད་པར་བརྟན་པར་བཞུགས། ། ཡང་ཅིག་རྣལ་འབྱོར་དབང་ཕྱུག་རྣམས། ། ཤིན་ཏུ་དབེན་པའི་ས་ཕྱོགས་སུ། ། གསང་སྔགས་གདམས་ངག་ཟབ་མོ་ལ། ། སྒྲུབ་པ་ཚུལ་བཞིན་བྱས་གྱུར་ནས། ། ཉམས་རྟོགས་གོང་དུ་འཕེལ་བའི་ཚེ། །
བླ་མ་དམ་པའི་བཀའ་དྲིན་དྲན། དམ་པའི་ཆོས་ལ་ངེས་ཤེས་སྐྱེས། ། ཆོས་ལྐོག་ཏུ་མ་ལུས་སེམས་སུ་གོ ། ཚིག་ཐ་སྙད་འཛིན་པའི་མཁས་པ་ལ། ། ཉམ་ང་མི་སྐྱེ་སེང་གེ་བཞིན། ། རིན་ཆེན་དབང་གི་རྒྱལ་པོ་ལྟར། ། དགོས་འདོད་རང་ལས་འབྱུང་བར་གོ ། དུས་དང་གནས་སྐབས་དེ་ཙམ་ན། ། བླ་མ་དམ་པའི་བཀའ་དྲིན་དྲན། ། མོས་གུས་རྒྱ་མཚོ་གཏིང་ནས་གཡོ། །
གདུང་བའི་སེམས་ལ་ཚུགས་ཐབས་མེད། ། མཆི་མ་ཆུ་བོའི་རྒྱུན་བཞིན་འབྲུབ། ། སེམས་དྲན་པ་མྱོས་ཏེ་སྨྱོན་པར་ཐལ། ། ཚུགས་པ་མེད་པར་མཇལ་སྙིང་འདོད། ། དྲིན་ཅན་རྗེ་དང་མ་བྲལ་ན། ། དམྱལ་བར་སོང་ཡང་འགྱོད་པ་མེད། ། སྙམ་པའི་བསམ་པ་ཡང་ཡང་སྐྱེ། ། བུ་དུས་དང་གནས་སྐབས་དེ་ཙམ་ན། ། མཉམ་མེད་འཇིག་རྟེན་མགོན་པོ་དེས། ། སྐལ་ལྡན་སློབ་མ་སུམ་བརྒྱ་ལ། །
དུས་གཅིག་གསུངས་པའི་རྡོ་རྗེའི་ཚིག ། རྡོ་རྗེ་འཆང་ཆེན་བླ་མ་རྣམས། ། དབང་དུ་སྡུད་པའི་གདམས་ངག་མཛོད། ། ཐོགས་མེད་སངས་རྒྱས་རྫུ་འཕྲུལ་གྱིས། ། སྐད་ཅིག་དེ་ལ་བྱོན་གྱུར་ནས། ། དབང་བཞི་རྫོགས་པར་བསྐུར་ནས་ཀྱང༌། ། མཆོག་དང་ཐུན་མོང་དངོས་གྲུབ་རྣམས། ། གང་འདོད་སྦྱིན་པར་ཐེ་ཚོམ་མེད། ། བུ་སྙིང་གཏམ་ཡིན་ཅིག་སེམས་ལ་ཞོག ། བརྒྱ་ལ་ཁེ་གྲགས་རི་ཁྲོད་པ། །
ཆོས་བརྒྱད་བསྒོམ་པའི་སྒོམ་ཆེན་དེས། ། ཉོན་མོངས་སྤྱོད་པའི་གོལ་ས་བསྙགས། ། རྟེན་འབྲེལ་ཆེ་བ་མི་བསླུ་ཞིང༌། ། ཆོས་ཀུན་མཚན་ཉིད་འཛིན་པའི་ཕྱིར། ། ཉམས་རྟོགས་མི་སྐྱེ་ཨ་ཅང་སྟེ། ། འཁོར་བའི་བདེ་སྐྱིད་བག་ཙམ་ཡང༌། ། སྐད་ཅིག་ཙམ་ཡང་མི་འབྱུང་བས། ། སྡུག་ཅིང་ཕོངས་པར་གྱུར་པ་ནས། ། རང་བློ་ཚུལ་འགྲོ་རྣམས་ལ་ཞུགས། ། ཆོས་དང་མི་མཐུན་མཐའ་དག་དྲན། །
ངས་བླ་མ་འདི་ཡིས་དང་པོ་ནས། ། ཁ་ཚིས་སོ་ཚིས་མང་པོ་བྱས། ། སྡུག་བསྔལ་དཀའ་ལས་ཐམས་ཅད་ཀྱིས། ། ཁོ་ཡི་ཆོས་བརྒྱད་བྱུང་བ་དང༌། ། རྙེད་པ་བཀུར་སྟིས་ཕྱུག་པའི་ཚེ། ། ང་མི་མེད་གནམ་སྣང་འདི་འདྲ་བར། ། མུན་པའི་མདའ་བཞིན་སྤྱུགས་ནས་བཏང༌། ། ཝ་ལ་ཟ་མ་སྙིང་རེ་ན། ། འབྲེལ་གཏོགས་མེད་པའི་མི་རྣམས་ཀྱང༌། ། ཁུར་ཅིག་པང་གང་འཁྱེར་བ་ལ། །
ད་ལྟ་དྲུང་དུ་ཅིས་མི་འགྲོ། ། སྙམ་པའི་བསམ་པ་འབྱུང་བ་རྣམས། ། འདིར་ཚུར་བླ་མའི་དྲུང་དུ་བྱོན། ། གཞུ་སྟོད་དཔལ་གྱི་འབྲི་གུང་དུ། ། མི་ཡོན་བདག་དྲུག་ཚ་དད་པ་ཆེ། ། རྗེ་བླ་མའི་བསྙེན་བཀུར་བསམ་མི་ཁྱབ། ། ཕྱོགས་བཅུའི་དགེ་འདུན་ཞབས་ཏོག་ཆེ། ། མི་ཆོས་དང་ལྷ་དམ་དེ་ན་འཛོམ། ། ཕུ་འབྲོག་དང་མདའ་ཞིང་གཉིས་ཀ་ཡོད། ། ཐབས་ཤེས་རབ་གཉིས་ཀྱི་བཙལ་ཁུངས་ཡོད། །
ཤར་བན་དྷེ་རྒྱུན་མའི་འགྲིམས་ས་ཡིན། ། ཇ་དར་གཉིས་ཀྱི་ལོངས་སྤྱོད་ཡོད། ། ཁྲ་ཁྲེའུ་པར་པུར་བྱ་ས་ཡིན། ། ཆུ་ཁྲུས་དང་སྣུམ་ཕྱིས་དེ་ན་མཛོད། ། རྭ་ཁ་བལ་སྙིང་བླ་མ་ཡིས། ། ཇི་ལྟར་བྱས་ཀྱང་ཐུགས་ལ་འདོགས། ། ཉི་མ་ཟླ་བ་སྒྲོན་མ་དང༌། ། སེང་གེ་གླང་ཆེན་དབང་ལྡན་དང༌། ། མི་ཡི་སེང་གེས་གང་གསུངས་པའི། ། ཡོན་ཏན་དྲུག་ལྡན་འོང་བར་རིགས། །
ཀྭ་རི་ཁྲོད་རྣལ་འབྱོར་དབང་ཕྱུག་རྣམས། ། འདི་ན་ཁྱོད་ཀྱི་བླ་མ་ལ། ། ཕ་ཡུལ་སྐྱིད་པའི་མཁར་ཁང་མེད། ། རྨོ་རྐོ་མཁར་ལན་མི་འཚལ་བས། ། འདི་ན་བྱ་རྒྱུ་མ་མཆིས་ལགས། ། ཡང་འདི་ན་ཁྱོད་ཀྱི་བླ་མ་ཡིས། ། རྫས་དང་ཡོ་བྱད་མ་བསགས་པས། ། བུ་ལོན་ཁ་སྐྱེད་བྱ་རྒྱུ་མེད། ། བུ་རི་ཁྲོད་དགོན་པར་རང་སེམས་སྒོམས། ། ཡང་འདི་ན་ཁྱེད་ཀྱི་བླ་མ་ལ། །
ཚ་བོ་བསད་པའི་མི་ཤ་མེད། ། ཁྲག་འཁྲུག་དམག་མུ་མི་འཚལ་བས། ། བུ་རི་ཁྲོད་དགོན་པར་རང་སེམས་སྒོམས། ། ཡང་ཞབས་འབྲིང་དང་ཞབས་ཏོག་བྱ་སྙམ་ཡང༌། ། སྙིང་དང་འདྲ་བའི་བུ་སློབ་རྣམས། ། བླ་མ་དམ་པའི་ཞབས་ཏོག་ལ། ། ཕྱོགས་བཅུ་རི་ཁྲོད་དགོན་པར་གཤེགས། ། ཞབས་ཏོག་བཞེད་ན་རི་ཁྲོད་བསྟེན། ། བླ་མ་དམ་པ་མཉེས་ནས་མཆི། ། འདི་ན་བཞུགས་པའི་དགེ་འདུན་ཡང༌། །
གོང་མ་རྣམས་ཀྱི་རྗེས་བསྙེགས་ཏེ། ། བླ་མ་དམ་པའི་ཞབས་ཏོག་ཏུ། ། ཐམས་ཅད་རི་ཁྲོད་བསྙག་ཚིས་བྱེད། ། ཡང་འདི་ན་ཁྱེད་ཀྱི་རྗེ་བཙུན་པ། ། བུ་དང་ནོར་གྱིས་བརྒྱགས་པ་ཡི། ། ཆེ་བའི་ང་རྒྱལ་འདི་ཙམ་གྱིས། ། ང་ཡི་དོན་ཆེན་མ་གྲུབ་ཅེས། ། མཐོ་དམན་ཟང་ཟིང་བཏང་ནས་ཀྱང༌། ། ཐུབ་པ་ཆེན་པོའི་རྗེས་འབྲངས་ཏེ། ། དྲང་སྲོང་ཆེན་པོ་བརྟུལ་ཞུགས་ཀྱིས། །
ཀུན་ལ་རབ་ཏུ་མི་མཁོ་བ། ། ཕྱག་དར་ཁྲོད་ཀྱི་གོས་འཆང་ཞིང༌། ། སློང་པོར་ལྷུང་བཟེད་སྣོམ་ནས་ནི། ། བསོད་སྙོམས་ཟས་ལ་ལོངས་སྤྱོད་ཅིང༌། ། ནགས་ཁྲོད་རི་ཁྲོད་དགོན་གནས་སུ། ། སྦྱངས་པའི་ཡོན་ཏན་དང་དུ་ལེན། ། འཇིག་རྟེན་སྤྲོས་པ་རབ་བཅད་ཅིང༌། ། གཅིག་པུར་དགེ་སྦྱོར་སྙིང་པོར་བྱེད། ། རང་ལ་བརྩེ་བའི་བུ་སློབ་དང༌། ། རི་ཁྲོད་འགྲིམས་པའི་རྣལ་འབྱོར་དང༌། །
མཐའ་ཡས་སེམས་ཅན་ཐམས་ཅད་ཀུན། ། བཅུད་པ་གསུམ་གྱི་འཁྲུལ་འཁོར་གྱིས། ། ཆོས་རྗེ་བླ་མ་རིན་ཆེན་གྱིས། ། སྐུ་གསུང་ཐུགས་ཀྱི་ཞབས་དྲུང་དུ། ། སྐད་ཅིག་གཅིག་གིས་ཕྱིན་པ་ཡི། ། བརྟུལ་ཞུགས་དྲག་པོས་སྦྱོར་བ་རྩོམ། ། གནས་འདིར་བཞུགས་ངེས་པ་མ་མཆིས་ན། ། འདིར་སྙགས་སྙམ་ན་སྨྱོན་པ་ཡིན། ། སྙིང་དང་འདྲ་བའི་བུ་སློབ་རྣམས། ། གཅེས་པར་བྱས་པའི་དགེ་འདུན་ཚོ། །
ཞབས་ཏོག་ཅན་གྱི་རི་ཁྲོད་པ། ། རང་དང་འདྲ་བའི་རྣལ་འབྱོར་པ། ། བླ་མའི་ཞབས་ཏོག་བཞེད་ལགས་ན། ། སྐད་ཅིག་ཙམ་ཡང་མི་འབྲལ་བའི། ། བླ་མ་དམ་པའི་མོས་གུས་ཀྱིས། ། བླ་མའི་མོས་གུས་མ་ཤེས་ན། ། དང་པོར་བླ་མ་ཤེས་པར་བྱ། ། བར་དུ་མོས་གུས་ཤེས་པར་བྱ། ། ཐ་མར་དངོས་གྲུབ་ཤེས་པར་བྱ། ། དང་པོ་བླ་མ་སངས་རྒྱས་ནི། །
སྐུ་གསུམ་དག་གིས་བསྡུས་པ་ཡིན། ། ཆོས་སྐུ་བླ་མ་རང་སེམས་ནི། ། སྤྲོས་པའི་མཐའ་དང་བྲལ་བ་ཡིན། ། འཁོར་འདས་ཀུན་ལ་ཁྱབ་པ་པོ། ། དངོས་མེད་དངོས་དང་བྲལ་བ་དང༌། ། སྐད་ཅིག་ཙམ་ཡང་མི་འབྲལ་ཞུ། ། ཐུབ་པའི་ལོངས་སྤྱོད་རྫོགས་སྐུ་ནི། ། ཟུང་དུ་འཇུག་ཅིང་ངོས་བཟུང་མེད། ། བྱང་ཆུབ་སེམས་གཉིས་དབྱེར་མེད་པ། ། དཔལ་ལྡན་རྡོ་རྗེ་འཆང་གི་སྐུ། །
འོག་མིན་གནས་མཆོག་དམ་པ་ན། ། མཚན་དང་དཔེ་བྱད་དཔལ་འབར་བ། ། བྱང་ཆུབ་སེམས་གཉིས་འདྲེས་པ་ཡིན། ། བུ་བྱང་ཆུབ་སེམས་དང་མི་འབྲལ་ཞུ། ། སངས་རྒྱས་སྤྲུལ་པའི་སྐུ་ཚོགས་ནི། ། དབྱེར་མེད་ཐུགས་ལས་བྱུང་བ་ཡི། ། སྐུ་གསུང་ཐུགས་ཀྱི་ཕྲིན་ལས་ཀྱིས། ། འགྲོ་བ་སྨིན་པར་མཛད་པ་དེ། ། ཐུབ་པ་ཆེན་པོའི་སྤྲུལ་སྐུ་ཡིན། ། བུ་སངས་རྒྱས་སྐུ་གསུམ་བདག་ཉིད་ནི། །
ཁྱོད་ཀྱིས་དེ་ལྟར་ཤེས་པར་བྱ། ། དེ་ཡི་མོས་གུས་བྱ་ཐབས་ནི། ། ཆོས་རྗེ་འཇིག་རྟེན་མགོན་པོ་ཡིས། ། སངས་རྒྱས་ཡོན་ཏན་སྐྱེ་བའི་ཐབས། ། སྡེ་སྣོད་གསུམ་དང་རྒྱུད་སྡེ་བཞི། ། ཆོས་ཀྱི་ཕུང་པོ་བརྒྱད་ཁྲི་དག ། བཞི་སྟོང་བསྡུས་པའི་སྙིང་པོ་མཆོག ། རྟག་ཏུ་སྙན་ཏུ་གསོལ་བ་ཡི། ། སོ་སོར་ཐར་དང་བྱང་ཆུབ་སེམས། ། རིག་འཛིན་སྔགས་ཀྱི་དམ་ཚིག་མཆོག །
སྡོམ་པ་གསུམ་དང་ལྡན་པར་བྱ། ། སྡོམ་པ་གསུམ་དང་མ་ལྡན་ན། ། ཇི་ལྟར་སྐྱེས་བུའི་རྩོལ་བ་ཡིས། ། འབད་པས་ཆུ་རྣམས་བསྲུབས་པ་ལས། ། མར་གྱི་སྙིང་པོ་མི་བྱུང་ལྟར། ། སྡོམ་པ་གསུམ་དང་མ་ལྡན་ན། ། བསྒྲུབ་པའི་འབྲས་བུ་འབྱུང་རེ་སྐན། ། སྡོམ་པ་གསུམ་དང་ལྡན་པ་ཡིས། ། ཤིན་ཏུ་དབེན་པའི་རི་ཁྲོད་དུ། ། སངས་རྒྱས་གསུམ་གྱི་ཞབས་དྲུང་དུ། །
རྒྱུན་ཆད་མེད་པའི་མོས་གུས་ཀྱིས། ། སྐད་ཅིག་ཙམ་ཡང་འབྲལ་མི་བྱ། ། བླ་མ་རིན་ཆེན་ཞལ་སྔ་ནས། ། ཐབས་དང་ཤེས་རབ་བོགས་འདོན་ནི། ། གཅིག་གིས་གཅིག་ལ་ཡིན་ཞེས་གསུང༌། ། རེས་འགའ་ཆོས་སྐུའི་བླ་མ་བསྒོམ། ། རེས་འགའ་ཟུང་འཇུག་ལོངས་སྤྱོད་རྫོགས། ། གཟུགས་དང་ཚོར་བ་འདུ་ཤེས་དང༌། ། འདུ་བྱེད་རྣམ་ཤེས་ཕུང་པོ་ལྔར། ། གཉིས་སུ་མེད་པར་ལོངས་སྤྱོད་ཀྱང༌། །
ངམ་ངམ་ཤུགས་ཀྱིས་རྫོགས་ནས་མཆི། ། རེས་འགའ་སྤྲུལ་སྐུའི་བླ་མ་བསྟེན། ། བྱང་ཆུབ་སེམས་གཉིས་འདྲེས་པ་ཡིས། ། མ་འདྲེས་ཡོངས་སུ་རྫོགས་ཚུལ་དུ། ། བྱ་བ་བྱེད་པ་སྣ་ཚོགས་བྱ། ། རེས་འགའ་རི་བོའི་རྩེ་ལ་བསྒོམ། ། རེས་འགའ་རྒྱ་མཚོའི་གཏིང་ཏུ་བསྒོམ། ། རེས་འགའ་ཆུ་བོའི་གཞུང་དུ་སྟེ། ། རེས་འགའ་གངས་དཀར་རྩེ་ལ་བསྒོམ། ། རེས་འགའ་གཡའ་དང་གངས་ཀྱི་མཚམས། །
རེས་འགའ་ཕྱོགས་མེད་ལྡོམ་བུ་བྱ། ། རེས་འགའ་སྤྲང་པོའི་ནང་དུ་སྡོད། ། རེས་འགའ་རྒྱ་གད་ ཚིག་རྩུབ་ ཆུ་བཞིན་བཏུང༌། ། རེས་འགའ་འཚོལ་གསོག་རྩོལ་སྒྲུབ་བྱ། ། རེས་འགའ་རྒྱལ་པོའི་ཚུལ་ལུགས་ཀྱིས། ། སེང་གེའི་ཁྲི་ལ་འདུག་ནས་ཀྱང༌། ། མང་པོའི་ཚོགས་ལ་དམ་ཆོས་བཤད། ། རེས་འགའ་འཇིགས་བྱེད་ཧེ་རུ་ཀཿ ། ཧཱུྂ་ཕཊ་ཕེཾ་ཕེཾ་སྒྲ་སྒྲོགས་པས། ། བདུད་ཀྱི་དཀྱིལ་འཁོར་སྐྲག་པར་བྱ། །
རེས་འགའ་འཇིག་རྟེན་གསུམ་གྱི་མགོན། ། སྐྱོབ་པ་ཤཱཀྱ་སེང་གེ་ཡིས། ། གདུལ་བྱ་མང་པོ་སྨིན་པར་བྱ། ། རེས་འགའ་རྗེ་བཙུན་སྤྱན་རས་གཟིགས། ། ཇོ་བོ་ཐུགས་རྗེ་ཆེན་པོ་ཡིས། ། ཉམ་ཐག་སྡུག་བསྔལ་ཅན་རྣམས་སྐྱོབ། ། རེས་འགའ་སྒྱུ་འཕྲུལ་དྲྭ་བ་ཡིས། ། འཁོར་འདས་ཀུན་ཏུ་ལྟད་མོ་བལྟ། ། རེས་འགའ་ཁྲོས་པའི་ཙཎྜ་ལིས། ། སངས་རྒྱས་མཁའ་འགྲོའི་ཕོ་བྲང་ནས། །
བདེ་ཆེན་བདུད་རྩིའི་རྒྱུན་ཕབ་ནས། ། དུས་གསུམ་རྒྱལ་བའི་དཀྱིལ་འཁོར་མཆོད། ། རེས་འགའ་དྲང་སྲོང་སྤྱོད་པ་ཡིས། ། ཉལ་ཉིལ་གྱོན་ཅིང་དཀའ་ཐུབ་སྤྱད། ། མདོར་ན་ལུས་ངག་བྱ་བ་རྣམས། ། རྣམ་པ་སྣ་ཚོགས་གང་སྤྱད་ཀྱང༌། ། ཆོས་ཀྱི་སྐུ་ལས་མི་གཡོ་བ། ། ཨེ་མ་སངས་རྒྱས་སྤྲུལ་སྐུ་འདིས། ། རང་གཞན་ཐམས་ཅད་སྨིན་པ་དང༌། ། གྲོལ་ཞིང་བདེ་བ་ལ་བཀོད་ཅིང༌། །
བདུད་ཀྱི་དཀྱིལ་འཁོར་རྣམས་འཇོམས་དང༌། ། མཛད་པ་བཅུ་གཉིས་མཐར་ཕྱུངས་ནས། ། མྱ་ངན་འདས་པའི་དབྱིངས་ཉིད་དུ། ། ཉེ་བར་ཞི་ཞིང་རོ་གཅིག་པ། ། ཐུབ་པ་རྣམས་ཀྱི་སྤྲུལ་སྐུ་སྟེ། ། བུ་སྤྲུལ་པའི་སྐུ་ཡི་བླ་མ་དང༌། ། སྐད་ཅིག་ཙམ་ཡང་མི་འབྲལ་ཞུ། ། དངོས་གྲུབ་འབྱུང་བའི་ཚུལ་ལུགས་འདི། ། བླ་མ་ཤེས་པའི་ཚུལ་ལུགས་བཞིན། ། ཆོས་སྐུ་ལོངས་སྐུ་སྤྲུལ་སྐུ་ཡིས། །
དངོས་གྲུབ་ཡོན་ཏན་མ་ལུས་པ། ། མདོ་ལས་ཇི་ལྟར་བཤད་པ་བཞིན། ། རང་གིས་ཐོབ་པ་ངོ་མཚར་ཆེ། ། སེམས་ཀྱི་གདུང་བ་གཅོད་པའི་ཡི་གེ་མོས་གུས་བྱ་བའི་ཚུལ་ལུགས་རྒྱ་ཆེར་བསྟན་པ། རི་ཁྲོད་པ་རྣམས་ཀྱི་གདམས་ངག་ནམ་མཁའ་ལྡིང་ཞེས་བྱ་བ་བཀྲ་ཤིས་རྒྱལ་མཚན་གྱིས་ཞུས་པ་རྫོགས་སོ།། །། ༡༡༽ ༄། །རྒྱལ་སྲས་རྣམས་ཀྱི་ལམ་རིམ་རིན་པོ་ཆེ་འབར་བའི་རྒྱལ་མཚན།། ཨོཾ་སྭསྟི། དུས་གསུམ་འགྱུར་མེད་ལྷུན་གྱིས་གྲུབ་པའི་སྐུ། ། འཁོར་བའི་རྒྱུ་འབྲས་རྟོག་པ་སྣ་ཚོགས་རྣམས། །
གཉིས་མེད་བདེ་བ་ཆེན་པོར་བསྒྱུར་མཛད་པ། ། རང་བྱུང་བྱང་ཆུབ་སེམས་ཀྱི་བླ་མར་འདུད། ། སྤྲོས་དང་བྲལ་བ་རང་གི་སེམས། ། འཁོར་འདས་ཀུན་གྱི་རང་བཞིན་ནི། ། དུས་གསུམ་ཀུན་ཏུ་ཁྱབ་པ་སྟེ། ། གདོད་ནས་ཞི་ཞིང་མ་སྐྱེས་པ། ། སྨྲ་བསམ་བརྗོད་ལས་འདས་པ་འོ། ། སྡུག་བསྔལ་འཁོར་བའི་རྒྱ་མཚོ་ལས། ། རྒལ་བར་འདོད་པའི་སྐྱེས་བུ་རྣམས། ། ཐར་པའི་གྲོང་ཁྱེར་ཆེན་པོ་དེ། །
རང་གི་གནས་ལུགས་ཡིན་པས་ན། ། གཞན་ལས་རྙེད་པར་འགྱུར་མི་སྲིད། ། རང་གི་དེ་ཉིད་རྟོགས་པར་བྱ། ། དེ་ལ་རྣམ་པ་གསུམ་ཡིན་ཏེ། ། རྒྱུ་དང་ལམ་དང་འབྲས་བུའོ། ། རྒྱུ་ཡི་རྣམ་པར་བཞག་པ་ནི། ། རང་གི་སེམས་ཀྱི་འདུག་ལུགས་ལ། ། ཇོ་བོ་བྱམས་པའི་ཞལ་སྔ་ནས། ། གནས་པའི་ཁམས་སུ་བཞག་པ་དང༌། ། ཐེག་པ་ཆེན་པོ་གསང་སྔགས་སུ། །
ལྷན་ཅིག་སྐྱེས་པའི་ཡེ་ཤེས་གསུང༌། ། སད་པའི་རྐྱེན་ནི་བསམ་མི་ཁྱབ། ། དཔག་ཏུ་མེད་པ་གསུངས་པ་རྣམས། ། དཔོན་སློབ་རྟེན་འབྲེལ་འགྲིག་ལུགས་ཡིན། ། བླ་མ་དམ་པའི་གདམས་ངག་ནི། ། བསོད་ནམས་ཚོགས་ལས་ཆེ་བ་མེད། ། དེ་ལ་རྣམ་པ་གསུམ་ཡིན་ཏེ། ། མཚན་ལྡན་བླ་མ་དམ་པ་ལ། ། སྤྲོས་དང་བྲལ་བའི་འདུ་ཤེས་ཀྱིས། ། རྟོགས་པར་འདོད་པའི་བསམ་པ་ཡིས། །
བདག་སོགས་དངོས་པོ་བཏང་བྱས་ནས། ། རྒྱུ་འབྲས་སླུ་བ་མེད་པས་ན། ། རང་སེམས་རྟོགས་པར་བླ་མས་གསུངས། ། ལར་མོས་གུས་ཀྱི་བསམ་པ་དྲག་པོ་ཡིས། ། རྟོགས་པར་འདོད་པའི་བློ་མེད་ན། ། བསྐལ་པ་བྱེ་བ་མང་པོར་ཡང༌། །

རྫས་དང་ལོངས་སྤྱོད་ལུས་སྲོག་རྣམས། ། རྒྱུན་ཆད་མེད་པར་གཏང་ན་ཡང༌། ། རྟོགས་པར་མི་འགྱུར་རྒྱུ་འབྲས་པས། ། རྟག་ཏུ་ངུ་ཡི་དད་པ་ལྟར། ། མོས་གུས་དྲག་པོས་འབད་པ་ལས། ། མ་དཔྱད་པ་ཡི་ས་ཕྱོགས་ནས། ། ཅི་ཞིག་ལྟར་ན་རང་སེམས་རྟོགས། ། སྤྲོས་མེད་ཕྱག་རྒྱ་ཆེན་པོ་ལ། ། མཐོ་དམན་ཕྱོགས་རིས་མེད་ན་ཡང༌། ། གང་ཟག་བསགས་པ་ཆེ་ཆུང་ལས། ། སྒོམ་པ་མཐོ་དམན་སྣ་ཚོགས་སུ། །
རྟོགས་པ་མཐོ་དམན་ཁྱད་པར་ལ། ། ས་དང་ལམ་གྱི་རིམ་པ་རྣམས། ། གོང་མ་རྣམས་ཀྱིས་གསུངས་པ་ལགས། ། རྟོགས་རྒྱུ་རྣམ་པར་བཞག་པ་ཡི། ། འདུག་ལུགས་ཟུར་ཙམ་བརྗོད་པ་ཡིན། ། རྟོགས་པའི་ངོ་བོ་སྐྱོང་ཙ་ན། ། གདམས་ངག་གི་རྒྱལ་པོ་ཚེ་འདི་གཏང༌། ། ཚེ་འདི་གཏོང་བའི་གཏོང་ལུགས་ལ། ། གྲུབ་ཐོབ་མཁས་པ་གོང་མ་རྣམས། ། བློ་ཡི་རིམ་པ་ཤེས་པ་ཡིས། །
ལ་ལ་རི་ཁྲོད་དགོན་པ་སྙག ། ལ་ལ་ཚོང་འདུས་དབུས་སུ་འདུག ། ལ་ལ་ཚོགས་པའི་ནང་དུ་གནས། ། ལ་ལ་དམན་པ་སྤྲང་པོ་བྱེད། ། བྱེད་ལུགས་རྣམ་པ་སྣ་ཚོགས་ཀྱིས། ། སྤྲོས་པའི་མཚན་མ་སྤོང་བར་བྱེད། ། བརྒྱ་ལ་གལ་ཏེ་རྣལ་འབྱོར་པས། ། གོང་མའི་མཛད་སྤྱོད་སོ་སོ་ཡིས། ། སྤྲོས་པ་གཅོད་པ་མ་ཤེས་པས། ། ཅི་ཡིན་ཆ་མེད་སྤྱོད་པ་ཡིས། །
རྟགས་ཙམ་འཛིན་པ་བདུད་དུ་བས། ། སྤྲོས་མེད་ལྷན་ཅིག་སྐྱེས་པ་ཡི། ། གྲོགས་སུ་འགྲོ་ན་སྤྱོད་པ་ཡིན། ། གནས་དང་གྲོགས་དང་སྤྱོད་ལམ་རྣམས། ། རང་གི་སྒོམ་དང་གང་མཐུན་བསྟེན། ། ཉམས་ལེན་གྱི་རྣམ་བཞག་འདི་ལྟར་བྱ། ། ནང་པར་སྔ་ཐུན་དང་པོ་ལ། ། བྱམས་དང་སྙིང་རྗེས་རྒྱུད་བརླན་ནས། ། ཡི་དམ་ལྷ་དང་བླ་མ་སྒོམ། ། དེ་ནས་ངང་ལ་བཏང་བར་བྱ། །
རེས་འགའ་བསྔོ་བ་རྒྱ་ཆེན་བྱ། ། ལར་དད་དང་བརྩོན་འགྲུས་རྩབ་རྩུབ་ཀྱི། ། བྱ་བྱེད་སྤྲོས་པ་སྣ་ཚོགས་ཀྱིས། ། རང་གིས་རང་ཉིད་གཡེང་བ་དེ། ། སེམས་ཀྱི་རྩ་བ་མ་ཆོད་པས། ། རེ་དོགས་ཀྱི་མཐའ་ལ་འཆེལ་ བསྟེན་པ་ བ་ཡིན། ། དངོས་འཛིན་གྱི་གདོས་སུ་ཆུད་པ་ཡིན། ། བདུད་ཀྱི་ཞགས་པས་བཅིངས་པས་ན། ། འགྲོ་བའི་མགོན་པོ་ཨ་ཏི་ཤས། ། གལ་ཏེ་མཉམ་བཞག་སེམས་བརྟན་ན། །
ལུས་ངག་དགེ་བ་གཙོར་མི་བྱ། ། གནད་ལ་དབབ་པའི་གདམས་ངག་གསུངས། ། དུས་གསུམ་སངས་རྒྱས་ཐམས་ཅད་ཀྱང༌། ། རང་སེམས་རྟོགས་པས་སངས་རྒྱས་པར། ། ཟབ་མོའི་མདོ་རྒྱུད་རྣམས་སུ་གསུངས། ། སངས་རྒྱས་མགོ་སྐོར་མི་མཛད་ཅེས། ། ཁ་ལ་རྟག་ཏུ་སྨྲ་བ་དང༌། ། བསམ་པ་འཛོལ་བར་མ་སོང་ངམ། ། དེ་ལ་ངེས་ཤེས་སྐྱེས་པ་ན། ། ལས་དང་ཉོན་མོངས་ཤེས་བྱ་ཡི། །
མི་བཟད་སྒྲིབ་པའི་གཉེན་པོ་ཡང༌། ། རང་སེམས་སྐྱེ་མེད་རྡོ་རྗེ་ལས། ། དུས་གསུམ་རྒྱལ་བས་མ་རྙེད་པ། ། མཁས་སུ་རེ་བའི་བླུན་པོས་ཀྱང༌། ། རྙེད་དམ་སྙམ་པ་དེ་ལ་མེད། ། དེས་ན་ན་ཚ་བདེ་སྡུག་དང༌། ། སྐྱོན་ཡོན་རྣམ་པ་སྣ་ཚོགས་ལ། ། ཆགས་སྡང་བཟེ་རེ་མ་ཆེ་བར། ། སེམས་ཉིད་རྟོགས་ན་ངང་དུ་གྲོལ། ། ཀྱེ་རང་སེམས་རྟོགས་པའི་རྣལ་འབྱོར་རྣམས། །
བདེ་སྡུག་མང་པོ་བྱུང་ཙམ་ན། ། ཞིམ་བུ་རབ་ཁར་ཕྱིན་པ་བཞིན། ། གདམས་ངག་མན་ཆུང་མང་པོ་དང༌། ། མོ་བོན་གཏོ་ཆོག་གང་དྲགས་ཤིག ། ཧ་ཅང་རེ་ས་མང་ལགས་ན། ། གཉིས་གཞོན་བར་དུ་ལྟུང་ཉེན་གདའོ། ། བློ་བཅད་དྲག་པོའི་བསམ་པ་ཡིས། ། ལུས་སྲོག་གདོན་ལྟོར་བཏང་ནས་ཀྱང༌། ། ལུས་སྲོག་ཁྱོད་རང་ཅི་འདོད་འདྲ། ། རང་སེམས་སྒོམ་དང་མི་འབྲལ་བའི། །
བློ་བཅད་བྱས་ནས་སེམས་བསྒོམ་ན། ། བསྐལ་པ་མང་པོའི་འཁོར་བ་ཡང༌། ། ཡུད་ཙམ་ཞིག་ལ་བཟླུམས་ནས་འགྲོ། ། དུས་གསུམ་རྒྱལ་བའི་གཞུང་ལམ་དེ། ། རྒྱུན་ཆད་མེད་པའི་དྲན་པས་གཟུང༌། ། བརྩོན་འགྲུས་དྲག་པོའི་གོ་བ་དེ། ། དྲན་པ་རྒྱུན་ཆད་མེད་པ་ཡིན། ། གོ་བ་འཛོལ་ན་ཕུང་བར་མཆི། ། འུབ་ཀྱིས་ཧྲིལ་གྱིས་དྲིལ་ལགས་ན། ། རྒྱུན་ཆད་མེད་པའི་དྲན་པ་ཡིས། །
ཡེངས་པ་མེད་པར་སེམས་བསྒོམ་ན། ། ཆུ་རྣམས་རྒྱ་མཚོར་རོ་གཅིག་ལྟར། ། གཟུང་འཛིན་སྤྲོས་པའི་མཚན་མ་རྣམས། ། སེམས་ཉིད་ཀྱི་ངང་དུ་དེངས་ཙམ་ན། ། རྣལ་འབྱོར་པ་ལ་སྒོམ་རྒྱུ་མེད། ། ལར་སྒོམ་རྒྱུ་མེད་པའི་རྟོགས་པ་དེ། ། གནས་སྐབས་མང་པོར་འོང་ན་ཡང༌། ། ཉམས་དང་བྲལ་བའི་སྒོམ་མེད་ལ། ། འགྲོ་བའི་མགོན་པོ་རིན་པོ་ཆེས། ། སྤྲོས་དང་བྲལ་ཞེས་གསུང་བ་ཡིན། །
རང་དང་སྣང་བའི་དངོས་པོ་རྣམས། ། སེམས་ཉིད་ཀྱི་ངོ་བོར་སོང་ནས་འདུག ། སྤྱོད་ལམ་དུས་སྐབས་ཐམས་ཅད་དུ། ། མཉམ་རྗེས་ཁྱད་པར་མེད་སྙམ་པའི། ། ཉམས་དང་རྟོགས་པ་བརྟན་གྱུར་ནས། ། དགེ་སྡིག་ཀུན་གྱིས་མི་གནོད་ཅིང༌། ། འབྲས་བུ་མཐར་ཐུག་ཐོབ་པ་ཡི། ། ང་རྒྱལ་བསྙེམས་པ་མང་པོ་འབྱུང༌། ། ལུང་དང་མན་ངག་མཐའ་དག་གིས། ། མཐར་ཐུག་འབྲས་བུ་མཚོན་དུ་མེད། །
ཇི་ལྟར་བྱས་ཀྱང་བཏུབ་ནས་མཆི། ། སྙམ་པའི་བསམ་པ་ངང་གིས་འབྱུང༌། ། ཆགས་ཞེན་ངང་གིས་ཆུང་བ་དང༌། ། ཡོན་ཏན་མང་པོ་འབྱུང་བར་འགྱུར། ། དོན་ཟིན་ས་སླེབས་པའི་རྣལ་འབྱོར་ཡིན། ། དུས་དང་གནས་སྐབས་དེ་ཙམ་ན། ། མཉམ་ཉིད་ཀྱིས་ངང་ལ་འགྲོ་ན་ཡང༌། ། སྤྱི་དང་རང་གི་མཚན་ཉིད་ཀྱི། ། ཆོས་རྣམས་ཀུན་ལ་མིག་མེད་པས། ། རྒྱུ་འབྲས་ཁྱད་དུ་གསོད་པ་དང༌། །
ཚུལ་ཁྲིམས་ལྷོད་པར་འགྲོ་དོགས་ཡོད། ། གཉིས་སྣང་མེད་པ་ཁས་ལེན་ཡང༌། ། སྣང་སེམས་ཟུང་དུ་མ་ཆུད་པས། ། ལྷན་ཅིག་སྐྱེས་པའི་བག་ཆགས་ཀྱིས། ། རྩ་ཡི་མདུད་པ་མ་ཁྲོལ་བར། ། རྒྱལ་བའི་ཞིང་ཁམས་ག་ལ་འབྱོངས། ། འཁོར་བའི་རྒྱ་མཚོ་མི་འདོད་ཅིང༌། ། སྟོང་ཉིད་རོ་ལ་སྲེད་པས་ན། ། སེམས་ཅན་སྨིན་པར་ག་ལ་ནུས། ། བྱང་ཆུབ་སེམས་ཀྱི་འབྲས་བུ་རྣམས། །
མ་ལུས་སྨིན་ནས་མི་འདུག་པས། ། མཐར་ཐུག་གི་སངས་རྒྱས་ག་ལ་ཡིན། ། འཁོར་བའི་རྒྱ་མཚོ་མ་སྟོངས་པར། ། རྒྱུ་ཡི་དམ་བཅའ་ག་ལ་རྫོགས།། ༈ །། ཀྭ། སྒོམ་དུ་མེད་པའི་རྣལ་འབྱོར་རྣམས། ། གནས་སྐབས་ཀྱི་ངལ་སྟེགས་བདེ་མོ་དེ། ། རྟག་ཏུ་སྡོད་པའི་ཁང་བཟང་མིན། ། དོན་དམ་བློ་ཡི་སྤྱོད་ཡུལ་མིན། ། སྐྱེ་མེད་ཕྱག་རྒྱ་ཆེན་པོ་དེ། །
འཛིན་པས་བསྒོམ་པ་སུ་ཡང་མེད། ། དེ་ཚོད་ཙམ་གྱིས་མགུ་བ་ན། ། རྡོ་རྗེ་འཛིན་པ་བླ་མ་དང༌། ། དུས་གསུམ་སངས་རྒྱས་མ་བསླུས་སམ། ། འགྲོ་དོན་ཤུགས་ལས་འབྱུང་ཞེ་ན། ། རྒྱུ་མེད་ཀྱི་འབྲས་བུ་གང་ནས་འོང༌། ། སྔོན་དུ་བསགས་པས་ཆོག་ཞེ་ན། ། ཚོགས་གཉིས་ཟུང་དུ་འཇུག་པའི་ཕྱིར། ། དོན་དམ་སྔོན་ནས་རྟོགས་པར་ཐལ། ། རྟོགས་ཙམ་འབྲས་བུར་འདོད་གྱུར་ན། །
སྒོམ་ལམ་ས་བཅུས་དགོས་པ་མེད། ། ས་ལམ་མི་འདོད་ཟེར་བ་ན། ། མཐོང་བ་ལམ་གྱི་ཁས་ལེན་ཅི། ། མིན་ཡང་ཀུ་རེ་བགྱིས་པ་ལགས། ། ངོ་བོ་མཐོང་བའི་རྣལ་འབྱོར་རྣམས། ། གོ་ཆ་གསུམ་པོ་བགོས་ནས་ཀྱང༌། ། བླ་མ་རིན་ཆེན་སྤྱི་བོས་བཀུར། ། ཤིན་ཏུ་དབེན་པའི་ས་ཕྱོགས་སུ། ། བདེ་ཆེན་རྡོ་རྗེའི་སེམས་བསྒོམ་ན། ། བར་དོར་འོང་བའི་ཆོས་སྐུ་དེ། །
ལུས་འདི་འཇོག་ཀྱང་མི་དགོས་པར། ། སྣང་སེམས་གཉིས་སུ་མེད་པར་གོ ། གཟུང་དང་འཛིན་པ་གཉིས་སུ་མེད། ། འཁོར་འདས་གཉིས་ཀྱང་དབྱེར་མི་ཕྱེད། ། མ་ལུས་སེམས་ཀྱི་དཀྱིལ་འཁོར་འདི། ། འཆད་པ་པོ་ང་ཆོས་ཀྱང་ང༌། ། རང་གི་ཚོགས་ལྡན་ཉན་པ་ང༌། ། འཇིག་རྟེན་སྟོན་པ་སྒྲུབ་བྱ་ང༌། ། འཇིག་རྟེན་འཇིག་རྟེན་འདས་པ་ང༌། ། ང་དང་གཞན་དང་དོན་དམ་དང༌། །
ཀུན་རྫོབ་སུས་ཀྱང་མཐོང་བ་མེད། ། དཔའ་བོ་གར་སྤྱོད་ཤེས་རབ་ཕ་རོལ་ཕྱིན་པ་ཡིས། ། ཁམས་གསུམ་ཡང་དག་འདས་ལ་རྣམ་པར་གྲོལ་བའང་མིན། ། ཉོན་མོངས་བསལ་བར་གྱུར་ཀྱང་སྐྱེ་བ་སྟོན་པར་བྱེད། ། རྒ་དང་ན་དང་འཆི་བ་མེད་ཀྱང་འཆི་འཕོ་སྟོན། ། དུས་འདིར་རྣལ་འབྱོར་དབང་ཕྱུག་ཆེན་པོ་དེ། ། དུས་གསུམ་ཤེས་བྱའི་དཀྱིལ་འཁོར་མ་ལུས་ཀུན། ། སྐད་ཅིག་གཅིག་ལ་སེམས་ཀྱི་ངོ་བོར་བྱེད། རྡུལ་གཅིག་སྟེང་དུ་དུས་གསུམ་མ་ལུས་སྒྲུབ། ། སེམས་ཅན་ཀུན་གྱི་ཁམས་རྒྱུད་དུ་མ་རྣམས། །
སོ་སོར་མཁྱེན་ཅིང་གཉིས་སུ་མེད་པར་གོ ། བསྐལ་པ་གྲངས་མེད་བྱེ་བ་མང་པོ་ཡང༌། ། བློ་ཡི་སྐད་ཅིག་ཉིད་ལ་སྒྲུབ་བྱེད་པས། ། མཁའ་དང་མཉམ་པའི་འགྲོ་བ་མ་ལུས་པའི། ། ལས་དང་ཉོན་མོངས་བསམ་གྱིས་མི་ཁྱབ་པའི། ། མ་ལུས་དག་པར་བྱེད་པའི་སྐུ་གསུང་ཐུགས། ། མི་ཟད་རྒྱན་གྱི་འཁོར་ལོའི་རྒྱུ་འབྲས་རྣམས། ། བསྐལ་པ་གྲངས་མེད་བསམ་གྱིས་མི་ཁྱབ་པར། ། དཔའ་བོ་ཆེན་པོ་རྣམས་ཀྱིས་བསྒྲུབ་པར་བྱེད། ། བསམ་གྱིས་མི་ཁྱབ་རྣམ་པར་ཐར་པ་འདི། །
སངས་རྒྱས་ཕལ་ཆེན་ལ་སོགས་ཐེག་ཆེན་མདོར། ། ཐུབ་པའི་དབང་པོས་ཤིན་ཏུ་རྒྱས་པར་ཕྱེ། ། ཡ་མཚན་རྨད་དུ་གྱུར་པའི་ཆོས་འདི་ལ། ། རྒྱལ་སྲས་རྣམས་ཀྱིས་བྲོད་ དགའ་བ་ པ་ཅིས་མི་སྐྱེ། ། འདི་ཐེག་པ་ཆེན་པོ་གསང་སྔགས་སུ། ། རྡོ་རྗེ་ལུས་ཀྱི་དཀྱིལ་འཁོར་ལ། ། རྒྱལ་བའི་ཞིང་ཁམས་ཐམས་ཅད་ཀུན། ། གདོད་ནས་ལྷུན་གྱིས་གྲུབ་པར་བཞེད། ། དོན་སྤྱི་བོ་གཙུག་ནས་རྐང་མཐིལ་བར། ། རྩ་དང་རྩ་ཡི་གནས་ལུགས་རྣམས། །
འཁོར་ལོ་རྣམས་དང་གཙོ་བོ་དང༌། ། རྩ་ཕྲན་བསམ་གྱིས་མི་ཁྱབ་པ། ། མདུད་པའི་རྣམ་པ་དུ་མ་རྣམས། ། འཁོར་བའི་བག་ཆགས་བསྐྱེད་པའི་རྒྱུ། ། ས་བོན་ཡི་གེའི་ཚུལ་དུ་གནས། ། གཉིས་སུ་མེད་པའི་རྣལ་འབྱོར་གྱིས། ། བྱང་ཆུབ་སེམས་ཀྱིས་དབང་བྱས་པས། ། རྒྱལ་བའི་དཀྱིལ་འཁོར་དུ་མ་དང༌། ། སངས་རྒྱས་ཞིང་ཁམས་རྣམས་སུ་འགྱུར། ། རྣལ་འབྱོར་དབང་ཕྱུག་བིརྺ་པས། །
ནང་གི་ཞིང་ཁམས་མ་མཐོང་བར། ། ཕྱི་ཡི་མཐོང་བར་མི་བཞེད་དེ། ། ཕ་རོལ་ཕྱིན་པའི་ཐེག་པ་རྣམས། ། ཐུབ་པ་ཆེན་པོ་ཆོས་ཀྱི་རྗེས། ། ཕྱི་ཡི་རྟེན་ཅིང་འབྲེལ་པ་དེ། ། ཉི་མའི་འོད་ཟེར་ལྟ་བུར་གསུངས། ། གསང་སྔགས་རྡོ་རྗེ་ཐེག་པ་ནི། ། ཉི་མའི་དཀྱིལ་འཁོར་ལྟ་བུར་གསུངས། ། ཉི་མ་ཕྱོགས་ན་མེད་པ་ཡིས། ། འོད་ཟེར་གང་ནས་རྙེད་པར་འགྱུར། །
ནང་གི་ཞིང་ཁམས་མ་མཐོང་ན། ། ཕྱི་ཡི་ཞིང་ཁམས་ཇི་ལྟར་སྦྱོང༌། ། སྙིང་ཁམས་བསྐྱེད་ནས་གྲངས་མེད་གསུམ། ། རྟག་པའི་ཡིད་ཀྱིས་རྣམ་བསམས་ནས། ། རྫོགས་པའི་སངས་རྒྱས་དངོས་པོ་ཅན། ། དམན་པའི་ཡིད་ཀྱིས་བསམས་པ་རྣམས། ། རྡོ་རྗེ་ཐེག་པའི་སྒོར་ཞུགས་ནས། ། སྐད་ཅིག་ཉིད་ལ་ཤེས་འགྱུར་ཏེ། ། ཚེ་གཅིག་རྫོགས་པའི་བྱང་ཆུབ་འཐོབ། ། རྡོ་རྗེ་འཆང་གིས་གསུངས་པས་ན། །
དེ་ཡི་རྗེས་སུ་འབྲང་བར་བྱ། ། ཚད་ལྡན་བླ་མ་དམ་པ་དང༌། ། མོས་གུས་ཅན་གྱི་སློབ་མ་གཉིས། ། དཔོན་སློབ་ཀྱི་རྟེན་འབྲེལ་འཛོམ་ཙམ་ན། ། མོས་གུས་ཀྱི་རྟེན་འབྲེལ་ཟབ་མོ་ཡིས། ། ལམ་ཟབ་བླ་མར་འགྲོ་བས་ན། ། བླ་མ་རྣམས་དང་སངས་རྒྱས་ཀྱི། ། ཡོན་ཏན་རྒྱ་མཚོ་མ་ལུས་པ། ། སྐད་ཅིག་ཉིད་ལ་འཆར་བར་ཡང༌། ། གོང་མ་རྣམས་ཀྱིས་གསུངས་པ་ཡིན། །
འཁོར་དང་མྱ་ངན་འདས་པའི་ཆོས། ། རང་གི་སེམས་ལས་མི་སྲིད་པས། ། རང་སེམས་རྟོགས་པའི་དུས་ཀྱི་ཚེ། ། འཁོར་འདས་ཐམས་ཅད་མངོན་དུ་འགྱུར། ། ལུས་དང་སྣང་བའི་དངོས་པོ་རྣམས། ། བྱང་ཆུབ་སེམས་ཀྱི་གསེར་འགྱུར་རྩིས། ། འཁོར་བ་མྱ་ངན་འདས་པར་བསྒྱུར། ། དུས་གསུམ་རྒྱལ་བས་ཐུགས་ཆུད་པ། ། མྱ་ངན་འདས་པ་བདེན་གཅིག་པུ། ། བྱང་ཆུབ་སེམས་ལ་ཕྱག་འཚལ་ལོ། །
འབྲས་བུའི་རྣམ་པར་གཞག་པ་ནི། ། གཟུང་འཛིན་སྤངས་ཤིང་གདོད་ནས་ཞི། ། བློ་དང་བྲལ་བ་དེ་ཉིད་ལ། ། ས་བཅུའི་མགོན་པོ་མན་ཆད་དང༌། ། འགྲོ་དྲུག་སེམས་ཅན་མ་ལུས་ལ། ། རྒྱལ་བ་ཇི་ལྟར་འདོད་པ་ལྟར། ། སྣང་ལུགས་སོ་སོའི་བྱེ་བྲག་རྣམས། ། བྱང་ཆུབ་མཆོག་ཏུ་སེམས་སྐྱེད་པ། ། དེ་ཡི་བསམ་པ་རིན་པོ་ཆེ། ། སེམས་ཅན་ཁམས་དང་མཉམ་པར་གནས། །
བྱང་ཆུབ་སེམས་དཔའི་སྤྱོད་པ་ཡང༌། ། སེམས་ཅན་ཁམས་དང་མཉམ་པས་ན། ། རྒྱལ་བ་རྣམས་ཀྱི་སྐུ་གསུང་ཐུགས། ། སེམས་ཅན་རྣམས་དང་མཉམ་པར་ངེས། ། རྒྱལ་སྲས་རྣམས་ཀྱི་བསླབ་པའི་རིམ་པ་བླ་མའི་གསུང་གི་རྗེས་སུ་འབྲངས་ནས། འདིར་ཕན་པའི་སེམས་ཀྱིས་ཅུང་ཟད་ཡི་གེར་བཀོད་པ་འདི་ལ་ནོར་ཞིང་འཁྲུལ་བར་གང་གྱུར་པ། བླ་མ་དམ་པ་རྣམས་དང་དཔའ་བོ་མཁའ་འགྲོ་རྣམས་ལ་ཞེ་འདོད་མེད་པས་བཟོད་པར་གསོལ། དགེ་བ་ཅུང་ཟད་བསགས་པ་དེས་ནི་འགྲོ་བ་མ་ལུས་རྡོ་རྗེ་འཛིན་པར་ཤོག ། རྒྱལ་སྲས་རྣམས་ཀྱི་ལམ་གྱི་རིམ་པ་རིན་པོ་ཆེ་འབར་བའི་རྒྱལ་མཚན་རྫོགས་སོ།། །། ༡༢༽
༄། །ལྟ་སྒོམ་སྤྱོད་པའི་རྣམ་བཞག་བསྟན་བཅོས་བློ་གྲོས་རྒྱལ་མཚན།། ཨོཾ་སྭསྟི། གང་ཞིག་སྲིད་པའི་རྒྱ་མཚོ་མི་ཟད་བརྒལ་དཀའ་བས། ། ཐབས་དང་ཤེས་རབ་མཆོག་གི་གྲུ་ཡིས་སྒྲོལ་མཛད་པ། ། འཇིག་རྟེན་གསུམ་གྱི་མགོན་པོ་བླ་མ་དམ་པ་དང༌། ། ཡི་དམ་ལྷ་དང་དཀོན་མཆོག་གསུམ་ལ་ཕྱག་འཚལ་ལོ། ། འཁོར་བ་འདི་སྡུག་བསྔལ་གྱི་རྒྱ་མཚོ་ཆེན་པོར་ནི་གོ ཚེ་འདི་ཡང་མི་རྟག་ཅིང་སྐད་ཅིག་ཙམ་དྲན་དུ་ནི་འདུག བདེ་བདེའོ་སྐྱིད་སྐྱིད་པོ་ནི་ཇི་ལྟར་བྱས་ཀྱང་མི་སྲིད། གཏན་གྱི་སྐྱབས་གནས་ནི་ཆོས་མིན་པ་མེད་པར་གོ་བའི་རྟེན་གྱི་གང་ཟག་གིས།
སྤང་བར་བྱ་བའི་ཆོས་རྣམ་པ་གསུམ། ཉམས་སུ་བླང་བའི་ལམ་རྣམ་པ་གསུམ། ཉམས་སུ་བླང་བའི་འབྲས་བུ་རྣམ་པ་གསུམ་མོ། ། དེ་ལ་སྤང་བར་བྱ་བའི་ཆོས་རྣམ་པ་གསུམ་ནི། འདོད་ཆགས་སྤང་བར་བྱ་བའི་ཆོས་དང༌། ཞེ་སྡང་སྤང་བར་བྱ་བའི་ཆོས་དང༌། གཏི་མུག་སྤང་བར་བྱ་བའི་ཆོས་སོ། ། མ་སྤང་བའི་ཉེས་དམིགས་རྣམ་པ་གསུམ་ནི། འདོད་ཆགས་མ་སྤངས་ན་གནས་སྐབས་དང་མཐར་ཐུག་གང་དུ་ཡང་བདེ་བ་དང་སྐྱིད་པ་མི་སྲིད་དེ། དེ་ལྟར་ཡང༌།
བཅོམ་ལྡན་འདས་ཀྱིས། ཆགས་པས་བདེ་འགྲོ་མི་ཐོབ་སྟེ། ། ཐར་པའི་སྲོག་ཀྱང་གཅོད་པར་བྱེད། ། ཅེས་གསུང་པས། ཕྱི་ཡུལ་དང་ནང་སེམས་ཅན་གང་ལ་ཆགས་ཀྱང༌། བཅོམ་ལྡན་འདས་ཀྱིས་ཆོས་ཆགས་སྡང་རྨོངས་གསུམ་གྱི་གཉེན་པོར་འགྲོ་བ་སྟོན་པར་བྱེད་པའི་བླ་མ་འཚོལ་ཞིང༌། དེ་འདྲ་རྙེད་ཀྱང་ཕྱི་ཡུལ་ལ་ཆགས་ན་ནི། རྫས་དང་ཡོ་བྱད་ཁེ་སྐྱེད་དང༌། གསོག་བརྣབ་འབའ་ཞིག་གིས་དུས་འདའ། ཆོས་ཐོས་བསམ་བསྒོམ་གསུམ་ཡེ་མི་ཁོམ།
ཐ་མ་རང་གི་ཡུལ་ཕྱོགས་ན་རྫས་དང༌། ཡོ་བྱད་ཡུལ་དང༌། ལོངས་སྤྱོད་བྲན་བྲུན་གྱིས་ཤེས་པ་བྲོད་ནས། སྡིག་པ་མི་དགེ་བ་འབའ་ཞིག་བྱེད་པ་མ་གཏོགས་པ་དགེ་བ་བྱེད་མི་ཁོམ། ནང་སེམས་ཅན་ལ་ཆགས་ན། རང་གི་ཉེ་དུ་གཉེན་འབྲེལ་མཐོ་དམན་འབྲིང་གསུམ་ལ་ཆགས་ནས། ཆོས་བྱེད་པའི་བསམ་པ་མི་འབྱུང༌། གལ་ཏེ་ལས་ཀྱི་དབང་གིས་དགེ་བའི་བཤེས་གཉེན་དང་ཕྲད་ཀྱང༌། རང་གི་ཡུལ་ཕྱོགས་དང་གཉེན་འདུན་ཕྱོགས་རིས་སུ་བཅད་ཅིང༌། རང་སྡོད་པའི་གྲྭ་ས་དེ་འཇིག་པར་བྱེད་ཅིང༌།
དགེ་འདུན་མཐུན་པའི་དབྱེན་བྱེད། སྡེ་འཁྲུག་གི་གཞི་འཛུགས། རྡོ་རྗེ་སློབ་དཔོན་གྱི་ཐུགས་དཀྲུགས། དམྱལ་བར་འགྲོ་བའི་རྒྱུ་གསོག ཐ་མ་རང་ཡུལ་དུ་ཕྱིན་ཡང༌། གཉེན་འདུན་ལ་ཆགས་ཤིང་སྐྱོང་བར་འདོད་པས། ཉེ་དུ་གཉེན་འབྲེལ་གྱི་སོ་ནམ་འབའ་ཞིག་བྱས་ཀྱང༌། ལས་དབང་ཆེ་བས་རང་གིས་ཕན་པར་བསམ་ཤིང་བྱས་པ་རྣམས་ཀྱིས་སྦྲུལ་ལ་འོ་མ་བླུད་པ་བཞིན་དུ་གནོད་པ་འབའ་ཞིག་ཏུ་འགྱུར། རང་ཉིད་ཀྱིས་ཅི་བྱས་ཚད་ཐམས་ཅད་ཀྱིས་འཁོར་བ་དང༌། ངན་སོང་གི་རྒྱུ་འབའ་ཞིག་བྱས་ནས།
ངན་སོང་རྣམ་པ་གསུམ་དུ་འགྲོ་ཞིང་མཐོ་རིས་དང༌། ཐར་པ་ལ་རྒྱབ་ཀྱིས་ཕྱོགས་པ་ནི་ཆགས་པའི་ཉེས་དམིགས་སོ། ། ཞེ་སྡང་གི་ཉེས་དམིགས་ནི། རང་གི་བསམ་པ་འདི་ཤིན་ཏུ་གདུག་ཅིང་མ་རུངས་པའི་སེམས་སྐྱེས་ན། དཔེར་ན་མི་ཤིན་ཏུ་བུ་འདོད་པ་ཞིག་གི་ཆུང་མ་སྦྲུམ་པས་བུ་སྐྱེ་བར་རེ་ཞིང་དུས་ལ་སྡོད་པ་ལ། སྦྲུལ་གདུག་པ་མཐོང་བ་དང༌། རེག་པ་དང༌། ཁ་རླངས་ཀྱི་དུག་ཅན་ཅིག་སྐྱེས་ན་རེ་ཐག་ཆད་ཅིང་ཡིད་སྐྱོ་ནས། དེ་སྤོང་བའི་ཐབས་སྣ་ཚོགས་འཚོལ་བ་བཞིན་དུ། ཕ་མ་དང་ཉེ་དུ་གཉེན་འབྲེལ་དུ་གྱུར་པ་ཐམས་ཅད་ཀྱང་རེ་ཐག་ཆད་ཅིང་ཡིད་སྐྱོ་ནས་གསོད་པ་དང༌།
སྐྲོད་པའི་ཐབས་རྣམ་པ་སྣ་ཚོགས་པ་འཚོལ། གང་ཉེ་བ་དང་བརྩེ་བ་ཐམས་ཅད་དགྲའི་དོན་པོར་བཟུང་ནས་ཐམས་ཅད་དུ་ཕུང་ཤོམ། སྡིག་པའི་ལས་དེས་སྐྱེས་བུ་བྱམས་པ་དང༌། སྙིང་རྗེ་དང༌། བྱང་ཆུབ་ཀྱི་སེམས་ཆེ་བ་གཏན་མི་འདོད། བརྒྱ་ལའམ་གལ་ཏེ་དེ་འདྲ་བ་དང་ཕྲད་ཀྱང༌། ཞེ་སྡང་འབའ་ཞིག་གིས་སོ་ནམ། ངས་འདི་ལ་འདི་བྱས་པ་ལ། འདིས་ང་ལ་གནོད་པ་འདི་བྱས། ད་ལྟ་འདི་བྱེད།
ཕྱིས་ཀྱང་འདི་བྱེད་ནས་འོང༌། ང་དང་མཐུན་པ་རྣམས་ལ་གནོད་པ་འདི་བྱས། འདི་བྱེད། འདི་བྱེད་པར་འགྱུར་རོ། ། ང་དང་མི་མཐུན་པ་རྣམས་དང་འདི་བཤེས་སོ། ། བཤེས་པར་གྱུར་ཏོ། ། བཤེས་པར་འགྱུར་རོ། ། སྙམ་པའི་ཞེ་སྡང་ཆེན་པོ་མནར་སེམས་རིམ་པ་དགུ་སྐྱེ་ཞིང༌། སུ་མཐོང་བ་དང་ཕྲད་ཕྲད་ཐམས་ཅད་འཐད་པ་གཅིག་ཀྱང་མེད། མི་འཐད་པ་འབའ་ཞིག་ཇེ་མི་འཐད་ཇེ་མི་འཐད་ལ་ཅི་ཞིག་ལྟར་ལ།
རྡོ་རྗེ་སློབ་དཔོན་མན་ཆད་གསོད་པའི་གཤེད་མར་སོང་ནས་འབྲོས་དགོས་པ་ཡང་གན་ན་འདུག དེའི་གཉེན་པོ་བྱམས་པ་དང༌། སྙིང་རྗེ་བསྒོམས་ཀྱང༌། ཞེ་སྡང་ནི་གཞི་མ་གཉུག་མར་སོང༌། བྱམས་པ་དང་སྙིང་རྗེ་ནི་འགྲོན་པོ་གློ་བུར་བར་ཐལ་བས། ཆོམས་པར་དཀའ་ཞིང་ཐག་ཐུག་མང་བས། རིན་པོ་ཆེའི་ཞལ་སྔ་ནས་ཀྱང༌། ཡུན་ཐུང་བཟོད་པ་བསྒོམས་པ་ནི། ། སྡོང་པོ་དབའ་ལ་བསྐྱུར་བ་འདྲ། ། མདོར་ན་མཐོ་ས་ཆེ་ན་གཡང་ས་ཆེ་ཞིང༌།
བཟང་པོ་ཐོས་བསམ་སྒོམ་གསུམ་བྱེད་པ་དང་ཕྲད་པས། ཞེ་སྡང་གི་མེ་ཆེར་འབར་ནས་གཉེན་པོ་གཏན་མེད་དུ་སོང༌། རང་གི་ཡུལ་དུ་ཕྱིན་ནས་མི་ཐམས་ཅད་ཨཱ། སྐྱེས་བུ་དམ་པ་བྱོན་སྙམ་ཙམ་ན། ཡུལ་ཁམས་ཐམས་ཅད་མི་བདེ་བ་དང༌། འཁྲུག་པ་རླབས་པོ་ཆེ་ལ་སྦྱར་ནས་འོང་བས། དམྱལ་བ་གཏིང་ཟབ་པ་ཞིག་ཏུ་འགྲོ་བའི་རྒྱུ་བྱེད། མཐོ་རིས་དང་ཐར་པ་ལ་གཏན་རྒྱབ་ཀྱིས་ཕྱོགས་པའི་ཉེས་དམིགས་ཡོད་དོ། ། མི་ཤེས་ཤིང་གཏི་མུག་པའི་དབང་དུ་སོང་ན། རྨོངས་པ་དེ་ནམ་ཡང་རྨོངས་པ་འབའ་ཞིག་ལ་དགའ་བ་མ་གཏོགས་པ།
ཐོས་བསམ་སྒོམ་གསུམ་གྱི་ཤེས་རབ་ཅན་ལ་རྒྱབ་ཀྱིས་བལྟས་ཤིང༌། མི་དགའ་བ་འབའ་ཞིག་ཏུ་འགྱུར། དེ་ལ་མི་དགའ་བ་ཅི་ཡང་མི་ཤེས་པར་འགྱུར། ཅི་མི་ཤེས་ཞེ་ན། ད་ལྟར་ཀུན་རྫོབ་ཀྱི་བྱ་བ་དང་བྱེད་པ། ཕན་པ་དང་གནོད་པ་ཅི་ཡང་མི་ཤེས་པས། ཡུལ་བཟུང་ཉེས་རང་གི་རིགས་རྒྱུད་ཐམས་ཅད་ཆུད་གསོན་པའི་ཡུལ་འཛིན། ལས་བྱ་ཉེས་ཚེ་འདི་མེད་ཕྱི་མ་མེད། རང་ལ་གནོད་གཞན་ལ་གནོད། རང་ཕུང་གཞན་ཕུང་ཐམས་ཅད་བྱེད་པར་འོང༌།
གཏམ་སྨྲ་ཉེས་མི་ཚེ་ཐམས་ཅད་དུ་བཟང་བྱས་པ། ངན་སྨྲས་ཚིག་གཅིག་གིས་མགོ་འཆད་པའི་ཉེས་པ་ཐོབ་པ། དཔེར་ན། རྒྱལ་པོའི་མདུན་དུ་བཙུན་མོ་དམ་པ་ཞིག་གིས། རྒྱལ་པོ་ངན་པ་ཁྱོད་གསོད་བྱས་པས། རང་གི་མགོ་འཆད་པ་ལྟ་བུ་དཔག་ཏུ་མེད་པ་འབྱུང་བ་དང༌། ནམ་ཡང་དོན་དམ་པའི་བདེན་པ་རྟོགས་མི་སྲིད་པ་དང༌། བརྒྱ་ལའམ་གལ་ཏེ་ཐོས་བསམ་སྒོམ་གསུམ་གྱི་ཤེས་རབ་ཡོད་པ། ལུང་དང་རིགས་པའི་བདག་ཐོབ་པ་འབའ་ཞིག་གི་དྲུང་དུ་ཕྱིན་ན། རིགས་པའི་ཆོས་མངོན་སུམ་དང་རྗེས་དཔག་རྣམ་གཉིས་ཀྱིས།
སྤྱི་དང་རང་གི་མཚན་ཉིད་ཐམས་ཅད་གཏན་ལ་འབེབས་པ་ལ་ནི་ཅི་བྱེད། འདི་མུ་སྟེགས་བྱེད་དང་ཐུན་མོང་ཡིན་ཟེར་ནས་རྣ་མི་གཏོད། ལུང་གི་ཆོས་དེ་བཞིན་གཤེགས་པའི་སྟོབས་དང༌། མི་འཇིགས་པ་དང༌། མ་འདྲེས་པའི་ཆོས་སྔོན་གྱི་བྱང་ཆུབ་སེམས་དཔའ་རྣམས་དང༌། དགྲ་བཅོམ་པ་ཆེན་པོ་རྣམས་ཀྱིས་འདི་ལྟར་ཉམས་སུ་བླངས་པས། གནས་སྐབས་དང་མཐར་ཐུག་གི་འབྲས་བུ་ཐོབ་པ་འདི་ལྟ་བུ་ཡིན་བྱས་ན་ནི། གནའ་གཏམ་རྙིང་པ་ལ་ད་དགོས་ཀྱི་དོན་མི་འོང༌། རུས་པ་བཙའ་ཅན་བཞིབ་ཀྱང་ལྷ་བ་མི་འབྱུང་ཟེར་ནས་རྣ་བ་མི་གཏོད། ཡང་དོན་དམ་པའི་བདེན་པ་གཏན་ཚིགས་ཆེན་པོ་བཞིའམ་ལྔས་གཏན་ལ་ཕབ་པ་དང༌།
ཟབ་པ་དང་རྒྱ་ཆེ་བའི་ཆོས། ས་དང་ལམ་གྱིས་བསྡུས་པ་ཐམས་ཅད་ནི། འདི་གོ་དཀའ་གཏིང་རིང་ཟེར་ནས་རྣ་བ་མི་གཏོད། ཐེག་པ་ཆེན་པོ་གསང་སྔགས་རྡོ་རྗེའི་ཐེག་པ་ཚེ་གཅིག་ལུས་གཅིག་གིས་སངས་རྒྱ་བ་ཡིན་ངེས་བྱས་ཀྱང༌། སངས་རྒྱས་འདི་བཟང་པོ་ཞིག་ཡིན་པས་སླ་དྲགས་ཟེར་ནས་རྣ་མི་གཏོད། དང་པོར་མ་དད། བར་དུ་མ་བསླབས། ཐ་མར་མི་ཤེས་ཆོས་སྤོང་བའི་ལས་གསོག ཅི་ཞིག་ལྟར་གཞན་ཆོས་ཀྱི་བླ་བོ་ གཏམ ་དང༌། གླེང་ལངས་བྱེད་པའི་དུས་ན་རྣ་བ་གཟེར་ཏིང་གིས་འགྲོ།
ཆོས་མི་གླེང་བའི་ཐབས་གྲུབ་ཚད་བྱེད། དེ་མ་ཐུབ་ན་ངན་སྨྲས་བྱེད་ཅིང་ལངས་ནས་འགྲོ། རྗེས་ན་ཡོད་པའི་མི་རྣམས་ཀྱིས་སྣ་སྙེར་དང༌། ཞེ་སྙེར་མང་པོ་བྱེད། ཨ་ཨཱ་ཅི་འདྲ་ཡང་སྲིད་ཟེར་ཅིང་འཕྱ། རང་ཡུལ་དུ་འགྲོ་བའི་དུས་སུ་མི་ངན་པའི་གཏམ་ངན་སྔ་བས། སུས་ཀྱང་བལྟ་མི་མི་གཅིག་ཀྱང་མེད། ཐོས་བསམ་སྒོམ་གསུམ་གྱི་ཡོན་ཏན་མེད་པས་དགེ་བཤེས་སུ་ཡང་མ་བཏུབ། ཐག་རིང་དུ་སོང་བའི་གཏན་ཚིགས་ཀྱིས་མི་སྐྱར་ཡང་མ་བཏུབ། འདི་ལ་ས་མཐའ་ཁྱི་རྗེས་ཀྱིས་འགེངས་ཤིང་སྒོ་གཤམ་བརྡུང་བ་མིན་པ་ལས་མེད།
རང་མི་ཐོག་རྒན་པ་དང༌། དགེ་བཤེས་བསྟེན་ཡུན་རིང་བ་དང༌། ཆུ་རྐ་འགོར་འཐུང་པ་ཡིན་པ་ལ་ང་སུས་ཀྱང་མི་བཀུར། འདི་ཀུན་བཀུར་བར་འདུག་སྙམ་ཞིང་སྨྲ་བས། འཁོར་བ་དང་ངན་སོང་གི་རྒྱུ་གསོག མཐོ་རིས་དང་ཐར་པ་ལ་རྒྱབ་ཀྱིས་ཕྱོགས་པས་ཉེས་དམིགས་གསུམ་མོ། ། དེ་ཡིས་སྤང་བར་བྱ་བའི་གཉེན་པོ་རྣམ་པ་གསུམ་ནི། འདོད་ཆགས་ཀྱི་གཉེན་པོར་སྡུག་པ་དང་འབྲལ་བ་བསྒོམ། ཞེ་སྡང་གི་གཉེན་པོར་བྱམས་པ་སྙིང་རྗེ་བྱང་ཆུབ་ཀྱི་སེམས་བསྒོམ། གཏི་མུག་གི་གཉེན་པོར་རྟེན་ཅིང་འབྲེལ་པར་འབྱུང་བ་ལུགས་སུ་འབྱུང་བ་དང༌།
ལུགས་ལས་ལྡོག་པ་བསྒོམ་པར་བྱ་སྟེ། དེ་ལྟར་ཡང༌། བསྒོམ་པ་མ་ཡིན་གོམས་པ་ཡིན། ། ཅེས་པས། གོམས་པ་ལ་དང་པོ་ཡོད་པ་ཞིག་གོམས་པར་བྱེད་དགོས་པས། མི་སྡུག་པ་ལྟ་བུ་ཞིག་ལ་མཚོན་ན་སྙིང་དུ་སྡུག་པ་དང༌། ཆགས་པ་དང༌། ཞེན་པ་དང༌། འཆུམས་པ་ སེར་སྣ་ དེ་ལ་སྙིང་དུ་མི་སྡུག་པ་དང༌། མི་འཐད་པ་དང༌།
ཡིད་དུ་མི་འོང་བ་ཞིག་རྒྱུད་ལ་ཅི་སྐྱེ་ལྟ་བ་ཡིན་པས། མཆུ་ལ་ཆགས་ན་ཤོ་རེ། སྣ་ལ་ཆགས་ན་སྣ་རྡུམ། མིག་ལ་ཆགས་ན་ཞར་བ། གསོན་པོ་ལ་ཆགས་ན་རོ། དེ་ཡང་རྣམ་པར་བམ་པ་དང༌། རྣམ་པར་དམར་བ་དང༌། རྣམ་པར་འབུས་བཤིག་པ་དང༌། རུས་གོང་ལ་སོགས་པའི་བར་དུ་བརྟགས་པས། ཆགས་ཞིང་ཞེན་པ་ལོག་པའི་མྱོང་བ་གང་ལ་སྐྱེ་བ་བལྟ།
མྱོང་བ་གང་ལ་སྐྱེས་པ་དེ་གོམས་པར་བྱེད་པ་ལ་སྒོམ་ཞེས་བྱ་བ་ཡིན། དེ་བཞིན་དུ་ཨ་མར་གོམས་པ་ལ་བྱམས་པ་དང་སྙིང་རྗེ་སྐྱེ་བ་དང༌། རྟོག་པ་འདི་ཡོད་ན་འདི་འབྱུང༌། འདི་འགགས་ན་འདི་འགག་པ་བསམ་པས། རྟེན་འབྲེལ་གྱི་གཤིས་གོ་ཞིང་མྱོང་བ་སྐྱེས་པ་ལ་སྒོམ་ཟེར་བ་ཡིན། འདི་རྣམས་ཀྱིས་ཉོན་མོངས་པ་སྤོང་བ་ལ་མྱོང་བ་བག་ཙམ་སྐྱེས་ནས་སྙིང་རུས་དང་བརྩོན་འགྲུས་ཀྱི་ཁ་ན་རྩེན་ནེ་ཡོད། འདིར་རང་ཉིད་ངན་སར་ཅོག་གིས་བཞག ། གཞན་རྣམས་མཐོ་སར་རྩེན་ འཕག་ གྱིས་དབྱུང༌། ། ཉོན་མོངས་དུག་གསུམ་གང་སྐྱེས་ཀྱང༌། ། དེ་ཡི་ཁ་འཛིན་མི་བྱ་བར། །
ཀུ་རེ་ཀྱལ་ཀ་མ་མཆིས་པར། ། སྙིང་ནས་དགྲའི་ཟོན་ཐག་ཆོད་བྱ། ། དགྲ་བོ་ཉོན་མོངས་དུག་གསུམ་འདི། ། ཐོག་མེད་དུས་ནས་ད་ལྟ་བར། ། དམྱལ་བ་ཡི་དྭགས་བྱོལ་སོང་དང༌། ། འཁོར་བ་གཏིང་མཐའ་མེད་པ་ཡི། ། སྡུག་བསྔལ་རྒྱ་མཚོ་ཆེན་པོར་བསྐྱུར། ། ཚེ་འདི་ཐོག་མཐའ་བར་གསུམ་དུ། ། ཉེས་པ་ཅི་བསྐྱེད་དྲན་པར་བྱ། ། ད་ཡང་འདི་དང་མ་བྲལ་ན། །
ཇི་ལྟར་མེ་དང་ཚ་བ་བཞིན། ། ཉོན་མོངས་ལས་དང་སྡུག་བསྔལ་ཡང༌། ། འགྲོ་ལྡོག་གཅིག་ཏུ་ངེས་པ་བསམ། ། དེ་ལྟར་ཡང་ཡང་བསམ་པ་དང༌། ། སྙིང་སྟོབས་བརྩོན་འགྲུས་ཆེན་པོ་ཡིས། ། གཉེན་པོ་བསྟེན་ཅིང་གོམས་པ་ཡིས། ། ཉོན་མོངས་གསུམ་པོ་ཆོམས་པར་འགྱུར། ། ཚེ་འདི་མི་རྟག་ཡུན་རེ་ཐུང༌། ། བདེ་སྐྱིད་མི་རྟག་འཇིག་པར་ངེས། ། ལོངས་སྤྱོད་མི་རྟག་འབྲལ་བར་ངེས། །
གཉེན་འདུན་མི་རྟག་འབྱེ་བར་ངེས། ། ཤ་ཁྲག་བརྡོས་པའི་ཕུང་པོ་ལ། ། ང་དང་བདག་ཏུ་མ་འཛིན་པར། ། བུ་གཅིག་གཉེན་པོ་གོམས་པར་མཛོད། ། སྤང་བར་བྱ་བ་བསྟན་པའོ།། ༈ །།དེ་ལྟར་ཉེས་པ་མི་མཐུན་པའི་ཕྱོགས་སྤང་བར་བྱ་བ་བསྟན་ནས། ད་ནི་ཉམས་སུ་བླང་བའི་ཆོས་གསུམ་བསྟན་པར་བྱ་སྟེ། དེ་ཡང་གང་ཞེ་ན། ལྟ་བ་དང༌། སྒོམ་པ་དང༌།
སྤྱོད་པ་རྣམ་པ་གསུམ་མོ། ། དེ་ལ་ལྟ་བ་ནི། འཁོར་བ་དང་མྱ་ངན་ལས་འདས་པས་བསྡུས་པའི་ཆོས་ཐམས་ཅད། གདོད་ནས་ཞི་ཞིང་མ་སྐྱེས་པ་སྤྲོས་པ་ཐམས་ཅད་ཀྱི་མཐའ་དང་བྲལ་བ། སྨྲ་བ་དང་བསམ་པ་དང་ཤེས་པ་དང་བརྗོད་པ་ཐམས་ཅད་ཀྱི་ཡུལ་ལས་འདས་པ། འཁོར་འདས་ཀྱི་གཤིས་སུ་གནས་པ་ལ་ལྟ་བ་ཞེས་བྱ། དེ་རྟོགས་དགོས་པས་ལྟ་བ་རྟོགས་པ་དང་ལྡན་པ་ཞེས་བྱ་སྟེ། དེ་རྟོགས་པར་བྱེད་པ་ལ་གསུམ། ཞིང་མཚན་ཉིད་དང་ལྡན་པའི་བླ་མ་དེ་ལྟ་བུ་རྟོགས་པ་ཞིག་དགོས་ཏེ། དེ་ལྟར་ཡང་བཅོམ་ལྡན་འདས་རྗེ་བཙུན་གྱི་ཞལ་སྔ་ནས།
བཤེས་གཉེན་དུལ་བ་ཞི་བ་ཉེར་ཞི་བ། ། ཡོན་ཏན་ལྷག་བཅས་བརྩོན་པ་ལུང་གིས་ཕྱུག ། དེ་ཉིད་རྟོགས་པ་རབ་ཏུ་སྨྲ་མཁས་ལྡན། ། བརྩེ་བའི་བདག་ཉིད་སྐྱོ་བ་སྤངས་ལ་བསྟེན། ། ཅེས་པ་དང༌། བླ་མ་རིན་པོ་ཆེའི་ཞལ་སྔ་ནས་ཀྱང༌། རྐོས་ཕོར་ལ་རི་མོ་མེད་ན་ཚ་ཚ་ལ་རི་མོ་མི་འབྱུང༌། བླ་མ་ལ་ཡོན་ཏན་མེད་ན་སློབ་མའི་རྒྱུད་སྨིན་པར་མི་ནུས་གསུང་བ་དང༌། བཅོམ་ལྡན་འདས་ཀྱི་གསུང་རབ་ཐམས་ཅད་དུ་ཡང་བླ་མའི་མཚན་ཉིད་བཟང་པོ་དགོས་པ་ཤ་སྟག་དུ་བསྟན་པ་ཡིན་ལ། དོན་དམ་པའི་བདེན་པ་རྟོགས་པ་ཞིག་གིས་དོན་དམ་པའི་བདེན་པ་སྟོན་ནུས་པ་འཐད་ཅིང་རིགས་པ་ཡིན་པས།
རྟོགས་པ་དང་ལྡན་པའི་བླ་མ་ལ་བསམ་པ་རྣམ་པར་དག་པ་དད་པ་དང་གུས་པའི་ཤུགས་གཅད་དུ་མེད་པ། དཔེར་ན་བྱང་ཆུབ་སེམས་པ་རྟག་ཏུ་ངུ་དང༌། བྱང་ཆུབ་སེམས་དཔའ་ནོར་བཟང་དང༌། སློབ་དཔོན་ཆེན་པོ་དཔལ་ལྡན་ནཱ་རོ་པ་བཞིན་ཏུ་སྐུའི་རྣམ་པར་ཐར་པ་ཅི་མཛད་པ་སྲོག་གཅོད་པ་དང༌། མ་བྱིན་པ་ལེན་པ་དང༌། མི་ཚངས་པར་སྤྱོད་པ་དང༌། རང་གི་སྲོག་གཅོད་པ་དང༌། སྤུ་གྲིའི་རི་ལ་འཛེགས་པ་དང༌། མེའི་འོབས་ཆེན་པོར་མཆོང་དུ་འཇུག་པ་ལ་སོགས་པ་རང་ཐོག་ཏུ་མ་རུངས་པ་ཅི་བསྒྲུབས་ཀྱང༌། སངས་རྒྱས་ཀྱི་མཛད་པ་ཤ་སྟག་ཏུ་གོ་ཞིང་དགའ་བ་སྐྱེ།
བླ་མའི་གསུང་མཐོ་བ་དང༌། དམའ་བ་དང༌། རྫུན་དང༌། ཕྲ་མ་དང༌། ཚིག་རྩུབ་དང༌། ངག་འཁྱལ་དང༌། འཐད་པ་དང༌། མི་འཐད་པ་རྣམ་པ་སྣ་ཚོགས་པ་ཇི་ལྟར་གསུང་ཡང༌། སངས་རྒྱས་ཀྱི་ཆོས་ཐོག་མར་དང་བར་དུ་ཐ་མར་དགེ་བར་གོ་བ། སྔོན་བྱང་ཆུབ་སེམས་དཔའ་རྟག་ཏུ་ངུས་བྱང་ཆུབ་སེམས་དཔའ་ཆོས་འཕགས་ཀྱི་ཞལ་མཐོང་ཞིང་གསུང་ཐོས་པ་དང༌།
ཆོས་ཐམས་ཅད་འགྲོ་འོང་མེད་པར་ཉེ་བར་ཞི་བར་རྟོགས་ཤིང་ཁོང་དུ་ཆུད་ནས། ལོ་བདུན་གྱི་བར་དུ་གཉིད་དང་རྨུགས་པ་མེད་པར་སྤྱོད་ལམ་རྣམ་གཉིས་ཀྱིས་དུས་འདའ་བར་བྱེད་པ་ལས། བླ་མ་བྱང་ཆུབ་སེམས་དཔའ་ཆོས་འཕགས་དང་ཞལ་མཇལ་ནས། དེ་ལྟར་ཤེས་རབ་ཀྱི་ཕ་རོལ་ཏུ་ཉེ་བར་ཞི་བ་ཡིན་པ་ལ། ཡང་རི་རབ་སྣ་ཚོགས་པ་ཉིད་པས་ཤེས་རབ་ཀྱི་ཕ་རོལ་ཏུ་ཕྱིན་པ་སྣ་ཚོགས་པ་ཉིད་དོ། ། དེ་བཞིན་དུ་གཟུགས་སྣ་ཚོགས་པ་ཉིད་པས་ཤེས་རབ་ཀྱི་ཕ་རོལ་ཏུ་ཕྱིན་པ་སྣ་ཚོགས་པ་ཉིད་དོ། ། དེ་བཞིན་དུ་ཕུང་པོ་ཁམས་དང་སྐྱེ་མཆེད་འཁོར་འདས་ཀྱི་བསྡུས་པའི་ཆོས་ཐམས་ཅད་མཚན་ཉིད་མི་འདྲ་བ་རྣམ་པ་སྣ་ཚོགས་པ་ཡིན་པ་ལ། ཤེས་རབ་ཀྱི་ཕ་རོལ་ཏུ་ཕྱིན་པ་ཡང་རྣམ་པ་སྣ་ཚོགས་པ་ཉེ་བར་ཞི་བའི་སྟོང་པ་ཉིད། འདུས་བྱས་མི་རྟག་པ་རྣམ་པ་སྣ་ཚོགས་པ་འདི་ཉིད་ཡིན་ཞེས་པ་རེ་མི་འཐད་ཅིག་གསུངས་པ་ལ། བླ་མ་དམ་པའི་གསུང་ལ་གུས་པས་རི་རབ་སྣ་ཚོགས་པ་ཞེས་བྱ་བའི་ཏིང་ངེ་འཛིན་དང༌།
དེ་བཞིན་དུ་ཆོས་རྣམས་ཐམས་ཅད་སྣ་ཚོགས་པ་ཞེས་བྱ་བའི་ཏིང་ངེ་འཛིན་ཐུགས་རྒྱུད་ལ་འཁྲུངས་པ་དང༌། ཡང་བླ་མ་དེས་མཐོ་དམན་བཟང་ངན་ཐམས་ཅད་ཅི་ཡང་མི་ཤེས་པ་དང༌། རང་དང་མི་མཐུན་པ་དང༌། བརྣབ་སེམས་དང༌། གནོད་སེམས་དང༌། ལོག་པར་ལྟ་བ་ཅན་དུ་སྣང་ཞིང་མཐོང་ཡང་སངས་རྒྱས་ཀྱི་ཐུགས་གདུལ་བྱ་སྨིན་པར་དང་གྲོལ་བར་མཛད་པར་གོ་བས། དཔེར་ན་སློབ་དཔོན་རི་ཁྲོད་དབང་ཕྱུག་རྔོན་པའི་ཆ་བྱད་དུ་བྱོན་པ་ལ། སློབ་དཔོན་ཆེན་པོ་མངའ་བདག་མཻ་ཏྲི་པ་ལྔ་རིག་པའི་པཎྜི་ཏ་མཁས་པ། བླ་མ་ལ་དད་གུས་ཡོད་པ་སློབ་དཔོན་ཆེན་པོ་ཡིན་ཀྱང༌། རྔོན་པ་ཡིན་ནམ་སྙམ་པའི་རྣམ་པར་རྟོག་པ་ཞིག་བྱུང་བས།
ཚེ་འདིར་མཆོག་གི་དངོས་གྲུབ་མ་ཐོབ། གཡོག་པོ་རྒྱལ་བུ་ས་ག་ར་ཐེ་ཚོམ་མ་སྐྱེས་ཅིང༌། བླ་མ་ཡིན་སྙམ་པས་ཕུང་པོ་ལྷག་མེད་དུ་དེ་ཉིད་དུ་སོང་བ་དང༌། བླ་མ་གོང་མ་ཕལ་ཆེར་དེ་ལྟ་བུ་ཤ་སྟག་གིས་རྣམ་པར་ཐར་པས་གདུལ་བྱ་དཔག་ཏུ་མེད་པ་སྨིན་པ་དང་གྲོལ་བར་མཛད་པ་དང༌། བྱང་ཆུབ་སེམས་དཔའ་རྣམས་རྟོགས་པ་བསྡུར་བས་ཐམས་ཅད་ལ་ངོ་མཚར་ཅན་ཤ་སྟག་བྱུང་བས་ལས། བྱང་ཆུབ་སེམས་དཔའ་ལི་ཙ་བྱི་དྲི་མ་མེད་པར་གྲགས་པས་ཅང་མ་སྨྲས་པས། འཇམ་དཔལ་གཞོན་ནུར་གྱུར་པས་དེ་ཉིད་རྒྱ་ཆེར་གསུངས་པ་ཡིན་ནོ་ཞེས་གསུངས་པ་ལྟ་བུ་ཡིན་པས། ཐུགས་ཀྱི་རྣམ་པར་ཐར་པ་སངས་རྒྱས་ཀྱི་མཁྱེན་པའི་ཡེ་ཤེས་ནོར་འཁྲུལ་མེད་པར་གོ་བ་ཞིག་དགོས། བསམ་པ་རྣམ་པ་དག་པ་དེ་ལྟ་བུ་ཞིག་ཡོད་ན། དངོས་པོ་རྣམ་པར་དག་པ་ནི་བླ་མ་དམ་པའི་གསུང་བཞིན་དུ་བྱེད་པ་ཡིན་ཏེ། །
བླ་མའི་གསུང་བཞིན་དུ་ནི་མི་བྱེད། རྫས་དང་ཡོ་བྱད་ཀྱི་རྣམ་པར་གཞག་པ། དང་པོ་རྣམ་གཞག ། བར་རྒྱག་ཕུད། འགྲོ་ཁར་ཕྱི་ཕྱག ། རྗེས་ལ་འབུལ་བ་འོང་བའི་ངོར་ཆོས་ཟབ་མོ་སྟོན་པ་པོ་ཏི་རེ་བཙོངས་ནས་ཟོས་པ་ལའང་སྡིག་པ་ཆེ་བ་སྐད་ཟེར་ན། རང་གི་མིག་དང་སྙིང་ཐར་པ་དང་ཐམས་ཅད་མཁྱེན་པ་ཟས་དང་ནོར་ལ་འཚོང་བའི་སྡིག་པའི་གྲོགས་པོ་བླ་མའི་ཆ་བྱད་ཅན་དེ། ས་གས་ནས་མི་ལྟུང་ངམ། ཡང་སློབ་མ་ཡང་རྫས་དང་ཡོ་བྱད་ཀྱི་ངོར་བླ་མ་ལ་དབང་ཆ་བཙོངས་ནས། ཆོས་སམ་བཟང་བཟང་པོ་ཞིག་སུ་བས་ཐོན་དུ་རེ་ཡང༌། །
དེ་ཡང་ཨེན་ཅིག་འོང་དུ་དཀའ་སྟེ། མི་ལྟོགས་པ་བསོད་ནམས་ཟད་པ་ཤི་ལ་ཁད་པ་ཚན་གཅིག་ཀྱང་དོམ་ལེན་པའི་བུ་ལོན་ལ་འཇིགས་ན། ལྡོམ་བུ་ལ་ལྟོ་འགྲང་ཞིག་ནི་གར་ཡང་རྙེད། ལྷག་པའི་རྫས་དང་ཡོ་བྱད་ཀྱིས་ནི་འཇིགས། འཇིག་རྟེན་གྱི་ཟང་ཟིང་ལ་དགྲར་ནི་འཛིན། ལྷ་དང་བཅས་པའི་འཇིག་རྟེན་གྱི་གཙུག་གི་ནོར་བུར་བཀུར་ཞིང༌། ཀ་ཅས་མ་ཕོངས་པ་ཞིག་ཟང་ཟིང་གིས་མཉེས་པ་དང་དྲིན་བཞག་ཆེན་པོ་འཁུར་ནས་རང་གི་ཅི་བྱ་བྱར་ཡང་མི་འོང༌། དེ་འདྲ་བའི་ཀ་ཅ་འདོད་པར་དཀའ། ཞབས་འབྲིང་དང་ཞབས་ཏོག་གིས་མཉེས་པར་དེ་ཡང༌། དབེན་པར་བཞུགས་ན་ནི་དཔའ་བོ་མཁའ་འགྲོ་ཐམས་ཅད་ཀྱིས་ཞབས་ཏོག་བྱེད།
ཚོགས་སུ་བཞུད་ན་ནི་ཚངས་པ་དང་བརྒྱ་བྱིན་ལ་སོགས་པ་རྒྱལ་པོ་ཆེན་པོ་རྣམས་ཀྱིས་ཞབས་འབྲིང་དང་ཞབས་ཏོག་བྱེད། ན་ཚ་དང་སྡུག་བསྔལ་འཆི་བའི་འཇིགས་པ་བྱུང་ན་ནི། ལྷན་ཅིག་སྐྱེས་པ་བདེ་བ་ཆེན་པོས་ཞབས་འབྲིང་དང་ཞབས་ཏོག་དང་མི་འབྲལ་བའི་མི་ལ་གཡོག་གི་དགོས་པ་ཆེན་པོ་ཡོད་པར་ཡང་མ་གོ སྒྲུབ་པ་ཡང་ལར་འོར་ཆོ། ཙབ་ཙབ་དང་དགའ་རབ་འདུག ། མི་སྔུན་ཇོ་མོ་ལ་དེ་ལས་བྱ་ཐབས་མེད། མཚན་ཉིད་དང་ལྡན་པའི་བླ་མས་ཚོགས་སུ་བསྡད་པས། སེམས་མི་གནས་པ་གནས་པ་དང༌། གནས་པ་བརྟན་པ་དང༌། བརྟན་པ་གོང་ནས་གོང་དུ་བོགས་འདོན་པ་དང༌།
བདུད་མི་འཇུག་པ་དང༌། ཞུགས་པ་ལྡོག་པ་ལ་སོགས་པ་ཡོན་ཏན་མང་པོ་གཟིགས་ནས་ཚོགས་སུ་སྡོད་གསུངས་ན་ནི། ང་འབུ་མི་ལ་ངོ་ཚ། ཨ་པོ་དང་ཨ་མ་དང༌། གཡོག་པོ་དང་ཁོལ་ལུ་ གཡོག་ཆུང་ དང་མཚམས་མ་བཅད་ཟེར་ནས་མི་དགའ་བར་འདུག ། སློབ་དཔོན་ང་འབུ་དབེན་པ་ཞིག་ཏུ་སྨྲ་བཅད་དང་འདག་སྦྱར་དམ་པ་ཞིག་བྱེད་པར་ཞུ་ཟེར། དབེན་པར་བསྡད་པས་སྐྱོན་འདག་ཅིང་ཡོན་ཏན་སྐྱེ་བའི་རིགས་ཅན་བླ་མའི་ཞལ་ནས་དབེན་པར་སྡོད་གསུང་ན་ནི། ཨ་བ་ང་རེ་སྡུག ། སྐྱིད་རྒྱགས་ཁྱེད་རྣམས་བྱེད། ང་ནི་དབེན་པར་བསྐྲད།
ལན་གཅིག་ཞལ་མཐོང་བ་དང་ཚོགས་གསོག་པའི་སྐལ་པ་ང་ལ་མེད་པས། སློབ་དཔོན་རང་གིས་ཀྱང་ང་བཟང་དོགས་པར་འདུག་སྙམ་པའི་རྣམ་པར་རྟོག་པ་འོང་ཞིང་ཚིག་པ་ཟ། ཚོགས་སུ་བསྡད་པས་བླ་མ་དེ་འཁོར་དང་བཅས་པའི་སྐྱོན་འབའ་ཞིག་མཐོང་ཞིང༌། ཅི་བྱ་ཅི་བྱ་སྙམ་ཞིང་ཁྱིས་བྱ་བདས་བ་བཞིན་དུ་ཡོན་ཏན་ཇེ་རིང་ཇེ་རིང་དུ་འགྲོ་བའི་སྒྲུབ་པ་དེ་འདྲ་བས་ཀྱང༌། བླ་མའི་ཐུགས་དཀྲུག་པ་མ་གཏོགས་པ་ཡེ་ཐུགས་མཉེས་པ་ཁོ་ནར་ཡང་མ་གོ འོ་ན་མཉེས་པ་རྣམ་པ་གསུམ་པོ་མ་གཏོགས་པ་གཞན་ཅི་འདྲ་བ་ཞིག་གིས་མཉེས། ངེད་ཀྱིས་མ་ཤེས་སྙམ་ན། ཡོད་ལྟ་ཡོད་དེ་བཟླ་ས་མེད། འོན་ཀྱང་ཁ་ཆེམས་རླུང་ལ་བསྐུར་བ་དང་འདྲ་བར་ཚིག་གཅིག་ལས་མེད་དེ། བླ་མས་ཅི་གསུང་ཁ་ལ་ཉན་པ་གཅིག་པུ་ཡིན།
དེ་ལྟར་ཡང་རྗེ་བཙུན་མར་པའི་ཞལ་སྔ་ནས། ཅི་གསུང་བཀའ་ལ་ཉན་པ་ནི། ། མི་ལ་རྡོ་རྗེ་རྒྱལ་མཚན་ཡིན། ། གདམས་ངག་བྱིན་པ་དེ་ཙུག་ཡིན། ། ཞེས་པ་དང༌། བླ་མ་གོང་མ་རྣམས་ཀྱི་བཞེད་པས་ཀྱང་ཅི་གསུང་ཁ་ལ་ཉན་པ་ལ་མོས་གུས་ཟེར་བ་ཡིན་གསུང༌། དེའི་གནད་ཀ་གོང་དུ་ཇི་ལྟར་བསྟན་པའི་ཡོན་ཏན་བསྐྱེད་པ་དང་བར་ཆད་སེལ་བ་མཐའ་དག་བླ་མས་ཇི་ལྟར་གསུང་བ་མ་གཏོགས་པར་རང་གིས་མི་ཤེས་པའི་ཕྱིར་རོ། ། དེ་ལྟར་ཞིང་ཤིན་ཏུ་རྣམ་པར་དག་པ་ནི་བླ་མ་རྟོགས་ལྡན། བསམ་པ་རྣམ་པར་དག་པ་ནི་སངས་རྒྱས་སུ་གོ་བའི་མོས་གུས། དངོས་པོ་རྣམ་པར་དག་པ་ནི་བླ་མས་ཇི་ལྟར་གསུངས་པ་བཞིན་དུ་བྱེད་ཅིང་མཉེས་པ་སྟེ།
དེ་ལྟར་ཞིང་དང་བསམ་པ་དངོས་པོ་གསུམ་རྣམ་པར་དག་ཅིང༌། རྟེན་འབྲེལ་འགྲིགས་པས་གོང་དུ་ཇི་ལྟར་བསྟན་པའི་ལྟ་བ་ཆོས་ཐམས་ཅད་ཀྱི་གནས་ལུགས་སྨྲར་མེད་པ། བསམ་དུ་མེད་པ་བརྗོད་དུ་མེད་པ། ཤེས་སུ་མེད་པ་མཐོང་དུ་མེད་པ། དེ་མངོན་དུ་གྱུར་ཅིང་རྟོགས་པ་ནི་ལྟ་བ་རྟོགས་པ་དང་ལྡན་པ་ཡིན་ཏེ། ལྟ་བ་རྣམ་པར་དག་པ་ཕྱིན་ཅི་མ་ལོག་པའི་ལྟ་བ། འཁོར་བ་དང་མྱ་ངན་ལས་འདས་པའི་ཆོས་ཐམས་ཅད་ཀྱི་གནས་ལུགས་དང་བབས་མངོན་དུ་གྱུར་པའི་ལྟ་བ་ལ། ལུང་དང་རིགས་པ་ཐམས་ཅད་དང་མི་འགལ་བ། འཕགས་པ་ཐམས་ཅད་ཀྱིས་བསྟོད་ཅིང་བསྔགས་པའི་ལྟ་བའོ།། ༈ །།དེ་ལ་སྒོམ་པ་ཇི་ལྟར་ཉམས་སུ་བླང་ཞེ་ན།
ལར་ལྟ་ཐོག་ཏུ་སྒོམ་འཚོལ་བ་དང༌། སྒོམ་ཐོག་ཏུ་ལྟ་བ་ཚོལ་བ་དང༌། ལྟ་སྒོམ་ཟུང་འཇུག་ཏུ་ཉམས་སུ་ལེན་པ་ལ་སོགས་པ་ལུགས་མང་དུ་ཡོད་ཀྱང༌། འདིར་འཇིག་རྟེན་གསུམ་གྱི་མགོན་པོ་དཔལ་ལྡན་ཕག་མོ་གྲུ་པའི་དགོངས་པས། བླ་མ་མཚན་ཉིད་དང་ལྡན་པ་ལ་མོས་གུས་ཚད་དུ་སྐྱོལ་བ་ལས་ལྟ་བ་མངོན་པར་རྟོགས་པའི་ཤེས་རབ་སྐྱེ་བར་བཞེད་དེ། དེ་ལྟར་ཡང༌། གཞན་གྱིས་བརྗོད་མིན་ལྷན་ཅིག་སྐྱེས། ། གང་དུ་ཡང་ནི་མི་རྙེད་དེ། ། བླ་མའི་དུས་མཐའ་བསྟེན་པ་དང༌། ། རང་གི་བསོད་ནམས་ལས་ཤེས་བྱ། །
ཞེས་པ་དང༌། ཡང༌། ཡོན་ཏན་ཐམས་ཅད་རབ་རྫོགས་ཀྱང༌། ། བླ་མ་མེད་ན་སྲིད་ཐར་མིན། ། སྐྱ་བ་འཛིན་པ་མེད་པ་ཡི། ། གྲུ་ཡིས་ཕ་རོལ་འགྲོ་མི་ནུས། ། ཞེས་པ་ལ་སོགས་པས་མངོན་གསུངས། རྟོགས་པའི་ལྟ་བ་བླ་མ་ལས་སྐྱེ། ལྟ་བ་དེ་གོམས་པ་ལ་སྒོམ་དུ་བཞེད་དེ། དེ་ཡང་ཇི་ལྟར་ཉམས་སུ་ལེན་ན།
ལྟ་བ་སྤྲོས་པའི་མཐའ་རྣམ་པ་བརྒྱད་དམ་གཉིས་དང་བྲལ་བ་ཡིན་ན། སྒོམ་ཡང་སྤྲོས་པའི་མཐའ་བརྒྱད་དམ་གཉིས་དང་བྲལ་བར་ཉམས་སུ་ལེན་དགོས། དེ་ཉམས་སུ་ལེན་པ་ལ་གནས་དང་གྲོགས་དང༌། དུས་དང་རྫས་དང༌། དགག་པར་བྱ་བ་དང་བསྒྲུབ་པར་བྱ་བའི་བསླབ་པ་མཐའ་རྣམ་པ་གཉིས་དང༌། མཐའ་རྣམ་པ་བརྒྱད་དང་བྲལ་བ་ཉམས་སུ་ལེན་པ་ལ་སྤྱོད་པ་ཞེས་ཀྱང་བྱ་སྟེ། མདོར་ན་རང་གི་དགེ་སྦྱོར་ལ་གང་ཕན་པ་ཉམས་སུ་བླང་བར་བྱེད་པ་ཡིན་པས། བླ་མ་རིན་པོ་ཆེའི་ཞལ་སྔ་ནས་ཀྱང༌། ཐབས་ཀྱི་དགེ་བའི་རྩ་བ་ཤེས་རབ་ཀྱིས་བོགས་འདོན། ཤེས་རབ་ཀྱི་དགེ་བའི་རྩ་བ་ཐབས་ཀྱིས་བོགས་འདོན།
ཞེས་གསུངས་པ་དེའི་དོན་ཐབས་གང་ཡིན་པ་དང༌། ཤེས་རབ་གང་ཡིན་པ་དང༌། བོགས་ཇི་ལྟར་འདོན་པ་དང༌། བོགས་ཐོན་པའི་ཏིང་ངེ་འཛིན་གང་ཡིན་པ་ལས། ཐབས་ནི་བྱས་པ་དང་བཅས་པའི་དགེ་བའི་རྩ་བ། ཤེས་རབ་ནི་བྱས་པ་མེད་པར་ལྷུན་གྱིས་གྲུབ་པ། བོགས་འདོན་ལུགས་ནི་བློ་གཅིག་དུ་ངེས་པར་མི་མཐུན་པའི་ཕྱོགས་ལན་གྲངས་མང་དུ་བསྟེན་ཅིང་གོམས་པར་བྱས་པ། བོགས་ཐོན་པའི་ཏིང་ངེ་འཛིན་ནི་སྤྱིར་འཇིག་རྟེན་དང་འཇིག་རྟེན་ལས་འདས་པའི་ཏིང་ངེ་འཛིན་བྱེ་བྲག་མི་འདྲ་བ་མང་དུ་ཡོད་ཀྱང༌། འདིར་ནི་འཁོར་བ་དང་མྱ་ངན་ལས་འདས་པའི་ཆོས་ཐམས་ཅད་ཀྱི་གཤིས། སྤྲོས་པའི་མཐའ་རྣམ་པ་བརྒྱད་དང་གཉིས་དང་བྲལ་བ་དེ་ཉམས་སུ་ལེན་པ་ཡིན་ཏེ།
འདིར་ནི་མཚན་ཉིད་དང་ལྡན་པའི་བླ་མ་འདི་འདྲ་རྟོགས་པ་ཞིག་དགོས་པ་ཡིན་ཏེ། ཕལ་ཆེར་དྲག་ཤོས་མཐར་ཐུག་པ་རྣམས་ཀྱང་ལྟ་བ་ནི་སྐྱེ་མེད་དང༌། སྟོང་ཉིད་དང༌། སྤྲོས་བྲལ་དང༌། དབུ་མ་དང༌། ཕྱག་རྒྱ་ཆེན་པོ་དང༌། རྫོགས་ཆེན་དང༌། ཟབ་ཟབ་པོར་གྲགས་པ་ཞིག་ལ་བྱས། སྒོམ་པ་ནི་བདེ་སྟོང་ངམ། གསལ་སྟོང་ངམ།
བཟང་བཟང་པོ་ཞི་གནས་ཤིག་ལ་བྱས། སྤྱོད་པ་ནི་ལ་ལ་དག་ན་རེ། དགག་སྒྲུབ་མེད་པ་ཡིན་ཟེར་ནས་གཅེར་བུར་བང་རྒྱུགས་ཟས་སུ་མི་གཙང་བ་ཟ་བ་ལ་བྱེད། ལ་ལ་ན་རེ། སྤྱོད་པ་འདི་བཙུན་པོ་ཡིན། འདུལ་བ་དང་མཐུན་དགོས་ཟེར་ནས། མི་སྔོན་དུ་སོག་མ་ཙག་མི་ཟེར་བ་ཙུག་བྱེད། མདོར་ན་གནམ་གྱི་ཡ་ཆ་དང༌། སའི་སྲེལ་གཞི་ཐམས་ཅད་ཕྱོགས་གཅིག་ཏུ་བསྡུས་ནས་ཐུབ་པའི་བསྟན་པ་ཡང་འཇིག ། ཡོན་ཏན་གོང་མ་ཡང་རྒྱུད་ལ་མི་སྐྱེ།
བླ་མ་གོང་མའི་གསུང་དང་ཡང་མི་མཐུན་སྟེ། དེ་ལྟར་ཡང་བླ་མ་རིན་པོ་ཆེའི་ཞལ་སྔ་ནས་ཀྱང༌། ཉམས་མྱོང་དང་རྟོགས་པ་གཅིག་ཏུ་མཆི། ། རྒྱུན་ཆད་མེད་པར་རྟག་ན་ཡིན། ། ཞེས་གསུངས་པས། ཉམས་མྱོང་དང་མངོན་པར་རྟོགས་པ་གཉིས་གཅིག་པ། སྤྱོད་ལམ་བཞི་དུས་དང་རྣམ་པ་ཐམས་ཅད་དུ་རྒྱུན་ཆད་པ་མེད་པ་ཞིག་དགོས་པ་ཡིན་ཏེ། འོན་ཀྱང་ཤིན་ཏུ་དཀའ་བར་འདུག ། དགེ་སྦྱོར་གཤའ་མ་ཞིག་ཡོད་ན་ཡུན་རིང་དུ་བསྒོམས་པ་ལས་གཉིས་མེད་ཟུང་དུ་འཇུག་པའི་མངོན་པར་རྟོགས་པ་སྐྱེ་བ་ལ་ཚེགས་མེད། དེ་ལ་ཡང་གལ་ཏེ་ཡུན་རིང་དུ་བོགས་མ་ཐོན་ན།
བླ་མ་དམ་པའི་བཀའ་སྩལ་མདོ་རྒྱུད་ཀྱི་དགོངས་པར་རང་གི་ཉམས་སུ་མྱོང་བས། བླ་མ་ན་འཕོ་དགོས་པ་ཞིག་ཏུ་གོ དེ་ལ་བླ་མ་ན་འཕོ་བའི་གོ་བ་གང་ཞེ་ན། སྔ་མའི་དགེ་སྦྱོར་ཡོད་ཚོད་གོ་བ་སྐྱེས་ཚོད་དེ་ཡི་བླ་མ་ལ་མཐོང་ལུགས་དེས་མ་ཕན་པ་ཡིན་པས། སྔ་མའི་བླ་མ་ལ་མཐོང་ལུགས་དེ་ལ་བོགས་འདོན་དགོས། རང་གི་དད་གུས་ལ་བོགས་འདོན་དགོས། མཉེས་པ་གསུམ་གྱི་ཞབས་ཏོག་ལ་བོགས་འདོན་དགོས་ཏེ། དེ་ལ་བླ་མ་ལ་གསུམ། དེ་ཡང་སྐུ་རྣམ་པ་གསུམ་སྟེ། རྟོགས་པ་ལ་བོགས་མ་ཐོན་ན་བླ་མ་ཆོས་སྐུར་མ་མཐོང་བའི་ཉེས་པ་ཡིན།
ཡོན་ཏན་ལ་བོགས་མ་ཐོན་ན་ལོངས་སྤྱོད་རྫོགས་པའི་སྐུར་མ་མཐོང་བའི་ཉེས་པ་ཡིན། ཕྲིན་ལས་ལ་བོགས་མ་ཐོན་ན་སྤྲུལ་པའི་སྐུར་མ་མཐོང་བའི་ཉེས་པ་ཡིན། དེ་མ་གོ་ན་བླ་མ་དམ་པའི་དེ་གཞན་གྱིས་བཟང་ཡང་ཟེར། རང་གིས་བལྟས་པས་ཀྱང་བཟང་པོར་འདུག ། མོས་གུས་བྱས་པས་ཡོན་ཏན་ཅིག་ཀྱང་བྱུང༌། ཡོན་ཏན་དེ་བྱུང་བའི་ཉམས་མྱོང་ཞིག་ཡོད་པ་ཡིན་པ་ལ། འདིར་བླ་མ་དེ་འཁྲོ་བ་དང་འཚིག་པ་དང་འབར་བ་དང་བཀའ་བཀྱོན་བྱུང་བའི་དུས་སུ། རང་ཉིད་མི་དགའ་ཞིང་ཚིག་པ་ཟ་ནས་ཞེ་སྡང་གི་རྣམ་པར་རྟོག་པ་ཕྲ་མོ་སྐྱེ། དེ་སྐྱེས་པས་ཕྱི་ནང་གི་རྟེན་ཅིང་འབྲེལ་པར་འབྱུང་བ་ཟབ་ཅིང་ཕྲ་བས་རྟག་ཏུ་སྙིང་མི་དགའ་བ་དང༌། ཚིག་པ་ཟ་བ་དང་མི་མཐུན་པའི་དགྲ་མང་བ་དང༌།
བླ་མ་དང་ཕྲད་སྙིང་མི་འདོད་ཅིང༌། ཕྲད་ཀྱང་སྔོན་གྱི་དེ་དྲན་ནས་ཁྱོད་ལྟ་ངས་རེ་ཤེས་སྙམ་པའི་བསམ་པ་འབྱུང༌། དེས་དམ་ཚིག་གི་སེལ་དུ་སོང་ནས། བསམ་པ་ས་བོན་རྣམ་པར་ཤེས་པ་འདི་ཡོད་ན་སྒོམ་བཟང་པོ་ཞིག་ཡོད་ཀྱང༌། སེམས་ཅན་གྱི་ཁམས་རང་བཞིན་གྱིས་རྣམ་པར་དག་ལ། གློ་བུར་གྱི་རྣམ་པར་རྟོག་པས་འཁོར་བར་འཁོར་ཟེར་བ་དང་མི་འདྲའམ་སྟེ། རང་ལ་གཉེར་ཁ་མེད། ལུང་པ་ཡོ་བ་ཆུས་མི་འགྱུར། ཉོན་མོངས་དང་རྣམ་རྟོག་མ་སྤངས་པའི་སྒོམ་བཟང་པོ་ཡིན་བྱ་བའི་མིང་གིས་ཕན་དུ་རེ་བར་འདུུག་སྟེ་དེ་ངས་མི་ཤེས། བཀའ་བཀྱོན་དེ་ཉིད་ལ་སངས་རྒྱས་སྐུ་གསུམ་ཚོལ་དགོས་པ་ཡིན་ན་དེ་གང་སྐྱེ་བར་འདུག །
སངས་རྒྱས་ལ་ཁྲོ་བ་གང་ཡོད་སྙམ་ན། དེ་ལྟར་ཡང༌། ། སྒེག་པ་དཔའ་བ་འཇིགས་སུ་རུང་བ་དང༌། ། ཁྲོ་དང་རྔམ་དང་བཞད་པ་དང༌། ། ཐུགས་རྗེ་ངོ་མཚར་ཞི་བའོ། ། ཞེས་པ་དང༌། ། ཡང་ཤིན་ཏུ་ཁྲོ་ཞིང་གཏུམ་པ་ལ། ཞི་བས་ཕན་པར་མི་འགྱུར་ཏེ། ། ཤེས་རབ་ཐབས་ཀྱི་སྦྱོར་བ་ཡིས། ། ཁྲོ་བོར་དེ་བཞིན་གཤེགས་ཀུན་མཛད། །
ཅེས་པས། གདུལ་བྱ་རང་རྒྱུད་མ་རུངས་པའི་གཉེན་པོར་འདུལ་བྱེད་ཐབས་ལ་མཁས་པའི་བླ་མ་དེ་ལྟར་བྱུང་བ་མ་གོ་ནས། ཕྱིན་ཅི་ལོག་ཏུ་བསམས་ན་རྡོ་རྗེ་དམྱལ་བར་འགྲོ་བ་ལ་ཚེགས་མེད། ཡང་བུ་ཀུན་ཁྱེད་ཧ་ཅང་བླ་མ་ལ་དེ་ཙམ་པའི་ཀོ་ལོང་མི་སྡོམ་པར་ཞུ་དགོས། འཇིག་རྟེན་པ་ཀུན་ཀྱང་བརྩེ་བའི་ཕ་མས་ཕྲུ་གུ་ཉ་བསྲིང་བའི་དུས་སུ་ཐབས་སྣ་ཚོགས་པ་ཞིག་མ་གཏོགས་པ། ཡེ་ཕྲུ་གུ་ལ་ཕྱེ་གཏོར་འབའ་ཞིག་གིས་ཀྱང་ཆེན་པོར་འགྱུར་བ་མ་ཡིན་ན། ཡོན་ཏན་སྐྱེད་པའི་བླ་མས་ལྟ་སྨོས་ཀྱང་ཅི་དགོས་པས། ཡེ་ཕུང་ཤོམ་ངེས་སུ་མི་བསམ། འདི་ཁོ་ནས་མཚོན་ནས་བླ་མའི་འདོད་ཆགས་དང༌། གཏི་མུག་དང༌།
ཕྲག་དོག་དང༌། ང་རྒྱལ་དང༌། ཉེས་པ་འདི་རྣམས་ལ་ཐེག་པ་ཆེན་པོ་གསང་སྔགས་རྡོ་རྗེའི་ཐེག་པ་བླ་ན་མེད་པ། ཚེ་གཅིག་ལུས་གཅིག་ལ་སངས་རྒྱ་བ་དེ་འདི་ཁོ་ན་ཡིན་ཞེས་བླ་མ་དམ་པའི་ཞལ་ནས་གསུང༌། གསང་སྔགས་ལ་ཡར་གྱི་མཚམས་མེད་དང་མར་གྱི་མཚམས་མེད་ལས་བར་དུ་བསྡད་ས་མེད་གསུང་བ་དེ་ཡང་འདི་ཡིན་ཚུལ་དུ་འདུག ། དེས་ན་འདིས་མཚོན་ནས་བླ་མ་མེ་ལོང་ཡིན་གསུང་བའི་དོན་རང་གི་བསམ་པ་བཞིན་གྱི་དཀྱིལ་འཁོར་འདྲ་བ་དེ། བླ་མ་དམ་པའི་མེ་ལོང་ལ་གསལ་བར་གོ་བར་མཛོད་ལ། གེགས་སེལ་བ་དང་བོགས་འདོན་པ་མཐའ་དག་རང་ཉིད་ཀྱི་ཤེས་པར་བྱའོ། ། འདི་ནི་སྤྱིའི་རྣམ་པར་གཞག་པ་ཞིག་སྨྲས་ནས།། ༈ །།བྱེ་བྲག་བླ་མ་དམ་པ་ནི། །
སངས་རྒྱས་སྐུ་གསུམ་ལྷུན་གྲུབ་དུ། ། རྒྱུན་ཆད་མེད་པར་བལྟ་བར་བྱ། ། དེ་དང་དབྱེ་བ་མེད་པ་ཡི། ། མཆོད་པ་རྣམ་པ་སྣ་ཚོགས་པ། ། སངས་རྒྱས་སྐུ་གསུམ་བདག་ཉིད་ཅན། ། ཕྱི་དང་ནང་དང་གསང་བ་དང༌། ། དེ་བཞིན་ཉིད་ཀྱི་མཆོད་པ་རྣམས། ། སྤྱི་དང་བྱེ་བྲག་ཐ་དད་པ། ། གཅིག་པོ་ཞིག་ལ་མཚོན་ན་ཡང༌། ། སྐྱོབ་པ་སངས་རྒྱས་བཅོམ་ལྡན་གྱིས། །
རྡོ་རྗེ་ཐེག་པར་གང་གསུངས་པ། ། ཡོན་ཆབ་ལྷ་མོ་གང་ཡིན་པ། ། རིགས་ནི་རྡོ་རྗེའི་རིགས་ཡིན་ཏེ། ། ཁ་དོག་སྔོན་མོ་དག་ཏུ་བཤད། ། ཕྱག་ན་རིན་ཆེན་བུམ་པ་བསྣམས། ། དུས་གསུམ་སངས་རྒྱས་ཐམས་ཅད་ཀྱི། ། ཐུགས་ཉིད་རྡོ་རྗེ་མི་བསྐྱོད་པ། ། ལྷ་མོ་དེར་གྱུར་དེ་ཉིད་ཀྱང༌། ། དུས་གསུམ་རྒྱལ་བ་ཀུན་གྱི་དངོས། ། རིགས་ལྔ་གཅིག་ཏུ་གྱུར་པ་ཉིད། །
དུས་གསུམ་སངས་རྒྱས་ཐམས་ཅད་དང༌། ། སྐུ་དང་གསུང་དང་ཐུགས་ཉིད་དང༌། ། ཡོན་ཏན་ཕྲིན་ལས་མཉམ་གྱུར་པས། ། བླ་མ་རྡོ་རྗེ་འཛིན་པ་ཡི། ། ཕྱག་ཞབས་འཁྲུ་བར་བཅོམ་ལྡན་འདས། ། རྡོ་རྗེ་འཛིན་པ་ཉིད་ཀྱིས་གསུང༌། ། དེ་ལྟར་དངོས་པོ་ཐམས་ཅད་ཀྱང༌། ། འདི་དང་འདྲ་བ་ཤ་སྟག་ཏུ། ། བླ་མེད་རྒྱུད་ཀྱི་རྒྱལ་པོ་མཆོག ། གསང་བ་འདུས་པ་ལ་སོགས་སུ། །
བརྗོད་བྱ་འདི་ལས་མ་བསྟན་པ། ། བུ་གཅིག་ཁྱོད་ཀྱིས་བསམ་ནས་ཀྱང༌། ། བླ་མ་དམ་པ་མཆོད་པར་བྱ། ། དུས་གསུམ་སངས་རྒྱས་ཐམས་ཅད་ཀྱི། ། སྐུ་གསུང་ཐུགས་ཀྱི་ངོ་བོ་ཉིད། ། སློབ་དཔོན་འཕགས་པ་ཀླུ་སྒྲུབ་ཀྱིས། ། མཆོད་པ་ཐམས་ཅད་ཡོངས་སྤངས་ཏེ། ། བླ་མ་མཆོད་པ་བརྩམ་པར་བྱ། ། དེ་མཉེས་པ་ལས་དངོས་གྲུབ་ནི། ། ཀུན་མཁྱེན་ཉིད་ཀྱང་ཐོབ་པར་འགྱུར། །
ཡེ་ཤེས་དམ་པའང་སྐྱེ་བར་འགྱུར། ། དགོངས་པ་བླ་ན་མེད་པ་རྣམས། ། གཅིག་ཏུ་བསྡུས་ནས་བསྟན་པ་ཡིན། ། བུ་གཅིག་ཁྱོད་ཀྱིས་མཆོད་པའི་ཚོགས། ། བསམ་གྱི་མི་ཁྱབ་དཔག་མེད་པས། ། བླ་མ་དམ་པ་མཉེས་པར་བྱ། ། མཆོད་པའི་བྱེ་བྲག་འདི་རྣམས་ཀྱིས། ། མཆོག་དང་ཐུན་མོང་མཐའ་དག་གི ། དངོས་གྲུབ་གང་དང་གང་འདོད་པ། ། སྤྱི་དང་བྱེ་བྲག་ཐམས་ཅད་ཀུན། །
གང་ལས་གང་འབྱུང་ཤེས་པར་བྱ། ། ཅི་དང་ཅི་འདོད་བསྒྲུབ་པར་བྱ། ། ང་ནི་ཟ་འདོད་མ་ལགས་ཏེ། ། བུ་གཅིག་སྙིང་གི་དཀྱིལ་དུ་ཞོགས། ། དངོས་པོས་མཆོད་པ་བསྟན་པའོ། ། བསམ་པ་བསམ་པ་བསམ་པ་ནི། ། ཇི་ལྟར་གང་ལྟར་སྐྱེས་པ་དེའི། ། ལུས་དང་སྣང་བ་འགྱུར་བས་ན། ། དུས་གསུམ་སངས་རྒྱས་ཐམས་ཅད་ཀུན། ། སྣང་བ་རང་གི་སེམས་སུ་གསུངས། །
རྡོ་རྗེ་འཆང་ཆེན་བླ་མ་རྣམས། ། བུ་ལ་སྙིང་གཏམ་གསང་ཚིག་རྣམས། ། སྣང་བ་སེམས་སུ་བསྟན་པ་ཡིན། ། རྣལ་འབྱོར་དབང་ཕྱུག་རོལ་པ་རྣམས། ། རང་གིས་ཉམས་སུ་མྱོང་བས་ཀྱང༌། ། འདི་ལྟར་སྣང་བ་གང་སྣང་བ། ། སེམས་སུ་ཉམས་སུ་མྱོང་བས་གྲུབ། ། ངས་ཀྱང་ཁྱེད་ལ་ངོ་སྤྲོད་བྱ། ། མདུན་ན་གནས་པའི་བུམ་པ་འདི། ། རང་གི་ལྷག་པའི་ལྷར་བསྒོམས་ན། །
དེ་ཉིད་ཡི་དམ་ལྷར་གསལ་ནས། ། བུམ་པ་མཐོང་བར་མི་འགྱུར་བ། ། ཟན་ཞིག་ཟ་བའི་ཚད་ཙམ་དུ། ། རྟོག་པ་གཞན་གྱི་མི་གཡེང་བར། ། མཉམ་པར་ཞོགས་དང་མྱོང་བ་སྐྱེ། ། དེ་ལ་མྱོང་བ་སྐྱེས་པ་ལ། ། ཚིག་གི་འཐད་པ་སྣ་ཚོགས་ཀྱིས། ། སྣང་སེམས་ཐ་དད་གང་སྨྲས་ཀྱང༌། ། དེ་ལ་ངེས་ཤེས་ག་ལ་སྐྱེ། ། བུམ་པ་ལྷག་པའི་ལྷར་སྣང་ན། །
དེ་ལས་གཞན་པའི་རང་སེམས་ཞིག ། ཕྱི་ན་ཡོད་དམ་ནང་ན་ཡོད། ། གལ་ཏེ་རང་གི་ལུས་པ་ཡི། ། དབུས་ན་རྒྱུ་མ་ཡོད་པ་ཡི། ། དེ་ཡི་ནང་ན་ཡོད་དམ་ཅི། ། ཡང་གཅིག་སྙིང་གི་དབུས་ཉིད་ན། ། ཁྲག་རླངས་ཐེ་བོང་ཙམ་ཞིག་ཡོད། ། དེ་ཡི་དབུས་ན་ཡོད་དམ་ཅི། ། ལུས་ཀྱི་ནང་ན་མི་གནས་ན། ། ཕྱི་རོལ་ཡུལ་རྣམས་གང་ན་ཡོད། །
ཚོགས་པའི་རྟེན་འབྲེལ་ལས་སྐྱེ་ན། ། ཡི་དམ་ལྷ་ཉིད་རང་སེམས་ཡིན། ། དེ་ལ་འགྲོ་འོང་ཡོད་པ་མིན། ། དེ་ལྟར་སྣང་སྲིད་འཁོར་འདས་སུ། ། ཇི་ལྟར་སྣང་བ་ཐམས་ཅད་ཀུན། ། རྣམ་དག་འགྲེས་སུ་གོ་བར་བྱ། ། ལྕགས་སྲེགས་ས་གཞི་སུ་ཡིས་བྱས། ། མོ་ཚོགས་དེ་དག་གང་ལས་བྱུང༌། ། དེ་འདྲ་དེ་དག་ཐམས་ཅད་ནི། ། སྡིག་སེམས་ཡིན་པར་ཐུབ་པས་གསུང༌། །
འཇམ་དབྱངས་སྲས་ཀྱིས་གསུངས་པ་དང༌། ། སྐྱོབ་མཛད་འཇིག་རྟེན་གསུམ་གྱི་མགོན། ། དཔལ་ལྡན་ཕག་མོ་གྲུ་པ་ཡིས། ། ཡེ་ཤེས་རང་སྣང་གནོད་སྦྱིན་རི་མོ་ལྟར། ། གཅིག་ལ་མཁས་ན་ཀུན་ལ་ཆགས་ཐོགས་མེད། ། ཡང་དང་ཡང་དུ་བཀའ་བསྩལ་པ། ། སྤྱི་ཡི་རྣམ་གཞག་བསྟན་ནས་ཀྱང༌། ། བུ་གཅིག་གོང་དུ་སྨྲས་པའི་དོན། ། དགེ་སྦྱོར་དུམ་ཞིག་ཡོད་པ་ལས། ། བོགས་ཐོན་འདོད་པའི་བསམ་པ་ནི། །
ངན་ཞིང་བཙོག་པར་གང་བལྟས་པའི། ། ཕུང་བྱེད་མགོ་སྐོར་བླ་མ་ལ། ། སྔར་གྱི་བུམ་པ་ཇི་བཞིན་དུ། ། སངས་རྒྱས་ཐམས་ཅད་འདུས་པའི་སྐུ། ། རྡོ་རྗེ་འཆང་གི་ངོ་བོ་ཉིད། ། དཀོན་མཆོག་གསུམ་གྱི་རྩ་བ་སྟེ། ། བླ་མ་མཆོག་ཏུ་བཏུད་དེ་བསྒོམ། ། ཟན་གཅིག་ཟ་བའི་ཚོད་ཙམ་དུ། ། སྒོམ་མཁན་བྱུང་ན་ཉམས་མྱོང་སྐྱེ། ། སྤྲང་པོ་གླེན་པ་དམུ་འཐོམ་པ། །
ཆོས་དང་བྲལ་བ་འགའ་ཞིག་གིས། ། གོམས་སུ་བཅུག་ན་ཡེ་ཤེས་སྐྱེ། ། སྐྱོན་ཅན་བླ་མ་དེ་ཉིད་ལ། ། སངས་རྒྱས་ངེས་ཤེས་སྐྱེས་གྱུར་ན། ། སྣང་སྲིད་འཁོར་འདས་ཐམས་ཅད་ཀུན། ། སངས་རྒྱས་སྐུ་གསུམ་ལྷུན་གྲུབ་ཏུ། ། ངེས་པའི་ཤེས་པ་མི་སྐྱེ་རེ། ། གདོད་ནས་ཡིན་ཡང་མ་ཡིན་རེ། ། གོང་མ་རྣམས་ཀྱི་མི་གསུང་རེ། ། བཅོམ་ལྡན་འདས་ཀྱིས་མ་བཤད་རེ། །
བུ་གཅིག་མོས་གུས་ཚད་དུ་སྐྱོལ། ། མོས་གུས་ཚད་དུ་སྐྱོལ་ཙམ་ན། ། རིང་པོར་མི་ཐོགས་མངོན་དུ་འགྱུར། ། ཞིང་དང་བསམ་པ་དངོས་པ་ཡི། ། བོགས་འདོན་བྱ་ལུགས་བསྟན་ནས་ཀྱང༌། ། སྣང་སྲིད་སངས་རྒྱས་སྐུ་གསུམ་དུ། ། ངེས་པའི་ཤེས་པ་སྐྱེས་པ་ལ། ། རྒྱུན་ཆད་མེད་པར་སྐྱོང་བའི་ཐབས། ། མང་པོ་སྨྲས་པས་ཅི་ཞིག་བྱ། ། ལུག་མཇུག་བཞིན་དུ་རྦད་ཀྱིས་བཅད། །
སྦྲ་ལོག་བཞིན་དུ་ཧྲིལ་གྱིས་དྲིལ། ། ད་ལྟ་ཉིད་དུ་ཉམས་སུ་བླང༌། ། ངེས་ཤེས་སྐྱེས་པའི་བསམ་པ་དང༌། ། གང་མཐུན་ཐམས་ཅད་བསྟེན་པར་བྱ། ། ངེས་ཤེས་འདི་དང་མ་མཐུན་ན། ། སངས་རྒྱས་ཆོས་དང་དགེ་འདུན་དང༌། ། བླ་མ་རྣམས་ཀྱང་མི་བསྟེན་ན། ། ཕ་མ་ཉེ་དུ་གཉེན་འབྲེལ་དང༌། ། འགྲོགས་པར་བྱ་བ་སྨོས་ཅི་དགོས། ། འདི་ལ་སྐྱོབ་པ་སངས་རྒྱས་རྣམས། །
སྤྱོད་པ་རང་གི་དུས་ཚོད་དང༌། ། འབྲེལ་བ་ཉིད་དུ་བསྟན་པ་ཡིན། ། འདི་ཡི་མཐུན་རྐྱེན་གང་ཡིན་པ། ། བསམ་གྱིས་མི་ཁྱབ་དཔག་མེད་ཀྱང༌། ། བསྡུས་ན་རྣམ་པ་ལྔ་ཉིད་དེ། ། གནས་དང་གྲོགས་དང་ཆོས་དང་ནི། ། རྫས་དུས་སྟོན་པ་རྣམ་ལྔ་ཡིས། ། ཉམས་སུ་བླངས་པར་གྱུར་པ་ལས། ། མཐར་ཐུག་འབྲས་བུ་ཐོབ་པའོ། ། དེ་ལྟར་ལྟ་སྒོམ་སྤྱོད་པ་གསུམ། །
ཉམས་སུ་བླངས་པར་གྱུར་པ་ལས། ། སངས་རྒྱས་སྐུ་གསུམ་ཐོབ་པའི་ཚུལ། ། རྒྱུ་དུས་ས་བོན་གང་བཏབ་པའི། ། འབྲས་བུ་དུས་སུ་ཐོབ་པ་བཞིན། ། སེམས་ཅན་མ་ལུས་ཐམས་ཅད་ལ། ། གདོད་ན་ཡོད་པའི་སངས་རྒྱས་ཀྱི། ། སྐུ་གསུམ་ལྷུན་གྱིས་གྲུབ་པ་ཉིད། ། སངས་རྒྱས་སྙིང་པོ་གང་གསུངས་པ། ། མཚན་ཉིད་ལྡན་པའི་བླ་མ་ཡིས། ། རྟོགས་པའི་ལྟ་བར་བསྟན་པ་དེ། །
ཉམས་སུ་བླངས་པར་གྱུར་པ་ལས། ། མི་མཐུན་ཕྱོགས་སྤངས་མཐུན་རྐྱེན་བསྒྲུབ། ། སྤྱོད་པ་རྣམ་པ་གཉིས་སྤྱད་པས། ། མཐར་ཐུག་འབྲས་བུ་སྐུ་གསུམ་མོ། ། དབྱེ་བ་མེད་པ་གཅིག་ཉིད་དུ། ། འགྱུར་བ་ཉིད་དུ་ཐེ་ཚོམ་མེད། ། འཇིག་རྟེན་མགོན་པོ་བླ་མས་གསུང༌། ། བུ་གཅིག་རྣལ་འབྱོར་དབང་ཕྱུག་གཙོ། ། བསགས་པ་རབ་གྱུར་དད་པ་ཅན། ། ཤཱཀྱ་སེངྒེའི་བསྟན་པ་ལ། །
ཕུལ་དུ་གྱུར་པ་བྱ་སྙམ་ན། ། བྱ་བ་ཐོང་ལ་སྒྲུབ་པ་གྱིས། ། ལྷ་འདྲེ་མི་གསུམ་ཐམས་ཅད་ཀྱི། ། ཆོས་དང་མི་མཐུན་མཐའ་ཡས་པའི། ། བསམ་པ་ངེད་ཀྱིས་རྫོགས་པར་དཀའ། ། བརྒྱ་ལ་གལ་ཏེ་རྫོགས་ན་ཡང༌། ། དགོས་པ་ཅི་ཡོད་ལེགས་པར་སོམས། ། སྒྲུབ་པ་སྙིང་པོར་མཛད་པར་ཞུ། ། དབེན་པར་བསྡད་ནས་མ་བསམས་ཤིང༌། ། མཁས་པར་གྱུར་པ་མ་ཡིན་ཡང༌། །
བླ་མ་དམ་པའི་གསུང་སྒྲོས་དང༌། ། རང་གི་ཉམས་སུ་མྱོང་བ་རྣམས། ། ཡི་གེར་བྲིས་པར་གྱུར་པ་ལས། ། དཔའ་བོ་མཁའ་འགྲོ་མ་མཉེས་ན། ། ནོངས་པར་གྱུར་པ་གང་ཡིན་པ། ། བྱིན་གྱིས་བརླབས་ཅིང་བཟོད་པ་ཞེས། ། འདི་བྲིས་པ་ཡི་དགེ་བ་འདིས། ། མཚོན་ནས་བདག་དང་འགྲོ་ཀུན་གྱིས། ། བྱས་དང་ཡོད་པའི་དགེ་བ་དེས། ། ཐམས་ཅད་བྱང་ཆུབ་མཆོག་ཐོབ་ཤོག །
ཤཱཀྱའི་དགེ་སློང་བསོད་སྙོམས་པ་རིན་ཆེན་དཔལ་ཞེས་བགྱི་བ་ལ་དཔོན་བློ་གྲོས་རྒྱལ་མཚན་གྱིས་ཞུས་པ་བསྟན་བཅོས་བློ་གྲོས་རྒྱལ་མཚན་ཞེས་བྱ་བ་རྫོགས་སོ།། །།
༡༣༽ ༄། །གདམས་ཟབ་གནད་བསྡུས་འཁོར་ལོ་རིན་ཆེན་དགེ་བཤེས་ཤ་སྟོན་ལ་གདམས་པ།། ན་མོ་རཏྣ་གུ་རུ། སྤྱིར་ཡང་དག་པར་རྫོགས་པའི་སངས་རྒྱས་ཀྱི་ཆོས། ཐོག་མ་དང་བར་དང་ཐ་མར་དགེ་བ་ཡིན་ཏེ། དེ་ལྟ་བུའི་ཆོས་དེ་གང་ཡིན་ཞེ་ན། ཟབ་ཞི་སྤྲོས་བྲལ་འོད་གསལ་འདུས་མ་བྱས། ། བདུད་རྩི་ལྟ་བུའི་ཆོས་ཞེས་པ། སེམས་ཉིད་ཟབ་པ་ཞི་བ་འོད་གསལ་བ་འདུས་མ་བྱས་པ་འདི།
སྤྲོས་པའི་མཐའ་རྣམ་པ་བརྒྱད་པོ་གང་དུ་ལྷུང་བར་གྱུར་ཀྱང༌། ཚེ་འདིར་ནད་དང་གནོད་པ་སྡུག་བསྔལ་ཐམས་ཅད་ཀྱི་རྒྱུ། ཕྱི་མར་འཁོར་བ་དང་ངན་སོང་གི་རྒྱུ། ས་དང་ལམ་ལ་གནས་པའི་བྱང་ཆུབ་སེམས་དཔའ་རྣམས་ཀྱི་མཐོང་བ་དང་སྒོམ་པས་སྤང་རྒྱུ། མདོར་ན་གནས་སྐབས་དང་མཐར་ཐུག་ཐམས་ཅད་ཀྱི་ཕན་པ་དང་བདེ་བའི་འབྲས་བུ་རིན་པོ་ཆེ་ལ་བར་དུ་གཅོད་པ་ཡིན་པར་ངོ་ཤེས་པར་བྱ་སྟེ། དབུ་མའི་དོན་ལ་སྐྱབས་སུ་འགྲོ་བར་བྱའོ། ། དེ་ལ་དབུ་མ་གང་ཞེ་ན། རྩ་དབུ་མ་དང༌། རླུང་དབུ་མ་དང༌། སྣོད་དང་བཅུད་དབུ་མ་དང༌།
དབུ་མ་རྣམས་ཀྱི་བབས་རྟོགས་ཤིང་རོ་སྙོམས་པ་ལ། མཁས་པ་རྣམས་ཀྱིས་གནོད་པ་དང་བྲལ་ཞིང་ཕན་པ་དང་བདེ་བ་བསྒྲུབ་པར་འགྱུར་ཏེ། འདིར་ནི་སེམས་ཉིད་རང་བྱུང་ལྷན་ཅིག་སྐྱེས་པ། སྨྲ་བསམ་མཐའ་དག་དང་བྲལ་བས་དབུ་མ་ཡིན་ཏེ། གང་གིས་འདི་ལ་གནས་པར་ནུས་ན། གནས་སྐབས་དང་མཐར་ཐུག་ཐམས་ཅད་ཀྱི་ཕན་པ་དང་བདེ་བའི་རྒྱུར་འགྱུར་བས། སེམས་ཉིད་ཀྱི་གཤིས་མཉམ་པ་ཉིད་ལ་མཉམ་པར་གནས་པར་བྱའོ། ། དེ་ལ་གཉིས། གང་ཟག་དང་དབང་པོ་རབ་སེམས་ཉིད་གཉུག་མ་ངོ་ཤེས་པས་ནི། ཉམས་མྱོང་དང་རྟོགས་པ་རོ་གཅིག་པའི་དོན་དེ་ལས་མ་ཡེངས་པར་གནས་པར་བྱ་སྟེ།
དེ་ལ་མ་ཡེངས་པ་ཁོ་ནས་གནས་སྐབས་དང་མཐར་ཐུག་གི་སྐྱོན་ཐམས་ཅད་འདག་པར་རྗེ་བཙུན་བྱམས་པའི་ཞལ་སྔ་ནས། འདི་དག་རང་བཞིན་མི་དམིགས་པས། ། ཡོངས་སུ་སྦྱོང་བར་ཤེས་པར་བྱ། ། བླ་མ་རིན་ཆེན་ཞལ་སྔ་ནས། ། འབྲུམ་བུ་མེ་དབལ་ནག་པོ་ཡི། ། སྡུག་བསྔལ་བཟོད་པར་དཀའ་བ་ཡང༌། ། ངེས་ཤེས་སྐྱེས་པས་ཞི་བ་དག ། མ་སྐྱེས་དགྲ་ཡི་འགྱོད་པ་ཀུན། ། བསལ་བའི་མདོ་ལས་ཤེས་པར་བྱ། ། དེ་སྐད་ཡང་ཡང་གསུང་བ་དང༌། །
སྤྱིར་སྐྱེ་མེད་ཕྱག་རྒྱ་ཆེན་པོ་འདི། ། དོན་དམ་བདེན་པ་ཡིན་ནམ་མིན། ། དོན་དམ་བདེན་པ་ཡིན་ལགས་ན། ། བདེན་པ་སེམས་ཉིད་རྡོ་རྗེ་ཡིས། ། འཁྲུལ་པའི་རྒྱུ་འབྲས་སྡུག་བསྔལ་ཚོགས། ། འཇོམས་པར་འགྱུར་བ་མ་ལགས་སམ། ། སྡུག་བསྔལ་འཇོམས་པར་མི་ནུས་ན། ། ངེད་ཀྱི་ཕྱག་རྒྱ་ཆེན་པོ་འདིས། ། རང་ལ་ཕན་ནམ་གཞན་ལ་ཕན། ། གོ་བ་ཙམ་གྱིས་ཆོག་པར་ཡང༌། །
མགོན་པོ་ཤཱཀྱ་སེངྒེ་དང༌། ། མ་ཕམ་མགོན་པོས་མ་གསུངས་པ། ། ས་ལམ་སྦྱོང་བར་བསྟན་པ་ཡིན། ། གོ་རྟོགས་སྐྱེས་པའི་གང་ཟག་ལ། ། སྡུག་བསྔལ་ནད་ཀྱིས་གཙེས་པའི་ཚེ། ། ཤིན་ཏུ་དབེན་པའི་གནས་ཉིད་དུ། ། ཕྱི་ནང་གཡེང་བ་རབ་སྤངས་ནས། ། འོད་གསལ་སེམས་ལ་བསྒོམ་བྱས་ན། ། ནད་དང་གནོད་པ་སྡུག་བསྔལ་རྣམས། ། སེམས་ཉིད་གཉུག་མར་རྟོགས་གྱུར་ནས། །
བདེ་ཆེན་རྒྱ་མཚོའི་གཏིང་དུ་གནས། ། སྡུག་བསྔལ་ཟུག་ལས་གྲོལ་བ་དེ། ། རྒྱུ་འབྲས་གནས་དུས་རྟེན་འབྲེལ་གྱིས། ། ཅིས་ཀྱང་སྤོང་བ་རྫུན་མ་ཡིན། ། ཡང་གཉིས་པ་སེམས་ཉིད་རང་བྱུང་ལྷན་ཅིག་སྐྱེས་པའི་ཡེ་ཤེས། སེམས་ཉིད་གཉུག་མར་སྤྲོས་པ་ཐམས་ཅད་དང་བྲལ་བ་དེ། བླ་མ་མཚན་ཉིད་དང་ལྡན་པ་དང་མ་ཕྲད་ནས། རྟོགས་པ་མ་སྐྱེས་ན་ཡང༌། དཔེར་ན་གླ་རྩི་དང་གླ་རྩིའི་དྲི་བཞིན་ནམ། ཉི་མ་དང་ཉི་མའི་འོད་ཟེར་བཞིན་དུ།
ཕན་པ་དང་བདེ་བ་ཐམས་ཅད་ཀྱི་གཞིར་འགྱུར་བས། དཔེར་ན་འབྲོག་དགོན་པ་ཤིན་ཏུ་ཚ་བའི་གནས་ན་ཆུ་ཤིན་ཏུ་བསིལ་བ་ཞིག་ཡོད་པ་ལ། སྐོམས་པས་གདུངས་པའི་སྲོག་ཆགས་ཀྱི་རིགས་མང་པོས་སྤྱད་ན་སྐོམ་པ་སེལ་བ་དང་འདྲ་བར། འདུ་བ་རྣམ་བཞི་ལ་སོགས་པ་ནད་དང་གནོད་པའི་རིགས་བསམ་གྱིས་མི་ཁྱབ་པས་ཉེན་པ་རྣམས་ཀྱང༌། ཐབས་རྣམ་པ་སྣ་ཚོགས་ཀྱིས་རང་བཞིན་གྱི་བབས་ལ་གནས་ན་མྱུར་དུ་སྐྱོན་དང་བྲལ་བར་འགྱུར་ཏེ།། ༈ །།འདི་ལྟར་གསེར་འོད་དམ་པ་དང༌། ། འདུས་པ་ཆེན་པོ་རིན་ཆེན་ཏོག ། མདོ་རྒྱུད་རྣམས་སུ་རྒྱལ་བ་ཡིས། ། ལེགས་པར་གསུངས་པའི་སྨན་དཔྱད་དང༌། ། ལྷ་དང་མི་ཡི་དྲང་སྲོང་གིས། །
མཛད་པའི་གསོ་བ་རིག་པ་རྣམས། ། ཚ་གྲང་འདུ་བ་རྣམ་པ་བཞི། ། ནད་ཀྱི་ཉེན་པར་གྱུར་པ་ལས། ། གཉེན་པོར་གྱུར་པའི་སྨན་བསྟེན་པས། ། གཉེན་པོས་སྤང་བྱ་ཆོམས་པ་ལ། ། རི་ཐང་མཚམས་ཀྱི་སྨན་པ་དཀའ། ། འདི་ཡི་དུས་སུ་གདམས་ངག་གནད། ། ཁ་ཟས་སྨན་དང་སྤྱོད་ལམ་རྣམས། ། སྙོམས་པའི་མན་ངག་གནད་དུ་ཟབ། ། ཉོན་མོངས་དྲག་ལས་བྱུང་བ་ཡི། །
གདུག་པའི་ལྷ་འདྲེ་གཏུམ་པོ་དང༌། ། ཕན་ཚུན་ཞེ་འགྲས་འཁོན་པ་ལས། ། གྱུར་པའི་མཛེ་ནད་ལ་སོགས་པ། ། སྤང་བྱ་གཉེན་པོས་འཇོམས་པ་རྣམས། ། མི་བཟད་བསམ་པ་གདུག་པ་ཡི། ། གཉེན་པོ་བྱང་ཆུབ་སེམས་བསྒོམས་ཤིང༌། ། སྦྱོར་བའི་གཉེན་པོར་བཅོམ་ལྡན་འདས། ། ཁྲོས་པའི་རྒྱལ་པོར་རབ་འཇིགས་པའི། ། སྐུ་གསུང་ཐུགས་ཉིད་ཁྲོས་པ་ཡིས། ། གདུག་པ་ཆོམས་པར་གྱུར་པའི་ཚེ། །
ཡང་བསྒྲིམ་ཞིང་གློད་པར་མི་ཤེས་ན། ། ས་བདག་གསོལ་བ་ག་ལ་དབང༌། ། ཡང་འདི་གདམས་ངག་ཟབ་མོ་ནི། ། ཐ་མལ་ལུས་ངག་ཡིད་གསུམ་དང༌། ། བྲལ་ཞིང་བརྗེ་བའི་དུས་ཀྱི་ཚེ། ། སྙིང་རྗེའི་རྔན་རྟགས་གཙིགས་སུ་ཆེ། ། གདུག་པའི་དྲག་སྔགས་སྤངས་ནས་ཀྱང༌། ། ཞི་བའི་སེམས་ཀྱིས་རྩ་སྔགས་བཟླས། ། འདིར་ཡང་ཕྱག་རྒྱ་ཆེན་པོའི་གནད། ། སྤྱིར་རྒྱུ་ལམ་འབྲས་བུ་ཐམས་ཅད་ཀྱི། །
སྤང་བྱ་གཉེན་པོར་གྱུར་པ་ཡི། ། གནད་དུ་འགྲོ་བའི་གདམས་ངག་འདི། ། ཤིན་ཏུ་དཀའ་བ་ཡིན་མོད་ཀྱི། ། ནུས་པའི་མཐར་ཐུག་བིརྺ་པས། ། གསུངས་པའི་གེགས་སེལ་གང་ཡིན་པ། ། ལ་དོར་བྱིན་རླབས་བདེ་བ་ཡིས། ། བསྒྲུབ་པའི་འབྲས་བུ་མ་ཤེས་ན། ། བྱ་རྒྱུ་མང་པོའི་གདམས་ངག་གིས། ། བྱ་འམ་མི་བྱ་ཡི་རེ་མུག ། ཉམས་མྱོང་མེད་པའི་ཤེས་བྱ་འདི། །
ལམ་རྒྱུས་མེད་པའི་ལམ་མཁན་བཞིན། ། བདེ་སྡུག་བྱུང་ན་ཐེ་ཚོམ་ཟ། ། འདིར་ཡང་ཕྱག་རྒྱ་ཆེན་པོའི་གནད། ། གསང་སྔགས་རྡོ་རྗེ་ཐེག་པ་འདི། ། རྩ་དང་རླུང་དང་ཐིག་ལེ་ཡིས། ། རང་ལུས་བྱིན་གྱིས་བརླབས་པའི་ཚེ། ། འཁོར་འདས་ཀུན་གྱི་ཡོན་ཏན་རྣམས། ། ངམ་ངམ་ཤུགས་ཀྱིས་འབྱུང་འགྱུར་ཞིང༌། ། ཕྱི་ནང་རྟེན་འབྲེལ་ཟབ་མོ་རྣམས། ། མངོན་དུ་གྱུར་པའི་རྟེན་འབྲེལ་འབྱུང༌། །
མཐོ་དམན་ཉམས་མྱོང་བྱུང་བའི་ཚེ། ། སྐྱོན་དང་ཡོན་ཏན་གང་ཡིན་པ། ། ཤེས་ནས་སྟོན་པའི་བླ་མ་དཀའ། ། གཉུག་མའི་དྲོད་ཚོད་མི་ཤེས་པར། ། སྐལ་ལྡན་གྱི་མགོ་སྐོར་མ་རེ་མཛོད། ། ཡང་བཀའ་བབས་བརྒྱུད་པའི་གདམས་ངག་གིས། ། སྐྱོན་དག་ཡོན་ཏན་རབ་རྫོགས་པའི། ། འདིར་ཡང་ཕྱག་རྒྱ་ཆེན་པོའི་གནད། ། རང་སེམས་མ་ཧཱ་མུ་དྲ་འདི། ། ལྷུན་གྱིས་གྲུབ་ཅིང་འདུས་མ་བྱས། །
ཕན་དང་བདེ་བའི་རང་བཞིན་ལ། ། འདི་ལྟར་ཡོན་ཏན་གང་བརྗོད་ཀྱང༌། ། བདག་པས་དུས་གསུམ་རྒྱལ་པས་ཀྱང༌། ། རྫོགས་པར་མཐར་ཐུག་གསུང་བར་དཀའ། ། ཆོས་ཀྱི་ཕུང་པོ་བརྒྱད་ཁྲི་དང༌། ། བཞི་སྟོང་གསུངས་པ་གང་ཡིན་པ། ། ཀུན་ནས་སྒོ་ཡི་ཐེག་པ་ཡིན། ། ཚད་ལྡན་བླ་མ་དམ་པ་ལ། ། མོས་གུས་ཚད་དུ་ཕྱིན་པ་ཡི། ། རྣལ་འབྱོར་དབང་ཕྱུག་མཆོག་རྣམས་ཀྱི། །
སྣང་བ་མེད་པའི་ཤེས་རབ་ཀྱིས། ། གཉིས་སྣང་མེད་པའི་ཚུལ་གྱིས་རྟོགས། ། ཐ་སྙད་ཚིག་གི་རྗེས་འབྲངས་ནས། ། ཚིག་ཙམ་གཙོ་བོར་འཛིན་པ་ཡིས། ། རྟོགས་པར་འགྱུར་བ་ག་ལ་སྲིད། ། བུ་ཀུན་ཚུར་ཤོག་རང་ཅག་རྣམས། ། དུས་གསུམ་སངས་རྒྱས་ཐམས་ཅད་ཀྱིས། ། བགྲོད་ཅིང་བཞུགས་པར་གྱུར་པའི་གནས། ། གཉིས་མེད་རྡོ་རྗེ་གདན་དུ་དེང༌། ། ཕྱིན་པར་གྱུར་པ་སྐད་ཅིག་གིས། །
དུས་གསུམ་སངས་རྒྱས་ཐམས་ཅད་ཀྱིས། ། མཐར་ཐུག་དབང་གིས་སྨིན་བྱས་ནས། ། མཐར་ཐུག་སྐུ་གསུམ་ཐོབ་ནས་ཀྱང༌། ། ལྷུན་གྱིས་གྲུབ་པའི་ཆོས་སྐུ་ཡིས། ། ནམ་མཁའ་མཉམ་པའི་སེམས་ཅན་རྣམས། ། སྨིན་ཅིང་གྲོལ་བར་མཛད་པ་ཡི། ། གཟུགས་སྐུ་གཉིས་ཀྱི་སྣང་བ་འདི། ། ཨེ་མ་ངོ་མཚར་མི་ཆེ་འམ། ། གཉིས་མེད་རང་སེམས་རྡོ་རྗེ་འདི། ། རྟོགས་པའི་རྣལ་འབྱོར་དབང་ཕྱུག་རྣམས། །
མཉམ་གཞག་རྗེས་ཐོབ་མེད་པ་ཡི། ། ཞེ་རློམ་ལྟ་བའི་རྗེས་འབྲངས་ནས། ། བརྒྱ་ཕྲག་སྟོང་ཕྲག་མང་པོ་ཡི། ། འཁོར་གྱི་དབུས་ན་སེང་གེ་བཞིན། ། འགྲོ་བ་སྨིན་པར་བྱེད་པ་ལ། ། ཆགས་པའི་བསམ་པ་མ་ཐེངས་ནས། ། དེ་ཡི་རྩོལ་སྒྲུབ་བྱས་ལགས་ན། ། ནམ་མཁའ་མཉམ་པའི་སེམས་ཅན་རྣམས། ། སྨིན་ཅིང་གྲོལ་བར་བྱེད་པ་ལ། ། ཅིས་ཀྱང་བར་དུ་གཅོད་པར་ངེས། །
བུ་ཀུན་འཁོར་ལ་ཞེན་པ་སྤང༌། ། སྟོབས་ཀྱིས་འཁོར་ལོས་བསྒྱུར་བ་འམ། ། སེངྒེ་རྒྱལ་པོ་ཇི་བཞིན་དུ། ། གཅིག་པུར་གནས་པའི་རྣལ་འབྱོར་པ། ། ཁམས་གསུམ་སེམས་ཅན་ཀུན་གྱི་རྗེ། ། ཨེ་མ་ངོ་མཚར་མི་ཆེ་འམ། ། སྤྱིར་བྱ་བྱེད་སྤྲོས་པའི་མཚན་མ་རྣམས། ། གཉིས་སྣང་མེད་པའི་དབུས་སུ་ནུབ། ། འགྲོ་དྲུག་སེམས་ཅན་ཐམས་ཅད་ཀྱི། ། བསོད་ནམས་ཚོགས་རྟེན་རང་དུ་གོ
རྫས་དང་ལོངས་སྤྱོད་ཐམས་ཅད་ཀུན། ། སྒྱུ་མས་སྤྲུལ་ཤིང་རྟེན་འབྲེལ་གྱིས། ། འགྲོ་བ་སྨིན་པར་བྱེད་པ་ལ། ། ངོ་མཚར་ངེས་ཤེས་སྐྱེས་གྱུར་ན། ། ཟང་ཟིང་སྤྲོས་པས་གཡེངས་གྱུར་ན། ། ནམ་མཁའ་མཛོད་ཀྱི་ཏིང་འཛིན་ལ། ། དབང་ཕྱུག་ཆེན་པོས་དབང་བསྒྱུར་ཞིང༌། ། མྱ་ངན་འདས་པའི་ཁང་བཟང་དུ། ། ཟག་མེད་བདུད་རྩི་ཆེན་པོ་ཡིས། ། རང་གཞན་སྨིན་པར་མི་ནུས་ཤིང༌། །
སྐུ་གསུམ་ནོར་བུ་རིན་པོ་ཆེ། ། དབང་གི་རྒྱལ་པོ་ཆེན་པོ་ཡིས། ། རང་གཞན་སྨིན་པར་མི་ནུས་པས། ། ཟང་ཟིང་སྤྲོས་པའི་རྒྱུན་བཅད་ནས། ། ཚུར་ཤོག་ནགས་ཁྲོད་དགོན་པར་བསྡད། ། རི་མཆོག་དགོན་པར་རྣལ་འབྱོར་རྣམས། ། ཟང་ཟིང་སྤྲོས་པས་དབེན་པར་འགྱུར། ། སྤྲོས་མེད་ཡེ་ཤེས་མངོན་དུ་འགྱུར། ། ལྷ་དང་བཅས་པའི་འཇིག་རྟེན་གྱི། ། བདག་ཉིད་གཙུག་གི་ནོར་བུར་འགྱུར། །
མཐོང་ངམ་ཐོས་སམ་དྲན་པས་ཀྱང༌། ། ཕྱོགས་རྣམས་བག་དྲོ་རེ་བ་སྐྱེ། ། འགྲོ་བའི་མགོན་དུ་འགྱུར་བ་འདི། ། ཨེ་མ་ངོ་མཚར་མི་ཆེ་འམ། ། སྤྱིར་ན་རྣལ་འབྱོར་དབང་ཕྱུག་རྣམས། ། ང་འབུ་ལྡོམ་བུ་བན་རྒན་འདི། ། འཇིག་རྟེན་མི་ཆོས་འདུན་མ་མཁས། ། ངེད་རང་བསྟན་པའི་སྒོར་ཞུགས་རྣམས། ། ཕྱི་མིག་མིག་རྒྱང་རིང་པོ་ཡིས། ། འགྲོ་དྲུག་སེམས་ཅན་ཐམས་ཅད་ཀྱི། །
གང་ཡག་ཕྱིས་སུ་གང་ཆེ་བའི། ། སྤྱི་ཡི་མདུན་མ་མ་བསམས་ན། ། སྒོས་ཀྱི་ཕ་ཡུལ་མི་ཆོས་ཀྱི། ། ངོ་སྲུང་མདུན་མ་བྱས་ལགས་ན། ། གཉེན་དགྲ་བོར་འགྱུར་བ་ཨ་ལ་ལ། ། གྲོགས་གཤེད་མར་འགྱུར་བ་ཨ་ཛི་ཛི། ། བཤེས་རང་སྲོག་གཅོད་པ་འཇིགས་ཀྱང་འཇིགས། ། རང་ལ་སྙིང་རྗེ་ཡོད་པ་ཀུན། ། རང་ཡུལ་གཉེན་བཤེས་སྤངས་ནས་ཀྱང༌། ། འགྲས་འདྲིས་མེད་པའི་ས་ཕྱོགས་སུ། །
རྣལ་འབྱོར་གཅིག་པུར་གནས་པའི་ཚེ། ། དགྲ་ཟུན་མེད་པ་ཐམས་ཅད་ཀྱིས། ། བཀུར་བསྟི་ཆེན་པོ་བྱས་ནས་ཀྱང༌། ། རྒྱལ་མཚན་རྩེ་མོར་བཏགས་ནས་ཀྱང༌། ། ཕྱོགས་བཅུར་ངོམ་པར་བྱེད་པ་འདི། ། ཨེ་མ་ངོ་མཚར་མི་ཆེ་འམ། ། ངེད་ཀྱི་པ་ཕ་རིན་ཆེན་དེ། ། ཉེ་འདྲེས་སྤངས་པའི་ཕྱིར་དེ་ཉིད། ། བརྒྱ་སྟོང་མང་པོའི་འཁོར་གྱིས་བསྐོར། ། ཡུལ་ཕྱོགས་ཞེན་པ་བཅད་པའི་ཚེ། །
ཁམས་གསུམ་ཀུན་གྱི་བདག་པོར་གྱུར། ། ཟང་ཟིང་སྤྲོས་བ་སྤངས་པའི་ཚེ། ། ནམ་མཁའ་མཛོད་ཀྱི་དབང་ཕྱུག་བརྙེས། ། ཚེ་འདིའི་སྤྲོས་པ་བཅད་པའི་ཚེ། ། འདི་ཕྱི་གཉིས་ཀ་ལྷུན་གྱིས་གྲུབ། ། གཅིག་པུར་རི་ཁྲོད་བཞུགས་པ་དེས། ། ཁ་དྲག་བདེ་སྐྱིད་ཕུན་སུམ་ཚོགས། ། བྱ་བཙལ་འབད་པ་སྤངས་པ་ཡིས། ། དུས་གསུམ་རྒྱལ་བའི་གདན་སར་བྱོན། ། ངེད་རང་བྱེད་མྱོང་མ་ལགས་ཏེ། །
གོང་མའི་མཐོང་ཕུལ་ཡོད་པ་ཡིན། ། བརྩེ་བས་ཁྱེད་ལ་གདམས་པ་ཡིན། ། གདམས་ངག་འཁོར་ལོ་རིན་པོ་ཆེ། ། ཕྱི་ནང་རྟེན་འབྲེལ་ཟབ་མོ་འདི། ། དུས་གསུམ་སངས་རྒྱས་ཐམས་ཅད་ཀྱི། ། ཕན་དང་བདེ་བའི་འབྱུང་གནས་གཙོ། ། རྒྱུ་ལམ་འབྲས་བུར་བཅས་པའི་ཆོས། ། གེགས་སེལ་གནད་རྣམས་བསྡུས་པ་ཡི། ། སྙིང་པོ་དམ་པ་རིན་ཆེན་འདི། ། དགེ་བའི་བཤེས་གཉེན་ཤ་སྟོན་གྱིས། །
ཞུས་ནས་བྲིས་པར་གྱུར་པ་ལས། ། བྱུང་བའི་དགེ་བའི་རྩ་བ་དེས། ། འགྲོ་དྲུག་སེམས་ཅན་ཐམས་ཅད་ཀུན། ། སྐྱོན་དང་བར་ཆད་བྲལ་ནས་ཀྱང༌། ། སངས་རྒྱས་སྐུ་གསུམ་ཐོབ་པར་ཤོག ། ཀུན་ནས་སྒོའི་ཐེག་པ་ཟབ་མོའི་གདམས་ངག་ཐམས་ཅད་ཀྱི་གནད་བསྡུས་པ་འཁོར་ལོ་རིན་པོ་ཆེ་ལྟ་བུ་རྫོགས་སོ།། །། ༡༤༽ ༄། །མདོ་རྒྱུད་དུ་མའི་ལུང་རིགས་ཀྱིས་གངས་རི་ཏི་སེ་ལ་བསྟོད་པ།། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ལོ། ། ཏི་སེ་ཞེས་བྱ་དཔལ་གྱི་རི་བོ་ལ། །
མདོ་རྒྱུད་རྣམས་དང་ཡོངས་སུ་གྲགས་པ་དང༌། ། རིན་ཆེན་བླ་མས་བསྟོད་པར་གྱུར་པ་ལས། ། ཅུང་ཟད་ཙམ་ཞིག་དེང་འདིར་བདག་གིས་འབྲི། ། བྱིན་རླབས་མཐར་ཐུག་དཔལ་ལྡན་འཁོར་ལོ་སྡོམ། ། རྩ་བའི་རྒྱུད་དང་ཡན་ལག་རྒྱུད་རྣམས་དང༌། ། རྡོ་རྗེ་མཁའ་འགྲོ་ཕན་པའི་རྒྱུད་རྣམས་ལས། ། བདེ་ཆེན་འཁོར་ལོའི་མཁའ་འགྲོ་གཟུགས་ཅན་མ། ། མཐའ་ཡས་མཁའ་འགྲོའི་ཚོགས་དང་ལྷན་ཅིག་ཏུ། ། ཁ་བ་ཅན་ན་བཞུགས་པར་བཅོམ་ལྡན་འདས། ། སྟོན་པ་རྡོ་རྗེ་འཆང་གིས་གསུངས་པ་དང༌། །
སྙིང་པོ་ལྟ་བུ་དགྱེས་མཛད་རྡོ་རྗེ་ནས། ། སུམ་ཅུ་རྩ་གཉིས་རྡོ་རྗེ་མཁའ་འགྲོའི་གནས། ། བ་ཡི་མཆོད་སྦྱིན་ཁ་བའི་རིར་གྲགས་པ། ། མཁའ་འགྲོའི་གནས་སུ་བཅོམ་ལྡན་འདས་ཀྱིས་གསུངས། ། མཁའ་འགྲོའི་གནས་སུ་རྣལ་འབྱོར་པ་རྣམས་ཀྱིས། ། ཇི་ལྟར་བྱ་བའི་རིམ་པ་མང་པོ་ཞིག ། བཅོམ་ལྡན་འདས་ཀྱིས་རྒྱུད་སྡེ་རྣམས་སུ་གསུངས། ། རྣལ་མི་འབྱོར་པས་ཉམས་རྟོགས་མེད་པ་དང༌། ། སྟོན་པའི་གདམས་ངག་ཟབ་མོ་མེད་པ་རྣམས། ། མཁའ་འགྲོའི་གནས་སུ་ཨེ་མ་ཇི་ལྟར་འགྲོ། །
སྟོན་པའི་མདོ་སྡེ་རྣམས་སུ་མཐོང་བ་ནི། ། མ་དྲོས་ཀླུ་ཡི་རྒྱལ་པོས་ཞུས་པའི་མདོར། ། སྟོན་པ་ཤཱཀྱ་སེང་གེ་འཁོར་བཅས་རྣམས། ། མ་དྲོས་བྱང་ཆུབ་སེམས་དཔས་སྤྱན་དྲངས་ཚེ། ། ཏི་སེའི་རི་ལ་བཞུགས་པར་གྱུར་ནས་ཀྱང༌། ། མོའུ་འགལ་བུ་ཡིས་གདུགས་ཚོད་སྦྲན་པ་ལས། ། གངས་ཅན་རི་དང་མ་དྲོས་མཚོ་ཡི་བར། ། བྱང་ཆུབ་སེམས་དཔའ་ཆེན་པོའི་རྣམ་འཕྲུལ་གྱིས། ། རིན་ཆེན་སྣ་ཚོགས་བཀོད་པའི་གཞལ་ཡས་ཁང༌། ། དཔག་ཚད་བདུན་བརྒྱ་ཡངས་ཤིང་རྒྱ་ཆེ་སྤྲུལ། །
ཚངས་དབང་བརྒྱ་བྱིན་རྒྱལ་པོ་ཆེན་པོ་རྣམས། ། གནས་མཆོག་བརྒྱན་ཅིང་བཅོམ་ལྡན་འདས་ལ་འདུད། ། གནས་དེར་མ་དྲོས་དབང་པོས་ཞུས་པའི་མདོར། ། ཐེག་ཆེན་ཡངས་པ་ཟབ་ཅིང་རྒྱ་ཆེ་བས། ། ལྷ་ཀླུ་གནོད་སྦྱིན་དྲི་ཟ་ལྷ་མ་ཡིན། ། བསམ་གྱིས་མི་ཁྱབ་དཔག་ཏུ་མེད་པ་རྣམས། ། རྫོགས་པའི་བྱང་ཆུབ་ས་ལ་འགོད་པར་གསུངས། ། བསྐལ་པ་བཟང་པོ་འདི་ཡི་སངས་རྒྱས་སྟོང༌། ། དུས་གསུམ་གཤེགས་པའི་སངས་རྒྱས་དེ་དག་གིས། ། གནས་དེར་ཐེག་ཆེན་ཟབ་ཅིང་རྒྱ་ཆེ་བས། །
འགྲོ་བ་དཔག་ཏུ་མེད་པ་སྨིན་པར་མཛད། ། དུས་གསུམ་རྒྱལ་བ་རྣམས་ཀྱིས་བྱིན་བརླབས་ཤིང༌། ། སེམས་ཅན་དཔག་ཏུ་མེད་པར་སྨིན་མཛད་པའི། ། ཏི་སེའི་གངས་ལ་ཅི་ཕྱིར་འགྲོ་མི་བྱེད། ། སོང་ནས་སྒྲུབ་པ་སྙིང་པོར་མི་བྱེད་པ། ། སངས་རྒྱས་རྣམས་དང་བྱང་ཆུབ་སེམས་དཔའ་རྣམས། ། ཁྱེད་ལ་མི་གཟིགས་རྒྱབ་ཏུ་སྐྱུར་སྙམ་མམ། ། ས་བཅུའི་མདོ་ནས་རི་རྒྱལ་གངས་ཅན་ནི། ། སྨན་རྣམས་ཐམས་ཅད་འབྱུང་བའི་སྒོ་ཡིན་ཞེས། ། སྟོན་པ་ཐུགས་རྗེ་ཅན་གྱིས་ཆེར་བསྟོད་ཅིང༌། །
སྨན་གྱི་རྒྱལ་པོ་ལྷ་མཛེས་ཆེན་པོ་དང༌། ། ཤིང་མཆོག་རྩ་བ་མ་གྲུབ་པ་ལ་སོགས། ། ངོ་མཚར་རྨད་དུ་བྱུང་བས་གང་མོད་ཀྱང༌། ། མི་མ་ཡིན་གྱིས་སྦས་པར་གྱུར་པས་ན། ། བ་གླང་རྫི་ལ་སོགས་པས་མི་མཐོང་གསུངས། ། འདུལ་བ་ལུང་ནས་སངས་རྒྱས་བཅོམ་ལྡན་འདས། ། ཕྱག་ན་རྡོ་རྗེ་འཚོ་བྱེད་གཞོན་ནུར་བཅས། ། སྨན་གྱི་ཆེད་དུ་གངས་ཅན་རིར་གཤེགས་ནས། ། སྨན་པའི་རྒྱལ་པོ་མྱ་ངན་འདས་ལ་བཀོད། ། འདུལ་བ་ལུང་དུ་རྒྱ་ཆེར་གསུངས་པ་དང༌། །
སྟོན་པ་ཐུགས་རྗེ་ཅན་འདིས་གངས་ཅན་འདིར། ། ཐུགས་རྗེ་ཆེན་པོ་འཕགས་པ་སྤྱན་རས་གཟིགས། ། ཏི་སེའི་རྩེ་མོར་ཕྱག་སྟོང་སྤྱན་སྟོང་གིས། ། སྲིན་པོའི་རྒྱལ་པོ་བཏུལ་བར་གྱུར་ཅེས་གསུངས། ། རྡོ་རྗེ་མེ་ལྟར་རབ་ཏུ་རྨོངས་བྱེད་གཟུངས། ། གངས་ཅན་རི་ཡི་སུལ་དུ་གསུངས་པ་དང༌། ། སྟོང་ཆེན་རབ་ཏུ་འཇོམས་པའི་མདོ་སྡེ་དང༌། ། རྗེ་བཙུན་བྱམས་པ་ཕྱག་ན་རྡོ་རྗེ་ཡི། ། མཚན་བརྒྱ་རྩ་བརྒྱད་པ་ལས་ཏི་སེའི་རིར། ། ཡོངས་སུ་གྲགས་ཤིང་མདོ་སྡེ་སྐྱེས་རབས་དང༌། །
མདོ་རྒྱུད་དཔག་ཏུ་མེད་པར་བསྔགས་པ་རྣམས། ། ལུང་གི་ཁུངས་དང་བཅས་པ་མང་པོ་མཐོང༌། ། མ་དྲོས་མཚོ་ལས་སངས་རྒྱས་འཁོར་བཅས་ཀྱིས། ། ཉན་ཐོས་རྣམས་ཀྱི་ལས་ཀྱི་རྒྱུ་བ་ནི། ། བཟང་ངན་ཇི་ལྟར་བྱས་པའི་ལས་རྣམས་ཀྱིས། ། དགྲ་བཅོམ་ཐོབ་ཀྱང་བཟང་ངན་འབྲས་བུ་ལ། ། ཇི་ལྟར་སྤྱོད་པ་རྒྱ་ཆེར་གསུངས་པ་དང༌། ། དེ་བཞིན་གཤེགས་པའི་སྟོབས་དང་མི་འཇིགས་དང༌། ། མ་འདྲེས་ཡོན་ཏན་ཚོགས་ཀྱི་རྒྱུ་འབྲས་དང༌། ། ཕྲིན་ལས་གང་ལ་ཇི་ལྟར་འབྱུང་བ་ཡི། །
རྒྱུ་འབྲས་མཐའ་ཡས་དཔག་ཏུ་མེད་པ་ཡིས། ། བྱང་ཆུབ་ཡོན་ཏན་ཕྲིན་ལས་བསྟན་པ་ཡིས། ། སེམས་ཅན་དཔག་ཏུ་མེད་པ་སྨིན་པ་རྣམས། ། འདུལ་བ་ལུང་དང་ཡེ་ཤེས་རྒྱས་པའི་མདོར། ། མཐའ་ཡས་དཔག་ཏུ་མེད་པ་གསུངས་པ་དང༌། ། འཕགས་པ་མེ་ཏོག་བརྩེགས་པའི་གཟུངས་གསུངས་ཤིང༌། ། འཕགས་པ་སྡུད་པ་སངས་རྒྱས་ཕལ་ཆེན་དང༌། ། སྟོན་པའི་མདོ་སྡེ་དཔག་ཏུ་མེད་པ་ཡང༌། ། སྟོན་པ་ཐུགས་རྗེ་ཅན་གྱིས་བསྔགས་པ་ནི། ། མ་དྲོས་བྱང་ཆུབ་སེམས་དཔའ་ཆེན་པོ་དེས། །
བླ་མེད་བྱང་ཆུབ་མཆོག་ཏུ་སེམས་བསྐྱེད་ཅིང༌། ། འཛམ་གླིང་འདི་ཡི་བདེ་སྐྱིད་ཐམས་ཅད་ཀུན། ། སྐུ་གཉེར་དམ་པར་བཞེས་པའི་དབང་གིས་སོ། ། སྤོས་ཀྱི་ངད་ལྡང་རི་ཡི་རྒྱལ་པོ་ལས། ། ཐེག་ཆེན་ལྗོན་པས་ཞུས་པའི་མདོ་སྡེར་གསུངས། ། སྟོན་པ་འཁོར་དང་བཅས་པའི་སྤྱོད་ཡུལ་དེར། ། སྤྱོད་པ་རླབས་ཆེན་དཔག་ཏུ་མེད་པ་ཡིས། ། སེམས་ཅན་དཔག་ཏུ་མེད་པ་སྨིན་མཛད་པ། ། གསུང་རབ་མང་པོ་ཞིག་ཏུ་བདག་གིས་མཐོང༌། ། འཇིག་རྟེན་བཞག་པར་གླང་ཆེན་དབང་པོ་མཆོག །
ལྷ་མིན་གཡུལ་ལས་རྒྱལ་བར་བྱེད་པ་པོ། ། རབ་བརྟན་འཁོར་བཅས་གསེར་གྱི་བྱ་སྐྱིབས་ལ། ། གནས་པར་གྱུར་ཅེས་ཡོངས་སུ་གྲགས་པའོ། ། དབང་ཕྱུག་ཆེན་པོ་ཨུ་མ་འཁོར་དང་བཅས། ། འཛམ་གླིང་དབང་ཕྱུག་ཆེན་པོ་མ་དྲོས་པ། ། མིའམ་ཅི་ཡི་རྒྱལ་པོ་ལྗོན་པ་སོགས། ། ལྷ་ཀླུ་གནོད་སྦྱིན་མཐུ་བོ་ཆེ་ཡི་གནས། ། སེམས་པ་བདག་ཉིད་ཆེན་པོས་གང་བ་དེར། ། རྒྱལ་བ་འཁོར་དང་བཅས་པ་སྤྱན་དྲངས་ནས། ། ཟབ་ཅིང་རྒྱ་ཆེ་ཆོས་ཀྱི་བདུད་རྩི་ཡིས། །
འགྲོ་བ་དཔག་ཏུ་མེད་པ་སྨིན་མཛད་པའི། ། བདེ་གཤེགས་གང་དུ་བཞུགས་པ་ལ་སོགས་པའི། ། གནས་མཆོག་དམ་པ་རྣམས་ལ་ཕྱག་འཚལ་ལོ། ། བྱང་ཕྱོགས་ཁ་བ་ཅན་གྱི་ས་ཕྱོགས་འདིར། ། སྟོན་པའི་ཞབས་ཀྱིས་ནམ་ཡང་མ་བཅགས་ཞེས། ། གླེན་པ་མུ་ཅོར་མ་སྨྲ་མདོ་རྒྱུད་ལྟོས། ། འཇིག་རྟེན་ཡོངས་སུ་གྲགས་པའི་གཏམ་རྒྱུད་ལས། ། དབང་ཕྱུག་ཆེན་པོ་ཤེལ་གྱི་གཞལ་ཡས་ཁང༌། ། འཛམ་བུ་གླིང་གི་ལྟོ་བ་ཏི་སེ་ལ། ། དགྲ་བཅོམ་ལྔ་བརྒྱ་ཡོངས་སུ་བཞུགས་པ་དང༌། །
རྣལ་འབྱོར་དབང་ཕྱུག་རྗེ་བཙུན་མི་ལ་ཡིས། ། ཞབས་ཀྱིས་བཅགས་ཤིང་ཡུན་རིང་བཞུགས་པ་དང༌། ། སྐུ་གསུང་ཐུགས་ཀྱི་དགོངས་པ་མཐའ་དག་པ། ། མ་ལུས་མཐའ་དག་རྫོགས་པར་མཛད་པ་དང༌། ། ཡོན་ཏན་མཐའ་ཡས་དཔག་ཏུ་མེད་པ་ཡིས། ། ཁ་མཐུན་ཉིད་དུ་ཀུན་ཏུ་གྲགས་པར་བས། ། ཚད་མར་གྱུར་པ་མགོན་པོ་ཆོས་ཀྱི་རྗེ། ། དཔལ་ལྡན་ཕག་མོ་གྲུ་པའི་ཞལ་སྔ་ནས། ། ཏི་སེ་གངས་ལ་དབང་ཕྱུག་ཆེན་པོ་ཡིས། ། བཅོམ་ལྡན་འཁོར་དང་བཅས་པ་སྤྱན་དྲངས་ནས། །
ལྷོ་ཡི་ཕྱོགས་སུ་མཁའ་ལ་གཤེགས་པའི་ཚེ། ། ཤམ་བྷ་ལ་ཡི་གྲོང་ཁྱེར་ཆེན་པོ་ན། ། རྒྱལ་པོ་ཨིནྡྲ་བོ་དྷི་ཆེན་པོ་ལ། ། རྒྱུད་ཀྱི་རྒྱལ་པོ་གསང་བ་འདུས་པ་ནི། ། གནས་དེར་རྒྱལ་པོ་དེ་ལ་བཤད་དོ་ཞེས། ། འཁོར་གྱི་དཀྱིལ་འཁོར་དམ་པ་དེ་ཉིད་དུ། ། སེང་གེའི་སྒྲ་བསྒྲགས་བདག་གིས་ཐོས་པ་དང༌། ། ཉི་ཤུ་རྩ་བཞིའི་ཡུལ་གྱི་གཙོ་བོར་ནི། ། ཏི་སེའི་གངས་འདི་ཡིན་ཞེས་བཀའ་བསྩལ་གསུངས། ། གདུལ་བྱ་དབང་ཕྱུག་ཨུ་མ་གནས་པ་དེར། །
འདུལ་བྱེད་སུ་ཞིག་གནས་པར་སོམས་དང་ཀྱེ། ། འཇིག་རྟེན་ཀུན་གྱི་བདག་པོ་ལྷ་ཆེན་ནི། ། འཇིག་རྟེན་འདས་པའི་བདག་པོ་སུ་ཞིག་ཡིན། ། ལེགས་པར་བསམས་ན་གོ་བ་ངང་གིས་སྐྱེ། ། དྲང་པོར་སྨྲས་ན་ཁ་འུད་ཅན་དུ་མཐོང༌། ། རང་ལ་སྙིང་བརྩེ་ཡོད་པའི་དམ་པ་རྣམས། ། སྟོན་པས་ཞབས་ཀྱིས་བཅགས་པ་བྱིན་རླབས་ཆེ། ། གྲུབ་པ་ཐོབ་པའི་གནས་འདི་བཀྲ་རེ་ཤིས། ། རང་ཡུལ་རིགས་དང་མཐུན་པ་གྲུབ་ཐག་ཉེ། ། བོད་ཡུལ་ཁ་བ་ཅན་གྱི་ས་ཕྱོགས་འདིར། །
ཕུན་སུམ་ཚོགས་པའི་གནས་མཆོག་འདི་འདྲ་བ། ། བྱང་ཕྱོགས་ཁ་བ་ཅན་གྱི་མི་རྣམས་ལ། ། སྟོན་པ་ཐུགས་རྗེ་ཅན་གྱིས་བཅགས་པ་འདིར། ། སྒྲུབ་པ་ཚུལ་བཞིན་མཛོད་དང་རྣལ་འབྱོར་པ། ། འདི་འདྲ་གནས་ཀྱི་བདག་པོ་མི་དབང་ནི། ། མངའ་བདག་བྱང་ཆུབ་སེམས་དཔའ་འགྲོ་བའི་མགོན། ། མགོན་པོ་སྤྱན་རས་གཟིགས་དང་འཇམ་དཔལ་དབྱངས། ། ཁྲི་གཙུག་རལ་པ་ཞེས་སུ་ཡོངས་གྲགས་པ། ། རྗེ་བཙུན་ཕྱག་ན་རྡོ་རྗེ་ཚུན་ཆད་ནས། ། མངའ་རིས་སྐོར་གསུམ་ཡང་མེས་གདན་ས་དང༌། །
བོད་ཁམས་ཡོངས་ཀྱི་སྤྱི་རྗེ་མི་དབང་ནི། ། ཆོས་ཀྱི་རྒྱལ་པོ་གདུང་རྒྱུད་མ་ཆད་པ། ། ངོ་མཚར་བླ་མེད་རྨད་དུ་བྱུང་གྱུར་བ། ། དེང་སང་བཞུགས་པའི་རྒྱལ་པོ་ཆེན་པོ་ནི། ། འགྲོ་བའི་མུན་སེལ་བསིལ་བའི་རྒྱལ་མཚན་ཅན། ། བྱང་ཆུབ་སེམས་དཔའི་སྐྱེ་བར་ཡོངས་གྲགས་པ། ། མངའ་བདག་སེངྒེ་དེ་ཡི་མཆོད་པའི་གནས། ། ཏི་སེ་ལ་སོགས་རྨད་དུ་བྱུང་རྣམས་ཀྱི། ། མགོན་པོ་ངོ་མཚར་རྨད་དུ་བྱུང་བ་ལ། ། མི་ཡི་སེངྒེ་རྣལ་འབྱོར་དབང་ཕྱུག་གཙོ། །
འཇིག་རྟེན་ཆོས་བརྒྱད་འགྲོ་བའི་སྡུག་བསྔལ་གྱི། ། ཉེས་པ་མང་པོ་གཟིགས་ནས་ཐུགས་སྐྱོ་ཞིང༌། ། འགྲོ་བའི་ཉེས་ཚོགས་མཐའ་དག་བྲལ་བ་དང༌། ། བྱང་ཆུབ་མཆོག་ལ་འགོད་པའི་གོ་ཆ་ཅན། ། རྒྱལ་བའི་བསྟན་པ་ཟབ་ཞི་སྤྲོས་དང་བྲལ། ། སེམས་ཉིད་འོད་གསལ་སྒོམ་པའི་རྣལ་འབྱོར་པ། ། ཕུན་སུམ་ཚོགས་པའི་གནས་མཆོག་དམ་པ་དེར། ། སྲོག་ལ་བབ་ཀྱང་སྒྲུབ་པ་ཚུལ་བཞིན་བྱ། ། བདེ་བར་གཤེགས་པའི་གསུང་རབ་ཐམས་ཅད་དུ། ། གནས་ཀྱི་བཀའ་སྩལ་དཔག་ཏུ་མེད་པ་གསུངས། །

ཕུན་སུམ་ཚོགས་པའི་གནས་སུ་རྣལ་འབྱོར་པས། ། སྟོན་པའི་བཀའ་བཞིན་སྒྲུབ་པ་སྙིང་པོར་བྱ། ། ཕྱོགས་གཅིག་གནས་གཅིག་མདོར་བསྟན་ནས། ། གཞན་ཡང་རྒྱས་པར་བཤད་པ་ནི། ། བྱང་ཆུབ་སེམས་གཉིས་འདྲེས་པའི་རྣལ་འབྱོར་པ། ། སྣང་སྲིད་འདི་ལ་སྐུ་གསུང་ཐུགས་ཀྱི་རྟེན། ། ཀུན་ཏུ་བཟང་པོའི་སྤྱོད་པའི་སྨོན་ལམ་ལས། ། རྡུལ་གཅིག་སྟེང་དུ་རྡུལ་སྙེད་ཞིང་རྣམས་ཏེ། ། ཞིང་དེར་བསམ་གྱིས་མི་ཁྱབ་སངས་རྒྱས་རྣམས། ། སངས་རྒྱས་སྲས་ཀྱི་དབུས་ན་བཞུགས་པ་ལ། ། བྱང་ཆུབ་སྤྱད་པ་སྤྱོད་ཅིང་བལྟ་བར་བགྱི། །
སྐུ་གསུང་ཐུགས་ཀྱི་ཡོན་ཏན་རྒྱ་མཚོ་རྣམས། ། མ་ལུས་མཐའ་དག་རྫོགས་པར་བྱ་བར་གསུངས། ། ཆོས་རྗེ་བླ་མ་རིན་ཆེན་ཞལ་སྔ་ནས། ། འཁོར་འདས་ཆོས་ནི་མ་ལུས་ཇི་སྙེད་པ། ། གདོད་ནས་མ་སྐྱེས་སྤྲོས་པའི་མཐའ་དང་བྲལ། ། བདག་དང་གནས་དང་སྒོམ་པའི་སྤྲོས་པ་རྣམས། ། འཁོར་གསུམ་ཡོངས་དག་གནས་མེད་གནས་ཀྱི་མཆོག ། ཉེ་བར་ཞི་བའི་གནས་འདིར་རྣལ་འབྱོར་པ། ། གཉིས་སུ་མེད་པའི་གནས་འདིར་བག་རྐྱང་བཞུགས། ། ཕྱི་ནང་གསང་བ་དེ་བཞིན་ཉིད་ཀྱི་གནས། །
གཅིག་ཡོད་གཅིག་མེད་སྨྲ་བ་མི་བདེན་ཏེ། ། ཉི་མ་དྲོ་བ་འོད་ཟེར་མུན་སེལ་བཞིན། ། ཉམས་སུ་བླངས་ན་མངོན་དུ་འགྱུར་བར་ངེས། ། རི་ཡི་རྒྱལ་པོ་གངས་ཅན་གྱི་སྐོར་དེ་བཞིན་གཤེགས་པས་ཞབས་ཀྱིས་བཅགས་ཤིང་བསྔགས་པ་ཕྱོགས་གཅིག་མཐོང་བ་བྲིས་པ་རྫོགས་སོ།། །།
༡༥༽ ༄། །བྱང་ནམ་ར་ཀླགས་མ་བྲག་དཀར་དུ་རྒྱལ་པོ་འོད་ལྡེར་གསུངས་པའི་མགུར།། རྗེ་བླ་མ་རྣམས་ཀྱི་ཞབས་ལ་འདུད། ། ཀླགས་མ་བྲག་དཀར་གྱི་དགོན་པ་འདིར། ། སེམས་ཞིག་མ་དགའ་ཡིད་ཅིག་འཕྱོ། ། སེམས་ལ་བསམ་མནོ་འདི་ཚོ་བྱུང༌། །
ཤཱཀྱ་སེངྒེའི་བསྟན་པ་འདི། ། དར་ཅིང་རྒྱས་པར་མཛད་པའི་མགོན། ། ངོ་མཚར་རྨད་དུ་བྱུང་བ་ཡི། ། མི་རྒྱུད་ལྷ་ལས་གྲོལ་གྱུར་ཅིང༌། ། རིགས་གསུམ་མགོན་པོའི་གདུང་རྒྱུད་རྗེ། ། མངའ་རིས་སྟོད་དུ་སྐུ་འཁྲུངས་པའི། ། རྒྱལ་པོ་རྩེ་ལྡེའི་དབོན་སྲས་དང༌། ། མངའ་བདག་རྒྱལ་པོ་ཀུན་གྲགས་ལྡེས། ། དབང་པོ་དྲི་ཟ་རྣམས་ཀྱི་རྗེ། ། ཟུར་ཕུད་ལྔ་པའི་བྱང་ཕྱོགས་སུ། །
ཤཱཀྱའི་བན་ལྡོམ་ང་འབུ་ལ། ། བཀའ་རྒྱས་འབྲིང་གསུམ་གྱིས་སྣ་དྲངས་ནས། ། གསུང་རབ་བརྒྱ་ཕྲག་མང་པོ་ཕུལ། ། གསང་ནས་ འབྲུ ་སྟོང་ལ་སོགས་པ་ཡི། ། སྟོང་ཕྲག་མང་པོ་ཕུལ་ནས་ཀྱང༌། ། ཞབས་ལ་ཅོད་པཎ་གྱིས་བཏུགས་ནས། ། འཇིག་རྟེན་ཞེ་འདོད་མ་མཆིས་པར། ། སྒྲུབ་པ་མཛད་པའི་གསོལ་འདེབས་ཀྱང༌། ། ཐག་པ་བཅད་པའི་བྱ་བཞིན་དུ། ། ལྷོ་ཡི་ཕྱོགས་སུ་འགྲོ་བ་དེ། །
བསམས་ཀྱིན་བློ་བ་མ་སྤྲོ་ལགས། ། སྟོད་མངའ་རིས་སྐོར་གསུམ་མན་ཆད་ནས། ། མི་ཉག་རྒྱལ་ཁམས་ཡན་ཆད་དུ། ། ཕལ་ཆེར་ཕྱོགས་སུ་འདུན་པ་དང༌། ། གདུག་པ་ནམ་ར་གཅེན་གཅུང་དང༌། ། ལྷ་འདྲེ་གཏུམ་པོ་ཐམས་ཅད་ཀྱིས། ། འདུད་ཅིང་བསྙེན་བཀུར་བྱེད་པ་དང༌། ། མི་བཟད་གདུག་པའི་ས་ཕྱོགས་འདིར། ། འགྲོ་བའི་མགོན་དུ་གྱུར་ན་ཡང༌། ། རང་དབང་མེད་པར་སྤངས་ནས་ཀྱང༌། །
ཐག་པ་བཅད་པའི་བྱ་བཞིན་དུ། ། ལྷོ་ཡི་ཕྱོགས་སུ་འགྲོ་བ་དེ། ། བསམས་ཀྱིན་བློ་བ་མ་སྤྲོ་ལགས། ། ཁོང་ཆོས་ཀྱི་རྒྱལ་པོའི་རྒྱལ་ཁམས་ན། ། གདུལ་བྱ་སྟོང་ཕྲག་མང་པོ་རྣམས། ། བྱང་ཆུབ་མཆོག་ཏུ་སེམས་བསྐྱེད་ནས། ། དབང་ལྡན་ཕ་རོལ་ཕྱིན་དྲུག་གིས། ། རང་གཞན་དོན་ཀུན་འགྲུབ་པ་དང༌། ། མི་དགེ་སྡིག་པ་སྤངས་ནས་ཀྱང༌། ། ཅི་གསུང་བཀའ་ལ་ཉན་པ་ཡི། །
སློབ་མ་སྣོད་ལྡན་མང་པོ་ཡང༌། ། ཉོན་མོངས་བདུད་ཀྱི་དབང་སོང་ནས། ། འཆིང་བ་ཀུན་གྱིས་བཅིངས་པ་ཡིས། ། བྱིས་པ་ལམ་དང་བྲལ་བ་ལ། ། ལོ་རེ་བརྒྱ་ཕྲག་མི་ཚད་ཙམ། ། ཤཱཀྱ་སེངྒེའི་བསྟན་པ་ལ། ། དད་པས་རབ་ཏུ་བྱུང་བ་ཡི། ། གདུལ་བྱ་སྣོད་ལྡན་སྤངས་ནས་ཀྱང༌། ། ཐག་པ་བཅད་པའི་བྱ་བཞིན་དུ། ། ལྷོ་ཡི་ཕྱོགས་སུ་འགྲོ་བ་དེ། །
བསམས་ཀྱིན་བློ་བ་མ་སྤྲོ་ལགས། ། ཕྱོགས་ཆ་མེད་པར་བྱང་ཕྱོགས་འདིར། ། གཞན་ཕན་བསམས་ནས་ཕྱིན་པ་ལ། ། ཆོས་ཀྱི་རྒྱལ་པོ་ལྷ་འོད་དང༌། ། ཕན་ཚུན་བཞེས་ཕྱག་འཚལ་ནས་ཀྱང༌། ། ཟབ་ཅིང་རྒྱ་ཆེ་མོས་པ་ཡིས། ། བློ་གྲོས་ཚིམ་པར་གྱུར་ནས་ཀྱང༌། ། ཁོང་ཆོས་ཀྱི་རྒྱལ་པོའི་ཞབས་ཏོག་ཏུ། ། དཔལ་ལྡན་ནཱ་རོ་པཎ་ཆེན་གྱིས། ། ཚེ་འདིར་མཆོག་གི་དངོས་གྲུབ་ཀྱང༌། །
ཐོབ་པར་ངེས་པའི་གདམས་ངག་གིས། ། སྨིན་ཅིང་གྲོལ་བར་མ་བྱས་པར། ། ཐག་པ་བཅད་པའི་བྱ་བཞིན་དུ། ། ལྷོའི་ཕྱོགས་སུ་འགྲོ་བ་དེ། ། སེམས་ཀྱི་ཟུར་ཅིག་ཕྲེང་བར་གདའ། ། བྱང་ལྷ་གཉན་ཟང་ཟང་མན་ཆད་དང༌། ། ཁམས་ནག་ལྷ་འཛམ་པ་ཡན་ཆད་དུ། ། རང་ལ་རེ་བ་ཆ་ཡོད་ཀྱང༌། ། ཕྱོགས་མེད་འགྲོ་བ་མང་པོ་ལ། ། ཕན་ཞིང་བདེ་བ་བསྐྱེད་བྱེད་པ། །
ཕྱོགས་མེད་བྱང་རྒྱ་མ་ཚུགས་ཤིང༌། ། ལོག་ལྟ་སྡིག་པའི་གྲོགས་པོ་ཡིས། ། བསླུས་ཤིང་ངན་འགྲོར་འགྲོ་བ་ཡི། ། སྐྱབས་མེད་སེམས་ཅན་མང་པོ་རྣམས། ། ཐར་པའི་ལམ་ལ་མ་བཀོད་པར། ། ཐག་པ་བཅད་པའི་བྱ་བཞིན་དུ། ། ལྷོ་ཡི་ཕྱོགས་སུ་འགྲོ་བ་དེ། ། བསམས་ཀྱིན་བློ་བ་ཅུང་མ་བདེ། ། དུས་གསུམ་རྒྱལ་བས་བསྔགས་པའི་གནས། ། དབེན་ཞིང་ཡོན་ཏན་རབ་རྫོགས་པ། །
ཁ་བ་ཅན་གྱི་རི་ཁྲོད་དང༌། ། གྲུབ་ཐོབ་གོང་མ་བཞུགས་པའི་གནས། ། མི་མེད་མཚོ་ཡི་གླིང་རྣམས་ལ། ། སྐྱོབ་པ་འཇིག་རྟེན་གསུམ་གྱི་མགོན། ། དཔལ་ལྡན་ཕག་མོ་གྲུ་པ་ཡི། ། དགོངས་པ་རྫོགས་པར་མི་བྱེད་པར། ། ཐག་པ་བཅད་པའི་བྱ་བཞིན་དུ། ། ལྷོ་ཡི་ཕྱོགས་སུ་འགྲོ་བ་དེ། ། བསམས་ཀྱིན་བློ་བ་མ་བདེ་ལགས། ། ཤིན་ཏུ་དབེན་པའི་ས་ཕྱོགས་འདིར། །
དུས་གསུམ་རྒྱལ་བའི་གདན་ས་མཆོག ། གྲུབ་ཐོབ་གོང་མས་བཟུང་བ་དང༌། ། ཁྱད་པར་བླ་མ་རིན་ཆེན་གྱི། ། གདན་ས་རང་རིག་གཉུག་མ་ལ། ། སྐུ་གསུམ་ཡོན་ཏན་མ་ལུས་རྣམས། ། དར་ཅིང་རྒྱས་པར་མི་བྱེད་པར། ། ཐག་པ་བཅད་པའི་བྱ་བཞིན་དུ། ། ལྷོ་ཡི་ཕྱོགས་སུ་འགྲོ་བ་དེ། ། བསམས་ཀྱིན་བློ་བ་མ་བདེ་ལགས། ། གཉན་ཆེན་པོ་ཐང་ལྷ་ཡར་ལྷ་ནི། །
སེང་ཆེན་ནམ་མཁར་མཆོང་བ་འདྲ། ། ཚེ་འདིའི་སྤྲོས་པ་བཅད་པ་ཡི། ། རྣལ་འབྱོར་དབང་ཕྱུག་གི་དགོན་པ་ལགས། ། ཉམས་རྟོགས་གཉིས་མེད་མ་བསྐྱངས་པར། ། ཐག་པ་བཅད་པའི་བྱ་བཞིན་དུ། ། ལྷོ་ཡི་ཕྱོགས་སུ་འགྲོ་བ་དེ། ། བསམས་ཀྱིན་བློ་བ་མ་བདེ་ལགས། ། བྱང་ཕྱོགས་གནམ་མཚོ་ཕྱུག་མོ་ནི། ། གཡུ་ཡི་མཎྚལ་བཀོད་ལེགས་འདྲ། ། ཟབ་ཅིང་རྒྱ་ཆེ་གཏིང་དཔག་དཀའ། །
པདྨའི་རྒྱལ་པོ་ལ་སོགས་པའི། ། གྲུབ་ཐོབ་གོང་མའི་དགོན་པ་ལགས། ། རང་སེམས་གཏན་ལ་མ་ཕབ་པར། ། ཐག་པ་བཅད་པའི་བྱ་བཞིན་དུ། ། ལྷོ་ཡི་ཕྱོགས་སུ་འགྲོ་བ་དེ། ། བསམས་ཀྱིན་བློ་བ་མ་བདེ་ལགས། ། ནམ་ར་གཅེན་གཅུང་གི་དགོན་པ་ནི། ། གདུག་པའི་ལྷ་འདྲེ་ཚོགས་ས་ཡིན། ། ཚད་མེད་སྙིང་རྗེ་ཆེན་པོ་ཡིས། ། གདུག་པ་ཅན་རྣམས་བཏུལ་ནས་ཀྱང༌། །
རང་གཞན་དོན་ཀུན་མ་བསྒྲུབས་པར། ། ཐག་པ་བཅད་པའི་བྱ་བཞིན་དུ། ། ལྷོ་ཡི་ཕྱོགས་སུ་འགྲོ་བ་དེ། ། བསམས་ནས་བློ་བ་མ་བདེ་ལགས། ། རྩལ་ཆེན་ལྷ་སྒོ་མདུང་རྩེ་ནི། ། མདུང་དར་ནམ་མཁར་འཕྱར་བ་འདྲ། ། རྗེ་མར་པ་དཔལ་ཆེན་རྒ་ལོ་ཡིས། ། སྤྲོས་པ་བཅད་པའི་ཡང་དགོན་ཡིན། ། སེམས་ལ་སྤྲོས་པ་མ་བཅད་པར། ། ཐག་པ་བཅད་པའི་བྱ་བཞིན་དུ། །
ལྷོ་ཡི་ཕྱོགས་སུ་འགྲོ་བ་དེ། ། བསམས་ནས་བློ་བ་མ་བདེ་ལགས། ། ངོ་མཚར་ཅན་གྱི་དགོན་པ་བཞི། ། ཁ་བ་ཅན་གྱི་བྱང་ཕྱོགས་སུ། ། མ་བསམ་ལྷུན་གྱིས་གྲུབ་པ་ལ། ། རང་གཞན་དོན་ཀུན་མ་བསྒྲུབས་པར། ། ལྷོ་ཡི་ཕྱོགས་སུ་འགྲོ་བ་དེ། ། མི་ཁོ་བོའི་བློ་བ་ཅུང་མ་བདེ། ། རྗེ་ས་བདག་རྒྱལ་པོ་འཁོར་བཅས་དང༌། ། འབྲལ་བར་ཤེས་པ་མ་ནུས་ཀྱང༌། །
རང་དབང་མེད་པའི་གནད་འདི་བྱུང༌། ། སྤྱིར་གསང་སྔགས་དམ་ཚིག་གཉན་པ་དང༌། ། སྒོས་དཔལ་ལྡན་ནཱ་རོའི་བརྒྱུད་པ་འདི། ། ལམ་ཟབ་བླ་མ་ཡིན་པ་དེས། ། ངམ་ཤོད་དུ་མི་འགྲོ་རང་དབང་མེད། ། ལུས་བསྐྱེད་པའི་ཕ་མ་འདྲ་བ་ཡི། ། མཁན་སློབ་དགེ་བའི་བཤེས་གཉེན་གཉིས། ། སྐུ་ན་སོ་བགྲེས་པས་གྲོངས་ཀར་ཕྱིན། ། བརྩེ་བའི་ཤུགས་ཀྱིས་འབོད་མི་བཏང༌། ། མི་ཡོངས་དོགས་ནས་དམ་ལམ་བསྒྲེས བསྲེས་པ ། །
དེས་ཀྱང་མི་འགྲོ་རང་དབང་མེད། ། ཕ་ཆོས་རྗེ་བླ་མའི་ལུགས་སྐུ་དང༌། ། བླ་མ་དམ་པའི་བཀའ་དར་བྱོན། ། དམ་ཚིག་གནད་ལ་བསྒྲེས་པ་ཡིས། ། དེས་ཀྱང་མི་འགྲོ་རང་དབང་མེད། ། གྲུ་ལམ་གཅིག་ཏུ་ཞུགས་པ་ཡི། ། མཆེད་གྲོགས་རྡོ་རྗེ་སྤུན་དྲུང་རྣམས། ། བརྩེ་བའི་ཤུགས་ཀྱིས་དྲུང་དུ་ལྷགས། ། སྙིང་རྗེ་རྗེའི་སྐད་དུ་ཞུ་དོན་གསོལ། ། རྗེ་ས་བདག་རྒྱལ་པོའི་ཞབས་ཏོག་ཀྱང༌། །
ངེད་ཕག་མོ་གྲུ་པའི་བཀའ་འཁོར་ནི། ། བོད་ཡུལ་དབུས་འདིར་བཞུགས་པ་ཡི། ། ཆེན་པོར་གྱུར་པ་ཕལ་ཆེར་ཡིན། ། ཇི་ལྟར་བཞེད་པའི་ཐུགས་དགོངས་ཀྱང༌། ། ཐམས་ཅད་ངེད་ཀྱིས་བྱའོ་ཞེས། ། ཞུ་དོན་ཡང་ཡང་གསོལ་ན་ཡང༌། ། སྙིང་སྲན་བསྐྱེད་ནས་བསྡད་པ་ལ། ། ལུས་སྲོག་གཏོང་བ་སྐད་ཀྱིས་བསྡིགས། ། བློ་བས་མ་བཟོད་ཁ་མར་ཤོར། ། གསོལ་བ་འདེབས་པའི་སློབ་མ་དྲུག །
ངམ་ཤོད་ཀླུང་དུ་སྔོན་ལ་བཏང༌། ། འོང་བ་རྒྱལ་ཁམས་ཡོངས་སུ་གྲགས། ། དེས་ཀྱང་མི་འགྲོ་རང་དབང་མེད། ། རྗེ་ས་བདག་རྒྱལ་པོས་བཀའ་མ་བཀྱོན། ། ཕྱོགས་རིས་ཡོན་བདག་ཐུགས་མ་ཆད། ། ད་རེས་ལན་གཅིག་མཆི་བར་འཚལ། ། སླད་ནས་ཚུར་ལ་མཆི་བར་ཞུ། ། སྤྱིར་ཁོ་བོ་ཤཱཀྱའི་བན་ལྡོམ་འདི། ། ས་ཕྱོགས་གང་དང་གར་འདུག་ཀྱང༌། ། ཁྱོད་ས་བདག་རྒྱལ་པོ་འཁོར་བཅས་ཀྱི། །
བླ་མཆོད་རྩོད་པ་མེད་པ་ཡིན། ། ཆོས་དང་མཐུན་པར་གྱུར་བ་ཡི། ། ནུས་པའི་མཐུ་སྟོབས་ཅི་ཡོད་པས། ། ད་རུང་རྗེ་ཡི་ཞབས་ཏོག་བགྱི། ། དུས་གསུམ་བསགས་པའི་དགེ་བ་རྣམས། ། ཁྱེད་དང་སེམས་ཅན་རྣམས་ལ་འབུལ། ། བཀུར་བས་གཅེས་ཀ་འཚོང་བ་མེད། ། མི་འགྲོ་རང་དབང་མེད་པ་ལགས། ། ལན་ཅིག་ཅིས་ཀྱང་མཆི་བར་ཞུ། ། སླད་ནས་མྱུར་དུ་མཇལ་བར་ཞུ།། །།
༡༦༽ བྱང་གནམ་མཚོ་ལ་བསྟོད་ཅིང་ཞེན་མེད་ཀྱི་སྒྲུབ་པ་བྱེད་པར་བསྐུལ་བ།། ཨོཾ་སྭསྟི། དཀོན་མཆོག་གསུམ་ལ་ཕྱག་འཚལ་ལོ། ། དུས་གསུམ་སངས་རྒྱས་ཐམས་ཅད་ཀྱིས། ། ལེགས་པར་བསྔགས་པ་སྒྲུབ་པའི་གནས། ། དབེན་ཞིང་ཡོན་ཏན་རབ་རྫོགས་པ། ། ཁ་བ་ཅན་གྱི་ས་ཕྱོགས་འདིར། ། དེང་སང་དུས་ན་རྨད་བྱུང་བ། ། ཤཱཀྱ་སེངྒེས་ལུང་བསྟན་པའི། ། དབང་པོ་དྲི་ཟ་རྣམས་ཀྱི་རྗེ། །
ཟུར་ཕུད་ལྔ་པའི་གནས་ལ་སོགས། ། ཁ་བ་ཅན་གྱི་རི་རྣམས་དང༌། ། དཔེ་ཟླ་མེད་པའི་གནམ་མཚོ་འདི། ། ངོ་མཚར་ཅན་གྱི་སྒྲུབ་གནས་བསྟེན། ། གནམ་མཚོ་ཕྱུག་མོའི་མཚན་ཉིད་ནི། ། ཟབ་ཅིང་རྒྱ་ཆེ་གཏིང་མཐའ་མེད། ། བཻ་ཌཱུར་སྔོན་པོའི་མདོག་འདྲ་བ། ། གསེར་གྱི་རི་བོ་མཆོག་རབ་འདྲ། ། ཁྱད་འཕགས་རྨད་དུ་བྱུང་བ་ཡི། ། དཔལ་དང་ལྡན་པའི་དོ་རྣམས་བྱུང༌། །
ཁྲུང་ཁྲུང་ངང་ངུར་ལ་སོགས་པ། ། ཡིད་འོང་བྱ་ཡི་ཚོགས་རྣམས་ཀྱིས། ། སྙན་པའི་སྒྲ་སྐད་ཕྱོགས་བཅུར་སྒྲོགས། ། ནགས་མཐོངས་མེ་ཏོག་སྣ་ཚོགས་ཀྱིས། ། ལེགས་པར་བཀྲ་བ་ལྷ་གནས་ཡིན། ། ཤ་རྐྱང་རི་དྭགས་ཚོགས་རྣམས་ཀྱིས། ། བག་ཕེབས་འཇིགས་པ་མེད་པར་གནས། ། དགོན་པར་གནས་པའི་གཡག་རྒོད་རྣམས། ། ཉམ་ང་མེད་པར་སྒོ་དྲུང་སྡོད། ། གྲུབ་ཐོབ་གོང་མ་བཞུགས་པའི་གནས། །
འཇིག་རྟེན་ངམ་གྱུར་འགྲོ་བའི་མགོན། ། པདྨའི་རྒྱལ་པོས་བྱིན་བརླབས་པའི། ། གནམ་མཚོ་དོ་འདིར་ཅིས་མི་སྡོད། ། སྐྱོན་མེད་ཕུན་སུམ་ཚོགས་པའི་གནས། ། ངང་ངམ་ཤུགས་ཀྱིས་དགོན་པ་ཡི། ། མཐུན་པའི་རྐྱེན་དུ་གནམ་མཚོ་འདི། ། མཉམ་ཉིད་མཐའ་དང་བྲལ་བ་ཡི། ། གཉིས་མེད་ཕྱག་རྒྱ་ཆེན་པོ་ལྟར། ། མཉམ་ཞིང་མཛེས་པའི་ཐང་གིས་བསྐོར། ། དངོས་པོ་ཀུན་གྱི་ངོ་སྤྲོད་པ། །
སྨིག་རྒྱུའི་ཚོགས་ཀྱི་འཕྲེང་བས་འཁྲིགས། ། མི་དང་མི་མིན་ལ་སོགས་པ། ། དཔའ་ཞིང་རྔམ་པའི་ཆོས་སྐྱོང་རྣམས། ། ཟང་ཟིང་གཡེང་བ་ལ་སོགས་པའི། ། སྒྲུབ་པའི་བར་ཆད་ཐམས་ཅད་སེལ། ། ལྷ་ཀླུ་གཉུག་མར་གནས་པ་རྣམས། ། མ་ག་དྷར་ཡང་རྙེད་དཀའ་བའི། ། ཁ་བའི་རྒྱུན་རྣམས་འབེབས་པར་བྱེད། ། གངས་ཅན་རི་བོ་ལ་རྣམས་ལ། ། དབང་པོ་རྡོ་རྗེ་ར་བ་ལྟར། །
སྲུང་བའི་འཁོར་ལོ་མཆོག་ཏུ་གྱུར། ། འདི་ཡང་གནམ་མཚོའི་རྐྱེན་ཏུ་སྣང༌། ། རྨད་བྱུང་གནམ་མཚོ་ཕྱུག་མོ་ནི། ། གཉན་ཆེན་ཐང་ལྷ་ལ་སོགས་པའི། ། གངས་རི་ཤེལ་གྱི་ཕྲེང་བས་བསྐོར། ། རྣལ་འབྱོར་དབང་ཕྱུག་མཆོག་རྣམས་ལ། ། ཚུར་བྱོན་འདིར་བཞུགས་ཟེར་བ་འདྲ། ། དབེན་ཞིང་ཉམས་དགའ་ལ་སོགས་པ། ། བསྒྲུབ་པའི་མཐུན་རྐྱེན་ཐམས་ཅད་ཀུན། ། གངས་རི་རྒྱལ་པོ་མཆོག་ལ་སྣང༌། །
རྣལ་འབྱོར་དབང་ཕྱུག་མི་ལ་དང༌། ། བརྒྱུད་པ་གོང་མ་རྣམས་ཀྱིས་ཀྱང༌། ། ཁ་བ་ཅན་གྱི་རི་ཁྲོད་དུ། ། རང་གཞན་གཉིས་ཀྱི་དོན་ཀུན་བསྒྲུབས། ། ཡར་ལ་གཟིགས་པའི་དམ་པ་རྣམས། ། ལྔ་བརྒྱ་དུས་ཀྱི་སྙིགས་མ་འདིར། ། འདོད་ཡོན་རོ་ལ་མ་ཞེན་པར། ། གོང་མ་རྣམས་ཀྱི་རྗེས་བསྙགས་ཏེ། ། གངས་ལ་བསྒོམ་ན་སེང་གེ་ཡིན། ། སྐྱེས་མཆོག་མི་ཡི་སེངྒེ་དེ། །
གངས་ཁྲོད་གནས་དང་འབྲལ་མི་བྱ། ། འདི་འདྲ་དབེན་པའི་དགོན་པ་འདིར། ། ཆགས་པའི་བསམས་པས་གནས་མི་བྱ། ། ཆགས་པའི་བསམ་པས་གནས་གྱུར་ན། ། གདུག་པའི་མཁའ་འགྲོ་རྣམས་ཀྱིས་གསོད། ། ཞེ་སྡང་བསམ་པས་གནས་ན་ཡང༌། ། གདུག་པའི་ལྷ་འདྲེས་གསོད་པར་ངེས། ། གཏི་མུག་གཉིད་ཀྱི་དབང་སོང་ན། ། ཀླུ་བདུད་གདུག་པའི་དབང་དུ་འགྲོ། ། ཤིན་ཏུ་དབེན་པའི་གནས་རྣམས་སུ། །
ཉོན་མོངས་གསུམ་པོས་གང་གནས་པ། ། གདུག་པའི་ལྷ་འདྲེས་བསད་ནས་ཀྱང༌། ། ངན་སོང་གསུམ་དུ་ངེས་ལྟུང་ཞེས། ། བླ་མ་རྡོ་རྗེ་འཛིན་པས་གསུངས། ། བླ་མའི་བཀའ་ལས་གང་འདའ་བ། ། དམ་ཚིག་ཉམས་པར་མི་འགྱུར་རམ། ། འདི་འདྲ་དབེན་པའི་དགོན་པ་འདིར། ། ཆགས་སྡང་བྲེ་མོའི་གཏམ་རྣམས་ཀྱིས། ། རྟག་ཏུ་དུས་རྣམས་འདའ་བྱེད་ཅིང༌། ། རང་གཞན་ཀུན་གྱི་མགོ་བསྐོར་ན། །
དགོན་པར་གནས་པའི་དགོས་པ་ཅི། ། བུ་གཅིག་འདུ་འཛི་ལོང་གཏམ་སྤོངས། ། འདི་འདྲ་དབེན་པའི་དགོན་པ་འདིར། ། དོན་མེད་བྱ་བ་སྣ་ཚོགས་ཀྱིས། ། དུས་རྣམས་འདའ་བར་གང་བྱེད་པ། ། ཐར་པའི་བསམ་པ་ཉམས་གྱུར་པ། ། ཉོན་མོངས་བདུད་ཀྱི་དབང་སོང་ནས། ། འདི་ཕྱི་གཉིས་ཀར་ངན་སོང་ལྷུང༌། ། རང་ལ་རང་སྙིང་མི་རྗེ་འམ། ། འདི་འདྲ་དབེན་པའི་དགོན་པ་འདིར། །
གདུག་པ་ཆགས་སྡང་དྲག་པོའི་བདུད། ། མིག་གི་དབང་པོའི་སྒོར་ཞུགས་ནས། ། མིག་གིས་ལྟད་མོ་དོན་དུ་གཉེར། ། རི་དང་མཚོ་དང་ཐང་རྣམས་ལ། ། རྟག་ཏུ་སྐྱོ་བསང་བྱས་ན་ཡང༌། ། མིག་ཤེས་ཆགས་སྡང་མ་ཞི་ན། ། གཟུགས་ཀྱི་སྐྱོ་བ་མི་བསང་ཞིང༌། ། ཆགས་སྡང་མཆིལ་པས་ ལྕགས་ཀྱུ་ བཟུང་ནས་ཀྱང༌། ། འདི་ཕྱི་གཉིས་ཀར་དམྱལ་བར་འཚེད། ། འདི་འདྲ་དབེན་པའི་དགོན་པ་འདིར། །
རང་སེམས་འཁྲུལ་པའི་ཆགས་སྡང་གིས། ། དབང་པོ་རྣམས་ཀྱི་སྒོར་ཞུགས་ནས། ། སྙན་པའི་སྒྲ་དང་ཞིམ་པོའི་རོ། ། མངར་མོ་བཟའ་བཏུང་སྣ་ཚོགས་དང༌། ། བདེ་བའི་རེག་བྱ་ཐམས་ཅད་ལ། ། ཞེན་ཅིང་ཆགས་པའི་ཞེན་སྟོབས་ཀྱིས། ། བསམ་ཞིང་ཞེན་པར་བྱེད་པ་རྣམས། ། དབེན་པའི་དགོན་པ་མ་བསམས་སམ། ། ཞེན་པས་ཕུང་བ་མ་གོ་འམ། ། རུལ་པ་མཆོད་པས་ཅི་ལ་ཕན། །
བུ་གཅིག་འདོད་ཡོན་ཞེན་པ་ཐོངས། ། འདི་འདྲ་དབེན་པའི་དགོན་པ་འདིར། ། བུ་གཅིག་བདེ་བར་འདོད་པའི་སེམས། ། དམན་པའི་བསམ་པས་གནས་མི་བྱ། ། སངས་རྒྱས་རྣམས་ཀྱིས་སྨད་པ་ཡི། ། བསམ་པ་འདི་ལ་གང་གནས་པ། ། ཉན་ཐོས་ཐེག་པར་ལྟུང་ནས་ཀྱང༌། ། བྱང་ཆུབ་སེམས་ལ་བར་དུ་གཅོད། ། བར་ཆད་བདུད་དང་མ་བྲལ་ན། ། དགོན་པར་གནས་པས་ཅི་ཞིག་བྱ། །
འདི་འདྲ་དབེན་པའི་དགོན་པ་འདིར། ། བྱམས་དང་སྙིང་རྗེ་བྱང་ཆུབ་སེམས། ། དབང་གི་རྒྱལ་པོ་རིན་པོ་ཆེ། ། ས་གཞི་ཕུན་སུམ་ཚོགས་པ་ལ། ། གྲུབ་ཐོབ་བརྒྱུད་པ་ལས་བྱུང་བའི། ། ཟབ་མོ་གསང་སྔགས་གདམས་ངག་གིས། ། ས་བོན་སྐྱོན་དང་བྲལ་བ་འདེབས། ། རང་དོན་གཞན་དོན་ཕུན་ཚོགས་པའི། ། མཆོག་ཐུན་མོང་གཉིས་ཀྱི་འབྲས་བུ་འདི། ། དབེན་པའི་དགོན་པར་མ་སྨིན་ན། །
ཆགས་སྡང་ཉོན་མོངས་སྣ་ཚོགས་ཀྱིས། ། ལུས་ངག་ཡིད་གསུམ་རྣམ་གཡེངས་ནས། ། ཉོན་མོངས་གཡེང་བ་སྣ་ཚོགས་ཀྱིས། ། རྣམ་པར་གཡེང་ལ་དགོན་པ་ཞེས། ། དཔའ་བོ་བདུད་བཞི་ལས་རྒྱལ་བ། ། སངས་རྒྱས་རྡོ་རྗེ་བསྣམས་པ་ཡི། ། བླ་མ་རིན་ཆེན་མ་གསུངས་པས། ། བུ་རང་དང་འདྲ་བའི་སློབ་མ་རྣམས། ། དགོན་པར་གནས་པའི་དགོས་པ་དང༌། ། སྐད་ཅིག་ཙམ་ཡང་མ་བྲལ་དང༌། །
དགོན་པ་བསྟེན་པའི་ཡོན་ཏན་རྣམས། ། ཐོགས་པ་མེད་པར་འབྱུང་བ་ནི། ། རྒྱུ་འབྲས་སླུ་བ་མེད་པར་ངེས། ། ཡང་གཞན་ལ་བཟླས་པ་མ་ལགས་ཏེ། ། རང་སེམས་འཁྲུལ་པས་བསྐུལ་བས་སོ།། །། ༡༧༽ ༄། །མདོ་རྒྱུད་དུ་མ་ལ་བརྟེན་ནས་འཕགས་པ་སྤྱན་རས་གཟིགས་ལ་བསྟོད་ཕྱག་འབུལ་བ།། ལྷ་ན་མོ། རྗེ་བཙུན་སྤྱན་རས་གཟིགས་ཐུགས་རྗེ་ཅན་ལ་ཕྱག་འཚལ་ལོ། ། འགྲོ་བའི་མགོན་ལ་ཕྱག་འཚལ་ལོ། །
སྐྱབས་གནས་དམ་པར་ཕྱག་འཚལ་ལོ། ། བསྐལ་པ་གྲངས་མེད་སྔོན་རོལ་དུ། ། རྫོགས་པའི་བྱང་ཆུབ་སངས་རྒྱས་ཤིང༌། ། ཆོས་ཀྱི་སྐུ་ལས་མ་གཡོས་ཀྱང༌། ། ཇི་སྲིད་འཁོར་བ་མ་སྟོངས་ཚེ། ། སྔོན་གྱི་ཐུགས་རྗེ་སྨོན་ལམ་གྱིས། ། འགྲོ་དྲུག་འཁོར་བའི་སེམས་ཅན་ལ། ། སྐུ་གསུང་ཐུགས་ཉིད་མི་བཟད་པ། ། རྒྱན་གྱི་འཁོར་ལོ་མཐའ་ཡས་པས། ། མ་ལུས་སྨིན་པར་མཛད་པ་ཡི། །
ཐུགས་རྗེ་ཅན་ལ་ཕྱག་འཚལ་ལོ། ། སྐུ་ཡི་འཁོར་ལོ་མཐའ་ཡས་པ། ། ཆོས་ཀྱི་དབྱིངས་དང་མཉམ་པ་ཡི། ། ཞིང་རྣམས་མ་ལུས་ཐམས་ཅད་དུ། ། ལ་ལར་དགའ་ལྡན་གནས་ན་བཞུགས། ། ལ་ལར་བྱང་ཆུབ་མངོན་སངས་རྒྱས། ། ལ་ལར་ཟག་མེད་མྱ་ངན་འདས། ། ལ་ལར་དམ་པའི་ཆོས་འཛིན་ཅིང༌། ། གདུལ་བྱ་རིགས་ཅན་ཐ་དད་ལ། ། དམན་དང་མཆོག་གི་ལུས་རྣམས་ཀྱིས། །
འགྲོ་ཀུན་སྡུག་བསྔལ་རྒྱ་མཚོ་ལས། ། སྒྲོལ་མཛད་རྗེ་བཙུན་སྤྱན་རས་གཟིགས། ། འགྲོ་མགོན་ཁྱོད་ལ་ཕྱག་འཚལ་ལོ། ། རྗེ་བཙུན་ཁྱོད་ནི་སྔོན་གྱི་ཚེ། ། འགྲོ་དྲུག་འཁོར་བའི་སེམས་ཅན་ལ། ། ཐུགས་རྗེ་ཆེན་པོའི་སྤྱན་གྱིས་གཟིགས། ། འགྲོ་དྲུག་སྡུག་བསྔལ་རྒྱ་མཚོ་ལས། ། ནམ་ཡང་ཐར་བར་མ་གྱུར་བར། ། ཐུགས་རྗེས་བྱང་ཆུབ་ཐུགས་བསྐྱེད་པས། ། བདེ་གཤེགས་རིན་ཆེན་སྙིང་པོ་ཡིས། །
སྤྱན་རས་གཟིགས་ཞེས་མཚན་བཏགས་ཤིང༌། ། མིང་གི་འཁོར་ལོར་བྱིན་བརླབས་པས། ། གང་གི་རྗེ་བཙུན་ཁྱོད་ཀྱི་མཚན། ། ཡི་གེ་དྲུག་པ་བཟུང་བ་དེས། ། ཆོས་ཀྱི་ཕུང་པོ་བརྒྱད་ཁྲི་དང༌། ། བཞི་སྟོང་བཟུང་བར་འགྱུར་བ་དང༌། ། རྫོགས་པའི་སངས་རྒྱས་གང་གཱའི་ཀླུང༌། ། དགུ་བཅུ་རྩ་དགུའི་བྱེ་སྙེད་དང༌། ། བྱང་ཆུབ་སེམས་དཔའ་རྡུལ་སྙེད་རྣམས། ། མ་ལུས་ཐམས་ཅད་འདུ་བར་འགྱུར། །
ལྷ་ཀླུ་གནོད་སྦྱིན་ཚོགས་རྣམས་ཀུན། ། ལུས་དང་གྲིབ་མ་བཞིན་དུ་བསྲུང༌། ། རྗེ་བཙུན་ཁྱོད་མཚན་འཛིན་པ་ཡི། ། བ་སྤུའི་བུ་ག་རེ་རེར་ཡང༌། ། སངས་རྒྱས་བྱེ་བ་སྙེད་བཞུགས་ཤིང༌། ། སྐྱོན་དག་ཡོན་ཏན་རྫོགས་པར་མཛད། ། ལུས་ལ་གནས་པའི་སྲོག་ཆགས་རྣམས། ། ཕྱིར་མི་ལྡོག་པ་ཐོབ་པར་འགྱུར། ། མཐོང་དང་རིག་དང་དྲན་པ་དང༌། ། གང་གིས་རྗེ་བཙུན་ཁྱོད་ཀྱི་མཚན། །
ལན་གཅིག་ཐོས་པར་གྱུར་པས་ཀྱང༌། ། ཉོན་མོངས་སྡུག་བསྔལ་རྒྱ་མཚོ་ལས། ། མྱུར་དུ་ཐར་བར་འགྱུར་བ་དང༌། ། རྗེ་བཙུན་སྐུ་ཡི་དཀྱིལ་འཁོར་གྱི། ། ཞིང་ཁམས་རྣམ་པར་དག་པ་དང༌། ། བདེ་བ་ཅན་གྱི་ཞིང་ཁམས་སུ། ། བདེ་སྐྱིད་ཡོན་ཏན་རབ་རྫོགས་ཏེ། ། མཐར་ཐུག་བྱང་ཆུབ་ཐོབ་འགྱུར་བ། ། ཁྱོད་ཀྱི་མཚན་ཙམ་ཐོས་པས་ཀྱང༌། ། འདི་དང་ཡོན་ཏན་མཐའ་ཡས་པ། །
ཐོབ་པར་བཅོམ་ལྡན་འདས་ཀྱིས་གསུངས། ། ཕྱག་འཚལ་མགོན་པོ་སྤྱན་རས་གཟིགས། ། ཐུགས་རྗེ་ཅན་ལ་སྐྱབས་སུ་མཆི། ། རྗེ་བཙུན་མགོན་པོ་སྤྱན་རས་གཟིགས། ། ཁྱོད་ཀྱི་ཐུགས་ཀྱི་དཀྱིལ་འཁོར་ཉིད། ། ཟབ་ཞི་སྤྲོས་བྲལ་འོད་གསལ་བ། ། ཆོས་སྐུ་རྣམ་པར་དག་པ་ཉིད། ། དེ་ཡི་བྱིན་རླབས་ཕུལ་བྱུང་བ། ། ཟབ་ཅིང་རྒྱ་ཆེ་རྒྱལ་བའི་ཆོས། ། ཤེས་རབ་ཕ་རོལ་ཕྱིན་ལ་སོགས། །
བཀའ་དང་བསྟན་བཅོས་མཐའ་དག་གི ། ཟབ་པའི་མདོ་དོན་རྟོགས་མཛད་པ། ། སྤྱན་རས་གཟིགས་ལ་ཕྱག་འཚལ་ལོ། ། མགོན་པོ་ཁྱོད་ཀྱིས་ཐུགས་བསྐྱེད་པ། ། འཁོར་བའི་རྒྱ་མཚོ་ཇི་སྙེད་པར། ། མྱ་ངན་མི་འདའ་བཞུགས་སོ་ཞེས། ། ཐུགས་རྗེས་དམ་བཅའ་ཇི་བཞིན་ཏུ། ། རྗེ་བཙུན་ཆོས་ཀྱི་སྐུ་ཉིད་དང༌། ། ལོངས་སྤྱོད་རྫོགས་པའི་སྐུ་དང་ནི། ། སྤྲུལ་སྐུ་མྱ་ངན་མི་འདའ་བ། །
མཐའ་ཡས་ཡོན་ཏན་རབ་རྫོགས་པ། ། སྤྱན་རས་གཟིགས་ལ་ཕྱག་འཚལ་ལོ། ། རྗེ་བཙུན་ཁྱོད་ཀྱི་སྐུ་གསུང་ཐུགས། ། མི་ཟད་རྒྱན་གྱི་འཁོར་ལོ་ཡིས། ། ཉེས་ཚོགས་སྡུག་བསྔལ་རབ་ཞི་སྟེ། ། བདེ་སྐྱིད་མཐའ་དག་ཐོབ་མཛད་ནས། ། བྱང་ཆུབ་མཆོག་ལ་འགོད་མཛད་པ། ། ཕྲིན་ལས་མཐར་ཕྱིན་ཕྱག་འཚལ་ལོ། ། ཆོས་སྐུས་འདུལ་བའི་ཞིང་ཁམས་སུ། ། ཆོས་སྐུ་འཕྲིན་ལས་བསམ་མི་ཁྱབ། །
མི་མཇེད་འཇིག་རྟེན་གཅིག་པུར་ཡང༌། ། ཕྱག་སྟོང་འཁོར་ལོས་བསྒྱུར་བ་སྟོང༌། ། སྤྱན་སྟོང་བསྐལ་བཟང་སངས་རྒྱས་སྟོང༌། ། གང་ལ་ཅིས་འདུལ་དེ་སྟོན་པ། ། སྤྱན་རས་གཟིགས་ལ་ཕྱག་འཚལ་ལོ། ། ཤཱཀྱ་སེངྒེའི་བསྟན་པ་ལ། ། འཛམ་བུ་གླིང་འདི་གཅིག་པུུར་ཡང༌། ། བྲམ་ཟེ་ཆེན་པོ་ས་ར་ཧ། ། ཁྱོད་ཀྱིས་བྱིན་གྱིས་བརླབས་པ་ལ། ། འཕགས་པ་ཀླུ་སྒྲུབ་ལ་སོགས་པ། །
གྲུབ་ཐོབ་དཔག་ཏུ་མེད་པ་ཡིས། ། སངས་རྒྱས་བསྟན་པ་རྒྱས་པར་གྱུར། ། དེ་ཡང་རྗེ་བཙུན་ཐུགས་རྗེ་ཅན། ། སྤྱན་རས་གཟིགས་ལ་ཕྱག་འཚལ་ལོ། ། ཐུབ་པས་ལུང་བསྟན་བྱང་ཕྱོགས་སུ། ། ཁ་བ་ཅན་འདིར་སྤྱན་རས་གཟིགས། ། ལག་ན་པདྨོ་འགྲུབ་ཅེས་གསུང༌། ། ཕྱག་འཚལ་མགོན་པོ་སྤྱན་རས་གཟིགས། ། ཐུགས་རྗེ་ཅན་ལ་ཕྱག་འཚལ་ལོ། ། རིགས་ཅན་སྨིན་པར་མཛད་པ་ལ། །
ནམ་ཡང་དུས་ལས་མི་འདའ་བ། ། ཆོས་ཀྱི་རྒྱལ་པོ་ཐུགས་རྗེ་ཅན། ། མངའ་བདག་སྲོང་བཙན་ཞེས་བྱ་བ། ། དེ་ཡང་རྗེ་བཙུན་སྤྱན་རས་གཟིགས། ། ཐུགས་རྗེ་ཅན་ལ་ཕྱག་འཚལ་ལོ། ། འཇིག་རྟེན་ངམ་གྱུར་པད་མ་དང༌། ། ཆོས་ཀྱི་རྒྱལ་པོ་རིན་པོ་ཆེ། ། རྨད་དུ་བྱུང་བའི་དམ་པ་རྣམས། ། རྗེ་བཙུན་མགོན་པོ་སྤྱན་རས་གཟིགས། ། ནམ་མཁའ་ལྟ་བུའི་ཐུགས་རྗེ་ཡིས། །
འགྲོ་ཀུན་སྨིན་པར་མཛད་པ་ཡི། ། ཕྲིན་ལས་མཐར་ཕྱིན་ཕྱག་འཚལ་ལོ། ། འཕགས་པ་སྤྱན་རས་གཟིགས་ལ་བླ་མ་རིན་པོ་ཆེས་མདོ་རྒྱུད་དུ་མ་ལ་བརྟེན་ནས་བསྟོད་པ་མཛད་པ་རྫོགས་སོ།། །།
༡༨༽ ༄། །ཉམས་མྱོང་དྲི་མེད་བདུད་རྩི་ཡག་བཞེད་སྟོན་པ་ཤེས་རབ་ལ་གནང་བ།། ཨོཾ་སྭསྟི། དུས་གསུམ་གྱི་སངས་རྒྱས་ཐམས་ཅད་ཀྱི་ངོ་བོར་གྱུར་པ། འཁོར་བ་དང་མྱ་ངན་ལས་འདས་པ་ཐམས་ཅད་ཀྱི་གཏེར་དུ་གྱུར་པ། ཇི་སྲིད་འཁོར་བའི་རྒྱ་མཚོ་ཆེན་པོ་མ་སྟོང་ཀྱི་བར་དུ། སྐུ་གསུང་ཐུགས་མི་ཟད་པ་རྒྱན་གྱི་འཁོར་ལོས།
འགྲོ་བ་མ་ལུས་པ་སྨིན་པར་མཛད་པའི་བླ་མ་རིན་པོ་ཆེའི་སྐུ་གསུང་ཐུགས་ཡིད་བཞིན་གྱི་ནོར་བུ་རིན་པོ་ཆེ་དབང་གི་རྒྱལ་པོ་ལྟ་བུ་ལ་གུས་པས་ཕྱག་འཚལ་ལོ། ། བླ་མ་རིན་པོ་ཆེའི་ཞལ་སྔ་ནས། བྱང་ཆུབ་ཀྱི་སེམས་བསྒོམ། ལུས་ཡི་དམ་གྱི་ལྷར་བསྒོམ། བླ་མ་དམ་པ་བསྒོམ། ཕྱག་རྒྱ་ཆེན་པོ་བསྒོམ། རྗེས་དགེ་བའི་རྩ་བ་བསྔོ་བ་བྱ་ཞེས། ངེད་རྣམས་ལ་མཉམ་དུ་གསུངས་པ་དེ་ལས། དེ་རེ་རེ་ལ་ཡང་ཉམས་སུ་མྱོང་བ་བག་ཙམ་སྐྱེས་པ་ལ་གོམས་སུ་བཅུག་པས། ད་ལྟའི་ནད་དང་གནོད་པ་མི་མཐུན་པའི་ཕྱོགས་རྣམས་དང༌།
ཐ་མལ་པའི་ལུས་ངག་ཡིད་གསུམ་དང༌། ཉོན་མོངས་པ་དང་རྣམ་པར་རྟོག་པ། གེགས་དང་བར་ཆད་དུ་གྱུར་པ་ཐམས་ཅད་ཉེ་བར་ཞི་བ་དང༌། བོགས་དང་ཡོན་ཏན་གྱི་ཚོགས་ཇི་སྙེད་ཅིག་ཡོད་པ་ཐམས་ཅད་གོང་ནས་གོང་དུ་འཕེལ་བར་གོ དེ་ལ་དང་པོ་ཁོ་ནར་བྱང་ཆུབ་ཀྱི་སེམས་མ་སྐྱེས་པ་བསྐྱེད་པ་དང༌། བསྐྱེད་པ་བརྟན་པ་དང༌། བརྟན་པ་བོགས་དབྱུང་བ་རྣམ་པ་གསུམ་ལས། མ་སྐྱེས་པ་བསྐྱེད་པར་བྱེད་པའི་ཚུལ་ལུགས་ཤིན་ཏུ་མང་ཡང༌། གསང་སྔགས་ཉམས་སུ་བླང་བའི་ཚུལ་བཞིན་དུ་ལུས་ཀྱི་འཕྲུལ་འཁོར། ངག་གི་འཕྲུལ་འཁོར།
སེམས་ཀྱི་འཕྲུལ་འཁོར་རྣམ་པ་གསུམ་ལ་བརྟེན་ནས་ཉམས་སུ་བླང་ན། མྱུར་དུ་སྐྱེ་བ་ལ་ཚེགས་མི་འདུག ། དེ་ཡང་དང་པོ་ཁོ་ནར་ཤིན་ཏུ་དབེན་པའི་གནས་སུ་མཚམས་དམ་པར་བཅད་ནས། སྟན་བདེ་བའི་སྟེང་དུ་བསམ་གཏན་གྱི་ཡན་ལག་ཅི་བདེར་གནས་པར་བྱས་ནས། བདག་ཉིད་ལ་གནོད་པར་བྱེད་པའི་གེགས། སྡང་བར་བྱེད་པའི་དགྲ ། ཐར་པ་དང་ཐམས་ཅད་མཁྱེན་པའི་བར་དུ་གཅོད་པར་བྱེད་པའི་མ་རྒན་རྣམས་ལ་ཚད་མེད་པའི་སྙིང་རྗེ་ཆེན་པོ་བསྐྱེད་ཅིང༌། གདུང་བའི་ཤུགས་གཅད་དུ་མེད་པའི་སྟོབས་ཀྱིས། ལུས་ཀྱི་འཕྲུལ་འཁོར་སྨིན་ཕྲག་བསྡུས་ནས་མཆི་མ་གློག་པའི་ཚུལ་དུ། ངག་གི་འཕྲུལ་འཁོར།
བདག་ལ་གནོད་པར་བྱེད་པ་འདི་སྙིང་རེ་རྗེ། བདག་ལ་གནོད་པར་བྱེད་པ་འདི་སྙིང་རེ་རྗེ། ཞེས་ཕྲེང་བ་ལ་གྲངས་སུ་བཟུང་ཞིང༌། རྒྱུན་ཆད་མེད་པར་སྔགས་སུ་ཤེས་པ་ལ་འདྲེས་པར་བྱས་ནས་ཕྲི་ལི་ལི་བགྲང༌། བརྒྱ་རྩ་བརྒྱད་ཙམ་སོང་བ་དང༌། ཡིད་ཀྱི་འཕྲུལ་འཁོར་ནི། གོང་གི་སྙིང་རྗེའི་ཤུགས་དེ་རྒྱུན་མ་ཆད་པར་བྱས་ལ། བདག་ལ་གནོད་པར་བྱེད་པ་འདི་ཅིས་སྙིང་རྗེ་ན། རྒྱུ་མཚན་འདི་རྣམས་ཀྱིས་སྙིང་རྗེ་སྟེ། ཚེ་ཐོག་མ་མེད་པ་ནས་ཨ་མ་ཡིན་པ་དང༌།
ཨ་མ་འདི་ལས་ངན་པའི་དབང་དུ་སོང་བས། ཤེས་པ་ལ་རང་དབང་མ་ཐོབ། སྨྱོས་པ་དང་འདྲ་བས་སྤྱིར་སེམས་ཅན་ཐམས་ཅད་ལ་གནོད་པ་མི་བྱ་དབང་མེད། སྒོས་རང་ཉིད་ལ་གནོད་པ་མི་བྱ་དབང་མེད་པ་དང༌། ཨ་མ་འདིས་རང་གཞན་ལ་གནོད་པ་བྱས་པའི་རྒྱུས། འབྲས་བུ་སེམས་ཅན་དམྱལ་བར་འགྲོ་བ་དང༌། དེའི་སྡུག་བསྔལ་དྲན་པར་བྱ་བ་དང༌། དམྱལ་བར་ལན་གཅིག་སྐྱེས་པས་མི་ཆོག་སྟེ། འཁོར་བ་མཐའ་དག་ཏུ་འཁྱམས་པའི་སྡུག་བསྔལ་དྲན་པར་བྱ་བ་དང༌། ཨ་མ་སྡུག་བསྔལ་དེ་ལྟ་བུས་མནར་བ་ལ་སྐྱབས་དང་རེ་ས་བུ་རང་ཉིད་མ་གཏོགས་པ་གཞན་མེད་པ།
དེ་རྣམས་རིམ་པ་ཡིན་མིན་དུ་ཤེས་པ་ལ་གང་གནད་པ། རྒྱུ་མཚན་ཞིབ་པར་བསམས་པས། སྔ་མའི་སྙིང་རྗེ་ལ་ཤིན་ཏུ་སྙིང་རྗེ་བའི་བོགས་ཐོན་ནས་དེའི་རྒྱུན་ཡང་སྔ་མ་བཞིན་བགྲང༌། ཡང་རྒྱུ་མཚན་དྲན་པར་བྱ། དེ་ལྟར་རྒྱུ་མཚན་དྲན་པར་བྱ་བ་དང་སྙིང་རྗེ་བགྲང་བ་རྣམ་པ་གཉིས་ལ་མ་ཡེངས་པར་ཕྲི་ལི་ལི་ཉམས་སུ་བླངས་པས། ཤེས་པ་ལ་རང་དབང་མེད་པའི་སྙིང་རྗེ་ཆེན་པོ་སྐྱེ་སྟེ། ངུ་སྙིང་འདོད་པ་དང༌། མཆི་མ་འཆོར་བ་དང༌། ལུས་ཀྱི་ཚུགས་མི་ཐུབ་པ་རྣམས་འབྱུང་སྟེ། འདི་ནི་ཡིད་ཀྱི་འཕྲུལ་འཁོར་ཞེས་བྱའོ། །
དེ་ལྟར་འཕྲུལ་འཁོར་གསུམ་གྱིས་སྐྱེས་པའི་འབྲས་བུ་གནོད་པར་བྱེད་པ་ལ་ཚད་མེད་པའི་སྙིང་རྗེ་ཆེན་པོ་རང་དབང་མེད་པར་སྐྱེས་པ་དེ། རྒྱུན་ཆད་མེད་པར་བསྐྱང་བར་བྱ་སྟེ། དགྲ་དང་བགེགས་ལ་ཞེ་སྡང་བ་དང་གནོད་པ་སྐྱེལ་བ་ལ་སོགས་པ་སྙིང་རྗེའི་མི་མཐུན་པའི་ཕྱོགས་སུ་གྱུར་པ་སྤང༌། མཐུན་པའི་རྐྱེན་དུས་གསུམ་གྱི་སངས་རྒྱས་ཐམས་ཅད་ཀྱང༌། གནོད་པར་བྱེད་པ་རྣམས་ཐུགས་རྗེ་ཆེན་པོས་མ་བཟོད་ནས་བྱང་ཆུབ་མཆོག་ཏུ་ཐུགས་བསྐྱེད་ཅིང༌། གནོད་བྱེད་ཀྱི་གཙོ་བོ་བྱས་པའི་དོན་དུ་བསྐལ་པ་དཔག་ཏུ་མེད་པར་དབུ་དང་རྐང་ལག་དཔག་ཏུ་མེད་པ་བཏང་ཞིང༌། བྱང་ཆུབ་སེམས་དཔའི་སྤྱོད་པ་རླབས་པོ་ཆེས་གནོད་པར་བྱེད་པ་སྨིན་ཅིང་གྲོལ་བར་བྱས་ནས། སངས་རྒྱས་པའི་བྱང་ཆུབ་སེམས་དཔའི་སྐྱེས་རབས་རྣམས་ཀྱང་དྲན་པར་བྱ་བ་དང༌། སྟོན་པ་ཐུགས་རྗེ་ཆེན་པོ་དང་ལྡན་པ་འདིའི་གསང་སྔགས་རྡོ་རྗེའི་ཐེག་པ་འདི་ཡང༌། གནོད་པར་བྱེད་པ་ལ་ཚད་མེད་པའི་སྙིང་རྗེ་ཆེན་པོ་སྐྱེས་པའི་ལག་རྗེས་ཡིན་པར་མདོ་རྒྱུད་ཐམས་ཅད་དུ་རྒྱ་ཆེར་གསུངས་པ་དང༌།
བླ་མ་རིན་པོ་ཆེའི་ཕྱག་ལེན་མཐའ་དག་ཀྱང༌། འདི་འབའ་ཞིག་ཏུ་འདུག་པ་དང༌། སྐུ་གསུང་ཐུགས་ལ་སྡོ་བ་རྣམས་ལ་དངོས་སམ་བརྒྱུད་པའི་སྒོ་ནས་ཕན་དཔག་ཏུ་མེད་པ་འདོགས་ཤིང༌། ཁ་ཟས་ངན་པས་གྲོངས་པར་བྱས་པ་རྣམས་ཀྱི་མིང་བྱང་བཟུང་ཞིང༌། དགེ་སློང་བཞི་སྡེས་ཀཾ་ཀ་ནིའི་གཟུངས་ཆོག་མཛད་ཅིང་བྱང་བུ་འཁྲུ་བ་དང༌། འདི་ངན་སོང་དུ་མ་སོང་བ་ཁོ་བོའི་གཉེར་ཀ་ཡིན་གསུངས་པ་ལ་སོགས་པ་མཐའ་དག་དྲན་པར་བྱ་བ་དང༌། ཡུལ་དམན་པ་གསུམ་གཅེས་པར་བཟུང་བའི་བཀའ་སྩལ་དཔག་ཏུ་མེད་པ་གསུང་ཞིང༌། བྱེད་དུ་བཅུག་པ་རྣམས་དྲན་པར་བྱ་ཞིང༌། སྔ་མའི་སྙིང་རྗེའི་ཉམས་དེ་བརྟན་པར་བྱ་བ་ནི་སྐྱེས་པ་བརྟན་པར་བྱ་བའི་ཐབས་སོ། ། དེ་ལྟར་གནོད་པར་བྱེད་པ་ལ་ཚད་མེད་པའི་སྙིང་རྗེ་ཆེན་པོ་སྐྱེས་པའི་སྟོབས་ཀྱིས།
རང་ལ་ལྟོས་པ་མེད་པར་བདག་གི་བདེ་བ་དང་སྐྱིད་པ་ཐམས་ཅད་གནོད་བྱེད་པར་གཏོང་ཞིང༌། གནོད་བྱེད་ཀྱི་སྡུག་བསྔལ་གྱི་ཁུར་འཁུར་བའི་བློ་སྐྱེས་པའི་དུས་སུ། གོང་ནས་གོང་དུ་བོགས་འདོན་པར་བྱེད་པ་ནི། གནོད་པར་བྱེད་པ་ལ་ཇི་ལྟར་བསྒོམ་པའི་ཚུལ་ལུགས་དེ་ཁོ་ན་བཞིན་དུ་འགྲོ་བ་རིགས་དྲུག་གིས་བསྡུས་པའི་སེམས་ཅན་ཐམས་ཅད་ལ་ཡང་དེ་ཁོ་ན་བཞིན་དུ་བསྒོམས་པས་སྙིང་རྗེ་ཇི་བཞིན་དུ་སྐྱེས་པའི་དུས་སུ་བྱང་ཆུབ་མཆོག་ཏུ་སེམས་བསྐྱེད་པར་བྱ་སྟེ། དེ་ཡང་སྔོན་དུ་བླ་མ་རྡོ་རྗེ་སློབ་དཔོན་དང༌། ཡི་དམ་གྱི་ལྷ་དང༌། ཕྱོགས་བཅུ་དུས་གསུམ་གྱི་སངས་རྒྱས་དང༌། བྱང་ཆུབ་སེམས་དཔའ་དཀོན་མཆོག་རིན་པོ་ཆེ་རྣམ་པ་གསུམ་དང༌། ཆོས་སྐྱོང་བའི་སྲུང་མ་ཆེན་པོ་རྣམས་གཟུ་དང་དཔང་དུ་བཞག་སྟེ། བདག་གིས་སེམས་ཅན་མ་བསྒྲལ་བ་བསྒྲལ་བ་དང༌།
མ་གྲོལ་བ་སྒྲོལ་བ་དང༌། དབུགས་མ་ཕྱུང་བ་དབུགས་དབྱུང་བ་དང༌། ཡོངས་སུ་མྱ་ངན་ལས་མ་འདས་པ་མྱ་ངན་ལས་འདའ་བར་དམ་བཅས་ནས། དགེ་བ་ཆོས་སྡུད། སེམས་ཅན་དོན་བྱེད། སྡོམ་པའི་ཚུལ་ཁྲིམས་རྣམ་པ་གསུམ་པོ་དེ། བྱང་ཆུབ་སེམས་དཔའི་ཚུལ་ཁྲིམས་ཀྱི་སྡོམ་པ་ཇི་ལྟར་ཁས་བླངས་ཤིང་དམ་བཅས་པ་ཁ་འོག་ཏུ་ལུས་ཆུད་པར་བྱས་ཤིང༌། ཞེ་ཐག་པ་སྙིང་ཁོང་རུས་པའི་གཏིང་ནས་རང་ལ་ལྟོས་འཁྲིས་མེད་པར། སེམས་ཅན་ཐམས་ཅད་སྨིན་པ་དང༌། གྲོལ་བར་བྱེད་པ་ནི་བརྟན་པ་གོང་ནས་གོང་དུ་བོགས་འདོན་པར་བྱེད་པ་སྟེ།
དེ་ཡང་བླ་མ་རིན་པོ་ཆེའི་ཞལ་སྔ་ནས། བྱམས་པའི་ཆུ་བོ་མི་བཅད་ཅིང༌། ། སྙིང་རྗེའི་རྩ་བ་རབ་བརླན་ཏེ། ། བྱང་སེམས་ལྗོན་ཤིང་རབ་རྒྱས་ནས། ། དོན་གཉིས་འབྲས་བུ་སྨིན་མཛད་གསོལ། ། ཞེས་པ་དང༌། ཏིང་ངེ་འཛིན་མ་སྐྱེས་པ་བསྐྱེད་པ། སྐྱེས་པ་བརྟན་པ། བརྟན་པ་གོང་དུ་བོགས་དབྱུང་བ་རྣམ་པ་གསུམ་གྱིས་གདམས་ངག་དང་རྗེས་སུ་བསྟན་པ། བླ་མ་དམ་པའི་བཀའ་སྩལ་དང༌།
རང་ཉིད་ཀྱི་ཉམས་སུ་མྱོང་བ། འདི་ལྟར་རང་ཉིད་ཀྱིས་ཀྱང་ཉམས་སུ་བླངས་ཤིང༌། གཞན་ལ་ཡང་བསྟན་པས་ཕན་པ་དང་བདེ་བ་དཔག་ཏུ་མེད་པ་བྱུང༌། དེ་ཡང་གནོད་བྱེད་ལ་སྙིང་རྗེ་ཆེན་པོ་མ་སྐྱེས་ན། ཁམས་གསུམ་སེམས་ཅན་ཐམས་ཅད་ལ། ། སྙིང་རྗེ་སྐྱེས་པ་སྐད་བྱས་ཀྱང༌། ། ནད་དང་གནོད་པ་སྡུག་བསྔལ་རྣམས། ། ཕན་ཅིང་བདེ་བ་མ་མཆིས་པར། ། རང་ཉིད་ཉམས་སུ་མྱོང་བས་གྲུབ། ། གནོད་པར་བྱེད་པ་གཅིག་པུ་ལས། །
འགྲོ་ལ་སྙིང་རྗེ་མ་སྐྱེས་ན། ། ཉི་ཚེ་ཕྱོགས་གཅིག་སྙིང་རྗེ་འདིས། ། ཐེག་པ་དམན་པར་ལྟུང་བ་དང༌། ། ན་ཚ་སོས་ཀྱང་ལྡོག་པར་འགྱུར། ། རྩ་བ་སྙིང་རྗེ་ཆེན་པོ་ལས། ། བྱང་སེམས་ལྗོན་ཤིང་མ་འཁྲུངས་ན། ། དོན་གཉིས་ལྡན་པའི་རྫོགས་སངས་རྒྱས། ། མཐར་ཐུག་འབྲས་བུ་མི་འབྱུང་བ། ། སྐྱེས་ཆེན་ཁྱེད་ཀྱིས་མཁྱེན་པ་བས། ། ཟབ་ཅིང་རྒྱ་ཆེའི་གདམས་ངག་འདི། །
རང་གིས་ཉམས་སུ་བླངས་གྱུར་པ། ། དེ་ལ་ད་ལྟའི་ན་ཚ་དང༌། ། སྡུག་བསྔལ་མ་ལུས་ཅི་ཡོད་ཀྱང༌། ། དཔེར་ན་སྤང་བྱ་མུན་པའི་ཚོགས། ། བསྐལ་པར་གནས་པ་གང་ཡིན་ཡང༌། ། གཉེན་པོ་ཉི་མའི་དཀྱིལ་འཁོར་ནི། ། མཁའ་ལ་ཤར་བ་ཙམ་གྱིས་ཀྱང༌། ། མྱུར་དུ་མེད་པར་འགྱུར་བ་ཡིན། ། བླ་མ་རིན་ཆེན་ཞལ་སྔ་ནས། ། བྱམས་དང་སྙིང་རྗེ་བྱང་ཆུབ་སེམས། །
བཀའ་སྩལ་དཔག་མེད་གསུང་ན་ཡང༌། ། བྱམས་པའི་ཉམས་མྱོང་བདག་ལ་མེད། ། ཚད་མེད་སྙིང་རྗེ་ཆེན་པོ་དང༌། ། བྱང་ཆུབ་སེམས་ཀྱིས་ཉམས་མྱོང་འདིས། ། མཛེ་ནད་ལ་སོགས་སྡུག་བསྔལ་ཚོགས། ། མང་པོ་ཞིག་ལ་ཕན་པ་ལགས། ། ཐེག་པ་ཆེན་པོ་གསང་སྔགས་ཀྱི། ། སྒྲུབ་ཐབས་ལ་སོགས་ཉམས་ལེན་དང༌། ། ཕྲིན་ལས་ལ་སོགས་ཐམས་ཅད་ཀྱི། ། འགག་དང་ཉ་ག་ཐམས་ཅད་དང༌། །
ཁྱད་པར་སྦྱོར་བའི་ཆོས་རྣམས་ལ། ། བྱང་ཆུབ་མཆོག་ཏུ་སེམས་བསྐྱེད་ཅེས། ། གོང་མས་གསུངས་པ་དེ་དག་ཀུན། ། གོང་དུ་སྙན་དུ་གསོལ་བ་ལྟར། ། ཉམས་སུ་མྱོང་བ་མ་ལགས་པ། ། ཐ་སྙད་ཚིག་གི་རྗེས་འབྲངས་ནས། ། དོན་སྤྱི་ཙམ་པོའི་ཡིག་ཀློགས་ཀྱིས། ། རང་གཞན་ཀུན་ལ་མི་ཕན་པ། ། སྨན་དཔྱད་བཀླགས་པ་ཙམ་གྱིས་ནི། ། ནད་པ་དག་ལ་མི་ཕན་གསུང༌། །
བྱམས་དང་སྙིང་རྗེ་བྱང་སེམས་ཀྱི། ། རྗེས་སུ་འབྲངས་པའི་བྱ་བ་ནི། ། བསོད་ནམས་ཚོགས་དང་ཡེ་ཤེས་ཚོགས། ། མཐོ་དམན་ཆེ་ཆུང་གང་བསགས་ཀྱང༌། ། ཇི་ལྟར་བསགས་པའི་འབྲས་བུ་འབྱུང༌། ། འོན་ཀྱང་རྫོགས་པའི་སངས་རྒྱས་ཀྱིས། ། གསང་སྔགས་རྡོ་རྗེའི་ཐེག་པ་ནི། ། བྱ་བའི་རྒྱུད་དང་སྤྱོད་པའི་རྒྱུད། ། རྣལ་འབྱོར་རྒྱུད་དང་བླ་མེད་རྒྱུད། ། གདུལ་བྱའི་དབང་གིས་གསུངས་པ་རྣམས། །
བསྐྱེད་རྫོགས་གཉིས་སུ་གནས་པ་ཡིན། ། བསྐྱེད་པའི་རིམ་པའི་གདམས་ངག་ནི། ། བྱང་ཆུབ་སེམས་ལས་བྱུང་བ་དང༌། ། རྣམ་པ་ཤིན་ཏུ་གསལ་བ་དང༌། ། སྟོན་པའི་རྣམ་དག་དྲན་པ་དང༌། ། རང་ཉིད་ང་རྒྱལ་བརྟན་པ་ཡིས། ། གསང་སྔགས་བཟླས་པ་བྱས་གྱུར་ན། ། སྔོན་གྱི་ལས་ལས་གྱུར་པ་ཡི། ། ཐ་མལ་ལུས་ངག་ཡིད་གསུམ་ཡང༌། ། མྱུར་དུ་འདག་པར་འགྱུར་ངེས་ན། །
དེ་ལ་བསྟེན་པར་གྱུར་པ་ཡི། ། ན་ཚ་སྡུག་བསྔལ་སྨོས་ཅི་དགོས། ། འདི་ཡང་བླ་མའི་མོས་གུས་ཀྱིས། ། གསལ་ཞིང་བརྟན་པར་འགྱུར་བ་ཡིན། ། བསྐྱེད་པའི་རིམ་པའི་སྦྱོར་བའོ། ། བླ་མ་དམ་པ་བསྒོམ་པ་ནི། ། བསྐྱེད་རྫོགས་གཉིས་ཀྱི་གདམས་ངག་ལས། ། རྫོགས་རིམ་རྣམ་པ་གཉིས་ཡིན་ཏེ། ། མཚན་མ་ཅན་དང་མཚན་མེད་དོ། ། མཚན་མ་ཅན་གྱི་རྫོགས་རིམ་ནི། །
སྤྱི་བོ་གཙུག་དང་རྐང་མཐིལ་བར། ། རྡོ་རྗེ་ལུས་ཀྱི་རྩ་ཡི་གནས། ། གསུམ་དང་བཞི་དང་ཉི་ཤུ་བཞི། ། གཙོ་བོ་སུམ་ཅུ་རྩ་གཉིས་ཀྱི། ། ཕྱི་ནང་གསང་བའི་རྟེན་འབྲེལ་གྱིས། ། གང་ལ་ཇི་ལྟར་འགྱུར་བ་ཡི། ། དཔའ་བོ་རྣལ་འབྱོར་མ་རྣམས་དང༌། ། འགྲོ་བ་སེམས་ཅན་ཐམས་ཅད་ཀྱི། ། སྐྱེ་བའི་རྒྱུ་དང་གནས་པའི་གཞི། ། འཇིག་པའི་རྐྱེན་དང་བདེ་སྡུག་དང༌། །
ཟག་བཅས་ཟག་པ་མེད་པ་ཡི། ། མངོན་ཤེས་ཇི་ལྟར་འབྱུང་བ་དང༌། ། འཁོར་དང་མྱ་ངན་འདས་པ་ཡི། ། འདུག་ལུགས་མངོན་དུ་གྱུར་པ་ཡི། ། རྡོ་རྗེ་འཆང་ཆེན་མི་གཟུགས་ཅན། ། དཔལ་ལྡན་ཕག་མོ་གྲུ་པ་ཡིས། ། ཚད་ལྡན་བླ་མ་རྡོ་རྗེ་འཛིན། ། གང་དང་གང་དུ་བསམས་པ་དེར། ། ཕྱི་ནང་གསང་བ་མཐར་ཐུག་གི ། རྟེན་འབྲེལ་ཇི་ལྟར་འབྱུང་བ་དང༌། །
རང་ཉིད་བྱིན་གྱིས་བརླབས་པ་ཡིས། ། རང་བྱུང་ཡེ་ཤེས་སྐྱེ་བའི་གནད། ། རིན་ཆེན་བླ་མ་སྒོམ་པའི་ཐབས། ། ཁ་ལྟ་ཅན་གྱིས་མ་གོ་ཞིང༌། ། སྟོང་ཉམས་བསྒོམས་པས་རྟོགས་པ་མེད། ། དེ་ཡང་བླ་མའི་ཞལ་སྔ་ནས། ། རོ་གཅིག་ངང་ལ་འབྱམས་གྱུར་ན། ། རྒྱུ་འབྲས་མངོན་དུ་འགྱུར་ཞེས་གསུངས།། ༈ །།བཞི་པ་རང་བྱུང་ཕྱག་རྒྱ་ཆེ། ། འཁོར་འདས་ཀུན་གྱི་རང་བཞིན་གཙོ། །
དོན་དམ་བློ་འདས་ཆེན་པོ་ནི། ། སྟོང་དང་མི་སྟོང་ཀུན་ལས་འདས། ། དེས་ནི་བདུད་དང་ཉོན་མོངས་ཚོགས། ། འཇོམས་མཛད་བདེ་བར་གཤེགས་པ་ཡིན། ། བློས་བྱས་སྟོང་པས་མ་གོས་ཤིང༌། ། ཉམས་དང་མྱོང་བའི་དྲི་མ་བྲལ། ། ལྷན་ཅིག་སྐྱེས་པའི་ཡེ་ཤེས་དེ། ། འཇིག་རྟེན་མགོན་པོའི་བཀའ་དྲིན་གྱིས། ། སྐྱེས་བུ་དམ་པས་རྟོགས་སམ་སྙམ། ། རང་སེམས་དངུལ་དཀར་མེ་ལོང་ནི། །
ཇི་ལྟར་གཡའ་དང་བྲལ་བ་བཞིན། ། ལས་དང་ཉོན་མོངས་ཤེས་བྱ་ཡི། ། སྒྲིབ་པའི་སྤྲོས་པ་དག་པ་ལྟར། ། འཁོར་འདས་ཀུན་གྱི་བདེ་སྐྱིད་དང༌། ། ས་དང་ལམ་གྱི་ཡོན་ཏན་སོགས། ། མ་ལུས་ཐམས་ཅད་འབྱུང་ངོ་ཞེས། ། ཆོས་རྒྱལ་བླ་མའི་ཞལ་ནས་གསུངས། ། དགེ་བའི་རྩ་བ་བསྔོ་བ་ཡང༌། ། ཞིང་དང་བསམ་པ་དངོས་པོ་གསུམ། ། འཁོར་གསུམ་ཡོངས་སུ་དག་པ་ཡི། །
སེམས་ཉིད་གཅིག་ཏུ་བྱས་ནས་ཀྱང༌། ། རང་གཞན་མཉམ་ཉིད་ནམ་མཁའི་ཁམས། ། རང་གཞན་དབྱེར་མེད་རོ་གཅིག་པར། ། གཉིས་མེད་གཅིག་ཏུ་བསྔོ་བ་ནི། ། རྒྱལ་སྲས་རྡོ་རྗེ་རྒྱལ་མཚན་གྱི། ། ཇི་ལྟར་བསྔོས་པ་བཞིན་དུའོ། ། བྱམས་དང་སྙིང་རྗེ་བྱང་ཆུབ་སེམས། ། སྔགས་དང་ཕ་རོལ་ཕྱིན་པ་ཡི། ། ཐེག་པ་གཉིས་ཀྱི་ཐུན་མོང་ཡིན། ། ཐུན་མོང་མ་ཡིན་ཐེག་པ་ཆེ། །
གསང་སྔགས་རྡོ་རྗེ་ཐེག་པ་རྣམས། ། བསྐྱེད་རྫོགས་གཉིས་ཀྱིས་བསྡུས་པ་དང༌། ། ཆུད་མི་ཟ་བ་སྨོན་ལམ་རྒྱ། ། དུས་གསུམ་སངས་རྒྱས་ཐམས་ཅད་ཀྱི། ། གཞུང་ལམ་གཤེགས་ཤུལ་མ་ལུས་པ། ། ཆོས་ཀྱི་ཕུང་པོ་བརྒྱད་ཁྲི་དང༌། ། བཞི་སྟོང་གསུངས་པ་མ་ལུས་ཀུན། ། ཆོས་རྗེ་བླ་མ་རིན་ཆེན་གྱིས། ། བྱང་ཆུབ་སེམས་དང་ཡི་དམ་ལྷ། ། བླ་མ་མཆོག་དང་ཕྱག་རྒྱ་ཆེ། །
བསྔོ་བའི་རྒྱ་དང་ལྔར་བསྡུས་ནས། ། སྔོན་གྱི་ཐུགས་རྗེ་ཕྲིན་ལས་ཀྱིས། ། ལས་དང་སྐལ་བར་འཛོམས་པ་ཡི། ། ཕྱོགས་རིས་མེད་པའི་བུ་སློབ་ལ། ། ཇི་ལྟར་གནང་བའི་མན་ངག་འདི། ། དབྲི་བསྣན་རང་བཟོ་སྤངས་པ་དང༌། ། གུས་པས་ཉམས་སུ་བླངས་པ་ལས། ། དང་པོ་རང་གི་མཛེ་ནད་དང༌། ། གེགས་དང་བར་ཆད་མང་པོ་སེལ། ། དེ་ལ་རྙོགས་པ་གཞན་ལ་ཡང༌། །
ཀུ་རེ་ཀྱལ་ཀ་བྱས་པ་ལས། ། འུར་དེད་ཆེན་པོར་ཡོངས་སུ་གྲགས། ། ཇི་ལྟར་བཤད་པ་འདི་བཞིན་དུ། ། ཇི་བཞིན་ཉམས་སུ་བླངས་གྱུར་ན། ། མཆོག་དང་ཐུན་མོང་དངོས་གྲུབ་ཀྱང༌། ། མྱུར་དུ་ཐོབ་པར་འགྱུར་ངེས་ན། ། གཞན་ལྟ་སྨོས་ཀྱང་ཅི་ཞིག་འཚལ། ། རིན་པོ་ཆེ་ཡི་ཐུགས་ཀྱི་སྲས། ། བླ་མ་མཉེས་མཛད་མོས་གུས་ཅན། ། སྐུ་གསུང་ཐུགས་ཀྱི་དགོངས་པ་རྣམས། །
ཅི་གསུང་བཀའ་བཞིན་བསྒྲུབ་པ་ཡི། ། དགེ་བའི་བཤེས་གཉེན་དམ་པ་ལ། ། གྲོགས་ཀྱི་ཐ་མར་གྱུར་པ་ཡི། ། ཤཱཀྱའི་དགེ་སློང་ལྡོམ་བུ་བ། ། རིན་ཆེན་དཔལ་གྱི་སྐྱེས་ཆེན་གྱི། ། གསུང་བཞིན་རང་གི་ཉམས་མྱོང་རྣམས། ། ཡི་གེར་བྲིས་པར་གྱུར་པ་ལས། ། བྱུང་བའི་དགེ་བ་འདི་དང་ཡང༌། ། བདག་དང་འགྲོ་བ་མ་ལུས་པ། ། བྱས་དང་ཡོད་པའི་དགེ་བ་འདིས། །
ཀུན་ཀྱང་བླ་མ་རིན་པོ་ཆེ། ། རྡོ་རྗེ་འཛིན་པ་ཐོབ་པར་ཤོག ། ཉམས་སུ་མྱོང་བའི་དྲི་མ་མེད་པའི་བདུད་རྩི་ཞེས་བྱ་བའི་བསྟན་བཅོས་ཡོག་བཞེད་སྟོན་པ་ཤེས་རབ་བླ་མས་ཞུས་པ་རྫོགས་སོ།། །། ༡༩༽ ༄། །ལམ་རིམ་ཉམས་ལེན་གྱི་ཞུ་ལན་ཐོར་བུ་གཉིས་མེད་རྡོ་རྗེ།།
དབང་གི་རྒྱལ་པོ་རིན་ཆེན་ལྟར། ། འཁོར་འདས་ཀུན་གྱི་ཡོན་ཏན་རྣམས། ། མི་ཟད་པ་ཡི་གཏེར་ཆེན་མཆོག ། བླ་མ་དམ་པའི་ཞབས་ལ་འདུད། ། སྐྱབས་གནས་དཀོན་མཆོག་གསུམ་པོ་ལ། །
ངེས་པར་སྐྱབས་སུ་སོང་ནས་ཀྱང༌། ། སྐྱབས་གཞན་མེད་པའི་བློ་གྲོས་ཀྱིས། ། སྐྱོབ་པ་དམ་ཆོས་རིན་པོ་ཆེ། ། སོ་སོར་ཐར་པ་རིགས་བདུན་གྱི། ། སྡོམ་པས་ལེགས་པར་བསྡམས་ནས་ཀྱང༌། ། རློམ་སེམས་མེད་པར་གྱུར་པ་ཡིས། ། བྱམས་དང་སྙིང་རྗེ་བྱང་ཆུབ་སེམས། ། རང་བས་གཞན་གཅེས་བརྟན་པ་དེས། ། ཐེག་པ་ཆེན་པོ་གསང་སྔགས་ཀྱི། ། སྨིན་ལམ་རིན་ཆེན་དབང་བཞི་བསྐུར། །
བསྐྱེད་རྫོགས་བསྟན་པར་གྱུར་པ་ཡིས། ། གསང་སྔགས་འཕྲིན་ལས་བྱ་བ་ཡིན། ། ཕྱག་དང་བསྙེན་བཀུར་ལ་སོགས་པ། ། ཟང་ཟིང་སྦྱིན་པའི་ཡུལ་རྣམས་ལ། ། རང་གིས་རྟོགས་པ་ཇི་བཞིན་ཏུ། ། ལྷ་དང་བླ་མར་བསྒོམས་ནས་ཀྱང༌། ། ཕྱོགས་བཅུ་དུས་གསུམ་བཞུགས་པ་ཡི། ། རྒྱལ་བའི་དཀྱིལ་འཁོར་གཞུག་པར་བྱ། ། དཀོན་མཆོག་གསུམ་གྱི་རང་བཞིན་དུ། ། མོས་ཤིང་དད་གུས་བསྐྱེད་ནས་ཀྱང༌། །
ཚོགས་རྟེན་གོང་མ་ཐམས་ཅད་ལ། ། བསོད་ནམས་ཡེ་ཤེས་དབྱེར་མེད་པའི། ། ཚོགས་ཆེན་བསགས་ནས་རང་གཞན་གྱི། ། དོན་རྣམས་འབྱུང་བར་ཐེ་ཚོམ་མེད། ། ཆོས་ཀྱི་སྦྱིན་པ་གཏོང་བ་ཡི། ། ཆོས་ཀྱི་བདག་པོ་ཚོགས་སུ་བཞུགས། ། སྐྱབས་འགྲོ་སེམས་བསྐྱེད་ལ་སོགས་པ། ། རང་ཉིད་དེ་དང་ལྡན་པར་བྱ། ། ཉེས་ལྟུང་ཕྲ་མོ་བྱུང་བའམ། ། ཉམས་ཀྱིས་དོགས་ན་བཤགས་བསྡམ་བྱ། །
དག་ཅིང་དྲི་མ་མེད་པ་དེ། ། བསོད་ནམས་ཡེ་ཤེས་ཚོགས་གཉིས་ལས། ། བྱུང་བའི་སངས་རྒྱས་བཅོམ་ལྡན་འདས། ། ཤཱཀྱ་སེང་གེ་རང་ཉིད་ཀྱི། ། གཞུང་དུ་བཤད་པ་བཞིན་དུ་བསྒོམ། ། རང་ཉིད་བློ་སྟོབས་ཆེ་བ་ན། ། ཁམས་གསུམ་འདུས་བྱས་ཐམས་ཅད་ཀུན། ། རང་གི་མདུན་ཏུ་བསམས་ནས་ཀྱང༌། ། སྙིང་རྗེ་ཆེན་པོས་གདུངས་པ་ཡིས། ། ཆོ་ག་བྱས་ཀྱང་འགལ་བ་མེད། །
བློ་སྟོབས་ཆུང་ཡང་ཡུལ་དེ་ཡི། ། ལྷན་ཅིག་སྐྱེས་པའི་ལྷ་འདྲེ་དང༌། ། ཐ་དད་མེད་པར་བྱ་བ་ཡིན། ། བཟླས་ལུང་དབང་བསྐུར་ལ་སོགས་པ། ། ཕལ་ཆེར་བྱེད་དུ་མི་བཏུབ་ཅེས། ། ཆོས་རྗེ་མགོན་པོ་རིན་ཆེན་གསུངས། ། གལ་ཏེ་བྱེད་དགོས་བྱུང་ན་ཡང༌། ། དམ་ཚིག་བསྡོམ་པ་མ་ཉམས་པས། ། བྱང་ཆུབ་སེམས་ཀྱི་ཡི་དམ་ལྷ། ། ཤིན་ཏུ་གསལ་ཞིང་བརྟན་པར་བསྒོམ། །
བླ་མ་སྙིང་གི་དབུས་སུ་བསམ། ། དེ་ལྟར་དྲན་པ་མ་ཡེངས་པས། ། བཟླས་ལུང་ལ་སོགས་བྱ་བ་ཡིན། ། ཕན་སེམས་ཞེ་འདོད་མེད་པ་གཅེས། ། གཞན་དག་དད་ཅིང་གུས་པ་ཡིས། ། རང་ལ་བསྙེན་བཀུར་བྱེད་པ་ལ། ། བསྙེན་བཀུར་བྱེད་པ་དེ་ལ་སོགས། ། ནམ་མཁའི་མཐའ་དང་མཉམ་པ་ཡི། ། འགྲོ་བ་མ་ལུས་ཐམས་ཅད་ཀྱི། ། དྲིན་དྲན་སྡུག་བསྔལ་འཁུར་ནས་ཀྱང༌། །
སངས་རྒྱས་ས་ལ་འཇོག་ནུས་ན། ། གཞན་གྱི་བསྙེན་བཀུར་བླང་བར་བྱ། ། མཐོ་དམན་སྐྱེ་འགྲོ་ཀུན་གྱི་སྐྱབས། ། རང་ཉིད་རྗེ་བཙུན་སྤྱན་རས་གཟིགས། ། འཇིག་རྟེན་མགོན་པོར་བསྒོམ་པར་བྱ། ། ཡི་དམ་ཡོད་ན་སྙིང་གར་བསྒོམ། ། དེ་ཡི་ཐུགས་ཀར་བླ་མ་བསམ། ། དུས་གསུམ་རྒྱལ་བ་སྲས་དང་བཅས། ། སྤྱན་དྲངས་རང་ལ་བསྟིམ་པར་བྱ། ། གཉིས་མེད་ཕྱག་རྒྱ་ཆེན་པོ་ཡི། །
ངང་ལས་གཡོ་བ་མེད་པ་ཡིས། ། གཞན་གྱི་བསྙེན་བཀུར་བླངས་ནས་ཀྱང༌། ། ཇི་ལྟར་ཕན་པའི་དམ་ཆོས་ཀྱིས། ། སྨིན་ཅིང་གྲོལ་བར་བྱས་ནས་ཀྱང༌། ། དེ་དང་རང་ཉིད་བཅས་པ་ཡི། ། དུས་གསུམ་བསགས་པའི་དགེ་བ་རྣམས། ། དམན་ལ་རེ་བ་སྤངས་པ་ཡིས། ། བླ་མེད་བྱང་ཆུབ་ཆེན་པོར་བསྔོ། ། བདེ་གསལ་མི་རྟོག་ཉམས་རྣམས་ལ། ། ཞེན་ཅིང་བདག་གིར་བྱས་པ་ན། །
ཁམས་གསུམ་འཁོར་བར་འཆིང་བར་ངེས། ། བུ་ཞེན་པ་ཐོངས་ལ་གཉུག་མ་བསྒོམ། ། ན་ཚ་ལ་སོགས་མི་མཐུན་ཕྱོགས། ། སྨན་དང་སྔགས་དང་དམིགས་པ་ཡིས། ། ཞི་བར་བྱ་ལུགས་མང་ན་ཡང༌། ། གཉིས་མེད་རང་སེམས་རྡོ་རྗེ་ཡིས། ། གཉིས་སུ་མེད་པར་བསྣུན་ནས་ཀྱང༌། ། རྡོ་རྗེ་མ་བསྒུལ་བཞག་པ་ཡིས། ། སྐྱེ་བ་མེད་པར་འགྱུར་བ་ཡིན། ། འདོད་ཡོན་གཟུགས་སྒྲ་ལ་སོགས་པ། །
ཆགས་སྡང་རྟོག་པ་སྐྱེ་བ་ན། ། འཕགས་པ་ཀ་ཏ་ཡ་ན་ཡིས། ། དྲན་པ་བསྲུངས་པའི་དབང་པོ་ཡིས། ། རྒྱལ་པོའི་འདོད་ཡོན་མ་མཐོང་གསུང༌། ། ཨ་མ་ནམ་མཁའ་མཉམ་པ་ཡི། ། འགྲོ་དྲུག་སེམས་ཅན་ཐམས་ཅད་ལ། ། སྙིང་རྗེ་ཆེན་པོའི་གདུང་ཤུགས་ཀྱིས། ། ཕྱག་རྒྱ་ཆེན་པོ་བསྒོམ་པ་དེ། ། མཐར་ཐུག་གཉིས་སུ་མེད་ཙམ་ན། ། ཆོས་སྐུ་ཕྱག་རྒྱ་ཆེན་པོ་དེ། །
ས་བཅུའི་མགོན་པོ་མན་ཆད་དང༌། ། མནར་མེད་དམྱལ་བ་ཡན་ཆད་ཀྱི། ། འཁོར་འདས་མ་ལུས་ཐམས་ཅད་ལ། ། ཕན་བདེ་བདེ་བ་སྒྲུབ་པ་དང༌། ། སྐྱོན་དག་ཡོན་ཏན་རྫོགས་པ་ཡི། ། ལུས་ངག་ཡིད་ཀྱི་རྣམ་པར་འགྱུར། ། དེ་ལ་མཁས་པ་རྣམས་ན་རེ། ། སངས་རྒྱས་རྣམས་ཀྱི་སྐུ་གསུང་ཐུགས། ། མི་ཟད་རྒྱན་གྱི་འཁོར་ལོར་གསུང༌། ། བླ་མ་དམ་པའི་གདམས་ངག་ལ། །
ཉམས་ལེན་སྐྱོ་དུབ་མ་མཆིས་ན། ། གོང་མ་རྣམས་ཀྱི་སྐུ་གསུང་ཐུགས། ། གཉིས་སུ་མེད་པའི་རྡོ་རྗེ་དང༌། ། འབྲལ་བ་མེད་པར་འགྱུར་བ་ཡིན། ། ཞུས་ལན་ཐོར་བུ་བྲིས་པ་ཡི། ། དགེ་བ་གང་དེས་འགྲོ་བ་ཀུན། ། ཟབ་ཅིང་རྒྱ་ཆེའི་དོན་རྟོགས་ཤིང༌། ། རྫོགས་པའི་སངས་རྒྱས་ཐོབ་པར་ཤོག ། ཞུས་ལན་ཐོར་བུ་རྫོགས་སོ།། །། ༢༠༽
༄། །གོ་ཟློག་གི་སྦྱོར་བ་དཀའ་སྤྱད་དྲག་པོས་ཉམས་སུ་ལེན་པར་གདམས་པ།། ཆོས་ཀུན་སེམས་ཉིད་གདོད་ནས་རྣམ་པར་དག ། གཉིས་མེད་ཟུང་འཇུག་ལོངས་སྤྱོད་རྫོགས་པའི་སྐུ། ། འགྲོ་ཀུན་སྨིན་མཛད་སྐྱོབ་པ་ཐུགས་རྗེ་ཅན། ། བླ་མ་རིན་པོ་ཆེ་ལ་ཕྱག་འཚལ་ལོ། ། སྤྱིར་འཁོར་བ་ཁྲག་གི་རྒྱ་མཚོ་འདི། ། ཕན་པ་མེད་པར་ཉེས་དམིགས་ཆེ། ། རྩ་བ་མེད་པར་ལོ་འདབ་འཕན། ། དངོས་པོ་མེད་པར་འཁྲུལ་བའི་གཞི། ། ཐོག་མཐའ་མེད་པ་སྡུག་བསྔལ་བསྐྱེད། །
འཁོར་བ་སྤོང་བར་བྱེད་པ་ལ། ། གོ་ལྡོག་གི་སྦྱོར་བ་མ་བྱས་ན། ། བྱས་ལོ་དང་བྱེད་ལོ་བལྟས་ལོས་ཀྱང༌། ། འཕགས་པའི་ས་ལ་ཕྱིན་པར་དཀའ། ། གོ་ལྡོག་གི་སྦྱོར་བ་མ་གོ་ན། ། ད་ལྟའི་ལུས་ངག་ཡིད་གསུམ་དང༌། ། ཐུབ་པའི་སྐུ་གསུམ་ལྷུན་གྲུབ་གཉིས། ། གོ་ལྡོག་བྱས་ན་དཔའ་བོ་ཡིན། ། གཟུང་དང་འཛིན་པའི་ཆོས་རྣམས་ལ། ། གཉིས་སུ་མེད་པར་གང་རྟོགས་པ། །
མཁའ་འགྲོ་ཞེས་ནི་བརྗོད་པ་ཡིན། ། དཔའ་བོ་མཁའ་འགྲོ་གཉིས་མེད་ནི། ། རྣལ་འབྱོར་དབང་ཕྱུག་ཆེན་པོ་ཡིན། ། ཁྱེད་རྣལ་འབྱོར་གྱི་དབང་ཕྱུག་ཆེན་པོ་ལ། ། ཕུན་སུམ་ཚོགས་པའི་གནས་ཤིག་འཚལ། ། ཕུན་སུམ་ཚོགས་པའི་གནས་མཆོག་ནི། ། ཐུགས་འོག་མིན་ཆོས་ཀྱི་ཕོ་བྲང་ན། ། གཉིས་སུ་མེད་པའི་སེང་ཁྲི་ལ། ། ཕ་རོལ་ཕྱིན་དྲུག་རྒྱན་གྱིས་བརྒྱན། ། མཉམ་པ་ཉིད་ཀྱི་འབོལ་སྟན་བཏིང༌། །
ཟུང་འཇུག་ཆེན་པོའི་བླ་མ་ལ། ། རྒྱུན་ཆད་མེད་པའི་དམ་ཆོས་ཉན། ། བྱང་ཆུབ་སེམས་ཀྱི་གསེར་འགྱུར་རྩིས། ། འགྲོ་དྲུག་བདེ་བ་ཆེན་པོར་བསྒྱུར། ། འདི་བཞུགས་གནས་རབ་ཏུ་གྱུར་པ་ཡིན། ། བཞུགས་ས་འབྲིང་གི་མཚན་ཉིད་ནི། ། ཉི་ཤུ་རྩ་བཞིའི་ཡུལ་རྣམས་དང༌། ། དུར་ཁྲོད་ཆེན་པོའི་གནས་རྣམས་སུ། ། ཞིང་སྐྱེས་དཔའ་བོ་མཁའ་འགྲོ་རྣམས། ། བདེ་ཆེན་བཅུད་ཀྱིས་མཉེས་མཛད་ཅིང༌། །
འགྲོ་ལ་ཕན་པའི་དོན་ཆེད་དུ། ། སྐྱེ་མེད་ལྷན་ཅིག་སྐྱེས་པ་བསྒོམ། ། བཞུགས་ས་ཐ་མའི་མཚན་ཉིད་ནི། ། གཡའ་རི་དང་གངས་རི་ནགས་རི་གསུམ། ། རི་གསུམ་རྩེ་ལ་བཞུགས་ནས་ཀྱང༌། ། ང་ཡིན་གྱི་ཁ་ཚོ་མི་གཏོང་ཞིང༌། ། མཐོ་ལ་ཕྲག་དོག་མི་མངའ་ཞིང༌། ། དམའ་ལ་རྔན་ཆན་མི་མཛད་པར། ། ཉོན་མོངས་གསུམ་པོས་མ་བསླད་པའི། ། ལུས་ངག་དགེ་བ་དཔག་མེད་པས། །
འདོད་པའི་དོན་རྣམས་སྒྲུབ་བྱེད་པ། ། ཁྱེད་སྐྱེས་བུ་དམ་པའི་བཞུགས་གནས་མཛོད། ། ཡང་ཁྱེད་རྣལ་འབྱོར་གྱི་དབང་ཕྱུག་ཆེན་པོ་ལ། ། མི་ལས་འདས་པའི་ཞལ་ཟས་འཚལ། ། མི་ལས་འདས་པའི་ཞལ་ཟས་ནི། ། གཉུག་མ་འོད་གསལ་གྱི་བདུད་རྩི་ལ། ། བྱང་ཆུབ་སེམས་ཀྱི་སྤོས་ཀྱིས་བྲན། ། ཚོགས་ཆེན་གསོག་པའི་ཁ་ཚ་བཏབ། ། གཉིས་མེད་ཆེན་པོར་རོ་མྱངས་ན། ། སྐུ་གསུམ་ལྷུན་གྲུབ་བདེ་སྐྱིད་མྱོང༌། །
རྣལ་འབྱོར་རབ་ཀྱི་ལོངས་སྤྱོད་མཛོད། ། དབང་པོ་འབྲིང་གི་ལོངས་སྤྱོད་ནི། ། ཉམས་རྟོགས་ལྡན་པའི་བླ་མ་ལས། ། རྡོ་རྗེ་འཆང་ནས་ད་ལྟའི་བར། ། ཚིག་བརྒྱུད་དོན་བརྒྱུད་མ་ཆད་པའི། ། གསང་སྔགས་རྡོ་རྗེ་ཐེག་པ་ཡི། ། རྩ་དང་རླུང་དང་ཐིག་ལེ་ཡི། ། གདམས་ངག་ཟབ་མོ་ཉམས་བླངས་པས། ། བདེ་དང་གསལ་དང་མི་རྟོག་པ། ། ཁྱད་པར་བླ་ན་མེད་པ་ཡི། །
ཉམས་མྱོང་རྒྱུན་ཆད་མེད་པ་འོང༌། ། ཞེན་པ་སྤངས་པའི་ཤེས་རབ་དང༌། ། བྱང་ཆུབ་སེམས་ཀྱི་གསེར་འགྱུར་རྩིས། ། ཉམས་གསུམ་བྱིན་གྱིས་བརླབས་གྱུར་ན། ། རྫོགས་པའི་བྱང་ཆུབ་རྒྱུར་ཡང་འགྱུར། ། ཕན་དང་བདེ་བའི་བསམ་པ་ཡིས། ། རྒྱུན་ཆད་མེད་པར་བསྒོམས་ལགས་ན། ། ལྷ་ཀླུ་གནོད་སྦྱིན་མི་རྣམས་ཀྱིས། ། རྒྱུན་ཆད་མེད་པར་ཕན་པ་སྒྲུབ། ། བདེ་བ་ཆེན་པོའི་གཞལ་ཡས་སུ། །
ལྷན་ཅིག་སྐྱེས་པའི་རོ་མྱངས་ན། ། མཁའ་འགྲོའི་ཚོགས་རྣམས་དབང་དུ་འགྱུར། ། ཆོས་དབྱིངས་ནམ་མཁའ་ལྟ་བུ་ལ། ། ཕན་སེམས་ཉི་ཟླ་ལྟ་བུ་ཡིས། ། རང་གཞན་སྨིན་པར་འདོད་གྱུར་ན། ། དཔའ་བོ་ཐམས་ཅད་དབང་དུ་འདུ། ། འོད་གསལ་ཆེན་པོའི་ཕོ་བྲང་དུ། ། འོད་གསལ་ནམ་མཁའ་འདྲ་བ་ལ། ། རྒྱུན་ཆད་མེད་པའི་བསམ་གཏན་གྱིས། ། བླ་མ་གོང་མ་བཀུར་ལགས་ན། །
རྗེ་མི་ནུབ་རྒྱལ་མཚན་ཆེན་པོ་དང༌། ། རྒྱུན་ཆད་མེད་པར་མི་འབྲལ་བ། ། ངོ་མཚར་བས་ཀྱང་རྨད་དུ་བྱུང༌། ། ལར་དགའ་བཞི་བདེ་བ་ཆེན་པོ་ཡི། ། ལྷན་སྐྱེས་ནོར་བུ་རིན་ཆེན་གྱིས། ། འཁོར་འདས་ཐམས་ཅད་མཆོད་ལགས་ན། ། དབུལ་བའི་སྡུག་བསྔལ་རབ་སྤངས་ནས། ། མི་ཟད་གཏེར་ལ་སྤྱོད་པ་ཡིན། ། གསལ་བ་རབ་ཀྱི་ཏིང་འཛིན་གྱིས། ། རང་གཞན་བྱིན་གྱིས་བརླབས་གྱུར་ན། །
མཐུ་དང་ནུས་པ་སྟོབས་རྣམས་ཀྱིས། ། བདུད་བཞིའི་ནུས་པ་ཟིལ་མནན་ནས། ། རྫུ་འཕྲུལ་རྐང་པའི་ཤུགས་དག་གིས། ། སངས་རྒྱས་ས་རུ་འགྲོ་བར་ངེས། ། རྣམ་པར་མི་རྟོག་ཏིང་འཛིན་ལ། ། ངམ་ངམ་ཤུགས་ཀྱིས་འགྲོ་ལགས་ན། ། གཟུང་འཛིན་རྟོག་པའི་སྤྲིན་ཚོགས་རྣམས། ། རང་གི་ངང་དུ་ཐིམ་གྱུར་ནས། ། མངོན་པར་ཤེས་པ་དཔག་མེད་ཀྱིས། ། རང་གཞན་དོན་ཀུན་འགྲུབ་པར་ངེས། །
རྣལ་འབྱོར་འབྲིང་གི་ལོངས་སྤྱོད་ཡིན། ། དབང་པོ་ཐ་མའི་ལོངས་སྤྱོད་ནི། ། གཡའ་རི་གངས་རི་ནགས་རི་ལ། ། གྲུབ་ཐོབ་གོང་མའི་རྗེས་བསྙགས་ཏེ། ། དཀའ་བ་དྲག་པོས་ཉམས་སུ་ལེན། ། འོན་ཀྱང་དཀའ་བའི་འདུ་ཤེས་མེད། ། ཡོད་པའི་ཁ་ཟས་མི་སྤོང་སྟེ། ། ལྟོགས་འདུག་བྱས་པའི་ཁེ་གྲགས་མེད། ། མེད་པ་ནན་གྱིས་མི་འཚོལ་ཏེ། ། སྙིང་པོར་སྒྲུབ་པ་ཚུལ་བཞིན་བྱེད། །
གྱི་ན་ཙམ་གྱི་ཟས་གོས་ལ། ། བརྟེན་ནས་བྱང་ཆུབ་བསྒྲུབ་པ་ལ། ། བྱེད་ལོ་ཙམ་གྱི་ཁ་ན་མེད། ། སྙིང་ནས་བྱང་ཆུབ་སྒྲུབ་མི་སྒྲུབ། ། དཀའ་བ་དང་དགོན་པ་བསྟེན་ན་མངོན། ། དཀའ་བས་བྱང་ཆུབ་མ་བསྒྲུབ་ཀྱང༌། ། སྒྱུ་ལུས་མི་གཙང་ཕུང་པོ་ལ། ། བདེ་བ་ནམ་ཡང་ཡོད་པ་མིན། ། འཁོར་བ་མུ་མཐའ་མེད་པ་རུ། ། སྐྱེ་རྒ་ན་འཆི་སྡུག་བསྔལ་རྣམས། །
ཡུད་ཙམ་གཅིག་གིས་བཟློག་པ་ཡི། ། ད་རེས་གོ་ཆ་མ་བགོས་ན། ། བདག་གི་འཁོར་བ་སུ་ཡིས་སྤོང༌། ། གྲུབ་ཐོབ་གོང་མ་རྣམས་ཀྱིས་ཀྱང༌། ། ལྟོ་གོས་དོན་དུ་མ་གཉེར་ཞིང༌། ། སྒྲུབ་པ་སྙིང་པོར་མཛད་པ་ཡིས། ། རང་གཞན་གཉིས་ཀྱི་དོན་ཆེན་སྒྲུབ། ། ངེད་ཀྱང་དེ་ཡི་རྗེས་སུ་བསླབ། ། ལོངས་སྤྱོད་ཕུན་སུམ་ཚོགས་པ་ཡིས། ། ཁྱེད་རྣལ་འབྱོར་དབང་ཕྱུག་ཆེན་པོ་ལ། །
མཐུན་རྐྱེན་འཛོམས་པའི་མན་ངག་དགོས། ། རྣལ་འབྱོར་རབ་ཀྱི་མཐུན་རྐྱེན་ནི། ། ཚད་ལྡན་བླ་མ་དམ་པ་ལ། ། མོས་གུས་ཚད་དུ་ཕྱིན་པ་ཡི། ། མཐུན་པའི་རྐྱེན་དེ་མ་མཆིས་ན། ། མཐུན་རྐྱེན་གཞན་པ་ཐམས་ཅད་ཀྱིས། ། རྟོགས་པའི་ཡོན་ཏན་མི་བསྐྱེད་པར། ། རྡོ་རྗེ་འཆང་གིས་གསུངས་པ་དང༌། ། བརྒྱུད་པ་གོང་མ་རྣམས་ཀྱིས་ཀྱང༌། ། མོས་གུས་སྟོབས་ཀྱིས་རྟོགས་པ་བསྐྱེད། །
དེས་ན་བླ་མ་རིན་ཆེན་ཞེས། ། དམ་པ་གོང་མ་རྣམས་ཀྱིས་གསུངས། ། དབང་པོ་རབ་ཀྱི་མཐུན་རྐྱེན་ཡིན། ། དབང་པོ་འབྲིང་གི་མཐུན་རྐྱེན་ནི། ། ཐེག་པ་ཆེན་པོ་གསང་སྔགས་ནི། ། རྟེན་ཅིང་འབྲེལ་བའི་ལམ་ཡིན་པས། ། རྩ་བ་དང་ནི་ཡན་ལག་གི ། དམ་ཚིག་སྲོག་གི་སྙིང་པོ་ལ། ། ནན་ཏན་ཆེན་པོ་མ་བྱས་ན། ། སྲོག་དང་བྲལ་བའི་སྐྱེས་བུ་ལ། །
འཚོ་བ་ནམ་ཡང་མི་སྲིད་པས། ། དེ་བས་དམ་ཚིག་ས་གཞི་ལ། ། བསྐྱེད་རྫོགས་གཉིས་ཀྱི་ས་བོན་བཏབ། ། མཆོག་ཐུན་མོང་གཉིས་ཀྱི་འབྲས་བུ་སྨིན། ། ཡོན་ཏན་ཕུན་སུམ་ཚོགས་པ་དེས། ། རང་གཞན་གཉིས་ཀྱི་དོན་ཆེན་གྲུབ། ། དམ་ཚིག་མེད་ལ་དངོས་གྲུབ་མེད། ། དེས་ན་དམ་ཚིག་མཐུན་རྐྱེན་ཡིན། ། དབང་པོ་ཐ་མའི་མཐུན་རྐྱེན་ནི། ། གནས་དང་གྲོགས་དང་འཚོ་བ་དང༌། །
དུས་དང་རང་གི་མཐུན་རྐྱེན་གྱིས། ། མི་མཐུན་རྐྱེན་རྣམས་སྤངས་པ་ཡིས། ། བར་ཆད་ཀུན་དང་བྲལ་བ་ཡི། ། རྒྱུད་ལ་ལམ་རྣམས་སྐྱེ་འོ་ཞེས། ། བླ་མ་སངས་རྒྱས་གསུང་བས་ན། ། དེ་ཡི་རྗེས་སུ་འབྲང་བར་བྱ།། །། ༢༡༽ ༄། །འབྲས་བུའི་ཡོན་ཏན་ཚོགས་གཉིས་ལས་དཀའ་ཐུབ་མིན་པར་བསྟན་པ།། རྗེ་བླ་མ་རྣམས་ལ་ཕྱག་འཚལ་ལོ། ། སྤྱིར་ལམ་ཟབ་མོ་ཞིག་ཉམས་སུ་ལེན་བཞེད་ན། །
དུས་གསུམ་སངས་རྒྱས་ཐམས་ཅད་ཀྱིས། ། ཁམས་གསུམ་འཁོར་བའི་སེམས་ཅན་ལྟར། ། སྡུག་བསྔལ་ཉམས་སུ་བླངས་ཙམ་གྱིས། ། བྱང་ཆུབ་ཐོབ་པར་མ་གསུངས་ཏེ། ། ཚོགས་གཉིས་བསགས་པའི་རྒྱུ་མེད་ན། ། འབྲས་བུ་སངས་རྒྱས་མི་ཐོབ་པ། ། ད་རུང་རྣལ་འབྱོར་མ་གོ་འམ། ། དཔལ་ལྡན་ནཱ་རོ་པཎ་ཆེན་གྱིས། ། ཚད་ལྡན་བླ་མ་ཏིལླི་པ། ། བཅུ་གཉིས་བར་དུ་བསྟེན་ནས་ཀྱང༌། །
དཀའ་བ་རྣམ་པ་བཅུ་གཉིས་ཀྱིས། ། བླ་མ་དམ་པ་མཉེས་པར་མཛད། ། མཆོག་དང་ཐུན་མོང་གི་དངོས་གྲུབ་དེ། ། བླ་མ་དམ་པ་མཉེས་ལས་བྱུང༌། ། བུ་གོ་བ་མ་ནོར་རྣལ་འབྱོར་པ། ། དཔལ་ལྡན་མར་པ་ལྷོ་བྲག་པས། ། འོད་གསལ་མངོན་དུ་གྱུར་ནས་ཀྱང༌། ། རྣམ་ཤེས་གྲོང་དུ་འཇུག་པ་དང༌། ། གསང་སྔགས་སྤྱོད་པ་དཔག་མེད་ཀྱིས། ། འགྲོ་བ་སྨིན་པར་མཛད་པ་ཡང༌། །
བསོད་ནམས་བསགས་པའི་རྟེན་འབྲེལ་ཡིན། ། བུ་དཀའ་ཐུབ་ལ་ཡོན་ཏན་མ་རེ་མཛོད། ། རྣལ་འབྱོར་དབང་ཕྱུག་མི་ལ་དེས། ། ཟྭ་ཚ་མེད་དུ་གསོལ་བའི་དཀའ་ཐུབ་ཀྱིས། ། ཡོན་ཏན་རྫོགས་པར་མ་གསུངས་ཏེ། ། མཉམ་མེད་བླ་མ་དམ་པ་ལ། ། བསོད་ནམས་བསགས་པའི་འབྲས་བུ་ཡིན། ། བསོད་ནམས་བསགས་པའི་ཐབས་མཁས་ན། ། ཆེ་ཆུང་དང་བཟང་ངན་མི་བདོག་སྟེ། ། བླ་མ་མཉེས་པ་གཙིགས་སུ་ཆེ། །
བསྐལ་པ་བཟང་པོའི་སངས་རྒྱས་ལ། ། ས་རྡུལ་དང་རས་ཀྱི་ཁ་ཚར་ཙམ། ། ཕུལ་ནས་ཐུགས་བསྐྱེད་ཞུས་ལགས་པས། ། བསྐལ་པ་བཟང་པོར་གསུངས་པ་དང༌། ། སློབ་དཔོན་ཆེན་པོ་ཏོག་རྩེ་བས། ། དཔལ་ལྡན་བཟང་པོའི་བླ་མ་ལ། ། གླུ་ཚིག་བཞི་ཡིས་མཆོད་པ་ཡིས། ། མཉེས་པ་དམ་པས་མཉེས་པ་ལས། ། སློབ་མས་མཆོག་གི་དངོས་གྲུབ་ཐོབ། ། སློབ་དཔོན་འཕགས་པ་ཀླུ་སྒྲུབ་ལ། །
གར་མཁན་རིགས་ལས་ལྕམ་སྲིང་གསུམ། ། བྲོ་གར་ཕྲུག་ཅིག་ཕུལ་བ་ཡིས། ། དོན་ཆེན་གྲུབ་ཤིང་དངོས་གྲུབ་ཐོབ། ། བྱང་ཁའི་འབྲོང་དང་ལྷོ་ཁའི་སྟག ། ནམ་མཁའི་བྱ་དང་ཆུ་ནང་ཉ། ། འདྲེ་གདོན་མངོན་ཤེས་ཅན་རྣམས་ཀྱིས། ། ད་རུང་ཐར་པ་མ་ཐོབ་པ། ། ཕྲག་ཕྲུག་གི་བུ་ཆུང་མ་གོ་འམ། ། ཡང་བསོད་ནམས་བསགས་པའི་རྒྱུ་མེད་ན། ། འབྲས་བུ་ཡོན་ཏན་རེ་ཐག་ཆད། །
ལམ་ལོག་གོལ་སར་ཞུགས་པ་དང༌། ། བདུད་ཀྱིས་ཁྱེར་བའི་གང་ཟག་རྣམས། ། ཚོགས་གཉིས་གསོག་པའི་རྒྱུ་སྤངས་ནས། ། མུ་སྟེགས་བྱེད་ཀྱི་རྣམ་ཐར་ལྟར། ། དཀའ་ཐུབ་སྤྱོད་ལ་ཡོན་ཏན་རེ། ། ལོག་པའི་ལམ་དུ་ཞུགས་པར་ངེས། ། ཡོན་ཏན་གོང་མ་སྐྱེ་བཞེད་ན། ། རྒྱུ་ལ་འབད་ན་འབྲས་བུ་འབྱུང༌།། །། ༢༢༽ ༄། །འོད་གསལ་ཤགས་ཀ་མཐོ་དགོས་པ་བརྡུང་རྡུང་ཏག་ཏག།
བླ་མ་རྣམས་ལ་ཕྱག་འཚལ་ལོ། ། བརྡུང་རྡུང་བཏག་ཏག་པ་རེ་སྡུག ། རྗེ་གཉིས་མེད་ཡེ་ཤེས་རྡོ་རྗེ་ཡིས། ། གཟུང་འཛིན་སྤྲོས་པའི་རི་བོ་བཅོམ། ། འཁྲུལ་པའི་རྒྱལ་པོ་ང་བདག་དེ། ། སྡུག་པར་གྱུར་པ་ཤིན་ཏུ་ཡུས། ། འཁྲུལ་བའི་རྣམ་རྟོག་གཅེས་ཀ་ཅན། ། ཁྱོད་ཀྱི་ཡུས་ཀ་ལེན་རེ་ཤི། ། སྤྱིར་རང་སེམས་འཁྲུལ་པའི་རྣམ་རྟོག་འདི། ། ཕན་པ་བས་ཀྱང་གནོད་ན་དགའ། །
དུག་དང་བདུད་རྩི་དུག་ལ་དགའ། ། གོམས་པའི་སྟོབས་ཀྱི་བག་ཆགས་ཀྱིས། ། སྲོག་རྩ་ཆད་པ་འཚེར་བ་ཡིན། ། སྲོག་ཆད་འཚེར་ཁ་ཤིན་ཏུ་ཡུས། ། འདི་གནོད་པའི་དགྲ་བོ་གཅེས་ཀ་ཅན། ། ཁྱོད་ལ་བློ་གཏད་བྱེད་རེ་ཤི། ། བདག་འཛིན་གྱི་ཡུས་ཀ་མི་ལེན་ན། ། སྐྱེ་མེད་འོད་གསལ་ཆོས་སྐུ་དང༌། ། བདག་འཛིན་མུན་པའི་མ་རིག་པ། ། སྤང་བྱ་གཉེན་པོར་གནས་པ་ལ། །
རིགས་དྲུག་འཁོར་བའི་གྲོང་ཁྱེར་ན། ། བླ་མ་དམ་པའི་ཞབས་དྲུང་དུ། ། སྤང་གཉེན་གཉིས་ཀྱི་ཤགས་ཀ་བཀྱེ། ། མ་རྟོགས་འཁྲུལ་པ་ཤགས་མཐོ་ན། ། བདག་ཏུ་འཛིན་པའི་གཤེད་མ་དེས། ། ཆགས་སྡང་གཉིས་ཀྱི་མཚོན་ཐོགས་ནས། ། ཁམས་གསུམ་འཁོར་བའི་གྲོང་ཁྱེར་དུ། ། གསོད་ལུགས་མི་འདྲ་སྣ་ཚོགས་ཀྱིས། ། བཤའ་རེས་བྱེད་པ་འདི་ཡི་རེ་མུག ། རང་དབང་མེད་པ་འདི་འཇིགས་ཀྱང་འཇིགས། །
སྡུག་བསྔལ་དྲག་པོ་འདི་ཞེ་རེ་ལང༌། ། ཐར་དུས་མེད་པ་འདི་སྡུག་རེ་བསྔལ། ། སྐྱབས་མགོན་བྲལ་བ་རེ་ཐག་ཆད། ། འདི་ཅིས་ཀྱང་འབྱུང་བ་ཀུ་རེ་མིན། ། བུ་ད་རུང་སྐྱུག་ནག་མ་ལོག་གམ། ། སྐྱེ་མེད་འོད་གསལ་ཤགས་མཐོ་ན། ། རྡོ་རྗེ་འཛིན་པའི་ཞབས་དྲུང་དུ། ། ལྷུན་གྱིས་གྲུབ་པའི་རྣལ་འབྱོར་ལ། ། བདེ་བ་ཆེན་པོའི་མཛའ་ན་མོས། ། གཉིས་སུ་མེད་པར་འཁྲིལ་ནས་ཀྱང༌། །
དགའ་བ་བཞི་ཡི་ལོངས་སྤྱོད་ལ། ། ཞེན་པ་མེད་པའི་བདེ་སྐྱིད་ཀྱིས། ། འཁོར་འདས་གཉིས་ཀྱི་ལོངས་སྤྱོད་མྱོང༌། ། ལོངས་སྤྱོད་མི་ངན་བཟང་པོར་གདའ། ། ཡང་རྣལ་འབྱོར་དབང་ཕྱུག་ཆེན་པོ་དེས། ། ནམ་མཁའ་མཉམ་པའི་སེམས་ཅན་རྣམས། ། བྱམས་པ་ཆེན་པོས་རིས་སུ་བཅད། ། སྙིང་རྗེ་ཆེན་པོས་བུར་ཡང་བྱས། ། བྱང་ཆུབ་སེམས་ཀྱི་ཕ་ཕོགས་གཏད། ། ཕ་རོལ་ཕྱིན་དྲུག་རྒྱན་གྱིས་བརྒྱན། །
སྟོང་ཉིད་སྙིང་རྗེའི་རུ་མཚོན་གྱིས། ། ཁམས་གསུམ་འཁོར་བའི་དགྲ་ལས་རྒྱལ། ། རྣལ་འབྱོར་དབང་ཕྱུག་དཔའ་བོར་གདའ། ། དགྲ་གཉེན་དུ་ཆོད་པའི་དཔའ་བོ་དང༌། ། གཉེན་སྟོང་པར་རྟོགས་པའི་མཁའ་འགྲོ་གཉིས། ། སེམས་འགྱུར་བ་མེད་པའི་རྣལ་འབྱོར་ལ། ། དུས་རྒྱུན་ཆད་མེད་པར་ཀོ་ར་ར། ། དཔའ་བོ་མཁའ་འགྲོ་བསྟེན་པ་ལ། ། གཏོར་མ་མི་དགོས་སོ་རེ་གསོད། ། བསྙེན་སྒྲུབ་མི་དགོས་ཡིད་རེ་དལ། །
ཧཱུྂ་ཕཊ་སྲོག་སྔགས་མ་བཟླས་ཀྱང༌། ། ཁམས་གསུམ་འཁོར་བའི་དུར་ཁྲོད་དུ། ། རྣལ་འབྱོར་དབང་ཕྱུག་རོལ་པའི་ཚེ། ། དཔའ་བོ་རྣལ་འབྱོར་མ་རྣམས་དང༌། ། འབྲལ་བ་མེད་པར་གྱུར་པ་ནི། ། ངོ་མཚར་བས་ཀྱང་རྨད་དུ་བྱུང༌། ། ངེད་ཀྱི་ཕ་པ་རྗེ་བཙུན་རྣམས། ། དཔའ་བོ་མཁའ་འགྲོ་དབྱེར་མེད་པ། ། ངུར་ཁྲོད་དབུས་སུ་རོལ་པ་མཛད། ། བུ་ངེད་ཀྱང་དེ་ཡི་རྗེས་སུ་སློབ། །
འདི་འོད་གསལ་ཤགས་ཀ་མཐོ་བ་ཡིན། ། རྣལ་འབྱོར་དབང་ཕྱུག་རོལ་པ་ཡིན།། །།
༢༣༽ ༄། །མོས་གུས་བྱ་བའི་རིམ་པ་སྒོམ་པ་རིན་ཆེན་སེང་གེར་གནང་བ།། བླ་མ་རིན་ཆེན་ཞབས་ལ་འདུད། ། དཔོན་སློབ་ཀྱི་རྟེན་འབྲེལ་མ་འཛོམས་པར། ། མཆོག་ཐུན་མོང་གི་དངོས་གྲུབ་མི་འབྱུང་ཞེས། ། གྲུབ་ཐོབ་གོང་མས་འོ་དོད་བོས། ། རྫོགས་སངས་རྒྱས་ཀྱིས་གསུངས་པས་ན། ། རིག་བྱེད་སློབ་པའི་གང་ཟག་བཞིན། །
དཔག་ཉན་ གོ་ཚོད་ གློ་གཏམ་ བསམ་ཚོད་ གླེང་ལངས་ཀྱིས། ། ཆོས་ཟབ་མོ་ཤེས་པར་མི་མཛད་ཞུ། ། བསྒྲུབས་ཀྱང་ཡོན་ཏན་མི་འབྱུང་ལགས། ། འཁོར་དང་མྱ་ངན་འདས་པའི་ཆོས། ། མ་ལུས་རྟེན་ཅིང་འབྲེལ་བ་ཞེས། ། གྲུབ་ཐོབ་གོང་མས་འོ་དོད་བོས། ། རྫོགས་སངས་རྒྱས་ཀྱིས་བཀའ་བསྩལ་པ། ། ཞིང་དང་དངོས་པོ་བསམ་པ་གསུམ། ། གཅིག་ཏུ་གྱུར་པའི་རྟེན་འབྲེལ་གྱིས། ། གནས་དང་དུས་ཀྱིས་མ་བསྐལ་ན། །
ཇི་ལྟར་འདོད་བཞིན་འགྲུབ་འགྱུར་བ། ། ལག་ལེན་རྒྱུ་འབྲས་ཟབ་མོ་ཡི། ། མེ་ལོང་བལྟས་ལ་དམ་ཆོས་ཞུས། ། དུས་གསུམ་རྒྱལ་བ་རྣམས་ཀྱི་ཆོས། ། སྟོང་དང་སྙིང་རྗེ་དབྱེར་མེད་པ། ། ཐོག་མ་བར་དང་མཐར་དགེ་བ། ། དུས་གསུམ་རྒྱལ་བའི་འབྱུང་ཁུངས་མཆོག ། འཁོར་འདས་བདེ་སྐྱིད་མི་ཟད་པ། ། འདི་ལ་འབྱུང་གི་གཞན་མེད་ཅེས། ། གྲུབ་ཐོབ་གོང་མས་འོ་དོད་བོས། །
རྫོགས་སངས་རྒྱས་ཀྱིས་བཀའ་བསྩལ་པ། ། རྒྱལ་བས་མདོ་རྒྱུད་རྣམས་སུ་གསུངས། ། བསྟན་བཅོས་མཁན་པོ་རྣམས་ཀྱིས་བཤད། ། གདམས་ངག་རྣམས་སུ་མང་པོ་འདུག ། འདི་འདྲ་བདག་གི་རྣ་བ་ཚ། ། སྙམ་དུ་བསམས་ནས་མི་སྤང་ཞིང༌། ། ཉམས་རྟོགས་ལྡན་པའི་བླ་མ་ལ། ། མོས་གུས་ཚད་དུ་བསྐྱལ་ནས་ཀྱང༌། ། སྟོང་དང་སྙིང་རྗེའི་ཉམས་རྟོགས་ནི། ། ཚིག་ཕྱིར་མི་འབྲང་རྒྱུད་ལ་བསྐྱེད། །
ལར་སྙིགས་མ་ལྔ་ཡི་དུས་ལ་བབས། ། དུས་གསུམ་རྒྱལ་བའི་དམ་ཆོས་རྣམས། ། དེང་སང་ཚིག་གི་བརྒྱུད་པར་སོང༌། ། ཡིན་ལུགས་འདོད་ལུགས་ཚིག་ཚོགས་མཁན། ། ཐ་སྙད་ཚིག་གི་སྤྲོས་པ་ལ། ། སངས་རྒྱས་བསྟན་པའི་ཡ་སོ་ཐུག ། གསང་སྔགས་སྒྲུབ་པའི་འབྲས་བུ་ཡིས། ། གྲུབ་ནས་འཇིག་རྟེན་ཆོས་བརྒྱད་ཀྱིས། ། རང་གཞན་གཉིས་ཀྱི་མགོ་བསྐོར་བྱས། ། མཐུ་ཆེན་གྲོང་ཆོག་བྱེད་པ་འདིས། །
གོང་མའི་ཞབས་འདྲེན་བསྟན་པ་བསྣུབས། ། ལར་ཇི་ལྟར་བྱས་ཀྱང་དཀའ་བར་འདུག ། མགོ་གང་དུ་བསྟན་ཀྱང་ནད་པའི་སྔས། ། ཆོས་ཉམས་སུ་བླངས་པ་ཡི་མུག་སྣོན། ། ཀྱེ་ཧོ་རྣལ་འབྱོར་དབང་ཕྱུག་རྣམས། ། དུས་དེང་སང་གི་དུས་འདིར་མི་འབད་རེ། ། འཇིག་རྟེན་གྱི་ཆོས་བརྒྱད་འདི་མི་སྤང་རེ། ། ཐར་པའི་ཁང་བཟང་དུ་མི་འགྲོ་རེ། ། དུས་གསུམ་སངས་རྒྱས་ཐམས་ཅད་ཀྱི། ། དགོངས་པ་བཀའ་དང་བསྟན་བཅོས་རྣམས། །
ཉམས་མྱོང་དང་རྟོགས་པ་མི་བསྟར་རེ། ། ཕ་གྲུབ་ཐོབ་གོང་མ་ཐམས་ཅད་ཀྱི། ། གཤེགས་ཤུལ་ཕྱིར་རྗེས་མི་བསྙག་རེ། ། དུས་གསུམ་རྒྱལ་བའི་གདན་ས་མཆོག ། འགྱུར་མེད་ལྷུན་གྲུབ་འདུས་མ་བྱས། ། རྡོ་རྗེ་གདན་ལ་མི་འདུག་རེ། ། ལར་བསྒྲུབས་པས་འབྲས་བུ་མི་འབྱུང་ན། ། དུས་གསུམ་སངས་རྒྱས་གང་ནས་བྱུང༌། ། དམ་ཆོས་བྱེད་པ་སུ་ཞིག་འོང༌། ། བསྒྲུབས་ན་འབྲས་བུ་འབྱུང་ངེས་པས། །
ཚེ་གཅིག་ལུས་གཅིག་གིས་སངས་རྒྱས་སྒྲུབ། ། རྡོ་རྗེ་ཐེག་པའི་ཆོས་སྒོར་ཞུགས། ། སྨིན་ལམ་རིན་ཆེན་དབང་བཞི་བསྐུར། ། གྲོལ་བ་བསྐྱེད་རྫོགས་དང་དུ་བླང༌། ། རང་དོན་གཞན་དོན་ཕུན་སུམ་ཚོགས། ། འབྲས་བུ་ཚེ་འདིར་ཐོབ་པར་ངེས། ། མོས་གུས་བྱ་བའི་རིམ་པ་ཞེས་བྱ་བ། ། ཤཱཀྱའི་དགེ་སློང་རིན་ཆེན་དཔལ་ལ་དད་པ་དང་གུས་པ་དང་ལྡན་པའི་སྒོམ་པ་རིན་ཆེན་སེང་གེར་གནང་བ་རྫོགས་སོ།། །། ༢༤༽ ༄། །རང་རྣམ་མཛེ་འུར་འདེད་ཆེན་མོའི་གསུང་མགུར།།
བུ་ངས་གསང་སྔགས་རྡོ་རྗེ་ཐེག་པ་ལ། ། ཚད་ལྡན་བླ་མ་རིན་ཆེན་བཙལ། ། སངས་རྒྱས་དངོས་ཀྱི་འདུ་ཤེས་སྐྱེས། ། རྗེ་བཙུན་སྐུ་ཡི་དཀྱིལ་འཁོར་ལ། ། དབང་ཡོངས་སུ་རྫོགས་པ་མང་དུ་ཞུས། ། སྐུ་གསུང་ཐུགས་ཀྱིས་བྱིན་གྱིས་བརླབས། ། ལུས་སེམས་གཉིས་ཀྱི་གནས་ལུགས་ལ། ། ལམ་ཉམས་སུ་ལེན་པའི་གདམས་ངག་གནང༌། ། དོན་གཉིས་སུ་མེད་པར་ཉམས་སུ་མྱོང༌། ། དུས་དང་གནས་སྐབས་དེ་ཙམ་ན། །
ཡུན་རིང་པོ་བསྟེན་ལོང་མ་བྱུང་བར། ། ཁོང་འཇིག་རྟེན་མགོན་པོ་མྱ་ངན་འདས། ། གདུང་བའི་སེམས་ལ་ཚུགས་ཐབས་མེད། ། འཇིག་རྟེན་མགོན་པོའི་བཀའ་དྲིན་དྲན། ། གཅིག་པུར་རི་ཁྲོད་དབེན་གནས་བསྟེན། ། འཇིག་རྟེན་ཆོས་བརྒྱད་རྒྱབ་ཏུ་བསྐྱུར། ། ལྟོ་གོས་གཉིས་ལ་ཞེན་པ་བཅད། ། སེམས་གཉིས་མེད་ཀྱི་ངང་ལ་རྒྱུན་ཏུ་བསྒོམ། ། བླ་མ་དམ་པའི་བཀའ་དྲིན་དང༌། ། རྒྱུན་ཆད་མེད་པའི་བརྩོན་འགྲུས་ཀྱིས། །
སྔོན་ཐོག་མེད་ཀྱི་དུས་ནས་བསགས་པ་ཡི། ། ལས་ངན་གྱི་སྡིག་སྒྲིབ་དུས་འདིར་སྨིན། ། ནད་གསོ་བར་དཀའ་བའི་མཛེ་ནད་བྱུང༌། ། ཤི་ན་དགའ་བའི་བསམ་པ་སྐྱེས། ། སྤྲང་པོ་རི་ཁྲོད་དགོན་པར་ལུས། ། གདམས་ངག་གི་བེའུ་བུམ་ཕྱོགས་ན་མེད། ། ཁྱོད་ནའམ་ཟེར་བ་མི་གཅིག་མེད། ། སྔགས་དང་སྨན་ཡང་བྱེད་མཁན་མེད། ། དུས་དང་གནས་སྐབས་དེ་ཙམ་ན། ། སྐྱབས་འགྲན་ཟླ་མེད་པའི་བླ་མ་ལ། །
གཡོ་སྒྱུ་མེད་པའི་མོས་གུས་དང༌། ། ནད་སེམས་སུ་ཤེས་པའི་ཏིང་འཛིན་ལ། ། ངས་རྒྱུན་ཆད་མེད་པའི་དྲན་པ་བསྟེན། ། ཞག་གསུམ་དྲོ་བཞིའི་ནང་པར་ན། ། མི་ཁོ་བོའི་ལས་ངན་རང་སར་དག ། རྒྱུ་འབྲས་ཀྱི་རྟེན་འབྲེལ་ཚན་གཅིག་གོ ། ཟབ་མོ་གསང་སྔགས་ཀྱི་གཏེར་ཁ་བྱེ། ། གཉིས་མེད་འོད་གསལ་ཆེན་པོ་ལ། ། མཉམ་རྗེས་གཉིས་ཀྱི་འཛིན་པ་དག ། རྣལ་འབྱོར་གྱི་དབང་ཕྱུག་ཡིན་ནམ་སྙམ། །
ལས་ངན་དྲག་པོའི་མཛེ་ནད་ལ། ། སྟོང་པ་སྙིང་རྗེའི་གདམས་ངག་གོ ། འུར་དེད་ཆེན་པོར་ཡོངས་སུ་གྲགས། ། བླ་མ་དམ་པའི་བྱིན་རླབས་འདྲ། ། གོང་མའི་ཞབས་ཏོག་བྱ་བློ་སྐྱེས། ། སྐུ་གསུང་ཐུགས་ཀྱི་རྣམ་ཐར་བསླབ། ། ཟ་འདོད་འབོག་བཅོལ་གྱི་སྤྱོད་པ་ཡིས། ། ཤ་ཆང་གི་ཚོགས་འཁོར་མ་བྱས་པས། ། འགྲོ་མགོན་གྱི་ཞབས་འདྲེན་མ་བྱས་ཙམ། ། ད་ནི་ཤི་ཡང་མི་འགྱོད་དོ། །
ད་ནི་རྒས་ཀྱང་མི་འཚེར་རོ། ། ཚན་གཅིག་གི་ཚོགས་དཔོན་བྱས་ན་ཡང༌། ། བུ་ལ་ཉེ་རིང་མ་བྱས་ཤིང༌། ། འཁོར་བ་སྤང་བླང་ངས་མ་བྱས། ། ནོར་ཕྱིར་དམ་ཆོས་ཀྱང་མ་བཤད་དེ། ། ཅི་བྱེད་གོང་མའི་ཁོལ་པོ་བྱས། ། འདུན་པས་སྨྲ་བ་མང་ན་ཡང༌། ། ཚོགས་དཔོན་གོང་མའི་རྗེས་སུ་བསླབ། ། སྐྱོབ་པ་ཤཱཀྱ་སེང་གེ་ཡི། ། བསྟན་པའི་ཕུང་འདྲེར་མ་སོང་ཙམ། །
ད་ནི་ཤི་ཡང་མི་འགྱོད་དོ། ། ད་ནི་རྒས་ཀྱང་མི་འཚེར་རོ།། །། ༢༥༽ ༄། །ཆོས་ཀུན་སེམས་ཉིད་མཉམ་ཉིད་བདེ་ཆེན་ཀྱི་གསུང་མགུར།། ཆོས་ཀུན་སེམས་ཉིད་དཀྱིལ་འཁོར་མཉམ་ཉིད་བདེ་ཆེན་ནི། ། ཆགས་དང་སྡང་བའི་འཁྲུལ་པ་ཀུན་འཇོམས་ཤིང༌། ། བྱམས་དང་སྙིང་རྗེ་དྲི་མེད་བདུད་རྩིའི་ཆུ་བརླན་འཛག ། སྐྱེས་ཆེན་བླ་མ་རིན་པོ་ཆེ་ལ་གཙུག་གིས་འདུད། ། མགོན་པོ་ཁྱེད་ཀྱི་དགོངས་པ་སྒྲུབ་བྱེད་ཅིང༌། ། འགྲོ་ལ་ཕན་པའི་བློ་གྲོས་མཆོག་མངའ་ན། །
དད་ཅིང་འདུན་པས་དྲུང་དུ་འཁོར་བ་ཡི། ། འཁོར་རྣམས་ཀུན་ལ་ཤིན་ཏུ་ཞེ་སྡང་ཞིང༌། ། ཚིག་རྩུབ་མཚོན་གྱིས་བརླག་པར་བྱེད་དམ་ཅི། ། ཆོས་ཀྱི་རྒྱལ་པོ་དབང་ཕྱུག་ཆེན་པོ་ལ། ། སྤྲང་པོས་གཅུད་པར་བྱེད་པ་ཤིན་ཏུ་མཛེས། ། མཚུངས་མེད་སེང་གེའི་ང་རོ་ཆེན་པོ་ནི། ། རི་དྭགས་ཕྲུ་གུས་ཤིན་ཏུ་བཟོད་པར་དཀའ། ། གདུག་པ་དུག་སྦྲུལ་ཤིན་ཏུ་མི་བཟད་པའི། ། དྲུང་དུ་གནས་པ་བརླག་པར་ངེས་པ་ལྟར། ། བདག་ཉིད་རིགས་དང་བཅས་པ་ཐམས་ཅད་ཀུན། །
བརླག་པར་གྱུར་ན་དགའ་སེམས་སྐྱེ་འམ་ཅི། ། རིགས་པར་མི་སྤྱོད་སྡུག་བསྔལ་མཚོར་གནས་པ། ། གནོད་ཅིང་གདུག་པའི་འགྲོ་བ་བཅད་བྱས་ཀྱང༌། ། བྱང་ཆུབ་མཆོག་ལ་འགོད་པར་དམ་བཅས་ནས། ། ཕན་པ་བསྒྲུབ་པའི་གྲོགས་མཆོག་ཐམས་ཅད་ལ། ། གནོད་པར་སེམས་ཤིང་ཅི་ཕྱིར་ཁྲོ་བར་བྱེད། ། འཁོར་བའི་རྒྱ་མཚོ་ཆེན་པོ་སྟོངས་པར་མ་གྱུར་ཚེ། ། འགྲོ་བའི་སྡུག་བསྔལ་འཁུར་བར་དམ་བཅས་ནས། ། མཐོ་དམན་ཚིག་རེ་ཙམ་ཡང་མི་བཟོད་ཅིང༌། ། ཆགས་སྡང་ཕྱོགས་རིས་བྱེད་པ་འདི་མ་འཐད། །
བདེ་ཆེན་བྱང་ཆུབ་སེམས་ཀྱིས་བསྐྱེད་པའི་ལུས། ། རྒྱལ་བའི་དཀྱིལ་འཁོར་བཟང་ཞིང་དགའ་བ་འདི། ། སྐྱེ་རྒ་ན་འཆི་སྡུག་བསྔལ་རྒྱ་མཚོ་ཡི། ། ལུས་སུ་བསྒྱུར་བ་རང་སྙིང་མི་རྗེ་འམ། ། སྣང་བ་ཐམས་ཅད་རང་གི་བསམ་པ་བས། ། བདེན་པའི་ཚོགས་ཀྱིས་རྫུན་གྱི་ཚོགས་རྣམས་ཀུན། ། བསྐལ་པའི་མེ་ལྟར་རབ་ཏུ་བསྲེག་བྱེད་ཅིང༌། ། དཔའ་བར་འགྲོ་བའི་ཏིང་འཛིན་མཆོག་གནས་པས། ། བདེ་ཆེན་འོག་མིན་གནས་སུ་ལོངས་སྤྱོད་ཅིང༌། ། རྒྱལ་བའི་ཞིང་ཁམས་མ་ལུས་དག་བྱེད་པ། །
དཔའ་བོ་ཆེན་པོས་བདུད་རྣམས་འཇོམས་པར་མཛད། ། གཉིས་སུ་མེད་པ་རོ་མཉམ་ཆེན་པོ་ཡི། ། ཆོས་ལས་འབྱུང་བའི་སྐྱེ་བོ་མཐོ་དམན་རྣམས། ། ཆོས་ཀྱིས་སྐྱོང་ཞིང་མི་ཆོས་ཀྱིས། ། ཆོས་རྣམས་མ་ལུས་ཉམས་སུ་མྱོང་བ་ཡིས། ། གཞན་གྱི་རྒྱུད་རྣམས་བྱིན་གྱིས་མི་རློབ་ན། ། ནེ་ཙོའི་ཝ་སྐད་དེ་ཡིས་སུ་ལ་ཕན་དུ་རེ། ། འགྲོ་བར་འདོད་པའི་སྐྱེས་བུ་སྡོད་པའི་སོ་ཚིས་ཀྱིས། ། རང་མགོ་སྐོར་བ་ཤིན་ཏུ་གླེན་པ་སྟེ། ། མུ་མཐའ་མེད་པའི་བསོད་ནམས་རྨད་བྱུང་བ། །
མངའ་བདག་ཆེན་པོའི་ཁྲིམས་ལས་མ་འདའ་ཞིག ། སྡུག་བསྔལ་ས་བོན་བག་ཆགས་ཚོགས་རྣམས་ཀུན། ། མཐོ་དམན་བྱ་བྱེད་རྣམ་པ་སྣ་ཚོགས་ཀྱིས། ། སློབ་ཞིང་མཉམ་ཉིད་ངང་དུ་འདག་པར་མི་བྱེད་ན། ། ཐུབ་པའི་དབང་པོས་འབད་པའི་རྡོ་རྗེ་ཐེག་པ་ལ། ། ཚེ་གཅིག་མཆོག་གིས་སངས་རྒྱས་ཇི་ལྟར་ཐོབ། ། ངོ་བོ་མཉམ་ཉིད་བདེ་བ་ཆེན་པོ་ཐུགས་ཆུད་ཅིང༌། ། བྱང་ཆུབ་སེམས་ཀྱི་གསེར་འགྱུར་བདུད་རྩི་ཡིས། ། འཁོར་བའི་ས་བོན་སྡུག་བསྔལ་རྒྱུ་འབྲས་རྣམས། ། སངས་རྒྱས་སྐུ་གསུམ་མི་ཟད་འཁོར་ལོར་བསྒྱུར། །
ཡུལ་དང་དུས་ཀྱིས་བསྐལ་ཅིང་རྣམ་སྨིན་ཟད་པ་ཡི། ། འབྲེལ་བར་མ་གྱུར་མཐོང་ཚོར་མེད་པ་ལ། ། ཏིང་འཛིན་བཟང་པོར་མ་བལྟ་རྣལ་འབྱོར་པ།། །། ༢༦༽ ༄། །བསམ་བཞིན་རང་ལ་རང་ཁྲེལ་གྱི་གསུང་མགུར།། དུས་གསུམ་སངས་རྒྱས་ངོ་བོ་ཉིད། ། གཏིང་མཐའ་མེད་པའི་འཁོར་བ་ཡི། ། སྡུག་བསྔལ་རྒྱ་མཚོ་སྐེམས་མཛད་ཅིང༌། ། འཁོར་དང་མྱ་ངན་འདས་པ་ཡི། ། ཡོན་ཏན་མཐའ་དག་སྐྱེད་བྱེད་ཅིང༌། །
ལྷར་བཅས་འཇིག་རྟེན་གསུམ་གྱི་མགོན། ། གཙུག་གི་ནོར་བུར་རབ་བཏུད་ཅིང༌། ། མཐོང་ངམ་ཐོས་སམ་དྲན་པས་ཀྱང༌། ། སྐྱོན་དག་ཡོན་ཏན་རབ་རྫོགས་པའི། ། ཆོས་ཀྱི་རྒྱལ་པོ་རིན་པོ་ཆེ། ། འགྲོ་བའི་མགོན་པོ་མི་དྲན་ཅིང༌། ། ང་དང་བདག་ཏུ་འཛིན་པ་ཡིས། ། སྡུག་བསྔལ་འཁོར་བའི་རྒྱ་མཚོའི་གནས། ། ཆགས་སྡང་ཕུང་ཁྲོལ་སྣ་ཚོགས་གཞི། ། དོན་ཏུ་གཉེར་བ་ཡི་རེ་མུག །
བསམ་ཞིང་རང་ལ་རང་ཞེ་ཁྲེལ། ། རྗེ་བླ་མས་བསྐྱངས་པ་དོན་རེ་ཆུང༌། ། མཚུངས་མེད་རྡོ་རྗེ་འཛིན་པའི་སྐུ། ། འཇིགས་བྱེད་ཁམས་གསུམ་ཀུན་གྱི་བདག ། སྒྲིབ་པའི་བུད་ཤིང་བསྲེག་པའི་མེ། ། སངས་རྒྱས་སྐུ་གསུམ་བདག་ཉིད་ཅན། ། བཅོམ་ལྡན་ལྷ་ཡི་ལྷར་གྱུར་པ། ། སྐྱབས་གཅིག་ཡི་དམ་མི་དྲན་ཅིང༌། ། བསྙེན་སྒྲུབ་དོན་ཏུ་མི་གཉེར་བར། ། ལོག་ཤེས་འཁྲུལ་པའི་བློ་གྲོས་ཀྱིས། །
འཇིག་རྟེན་ཆོས་བརྒྱད་མཐོ་དམན་རྣམས། ། ཉམས་ཀྱིས་དོགས་པ་ཡི་རེ་མུག ། ཚེ་རབས་དཔག་མེད་ཐམས་ཅད་དུ། ། རྗེས་སུ་བཟུང་བ་དོན་རེ་ཆུང༌། ། བསམ་ཞིང་རང་ལ་རང་ཞེ་ཁྲེལ། ། སྟོང་ཉིད་སྙིང་རྗེའི་སྙིང་པོ་ཅན། ། ལྷ་དང་བཅས་པའི་འཇིག་རྟེན་གྱིས། ། རྙེད་པར་དཀའ་བའི་རིན་པོ་ཆེ། ། དུས་གསུམ་སངས་རྒྱས་སྲས་བཅས་ཀྱི། ། ཡོན་ཏན་རིན་ཆེན་ཀུན་གྱི་གཏེར། །
འཁོར་འདས་ཀུན་གྱིས་མཆོད་གྱུར་པ། ། སྟོང་ཉིད་སྙིང་རྗེ་མི་དྲན་ཞིང༌། ། གོམས་པ་དོན་ཏུ་མི་གཉེར་བར། ། བདག་ཏུ་འཛིན་པའི་མོ་ཤམ་བུས། ། ཆགས་སྡང་ནམ་མཁའི་མེ་ཏོག་གི ། ཁ་དོག་བཟང་ངན་བལྟས་བལྟས་ནས། ། གཟུང་འཛིན་གཉིས་ཀྱི་སྐྱེས་བུ་དེ། ། ཁམས་གསུམ་འཁོར་བའི་གཡང་ལ་མཆོངས། ། སྐྱེ་རྒ་ན་འཆིའི་ཆུ་བོས་ཁྱེར། ། བསྒོམ་ཞིང་ཞེན་པ་མི་ལྡོག་པ། །
བསམ་ཞིང་རང་ལ་རང་རེ་ཁྲེལ། ། སྟོང་ཉིད་བསྒོམ་པ་དོན་རེ་ཆུང༌། ། ཚེ་རབས་ཐོག་མ་མེད་པ་ནས། ། སྨོན་ལམ་གཅིག་ཏུ་གྱུར་པ་ཡིས། ། གཏན་གྱི་སྐྱིད་སྡུག་གཅིག་ཏུ་གྱུར། ། ལམ་ཆེན་གཅིག་ཏུ་ཞུགས་ནས་ཀྱང༌། ། བླ་མ་རྡོ་རྗེ་འཛིན་པ་ཡི། ། སྤུན་དྲུང་རྡོ་རྗེ་མཆེད་གྲོགས་རྣམས། ། གཏན་གྱི་སྐྱབས་མཆོག་དམ་པ་ལ། ། སྙིང་གཏམ་རེ་ལྟོས་མི་བྱེད་པར། །
ཕྲག་དོག་དྲག་པོའི་བསམ་པ་ཡིས། ། རང་བས་ངན་ན་དགའ་བ་དང༌། ། མི་བཟད་འཁོར་བའི་རྒྱ་མཚོ་རུ། ། སྙིང་བརྩེ་མེད་པར་ཁྲིད་བྱེད་ཅིང༌། ། མི་མཐུན་པ་ཡི་ཕྱོགས་རྣམས་ཀྱིས། ། བརྩེ་ཞིང་གདུང་གདུང་ལྟར་བྱེད་པ། ། གཉེན་འབྲེལ་བདུད་ཀྱི་དཔུང་རྣམས་ལ། ། གཏན་གྱི་སྐྱབས་མགོན་འཚོལ་བྱེད་པ། ། བསམ་གྱིན་རང་ལ་རང་རེ་ཁྲེལ། ། བྱས་པ་ཆུད་ཟོས་ངོ་རེ་ཚ། །
སྐྱབས་དང་བྲལ་བ་ཡི་རེ་མུག ། དུས་གསུམ་སངས་རྒྱས་ཐམས་ཅད་ཀྱི། ། ཐུགས་རྗེ་ཆེན་པོའི་བྱིན་རླབས་ཀྱིས། ། རང་ལ་དད་ཅིང་འདུན་པ་ཡིས། ། རེ་ཞིང་དྲུང་དུ་འཁོར་གྱུར་ཅིང༌། ། ཐམས་ཅད་མཁྱེན་པའི་གྲོང་ཁྱེར་དུ། ། ཁྲིད་པར་བྱེད་པའི་དེད་དཔོན་ཏུ། ། རེ་ཞིང་མདུན་པས་བསམས་ནས་ཀྱང༌། ། དད་པས་དྲུང་དུ་འཁོར་པ་ལ། ། ཆོས་དང་ཟང་ཟིང་ཐམས་ཅད་ཀྱིས། །
སྨིན་ཅིང་གྲོལ་བར་མི་བྱེད་པར། ། ཤིང་ཀུན་སྐྱེ་བའི་གྲོང་ཁྱེར་དུ། ། ཀོང་རྩེ་འཕྲུལ་གྱི་རྒྱལ་པོ་ཡིས། ། གསེར་གྱི་ཤིང་རྟས་དྲངས་པ་ཡི། ། རྫས་དང་ཡོ་བྱད་ཐམས་ཅད་ལ། ། བསྟོད་དང་བཀུར་བསྟི་ཐམས་ཅད་ཀྱིས། ། ལེགས་པར་བརྒྱན་ནས་འབུལ་བ་ཡི། ། སྙན་གྲགས་འཇིག་རྟེན་ཆོས་བརྒྱད་ལ། ། ཡེ་རྔམ་འཁོར་བའི་འདུ་འཛི་ཡིས། ། རང་གཞན་བརླག་པར་བྱེད་པ་འདི། །
བླ་མར་བསམས་པ་དོན་རེ་ཆུང༌། ། མང་པོས་བཀུར་བ་ཞེ་རེ་ཁྲེལ། ། དམྱལ་བར་འགྲོ་བ་ཡི་རེ་མུག ། གཞན་ལ་བྱས་པ་མ་ལགས་ཏེ། ། ཁ་གཏམ་ཚིག་ཏུ་བརྗོད་ནས་ཀྱང༌། ། ཡི་གེར་བྲིས་པར་གྱུར་པ་འདིས། ། རང་གཞན་མ་ལུས་ཐམས་ཅད་ཀྱི། ། སྐུ་གསུམ་ཡོན་ཏན་རྒྱ་མཚོའི་གཞི། ། བླ་མ་ཡི་དམ་དཀོན་མཆོག་དང༌། ། རྡོ་རྗེ་མཆེད་གྲོགས་བུ་སྤུན་ལ། །
དོན་ཏུ་གཉེར་པའི་བློ་རྙེད་ནས། ། རྫོགས་པའི་སངས་རྒྱས་ཐོབ་པར་ཤོག། །། ༢༧༽ ༄། །བྱང་ཆུབ་སེམས་ཀྱི་གོ་ཆས་ཐམས་ཅད་དབང་དུ་བྱེད་པའི་མན་ངག། བླ་མ་རྣམས་ལ་ཕྱག་འཚལ་ལོ། ། སྤྱིར་ཀུ་སཱ་ལི་ཡི་རྣལ་འབྱོར་རྣམས། ། བརྡ་ལས་བྱུང་བའི་རྟེན་འབྲེལ་གྱིས། ། ནང་གི་ཉམས་མྱོང་བསྐྱེད་པར་བྱེད། ། བྱམས་པ་གཅེས་ཕྲུག་མཐོང་ན་སྐྱེ། ། སྙིང་རྗེ་མཛེ་པོའི་དྲུང་ན་སྐྱེ། །
དགའ་བ་བཤེས་དང་ཕྲད་ན་སྐྱེ། ། བཏང་སྙོམས་གཉིད་ཀྱི་མཚམས་སུ་འོང༌། ། འཇིག་རྟེན་འཁོར་བའི་ཉམས་མྱོང་འདི། ། གོམས་ཤིང་བརྟན་པར་གྱུར་པ་ལས། ། མཐོ་རིས་བདེ་བའི་འབྲས་བུ་འབྱུང༌། ། བྱང་ཆུབ་སེམས་ཀྱིས་དབང་བྱས་ནས། ། ནམ་མཁའ་མཉམ་པའི་སེམས་ཅན་དང༌། ། དགའ་བ་ལ་སོགས་རྣམ་པ་བཞི། ། གཅིག་ཏུ་གྱུར་པ་ངོ་མཚར་ཆེ། ། སེམས་ཉིད་རང་བཞིན་རྣམ་དག་པས། །
གཉིས་སུ་མེད་པར་སྦྱངས་གྱུར་ན། ། ཚད་མེད་བཞི་དང་སེམས་ཅན་རྣམས། ། གཉིས་མེད་རྣམ་པར་དག་པར་འགྱུར། ། སྤྱིར་བྱང་ཆུབ་སེམས་ཀྱིས་དབང་བྱས་པའི། ། ལུས་ངག་ཡིད་གསུམ་འདི་དག་གིས། ། ལུས་ངག་ཡིད་ཀྱིས་བསྡུས་པ་ཡི། ། སེམས་ཅན་སྨིན་པར་འགྱུར་བར་ངེས། ། ཡང་ལུས་ངག་ཡིད་གསུམ་རྣམ་དག་པས། ། འགྲོ་དྲུག་སེམས་ཅན་ཐམས་ཅད་ཀྱི། ། ལུས་ངག་ཡིད་གསུམ་དག་པར་འགྱུར། །
སྤྱིར་ཅལ་ཅོལ་མང་པོའི་ཁ་ན་མེད། ། འདིར་མང་སྨྲས་པས་ཅི་ཞིག་བྱ། ། དོན་གྱི་སྙིང་པོ་གཅིག་ལས་མེད། ། གནད་དུ་སོང་ན་གཅིག་གིས་ཆོག ། འགྲོ་དྲུག་སྡུག་བསྔལ་མ་བཟོད་ནས། །

རང་ཉིད་ཐེད་ལ་བཏང་ནས་ཀྱང༌། ། རང་བས་གཞན་དག་གཅེས་པ་ཡིས། ། དཀར་པོ་དགེ་བའི་རྩ་བ་རྣམས། ། གཞན་གྱི་དོན་ཏུ་མ་སྤྱད་ན། ། ས་བོན་མེ་ཡིས་ཚིག་པ་བཞིན། ། ཐེག་ཆེན་ཆོས་ལ་རིགས་ཆད་ཡིན། ། ལུས་ངག་ཡིད་ཀྱི་བརྩོན་འགྲུས་ཀྱང༌། ། སྨྱོན་པ་རྣམས་ཀྱི་ལག་རྗེས་ཡིན། ། རང་ལ་ལྟོས་པ་མེད་པ་ཡིས། ། གཞན་ལ་ཕན་པ་བསྒྲུབ་པ་ནི། ། འདི་དང་འདི་ཞེས་སྨོས་པ་མེད། །
གཞན་གྱི་དོན་དུ་གྱུར་ཚད་བྱ། ། གཞན་གྱི་དོན་ཏུ་འགྱུར་བ་ནི། ། སྡུག་བསྔལ་ཡིན་ཡང་གང་ཕན་དང༌། ། ཕན་དང་བདེ་བ་རྣམས་བྱ་སྟེ། ། བདེ་ཡང་མི་ཕན་མི་བྱའོ། ། དེ་ལྟར་བདག་ཉིད་ཆེན་པོ་དེས། ། སེམས་ཅན་ནད་ཀྱིས་གདུངས་མཐོང་ན། ། ནད་ལ་ཕན་པར་བྱེད་པའི་སྨན། ། རྒྱ་མཚོའི་འགྲམ་ན་ཡོད་ནས་ཀྱང༌། ། རང་གི་ཚེགས་ལ་མ་ལྟོས་པར། །
སེམས་ཅན་ནད་པ་གསོ་བར་བྱེད། ། ནད་པ་སོས་པར་གྱུར་ཙམ་གྱིས། ། ཆོག་པར་བལྟ་བ་མ་ཡིན་ཏེ། ། སྙིང་ནས་ཡོན་ཏན་བསམ་བྱས་ནས། ། བསྟོད་དང་སྙན་པའི་ངག་རྣམས་ཀྱིས། ། བསམ་པ་གཅིག་ཏུ་འདྲེས་པར་བྱ། ། སྙིང་འདྲེས་དུས་ལ་བབ་པའི་ཚེ། ། གང་ཟག་རིགས་ལ་བརྟགས་ནས་ནི། ། སྐྱབས་སུ་འགྲོ་བའི་སྡོམ་པ་ནས། ། སོ་སོར་ཐར་པའི་རིགས་བདུན་དང༌། །
མཐར་ཐུག་བྱང་ཆུབ་མཆོག་ལ་བཀོད། ། དེ་ལྟར་གཞན་དག་སྨིན་བྱ་ཞིང༌། ། ཆོས་དང་ཟང་ཟིང་ཐམས་ཅད་ཀྱིས། ། གཞན་རྒྱུད་སྨིན་པར་བྱས་ན་ཡང༌། ། སེམས་ཉིད་འོད་གསལ་དབྱིངས་མཐོང་ནས། ། གཟུང་འཛིན་གཉིས་སུ་མེད་རྟོགས་ནས། ། ང་འོ་ངས་བྱས་ང་རྒྱལ་གྱིས། ། གཞན་ལ་དྲིན་བརྩི་ལན་བགྲང་མེད། ། མི་བཟད་གདོན་གྱིས་ཉེས་པ་ལ། ། གསང་སྔགས་ཐབས་ཀྱི་སྦྱོར་བ་རྩོམ། །
མུ་གེའི་འཇིགས་པས་ཉེན་པའི་ཚེ། ། བཟའ་བཏུང་ཚོགས་ཀྱི་སྦྱིན་པ་གཏོང༌། ། ཚུལ་ཁྲིམས་འཆལ་བར་གྱུར་པ་ཡིས། ། གཞན་དག་མ་རུངས་གྱུར་མཐོང་ན། ། དེ་དག་སྨིན་པར་འདོད་པ་ཡིས། ། རང་ཉིད་ཚུལ་ཁྲིམས་རྣམ་དག་པ། ། དྲི་མ་མེད་པ་བསྲུང་བྱེད་ཅིང༌། ། མགོན་པོ་ཤཱཀྱའི་དབང་པོ་ལ། ། གསོལ་བ་རྒྱུན་ཆད་མེད་པར་འདེབས། ། དེ་ལྟར་སེམས་ཅན་སྨིན་པར་ནི། །
བསྡུ་བ་བཞི་ཡི་ཚུལ་གྱིས་བྱེད། ། བུ་སྙིང་གཏམ་ཚིག་གཅིག་འཆད་པ་དེ། ། ཐེག་ཆེན་མི་ཐུབ་རྒྱལ་མཚན་གྱིས། ། རང་གཞན་ཐམས་ཅད་སྨིན་བཞེད་ན། ། རང་གི་ཡུས་ཀ་མི་བརྩི་བར། ། རང་ཉིད་ཐེད་ལ་བཏང་ནས་ཀྱང༌། ། མཐོ་དམན་ཕྱོགས་རིས་མེད་པ་ཡིས། ། སེམས་ཅན་ཐམས་ཅད་སྨིན་པར་བྱ། ། བརྒྱ་ལ་གལ་ཏེ་རེ་ཞིག་ན། ། ང་བདག་མེད་པར་མ་རྟོགས་ཤིང༌། །
གཞན་ལ་ཕན་པ་བསྐྱེད་པ་ཡིས། ། རང་ཉིད་བདེ་བར་འགྱུར་བ་ཡི། ། རྟེན་འབྲེལ་ཟབ་མོ་མ་གོ་ཞིང༌། ། བསོད་ནམས་བསགས་པའི་སྟོབས་ཆུང་བས། ། བདུད་ཀྱིས་བྱིན་གྱིས་བརླབས་པའི་རྟགས། ། ཕུང་པོ་ལ་སོགས་མངོན་ཞེན་ཅིང༌། ། ཉོན་མོངས་རྟོག་པའི་དུག་རྒྱས་ནས། ། བླ་མ་རྡོ་རྗེ་སློབ་དཔོན་དང༌། ། བཅོམ་ལྡན་རྡོ་རྗེ་མཆེད་གྲོགས་ལ། ། གདུང་སེམས་བྲལ་ཞིང་རྒྱབ་ཀྱིས་ཕྱོགས། །
རྩ་བ་བྱང་ཆུབ་སེམས་བཏང་ནས། ། སྤྲོས་པའི་མཚན་མར་རབ་ཞུགས་ཏེ། ། རང་གཞན་ཐམས་ཅད་ཕུང་འགྱུར་ན། ། གཅེས་པར་བྱས་པའི་ཕུང་པོ་དང༌། ། ཉེ་དུ་གཉེན་འདུན་ཡོ་བྱད་དང༌། ། འབྲལ་བར་འགྱུར་བའི་འདུ་ཤེས་ནི། ། རྒྱུན་ཆད་མེད་པར་གོམས་པར་བྱ། ། སྙིང་རྗེ་རྩ་བ་བརྟན་པོ་ཡིས། ། བྱང་ཆུབ་སེམས་ཀྱིས་བླངས་ནས་ནི། ། ཤིན་ཏུ་མི་རྟག་གཡར་པོ་ཡི། །
ལུས་ངག་ཡིད་གསུམ་འདི་དག་གིས། ། རང་གཞན་མ་ལུས་ཐམས་ཅད་ཀྱི། ། གཏན་གྱི་བདེ་བ་སྒྲུབ་པར་བྱེད། ། གནས་ལུགས་སྟོང་པ་ཉིད་ཤེས་པས། ། ཆགས་ཤིང་ཞེན་པ་རབ་སྤངས་པའི། ། གདམས་ངག་གོང་བཞིན་བསམ་པར་བྱ། ། མདོར་ན་མཐོན་པོ་བཟང་པོ་དང༌། ། ཟབ་པའི་གདམས་ངག་ཐམས་ཅད་དང༌། ། ཉམས་རྟོགས་མཐོན་པོ་ཁས་ལེན་ཡང༌། ། བྱང་ཆུབ་སེམས་ཀྱི་གོ་ཆ་ཡིས། །
རང་ཉིད་ཐེད་ལ་མི་བཏང་ན། ། མཐོན་པོ་བཟང་པོ་འོང་བར་དཀའ། ། སྙིང་གཏམ་ཚིག་གཅིག་གདམས་ངག་འདི། ། ཆེན་པོ་མཐོན་པོར་བཞུགས་གྱུར་ཅིང༌། ། ཐམས་ཅད་ཀུན་གྱིས་བཀུར་བའི་གནས། ། བླ་མ་དམ་པ་སྐྱུ་ར་ལ། ། སྙིང་གཏམ་ཚིག་གཅིག་སྨྲས་པ་འདི། ། དམ་པའི་ཕྱེ་གཏོར་འགམ་བཞེད་ན། ། སྙིང་དང་འདྲ་བར་ཐུགས་ལ་ཞོག ། སྙིང་གཏམ་ཚིག་གཅིག་གི་གདམས་ངག །
འཁོར་འདས་ཐམས་ཅད་ཀྱི་བདེ་སྐྱིད་ཀྱི་འབྱུང་གནས། ། ཐར་པ་དང་ཐམས་ཅད་མཁྱེན་པའི་སྲོག་ཤིང༌། འཇིག་རྟེན་ཆོས་བརྒྱད་ཀྱི་རྟེན་འབྲེལ། ཀ་ཅ་ཟང་ཟིང་གི་ནོར་སྒྲུབ། ཐམས་ཅད་དབང་དུ་བྱེད་པའི་མན་ངག་རྫོགས་སོ།། །།
༢༨༽ ༄། །སྐད་ཅིག་ཙམ་ཡང་མི་ཡེངས་པར་ཉམས་ལེན་དགོས་པའི་གསུང་མགུར།། ན་མོ་རཏྣ་གུ་རུ། གང་ཚེ་དཔའ་བོ་ཤེས་རབ་མཆོག་འདི་བསྒོམ་པའི་ཚེ། ། སྡིག་ཅན་བདུད་དེས་ཤིན་ཏུ་བཟོད་དཀའ་བས། །
སྐད་ཅིག་ཙམ་ཡང་ཡིད་ནི་ནུར་བའི་ཕྱིར། ། ཕྱོགས་རྣམས་བསྲེག་ཅིང་ཐོག་གི་ཆར་པ་འབེབས། ། གདུག་པའི་གཟུགས་སུ་སྟོན་ཅིང་མི་སྙན་སྒྲོགས། ། རེས་འགའ་མཛའ་བོ་གཉེན་བཤེས་ཕ་མ་དང༌། ། ཆུང་མ་བུ་མོ་རྣམས་ལ་ཆགས་པར་བྱེད། ། དུག་གསུམ་ཉོན་མོངས་ཕྱོགས་རྣམས་འབར་བར་བྱེད། ། རེས་འགའ་མཁན་སློབ་སངས་རྒྱས་གཟུགས་རྣམས་ཀྱིས། ། སྦྱིན་དང་ཚུལ་ཁྲིམས་དད་དང་བརྩོན་འགྲུས་དང༌། ། འཆི་དང་མི་རྟག་བྱམས་དང་སྙིང་རྗེ་འདུ་ཤེས་དགུ། ། ལུས་ངག་དགེ་བ་ཟིལ་དང་བཅས་རྣམས་ཀྱིས། །
འདི་ལ་སྤྱོད་ཅེས་བར་དུ་གཅོད་པར་བྱེད། ། རེས་འགའ་འཚོ་བ་གཅོད་ཅིང་ཞུམ་པར་བྱེད། ། མི་རྣམས་དད་པར་བྱེད་ཅིང་འདུ་འཛིས་གཡེང༌། ། བསྟོད་དང་སྙན་གྲགས་མཐུ་དང་ནུས་པ་དང༌། ། དབེན་པ་བསྟེན་ཅིང་ཞེ་རློམ་ཁྱད་གསོད་དང༌། ། ང་རྒྱལ་དབང་གིས་ལྟ་དང་རྟོགས་པ་དང༌། ། ཚུལ་ཁྲིམས་ལ་སོགས་སྙེམས་པར་གྱུར་ལ་སོགས། ། མདོར་ན་ཐབས་རྣམས་གང་གིས་ཀྱང༌། ། དཔའ་བོ་གོ་ཆ་བགོས་ལ་བར་དུ་གཅོད། ། དེ་ཚེ་མཁས་ཤིང་རྟོགས་པའི་རྣལ་འབྱོར་པས། །
སྐད་ཅིག་ཙམ་ཡང་དོན་མེད་མི་འཇུག་ལ། ། ཉིན་དང་མཚན་དུ་ཏིང་འཛིན་རྒྱལ་པོ་སྒོམ། ། ཆགས་དང་སྡང་བའི་ཡུལ་རྣམས་མ་མཐོང་སྟེ། ། བདག་དང་བདག་འཛིན་ནམ་མཁའ་ཇི་བཞིན་དུ། ། སྤང་དང་བླང་བའི་ཆོས་ལས་རྣམ་པར་གྲོལ། ། ཆོས་ཀུན་གདོད་ནས་སྟོང་པའི་རང་བཞིན་ལ། ། བཟང་ངན་བདག་འཛིན་གཉིས་སྣང་མི་འབྱུང་ངོ༌། ། འོན་ཀྱང་དཔའ་བོ་ཐབས་ལ་མཁས་པ་དེས། ། སྒྱུ་མའི་སྐྱེས་བུས་དོན་ཀུན་སྒྲུབ་པ་ལྟར། ། སྔོན་གྱི་རྒྱལ་བ་རྣམས་ཀྱི་རྗེས་སུ་སློབ། །
འགྲོ་བའི་དོན་ཏུ་སྤྱོད་པ་རླབས་ཆེན་སྤྱོད། ། ཐ་མལ་ཚིག་གིས་སྒྱིད་ལུག་མི་འགྱུར་ལ། ། ཉེས་པ་བསྒྲག་ན་སློབ་དཔོན་ཉིད་དུ་ཤེས། ། ཁེ་གྲགས་ཚེ་འདིའི་བསམ་པ་དུག་ལྟར་སྤོང༌། ། བླ་མའི་གསུང་ནི་བརྩོན་པས་དང་དུ་ལེན། ། ཆུ་བུར་ལྟ་བུའི་སྲོག་ལ་མི་ཆགས་ན། ། ཉོན་མོངས་ཟད་གཉིས་འདོད་འདུན་སྨོས་ཅི་དགོས། ། ཤེས་རབ་མཆོག་ཉིད་སྒོམ་པའི་དུས་ཀྱི་ཚེ། ། འཁོར་འདས་རྟོག་པ་གང་བྱུང་བདུད་དུ་ཤེས། ། ཉིན་དང་མཚན་ཏུ་ཟད་ཅིང་གཡོ་བ་མེད། །
མི་མཐུན་ཕྱོགས་ཀྱིས་སྐད་ཅིག་ཞུམ་པ་མེད་པ་དང༌། ། ཆོས་ཕྱིར་སྲོག་ཀྱང་འདོར་ཞིང་རྣལ་འབྱོར་རབ་ཏུ་བརྩོན། ། གཞན་སྐྱོན་མི་ལྟ་རང་གི་ཡོན་ཏན་བསྐུང༌། ། ཉམས་རྟོགས་བརྩོན་དང་དབེན་པས་སྙེམས་པ་མེད། ། བླ་མ་དམ་པའི་གསུང་ལས་མི་གཡོ་ལ། ། རང་སྙིང་དཔང་དུ་བཙུགས་པའི་རྣལ་འབྱོར་པས། ། ཐམས་ཅད་བདུད་དུ་གྱུར་ཀྱང་ཅི་ཞིག་བྱ། ། རང་གཞན་དོན་ཀུན་སྒྲུབ་པའི་སྐྱེས་བུ་བས། ། འགྲང་གཅིག་ཟས་ལ་བརྩོན་འགྲུས་ཅི་དགོས་དགོས། ། མི་རྟག་འཇིག་པའི་ལུས་ལ་སུ་ཞིག་བཙའ། །
བདེ་ཆེན་ཁང་བཟང་སྤོངས་ལ་མེ་མུར་བོར། ། འཁྲུལ་བའི་དབང་དུ་མ་འགྲོ་རང་ཉིད་ཕུང༌། ། བླ་མ་འཕགས་པས་འཕྱས་ན་ཐང་དགུ་ཤི། ། བྱ་བ་གཏོང་བར་རིགས་སོ་སྐྱེས་བུ་རྣམས། ། རང་ལ་སྙིང་རྗེ་མ་སྤོང་རྒྱལ་བའི་སྲས། ། གང་ཕན་བསམ་མནོ་ཐོངས་ཤིག་རིགས་ཀྱི་བུ། ། ཚེ་འདིའི་བསམ་པ་བྱུང་ན་དུག་སྡོང་ཡིན། ། ཟས་ནོར་འདུན་པ་སྐྱེས་ན་ཡི་དྭགས་ཡིན། ། ཡིད་ཀྱིས་རྒྱལ་སྲིད་བསམས་ན་རང་ཕུང་ཡིན། ། གྲོགས་དང་བླ་འོ་མང་ན་བདུད་དུ་ཆེ། །
ཉེ་འབྲེལ་འཁྲས་འཁྲིས་ བྲལ་མི་ནུས་པ་ ཡོད་ན་བྱུར་དུ་ཆེ། ། མཁོས་མེད་བརྙས་པའི་གནས་ནི་ཡོན་ཏན་མཆོག ། ཉིན་མཚན་ཁ་སྦྱར་སྒོམ་དང་མོས་གུས་ཡིན། ། ཡིད་ཀྱི་འགྱུ་བ་ཟད་ན་བླ་མ་མཉེས། ། སང་བྱ་གནང་བྱ་རང་གིས་རང་ཉིད་བསླུས། ། སྒོམ་ཚེ་དགའ་བློ་བྱུང་ཡང་སྡིག་ཅན་བདུད། ། འདོད་འདུན་གཉིད་དབང་སོང་ན་ར་མདའ་ཆོས། ། སྟན་ལ་ཚེར་མ་བྱུང་ན་གསོལ་བ་ཐོབ། ། སྒོ་ལྔ་ཕྱལ་བར་སོང་ན་བརྟན་པ་ཆུག ། རིན་ཆེན་སྟོར་རོ་མེལ་ཚེ་དྲག་ཏུ་གྱིས། །
དོན་མེད་སྐད་ཅིག་སོང་ཡང་དགྲ་བོ་ཡིན། ། དེ་རིང་དོ་ནུབ་འཆི་ཡང་ཤེས་སམ་ཅི། ། ད་ལྟ་ད་ལྟ་རིངས་པར་དོན་ཏུ་གཉེར། ། འདོད་པ་རྣམས་ནི་ཕུང་བ་བསྐྱེད་པ་སྟེ། ། མཁས་པ་རྣམས་ཀྱིས་སྤངས་པའི་གནས་ཡིན་ནོ། ། སྙིང་ནས་རང་ལ་སྙིང་རྗེ་ལྟ་ན་འབུངས། ། ཐོག་མ་མེད་པའི་འཁོར་བ་ནས། ། དུས་འདི་བར་དུ་བདེ་བཙལ་ཡང༌། ། ད་རུང་བདེ་ལ་རྒྱབ་ཀྱིས་ཕྱོགས། ། ད་རེས་སྡུག་བསྔལ་དང་དུ་ལོངས། །
མཐུ་སྒྲུབ་མཛེ་པོ་མི་ཉལ་ན། ། ཐར་པ་སྒྲུབ་པ་སུ་ཞིག་ཉལ། ། ད་ལྟའི་སྐད་ཅིག་མི་རྟག་ན། ། སང་བྱ་གནང་བྱ་སུ་ཞིག་སེམས། ། བླ་མ་དམ་པའི་སྤྱན་སྔ་འདིར། ། ཅུང་ཞིག་མ་འཛོམས་དབང་གིས་ཀྱང༌། ། གཏན་དུ་རློག་བྱེད་མེལ་ཚེ་སྒྲིམས། ། ཀྱེ་མ་ཀྱི་ཧུད་སྡུག་རེ་བསྔལ། ། ཚ་རྩུབ་བཟོད་དཀའ་བླངས་ནས་ནི། ། བདེ་ཆེན་ཐར་པ་རྒྱབ་ཀྱིས་ཕྱོགས། །
འདི་འདྲ་སུ་ཡིས་བཟོད་པར་ནུས། ། ཀྱེ་ཧོ་དམ་པ་རིན་པོ་ཆེ། ། རྗེ་བཙུན་བདག་གི་ར་མདའ་མཛོད། ། འགྲས་འདྲིས་ཁེ་དྲགས་སྤངས་ནས་ནི། ། འཇིག་རྟེན་བླུན་པོས་བརྙས་པའི་གནས། ། སྐད་ཅིག་ཙམ་ཡང་མི་གཡེང་བར། ། བདག་གིས་ཉམས་སུ་ལེན་པར་མཛོད། ། སྐྱེས་པའི་དད་པ་ཁ་ལ་ཡོད། ། བུད་མེད་ཀྱི་དད་པ་ཕོངས་ན་ཡོད། ། ཁྱེད་བོད་ཀྱི་དད་པ་ངུ་རེ་བྲོ། །
ཀུ་རེའི་དད་པ་སྐྱུག་རེ་བྲོ།། །། ༢༩༽ ༄། །བདུད་བཞི་གཡུལ་ལས་རྒྱལ་བའི་དཔའ་བོའི་གོ་ཆ་བགོ་བའི་གསུང་མགུར།། འཁོར་བའི་རྒྱ་མཚོ་ཉོན་མོངས་གདུག་པའི་འབྱུང་གནས་ལས། ། བསམ་པ་ཙམ་གྱིས་མྱུར་དུ་སྒྲོལ་མཛད་ཅིང༌། ། བདེ་བ་ཆེན་པོ་གཉིས་མེད་རིན་ཆེན་ཐོབ་མཛད་པའི། ། ཧཱུྂ་མཛད་ཧཱུྂ་གིས་བདུད་འཇོམས་བླ་མ་འདིར་དྲན་བྱ། ། གདུག་པའི་སྐྱེ་བོས་གསོད་པ་ཡི། ། ཤིན་ཏུ་ཞིམ་པའི་ཁ་ཟས་ལ། ། བག་ཕེབས་ཟ་ཞིང་གང་ཆགས་པ། །
གདུག་པའི་སེམས་ཀྱིས་བཟུང་ནས་ཀྱང༌། ། མྱུར་དུ་སྲོག་དང་བྲལ་བ་ལྟར། ། ཆགས་སྡང་རྟོག་པ་འཐད་པ་ལ། ། ཆགས་ཤིང་སྡང་བར་གང་བྱེད་པ། ། ཆགས་སྡང་བདུད་ཀྱིས་བཟུང་ནས་ཀྱང༌། ། ངན་སོང་གསུམ་དུ་གསོད་པར་ངེས། ། ཆགས་དང་སྡང་བའི་ཡུལ་རྣམས་ཀུན། ། རང་བློ་ཆགས་སྡང་རྣམ་རྟོག་ཏུ། ། རང་གིས་རང་ངོ་མ་ཤེས་ན། ། འཁྲུལ་པའི་སྐྱེ་བོ་ཡུས་ཀྱིས་བརྣངས། །
མེ་ལོང་བྱད་ཀྱི་གཟུགས་བརྙན་ལ། ། ཆགས་སྡང་བྱེད་པའི་བྱིས་པ་རྣམས། ། དུས་དང་རྣམ་པ་ཐམས་ཅད་དུ། ། ནམ་ཡང་བདེ་བ་མི་བསྐྱེད་པ། ། རྨོངས་པ་ཁྱོད་ཀྱིས་མ་གོ་འམ། ། ཆགས་སྡང་ཉོན་མོངས་བག་ཆགས་ཀྱིས། ། འདི་དང་ཕྱི་མ་ཐམས་ཅད་དུ། ། ངན་སོང་གསུམ་པོ་འབྱིན་ངེས་ཏེ། ། བྱམས་དང་སྙིང་རྗེའི་བག་ཆགས་ཀྱིས། ། སྟོབས་འཕེལ་བྱིན་གྱིས་བརླབས་གྱུར་ཀྱང༌། །
འདོད་ཁམས་ལྷ་ཡི་བསོད་ནམས་དང༌། ། བདེ་སྐྱིད་ལོངས་སྤྱོད་དབང་ཐང་ཀུན། ། འདི་དང་ཕྱི་མ་བར་དོར་ཡང༌། ། འབྱུང་བར་འགྱུར་བ་ཆོས་ཉིད་དེ། ། འདི་ལ་ཆགས་ཤིང་རློམ་པ་དང༌། ། རོ་མྱོང་གནས་པར་གང་བྱེད་པ། ། བདེ་བའི་འབྲས་བུ་ཟད་ནས་ཀྱང༌། ། ང་རྒྱལ་རློམ་པའི་འབྲས་བུར་འགྱུར། ། རུ་ཏྲ་གསུམ་དུ་ངེས་པར་སྐྱེ། ། ང་རྒྱལ་ང་སྡུག་ང་བསྔལ་ཞེས། །
འོ་དོད་འབོད་པའི་དམྱལ་བར་འགྱུར། ། བདེ་དང་གསལ་དང་མི་རྟོག་པའི། ། ཉམས་ཀྱི་བག་ཆགས་སྟོབས་འཕེལ་ན། ། འདི་དང་ཕྱི་མ་བར་དོར་ཡང༌། ། གཟུགས་དང་གཟུགས་མེད་ལྷ་རྣམས་དང༌། ། བདེ་སྐྱིད་ཉམས་སུ་མྱོང་བར་ངེས། ། ཆགས་ཤིང་ཞེན་པའི་ཞེན་སྟོབས་ཀྱིས། ། འབྲལ་མི་ཕོད་ཀྱང་འབྲལ་བ་དེ། ། བྱས་པའི་དབང་གིས་མི་རྟག་ཡིན། ། འཛིན་པའི་རྟོག་པ་མ་རིག་པ། །
སྙམ་ཙམ་ལྟ་བའི་བྱེ་བྲག་རྣམས། ། མཐར་ཐུག་འབྲས་བུར་འདོད་ན་ཡང༌། ། བློ་ཉིད་བྱས་ལ་མི་རྟག་པས། ། ཇི་སྲིད་གཉེན་པོ་བྱུང་གི་བར། ། སྤང་བྱར་འགྲོ་བ་ཆོས་ཉིད་ཡིན། ། བདག་འཛིན་རྟོགས་པའི་གསེར་འགྱུར་རྩིས། ། འཁོར་བ་ཆོས་སྐུར་མ་གྱུར་ན། ། ད་རུང་སྤང་བྱ་གཉེན་པོར་འགྱུར། ། སྤང་བྱ་གཉེན་པོ་ཡོད་རིང་ལ། ། ཐུག་པ་མེད་པའི་ཆོས་སྐུས་ཀྱང༌། །
ཧ་ཅང་མགོ་ཐོན་དཀའ་བས་ན། ། བློ་ཡི་ཡུལ་ཏུ་མ་གྱུར་པ། ། འཁོར་འདས་ཀུན་གྱི་གཤིས་ཉིད་ལ། ། ནམ་ཡང་འགྱུར་བ་མེད་པར་བྱ། ། འགྱུར་མེད་སེམས་ཀྱི་གཤིས་ཉིད་དང༌། ། སྐད་ཅིག་ཙམ་ཡང་བྲལ་བ་ན། ། བག་ཆགས་རྟོག་པ་བདུད་དུ་ལྡང༌། ། བདུད་ཀྱི་དམག་དཔུང་ཆེན་པོ་ལ། ། དམག་དཔོན་ངེས་པ་མ་མཆིས་ཏེ། ། རེས་འགའ་ཆགས་སྡང་རྟོག་པས་བྱེད། །
རེས་འགའ་བྱམས་དང་སྙིང་རྗེས་བྱེད། ། རེས་འགའ་ཏིང་འཛིན་ཉམས་ཀྱིས་བྱེད། ། རེས་འགའ་ནད་དང་གནོད་པས་བྱེད། ། དམག་དཔོན་རལ་གྲིས་སྐེ་བཅད་ནས། ། མི་བཟད་བདུད་ཀྱི་དམག་དཔུང་གིས། ། ཤ་རུས་དུམ་བུར་བྱས་ནས་ཀྱང༌། ། ཁམས་གསུམ་འཁོར་བའི་གྲོང་ཁྱེར་དུ། ། སྡུག་བསྔལ་ཆེན་པོའི་ཤུགས་ཀྱིས་ཟ། ། ཀྱེ་རང་ལ་སྙིང་རྗེ་ཡོད་པ་རྣམས། ། ད་རེས་བདུད་ཀྱི་དམག་དཔུང་ལས། །
ཅིས་ཀྱང་རང་ཅག་རྒྱལ་བར་བྱ། ། སེམས་ཉིད་རང་བྱུང་དཔའ་བོ་ཡིས། ། གཉིས་མེད་རྡོ་རྗེའི་གོ་བགོས་ནས། ། བྱང་ཆུབ་སེམས་ཀྱི་ལྕགས་ཀྱུ་ཐོགས། ། གཉིས་མེད་རྟོགས་པའི་རལ་གྲི་བཟུང༌། ། བག་ཆགས་རྟོག་པའི་བདུད་དཔུང་རྣམས། ། བྱམས་དང་སྙིང་རྗེའི་ཟས་ལ་བྲིད། ། གཉིས་མེད་རྡོ་རྗེའི་ར་བར་གཞུག ། མི་བཟད་བདུད་ཀྱི་དམག་དཔོན་གྱི། ། སྙིང་ཁར་ལྕགས་ཀྱུས་བཏབ་ནས་ཀྱང༌། །
སྔར་གྱི་རལ་གྲིས་སྐེ་བ་བཅད། ། དམག་དཔུང་ཆེན་པོ་བསད་ནས་ཀྱང༌། ། མགོ་བོ་བཅད་པའི་ཕྲེང་བ་རྣམས། ། དཔའ་བོ་ཆེན་པོའི་རྒྱན་དུ་བྱས། ། བདུད་བཞི་རྟོག་པའི་ཤ་ཁྲག་རྣམས། ། གཉིས་སུ་མེད་པའི་ངང་ཉིད་དུ། ། བདེ་བ་ཆེན་པོའི་ཤུགས་ཀྱིས་ཟོས། ། བག་ཆགས་རྟོག་པའི་བདུད་དཔུང་གི ། རང་བཞིན་རུས་པའི་ཚོགས་རྣམས་ཀུན། ། དཔའ་བོ་ཆེན་པོའི་རྒྱན་དུ་བྱས། །
བདུད་བཞིའི་སྟོབས་འཇོམས་དཔའ་བོ་དེས། ། རྔམ་པའི་ང་རོ་འདི་སྐད་ཅེས། ། འཁོར་འདས་ཐམས་ཅད་ང་ཡིན་ཏེ། ། ང་ལས་འདི་དག་ཐམས་ཅད་མེད། ། ང་རྒྱལ་གཏུམ་པོའི་ཚིག་སྨྲས་ནས། ། དཔའ་ཆེན་རང་གི་ངང་དུ་གནས། ། དཔའ་བོ་ཆེན་པོའི་སྒྲུབ་ཐབས་འདི། ། དཔའ་ཆེན་གང་གིས་སྒྲུབ་གྱུར་ན། ། བདུད་བཞིའི་བག་ཆགས་སྟོབས་བཅོམ་ནས། ། འཁོར་བའི་གཡུལ་ལས་རྒྱལ་བར་འགྱུར།། །།
༣༠༽ ༄། །རྟོགས་ལྡན་གྱི་གེགས་སེལ་བོགས་འདོན་སྟོན་པ་གྲགས་པ་རྒྱལ་པོའི་ཞུ་ཆོས།། གཉིས་སུ་འཛིན་པ་ནམ་མཁའི་པདྨོ་འཁོར་འདས་སུ། ། རང་གི་སེམས་ལ་བརྟགས་ཤིང་འཁྲུལ་པར་གྱུར་པ་ཡིས། ། བྱིས་པ་ལོག་པར་ལྟུང་རྣམས་གནས་ལུགས་བསྟན་པ་ཡིས། ། སྨིན་ཅིང་གྲོལ་མཛད་རང་བྱུང་བླ་མ་མཆོག་ལ་འདུད། ། སྐྱོན་ཡོན་རྟོགས་པ་ལྟ་བ། ། དེ་ལ་མ་ཡེངས་སྒོམ་པ། ། དེ་ཡི་སྐྱོན་ཡོན་གཉིས་ཀ ། འདག་པ་ལས་སམ་སྤྱོད་པ། །
དག་ཙམ་གང་ཡིན་འབྲས་བུ། ། རྟོགས་ལྡན་རྣམས་ལ་དེ་སྨྲ། ། བརྩེ་བ་ཆེན་པོས་འགྲོ་ཀུན་སྨིན་པར་བྱ་བའི་ཕྱིར། ། བླ་མའི་བྱིན་རླབས་བག་ཙམ་སེམས་ལ་ཞུགས་པ་དེས། ། ཕྱོགས་རིས་མེད་པར་ཀུན་ལ་བྱིན་པར་གྱུར་པ་ཡིས། ། བསོད་ནམས་མཆོག་དེས་འགྲོ་ཀུན་རྡོ་རྗེ་འཛིན་གྱུར་ཅིག ། མདོར་སྡུས་ཏེ་རྒྱས་པར་བཤད་པ་ཞེས་བྱ་བ། ཉམས་སུ་མྱོང་བ་དང་མངོན་པར་རྟོགས་པ་དང་ལྡན་པ་རྣམས་ཀྱི་གེགས་སེལ་དང་བོགས་འདོན་གྱི་གདམས་ངག་ཤཱཀྱའི་དགེ་སློང་རིན་ཆེན་དཔལ་ལ། སྟོན་པ་གྲགས་པའི་རྒྱལ་པོས་ཞུས་པ་རྫོགས་སོ།། །། ༣༡༽
༄། །སྙིང་རྗེ་ཆེན་པོའི་བསྟན་བཅོས་གླང་ཆེན་རོལ་བ།། མཉམ་ཉིད་གདོད་ནས་དག་པ་སེམས་ཀྱི་གཤིས། ། བྱང་ཆུབ་ཆེན་པོ་ལྷུན་གྲུབ་དེ་བཞིན་ཉིད། ། འདུས་མ་བྱས་ཤིང་སྤྲོས་པའི་མཐའ་ལས་འདས། ། བླ་མ་བྱང་ཆུབ་སེམས་ལ་རྟག་ཏུ་འདུད། ། འཁོར་དང་མྱ་ངན་འདས་པའི་ཆོས། ། གདོད་ནས་ཞི་ཞིང་མ་སྐྱེས་ཤིང༌། ། རང་བཞིན་མྱ་ངན་འདས་པ་ལ། ། བདག་ཏུ་འཛིན་པའི་མོ་ཤམ་བུས། ། ཆགས་སྡང་གཉིས་ཀྱི་མཚོན་ཐོགས་ནས། །
ཁམས་གསུམ་འཁོར་བའི་གྲོང་ཁྱེར་དུ། ། རང་དབང་མེད་པར་སྐེ་བ་བྲེག ། ཕན་ཞིང་བདེ་བའི་སྐབས་མེད་ཅིང༌། ། མགོན་དང་སྐྱབས་དང་བྲལ་བ་ཡི། ། འགྲོ་དྲུག་འཁོར་བའི་སེམས་ཅན་ལ། ། སྙིང་རྗེ་ཆེན་པོ་མི་སྐྱེ་ན། ། ཐེག་ཆེན་ཆོས་ལ་རིགས་ཆད་ཡིན། ། སྙིང་རྗེ་ཆེན་པོའི་མཚན་ཉིད་ནི། ། སྡུག་བསྔལ་རྒྱུ་འབྲས་བཅོམ་པ་སྟེ། ། རྒྱུ་བདག་ཏུ་འཛིན་པའི་མ་རིག་པ། །
འོད་གསལ་རྟོགས་པའི་ཉི་མ་ཡིས། ། མ་རིག་མུན་པ་གསལ་བྱས་ནས། ། འདི་དང་པོ་སྐྱེས་པའི་སྙིང་རྗེ་ཡིན། ། རྟོགས་པའི་འོད་གསལ་གོམས་པ་ཡིས། ། ཆགས་སྡང་ཤུགས་ཀྱིས་དག་གྱུར་པ། ། འདི་སྙིང་རྗེ་ཆེན་པོ་གཉིས་པ་ཡིན། ། འོད་གསལ་གོམས་པའི་ཡོན་ཏན་གྱིས། ། ཚོགས་གཉིས་ངང་གིས་རྫོགས་གྱུར་པས། ། སྐུ་གསུམ་ལྷུན་གྱིས་གྲུབ་པ་དེ། ། མཐར་ཐུག་སྙིང་རྗེ་ཆེན་པོ་ཡིན། །
མི་ཤེས་འཁྲུལ་པའི་དབང་སོང་བ། ། བྱིས་པ་རྣམས་ཀྱི་སྙིང་རྗེ་ནི། ། ཞེ་འདོད་རྟོག་པའི་བསམ་པ་ཡིས། ། ཆགས་སྡང་འདོད་པ་བསྒྲུབས་བྱས་ཀྱང༌། ། སྡུག་བསྔལ་འཁོར་བའི་འབྲས་བུར་སྨིན། ། ཕན་པ་བས་ཀྱང་གནོད་པ་ཆེ། ། བུ་དེ་འདྲའི་སྙིང་རྗེ་དུག་དང་འདྲ། ། ཞེན་པའི་སྙིང་རྗེ་དུག་འདྲ་བས། ། མཁས་པ་རྣམས་ཀྱིས་སྤངས་ནས་ཀྱང༌། ། དུས་གསུམ་རྒྱལ་བའང་སངས་རྒྱས་པ། །
གོང་མ་རྣམས་ཀྱི་གཤེགས་ཤུལ་མཆོག ། འཁོར་འདས་གཉིས་ཀྱི་སྲོག་གཅིག་པུ། ། ཕན་དང་བདེ་བའི་འབྱུང་གནས་གཙོ། ། དམིགས་པ་མེད་པའི་སྙིང་རྗེ་འདི། ། ཡུལ་དང་ཡུལ་ཅན་གཉིས་མེད་དེ། ། གཉིས་སུ་མེད་པའི་ཡེ་ཤེས་དེས། ། རང་གཞན་མ་ལུས་ཐམས་ཅད་ཀྱི། ། གཉིས་སུ་འཛིན་པའི་སྡུག་བསྔལ་གཅོད། ། སྐྱེ་འགག་སྤྲོས་པའི་མཐའ་ལས་འདས། ། གདོད་ནས་ཞི་ཞིང་མ་སྐྱེས་པ། །
སྐྱེ་རྒ་ན་འཆི་ཆུ་བོ་བཞི། ། སྡུག་བསྔལ་རྒྱ་མཚོར་བྱིངས་རྣམས་ཀྱི། ། སྡུག་བསྔལ་སྐྱེ་འགག་སྤྲོས་པ་འཇོམས། ། ཀུན་རྫོབ་དམིགས་པའི་སྙིང་རྗེ་ཡིས། ། སེམས་ཅན་མ་ལུས་ཐམས་ཅད་ཀུན། ། བྱང་ཆུབ་མཆོག་ལ་འགོད་པ་ཡིས། ། གོ་ཆ་སྙིང་སྟོབས་ཆེན་པོ་ཡང༌། ། དམུས་ལོང་དམིགས་བུ་མེད་པ་ཡིས། ། བདེ་བ་ཅན་གྱི་ཞིང་ཁམས་སུ། ། གཞན་གྱི་ལོང་ཁྲིད་བྱེད་དང་མཚུངས། །
དམིགས་མེད་ཉི་མའི་དཀྱིལ་འཁོར་ནི། ། གཉིས་འཛིན་རྟོག་པའི་བློ་མེད་ཀྱང༌། ། གཉིས་སུ་མེད་པའི་འོད་ཟེར་གྱིས། ། འགྲོ་དྲུག་སེམས་ཅན་ཐམས་ཅད་ཀྱི། ། མ་རིག་མུན་པ་སེལ་བར་བྱེད། ། ཡེ་ཤེས་དྲི་མ་མེད་པའི་དབྱིངས། ། གདོད་ནས་ལྷུན་གྲུབ་དེ་བཞིན་ཉིད། ། རང་བཞིན་ཕྱག་རྒྱ་ཆེན་པོའི་སྐུ། ། རང་སེམས་རྡོ་རྗེ་ཕྱག་འཚལ་ལོ། ། བསྟན་བཅོས་གླང་ཆེན་རོལ་བ་ཞེས་བྱ་བ་རྫོགས་སོ།། །།
༣༢༽ ༄། །ཏིང་ངེ་འཛིན་རྒྱལ་པོའི་མདོ་དོན་གྱི་གནད་བསྡུས་ཏེ་གསུངས་པ།། སྐྱོབ་མཛད་འཇིག་རྟེན་གསུམ་གྱི་དྲི་མ་ཀུན་སྤངས་པ། ། སྤྲོས་དང་བྲལ་བ་རང་བཞིན་རྣམ་པར་དག་པའི་སྐུ། ། ཡེ་ཤེས་མཐའ་ཡས་ཡོན་ཏན་ཀུན་གྱིས་ལེགས་བརྒྱན་པ། ། དུས་གསུམ་སངས་རྒྱས་སྲས་དང་བཅས་ལ་ཕྱག་འཚལ་ལོ། ། སངས་རྒྱས་ཀུན་གྱིས་ལེགས་པར་རབ་གསུངས་པ། ། ཏིང་འཛིན་རྒྱལ་པོ་དོན་གྱི་གནད་བསྡུས་པ། ། མཉམ་མེད་བླ་མ་མཆོག་གིས་བསྟན་པ་འབྲི་བར་བྱ། ། སྟོན་པ་ཕུན་སུམ་ཚོགས་པ་དྲན་བྱས་ཤིང༌། །
དད་དང་གུས་པས་སྤྱི་བོའི་གཙུག་གིས་བཀུར། ། བདག་ཉིད་སྙིང་རྗེ་ཆེན་པོའི་གདུང་ཤུགས་ཀྱིས། ། ཐུབ་པའི་བསྟན་པ་ཚུལ་ཁྲིམས་གཟུང་བྱས་ཤིང༌། ། ཀུན་ཏུ་བཟང་པོ་ནགས་ཚལ་དམ་པར་ནི། ། སྙིགས་མའི་དུས་ན་རྣལ་འབྱོར་སེམས་བསྒོམ་བྱ། ། མི་བཟད་གནོད་པའི་ཚོགས་ལས་བཟོད་བྱ་ཞིང༌། ། སྡོམ་པ་རིན་ཆེན་གསུམ་དང་འབྲལ་མི་བྱ། ། འཇིག་རྟེན་མགོན་པོས་ཏིང་འཛིན་རྒྱལ་པོ་ནི། ། ལུས་ངག་ཡིད་ཀྱི་སྡོམ་པ་རྣམ་དག་པས། ། ངོ་བོ་ཉིད་སྟོང་རང་བཞིན་འོད་གསལ་བ། །
དཔག་མེད་ཆོས་རྣམས་དེ་ཉིད་རྣམ་རིག་ན། ། དེ་ལ་ནམ་ཡང་སྡོམ་པ་མེད་མི་འགྱུར། ། འདི་ལྟར་དེས་ནི་ཡང་དག་ངེས་པར་རྟོགས། ། ཏིང་འཛིན་རྒྱལ་པོར་ཤཱཀྱ་སེང་གེས་གསུངས། ། ལུས་ཀྱི་སྡོམ་པ་ལུས་ཀྱིས་བསྡུས་པ་རྣམས། ། འོད་གསལ་སྐྱེ་བ་མེད་པ་རབ་རྟོགས་པས། ། ལུས་དང་བྲལ་བའི་ཡོན་ཏན་དཔག་མེད་པ། ། མཚན་དང་དཔེ་བྱད་ལ་སོགས་ཐོབ་པ་དང༌། ། སྲོག་གཅོད་ལ་སོགས་ལུས་ཀྱི་སྒྲིབ་པའི་ཚོགས། ། སངས་རྒྱས་སྐུ་ལ་སྒྲིབ་པ་ཐམས་ཅད་ཀུན། །
བདག་མེད་རྟོགས་པས་ཐམས་ཅད་བྱང་འགྱུར་ཞེས། ། འཇིག་རྟེན་མགོན་པོ་ཤཱཀྱའི་རྒྱལ་པོས་གསུངས། ། ངག་གི་སྡོམ་པ་བརྗོད་དུ་མེད་པ་ནི། ། བསྟོད་སྨད་ལ་སོགས་སྐྱེ་བར་མེད་རྟོགས་ན། ། ངག་གིས་བསྡུས་པའི་སྒྲིབ་པ་འདག་པ་དང༌། ། གསུང་དབྱངས་ཡན་ལག་དྲུག་ཅུ་ལ་སོགས་པ། ། སངས་རྒྱས་གསུང་གི་ཡོན་ཏན་མ་ལུས་པ། ། སྟོང་ཉིད་དབང་གིས་ཐམས་ཅད་ཐོབ་འགྱུར་ཞེས། ། འཇིག་རྟེན་མགོན་པོ་ཤཱཀྱའི་རྒྱལ་པོས་གསུངས། ། སེམས་ཉིད་སྤྲོས་དང་བྲལ་ཞིང་མ་སྐྱེས་པ། །
སེམས་ཀྱི་སྡོམ་པ་དྲི་མ་མེད་པ་ནི། ། རྒྱལ་སྲས་གང་གིས་རྟག་ཏུ་བསྒོམས་ནས་ནི། ། བརྣབ་སེམས་གནོད་སེམས་ལོག་པར་ལྟ་བ་དང༌། ། མི་དགེ་འདི་ལས་འབྱུང་བའི་ལུས་ངག་གི ། མི་དགེ་བདུན་པོ་མངོན་འགྱུར་རགས་པ་དང༌། ། དེ་ལས་བྱུང་བའི་ནད་དང་སྡུག་བསྔལ་དང༌། ། ངན་སོང་གསུམ་དང་མཐའ་མེད་འཁོར་བ་རྣམས། ། ཏིང་འཛིན་རྒྱལ་པོ་སྡོམ་པ་མཆོག་འདི་ཡིས། ། ཉོན་མོངས་ལས་གྱུར་སྐྱོན་རྣམས་དག་གྱུར་ཅིང༌། ། ལྷ་དང་མི་ཡི་གནས་སྐབས་བདེ་བ་དང༌། །
འཕགས་པ་རྣམས་ཀྱི་ཡོན་ཏན་ཅི་ཡོད་དང༌། ། སངས་རྒྱས་ཡོན་ཏན་དཔག་མེད་རྒྱ་མཚོ་རྣམས། ། སེམས་ཉིད་རྣམ་པར་དག་ལས་ངེས་འབྱུང་ཞེས། ། མགོན་པོ་སྲས་དང་བཅས་པས་ལེགས་གསུངས་པས། ། སངས་རྒྱས་གསུངས་ལ་འབད་པས་ནན་ཏན་བྱ། ། སྙིང་རྗེ་ཆེན་པོས་འཇུག་ཅིང་བྱ་བ་ནི། ། བྱིས་པ་རྣམས་ཀྱིས་ལྐོག་ཏུ་ཕན་པ་ནི། ། སེམས་ཅན་རྣམས་དང་རང་བཞིན་དབྱེར་མེད་པ། ། རང་བཞིན་རྣམ་པར་དག་པ་རྟག་ཏུ་གོམས་པ་ཡིས། ། རང་གཞན་ཐམས་ཅད་དབྱེར་མེད་འོད་གསལ་དུ། །
རོ་གཅིག་གྱུར་པས་སྡུག་བསྔལ་བྲལ་གྱུར་ཅིང༌། ། ཟག་མེད་བདེ་བ་ཆེན་པོ་རྒྱས་མཛད་པའི། ། མཁས་པ་ཆེན་པོ་ཅི་ཕྱིར་སྙིང་རྗེ་མེད། ། དེ་ཕྱིར་འཇིག་རྟེན་གསུམ་གྱི་མགོན། ། དཔལ་ལྡན་ཕག་མོ་གྲུ་པ་ཡིས། ། སེང་གེ་ལྟ་བུའི་རྣལ་འབྱོར་པ། ། དབང་པོ་རབ་ཏུ་འདི་ལས་གསུངས། ། མཉམ་པར་བཞག་པའི་ཆོས་ཉིད་ལ། ། ཆོས་ཀུན་སྟོང་པར་རྟོགས་ན་ཡང༌། ། གཞན་ལ་སྙིང་བརྩེའི་བག་ཆགས་ཀྱིས། །
རྗེས་ཐོབ་སྒྱུ་མ་ལྟར་རྟོགས་པས། ། མཉམ་པར་བཞག་པའི་གཅེས་སྤྲས་ཀྱིས། ། རི་ཁྲོད་དགོན་པ་བསྟེན་པར་མཛད། ། སྙིང་རྗེ་ཆེན་པོའི་བག་ཆགས་ཀྱིས། ། གཞན་དོན་སྤྲོས་པའི་ལམ་ལ་འཇུག ། གཉིས་མེད་ཐུགས་རྗེ་ཆེན་པོ་ལ། ། གཞན་དོན་སྤྲོས་པ་མ་ཆོད་པས། ། རི་དྭགས་ལྟ་བུའི་རྣལ་འབྱོར་པ། ། དབང་པོ་འབྲིང་པོར་གསུངས་པ་ཡིན། ། འགྲོ་དྲུག་འཁོར་བའི་སེམས་ཅན་རྣམས། །
སྡུག་བསྔལ་རྒྱ་མཚོར་ལྟུང་བ་ལ། ། ཐུགས་རྗེ་ཆེན་པོས་མ་བཟོད་ནས། ། བྱང་ཆུབ་སེམས་ཀྱི་གོ་བགོས་ཏེ། ། བྱང་ཆུབ་སེམས་ཀྱི་སྡོམ་པ་ཡིས། ། སེམས་ཅན་སྨིན་པར་མཛད་པ་ནི། ། རྒྱལ་པོ་ལྟ་བུའི་རྣལ་འབྱོར་པ། ། གཟུང་འཛིན་སྤྲོས་པ་གཅོད་པ་ཡིས། ། བྱིས་པ་རྣམས་ལ་མངོན་མཚན་གྱིས། ། ཕན་དང་བདེ་བ་སྒྲུབ་པ་ནི། ། དབང་པོ་ཐ་མར་གསུངས་པ་ཡིན། །
འགྲོ་བའི་མགོན་པོ་རིན་པོ་ཆེས། ། ཏིང་འཛིན་རྒྱལ་པོའི་དོན་བསྡུས་པའོ།། །།།
༣༣༽ ༄། །ཕྱག་ཆེན་གྱི་རིམ་པ་སྒོམ་པ་གྲགས་པ་རྡོ་རྗེ་ལ་སྤྲིངས་པ།། ཨོཾ་སྭསྟི། དུས་གསུམ་སངས་རྒྱས་ཐམས་ཅད་ཀྱི། ། སྐུ་གསུང་ཐུགས་ཀྱི་ངོ་བོ་ཉིད། ། བདེ་ལེགས་ཀུན་གྱི་གཏེར་གྱུར་པ། ། བླ་མ་རིན་ཆེན་ཞབས་ལ་འདུད། ། བསགས་པ་རབ་གྱུར་དམ་པ་ཁྱོད། །
འཁོར་བའི་བདེ་འབྲས་ཐམས་ཅད་ལ། ། དུག་གི་སྡོང་པོ་ལྟར་གཟིགས་ནས། ། ཐུབ་པའི་བསྟན་ལ་རབ་ཏུ་བྱུང༌། ། མོས་གུས་ལས་འཕྲོ་སད་པ་ཡིས། ། དམ་པའི་གསུང་གི་བདུད་རྩི་ཡིས། ། ཐུགས་ཀྱི་དཔལ་བེའུ་རབ་བཀང་ནས། ། རང་གཞན་གཉིས་ཀྱི་དོན་ཆེད་དུ། ། སྒྲུབ་པ་གཙོར་མཛད་དམ་པ་ཁྱེད། ། འཇིག་རྟེན་མགོན་པོ་སྤྲུལ་པའི་སྐུ། ། སྐྱོབ་མཛད་བླ་མ་རིན་ཆེན་གྱི། །
སྐུ་གསུང་ཐུགས་ལ་དད་གྱུར་པ། ། ཚིག་ཚོགས་སྤྲོས་པས་མ་བསླད་ཅིང༌། ། ཚོང་འདུས་འོ་མར་མ་སོང་བ། ། དམ་པའི་གདམས་ངག་བཞེད་ལགས་ན། ། དང་པོ་འཆི་བ་མི་རྟག་པ། ། དྲན་ཅིང་བསྒོམ་པ་ཤིན་ཏུ་གཅེས། ། ཆོས་འདི་རྒྱུད་ལ་མ་སྐྱེས་ན། ། དམ་པ་བཟང་པོར་ཁས་ལེན་ཀྱང༌། ། དོན་གྱི་འཇིག་རྟེན་འདི་མ་ཡིན། ། དེས་ན་སྐྱེས་བུ་དམ་པ་ཁྱེད། །
འཇིག་རྟེན་སྤྲོས་པ་རབ་བཅད་ནས། ། སྒྲུབ་ལ་ནན་ཏན་གཙོར་མཛད་ཞུ། ། སྒྲུབ་པ་བྱེད་པའི་དུས་ཀྱི་ཚེ། ། དུས་གསུམ་སངས་རྒྱས་ཐམས་ཅད་ཀྱི། ། བསྟན་པའི་གཞི་མར་གྱུར་པ་ནི། ། ལྷག་པ་ཚུལ་ཁྲིམས་བསླབ་པ་ཡིན། ། ཇི་ལྟར་ཁས་བླངས་དམ་བཅས་པའི། ། ཚུལ་ཁྲིམས་བསྲུང་བར་མི་བྱེད་ན། ། རང་ཉིད་ངན་སོང་སྡུག་བསྔལ་ལས། ། ཐར་བར་བྱེད་པའི་མཐུ་མེད་ཅིང༌། །
སངས་རྒྱས་ཐམས་ཅད་བསླུས་པས་ན། ། ཐོག་མ་བར་དང་མཐར་དགེ་བ། ། ལྷག་པའི་ཚུལ་ཁྲིམས་བསླབ་པ་འདི། ། སྲོག་དང་མིག་འབྲས་བཞིན་དུ་སྲུང༌། ། ཚུལ་ཁྲིམས་བསྲུངས་པའི་འབྲས་བུ་ཡིས། ། ལྷ་མིའི་གོ་འཕང་ཐོབ་ན་ཡང༌། ། འཁོར་བ་སྡུག་བསྔལ་གྱི་རྒྱ་མཚོ་ཡིན། ། འཁོར་བ་སྡུག་བསྔལ་དུ་མ་ཤེས་ན། ། སྤང་བློའི་སེམས་པ་མི་འབྱུང་བས། ། འཁོར་བ་སྡུག་བསྔལ་གྱི་རྒྱ་མཚོ་ལས། །
ཡིད་སྨོན་སྤངས་ནས་ཐར་པ་བསྒྲུབ། ། ཐར་པ་མྱ་ངན་འདས་པ་ཡི། ། ཞི་བདེ་བདག་ཉིད་གཅིག་པུ་ཡིས། ། རོ་མྱོང་གཞན་དག་མི་དྲན་པ། ། ཉན་ཐོས་རང་སངས་རྒྱས་ཡིན་པས། ། ཐེག་པ་དམན་པའི་སེམས་སྤངས་ནས། ། འགྲོ་དྲུག་སེམས་ཅན་ཐམས་ཅད་ལ། ། བྱམས་དང་སྙིང་རྗེའི་བསམ་པ་ཡིས། ། བྱང་ཆུབ་མཆོག་ཏུ་སེམས་བསྐྱེད་ནས། ། སྨོན་འཇུག་གཉིས་ཀྱི་བསླབ་བྱ་ལ། །
ནན་ཏན་ཆེན་པོས་བསླབ་པར་ཞུ། ། བྱང་ཆུབ་མཆོག་ཏུ་སེམས་བསྐྱེད་ནས། ། ཕ་རོལ་ཕྱིན་དྲུག་ཉམས་སུ་བླངས། ། བསྐལ་པ་གྲངས་མེད་གསུམ་ལ་སོགས། ། དཀའ་བ་དཔག་ཏུ་མེད་པ་ཡིས། ། རྫོགས་པའི་བྱང་ཆུབ་ཐོབ་པ་ཡང༌། ། ཧ་ཅང་ཡུན་རིང་དཀའ་བས་ན། ། གསང་སྔགས་རྡོ་རྗེ་ཐེག་པ་ཡིས། ། ཚེ་འདིར་སངས་རྒྱས་ཐོབ་པ་ནི། ། རྡོ་རྗེ་འཆང་གིས་གསུངས་པ་ན། །
དེ་ཡི་རྗེས་སུ་འབྲང་བར་བྱ། ། དབེན་ཞིང་ཉམས་དགའི་ས་ཕྱོགས་སུ། ། ཚད་ལྡན་བླ་མ་དམ་པ་ལ། ། སྨིན་ལམ་རིན་ཆེན་དབང་བཞི་ཞུ། ། དམ་ཚིག་ཉེས་སྐྱོན་སྤངས་ནས་ཀྱང༌། ། ཤིན་ཏུ་དབེན་པའི་ས་ཕྱོགས་སུ། ། འབོལ་བའི་སྟན་གཏིང་སྐྱིལ་ཀྲུང་བཅའ། ། བསམ་གཏན་ཡན་ལག་ཀུན་བྱས་ནས། ། མི་རྟག་འཁོར་བའི་ཉེས་དམིགས་བསམ། ། བྱམས་དང་སྙིང་རྗེ་བྱང་སེམས་ཀྱིས། །
རང་རྒྱུད་སྦྱངས་ནས་བསྐྱེད་རྫོགས་སྒོམ། ། མཚན་མ་ཅན་གྱི་བསྐྱེད་རྫོགས་ནི། ། གཟུགས་སྐུ་གཉིས་ཀྱི་རྒྱུ་ཡིན་ཀྱང༌། ། མཐར་ཐུག་ཆོས་སྐུ་མི་ཐོབ་པས། ། དུས་གསུམ་རྒྱལ་བའི་གཤེགས་ཤུལ་མཆོག ། གྲུབ་ཐོབ་གོང་མས་ཉམས་བླངས་ཤིང༌། ། དཔའ་བོ་མཁའ་འགྲོའི་སྲོག་སྙིང་ནི། ། སེམས་ཉིད་ཕྱག་རྒྱ་ཆེན་པོ་ཡིན། ། དེ་ཡང་རྡོ་རྗེ་གཟེབ་ཆེན་ལས། ། སྐྱེ་འདིར་སངས་རྒྱས་མཆོག་ཉིད་དུ། །
སེམས་བསྒོམས་པས་ནི་སངས་རྒྱའོ། ། རིན་ཆེན་སེམས་ལས་ཕྱིར་གྱུར་པ། ། སངས་རྒྱས་མེད་ཅིང་སེམས་ཅན་མེད། ། རྡོ་རྗེ་འཆང་གིས་གསུངས་པ་དང༌། ། རྒྱུད་རྒྱལ་གསང་བ་འདུས་པ་ནས། ། དངོས་པོ་ཐམས་ཅད་དང་བྲལ་ཞིང༌། ། ཕུང་པོ་ཁམས་དང་སྐྱེ་མཆེད་དང༌། ། གཟུང་དང་འཛིན་པ་རྣམ་པར་སྤངས། ། ཆོས་བདག་མེད་པ་མཉམ་པ་ཉིད། ། རང་སེམས་གདོད་ནས་མ་སྐྱེས་པ། །
སྟོང་པ་ཉིད་ཀྱི་རང་བཞིན་ནོ། ། དེ་སྐད་བཅོམ་ལྡན་འདས་ཀྱིས་གསུངས། ། འཇིག་རྟེན་མགོན་པོ་ཏིལླིས་ཀྱང༌། ། རང་རིག་པའི་དེ་ཉིད་འབྲས་བུར་ནི། ། ཏིལླི་ང་ཡིས་བསྟན་པ་ཡིན། ། ཟབ་མོ་གསུང་དུ་གསུངས་པས་ན། ། རང་སེམས་ཕྱག་རྒྱ་ཆེན་པོ་བསྒོམ། ། ལར་ཡིད་ལ་བྱེད་དང་མི་བྱེད་དང༌། ། སྐྱེ་བ་ཡོད་མེད་རྣམ་རྟོག་ཡིན། ། སྒྲིམས་དང་གློད་པ་ཐམས་ཅད་ཀྱིས། །
བསྒྲུབ་པའི་བསམ་གཏན་གང་ཡིན་ཡང༌། ། ལྷ་གནས་གོང་མར་གོལ་འགྱུར་བས། ། ཇི་ལྟར་ཆུ་ལ་ཆུ་བཞག་དང༌། ། ཇི་ལྟར་མར་ལ་མར་བཞག་བཞིན། ། རང་གིས་རང་གི་ཡེ་ཤེས་ནི། ། སྐད་ཅིག་ཉིད་ལ་མངོན་སུམ་བྱ། ། རྟོགས་པའི་ཡེ་ཤེས་ཟབ་མོ་ནི། ། སྨྲ་བསམ་ཤེས་བརྗོད་ཡུལ་ལས་འདས། ། ལས་འཕྲོ་ཅན་གྱིས་རྟོགས་པ་ཡིན། ། བྱིན་རླབས་ཀྱི་ལམ་ལ་གནས་པ་ཡིན། །
བློ་ཡི་ཡུལ་ལས་འདས་པ་ཡིན། ། རྟོག་གེ་བ་ཡི་སྤྱོད་ཡུལ་མིན། ། དེས་ན་དམ་པ་ཁྱེད་ཉིད་ཀྱིས། ། རང་སེམས་བསྒོམ་ལ་ནན་ཏན་ཞུ། ། ཆོས་རྗེ་བླ་མ་རིན་ཆེན་གྱི། ། བཀའ་སྩལ་གསུང་སྒྲོས་ཟབ་མོ་འདི། ། ཡི་གེར་བྲི་བར་མི་འོས་ཀྱང༌། ། དམ་པ་ཁྱེད་ཀྱིས་བསྐུལ་གྱུར་པས། ། འགལ་འཁྲུལ་ནོར་བ་ཅི་མཆིས་པ། ། བླ་མ་མཁའ་འགྲོའི་ཚོགས་བཅས་ཀྱིས། །
བཟོད་པ་དམ་པ་མཛད་དུ་གསོལ། ། ཤཱཀྱའི་དགེ་སློང་ལྡོམ་བུ་པ་རིན་ཆེན་དཔལ་གྱིས། ། སྒོམ་པ་གྲགས་པ་རྡོ་རྗེ་ལ་སྤྲིངས་པ་རྫོགས་སོ།། །། ༣༤༽ ༄། །མི་ཆོས་བཅུ་དྲུག་དང་ལྷ་ཆོས་གནད་གཅིག་བསྟན་པ།། བདེ་ཆེན་རང་བྱུང་དྲི་མེད་བྱང་ཆུབ་སེམས། ། སྨོན་འཇུག་དབང་གི་རྒྱལ་པོའི་རྒྱན་ཐོགས་ནས། ། ཚུལ་ལུགས་བཞི་དང་རྟེན་འབྲེལ་ཟབ་མོ་ཡིས། ། མི་ཟད་རིན་ཆེན་འཁོར་ལོ་བསྒྱུར་ལ་འདུད། ། དེ་ལ་སྤྱིར་སྡུག་བསྔལ་གྱི་རྒྱ་མཚོ་ཆེན་པོ་སྐེམས་ཤིང༌།
བདེ་སྐྱིད་གནས་སྐབས་དང་མཐར་ཐུག་པ་ཐོབ་པར་འདོད་པས། མི་ཆོས་དང་ལྷ་དམ་གཉིས་ལ་བསྟེན་དགོས། དེ་ལ་མི་ཆོས་ཀྱི་གོ་བ་ནི། སྔོན་ལས་དགེ་བ་བཅུའི་སྟེང་དུ། ཕར་ཤེས་པ་དང༌། མར་ཤེས་པ་དང༌། དགེ་སྦྱོང་དང༌། བྲམ་ཟེར་ཤེས་པ་དང༌། རིགས་ཀྱི་ནང་ན་རྒན་པ་ལ་རིམ་གྲོ་བྱེད་པ་དང༌། སྦྱིན་པ་ལས་བྱུང་བའི་བསོད་ནམས་བྱ་བའི་དངོས་པོ་དང་བཅུ་དྲུག་ལ་མི་ཆོས་བཅུ་དྲུག་སྟེ།
དེ་སྤྱད་པས་མིའི་ལུས་ཐོབ་པ་དང༌། ཡང་དེ་དང་མཐུན་པར་སྤྱོད་པ་ནི་ཚུལ་ལུགས་བཞི་སྟེ། རྗེའི་ཞབས་ནས་འདེགས་པ། ཆོས་ཀྱི་རྒྱལ་པོ་རྗེ་དཀོན་མཆོག་གསུམ་གྱི་རྟེན་ཁྱད་པར་ཅན་རྣམས་དང༌། བླ་མ་དགེ་བའི་བཤེས་གཉེན་རྣམས་ལ་ཕྱག་དང་གུས་པ་སྔོན་དུ་འགྲོ་བས། མཆོད་པའི་ཚོགས་དཔག་ཏུ་མེད་པས་མཆོད་པ། མངའ་བདག་རལ་པ་ཅན་ནམ། མི་ཉག་གི་རྒྱལ་པོ་ལྟ་བུའོ། ། དཀོན་མཆོག་གི་དབུ་འཕང་བསྟོད་པ་ནི། སྔོན་མ་འགྱུར་བའི་ཆོས་བསྒྱུར་བ་དང༌།
དམ་པ་རྣམས་སྲོག་ལས་ཕངས་པར་བྱེད་ཅིང༌། ཕྱོགས་ཐམས་ཅད་ནས་རྒྱལ་བའི་བསྟན་པ་རྒྱས་པར་བྱེད་པའི་དགེ་བའི་བཤེས་གཉེན་རྣམས་ལ། བྱང་ཆུབ་སེམས་དཔའ་རྟག་ཏུ་ངུ་ལྟ་བུར་བྱེད་པའོ། ། ཕུར་མའི་ཟླ་སྲོང་བ་ནི། བདག་ཉིད་ཀྱང་དཀར་པོ་དགེ་བའི་ཕྱོགས་ཐམས་ཅད་ཀྱིས་རྒྱས་པར་བྱེད་ཅིང་གཞན་དག་ཀྱང་དེ་ལ་འགོད་པ་དང༌། རང་དང་མཐུན་པར་སྤྱོད་པ་ཐམས་ཅད་ལ་དགའ་བས་ཕན་ཚུན་དུ་སྐྱེས་བསྐུར་ཞིང༌། ཕྱོགས་གཅིག་ཏུ་འགྲོ་བ་ལ་ཕན་འདོགས་པ་རྒྱལ་བུ་ཀུན་ཏུ་དགེ་དང༌། རྒྱལ་པོ་གསལ་རྒྱལ་ལྟ་བུའོ། ། ངན་ལོང་གི་རད་པ་གནོན་པ་ནི། རང་དང་མི་མཐུན་པའི་སངས་རྒྱས་ཀྱི་བསྟན་པ་ལ་གནོད་པ་རྣམས་ཕྱོགས་ཐམས་ཅད་ནས་རང་གི་འཁོར་དུ་གཅོད་ཅིང༌།
མི་མཐུན་པར་སྤྱོད་ན་ཆད་པའི་ལས་བྱེད་པའོ། ། ཚུལ་དེ་ལྟར་དུས་རྒྱུན་ཆད་མེད་པར་ཉམས་སུ་བླངས་པས། ནམ་ཤི་བའི་དུས་ན་རང་གི་བག་ཆགས་དེ་རྣམས་སྟོབས་སུ་གྱུར་པས། སངས་རྒྱས་ཀྱི་ཞིང་དུ་སྐྱེ་རྒྱལ་བའི་ཞལ་མཐོང༌། སྟོང་པ་དང་སྙིང་རྗེ་སངས་རྒྱས་ཀྱི་སྒོས་ཆོས་སེམས་སྐྱེ་བ་མེད་པ་ཡང་མཐོང་བར་སྲིད་དེ། དེས་ཀྱང་མྱ་ངན་ལས་འདའ་བའི་རྒྱུར་འགྲོ་བའོ། ། སྤྱིར་མི་ཆོས་ལྷ་དམ་གང་ཡང་རུང༌། ། བྱམས་དང་སྙིང་རྗེའི་དཀྱིལ་འཁོར་གྱིས། ། ཞེ་འདོད་མེད་པར་འགྲོ་བ་རྣམས། ། བསྡུ་བ་རྣམ་བཞིས་མ་བསྐྱངས་པར། །
གཞན་པས་རང་མཐོ་འདོད་པ་རྣམས། ། ཕྲག་དོག་དྲག་པོའི་བསམ་པ་ཡིས། ། ཟས་ནོར་གོད་ཀར་བཏང་ན་ཡང༌། ། མ་སྐྱེས་དགྲ་ཡི་སྤྲེའུ་བཞིན་དུ། ། དགོས་པའི་དུས་སུ་སྟོངས་པ་དཀའ། ། རང་གི་ཁ་དང་གཞན་གྱི་སྙིང༌། ། དུག་དང་བདུད་རྩི་བརྗེ་འདོད་རྣམས། ། སྣང་བ་རང་སྣང་མ་གོ་འམ། ། ཀྭ་ལེགས་པར་དགོངས་དང་འདུན་མ་མཁན། ། བསོད་ནམས་ཀྱི་ཚོགས་དང་ཕན་པའི་སེམས། །
གཉིས་པོ་མེད་པའི་གང་ཟག་ལ། ། རང་དབང་མེད་པ་མ་མཐོང་ངམ། ། སྲིད་ལ་བརྐམ་པའི་སྐྱེས་བུ་ཡིས། ། སྤུན་དང་ཉེ་འབྲེལ་བསད་ཙམ་ན། ། རང་སྲོག་ཆད་ཅིང་ཕུང་བ་མཐོང༌། ། ཚེ་འདིའི་བློ་གྲོས་བཏང་ཙམ་ན། ། ཚེ་འདི་ལྷུན་གྱིས་གྲུབ་པ་མཐོང༌། ། བྱང་ཆུབ་སེམས་ཀྱི་སྟོབས་འཕེལ་ན། ། རང་དོན་གཞན་དོན་འགྲུབ་བོ་ཞེས། ། དཔལ་ལྡན་ཕག་མོ་གྲུ་པས་གསུངས། །
མི་ཆོས་ཀྱི་མདུན་མ་གཞིར་བཞག་ནས། ། ལྷ་དམ་ཉམས་སུ་ལེན་ལགས་ན། ། ཚད་ལྡན་བླ་མ་དམ་པ་ལ། ། སངས་རྒྱས་འདུ་ཤེས་བཞག་ནས་ཀྱང༌། ། ཟབ་མོའི་དབང་བཞི་བསྐུར་ཙམ་ན། ། ཐ་མལ་གྱི་ལུས་ངག་ཡིད་གསུམ་བརྗེ། ། ཐེག་པ་ཆེན་པོ་གསང་སྔགས་སུ། ། གནས་འགྱུར་གྱི་སྐུ་ཞེས་གསུངས་པ་ཡིན། ། ཀྭ་རྣལ་འབྱོར་གྱི་དབང་ཕྱུག་ཆེན་པོ་རྣམས། ། རང་སྲོག་གཅོད་པའི་དགྲ་བོ་ལ། །
ཡེ་ཤེས་ཀྱི་ལྷ་རུ་མ་རེ་བར། ། འཇིག་རྟེན་གྱི་བདེ་སྐྱིད་རྒྱབ་ཏུ་བོར། ། འཇིག་རྟེན་ལས་འདས་འབྱུང་བར་དེས། ། མི་ཆོས་ཀྱི་མདུན་མ་ཐལ་ནས་ཀྱང༌། ། ལྷ་དམ་ཉམས་སུ་ལེན་བཞེད་ན། ། གཞི་སེམས་གསུམ་དག་པའི་གསེར་འགྱུར་རྩིས། ། ཐ་མལ་གྱི་ལུས་ངག་ཡིད་གསུམ་འདི། ། ཟག་མེད་ཀྱི་གཏེར་ཆེན་དམ་པར་བསྒྱུར། ། དྲི་མེད་བྱང་ཆུབ་སེམས་ཀྱི་དཀྱིལ་འཁོར་ལ། ། ནམ་ཡང་དུས་གསུམ་བསྐལ་པར་བགྲངས་པ་མེད། །
དེ་ནི་འགྲོ་བ་རྣམས་ལ་རབ་ཏུ་འཇུག ། ཞུགས་པས་འགྲོ་རྣམས་དེ་རུ་འདྲེན་པར་བྱེད། ། ཚེ་གཅིག་ཁྱོད་ཀྱིས་གང་རྣམས་ཐོབ་གྱུར་པ། ། བྱང་ཆུབ་སེམས་དཔའ་ཁྲག་ཁྲིག་བསམ་ཡས་པ། ། བསྐལ་པ་ཁྲག་ཁྲིག་བྱང་ཆུབ་སྔོན་སྤྱོད་པ། ། དེ་དག་གིས་ཀྱང་ཕུན་སུམ་འདི་མ་རྙེད། ། འདི་རྣམས་ཐམས་ཅད་མོས་པའི་འབྲས་བུ་སྟེ། ། བརྩོན་འགྲུས་བསམ་པ་ངག་ནི་དེ་བཞིན་ནོ། ། སྤྱོད་པ་ཐམས་ཅད་སྨོན་ལམ་འབྱུང་བ་ཡིན། ། ཆོས་རྣམས་ཐམས་ཅད་མོས་ལས་ཡོངས་སུ་འབྱུང༌། །
ནོར་བཟང་དེ་ལྟར་ཁྱོད་ཀྱིས་ཡོངས་བསྒྲུབ་ལ། ། རྟག་ཏུ་ཁྱད་པར་ཡོད་པར་བཅོལ་བར་གྱིས། ། ཀླུ་ཡི་བསམ་པ་ཇི་སྙེད་བྱུང་གྱུར་པ། ། དེ་སྙེད་ཆར་པ་ཡོངས་སུ་འབབ་པར་འགྱུར། ། སྨོན་ལམ་ཡེ་ཤེས་སྤྱོད་ཡུལ་ཇི་སྙེད་པ། ། དེ་སྙེད་བྱང་ཆུབ་སྤྱོད་ལས་རྒྱས་པར་འགྱུར།། །།། ༣༥༽ ༄། །ཆོས་རང་རྒྱུད་ལ་འབྱོར་བར་ཉམས་ལེན་གཤའ་མ་བྱེད་དགོས་པ།། ཕ་མཉམ་མེད་བརྩེ་ཆེན་འགྲོ་བའི་མགོན། ། རིན་ཆེན་གསེར་གྱི་ས་གཞི་ལ། །
མི་ཟད་ཧ་ལའི་དུག་སྡོང་སྐྱེས། ། བདག་བསམ་པ་དཀར་ཡང་སྦྱོར་བ་གནག ། བསམ་སྦྱོར་གཅིག་ཏུ་མ་སོང་བས། ། ཕན་པའི་ལན་ཏུ་གནོད་པ་སྐྱེལ། ། ཞེ་སྡང་དུག་གི་སྡོང་པོ་འདི། ། སྙིང་རྗེའི་ཡེ་ཤེས་མེ་འབར་ན། ། ཐེག་པ་ཆེན་པོ་གསང་སྔགས་ཡིན། ། འདོད་ཆགས་གདུག་པའི་དུག་མཚོ་འདི། ། མ་ཆགས་བདུད་རྩིའི་རོལ་མཚོར་བསྒྱུར། ། འདི་ཐེག་པ་ཆེན་པོ་གསང་སྔགས་ཡིན། །
གཏི་མུག་མ་རིག་མུན་པ་འདི། ། གཉིས་མེད་འོད་གསལ་ཆེན་པོར་བསྒྱུར། ། འདི་ཐེག་པ་ཆེན་པོ་གསང་སྔགས་ཡིན། ། རྐྱེན་མི་མཐུན་པ་དང་ཕྲད་ཙམ་ན། ། སེམས་དྲག་པོ་གསུམ་གྱིས་བཅོམ་གྱུར་ན། ། རྒྱུད་ཚོད་མཐོན་པོའི་རྫུན་པོ་ཡིན། ། ཆོས་པར་བཅོས་ཀྱང་གཞན་གྱིས་ཁྲེལ། ། བཟང་པོ་ཟེར་ཡང་ངོ་ལྐོག་པས། ། ཀྭ་ཡར་ལ་སེམས་པའི་སྐྱེས་བུ་ཁྱེད། ། ང་ཆེ་ང་བཟང་ང་མཐོ་ཡིས། །
གོང་མ་ཁྱད་དུ་གསོད་པ་དེ། ། སངས་རྒྱས་བསྟན་པ་བསྣུབས་པར་ནི། ། རྒྱལ་བས་སྡོང་པོ་བཀོད་པར་གསུངས། ། ང་བདག་ཟད་ན་རྒྱུད་མཐོ་ཡིན། ། སེམས་གསུམ་རྒྱས་ན་རྒྱུད་བཟང་ཡིན། ། ཉོན་མོངས་ཆོམས་ན་བཙུན་པོ་ཡིན། ། སྨྲ་བ་མང་ན་འཆལ་བ་ཡིན། ། ཕྱི་རོལ་སྣང་བ་གང་སྣང་ཡང༌། ། རང་སེམས་སྣང་བ་མ་གཏོགས་པ། ། གཞན་དུ་མེད་པར་མཁས་པས་གསུངས། །
བྱམས་སྙིང་རྗེ་འབྱོངས་པའི་གང་ཟག་ལ། ། ཅིར་སྣང་ཕ་དང་མར་སྣང་ཡང༌། ། ངན་འགྲོའི་སྲིད་པ་བཀག་ནས་ཀྱང༌། ། དགའ་ལྡན་གནས་སུ་འགྲོ་བ་དེ། ། གཞན་གྱིས་མ་བྱས་རང་སེམས་ཡིན། ། བསྐྱེད་རིམ་བརྟན་པའི་གང་ཟག་རྣམས། ། སྣང་སྲིད་ལྷ་དང་ལྷ་མོར་ཤར། ། ཐ་མལ་སྣང་བ་འགགས་ནས་ཀྱང༌། ། རྡོ་རྗེ་འཆང་གི་ཞིང་ཁམས་སུ། ། གཉིས་མེད་སྒོམ་པ་ངོ་མཚར་ཆེ། །
རྟོགས་པ་སྐྱེས་པའི་སྐྱེས་ཆེན་ལ། ། སྣང་སྲིད་ཐམས་ཅད་ཆོས་སྐུར་ཤར། ། མཚན་མའི་དངོས་པོ་རང་སར་ཞི། ། སྐྱེ་མེད་འོད་གསལ་ཆོས་སྐུ་དང༌། ། གཉིས་སུ་མེད་པ་ངོ་མཚར་ཆེ། ། རང་སེམས་ཐུལ་ཅིག་དམ་པ་ཁྱེད། ། ཀྭ་མཐོ་སར་བསྡད་པའི་ཁ་སྤྱད་མཁན། ། ཁྲུ་གང་ས་ལ་ངེས་པ་མེད། ། བདུད་ཀྱི་ཕྱེ་གཏོར་མ་འགམས་སམ། ། དུག་གསུམ་གྱི་ཚོགས་དཔོན་མ་བྱས་སམ། །
མར་ཁྲིད་ཀྱི་དེད་དཔོན་མ་མཛད་དམ། ། ལོང་གཏམ་གྱི་འདྲེད་ལ་མ་འགྲེད་དམ། ། ཞིམ་གཡོས་ཀྱི་ཐབ་ཆུང་མ་བྱས་སམ། ། གོང་མའི་མོས་གུས་མ་ཤོར་རམ། ། ཕ་ཕོགས་དགྲ་ལ་མ་བསྐུར་རམ། ། འཁོར་ལ་མངོན་ཞེན་མ་ཆེས་སམ། ། སྨན་སྣོད་དུག་གིས་མ་བཀང་ངམ། ། རང་ཉིད་དཔང་དུ་ཚུགས་ལགས་སམ། ། འཕགས་པ་ཀ་ཏ་ཡ་ན་ལྟར། ། དུས་རྒྱུན་ཆད་མེད་པའི་བྱ་ར་ཞིག །
རང་གི་སེམས་ལ་མ་བྱས་ན། ། ང་ཁྱོད་མཐོ་དམན་གྱི་ཚིག་རྣམས་ཀྱིས། ། ཤན་ཤུན་ཕྱེ་ཞིང་སྐུར་བ་བཏབ། ། གཉིས་སྣང་གི་སྤུ་རིས་གསལ་ཏུ་བཏང༌། ། ཆགས་སྡང་གི་དུག་ཆེན་ཁོང་དུ་སྤར། ། བཟང་འདོད་ཀྱི་ཁ་ཚོ་ཕྱོགས་བཅུར་བསྒྲགས། ། ཁེ་གྲགས་གཉིས་ལ་སོ་ནམ་བྱས། ། བུ་རང་ལ་སྙིང་རྗེ་མ་ཆུང་ངམ། ། ཆོས་དང་རང་རྒྱུད་མ་འབྱོར་ན། ། བཤད་བཤུད་མང་པོ་ངོ་རེ་ཚ། །
གཅིག་ཏུ་འདྲེས་ན་གཞན་གྱིས་གོ ། རང་སེམས་རང་གིས་མ་ཐུལ་ན། ། ཚིག་ངན་ཕོག་ཐུག་ངན་སྨྲས་ཀྱིས། ། གཞན་ལ་བརྒྱབ་པས་རང་སེམས་བསྣད། ། སྟོང་ཉིད་སྙིང་རྗེས་རང་གཞན་བདེ། ། འུབ་ཀྱིས་ཧྲིལ་གྱིས་དྲིལ་ལགས་ན། ། བདེ་ཆེན་གྱི་ངང་ལས་མ་འགུལ་ཅིག ། སྤྱིར་ད་ལྟའི་དུས་སུ་དམ་པའི་ཆོས། ། རང་གི་སེམས་ལ་མ་བྱས་ན། ། བྱས་ལོ་དང་བྱེད་ལོ་མང་པོ་ཡིས། །
རང་གཞན་གཉིས་ཀྱི་མགོ་བསྐོར་ཡང༌། ། འཆི་བའི་དུས་སུ་ཡ་རེ་ང༌། ། འཁོར་བའི་རྒྱ་མཚོ་གཏིང་རེ་ཟབ། ། ངན་སོང་གི་སྡུག་བསྔལ་བཟོད་རེ་དཀའ། ། ཅིས་ཀྱང་འོང་བ་ཡི་རེ་མུག ། རྣམ་རྟོག་ཡིན་པས་སྤང་རེ་དཀའ། ། ད་རེས་དུས་ཀྱི་ཉི་མ་ལ། ། འཁོར་བའི་རྒྱ་མཚོ་མ་བཟློག་ན། ། སྟེས་དབང་རང་དགས་ག་ལ་བཟློག ། ལུས་ཤའི་མཐོ་ཡོར་འདི་འཇིག་པར་ངེས། །
འདི་ཡི་ཁ་ཚིས་མ་ཆེ་བར། ། ལེ་ལོ་ངན་ལ་མ་ཞེན་པར། ། དུས་རིང་པོ་ཞིག་གི་སོ་ནམ་དེ། ། སྐད་ཅིག་ཉིད་ལ་ཟིན་པར་བྱ། ། མི་ནུས་ཀྱི་གཅེས་ཀ་མ་ཆེ་བར། ། སྟོང་པ་ཉིད་དང་སྙིང་རྗེ་མཆོག ། རྒྱུད་ལྡན་གྱི་གདམས་ངག་རིན་པོ་ཆེ། ། དུས་གསུམ་རྒྱལ་བའི་གཤེགས་ཤུལ་མཆོག ། ཐོག་མ་བར་དང་མཐར་དགེ་བ། ། ཚིག་ཚོགས་སྤྲོས་པས་མ་བསླད་པ། །
ཚོང་དུས་ཀྱི་འོ་མར་མ་སོང་བར། ། ཉམས་རྟོགས་གཉིས་མེད་ཀྱིས་རང་སེམས་ལ། ། ལྟེམ་རྐྱང་མེད་པར་ཤུགས་ཀྱིས་བསྒོམ། ། རང་སེམས་རྡོ་རྗེ་བསྒོམ་ཙམ་ན། ། གཉིས་འཛིན་གྱི་སྤྲོས་པ་རྦད་ཀྱིས་ཆད། ། རེ་དོགས་ཀྱི་རྩོལ་སྒྲུབ་ལྷུན་གྱིས་ཞི། ། ཞེ་འདོད་ཀྱི་མདུད་པ་ཤུགས་ཀྱིས་གྲོལ། ། བདག་མེད་ཐང་ལ་ཕྱལ་གྱིས་འགྲོ། ། གཉིས་འཛིན་གྱི་འཇའ་ཚོན་མཁའ་ལ་ཡལ། ། རྟོག་པའི་འབྱུང་འཇུག་སྤྲིན་ལྟར་དྭངས། །
ལྷུན་གྲུབ་རྒྱལ་བའི་ཁང་བཟང་དུ། ། སྤྲོས་མེད་གཉུག་མའི་སྐྱེས་བུ་དེ། ། བློ་འདས་ཀྱི་སྟན་ལ་སྐྱིལ་ཀྲུང་བཅའ། ། གཟུང་འཛིན་སྤངས་པའི་ལག་པ་བསྣོལ། ། མཉམ་པ་ཉིད་ཀྱི་སྒལ་ཚིགས་སྲང༌། ། གཉིས་སྣང་མེད་པའི་སྤྱན་མིག་ཕབ། ། སྨྲ་བསམ་བརྗོད་འདས་ཀྱིས་གཏོང་མགོ་མནན། ། མོས་གུས་ཀྱི་ཏོ་པྱི་དབུ་ལ་གསོལ། ། འགྱུར་མེད་འོད་གསལ་ཆོས་སྐུ་ལས། ། གཡོ་བ་མེད་པའི་བསམ་གཏན་བྱ། །
ཆོས་བརྒྱད་འཁོར་བའི་འདུ་འཛི་ཡིས། ། གཡོ་ཞིང་བསྐྱེད་པར་འགྱུར་རེ་སྐན།། །།།།
༣༦༽ ༄། །ཐར་པ་བསྒྲུབ་པར་བཟོད་པའི་གོ་ཆ་དགོས་པ་ཁྲོས་པའི་ང་རྒྱལ་ཟབ་མོ།། ན་མོ་རཏྣ་གུ་རུ། དང་པོ་བྱང་ཆུབ་མཆོག་ཏུ་སེམས་བསྐྱེད་ནས། ། བསྐལ་པ་གྲངས་མེད་གསུམ་དུ་ཚོགས་བསགས་ཤིང༌། ། བར་དུ་གཅོད་པའི་བདུད་བཞི་འཇོམས་མཛད་པའི། ། བཅོམ་ལྡན་སེང་གེ་དེ་ལ་ཕྱག་འཚལ་ལོ། ། གཙོ་བོ་ཕན་སེམས་ཡོད་པའི་མི་གཅིག་པུ་ལ་ཡང་མི་ཐམས་ཅད་བྱམས་པར་འགྱུར་ན།
བྱང་ཆུབ་ཀྱི་སེམས་རྒྱུད་ལ་སྐྱེས་པའི་སྐྱེས་བུ་དམ་པ་ལྷ་དང་བཅས་པའི་འཇིག་རྟེན་གྱི་གཙུག་གི་ནོར་བུ་རིན་པོ་ཆེར་ཅི་སྟེ་མི་འགྱུར་བས། བྱང་ཆུབ་ཀྱི་སེམས་རིན་པོ་ཆེ་རྒྱུད་ལ་བསྐྱེད་པར་བྱ་བ་དང༌། དངོས་པོ་ཕྲན་ཚེགས་གཏོང་བའི་མིས་ཀྱང་བྱ་བ་རླབས་པོ་ཆེ་འགྲུབ་ན། ཐམས་ཅད་ལ་ཆགས་པ་མེད་པར་གཏོང་བའི་བདག་ཉིད་ཆེན་པོ་རྣམས་ཀྱི་འདོད་པའི་དོན་མི་འགྲུབ་པ་ལྟ་ག་ལ་སྲིད་པས། རྟེན་ས་བཟང་པོ་རྟེན་ཅིང་དངོས་པོ་གང་ལ་ཡང་མ་ཆགས་པར་གཏོང་བ་དང༌། ཡ་རབ་ཀྱི་ཚུལ་ལུགས་མི་ཆོས་ཀྱི་རྣམ་གཞག་ཞད་ཙམ་ཡོད་པའི་མི་ཡང་མང་པོའི་རྒྱན་ཏུ་འགྱུར་ན། ཉོན་མོངས་པ་སྤོང་བའི་བསམ་པ་བརྟན་པོས། ཐམས་ཅད་མཁྱེན་པའི་བཀའ་བཞིན་ཚུལ་ཁྲིམས་རིན་པོ་ཆེ་བསྲུངས་པའི་མི་དེ་འཇིག་རྟེན་ཐམས་ཅད་ཀྱིས་རྒྱན་དུ་ཅི་སྟེ་མི་འགྱུར་བས། སྤོང་བའི་སེམས་པས་ལུས་དང་སྲོག་ལ་ཡང་ལྟོས་པ་མེད་པར་ཚུལ་ཁྲིམས་ལ་ནན་ཏན་ཏུ་བྱ་བ་དང༌། ། མི་དབུལ་པོ་ཁ་ཅིག་ཚ་གྲང་གི་སྡུག་བསྔལ་ལ་མ་བལྟས་པར་སོ་ནམ་དང་ཁེ་བོགས་ལ་འབད་པས།
ཕྱུག་པ་དང་བདེ་བ་དང་སྐྱིད་པར་འགྱུར་ན། སངས་རྒྱས་ཀྱི་ཆོས་ཡིད་བཞིན་གྱི་ནོར་བུ་རིན་པོ་ཆེ་དབང་གི་རྒྱལ་པོ་ལྟ་བུ་ལ། དཀའ་བ་དང་སྡུག་བསྔལ་བཟོད་པའི་གོ་ཆ་ཆེན་པོས་ཉམས་སུ་བླངས་ན། གནས་སྐབས་དང་མཐར་ཐུག་ཐམས་ཅད་ཀྱི་ཡོན་ཏན་ཅི་སྟེ་མི་འབྱུང་བས། བཟོད་པའི་གོ་ཆ་ཆེན་པོ་བགོས་ནས་ཉམས་སུ་བླང་བ་ལ་འབད་པ་དང༌། ཞ་བ་དང་ལོང་བའི་མི་ཡང་འབད་པ་དང་རྩོལ་སྒྲུབ་ཀྱིས་ཡུལ་སྣ་ཚོགས་རྒྱུ་ཞིང་འདོད་པའི་དོན་བསྒྲུབ་པར་བྱེད་ན། དུས་གསུམ་གྱི་སངས་རྒྱས་ཐམས་ཅད་ཀྱི་གཞུང་ལམ་དང་གཤེགས་ཤུལ། གྲུབ་པ་ཐོབ་པའི་རྣལ་འབྱོར་གྱི་དབང་ཕྱུག་ཆེན་པོ་རྣམས་ཀྱི་ཕྱག་བཞེས། བརྒྱུད་པ་གོང་མ་རྣམས་ཀྱི་ཉམས་ལེན། བླ་མ་དམ་པའི་གདམས་ངག་རིན་པོ་ཆེ་ལ་བརྩོན་འགྲུས་ཀྱི་ཤུགས་དྲག་པོས་ཉམས་སུ་བླངས་ན།
ཡོན་ཏན་ཅི་སྟེ་ཡང་མི་འབྱུང་བས། བླ་མ་དམ་པའི་གདམས་ངག་ལ་འབད་པ་དྲག་པོས་ཉམས་སུ་བླང་བ་དང༌། ཕྱི་རོལ་མུ་སྟེགས་བྱེད་ཀྱི་བསམ་གཏན། འཇིག་རྟེན་གྱི་དམིགས་པ་ལ་ཡང་སེམས་རྩེ་གཅིག་ཏུ་ཉམས་སུ་བླངས་ན། ཐུན་མོང་གི་དངོས་གྲུབ་རྫུ་འཕྲུལ་དང་མངོན་པར་ཤེས་པ་ཐམས་ཅད་ཀྱང་འབྱུང་ན། གོང་མ་ཁྱད་པར་དུ་འཕགས་པ་ཐམས་ཅད་ཀྱིས་ཉམས་སུ་བླངས་ཤིང༌། སངས་རྒྱས་ཀྱི་ཡོན་ཏན་ཐམས་ཅད་བསྐྱེད་པ། ཟབ་པ་དང་རྒྱ་ཆེ་བའི་བསམ་པ་ལ་སེམས་རྩེ་གཅིག་ཏུ་གོམས་པར་བྱས་ན། བསམ་པ་སྟོབས་འཕེལ་བའི་རང་གཟུགས་སུ་ཅི་སྟེ་ཡང་མི་འགྱུར་བས། ཟབ་པ་དང་རྒྱ་ཆེ་བའི་བསམ་པ་ལ་སེམས་རྩེ་གཅིག་ཏུ་གོམས་པར་བྱ་བ་དང༌།
བཟོ་རིག་པ་ལ་སོགས་པ་འཇིག་རྟེན་གྱི་ཤེས་རབ་ཕྲ་མོས་ཀྱང་རང་གཞན་མང་པོ་ལ་བདེ་བར་ནུས་ན། ཡང་དག་པར་རྫོགས་པའི་སངས་རྒྱས་ཀྱི་དགོངས་པ། ཀུན་རྫོབ་རྒྱུ་འབྲས་ཀྱི་རྟེན་ཅིང་འབྲེལ་བར་འབྱུང་བ་ལུགས་འབྱུང་འཁོར་བར་སྐྱེ་བར་བྱེད་པའི་རྒྱུ། གནས་པར་བྱེད་བའི་གཞི། འཇིག་པར་བྱེད་པའི་རྐྱེན་ཤེས་པ་དང༌། རྟེན་འབྲེལ་གྱི་གཤིས་ཉིད་སྤྲོས་པའི་མཐའ་རྣམ་པ་བརྒྱད་ཀྱིས་སྟོང་པ། དོན་དམ་པའི་བདེན་པ་རྟོགས་ཤིང་ཁོང་དུ་ཆུད་པའི་རྣལ་འབྱོར་གྱི་དབང་ཕྱུག་ཆེན་པོ་དེ། ལྷ་དང་བཅས་པའི་འཇིག་རྟེན་ཐམས་ཅད་ཀྱི་གཙུག་གི་ནོར་བུ་རིན་པོ་ཆེར་ཅི་སྟེ་ཡང་མི་འགྱུར་བས། མཚན་ཉིད་དང་ལྡན་པའི་དགེ་བའི་བཤེས་གཉེན་བསྟེན་ཅིང་བདེན་པ་གཉིས་ཀྱི་དོན་ཁོང་དུ་ཆུད་པར་བྱ་བ་དང༌། འཁོར་ཡུག་དང་བཅས་པའི་རིའི་རྒྱལ་པོ་ལྷུན་པོ་ཡང་མི་རྟག་ཅིང་འཇིག་ན།
རྣམ་པར་རྟོག་པ་མི་རྟག་པས་བྱས་པའི་དགེ་བའི་རྩ་བ་ལྷུན་གྱིས་གྲུབ་པ་དང་རྒྱུན་ཆད་མེད་པར་རྫོགས་པའི་བྱང་ཆུབ་ཏུ་མ་བསྔོས་ན། མི་ཟད་ཅིང་རྟག་པ་ལྟ་ག་ལ་ཡང་སྲིད་པས། དུས་གསུམ་དུ་བསགས་པའི་དགེ་བའི་རྩ་བ་རྫོགས་པའི་བྱང་ཆུབ་ཏུ་བསྔོ་བར་བྱའོ།། ༈ །།འདི་ལྟར་དཔའ་ཆེན་རྫོགས་སངས་རྒྱས། ། རང་གཞན་དོན་ཀུན་གྲུབ་པ་དེ། ། རྒྱུ་ལམ་ལོག་པས་མི་འགྲུབ་སྟེ། ། ལྷག་བསམ་རྣམ་པར་དག་པ་ཡི། ། རྒྱུན་ཆད་མེད་པའི་བརྩོན་འགྲུས་ཀྱིས། ། ཕ་རོལ་ཕྱིན་དྲུག་ཉམས་བླངས་ཏེ། ། བྱང་ཆུབ་མཆོག་ཏུ་བསྔོས་ནས་ཀྱང༌། །
འཁོར་གསུམ་དག་པའི་རྟོགས་པ་ཡིས། ། ས་བཅུ་ཡོན་ཏན་འཁོར་ལོ་ལྟར། ། རྒྱུན་ཆད་མེད་པར་སྐོར་ནས་ཀྱང༌། ། ལྷུན་གྲུབ་རྒྱུན་ཆད་མེད་པ་ཡི། ། སངས་རྒྱས་སྐུ་གསུམ་རྨད་བྱུང་བ། ། རང་ལ་གྲུབ་པར་གྱུར་པ་འདི། ། ཨེ་མ་ངོ་མཚར་མི་ཆེ་འམ། ། ཟླ་བ་ལྟ་བུར་དག་ཅིང་བསིལ་གྱུར་པ། ། ཐུགས་ཀྱི་བཅུད་ཕྱུང་སྙིང་པོ་དམ་པ་འདི། ། ཡི་གེར་བྲིས་པས་ཀུན་ལ་གྲགས་གྱུར་ཅིང༌། །
སངས་རྒྱས་སྐུ་གསུམ་འབྲས་བུ་ཐོབ་པར་ཤོག ། ཁྲོས་པའི་ང་རྒྱལ་ཟབ་མོ་རྫོགས་སོ།། །། ༣༧༽ ༄། །རྒྱུ་མེད་འབྲས་བུ་གང་ལས་འབྱུང་ཞེས་པ་བསྟན་པ།། མཁའ་དང་མཉམ་པའི་འགྲོ་བ་བྱང་ཆུབ་མཆོག་ལ་འགོད་པའི་ཕྱིར། ། བསམ་གྱིས་མི་ཁྱབ་བསོད་ནམས་ཚོགས་ཆེན་རབ་བསགས་པ། ། ཡེ་ཤེས་རྡོ་རྗེས་སྒྲིབ་པ་མ་ལུས་བཅོམ་ནས་དག་ཅིང་དབྱེར་མེད་པ། ། རྫོགས་པའི་སངས་རྒྱས་བླ་མ་རིན་པོ་ཆེ་ལ་གཙུག་གིས་འདུད། ། རྒྱལ་བ་རྣམས་ཀྱི་དམ་པའི་ཆོས། ། རྒྱུ་འབྲས་བསམ་པས་ཕྱིར་ཤར་ཏེ། །
སྐད་ཅིག་ཉིད་ལ་སྨིན་གྱུར་ཅིང༌། ། རྒྱུ་འབྲས་ཉིད་ལ་སྤྱོད་པ་ལ། ། བདུད་དབང་སོང་ཞིང་མིག་མེད་པའི། ། ཚིག་གི་རྗེས་སུ་འབྲངས་པ་རྣམས། ། རྒྱུ་འབྲས་སྨིན་པ་མི་མཐོང་བས། ། དུས་རིང་པོ་གཅིག་ལ་བསམ་པ་ཡིན། ། ཀུན་སློང་སྦྱོར་བའི་གསེར་འགྱུར་རྩིས། ། དངོས་གཞིར་གྱུར་པའི་བྱེ་བྲག་ནི། ། སྤྲོ་དང་ཡི་མུག་ཁྱད་པར་གྱིས། ། བྱང་ཆུབ་མཆོག་ལ་འཇུག་པ་དང༌། །
སྐྱོན་དང་ཡོན་ཏན་གཉིས་ཀས་ཀྱང༌། ། མི་ཟད་འཁོར་བའི་རྒྱ་མཚོ་རུ། ། མི་འདོད་བཞིན་དུ་དབང་མེད་པར། ། རྟག་ཏུ་སྡུག་བསྔལ་མྱོང་བ་རྣམས། ། ཀུན་སློང་བསམ་པའི་ཁྱད་པར་ཡིན། ། ཆོས་ཅན་ཀུན་རྫོབ་བདེན་པ་འདི། ། ཐུབ་པའི་གཟུགས་སྐུ་རྣམ་གཉིས་ཏེ། ། ནམ་མཁའ་མཉམ་པའི་སེམས་ཅན་རྣམས། ། བྱང་ཆུབ་མཆོག་ལ་འགོད་པ་ཡི། ། ཕྲིན་ལས་བྱང་ཆུབ་སེམས་ལས་བྱུང༌། །
གདུལ་བྱའི་ཚོགས་རྣམས་མ་ལུས་པའི། ། ཁམས་དང་བག་ལ་ཉལ་སེམས་ལ། ། བསམ་གྱིས་མི་ཁྱབ་སྐུ་གསུང་ཐུགས། ། རྒྱུ་ལས་བྱུང་བར་ཐུབ་པས་གསུངས། ། བྱང་ཆུབ་སེམས་དང་བསོད་ནམས་ཚོགས། ། ས་བོན་སོ་སོར་གང་བཏབ་རྣམས། ། དཔྱིད་དང་དབྱར་སྟོན་དུས་བཞིན་དུ། ། རྟོགས་པའི་ཡེ་ཤེས་རྡོ་རྗེ་ཡི། ། ཅི་ཙམ་སྒྲིབ་གསུམ་སྤངས་པ་བཞིན། ། འབྲས་བུ་འབྱིན་ཅིང་གཉིས་མེད་པས། །
མཐར་ཐུག་རྫོགས་པའི་སངས་རྒྱས་ཏེ། ། གཟུང་འཛིན་བག་ཆགས་སྒྲིབ་པ་རྣམས། ། གཉིས་མེད་ཡེ་ཤེས་རྡོ་རྗེས་བཅོམ་པ་ལས། ། ཚོགས་གཉིས་སྐུ་གསུམ་རྒྱུ་འབྲས་ཏེ། ། བཅོམ་ནས་མེད་པ་གང་དུ་བཤད། ། རྒྱུ་མེད་འབྲས་བུ་གང་ལས་བྱུང༌། ། ཀྭ་ལེགས་པར་དགོངས་དང་སྐྱེས་བུ་རྣམས། ། ཀུན་ལ་བཟླ་པ་མ་ལགས་ཏེ། ། སྟོང་པར་རྟོགས་པའི་ཤེས་རབ་ཀྱིས། ། རྒྱུ་འབྲས་ཁྱད་དུ་གསོད་བྱེད་ཅིང༌། །
གོལ་བའི་ལམ་དུ་བཞུགས་པ་ལ། ། རྒྱལ་བའི་དགོངས་པ་བསྟན་པ་ཡིན།། །། ༣༨༽ ༄། །སྟོང་ཉིད་རྒྱུ་འབྲས་སུ་ཤར་བ་དབྱེར་མེད་བྱང་ཆུབ་ངོ་མཚར་ཆེ་ཞེས་པ།། ན་མོ་རཏྣ་གུ་རུ། མཐོ་དམན་བག་ཆགས་སྣ་ཚོགས་ཀུན། ། སྒོམ་རོ་གཅིག་རྟོགས་ན་ལྷོངས་པ་ཡིན། ། ལྷོངས་རྒྱུ་གོང་དུ་བསགས་པ་ཡིན། ། དགེ་དང་མི་དགེ་རྣམ་རྟོག་རྣམས། ། ཇི་ལྟར་རྒྱུད་ལ་སྐྱེས་པ་ལྟར། །
བདེ་སྡུག་འབྲས་བུ་སྨིན་ནས་མཆི། ། དེས་ན་གྲུབ་ཐོབ་གོང་མ་རྣམས། ། བྱང་ཆུབ་སེམས་དང་བསོད་ནམས་ཚོགས། ། སྔོན་དུ་འགྲོ་བར་བསྟན་པ་ཡིན། ། སྔོན་འགྲོ་ས་བོན་བག་ཆགས་དེ། ། གཉིས་སུ་མེད་པའི་དུས་སུ་སད། ། གཉིས་མེད་རོ་གཅིག་ཆེན་པོ་ལ། ། སྟོང་པ་ཉིད་ཀྱི་ཕྱོགས་རིས་དག ། སྟོང་ཉིད་རྒྱུ་དང་འབྲས་བུར་ཤར། ། སྟོང་ཉིད་རྒྱུ་འབྲས་དབྱེར་མེད་དེ། །
ཐེག་པ་ཆེན་པོ་གསང་སྔགས་ཀྱི། ། ཟུང་དུ་འཇུག་ཅེས་བྱ་བ་ཡིན། ། ཟུང་འཇུག་འཛིན་པ་རྣམ་དག་པས། ། སྐུ་གསུམ་དབྱེར་མེད་ཕྱག་རྒྱ་ཆེ། ། རྒྱུ་དང་ལམ་དང་འབྲས་བུའི་ཆོས། ། དབྱེར་མེད་བྱང་ཆུབ་ངོ་མཚར་ཆེ།། །། ༣༩༽ ༄། །ཆོས་ཚུལ་གཏིང་དཔོག་མིན་འདྲི་བའི་གསུང་མགུར།། དཔལ་ལྡན་ཕག་མོ་གྲུ་པ་ཡི། ། ཞབས་ལ་གཙུག་གིས་གུས་པས་འདུད། །
བུ་ཐེག་པ་ཆེན་པོ་གསང་སྔགས་ཀྱི། ། དབང་དང་དམ་ཚིག་གོ་ལགས་སམ། ། གནས་འགྱུར་སངས་རྒྱས་སྐུ་གསུམ་ལ། ། ངེས་པའི་ཤེས་པ་སྐྱེས་ལགས་སམ། ། ཐ་མལ་ཆགས་སྡང་གཉིས་སྣང་དེ། ། སྐུ་གསུམ་ཟུང་དུ་ཆུད་ལགས་སམ། ། བསྐྱེད་རྫོགས་བསྒོམ་པའི་ཡུས་པོ་ཆེ། ། རང་ཉིད་ཡིན་པར་གོ་ལགས་སམ། ། མཉམ་རྗེས་མེད་པའི་ཁ་ཚོ་ཅན། ། ཉམས་རྟོགས་གོམས་སུ་འཇུག་ཤེས་སམ། །
རྟེན་འབྲེལ་རྟོགས་པའི་ང་འོ་ཅན། ། རྣམ་ཤེས་ཡེ་ཤེས་གོ་ལགས་སམ། ། ཐབས་ལམ་གདམས་ངག་ཆེ་བ་ཀུན། ། རླུང་སེམས་གཉིས་མེད་གོ་ལགས་སམ། ། ང་ཆེ་ང་བཟང་གི་སྒོམ་ཆེན་ཀུན། ། ཆེ་ཐབས་བཟང་ཐབས་གོ་ལགས་སམ། ། དར་ཟབ་ཀྱིས་བརྒྱན་པའི་རྗེ་བཙུན་པ། ། ཚུལ་ཁྲིམས་ཀྱི་རྒྱན་དང་མ་བྲལ་ལམ། ། འདི་ཀུ་རེ་པག་ཤི་མ་ལགས་ཏེ། ། ཞག་གསུམ་དྲོས་བཞིའི་གོང་རོལ་ཏུ། །
ཟབ་མོ་གདམས་ངག་བསྟན་ནས་ཀྱང༌། ། དེ་རིང་དུས་འདིར་ཅི་ཙུག་འདུག ། འཆད་བྱས་ཁྱེད་ལ་དྲིས་པ་ལགས། ། འཇིག་རྟེན་བྱ་བས་ཐུགས་གཡེངས་ཤིང༌། ། བླ་མའི་མོས་གུས་མ་ཁོམ་ནས། ། ཉམས་རྟོགས་རྒྱུད་ལ་མ་སྐྱེས་པས། ། དམ་པ་རྣམས་ལ་བཟོད་པར་གསོལ།། །།། ༤༠༽ ༄། །ཆོས་ཚུལ་བཞིན་ཉམས་ལེན་དགོས་པ་སྙིང་ནས་ཡིན་ན་ཀུ་རེ་བ།། དམ་པ་རིན་པོ་ཆེ་ལ་ཕྱག་འཚལ་འདུད། །
ཆོས་བྱེད་ཀྱི་ངའོ་ཆེ་བ་ཀུན། ། སྙིང་ནས་ཡིན་ནམ་ཀུ་རེ་བ། ། སྤོང་སེམས་བརྟན་པོའི་གོ་ཆ་ལ། ། ཆོས་བརྒྱད་ཀྱི་འདུ་འཛིས་གཡེང་ན་མངོན། ། ལམ་ཏུ་འགྲོ་ན་ཆོས་བྱེད་ཡིན། ། ཆགས་སྡང་སྐྱེ་ན་ཀུ་རེ་ཡིན། ། དད་པའི་ང་འོ་ཆེ་བ་ཀུན། ། སྙིང་ནས་ཡིན་ནམ་ཀུ་རེ་བ། ། ཚད་ལྡན་བླ་མ་དམ་པ་ལ། ། ཉམས་མྱོང་དང་རྟོགས་པ་ཕུལ་ན་མངོན། །
གོང་མ་མཉེས་ན་མོས་གུས་ཡིན། ། ཐུགས་ཀྱིས་བས་ན་ཀུ་རེ་ལགས། ། སྒོམ་ཆེན་གྱི་ངའོ་ཆེ་བ་ཀུན། ། སྙིང་ནས་ཡིན་ནམ་ཀུ་རེ་བ། ། སྐྱོན་མེད་བརྒྱུད་པའི་གདམས་ངག་ལ། ། ཉམས་མྱོང་དང་རྟོགས་པ་སྐྱེས་ན་མངོན། ། གཅིག་ཏུ་འདྲེས་ན་སྒོམ་ཆེན་ཡིན། ། མང་པོ་བྱུང་ན་ཀུ་རེ་ལགས། ། ཡོན་ཏན་གྱི་ངའོ་ཆེ་བ་ཀུན། ། སྙིང་ནས་ཡིན་ནམ་ཀུ་རེ་བ། །
སེམས་གཉིས་སུ་མེད་པའི་མེ་ལོང་ལ། ། རྒྱུ་འབྲས་ཀྱི་རྟེན་འབྲེལ་བལྟ་ན་མངོན། ། ལུང་དང་མཐུན་ན་གཤའ་མ་ཡིན། ། ཡོན་ཏན་རློམ་ན་ཀུ་རེ་ལགས། ། ཚོགས་དཔོན་གྱི་ངའོ་ཆེ་བ་ཀུན། ། སྙིང་ནས་ཡིན་ནམ་ཀུ་རེ་བ། ། འགྱུར་མེད་རང་སྣང་གི་གདམས་ངག་ལ། ། མཐོ་དམན་གཏམ་གྱིས་གཡེང་ན་མངོན། ། སེམས་སྣང་དུ་གོ་ན་མཁས་པ་ཡིན། ། དབྱེན་ཁར་ཉན་ན་ཀུ་རེ་ལགས། །
གདམས་ངག་གི་ཞལ་ཚོ་ཆེ་བ་ཀུན། ། སྙིང་ནས་ཡིན་ནམ་ཀུ་རེ་བ། ། རྩ་བ་ཤེས་པའི་ཤེས་རབ་ལ། ། བཟང་ངན་སྣ་ཚོགས་བྱུང་ན་མངོན། ། སྤང་གཉེན་དུ་གོ་ན་མཁས་པ་ཡིན། ། ཡིག་ནག་ལྟ་ན་ཀུ་རེ་ཡིན། ། བཙུན་པོའི་ང་འོ་ཆེ་བ་ཀུན། ། སྙིང་ནས་ཡིན་ནམ་ཀུ་རེ་བ། ། སྲུང་སེམས་བཟང་པོའི་ས་གཞི་ལ། ། རྐྱེན་ངན་མང་པོ་ལངས་ན་མངོན། །
གྲོགས་སུ་འགྲོ་ན་བཙུན་པོ་ཡིན། ། གཙང་སྦྲ་ལ་རེ་ན་ཀུ་རེ་ལགས། ། ཕན་སེམས་ཀྱི་ངའོ་ཆེ་བ་ཀུན། ། སྙིང་ནས་ཡིན་ནམ་ཀུ་རེ་བ། ། བྱང་ཆུབ་སེམས་དཔའི་སྡོམ་པ་ལ། ། གཞན་གྱི་བློ་གཏད་བྱེད་ན་མངོན། ། སངས་རྒྱས་ལ་འགོད་ན་ཕན་སེམས་ཡིན། ། ཟས་ནོར་གྱིས་བསླུ་ན་ཀུ་རེ་ལགས། ། འདི་གཞན་ལ་བཟླས་པ་མ་ལགས་ཏེ། ། ཀུ་རེ་པག་ཤི་བགྱིས་པ་ལགས།། །།
༤༡༽ ༄། །གདན་ས་ཆགས་སྡང་མེད་པར་སྐྱོང་དགོས་པར་གདམས་པ།། ཕ་ཆོས་རྗེ་བླ་མ་རིན་ཆེན་གྱི། ། དག་དང་མ་དག་གདུལ་བྱ་རྣམས། ། སྐུ་གསུང་ཐུགས་དང་ཡོན་ཏན་དང༌། ། ཕྲིན་ལས་ཀྱི་གདན་ས་འཛིན་པ་ལ། ། རང་འདོད་ཕྱོགས་རིས་བསམ་པ་ཡིས། ། བཟང་ངན་གྱི་ཕྱོགས་རིས་མ་བྱེད་པར། ། བུ་རང་ལ་གཏད་པའི་ཕ་ཕོགས་དེ། ། ཆགས་སྡང་གི་དགྲ་ལ་མ་བསྐུར་མཛོད། །
བཀའ་བརྒྱུད་ཀྱི་བླ་མ་གོང་མ་རྣམས། ། དུས་གསུམ་རྒྱལ་བའི་གདན་ས་མཆོག ། རིགས་དྲུག་འཁོར་བའི་རྒྱ་མཚོ་དེ། ། ཐུགས་རྗེ་ཆེན་པོའི་ཐབས་ཀྱིས་འཛིན། ། སྤྱིར་གང་ཡང་ཡག་པར་འོང་དུ་འདྲ། ། བུ་རང་ལ་གཏད་པའི་ཕ་ཕོགས་དེ། ། ཆགས་སྡང་གི་དགྲ་ལ་མ་བསྐུར་མཛོད། ། ཕ་སྐྱེས་ཆེན་བླ་མ་གོང་མ་རྣམས། ། སྐྱེ་འགག་མེད་པ་སེམས་ཀྱི་གཤིས། ། འཁོར་འདས་ཀུན་གྱི་གནས་ལུགས་མཆོག །
ལྷུན་གྱིས་གྲུབ་པའི་རྒྱལ་ས་དེ། ། འདུ་འབྲལ་མེད་པའི་ཤུགས་ཀྱིས་འཛིན། ། ཞེ་འདོད་ཏུང་ཏུང་གི་ཁ་ན་མེད། ། ཐམས་ཅད་ཡག་པར་འོང་དུ་འདྲ། ། བུ་རང་ལ་གཏད་པའི་ཕ་ཕོགས་དེ། ། ཆགས་སྡང་གི་དགྲ་ལ་མ་བསྐུར་མཛོད། ། ཕ་རྟག་པའི་རྒྱལ་པོ་ཆོས་ཀྱི་སྐུ། ། དུས་གསུམ་འགྱུར་མེད་ཀྱི་གདན་ས་དེ། ། གཟུང་འཛིན་གྱི་རྟོག་པས་ག་ལ་ཟིན། ། ཡང་ཕ་བདག་མེད་ཆེན་པོའི་ཀུ་རེ་ལ། །
བདག་འཁྲུལ་པའི་བྱིས་པ་ཨ་ཐང་ཆད། ། བུ་ནམ་མཁའི་པད་མོ་མ་འཛིན་པར། ། མཉམ་ཉིད་ཀྱི་ཐང་ལ་ངལ་སོས་དང༌། ། བདེ་ཆེན་གྱི་དབྱིངས་སུ་གཉིད་ནས་མཆི། ། དགེ་བ་བྱང་ཆུབ་མཆོག་ཏུ་བསྔོ།། །། ༤༢༽ ༄། །རང་སེམས་འཁྲུལ་གྱི་མེ་ལོང་ལ་བལྟ་ལུགས་མ་ཉེས་པ་བྱེད་དགོས་པ། ན་མོ་རཏྣ་གུ་རུ། བདེ་བ་ཅན་གྱི་འཇིག་རྟེན་ཁམས། ། ཞིང་ཁམས་ཕུན་སུམ་ཚོགས་པ་དེ། །
མགོན་པོ་རྒྱལ་བ་ཚེ་དཔག་མེད། ། བྱང་ཆུབ་སེམས་དཔར་གྱུར་པའི་ཚེ། ། དེ་ལྟར་བློ་ཡིས་འདུས་བྱས་པའི། ། བསམ་པའི་སྟོབས་ལས་བྱུང་པ་ཡིན། ། སྙིང་སྟོབས་མ་ཆུང་རྣལ་འབྱོར་པ། ། ཁམས་གསུམ་འཁོར་བའི་སེམས་ཅན་རྣམས། ། སྡུག་བསྔལ་རྒྱ་མཚོ་མཐའ་མེད་དུ། ། རང་དབང་མེད་པར་འཁོར་བ་ཡང༌། ། རང་སེམས་འཕྲུལ་གྱི་མེ་ལོང་ལ། ། བལྟ་ལུགས་ཉེས་པས་ལན་པ་ཡིན། །
སྐུ་ཡུས་མ་ཆེ་རྣལ་འབྱོར་པ། ། དུས་གསུམ་སངས་རྒྱས་ཐམས་ཅད་ཀྱིས། ། འཁོར་དང་མྱ་ངན་འདས་པའི་ཆོས། ། བཟང་ངན་གཉིས་སུ་མ་གཟིགས་ཏེ། ། ཐམས་ཅད་སྤྲོས་པ་མེད་པར་ཞི། ། རང་དོན་གཞན་དོན་ཕུན་ཚོགས་པ། ། ཐམས་ཅད་རང་གི་བསམ་པ་ཡིན། ། ལོག་པར་མ་བལྟ་རྣལ་འབྱོར་པ། ། བདག་འཛིན་རྟོགས་པའི་རྫ་མ་དེར། ། འཆི་བ་མེད་པའི་བདུད་རྩི་མཆོག །
སྟོང་ཉིད་སྙིང་རྗེའི་གདམས་ངག་སྦས། ། འཛིན་ཆགས་ཀྱི་ཐིམ་བུ་ཕྱུང་ཙམ་གྱིས། ། སྐྱོན་མེད་གཉུག་མའི་བདུད་རྩིའི་བཅུད། ། མོས་གུས་ཅན་གྱི་སློབ་མས་ཐུངས། ། ཉམས་རྟོགས་གཅིག་ཏུ་གྱུར་པ་དེ། ། དུས་གསུམ་སངས་རྒྱས་ཀྱི་ཡེ་ཤེས་ཡིན། ། བླ་མ་རིན་ཆེན་དེ་སྐད་གསུང༌།། །།། ༤༣༽ ༄། །ཉམས་དང་རྟོགས་ཚད་ཀྱི་ཤན་འབྱེད་ཚུལ་བསྟན་པ།། ན་མོ་རཏྣ་གུ་རུ་བྷི་རྻ་བཛྲ་ནི།
རང་རིག་འཁོར་བའི་རྒྱ་མཚོ་འདི། ། བདེ་ཆེན་ཆོས་སྐུ་ཡིན་མ་ཡིན། ། ཚད་ལྡན་བླ་མ་དམ་པ་ལ། ། མོས་གུས་ཀྱི་གཏེར་ཁ་བྱེ་ན་མངོན། ། རང་ལུས་རྒྱལ་བའི་དཀྱིལ་འཁོར་ལ། ། དུས་གསུམ་སངས་རྒྱས་བཞུགས་མི་བཞུགས། ། བྱང་ཆུབ་སེམས་ཀྱི་གསེར་འགྱུར་རྩིས། ། བསྒྱུར་ཞིང་བྱིན་གྱིས་བརླབ་ན་མངོན། ། གནོད་པ་བྱེད་པའི་དགྲ་བགེགས་འདི། ། ཆོས་སྐྱོང་སྲུང་མ་ཡིན་མ་ཡིན། །
ཚད་མེད་སྙིང་རྗེ་ཆེན་པོ་ཡིས། ། གསང་སྔགས་ཉམས་སུ་བླངས་ན་མངོན། ། རྒྱུ་འབྲས་རྟེན་འབྲེལ་ཟབ་མོ་འདི། ། མན་ངག་ཟབ་མོ་ཡིན་མ་ཡིན། ། མཉམ་རྗེས་སྒོམ་གྱིས་མ་བསླད་པའི། ། གཉིས་མེད་ཉམས་སུ་མྱོང་བས་མངོན། ། དུས་གསུམ་སངས་རྒྱས་དགོངས་པ་དེ། ། སྟོང་ཉིད་སྙིང་རྗེ་ཡིན་མ་ཡིན། ། སྐྱོན་མེད་བརྒྱུད་པའི་བྱིན་རླབས་དེས། ། སྐལ་ལྡན་བྱིན་གྱིས་བརླབ་ན་མངོན། །
གསང་སྔགས་ཡིད་བཞིན་ནོར་བུ་ལ། ། དགོས་འདོད་ཐམས་ཅད་འབྱུང་མི་འབྱུང༌། ། རྩ་དང་རླུང་དང་ཐིག་ལེ་ལ། ། ཅི་བྱ་རང་དབང་ཡོད་ན་མངོན། ། ཀྭ་ཚུ་རོལ་མཐོང་བའི་གང་ཟག་རྣམས། ། ཚེ་འདིར་རྟོག་པའི་བློ་གྲོས་ཀྱིས། ། རང་གཞན་མགོ་བསྐོར་མ་བྱེད་པར། ། ཚད་ལྡན་བླ་མ་སྤྱི་བོས་བཀུར། ། བྱམས་དང་སྙིང་རྗེའི་དཀྱིལ་འཁོར་གྱིས། ། འགྲོ་དྲུག་སྨིན་པའི་བློ་གྲོས་དང༌། །
རྒྱལ་བའི་བསྟན་པ་རིན་པོ་ཆེ། ། རྒྱས་པར་འདོད་པའི་བློ་གྲོས་ཀྱིས། ། རྒྱུན་ཆད་མེད་པའི་བརྩོན་འགྲུས་དེས། ། མགོ་རྩ་མ་ལོག་མན་ངག་ལ། ། ཁ་རྐྱང་ཚིག་ཏུ་མ་ཤོར་བར། ། ཚུལ་བཞིན་ཉམས་སུ་བླང་གྱུར་ན། ། དུས་གསུམ་རྒྱལ་བའི་ཡོན་ཏན་ཡང༌། ། ཚེ་འདི་ཉིད་ལ་འཆར་འགྱུར་བས། ། ཡོན་ཏན་གཞན་ལྟ་སྨོས་ཅི་དགོས།། །།།
༤༤༽
༄། །དུས་བཞིའི་མཆོད་པ་ཆེན་པོ་ཚོགས་ཆེན་རྫོགས་པར་བསྟན་པ།། ཨོཾ་སྭསྟི། བསྟན་པ་འདི་ཡྀ་སྒོར་ཞུགས་ཤིང༌། ། སྐྱོབ་པ་ཤཱཀྱ་སེང་གེ་ལ། ། སྟོན་པར་གང་གིས་ཁས་ལེན་ཅིང༌། ། གསུམ་ལ་སྐྱབས་སུ་སོང་རྣམས་ཀྱིས། ། བསླབ་བྱ་དུས་མཆོད་ཆེན་པོ་འདིས། ། སྡིག་སྒྲིབ་ཐམས་ཅད་འདག་པ་དང༌། ། ཚོགས་ཆེན་རྫོགས་པར་འགྱུར་བ་དང༌། ། དགེ་སློང་རྨས་པར་གྱུར་པ་ཡང༌། །
སོས་པར་གྱུར་པ་ལ་སོགས་པ། ། ཕན་ཡོན་བསམ་གྱིས་མི་ཁྱབ་པ། ། སྟོན་པ་ཉིད་ཀྱིས་གསུངས་པས་ན། ། གོང་མ་རྣམས་ཀྱི་རྗེས་འབྲངས་ནས། ། དུས་བཞིའི་མཆོད་པ་ཆེན་པོ་བྱ། ། ས་ག་ས་རིའི་ཟླ་བ་ལ། ། ཚེས་བརྒྱད་རྒྱལ་དང་འཛོམས་པའི་ཚེ། ། སྟོན་པ་སྐུ་བལྟམས་དབུ་སྐྲ་བྲེགས། ། དེ་ཡི་ཉ་ལ་རྫོགས་སངས་རྒྱས། ། དུས་དེར་མངོན་པར་བྱང་ཆུབ་པའི། །
དུས་མཆོད་ཆེན་པོ་བྱ་བ་ཡིན། ། དེ་ནས་ཞག་གྲངས་བཞི་བཅུ་དང༌། ། རྩ་དགུ་ལོན་པའི་དུས་ཚོད་དུ། ། ཝཱ་ར་ཎཱ་སཱིར་མགོན་པོ་ཡིས། ། ཆོས་ཀྱི་འཁོར་ལོ་བསྐོར་བ་ཡིན། ། དབྱར་གྱི་ཟླ་བ་གསུམ་པོ་ལ། ། ཚུལ་དུ་བཞུགས་ཤིང་ཚུལ་ཐོན་ནས། ། ཞག་བདུན་ལོན་པའི་ཉིན་པར་ནི། ། ལྷ་ལས་བབས་པའི་དུས་མཆོད་ཡིན། ། འཇིག་རྟེན་མགོན་པོ་རིན་ཆེན་གྱི། །
འདས་མཆོད་དང་ཡང་གཅིག་ཏུ་འོང༌། ། ཆོ་འཕྲུལ་རྟ་ཡི་ཟླ་བ་ལ། ། ཆོ་འཕྲུལ་ཆེན་པོའི་མཆོད་པ་བྱ།། །།། ༤༥༽ ༄། །རྟེན་ཅིང་འབྲེལ་འབྱུང་ལས་སྐྱེ་བ་གྲུབ་ཚུལ་བསྟན་པ།། རྟེན་ཅིང་འབྲེལ་བར་འབྱུང་བ་རྒྱུ་རྐྱེན་ལས་སྐྱེས་རྣམས། ། གདོད་ནས་མ་སྐྱེས་སྤྲོས་པ་ཀུན་དང་རྣམ་པར་བྲལ། ། མཁྱེན་གཉིས་མངའ་བདག་བདེ་ཆེན་ལྷུན་གྱིས་གྲུབ་པའི་སྐུ། ། དཔལ་ལྡན་ཕག་མོ་གྲུ་པ་ཉི་མས་འགྲོ་རྣམས་སྐྱོབས། ། ལྷན་ཅིག་སྐྱེས་པའི་ཡུལ་རྣམས་འདོད་པའི་གཞི། །
རྟོགས་ན་འདོད་པ་མེད་པ་བདེ་བ་ཆེ། ། རྟོགས་པའི་ངོ་བོ་བླ་མ་རྣམ་གཉིས་མཁྱེན། ། ས་བོན་ལྡན་པ་རྐྱེན་གྱི་དབང་ཡིན་ཏེ། ། ཡུལ་ལ་འདུས་པས་ཆགས་སྡང་རྨོངས་གསུམ་བྱུང༌། ། ཤེས་པར་བྱེད་པས་འདུ་བྱེད་ཤེས་པ་ཕྱོགས། ། ཤིན་ཏུ་ངེས་པ་རྣམ་པར་ཤེས་པའོ། ། བྱེ་བྲག་ཤེས་པས་མིང་དང་གཟུགས་སུ་བཏགས། ། སྐྱེ་མཆེད་དྲུག་པོ་དྲུག་ལ་རབ་ཏུ་འཇུག ། ཞུགས་པས་རེག་དང་ཚོར་བས་སྲེད་པ་ལེན། ། མངལ་ཏུ་ཞུགས་པ་སྲིད་པས་འགྲུབ་པས་སྐྱེ། །
རྒ་ཤི་ལ་སོགས་སྡུག་བསྔལ་འཁོར་ཡུག་གོ ། དང་པོ་གཏི་མུག་སྲེད་ལེན་འདོད་ཆགས་ཡིན། ། གཞན་རྣམས་བྱེད་པའི་མིང་ལ་ལས་ཞེས་བྱ། ། ཀུན་ཀྱང་དུག་གསུམ་འགྱུར་ལྡོག་འབའ་ཞིག་ཡིན། ། ཡུལ་ལ་བརྟེན་ནས་སྐྱེ་བ་མེ་ལོང་གཟུགས་བརྙན་བཞིན། ། འདུས་པའི་ཤེས་པ་རྟེན་འབྲེལ་དག་ལས་འབྱུང༌། ། ཤེས་པ་དེ་ལས་མུན་དང་སྣང་བ་ཉི་མའི་འོད། ། གཞན་དུ་འཕོ་བ་མེད་དོ་ཤེས་པ་གར་ཡོད་ས་དེར་ཡོད།། །།། ༤༦༽ ༄། །རྟེན་འབྲེལ་ལུགས་འབྱུང་ལྡོག་གི་གོ་དོན་གསལ་བར་བསྟན་པ།
རང་བཞིན་རྣམ་དག་སྤྲོས་པ་ཉེར་ཞི་བ། ། རྒྱལ་བ་རྣམས་ཀྱིས་མངོན་དུ་མཛད་གྱུར་པས། ། འགྲོ་བ་ཀུན་གྱི་རྟེན་དང་གནས་གྱུར་པ། ། འཁོར་འདས་ཀུན་གྱི་གཤིས་ལ་ཕྱག་འཚལ་ལོ། ། མདོ་དྲན་པ་ཉེ་བར་བཞག་པ་ལས། དུས་གསུམ་གྱི་སངས་རྒྱས་ཐམས་ཅད་ཀྱི་ཆོས་ནི། རྟེན་ཅིང་འབྲེལ་བར་འབྱུང་བ་བཅུ་གཉིས་སོ། ། ཞེས་གསུངས་པ་དང༌། སློབ་དཔོན་འཕགས་པའི་ཞལ་སྔ་ནས། རྟེན་ཅིང་འབྲེལ་པར་འབྱུང་བ་འདི་རྒྱལ་བ་རྣམས་ཀྱི་གསུང་གི་གཅེས་པ་ཟབ་མོ་ཞེས་གསུངས་པའི་དོན་ནི།
ལུགས་ལས་འབྱུང་བ་དང་དེ་ལས་ལྡོག་པའོ། ། ལུགས་འབྱུང་བ་ནི། བདག་ཡོད་ན་ནི་གཞན་དུ་ཤེས། ། བདག་གཞན་ཆ་ལས་འཛིན་དང་སྡང༌། ། དེ་གཉིས་དང་ནི་འབྲེལ་བ་ལས། ། ཉེས་པ་ཐམས་ཅད་འབྱུང་བ་ཡིན། ། ཞེས་པ་དང༌། མ་རིག་པའི་རྐྱེན་གྱིས་འདུ་བྱེད་དང༌། རྒ་ཤིའི་བར་དུའོ། ། དེ་ཡང་མ་རིག་པས་གཞི་བྱས།
དྲུག་པོས་ལས་བསགས། སྲེད་ལེན་གྱིས་མཚམས་སྦྱར་ནས། སྲིད་པ་དང༌། སྐྱེ་བ་དང༌། རྒ་ཤིའི་སྡུག་བསྔལ་གྱི་ཕུང་པོ་རིགས་དྲུག་ཏུ་འཁོར། རྟེན་འབྲེལ་ཞེས་བྱ་བ་འཚོགས་པ་ལས་སྐྱེས་པ་དང༌། གཅིག་མ་ཚང་ན་འཚོགས་པའི་རྟེན་འབྲེལ་མ་ཚང་བས། འབྲས་བུ་དེ་ལྟ་བུ་གྲུབ་པར་མི་འགྱུར་བས་རྟེན་འབྲེལ་འཕྱུག་པའོ། ། དེ་ལ་ལུགས་ལས་ལྡོག་པ་ནི། ཡུལ་རྟེན་འབྲེལ་ལུགས་ལས་ལྡོག་པ་དང༌།
ལྡོག་པའི་ཐབས་དང༌། ལྡོག་པ་ལ་ཞུགས་པ་གསུམ་ལ། ། འདོད་སྲེད་དྲག་པོ་སྐྱེས་པ་ལ་གཞི་དད་པ་ཞེས་ཟེར་རོ། ། དེ་ཡང་མགོན་པོ་བྱམས་པའི་ཞལ་སྔ་ནས། རང་བྱུང་རྣམས་ཀྱི་དོན་དམ་ནི། ། དད་པ་ཉིད་ཀྱིས་རྟོགས་བྱ་ཡིན། ། ཞེས་པ་དང༌། དད་པ་ལ་ཡང་འདོད་པའི་དད་པས་གང་འདོད་པ་དེ། བརྩོན་འགྲུས་དྲག་པོས་བསྒྲུབ་པ་ལ་ལམ་མམ། ཡང་ན་རྟེན་འབྲེལ་ལམ།
ཚོགས་གསོག་ཅེས་མིང་ཐ་དད་པར་བཏགས་པའོ། ། ཡང་ཡུལ་གང་ཡང་རུང་བ་གཅིག་ལ་གང་དམིགས་དམིགས་སུ་འགྱུར་བས། དེ་དང་དེར་འགྱུར་བས་འདུན་པའི་རྩལ་ལ་རབ་ཏུ་གནས་པའོ། ། ཡང་རང་གིས་དང་པོར་སངས་རྒྱས་སྐུ་གསུམ་གྱི་བདག་ཉིད་དུ་མོས་ནས། དེ་ལ་འདོད་པའི་དད་པ་དྲག་པོས་བསྒྲུབ་ན། དེ་ཐོབ་པས་ལྟ་བས་གོ་འཕང་མཆོག་ཏུ་བྱེད་ཅེས་གསུངས་སོ། ། འོ་ན་སྲེད་ལེན་འཁོར་བའི་རྒྱུ་ཡིན་པས་སྤང་རྒྱུ་ཡིན་ནམ་སྙམ་ན། དེ་ཉན་ཐོས་དང༌། རང་སངས་རྒྱས་རྣམས་ཀྱིས་འཁོར་འདས་གང་ཡང་མ་གྲུབ་པར་རྟོགས་པས། སྲིད་པར་སོང་བ་སྡུག་བསྔལ་བ་དང༌།
མྱ་ངན་ལས་འདས་པ་ཞི་བར་འདུ་ཤེས་པའི་ཤུགས་ཀྱིས་འཁོར་བའི་འཇིགས་པས་སྐྲག་ནས་དེ་སྤོང་བར་འདོད་པ་དང༌། སྲེད་དང་བྲལ་ལ་ཡང་སྲེད་མེད་ཅེས་པ་ནི་གནས་སྐབས་ཀྱི་སྲུབ་རྙེད་པའོ། ། རྒྱལ་བའི་སྲས་རྣམས་ནི། འཁོར་བ་དང་མྱ་ངན་ལས་འདས་པ་ཐམས་ཅད་གདོད་ནས་མ་གྲུབ་པར་མཐོང་བས་སྲིད་པར་མི་གནས་པ་དང༌། སྲེད་ལེན་རྫོགས་པའི་བྱང་ཆུབ་ཀྱི་རྒྱུའམ། རྟེན་འབྲེལ་ཟབ་མོ་བྱང་ཆུབ་ཀྱི་སེམས་འདིའི་སྐབས་སུ་གནས་འགྱུར་རྣམས་དང༌། གསང་སྔགས་རྣམས་བཞེད། བསོད་ནམས་ཀྱི་ཚོགས་དེ་ལས་རྫོགས་པའི་བྱང་ཆུབ་འབྱུང་བས། སྙིང་རྗེས་ཞི་ལ་མི་གནས་པའི་མྱ་ངན་ལས་འདས་པ་ཞེས་བྱའོ།། །། ༤༧༽
༄། །གཉིས་མེད་བྱང་ཆུབ་སེམས་འདི་གོམས་པར་བྱེད་དགོས་པ།། ན་མོ་རཏྣ་གུ་རུ། བཛྲ་རཱ་ཛ་དྷརྨཱ་ཀ་ཡ་ནི། ། བྲམ་ཟེ་ཆེན་པོ་དངོས་འཛིན་མེད། ། ལྷུན་གྱིས་གྲུབ་པའི་བདག་ཉིད་ཀྱིས། ། རང་བྱུང་ཕྱག་རྒྱ་ཆེན་པོ་རྟོགས། ། བྱང་ཆུབ་སེམས་ཀྱི་དེ་ཉིད་ལས། ། འཁོར་དུ་གཏོགས་པའི་མུ་སྟེགས་རྣམས། ། ལྟ་སྤྱོད་གཞན་དུ་མ་བསྒྱུར་ནས། ། རང་གཞན་ཕྱག་རྒྱ་ཆེན་པོ་ཡིས། །
གཉིས་སུ་མེད་པར་བསྒྱུར་ནས་ཀྱང༌། ། མཁའ་སྤྱོད་གནས་སུ་འཁྲིད་པར་མཛད། དེ་ལ་འདི་ལྟར་ཤེས་པར་བྱ་སྟེ། རང་གི་འཁོར་དང༌། གཉེན་འདུན་དང༌། མ་ཉིད་ངེས་པའི་ནམ་མཁའི་མཐའ་དང་མཉམ་པའི་སེམས་ཅན་རྣམས་ཀྱི་རྒྱུ་འབྲས་ཀྱི་རྟེན་ཅིང་འབྲེལ་བར་འབྱུང་བ་ཟབ་མོ་མཐོང་བའི་དབང་གིས། ཕྱིན་ཅི་ལོག་གི་རྟེན་འབྲེལ་གྱིས་ཕྱིན་ཅི་ལོག་གི་རྒྱུ་འབྲས་ད་ལྟ་ཉིད་ནས་བཟུང་སྟེ། སྡུག་བསྔལ་གྱི་ཕུང་པོ་ཆེན་པོར་འབྱུང་བ་ལ་སྙིང་བརྩེ་བས་མ་བཟོད་ནས། བཟང་པོའི་རྒྱུ་འབྲས་ལ་འཇུག་པའི་འདོད་པའི་དབང་གིས། ངན་རྟོག་གི་གཉེན་པཽར་བཟང་རྟོག་བསྟེན་ཅིང༌།
ཚར་གཅད་པ་དང་རྗེས་སུ་བཟུང་བའི་ཚུལ་གྱིས། ཁྲོ་འཁྲུགས་དང་འབད་འབུངས་སྣ་ཚོགས་བྱས་ཀྱང༌། རྫོགས་པའི་སངས་རྒྱས་མི་ཐོབ་ཅེས་གསུང་ངོ༌། ། འོ་ན་ཇི་ལྟར་བྱ་ཞེ་ན། སྤྱིར་མཁས་པ་ཐམས་ཅད་ཀྱི་མཐར་ཐུག་ཅིང་ལུས་པ་མེད་པ་ནི་སངས་རྒྱས་བཅོམ་ལྡན་འདས་ཡིན་ཏེ། ཆོས་ཀྱི་སྐུའི་རང་བཞིན་དུ་སངས་རྒྱས་པས། རང་དོན་དང་གཞན་དོན་ཕུན་སུམ་ཚོགས་པ་དང༌། དེའི་དགོངས་པ་རྗེ་བཙུན་བྲམ་ཟེ་ཆེན་པོས་ཐུགས་སུ་ཆུད་པའི་རྣམ་པར་ཐར་པ་ཡང་དེ་ཉིད་དོ། ། དེས་ན། སངས་རྒྱས་སྲས་དང་ཉན་ཐོས་རང་རྒྱལ་ལྷ་རྣམས་དང༌། །
འགྲོ་བ་ཀུན་གྱི་བདེ་སྐྱིད་ཆོས་རྣམས་ཇི་སྙེད་པ། ། དེ་ཀུན་ཤེས་རབ་ཕ་རོལ་ཕྱིན་མཆོག་སྤྱོད་ལས་བྱུང༌། ། དེ་སྐད་གསུངས་པས་རྣལ་འབྱོར་དབང་ཕྱུག་རྣམས། ། གཉིས་མེད་བྱང་ཆུབ་སེམས་འདི་གོམས་པར་གྱིས། ། གཉིས་འཛིན་རྟོགས་པས་བྱང་ཆུབ་མི་ཐོབ་ཅེས། ། དཔལ་ལྡན་མདའ་བསྣུན་འོ་དོད་འབོད་པ་ཉོན།། །། ༤༨༽ ༄། །གཉིས་མེད་ཐུགས་རྗེ་ཆེན་པོ་དང་སྐད་ཅིག་ཀྱང་མི་འབྲལ་བར་བྱེད་པ།། ཕྱག་འཚལ་འདུད་ཅིང་ཕྱག་འཚལ་འདུད། ། ཕྱག་འཚལ་ཕྱག་འཚལ་ཕྱག་འཚལ་འདུད། །
ཨེ་མ་ངོ་མཚར་རྨད་ཀྱི་ཆོས། ། ཨ་ལ་ལ་སྟེ་དཔེ་ལས་འདས། ། སྙིང་རྗེ་སྙིང་རྗེ་ཀུན་གྱི་བདག ། གཉིས་སུ་མེད་པའི་སྙིང་རྗེ་མཆོག ། སྙིང་རྗེ་ཅན་གྱིས་གང་རྟོགས་པ། ། བློ་ལས་འདས་པའི་སྙིང་རྗེ་ནི། ། གཉིས་མེད་སྙིང་རྗེ་ཅན་རྣམས་ཀྱིས། ། གཉིས་སྣང་མེད་པའི་བརྟུལ་ཞུགས་ཀྱིས། ། རྒྱུན་ཆད་མེད་པར་གནས་པར་བྱ། ། ཨེ་མ་ངོ་མཚར་རྨད་ཀྱི་ཆོས། །
ཁམས་གསུམ་སྲིད་གསུམ་འཁོར་འདས་ཀུན། ། རིག་པའི་ངང་ལས་མ་གཡོས་པ། ། རྒྱུ་འབྲས་གདོད་ནས་སྟོང་ཉིད་འདི། ། གཉིས་མེད་རྟོགས་པའི་རྣལ་འབྱོར་པས། ། རིག་པ་རྟུལ་ཞུགས་སྤྱོད་པ་ཡིས། ། གཉིས་སུ་མེད་པར་འགྱུར་བ་ཡིན། ། གཉིས་མེད་ཐུགས་རྗེ་ཆེན་པོ་འདིས། ། གཉིས་སུ་མེད་པའི་བག་ཆགས་སྦྱང༌། ། དེ་ལྟར་གཉིས་མེད་ཐུགས་རྗེ་དང༌། ། སྐད་ཅིག་ཙམ་ཡང་མི་འབྲལ་འཚལ།། །།།
༤༩༽ ༄། །རླུང་སེམས་དབྱེར་མེད་ཀྱི་དྲན་རྒྱུན་ལ་གཅེས་པར་དགོས་པ།། ན་མོ་རཏྣ་གུ་རུ་ཧཱུྂ། ཨ་ཡ་ཆ་ལྔ་ཆའི་རྣལ་འབྱོར་པ། ། ཐབས་ལམ་ཡོན་ཏན་འབྱུང་འདོད་ན། ། ཤིན་ཏུ་དབེན་པའི་གནས་ཉིད་དུ། ། མཐུན་པའི་གནས་དང་སྟན་བཤམས་ནས། ། ཕྱི་ནང་གི་གཡེང་བ་རབ་བཅད་དེ། ། དམ་ཚིག་བླ་མ་སྤྱི་བོས་བཀུར། ། སྦྱོར་བའི་དུས་ལ་བབ་པའི་ཚེ། །
རླུང་སེམས་གཉིས་མེད་དྲན་པ་གཅེས། ། ཉམས་མྱོང་རྒྱུན་ཆད་མེད་པར་བྱ། ། གཙུབ་ཤིང་གཙུབ་སྟན་འཚོགས་གྱུར་ཀྱང༌། ། རྒྱུན་ཆད་དྲག་ཏུ་མ་བསྒྲུབ་ན། ། མེ་ལྟ་འོང་བར་ཅང་སྲིད་དམ།། །།། ༥༠༽ ༄། །གཏུམ་མོའི་ལུས་གནད་དང་བྲལ་ན་རེ་བ་མེད་ཅེས་པ།། ན་མོ་རཏྣ་གུ་རུ། བླ་མ་དམ་པའི་ཞལ་སྔ་ནས། ། གཏུམ་མོ་གནད་ཀྱི་སྦྱོར་བ་ལ། །
ཐོག་མ་བར་དང་ཐ་མར་ཡང༌། ། ཁ་ཟས་འཁྲུལ་འཁོར་དམིགས་པ་གཅེས། ། ཕོ་རླུང་མོ་རླུང་མ་ནིང་རླུང༌། ། ལྟོ་བདེ་ཙམ་དུ་ཁ་ཟས་ནི། ། ཡང་ཡང་ཟ་བའི་སྦྱོར་བ་ཡིས། ། རླུང་ནི་ནོན་པར་འགྱུར་བ་སྟེ། ། གསུས་པ་ལྟེབས་ནས་མནན་རྒྱུ་མེད། ། འཁྲུལ་འཁོར་གནད་ཀྱི་སྦྱོར་བ་ཡིས། ། རླུང་ལྔ་དབང་དུ་བྱས་ནས་ཀྱང༌། ། རང་གི་གནས་སུ་ཆུད་པར་འགྱུར། །
ལུས་གནད་འབྲལ་ན་རེ་བ་མེད། ། གཅིག་ཏུ་གྱུར་པའི་དམིགས་པ་ཡིས། ། སྐྱོན་དག་ཡོན་ཏན་རྫོགས་པ་དང༌། ། རང་རྟགས་ཕྱག་རྒྱ་སྟོན་པར་བྱེད། ། གཉིས་སུ་སོང་ན་རེ་ཐག་ཆད། ། དེས་ན་བླ་མའི་གདམས་ངག་གཅེས།། །། ༥༡༽ ༄། །ཉམས་མྱོང་གི་རྩི་ལ་མ་འབྱར་བར་བདེ་ཆེན་རྒྱལ་པོའི་རང་སེམས་བསྒོམ་པ།། ན་མོ་རཏྣ་གུ་རུ། ། དབྱེར་མེད་འོད་གསལ་ཆོས་ཀྱི་སྐུ། །
གཉུག་མ་སྤྲོས་དང་བྲལ་བ་ལ། ། ངོས་གཟུང་མེད་པར་བློ་འདས་ཏེ། ། འཛིན་པའི་སྤྲོས་པ་སྣ་ཚོགས་ཀྱིས། ། སེམས་ནམ་མཁའ་ཆེན་པོ་བཀབ་གྱུར་ན། ། མཁྱེན་པའི་ཡོན་ཏན་ཉི་ཟླ་དེ། ། སྒྲིབ་པར་འགྱུར་པ་གདོན་མི་ཟ། ། བུ་སྐུ་གསུམ་ཡོན་ཏན་འདོད་པ་ན། ། ཉམས་མྱོང་གི་རྩི་ལ་མ་འབྱར་བར། ། བདེ་ཆེན་རྒྱལ་པོ་རང་སེམས་སྒོམས། ། ང་བདག་འཛིན་པའི་རྣམ་རྟོག་ཀྱང༌། །
རི་བོང་རྭ་དང་མོ་གཤམ་བུ། ། ཡོད་མ་མྱོང་ལ་ཁྱད་པར་ཆོས། ། གཉིས་སུ་གྲུབ་པ་མི་སྲིད་པས། ། བུ་འཛིན་པ་ཐོངས་ལ་རང་སེམས་སྒོམས། ། རྩ་དང་རླུང་དང་ཐིག་ལེ་དང༌། ། བསྒོམ་དང་སྒོམ་མཁན་ཐམས་ཅད་ཀུན། ། གཉིས་མེད་རང་སར་དག་གྱུར་ན། ། ཐབས་ལམ་གྱི་དགོས་པ་རྫོགས་པ་ཡིན། ། མཉམ་ཉིད་ངང་ལ་མི་འགྲོ་ན། ། གཟུང་འཛིན་སྤྲོས་པ་སྣ་ཚོགས་ཀྱིས། །
རང་གཞན་དོན་ཀུན་ག་ལ་རྫོགས། ། སྐུ་གསུམ་ལྷུན་གྱིས་གྲུབ་པ་ལ། ། རང་གི་སེམས་དང་མི་འབྲལ་མཛོད།། །། ༥༢༽ ༄། །དཔལ་ས་ར་ཧའི་ཕྱག་ཆེན་མ་བཅོས་རྣམ་ལྔའི་བསྡུས་དོན་པར་ཕུ་བ་ལ་གདམས་པ།། བྲམ་ཟེ་ཆེན་པོའི་ཞལ་སྔ་ནས། ། ཕྱག་རྒྱ་ཆེན་པོ་སྐྱེ་བ་མེད། ། མ་བཅོས་ངང་ལ་བཞག་པ་ཆོས་ཀྱི་སྐུ། ། འགྲོ་འཆག་ཉལ་འདུག་ཀུན་ཏུ་ཚོགས་དྲུག་ལྷུག་པར་ཞོགས། ། ཚོགས་དྲུག་ལྷུག་པར་བཞག་ན་བདེ་ཆེན་རྒྱུན་མི་འཆད། །
རྗེ་བཙུན་གོང་མས་གསུངས་པའི་དོན། ། རང་བྱུང་ལྷུན་གྱིས་གྲུབ་པ་ཡིན། ། སེམས་མ་བཅོས་པ་ལ་རྣམ་པ་ལྔ། ། ཉོན་མོངས་རྣམ་རྟོག་མ་བཅོས་པ། ། ཁམས་གསུམ་འཁོར་བའི་འདུག་ལུགས་ཡིན། ། ཉམས་མྱོང་བཟང་པོ་མ་བཅོས་པ། ། ལྷ་གནས་གོང་མར་སྐྱེ་བའི་རྒྱུ། ། སེམས་ཀྱི་གནས་ལུགས་མ་བཅོས་པ། ། མྱ་ངན་འདས་པའི་ས་ལ་གནས། ། འཁོར་འདས་གཉིས་མེད་མ་བཅོས་བ། །
ཐེག་ཆེན་སློབ་པའི་ཟུང་འཇུག་ཡིན། ། མཐར་ཐུག་བློ་འདས་མ་བཅོས་པ། ། རང་བྱུང་ལྷུན་གྱིས་གྲུབ་པ་ལ། ། རྩོལ་སྒྲུབ་མེད་པའི་གཞན་དོན་འབྱུང༌། ། མི་སློབ་འབྲས་བུ་མཐར་ཕྱིན་ཡིན། ། ཁྱེད་ཀྱི་དེ་རྣམས་ངས་མ་ཤེས། ། དེ་ལ་གཟིགས་ལ་ཞུ་ཐུག་མཛོད།། །། ༥༣༽ ༄། །འོད་གསལ་ཆེན་པོའི་འཕོ་བའི་གདམས་པ།། ན་མོ་རཏྣ་གུ་རུ།
གཟུང་དང་འཛིན་པའི་རྣམ་རྟོག་ལ། ། འཕོ་ལུགས་བསམ་གྱིས་མི་ཁྱབ་སྟེ། ། བཟང་ངན་རྟོག་པའི་བྱེ་བྲག་གིས། ། རིགས་དྲུག་འཁོར་བའི་རྒྱ་མཚོར་འཁཽར། ། སྲེད་ལེན་འཕོ་བའི་རྣམ་གཞག་འདི། ། མཁས་པས་རྨོངས་པ་མགོ་སྐོར་ཡིན། ། མོས་གུས་ཅན་གྱི་སློབ་མ་དང༌། ། ཚད་ལྡན་བླ་མ་དམ་པ་གཉིས། ། དཔོན་སློབ་ཀྱི་རྟེན་འབྲེལ་འཛོམས་ཙམ་ན། ། གཉིས་མེད་སེམས་ཀྱི་ངོ་བོར་རྟོགས། །
ལྷུན་གྲུབ་དབྱིངས་ལ་འཕོ་འགྱུར་མེད། ། རྗེ་རྣལ་འབྱོར་ཆེན་པོའི་གསུང་བཞིན་དུ། ། དང་པོར་འཕོ་བ་གཞི་མ་གྲུབ། ། བར་དུ་འཕོ་བ་ངོས་གཟུང་མེད། ། ཐ་མར་འཕོ་བ་བློ་ལས་འདས། ། འཕོ་བྱ་འཕོ་བྱེད་འཕོ་བ་གསུམ། ། དབྱེར་མེད་གཅིག་ཏུ་སོང་ཙ་ན། ། འོད་གསལ་ཆེན་པོའི་འཕོ་བ་ཞེས། ། སངས་རྒྱས་འདྲ་བའི་བླ་མས་གསུངས། ། རབ་ཀྱི་ཡང་རབ་འཕོ་བའོ།། །།
༥༤༽ ༄། །རང་སེམས་སྐད་ཅིག་ཀྱང་མི་འབྲལ་བའི་གདམས་ངག་དམ་པ་ཚིག་གཅིག ན་མོ་རཏྣ་གུ་རུ། ཕ་ལྟར་བྱམས་ཞིང་མ་ལྟར་གདུང་བ་དེ་གང་ཡིན། ། མཛའ་མོ་བཞིན་དུ་ཡིད་དུ་འོང་བ་དེ་གང་ཡིན། ། དུས་རྣམས་རྟག་ཏུ་བདེ་བ་འབྱིན་པ་དེ་གང་ཡིན། ། དབང་གི་རྒྱལ་པོ་ལྟ་བུར་དགོས་འདོད་འབྱུང་བ་དེ་གང་ཡིན། ། ཇི་ལྟར་བྱས་ཀྱང་སྐྱོ་བ་མེད་པ་དེ་གང་ཡིན། ། ཤར་ནུབ་མེད་པ་ཉི་ཟླ་ལྟ་བུ་དེ་གང་ཡིན། ། ཡོན་ཏན་མང་པོའི་གཏེར་ཁ་འབྱེད་པ་དེ་གང་ཡིན། །
ཆོས་རྣམས་མ་ལུས་མཐའ་དག་སྟོན་པ་དེ་གང་ཡིན། ། ལྷ་དང་བཅས་པའི་འཇིག་རྟེན་དད་པ་དེ་གང་ཡིན། ། སྐྱོན་དག་ཡོན་ཏན་མ་ལུས་རྫོགས་པ། ། གཅིག་པུ་རང་གི་སེམས་ཉིད་གཅིག་པུ། ། གཅིག་པུ་འདི་ལས་སྐད་ཅིག་ཙམ་ཡང༌། ། བྲལ་བའི་ཐབས་ནི་ཅུང་ཟད་ཙམ་ཡང་མེད་དོ། ། བུ་གཅིག་སྙིང་དང་འདྲ་བ་ཁྱོད་ལ། ། ཚིག་གཅིག་གདམས་ངག་དམ་པ་འདི་སྨྲས། ། དེ་ལས་གཞན་པ་ང་ལའང་མེད་དོ།། །། ༥༥༽
༄། །ཚིག་གསུམ་གནད་ཀྱི་མན་ངག་བྱ་ཐབས་མེད་པ་རྣམ་གསུམ།། ན་མོ་རཏྣ་གུ་རུ། འཁོར་འདས་ཀུན་གྱི་ཡོན་ཏན་རྣམས། ། བླ་མ་དམ་པའི་མོས་གུས་ལས། ། ངེས་པར་འབྱུང་ཞེས་གོང་མས་གསུངས། ། མོས་གུས་བྲལ་ན་བྱ་ཐབས་མེད། ། བསོད་ནམས་བསགས་དང་མོས་གུས་ཀྱིས། ། བསྒྲུབས་པའི་འབྲས་བུ་ཉམས་རྟོགས་ལ། ། དྲན་པ་ཡེངས་མེད་མ་ཤེས་ན། །

མི་བསྒོམ་པ་ལ་བྱ་ཐབས་མེད། ། བདེ་སྡུག་མཐོ་དམན་མྱོང་ཚོར་རྣམས། ། གཉུག་མའི་ཡེ་ཤེས་བདུད་རྩི་ཡིས། ། བཟང་ངན་ཉམས་མྱོང་དག་པའི་ཚེ། ། གདམས་ངག་མེད་ན་བྱ་ཐབས་མེད། ། བྱ་ཐབས་མེད་པ་རྣམ་གསུམ་ལ། ། རྨོངས་པའི་སློབ་དཔོན་གང་ཞིག་གིས། ། ཨ་ཐང་ཆད་པར་བྱེད་ན་ཡང༌། ། རྒྱུ་འབྲས་བསླུ་བ་མེད་པས་ན། ། དེ་ལ་སུས་ཀྱང་བྱ་ཐབས་མེད། ། ཚིག་གསུམ་གནད་ཀྱི་མན་ངག་རྫོགས་སོ།། །།
༥༦༽ ༄། །རྣམ་རྟོག་བདུད་ལས་བསྲུང་བ་གཅེས་པའི་གསུང་མགུར།།
དགེ་སྦྱོར་ཤེས་པ་བཀོལ་ཏུ་བཏུབ་པ་ཞིག ། ཡོད་པའི་དུས་སུ་བདུད་ཀྱི་བར་ཆད་ནི། ། ཚེ་འདི་ལ་སོགས་སྤྲོས་པའི་སེམས་བྱུང་ན། ། དགེ་རྣམས་གཞོང་ཆུ་བཞིན་དུ་འགྲོ་བར་སྣང༌། ། འབྲས་བུ་བདེ་སྐྱིད་བྱང་ཆུབ་མི་འོང་བས། ། རྣམ་རྟོག་བདུད་ལས་ཁྱོད་ཀྱིས་སྲུང་བ་གཅེས། ། དུས་གསུམ་བར་ལ་བློ་གྲོས་ཅན། ། བསོད་ནམས་བསགས་པའི་སྐྱེས་བུ་ལ། །
བདུད་རྣམས་ཆོས་སྐྱོང་སྲུང་མར་འགྱུར། ། ངན་པ་བརྗོད་པ་དཀོན་མཆོག་སྒྲ། ། མཚོན་ཆ་པདྨའི་ཆར་པར་འགྱུར། ། ཕྱི་རོལ་རང་སེམས་སྣང་ངོ་ཀྱེ། ། རྡོ་རྗེའི་ལུས་ལ་སྙོམས་འཇུག་པས། ། རྟེན་འབྲེལ་རྣམ་པ་སྣ་ཚོགས་འབྱུང༌། ། ལུགས་འབྱུང་ལུགས་ལས་ལྡོག་པ་ཡིས། ། ཕན་གནོད་གང་བསྒྲུབ་རང་དབང་ཆེ། ། རྣལ་འབྱོར་དབང་ཕྱུག་བིརྺ་པས། ། སྣང་བ་དབང་བསྒྱུར་ངོ་མཚར་ཆེ། །
འཇམ་དབྱངས་ཤེས་རབ་ཆེན་པོ་ཡིས། ། ལྷག་པ་ཤེས་རབ་བསླབ་པའོ། ། འདི་ལ་ཚུལ་ཁྲིམས་བསླབ་པ་ཤེས། ། དེས་ན་ཏིང་འཛིན་སེམས་བསླབ་བྱ།། །། ༥༧༽ ༄། །ཐབས་ཀྱི་རྒྱལ་པོ་རྣམ་གསུམ་ལ་མོས་གུས་གཅེས་ཞེས་པ།། རྗེ་རང་བྱུང་ཆེན་པོའི་ཞབས་ལ་འདུད། ། རྒྱུ་སེམས་ཉིད་རང་བཞིན་རྣམ་དག་བསྒོམ། ། རྐྱེན་བླ་མ་དམ་པའི་མོས་གུས་བྱེད། ། ཐབས་དྲན་པ་ཡེངས་པ་མེད་པ་བསྟཻན། །
དོན་བློ་ཡི་ཡུལ་ལས་འདས་པར་མྱོང༌། ། དོན་དམ་བློ་འདས་ཆེན་པོ་ལ། ། གཉིས་མེད་བྱང་ཆུབ་སེམས་ཀྱིས་བརྒྱན། ། ཐབས་ཀྱི་རྒྱལ་པོ་རྣམ་གསུམ་ཡང༌། ། ཉམས་སུ་བླངས་པའི་དུས་ཀྱིས་འབྱུང༌། ། སྐྱོན་དག་ཡོན་ཏན་རབ་རྫོགས་པ། ། སངས་རྒྱས་སྐུ་གསུམ་ངོ་མཚར་ཆེ། ། ཐབས་ཀྱི་རྒྱལ་པོ་རྣམ་གསུམ་ལ། ། བླ་མ་དམ་པའི་མོས་གུས་གཅེས། ། དང་པོར་མོས་གུས་མ་སྐྱེས་ན། །
སྐྱོབ་མཛད་དྲིན་ཅན་དམ་པ་དང༌། ། ཨ་ཀར་ཤག་པའི་སྐྱོན་ཆེན་ཡོད། ། མོས་གུས་གཉིས་པ་མ་སྐྱེས་ན། ། སྨན་པའི་རྒྱལ་པོ་མ་བསྟེན་པས། ། གཟུགས་བརྙན་སྨན་པ་བསྟེན་པས་ཕུང༌། ། མོས་གུས་གསུམ་པ་མ་སྐྱེས་ན། ། ཆགས་སྡང་དུག་གི་སྟོབས་འཕེལ་ནས། ། རང་གཞན་གཉིས་ཀ་ཕུང་བར་ངེས། ། དེས་ན་བླ་མའི་མོས་གུས་དང༌། ། སྐད་ཅིག་ཙམ་ཡང་མི་འབྲལ་ཞིང༌། །
ཅི་གསུང་བཀའ་དང་འགལ་མི་བྱ།། །། ༥༨༽ ༄། །སྐྱོ་ཤས་དང་གོ་ཆ་སྐྱེ་དགོས་པའི་ཉམས་མགུར་དུམ་བུ་གསུམ།། བཅོམ་ལྡན་སྣང་མཛད་དཔལ་ལ་ཕྱག་འཚལ་ལོ། ། ཚེ་ལ་ལོང་མེད་ཕན་སེམས་བརྟུལ་ཞུགས་བཟུང༌། ། ལོང་གཏམ་མ་བྱེད་དོན་ཉམས་ལྟུང་བ་ཕོག ། ཤེས་པ་མ་རིངས་ཁྲིད་ལས་བྱ་རྒྱུ་མེད། ། སོ་སོར་རིགས་རྣམས་དུས་སུ་ངོ་སྤྲོད་བྱ། ། བྱིན་རླབས་མེད་ན་བློ་སྣ་འགྱུར་མི་ནུས། ། གཞན་ལ་ཕན་པ་བསྒྲུབ་བྱ་མ་ཡིན་ནམ། །
སྙིང་རྗེ་ཉི་མ་འདྲ་སྟེ་བཟང་ངན་ཕྱོགས་རིས་མེད། ། བླ་མ་སྙིང་དང་འདྲ་སྟེ་བསམ་པ་ལོགས་ན་མེད། ། ཚོགས་གཉིས་ཆུ་བོའི་གཞུང་བཞིན་ནམ་ཡང་རྒྱུན་ཆད་མེད། ། ཆོས་རྣམས་སེམས་སུ་ཤེས་པས་གདོད་ནས་ཡོད་མ་མྱོང༌། ། སྐྱོ་ཤས་དང་གོ་ཆ་སྐྱེས་པའི་ཚེ། ། གོ་ཆའི་རྩོལ་སྒྲུབ་བྱས་པ་དེས། ། སེམས་ཀྱི་དེ་བཞིན་ཉིད་ཁྲིད་ནས། ། བྱ་བྱེད་ཀྱི་རྒྱ་ལ་མཆོང་བར་ངེས། ། གོ་ཆའི་འདུག་ལུགས་གོ་ལགས་ན། ། ལྷན་ཅིག་སྐྱེས་པའི་མཛའ་ན་མོས། །
བདེ་ཆེན་རང་སར་ཁྲིད་ནས་ཀྱང༌། ། དགའ་བ་བཞི་ཡི་ཉམས་མྱོང་གིས། ། རང་གཞན་སྨིན་པ་ངོ་མཚར་ཆེ། ། གཞན་གྱི་སྐྱོན་ལ་མི་རིགས་པ་མེད་པ། ། རང་གི་ཡོན་ཏན་ལ་རློམ་པ་མེད་པ། ། སངས་རྒྱས་ཀྱི་ཆོས་དང་འགལ་བ་མེད་པ། ། དྲང་པོའི་བསམ་པ་ལ་གཡོ་བ་མེད་པ། ། འདི་དང་ལྡན་པའི་སྐྱེས་བུ་དེ། ། རྒྱ་མཚོ་དང་འདྲ་བའི་རྣལ་འབྱོར་པ།། །། ༥༩༽
༄། །གཞན་སེམས་མགུ་བའི་གདམས་ངག་རྟོགས་ལྡན་རྣམས་ཀྱི་རྒྱན་ཞེས་པ།། བདག་གཅིག་པུ་དབེན་པར་ངལ་གསོས་ན། ། ངལ་སོས་པའི་དུས་སུ་བླ་བོ་ཐོས། ། ཨེ་མ་ངོ་མཚར་རྨད་དུ་བྱུང༌། ། ཁམས་གསུམ་འཁོར་བའི་རྣམ་ཐར་འདི། ། སྐྱེ་མེད་ནམ་མཁའ་སྟོང་པ་ལས། ། བདག་ཏུ་འཛིན་པའི་མོ་ཤམ་བུས། ། རི་བོང་རྭ་ཡི་མཚོན་ཐོགས་ནས། ། ནམ་མཁའི་པདྨོའི་རྣམ་གཞག་ལ། ། ཆགས་སྡང་སྣ་ཚོགས་དབྱེ་བ་བྱས། །
ཟླ་བ་གཉིས་པའི་བཤེས་གཉེན་ལ། ། ཆགས་པས་ནམ་མཁའི་པདྨོ་ཕུལ། ། སྨིག་རྒྱུའི་དགྲ་བོས་པདྨོ་ཁྱེར། ། རྨི་ལམ་གྲོང་ཁྱེར་ཆེན་པོར་ཕྱིན། ། ནམ་མཁས་ནམ་མཁའ་ཚད་བྱས་ཀྱང༌། ། ནམ་མཁའི་དབྱིངས་ལས་འདའ་བ་མེད། ། དམ་ཆོས་ཕྱག་རྒྱ་ཆེན་པོ་ནི། ། ཁམས་གསུམ་འཁོར་བའི་རྒྱུ་འབྲས་སུ། ། རྟོགས་པའི་རྣལ་འབྱོར་ཉམས་རེ་དགའ། ། ཞེ་འདོད་མེད་པའི་མདུན་མ་དེ། །
ཇི་ལྟར་བྱས་ཀྱང་ཡག་པར་གདའ། ། ཕ་བཀའ་དྲིན་ཅན་གྱི་གདམས་ངག་ཡིན། ། བྱམས་སྙིང་རྗེ་སྐྱེས་ན་དགྲ་ཡང་བརྩེ། ། གཞན་སེམས་མགུ་བའི་གདམས་ངག་འདི། ། རྟོགས་ལྡན་རྣམས་ཀྱི་རྒྱན་དུ་ཆེ། ། རྒྱན་འདི་དང་མ་འབྲལ་རྣལ་འབྱོར་པ།། །། ༦༠༽ ༄། །སྟོང་ཉིད་གཅིག་པུས་སངས་མི་རྒྱ་བར་བསྟན་པ།། དཀོན་མཆོག་གསུམ་ལ་ཕྱག་འཚལ་ལོ། ། གླིང་གསུམ་དག་ན་སྐྱེས་པ་ཡི། །
སྐྱེས་པ་དང་ནི་བུད་མེད་ནི། ། སོ་སོར་ཐར་པའི་རྟེན་ཡིན་གྱི། ། གཞན་ནི་རྟེན་དུ་མི་བཞེད་ཀྱང༌། ། བདེ་བར་གཤེགས་པའི་གསུང་རབ་ཏུ། ། ཀླུ་དང་གནོད་སྦྱིན་ལ་སོགས་པ། ། སོ་སོར་ཐར་པའི་རྟེན་དུ་གསུངས། ། བསྟན་པ་གཅིག་ལ་སྟོན་པ་གཉིས། ། ལྷན་ཅིག་མི་འབྱུང་གྲགས་མོད་ཀྱང༌། ། ལུང་འདི་བོན་འབུམ་དག་ན་འདུག ། གསུང་རབ་གཞན་དུ་མ་མཐོང་བས། །
མཁས་པ་རྣམས་ཀྱིས་གཟིགས་སམ་དྲིས། ། སྟོང་ཉིད་རྟོགས་པས་བསོད་ནམས་ཚོགས། ། ས་བཅུའི་བར་དུ་གསོག་དགོས་ཏེ། ། ཚོགས་གཉིས་རྫོགས་ནས་སངས་རྒྱས་རྒྱུ། ། ཀུ་སཱ་ལཱི་པས་མ་ཐོས་སམ། ། མཐར་ཐུག་རྫོགས་པའི་སངས་རྒྱས་རྒྱུ། ། བྱང་ཆུབ་སེམས་ལས་གཞན་པ་ཡི། ། སྟོང་ཉིད་གཅིག་པུས་སངས་རྒྱ་བ། ། རྨོངས་པ་ཁྱེད་ཀྱིས་སུ་ལས་ཐོས། ། བྱང་ཆུབ་སེམས་དཔའི་སྡོམ་པ་ཡི། །
སྐྱེ་དང་གནས་པའི་རྟེན་དུ་ནི། ། སོ་སོར་ཐར་པ་མི་འདོད་ཀྱང༌། ། ཉོན་མོངས་སྒྲིབ་པ་མ་སྤངས་པའི། ། མཐར་ཐུག་སངས་རྒྱས་སུ་ཡིས་ཐོབ། ། གསང་སྔགས་ཕ་རོལ་ཕྱིན་པ་དང༌། ། འཁོར་འདས་ཆོས་རྣམས་མ་ལུས་ཀུན། ། ས་བརྒྱད་ཐོབ་ནས་གཅིག་ཏུ་མཆི། ། ཇི་ལྟར་བྱས་ཀྱང་བཏུབ་པ་ཡིན། ། སེམས་ངོ་ཤེས་པ་མཐར་ཐུག་ཡིན། ། ད་ཡོང་སྐྱེ་བ་མི་ལེན་ནི། །
འཇིག་རྟེན་མགོན་ལས་མ་ཐོས་ཏེ། ། ངོ་བོ་མཐོང་བ་མཐོང་ལམ་གསུང༌། ། ས་བཅུ་ཡོད་པར་ཤུགས་ཀྱིས་ཤེས། ། ཁྱོད་ལྟ་མུ་སྟེགས་རྒྱང་འཕེན་ལྟར། ། སྐྱེ་བ་མི་ལེན་པ་ཡང་སྲིད། ། སྔ་ནས་མ་འོངས་ཕྱི་ནས་མི་སྐྱེ་བ། ། བློ་ལྟ་བདེ་སྟེ་བདེ་བས་ཕུང༌། ། རིས་སུ་བཅད་པའི་སྐྱེ་བ་ནི། ། རྒྱུ་མེད་པ་ལས་སྐྱེ་བ་འོ། ། འཁོར་བའི་རྒྱ་མཚོ་མཐའ་མེད་པ། །
རྒྱུ་དང་རྐྱེན་ལས་སྐྱེ་བ་རྣམས། ། སྐྱེ་བའི་མ་མོ་རྟོགས་པ་ཡིས། ། རྟོགས་པའི་རྒྱུ་འབྲས་གོ་བ་ལས། ། འགོག་པའི་བདེན་པ་ཞེས་བྱའོ། ། རྟེན་འབྲེལ་རྒྱུ་རྐྱེན་ལས་སྐྱེས་པའི། ། རང་བཞིན་རྟོགས་པ་རང་སངས་རྒྱས། ། རྒྱུ་རྐྱེན་རྟེན་འབྲེལ་མཁས་པ་འོ། ། རྟོགས་པ་དེ་ཡི་བག་ཆགས་ཀྱི། ། དྲི་མ་གསེར་གྱི་འགྱུར་རྩིས་བསྒྱུར། ། གཉིས་སུ་མེད་པའི་སློབ་ཟུང་འཇུག །
དབྱེར་མེད་མཐར་ཕྱིན་མི་སློབ་པ། ། ཐ་དད་ཆུ་བོའི་ཚོགས་རྣམས་དང༌། ། སེར་བ་ཁ་ཆར་གྱི་ཚོགས་བཞིན་དུ། ། བདག་ལ་གནོད་སེམས་ཆགས་སྡང་དང༌། ། མཐུན་དང་མི་མཐུན་ཚོགས་རྣམས་ཀུན། ། བྱང་ཆུབ་སེམས་ཀྱི་རྒྱ་མཚོ་རུ། ། ཕྱིན་ནས་སོ་སོའི་ལས་རྣམས་བྱེད། ། ལན་ཚའི་རོ་ནི་གཅིག་ཏུ་གྱུར།། །། ༦༡༽ ༄། །ཡོད་མ་མྱོང་བའི་ཁྱད་པར་གྱི་ཆོས་ཞེས་པའི་གསུང་མགུར།།
ཨོཾ་ཨཱཿན་མོ་རཏྣ་གུ་རུ་བཛྲ་རཱ་ཛ་ཧཱུྂ། ཨེ་མ་ངོ་མཚར་རྨད་དུ་བྱུང༌། ། ཡོད་མ་མྱོང་ལ་ཁྱད་པར་ཆོས། ། ང་དང་བདག་ཅེས་གང་བཏགས་པ། ། དོན་མཐོང་སྐྱེ་བོ་ངོ་མཚར་ཆེ། ། ཨེ་མ་ངོ་མཚར་རྨད་དུ་བྱུང༌། ། ཡོད་མ་མྱོང་ལ་ཁྱད་པར་ཆོས། ། སངས་རྒྱས་རྣམས་ཀྱིས་མ་གཟིགས་པའི། ། བདེན་པ་བཞི་ཞེས་གང་བཏགས་པའི། ། ཉན་ཐོས་བསམ་པ་ངོ་མཚར་ཆེ། །
ཨེ་མ་ངོ་མཚར་རྨད་དུ་བྱུང༌། ། ཡོད་མ་མྱོང་ལ་ཁྱད་པར་ཆོས། ། འཁོར་བ་ཁྲག་གི་རྒྱ་མཚོ་འདི། ། རྟེན་ཅིང་འབྲེལ་པར་འབྱུང་བ་སྟེ། ། ལུགས་འབྱུང་ལུགས་ལས་ལྡོག་པ་ཡིས། ། འཁོར་བའི་རྒྱ་མཚོ་སྐམས་སོ་ཞེས། ། རང་རྒྱལ་ཤེས་པ་ངོ་མཚར་ཆེ། ། ཨེ་མ་ངོ་མཚར་རྨད་དུ་བྱུང༌། ། ཡོད་མ་མྱོང་ལ་ཁྱད་པར་ཆོས། ། ནམ་མཁའ་མཉམ་པའི་སེམས་ཅན་རྣམས། །
བྱང་ཆུབ་མཆོག་ལ་འགོད་དོ་ཞེས། ། མོ་ཤམ་བུ་ཡི་སྙིང་སྟོབས་ཀྱིས། ། རི་བོང་རྭ་ཡི་སྐས་འཛེགས་ནས། ། སེམས་ཅན་ནམ་མཁའི་མེ་ཏོག་རྣམས། ། མགོ་བོས་འཁུར་བའི་རྒྱན་ཐོགས་ནས། ། དུས་གསུམ་སངས་རྒྱས་ནམ་མཁའི་དབྱིངས། ། མཉེས་པར་བྱེད་པ་ངོ་མཚར་ཆེ།། །།། ༦༢༽ ༄། །སློབ་དཔོན་གདན་ས་བ་ལ་གདམས་པའི་དུམ་བུ་གསུམ།། ཐོག་མར་གཉིད་ལས་ལངས་དུས་སུ། །
མི་མཐུན་ཕྱོགས་སྒྲུབ་གཙོར་བྱས་པའི། ། མཁའ་དང་མཉམ་པའི་མ་རྒན་རྣམས། ། བྱང་ཆུབ་མཆོག་ལ་འགོད་པ་ཡི། ། བསམ་པ་ནོར་བུ་རིན་པོ་ཆེ། ། འབྱུང་ངམ་མི་འབྱུང་རང་ཉིད་ཀྱི། ། ཡིད་ཀྱིས་ཡིད་ལ་ཡང་ཡང་འདྲི། ། མ་ཆགས་ཞེ་སྡང་མེད་པ་དང༌། ། བཏང་སྙོམས་དག་ཏུ་མཚན་གསོལ་བའི། ། མ་རིག་གཏི་མུག་ཐམས་ཅད་ཀུན། ། བདག་ལ་མེད་པར་འགྱུར་བ་དང༌། །
བྱ་བ་དག་ལ་འཇུག་པ་ནི། ། བླ་མ་དམ་པའི་གདམས་ངག་ཡིན། ། རྣལ་འབྱོར་བདག་གིས་དྲན་པར་བྱ། ། དེ་ལྟར་དྲན་པར་མ་བྱས་ཤིང༌། ། གང་ཞིག་ཆགས་དང་སྡང་བ་འམ། ། རྨོངས་པར་གྱུར་བ་དག་གིས་ནི། ། བྱ་བ་དག་ལ་ཞུགས་པ་ན། ། རང་ཉིད་ཕུང་བའི་གཤེད་མ་རུ། ། རྣལ་འབྱོར་བདག་གིས་ཤེས་བགྱིས་ལ། ། བྱང་ཆུབ་སེམས་ལ་ནན་ཏན་ཏུ། །
ཡང་དང་ཡང་དུ་ཤེས་པར་བྱོས། ། སྙིང་ནས་ཐར་པ་བསྒྲུབ་ལགས་ན། ། རང་ལ་རང་རྫུན་མ་བྱཻད་པར། ། མཆོག་དང་ཐུན་མོང་ཐམས་ཅད་ཀྱི། ། ཡོན་ཏན་འབྱུང་བའི་རྩ་བ་དེ། ། ཐེག་ཆེན་བླ་མ་དམ་པ་ཡིན། ། བླ་མ་དམ་པ་རིན་ཆེན་ལ། ། དད་དང་གུས་པའི་སེམས་པ་ཡིས། ། ཉིན་མཚན་དུས་དྲུག་ཐམས་ཅད་དུ། ། མོས་གུས་བརྗེད་པ་མེད་པ་ཡིས། །
གསོལ་བ་དུས་གསུམ་བཏབ་བྱས་ན། ། བླ་མས་ཐུན་གཅིག་མ་བསྟན་ཅིང༌། ། སློབ་མས་ཐུན་གཅིག་མ་བསྒོམས་ཀྱང༌། ། རྒྱུད་ལ་ཡོན་ཏན་ཆོས་རྣམས་སྐྱེ། ། རང་སེམས་སངས་རྒྱས་ཉིད་དུ་གོ ། འཁོར་བ་གཞི་རྩ་བྲལ་བར་གོ ། མཚན་མ་རང་སར་གྲོལ་བར་ཤེས། ། ཚེ་འདིའི་བྱ་བ་ཐམས་ཅད་ལ། ། ཞེན་པ་ལོག་ནས་གཅིག་པུར་གནས། ། རྫས་དང་གཉེན་འདུན་ཐམས་ཅད་ལ། །
ཞེན་མེད་གཅིག་པུར་འདོད་པ་བྲལ། ། ལར་འུབས་ཀྱིས་ཧྲིལ་གྱིས་དྲིལ་ལགས་ན། ། རང་གི་རྩ་བའི་བླ་མ་ལ། ། སངས་རྒྱས་ཀྱི་འདུ་ཤེས་རབ་ཏུ་གཅེས། ། རང་སེམས་སངས་རྒྱས་རྟོགས་པ་གཅེས། ། སེམས་ཅན་མ་རྒན་ཏུ་དྲན་པ་གཅེས། ། མ་ལ་སྙིང་རྗེ་དྲན་པ་གཅེས། ། རང་དོན་ཡལ་བར་དོར་བ་གཅེས། ། གཞན་དོན་དང་དུ་ལེན་པ་གཅེས། ། དུས་ད་རེས་ཡིན་ནོ་སྐྱེས་བུ་ཀུན། །
འབད་པ་ཆེན་པོའི་དུས་ལ་བབ། ། འཕུར་ཤེས་བྱ་ལ་ནམ་མཁའ་བདེ། ། བྱ་འཕུར་སྦབ་ཏུ་སོང་བ་མེད། ། རྟོགས་པའི་མི་ལ་སྒོམ་མེད་བདེ། ། མ་རྟོགས་འཁོར་བར་འཁྱམས་པ་མེད། ། སྒྲུབ་བྱེད་ཏིང་འཛིན་མི་ལྡན་ན། ། ལུས་ངག་ཡིད་གསུམ་རྣམ་གཡེང་ཞིང༌། ། རང་གཞན་དོན་ཀུན་མི་འགྲུབ་པས། ། སྒོམ་གསལ་ཆབ་ལ་མ་གསོལ་མཛད། ། བདེ་སྦྱིན་ཏིང་འཛིན་མི་གནས་ཤིང༌། །
ལུས་ངག་ཡིད་གསུམ་རྣམ་པར་གཡེང༌། ། གཞན་རྒྱུད་བྱིན་གྱིས་མི་རློབ་ཅིང༌། ། སྒོམ་གསལ་ཆབ་ལ་མ་གསོལ་མཛོད། ། ཅེས་སློབ་དཔོན་གདན་ས་བ་ལ་གདམས་སོ།། །། ༦༣༽ ༄། །སེམས་ཅན་གྱི་དོན་དུ་གཅིག་པུར་རི་ཁྲོད་འགྲིམས་པ།། དཔལ་ལྡན་ཕག་མོ་གྲུབ་པའི་ཞབས་ལ་འདུད། ། ཤཱཀྱའི་བན་ལྡོམ་ངེས་མེད་ང༌། ། རྒྱལ་ཁམས་ཕྱོགས་མེད་ལྡོམ་བུ་བྱེད། ། གནས་ལ་ངེས་པ་མེད་པ་ལ། །
གཅིག་པུ་ཐེར་ཟུག་ག་ལ་གནས། ། དྲང་སྲོང་རྣམས་ཀྱི་རྗེས་བསྙགས་ཏེ། ། འགྲོ་ལ་ཕན་པའི་དོན་ཆེད་དུ། ། གཅིག་པུ་རི་ཁྲོད་དགོན་པ་བསྙག ། རང་གི་ཆོས་དང་མ་མཐུན་ན། ། ཁྱེད་ཕྱོགས་རིས་ཀྱི་ངོ་སྲུང་ག་ལ་བྱེད། ། ཅིས་ཀྱང་མི་ཕན་འབྲལ་ངེས་པས། ། ཆེན་པོར་རློམ་པའི་གྲྭ་པ་ལ། ། གཏན་གྲོགས་བསམ་པ་ག་ལ་ཡོད། ། འདུ་འཛིའི་བསོད་ནམས་གཡེང་བ་དེ། །
བདུད་ཀྱི་ཕྱེ་གཏོར་ཡིན་པ་ལ། ། དམ་པས་ཟིན་པའི་རྣལ་འབྱོར་པ། ། བདུད་ཀྱི་ཞགས་པས་ག་ལ་འཆིང༌། ། ནོར་དང་ཀ་དང་ཅ་དང་གསུམ། ། བྱིས་པ་བསླུ་བའི་རྫས་ཡིན་ཡང༌། ། མཁས་པ་མགོ་སྐོར་ག་ལ་ནུས། ། བདེ་ཆམས་ཡུལ་གྱི་དགོན་པ་ཡང༌། ། སྐྱིད་ཆོས་ཟ་བྲང་གི་གནས་ཡིན་ཏེ། ། ཉམས་རྟོགས་རི་ཁྲོད་དགོན་པར་འཕེལ། ། འདི་ཕྱི་གཉིས་ཁྲིད་ཆོས་པ་ཡང༌། །
མི་སྔུན་ཇོ་བོ་ཆེ་ན་ཡང༌། ། རང་ཉིད་གར་འགྲོ་གཏོལ་མི་བདོག ། བབས་ལ་མཁས་པའི་རྣལ་འབྱོར་པ། ། ལ་ཁའི་བྱ་སྒྲོ་ཇི་བཞིན་དུ། ། མི་ཁ་ལ་ཉན་པ་ག་ལ་སྲིད། ། ཁེ་གྲགས་འདོད་པའི་གང་ཟག་རྣམས། ། འགྲོ་སྐད་འདུག་སྐད་གཏམ་རྣམས་ཀྱིས། ། གཅེས་ཀ་རྙེད་བཀུར་འཚོལ་ན་ཡང༌། ། ང་རྣལ་འབྱོར་པ་ལ་དེ་འདྲ་མེད། ། བུ་རང་ལ་སྐྱེས་པའི་རྣལ་འབྱོར་རྣམས། །
ང་ལ་གྲོས་འདེབས་རིགས་པ་མིན། ། ཁྱེད་ཀྱི་སློབ་དཔོན་ང་ཡིན་པས། ། སོ་སོ་གང་འདོད་གདམས་ངག་ཞུས།། །། ༦༤༽ ༄། །ཆོས་ཉམས་སུ་མི་ལེན་ན་ཡིག་རུལ་གསོག་དང་འདྲ་བ།། མཆོག་དང་ཐུན་མོང་དངོས་གྲུབ་རྣམས། ། བླ་མའི་མོས་གུས་ལས་འབྱུང་ཞེས། ། གདམས་ངག་དམ་པ་བསྟན་ན་ཡང༌། ། ཁོ་རང་ཞེ་འདོད་ཡིན་སྙམ་ནས། ། ཁྱད་གསོད་བྱེད་ཅིང་གན་ཤགས་རྒྱག །
འདི་འདྲའི་གྲྭ་པ་མང་པོ་དེས། ། ང་ལ་ཕན་ནམ་ཁྱེད་ལ་ཕན། ། གྲོགས་ངན་སྤོངས་ལ་ནགས་སུ་སོང༌། ། ཇི་སྙེད་གསང་སྔགས་ཡོན་ཏན་རྣམས། ། དབང་དང་དམ་ཚིག་ལས་འབྱུང་ཞེས། ། འོ་དོད་ཆེན་པོ་བོས་ན་ཡང༌། ། དམ་ཚིག་མི་སྲུངས་རང་དགར་འཇུག ། དམ་ཚིག་ཉམས་པའི་མི་རྣམས་དང༌། ། ལྷན་ཅིག་བསྡད་པས་ཐམས་ཅད་ཕུང༌། ། ད་ཡང་རང་ཉིད་གཙང་སར་སྡོད། །
སྐྱེད་རྫོགས་གཉིས་པོ་བསྒོམས་པ་ཡིས། ། ཐ་མལ་ལུས་ངག་ཡིད་གསུམ་འདི། ། བརྗེས་ནས་གསང་སྔགས་འགྲུབ་བོ་ཞེས། ། སྙིང་གཏམ་གདམས་ངག་བསྟན་ན་ཡང༌། ། ཉམས་སུ་མི་ལེན་ཡིག་རུལ་གསོག ། མོས་གུས་སྐད་ནས་འདྲེ་གཟུགས་འབྲི། ། བ་ལང་མི་ཡི་གཟུགས་ཅན་ལ། ། སྨྲས་པས་རང་ཉིད་ཁ་ཚགས་ཆེ། ། ད་ཡང་མི་སྨྲ་ཁ་རོག་སྡོད། ། མཐར་ཐུག་ཕྱག་རྒྱ་ཆེན་པོ་དེ། །
རང་གི་རྒྱུད་ལ་སྐྱེས་ཙམ་ན། ། བདག་འཛིན་ཅིས་ཀྱང་ལྡོག་གོ་ཞེས། ། གོང་མའི་བཀའ་སྩལ་སྨྲས་ན་ཡང༌། ། ཁ་ལྟ་བཟློ་ཞིང་ཟག་པ་སོགས། ། མི་ཆོས་བླ་མ་སྨྲ་རྣམས་དང༌། ། ལྟ་སྤྱོད་བསྟུན་ནས་ངན་སར་ལྟུང༌། ། ད་ཡང་རང་རེས་མི་བསྲུང་རེ།། །། ༦༥༽ ༄། །རྟག་ཏུ་བླ་མ་བཟང་པོ་དང་མི་འབྲལ་བར་བསྟན་པ།། སྤྱིར་རིགས་དྲུག་གི་སེམས་ཅན་ཐམས་ཅད་ལ། །
གསོལ་བ་མ་བཏབ་བཤེས་གཉེན་གྱིས། ། དུས་རྒྱུན་ཆད་མེད་པར་མ་བསྐྱངས་ན། ། ཁམས་གསུམ་སེམས་ཅན་གང་ལ་ཡང༌། ། རང་དབང་གཏད་ན་ཞན་པར་མཆི། ། གསོལ་བ་འདེབས་པའི་བླ་མ་ཡང༌། ། བྱང་ཐང་སྟོང་པར་བོར་ནས་ཀྱང༌། ། རང་ཉིད་ཆེ་ལྡིར་བྱེད་པ་མཐོང༌། ། དཀར་པོའི་ཡོན་ཏན་ག་ན་འོང༌། ། ཟང་ཟིང་སྤྲོས་པ་རྒྱུན་ཆད་ན། ། ཡོན་ཏན་བསྐྱེད་པའི་བླ་མས་ཀྱང༌། །
ངན་པ་སྨྲ་ཞིང་ཞན་དུ་འགྲོ། ། བུ་མི་ཆོས་ལྷ་དམ་ཐམས་ཅད་ཀྱི། ། གདམས་ངག་སྙིང་པོར་གྱུར་པ་དེ། ། རང་ལ་ཡོན་ཏན་ཡོད་པ་ཡིན། ། བུ་ཡོན་ཏན་བསྐྱེད་པའི་བླ་མ་དང༌། ། སྲོག་དང་སྡོས་ལ་མ་འབྲལ་ཅིག ། ཚེ་འདི་དང་ཕྱི་མ་ཐམས་ཅད་ཀྱི། ། མདུན་མ་ཐམས་ཅད་གྲུ་བཞིར་འོང༌། ། མགོན་པོ་ཤཱཀྱ་སེང་གེ་ལ། ། མ་ཕམ་མགོན་པོས་བསྟེན་པ་འདྲ། །
དེས་ན་བླ་མ་བཟང་པོ་དང༌། ། འབྲལ་བར་མ་བྱེད་རྣལ་འབྱོར་པ། ། ཕན་བཏགས་མཛའ་བོར་གྱུར་པ་ཡང༌། ། རྟག་ཏུ་དེ་ལྟར་མི་འགྱུར་ཏེ། ། ཤོ་ཤུམ་མ་ཡི་མཛའ་བོ་ལྟར། ། ཐམས་ཅད་དེ་ལྟར་ཤེས་པར་བྱ།། །། ༦༦༽ ༄། །སེམས་ཀྱི་རང་བཞིན་གོ་བར་གཅེས་པ་བ་སྒོམ་བཙུན་རྒྱལ་ལ་གདམས་པ།། དམིགས་གཏད་ཀྱི་སྒོམ་པ་གཟུང་འཛིན་ཡིན། ། བཅོས་མའི་སྤྱོད་པ་ཚུལ་འཆོས་ཡིན། །
སྤང་བླང་གི་འབྲས་བུ་འདུས་བྱས་ཡིན། ། འཁོར་འདས་གཉིས་སེམས་ཀྱི་འཁྲུལ་པ་ཡིན། ། འཁྲུལ་པ་རྟོགས་པ་ངོ་མཚར་ཆེ། ། འདའ་ཀ་ཡེ་ཤེས་མདོ་ལས་ཀྱང༌། ། སེམས་ནི་ཡེ་ཤེས་འབྱུང་བའི་རྒྱུ། ། སངས་རྒྱས་གཞན་དུ་མ་འཚོལ་གསུངས། ། དུས་གསུམ་བཞུགས་པའི་སངས་རྒྱས་དང༌། ། ཡི་དམ་ལྷ་ཚོགས་ཇི་སྙེད་པ། ། དངོས་སུ་ཅི་ཙམ་མཐོང་བ་བས། ། སེམས་ཀྱི་རང་བཞིན་གོ་བ་གཅེས། །
བརྗོད་བྱའི་སངས་རྒྱས་དེ་ཡིན་པས། ། བདེ་གཤེགས་ལྷ་རྗེའི་ཞལ་ནས་ཀྱང༌། ། སེམས་སྐྱེ་བ་མེད་པ་ཆོས་ཀྱི་སྐུ། ། འགག་པ་མེད་པ་ལོངས་སྐུར་གནས། ། ངོས་གཟུང་མེད་པ་སྤྲུལ་སྐུ་ཡིན། ། དེ་གསུམ་ཐ་དད་མེད་པ་ལ། ། ངོ་བོ་ཉིད་སྐུ་དམ་པར་གསུང༌། ། དེས་ན་སེམས་ཉིད་ངོ་མཚར་ཆེ། ། སེམས་འཕྲོད་ན་ཡེ་ཤེས་འགག་མེད་ཡིན། ། བཅོས་པར་བྱས་ན་མང་དུ་འགྲོ། །
དེས་ན་སློབ་དཔོན་ཞལ་སྔ་ནས། ། ཐ་མལ་ཤེས་པ་མ་བཅོས་པ། ། གཟུང་དང་འཛིན་པའི་ཡུལ་མ་ཡིན། ། གློ་བུར་གྱི་རྣམ་རྟོག་དབྱིངས་སུ་ཡལ། ། མཐར་ཐུག་གི་གནས་ལུགས་དེ་ཡིན་གསུངས། ། སྤྱིར་ན་སེམས་ཀྱི་ངོ་བོ་དེ། ། གཅིག་ཡིན་སེམས་ན་ངོས་གཟུང་མེད། ། གཉིས་ཡིན་སེམས་ན་ཐ་དད་མེད། ། མང་པོར་སེམས་ན་དབྱེ་བ་མེད། ། དུས་གསུམ་སངས་རྒྱས་ཡེ་ཤེས་དང༌། །
བླ་མ་དམ་པའི་དགོངས་པ་དང༌། ། ཁམས་གསུམ་འཁོར་བའི་སེམས་ཅན་རྣམས། ། རང་བཞིན་གཅིག་པས་ཐ་དད་མེད། ། དེས་ན་དམ་ཚིག་གསལ་བཀྲ་ལས། ། རང་ལུས་རྒྱལ་བའི་ཕྱག་རྒྱ་ཆེ། ། སེམས་ཅན་ཁམས་ཀྱང་དེར་ཤེས་ཤིང༌། ། གང་ཡང་བདག་ལས་གཞན་མིན་དང༌། ། བདེ་གཤེགས་སྙིང་པོ་ཉིད་ཡིན་གསུངས། ། སེམས་ཉིད་རྟོགས་ན་དེ་ཉིད་ཡིན། ། སྟོང་པ་ཉིད་ལ་དོན་དམ་མེད། །
ཤེས་རབ་སྙིང་པོ་ཉིད་ལས་ཀྱང༌། ། ཡེ་ཤེས་མེད་ཅེས་གསུངས་པ་ལགས། ། སྤྱིར་གང་ཟག་བློ་ཡི་བྱེ་བྲག་ཏུ། ། ཐེག་པའི་རིམ་པ་གསུངས་པ་རྣམས། ། འདི་ལྟར་ཡིན་ཞེས་བརྗོད་པར་ནི། ། གཞུང་ལུགས་གཅིག་ཀྱང་མི་ལང་བས། ། གོང་དུ་བརྗོད་པ་མཐའ་དག་གི ། མདོར་སྡུས་པ་ཡི་དོན་འདི་ཡིན། ། ཁམས་གསུམ་གཞི་རྩ་མེད་པས་ན། ། འཁོར་བ་ཆེད་དུ་སྤོང་མི་དགོས། །
གདོད་ནས་སྐུ་གསུམ་ལྷུན་གྲུབ་པས། ། འབྲས་བུ་གཞན་དུ་བཙལ་མི་དགོས། ། སེམས་ཉིད་གདོད་ནས་མ་སྐྱེས་པས། ། འཁོར་འདས་གཉིས་ཀྱང་མི་དམིགས་ཕྱིར། ། དེས་ན་རྒྱལ་བའི་ཡུམ་ལས་ཀྱང༌། ། སངས་རྒྱས་ཞི་བའི་བློ་གྲོས་ཀྱིས། ། བྱང་ཆུབ་སེམས་དཔའ་མ་གཟིགས་གསུང༌། ། རང་སེམས་རྟོགས་པ་མ་ལགས་པ། ། མཐར་ཐུག་ལོགས་ན་མ་མཆིས་སོ། ། གུད་ན་སེམས་ཉིད་དངོས་པོ་མེད། །
རྟོགས་དང་མ་རྟོགས་གང་ཡང་མེད། ། དེས་ན་འཕགས་པ་འཇམ་དཔལ་གྱིས། ། རྒྱལ་པོ་ཆེན་པོའི་སེམས་ལ་ནི། ། དབྱིབས་དང་ཁ་དོག་མ་མཆིས་པས། ། སེམས་ཞེས་བྱ་བ་དངོས་མེད་གསུངས། ། དེས་ན་ཐམས་ཅད་དངོས་མེད་ཡིན། ། བླ་མས་གནང་བའི་གདམས་ངག་འདི། ། ཕྱི་རབས་དོན་ཕྱིར་ཡི་གེར་བཀོད། ། ལུང་དང་སྙན་ངག་སྡེབས་ནས་བརྒྱན། ། སྟོང་ཉིད་སྙིང་རྗེའི་གྲུ་གཟིངས་ལ། །
བསྐྱེད་རྫོགས་ཟུང་འཇུག་སྐྱ་བ་ལྡན། ། འཁོར་བ་སྡུག་བསྔལ་རྒྱ་མཚོ་ལས། ། བདག་གཞན་མ་ལུས་སྒྲོལ་མཛད་པའི། ། བ་སྒོམ་བཙུན་པ་རྒྱལ་ལ་འབུལ། ། འདི་ལས་བྱུང་བའི་བསོད་ནམས་ཀྱིས། ། ཆུ་ཟླ་ལྟ་བུའི་སེམས་ཅན་རྣམས། ། སངས་རྒྱས་རྨི་ལམ་ལྟར་ཤེས་ནས། ། རྣམ་རྟོག་རང་བཞིན་གོ་བར་ཤོག ། རྗེ་ཡི་ཐུགས་དགོངས་ཟབ་མོ་འདི། ། ཡི་གེར་བཀོད་པར་མི་རིགས་ཀྱང༌། །
མ་ནམ་མཁའ་མཉམ་དོན་བློ་བསྐྱེད་ཕྱིར། ། མཁའ་འགྲོའི་ཚོགས་ལ་བཟོད་པར་ཞུ། ། སྦྱངས་པ་ཆུང་ཞིང་ཐོས་པས་དབུལ་བ་དང༌། ། གཡེང་བའི་དབང་གྱུར་རྨོངས་པས་བརྩམས་པའི་ཕྱིར། ། གོང་འོག་ནོར་འཁྲུལ་སྒྲོ་སྐུར་སྣང་གྱུར་ཀྱང༌། ། གཟིགས་པ་རྣམས་ཀྱིས་ཐུགས་ཀྱིས་མི་འཕྱ་ཞུ།། །།
༦༧༽ ༄། །ཐ་དད་བློ་ཡི་འཁྲུལ་པ་སྤོང་བའི་གསུང་མགུར།། ཀྱེ་ཧོ་སྐལ་ལྡན་ཤེས་རབ་ཅན། ། ལར་ཇི་ལྟར་བྱས་ཀྱང་ཕྱུག་པ་དེ། །
ནམ་མཁའི་བ་མོ་བཞོས་ན་མཆི། ། འདུས་བྱས་དངོས་པོའི་རང་བཞིན་འཇིག ། ཡང་མི་འཇིག་བསྟན་པའི་བང་མཛོད་དེ། ། བདེ་ཆེན་ལྷུན་གྲུབ་བང་མཛོད་ཡིན། ། ལྷ་དང་བླ་མ་དཀོན་མཆོག་གསུམ། ། རང་བཞིན་དབྱེར་མེད་གཅིག་པ་ལ། ། ཐ་དད་བློ་ཡི་བྱེ་བྲག་ལ། ། འཁྲུལ་པ་ཡོད་པ་མཁྱེན་ལགས་སམ།། །། ༦༨༽ ༄། །རང་ངོ་བོ་མཉམ་ཉིད་བསྒོམ་པར་བསྟན་པ་དུམ་བུ་གཉིས།།
བླ་མ་རྣམས་ལ་ཕྱག་འཚལ་ལོ། ། འཇུག་པའི་སྒོ་དང་འབྱུང་བའི་སྒོ། ། སྒོ་གཉིས་ཁེགས་པའི་རྣལ་འབྱོར་པ། ། སྐྱོན་དག་ཡོན་ཏན་རྫོགས་པར་འགྱུར། ། ལུགས་འབྱུང་ལུགས་ལས་ལྡོག་པ་ཡིས། ། འཁོར་བར་འཁོར་དང་དེ་ལས་ལྡོག ། གཟུང་བའི་ཡུལ་དང་འཛིན་པའི་སེམས། ། གཉིས་པོ་བཅུད་ལ་བོར་བ་ནི། ། བཟླས་པ་གཅིག་གིས་བྱེད་པའོ། ། གཞན་གྱི་རྣམ་པར་རྟོག་པ་རྣམས། །
རང་གི་རྣམ་པར་རྟོག་པ་ཡིས། ། མཉམ་པར་བསྒྲུབ་ཅིང་ཕན་པར་འདོད། ། རྟོག་པ་ཡིན་ཕྱིར་མི་མཉམ་སྟེ། ། ཕན་པ་རྣམས་ཀྱང་མི་སྲིད་པས། ། ངོ་བོ་མཉམ་ཉིད་མ་གཏོགས་པ། ། རང་གཞན་གཉིས་ཀ་བདེ་མི་སྲིད། ། དེས་ན་རང་ཉིད་བསྒོམ་པར་བྱ།། །། ༦༩༽ ༄། །བདེན་པ་མཐོང་བའི་རྣམ་ཐར་རང་བྱུང་བདེ་ཆེན།། ལྷན་ཅིག་སྐྱེས་པ་རང་བྱུང་བདེ་བ་ཆེན་པོའི་སྐུ། །
འཁོར་འདས་ཡོན་ཏན་མ་ལུས་ཐམས་ཅད་འཛིན་པའི་གཞི། ། ཉོན་མོངས་འཁོར་བའི་རྒྱ་མཚོ་ཆེན་པོ་སྐེམ་མཛད་པ། ། མཉམ་མེད་བླ་མ་དམ་པའི་ཞབས་ལ་གཙུག་གིས་འདུད། ། སེམས་ཉིད་རང་བྱུང་ལྷུན་གྲུབ་དེ། ། གདོད་ནས་ཆོས་སྐུར་གནས་པ་ལ། ། འཁྲུལ་པའི་བག་ཆགས་གཟུང་འཛིན་གྱིས། ། འཁོར་བའི་རྒྱ་མཚོ་ཆེན་པོར་འཁྱམས། ། ཐུབ་པ་རྫོགས་པའི་སངས་རྒྱས་རྣམས། ། ཐུགས་རྗེ་བཏང་སྙོམས་མི་མངའ་བས། ། ཆོས་སྐུ་སྤྲོས་དང་བྲལ་བ་དེ། །
འགྲོ་དྲུག་སེམས་ཅན་མ་ལུས་པ། ། སྐུ་གསུང་ཐུགས་ཀྱི་འཁོར་ལོར་སྣང༌། ། བག་ཆགས་འཁྲུལ་པའི་རྒྱ་མཚོ་ལས། ། སད་པར་མཛད་པའི་བླ་མར་གྱུར། ། བླ་མའི་ཐུགས་རྗེ་འོད་ཟེར་གྱིས། ། འཁྲུལ་པའི་མུན་པ་རབ་བསལ་ནས། ། སྐད་ཅིག་ཡུད་ཙམ་ཐང་ཅིག་ལ། ། སངས་རྒྱས་རྣམས་ཀྱི་རིགས་སུ་སྐྱེས། ། འཁོར་བའི་རིགས་རྒྱུད་ཆད་པ་དང༌། ། སངས་རྒྱས་རིགས་སུ་སྐྱེས་པས་ན། །
རིགས་ཀྱི་བུ་ཞེས་དེ་ལ་བྱ། ། བུ་རིགས་ཀྱི་བདག་པོ་སྤྱི་བོས་ཁུར། ། གོང་མའི་བྱིན་རླབས་ཞུགས་པའི་ཚེ། ། ཕྱི་དང་ནང་གི་དངོས་པོ་ལ། ། ཆགས་པའི་ཞེན་པ་རབ་ལོག་ནས། ། ལྟོས་འཇོག་མེད་པ་གཅིག་པུར་གནས། ། ཆགས་པའི་དྲི་མ་མ་སྤངས་ན། ། ལྟོས་འཇོག་དྲི་མ་མི་སྤོང་བས། ། ཆགས་སེམས་སྤངས་ལ་འབད་པར་བྱ། ། སྤྱིར་རེ་ལྟོས་འཁོར་བའི་དུག་རོ་འདི། །
ཞེན་མེད་བདུད་རྩིའི་སྦྱོར་བ་ཡིས། ། དུག་རོ་གཏིང་ནས་མ་བཏོན་ན། ། དགེ་བའི་བསོད་ནམས་ཚོགས་བསགས་ཀྱང༌། ། འབྲས་བུ་ཡོན་ཏན་འདོད་པ་ཡི། ། ལན་ལ་རེ་བའི་ཆགས་པ་དེས། ། ཞི་བདེ་ཆགས་པ་མེད་པའི་སེམས། ། ནམ་མཁའི་ངོས་ལྟར་རྣམ་དག་པ། ། དྲི་མེད་རྒྱལ་བའི་དགོངས་པ་དང༌། ། གཅིག་ཏུ་འགྱུར་བ་མི་སྲིད་པས། ། རེ་ལྟོས་ཆགས་སེམས་བྲལ་བའི་ཡིད། །
ནམ་མཁའ་ལྟ་བུར་གནས་པར་བྱ། ། གཏི་མུག་མ་རིག་མུན་པ་ཡང༌། ། ཞེན་ཆགས་མེད་པའི་ངང་ཉིད་ཀྱིས། ། རྟོག་མེད་འོད་གསལ་ཆེན་པོར་འགྱུར། ། འོད་གསལ་སྤྲོས་དང་བྲལ་བ་དེ། ། གཏི་མུག་གཉེན་པོར་ཐུབ་པས་གསུངས། ། གཉིས་མེད་འོད་གསལ་ཆེན་པོ་ལས། ། ཞེན་མེད་ཐུགས་རྗེའི་འོད་ཟེར་གྱིས། ། འགྲོ་དྲུག་སྨིན་པར་བྱེད་པ་ཡང༌། ། ངམ་ངམ་ཤུགས་ཀྱིས་འབྱུང་བ་ཡིན། །
བླ་མ་རིན་ཆེན་ཞལ་སྔ་ནས། ། གཞན་ཕན་ཞེན་མེད་སྙིང་རྗེ་འདི། ། ཐབས་ཀྱི་མཆོག་ཏུ་བཙིར་གྱིས་ཟུངས། ། ཆགས་པས་བདེ་འགྲོ་མི་ཐོབ་སྟེ། ། ཐར་བའི་སྲོག་ཀྱང་གཅོད་པར་བྱེད། ། བརྩེ་སེམས་ཕལ་ཆེར་ཆགས་པ་ཡིན། ། མོ་བོན་གཞན་དོན་ཞེ་འདོད་ཡིན། ། མདོར་ན་བླ་མའི་ཞལ་སྔ་ནས། ། སེམས་སྤྲོས་དང་བྲལ་བའི་ནམ་མཁའ་ལ། ། རེ་ལྟོས་ཞེ་འདོད་སྤྲིན་ཚོགས་རྣམས། །
མཁའ་ལ་རང་སར་མ་ཡལ་ན། ། ཞེན་མེད་ཐུགས་རྗེ་ཆེན་པོ་ཡིས། ། གཞན་ལ་ཕན་པ་དཀའ་མོར་མཆི། ། ཡང་དང་ཡང་དུ་བཀའ་སྩལ་གསུང༌། ། ཐུབ་སྐུ་གསེར་གྱི་ཁ་དོག་དང༌། ། མཚན་དང་འོད་ཟེར་འབར་བ་དང༌། ། རང་བྱུང་དྲི་མེད་ཆོས་སྐུ་ལ། ། སྐུ་གསུམ་ལྷུན་གྱིས་གྲུབ་པ་དང༌། ། ཡེ་ཤེས་ལྔ་ཡི་རང་བཞིན་དུ། ། ལྷུན་གྱིས་གྲུབ་པའི་སངས་རྒྱས་དེ། །
ཐོབ་པར་འདོད་པའི་རེ་ལྟོས་ཀྱིས། ། ཚོགས་གཉིས་རྒྱུན་ཏུ་གསོག་པ་དེ། ། ཚོགས་སྦྱོར་གཉིས་ཀྱི་རྣམ་ཐར་ཡིན། ། ཐོབ་བྱ་ཆོས་སྐུ་དྲི་མེད་དེ། ། ཆགས་པའི་ཡུལ་དུ་མ་གྱུར་ཅིང༌། ། རེ་དོགས་བྲལ་བ་དེ་ག་ཉིད། ། བློ་ཡི་ཡུལ་དུ་མ་གྱུར་པ། ། དོན་དམ་བདེན་པར་གོ་བའི་ཚེ། ། རང་གི་དེ་ཉིད་གོམས་པ་ལས། ། འབྲས་བུ་གཞན་དུ་མི་འདོད་པ། །
འགྱུར་མེད་ས་གཞི་ལྟ་བུར་གནས། ། སེམས་ཅན་ཁམས་དང་མཐུན་པ་ཡི། ། ཀུན་རྫོབ་རྫས་ཀྱི་དངོས་པོ་རྣམས། ། སོ་སོའི་བསམ་པར་སྣང་བ་སྟེ། ། སེམས་གཉིས་འདྲཻས་པའི་གསེར་འགྱུར་རྩིས། ། ལུས་ངག་ཡིད་ཀྱི་སྤྱོད་པ་རྣམས། ། བསྒྱུར་ཞིང་བྱིན་གྱིས་བརླབས་པ་ལས། ། མ་ལུས་སེམས་ཅན་ཁམས་རྣམས་ཀྱིས། ། རང་བློ་བསམ་པ་ཇི་བཞིན་ཏུ། ། ཆོས་དང་མི་འཇིགས་ཟང་ཟིང་སོགས། །
ཕན་པའི་སྦྱིན་པ་རྣམས་སུ་འགྱུར། ། ཚོགས་གཉིས་རྫོགས་པའི་སངས་རྒྱས་རྣམས། ། ཚོགས་གཉིས་གསོག་པ་མ་གཏོགས་པ། ། མཆོད་པ་གཞན་གྱིས་མཉེས་པ་མེད། ། བྱང་ཆུབ་སེམས་ཀྱི་འོད་ཟེར་གྱིས། ། འགྲོ་དྲུག་ཐར་པའི་ལམ་ལ་བསྐུལ། ། སངས་རྒྱས་བཞུགས་པའི་ཞིང་ཁམས་མཆོག ། སེམས་ཅན་གནས་རིས་ཐམས་ཅད་ཀུན། ། སྟོང་པ་ཉིད་ཀྱིས་བསྐུལ་ཞིང་བསྐྱོད། ། སྤྱོད་པ་གཅིག་གི་རྣམ་གཞག་ལ། །
གོ་བ་བསམ་གྱིས་མི་ཁྱབ་པས། ། དེ་ཉིད་ཉན་དང་འཆད་པར་སྣང༌། ། ཡོན་ཏན་བརྒྱ་ཕྲག་བཅུ་གཉིས་འདི། ། བདེན་པ་མཐོང་བའི་ཡོན་ཏན་དེ། ། གཅིག་ལས་ཐམས་ཅད་འབྱུང་བ་ལ། ། བརྗོད་ཀྱིས་ནུས་པ་ག་ལ་སྲིད། ། དཔེར་ན་དབྱར་དུས་འབྱུང་བའི་ཚེ། ། རྩི་ཤིང་ལོ་འབྲས་མེ་ཏོག་རྣམས། ། འདི་འབྱུང་བསམ་གྱིས་མི་ཁྱབ་ལྟར། ། ཆོས་ཉིད་བདེན་པ་མཐོང་བ་ལ། །
ཡོན་ཏན་བརྗོད་ཀྱིས་ག་ལ་ལང༌། ། བདེན་པ་མཐོང་བའི་རྣམ་ཐར་ཡིན།། །། ༧༠༽ ༄། །ཁྲོ་ཆུའི་བཞུ་ལུགས་མན་ངག་གི་ཉམས་མྱོང༌།། ཨོཾ་སྭསྟི། བླ་མ་རིན་པོ་ཆེས་དགེ་བའི་བཤེས་གཉེན་པ་ལ་ཞུ་བ། སྤྱིར་ལུགས་ཐམས་ཅད་ལ་དཔེའི་ཚོས་བཙད་དང༌། ཁྲོ་ཆུའི་བཞུ་ལུགས་གཉིས་ཀྱི་གདམས་ངག་མ་ཤེས་པ་ཡིན། དེ་ལ་དཔེའི་ཚོས་བཙད་དམར་པོར་ཐལ་ནས། ཕྱོགས་ཐམས་ཅད་ནས་དཀར་ལིང་ངེ་བ་དེ་ཡིན།
ཁྲོ་ཆུའི་བཞུ་ཚོད་ཁྲོལ་ཐབ་ཀྱི་ལུགས་སུ་བྱེད་ནས། ཞབས་དང་གློ་དང་ཐམས་ཅད་སོལ་བའི་ནང་དུ་ནུབ་པར་བྱས་ནས། སྦུད་པ་དྲག་ཞན་རན་པར་ཐམས་ཅད་མེར་ཐལ་ནས། ཁྲོ་བཞུ་བའི་སྣོད་ཀོར་ཐམས་ཅད་ནས་ཟླ་བ་ལྟར་དཀར་ཧྲིལ་གྱིས་སོང་བའི་དུས་སུ་ཞུ་བ་ཡིན་པས། ལུགས་བྱས་ན་ལེགས་པར་འགྲུབ་པ་ཡིན་ཏེ། འདྲེ་དང་བར་ཆད་དུ་འགྱུར་མི་སྲིད་བར་གདའ། ཉམས་སུ་མྱོང་བས་གྲུབ་པ་ཡིན་ནོ།། །། ༧༡༽ ༄། །བཟང་སྐྱོང་ངན་འདོར་གྱི་གསོལ་འདེབས་མགུར་མ།། ཀྱཻ།
གསོན་དང་རྒྱལ་བ་སྲས་བཅས་རྣམས། ཀྱེ་ཧོ། སངས་རྒྱས་བྱང་ཆུབ་སེམས་དཔའ་རྣམས། ། ཡང་ཅིག་ཆོས་སྐྱོང་སྲུང་མ་རྣམས། ། ཁྱེད་ཀྱི་མཛད་པའི་རྣམ་ཐར་འདི། ། ངེད་ཀྱིས་མཐོང་བ་ད་ལྟ་འདིར། ། མཐོན་པོ་བཟང་ངན་མ་ལུས་ལ། ། བཟང་པོ་སྐྱོང་ལ་ངན་པ་འདོར། ། བདག་ཅག་འགྲོ་དྲུག་སེམས་ཅན་རྣམས། ། རྒུད་ཅིང་སྡུག་པ་མ་མཐོང་ངམ། །
འགྲོ་བའི་དོན་དུ་སེམས་བསྐྱེད་པ། ། ཀུ་རེ་ཀྱལ་ཀ་ཙམ་དུ་གདའ། ། འགྲོ་དྲུག་འཁོར་བའི་སེམས་ཅན་ལ། ། ཐུགས་རྗེ་ཆེན་པོ་མངའ་བ་ལྟར། ། སྐྱེས་ཆེན་ལྟད་མོ་མཛད་ན་ཡང༌། ། སྐུ་གསུམ་རིན་ཆེན་བརྟན་བཟུང་ནས། ། བྱང་ཆུབ་ས་ལ་མི་འགོད་དམ། ། མྱ་ངན་འདས་པ་ཆེན་པོ་ལས། ། བྱ་དང་རི་དྭགས་ལ་སོགས་པས། ། རྩྭ་ཆུ་ལོ་མ་བཅུད་ཟོས་ནས། །
ཕ་རོལ་ཕྱིན་དྲུག་རྫོགས་ཞེས་གསུངས། ། བདག་ཅག་འགྲོ་དྲུག་སེམས་ཅན་ལ། ། སྔོན་གྱི་དམ་བཅའ་མ་བསྙེལ་བར། ། སྡུག་བསྔལ་ཐམས་ཅད་ཟད་པ་དང༌། ། རྫོགས་པའི་བྱང་ཆུབ་ཐོབ་མཛད་གསོལ། ཞེས་དབྱངས་སུ་མཛད་དོ།། །། ༧༢༽ ༄། །དགའ་སྐྱིད་ཀྱི་བསྟན་བཅོས་དགེ་སྦྱོང་གཞོན་ནུ་གྲགས་པར་གནང་བ།། བདེ་ཆེན་ཀུན་བཟང་ཡངས་པའི་མཛོད། ། བདེ་སྐྱིད་ཐམས་ཅད་འབྱུང་བའི་གནས། །
འཇིག་རྟེན་མགོན་པོ་རིན་ཆེན་ལ། ། གུས་པས་ཕྱག་འཚལ་སྐྱབས་སུ་མཆི། ། སྟོན་པ་རྐང་གཉིས་མཆོག་གྱུར་པ། ། བཅོམ་ལྡན་ཤཱཀྱ་སེང་གེ་ཡི། ། བསྟན་པའི་སྒོར་ཞུགས་ཐམས་ཅད་ཀུན། ། སྐྱིད་པའི་ང་རོ་འདི་སྐད་སྒྲོགས། ། རབ་འབྱམས་འཇིག་རྟེན་ཁམས་རྣམས་ན། ། སངས་རྒྱས་རྫུ་འཕྲུལ་མཐུ་སྟོབས་ཅན། ། མྱ་ངན་མི་འདའ་བཞུགས་པ་རྣམས། ། མི་གཏོང་སྐྱོང་བས་ང་རེ་སྐྱིད། །
དེ་བཞིན་གཤེགས་པ་རྣམས་ཀྱི་ཆོས། ། ཐོག་མ་བར་དང་མཐར་དགེ་བ། ། ཇི་ལྟར་བྱས་ཀྱང་བདེ་ལེགས་གཞི། ། སྤྱད་དུ་ཡོད་པས་ང་རེ་སྐྱིད། ། ཕྱོགས་བཅུ་དུས་གསུམ་བཞུགས་པ་ཡི། ། རྒྱལ་སྲས་ཡེ་ཤེས་སྤྱན་ཅན་རྣམས། ། བུ་བཞིན་སྐྱོང་ཞིང་བསྲུང་མཛད་པའི། ། ལམ་གཅིག་གྲོགས་པོ་ང་རེ་སྐྱིད། ། སྐྱབས་འགྲན་ཟླ་མེད་པ་དཀོན་མཆོག་ཡོད་པ་སྐྱིད་པའི་ཚོམས་སོ།། ༈ །།དུས་གསུམ་མ་ལུས་བསགས་པ་ཡི། །
ལུས་དང་ལོངས་སྤྱོད་དགེ་རྩ་ཡིས། ། དུས་གསུམ་འཕགས་པ་སེམས་ཅན་ལ། ། སྦྱིན་པར་འགྲོལ་བས་ང་རེ་སྐྱིད། ། སྟོན་པའི་མ་འདྲེས་དམ་པའི་ཆོས། ། དགག་དང་སྒྲུབ་པའི་བསླབ་པ་ལ། ། སྣ་གཅིག་ཙམ་ཞིག་བསྲུང་ན་ཡང༌། ། མྱ་ངན་འདའ་བས་ང་རེ་སྐྱིད། ། ཚིག་རྩུབ་མཚོན་ཆ་རྣོན་པོ་དང༌། ། མི་མཐུན་སྤྱོད་པ་གང་བྱུང་ཡང༌། ། བཟོད་པ་གསུམ་ལས་མི་འདའ་བས། །
སྐྱོན་ཉིད་ཡོན་ཏན་ང་རེ་སྐྱིད། ། བྱང་ཆུབ་སེམས་གཉིས་གསེར་འགྱུར་རྩིས། ། སྣང་སྲིད་རང་གཞན་མ་ལུས་ཀུན། ། དབྱེར་མེད་བྱང་ཆུབ་ཆེན་པོར་བསྒྱུར། ། ལྷུན་གྲུབ་བརྩོན་འགྲུས་ང་རེ་སྐྱིད། ། བླ་མའི་གདམས་ངག་རིན་པོ་ཆེ། ། ཆགས་སྡང་རྨོངས་གསུམ་ཡན་ཆད་དང༌། ། མཐར་ཐུག་ཆོས་སྐུ་མན་ཆད་ཀུན། ། དམིགས་པར་འགྱུར་བས་ང་རེ་སྐྱིད། ། དུས་གསུམ་སངས་རྒྱས་ཐམས་ཅད་ཀྱི། །
བགྲོད་པ་གཅིག་པ་ལམ་གྱི་མཆོག ། ཆོས་ཀུན་རྟེན་འབྱུང་རབ་ཞི་བ། ། ཤེས་རབ་རྣམ་གསུམ་ང་རེ་སྐྱིད། ། ཇི་ལྟར་བྱས་ཚད་ཕ་རོལ་ཏུ་ཕྱིན་པ་དྲུག་ཏུ་འགྱུར་བ་གོ་གཅིག་པུས་ཆོད་པ་སྐྱིད་པའི་ཚོམས་སོ།། ༈ །།ཨེ་མ་ངོ་མཚར་རྨད་ཀྱི་ཆོས། ། མ་བྱུང་འབྱུང་བར་མི་འགྱུར་བ། ། གསང་སྔགས་རྡོ་རྗེ་ཐེག་པ་དང༌། ། དུས་འདིར་ཕྲད་པས་ང་རེ་སྐྱིད། ། ལུས་ངག་ཡིད་གསུམ་གཤིས་དང་གཞི། ། རིན་ཆེན་དབང་གི་མན་ངག་གིས། །
མཐར་ཐུག་སྐུ་བཞི་སངས་རྒྱས་སུ། ། ལོག་གིས་གྱུར་པས་ང་རེ་སྐྱིད། ། ཤ་ཁྲག་རྡོས་པའི་ཕུང་པོ་འདི། ། དུས་གསུམ་སངས་རྒྱས་འདུས་པའི་སྐུ། ། རྡོ་རྗེ་འཆང་ཆེན་བཅོམ་ལྡན་དུ། ། བདག་ཉིད་ངེས་པས་ང་རེ་སྐྱིད། ། ཨེ་མ་ཉོན་མོངས་རིན་པོ་ཆེ། ། སེམས་ཅན་ཁམས་ལ་གནས་པ་རྣམས། ། རྩ་རླུང་ཐིག་ལེའི་མན་ངག་གིས། ། མ་སྤངས་རང་གྲོལ་ང་རེ་སྐྱིད། །
འདི་ལ་བསམས་པས་ཧེ་ཧེ་འཆོར། ། བསམས་ཤིང་དགའ་བ་ཡང་ཡང་སྐྱེ། ། དྲན་ན་གཅིག་པུར་ཁོང་དགོད་འཆོར། ། རྗེ་ཡི་ཐུགས་ཟིན་ང་རེ་སྐྱིད། ། ཕྱི་རོལ་ཡུལ་དང་སེམས་ཅན་ལ། ། འདོད་ཅིང་ཆགས་པར་གྱུར་པའི་ཚེ། ། བསྐྱེད་རྫོགས་དཀར་པོའི་ཆོས་རྣམས་ལ། ། ནོར་བུ་རིན་ཆེན་ང་རེ་སྐྱིད། ། ཞེ་སྡང་གནོད་སེམས་བྱུང་བའི་ཚེ། ། གསལ་དང་འོད་གསལ་འོད་གསལ་ཆེ། །
འཕགས་པ་ཀླུ་སྒྲུབ་དགོངས་པ་མཆོག ། དགོངས་པ་ངོ་འཕྲོད་ང་རེ་སྐྱིད། ། གཏི་མུག་མ་རིག་གཉིད་རྨུགས་འདི། ། སྟོང་དང་ཤིན་ཏུ་སྟོང་པ་དང༌། ། སྟོང་པ་ཆེན་པོ་འོད་གསལ་གྱིས། ། གཏི་མུག་ཆོས་སྐུ་ང་རེ་སྐྱིད། ། གཟུང་འཛིན་སྤྲོས་པའི་རྟོག་པས་གཡེངས། ། མཐོ་ལ་ཕྲག་དོག་མཉམ་ལ་འགྲན། ། རྟེན་འབྲེལ་གང་གིས་འབྱུང་བའི་ཚུལ། ། སྒྱུ་འཕྲུལ་དྲྭ་བ་ང་རེ་སྐྱིད། །
ང་དང་ངར་འཛིན་ང་རྒྱལ་ལས། ། གཟུང་དང་འཛིན་པ་སྐྱེ་བའི་ཚུལ། ། རྩ་བ་གཅིག་གི་དོན་རྟོགས་པས། ། འཁོར་བ་རང་གྲོལ་ང་རེ་སྐྱིད། ། བྱས་པ་མེད་པར་ཉོན་མོངས་པ་དུག་ལྔ་གཉེན་པོ་རང་གྲོལ་དུ་གྱུར་པས། སྐྱིད་པ་བསྐྱེད་རྫོགས་ཀྱི་ཚོམས་སོ།། ༈ །།ཨེ་མ་ཡང་ཅིག་ངོ་མཚར་ཆེ། ། ཅིག་ཅར་ཕྱག་རྒྱ་ཆེན་པོའི་དོན། ། རྒྱུ་དང་རྐྱེན་གྱིས་མ་སྐྱེས་པ། ། གདོད་ནས་སངས་རྒྱས་ང་རེ་སྐྱིད། །
དེ་ལྟར་ཡིན་ཡང་མ་ཤེས་པ། ། བླ་མ་ཆོས་སྐུ་རིན་པོ་ཆེ། ། ནོར་བུ་ཆུ་དྭངས་ཇི་བཞིན་ཏུ། ། དྭངས་སྙིགས་འབྱེད་པས་ང་རེ་སྐྱིད། ། དྭངས་དང་སྙིགས་མའི་ཁྱད་པར་ལས། ། འཁོར་དང་མྱ་ངན་འདས་པའི་ཆོས། ། ཤན་ཕྲག་ཤ་མོང་སུལ་བཞིན་དུ། ། ནོར་འཁྲུལ་མེད་པས་ང་རེ་སྐྱིད། ། དུས་གསུམ་རྒྱལ་བ་ཀུན་གྱི་གསང༌། ། བྱང་ཆུབ་སེམས་ཀྱི་གསེར་འགྱུར་རྩིས། །
རང་གཞན་མ་ལུས་ཐམས་ཅད་ཀུན། ། ཆོས་སྐུར་གྱུར་བས་ང་རེ་སྐྱིད། ། གནས་ལུགས་ཅིག་ཅར་འབའ་ཞིག་ལས་བསམ་གྱིས་མི་ཁྱབ་པར་གོ་བས་སྐྱིད་པའི་ཚོམས་སོ།། ༈ །།བླ་མ་དམ་པའི་བཀའ་དྲིན་གྱིས། ། སྔགས་དང་ཕ་རོལ་ཕྱིན་པ་ཡི། ། རྒྱུ་དང་ལམ་དང་འབྲས་བུའི་ཆོས། ། ཤེས་པ་གཅིག་གིས་རང་གྲོལ་བ། ། ཇི་ལྟར་བྱས་ཀྱང་སྐྱིད་པ་ཡི། ། སྐྱིད་སྐྱིད་རིང་མོའི་དམ་ཆོས་འདི། ། དད་དང་བསགས་དང་ཤེས་རབ་ཀྱིས། །
བླ་མ་མཉེས་པར་བྱས་ནས་ཀྱང༌། ། ཤཱཀྱའི་དགེ་སྦྱོང་བརྟུལ་ཞུགས་ཅན། ། གཞོན་ནུར་གྲགས་པའི་རྣལ་འབྱོར་པས། ། ཀུན་ལ་ཕན་པའི་དོན་དུ་ཞུས། དཔལ་དགའ་དགའ་སྐྱིད་སྐྱིད་ཀྱི་བསྟན་བཅོས་ཞེས་བྱ་བ། བྱང་ཕྱོགས་ཁ་བ་ཅན་གྱི་ལྗོངས། དྲི་ཟའི་རྒྱལ་པོ་ཟུར་ཕུད་ལྔ་པའི་གནས་དང་ཧ་ཅང་ཡང་མི་རིང་བ། ཕན་ཡུལ་རྒྱལ་གྱི་གནས་སུ་བྱུང་བ། ཤཱཀྱའི་སྲས་ཀྱི་དགེ་སྦྱོང་གཞོན་ནུ་གྲགས་ཀྱིས་ཞུས་པ་རྫོགས་སོ།། །། ༧༣༽
༄། །ཨ་ལོག་པའི་ཤེས་པ་འདི་ཡིད་རེ་མུག་ཞེས་པ།། ཕ་བླ་མ་རིན་ཆེན་ལ་གསོལ་བ་འདེབས་སོ། ། ཀྭ་ཅིས་ཀྱང་མི་ཕན་འཆི་ན་ཡང༌། ། འཇིག་རྟེན་ཆོས་བརྒྱད་ཀྱི་བསམ་པ་སྐྱེ། ། ཨ་ལོག་པའི་ཤེས་པ་འདི་ཡི་རེ་མུག ། འཁྲུལ་པའི་རྟོག་པ་འདིས་ང་རེ་བསླུས། ། ཕ་བླ་མ་རིན་ཆེན་ལ་གསོལ་བ་འདེབས་སོ། ། ཡང་དུག་གསུམ་འཁོར་བའི་རྒྱུ་འབྲས་འདི། ། སྡུག་བསྔལ་དུ་ཤེས་ཀྱང་སྲེད་པ་ཆེ། ། ཨ་ལོག་པའི་ཤེས་པ་འདི་ཡི་རེ་མུག །
འཁྲུལ་པའི་རྟོག་པ་འདིས་ང་རེ་བསླུས། ། ཕ་བླ་མ་རིན་ཆེན་ལ་གསོལ་བ་འདེབས་སོ། ། ནང་ཏིང་འཛིན་ཟས་སུ་མི་ཟ་བར། ། མི་ཚེ་འཚོལ་གསོག་གི་ལས་ལ་འབྱམས། ། ཨ་ལོག་པའི་ཤེས་པ་འདི་ཡི་རེ་མུག ། འཁྲུལ་པའི་རྟོག་པ་འདིས་ང་རེ་བསླུས། ། ཕ་བླ་མ་རིན་ཆེན་ལ་གསོལ་བ་འདེབས་སོ། ། སྟོང་པ་གཤིས་སུ་རྟོགས་ན་ཡང༌། ། བདག་གཞན་གཉིས་ཀྱི་ཆགས་སྡང་སྐྱེ། ། ཨ་ལོག་པའི་ཤེས་པ་འདི་ཡི་རེ་མུག །
འཁྲུལ་པའི་རྟོག་པ་འདིས་ང་རེ་བསླུས། ། ཕ་བླ་མ་རིན་ཆེན་ལ་གསོལ་བ་འདེབས་སོ། ། སྒོམ་པ་གཞན་དོན་ཡིན་བཞིན་དུ། ། སྤྲོས་པའི་འདུ་འཛི་ཆེད་དུ་འཚོལ། ། ཨ་ལོག་པའི་ཤེས་པ་འདི་ཡི་རེ་མུག ། འཁྲུལ་པའི་རྟོག་པ་འདིས་ང་རེ་བསླུས། ། ཕ་བླ་མ་རིན་ཆེན་ལ་གསོལ་བ་འདེབས་སོ། ། ཚོགས་གཉིས་བླ་མ་བཀུར་རྫོགས་ཀྱང༌། ། གོང་མ་ཁྱད་གསོད་ཀྱི་བསམ་པ་སྐྱེ། ། ཨ་ལོག་པའི་ཤེས་པ་འདི་ཡི་རེ་མུག །
འཁྲུལ་པའི་རྟོག་པ་འདིས་ང་རེ་བསླུས། ། ཕ་བླ་མ་རིན་ཆེན་ལ་གསོལ་བ་འདེབས་སོ། ། བྱམས་སྙིང་རྗེ་ཉེ་དྲུང་ཡིན་པ་ལ། ། ད་རུང་འབྲེལ་པའི་ཞེན་ཆགས་སྐྱེ། ། ཨ་ལོག་པའི་ཤེས་པ་འདི་ཡི་རེ་མུག ། འཁྲུལ་པའི་རྟོག་པ་འདིས་ང་རེ་བསླུས། ། ཕ་བླ་མ་རིན་ཆེན་ལ་གསོལ་བ་འདེབས་སོ། ། སྟོང་པས་བདུད་བཞི་འཇོམས་པ་ལ། ། ཧཱུྂ་ཕཊ་ལྕིམ་ཕུད་ ཤིང་ཞིག་ ཀྱི་བེར་ཀ་རྡེགས། ། ཨ་ལོག་པའི་ཤེས་པ་འདི་ཡི་རེ་མུག །
འཁྲུལ་པའི་རྟོག་པ་འདིས་ང་རེ་བསླུས། ། ཡང་བླ་མ་རིན་ཆེན་ལ་གསོལ་བ་འདེབས་སོ། ། གཞན་ཕན་རང་དོན་ཡིན་པ་ལ། ། གཞན་ལ་དྲིན་རྩི་ལན་བགྲང་བྱེད། ། ཨ་ལོག་པའི་ཤེས་པ་འདི་ཡི་རེ་མུག ། འཁྲུལ་པའི་རྟོག་པ་འདིས་ང་རེ་བསླུས། ། ཕ་བླ་མ་རིན་ཆེན་ལ་གསོལ་བ་འདེབས་སོ། ། བྱང་ཆུབ་སེམས་ཀྱི་གཤིས་ཡིན་ཀྱང༌། ། གྲངས་མེད་གསུམ་གྱིས་གཞན་ནས་འཚོལ། ། ཨ་ལོག་པའི་ཤེས་པ་འདི་ཡི་རེ་མུག །
འཁྲུལ་པའི་རྟོག་པ་འདིས་ང་རེ་བསླུས། ། ཕ་བླ་མ་རིན་ཆེན་ལ་གསོལ་བ་འདེབས་སོ། ། དམ་པ་ཁྱེད་ཀྱི་བྱིན་རླབས་ཀྱིས། ། ལོག་པའི་ཤེས་པ་རྣམ་དག་ཅིང༌། ། སྐྱོན་མེད་ཡང་དག་གི་རྟོགས་པ་ལ། ། བསོད་ནམས་ཡེ་ཤེས་ཀྱི་ཚོགས་རྫོགས་ནས། ། བློ་འདས་དག་པ་གཉིས་ལྡན་སྐུ། ། རང་གཞན་ཐམས་ཅད་གྲུབ་པར་ཤོག། །།
༧༤༽ ༄། །རང་གི་འདུག་ལུགས་བརྗོད་པ་ཕག་པའི་ཕྲེང་བ།།
རྡོ་རྗེ་མཁའ་འགྲོའི་ཚོགས་ལ་ཕྱག་འཚལ་ལོ། ། ཨེ་མ་དེང་སང་བདག་གི་རྣམ་ཐར་འདི། ། ལེགས་པར་བསམས་པས་འདུག་ལུགས་གཏིང་ནས་གོ ། རང་ཉིད་རང་ལ་ཡི་མུག་ཆེན་པོ་སྐྱེས། ། མི་རྗེས་སླེབས་པར་འདོད་ན་རི་ལ་སོང༌། ། ཞི་བར་གནས་པ་སྤྲོས་པའི་ལས་ལ་ཞུགས། ། བསོད་ནམས་ཆེ་བས་བར་དང་བསྡུམ་ལ་འབྱམས། ། ཚུལ་བཞིན་བསྒྲུབ་པའི་རྣལ་འབྱོར་གཅིག་ཀྱང་མེད། ། རྗེ་བཙུན་བླ་མ་སྨིག་རྒྱུའི་རྒྱ་མཚོ་སྙོག ། སངས་རྒྱས་བསྟན་པ་ཁ་སྨྲ་ཡིན་ཞེས་ཟེར། །
དམ་པའི་ཆོས་ཀྱང་ཞང་ལྕམ་རྗེས་བཞིན་ཐལ། ། ང་བཟང་ཁྱོད་བཟང་ཚིག་ལ་ཉམས་རྟོགས་རེ། ། བསྒྲུབས་པའི་འབྲས་བུ་ཟང་ཟིང་ཡིན་པར་རློམ། ། གསེར་གྱི་བུ་ཆུང་བདར་བས་སོལ་བར་གྱུར། ། གཅིག་པུར་གནས་ཀྱང་དུག་གིས་ཁོང་པ་གང༌། ། ལེགས་སྤྱོད་ལྟར་འཆོས་གདུག་པའི་དུག་གིས་བཟུང༌། ། མི་རྗེས་སླེབས་པར་འདོད་ན་དབེན་པར་སྡོད། ། བཅུ་ཆོས་གསུམ་ཆོས་ཚིག་ལ་ཟབ་མོ་རེ། ། རྒྱལ་བའི་གཤེགས་ཤུལ་ཕྱི་ཤུན་སྤུན་པར་ཐལ། ། མཛེ་བརྟག་སྙིང་པོར་གྱུར་པའི་འབྲི་གུང་པ། །
ཁྱི་སྔགས་སྒལ་སྔགས་གང་མང་འགྲན་མོ་བྱེད། ། དམུ་ཆུའི་འཁྲུལ་འཁོར་ཤེས་པས་སྡུག་ཏུ་བཅུག ། མཁར་སེལ་ཞིང་སེལ་ཤེས་ན་ཅི་འདྲ་ཨང༌། ། རང་གཞན་ཐམས་ཅད་བསླུས་པས་ཅི་ལ་ཕན། ། བུ་སྨད་གསོ་རྒྱུ་མེད་ན་རི་ལ་སྡོད། ། ཕག་པའི་ཕྲེང་བ་ཞེས་བྱ་བ། ། ཡི་གེ་འདི་ཡི་མིང་ལགས་སོ།། །། ༧༥༽ ༄། །སྟག་ལུང་ཐང་པ་དང་ངེད་སྤུན་གྱི་འགྲོགས་ལུགས་བསམ་གྲུབ་རས་ཆེན་ལ་གནང་བ།། ཨོཾ་སྭསྟི།
ཕ་མཉམ་མེད་དཔལ་ལྡན་ཆོས་ཀྱི་རྗེ། ། མཁྱེན་བརྩེའི་སྒྲིབ་པ་མི་མངའ་བ། ། ཐོགས་མེད་ཡེ་ཤེས་སྤྱན་གྱིས་གཟིགས། ། ངེད་སྤུན་ལ་མཉེས་སམ་སྙམ་པ་ལགས། ། འགྲན་གྱི་དོ་མེད་གཙུག་གི་རྒྱན། ། དཔལ་ལྡན་སྟག་ལུང་ཐང་པ་ལ། ། ང་འབུས་རིན་ཆེན་གསེར་འབུམ་ཕུལ། ། ངེད་སྤུན་འགྲོགས་ལུགས་ཅི་ཙམ་ལགས། ། སྟག་ལུང་ཐང་པ་ཡབ་སྲས་ཀྱིས། ། ང་འབུ་ཤི་བ་དོང་ནས་བཟློག །
མ་བས་བྱམས་ཤིང་བུ་བཞིན་སྐྱོང༌། ། ངེད་སྤུན་འགྲོགས་ལུགས་ཅི་ཙམ་ལགས། ། མཁས་བཙུན་གྲུབ་ཐོབ་རས་ཆེན་གྱིས། ། རིན་ཆེན་ཞུན་མས་བཞེངས་པ་ཡི། ། ང་ལ་གསང་སྔགས་རྒྱུད་འབུམ་གནང༌། ། ངེད་སྤུན་འགྲོགས་ལུགས་ཅི་ཙམ་ལགས། ། འགྲན་གྱི་ཟླ་མེད་འགྲོ་བའི་དཔལ། ། ཡབ་ཀྱི་གདུང་འཚོབ་སྨར་པ་ཡིས། ། ང་ཡྀ་བཀྲ་ཤིས་སྒོ་མང་བཞེངས། ། ངེད་སྤུན་འགྲོགས་ལུགས་ཅི་ཙམ་ལགས། །
རིན་པོ་ཆེ་ཡི་བུ་སློབ་རྣམས། ། དམའ་ལ་རྔན་ཆེན་མི་མངའ་བས། ། གྲྭ་སར་ང་འབུ་བུ་བཞིན་བསྐྱངས། ། ངེད་སྤུན་འགྲོགས་ལུགས་ཅི་ཙམ་ལགས། ། བསྟེན་ཡུན་ཐུང་ལ་ཡོན་ཏན་ཆུང༌། ། རྣམ་ཐར་ཕྲ་མོ་འཛིན་ཙམ་ལ། ། དགའ་བས་ང་ལ་བླ་མར་བཀུར། ། ངེད་སྤུན་འགྲོགས་ལུགས་ཅི་ཙམ་ལགས། ། བདག་ཉིད་ཆེན་པོ་སེང་གེ་སྟག ། ཁམས་ན་བཞུགས་པའི་བུ་སློབ་ཀྱིས། །
བསྟོད་པ་ཕ་འབབ་བཀའ་དྲིན་གནང༌། ། ངེད་སྤུན་འགྲོགས་ལུགས་ཅི་ཙམ་ལགས། ། མོས་གུས་ཅན་ལྟ་མ་ལགས་ཏེ། ། ངས་ཀྱང་རིན་ཆེན་ཡབ་སྲས་རྣམས། ། སྤྱི་བོ་གཙུག་དང་འབྲལ་མ་མྱོང༌། ། བརྒྱུད་པ་རིན་ཆེན་མཆོག་འདི་བཟུང༌། ། སྦྱངས་སྡོམ་རི་ཁྲོད་དགོན་པ་བསྟེན། ། དགོས་པའི་གོ་སོ་སྟོངས་པ་མེད། ། གཡོག་པོ་གོ་ཆོད་མ་ཡིན་ཏེ། ། སྣབས་བཤལ་ཅིག་ཡིན་ནམ་སྙམ་པ་ལགས། །
མཐོ་ལ་ཕྲག་དོག་མི་མངའ་ཞིང༌། ། དམའ་ལ་རྔན་ཆེན་མི་མངའ་བ། ། འཇིག་རྟེན་མགོན་པོའི་ཇོ་སྲས་རྣམས། ། ཨེ་མ་ངོ་མཚར་མི་ཆེ་འམ། ། མིན་ཀྱང་ཀུ་རེ་བགྱིས་པ་ལགས། ། ལྷ་དང་བཅས་པའི་འཇིག་རྟེན་འདིར། ། བཅོམ་ལྡན་མགོན་པོ་རིན་ཆེན་གྱི། ། རྒྱ་མཚོ་ལྟ་བུའི་དགེ་འདུན་ལ། ། འགྲོགས་ལུགས་འདི་འདྲ་ཤིན་ཏུ་འོས། ། བྱང་ཆུབ་གླིང་ན་བཞུགས་པ་ཡི། །
ཕུན་སུམ་ཚོགས་པའི་དགེ་འདུན་རྣམས། ། ཁྱེད་ཀྱང་གོང་མའི་རྗེས་སུ་སློབ། ། ཕ་ཇོ་རྗེ་དང་མཇལ་ནས་མཆི། ། དབུས་གཙང་རུ་བཞི་འདི་རྣམས་སུ། ། དཀའ་བ་འབད་པ་སྣ་ཚོགས་ཀྱིས། ། བཙལ་ཀྱང་མ་རྙེད་རྒྱུད་སྡེ་རྣམས། ། བྱོན་པས་དགའ་བའི་སྐྱིད་སྐྱིད་རྣམས། ། ཐུགས་ཀྱིས་བས་ན་བཟོད་པར་གསོལ། ། དགེ་བ་བྱང་ཆུབ་ཆེན་པོར་བསྔོ། ། བསམ་གྲུབ་རས་ཆེན་རྗེ་བཙུན་ལ། །
མོས་གུས་གདུང་བའི་བློ་གྲོས་ཀྱིས། ། དད་ཅིང་གུས་པའི་ཕྱག་རྟེན་དུ། ། ཞལ་སྐྱིན་གསང་སྔགས་རྒྱུད་སྡེ་རྣམས། ། ཟབ་ཆེན་མེ་ཏོག་རྒྱལ་མཚན་དང༌། ། ངོ་མཚར་ཆེ་བའི་དར་བཅུ་འབུལ། ། ཐུགས་ཀྱིས་དགོངས་ནས་བཞེས་སུ་གསོལ།། །། ༧༦༽ ༄། །བཀྲ་ཤིས་སྒོ་མང་འཕྲོ་བཞག་ཏུ་མི་བཏུབ་ཞེས་པ།། ཨོཾ་སྭསྟི། བླ་མ་རིན་པོ་ཆེས། །
དགེ་འདུན་རྣམས་ཀྱི་སྤྱན་སྔར་ཞུ་བ། ། བླ་མ་རིན་པོ་ཆེས་བཀྲ་ཤིས་སྒོ་མང་འདི་བཞེངས་སུ་གསོལ་བས། ཡམས་ནད་དང་རིམས་ནད་ཀྱི་འཕྲོ་ཆད། ཡུལ་རིས་དང་རྒྱལ་ཁམས་ཐམས་ཅད་བདེ་ཞིང་སྐྱིད་པར་བྱུང༌། ལུགས་འདི་བརྩམས་པ་ཙམ་གྱིས་ཐན་ཆེན་ལ་ཆར་བབ། ལུགས་ཚར་བའི་དུས་སུ་ཆར་ཧ་ཅང་ཆེས་པ་སྦད་ཀྱིས་ཆད། རྟེན་འདི་བཞེངས་པ་དང༌། དགེ་འདུན་རྣམས་ཀྱིས་སྐུའི་རིམ་གྲོ་ཆེན་པོ་མཛད་པ་དང༌། ཕྱི་ནང་གི་ཉེ་གནས་རྣམས་ཀྱིས། མོས་གུས་ཀྱི་ཞབས་འབྲིང་དང་ཞབས་ཏོག་རླབས་པོ་ཆེ་མང་པོ་མཛད་པས།
ངའི་སྐུ་ཁམས་ལ་ཡང་བསྐྱེད་བྱུང༌། ང་རང་ནི་ཞན་ནེ་ཙམ་བྱུང༌། གོང་རོལ་དུ་ནི་འཆིའམ་སྙམ་པའི་བསམ་པས། ཁྱེད་རྣམས་ལ་བསྡད་ན་དགའ་བར་བྱུང༌། ངའི་ངོས་ནས་ཕན་ཚུན་དུ་གཤེགས་བཞུད་མཛད་པར་བཞེད་པ་རྣམས། ཚུར་བྱིན་གྱིས་རློབས་ལ་གཤེགས་པར་ཞུ། དེར་ཡང་བག་དང་ལྡན་པ་དང༌། ཉེ་ཞོ་མེད་པར་མཛད་པར་ཞུ། རྣལ་འབྱོར་གྱི་དབང་ཕྱུག་རྣམས་རི་ཁྲོད་དུ་བཞུགས་ནས་སྒྲུབ་པ་ཚུལ་བཞིན་མཛད་པར་ཞུ། སྒོམ་པ་རྡོ་རྗེ་སེང་གེ་དང༌།
ཁྱེད་ཉེ་གནས་པ་རྣམས་ཀྱང༌། ཚོང་བྱེད་པ་སྒོམ་ཆེན་པའི་ལས་མིན། རིན་པོ་ཆེའི་སྐུ་ཁམས་མ་བདེ་བར་སྐྱུར་མི་ཕོད། ངས་བྱ་བ་མི་ནུས་མ་སྙམ། ངས་དད་པ་ཅན་རྣམས་ཀྱི་གཡུ་རྡོག་དང༌། རྟ་བཟང་མིག་གིས་བལྟ་མི་ཕོད་པ་རྣམས་ཕུལ་བ། རྟ་ལ་ཡོ་མའི་ཁྱུ་བཙུགས། གཡུ་ཕག་ཏུ་སྦས་ནས། གཡུ་ཉོ་བ་དང་མཁར་བརྩིགས་པ་དང༌། སྲིད་གཅོད་པ་དང༌།
འགྲོ་བ་མང་པོ་མར་འགྲོ་བའི་སྡིག་རྟེན་ནི་མི་བྱེད་པར། འཇིག་རྟེན་གསུམ་གྱི་མགོན་པོ་རིན་ཆེན་སྐུ་ཕྱོགས་དང༌། རྒྱ་མཚོ་ལྟ་བུའི་དགེ་འདུན་གྱི་ཕྱོགས་སུ་ཞབས་ཏོག་བྱ་ས་རྙེད་པ། ཁྱེད་རྣམས་དགའ་བར་སོམས་ལ་འབད་པར་ཞུ། དགེ་འདུན་གཞི་ལ་བཞུགས་པ་རྣམས། ། དོ་ཅིག་ཁོ་ན་ཕྱི་ཚུལ་ནི་བཟང་ཟེར་ན་ཉམས་མྱོང་དང་མངོན་པར་རྟོགས་པས། ང་དང་བདག་ཏུ་འཛིན་པའི་བདུད་ཀྱི་རྒྱལ་པོ་ཆོམས་སམ་མ་ཆོམས། ཐུབ་པའི་བསྟན་པ་རིན་པོ་ཆེ་ཡིད་བཞིན་གྱི་ནོར་བུ་རིན་པོ་ཆེ་ལྟ་བུའི་ཚུལ་ཁྲིམས་ཀྱི་ཕུང་པོ་ལ། ཆགས་པའི་ཡུལ་རྣམ་པ་གཉིས་ཀྱི་ཆོམ་རྐུན་གྱིས་བཅོམ་མམ་མ་བཅོམ། ཚེ་ཐོག་མ་མེད་པ་ནས་ཕྱིན་ཅི་ལོག་ཏུ་འཁྲུལ་པའི་ཉེས་པའི་འབྲས་བུ།
ཐ་མལ་པའི་ལུས་ངག་ཡིད་གསུམ་གྱི་རྣམ་པར་རྟོག་པ། ངན་སོང་གསུམ་གྱི་འཁོར་ལོ། རྣམ་པར་རྟོག་པའི་ཕྲེང་བ། ལྷག་པ་ཏིང་ངེ་འཛིན་གྱི་རྩལ་གྱིས་རྩད་ནས་དྲུང་ཕྱུང་ངམ་མ་ཕྱུང༌། དུས་གསུམ་གྱི་སངས་རྒྱས་ཐམས་ཅད་ཀྱི་སྐུ་གསུང་ཐུགས་གཉིས་སུ་མེད་པའི་ཡེ་ཤེས་ཀྱི་ངོ་བོར་གྱུར་པ། དྲན་པ་ཙམ་གྱིས་སྡིག་པ་དང་སྒྲིབ་པའི་ཕུང་པོ་རིའི་རྒྱལ་པོ་རི་རབ་ལྟ་བུ་འཇིག་པར་མཛད་ཅིང༌། འཁོར་བ་དང་མྱ་ངན་ལས་འདས་པའི་ཡོན་ཏན་རིན་པོ་ཆེ་མ་ལུས་ཤིང༌། ལུས་པ་མེད་པ་ཐམས་ཅད་ཀྱི་བདག་ཉིད་བླ་མ་རིན་པོ་ཆེ་དེ་གཞན་གར་ཡང་མ་ལུས་པ། རང་ཉིད་ཁོ་ན་ཡིན་པར་གོའམ་མ་གོ ། དེ་ལྟར་གོ་ཞིང་རྟོགས་ན་ནི་ཕ་ཇོ་ཡང་མཉེས།
ཡི་དམ་ཡང་དགྱེས། མཁའ་འགྲོ་ཡང་དགའ། གླུ་ཆུང་སོའི་བར་ན་ལེན་ཏེ། ལེན་མ་མྱོང་ལ་ཅི་ཆ་ཡོད་བྱ་བ་ཡིན་ནོ། ། གཅིག་ཏུ་འབུལ་བས་དོ་ཅིག་ང་ན་བའི་སྤྱན་རྩ་བ་བལྟས། ལྷག་ལྷོག་བག་ཙམ་ཡོད་པ་བཀྲ་ཤིས་སྒོ་མང་གི་འཕྲོ་བཞག་ཏུ་མ་བཏུབ། ཞབས་འབྲིང་དང་ཞབས་ཏོག་བྱ་རྒྱུ་མ་རྙེད་པས་ཐུགས་མི་ཆད་པར་ཞུ། ད་སང་གནངས་ང་འབུ་ཁམས་བདེ་བའི་དུས་སུ། འབུལ་བ་ནི་སྤྲིན་བཞིན་དུ་འཐིབས། ཁྱེད་རང་རྣལ་འབྱོར་པ་མི་རེ་ལ་ཕྱི་བཞག་གི་ཀ་ཅ་མི་འཚལ་འཁུར་ལ་ཤོག །
ངེད་རང་ཆོས་དང་ཟང་ཟིང་གི་ལོངས་སྤྱོད་ཕུན་སུམ་ཚོགས་པས་སྐྱིད་བྱའོ། ། ང་ཡང་ཁམས་ཅུང་ཞིག་མ་བརྟས་ཀྱི་བར་དུ་སྔ་མ་བཞིན་དུ་མཚམས་བྱེད་པར་ཞུའོ། ། དགེ་འདུན་རྣམས་ཀྱིས་ཀྱང་སྐུ་མཚམས་སྔ་མ་བཞིན་དུ་མཛད་པར་ཞུ།། །། ༧༧༽ ༄། །ཡིད་སྐྱོའི་སྨོན་ལམ་རྣམ་བཅུ་དབང་ལྡན་ཞེས་བྱ་བ།། ཨཾ། ཉོན་མོངས་དབང་སོང་འཇིག་རྟེན་ཆོས་ཀྱིས་གཡེངས། ། བདག་འཛིན་ལྟ་བ་ཞེན་པའི་སྒོམ་པ་ཅན། ། འདུ་འཛི་སྤྱོད་པས་རང་གཞན་སླུ་བྱེད་པ། ། གླེན་པ་རང་ལ་ཡི་མུག་ག་ཆད་པས། །
མགོན་པོ་ཕག་མོ་གྲུ་པའི་རྡོ་རྗེའི་གསུང༌། ། བདག་འདྲ་དམན་པས་རྟོགས་པར་མི་འགྱུར་ཀྱང༌། ། ཟུར་ཙམ་རྗེས་སུ་འབྲངས་ནས་སྨོན་ལམ་འདེབས། ། བདག་སོགས་འགྲོ་བ་མ་ལུས་ཐམས་ཅད་ཀྱིས། ། དཔལ་ལྡན་བླ་མ་དམ་པའི་དགོངས་པ་མཆོག ། གཉིས་མེད་ཆོས་སྐུ་བདེ་ཆེན་གནས་ཐོབ་ཤོག ། རང་གཞན་གཉིས་མེད་དོན་རྟོགས་རྣལ་འབྱོར་པ། ། གཉིས་མེད་མཉམ་པ་ཉིད་ལས་མ་གཡོས་ཀྱང༌། ། དབྱེར་མེད་རྒྱུ་འབྲས་རྟེན་འབྲེལ་ཟབ་མོ་རྣམས། ། ནོར་འཁྲུལ་མེད་ཅིང་ཆུད་ཟར་མི་འགྱུར་བ། །
མཁྱེན་པ་གཉིས་ཚུལ་དབྱེར་མེད་དོན་སྟོན་པ། ། བླ་མ་རིན་ཆེན་གསུང་བཞིན་གྲུབ་པར་ཤོག ། ཨཾ། གཏོང་དང་ཡོངས་སུ་གཏོང་བ་ཆེ། ། ཚད་མེད་གཏོང་བ་དམ་ཆོས་རིན་ཆེན་སོགས། ། ཚད་མེད་སྤྱིན་པའི་ཕ་རོལ་ཕྱིན་པ་ཡིས། ། སངས་རྒྱས་ཀུན་གྱི་དགོངས་པ་རྫོགས་པར་ཤོག ། ཨཾ། དུས་གསུམ་རྒྱལ་བ་ཀུན་གྱིས་བསྔགས་པ་ཡི། ། ཚུལ་ཁྲིམས་རྣམ་དག་དྲི་མ་བྲལ་བ་ཡིས། །
རང་གཞན་ཉེས་པའི་སྐྱོན་རྣམས་དག་གྱུར་ནས། ། སངས་རྒྱས་རྣམས་ཀྱི་སྟོབས་བཅུ་ཐོབ་པར་ཤོག ། ཨཾ། རང་གཞན་ཐམས་ཅད་གདོད་ནས་ཆོས་ཀྱི་སྐུ། ། སངས་རྒྱས་ཡོན་ཏན་ཀུན་དང་ལྡན་གྱུར་པ། ། ཐོས་ནས་མི་སྐྲག་ཉམས་སུ་ལེན་གྱུར་ཏེ། ། ཤིན་ཏུ་མྱུར་བས་བྱང་ཆུབ་ཐོབ་པར་ཤོག ། ཨཾ། ཉེས་ཚོགས་ལྟ་བས་རང་གཞན་ཐམས་ཅད་ཀུན། ། བྱ་དང་བྱེད་པའི་རྩོལ་བས་གཡེངས་པ་རྣམས། །
བྱར་མེད་རྩོལ་དང་བྲལ་བའི་བརྩོན་འགྲུས་ཀྱིས། ། ལྷུན་གྲུབ་སྤྲོས་དང་བྲལ་བར་གནས་གྱུར་ཅིག ། ཨཾ། ཐམས་ཅད་མཁྱེན་པ་སླུ་བ་མེད་པའི་ཆོས། ། རིགས་ཅན་རྣམས་ལ་ཕན་པར་གང་གསུངས་པ། ། ཉོན་མོངས་རྣམ་རྟོག་མཐའ་དག་ཞི་བྱེད་པའི། ། ཏིང་འཛིན་མཆོག་དེས་འགྲོ་ཀུན་རྒྱལ་གྱུར་ཅིག ། ཨཾ། འཁོར་དང་མྱ་ངན་འདས་པའི་ཆོས་རྣམས་གང༌། ། གདོད་ནས་ཞི་ཞིང་མ་སྐྱེས་བློ་ལས་འདས། །
ཆོས་ཀུན་ཤེས་རབ་ཕ་རོལ་ཕྱིན་པ་ཡིས། ། རང་གཞན་སྤྲོས་པའི་མཐའ་དང་འབྲལ་བར་ཤོག ། ཨཾ། ཐུགས་རྗེ་རྨད་བྱུང་ཤཱཀྱའི་རྒྱལ་པོ་ཡི། ། རྡོ་རྗེ་ཐེག་པ་བླ་མེད་གསང་སྔགས་ཀྱི། ། རྡོ་རྗེ་ལུས་ཀྱི་གནས་ལུགས་ཟབ་མོ་ཡིས། ། སྐྱོན་དག་ཡོན་ཏན་མ་ལུས་རྫོགས་པར་ཤོག ། ཨཾ། དུས་གསུམ་རྒྱལ་བ་ཀུན་གྱིས་དབང་བསྐུར་བ། ། རྒྱལ་སྲིད་རྡོ་རྗེ་རྒྱལ་མཚན་ཞེས་བྱ་བའི། །
བསྔོ་བ་བླ་མེད་ཟབ་ཅིང་རྒྱ་ཆེ་བས། ། ཀུན་ཀྱང་ཀུན་ཏུ་བཟང་པོར་རེག་པར་ཤོག ། ཨཾ། ཐུབ་པའི་དབང་པོ་སྟོབས་བཅུ་མཆོག་མངའ་བ། ། རང་བྱུང་འོད་གསལ་སེམས་ཉིད་གཅིག་པུ་ཡིས། ། བདུད་དཔུང་མ་ལུས་བཅོམ་ནས་སངས་རྒྱས་ཏེ། ། ཆོས་ཀྱི་འཁོར་ལོ་རྟག་ཏུ་བསྐོར་གྱུར་ཅིག ། ཨཾ། ཡོད་འཛིན་མེད་འཛིན་མཐའ་ལས་རྣམ་འདས་པ། ། སྒྲིབ་པའི་བུད་ཤིང་སྲེག་པའི་ཡེ་ཤེས་ནི། །
འཁོར་འདས་གཉིས་ཀྱི་ཡོན་ཏན་མ་ལུས་པ། ། སངས་རྒྱས་སྲས་བཅས་འགྲོ་ཀུན་ཉེ་བར་འཚོ། ཨཾ། ཡེ་ཤེས་མཆོག་འདིས་འཁོར་འདས་མ་ལུས་པ། ། རྒྱལ་ཞིང་ཤིན་ཏུ་རྒྱལ་གྱུར་བཀྲ་ཤིས་པ། ། དཀོན་མཆོག་གསུམ་རྒྱུན་ནམ་ཡང་མི་འཆད་པས། ། འགྲོ་བ་ཐམས་ཅད་རྟག་ཏུ་བདེ་བར་གནས། ཨཾ། ཟབ་ཅིང་ཤིན་ཏུ་རབ་ཟབ་ཐེག་པའི་མཆོག ། ཉོན་མོངས་རྣམ་རྟོག་མ་སྤངས་སངས་རྒྱས་པ། །
གདོད་ནས་མ་སྐྱེས་བློ་འདས་ཆོས་ཀྱི་སྐུ། ། ཀུན་བཟང་ཧེ་རུ་ཀ་འདི་བཅོམ་ལྡན་འདས། ཨཾ། རྟོགས་ལྡན་རྣལ་འབྱོར་རྣམས་ལ་སངས་རྒྱས་འདིས། ། རྒྱུན་ཆད་མེད་པར་བྱིན་གྱིས་རློབ་མཛད་ཅིང༌། ། འཁོར་བ་ཁྲག་གི་རྒྱ་མཚོ་གསོལ་མཛད་པ། ། རྡོ་རྗེ་འཆང་གིས་རྟག་ཏུ་བཀྲ་ཤིས་ཤོག ། ཡིད་སྐྱོ་བར་བྱུང་ནས་སྨོན་ལམ་བཏབ་པ། ། རྣམ་བཅུ་དབང་ལྡན་ཞེས་བྱ་བ་རྫོགས་སོ།། །། ༧༨༽
༄། །བཀའ་བབས་བརྒྱུད་པའི་མོས་གུས་ཀྱི་དངོས་གྲུབ།། མིག་མེད་འཇིག་རྟེན་ཕལ་པ་རྣམས། ། ངེད་ཀྱི་བླ་མ་འདྲི་ལགས་ན། ། ཚུ་རོལ་མཐོང་དང་བློ་བསྟུན་ནས། ། དྲིས་པའི་ལན་ཏུ་འདི་སྐད་སྨྲ། ། མཚན་བརྗོད་པར་དཀའ་བའི་རྗེ་བཙུན་པ། ། ཁོ་བོའི་བླ་མ་རིན་ཆེན་དེ། ། དཔལ་ནཱ་རོའི་གདུང་ལས་འཁྲུངས་པ་ལགས། ། གྲུབ་ཐོབ་བརྒྱུད་པའི་བར་མ་ཆད། ། ཐུབ་མགོན་ཤཱཀྱའི་རྒྱལ་པོ་ཡིས། །
ལྔ་བརྒྱའི་དུས་སུ་ལུང་བསྟན་པ། ། མགོན་པོ་ཟླ་འོད་གཞོན་ནུ་ཡི། ། སྲས་ཀྱི་ཐུ་བོར་འཁྲུངས་པ་ལགས། ། ནཱ་རོ་ཆེན་པོའི་གདུང་རྒྱུད་འཛིན། ། ཁོང་རྗེ་བཙུན་དེ་ཡི་བཀའ་བབས་ཀྱི། ། བྱིན་རླབས་ཀྱི་བརྒྱུད་པ་མ་ཆད་པ། ། བླ་མས་ཚིག་གཅིག་མ་གསུངས་ཤིང༌། ། སློབ་མས་ཐུན་གཅིག་མ་བསྒོམ་ཀྱང༌། ། མོས་གུས་ཀྱི་དངོས་གྲུབ་ཐོབ་པ་ལགས། ། བིརྺ་ཆེན་པོའི་རྗེས་འབྲངས་ནས། །
བླ་མ་དེ་ཡི་བཀའ་བབས་ཀྱིས། ། ཚིག་དོན་གྱི་བརྒྱུད་པ་མ་ཆད་པ། ། ཕྱི་ནང་གི་རྟེན་འབྲེལ་ཟབ་མོ་ཡིས། ། སྣང་སྲིད་དབང་དུ་བསྒྱུར་མཛད་པས། ། ནུས་པའི་མཐར་ཐུག་ཆེན་པོ་ལགས། ། དཔལ་ལྡན་པདྨའི་རྗེས་འབྲངས་ནས། ། བརྒྱུད་པ་དེ་ཡི་བཀའ་བབས་ཀྱིས། ། བྱིན་རླབས་ཀྱི་བརྒྱུད་པ་མ་ཆད་པས། ། ཚད་མེད་ཐུགས་རྗེ་ཆེན་པོ་ཡིས། ། སྡང་བའི་དགྲ་དང་གནོད་པའི་བགེགས། །
སྨིན་ཅིང་གྲོལ་བར་མཛད་པ་ལགས། ། རྗེ་བཙུན་རྒྱལ་པོའི་རྗེས་འབྲངས་ནས། ། བླ་མ་དེ་ཡི་བཀའ་བབས་ཀྱིས། ། སྒྲ་དོན་གྱི་བརྒྱུད་པ་མ་ཆད་པས། ། འཁོར་བའི་སྡུག་བསྔལ་འདོད་ཡོན་རྣམས། ། བདེ་ཆེན་ཆོས་སྐུར་བསྒྱུར་མཛད་ཅིང༌། ། ལྷན་སྐྱེས་རོ་ལ་རོལ་པ་ལགས། ། འཕགས་པ་ཀླུ་སྒྲུབ་ཀྱི་རྗེས་འབྲངས་ནས། ། གོང་མ་དེ་ཡི་བཀའ་བབས་ཀྱིས། ། སྣང་སྲིད་འཁོར་འདས་ཆོས་རྣམས་ཀུན། །
གདོད་ནས་མ་སྐྱེས་སྤྲོས་དང་བྲལ། ། དབུ་མ་ཆེན་པོར་ཐུགས་སུ་ཆུད། ། དཔལ་ཆོས་ཀྱི་གྲགས་པའི་རྗེས་འབྲངས་ནས། ། མཁས་པ་དེ་ཡི་བཀའ་བབས་ཀྱིས། ། སྟོན་པས་མཁྱེན་པའི་ཡེ་ཤེས་ཀྱིས། ། རྒོལ་བ་ངན་པའི་ཝ་ཚོགས་རྣམས། ། སྐྲག་ནས་འབྱེར་བར་མཛད་པ་ལགས། ། མི་ཕམ་མགོན་པོའི་རྗེས་འབྲངས་ནས། ། མངའ་བདག་དེ་ཡི་བཀའ་བབས་ཀྱིས། ། བྱང་ཆུབ་སེམས་གཉིས་དབྱེར་མེད་པས། །
ས་དང་ལམ་གྱི་རིམ་པ་རྣམས། ། ཐོགས་པ་མེད་པར་བགྲོད་པ་ལགས། ། བྷུ་སུ་ཀུ་ཡི་རྗེས་འབྲངས་ནས། ། ཁོང་རྗེ་བཙུན་དེ་ཡི་བཀའ་བབས་ཀྱིས། ། འགྲོ་འཆག་ཉལ་འདུག་ཐམས་ཅད་དུ། ། ཏིང་འཛིན་རྒྱུན་ཆད་མི་མངའ་བས། ། མཉམ་གཞག་ཆེན་པོར་བཞུགས་པ་ལགས། ། ཐོས་དང་བསམ་དང་སྒོམ་པ་ཡི། ། ཤེས་རབ་མཆོག་ལ་མངའ་བརྙེས་པས། ། ཆོས་སྤྱི་དང་རང་གི་མཚན་ཉིད་རྣམས། །
ཆགས་ཐོགས་མེད་པར་མཁྱེན་པ་ལགས། ། ཐོག་མ་བར་དང་མཐར་དགེ་བ། ། སྟོན་པས་གསུངས་པའི་ཚུལ་ཁྲིམས་ལ། ། ཉེས་པའི་དྲི་མ་སྤངས་པ་ཡིས། ། བསྟན་པའི་རྒྱལ་མཚན་འཛིན་པ་ལགས། ། ཆེན་པོའི་ཆེན་པོར་གྱུར་པ་ཡི། ། ཐོས་བསམ་སྒོམ་པས་རྒྱུད་སྦྱངས་ཤིང༌། ། མཁས་བཙུན་ཆེན་པོ་ཐམས་ཅད་ཀྱིས། ། གཙུག་གི་ནོར་བུར་བཀུར་བ་ལགས། ། ཐུགས་འོད་གསལ་ནམ་མཁའ་འདྲ་བ་ལ། །
དུས་གསུམ་ཤེས་བྱ་མ་ལུས་པ། ། ནོར་འཁྲུལ་མེད་པར་མཁྱེན་པ་ཡིས། ། འགྲོ་བ་སྨིན་པར་མཛད་པ་ལགས། ། ལར་སྟོན་པ་སངས་རྒྱས་བཅོམ་ལྡན་འདས། ། དཔལ་ལྡན་རྡོ་རྗེ་འཆང་ཆེན་གྱི། ། སྤྲུལ་པའི་སྐུ་ཞེས་གྲགས་པར་ནི། ། རྩོད་པ་ཀུན་དང་བྲལ་བ་ལགས།། །། ། ༧༩༽ ༄། །ཉམས་ལེན་གྱི་འཕྲང་བདུན་བསལ་བ་བློ་གྲོས་སེང་གེར་གནང་བ།།
ལྷུུན་གྲུབ་འགྱུར་བ་མེད་པ་ཆོས་ཀྱི་སྐུ། །
གཟུང་འཛིན་འཁོར་བའི་སྐྱོན་གྱིས་མ་གོས་ཤིང༌། ། ཟག་མེད་བདེ་བ་ཆེན་པོ་རྒྱས་མཛད་པ། ། རང་བྱུང་བླ་མ་རིན་པོ་ཆེ་དཔལ་འདུད། ། དེ་ཡི་གསུང་སྒྲོས་སྐྱོན་རྣམས་སྤང་ཕྱིར་འབྲི་བར་བྱ། ། མི་ཆོས་འཕྲང་དང་ལྷ་ཆོས་འབྲེལ་བའི་འཕྲང༌། ། མཐུན་རྐྱེན་མ་འཛོམས་ན་ཚ་སྡུག་བསྔལ་དང༌། ། ཁྲོས་པའི་འཕྲང་དང་ནུས་པ་ཡོན་ཏན་འཕྲང༌། ། བདུན་དང་བྲལ་ན་བདེ་ཆེན་རྙེད་པར་འགྱུར། ། དེ་ལ་མི་ཆོས་དང་འབྲེལ་བའི་འཕྲང་ལ་ཞེན་པ་སྤང་བ་ནི། འཆི་བ་རྗེས་སུ་དྲན་པར་བྱ་སྟེ།
ག་རེ་འཆི་འམ་མི་འཆི། འཆི་ན་ཉེ་དུ་གཉེན་འབྲེལ། རྫས་དང་ལོངས་སྤྱོད་འདི་རྣམས་ཐམས་ཅད་ཀྱིས་སྟོངས་སམ་མི་སྟོངས། དེ་འཆི་ཡང་ངེས། སྟོངས་ཀྱང་མི་སྟོངས་པར་ཡང་ངེས་ན། དགོས་པ་མེད་པའི་བྱ་བ་ལ་མི་ཚེ་སྟོང་སྐྱེལ་བྱས་ནས། དགོས་པའི་ནང་བར་གཅེར་བུ་ལག་པ་སྟོང་པར་འགྲོ་ན། སྨྱོན་པའི་ནང་ནའང་སྨྱོན་པ་ཡིན། དེ་ཡང༌། ། མཛའ་བ་རྣམས་ཀྱང་མེད་གྱུར་ཅིང༌། །
མི་འཛའ་རྣམས་ཀྱང་མེད་གྱུར་ན། ། གང་གི་དོན་དུ་བྱས་པའི་སྡིག ། མི་བཟད་བདག་གི་མདུན་ན་གནས། ། ཞེས་པ་དང༌། ཡང༌། ལྷན་ཅིག་སྐྱེས་པའི་ཤ་རུས་ཀྱང༌། ། ཞིག་སྟེ་སོ་སོར་འགྱེས་འགྱུར་ན། ། མཛའ་བ་གཞན་ལྟ་སྨོས་ཅི་དགོས། ། ཞེས་པས་སོ། ། ཡང༌།
ལྷ་ཆོས་དང་འབྲེལ་བའི་འཕྲང་ལ་སྤྲོས་པ་གཅོད་པ་ནི། ། སློབ་དཔོན་དང་གྲོགས་པོ་ཉེ་དུ་དང་འབྲེལ་བ་རྣམས། ཚེ་འདི་དང་འདྲེས་པའི་སྒོ་ནས་ཐབས་སྣ་ཚོགས་ཀྱིས་བསྒོམ་དུ་མི་སྟེར་ན། ཐོས་བསམ་རྐྱང་པས་འཇིག་རྟེན་ལས་མི་འཕགས་པར། སྔོན་གྱི་མཁས་པ་ཆེན་པོ་རྣམས་ཀྱིས་ཀྱང་གསུངས། འདུག་ཀྱང་དེ་ཙུག་འདུག་ན་འཁོར་བ་ལས་ནི་མི་འཕགས། ཉོན་མོངས་པ་རྒྱས་པའི་ཆོས་འདིས། དགོས་པ་ཅི་ཡོད་སྙམ་ནས་སྤྲོས་པ་གཅོད་པ་གལ་ཆེ། བདག་དང་བདག་ཏུ་འཛིན་པའི་དབང་གིས་ཕན་པ་བསྐྱེད་པར་བྱེད་པའང༌། དགའ་རབ་དབང་ཕྱུག་ཐུབ་པའི་དགྲ། །
བློ་གྲོས་ཆེན་པོ་ཕྲག་དོག་མེད་པའི་བསམ་པ་ཡིས། ། དགེ་ལ་བསྐུལ་ན་གནོད་པ་ག་ལ་ཡིན། ། མཐུན་རྐྱེན་མ་འཛོམས་པའི་འཕྲང་ལ་སྡུག་སྲན་བསྐྱེད་པ་ནི། རང་བླ་མའི་དྲུང་དུ་རྩིས་ཆེ་བར་ཡང་མ་བྱུང༌། སྐུར་བ་ཡང་མེད། བཟའ་རྒྱུ་ཡང་ཆུང༌། གང་གི་ཕྱོགས་ནས་ཀྱང་རྟེན་འབྲེལ་མ་འཛོམས་ན། བླ་མ་རིན་པོ་ཆེའི་ཞལ་སྔ་ནས། ། མཆོག་ཐུན་མོང་གི་དངོས་གྲུབ་ཐོབ་ཁར་མཐུན་རྐྱེན་མི་འཛོམས་པ་རྟེན་འབྲེལ་ཡིན། དེའི་དུས་སུ་ལོ་གཅིག་གཉིས་སྲན་པས་ཆོག་པ་ཡིན་གསུངས།
སྔོན་གྱི་རྒྱལ་བ་རྣམས་ཀྱིས་ཀྱང༌། ། གྲངས་མེད་གསུམ་དུ་དཀའ་བ་སྤྱད། ། རྗེ་བཙུན་དཔལ་ལྡན་ནཱ་རོས་ཀྱང༌། ། བཅུ་གཉིས་བར་དུ་དཀའ་བ་སྤྱད། ། དམ་པ་གོང་མ་ཐམས་ཅད་ཀུན། ། དཀའ་བ་སྤྱད་པ་མ་གཏོགས་པ། ། དོན་རྣམས་འགྲུབ་པ་མི་སྲིད་ན། ། བདག་ལྟ་གོང་མའི་རྣམ་ཐར་ལ། ། ཅི་ཡི་ཕྱིར་ན་བསྟེན་མི་བྱེད། ། འབད་པས་བྱང་ཆུབ་མ་བསྒྲུབ་ན། །
དམྱལ་བ་ལ་སོགས་འགྲོ་དྲུག་རྣམས། ། སྡུག་བསྔལ་བསམ་གྱིས་མི་ཁྱབ་པ། ། རྟག་ཏུ་བདག་གིས་ག་ལ་ནུས། ། སྙམ་དུ་ངེས་པའི་བློ་གྲོས་ཀྱིས། ། མི་མཐུན་ཕྱོགས་རྣམས་ཐམས་ཅད་ཀུན། ། ལམ་དུ་གཏོང་བའི་མན་ངག་གིས། ། སྙིང་སྟོབས་ཆེན་པོ་བསྐྱེད་བྱས་ན། ། བསྐལ་པ་མང་པོའི་འཁོར་བ་ཡང༌། ། བསམ་པ་གཅིག་གིས་སྤོང་འགྱུར་བ། ། མདོ་སྡེ་རྣམས་སུ་རྒྱལ་བས་གསུངས། །
ན་ཚ་སྡུག་བསྔལ་གྱི་འཕྲང་ལ་ལམ་དུ་གཏང་བ་ནི། ན་ཚ་དང་སྡུག་བསྔལ་བྱུང་བའི་དུས་སུ། སྡུག་བསྔལ་བདག་གཅིག་པུ་ལ་འོང་ངམ། འོན་ཏེ་གཞན་ལ་ཡང་འོང༌། ཡིད་ཀྱིས་བལྟ། བལྟས་པས་འགྲོ་བ་རིགས་དྲུག་ནམ་མཁའ་དང་མཉམ་པའི་མ་རྒན་རྣམས་སྡུག་བསྔལ་བསམ་གྱིས་མི་ཁྱབ་ཅིང་ཐོན་པའི་དུས་མེད་པ་དྲན་པས། སྙིང་རྗེའི་ཤུགས་ཆེན་པོ་རང་ཤུགས་ཀྱིས་འབྱུང་བས། རང་དབང་མེད་པར་སྨོན་ལམ་འདེབས་པ་ནི། ། བདག་གི་ནད་དང་གནོད་པ་འདིས། ནམ་མཁའ་དང་མཉམ་པའི་མ་སྡུག་བསྔལ་གྱི་རྒྱ་མཚོར་བྱིང་བ་རྣམས་ཀྱི་ལས་དང་ཉོན་མོངས་པ་དང༌།
ཤེས་བྱའི་སྒྲིབ་པ་རྣམས་ངའི་འདིས་དག་པར་གྱུར་ཅིག ། ཅེས་པ་དང༌། ནད་དང་སྡུག་བསྔལ་དུ་སྣང་བ་རྣམས་རང་གི་བློ་འཁྲུལ་བས་དེ་ལྟར་སྣང་བ་ཡིན། དོན་ལ་ནད་དང་སྡུག་བསྔལ་མེད་སྙམ་པ་དང༌། ནད་དང་གནོད་པ་དེའི་རང་བཞིན་ལ་བལྟས་ཤིང་ངང་ལ་བཞག་པས། ནད་དེ་སྐྱེ་འགག་གནས་གསུམ་དང་གདོད་ནས་བྲལ་བར་གོ་ནས། ། རང་གཞན་ཐམས་ཅད་ཀྱི་སྡུག་བསྔལ་སེལ་བའི་སྨན་པའི་རྒྱལ་པོར་འགྱུར་རོ། ། ཀྱེ། ནད་དང་སྡུག་བསྔལ་སྣ་ཚོགས་ཀུན། ། གདོད་ནས་ཡོད་དམ་གློ་བུར་བ། །
ནམ་མཁའ་ལས་བྱུང་སྤྲིན་ཚོགས་ཀུན། ། ནམ་མཁའི་ངང་དུ་ཡལ་བ་བཞིན། ། ཀུན་འབྱུང་འཁོར་བའི་འཁོར་ལོ་འདི། ། སེམས་ཉིད་ཀྱི་དབྱིངས་སུ་དག་གྱུར་ནས། ། སྐུ་གཉིས་ཉི་མའི་དཀྱིལ་འཁོར་གྱིས། ། འགྲོ་དྲུག་གི་མུན་པ་སེལ་བར་ངེས། ། དེ་སྙིང་གཏམ་ཚིག་གཅིག་སྨྲས་པ་ཡིན། ། ཁྲོས་པའི་འཕྲང་ལ་གོང་མ་བལྟ་བ་ནི། རང་ལ་ཉམས་དང་རྟོགས་པ་བཟང་པོ་ཞིག་བྱུང་ནས། ང་རང་ལ་སྒོམ་པ་འདི་གཅིག་པུས་མཆོག །
སངས་རྒྱས་ལ་ཐོབ་རྒྱུ་ཡང་མི་འདུག ། འཁོར་བར་འཁྱམས་རྒྱུ་ཡང་མི་འདུག ། སངས་རྒྱས་བྱོན་ཀྱང་འདི་ལས་མེད། ཅི་ཙུག་བྱས་ཀྱང་བཏུབ་སྙམ་ནས། བརྩོན་འགྲུས་དང་དགེ་སྦྱོར་གྱི་ཕྱོགས་སུ་བྱ་བ་ཆུང་ན། ད་ལྟ་མེ་སྟོང་བྱས་ཀྱང་ཚ་བར་འདུག ། དེ་བཞིན་དུ་བཟང་ངན་གྱི་རྒྱུ་འབྲས་ཐམས་ཅད་མངོན་སུམ་དུ་འོང་བར་འདུག ། ང་རང་བཟང་པོར་འདུག་སྙམ་པའི་ང་རྒྱལ་ཆེ་ཡང༌། ཆོས་ཉིད་སྤྲོས་བྲལ་བཟང་པོར་འདུག་པ་མིན། སྡུག་བསྔལ་གྱི་འབྱུང་ཁུངས་ང་བཟང་པོ་རང་གིས་ཕུང༌།
དེ་ཡང་སློབ་དཔོན་འཕགས་པས། ། བདག་ཡོད་ན་ནི་གཞན་དུ་ཤེས། ། བདག་གཞན་ཆ་ལ་འཛིན་དང་སྡང༌། ། དེ་གཉིས་དང་ནི་འབྲེལ་པ་ལས། ། ཉེས་པ་ཐམས་ཅད་འབྱུང་བ་ཡིན། ། ཉེས་ཀུན་དེ་ཡི་རྩ་བ་ཅན། ། ཞེས་པའོ། ། བདག་འཛིན་མ་སྤངས་པས་བཟང་པོ་མི་བཏུབ། དེ་བས་ན་ཡོད་མེད་སྤྲོས་པ་ཐམས་ཅད་ཀྱི་མཐའ་དང་བྲལ་བའི་འཛིན་པའང༌། གྲུབ་མཐའི་རྟོག་པ་བླཽ་ཡི་ཡུལ།
བློ་བྱས་ཀྱི་སྟོང་པ་ཡིན། རང་གི་དགེ་སྦྱོར་གྱིས་འདག་རྒྱུ་ཡིན་ན། གཞན་ལྟ་སྨོས་ཀྱང་ཅི་དགོས་སྙམ་དུ་དྲན་པར་བྱས་ལ། རང་ལ་ཕྱེ་མི་གཏོར། རང་བཟང་སར་མི་བཞག་པར་བདག་འཛིན་ཅི་འདག་ལ་འབད་པར་བྱའོ། ། མོ་ཤམ་བུ་ཡི་མཐུ་རྩལ་གྱིས། ། རི་བོང་རྭ་ཡི་སྐས་འཛེགས་ནས། ། ནམ་མཁའི་ཉི་ཟླ་ལྟོར་ཟོས་པས། ། འགྲོ་དྲུག་མུན་པའི་རྒྱ་མཚོར་འཁྱམས། ། དེ་བདག་ཏུ་འཛིན་པའི་འདུག་ཚུལ་ཡིན། །
ནུས་པའི་འཕྲང་ལ་ངོ་ཤེས་པར་བྱ་བ་ནི། རང་དགེ་སྦྱོར་ལ་འབད་པས་ནུས་པ་ཕྲ་མོ་བྱུང་ན། བླ་མའི་གདམས་ངག་གིས་གང་ཡིན་ཅི་ཙུག་ཡིན་ངོ་ཤེས་པ་གལ་ཆེ་སྟེ། རང་དགེ་སྦྱོར་གི་ངང་ལ་གནས་པ་ནི་མེད། ཤེས་པ་ང་རྒྱལ་དང་ཕྲག་དོག་ནི་སྐྱེ། བླ་མའམ་གྲོགས་ཚངས་པ་མཚུངས་པ་བས། ང་ཆེ་དང་ང་བཟང་གི་རྟོག་པ་བྱུང་ན་བདུད་ཀྱི་ཕྱེ་གཏོར་ཡིན། ཡང་ན་བསྒོམ་པའི་བརྩོན་འགྲུས་ཀྱི་རྩ་རླུང་གི་རྟེན་འབྲེལ་ལམ། བསོད་ནམས་ཀྱི་ཚོགས་བསགས་པས་ནུས་པ་ཕྲ་ཕྲའུ་བྱུང་བ་ཡིན། དེ་ལ་དགའ་བའི་བློ་འབྱུང་ན་ཚེ་འདིའི་རྟོག་པ་ཉོན་མོངས་པའི་དུག་རྒྱས།
བདག་འཛིན་གྱི་མངའ་ཐང་སྐྱེས། ཆོས་བརྒྱད་ཀྱི་ཆུ་བོ་འབྲུབས་ནས་ཁ་ལ་ང་ང་རྒྱུན་ཆད་མེད། ང་སེམས་ཅན་གྱི་དོན་བྱེད་པ་ཡིན་ཟེར་ནས། སྙིང་རྗེ་དང་སྟོང་པ་བྱང་ཆུབ་རིན་པོ་ཆེའི་བྱུང་ཁུངས་བོར་ནས། ནད་པའི་ཟས་ནོར་ལ་མིག་རིས་ཀྱིས་གཅོད། ཐ་མ་དྲིལ་བུ་ཡུ་ཆག་ཁུར་ནས་གྲོང་ཁྱེར་དུ་མཐུ་ཆེན་བྱེད། བྲེ་སྲང་འཛིན་ཅིང་སྲུང་སྐུད་ལ་ཕུལ་གྲངས་ཀྱི་གོང་འདེབས། དེ་བས་ནི་ཤི་བ་རང་དགའ། བླ་མའི་ཞལ་སྔ་ནས། མོ་བོན་གྱི་གཞན་དོན་ཞེ་འདོད་ཡིན་གསུངས།
དོན་གྱྀས་དེ་ནི་ཐར་པ་དང་ཐམས་ཅད་མཁྱེན་པའི་ལམ་མཐུ་དང་ནུས་པ་ལ་བཙོངས་པ་ཡིན་པས། ། འཁོར་བ་དང་ངན་སོང་ལས་ནམ་ཡང་ཐོན་མི་སྲིད་པ་ཡིན་ནོ། ། དེས་ན་རང་ཅག་སྐྱེ་ཤི་ལ་གནས་པ་ཡིན། དམན་པའི་ས་བཟུང༌། ཧྲུལ་པོའི་གོས་གོན། རྒྱ་གག་ཆུ་བཞིན་བཏུང༌། ཚེ་འདི་པ་རྣམས་དང་ལྟ་སྤྱོད་མི་མཐུན། ཆགས་སྡང་རྒྱས་པའི་སར་མང་པོ་མི་བསྡད་པར་རི་དྭགས་ལྟར་བྲོས། རྒྱལ་འགོང་ལྟ་བུའི་ནུས་པ་ལ་དགོས་པ་མེད། སྲིད་གསུམ་འགྲན་ཟླ་མེད་པ་རྒྱལ་བའི་མཐུ་བསྒྲུབ་བོ། །
ཀྱེ་མ་འཁོར་བའི་སྡུག་བསྔལ་ལ། ། ཇི་ལྟར་བྱས་ཀྱང་སྐྱིད་མེད་པས། ། ཉོན་མོངས་སྡུག་བསྔལ་རྒྱུ་འབྲས་ལས། ། བདག་ནི་ནམ་ཞིག་ཐར་བར་འགྱུར། ། འཇིག་རྟེན་ཆོས་བརྒྱད་སྡུག་བསྔལ་གཞི། ། བདེ་དང་ཐར་པའི་སྲོག་གཅོད་པ། ། མཐུ་དང་ནུས་པ་རྟགས་རྣམས་ལ། ། འདོད་པའི་བློ་དང་ནམ་ཞིག་འབྲལ། ། ཕ་རོལ་གཡང་ས་མ་མཐོང་བ། ། ཚེ་འདི་འདོད་པའི་བློ་གྲོས་ཀྱིས། །
མན་ངག་འཚོལ་བར་འདོད་རྣམས་ཀྱི། ། མར་ཁྲིད་དེད་དཔོན་ནམ་ཞིག་སྤོངས། ། ཕྲག་དོག་ཁོང་ཁྲོ་དུག་རྒྱས་ཤིང༌། ། ཉོན་མོངས་མེ་ཡིས་རང་གཞན་སྲེག ། གཤིན་རྗེའི་སྐྱེས་བུ་འདྲ་རྣམས་ཀྱི། ། འཁོར་རྣམས་སྤངས་ནས་དགོན་པའི་གནས། ། འདུ་འཛི་སྤྲོས་པས་རྣམ་དབེན་པ། ། རི་འམ་གངས་སམ་ནགས་རྣམས་སུ། ། དུས་གསུམ་རྒྱལ་བའི་གཞུང་ལམ་མཆོག ། བྱང་སེམས་ནོར་བུ་རིན་པོ་ཆེ། །
སྤྲོས་མེད་སེམས་ཉིད་ནམ་ཞིག་བསྒོམ། ། སྙམ་དུ་སྐྱོ་ཤས་བསྐྱེད་པ་དང༌། ཚོགས་བསགས་བླ་མ་ལ་གསོལ་བ་བཏབ་ནས། བྱང་ཆུབ་ཀྱི་སེམས་རིན་པོ་ཆེའི་ཤུགས་ཀྱིས། ནམ་མཁའ་དང་མཉམ་པའི་སེམས་ཅན་གྱི་སྡུག་བསྔལ་དྲན་པས་སེལ་བར་འདོད་པའི་བློས། གཅིག་པུ་གཉིས་སུ་མེད་པར་དགོན་པ་གསུམ་དུ་བསྡད་ལ་བྱང་ཆུབ་སྒྲུབ་པར་བྱ་སྟེ། དེ་ཡང་སྟོང་ཉིད་སྙིང་རྗེ་འབའ་ཞིག་བསྒོམ། དགོན་པར་གནས་པའི་དགོས་པ་ཤེས་པ་གལ་ཆེ། དེའི་དགོས་པ་ནི་བསླབ་པ་རིན་པོ་ཆེ་གསུམ་ལ་བོགས་ཐོན་ནས། རང་གཞན་མཐའ་དག་གི་ཉོན་མོངས་པ་བཅོམ་པ་མ་གཏོགས་པ།
ཉོན་མོངས་པ་སྤྱོད་པའི་གོལ་ས་བསྙགས་པས་ཐར་པ་མི་ཐོབ། དེ་ལྟར་བྱང་ཆུབ་ཀྱི་སེམས་རིན་པོ་ཆེ་རྣམ་པ་གཉིས་བསྒོམས་པས། རང་ལ་ཡོན་ཏན་དུ་མངོན་པའི་རྟགས་རྫུ་འཕྲུལ་དང༌། མངོན་པར་ཤེས་པ་དང༌། དཔའ་བོ་དང་མཁའ་འགྲོས་བདུད་རྩི་འདྲེན་པ་དང༌། སངས་རྒྱས་དང་བྱང་ཆུབ་སེམས་དཔའི་ཞལ་མཐོང་བ་ལ་སོགས་པའི་ཅལ་ཅོལ་མང་པོ་བྱུང་ནས། ཡང་གང་ནས་བལྟས་ཀྱང་ཨ་བོ་རང་ཡིན། དང་པོ་ཐོས་པ་བྱས། བར་དུ་བསམ་པ་བྱས། ཐ་མར་སྒོམ་པ་བྱས།
བསྒོམས་པའི་འབྲས་བུ་མཐར་ཕྱིན། རྟགས་དང་ནུས་པ་འདི་རྣམས་ཡོད། སངས་རྒྱས་དང་བྱང་ཆུབ་སེམས་དཔའ་མང་པོའི་ཞལ་ཡང་མཐོང༌། བླ་མ་གོང་མ་ལ་སོགས་པ་གང་གིས་ཀྱང་ང་ཙམ་མི་ཆོག་སྙམ་ནས་ང་རྒྱལ་ན། བླ་མའི་ཞལ་ནས། ཉོན་མོངས་པ་མ་སྤངས་པའི་ལྷ་མཐོང་ན་བདུད་ཡིན་གསུང༌། འདི་དགའ་རབ་དབང་ཕྱུག་གི་དུག་མདའ་ཡིན། བསྙེམས་པའི་དུག་གིས་ཐུར་དུ་ལྟུང༌། བླ་མ་རིན་ཆེན་ཞལ་སྔ་ནས། འདི་མཐོ་ས་ཆེ་ན་གཡང་ས་ཆེ། །
རྟོག་པ་ཕྲ་བའི་ཕྲ་བ་ལ། ། བདུད་ཆེན་པོའི་ཆེན་པོ་འཇུག་པ་ཡིན། ། རྗེ་བཙུན་ཆེན་པོའི་ཞལ་སྔ་ནས། ། དེ་ལ་ཡིད་ཆེས་སྐྱེར་མི་རུང༌། ། དེ་ལ་ཡིད་ཆེས་སྐྱེས་པ་ན། ། བར་ཆད་བདུད་ཀྱི་དབང་དུ་འགྲོ། ། དེ་དེ་ཡིན་ཏེ་དེ་ཉིད་མིན། གསུངས། ། རྡོ་རྗེ་གཅོད་པ་ཉིད་ལས་ཀྱང༌། ། གང་ཞིག་ང་ལ་གཟུགས་སུ་མཐོང༌། །
གང་ཞིག་ང་ལ་སྒྲར་ཤེས་པ། ། ལོག་པ་མཐོང་ལ་ཞུགས་པ་སྟེ། ། སྐྱེ་བོ་དེ་དག་ང་མི་མཐོང༌། ། འདྲེན་པ་རྣམས་ནི་ཆོས་ཀྱི་སྐུ། ། ཆོས་སྐུ་མཐོང་བྱ་མ་ཡིན་ནོ། ། ཞེས་གསུངས་པས་དགོས་པའི་རྩ་བ་རང་གི་སེམས་བསྒོམ་པ་གལ་ཆེ། དགོས་པ་མེད་པའི་རྩབ་རྩུབ་ལ་གཡེངས་ན་ཆུ་བཤིག་པ་ལ་འབྲས་བུ་མར་མི་འོང་བ་དང་འདྲ་བ་ཡིན་པས། ཟབ་ཞི་སྤྲོས་བྲལ་འོད་གསལ་འདུས་མ་བྱས། ། བདུད་རྩི་ལྟ་བུའི་དམ་ཆོས་རིན་པོ་ཆེ། ། དུས་གསུམ་རྒྱལ་བ་རྣམས་ཀྱི་བྱང་ཆུབ་པ། །
འགྱུར་མེད་རང་བྱུང་སེམས་ཀྱི་དཀྱིལ་འཁོར་ལས། ། སངས་རྒྱས་ཀུན་གྱི་ཡོན་ཏན་རྒྱ་ཆེ་བ། ། མཁའ་དང་མཉམ་པའི་འགྲོ་བ་མ་ལུས་པ། ། བྱང་ཆུབ་མཆོག་ལ་འགོད་པའི་སྐུ་གསུང་ཐུགས། ། མི་ཟད་རྒྱན་གྱི་འཁོར་ལོ་རིན་པོ་ཆེ། ། བདེ་ཆེན་བྱང་ཆུབ་མཆོག་ལ་འདྲེན་པར་ངེས། ། རིན་པོ་ཆེ་ཡི་གསུང་སྒྲོས་འདི། ། སྟོན་པ་བློ་གྲོས་སེངྒེ་ཡིས། ། ཀུན་ལ་ཕན་པའི་དོན་ཆེད་དུ། ། ཤཱཀྱའི་བན་དྷེ་ལྡོམ་བུ་པ། །
དགེ་སློང་རིན་ཆེན་དཔལ་ལ་ཞུས། ། འདི་བྲིས་བསོད་ནམས་གང་ཡོད་དེས། ། འགྲོ་རྣམས་ཆོས་སྐུ་ཐོབ་པར་ཤོག ། འཕྲང་རྣམ་པ་བདུན་བསལ་བ། ། བླ་མ་རིན་པོ་ཆེས་མཛད་པའོ། ། རྫོགས་སོ།། །། ༨༠༽ ༄། །གནས་ལུགས་བཞི་ཡིས་སེམས་འདུལ་བའི་གདམས་པ།། གང་གི་དྲིན་གྱིས་བདེ་ཆེན་ནི། ། སྐད་ཅིག་ཉིད་ལ་འཆར་བ་གང༌། །
བླ་མ་རིན་ཆེན་ལྟ་བུ་ཡི། ། ཞབས་ཀྱི་པདྨོ་ལ་བཏུད་དེ། ། བརྩེ་བས་རང་གི་བུ་ལ་སྤྲིངས། ། བྱང་ཆུབ་སེམས་ཀྱི་བཅའ་ལུགས་དང༌། ། བླ་མ་དམ་པ་བསྟེན་པའི་ཐབས། ། གེགས་དང་བར་ཆད་སེལ་ལུགས་དང༌། ཕྱག་རྒྱ་ཆེན་པོའི་གནས་ལུགས་བཞི། ཞུས་པའི་ཚིག་གིས་ལུང་བསྟན་གྱི། ། གདམས་ངག་བསྟན་གྱིས་མཉན་པར་གྱིས། ། འདི་ལ་སྤྱི་དང་བྱེ་བྲག་གཉིས། །
མ་འདྲེས་སོ་སོར་ཤེས་པར་བྱ། སྤྱིར་བསྟན་པའི་གདམས་ངག་ནི། འཇིག་རྟེན་མགོན་པོའི་ཞལ་སྔ་ནས། རང་སེམས་ཐ་བ་དུལ་གྱུར་ན། ། ས་བོན་གང་ཡང་རུང་བ་སྐྱེ། ། རང་གི་སེམས་ནི་ཡོངས་སུ་འདུལ། ། འདི་ནི་སངས་རྒྱས་བསྟན་པ་ཡིན། ། ཡང་དང་ཡང་དུ་བཀའ་སྩལ་གསུང༌། ། ཁྱོད་ཀྱི་ཉོན་མོངས་རྣམ་རྟོག་དང༌། ། རྒོད་དང་འགྱོད་དང་ཐེ་ཚོམ་དང༌། །
གཉིད་རྨུགས་བསམ་གཏན་སྒྲིབ་པ་རྣམས། ། སྤོངས་ལ་རང་སེམས་ཐ་བ་ཐུལ། ། ཉེས་སྐྱོན་བྲལ་བའི་རང་སེམས་འདི། ། ཇི་ལྟར་བསྒྱུར་ཡང་བཏུབ་པ་ཡིན། ། གོང་མ་བཞི་པོ་སྨོས་ཅི་དགོས། ། ཐུབ་པ་ཆེན་པོ་ཆོས་ཀྱི་རྗེས། ། ཆོས་ཀྱི་ཕུང་པོ་བརྒྱད་ཁྲི་དང༌། ། བཞི་སྟོང་གསུངས་པ་ཐམས་ཅད་ཀུན། ། བསམ་པའི་རྣམ་འགྱུར་གཅིག་པུ་ཡིན། ། བུ་གོ་འམ་རྟོགས་སམ་རྣལ་འབྱོར་པ། །
སུ་ཡི་ཁ་ལ་ཇི་ལྟར་མཉན། ། ཀུ་སཱ་ལི་ཡི་རྣལ་འབྱོར་པས། ། རང་སེམས་གཅིག་པུ་རང་ལ་འདྲི། ། ལྷ་དང་བླ་མ་དཀོན་མཆོག་ལ། ། དྲི་ས་མེད་དོ་ཤེས་པར་གྱིས། ། སྙིང་གཏམ་ཡིན་ནོ་སེམས་ལ་ཞོགས། ། བྱེ་བྲག་སོ་སོར་བསྟན་པ་ནི། ། རིན་པོ་ཆེ་ཡི་ཞལ་སྔ་ནས། ། བྱམས་པའི་ཆུ་བོ་མི་གཅད་ཅིང༌། ། སྙིང་རྗེའི་རྩ་བ་རབ་བརླན་ཏེ། །
བྱང་སེམས་ལྗོན་ཤིང་རབ་རྒྱས་ནས། ། དོན་གཉིས་འབྲས་བུ་སྨིན་མཛད་གསུང༌། ། དེ་ཡི་ཉམས་ལེན་འདི་ལྟར་བྱ། ། དང་པོ་ཁོ་ན་རྣལ་འབྱོར་པས། ། སྡང་བའི་དགྲ་དང་གནོད་པའི་བགེགས། ། བར་གཅོད་བྱེད་པའི་འབྱུང་པོ་ལ། ། རྩ་བའི་མ་ཡི་འདུ་ཤེས་བསྐྱེད། ། དྲིན་ཅན་ཨ་མར་ཡང་ཡང་བསམ། ། དེ་ལ་བྱམས་པའི་བརྩེ་གདུང་སྐྱེ། ། བྱམས་པ་གཤའ་མ་སྐྱེས་པ་དང༌། །
སྙིང་རྗེ་བགྲང་བའི་མན་ངག་བྱ། ། རྒྱུ་མཚན་ལྔ་ལ་གནད་དུ་བསྣུན། ། ཚད་མེད་སྙིང་རྗེ་ཆེན་པོ་སྐྱེ། ། གཤའ་མར་རྒྱུད་ལ་སྐྱེས་པ་དང༌། ། བྱམས་དང་སྙིང་རྗེ་ཚད་མེད་པ། ། སེམས་ཅན་ཐམས་ཅད་ཀུན་ལ་བསྒོམ། ། དེ་ཉིད་རྒྱུད་ལ་སྐྱེས་པའི་ཚེ། ། ཁམས་གསུམ་སེམས་ཅན་མ་ལུས་ཀུན། ། བདེ་བ་དག་དང་ལྡན་པ་དང༌། ། སྡུག་བསྔལ་ཀུན་དང་འབྲལ་བ་དང༌། །
རྫོགས་པའི་བྱང་ཆུབ་ཐོབ་པའི་ཕྱིར། ། རང་གི་ལུས་ངག་ཡིད་གསུམ་འདི། ། འབའ་ཞིག་དགེ་ལ་འགོད་པ་དང༌། ། སྡིག་པ་གཏན་དུ་མི་བྱེད་པའི། ། དམ་བཅའ་བརྟུལ་ཞུགས་དྲག་པོ་བྱ། ། ལྷ་དང་བླ་མ་གསང་སྔགས་དང༌། ། སྐྱེད་རྫོགས་གཉིས་ཀྱི་གདམས་ངག་དང༌། ། དཀར་པོའི་ཕྱོགས་ཀྱི་དགེ་བ་རྣམས། ། འདི་ཡི་གནད་ཀྱིས་མ་ཟིན་པའི། ། སྐད་ཅིག་ཙམ་ཡང་མ་བྱེད་ཅིག །
སྦྱོར་བ་བྱང་ཆུབ་སེམས་ཀྱི་འཆའ་ཐབས་སོ།། ༈ །།བླ་མ་རིན་ཆེན་ཞལ་སྔ་ནས། ། རང་གི་རྩ་བའི་བླ་མ་ལ། ། གང་གང་ཇི་ལྟར་བལྟས་པ་ཡིས། ། སྐྱོན་དག་ཡོན་ཏན་འབྱུང་བ་ལས། ། གཞན་དུ་བསྒྱུར་བ་མི་སྲིད་དེ། ། སྣང་སྲིད་འཁོར་འདས་ཐམས་ཅད་ཀུན། ། རང་སེམས་ཡིན་པའི་རྒྱུ་མཚན་གྱིས། ། བླ་མ་རྡོ་རྗེ་འཆང་ཆེན་དུ། ། ལྟོས་དང་བུ་གཅིག་དགོས་སེ་བ། །
རང་ཉིད་རྡོ་རྗེ་འཆང་དུ་འགྱུར། ། གཡའ་དང་བྲལ་བའི་མེ་ལོང་ལ། ། བྱད་ཀྱི་གཟུགས་བརྙན་བསྟན་པ་འདྲ། ། རྡོ་རྗེ་མཁའ་འགྲོ་མ་ཚོགས་རྣམས། ། དཔང་པོར་བཞག་པའི་སྙིང་གཏམ་ཡིན། ། ཉམས་སུ་ལོངས་དང་རྣལ་འབྱོར་པ། ། དངོས་གྲུབ་ཀྱི་རྩ་བ་བླ་མ་བསྟེན་ཐབས་སོ།། ༈ །།འཇིག་རྟེན་མགོན་པོའི་ཞལ་སྔ་ནས། ། བྱང་ཆུབ་སེམས་དང་ཡི་དམ་ལྷ། ། བླ་མ་ཕྱག་རྒྱ་ཆེན་པོ་དང༌། །
བསྔོ་བའི་གནད་དང་རྣམ་པ་ལྔ། ། རྫོགས་པའི་བྱང་ཆུབ་མ་ཐོབ་བར། ། སྐད་ཅིག་ཙམ་ཡང་མ་འབྲལ་ཞེས། ། བཀའ་སྩལ་བཀའ་རྒྱ་བཀའ་ནན་མཛད། ། ཕ་བཀའ་དྲིན་ཆེའོ་ཆོས་ཀྱི་རྗེ། ། གསུང་བཞིན་བསྒྲུབ་པ་དམ་ཚིག་ལགས། ། ཉམས་སུ་བླངས་པས་ཉམས་སུ་མྱོང༌། ། ཆོས་ཀྱི་ཕུང་པོ་བརྒྱད་ཁྲི་དང༌། ། བཞི་སྟོང་སྟོན་པས་གང་གསུངས་དང༌། ། སྡེ་སྣོད་གསུམ་དང་རྒྱུད་སྡེ་བཞི། །
མཁས་པའི་རིག་པས་འཐད་པ་དང༌། ། ཀུ་སཱ་ལི་ཡི་ཉམས་མྱོང་རྣམས། ། དམ་ཆོས་འདི་ཡི་ཆ་ཙམ་དང༌། ། བག་ཙམ་ཟུར་ཙམ་ཡིན་པར་གོ ། ནད་དང་གནོད་པ་སྡུག་བསྔལ་དང༌། ། གེགས་དང་བར་དུ་གཅོད་པ་དང༌། ། བླ་མ་ཡི་དམ་དཀོན་མཆོག་གསུམ། ། མཐོ་དམན་བཟང་ངན་ཐམས་ཅད་དང༌། ། ལྔ་པོས་གནད་དུ་བསྣུན་ལ་བཏང༌། ། ཉམས་སུ་མྱོང་བའི་གདམས་ངག་ལ། །
ཁྱོད་ཀྱི་པ་ཕ་རྗེ་བཙུན་གྱིས། ། སུམ་ཆོས་བཅུ་ཆོས་ལ་སོགས་པ། ། ཐབས་དང་ཤེས་རབ་གནད་རྣམས་ཀུན། ། འདི་ཡིས་ཉམས་སུ་མྱོང་བ་ཡིན། ། བུ་འུར་དེད་ཆེན་པོས་ཉམས་སུ་ལོངས། ། མྱོང་བའི་ཐོག་ཏུ་བོར་ལ་ཐོངས། ། ཇི་ལྟར་ཆུ་ལ་ཆུ་བཞག་དང༌། ། ཇི་ལྟར་མར་ལ་མར་བཞག་ལྟར། ། སེམས་ཉིད་ངང་དུ་གྲོལ་ནས་མཆི། ། སྡུག་བསྔལ་སེལ་བྱེད་ལམ་གྱི་བདར་ཤའོ།།
༈ །།དཔལ་ལྡན་བླ་མའི་ཞལ་སྔ་ནས། ། མཐོ་དམན་ཚིག་ཕྱིར་མ་འབྲངས་ཤིང༌། ། གསུང་སྒྲོས་མང་པོས་མ་བསླད་པ། ། ད་ལྟ་རང་ལ་སྐྱེ་བ་ཡི། ། འདོད་ཆགས་ཞེ་སྡང་གཏི་མུག་གསུམ། ། སྐད་ཅིག་ཙམ་ཡང་མི་བསྐྱེད་དེ། ། བདེ་དང་གསལ་དང་མི་རྟོག་པའི། ། ཏིང་ངེ་འཛིན་ཡང་མ་བསྒོམ་པར། ། སློབ་དཔོན་ཆེན་པོ་ཏིལླི་པས། ། རྡོ་རྗེ་ཚིག་དྲུག་གང་གསུངས་པ། །
སེམས་ཉིད་གཉུག་མ་ལྷན་ཅིག་སྐྱེས། ། སྤྲོས་དང་བྲལ་བ་རང་སེམས་ཡིན། ། འཁོར་དང་མྱ་ངན་འདས་པའི་ཆོས། ། གཉིས་སུ་མེད་པར་རོ་གཅིག་སྟེ། ། སྒོམ་མེད་ལྷུན་གྱིས་གྲུབ་པ་འདི། ། དཔལ་ལྡན་ཕག་མོ་གྲུ་པ་ཡི། ། བསྟན་དུ་མེད་པ་རྡོ་རྗེའི་གསུང༌། ། བླ་མ་དམ་པའི་བྱིན་རླབས་ཀྱིས། ། མཐར་ཐུག་དཔལ་ལྡན་རྡོ་རྗེ་འཆང༌། ། དུས་གསུམ་སངས་རྒྱས་འདུས་པའི་སྐུ། །
རང་ལ་རྙེད་པ་ངོ་མཚར་ཆེ། ། གཞན་དུ་འཚོལ་བའི་འབད་པ་མེད། ། བྱར་མེད་ཆེན་པོའི་རྣལ་འབྱོར་བདེ། ། འདི་ལས་མེད་དོ་རྣལ་འབྱོར་པ། ། དཔའ་བོ་མཁའ་འགྲོའི་སྲོག་སྙིང་འདི། ། ཡི་གེར་བྲི་བར་མི་རིགས་ཀྱང༌། ། ཆོས་ལས་སྐྱེས་པའི་སློབ་མ་ཡིས། ། གསོལ་བ་བཏབ་ནས་བྲིས་པ་ལས། ། གནས་གསུམ་མཁའ་འགྲོ་མ་མཉེས་ན། ། བྱིན་གྱིས་རློབ་ཅིང་བཟོད་པར་བཞེས། །
འདི་བྲིས་བསོད་ནམས་གང་ཡོད་དེས། ། ཁམས་གསུམ་སེམས་ཅན་མ་ལུས་ཀུན། ། བདག་ཏུ་འཛིན་པའི་ལོག་རྟོག་དང༌། ། བྲལ་ནས་སེམས་ཉིད་དོན་རྟོགས་ཤོག། །།
༨༡༽ ༄། །ཆོས་ཐམས་ཅད་རོ་གཅིག་ཏུ་གྱུར་པ་བསྟན་པ།། ཨོཾ་སྭསྟི། སྐྱེས་ཆེན་གང་ཞིག་ཚོགས་གཉིས་རབ་རྫོགས་ནས། ། སྙིགས་མའི་དུས་འདིར་མཆོག་གི་རིགས་སུ་འཁྲུངས། ། ཐུབ་པའི་བསྟན་ལ་བསླབ་གསུམ་རྒྱལ་མཚན་འཛིན། །
མཆོག་གི་བླ་མ་དམ་པའི་ཞབས་བཏུད་ནས། ། གཉིས་མེད་བདེ་ཆེན་ཐུགས་ཀྱི་དབུས་སུ་འཁྲུངས། ། དཔག་མེད་དཀའ་བས་རི་ཁྲོད་དགོན་པ་བསྟེན། ། རང་གཞན་དོན་གྲུབ་རྗེ་བཙུན་རིན་པོ་ཆེ། ། ལྔ་བརྒྱའི་དུས་འདིར་སངས་རྒྱས་དངོས་སུ་བྱོན། །

ཐུབ་པའི་བསྟན་ལ་བྱ་བ་རྒྱ་ཆེན་མཛད། ། དོན་དམ་སྙིང་པོ་སེམས་ཉིད་གཉུག་མ་ཡི། ། འཆི་མེད་བདུད་རྩིའི་རོ་བཅུད་ཕུན་ཚོགས་པས། ། སྐལ་ལྡན་སློབ་མའི་སྣོད་རྣམས་འགེངས་པར་མཛད། ། ཐོས་དང་བསམ་པའི་ཤེས་རབ་དཔག་མེད་དང༌། ། རྟོག་གེ་རྣམས་ཀྱི་སྤྱོད་ཡུལ་མ་ཡིན་ཞིང༌། ། བློ་མིག་དག་པའི་འཕགས་པས་མི་མཉམ་པ། ། བླ་མེད་ཐེག་པས་གདུལ་བྱ་འདུལ་མཛད་པ། ། སངས་རྒྱས་གཉིས་པ་ཁྱོད་ལ་བདག་འདུད་ཀྱིས། ། གསོལ་བ་འདི་བཏབ་འབྲས་བུ་དོན་ཡོད་མཛོད། ། སྐྱོབ་པ་འགྲོ་བའི་མགོན་པོ་ཆོས་ཀྱི་རྗེས། །
དང་པོར་བྱང་ཆུབ་མཆོག་ཏུ་ཐུགས་བསྐྱེད་ནས། ། མཐའ་ཡས་བསྐལ་པར་དཀའ་བ་སྤྱད་ནས་ཀྱང༌། ། བདག་ཅག་དོན་ཏུ་བྱང་ཆུབ་སངས་རྒྱས་པའི། ། སྟོན་པ་གཅིག་ཏུ་གྱུར་པས་མཐུན་པ་དང༌། ། དེས་གསུངས་བླ་མེད་མཆོག་གྱུར་དམ་པའི་ཆོས། ། སྡེ་སྣོད་གསུམ་དང་རྒྱུད་སྡེ་བཞི་དག་ལ། ། བསྟན་པའི་ཉམས་ལེན་གཅིག་ཏུ་གྱུར་པ་དང༌། ། དུས་གསུམ་རྒྱལ་བ་ཀུན་གྱི་སྐུ་གསུང་ཐུགས། ། དབྱེར་མེད་གཅིག་ཏུ་གྱུར་པ་རྡོ་རྗེ་འཆང༌། ། བརྒྱུད་པའི་བླ་མ་གཅིག་ཏུ་གྱུར་པ་དང༌། །
དེས་གསུངས་ཉམས་ལེན་ཆོས་དང་ལྟ་བ་དང༌། ། སྒོམ་དང་སྤྱོད་པ་གཅིག་ཏུ་གྱུར་པ་དང༌། ། སེམས་ཀྱི་ངོ་བོ་དབྱེར་མེད་གཅིག་པ་ཡིན། ། དབྱེར་མེད་གཅིག་ཏུ་གྱུར་པ་རྗེ་བཙུན་ལ། ། བྱ་བྱེད་གཅིག་གྱུར་བརྒྱུད་པའི་བླ་མ་དང༌། ། དུས་གསུམ་རྒྱལ་བ་མ་ལུས་ཐམས་ཅད་དང༌། ། དམ་པའི་ཆོས་དང་བྱང་ཆུབ་སེམས་དཔའ་དང༌། ། འཕགས་པའི་ཚོགས་རྣམས་གསེར་དང་དངུལ་དང་ཡང༌། ། སྣ་ཚོགས་རིན་པོ་ཆེ་ལས་བསྒྲུབས་གྱུར་པ། ། འགྲོ་བའི་དོན་ཏུ་བཞེངས་པར་འདོད་པ་ལས། །
ཕྲིན་ལས་གཅིག་ཏུ་གྱུར་པས་ཐུགས་ལ་ཐོགས། ། འཛམ་བུའི་གླིང་འདིར་མཁས་པའི་ལྷ་བཟོ་དང༌། ། རྒྱུ་རྐྱེན་གཞན་ལ་ཐོགས་པ་མ་མཆིས་ཏེ། ། མཁའ་ལྡིང་དབང་པོ་ཐབས་མཁས་བརྩོན་འགྲུས་ཅན། ། པདྨ་མེ་ཏོག་རྩི་ཐོག་ཐམས་ཅད་ལས། ། བཅུད་ཕྱུངས་རྒྱལ་བས་བྱིན་གྱི་རླབས་པ་ཡིས། ། སྤྲ་ཚིལ་ སྦྲང་སྙིགས་ མེད་པས་ཁྱོད་ཀྱི་ཐུགས་ལ་ཐོགས། ། སྔ་མ་ཐུགས་ལ་བཏགས་བ་དེ་རྣམས་ཀྱིས། ། ཤིན་ཏུ་ཐུགས་ལ་བཏགས་པ་ལགས་མོད་ཀྱིས། ། ད་རུང་སྔ་མ་བཞིན་དུ་ཐུགས་ལ་ཐོགས།། །།
༨༢༽ ༄། །འཛིན་པ་མཁས་པ་རྣམས་ཀྱིས་སྨོད་ཞེས་པ།། འཛིན་པ་མཁས་པ་རྣམས་ཀྱིས་སྨོད། ། འཛིན་པ་མེད་པ་ཤིན་ཏུ་བསྔགས། ། བྱང་ཆུབ་སེམས་དཔའ་ཆེན་པོ་རྣམས། ། གཟུང་དང་འཛིན་པ་སྤངས་པ་ཡིས། ། སེམས་ཅན་རྣམས་དང་མཐུན་པར་འཇུག ། ལྟེང་རྒྱས་འོད་བསྲུངས་རལ་པ་ཅན། ། སྟོན་པས་དུལ་བར་བྱས་པ་ཡིན། ། སེམས་བསྐྱེད་དབང་བསྐུར་དམ་ཆོས་དང༌། །
བཀའ་དྲིན་དྲིན་ལན་ཐམས་ཅད་ཀྱི། ། དྲིན་ལན་གཞན་ལ་བགྲངས་ན་ཡང༌། ། གང་གི་འདོད་པ་མ་གྲུབ་པ། ། དེ་སྲིད་མཐུན་པར་འགྱུར་མི་སྲིད། ། དེས་ན་གཞན་ཕན་འདོད་པ་ཡིས། ། འཛིན་པ་སྤངས་ལ་ནན་ཏན་བྱ།། །། ༨༣༽ ༄། །བླ་མ་དྲན་པའི་གདུང་ཤུགས་ལ་གཅེས་སྤྲས་བྱེད་པ།། འཁོར་བའི་འདམ་ལས་སྒྲོལ་མཛད་བླ་མ་དང༌། ། རྡོ་རྗེ་མཁའ་འགྲོའི་ཚོགས་ལ་སྤྱི་བོས་འདུད། །
གཅིག་པུ་གཉིས་སུ་མེད་པར་རི་ཁྲོད་དུ། ། ལྷག་པའི་བསམ་པ་དེས་ནི་བསྒྲུབ་པ་བྱས། ། བསོད་ནམས་མཐུ་ཡིས་བསྒྲུབ་པའི་འབྲས་བུ་སད། ། རྟག་ཏུ་ངུ་ལ་རྒྱལ་བས་ལུང་བསྟན་ལྟར། ། དགེ་བའི་བཤེས་ལས་རིན་ཆེན་མཚན་ཐོས་པས། ། ཀེང་ཤུའི་འདབ་ལྟར་སྙིང་ནི་རབ་ཏུ་གཡོས། ། གདོང་ལ་མཆི་མའི་རྒྱུན་ནི་བྲུབ་ཅིང་འཛག ། སྨྱོས་པའི་མི་ལྟར་བླ་རྡོལ་སྣ་ཚོགས་སྨྲ། ། གདུང་བའི་སེམས་ལ་ནམ་ཡང་ཚུགས་པ་མེད། ། ལུས་དང་སྲོག་ལ་བལྟ་བ་མ་བྱུང་སྟེ། །
འཕོངས་པའི་དུས་སུ་གྲོགས་པོ་གཉིས་ཀྱིས་བསྟངས ཕན་བཏགས་པ ། ། བླ་མས་བཅིངས་པའི་ཡིད་ཅན་མཚན་མོའི་ཚེ། ། ནུབ་ཀྱི་ཕྱོགས་སུ་ཁ་བལྟས་སོང་བ་ལས། ། ཟླ་བའི་དཀྱིལ་འཁོར་གསལ་ཞིང་མཛེས་པ་མཐོང༌། ། ཟླ་བ་འདི་ཡིས་སྐྱེས་ཆེན་མཐོང་གྱུར་པས། ། རེ་ལྟ་ ཡུན་རིང་ དགའ་སྟེ་བདག་གིས་མ་མཐོང་སྙམ། ། མྱ་ངན་གྱིས་གདུངས་བདུད་མོའི་སྒྲ་སྐད་ཤོར། ། ནོར་བཟང་ཡིད་འཕྲོག་འཚོལ་བའི་རྣམ་ཐར་དྲན། ། ཡང་ཡང་ཟླ་བ་བལྟས་ནས་གདུང་ཤུགས་ཀྱིས། ། སྨྲེ་སྔགས་འདོན་པའི་ཚིག་གིས་འདི་སྐད་དུ། །
ཁྱོད་ཀྱིས་བདག་གི་བླ་མ་མཐོང་ངམ་ཞེས། ། རབ་ཏུ་མ་བཟོད་དྲི་བ་ཡང་ཡང་དྲིས། ། ཇི་ལྟར་ཤ་བཙོན་དོང་ནས་ཤོར་བ་འམ། ། རི་དྭགས་རྒྱ་ལས་ཤོར་བ་ཇི་བཞིན་དུ། ། ཕྱིན་པས་དགར་གྱུར་བསྡད་ན་དགའ་བ་མེད། ། དབུས་ཀྱི་རི་བོ་མཐོང་བའི་དགའ་བ་ནི། ། དྭ་ཕྲུག་ཕ་དང་ཕྲད་པར་གྱུར་པ་བཞིན། ། དབུས་ཀྱི་ས་ལ་ཕྱིན་པར་གྱུར་པའི་ཚེ། ། བདེ་བ་ཅན་དུ་ཕྱིན་པ་ཡིན་ནམ་སྙམ། ། ཤིན་ཏུ་ཡིད་དགའ་མདངས་དང་ལྡན་པར་གྱུར། །
དགེ་བའི་བཤེས་གཉེན་བཟང་སྐྱོང་ལྟ་བུ་ཡི། ། བདག་ལ་བརྩེ་བའི་ཡིད་ཅན་གྲོགས་པོ་རྣམས། ། ད་ལྟའི་དུས་ན་ཕྱོགས་བཅུ་གང་དུ་སོང༌། ། ཀུན་ཀྱང་བདེར་གྱུར་སྡིག་པར་མ་གྱུར་ཅིག ། བླ་མའི་རྣམ་འཕྲུལ་བསམ་གྱིས་མི་ཁྱབ་ཅིང༌། ། རང་ལ་རེ་བ་ཆེན་པོ་ཡོད་པ་དང༌། ། སྣང་བ་སེམས་ལས་གཞན་པ་མེད་པའི་ཕྱིར། ། མཐོ་དམན་སྣ་ཚོགས་གང་དང་གང་མཐོང་བ། ། བླ་མའི་རྣམ་ཐར་སྤྲུལ་པའི་སྣང་བ་ཤར། ། སངས་རྒྱས་དད་པ་སྣང་གསུང་འདི་རེ་མད། །
དུས་འདིར་བླ་མ་རིན་ཆེན་ཞལ་སྔ་ནས། ། ཁྱོད་ལྟ་རང་ལ་རེ་བ་ཆེ་མོད་ཀྱི། ། འདི་དག་ཐམས་ཅད་ཁོ་བོའི་བྱིན་རླབས་ཡིན། ། ཁྱོད་ཕྱིར་སྡུག་བསྔལ་དཔག་མེད་ངས་མཛད་གསུངས། ། གསུང་འདི་དོན་ལ་བལྟས་པར་གྱུར་པའི་ཚེ། ། དཔག་མེད་འོ་བརྒྱལ་སྣ་ཚོགས་མཛད་གྱུར་ཀྱང༌། ། བྱས་པ་ཆུད་གསོན་མ་རབས་བདག་འདྲ་བ། ། བྱམས་མགོན་ཐུགས་རྗེས་གཟིགས་པ་དོན་རེ་ཆུང༌། ། དེང་སང་མི་ལོང་མང་པོས་མཐའ་བསྐོར་ནས། ། ཆགས་སྡང་ཉོན་མོངས་གཡེང་བས་རྣམ་གཡེངས་ཤིང༌། །
བླ་མ་ཡི་དམ་དཀོན་མཆོག་མ་དྲན་པ། ། བདག་གིས་བསྒྲུབས་པའི་འབྲས་བུ་འདི་ཡིན་ཞེས། ། པདྨའི་མཚོ་ལ་ངང་པ་འཇུག་པ་ལྟར། ། བག་མེད་དགའ་བར་གནས་པ་དགོད་རེ་བྲོ།། །། ༨༤༽ ༄། །སེམས་ཉིད་ནོར་བུ་རིན་པོ་ཆེའི་ཞལ་གདམས།། གང་གི་དྲིན་གྱིས་བདེ་ཆེན་ནི། ། སྐད་ཅིག་ཉིད་ལ་འཆར་བ་གང༌། ། བླ་མ་རིན་ཆེན་ལྟ་བུ་ཡི། ། ཞབས་ཀྱི་པདྨ་ལ་བཏུད་དེ། །
ཐུབ་པའི་བསྟན་པ་རིན་ཆེན་ལ། ། བསླབ་གསུམ་རིན་ཆེན་རྒྱན་གྱིས་མཛེས། ། སྤྱི་དང་རང་གི་མཚན་ཉིད་ཀྱི། ། ཤེས་བྱའི་དཀྱིལ་འཁོར་ཐམས་ཅད་ལ། ། ཆགས་ཐོགས་མེད་པའི་ཤེས་རབ་ཅན། ། དུས་གསུམ་སངས་རྒྱས་ཐམས་ཅད་ཀྱི། ། བགྲོད་པ་གཅིག་པའི་ལམ་གྱུར་པ། ། ཤེས་རབ་ཕ་རོལ་ཕྱིན་པ་ཡི། ། བསགས་པའི་རྒྱབ་ཅན་སྐྱེས་བུ་ཡི། ། བློ་ཡི་པད་མོ་ཁ་འབྱེད་ཅིང༌། །
ཞལ་གྱི་བདུད་རྩིས་ཚིམས་མཛད་པ། ། དགེ་བའི་བཤེས་གཉེན་ཆེན་པོ་ཡིས། ། བཀའ་སྩལ་ཇི་ལྟར་གསུངས་བའི་དོན། ། རིན་ཆེན་སྲོག་གི་དབང་པོ་ལ། ། སོ་བྱ་ཉ་ལ་སྡོད་པ་བཞིན། ། འཆི་བདག་དྲུང་དུ་བསྡད་གྱུར་ན། ། སྐྱེ་རྒ་ན་འཆི་སྤངས་པ་ཡི། ། སེམས་ཉིད་སྤྲོས་པའི་མཐའ་དང་བྲལ། ། སྨྲ་བསམ་ཤེས་བརྗོད་ཡུལ་ལས་འདས། ། ལྷུན་གྱིས་གྲུབ་པའི་རང་སེམས་དེ། །
རྒྱུན་ཆད་མེད་པར་བསྒོམ་པར་ཞུ། ། དགོས་འདོད་རེ་བ་སྤངས་པ་ཡི། ། སེམས་ཉིད་ནོར་བུ་རིན་པོ་ཆེ། ། བྱ་ཡི་ཁོང་དུ་སོང་གྱུར་ན། ། ཡུལ་དང་སེམས་ཅན་གང་དང་ཡང༌། ། ཡུན་རིང་མི་འགྲོགས་འབྲལ་བ་ཡི། ། ངེས་པའི་ཤེས་པ་བསྐྱེད་བྱས་ནས། ། ཞེན་པ་བཅད་པའི་བརྟུལ་ཞུགས་བྱ། ། བདེ་བ་ཐམས་ཅད་འབྱུང་བའི་གནས། ། སེམས་ཉིད་ནོར་བུ་རིན་པོ་ཆེ། །
སྦྲུལ་གྱི་ཁོང་དུ་སོང་གྱུར་ན། ། བྱམས་དང་སྙིང་རྗེ་བྱང་ཆུབ་སེམས། ། བདུད་རྩི་འོ་མའི་རྒྱུན་བབས་པས། ། གདུག་པའི་དུག་སྦྲུལ་གསད་པར་བྱ། ། ཡོན་ཏན་ཕུན་སུམ་ཚོགས་པའི་རྟེན། ། སེམས་ཉིད་ནོར་བུ་རིན་པོ་ཆེ། ། ཕག་གི་ཁོང་དུ་སོང་གྱུར་ན། ། སྟོང་ཉིད་རྟོགས་པའི་ཤེས་རབ་ཀྱི། ། རལ་གྲི་མེ་འགལ་ལྟ་བུ་ཡིས། ། གཏི་མུག་ཕག་པ་གསད་པར་བྱ། །
འདི་ལ་རྣམ་པ་གསུམ་ཡོད་དེ། ། ཆུ་ཡི་གཉེར་མ་འདྲ་བ་ཡི། ། ཚིག་གི་འཐད་པ་སྣ་ཚོགས་ཀྱིས། ། ཕག་པའི་སྤུ་རྩ་འཁྲུ་བ་ཙམ། ། དེས་ཀྱང་ཆོག་པར་མི་དགོངས་འཚལ། ། འཐད་པའི་དོན་གོ་བསམ་པ་ཡིས། ། སྤང་བྱ་གཉེན་པོས་བཅོམ་པ་ཡི། ། ངེས་པའི་ཤེས་པ་བསྐྱེད་ན་ཡང༌། ། གཏི་མུག་མུན་པ་བཅོམ་པ་ཡིན། ། གཞན་གྱིས་བརྗོད་མིན་ལྷན་ཅིག་སྐྱེས། །
གང་དུ་ཡང་ནི་མི་རྙེད་དེ། ། བླ་མའི་དུས་མཐའ་བསྟེན་པ་དང༌། ། རང་གི་བསོད་ནམས་ལས་ཤེས་བྱ། ། བཅོམ་ལྡན་འདས་ཀྱིས་གསུངས་པས་ན། ། དེ་ཡི་རྗེས་སུ་འཇུག་པར་བྱ།། །། ༨༥༽ ༄། །ཕྱག་ཆེན་གྱི་ཉམས་ལེན་མཁའ་འགྲོའི་སྲོག་སྙིང༌།། ཨོཾ་སྭསྟི། ཉེས་པ་ཐམས་ཅད་རབ་ཟད་ཅིང༌། ། ཡོན་ཏན་ཀུན་གྱི་གཏེར་གྱུར་པ། །
གསུམ་ལྡན་བླ་མ་རིན་པོ་ཆེ། ། མཉམ་མེད་དམ་པའི་ཞབས་ལ་འདུད། ། དུས་གསུམ་གྱི་སངས་རྒྱས་ཐམས་ཅད་ཀྱི་དགོངས་པ། སྡེ་སྣོད་རིན་པོ་ཆེ་རྣམ་པ་གསུམ་བསྡུས་པའི་སྙིང་པོ། བརྒྱུད་པའི་བླ་མ་དམ་པ་གོང་མ་རྣམས་ཀྱི་ཐུགས་ཀྱི་བཅུད། ཚེ་འདིའམ་བརྒྱུད་ནས་རྫོགས་པའི་བྱང་ཆུབ་ཏུ་སངས་རྒྱ་ངེས་པའི་མན་ངག་བྱང་ཆུབ་ཀྱི་སེམས་ཡིན། བྱང་ཆུབ་ཀྱི་སེམས་ལ་རྣམ་པ་གཉིས། ཀུན་རྫོབ་བྱང་ཆུབ་ཀྱི་སེམས་དང༌། དོན་དམ་པ་བྱང་ཆུབ་ཀྱི་སེམས་རྣམ་པ་གཉིས་སོ། ། དེ་ལ་དང་པོར་ཀུན་རྫོབ་བྱང་ཆུབ་ཀྱི་སེམས་ཉམས་སུ་བླང་བའི་རིམ་པ།
ས་བཅུའི་དབང་ཕྱུག་ཆེན་པོ་བསམ་བཞིན་དུ་སྲིད་པ་ཉེ་བར་བླངས་པ། ལྷ་དང་བཅས་པའི་འཇིག་རྟེན་ཐམས་ཅད་ཀྱི་གཙུག་གི་ནོར་བུ་རིན་པོ་ཆེར་གྱུར་པ། ཇོ་བོ་ཆེན་པོ་རྗེ་ལྷ་གཅིག་གི་གདམས་ངག་དང་རྗེས་སུ་བསྟན་པ། དུས་གསུམ་གྱི་སངས་རྒྱས་ཐམས་ཅད་ཀྱི་གསུང་ངམ་བཀའ་ཐམས་ཅད་སྐྱེས་བུ་གསུམ་གྱི་ལམ་གྱི་རིམ་པར་བསྡུས་པ་སྙིང་པོར་གྱུར་པ། བྱམས་པ་སྙིང་རྗེ་བྱང་ཆུབ་ཀྱི་སེམས་ཇི་ལྟར་སྦྱོང་བ་དང༌། རྒྱུད་ལ་སྐྱེ་བའི་རིམ་པ་ཁྱེད་རང་ཉིད་མཁས་ཤིང༌། གདམས་ངག་དང་རྗེས་སུ་བསྟན་པ་གཞན་ལ་རག་མ་ལས་པ་ལགས། འོན་ཀྱང་འདིར་ང་འབུའི་བླ་མ་དམ་པའི་བཞེད་པ་ལྟར་བགྱིད་ན། སྤྱིའི་རྣམ་པར་བཞག་པའི་ཆོས་གོང་མ་ལྟར་ཡིན་ཡང༌། ཁ་སྙིང་དོན་གསུམ་ཕྱོགས་གཅིག་ཏུ་བཙུགས་ནས།
ལུས་ངག་ཡིད་རྣམ་པ་གསུམ་ལ་གཡོ་དང་སྒྱུ་མེད་པའི་ཤུགས་ཀྱིས། གཞན་གང་ཡང་མི་བསམ་པར་རྒྱུན་ཆད་མེད་པར་ཉམས་སུ་བླངས་ན། མྱུར་དུ་འགྲུབ་པ་ལ་ཚེགས་མེད་གསུངས་པས། སེམས་རྩེ་གཅིག་ཏུ་འབད་པར་མཛད་པ་གལ་ཆེ་བར་གོ ། འདི་ལྟར་ཉམས་སུ་བླངས་པས་གང་ལ་ཡང་སེམས་པ་མེད་པར། ལུས་ངག་ཡིད་གསུམ་བྱང་ཆུབ་ཀྱི་སེམས་གཅིག་ཏུ་གྱུར་པའི་བདག་ཉིད་ཆེན་པོ་དེས། ཐེག་པ་ཆེན་པོ་གསང་སྔགས་རྡོ་རྗེའི་ཐེག་པ་ཉམས་སུ་བླང་བའི་རིམ་པའི་དབང་དུ་བྱས་ན། དབེན་པའི་གནས་སུ་འབོལ་བའི་སྟན་བཏིང༌། བསམ་གཏན་གྱི་ཡན་ལག་ལྔས་གནས་པར་བྱས་ནས། འཆི་བ་མི་རྟག་པ།
ལས་རྒྱུ་དང་འབྲས་བུ། འཁོར་བའི་ཉེས་དམིགས་རོ་མྱོང་ཙམ་ཞིག་བསམ། དེ་ནས་སྔ་མའི་བྱང་ཆུབ་ཀྱི་སེམས་སྐྱེས་པ་གཞིར་བཞག་ཏུ་གྱུར་པ་འདིར་ཡུན་རིང་རབ་ཅིག་བསྒོམ། བྱང་ཆུབ་ཀྱི་སེམས་དེས་འཕངས་ནས་ལུས་ཡི་དམ་གྱི་ལྷར་བསྒོམ། སྤྱི་བོར་བླ་མ་དམ་པ་བསྒོམ་ཞིང་སངས་རྒྱས་ཀྱི་འདུ་ཤེས་བཞག་ནས་གསོལ་བ་གདབ། དེ་ནས་འཁོར་བའི་ཕུང་ཁྲོལ་གྱི་རྩ་བ། མྱ་ངན་ལས་འདས་པ་བདེ་སྐྱིད་ཀྱི་འབྱུང་གནས། སེམས་རིག་པ་རིག་རིག་ཏུར་ཏུར་པོ་འདི་ཡིན་ཏེ། དེ་ལྟར་ཡང༌། བཅོམ་ལྡན་འདས་ཀྱིས།
དཔལ་རྡོ་རྗེ་མཁའ་འགྲོ་མ་རྡོ་རྗེ་གཟེབ་ཆེན་ལས། སྐྱེ་འདིར་སངས་རྒྱས་མཆོག་ཉིད་དུ། ། སེམས་བསྒོམས་པས་ནི་སངས་རྒྱ་འོ། ། རིན་ཆེན་སེམས་ལས་ཕྱིར་གྱུར་པའི། ། སངས་རྒྱས་མེད་ཅིང་སེམས་ཅན་མེད། ། ཅེས་པ་དང༌། ཚད་མར་གྱུར་པ་བཅོམ་ལྡན་འདས་ཀྱིས་ལུང་བསྟན་པ། སློབ་དཔོན་ཆེན་པོ་འཕགས་པ་ཀླུ་སྒྲུབ་ཀྱི་མཁན་པོ་དང་བླ་མ་སློབ་དཔོན་བྲམ་ཟེ་ཆེན་པོ་ས་ར་ཧའི་ཞལ་སྔ་ནས་ཀྱང༌། སེམས་ཉིད་གཅིག་པུ་ཀུན་གྱི་ས་བོན་ཏེ། ། གང་ལས་སྲིད་དང་མྱ་ངན་འདས་འཕྲོ་བ། །
འདོད་དགུ་མ་ལུས་ཐམས་ཅད་འབྱུང་བ་ཡི། ། རིན་ཆེན་བྱང་ཆུབ་སེམས་ལ་ཕྱག་འཚལ་ལོ། ། ཞེས་པ་ལ་སོགས་པ་བཀའ་དང་བསྟན་བཅོས་ཐམས་ཅད་དུ་འཁོར་འདས་ཀྱི་རྩ་བ་རང་གི་སེམས་འདི་ཡིན་པར་གསུངས་པས།། ༈ །།ཇི་ལྟར་ཆུ་ལ་ཆུ་བཞག་དང༌། ། ཇི་ལྟར་མར་ལ་མར་བཞག་བཞིན། ། སེམས་ལ་སེམས་ཉིད་བཞག་ལ་བསྒོམ། ། དེ་ལྟར་ཡུན་རིང་གོམས་པ་འམ། ། ཡང་ན་སེམས་ཀྱི་སྐད་ཅིག་ལ། ། འཇིག་རྟེན་གསུམ་གྱི་གཉེན་གཅིག་པུ། ། དུས་གསུམ་སངས་རྒྱས་ཐམས་ཅད་ཀྱི། །
སྐུ་གསུང་ཐུགས་ཀྱི་ངོ་བོ་ཉིད། ། སློབ་དཔོན་འཕགས་པའི་ཞལ་སྔ་ནས། ། ཕྱག་འཚལ་འདུད་ཅིང་ཕྱག་འཚལ་འདུད། ། ཕྱག་འཚལ་ཕྱག་འཚལ་ཕྱག་འཚལ་འདུད། ། ཇི་ལྟར་བསྟོད་ཅིང་ཕྱག་འཚལ་བ། ། གང་ལ་བསྟོད་ཅིང་གང་གིས་བསྟོད། ། ཇི་ལྟར་ཆུ་ལ་ཆུ་བཞག་དང༌། ། ཇི་ལྟར་མར་ལ་མར་བཞིན་དུ། ། རང་གིས་རང་གི་ཡེ་ཤེས་ནི། ། ལེགས་མཐོང་གང་ཡིན་འདིར་ཕྱག་ཡིན། །
དེ་ལྟར་གསུངས་པ་ཉིད་ཀྱི་དོན། ། གོ་ཞིང་ངེས་ཤེས་སྐྱེ་བ་ཡིན། ། དེ་ལྟར་གོ་བའི་ཏིང་འཛིན་ལ། ། རྒྱུན་ཆད་མེད་པར་གོམས་གྱུར་པས། ། མཉམ་གཞག་ཇེ་རིང་ཇེ་རིང་འགྲོ། ། རྗེས་ཐོབ་ཇེ་ཐུང་ཇེ་ཐུང་འགྲོ། ། མཉམ་གཞག་རྗེས་ཐོབ་གཉིས་མེད་པ། ། འོད་གསལ་ཆོས་སྐུ་བདེ་ཆེན་ཡང༌། ། རིང་པོར་མི་ཐོགས་ཐོབ་གྱུར་ན། ། ཏིང་འཛིན་གཞན་ལྟ་སྨོས་ཅི་དགོས། །
དེ་ཡི་ཕྱིར་ན་སྐྱེས་ཆེན་ཁྱོད། ། རྟག་ཏུ་རང་སེམས་བསྒོམ་པར་ཞུ། ། རིན་པོ་ཆེ་ཡི་ཐུགས་ཀྱི་གཏེར། ། མཁའ་འགྲོ་སྡེ་བཞིའི་སྲོག་སྙིང་འདི། ། ཡི་གེར་བྲིས་པར་གྱུར་པ་ལ། ། གནས་གསུམ་མཁའ་འགྲོ་མ་མཉེས་ན། ། བཟོད་པ་དམ་པ་བཞེས་ནས་ཀྱང༌། ། སྒྲུབ་པ་བྱེད་པའི་གང་ཟག་རྣམས། ། བརྩེ་བས་བུ་བཞིན་སྐྱོང་བ་དང༌། ། བྱིན་གྱིས་བརླབ་པར་མཛད་དུ་གསོལ། །
དགེ་བ་བྱང་ཆུབ་མཆོག་ཏུ་བསྔོ། ། རྫོགས་སོ།། །། ༨༦༽ ༄། །སེམས་བབས་ལ་གནས་ན་མན་ངག་གོ་ཞེས་པ།། སེམས་བབས་ལ་གནས་ན་མན་ངག་གོ ། བློ་དྲང་པོར་ཞོགས་ལ་ང་ལ་ཉོན། ། ཕ་འཇིག་རྟེན་མགོན་པོས་དབང་བསྐུར་ཞིང༌། ། སྐྱེ་འགྲོ་མང་པོའི་རེ་གནས་མཆོག ། བླ་མ་དམ་པ་རྗེ་བཙུན་དེ། ། ལ་ཁའི་བྱ་སྒྲོ་ཇི་བཞིན་དུ། །
མཐོ་དམན་འབྲིང་གསུམ་རྣམ་རྟོག་གིས། ། ཡར་ཁྱེར་མར་ཁྱེར་ག་ལ་རིགས། ། ཡབ་ཅིག་རྗེ་ཡི་ཕ་ཕོགས་ལ། ། བསྟན་པ་རི་རབ་ལྟ་བུར་མཛོད། ། ཟབ་པ་རྒྱ་མཚོ་ལྟ་བུར་མཛོད། ། དཀར་བ་གངས་རི་ལྟ་བུར་མཛོད། ། དག་པ་ཤེལ་སྒོང་ལྟ་བུར་མཛོད། ། གཙང་བ་གང་གཱ་ལྟ་བུར་མཛོད། ། རང་དོན་གཞན་དོན་གྲུབ་པར་མཛོད། ། རང་སྐྱིད་གཞན་སྐྱིད་གཉིས་ཀ་མཛོད། །
འདི་དག་འགྲུབ་པའི་མཐུན་པའི་རྐྱེན། ། དང་པོར་གོ་ཆ་བརྟན་པོ་གོན། ། བར་དུ་ཐབས་ལ་མཁས་པར་སྤྱད། ། ཟབ་པས་སྲོག་སྙིང་སྦ་བར་བྱ། ། ཐབས་ལ་མཁས་པའི་གདམས་ངག་ནི། ། སྔོན་གྱི་བྱང་ཆུབ་སེམས་དཔའ་རྣམས། ། ལུས་དང་ལོངས་སྤྱོད་དགེ་བ་རྣམས། ། སེམས་ཅན་ཀུན་ལ་གཏང་བ་དང༌། ། དེ་བསྲུང་དག་པ་སྤེལ་བ་ཞེས། ། མ་བསྲུངས་གཏང་རྒྱུ་མི་རྙེད་པས། །
ཐམས་ཅད་སྒྲོལ་དང་དུས་དཔོག་ཆེ། ། ཟིལ་གྱིས་མ་ནོན་ལ་སོགས་པས། ། བསགས་ནས་གཏོང་བར་བྱེད་པ་ཡིན། ། དེས་ན་འཇིག་རྟེན་མགོན་པོ་ཡང༌། ། ཞི་སྒོམ་ལ་སོགས་མཁས་པ་རྣམས། ། ཉོ་ཚོང་དགོས་པ་སྒྲུབ་པར་བྱེད། ། མོད་པའི་དུས་སུ་ཚོལ་གསོག་བྱེད། ། དཀོན་པའི་དུས་སུ་གཏོང་བར་བྱེད། ། ཟིལ་གྱིས་མནན་ནས་བསྒྲུབ་པ་བྱེད། ། རང་དང་རང་གི་གཉེན་འདུན་འཁོར། །
ལྟོ་གོས་གཉིས་ལ་གྱོང་བསྐུར་ནས། ། ཐམས་ཅད་སྒྲུབ་པ་བྱེད་ལ་དགྱེས། ། རྟ་དང་ཐབ་ཀ་ཁ་སྨྲས་གསུམ། ། རྫས་དང་དམ་པའི་སད་དུ་ཆེ།། །།
༨༧༽ ༄། །ལོག་པའི་བརྟུལ་ཞུགས་སྤོང་བའི་རང་སེམས་གྲོས་འདེབས།། དུས་གསུམ་གྱི་སངས་རྒྱས་ཐམས་ཅད་ཀྱི་ངོ་བོར་གྱུར་པ། ཆོས་རྗེ་འགྲོ་བའི་མགོན་པོ་རིན་པོ་ཆེ་དཔལ་ལྡན་ཕག་མོ་གྲུ་པའི་ཞབས་ལ་གུས་པས་ཕྱག་འཚལ་ལོ། ། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ལོ། ཁྱི་ནི་མིར་གྱུར་ངན་པ་རྒྱགས་གྱུར་ཅིང༌། །
ཀུན་གྱིས་བཀུར་ཞིང་ཕྱེ་གཏོར་ཆར་ཕབ་པས། ། ནོར་བའི་ལམ་ཞུགས་རྨོངས་པ་བདག་ཉིད་ལ། ། བསྐུལ་བར་གྱུར་གྱིས་རང་ལ་བརྩེ་བས་ཉོན། ། ཁྱེད་སྔོན་འཁོར་བའི་རྒྱ་མཚོར་འཁྱམས་གྱུར་ཅིང༌། ། རིགས་དྲུག་སྡུག་བསྔལ་བཟོད་པར་དཀའ་བ་དང༌། ། འཁོར་བའི་སྡུག་བསྔལ་འཇིགས་སུ་རུང་བ་ཡིས། ། བརླགས་པར་གྱུར་པ་ཅུང་ཟད་མ་བསམས་སམ། ། སྐྱིད་པར་གསོལ་བའི་མི་ལུས་འདི་ཐོབ་ཀྱང༌། ། སོམས་དང་རིགས་དང་རུས་དང་ཆོ་འབྲང་དང༌། ། དགྲ་བོས་གཙེར་ཞིང་གཉེན་དང་བྲལ་བ་དང༌། །
འཁྱགས་ཤིང་ལྟོགས་པས་རྣམ་པར་མ་རུང་སོགས། ། ཇི་འདྲ་ཡིན་པ་སེམས་ལ་གཞིག་པ་ཐོང༌། ། གང་ཚེ་ཁྱོད་ནི་འཇིག་རྟེན་མགོན་པོ་ཡིས། ། ཐུགས་རྗེའི་ལྕགས་ཀྱུར་དྲངས་པར་གྱུར་ནས་ཀྱང༌། ། བདེ་དང་ཐར་པའི་ལམ་དུ་བཀོད་གྱུར་ཅིང༌། ། དབེན་པ་རི་བོའི་སུལ་ན་གནས་བཅས་ཤིང༌། ། ཉེར་ལེན་ཕྱིན་ཅི་ལོག་གི་བག་ཆགས་རྣམས། ། གདུག་པའི་ལྷ་འདྲེ་གཏུམ་པོ་མི་བཟད་པ། ། ཉོན་མོངས་དྲག་པོའི་སྟོབས་ལས་བྱུང་རྣམས་ཀྱི། ། རྐྱེན་གྱིས་སད་པར་བྱས་པའི་སྡུག་བསྔལ་གྱིས། །
ཤིན་ཏུ་མནར་ཞིང་འོ་དོད་ཆེར་འབོད་དེ། ། རང་ཉིད་རྣམ་པར་མནར་བའི་སྡུག་བསྔལ་གྱིས། ། འགྲོ་བའི་སྡུག་བསྔལ་དྲན་ནས་དམ་བཅས་པ། ། ལུས་འདི་ཞིག་ཀྱང་ཞིག་པར་འདྲ་བ་ལ། ། འགྲོ་བའི་དོན་དུ་ཞིག་ཀྱང་ཅི་མ་རུང༌། ། ལུས་སྲོག་སེམས་ཅན་དོན་དུ་གཏང་ངོ་ཞེས། ། བླ་མ་དཔང་པོར་བཞག་ནས་དམ་བཅས་ཤིང༌། ། སྔོན་ཚེ་ཁྱོད་ལ་སྡོམ་པ་གང་བླངས་པ། ། དེ་ནས་སངས་རྒྱས་ཐོབ་པར་མ་གྱུར་ཚེ། ། ཅིས་ཀྱང་བདག་གིས་སྤྱད་པར་བྱ་འོ་ཞེས། །
ཡིད་ལ་བརྣག་པར་གྱུར་པའི་དུས་འདིར་བརྗོད། ། མཛེ་ཅན་ལ་སོགས་ནད་ཀྱིས་མནར་བ་དང༌། ། དབུལ་ཞིང་འཕོངས་པས་ཤིན་དུ་ཉེན་གྱུར་ཅིང༌། ། སྐྱེ་དགུ་སྐྱབས་དང་མགོན་དང་བྲལ་བ་དང༌། ། སྐྱིད་སྡུག་ལྷན་ཅིག་སྤྱོད་པར་དམ་བཅས་ཤིང༌། ། སློང་ཕོར་ནང་དུ་དང་པོར་གང་རྙེད་པས། ། ཕོངས་པར་གྱུར་ལ་དང་པོར་སྦྱིན་བྱས་ནས། ། དེ་ཡི་འོག་ཏུ་རང་གིས་བཟའ་བར་བསམས། ། དེང་འདིར་རྒྱལ་པོའི་དཔལ་ལ་ལོངས་སྤྱོད་ཅིང༌། ། ཕུན་སུམ་ཚོགས་པས་ཁྱིམ་རྣམས་གང་གྱུར་ཀྱང༌། །
ཤཱཀྱའི་དགེ་སློང་དྲང་སྲོང་ཆེན་པོ་རྣམས། ། གུས་པས་སློང་དུ་ཕྱིན་ཡང་མི་སྟེར་བ། ། ཀྱི་ཧུད་ཁྱེད་ཀྱི་བུ་སྨད་གང་ན་ཡོད། ། ཤཱཀྱའི་རྒྱལ་པོས་བྱིན་གྱིས་བརླབས་གྱུར་ཅིང༌། ། སྟོན་པའི་བསྟན་ལ་ཕུན་སུམ་ཚོགས་གྱུར་པའི། ། འཛམ་བུའི་གླིང་གི་བསོད་ནམས་ཅན་རྣམས་ཀྱི། ། རྫས་དང་ཡོ་བྱད་ཟད་དུ་དོགས་པ་ངེས། ། འཕངས་པའི་བུ་དང་ཆུང་མ་གཉེན་ལ་ཡང༌། ། ཆགས་པར་མི་བྱ་ཆོས་ལ་གཏོང་བསམས་ཀྱང༌། ། དད་ཅིང་སྙིང་ནས་བློ་ཕུགས་གཏོད་པ་རྣམས། །
སྙིང་ནི་རྗེ་རྗེ་སྐད་དུ་ཅི་བྱ་ཞེས། ། གཏན་གྱི་གྲོས་མདུན་རང་ལ་འདྲི་བ་རྣམས། ། དམ་པའི་ཆོས་ཕྱིར་གཏོང་བར་མི་བྱེད་ཅིང༌། ། སྔོན་གྱི་དྲིན་ཆགས་ཡོད་པའི་དཔུང་སྙེམས་ཤིང༌། ། ཁེ་དང་ཚོང་སྤོགས་རྩོལ་སྒྲུབ་སྣ་ཚོགས་དང༌། ། ཐ་མལ་ལས་ཀྱིས་སྙིང་ནས་མགུ་གྱུར་པ། ། གླེན་པ་ཁྱོད་ཀྱི་གཏན་སྲིད་འདི་ཡིན་ནམ། ། གང་ཚེ་ཁྱོད་ཀྱིས་ལུས་ཀྱང་གཏོང་བསམས་ནས། ། གཏན་གྱི་བདེ་ཞིང་སྐྱིད་པ་ཚོལ་གྱུར་ཞིང༌། ། སངས་རྒྱས་ཡེ་ཤེས་མིན་པས་མི་ངོམས་པའི། །
སློབ་མ་སྐལ་ལྡན་དྲུང་དུ་ལྷགས་གྱུར་ཅིང༌། ། ལུས་དང་སྲོག་ལ་ལྟོས་པ་མེད་རྣམས་ཀྱིས། ། གསོལ་བ་འདེབས་ཤིང་དྲུང་དུ་ལྷགས་གྱུར་ཅིང༌། ། རྫུན་དུས་མང་པོས་སློབ་མ་མགོ་བསྐོར་ནས། ། གཉིད་དང་བཟའ་བཏུང་བྲེ་མོའི་གཏམ་རྣམས་ལ། ། ཆགས་ཤིང་ཞེན་པར་གྱུར་པའི་བླུན་པོ་ཁྱོད། ། འགྲོ་བའི་བདེ་སྐྱིད་བཅད་ནས་ཕུང་གྱུར་པའི། ། རུལ་པའི་ལུས་འདིས་ཁྱོད་ལ་ཅི་ཞིག་བྱ། ། ཐུགས་གཉིས་དབྱེར་མེད་ཆོས་རྗེ་རིན་པོ་ཆེ། ། སྐུ་གསུང་ཐུགས་ཀྱི་གསང་བ་མཐའ་ཡས་པ། །
ཀུན་ཏུ་བཟང་པོ་ཡངས་པ་ནམ་མཁའི་མཛོད། ། རིན་ཆེན་དགོངས་པ་མཐའ་དག་རྫོགས་པའི་ཕྱིར། ། འགྲོ་བ་མཐའ་དག་སྨིན་པར་དམ་བཅས་པ། ། བསྡུ་བ་རྣམ་བཞིས་སྨིན་པར་མི་བྱེད་པའི། ། རི་ཁྲོད་པ་ཁྱོད་ཨེ་མ་ཨ་རེ་བཟང༌། ། ཨེ་མ་སྔོན་ཚེ་ཁྱོད་ཀྱིས་དམ་བཅས་པ། ། རིན་ཆེན་ཤཱཀྱའི་རྒྱལ་པོའི་རྗེས་ཞུགས་ཏེ། ། གཙོ་མཆོག་གོང་མའི་སྤྱོད་པ་རྨད་བྱུང་བ། ། ལྷར་བཅས་འཇིག་རྟེན་གཙུག་གི་ནོར་བུ་མཆོག ། དེ་བཞིན་གཤེགས་པའི་སྟོབས་བཅུ་འབྱུང་བའི་གནས། །
བསིལ་བའི་དྲི་ཡིས་འཇིག་རྟེན་ཚིམ་བྱེད་པ། ། བཅོམ་ལྡན་འདས་ཀྱིས་མཁྱེན་པའི་ཡེ་ཤེས་མཆོག ། ཐོག་མ་བར་དང་ཐ་མར་དགེ་བ་ཡི། ། ཚུལ་ཁྲིམས་རིན་ཆེན་དྲི་མ་མེད་པ་ཡི། ། རང་རྒྱུད་ཤིན་ཏུ་རྣམ་པར་དག་གྱུར་ཅིང༌། ། ཐུབ་པའི་བསྟན་པ་བདག་གིས་བཟུང་ངོ་ཞེས། ། ཡིད་ལ་ཅུང་ཟད་བསམ་པར་གྱུར་པ་ལས། ། ང་འདིར་འདོད་ཆགས་ཞེ་སྡང་གཏི་མུག་ལ། ། རྣམ་པར་ཆགས་ཤིང་ཤིན་ཏུ་ཆགས་གྱུར་པས། ། ཉོན་མོངས་སྤྱོད་པ་མཐར་ཐུག་སྤྱོད་གྱུར་པ། །
ཁྱོད་ཀྱིས་ཚེ་གཅིག་སྙིང་པོར་བསྒྲུབས་གྱུར་པའི། ། འབྲས་བུ་ངན་སོང་གསུམ་པོ་ཅང་ཡིན་ནམ། ། གང་ཚེ་ཁྱོད་ནི་ཞེད་པར་གྱུར་པའི་ཚེ། ། མི་བཟད་སྡུག་བསྔལ་དྲག་པོ་འདི་འདྲ་བ། ། གཞན་གྱི་དོན་དུ་སྤྱད་ཀྱང་ཅི་མ་རུང༌། ། ཆོས་ཕྱིར་ཤི་ཡང་ནམ་ཡང་ཤི་ལ་རག ། ཆོས་ཕྱིར་སྡུག་བསྔལ་ཆེན་པོ་བྱ་བསམས་ཀྱང༌། ། དུས་འདིར་དེ་ཡང་བྱང་ཆུབ་མི་འགྲུབ་ཅིང༌། ། ལུས་ངག་ཡིད་ཀྱི་མི་མཐུན་ཕྱོགས་རྣམས་ཀུན། ། རང་བཞིན་ཤེས་ནས་བཟོད་པར་མི་བྱེད་ཅིང༌། །
ང་དང་ཁྱོད་ཅེས་དགྲ་ཟུན་ཕྱོགས་རིས་ཀྱིས། ། སྣང་སྲིད་དགྲ་བོར་བྱེད་པའི་བརྟུལ་ཞུགས་འདིས། ། རང་ལ་ཕན་དུ་རེ་འམ་གཞན་སྐྱིད་དམ། ། ཀྱི་ཧུད་ལོག་པའི་བརྟུལ་ཞུགས་སྤོང་བར་གྱིས། ། མཉམ་ཉིད་ངང་ལས་བཟང་ངན་ཐམས་ཅད་ཀུན། ། གཡོ་བ་མེད་པར་གང་གིས་རྟོགས་གྱུར་པ། ། ཆགས་སྡང་མ་སྐྱེས་བཟོད་པའི་གོ་བགོས་ནས། ། བསླབ་པ་གསུམ་གྱིས་ལེགས་པར་རྒྱུད་སྦྱངས་ཤིང༌། ། ཀུན་ཀྱང་སྒྲུབ་པའི་བརྟུལ་ཞུགས་མཆོག་འཆང་བ། ། ཚེ་འདིར་སངས་རྒྱས་ཐོབ་པར་འདོད་རྣམས་ལ། །
རྒྱུ་མཚན་མེད་པར་ཁྲོ་ཞིང་འཁྲུགས་པ་ནི། ། གཏི་མུག་ཀླུ་ཡི་རྒྱལ་པོ་རབ་འཁྲུགས་ཏེ། ། ཆགས་སྡང་སྤྲིན་གྱི་དཀྱིལ་འཁོར་རབ་བསྡུས་ནས། ། ཚིག་རྩུབ་རྡོ་རྗེའི་སེར་བ་ཕབ་ནས་ནི། ། རང་གཞན་དགེ་བའི་ལོ་ཏོག་བཅོམ་པ་ནི། ། བསྒྲུབ་བྱ་ཅི་ཞིག་བསྒྲུབ་པ་སོམས་དང་ཀྱེ། ། དེ་ཚེ་ཁྱོད་ཀྱི་ལྟ་བ་གང་དུ་སོང༌། ། ཁྱོད་ཀྱི་སྒོམ་པ་དེས་ཀོ་ནམ་ཞིག་སྟོངས། ། ཉེས་ཚོགས་སྐྱོན་རྣམས་ལེགས་པའི་ཡོན་ཏན་དུ། ། གསེར་འགྱུར་རྩི་ལྟར་ནམ་ཞིག་འགྱུར་བ་ཡིན། །
ཚེ་ཐུང་འདི་ལ་སངས་རྒྱས་བསྒྲུབ་བོ་ཞེས། ། བརྩོན་འགྲུས་དྲག་པོས་འབད་པར་དམ་བཅས་པ། ། དུས་གསུམ་རྒྱལ་བའི་སྤྱོད་པ་རྨད་བྱུང་བ། ། ཕ་རོལ་ཕྱིན་དྲུག་བྱས་དང་བྱེད་པར་བསྐུལ། ། རྗེས་སུ་ཡི་རང་དགེ་བ་རྒྱ་ཆེན་ལ། ། གླེན་པ་ཅི་ཕྱིར་བརྩོན་འགྲུས་རྩོམ་མི་བྱེད། ། གཞན་དང་རང་ལ་སྦྱིན་པ་སྦྱིན་པའི་ཚེ། ། རང་ཉིད་ལྷག་པའི་ལྷར་ནི་ངེས་བྱས་ཤིང༌། ། དུས་གསུམ་དཀོན་མཆོག་རང་ལ་བསྟིམས་ནས་ནི། ། ཤིན་ཏུ་ཆུང་བར་གྱུར་པའི་དངོས་པོ་རྣམས། །
བྱང་ཆུབ་སེམས་གཉིས་འདྲེས་པའི་རྗེས་འགྲོ་བས། ། དུས་གསུམ་རྒྱལ་བ་རྣམས་དང་མཉམ་པ་ཡི། ། མཐའ་ཡས་རླབས་ཆེན་རྣམས་སུ་བསྒྲུབས་ནས་ཀྱང༌། ། གུས་པས་བླངས་ཤིང་དགའ་བས་གཟེངས་བསྟོད་དོ། ། བྱང་ཆུབ་སེམས་ཀྱི་ས་བོན་བཏབ་ནས་ནི། ། བསྙེན་གནས་དགེ་བསྙེན་སྡོམ་པ་གང་རུང་དང༌། ། འཇིག་རྟེན་དབང་ཕྱུག་བསྐྱེད་རྫོགས་ཟབ་མོ་དང༌། ། རང་གཞན་གདོད་ནས་ཡོད་དང་བྱས་པ་ཡི། ། དགེ་བ་བྱང་ཆུབ་མཆོག་ཏུ་བསྔོ་བ་ཡིས། ། བྱང་ཆུབ་མཆོག་ཏུ་སྨིན་པར་བྱེད་པ་ལ། །
དགའ་ཞིང་རེ་ནས་དྲུང་དུ་འོངས་པ་རྣམས། ། བདེ་གཤེགས་བྱིན་གྱིས་བརླབས་ཀྱི་ཁྱིམ་དུ་ནི། ། རིན་ཆེན་དཔལ་དང་འདྲ་བར་བྱུང་བ་ལ། ། དགའ་ཞིང་སྨིན་པར་མི་བྱེད་སྡིག་ཅན་ཁྱོད། ། བྱས་པ་དྲིན་དུ་མི་བཟོ་ཁྱད་གསོད་ཅིང༌། ། ཆེ་ཆུང་ནོར་ལ་བཟང་ངན་བསམ་པ་ཡིས། ། ཆགས་སྡང་དུག་སྟོབས་འཕེལ་བར་བྱེད་པ་འདི། ། ཁྱོད་ལ་བསྟེན་པ་བཟང་པོར་ནམ་ཞིག་འགྱུར། ། དམ་ཚིག་འཛིན་ཅིང་མགུ་བར་གྱུར་པ་རྣམས། ། ཡོན་ཏན་བསྔགས་པའི་ཕྲེང་བ་བརྗོད་གྱུར་པས། །
སྤྲིན་ལ་མཚན་མ་བཙུགས་ཤིང་རེ་བ་ཡིས། ། སློང་དུ་འོངས་པའི་སྐྱེ་བོ་བཟང་ངན་རྣམས། ། ཇི་ལྟར་འཚམས་པའི་དངོས་པོས་ཚིམས་བྱས་ཤིང༌། ། སྔར་དང་འདྲ་བར་སྨིན་པར་མི་བྱེད་ཅིང༌། ། ཕངས་པའི་དངོས་པོ་ལག་པ་བརྒྱུད་ནས་བྱིན། ། མི་ཆེན་ཁྱོད་ནི་གཟིམ་སྐྱོར་ནང་དུ་གཟིམས། ། ལེ་ལོ་ཅན་ཁྱོད་གདུལ་བྱའི་སྐྱེ་བོ་རྣམས། ། ནམ་ཞིག་གྲོལ་ཞིང་སྨིན་པར་འགྱུར་བ་ཡིན། ། གསེར་གྱི་རི་བོའི་དྲུང་ན་ལྷགས་པ་བཞིན། ། སྣ་ཚོགས་འདོད་པའི་དྲུང་དུ་ལྷགས་གྱུར་ཅིང༌། །
ཐུབ་པའི་བསྟན་ལ་བརྟུལ་ཞུགས་སྒྲུབ་འདོད་པ། ། དེ་ལ་བསོད་ནམས་དམ་པར་མི་བལྟ་ཞིང༌། ། རབ་ཏུ་འབྱིན་པ་ཕྱི་པར་མི་བལྟ་ཞིང༌། ། རྒྱུ་མཚན་ཅི་ཡོད་ཀ་ཅ་ཟད་དོགས་སམ། ། འཛམ་གླིང་འདི་ཡི་རྫས་དང་ཡོ་བྱད་རྣམས། ། ཟད་དུ་དོགས་པའི་ཁྱི་རྒན་ནམ་པོ་ཁྱོད། ། དགོད་རེ་བྲོ་ན་དགོན་པའི་ཝ་མོ་འདྲ། ། དོན་མེད་བླ་བོས་རྟག་ཏུ་དུས་འདའ་ཞིང༌། ། དོན་མེད་བྱ་བས་རྣམ་པར་གཡེངས་གྱུར་ནས། ། གཉིད་རྨུགས་བདེ་བ་སྙིང་པོར་བྱེད་པ་ཡིས། །
ཁམས་འཁྲུགས་སྡུག་བསྔལ་འབྲས་བུ་སྨིན་གྱུར་པས། ། རང་གཞན་དོན་ལ་ཉམས་པར་གྱུར་པ་ཡི། ། སྐུ་མཚམས་དམ་པོས་རང་གཞན་གཉིས་ཀ་བསླུས། ། བླུན་རྨོངས་ལེ་ལོ་ཅན་ཁྱོད་ནམ་ཞིག་ན། ། འཁོར་བའི་སྐྱོན་རྣམས་སྤངས་ཤིང་ཡོན་ཏན་གྱིས། ། རང་གཞན་ཐམས་ཅད་སྨིན་པར་བྱེད་པར་འགྱུར། ། དཔལ་ལྡན་བླ་མ་དེ་ལ་ངོ་རེ་ཚ། ། ཇི་ལྟར་སྔོན་གྱི་དྲང་སྲོང་ཆེན་པོ་རྣམས། ། དགོན་པར་གནས་ཤིང་སྦྱངས་པའི་ཡོན་ཏན་གྱིས། ། འདུ་འཛི་སྤྲོས་པ་ཐམས་ཅད་རབ་བཅད་དེ། །
ཞི་གནས་ལྷག་མཐོང་བརྩོན་པས་རྣལ་འབྱོར་རྣམས། ། རི་ཁྲོད་བསྟེན་པས་མི་ཡི་ལ་དུ་རྣམས། ། ཁྱི་དང་འདྲ་བ་བདག་གིར་བྱེད་ལུགས་འདིས། ། དབེན་པའི་གནས་སུ་ཟང་ཟིང་འདུ་འཛི་སྒྲུབ། ། བསམ་གཏན་ཟས་མེད་དགའ་བདེ་བཏུང་བ་མེད། ། དད་གུས་སེམས་མེད་རྟོགས་པའི་ཕ་ནོར་མེད། ། སྒྲུབ་པ་དོན་མེད་འདི་དང་ཕྱི་མ་མེད། ། འདི་ཡི་མིང་ནི་འཇིག་རྟེན་སྟོང་སྐྱེལ་ཡིན། ། ངན་པར་སོང་བ་ད་རུང་མ་ཚོར་རམ། ། ཐོས་བསམ་སྒོམ་པའི་ཤེས་རབ་ཟབ་མོ་ཡིས། །
དུས་གསུམ་རྒྱལ་བའི་ཡེ་ཤེས་ཟབ་མོ་ནི། ། དངོས་བསམ་བརྒྱུད་པའི་སྒོ་ནས་རྟོགས་པ་ལས། ། དགེ་བའི་བཤེས་གཉེན་བསྟེན་པར་མི་བྱེད་ཅིང༌། ། བསྟེན་པར་གྱུར་ཀྱང་གུས་པར་བྱེད་མི་འདོད། ། ཆོས་ལྡན་སྐྱེས་བུ་རྣམས་ལ་མི་དགའ་བས། ། ཆོས་དང་འབྲེལ་བའི་གཏམ་རྣམས་མི་ཐོས་ཏེ། ། སྔོན་དུ་ཐོས་པ་རྣམས་ཀྱང་བརྗེད་པར་གྱུར། ། ཚེ་འདི་ལྷུར་ལེན་སྤྲོས་ལ་དགའ་བ་དང༌། ། ཆོས་དང་མི་མཐུན་གྲོགས་དང་འགྲོགས་གྱུར་ཅིང༌། ། ཡང་ཡང་ཁྱིམ་དང་འདྲེ་བར་གྱུར་པ་ཡིས། །
ཆོས་ལ་ནམ་ཡང་བློ་ཁ་མི་ཕྱོགས་ཤིང༌། ། སྡིག་པའི་གྲོགས་པོའི་ལག་ཏུ་སོང་བ་དེས། ། དགེ་བའི་བཤེས་དང་ཕྲད་པར་མི་འགྱུར་ན། ། སྐྱེས་བུ་དམ་པ་ཇི་ལྟར་མཉེས་པར་བྱེད། ། སྐྱེས་བུ་དམ་པ་མཉེས་པར་མ་གྱུར་ན། ། ཚེགས་ཆུང་དོན་པོ་ཆེ་ཡི་དམ་ཆོས་རྣམས། ། དོན་རྣམས་གང་ལས་རྙེད་པར་འགྱུར་བ་སོམས། ། རབ་ཏུ་ཞི་བའི་ཏིང་འཛིན་མ་རྙེད་ན། ། ཤིན་ཏུ་ཟབ་མོའི་སངས་རྒྱས་ཡེ་ཤེས་ཀྱི། ། གནས་ལུགས་ཇི་བཞིན་རྟོགས་པར་མི་འགྱུར་ཏེ། །
མངོན་ཤེས་རྫུ་འཕྲུལ་རྣམས་ཀྱང་འབྱུང་མི་འགྱུར། ། དེ་ལྟར་གྱུར་ན་ཐོས་བསམ་སྒོམ་གསུམ་གྱི། ། ཤེས་རབ་འབྱུང་གནས་དམ་པ་མི་རྙེད་ཅིང༌། ། ཤེས་རབ་འཆལ་བ་འཇིག་རྟེན་མི་ཆོས་དང༌། ། ཕྱིན་ཅི་ལོག་གི་བསྟན་བཅོས་རྣམས་དང་ནི། ། གླུ་དང་སྒྲུང་དང་མཐོ་དམན་ས་ཕྱོགས་ཀྱི། ། ལོ་རྒྱུས་སྣ་ཚོགས་ཤེས་རབ་འཆལ་བའི་རྒྱུ། ། དངོས་པོར་འཛིན་པའི་གདོན་གྱིས་བརླགས་གྱུར་ནས། ། ཁམས་གསུམ་འཁོར་བའི་མུན་ཁྲོད་ཐར་མེད་དུ། ། འཁྲུལ་པའི་འཁོར་བའི་སྐྱབས་གནས་སུ་ཞིག་ཡོད། །
ཁྱོད་ལྟ་བླ་མ་དམ་པ་མི་དྲན་ཅིང༌། ། ཟང་ཟིང་འདུ་འཛི་རྣམ་པ་སྣ་ཚོགས་ཀྱིས། ། རང་གཞན་ཐམས་ཅད་བསླུ་བར་བྱེད་པ་འདི། ། རང་ལ་རང་སྙིང་རྗེ་བ་མ་མཆིས་སམ། ། དུས་ཆེན་འདི་ལ་དོན་ཆེན་བསྒྲུབ་པ་ཡི། ། ཕུན་སུམ་འདི་འདྲ་གཞན་དུ་མི་རྙེད་པ། ། དོན་ཆེན་བསྒྲུབ་ལ་ནན་ཏན་མཛད་པར་རིགས། ། རང་ཉིད་རང་སྐྱོན་མེད་པ་གསང་ནས་ནི། ། འཁོར་གྱིས་བཟང་པོར་བྱེད་པ་མི་སྲིད་དེ། ། ཁྱུ་མཆོག་སོང་བའི་རྗེས་སུ་འབྲང་བའི་གནག །
ཡ་ཡོ་མེད་པར་འབྲང་བ་ཇི་བཞིན་དུ། ། འཁོར་རྣམས་ཀུན་ཀྱང་རྗེས་སུ་འབྲང་བ་ཡིན། ། སྟོན་པ་ཐམས་ཅད་མཁྱེན་པ་བཅོམ་ལྡན་གྱིས། ། འཕགས་པ་དགའ་བོ་རབ་ཏུ་བྱུང་བ་ཡིས། ། མྱུར་དུ་དགྲ་བཅོམ་ཆེན་པོར་འགྱུར་བ་དང༌། ། སྟོན་པའི་བཀའ་བཞིན་ཚུལ་ཁྲིམས་བསྲུངས་ན་ཡང༌། ། འཇིགས་སྐྱོབ་ལེགས་སྨོན་བསམ་པས་གནས་པའི་ཚེ། ། དགེ་སློང་ཁྱེད་རྣམས་ཁོང་དུ་ཆུད་པར་གྱིས། ། འདི་ལ་མྱ་ངན་འདའ་བའི་བསམ་པ་མེད་པས་ན། ། སུ་ཡང་འདི་དང་ལྷན་ཅིག་གནས་པར་མི་བྱ་ཞེས། །
སྟོན་པ་ཐུགས་རྗེ་ཅན་གྱིས་གསུངས་པ་དང༌། ། ལྟ་སྒོམ་སྤྱོད་པ་གཅིག་པར་མ་གྱུར་དང༌། ། དགེ་སློང་རྣམས་ཀྱང་དགེ་ཚུལ་དགེ་བསྙེན་དང༌། ། སྟོན་པས་ནུབ་བྲང་བསྲུང་བར་གསུངས་པ་ལ། ། གཏན་གྱི་སྐྱབས་གནས་རྟག་ཏུ་བསྒོམ་པ་ཡི། ། སྐྱོན་དང་སྡིག་སྒྲིབ་ཉོན་མོངས་མེ་ཆེན་གྱིས། ། རྗེས་ཞུགས་སློབ་མ་ཕུང་བར་འགྱུར་བས་ན། ། སློབ་དཔོན་འབྲེལ་པ་བརྟག་པ་མང་པོ་གསུངས། ། ནོར་བུ་ཆུ་འདམ་རྙོག་གསེབ་བཅུག་པ་བཞིན། ། བདག་ནི་མཐོང་དང་ཐོས་དང་དྲན་པས་ཀྱང༌། །
འགྲོ་བའི་ཉེས་ཚོགས་ཉོན་མོངས་དག་གྱུར་ཅིག ། ཡོན་ཏན་ཕུན་སུམ་ཚོགས་པར་མཛད་པའི་རིགས། ། སྔགས་དང་ཕ་རོལ་ཕྱིན་པའི་ཐེག་པ་རྣམས། ། ཐམས་ཅད་ཕ་རོལ་ཕྱིན་པ་དྲུག་ཏུ་གཅིག ། ཉན་ཐོས་རང་སངས་རྒྱས་དང་བྱང་ཆུབ་སེམས། ། ཇི་བཞིན་ཉམས་སུ་བླངས་པས་སོ་སོ་ཡིས། ། སྒྲུབས་པའི་འབྲས་བུ་ཐོབ་པར་གྱུར་པས་ན། ། བདག་ཉིད་ཆེན་པོར་འགྱུར་བ་འདོད་པ་དང༌། ། མཐར་ཐུག་སངས་རྒྱས་ཐོབ་པར་འདོད་པ་ཡིས། ། དྲུག་པོ་འདི་ལ་སྙིང་པོར་ཉམས་སུ་བླང༌། །
རང་སྙིང་དཔང་དུ་ཚུགས་ཤིག་རྗེ་བཙུན་པ། ། ཕན་སེམས་སྐྱོ་ངལ་མ་མཛད་སེམས་པ་ཆེ། ། སོས་དལ་ལེ་ལོ་མ་མཛད་རེ་ལྟོས་པ། ། ཀུན་གྱི་ནང་ནས་མཆོད་སྡོང་འབར་བ་བཞིན། ། འགྲོ་བའི་རེ་འདོད་བསྐོང་བར་བྱེད་པ་ཡི། ། ཐབས་ལ་མཁས་པའི་དགེ་བའི་བཤེས་གཉེན་དུ། ། རང་གིས་རང་ཉིད་ཅིས་ཀྱང་མཛད་དུ་གསོལ། ། དབང་ཆེ་མཐུ་ཆེ་ཟིལ་ཆེ་ཞིང༌། ། རྙེད་དང་བཀུར་སྟི་ཆེ་བ་དང༌། ། སྙན་དང་གྲགས་པ་ཆེ་བ་ཡི། །
ཆེན་པོར་རློམ་པའི་རྗེ་བཙུན་ལ། ། སུས་ཀྱང་ཞུ་དོན་གསོལ་བར་དཀའ། ། རང་སེམས་གྲོས་འདེབས་ཞེས་བྱ་བའི། ། ཡི་གེ་བྲིས་པར་གྱུར་པ་འདིས། ། རང་གི་ཉེས་པའི་སྐྱོན་ཚོར་བས། ། ཡོན་ཏན་སྙིང་པོར་བྱེད་པར་ཤོག། །། ༨༨༽ ༄། །ཁྱོད་ཀྱིས་འདི་ལ་མྱོང་བ་ཡེ་མ་སྐྱེས་ཞེས་པའི་གསུང་མགུར།། ན་མོ་རཏྣ་གུ་རུ་དྷརྨཱ་ཀ་ཡ་ནི། ཀྱེ་ཀྱེ་རྣལ་འབྱོར་པ་རྣམས་ང་ལ་ཉོན། །
རང་རིག་སྤྲོས་དང་བྲལ་བར་ཁྱོད་ཀྱིས་ཤེས་མོད་ཀྱང༌། ། ལུས་དང་སྣང་བའི་དངོས་པོ་ཁྱོད་ཀྱིས་ཤེས་པ་མེད། ། ཀྱེ་ཀྱེ་རྣལ་འབྱོར་པ་རྣམས་བརྩོན་པས་ང་ལ་ཉོན། ། ཤ་ཁྲག་རུས་པ་རྩ་དང་ཆུ་རྒྱུས་དང༌། ། ཤིན་ཏུ་མི་གཙང་རྫས་ནི་སུམ་ཅུ་གཉིས། ། རིན་ཆེན་བྱང་ཆུབ་སེམས་ཀྱི་གསེར་འགྱུར་རྩིས། ། དྲི་མེད་རྒྱལ་བའི་སྐུར་ཡང་མ་བསྒྱུར་ཞིང༌། ། གནས་དང་ཉེ་བའི་གནས་དང་ཞིང་དང་ཉེ་བའི་ཞིང༌། ། དཔའ་བོ་རྣལ་འབྱོར་ཚོགས་ཀྱིས་གཏམས་གྱུར་ཞིང༌། ། བདེ་ཆེན་ལྷན་ཅིག་སྐྱེས་ལ་ལོངས་སྤྱོད་པ། །
འདི་ལ་ཅུང་ཟད་ཁྱེད་ཀྱིས་མཐོང་བ་མེད། ། ཀྱེ་ཀྱེ་རྣལ་འབྱོར་པ་རྣམས་གུས་པས་ང་ལ་ཉོན། ། རང་བྱུང་བྱང་ཆུབ་སེམས་དང་དབྱེར་མེད་པ། ། སྣང་དང་མི་སྣང་བརྟན་གཡོའི་རང་བཞིན་ཀུན། ། ནང་གི་རྟེན་འབྲེལ་གང་གིས་གང་བསྒྲུབ་པ། ། སྒྱུ་མའི་རྣམ་ཐར་ཕྲ་བའི་རྒྱུ་འབྲས་ཀྱི། ། རྟེན་འབྲེལ་ཟབ་མོ་འདི་ལ་འཕྲིགས་མ་ཚུད། ། ཀྱེ་ཀྱེ་རྣལ་འབྱོར་པ་རྣམས་བརྩོན་པས་ང་ལ་ཉོན། ། སྡུག་བསྔལ་ཕུང་པོ་ས་རྡོ་འདྲ་འདི་ལ། ། རྩ་གསུམ་འདུས་མདོ་ཡེ་ཤེས་ཐབ་ཁུང་དུ། །
རླུང་ལྔ་དབང་དུ་བྱེད་པའི་སྦུད་པ་ཡིས། ། མ་གཡེངས་བརྩོན་པའི་ཡིད་ཀྱིས་གཙུབ་གྱུར་ན། ། རང་བྱུང་བདེ་བ་ཆེན་པོའི་གནས་མཆོག་ནས། ། འཆི་མེད་བདུད་རྩི་འོ་མའི་རྒྱུན་ཕབ་སྟེ། ། སྡུག་བསྔལ་བདེ་བ་ཆེན་པོར་བསྒྱུར་བྱེད་པ། ། ངོ་མཚར་རྨད་དུ་བྱུང་བའི་ཆོས་འདི་ལ། ། ད་རུང་ཁྱེད་ཀྱིས་ཁུ་འཕྲིག་ དོགས་གཡེང་ ཟོད་པ་མེད། ། དྲན་དང་འདུན་པས་རྣལ་འབྱོར་པ་རྣམས་ང་ལ་ཉོན། ། ལོངས་སྤྱོད་འཁོར་ལོ་ཤིན་ཏུ་ཉམས་དགའ་བར། ། འཁོར་དང་མྱ་ངན་འདས་པའི་ཆོས་རྣམས་ཀུན། །
ཡོད་མིན་མེད་མིན་ཡོད་མེད་མ་ཡིན་པ། ། ཟུང་འཇུག་གཉིས་སུ་མེད་པའི་རྫུ་འཕྲུལ་ལ། ། དཔའ་བོ་རྣམས་ཀྱི་སྤྱོད་པ་རྨད་བྱུང་བ། ། འདི་ལ་ཁྱོད་ཀྱིས་མྱོང་བ་ཡེ་མ་སྐྱེས། ། འོད་གསལ་སྤྲོས་དང་བྲལ་བ་དྲི་མེད་པ། ། གཏི་མུག་གཉིད་ལས་གཞན་དུ་མ་མཆིས་ཤིང༌། ། དེ་ཡང་མ་ཡིན་དེ་ལས་གཞན་དུ་ཡང༌། ། རྙེད་པར་མི་འགྱུར་སྤངས་ཐོབ་མེད་པ་ཡི། ། མི་བསྐྱོད་རྡོ་རྗེ་དུས་གསུམ་སངས་རྒྱས་པ། ། དུག་ལྔའི་ཐབས་འདི་ཁྱེད་ཀྱིས་རོ་མ་མྱོང༌། །
རྒྱལ་བ་རྣམས་དང་གྲུབ་ཐོབ་གོང་མའི་གསུང༌། ། སྟོང་པར་གསུངས་པའི་ཆོས་འདི་ཐམས་ཅད་ལ། ། ངེས་པའི་ཤེས་པས་ངོ་མཚར་སྐྱེ་ན་ཡང༌། ། རྟེན་ཅིང་འབྲེལ་བར་འབྱུང་བའི་རྒྱུ་འབྲས་རྣམས། ། རྟོག་པའི་བྱེ་བྲག་མཐོ་དམན་སྣ་ཚོགས་ལས། ། འདི་ལས་འདི་དག་སོ་སོར་ངེས་འབྱུང་ཞེས། ། རྒྱལ་བའི་དམ་ཆོས་ཟབ་མོ་འདི་དག་ལ། ། གཉིས་འཛིན་སྒྲིབ་པ་ཅན་གྱིས་ཤེས་པ་མེད། ། ཀྱེ་ཀྱེ་རྣལ་འབྱོར་པ་རྣམས་དང་བས་ང་ལ་ཉོན། ། འཁོར་བའི་རྒྱ་མཚོ་ཆོས་སྐུར་བསྒྱུར་བྱེད་ཅིང༌། །
ཡོན་ཏན་ཕྲིན་ལས་རྒྱུན་ཆད་མེད་པ་ཡི། ། བླ་མ་རིན་ཆེན་གཙུག་གིས་བཀུར་གྱུར་ན། ། ལུས་ངག་ཡིད་གསུམ་གནས་གྱུར་རྟེན་འབྲེལ་གྱིས། ། མཐར་ཐུག་སྐུ་གསུམ་ཚེ་འདིར་ཐོབ་པར་བུ་ཁྱོད་མཛོད།། །། ༨༩༽ ༄། །ཆོས་རྣམས་ཀྱི་རྐྱེན་བཞི་བཤད་པ་ཞེས་བྱ་བ།། ཟབ་དང་རྒྱ་ཆེ་དཔག་དཀའ་བ། ། དུས་གསུམ་མཐའ་མེད་སེམས་ཅན་ནི། ། རྒྱ་དང་ཚད་ལས་འདས་པ་འོ། ། དེ་ཡི་རང་བཞིན་ཟབ་པ་སྟེ། །
སྐྱེ་འགག་གནས་གསུམ་མེད་པ་འོ། ། དེ་རྣམས་གདོད་ནས་མ་སྐྱེས་པ། ། བློ་ལས་འདས་པར་དཔག་པར་དཀའ།། ༈ །།རྒྱུ་རྐྱེན་བདག་རྐྱེན་དམིགས་པའི་རྐྱེན། ། དེ་མ་ཐག་པའི་རྐྱེན་དང་བཞི། ། འཁོར་འདས་བློ་ཡི་ཆོས་རྣམས་ཀུན། ། རྐྱེན་ལས་སྐྱེས་པའི་རྣམ་རྟོག་འདིས། ། ཅིར་ཡང་སྣང་དུ་བཏུབ་པས་ན། ། བདག་རྐྱེན་གཞན་གྱིས་གར་བསྟན་པ། ། དམིགས་པ་སོ་སོར་སྐྱེ་བ་སྟེ། །
དམིགས་པ་དེ་ཡི་འབྲས་བུ་ནི། ། དེ་མ་ཐག་པའི་རྐྱེན་ཡིན་ནོ།། །། ༩༠༽ ༄། །སྒོམ་པ་རྡོ་རྗེ་ཡེ་ཤེས་ལ་བསྐུར་བའི་བཀའ་བརྒྱུད་ཆོས་འབྱུང་སྙིང་བསྡུས།། ཆོས་ཀུན་གདོད་ནས་སྐྱོན་མེད་མཁའ་ལྟར་རྣམ་དག་གཟིགས། ། གཉིས་སུ་མེད་པ་བྱང་ཆུབ་སེམས་ཀྱི་བདུད་རྩི་རྒྱ་མཚོ་ལྟར་ཟབ་པས། ། མཁའ་དང་མཉམ་པའི་འགྲོ་བ་འཆི་བ་མེད་པའི་དབྱིངས་སུ་འགོད་མཛད་པ། ། བཀའ་དྲིན་ཆེན་པོ་གོང་མ་རྣམས་ཀྱི་ཞབས་པད་འདུད། ། འཁོར་དང་མྱ་ངན་འདས་པའི་ཡོན་ཏན་རྒྱ་མཚོ་ཡིས། ། རང་གཞན་མ་ལུས་ཐམས་ཅད་སྨིན་པའི་གཞིར་གྱུར་པ། །
མཚན་ཙམ་ཐོས་ན་བསོད་ནམས་དཔག་མེད་གཏེར་གྱུར་པ། ། དུས་རྣམས་རྟག་ཏུ་བཀའ་དྲིན་རྗེས་སུ་དྲན་པར་བྱ། སྤྱིར་འགྲོ་བ་ཡོངས་ལ་བཀའ་དྲིན་ཆེ་བ་ནི། སངས་རྒྱས་དང་བྱང་ཆུབ་སེམས་དཔའ་ལགས་ཚུལ་དུ་གདའ། དེ་ཡང་ཇི་ལྟར་བཀའ་དྲིན་ཆེ་ན། དང་པོ་རྒྱུ་བྱང་ཆུབ་མཆོག་ཏུ་སེམས་སྐྱེད། བར་ཏུ་འཁོར་བའི་རྒྱ་མཚོ་མ་སྟོང་ཀྱི་བར་དུ་སེམས་ཅན་ཐམས་ཅད་བྱང་ཆུབ་རིན་པོ་ཆེ་ལ་འགོད་པའི་གོ་ཆ་ཆེན་པོ་རབ་ཏུ་བགོས་ནས། བསྐལ་པ་དཔག་ཏུ་མེད་པར་བསོད་ནམས་དང་ཡེ་ཤེས་ཀྱི་ཚོགས་བསགས། ཚོགས་གཉིས་བསགས་པའི་འབྲས་བུ་སྐུ་གསུམ་དང་ཡེ་ཤེས་རྣམ་པ་ལྔར་ཤར་ནས། འཁོར་བའི་རྒྱ་མཚོ་མ་སྟོང་གི་བར་ཏུ་སྐུ་གསུང་ཐུགས་ཀྱི་ཕྲིན་ལས་ཀྱིས།
འགྲོ་བ་མ་ལུས་པ་བྱང་ཆུབ་རྣམ་པ་གསུམ་ལ་འགོད་པའི་བཀའ་དྲིན་ཆེ་བ་ལགས་ཚུལ་དུ་གདའ། མི་མཇེད་ཀྱི་འཇིག་རྟེན་ཁམས་ལ་བཀའ་དྲིན་ཆེ་བ་ནི། ངེད་ཀྱི་སྟོན་པ་བཅོམ་ལྡན་འདས་རྒྱལ་བ་ཤཱཀྱ་ཐུབ་པ་ལགས་ཚུལ་དུ་གདའ། དེ་ཡང་ཇི་ལྟར་བཀའ་དྲིན་ཆེ་ན། སྙིགས་མ་ལྔ་དང་ལྡན་པའི་སངས་རྒྱས་ཀྱི་ཞིང་དུ་ཚད་མེད་པའི་ཐུགས་རྗེ་ཆེན་པོས་ཁྱད་པར་དུ་བྱས་ནས། དང་པོ་བྱང་ཆུབ་མཆོག་ཏུ་སེམས་བསྐྱེད། བར་དུ་བརྩོན་འགྲུས་ཀྱི་ཤུགས་བཅད་དུ་མེད་པའི་སྟོབས་ཀྱིས། བསྐལ་པ་གྲངས་མེད་པ་རྣམ་པ་གསུམ་དུ་བསོད་ནམས་དང་ཡེ་ཤེས་ཀྱི་ཚོགས་བསགས། ཐ་མར་རྡོ་རྗེའི་གདན་བྱང་ཆུབ་ཀྱི་ཤིང་དྲུང་དུ་སྲོད་ལ་བདུད་བཏུལ། ཐོ་རངས་ཡེ་ཤེས་ཀྱི་མེས་ཤེས་བྱའི་བུད་ཤིང་མ་ལུས་པ་བསྲེགས་ནས།
རྫོགས་པའི་བྱང་ཆུབ་ཏུ་སངས་རྒྱས། རིགས་ཅན་རྣམ་པ་གསུམ་གྱི་དོན་དུ་ཆོས་ཀྱི་འཁོར་ལོ་རིན་པོ་ཆེ་རྣམ་པ་གསུམ་བསྐོར། འགྲོ་བ་ཐམས་ཅད་སྨིན་པ་དང་གྲོལ་བར་མཛད་པའི་བཀའ་དྲིན་ཆེ་བ་ལགས་ཚུལ་དུ་གདའ། སྟོན་པ་དེ་དགོངས་པ་ཡོངས་སུ་མྱ་ངན་ལས་འདས་ནས་བཀའ་དྲིན་ཆེ་བ་ནི། བཀའ་བསྡུ་བ་པོ་ཆེན་པོ་རྣམས་སམ། འོ་སྐོལ་ལྷོའི་འཛམ་བུ་གླིང་པ་རྣམས་ལ་བཀའ་དྲིན་ཆེ་བ་ནི། འགྲོ་བའི་མགོན་པོ་སློབ་དཔོན་ཀླུ་སྒྲུབ་ཡབ་སྲས་སམ། སློབ་དཔོན་འཕགས་པ་ཐོགས་མེད་སྐུ་མཆེད་ལ་སོགས་པ་ལགས་པར་གདའ། འཁོར་འདས་ཐམས་ཅད་ལ་བཀའ་དྲིན་ཆེ་བ་ནི། ཡང་དག་པར་རྫོགས་པའི་སངས་རྒྱས་དྲུག་པ་རྡོ་རྗེ་འཆང་ཆེན་པོ།
ངོ་བོ་ཉིད་ཀྱི་སྐུ་རང་བཞིན་གྱིས་རྣམ་པར་དག་པ་སྐུ་གསུམ་ཡེ་ཤེས་རྣམ་པ་ལྔའི་འབྱུང་གནས་སུ་གྱུར་པ་དེ་བཀའ་དྲིན་ཆེ་བ་ལགས་པར་གདའ། བཅོམ་ལྡན་འདས་དེས་གསང་སྔགས་རྡོ་རྗེ་ཐེག་པ། ཐེག་པ་ཆེན་པོའི་རྒྱུད་དཔག་ཏུ་མེད་པ་ཞིག་གསུངས་ཀྱང༌། རྡོ་རྗེ་འཆང་ཆེན་པོ་དེའི་དགོངས་པ་ཕྱིན་ཅི་མ་ལོག་པ། ཐེག་པ་ཆེན་པོ་གསང་སྔགས་འདི་མ་གཏོགས་པ་གཞན་གང་གིས་ཀྱང་སངས་མི་རྒྱ་བར་དགོངས་ཤིང༌། སྦས་པའི་གསང་བ་ཐམས་ཅད་སྟོན་པའི་ཕྱིར། རྣལ་འབྱོར་གྱི་དབང་ཕྱུག་ཆེན་པོ་ཏིལླི་པ་ཞེས་བྱ་བའི་སྐུར་སྤྲུལ་ནས། སྤྲུལ་པ་བྱེ་བ་དཔག་ཏུ་མེད་པས་རྡོ་རྗེ་ཐེག་པ་སྦས་པའི་གསང་བ་ཐམས་ཅད་ཁ་ཕྱེ། གྲུབ་པ་ཐོབ་པའི་རྣལ་འབྱོར་གྱི་དབང་ཕྱུག་དཔག་ཏུ་མེད་པ་གཅིག་བྱུང་ནས། འགྲོ་བ་ཐམས་ཅད་སྨིན་པ་དང་གྲོལ་བར་མཛད་པས་བཀའ་དྲིན་ཆེ་བ་ལགས་ཚུལ་དུ་གདའ།
དེའི་སློབ་མ་སློབ་དཔོན་ཆེན་པོ་དཔལ་ལྡན་ནཱ་རོ་པ་ཞེས་བྱ་བ་འཛམ་བུའི་གླིང་ཡོངས་ཀྱི་རྒྱན། ལྔ་བརྒྱ་པ་རྣམས་ཀྱི་ཐམས་ཅད་མཁྱེན་པ། འགྲན་གྱི་དོ་ཟླ་དང་བྲལ་བ། བི་ཀ་མ་ལ་ཤི་ལའི་གཙུག་ལག་ཁང་དུ་མཁས་པ་ཆེན་པོ་ལྔ་བརྒྱའི་སྒོ་གླེགས་པ་ཆེན་པོ་བཞིའི་ཡང་ཆེན་པོར་གྱུར་པ། ལོ་བཅུ་གཉིས་སུ་དཀའ་བ་ཆེན་པོ་རྣམ་པ་བཅུ་གཉིས་སྤྱད་ནས། མཉེས་པ་རྣམ་པ་གསུམ་གྱིས་བླ་མ་དམ་པ་མཉེས་པར་བྱས་པ་ལས། མཆོག་དང་ཐུན་མོང་གི་དངོས་གྲུབ་མ་ལུས་པ་བརྙེས་པ། ད་ལྟ་ངེད་ཀྱི་ཇོ་བོ་རྗེ་ལ་སོགས་པ་ཆེན་པོའི་ཆེན་པོར་གྱུར་པ་ཐམས་ཅད་ཀྱིས་གསོལ་བ་འདེབས་པའི་གནས་སུ་གྱུར་པ། འཁོར་བའི་རྒྱ་མཚོ་མ་སྟོངས་ཀྱི་བར་དུ་སེམས་ཅན་ཐམས་ཅད་སྨིན་པ་དང་གྲོལ་བར་མཛད་པ་དེ་ཀུན་བཀའ་དྲིན་ཆེ་བ་ལགས་པར་གདའ། བྱང་ཕྱོགས་ཁ་བ་ཅན་གྱི་ལྗོངས།
མངའ་རིས་བོད་ཀྱི་རྒྱལ་ཁམས་འདིར་བཀའ་དྲིན་ཆེ་བ་ནི། རྣམ་པ་གསུམ་ཙམ་ལགས་པར་གདའ། དང་པོར་བཀའ་དྲིན་ཆེ་བ་ནི། རྒྱལ་པོ་མེས་དབོན་རྣམ་པ་གསུམ། བར་དུ་བཀའ་དྲིན་ཆེ་བ་ནི། བླ་ཆེན་པོ་མུ་འཛུ་དགོངས་པ་རབ་གསལ། དེའི་མཁན་པོ་དབུས་པ་མི་བཞི་དང༌། གཙང་པ་མི་གཉིས་ཀྱིས་བསྟན་པའི་མེ་རོ་མདོ་སྨད་ཀྱི་ཁམས་ནས་བསླངས་ནས་བཀའ་དྲིན་ཆེ་བ་ལགས་པར་གདའ། ཐ་མར་བཀའ་དྲིན་ཆེ་བ་ནི། གླེང་ལུགས་མི་འདྲ་བ་མང་ཞིག་གདའ་ན་ཡང༌།
ལྷག་པ་ཚུལ་ཁྲིམས་ཀྱི་བསླབ་པ་རིན་པོ་ཆེ་ཇོ་བོ་རྗེ་ལྷ་གཅིག་གིས་དར་ཞིང་རྒྱས་པར་མཛད། ལྷག་པ་ཤེས་རབ་ཀྱི་བསླབ་པ་ཆོས་སྤྱི་དང༌། རང་གི་མཚན་ཉིད་ཐོས་པ་དང་བསམ་པའི་ཡུལ་དུ་གྱུར་པ་ཐམས་ཅད་ལ་ཆགས་པ་དང་ཐོགས་པ་མེད་པའི་ཐུགས་མངའ་བ། དགེ་བའི་བཤེས་གཉེན་ལོ་ཙཱ་བ་ལ་སོགས་པ་རྣམས་བཀའ་དྲིན་ཆེ་བ་ལགས་པར་གདའ། དེ་ལྟར་ལགས་མོད་ཀྱི། ལྷག་པ་སེམས་ཀྱི་བསླབ་པ། ཐེག་པ་ཆེན་པོ་གསང་སྔགས་སྡེ་སྣོད་རིན་པོ་ཆེ་གསུམ་གྱི་བཅུད་ཕྱུང་བ། དོན་གྱི་སྙིང་པོ་བླ་ན་མེད་པ་དེ། བླ་མ་མར་པ་ལྷོ་བྲག་པ། བསོད་ནམས་དང་སྨོན་ལམ་གྱི་ཤུགས་བསམ་གྱིས་མི་ཁྱབ་པས་ལྷོ་བྲག་ཏུ་སྐྱེ་བ་བཞེས་ནས།
ཚད་མེད་པའི་ཐུགས་རྗེ་ཆེན་པོ་ཐུགས་ལ་འཁྲུངས་ནས་མངའ་རིས་བོད་ཀྱི་རྒྱལ་ཁམས་འདིར། ཐེག་པ་ཆེན་པོ་གསང་སྔགས་ཀྱི་སྣོད་དང་ལྡན་པ་དཔག་ཏུ་མེད་པ་འབྲས་བུ་ཚད་མེད་པའི་ཆོས་མང་པོས་དོན་མི་འགྲུབ་པར་གཟིགས་ནས། ཡུལ་རྒྱ་གར་གྱི་མ་ག་ཏའི་ས་ཕྱོགས། པུཥ་པ་ཧ་རིའི་དགོན་པར་སློབ་དཔོན་ཆེན་པོ་དཔལ་ལྡན་ནཱ་རོ་པའི་དྲུང་དུ། ཟབ་པ་དང་རྒྱ་ཆེ་བའི་ཆོས་ཐེག་པ་ཆེན་པོ་གསང་སྔགས་ལ་སོགས་པ་སྡེ་སྣོད་རིན་པོ་ཆེ་རྣམ་པ་གསུམ་ལ་རྒྱུད་སྦྱངས་ཤིང༌། འཕོ་བ་དང་གྲོང་འཇུག་ལ་མངའ་བརྙེས་ཤིང༌། འོད་གསལ་རྒྱུན་ཆད་མེད་པ་དོན་དམ་པའི་བདེན་པ་མངོན་དུ་གྱུར་པ་དེ། མངའ་རིས་བོད་ཀྱི་རྒྱལ་ཁམས་འདིར་བྱོན་ནས། ཐེག་པ་ཆེན་པོ་གསང་སྔགས་ཀྱི་བཤད་བརྒྱུད་དང་སྒྲུབ་བརྒྱུད་རྣམ་པ་གཉིས་ནི་དར་ཞིང་རྒྱས་པར་མཛད། བརྩོན་འགྲུས་ཅན་བསྒོམ་པས་སངས་རྒྱ་བའི་གདམས་ངག་དང༌།
ལེ་ལོ་ཅན་མ་བསྒོམས་པར་སངས་རྒྱ་བའི་གདམས་ངག་དང༌། སྙོམས་ལས་ཅན་རྟོགས་པས་སངས་རྒྱ་བའི་གདམས་ངག་ལ་སོགས་པ་གསུངས་པས། རྒྱུད་མ་སྨིན་པ་ཐམས་ཅད་སྨིན་པ་དང༌། སྨིན་པ་གྲོལ་བ་དང༌། གྲོལ་བ་བྱང་ཆུབ་ཐོབ་པར་མཛད་པའི་བླ་མ་ནོར་བུ་རིན་པོ་ཆེ་དབང་གི་རྒྱལ་པོ་ལྟ་བུ་དེ་བཀའ་དྲིན་ཆེ་བ་ལགས་ཚུལ་དུ་གདའ། བླ་མ་ཆེན་པོ་དེའི་བཤད་བརྒྱུད་ཀྱི་དབང་དུ་བྱས་ན། དགེ་བའི་བཤེས་གཉེན་ཆེན་པོ་གཞུང་པ་དང༌། མེས་སྟོན་ཚོན་པོ་དང༌། དགེ་བཤེས་ཚུར་སྟོན་དབང་ངེ་ལ་སོགས་པ་རྣམས་ཀྱིས། ཐེག་པ་ཆེན་པོ་གསང་སྔགས་ཀྱི་སྦས་པའི་གསང་བ་ཐམས་ཅད་ཁ་ཕྱེ།
མི་གསལ་བ་ཐམས་ཅད་ནི་གསལ་བར་བྱས། མི་ཤེས་པ་ཐམས་ཅད་ནི་ཤེས་པར་བྱས་ཤིང༌། རྣམ་པར་ཕྱེ་སྟེ་རྒྱ་ཆེར་འགྲེལ་པར་མཛད་པས། ད་ལྟར་བོད་ཀྱི་རྒྱལ་ཁམས་འདིར་ཐེག་པ་ཆེན་པོའི་ཆོས་ལ་ལོངས་སྤྱོད་པ་བྱུང༌། གོང་མ་དེ་རྣམས་བཀའ་དྲིན་ཆེ་བ་ལགས་ཚུལ་དུ་གདའ། སྒྲུབ་བརྒྱུད་ཀྱི་དབང་དུ་བྱས་ན། རྗེ་མི་ལ་རྣལ་འབྱོར་གྱི་དབང་ཕྱུག་ཆེན་པོ་དེས། དང་པོར་དཀའ་བ་དཔག་ཏུ་མེད་པས་མཉེས་པ་རྣམ་པ་གསུམ་གྱིས། སངས་རྒྱས་གཉིས་པ་ལྟ་བུའི་བླ་མ་མཉེས་པར་མཛད་ནས། ཚིག་དོན་གྱི་བརྒྱུད་པ་བར་མ་ཆད་པའི་གདམས་ངག །
འཆི་བ་མེད་པའི་བདུད་རྩི་ལྟ་བུའི་མོས་གུས་ཚད་དུ་ཕྱིན་པས་ལྗགས་ཀྱི་དབང་པོ་ལ་བསྟར་ནས། ཉམས་མྱོང་དང་མངོན་པར་རྟོགས་པ་བདེ་བ་ཆེན་པོ་ཕུལ་དུ་ཕྱིན་པའི་སྐུ་རྒྱས་ཤིང༌། དཀའ་བ་རྒྱུན་ཆད་མེད་པའི་བརྩོན་འགྲུས་ཀྱིས་དོན་གྱི་སྙིང་པོ་ཉམས་སུ་བླངས་པས། མཆོག་དང་ཐུན་མོང་གི་དངོས་གྲུབ་བརྙེས་པ། ཉི་མ་དང་ཟླ་བ་ལྟ་བུའི་བླ་མ་དམ་པ་དེ་བཀའ་དྲིན་ཆེ་བ་ལགས་པར་གདའ། ། མཉམ་མེད་དམ་པ་རིན་པོ་ཆེ། ། ཆོས་རྒྱལ་འགྲན་ཟླ་མེད་པ་ཡི། ། སྤྲུལ་པའི་སྐུ་ཡི་རྣམ་པར་གྲགས། ། མི་ནུབ་རྒྱལ་མཚན་ཆེན་པོ་ཡི། ། ཡོན་ཏན་བརྗོད་པར་ག་ལ་ནུས། །
དགོས་དོན་ཞེ་འདོད་སྨྲས་པའོ། ། དེའི་སློབ་མ་རྗེ་སྒམ་པོ་པ་ཆེན་པོ། སྔོན་ཐུབ་པ་ཆེན་པོ་ཉིད་ལས་ལུང་བསྟན་པ་ཐོབ་པ་དེ། དེ་བཞིན་གཤེགས་པའི་བསྟན་པ་ལ་སྐུ་རབ་ཏུ་གཤེགས་ནས། ཐོས་པ་དང་བསམ་པས་རྒྱུད་སྦྱངས་ཤིང༌། ཇོ་བོ་ཆེན་པོ་རྗེ་ལྷ་གཅིག་གི་བསྟན་པའི་རིམ་པ་རྒྱུད་ལ་སྐྱེས། རྗེ་བཙུན་ཆེན་པོ་མི་ལ་རྣལ་འབྱོར་གྱི་དབང་ཕྱུག་ཆེན་པོ་ལས། སེམས་ཉིད་འོད་གསལ་མངོན་དུ་མཛད་ནས། ཕྱག་རྒྱ་ཆེན་པོ་ངོ་སྤྲོད་ཀྱི་གདམས་པ་ཐུན་མོང་མ་ཡིན་པས། ཏིང་ངེ་འཛིན་གྱི་རྒྱལ་པོ་འཛིན་པར་བྱེད་པའི་འཁོར་ལྔ་བརྒྱ་ལས་མི་ཉུང་བ་སྨིན་པ་དང་གྲོལ་བར་མཛད་ཅིང༌།
སྙན་པའི་བ་དན་གྱིས་ས་ཆེན་པོ་ཁྱབ་པས། གདུལ་བྱ་དཔག་ཏུ་མེད་པའི་དོན་མཛད་དེ། དེས་ན་བླ་མ་རིན་པོ་ཆེ་བཀའ་དྲིན་ཆེ་བ་ལགས་ཚུལ་དུ་གདའ། དེའི་སྲས་རྣམས་ཀྱི་ནང་ནས་མཆོག་ཏུ་གྱུར་པ། དཔལ་ཕག་མོ་གྲུ་པ་བཀའ་རབ་འབྱམས་ལ་ཤེས་རབ་ཀྱི་སྣང་བ་ཕྱོགས་མེད་དུ་རྒྱས་པས། ལྔ་རིག་པའི་པཎྜི་ཏ་ཆེན་པོ། ལུང་རིག་ཐམས་ཅད་ཀྱི་བདག་ཉིད། སྔགས་མཚན་ཉིད་ཀྱི་གཞུང་དང་མན་ངག་ཐམས་ཅད་ལ་མཁྱེན་པ་མཐའ་ཡས། རྗཻ་ས་སྐྱ་བ་ཆེན་པོའི་སྲས་རྣམས་ཀྱི་ནང་ནས་རྒྱུད་ཚོད་མཐོན་པོར་གྱུར་པས། དུས་རྟག་ཏུ་བདེ་བ་ཆེན་པོའི་ངང་ལ་རྒྱུན་ཆད་པ་མེད་པ་དེ།
རྗེ་སྒམ་པོ་པའི་སྤྱན་སྔར་བྱོན་ནས། རྟོགས་པ་དང་ལྡན་པའི་ལྟ་བ་ཆོས་ཐམས་ཅད་ཀྱི་དེ་ཁོ་ན་ཉིད་ཐུགས་སུ་ཆུད་དེ། སྟོན་པ་སྤྱོད་པའི་ཚུལ་ཁྲིམས་རིན་པོ་ཆེ་མཐར་ཕྱིན་པའི་མཛད་པས། རྟོགས་པ་དང་ལྡན་པའི་རྟེན་གྱི་གང་ཟག་བརྒྱད་བརྒྱ་ལྷག་བསྐྱངས་ཤིང༌། གྲུབ་ཐོབ་ནམ་མཁའི་སྐར་མ་ཙམ་བྱུང་སྟེ། སྐྱེ་འགྲོ་ཐམས་ཅད་ཐར་པའི་ལམ་ལ་བཀོད་པས། འགྲོ་བའི་མགོན་པོ་དེ་བཀའ་དྲིན་ཆེ་བ་ལགས་པར་གདའ། དཔོན་བསྒོམ་པ་རྡོ་རྗེ་སེང་གེ་ཁམས་ན་སྡུམས་མཛད་ཀྱིན་ཡོད་ཙམ་ན། རྗེ་རིན་པོ་ཆེས་མཛད་ནས་བསྐུར་བའོ།། །། ༩༡༽
༄། །སྐུ་རྟེན་གྱྀ་བཟོ་བཀོད་རྣམས་སངས་རྒྱས་ཀྱི་གསུང་བཞིན་བྱ་དགོས་པ།། འདས་དང་མ་བྱོན་ད་ལྟར་དང༌། ། ཕྱོགས་བཅུ་ཀུན་ན་བཞུགས་པ་ཡི། ། བླ་མེད་དཀོན་མཆོག་གསུམ་པོ་ལ། ། ཕྱག་འཚལ་མཆོད་དང་བྱིན་གྱིས་རློབས། ། བདག་དང་སེམས་ཅན་ཐམས་ཅད་ཀྱི། ། ཚོགས་ཆེན་ཡོངས་སུ་རྫོགས་པའི་ཕྱིར། ། མོས་གུས་ཅན་གྱི་ཡོན་བདག་དང༌། ། བྱིན་གྱིས་བརླབས་པའི་ལྷ་བཟོ་ཡིས། ། སྐུ་གསུང་ཐུགས་ཀྱི་རྟེན་རྣམས་སྒྲུབ། །
དེ་ཡང་རང་དགའ་གཟུ་ལུམ་དང༌། ། རས་ཆོད་རྩལ་གྱིས་མི་འཇུག་སྟེ། ། ལྷ་དང་བཅས་པའི་འཇིག་རྟེན་དང༌། ། དུས་གསུམ་འཕགས་པ་ཐམས་ཅད་ལས། ། སངས་རྒྱས་ཉིད་ལས་མཁས་པ་གཞན། ། མ་བྱུང་འབྱུང་བར་མི་འགྱུར་བས། ། སངས་རྒྱས་གསུངས་པ་བཞིན་དུ་བྱ། ། རྗེ་བཙུན་ཕྱག་ན་རྡོ་རྗེ་དང༌། གནས་བརྟན་ཆེན་པོ་ཤཱ་རིའི་བུ། ། ཚངས་པས་ཞུས་པ་ལ་སོགས་ཀྱི། །
རྗེས་སུ་འབྲངས་ནས་བསྒྲུབ་པར་བྱ། ། ཤཱ་རིའི་བུས་ཞུས་ཚད་ཀྱི་གཞུང༌། ། མཁས་པ་རྣམས་ཀྱིས་ནོར་ནས་འདུག ། གསང་གནས་གསུས་པ་དཀྱིལ་ཀྲུང་འདི། ། ལུགས་མ་རྣམས་ལ་གཅིག་ནས་མཆི། ། རས་རིས་དཀྱིལ་ཀྲུང་ལྷག་ནས་མཆི། ། སྐུ་སྟོད་ཐལ་གོང་རྒྱས་པ་ཡིས། ། ཕྱག་རིང་ཆུ་ཞེང་གབ་པར་འོང༌། ། ཆག་ཚད་ རིང་ཐུང་ གཤིས་ལས་མ་འགལ་བར། ། དབུ་ལ་སོགས་པ་སྐྱེས་པ་ཡིས། །
གཟི་བརྗིད་དཔལ་དང་ལྡན་པར་འོང༌། ། སྐུ་ཤའི་རྒྱན་དང་སྐུ་རགས་རྣམས། ། སྐྲ་བྱིད་ཡི་དྭགས་འདྲ་བ་ཡིས། ། རིང་ཐུང་ཚད་དང་མ་འགལ་ཡང༌། ། ལྷ་བཟོ་ཡོན་བདག་སྤྲང་པོར་འགྱུར། ། དེས་ན་ཐུབ་པ་ཆེན་པོའི་གསུང༌། ། ནན་ཏན་ཆེན་པོས་བསྒྲུབ་པར་བྱ། ། དབུ་དང་མགུལ་ལ་སོགས་པ་ཡི། ། ཐིག་རྣམས་ལེགས་པར་མ་བཏབ་ན། ། རང་བཟོའི་རྩལ་ལ་རེ་ན་ཡང༌། །
ཡ་ཡོ་ཀྱག་ཀྱོག་རིང་ཐུང་གིས། ། ཚར་བའི་དུས་ན་ཆུད་ནག་བཟོས། ། སྤྱན་དང་ཤངས་དང་སྙན་རྩེ་དང༌། ། ཕྱག་ཞབས་རྣམས་ཀྱི་སེན་རྩེའི་སྒྲོས། ། མིག་རྐོ་བྱིར་བར་མི་བྱ་སྟེ། ། སྤུ་གྲི་པདྨའི་སོ་ལྟར་བཞག ། སྤྲ་བཟོ་དུས་ནས་དེ་ལྟར་བསྒྲུབ། ། ཀྲུང་ངེ་སིང་ངེ་ལེགས་པར་མཆི། ། སྤྱན་དང་ཤངས་དང་དཔྲལ་བའི་དབྱེས། ། མཁུར་བ་ཨོག་རྐོ་ལ་སོགས་པ། །
ཤ་སྣ་ཇི་ལྟ་ཡོད་པ་བཞིན། ། བརྐོ་དང་བདར་དང་ཕྱི་བར་བྱ། ། ཤ་སྲུལ་མ་ལོག་དྲང་བར་མཆི། ། རྒྱན་རྣམས་དབུས་མ་སྦོམ་པ་དང༌། ། མཐའ་ན་ཅུང་ཟད་ཕྲ་ན་དབྱེས། ། པདྨ་གང་བྱུང་གོང་རྒྱུད་ལ། ། ཟེའུ་འབྲུ་མུ་ཏིག་ཆེ་བ་ལགས། ། མདོར་ན་འདི་ཡི་རྒྱན་ལ་སོགས། ། མཐོན་པོར་བཞུགས་པའི་རྒྱུ་མཚན་གྱིས། ། ཅུང་ཟད་སྦོམ་ན་ལེགས་པ་ཡིན། །
མི་འཚམ་པ་དང་བུག་པ་དང༌། ། མཐོ་དམན་ཅི་བྱ་ཆ་མེད་ན། ། རིགས་ལྔའི་ཕྱག་མཚན་རྒྱན་རྣམས་ཀྱིས། ། བཟོ་སྣ་ཀུན་ཏུ་བསྒྱུར་བ་ཡིས། ། ཁྱད་ཆོས་ལྟ་བུར་མངོན་ནས་མཆི། ། མདོར་ན་རིག་པའི་མདའ་ཡིས་བསྣུན། ། འདི་ལྟར་བྱས་ན་མི་འོང་ཞེས། ། ཤེས་པའི་འོག་ཏུ་མ་ཆུད་ཅིང༌། ། ཐེ་ཚོམ་ཟ་བ་ཐམས་ཅད་ལ། ། སྤྲ་ཚིལ་འཇིམ་པ་ལ་སོགས་ལ། །
དབེན་པའི་གནས་སུ་གང་འཐད་བལྟ། ། འཐད་པ་རང་གིས་བསྒྲུབ་པ་དང༌། ། གཞན་ལ་ཁ་ཏ་བྱ་བ་གཅེས། ། བརྐོ་དང་ཕྱི་བདར་གང་བྱེད་ཀྱང༌། ། དང་པོར་དམའ་ས་གཏིང་ནས་བྱ། ། འབུར་ས་ཤུགས་ཀྱིས་ལེགས་ནས་མཆི། ། དཔེ་དང་དཔེ་མཛེར་ལྷན་ནེ་ཀུན། ། ལྕགས་ལ་བྱེད་དུ་མི་བཏུབ་སྟེ། ། བཙའ་ཡིས་ཟོས་ནས་འཁྲོལ་བར་འོང༌། ། ཟངས་དང་ར་གན་ཉིད་ལ་བྱ། །
དེ་ཡང་ཕལ་ཆེར་ཟངས་ལ་བྱ། ། བཟོ་ཆེ་ལེགས་པར་མེད་པ་ཡིས། ། ལེགས་པར་འདོད་ཀྱང་མི་འོང་སྟེ། ། ལག་རྡུམ་བྲག་ལ་འཛེགས་པ་འདྲ། ། ཇི་ལྟར་དགོས་པའི་བཟོ་ཆ་རྣམས། ། ལེགས་པར་བསྒྲུབ་པ་གལ་ཆེ་སྟེ། ། མདུང་དང་རལ་གྲི་གྲི་ལ་སོགས། ། བཟོ་ཆའི་རྒྱུ་ལ་ངན་པ་ཡིན། ། མཉེ་ལྕགས་སུམ་ལྕགས་བཟང་པོ་ལ། ། མགར་བ་མཁས་པས་བཞུ་བཏུལ་བྱ། །
ཆ་སྤྱད་གང་ལ་གང་དགོས་པ། ། སྣ་ཚོགས་མང་པོ་མང་པོ་བྱ། ། སག་བརྡར་རིགས་པ་མི་གཅིག་པ། ། རྐུ་བོ་ཆུ་སག་འདྲ་བ་ཡིས། ། པདྨའི་རྐེད་པར་བཅུག་ལ་བདར། ། གུག་པོ་བྱ་མཆུ་འདྲ་བ་ཡིས། ། པད་ལྕེའུ་བར་དུ་བཅུག་ལ་བདར། ། དགྱེ་ལེབ་དཔྲལ་པ་འདྲ་བ་ཡིས། ། ངོས་དང་ལོགས་ལ་བདར་བར་བྱ། ། མགར་བའི་སག་བརྡར་ལྟ་བུ་ཡིས། །
ཅི་རིགས་ཕྱོགས་སུ་བདར་བར་བྱ། ། སྐྱུངས་དང་གུག་པོ་ཐམས་ཅད་ལ། ། གཞུང་ཤིང་འཁྲང་པོ་ཡོད་པར་བྱ། ། སྟེའུ་ཁ་མ་སྟ་རེ་ལྟར། ། མཐུག་པོ་རྣོ་བར་བསྒྲུབ་པ་གཅེས། ། འདི་རྣམས་ཟིན་ནས་འདག་པ་ལ། ། དཔེ་ཡི་རིམ་པ་སྣ་ཚོགས་པས། ། མགར་བ་དག་ལ་བསྟན་པ་བསྒྲུབ། ། ཞིང་དང་བསམ་པ་དངོས་པོ་ཡི། ། རྟེན་ཅིང་འབྲེལ་བར་འབྱུང་བ་ཡིས། །
འདི་དང་ཕྱི་མ་བར་དོ་ཡི། ། དོན་ཆེན་སྒྲུབ་པའི་དུས་འདི་ཡིན། ། ལེ་ལོ་ལྟེམ་རྐྱང་མ་མཛད་ཅིག ། གདུང་རྟེན་ཐམས་ཅད་གྲགས་ཕྱུག་མ། ། ལྷ་བཟོ་ཐམས་ཅད་གསེར་གཟུངས་མ། ། ལུགས་མ་ཐམས་ཅད་ལྡ་ཆོག་མ། ། ཤེས་རབ་བརྩོན་དང་བརྟགས་ལས་བྱུང༌། ། འདི་ནི་འདི་ཡི་ལུགས་ཡིན་ཞེས། ། བླུན་པོ་གཟུ་ལུམ་སྨྲ་བ་ཀུན། ། མ་ཤེས་ཐུག་པའི་གབ་ས་ཡིན། །
བཟོ་དང་རིག་པའི་གནས་རྣམས་ཀུན། ། ཐམས་ཅད་རིག་པ་འབའ་ཞིག་ཡིན།། །།
༩༢༽ ༄། །དཔོན་ལྷ་བཟོ་བ་རྣམས་ལ་བཟོ་བཀོད་ཚད་ལྡན་དགོས་པར་གདམས་པ།། ཨོཾ་སྭསྟི། དཔོན་ལྷ་བཟོ་རྣམས་ལ་ཞུ་ན། མིག་ཉམས་ན་ལོང་བ། སྣ་ཉམས་ན་མཛེ་བོ། སྒྲོས་ཉམས་ན་རྒད་པོ། ཤ་ཉམས་ན་སྤྲང་རྒན་དུ་ཆས་པ་ལགས་པས།
མཛུབ་མོ་གཡོན་པས་འདི་རྣམས་བསྐྱབ་ལ། གཡས་པས་ཧྲད་ཧྲད་བྱའོ། ། སངས་རྒྱས་ཀྱི་ཡིན་པ། མིའི་འདུག་ལུགས་ཇི་ལྟ་བ་བཞིན་དུ་བསྒྲུབ་པ་ཡིན། ཐུབ་པ་ཆེན་པོའི་སྐུའི་རྣམ་པར་འགྱུར་པ། ཅི་མཛད་པ་གང་ཡིན་པས་ལུས་ཀྱི་རྣམ་པར་འགྱུར་བ་ལྟར་བྱ། མཚན་དང་དཔེ་བྱད་ཅེས་བྱ་བ་དེ་ཡང༌། སྒྲོས་མ་ཤོར་བ་རིས་སུ་ཐོན་པ་ལ་ཟེར་བ་ཡིན། ཁྱད་པར་གྱི་ཆོས་སུ་རོ་སྟོད་ཅུང་ཟད་ཆེ་བ་དང༌། ཕྱག་རིང་བ་མ་གཏོགས་པ་གཞན་མེད་དོ། །
ཐུབ་པ་ཆེན་པོ་དེ་ཉིད་ཀྱང༌། གདུལ་བྱ་གང་དང་མཐུན་པའི་སྐུ། ། སྒེག་ཅིང་དཔའ་ལ་ཡིད་དུ་འོང༌། ། མཛེས་ཤིང་ལྟ་བས་མི་ངོམས་པས། ། གདུལ་བྱ་ཀུན་གྱི་དང་བ་འདྲེན། ། ཚོགས་གཉིས་རྫོགས་པའི་སྐུ་ཡིན་པས། ། ཉེས་སྐྱོན་ཀུན་དང་བྲལ་བའི་ཕྱིར། ། དེ་མཐོང་འགྲོ་བ་དོན་ཡོད་འགྱུར། ། སྤྱན་དང་ཤངས་དང་སྙན་ཤལ་དང༌། ། དབུ་དང་ཞལ་གྱི་དཀྱིལ་འཁོར་སོགས། །
ཆག་ཚད་གཤིས་ལས་མ་འགལ་ཞིང༌། ། ཕྱག་ཞབས་སྐུ་ཡི་བཞུགས་ཚུལ་རྣམས། ། སྒྲོས་དང་ཤ་ལྷུ་མ་ལོག་ཅིང༌། ། སྡོམ་པ་འབྱུང་བའི་ཚད་ཡིག་ལྟར། ། ཚུལ་དང་ལྡན་ན་བཀྲ་ཤིས་པས། ། ཁྱེད་ཀྱིས་དེ་ལྟར་བསྒྲུབ་པ་གཅེས།། ༈ །།ལྷ་ཆུང་བཟོ་ཡི་མཚན་ཉིད་ནི། ། སྙན་དང་སྙན་ཤལ་ཕྱག་མགོ་དང༌། ། ཞབས་མགོ་ཐལ་གོང་ཤིན་ཏུ་ལེགས། ། ཞལ་གྱི་དཀྱིལ་འཁོར་ཅུང་ཟད་ཐུང༌།
མགུར་གྱི་བུམ་པ་འབྲིང་པོ་ཙམ། ། དབུ་ཡི་མདུན་ངོས་ལེབ་མོར་ཤོར། ། བྲང་ཞོམ་སྐྲ་མཚམས་ཡོ་བར་གདའ། ། དཔྲལ་བའི་དབྱེས་ཆུང་རྒུ་བོར་ཐལ། ། གཡོན་པའི་ཞབས་འཕྱང་མ་ལེགས་པའི། ། རྣམ་པར་བཞག་པ་འདི་དག་ལ། ། ལེགས་པར་དགོངས་པ་གཟིགས་པར་ཞུ། ། ཇོ་བོ་ཆེན་པོ་ཨ་ཏི་ཤས། ། རྒྱ་གར་ཤར་ཕྱོགས་ལྷ་བཟོ་བ། ། མཁས་པ་ཆེན་པོ་སྤྱན་དྲངས་ནས། །
ཐུགས་དམ་གཅིག་པུ་བཞེངས་པ་ལ། ། ལན་གྲངས་བཅུ་གསུམ་བར་དག་ཏུ། ། ཡང་དང་ཡང་དུ་བཤིག་པ་ཡིན། ། མཁས་པ་ཁྱེད་ལ་བརྙས་བཅོས་མིན། ། བཟོ་དང་བྱ་བ་ཐམས་ཅད་ལ། ། བདག་པོ་ཅི་དགའ་བྱེད་པ་དེ། ། འཇིག་རྟེན་ཡོངས་ཀྱི་འདུག་ལུགས་ཡིན།། །། ༩༣༽ ༄། །དུས་གསུམ་རྒྱལ་བའི་གཏེར་ཆེན་ལ་ཕྱག་འཚལ་ཞེས་པ།། རྗེ་དུས་གསུམ་རྒྱལ་བ་ཀུན་གྱི་གཏེར། །
ལྷུན་གྲུབ་མཉམ་རྗེས་མི་མངའ་བས། ། འགྲོ་བའི་སྒྲིབ་པ་སྦྱོང་མཛད་པ། ། མགོན་པོ་སྣང་མཛད་ཕྱག་འཚལ་ལོ། ། ཆོས་རྣམས་རྒྱུ་དང་འབྲས་བུའི་ཚུལ། ། ཀུན་ཀྱང་བསམ་པར་སྟོན་མཛད་ཅིང༌། ། སེམས་ཉིད་ཆོས་སྐུ་ངོ་སྤྲོད་པ། ། མཁྱེན་མཐའ་ཡས་ལ་ཕྱག་འཚལ་ལོ། ། གདོད་ནས་མ་སྐྱེས་བློ་དང་བྲལ། ། རྣམ་དག་འོད་གསལ་ཆེན་པོའི་ངང༌། ། སྤྲོས་པའི་སྐྱོན་གྱིས་མ་གོས་པ། །
མི་བསྐྱོད་རྒྱལ་པོར་ཕྱག་འཚལ་ལོ། ། འཁོར་འདས་ཡུམ་གྱུར་ལྷན་ཅིག་སྐྱེས། ། བདེ་ཆེན་བཅུད་ཀྱིས་གསོལ་མཛད་ཅིང༌། ། ཡོན་ཏན་གཏེར་ཀུན་སྩོལ་བ་པོ། ། རིན་པོ་ཆེ་ལ་ཕྱག་འཚལ་ལོ། ། རྡོ་རྗེ་རྒྱལ་པོ་སྐྱེ་འཇིག་མེད། ། གཏུམ་ཆེན་བདུད་དཔུང་མཐའ་དག་འཇོམས། ། དཔའ་བོ་ཞགས་པ་རལ་གྲིས་རོལ། ། མི་ཡི་མགོན་ལ་ཕྱག་འཚལ་ལོ། ། འཁོར་འདས་རྩ་བ་རང་རིག་འདི། །
མ་མྱོང་སྟོང་ཉིད་ཐམས་ཅད་ཀྱིས། ། ནམ་ཡང་མ་ཕན་བདེན་གསུང་བ། ། རྣམ་པར་གྲོལ་མཛད་ཕྱག་འཚལ་ལོ།། །། ༩༤༽ ༄། །ཡོན་བདག་མི་ཆེན་ལ་བཀའ་མི་སྐྱོན་པར་བསུ་འདྲེན་དགོས་པ།། འགྲོ་བའི་བླ་མ་ཆོས་ཀྱི་རྗེ། ། དབུ་ཞུ་གྲུབ་པའི་དོན་ཆེད་དུ། ། མི་ཆེན་སྤྱན་དྲངས་བོས་པ་དེ། ། དད་པ་ཅན་གྱི་ཡོན་བདག་གིས། ། འབུལ་བ་ཞབས་ཏོག་བྱེད་པའི་ཚེ། །
བཀའ་སྐྱོན་རྒྱ་གད་བྱེད་པ་ལྟར། ། མི་ཆེན་པོ་འདི་ལ་བྱར་མི་བཏུབ། ། ཆབ་ཚྭ་སུན་གཅིག་འདྲེན་པར་ཞུ། ། མོས་གུས་བྱེད་པའི་སློབ་མ་ལ། ། ཇི་ལྟར་གསུངས་ཀྱང་བཏུབ་པ་ལྟར། ། མི་ཆེན་པོ་འདི་ལ་བྱར་མི་བཏུབ། ། བཀའ་སྐྱོན་ཞེ་སྐྱོན་མི་མཛད་ཞུ། ། དྲུང་ན་གནས་པའི་ཉེ་གནས་ཀྱིས། ། གུས་འདུད་ཚོགས་གསཽག་བྱེད་པ་ལྟར། ། མི་ཆེན་པོ་འདི་ལ་བྱར་མི་བཏུབ། །
འདི་ལ་རྡུང་རྡེག་མི་མཛད་ཞུ། ། ཅིས་ཀྱང་མས་ཀྱང་ཐུགས་ལ་ཐོགས།། །། ༩༥༽ ༄། །ཚོགས་གསོག་དང་བསྔོ་བ་བྱེད་པར་གདམས་པ།། ཅང་ཤེས་ན་རེ་འདི་སྐད་ཅེས། ། ངས་ནི་རྫ་མཁན་དེ་ལ་ནི། ། གསེར་སྲང་འབུམ་བྱིན་ཟེར་བ་ལས། ། སྲོག་ཆགས་གང་རྣམས་ཕུལ་བ་ཡིས། ། དེ་ཡི་རིན་གྱིས་དགེ་འདུན་ལ། ། དམ་ཆོས་བསྒྲུབ་པའི་རྒྱུར་གྱུར་པ། །
དེ་ཡི་བསོད་ནམས་ཕུང་པོ་འདི། ། ཅི་ཡི་ཕྱིར་ན་བསྔོ་མི་བྱེད། ། དོན་འདིས་ཤེས་པ་ངལ་སོས་གྱུར། ། ཤ་ལ་སོགས་པ་དེ་ཡང་ངོ༌། ། བཅོམ་ལྡན་རྒྱལ་སྲས་ལམ་པ་ལས། ། དམ་ཆོས་འདི་ཡི་དྲན་པ་རྙེད། ། བྱང་ཆུབ་སེམས་དཔའ་ཆེན་པོ་ཡི། ། ཤ་རྣམས་གང་གིས་ཟོས་གྱུར་པ། ། ཐོག་མ་བར་དང་མཐར་དགེ་བའི། ། ནད་སོགས་སྐྱོན་དང་བྲལ་ནས་ཀྱང༌། །
ཡོན་ཏན་རྫོགས་པར་འགྱུར་བ་འདི། ། ཨེ་མ་ངོ་མཚར་ཆེ་བའི་རྨད། ། གསང་སྔགས་རྡོ་རྗེ་ཐེག་པ་ལ། ། དུས་གསུམ་རྒྱལ་བའི་དཀྱིལ་འཁོར་ལ། ། མཆོད་པ་བྱས་སམ་བྱེད་ན་ཅི། ། སྣང་བ་ཟས་སུ་ཟ་བ་དང༌། ། ཀུ་སཱ་ལི་ཡི་ཚོགས་གསོག་གི ། རྒྱུ་ལས་འབྲས་བུ་གང་འབྱུང་བ། ། དོན་འདི་གོ་བའི་རྣལ་འབྱོར་པ། ། ཉིན་མཚན་རྟག་ཏུ་བསྒོམ་པར་རིགས། །
སྡུག་བསྔལ་ཕུང་པོ་དེ་ཉིད་དང༌། ། སྡུག་བསྔལ་ཀུན་འབྱུང་དེ་ཉིད་དང༌། ། སྡུག་བསྔལ་འགོག་པ་དེ་ཉིད་ཅེས། ། ཐུབ་པའི་དབང་པོ་བཅོམ་ལྡན་གསུངས། ། ཐུགས་རྗེ་ཆེན་པོ་མཆོག་ལྡན་པ། ། རྣལ་འབྱོར་དབང་ཕྱུག་ཆེན་པོ་རྣམས། ། བསྒྲལ་བའི་ཞིང་བཅུ་མ་ལུས་པ། ། ལུས་ནི་ཚོགས་ཀྱི་དཀྱིལ་འཁོར་ཏེ། ། སེམས་ནི་སྐུ་གསུམ་གནས་སུ་སྤར། ། དོན་གྱི་གཤིན་པོ་བསྔོ་བ་ལས། །
ལྷག་པ་མེད་པ་གཞུང་གིས་ཤེས།། །།། ༩༦༽ ༄། །དཔལ་ཕག་མོ་གྲུ་པ་ལ་ཉིད་ཀྱི་འདུག་ལུགས་ཟུར་ཙམ་ཞུ་བ།། ཨོཾ་སྭསྟི། བཀྲ་ཤིས་དང་བདེ་ལེགས་ཕུན་སུམ་ཚོགས་པས་ཕྱོགས་ཐམས་ཅད་དུ་ཁྱབ་པར་གྱུར་ཅིག ། འཇིག་རྟེན་གསུམ་མགོན་ཆོས་ཀྱི་རྗེ། ། དཔལ་ལྡན་ཕག་མོ་གྲུ་པ་ཡི། ། ཞབས་ཀྱི་རྡུལ་ལ་རེག་པ་ཡི། ། སྦྱངས་སྡོམ་རི་ཁྲོད་བརྟུལ་ཞུགས་འཛིན། ། ཤཱཀྱའི་སྲས་ཀྱི་དགེ་སློང་གིས། །
ཡོན་ཏན་དཔག་མེད་རིན་ཆེན་གྱིས། ། སྐུ་དང་གསུང་དང་ཐུགས་བརྒྱན་ཅིང༌། ། མཉམ་མེད་དགེ་བའི་བཤེས་གཉེན་གྱིས། ། ཐུགས་དགོངས་བདུད་རྩིའི་བཅུད་ཐུངས་པས། ། རང་གཞན་དོན་གྲུབ་རིན་པོ་ཆེ། ། གྲུབ་ཐོབ་དགེ་བའི་བཤེས་གཉེན་ལ། ། ཉིད་ཀྱི་འདུག་ལུགས་ཟུར་ཙམ་ཞུ། ། ཤཱཀྱ་སེང་གེའི་བསྟན་པ་ལ། ། མི་ཆོས་ལྷ་དམ་ཐམས་ཅད་ཀྱི། ། གདུང་བརྒྱུད་གོང་ན་མེད་པར་འཁྲུངས། །
ཐུབ་པའི་བསྟན་པ་རིན་ཆེན་ལ། ། བསླབ་གསུམ་རིན་ཐོད་བཞིན་དུ་བཀུར། ། བླ་མ་སངས་རྒྱས་ལྟ་བུ་ཡི། ། ཞབས་ཀྱི་པདྨོ་དམ་པ་ལ། ། རྟག་ཏུ་ངུ་དང་ནོར་བཟང་བཞིན། ། ཁྱེད་ཀྱིས་ཡོན་ཏན་དཔག་མེད་བླངས། ། ངོམས་པ་མེད་པའི་བརྟུལ་ཞུགས་ཀྱིས། ། དབུས་གཙང་ས་ཡི་ཕྱོགས་སུ་བྱོན། ། བླ་མ་དམ་པའི་ཐུགས་དགོངས་བསྒྲུབས། ། ཇི་ལྟར་ཆུ་ལ་ཆུ་བཞག་དང༌། །
ཇི་ལྟར་མར་ལ་མར་བཞག་བཞིན། ། དཔལ་ལྡན་རིན་པོ་ཆེ་ཉིད་ཀྱིས། ། ཐུགས་དགོངས་ཡོན་ཏན་རྒྱ་མཚོ་ཡིས། ། ཐུགས་ཀྱི་པདྨོ་རབ་བཀང་ནས། ། བླ་མ་དམ་པའི་བཀའ་ཉིད་ཀྱིས། ། ཤར་ཕྱོགས་གདུལ་བྱ་ཐམས་ཅད་ལ། ། ཐུགས་ཀྱིས་དགོངས་ནས་བཏང་བ་ཡི། ། ཐུགས་དགོངས་མཐའ་དག་བསྒྲུབས་པ་དེ། ། བདག་དང་ལྷར་བཅས་འཇིག་རྟེན་ལ། ། ཐུགས་ལ་བཏགས་སོ་རང་གི་བུ། །
སྟོན་པའི་བསྟན་པ་རིན་པོ་ཆེ། ། སྟོན་པའི་གསུང་བཞིན་བྱས་པ་ལས། ། སྟོན་པ་ཉིད་དང་འདྲ་བར་མཆི། ། སྟོན་པའི་གསུང་ལས་མི་འདའ་བ། ། དམ་པ་རྣམས་ཀྱི་དམ་ཚིག་ལས། ། ཚུ་རོལ་མཐོང་བའི་འཇིག་རྟེན་པས། ། དམན་པ་ལོག་པར་བལྟ་བ་རྣམས། ། འཇིག་རྟེན་པ་ཡི་བྱེད་སྟངས་ལ། ། བལྟས་པའི་རྗེས་སུ་འཇུག་པ་རྣམས། ། འཇིག་རྟེན་པ་དང་མཉམ་པ་འམ། །
ཡང་ན་དེ་བས་ཞན་པར་མཆི། ། ཇི་ལྟར་ཉི་མའི་འོད་ཟེར་གྱིས། ། མུན་པ་ཐམས་ཅད་སེལ་བ་ལྟར། ། ཁྱེད་ཀྱིས་གདུལ་བྱ་ཐམས་ཅད་ཀྱི། ། མ་རིག་མུན་པ་རྣམས་བསལ་ནས། ། ཡེ་ཤེས་སྣང་བ་བསྐྱེད་དུ་གསོལ། ། ཇི་ལྟར་རྒྱ་མཚོ་ཆེན་པོའི་ཆུ། ། མཐའ་མེད་གཏིང་དཔག་དཀའ་བ་ལྟར། ། སྨྲ་བསམ་ཤེས་བརྗོད་ཡུལ་མིན་པ། ། བློ་ཡིས་བརྟག་ཏུ་མ་ནུས་པས། །
གདུལ་བྱ་སྐལ་ལྡན་རྒྱ་མཚོའི་ཚོགས། ། ཁྱེད་ཀྱིས་གདུལ་བྱ་སྨིན་མཛད་གསོལ། ། ཐུབ་པའི་བསྟན་པ་རིན་པོ་ཆེས། ། ཡོན་ཏན་དཔག་མེད་གཞི་རྟེན་མཆོག ། བླ་ན་མེད་པའི་ཚུལ་ཁྲིམས་ཀྱིས། ། སྐལ་ལྡན་གདུལ་བྱ་དཔག་མེད་རྣམས། ། སྨིན་ཅིང་གྲོལ་བར་མཛད་དུ་གསོལ། ། ཐབས་དང་ཤེས་རབ་གཉིས་ཀྱི་རྫས། ། རི་དང་རྒྱ་མཚོ་ལྟ་བུ་ཡིས། ། པིར་དང་ཆུ་སྲིན་ལྟ་བུ་ཡི། །
ལྟོ་བ་བཀང་ཞིང་ཚིམས་བྱས་ཀྱང༌། ། འདོད་ཡོན་འཁོར་བའི་རོ་སྲེད་ཀྱིས། ། སེམས་ཅན་ཚིམས་པར་ག་ལ་ནུས། ། གཟུགས་དང་སྒྲ་དང་དེ་བཞིན་རོ། ། རེག་བྱ་སྤོང་བའི་བསྟན་པ་ཡིས། ། དཔག་མེད་སེམས་ཅན་སྨིན་མཛད་གསོལ། ། དཔའ་བོ་སྟོབས་ལྡན་བརྟུལ་བཞུགས་ཅན། ། རྡོ་རྗེའི་སྐུ་ལྡན་འཇིགས་མེད་པས། ། སྙིགས་མའི་དུས་ཀྱི་སེམས་ཅན་གྱི། ། མི་ཤེས་བདུད་དང་འཐབ་པའི་ཚེ། །
དམ་ཆོས་རིན་ཆེན་གོ་བགོས་ནས། ། ཉེས་ཚོགས་ཉོན་མོངས་བདུད་དཔུང་གི ། དགྲ་ལས་རྒྱལ་བར་མཛད་དུ་གསོལ། ། ཇི་ལྟར་གསོལ་བ་བཏབ་པ་བཞིན། ། སྐྱེས་མཆོག་ཁྱེད་ཀྱིས་མཛད་པར་ཞུ། ། སྔོན་ཡང་ཤིན་ཏུ་ཐུགས་ལ་བཏགས། ། ད་རུང་ཐུགས་ལ་གདགས་པར་ཞུ། ། ཞུ་རྟེན་པདྨ་སྟོང་ལྡན་གྱི། ། ན་བཟའ་རིན་པོ་ཆེ་གཅིག་འབུལ། ། ཅིས་ཀྱང་སྐུ་ལ་བསྣབ་པར་ཞུ།། །།
༩༧༽ ༄། །ཡོངས་ཀྱི་དགེ་བའི་བཤེས་གཉེན་མཁན་ཆེན་སེང་སེང་བ་ལ་སྤྲིངས་པ།། ཨོཾ་སྭསྟི། ངའི་བུའི་དམ་པ། སློབ་མའི་ཡང་རབ། ཡོངས་ཀྱི་དགེ་བའི་བཤེས་གཉེན། མཁན་པོ་ཆེན་པོ་སེང་སེང་བའི་སྤྱན་སྔར་སྤྲིངས་པ། ཁྱེད་སྔོན་བསོད་ནམས་ཀྱི་ཚོགས་རྒྱ་ཆེན་པོ་བསགས་པས། དལ་འབྱོར་གྱི་ལུས་ཕུན་སུམ་ཚོགས་པ་ཐོབ་ནས། མཚན་ཉིད་དང་ལྡན་པའི་དགེ་བའི་བཤེས་གཉེན་ནོར་བུ་རིན་པོ་ཆེ་དབང་གི་རྒྱལ་པོ་ལྟ་བུ།
དགེ་བའི་བཤེས་གཉེན་པོ་སེང་སེང་བས། ཁྱེད་ང་ལ་ཉེ་གནས་སུ་ཕུལ། ཞབས་ཀྱི་དྲུང་དུ་ཕྱིན་ནས་ཀྱང༌། མཉེས་པ་རྣམ་པ་གསུམ་འགྲན་གྱི་དོ་ཟླ་ཐམས་ཅད་དང་བྲལ་བས་མཉེས་པར་བྱས། ཆོས་ཉམས་སུ་ལེན་པའི་དབང་དུ་བྱས་ན་ཡང༌། ཁྱེད་རང་གི་དད་པ་དང་ཤེས་རབ་ཀྱིས་གཞི་བཟུང༌། ང་ཡང་མི་གཏུམ་པོ་གཟུ་ལུམ་ཅན། ཆོས་མིན་པ་གང་གིས་ཀྱང་མི་མཉེས་པའི་རིགས་ཅན་དུ་ནི་ཐལ། བརྡུང་བ་དང༌། འཐབ་པ་དང༌།
མཚང་ཚིགས་པ་ནས་འབྲུ་བ་དང༌། དྲུང་ན་ཡོད་པ་རྣམས་ལ་ཡང༌། ཨོ་ཏོ་དང་ཨོ་ཉོ་མེད་པ་ཡིན་ལ། ཁྱེད་རང་ལ་ཡང་དེ་ཁོ་ན་བཞིན་དུ་བགྱིས་པས། ཡོན་ཏན་རིན་པོ་ཆེ་དཔག་ཏུ་མེད་པ་དང་ལྡན་པར་ཞུགས་པ་ལགས་མོད་ཀྱི། དགོས་པའི་དུས་ལ་བབ་པ་ན། རང་གཞན་གང་ལ་ཕན་པར་དཀའ་བར་འདུག་མོད་ཀྱི། ཁྱེད་ཀྱིས་བླ་མ་དམ་པའི་ཐུགས་ཀྱི་དགོངས་པ། འགྲོ་བ་མང་པོ་ལ་ཕན་པ་དང་བདེ་བ་རྒྱ་ཆེན་པོ་མཛད་པ་དང༌། མཁས་པ་དང་བཙུན་པོའི་དགོས་པ་མཁན་པོའི་བྱ་བ་རྒྱ་ཆེན་པོ་མཛད་པ་དང༌།
ཉམས་མྱོང་དང་མངོན་པར་རྟོགས་པ་ཁྱད་དུ་འཕགས་པ་རྒྱུད་ལ་མངའ་བའི་དགོས་པ། བུ་སློབ་རྣམས་ལ་ཁྲིད་མཛད་ནས་ཉམས་རྟོགས་སྐྱེས་པ་དང༌། བྱང་ཆུབ་ཀྱི་སེམས་ཐུགས་རྒྱུད་ལ་འཁྲུངས་པས། དཔག་ཏུ་མེད་པ་འགྲོ་བ་སྨིན་པ་དང་གྲོལ་བར་མཛད་པ་དེ་བདག་ལ་ཤིན་ཏུ་བཀའ་དྲིན་ཆེ། ད་ཡང་དེ་ཁོ་ན་བཞིན་དུ་འགྲོ་བ་ལ་ཕན་པ་དང་བདེ་བ་རྒྱ་ཆེན་པོ་འབད་པ་ཆེན་པོས་མཛད་པར་ཞུ། དེ་ལྟར་མཛད་པའི་རྒྱུ་མཚན་ཡང༌། ། སེམས་ཅན་ཐམས་ཅད་རང་གི་ཨ་མར་ཡིན་ངེས། མ་ནམ་མཁའ་དང་མཉམ་པའི་སེམས་ཅན་ཐམས་ཅད་ལ། མགོན་དང་གནས་དང་སྐྱབས་དང་དཔུང་གཉེན་ནི་མེད། ཁྱེད་ཉིད་ཀྱིས་འགྲོ་བ་སྨིན་པ་དང་གྲོལ་བར་བྱེད་པའི་ནུས་པའི་མཐུ་ནི་མངའ།
རང་གཞན་ཐམས་ཅད་སྐྱེ་རྒ་ན་འཆི་སྡུག་བསྔལ་གྱི་ཆུ་བོ་བཞི་ལས་ནི་མ་འདས། འཇིག་རྟེན་འདིའི་ཕུན་སུམ་ཚོགས་པ་ཇི་ཡོད་ཀྱང་རྩྭ་ཁའི་ཟིལ་པའམ། ནམ་མཁའི་སྤྲིན་དང་འདྲ་བས་གློ་གཏད་ནི་མེད། གཏན་གྱི་སྐྱབས་གནས་དམ་པའི་ཆོས་རིན་པོ་ཆེ་མ་གཏོགས་པ་གཞན་མེད་ལ། དམ་པའི་ཆོས་ཐམས་ཅད་བསྡུས་པའི་སྙིང་པོར་བསླབ་པ་རིན་པོ་ཆེ་རྣམ་པ་གསུམ་ཡིན། དེ་ཡང་དང་པོར་ལྷག་པ་ཚུལ་ཁྲིམས་ཀྱི་བསླབ་པ་རིན་པོ་ཆེ། ཐུབ་པའི་བསྟན་པ་རིན་པོ་ཆེ་སྤྱི་དང་རང་གི་མཚན་ཉིད་ཡོན་ཏན་རིན་པོ་ཆེ་ཐམས་ཅད་སྐྱེ་བའི་གཞི་རྟེན་ཡིན་པས། མཁན་པོ་ཆེན་པོར་གྱུར་ནས་རབ་ཏུ་བྱུང་བ་ལྟ་སྨོས་ཀྱང་ཅི་དགོས་ཏེ། བསྙེན་གནས་ཀྱི་སྡོམ་པ་རལ་པོ་གཅིག་ཉིན་ཞག་ཕྲུགས་ཞིག་བསྲུངས་པས། ལྷའི་བུ་གསོ་སྦྱོང་རལ་ལྟ་བུ་ཐུགས་ལ་མངའ་བ་ལགས་ན།
གཞན་ལྟ་སྨོས་ཀྱང་ཅི་དགོས་པས། བརྩོན་འགྲུས་དང་འབད་པ་ཆེན་པོ་རྒྱུན་ཆད་མེད་པར་མཛད་པར་ཞུ། རྫས་དང་ཡོ་བྱད་ཀྱི་དངོས་པོ་མང་པོ་འདི་ན་ཡར་ལ་བསྐུར་མི་དགོས། བུ་སློབ་བརྒྱ་ཕྲག་མང་པོ་དང༌། སྟོང་ཕྲག་མང་པོ་དང༌། བྱེ་བ་མང་པོ་དང༌། བྱེ་བ་བརྒྱ་སྟོང་ཕྲག་མང་པོ་ཅི་ཐོན་ལྟོས། དེ་རྣམས་ཀྱི་ཟ་རྒྱུ་འཐུང་རྒྱུ་མཛད་པར་ཞུ།། །། ༩༨༽ ༄། །ལུང་རིག་དང་མན་ངག་མྱོང་བ་བཞིས་ཆོས་བསྟན་པ།།
བླ་མ་ཡི་དམ་དཀོན་མཆོག་ལ། ། གུས་པས་ཕྱག་འཚལ་སྐྱབས་སུ་མཆི། ། འདས་དང་མ་བྱོན་ད་ལྟ་དང༌། ། ཕྱོགས་བཅུ་ཀུན་ན་བཞུགས་པ་ཡི། ། བླ་མེད་དམ་ཆོས་རིན་པོ་ཆེ། ། ཐོག་མ་བར་དང་མཐར་དགེ་བ། ། ཤཱཀྱའི་རྒྱལ་པོས་གསུངས་པ་དེ། ། སྟོན་པའི་དམ་ཆོས་རྣམ་གཉིས་དེ། ། ལུང་དང་རྟོགས་པའི་བདག་ཉིད་ཡིན། ། རྟོགས་ལྡན་རྣལ་འབྱོར་དབང་ཕྱུག་གིས། །
གླེན་གཏམ་ཚིག་ཏུ་སྨྲས་པ་ལ། དེ་ཡི་དྷོ་ཧར་བརྗོད་ན་ཡང༌། ། འཇིག་རྟེན་མགོན་པོ་རིན་ཆེན་གྱིས། ། ལུང་དང་རིགས་པ་མན་ངག་དང༌། ། ཉམས་སུ་མྱོང་བའི་ཚད་མ་བཞིས། ། སྣང་སྲིད་འཁོར་འདས་ཆོས་རྣམས་ཀུན། ། གདུལ་བྱ་སྐལ་ལྡན་ཐམས་ཅད་ལ། ། ངོ་སྤྲོད་མཛད་ཅིང་གསུངས་པ་ཡི། ། སྦྲམ་པོ་ བརླིང་བ་ ཚིག་གཅིག་སྨྲས་པས་ཀྱང༌། ། རིག་པའི་གནས་ལྔ་སྦྱངས་པ་ཡིས། །
རྟོགས་ཤིང་ཁོང་དུ་མི་ཆུད་ན། ། གཞན་ལྟ་སྨོས་ཀྱང་ཅི་ཞིག་དགོས། ། འཁྱེར་ཁུར་ཟང་ཟིང་ཀ་ཅའི་ཚོགས། ། ཁུར་ཅིག་པང་གང་མི་འཚོལ་ཏེ། ། ལོ་གཅིག་བདག་གིས་བླ་མཆོད་བགྱི། ། གནས་དང་དུས་ཀྱིས་མ་བསྐལ་ན། ། དྲུང་དུ་བྱོན་ནས་ཞུ་བར་རིགས།། །། ༩༩༽ ༄། །བུ་དམ་པ་སློབ་མའི་ཡང་རབ་རྗེ་བཙུན་རས་པ་ལ་སྤྲིངས་པ།། ཨོཾ་སྭསྟི།
ངའི་བུ་དམ་པ། སློབ་མའི་ཡང་རབ། རྗེ་བཙུན་རས་པ་ལ་སྤྲིངས་པ། ངའི་བུ་ཤ་མི་ཟ་བ་དང་ཆང་མི་འཐུང་བའི་རྒྱུ་མཚན། ཁྱོ་རང་གིས་ཇི་ལྟར་དགོངས་པ་དེ་ལྟར་ལགས། ཆང་ནི་ཉེས་པ་ཀུན་གྱི་གཞི། ། ཤ་ནི་ཕ་མ་བུ་ཡི་ཤ། ། མཁས་པ་སུ་ཞིག་ཟ་འཐུང་བྱེད། ། ཇི་ལྟར་གསུང་བ་བཞིན་དུ་ཞུ། ། སྔ་མ་གཏུམ་མོ་བསྒོམ་པ་ཡིས། །
དམུ་ཆུ་ལ་སོགས་སེལ་བ་ཡིན། ། སུམ་ཁྲིད་སྔ་མ་བཞིན་དུ་བསྒོམ། ། རྒྱུ་དང་འབྲས་བུ་གོ་བ་དང༌། ། འཕྲིགས་ཚུད་ཅེས་པ་གཅིག་པ་ཡིན། ། མངོན་དུ་གྱུར་པ་སངས་རྒྱས་ཏེ། ། མཁྱེན་པའི་ཡེ་ཤེས་ཉིད་དུ་འདོད།། །། ༡༠༠༽ ༄། །དཔལ་ཕག་མོ་གྲུར་འབུལ་བ་དང་བཅས་པ་ཕུལ་བའི་ཞུ་ཡིག། ཨོཾ་སྭསྟི། ཡོངས་ཀྱི་དགེ་བའི་བཤེས་གཉེན་ཆེན་པོའི་སྤྱན་སྔར་ཞུ་བ།
ཁྱེད་སྔོན་བསོད་ནམས་ཀྱི་ཚོགས་རྒྱ་ཆེན་པོ་བསགས་པས། དལ་འབྱོར་གྱི་ལུས་ཕུན་སུམ་ཚོགས་པ་ནི་ཐོབ། རིགས་རྒྱུད་ཁྱད་པར་ཅན་དུ་ནི་སྐུ་འཁྲུངས། སངས་རྒྱས་བཅོམ་ལྡན་འདས་ཀྱི་བསྟན་པ་རིན་པོ་ཆེའི་མངའ་བདག་དུ་ནི་གྱུར། ཡོངས་ཀྱི་དགེ་བའི་བཤེས་གཉེན་དཔག་ཏུ་མེད་པ་སྤྱི་གཙུག་གི་ནོར་བུ་རིན་པོ་ཆེ་ནི་བཞུགས། ཐོས་བསམ་སྒོམ་གསུམ་གྱི་ཡོན་ཏན་བསམ་གྱིས་མི་ཁྱབ་པས་ཐུགས་གཏམས་པར་གྱུར་ཀྱང༌། སྔོན་གྱི་སྨོན་ལམ་དང་འབྲེལ་བ་ཟབ་མོས་ང་ལ་མོས་གུས་ཀྱི་ཤུགས་བཅད་དུ་མེད་པས་དྲུང་དུ་བྱོན་ནས། ང་རང་ཇི་ལྟར་འདོད་པ་བཞིན་དུ་དགེ་སྦྱོར་གྱི་ཐུགས་ལེགས་པར་གཏམས་པ་ལགས། དེ་ལ་ཁྱེད་ཀྱིས་སྤྱི་དང་བྱེ་བྲག་ཐམས་ཅད་དུ། མཉེས་པ་རྣམ་པ་གསུམ་གྱིས་དཔག་ཏུ་མེད་ཅིང་ཕར་ལ་ལུས་པ་མེད་པར་མཉེས་པར་བགྱིས།
ད་རེས་ཀྱི་དབང་དུ་བྱས་ན་ཡང༌། རླབས་པོ་ཆེའི་འབུལ་བ་རྒྱ་ཆེན་པོ་དེ་ཇི་ལྟར་བཞེད་པ་བཞིན་དུ་ཁོང་རྣམ་པས་ཕྱག་ལེན་ལེགས་པར་ཐེངས། ཐུགས་ལ་ཤིན་ཏུ་བཏགས། ཡིག་རྟེན་ན་བཟའ་གོས་ཆེན་ཡུག་གཅིག ཆབ་ཚ་རྩེ་མོ་ཞོ་གསུམ་དང་བཞི། རྒུན་འབྲུམ་ཕུལ་གང་དང་སྣ་ལྔ་འབུལ་ཞིང་མཆིས། དགེ་འདུན་གྱི་མང་སྐོལ་ཏེ་ཁོང་རྣམས་བཞུགས་པའི་བར་དེར་སྐོལ་འདོད་པ་ཡིན་པ་ལ་མ་ཁོལ། ད་སངས་རྒྱས་བཅོམ་ལྡན་འདས་ཆོས་ཀྱི་འཁོར་ལོའི་དུས་ཀྱི་མཆོད་པ་ལ་བསྐོལ་བར་ཞུ།། །།
༡༠༡༽ ༄། །ཕག་གྲུའི་སློབ་མ་འབའ་བྲོམ་པ་ཆེན་པོ་དང་གདན་ས་བ་རྣམས་ལ་སྤྲིངས་པ།།
ཨོཾ་སྭསྟི། དུས་གསུམ་གྱི་སངས་རྒྱས་ཐམས་ཅད་ཀྱི་སྐུ་གསུང་ཐུགས་ཀྱི་ངོ་བོར་གྱུར་པ་འགྲོ་བའི་མགོན་པོ་རིན་པོ་ཆེ། དཔལ་སྒམ་པོ་པ་ཆེན་པོའི་སྲས་ཀྱི་དམ་པར་གྱུར་ཅིང༌། སྐུ་གསུང་ཐུགས་ཀྱི་དགོངས་པ་མཐའ་དག་ཡོངས་སུ་རྫོགས་པར་མཛད་པ། རི་ཁྲོད་དང་གངས་ཁྲོད་དང་ནགས་ཁྲོད་ཐམས་ཅད་དུ་རི་དྭགས་ཀྱི་རྒྱལ་པོ་སེང་གེ་ལྟར། སྒྲུབ་པ་ཚུལ་བཞིན་དུ་མཛད་པའི་བླ་མ་ཡོངས་ཀྱི་དགེ་བའི་བཤེས་གཉེན་འབའ་འབྲོམ་པ་ཆེན་པོའི་ཞབས་ཀྱི་རྡུལ་ལ་རེག་ཅིང༌། བུ་དང་སློབ་མར་གྱུར་པ། ཤཱཀྱའི་སྲས་ཀྱི་དགེ་སློང་རིན་ཆེན་དཔལ་གྱིས། བདག་ཉིད་ཆེན་པོ་དེ་ཉིད་ཀྱི་གདན་ས་ན་བཞུགས་པ་སློབ་དཔོན་བླ་མ་དང༌། སློབ་དཔོན་དགེ་བའི་བཤེས་གཉེན་དབོན་དང༌།
གདན་ས་ཆེན་པོ་འདི་ཉིད་ན་བཞུགས་པའི་དགེ་འདུན་པ་ཐམས་ཅད་ལ་ཞུ་བ། སྤྱིར་ཐུབ་པ་ཆེན་པོའི་བསྟན་པ་རིན་པོ་ཆེ་ནི་དར་ཞིང་རྒྱས། བཀའ་བརྒྱུད་རིན་པོ་ཆེའི་བུ་སློབ་རྣམས་ནི་བཟང་ལ་མང༌། གོང་མའི་གདན་ས་དམ་པ་ཉམས་དགའ་ལ་བྱིན་ཆེ། རྣལ་འབྱོར་དབང་ཕྱུག་ཆེན་པོ་རྣམས་ཀྱི་མཐུན་རྐྱེན་ནི་འཛོམས་ཤིང་ལྷུན་གྱིས་གྲུབ། ཕུན་སུམ་ཚོགས་པའི་དགོན་པ་བཀྲ་ཤིས་ཤིང་གོང་ན་མེད་པའི་གདན་ས་རིན་པོ་ཆེ་དེར། ཕུན་སུམ་ཚོགས་པའི་དགེ་འདུན་གྱི་ཚོགས་རྒྱ་མཚོ་ཆེན་པོ་ལྟ་བུའི་སྤྱི་རྗེ་དང་གུང་ཀབ་ཏུ་བཞུགས་པ། སློབ་དཔོན་ཆེན་པོ་དེ་ཉིད་དང་ཞལ་མི་གཉིས་པ། སྲས་ཀྱི་ཐུ་བོ་སློབ་དཔོན་བླ་མ་ལགས་པས། སྤྱི་རྗེ་དང་གུང་ཀབ་ཏུ་བཞུགས་ནས།
དགེ་འདུན་གྱི་ཚོགས་པ་རྒྱ་མཚོ་ཆེན་པོ་ལྟ་བུ་བསྐྱང་བར་ཞུ་འཚལ། ཞུ་རྟེན་དུ་ལྭ་ཉི་མ་རིས་ཀྱི་སྐུ་ཕྱམ་ཅིག་འབུལ་ཞིང་མཆིས། སློབ་དཔོན་གྱི་དབོན་པོ་ཡོན་ཏན་རིན་པོ་ཆེ་དཔག་ཏུ་མེད་པ་རྒྱ་མཚོ་ཆེན་པོ་ལྟ་བུར་གྱུར་ནས། འགྲོ་བ་ཐམས་ཅད་སྨིན་པ་དང་གྲོལ་བའི་མཐུ་མངའ་བ། གོང་མའི་གདན་ས་རིན་པོ་ཆེའི་བདག་པོ། དགེ་བའི་བཤེས་གཉེན་ཆེན་པོས། སྤྱིར་འགྲོ་བ་དཔག་ཏུ་མེད་པ་སྨིན་དང་གྲོལ་བར་མཛད་པ་དང༌། ཁྱད་པར་དུ་གདན་ས་རིན་པོ་ཆེ་བསྐྱངས་པ་དང༌། སེམས་ཅན་དཔག་ཏུ་མེད་པ་སྨིན་ཅིང་གྲོལ་བར་མཛད་པར་ཞུ། ཞུ་རྟེན་དུ་གོས་ཆེན་གྱི་སྐུ་ཐང་གཅིག་འབུལ་ཞིང་མཆིས།
ཕུན་སུམ་ཚོགས་པའི་དགེ་འདུན་རྣམས་ཀྱང་སྒྲུབ་པ་ཚུལ་བཞིན་མཛད་ཅིང་གདན་ས་ཆེན་པོར་བཞུགས་པར་ཞུ། ཞུ་རྟེན་དུ་ནང་དར་དམར་པོ་ཡུག་གཅིག་འབུལ་ཞིང་མཆིས།། །། ༡༠༢༽ ༄། །དགེ་བཤེས་ཆེན་པོ་བྲ་སྟོན་རྡོ་རྗེ་སྐྱབས་ལ་སྤྲིངས་པ།། ཨོཾ་སྭསྟི། ངའི་བུ་དམ་པ་སློབ་མའི་ཡང་རབ། ཡོངས་ཀྱི་དགེ་བའི་བཤེས་གཉེན་ཆེན་པོ་བྲ་སྟོན་རྡོ་རྗེ་སྐྱབས་ལ་སྤྲིངས་པ། ཁྱེད་སྔོན་བསོད་ནམས་ཀྱི་ཚོགས་རྒྱ་ཆེན་པོ་བསགས་པས་མིའི་ལུས་རིན་པོ་ཆེ་ཐོབ་ཅིང༌། རིགས་རྒྱུད་ཁྱད་པར་ཅན་དུ་སྐུ་ནི་འཁྲུངས། ཐུབ་པའི་བསྟན་པ་རིན་པོ་ཆེ་ལ་མཁན་སློབ་མཚན་ཉིད་དང་ལྡན་པ་ལས་རབ་ཏུ་བྱུང་ནས།
བརྟུལ་ཞུགས་ཀྱི་ཁུར་ཆེན་པོ་ནི་འཛིན། བོད་དབུས་གཙང་རིག་པའི་འབྱུང་གནས་སུ་བྱོན་ནས། མཁས་པ་ཆེན་པོ་ལྔ་རིག་པའི་པཎྜི་ཏ་རྣམས་ལས། ཐོས་པ་དང་བསམ་པའི་ཤེས་རབ་ཀྱིས་ནི་ཐུགས་ཀྱི་པདྨོ་རབ་ཏུ་གཏམས། ནོར་བུ་རིན་པོ་ཆེ་དབང་གི་རྒྱལ་པོ་ལྟ་བུའི་བླ་མ་རྣམས་ཀྱི་གདམས་ངག་གི་བཅུད་རིན་པོ་ཆེ་ནི་བླངས། བླ་མ་ཡང་དག་པར་རྫོགས་པའི་སངས་རྒྱས་རྡོ་རྗེ་འཆང་ལྟ་བུའི་ཐུགས་ཀྱི་དགོངས་པ། རང་བྱུང་ལྷན་ཅིག་སྐྱེས་པའི་ཡེ་ཤེས་དོན་དམ་པའི་བདེན་པ། སྟོན་པ་སངས་རྒྱས་བཅོམ་ལྡན་འདས་ཀྱི་དགོངས་པ་ཕྱིན་ཅི་མ་ལོག་པ་ལྷུན་གྱིས་གྲུབ་པ། འགྱུར་བ་མེད་པ་ཐུགས་སུ་ཆུད་པས། འཁཽར་བ་དང་མྱ་ངན་ལས་འདས་པའི་བསྡུས་པའི་ཆོས་ཐམས་ཅད་མངོན་དུ་གྱུར་པའི་རྣལ་འབྱཽར་གྱི་དབང་ཕྱུག་ཆེན་པོ་ཁྱེད།
ཐུབ་པ་ཆེན་པོ་སངས་རྒྱས་བཅོམ་ལྡན་འདས་ཀྱི་བསྟན་པ་རིན་པོ་ཆེ། བསླབ་པ་རིན་པོ་ཆེ་རྣམ་པ་གསུམ་གྱིས། འགྲོ་བ་དཔག་ཏུ་མེད་པ་སྨིན་ཅིང་གྲོལ་བར་མཛད་ཅེས་གསུངས། དེ་ཕྱོགས་བཅུ་དུས་གསུམ་གྱི་རྒྱལ་བ་སྲས་དང་བཅས་པ་རྣམས་དང༌། ང་འབུ་ཤིན་ཏུ་ཐུགས་ལ་བཏགས། སླད་ཀྱི་དོན་དུ་ཞུ་བ། ཁྱེད་ཀྱི་འབུལ་བ་དང་ཞབས་འབྲིང་དང་ཞབས་ཏོག་རྒྱ་ཆེན་པོ་བསམ་གྱིས་མི་ཁྱབ་པ་དེ་དག སྒྲོ་བ་ཁ་མ་ཕྱེ། སླེའུ་འབོག་རྒྱ་མ་རལ། དཔག་ཏུ་བལྟ་རྟོགས་མ་བྱས་པར་དགེ་བའི་བཤེས་གཉེན་རྩེ་བྲོམ་སྟོན་པས་ངའི་ཕྱག་ཏུ་ཐམས་ཅད་བཏང༌།
ཡི་གེ་དང་མཐུན་པར་ཕྱག་ཏུ་ལེགས་པར་ཐེངས།

ཡིག་རྟེན་དབུ་ཞུ་གསོལ་འཕྲོ་ངོ་མཚར་ཅན་གཉིས་དང༌། བཞེད་པའི་མཎྜལ་ཕྱག་བྱུང་གཅིག་དམ་གསུམ་བསྐུར་ནས་མཆིས།། །། ༡༠༣༽ ༄། །སློབ་མའི་ཡང་རབ་རྣལ་འབྱོར་གྱི་དབང་ཕྱུག་རྡོ་རྗེ་རྒྱལ་མཚན་ལ་སྤྲིངས་པ།། ཨོཾ་སྭསྟི། ངའི་བུ་དམ་པ། སློབ་མའི་ཡང་རབ། རྣལ་འབྱོར་གྱི་དབང་ཕྱུག་རྗེ་བཙུན་རྡོ་རྗེ་རྒྱལ་མཚན་ལ་སྤྲིངས་པ། ཁྱེད་སྔོན་བསོད་ནམས་ཀྱི་ཚོགས་རྒྱ་ཆེན་པོ་བསགས་པས་མི་ལུས་རིན་པོ་ཆེ་ཐོབ་ཅིང༌། རིགས་རྒྱུད་ཁྱད་པར་ཅན་དུ་སྐུ་ནི་འཁྲུངས། ཐུབ་པའི་བསྟན་པ་རིན་པོ་ཆེ་ལ་རབ་ཏུ་བྱུང་ནས།
ལྷག་པའི་བསམ་པ་ཤིན་ཏུ་རྣམ་པར་དག་པས། ཚུལ་ཁྲིམས་རིན་པོ་ཆེ་ཤིན་ཏུ་རྣམ་པར་དག་པའི་སྤོས་ཀྱི་ངད་ལྡང་བས། འགྲོ་བ་གཞན་གྱི་ཡིད་ཚིམ་པར་ནི་མཛད། ཐོས་པ་དང་བསམ་པ་དང་སྒོམ་པའི་ཤེས་རབ། སྙིང་པོར་གྱུར་པ་ཕྱིན་ཅི་མ་ལོག་པའི་ཡང་སྙིང༌། རང་བྱུང་ལྷན་ཅིག་སྐྱེས་པའི་ཡེ་ཤེས། འོད་གསལ་དོན་དམ་པའི་བདེན་པས་ཐུགས་ཀྱི་དཀྱིལ་འཁོར་གཏམས་ཤིང༌། ཕྱོགས་བཅུ་དུས་གསུམ་གྱི་རྒྱལ་བ་སྲས་དང་བཅས་པ་རྣམས་དང༌། བླ་མ་དམ་པའི་ཐུགས་ཀྱི་དགོངས་པ་ཡོངས་སུ་རྫོགས་པར་མཛད་པ། རི་ཁྲོད་གྱི་དགོན་པར་སྒྲུབ་པ་ཚུལ་བཞིན་དུ་མཛད་ཅེས་ཁུམས།
དེ་ལ་བདག་གློ་བ་དགའ་ཞིང་མཆིས། ཐུགས་ལ་ཤིན་ཏུ་བཏགས། སླད་ཀྱི་དོན་ཞུ་བ། ཁྱེད་ཀྱི་འབུལ་བ་དང་ཞབས་འབྲིང་ཞབས་ཏོག་རྒྱ་ཆེན་པོ་བསམ་གྱིས་མི་ཁྱབ་ཅིང་དཔག་ཏུ་མེད་པ། ནོར་བུ་རིན་པོ་ཆེ་དབང་གི་རྒྱལ་པོ་དང་བཅས་པ་ཞབས་ཏོག་བགྱིས་པ་དེ་རྣམས་ཐམས་ཅད་ཡི་གེ་དང་མཐུན་པར་ཕྱག་ཏུ་ལེགས་པར་ཐེངས། ཡི་གེ་མི་འཁྱམས་པའི་རྟེན་དུ་དབུ་ཞུ་གསོལ་འཕྲོ་ཞིག་བསྐུར་ནས་མཆིས།། །། ཡེ་དྷརྨཱ་ཧེ་ཏུ་པྲ་བྷ་ཝཱ་ཧེ་ཏུནྟེ་ཥཱནྟ་ཐཱ་ག་ཏོ་ཧྱ་བ་ད་ཏ། ཏེ་ཥཱཉྩ་ཡོ་ནི་རོ་དྷ་ཨེ་ཝཾ་བཱ་དཱི་མ་ཧཱ་ཤྲ་མ་ཎཿ
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
