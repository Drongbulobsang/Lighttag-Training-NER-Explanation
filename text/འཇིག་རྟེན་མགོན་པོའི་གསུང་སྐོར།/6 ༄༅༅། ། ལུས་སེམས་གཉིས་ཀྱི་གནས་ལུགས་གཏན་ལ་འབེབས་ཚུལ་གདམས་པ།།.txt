འཇིག་རྟེན་མགོན་པོའི་གསུང་སྐོར།
པོད ༦
༄༅༅། ། ལུས་སེམས་གཉིས་ཀྱི་གནས་ལུགས་གཏན་ལ་འབེབས་ཚུལ་གདམས་པ།།
༄༅། །ཁམས་གསུམ་ཆོས་ཀྱི་རྒྱལ་པོ་ཐུབ་དབང་རཏྣ་ཤྲཱིའི་ཕྱི་ཡི་བཀའ་འབུམ་ནོར་བུའི་བང་མཛོད་བཞུགས་སོ།། ༄༅༅། ། ལུས་སེམས་གཉིས་ཀྱི་གནས་ལུགས་གཏན་ལ་འབེབས་ཚུལ་གདམས་པ།། ༥༥༧༽ བླ་མ་རིན་པོ་ཆེའི་ཞལ་ནས། ཡང་དག་པར་རྫོགས་པའི་སངས་རྒྱས་བཅོམ་ལྡན་འདས་ཀྱིས། ཆོས་ཀྱི་ཕུང་པོ་བརྒྱད་ཁྲི་བཞི་སྟོང་གསུངས་པ་དེ་རྣམས་ཀྱིས་ལུས་སེམས་ཀྱི་གནས་ལུགས་གཏན་ལ་འབེབས་པ་ཡིན་བགྱི་བ་གསུང༌། དེ་ལྟར་ཡང༌། རྗེ་རིན་པོ་ཆེའི་ཞལ་ནས། ལུས་སེམས་གཉིས་ཀྱི་གནས་ལུགས་ལ། ཉམས་སུ་ལེན་པའི་གང་ཟག་བགྱི་བ་གསུང༌། དེ་ཡང་རྗེ་བཙུན་ཆེན་པོ་ཏིལླི་པ་ལ།
དཔལ་ལྡན་ནཱ་རོ་པས་དཀའ་བ་བཅུ་གཉིས་སྤྱད་པའི་རྗེས་ལ། དངོས་པོའི་གནས་ལུགས་ལམ་དང་ནི། ། འབྲས་བུ་སྐྱེ་བའི་རིམ་པ་འོ། ། བགྱི་བ་ཚིག་གཉིས་པོ་འདི་གནང་བ་ཡིན་སྐད། དེ་ལ་ལུས་དངོས་པོའི་གནས་ལུགས་དང༌། ལམ་ཉམས་སུ་ལེན་པའི་རིམ་པ། འབྲས་བུ་སྐྱེ་བའི་རིམ་པ་དང་གསུམ། སེམས་དངོས་པོའི་གནས་ལུགས་དང༌། ལམ་ཉམས་སུ་ལེན་པའི་རིམ་པ། འབྲས་བུ་སྐྱེ་བའི་རིམ་པ་དང་གསུམ་ལགས།
དེ་ལ་ལུས་དངོས་པོའི་གནས་ལུགས་དེ་གང་ཡིན་སྙམ་པར་སོང་ན། གདོད་མ་ནས་སངས་རྒྱས་སུ་གནས་པར་ལུས་ཀྱི་གནས་ལུགས་ཡིན། དེ་ལྟར་ཡང༌། ལུས་ནི་བྱང་ཆུབ་རྣམ་ལྔ་དང༌། རྩ་དང་བྱང་ཆུབ་སེམས་དང་ནི། མི་གཙང་རྫས་དང་རྣམ་རྟོག་གིས། ། ལུས་ཀྱི་ཆོས་འདི་གནས་པ་ཡིན། ། བགྱི་བ་གསུང་བས། བར་དོ་དང་པོའི་རྣམ་པར་ཤེས་པ་དེ། མའི་མངལ་དུ་སྟོང་པར་འཇུག་པ་དེ།
ཆོས་ཉིད་སྟོང་པ་ཉིད་ལས་བྱང་ཆུབ་པ། ཕ་མ་གཉིས་ཀྱི་ཁུ་ཁྲག་དེ། གདན་ཉི་ཟླ་ལས་བྱང་ཆུབ་པ། དེ་ནས་རང་གི་རྣམ་པར་ཤེས་པ་ཡི་གེའི་ཚུལ་དུ་གནས་པ་དེ། གསུང་ཡིག་འབྲུ་ལས་བྱང་ཆུབ་པ། དེ་ནས་ཕོར་སྐྱེ་ན་རྡོ་རྗེ། མོར་སྐྱེ་ན་པདྨར་ཆགས་པ་དེ། ཐུགས་ཕྱག་མཚན་ལས་བྱང་ཆུབ་པའོ། ། དེ་ལ་ཟླ་བ་དགུ་ངོ་བཅུ་ནས་ཡོངས་སུ་རྫོགས་པ་དེ། སྐུ་ཡོངས་སུ་རྫོགས་པ་ལས་བྱང་ཆུབ་པའོ། །
བགྱི་བ་ལགས། དེ་ཡང་ཇོ་བོ་ཐུགས་རྗེ་ཆེན་པོ་བསྒོམ་པ་ལ་མཚོན་ན་དང་པོ་སྭ་བྷཱ་བའི་སྔགས་ཀྱིས་ཆོས་ཐམས་ཅད་སྟོང་པ་ཉིད་དུ་བསྒོམ་པ། ཆོས་ཉིད་སྟོང་པ་ཉིད་ལས་བྱང་ཆུབ་པའོ། ། དེའི་ངང་ལས། པཾ་ལས་པདྨ་དཀར་པོ་ཨ་ལས་ཟླ་བའི་གདན་བསྒོམ་པ་དེ། གདན་ཉི་ཟླ་ལས་བྱང་ཆུབ་པའོ། ། གདན་དེའི་སྟེང་དུ་ཧྲཱིཿདཀར་པོ་ཞིག་བསྒོམ་པ་དེ། གསུང་ཡིག་འབྲུ་ལ་བྱང་ཆུབ་པ། ཧྲཱིཿདེ་ཡོངས་སུ་གྱུར་པ་ལས་པདྨ་དཀར་པོ། ཧྲཱིཿས་མཚན་པ་ཞིག་བསྒོམ་པ་དེ།
ཐུགས་ཕྱག་མཚན་ལས་བྱང་ཆུབ་པ། པདྨ་ཧྲཱིཿདང་བཅས་པ་འོད་ཟེར་སྤྲོ་བསྡུའི་རིམ་པས། ཇོ་བོ་ཐུགས་རྗེ་ཆེན་པོ་སྤྱན་རས་གཟིགས་དབང་ཕྱུག་རྒྱན་དང་ཆ་ལུགས་དང་བཅས་པར་བསྒོམ་པ་དེ། སྐུ་ཡོངས་སུ་རྫོགས་པ་ལས་མངོན་པར་བྱང་ཆུབ་པ་བགྱི་བ་ལགས། དེ་ལ་རྩ་དང་བྱང་ཆུབ་སེམས་དང་ནི། ། བགྱི་བ་གསུང་བས། སྤྱིར་རྩ་སྟོང་ཕྲག་བདུན་ཅུ་རྩ་གཉིས། དེའི་ནང་ནས་གཙོ་བོར་གྱུར་པ་སུམ་ཅུ་སོ་གཉིས། དེའི་ནང་ནས་ཀྱང་གཙོ་བོར་གྱུར་པ་རྩ་གསུམ། འཁོར་ལོ་བཞི།
དེ་ལ་རྩ་གསུམ་ནི་གཡས་པ། གཡོན་པ། དབུས་མའོ། རོ་མ། རྐྱང་མ། ཀུན་འདར་མའོ། ། ར་ལ་ར་ས་དྷུ་ཏཱི་ཟེར་བ་ལགས། དེ་ལ་དྷུ་ཏཱི་བགྱི་བ་དེ། ཁོང་པའི་ནང་དྲང་པོར་ཡར་སྲོག་ཤིང་གི་ཚུལ་དུ་གནས་པ་ལགས། དེའི་ཡར་སྣ་དེ་སྤྱི་བོའི་གཙུག་དྲང་པོར་ཡི་གེ་ཧཾ་དཀར་པོ་མགོ་བོ་ཐུར་དུ་བལྟ་བ།
བའི་ནུ་མ་ལྟ་བུ་ཞིག་ཡོད་པ་དེ་ལ་ཁ་བསྟན་ནས་བདོག་པ་ལགས། མར་སྣ་དེ་གསང་གནས་སུ་སྤུ་སྣེ་གུའི་མཚམས་དེར་ཟུག་ནས་ཡོད་པ་ཡིན། ར་ལ། ར་ས། གཉིས་པོ་དེ། ལྟེ་བ་སྤྲུལ་པའི་འཁོར་ལོ་དང༌། སྙིང་ག་ཆོས་ཀྱི་འཁོར་ལོ་དང༌། མགྲིན་པ་ལོངས་སྤྱོད་ཀྱི་འཁོར་ལོ་དང༌། སྤྱི་བོ་བདེ་ཆེན་གྱི་འཁོར་ལོ་དང༌། རྣམ་པ་བཞི་པོ་དེ་ལ་འཁྱུད་ནས་ཀླད་པའི་སྟེང་ནས་ཚུར་འཁྱོགས་ནས།
སྨིན་མཚམས་གཉིས་ན་མར་འཁྲིལ་ནས་སྣ་བུག་གཉིས་སུ་ཟུག་ནས་ཡོད་པ་ལགས། དེ་ཡང་རྩ་གཡས་པ་ཐབས། གཡོན་ཤེས་རབ། དབུ་མ་བཟུང་འཛིན་གཉིས་མེད་ཀྱི་རྩ་ལགས། དེ་ལྟར་ཡང༌། རྐྱང་མ་ཤེས་རབ་རང་བཞིན་ལ། ། རོ་མ་ཐབས་སུ་ཡང་དག་གནས། ། ཀུན་འདར་མ་ནི་དབུས་གནས་སུ། ། གཟུང་དང་འཛིན་པ་རྣམ་པར་སྤངས། ། བགྱི་བ་གསུངས།
དེས་ན་རྩ་དེ་རྣམས་གཙོ་བོར་སྟོན་པ་མ་རྒྱུད་ཡིན། རླུང་གཙོ་བོར་སྟོན་པ་ཕ་རྒྱུད་དུ་ཡོང་བ་ལགས། རྩ་དེ་རྣམས་ཀྱི་ནང་དུ་རྩ་བའི་རླུང་ལྔ་དང༌། ཡན་ལག་གི་རླུང་རྣམ་པ་ལྔ་ལ་སོགས་པ་ཇི་ལྟར་དུ་རྒྱུ་བ་དང༌། དེ་ལ་གཞན་ཡང་གཡས་ནས་རྒྱུ་བ་དང༌། གཡོན་ནས་རྒྱུ་བ་དང༌། གཉིས་ཀ་ནས་རྒྱུ་བ་དང༌། གཉིས་ཀ་ནས་དལ་བར་རྒྱུ་བ་དང༌། རྣམ་པ་བཞིར་ཡོད་པ་ལགས། དེ་ལྟར་ཡང༌།
གཡས་དང་གཡོན་དང་གཉིས་ཀ་དང༌། ། དལ་བར་རྒྱུ་དང་རྣམ་པ་བཞིར། ། བགྱི་བ་གསུང༌། དེ་ལ་སྤྱི་བོའི་གཙུག་ནས་རྐང་པའི་མཐིལ་ཡན་ཆད་དུ་རྩས་ཁྱབ། རྩས་ཁྱབ་པ་བཞིན་དུ་རླུང་གིས་ཁྱབ། རླུང་གིས་ཁྱབ་པ་བཞིན་ཁམས་བྱང་ཆུབ་སེམས་ཀྱི་ཐིག་ལེས་ཁྱབ་པར་གནས་པ་ལགས། དེ་རྣམས་བྱང་ཆུབ་ཀྱི་སེམས་རིན་པོ་ཆེའི་དབང་བྱས་པའི་དུས་སུ། ཕྱི་ནང་གསང་གསུམ་གྱི་རྩ་རླུང་ཐིག་ལེ་ལ་སོགས་པ་ཐམས་ཅད་ཀྱང་བྱང་ཆུབ་ཀྱི་སེམས་སུ་གྲུབ་ནས། རྫོགས་པའི་བྱང་ཆུབ་ཏུ་སངས་རྒྱ་བ་ལ་ཚེགས་མེད་པ་ལགས། མི་གཙང་བའི་རྫས་སུམ་ཅུ་སོ་གཉིས་ལ་སོགས་པ་རྣམས་ཀྱི་རང་བཞིན་ཆོས་ཀྱི་སྐུ་སྤྲོས་པ་ཐམས་ཅད་ཀྱི་མཐའ་དང་བྲལ་བ་དེ་ལ་ལུས་ཀྱི་ཆོས་སུ་གསུང་བ་ལགས།
དེ་ལྟར་གདོད་མ་ནས་གནས་པ་དེ། བླ་མ་དམ་པས་ངོ་སྤྲད་ནས། ཡི་དམ་གྱི་ལྷ་དེའི་རྣམ་པ་གསལ་བ། རྣམ་དག་དྲན་པ། ང་རྒྱལ་བརྟན་པ། རྣམ་པར་རྟོག་པ་གཞན་ལ་མ་ཡེངས་པར་བྱེད་དགོས་པ་ལགས། དེ་ཡང་ཡི་དམ་གྱི་ལྷ་གང་ལ་ངེས་ཤེས་སྐྱེས་པ་ཞིག་ལ་ས་ཐེ་འཛུགས་དགོས་པ་མ་གཏོགས་པ་ལྷ་རིགས་མི་འདྲ་བ་མང་པོ་བསྒོམ་ལོ་བྱས་ཀྱང༌། གང་ལ་ཡང་ངེས་ཤེས་མ་སྐྱེས་ནས། དངོས་གྲུབ་འདོད་པ་བཞིན་དུ་འབྱུང་བ་དེ་དཀའ་བ་ལགས། དེ་ཡང་རྒྱ་གར་ཀུན་ན་བུ་ཚ་ཆུང་དུས་ནས་ལྷ་ཁང་རྣམས་སུ་ཁྲིད་ནས།
ཁྱོད་ཀྱི་ཡི་དམ་ལྷ་གང་ཡིན་ལ་མཛུབ་མོ་ཚུགས་བྱས་པས། ངའི་ལྷ་འདི་ཡིན་ཟེར་ནས་མཛུག་གུ་གང་བཙུགས་པ་དེ་བསྒོམ་དུ་བཅུག་པས། གྲུབ་པ་ཐོབ་པར་ཚེགས་མེད་པ་ཡིན་པ་གདའ། དེས་ན་སངས་རྒྱས་ཐམས་ཅད་སྐུ་གཅིག་པའི་གནད་ཀས། ལྷ་ངེས་ཤེས་གང་སྐྱེས་པ་གཅིག་བསྒོམས་པས་ཐམས་ཅད་བསྒོམ་པར་ཡོང་བ་ལགས། དེ་ཡང་ཡི་དམ་གྱི་ལྷ་དེ་གསལ་བ་ལ། དམ་ཚིག་ཏུ་ལུས་ངག་ཡིད་གསུམ་གྱི་མི་དགེ་བ་བཅུ་ནན་ཏན་གྱིས་སྤོང་དགོས་པ་ལགས། དེ་ལ་ཁྱད་པར་དུ་གསང་བ་རྟེན་འབྲེལ་གནས་པ་དང༌། རྒྱས་པ་དང༌། བརྟན་པར་བྱེད་པ་གལ་ཆེ་བ་ལགས།
དེ་ལྟར་བྱས་པའི་དུས་སུ་ལུས་ངག་ཡིད་གསུམ། ཡི་དམ་གྱི་ལྷའི་སྐུ་གསུང་ཐུགས་སུ་གྱུར་ནས། རྫོགས་པའི་བྱང་ཆུབ་ཏུ་སངས་རྒྱ་བར་ཡོང་བ་ལགས། དེ་ནས་སེམས་དངོས་པོའི་གནས་ལུགས་བགྱི་བ་འདི་ལ། རྗེ་བཙུན་ཆེན་པོ་ཏིལླི་པའི་ཞལ་ནས། ཀྱེ་ཧོ་འདི་ནི་རང་རིག་ཡེ་ཤེས་ཏེ། ། ངག་གི་ལམ་འདས་ཡིད་ཀྱི་སྤྱོད་ཡུལ་མིན། ། ཏིལླི་ང་ཡིས་ཅི་ཡང་བསྟན་དུ་མེད། ། རང་རིག་ཉིད་ལ་མཚོན་ཏེ་ཤེས་པར་བྱོས། ། བགྱི་བ་གསུངས་པས།
དེ་ལྟ་བུའི་སེམས་ཀྱི་གནས་ལུགས་དེ། མངོན་དུ་གྱུར་བར་བྱེད་པ་ལ། ཏིལླི་པའི་ཆོས་དྲུག་བགྱི་བ་འདིས་ཉམས་སུ་ལེན་དགོས་པ་ཡིན། དེ་ལ་ཏིལླིའི་ཆོས་དྲུག་ནི། མི་བསམ། མི་མནོ། མི་སེམས། མི་དཔྱད། མི་བསྒོམ། སེམས་ནི་ཡང་དག་ཉིད་དུ་གྲོལ་བགྱི་བ་དེ་ལྟ་བུ་ཉམས་སུ་ལེན་དགོས་པ་ལགས།
དེ་ཡང་སྔོན་རྗེ་རིན་པོ་ཆེ་ཕག་མོ་གྲུར་བཞུགས་པའི་དུས་སུ། རྗེ་ཕག་མོ་གྲུ་པའི་ཞལ་ནས། ཁྱོད་ཀྱིས་ཁམས་སུ་ཅི་བསྒོམས་བྱ་བ་གསུང་སྐད། རྗེ་རིན་པོ་ཆེའི་ཞལ་ནས། ཕྱག་རྒྱ་ཆེན་པོ་བསྒོམས་ལགས་ཞུས་པས། ཁྱོད་ཀྱིས་ཁམས་སུ་བསྒོམས་པའི་ཕྱག་རྒྱ་ཆེན་པོ་དེ་དང༌། ཁོ་བོའི་ཕྱག་རྒྱ་ཆེན་པོ་དེ་ལ་ཁྱད་ཅི་འདུག་གསུངས་པ་ལ། དེ་ལ་ཁྱད་མི་འདུག་ཞུས་པས། ཁྱད་པར་ཇི་ལྟར་མི་འདུག་གསུང༌། གློད་ནས་འཇོག་པར་འདུག་ཞུས་པས།
ཁོ་བོའི་དེ་ནི་གློད་པ་མ་ཡིན་ནོ། ། ཁོ་བོའི་དེ་ནི་གློད་པ་མ་ཡིན་ནོ། ། གསུང་སྐད། དེས་ན་དཔལ་ཕག་མོ་གྲུ་པ་ལ་ནི། སྒྲིམ་གློད་གཉིས་ཀྱི་བར་ན་ཅིག་ཡོད་པར་གདའ། དེས་ན་དེ་ལྟར་མ་ཡེངས་པར་མོས་གུས་བྱས་ཤིང་བསྒོམས་ན། འཁོར་འདས་མ་ལུས་པ་ཐམས་ཅད་ཆོས་ཀྱི་སྐུར་རྟོགས་ནས། རྫོགས་པའི་བྱང་ཆུབ་ཏུ་སངས་རྒྱ་བ་ལ་ཚེགས་མེད་པ་ལགས་པས། དེ་ལྟར་ཉམས་སུ་ལེན་པར་ཞུ་འཚལ།། །། ༥༥༩༽
༄། །སངས་མ་རྒྱས་པ་ནི་དཔོན་སློབ་གྱི་རྟེན་འབྲེལ་མ་འཛོམས་པས་ལན་པ།། ཡང་བླ་མ་རིན་པོ་ཆེའི་ཞལ་ནས། རྫོགས་པའི་བྱང་ཆུབ་ཏུ་སངས་མ་རྒྱས་པ་དེ་ཅིས་ལན་སྙམ་ན། དཔོན་སློབ་ཀྱི་རྟེན་འབྲེལ་མ་འཛོམས་པ་གཅིག་པུས་ལན་པ་ཡིན། བགྱི་བ་གསུང༌། དེས་ན་བླ་མ་མཚན་ཉིད་དང་ལྡན་པ་ཞིག་ལ། སློབ་མ་མོས་གུས་དང་ལྡན་པ་ཞིག་ཕྲད་པར་སོང་ན། ཚེ་གཅིག་ལུས་གཅིག་ལ་རྫོགས་པའི་བྱང་ཆུབ་ཏུ་སངས་རྒྱ་བ་ལ་ཚེགས་མེད་པ་ཡིན། དེ་ལ་བླ་མ་མཚན་ཉིད་དང་ལྡན་ཡང༌། སློབ་མ་མོས་གུས་དང་མ་ལྡན་ན།
ཡོན་ཏན་མི་སྐྱེ། སློབ་མ་ལ་མོས་གུས་ཡོད་ཀྱང༌། བླ་མ་མཚན་ཉིད་དང་མི་ལྡན་ན། ཡོན་ཏན་སྐྱེ་མི་སྲིད་པས། དེ་ལྟ་བུ་དེ་བཅོམ་ལྡན་འདས་ཀྱིས་བདུད་ཀྱི་ལས་སུ་གསུངས་ཏེ། དེ་ལྟར་ཡང༌། དཔོན་སློབ་ཚོགས་པར་མི་ལྡན་ན། ། རྒྱལ་བས་བདུད་ཀྱི་ལས་སུ་གསུངས། ། དཔོན་སློབ་རྟེན་འབྲེལ་འཛོམས་པར་བྱེད་པ་ཤིན་ཏུ་གལ་ཆེ། དེ་ཡང༌།
བླ་མ་མཚན་ཉིད་དང་ལྡན་པ་གལ་ཆེ་བས། བླ་མ་གདམ་པར་བྱེད་དགོས་པ་ཡིན། དེ་ལྟར་མ་བྱས་པར་ཅི་ཡིན་ཆ་མེད་པར། བླ་མ་གང་ཐོད་ཐོད་ཀྱི་རྩར་མོས་གུས་བྱེད་ལོ་བྱས་ཀྱང༌། རང་གི་རྒྱུད་ལ་ཡོན་ཏན་སྐྱེ་བ་ཤིན་ཏུ་དཀའ་བ་ཡིན། དེ་ལ། དཔལ་ཕག་མོ་གྲུ་པའི་ཞལ་ནས། བསྐོས་ཕོར་ལ་རི་མོ་མེད་ན། འབི་འབི་ལ་རི་མོ་མི་ཡོང་གསུང་བས། བླ་མ་མཚན་ཉིད་དང་མི་ལྡན་ན།
སློབ་མའི་རྒྱུད་ལ་ཡོན་ཏན་སྐྱེ་བའི་ཐབས་མེད་པ་ཡིན་ནོ། ། དེ་ལ་བཅོམ་ལྡན་འདས་ཀྱིས། རྒྱུད་དཀྲུགས། ལུང་བཅུས། མན་ངག་གབ་པའི་རྒྱུ་མཚན་ཡང༌། ཤེས་རབ་ཆེ་རབ་རྣམས་བླ་མ་མེད་པར་རང་དགར་ཞུགས་ཀྱིས་དོགས་པ་མ་གཏོགས་པ། འོ་སྐོལ་གྱི་ཤེས་ཀྱིས་དོགས་པ་མ་ལགས། དེ་ཡང་བླ་མ་མེད་པར་ཞུགས་པ་ལ་སྐྱོན་ཅི་ཡོད་སྙམ་ན། བླ་མ་མེད་པའི་དུས་སུ་མོས་གུས་བྱ་ས་མེད། ཚོགས་གསོག་པའི་ས་མེད།
དམ་ཚིག་བསྲུང་མི་ཤེས། དེ་ལྟར་མོས་གུས་མ་བྱས། དམ་ཚིག་མ་བསྲུངས། ཚོགས་མ་བསགས་པས། སྒྲིབ་པ་མི་འདག་ཅིང་ཚོགས་མི་རྫོགས། དེའི་དུས་སུ་ཡི་གེ་ན་ཡོད་པ་ལྟར་བསྐལ་པའི་བར་དུ་བསྒྲུབ་ལོ་བྱས་ཀྱང༌། ཕལ་ཆེར་བྲོ་ ནད་ བཅད་འབྱུང་བ་མ་གཏོགས་པ། དངོས་གྲུབ་མི་ཐོབ་པ་ལགས། དེའི་དུས་སུ་རང་ལ་བླ་མ་མེད་པའི་སྐྱོན་ཡིན་ཡང་མི་ཤེས་པར། ཆོས་ལ་ལོག་ལྟ་སྐྱེས་ནས།
གནས་ངན་པ་རྣམས་སུ་སྐྱེ་བའི་རྒྱུར་འགྲོ་དོགས་ཡོད་པ་ཡིན་པས། དེས་ན་བླ་མ་མཚན་ཉིད་དང་ལྡན་པ་ཞིག་མེད་པར་སོང་ན། ཤི་ལོ་བརྒྱལ་ལོ་བྱས་ཀྱང༌། ཡོན་ཏན་སྐྱེ་བའི་ཐབས་མེད་པ་ཡིན་ནོ། ། དེ་ལྟར་ཡང༌། ཡོན་ཏན་ཐམས་ཅད་རབ་རྫོགས་ཀྱང༌། ། བླ་མ་མེད་ན་སྲིད་མཐར་མིན། ། སྐྱ་བ་འཛིན་པ་མེད་པ་ཡིས། ། གྲུ་ཡིས་ཕ་རོལ་འགྲོ་མི་ནུས། ། གསུངས་པས།
བཟོ་ལ་སོགས་པ་འཇིག་རྟེན་པའི་རིག་བྱེད་སློབ་ཀྱང༌། སློབ་དཔོན་མཁས་པ་ཞིག་ལ་མ་གཏོགས་པར་གང་ཐོད་ཐོད་ཅིག་ལ་བསླབས་པར་སོང་ན། རང་ལའང་ཡོན་ཏན་མི་ལོབས་པས། ཁོ་པས་ནི་ཁོའི་སློབ་དཔོན་རང་གིས་ཀྱང་ཅང་མི་ཤེས་ཟེར་ནས། ཁྱད་དུ་གསོད་དུ་ཡོང་བས། མཁས་དགོས་ན། ཚེ་འདི་ཕྱི་གཉིས་ཀྱི་སོ་ནམ་རྫོགས་པའི་སངས་རྒྱས་ལ་རག་ལས་པའི་བླ་མ་དེ་ཤིན་ཏུ་ཡང་མཁས་ཤིང༌། མཚན་ཉིད་ཐམས་ཅད་དང་ལྡན་པ་ཞིག་དགོས་པ་ཡིན། དེས་ན། བླ་མ་མཁས་པ་རྣམས་ལ་རྟག་ཏུ་བསྟེན་པར་བྱ། །
ཅི་ཕྱིར་ཞེ་ན་མཁས་པའི་ཡོན་ཏན་དེ་ལས་འབྱུང༌། ། བགྱི་བ་གསུངས་པས། བླ་མ་ཤིན་ཏུ་མཁས་པ་ཞིག་འཚོལ་དགོས་པ་ཡིན། དེ་ཡང་དང་པོ་ནས་ངོ་གསར་མ་འཚར་བར། བླ་མ་བཟང་ངན་བརྟགས་ནས། རང་མོས་གུས་མ་སྐྱེས་མཚན་ཉིད་དང་མི་ལྡན་པར་འདུག་ན། དེར་མི་སྡོད་ནས། བླ་མ་བཟང་པོ་གཞན་དུ་འཚོལ་དགོས་པ་ཡིན། དེ་ལྟར་ཡང༌། སྒོག་སྐྱ་དུག་སྡོང་ལྟ་བུའི་སློབ་དཔོན་སྤང༌། །
བགྱི་བ་གསུང༌། དེ་ཡང་མ་གུས། མ་དད་ཞིང༌། རྩ་བར་བསྡད་ལོ་བྱས་ཀྱང་ཡོན་ཏན་མི་སྐྱེ་བའི་སྟེང་དུ། དཔོན་སློབ་གཉིས་ཀའི་དམ་ཚིག་ཉམས་ནས། ངན་སོང་དུ་འགྲོ་བའི་ཉན་ཡོད་པ་ལགས། ད་དེ་ལྟར་ཡང༌། སློབ་དཔོན་དང་ནི་སློབ་མ་དག མཚུངས་པར་དམ་ཚིག་མཉམ་གྱུར་པས། དཔའ་བོས་དང་པོ་སློབ་དཔོན་དང༌། །
སློབ་མའི་འབྲེལ་བ་བརྟག་པར་བྱ། ། གསུང་བས། དང་པོ་ཆོས་འབྲེལ་མ་ཞུས་པའི་གོང་དུ། ས་འོག་ཡངས་པའི་དུས་ཅི་བྱེད་ཉན་པའི་དུས་སུ་ལེགས་པར་བརྟག་དགོས་པར་སྣང༌། དེ་ཡང༌། ཚན་རེ་བཞིན་དུ། ད་ལྟ་བླ་མ་བཟང་པོ་འདམ་དུས་སུ་མ་ཤེས་པར་བྱས་ནས། མིས་ཅི་ཟེར་གྱི་ཁ་ལ་ཉན་ནས། བདག་པོས་ཁྲིད་ཀྱང་སྣ་ཤུ་ཤུ། རྐུན་མས་ཁྲིད་ཀྱང་སྣ་ཤུ་ཤུ།
གང་ཁྲིད་ཀྱི་ཕྱི་ལ་སོང་བ་དང༌། རང་ཙམ་མ་ཆོག་པ་རེ་རེའི་ཞབས་སུ་མགོ་འཇུག་པར་འདུག དེ་ཙུག་སོང་ན་དཀའ་ལས་སྐྱིད་སྡུག་དང་དཔག་ཏུ་མེད་པ་བྱེད་ལོ་བྱས་ཀྱང༌། ཡོན་ཏན་མ་སྐྱེས་པའི་དུས་སུ་ཁྱི་ཆུ་གཏོར་ལ་རྒྱུགས་པ་བཞིན་དུ་འགྲོ་བ་ཡང་ཐག་ཉེ་མོ་ན་ཡོད་པ་ཡིན་པས། དེས་ན་བླ་མ་མཚན་ཉིད་ལྡན་པ་འཚོལ་དགོས་པ་ཡིན། དེ་ལ་ཡང་དག་པར་རྫོགས་པའི་སངས་རྒྱས་བཅོམ་ལྡན་འདས་ཀྱིས། བླ་མའི་མཚན་ཉིད་དཔག་ཏུ་མེད་པ་ཞིག་གསུངས་ཀྱང༌། རྗེ་ཕག་མོ་གྲུ་པས་མདོར་བསྡུས་པ་ནི། ཆོས་གསུམ་དང་ལྡན་པའི་རིན་པོ་ཆེ་བགྱི་བ། ཆོས་གསུམ་ལྡན་དུ་བཞེད།
དེ་ལ་ཆོས་གསུམ་པོ་དེ་གང་ཡིན་སྙམ་ན། ཤེས་རབ་ཆེན་པོའི་སྒོ་ནས་གཞན་གྱི་ལམ་སྣ་འཁྲིད་ནུས་པ། སྙིང་རྗེ་ཆེན་པོའི་སྒོ་ནས་སེམས་ཅན་གྱི་སྡུག་བསྔལ་གྱི་ཁུར་འཁུར་ནུས་པ། ཚེ་འདི་ལ་ལྟོས་པ་སྤུ་རྩེ་ཙམ་མེད་པ་དང་གསུམ་ལགས། དེ་ལ་ཤེས་རབ་ཆེན་པོའི་སྒོ་ནས། གཞན་གྱིས་ལམ་སྣ་འཁྲིད་ནུས་པའི་དབང་དུ་བགྱིས་ན། སེམས་ཅན་གྱི་ཁམས་རྒྱུད་ཤེས་པ་བྱེད་པས། གདུལ་བྱའི་བློ་རིགས་ཐ་དད་པ་རྣམས་དང་བསྟུན་ནས། གང་ལ་གང་ཕན་གྱི་སྒོ་ནས་གདམས་ངག་བསྟན་པའི་སྒོ་ནས། རྒྱུད་སྨིན་པར་ནུས་པ་ཞིག་དགོས་པ་ལགས།
དེ་ལྟར་མི་ཤེས་ན་ཡོན་ཏན་སྐྱེ་བ་ཡང་ཤིན་ཏུ་དཀའ་བ་ལགས་ཏེ། དེ་ལྟར་ཡང༌། ཅིག་ཅར་བ་ཡི་སྨན་ཆེན་དེ། ། རིམ་གྱིས་པ་ཡི་དུག་ཏུ་འགྱུར། ། རིམ་གྱིས་པ་ཡི་སྨན་ཆེན་དེ། ། ཅིག་ཅར་བ་ཡི་དུག་ཏུ་འགྱུར། ། བགྱི་བ་གསུངས་པས། སེམས་རྒྱུད་ཐ་དད་པས་བསྡུས་པ་རྣམས་གཅིག་ལ་ཕན་ཡང་གཅིག་ལ་གནོད་པར་ཡོང་བས། དེ་ལྟ་བུ་རྣམས་ཀྱི་རྒྱུད་ལ་ཡོན་ཏན་མ་སྐྱེས་པ་སྐྱེས། སྐྱེས་པ་བརྟན་པ།
བརྟན་པ་དེ་རྣམས་གོང་ནས་གོང་དུ་བོགས་ཐོན་པའི་ཐབས་ལ་མཁས་པ་ཞིག་དགོས་པ་ལགས། བླ་མ་མཚན་ཉིད་དང་ལྡན་པའི་གོ་བ་ཡང༌། དེ་ལྟ་བུ་ཞིག་ལགས་གསུངས་པ་ཡིན། དེ་ལྟར་མ་ནུས་ན་མཚན་ཉིད་དང་མི་ལྡན་པའི་གྲངས་སུ་འགྲོ་བ་ལགས། དེ་ལྟར་ཡང༌། གཉུག་མའི་དྲོད་ཚད་མི་ཤེས་པར། ། སྐལ་ལྡན་གྱི་མགོ་སྐོར་མ་བྱེད་ཅིག གསུང་བས། དེ་ལྟར་མི་ཤེས་པར་གདམས་ངག་གི་རིམ་པ་ཚོད་ཚོད་བསྟན་ལོ་བྱས་ཀྱང་མགོ་སྐོར་དུ་ཆ་བ་མ་གཏོགས་པ། ཡོན་ཏན་སྐྱེ་བར་མི་ནུས་པ་ཡིན།
དེས་ན། བླ་མ་མཁས་པས་སློབ་མ་ལ། སྐྱོན་བྱུང་ན་གེགས་སེལ་བ་ལ་མཁས་ཤིང༌། ཡོན་ཏན་བྱུང་ན་བོགས་འདོན་པའི་ཐབས་ལ་མཁས་པ། སེམས་ཅན་གྱི་ལམ་སྣ་རྫོགས་པའི་སངས་རྒྱས་ཀྱི་སར་འཁྲིད་ནུས་པ་ཞིག་དགོས་པ་ཡིན་ནོ། ། སྙིང་རྗེ་ཆེན་པོའི་སྒོ་ནས། སེམས་ཅན་གྱི་སྡུག་བསྔལ་གྱི་ཁུར་འཁུར་བའི་དབང་དུ་བྱས་ན། ཇི་ལྟ་བུ་ཡིན་སྙམ་ན། དེ་ཡང་སྔོན་གྱི་དུས་ན་མི་ནག་མདུང་ཐུང་དེས། ཚོང་པ་ལྔ་བརྒྱ་གསོད་པར་བརྩམས་པ་ལ།
བསད་པར་སོང་ན་དེ་རྣམས་ཐམས་ཅད་མནར་མེད་པའི་སེམས་ཅན་དམྱལ་བ་ཆེན་པོར་འགྲོ་བར་འདུག་པ་སྟེ། དེད་དཔོན་ཐབས་ལ་མཁས་པ་དེས། ཐུགས་རྗེ་ཆེན་པོས་མ་བཟོད་པས་ཁོ་རང་གི་བདེ་བ་དང༌། གཞན་གྱི་སྡུག་བསྔལ་བ་བརྗེས་ནས། མི་ནག་ལ་མདུང་ཐུང་བསྣུན་ནས་བསད་པས། བསྐལ་པ་དཔག་ཏུ་མེད་པར་དམྱལ་བར་བཞུགས་པ་དང༌། རྫོགས་པའི་བྱང་ཆུབ་ཏུ་སངས་རྒྱས་པའི་དུས་སུ་ཡང༌། ཞབས་ལ་སེང་ལྡེང་གི་ཚལ་པ་ཟུག་པ་ལགས། དེས་ན་སྙིང་རྗེ་ཆེན་པོ་དང་ལྡན་པ་ཞིག་དགོས་པ་ཡིན་ནོ། ། དེ་ཡང༌།
ཚེ་འདི་ལ་ལྟོས་པ་སྤུའི་རྩེ་མོ་ཙམ་མེད་པ་ཤིན་ཏུ་དཀའ་བའི་རིགས་སུ་གདའ་བས། དེ་ལ་སྔོན་སྤྱན་སྔ་ནས་ཁོང་རང་ཉིད་ལ་ཡང་ཐུགས་དགོངས་ཅི་འདྲ་བ་ཡོད་མི་ཤེས་ཚུན་ཆད་གསུངས་ནས། གཏོར་མ་ཞུ་བའི་དུས་སུ་ཡང༌། རྗེ་རིན་པོ་ཆེའི་ཐུགས་ཀྱི་དགོངས་པ། མ་ནམ་མཁའ་དང་མཉམ་པའི་སེམས་ཅན་ཐམས་ཅད་བདེ་བ་དང་ལྡན། སྡུག་བསྔལ་དང་བྲལ་རྫོགས་པའི་བྱང་ཆུབ་ཐོབ་པར་བྱ་བའི་ཆེད་དུ། ཟེར་ནས་ཞུ་བ་མ་གཏོགས་པ། ཐུགས་ཀྱི་དགོངས་པ་ཡོངས་སུ་རྫོགས་པར་བྱ་བའི་ཆེད་དུ་བགྱི་བ་ཟེར་མི་ཉན་པ་ཡིན་གསུང༌། རྗེ་རིན་པོ་ཆེ་ལ་ནི་ཐུགས་དགོངས་སྐྱོན་ཅན་དེ་ལྟ་བུ་གང་ཡང་མི་མངའ་སྟེ། ངེད་རང་རྣམས་ལ་ནི་དེ་ལྟ་བུ་དེ་འབྱུང་ཉེ་བར་བདོག་པ་ལགས།
དེས་ན། ཚན་གཅིག་གི་ཐུགས་དགོངས་དགྲ་ཕམ་པར་འདོད་པ་དང༌། གཉེན་སྐྱོང་བ་ལ་སོགས་པ་དེ་ལྟ་བུ་རྫོགས་པ་མ་དགོས་པ་ཅི་ཡོད། དེས་ན་ཚེ་འདིའི་ཆེ་ཐབས་དང༌། བཟང་ཐབས་འཇིག་རྟེན་ཆོས་བརྒྱད་ཀྱི་རྟོག་པ་སྐད་ཅིག་ཀྱང་གཏན་ནས་སྐྱེ་མི་སྲིད་པ་ཞིག་དགོས་པ་ཡིན། དེ་ལ། སྔོན་དཔལ་ཕག་མོ་གྲུ་པའི་སྤྱན་སྔར། རླངས་སེང་གེ་རྒྱལ་མཚན་བགྱི་བ་དེ་ཁམས་སུ་འགྲོ་བར། བླ་མ་རིན་པོ་ཆེ་ཉིད་ཀྱི་རྣམ་ཐར་ཞིག་འགྲོ་ཆོས་སུ་གནང་བར་ཞུ་ཟེར་ནས་ཁོས་ཞུ་བ་བྱས་པས། དཔལ་ཕག་མོ་གྲུ་པའི་ཞལ་ནས།
ཁོ་བོ་ལ་ཡོན་ཏན་གྱི་རྣམ་པ་ཅི་ཡང་བཤད་རྒྱུ་མེད། ཁོ་བོ་བླ་མ་ཞུ་ཡས་བཞིན་དུ་བསོད་སྙོམས་བྱེད་ཅིང་རི་ཁྲོད་དུ་སྒྲུབ་པ་བྱེད་སྙམ་པ་ལ། དུས་དེང་སང་འདི་འདྲ་བ་ཞིག་ཏུ་སོང་བྱ་བ། ཁོང་རང་ལ་ཐུགས་མ་རངས་པའི་བཀའ་སྩལ་མང་པོ་ཞིག་མཛད་པའི་རྗེས་ལ། འོན་ཀྱང་ཚེ་འདིའི་རྟོག་པ་ནི་སྤུའི་རྩེ་མོ་ཙམ་ནི་མེད་པ་ཡིན་གསུང་སྐད། དེས་ན་ཚེ་འདིའི་རྟོག་པ་བགྱི་བ་དེ། སྐད་ཅིག་ཀྱང་མི་སྐྱེ་བ་དེ་ལྟ་བུ་ཞིག་དགོས་པ་ལགས། བླ་མ་མཚན་ཉིད་དང་ལྡན་པ་དེ་ལྟ་བུ་ཞིག་ལ། སློབ་མ་མོས་གུས་ཅན་ཞིག་ཕྲད་ནས། དཔོན་སློབ་ཀྱི་རྟེན་འབྲེལ་གཤའ་མར་འཛོམས་པའི་དུས་སུ།
ཚེ་གཅིག་ལུས་གཅིག་གིས་རྫོགས་པའི་བྱང་ཆུབ་ཏུ་སངས་རྒྱ་བ་ལ་ཚེགས་མེད་པ་ལགས། དེ་ཡང་དེ་ལྟ་བུའི་བླ་མ་མཚན་ཉིད་དང་ལྡན་པ་ལ། སློབ་མ་མོས་གུས་བྱ་ལུགས་དཔག་ཏུ་མེད་པ་ཡོད་ཀྱང༌། བླ་མ་དམ་པའི་གསུང་ལ་ཚད་མར་བརྩི་བ་དང༌། ཅི་གསུང་གི་བཀའ་བཞིན་དུ་བསྒྲུབ་ཅིང༌། མཉེས་པར་བྱེད་པ་ཞིག་དགོས་པ་ཡིན། དེ་ལྟར་ཡང༌། རྗེ་བཙུན་ཏིལླི་པའི་ཞལ་ནས། མི་བརྗེད་གཟུངས་ཐོབ་ནཱ་རོ་པས། ། བཅུ་གཉིས་བར་དུ་ང་མཉེས་བྱས། །
ང་ཡི་རྟོགས་པ་ཁོ་ལ་ཡོད། ། ཕྱི་རབས་སེམས་ཅན་དོན་གཉེར་རྣམས། ། རྟོགས་པ་འདོད་ན་ཁོ་ལ་འཐུད། ། བགྱི་བ་གསུང་བས། མོས་གུས་བྱེད་ཅིང་བླ་མ་དམ་པས་ཇི་ལྟར་གསུངས་པ་བཞིན་དུ་བྱས་པས། མཆོག་གི་དངོས་གྲུབ་ཐོབ་པ་ཡིན། དེ་ལ། རྗེ་རིན་པོ་ཆེའི་ཞལ་ནས། བླ་མ་དམ་པ་དེས་འབྲི་ལ་གཡག་ཡིན་ཟེར་ཡང༌། འདི་རྒྱུ་མཚན་ཞིག་མེད་ན་མི་གསུངས་པས།
དེ་རང་ཡིན་པའི་ངེས་ཤེས་སྐྱེ་དགོས་པ་ཡིན་གསུང༌། དེ་ལྟར་ཡང༌། གུས་པས་བླ་མ་དབང་དུ་བྱེད་པ་ཡིན་པས། ཅི་གསུང་ལྟར་བསྒྲུབ་ནུས་པའི་མོས་གུས་ཆེན་པོ་དེ་ལྟ་བུ་ཞིག་ཡོད་པར་སོང་ན། བླ་མ་དམ་པ་དེ་ཡང་ཤིན་ཏུ་མཉེས་ཞིང༌། རང་གི་དོན་ཐམས་ཅད་བླ་མ་དེས་ཚུར་ལ་བསྒྲུབ་པར་ཡོང་བ་ལགས། དེ་ལྟར་ཡང༌། རྗེ་མར་པའི་ཞལ་ནས། ཅི་གསུང་བཀའ་བཞིན་བསྒྲུབ་པ་དེ། ། མི་ལ་རྡོ་རྗེ་རྒྱལ་མཚན་ཡིན། །
གདམས་ངག་བྱིན་པ་དེ་ཙུག་ལགས། ། བགྱི་བ་གསུང་པས། དེ་ལྟ་བུའི་བླ་མ་མཚན་ཉིད་དང་ལྡན་པ་ཞིག་དང༌། སློབ་མ་མོས་གུས་རབ་ཡོད་པ་ཞིག་དང་ཕྲད་ན། གདམས་ངག་གི་རིམ་པ་གཞན་གང་ཡང་མ་བསྟན་པར། གྲེ་བསལ་ལ་སོགས་པ་རིགས་མི་འདྲ་བ་བྱས་ཀྱང༌། གྲོལ་བའི་རིགས་ཅན་ཞིག་ཡོད་པ་ཡིན། དེ་ཡང་ཞལ་མཐོང་བ་དང༌། གསུང་ཐོས་པ་ཙམ་ལ་བརྟེན་ནས་དགེ་སྦྱོར་བསམ་གྱིས་མི་ཁྱབ་པ་སྐྱེ་བ་ཡོད། དེ་ལ་བླ་མ་དམ་པའི་གསུང་ཇི་ལྟ་བ་བཞིན་བསྒྲུབ་པའི་དུས་སུ།
བླ་མ་དམ་པ་དེའི་སྐུ་གསུང་ཐུགས་དང༌། དབྱེར་མེད་གཅིག་ཏུ་འདྲེས་ནས་ཚེ་གཅིག་ལུས་གཅིག་ཏུ་རྫོགས་པའི་བྱང་ཆུབ་ཏུ་སངས་རྒྱས་པ་ལ་ཚེགས་མེད་པས། དེ་ལྟར་དུ་མཛད་པར་ཞུ་འཚལ།། །།
༥༦༠༽ ༄། །མོས་གུས་ཇི་ཙམ་ཡོད་པ་དེ་ཙམ་གྱིས་ཡོན་ཏན་སྐྱེ་བར་གདམས་པ།། ཡང་བླ་མ་རིན་པོ་ཆེའི་ཞལ་ནས། འདི་རང་ལ་མོས་གུས་ཇི་ལྟར་ཡོད་པ་བཞིན་དུ་དེའི་ཡོན་ཏན་འབྱུང་བ་ཡིན་བགྱི་བ་གསུང༌། དེ་ཡང་དཔལ་ཕག་མོ་གྲུ་པའི་ཞལ་ནས། མོས་གུས་རབ་ལ་སྒོམ་རབ། མོས་གུས་འབྲིང་ལ་སྒོམ་འབྲིང༌།
མོས་གུས་ཐ་མ་ལ་སྒོམ་ཐ་མ། བགྱི་བ་གསུང་པས། མོས་གུས་ཅི་ཙམ་ཡོད་པ་དེའི་ཁ་ཚོན་གྱིས་ཡོན་ཏན་སྐྱེ་བ་ལགས། དེས་ན་མོས་གུས་མེད་པའི་རྟེན་གྱི་གང་ཟག་དེ་ལ་ཡོན་ཏན་མི་སྐྱེ་བ་ཡིན། དེ་ལྟར་ཡང༌། དད་པ་མེད་པའི་མི་རྣམས་ལ། ། དཀར་པོའི་ཡོན་ཏན་མི་སྐྱེ་སྟེ། ། ས་བོན་མེ་ཡིས་ཚིག་པ་ལ། ། མྱུ་གུ་སྔོན་པོ་ཇི་བཞིན་ནོ། ། གསུངས་པས།
དེ་ལྟར་དད་པ་མེད་ན། དཀར་པོའི་ཡོན་ཏན་གང་ཡང་སྐྱེ་བའི་ཐབས་མེད་པ་ལགས། དེ་ལ་དང་པོའི་དུས་སུ་མོས་གུས་སྐྱེ་བ་དེ་དཀའ་བར་བྱུང་ན་ཡང༌། བློས་བཅོས་མ་ཚུན་ཆད་བྱས་ཤིང་མོས་གུས་བྱེད་དགོས་པ་ཡིན། དེ་ཡང་ཕྱག་དང་སྐོར་བ་ལ་སོགས་པ་དཔག་ཏུ་མེད་ཅིང་མོས་གུས་སྐྱེ་བའི་གསོལ་བ་གདབ་པས། ཇི་ཞིག་ལྟར་ལ་བཅོས་མ་མེད་པའི་མོས་གུས་གཤའ་མ་སྐྱེ་བ་ལ་ཚེགས་མེད་པ་ཡིན། དེ་སྔོན་རྗེ་རིན་པོ་ཆེ་ཕག་མོ་གྲུ་ན་བཞུགས་པའི་དུས་སུ། ཁམས་ཀྱི་གའུ་དམ་འབྱར་མ་རབ་གཅིག་མངའ་བ་དེ། སྒོམ་ཆེན་བཟང་བར་བྱེད་པ་ཞིག་སྣང་བ་དེ་ལ་བཙོངས་ནས། ཁོ་ན་རེ་གོང་གྱིས་ཟེར་བ་ལ།
ཁྱེད་རང་གིས་ཅི་སྟེར་བྱིན་གསུངས་པས། ཕྱིས་ཀྱི་དུས་སུ་ཁོས་ནས་བྲེ་ལྔ་ལས་མ་བྱིན་པས། རྗེ་རིན་པོ་ཆེའི་ཐུགས་དགོངས་ལ། ཀུན་གྱི་དྲག་ཤོས་སུ་བྱེད་པ་ཡང་འདི་འདྲ་ན། གཞན་ནི་ཀྲང་པ་ སྙིང་པོ་མ་རྒྱས་པའི་རྐང་ཧྲེང་ལ་ཤོར་བ་ ཡིན་ངེས་སྙམ་པའི་དགོངས་པ་བྱུང༌། མོས་གུས་ལ་ལྟེམ་རྐྱང་བྱུང་བ་ཡིན་པར་གདའ། དེ་ནས་ཡང་ཕྱག་འཚལ་སྒང་དུ་བྱོན་ཏེ། མོས་གུས་ནི་ཡེ་མེད་ཀྱང་བཅོས་མ་མཛད་ཅིང་ཕྱག་དཔག་ཏུ་མེད་པ་འཚལ་བས། དེ་ན་འགྲིམ་པ་ཀུན་གྱིས་ཀྱང༌། འདི་མོས་གུས་རེ་ཆེ་ཞིག་སྣང་ཟེར་བ་ལ།
རྗེ་རིན་པོ་ཆེའི་ཐུགས་དགོངས་ལ། ང་ལ་མོས་གུས་དག་རེ་མེད་པ་དགོངས་པ་བྱུང་གསུང༌། དེ་ནས་ཕྱིས་ཀྱི་དུས་སུ་ནི། གཟོད་བཅོས་མ་མེད་པའི་མོས་གུས་གཤའ་མ་ཞིག་སྐྱེས་པ་ཡིན་བགྱི་བ་གསུང༌། དེས་ན་ངེད་རང་རྣམས་ཀྱང༌། སྤྱིར་སེམས་ཅན་གྱི་འཁྲུལ་པ་མི་བརྟག ཁྱད་པར་དུ་བླ་མ་དང༌། གྲོགས་པོ་དགེ་འདུན་གྱི་འཁྲུལ་པ་བརྟག་མི་བཏུབ་པ་ཡིན། དེ་ལ་ངེད་རང་གིས་མཐོང་བ་ཚན་གཅིག་ཀྱང་ཚད་མ་ཡིན་ངེས་མེད། ཁོང་ཐབས་མཁས་པ་ཡིན་ནམ་ཡང་མི་ཤེས།
དེས་ན་བླ་མ་དམ་པ་ལ་ཡང་མི་འཐད་པ་དང་མི་ཤེས་པ་དང༌། མི་ཐང་བ་ལ་སོགས་པའི་ལོག་པའི་རྟོག་པ་མང་པོ་ཡར་ལ་མི་བཀབ་པར། འབྲི་ལ་གཡག་ཡིན་གསུང་ན་ཡང་གསུང་བས། ཡིད་ཆེས་པའི་དཔེ་དེ་འདྲ་བ་ཞིག་ཡོད་པར་སོང་ན། མོས་གུས་ཀྱི་རྟེན་འབྲེལ་གྱིས། བླ་མ་དམ་པ་ལ་ཆོས་ཀྱི་སྐུའི་འདུ་ཤེས་སྐྱེ་བར་ཡོང་བ་ཡིན། དེ་ཡང་སྣང་བ་ཐམས་ཅད་རང་གི་སེམས་ཡིན་པའི་གནད་ཀྱིས། དེའི་དུས་སུ་རང་གི་རྒྱུད་ལ་དགེ་སྦྱོར་བསམ་གྱིས་མི་ཁྱབ་པར་ཡོང་བ་ལགས། དེ་ལྟར་ཡང༌། གཞན་གྱིས་བརྗོད་མིན་ལྷན་ཅིག་སྐྱེས། །
གང་དུ་འང་ནི་མི་རྙེད་དེ། ། བླ་མའི་དུས་མཐའ་བསྟེན་པ་དང༌། ། རང་གི་བསོད་ནམས་ལས་ཤེས་བྱ། ། བགྱི་བ་གསུང་པས། བླ་མ་དམ་པའི་མོས་གུས་ཀྱང་ཆོས་ཀྱི་སྐུ་ལས་ཕར་གཏུགས་ས་མེད་པ་ལགས། དེ་ལྟ་བུའི་མོས་གུས་མཐར་ཐུག་པ་ཞིག་མེད་པར་སོང་ན། ཁ་ལྟ་ཆེན་པོ་བཟླས་ནས་ཡོང་མ་དག་བྱས་པས་མི་ཕན་པས། རང་བྱུང་དོན་དམ་པའི་ཡེ་ཤེས་དེ་རྟོགས་པ་མི་སྲིད་པ་ཡིན། དེ་ལྟར་ཡང༌། རང་བྱུང་རྣམས་ཀྱིས་དོན་དམ་དེ། །
དད་པ་ཉིད་ཀྱིས་རྟོགས་བྱ་ཡིན། ། ཉི་མའི་དཀྱིལ་འཁོར་འོད་འབར་བ། ། མིག་མེད་པ་ཡིས་མཐོང་བ་མེད། ། བགྱི་བ་གསུང༌། དེས་ན་ཉི་མའི་དཀྱིལ་འཁོར་ནམ་མཁའ་ལ་ཤར་ཡང༌། མིག་མེད་པ་ཡིས་མཐོང་རྒྱུ་མེད། དཔེ་དེ་བཞིན་དུ་རང་བྱུང་དོན་དམ་པའི་བདེན་པ་དེ་ཡང༌། གདོད་མ་ནས་རང་ཉིད་དང་འབྲལ་མ་མྱོང་བར་སོང་ཡང༌། མོས་གུས་མཐར་ཐུག་པ་ཞིག་མ་སྐྱེས་ཀྱི་བར་དུ་མི་རྟོགས་པ་ཡིན། དེ་ལ་གླེན་གཏམ་དུ་བྱས་ན།
མོས་གུས་དང་རྟོགས་པ་དེ་གཉིས་གཅིག་ཏུ་ཡོང་བ་ལགས། ནང་བསམ་པ་ཇི་ལྟར་ཡོད་པ་བཞིན་དུ། སྣང་བ་ཐམས་ཅད་ཀྱང་དེ་ལས་མི་གཞན་པར་ཡོང་བ་ཡིན། དེས་ན་རང་གི་སེམས་ལ་བོགས་ཐོན་ནས་ཇེ་བཟང་ལ་སོང་བའི་དུས་སུ། བླ་མ་ཡང་ན་འཕོས་ནས་ཇེ་བཟང་དང་ཇེ་མཐོ་ལ་འགྲོ་བ་ལགས། དེ་ལ་སྔོན་རྗེ་རིན་པོ་ཆེའི་ཞལ་ནས། བཙུན་ཆུང་ཞིག་ལ་ཁྱོད་ཀྱིས་བླ་མ་ལ་ཆོས་སྐུར་མཐོང་ངམ་གསུངས་པས། ཁོ་ན་རེ། བླ་མ་དག་ཨ་ཅང་ཆེས་ཏེ། དེ་མི་དགོས་རང་ཡང་ཆོས་སྐུ་ཡིན་ཟེར་སྐད།
དེ་ལ་རྗེ་རིན་པོ་ཆེ་ཤིན་ཏུ་མཉེས་ནས། དེ་ཁོ་ཤིན་ཏུ་བདེན་གསུང་ནས་མཉེས་མཉེས་མཛད་པར་གདའ། དེ་ཡང་མོས་གུས་ལ་ནན་ཏན་ཆེན་པོ་བྱས་པའི་དུས་སུ། མོས་གུས་ལ་བོགས་བསམ་གྱིས་མི་ཁྱབ་ཐོན་ནས་ཡོང༌། དེ་ལྟར་མོས་གུས་ལ་བོགས་ཐོན་ནས་ཡོན་ཏན་ཀྱང་དེའི་ཁ་ཚོན་དུ་བོགས་ཐོན་ནས། དེ་ཡང་མོས་གུས་ལ་རྒྱུན་བསྲིངས་པའི་དུས་སུ་གཤའ་མར་བོགས་ཐོན། མོས་གུས་མཐར་ཐུག་པའི་དུས་སུ་རྟོགས་པ་ཡང་མཐར་ཐུག་པ་ཡིན། དེ་ཡང་མོས་གུས་ཚད་དུ་འཁྱོལ་ལགས་ན། ། རྟོགས་པ་ཚད་དུ་འཁྱོལ་ནས་མཆི། ། བགྱི་བ་གསུང་བས།
དེ་ལྟར་མོས་གུས་མཐར་འཁྱོལ་བའི་དུས་སུ། དགེ་སྦྱོར་ལ་བོགས་ཐོན་པ་དང༌། རྣལ་འབྱོར་བཞིའི་རིམ་པ་རྒྱུད་ལ་སྐྱེས་ནས། ཚེ་གཅིག་ལུས་གཅིག་གིས་རྫོགས་པའི་བྱང་ཆུབ་ཏུ་སངས་རྒྱས་པ་ལ་ཚེགས་མེད་པས། དེ་བཞིན་དུ་ཉམས་སུ་ལེན་པར་ཞུ་འཚལ།། །། ༥༦༡༽ ༄། །སངས་མ་རྒྱས་པ་ནི་ཚོགས་བསགས་ན་ཡང་ཆོས་བརྒྱད་ཉན་རང་དུ་བསྔོས་པས་ལན་པ།། ཡང་བླ་མ་རིན་པོ་ཆེའི་ཞལ་ནས། ངེད་རང་ཐམས་ཅད་སྔོན་ཚེ་འཁོར་བ་ཐོག་མ་མེད་པ་ནས། རྫོགས་པའི་བྱང་ཆུབ་ཏུ་སངས་མ་རྒྱས་པ་གང་གིས་ལན་སྙམ་ན།
བསྔོ་བ་མ་ཤེས་པ་གཅིག་པུས་ལན་པ་ཡིན་བགྱི་བ་གསུང༌། འོ་ན་བསོད་ནམས་ཀྱི་ཚོགས་བསགས་པ་མིན་ནམ་སྙམ་ན། བསོད་ནམས་ཀྱི་ཚོགས་དཔག་ཏུ་མེད་པ་བསགས་པར་སོང་ན་ཡང༌། བསྔོ་མ་ཤེས་པས་ཚེ་འདིའི་སྙན་པ་དང་གྲགས་པ། འཇིག་རྟེན་ཆོས་བརྒྱད། ཉན་ཐོས་དང་རང་སངས་རྒྱས་སུ་བསྔོས་པས། དེ་རྣམས་འགྲུབ་ནས་རྫོགས་པའི་སངས་རྒྱས་མ་གྲུབ། དེས་ན་རྫོགས་པའི་སངས་རྒྱས་འགྲུབ་པའི་རྒྱུ་ངེས་པ་དེ། བྱང་ཆུབ་ཀྱི་སེམས་རིན་པོ་ཆེ་ཡིན་པས། དེའི་རྗེས་སུ་འབྲང་བར་བྱ།
དེ་གང་ཡིན་སྙམ་ན། མ་ནམ་མཁའ་དང་མཉམ་པའི་སེམས་ཅན་ཐམས་ཅད་བདེ་བ་དང་ལྡན། སྡུག་བསྔལ་དང་བྲལ། རྫོགས་པའི་སངས་རྒྱས་ཐོབ་པར་བྱ་སྙམ་པ་དེ་ལགས། བསམ་པ་དེའི་རྗེས་སུ་འབྲངས་ནས་བསྔོ་བ་བྱ། བསྔོ་རྒྱུ་དགེ་བའི་རྩ་བ་གང་ལ་གསུང་སྙམ་ན། རང་གཞན་ཐམས་ཅད་ཀྱིས་དུས་གསུམ་དུ་བསགས་པ་དང༌། ཡོད་པའི་དགེ་བའི་རྩ་བ་ལ་གསུང་བ་ལགས་པས། དེ་སྔོན་ཚེ་ཐོགས་མ་མེད་པ་ནས། དགེ་བའི་རྩ་བ་དཔག་ཏུ་མེད་པ་བྱས་པ་ལ་འདས་པའི་དགེ་བའི་རྩ་བ་ཟེར།
ད་ལྟ་དཔག་ཏུ་མེད་པ་བྱེད་པ་ལ། ད་ལྟར་གྱི་དགེ་བའི་རྩ་བ་ཟེར། ད་ཕྱིན་ཆད་སངས་མ་རྒྱས་ཀྱི་བར་དུ་བྱེད་པ་ལ། མ་འོངས་པའི་དགེ་བའི་རྩ་བ་ཟེར་བ་ཡིན། རང་གཞན་ཐམས་ཅད་ཀྱི་རྒྱུད་ལ་འདོད་ཆགས་ཞེ་སྡང་གཏི་མུག་མེད་པའི་ཁམས་རང་བཞིན་གྱིས་རྣམ་དག་གམ། བདེ་གཤེགས་སྙིང་པོ་ཁམས་དགེ་བ་ཡོད་པ་དེ་ལ། ཡོད་པའི་དགེ་བའི་རྩ་བ་ལགས། དེ་ལྟར་ཡང༌། འགྲོ་ཀུན་དགེ་བ་ཇི་སྙེད་ཡོད་པ་དང༌། ། བྱས་དང་བྱེད་འགྱུར་དེ་བཞིན་བྱེད་པ་དག །
བཟང་པོ་ཇི་བཞིན་དེ་འདྲའི་ས་དག་ལ། ། ཀུན་ཀྱང་ཀུན་ནས་བཟང་པོ་རེད་གྱུར་ཅིག ། བགྱི་བ་གསུངས་པ། དེ་ལྟ་བུའི་དགེ་བའི་རྩ་བ་དེ་རྣམས། གང་དུ་བསྔོ་ན་རྫོགས་པའི་བྱང་ཆུབ་ཏུ་བསྔོ། ཚུལ་ལམ་ཐབས་ཇི་ལྟར་བསྔོ་ན། ཐུགས་དམ་ལ་མཉམ་པར་འཇོག་ནས་བསྔོ་བ་ལགས་ཞུས་པས། ཐུགས་དམ་མ་ཡེངས་པར་རྗེས་བཟློས་མཛད་པ་ཞུ་འཚལ། བདག་དང་འཁོར་འདས་ཐམས་ཅད་ཀྱིས། དུས་གསུམ་དུ་བསགས་པ་དང་ཡོད་པའི་དགེ་བའི་རྩ་བ་འདིས།
བདག་དང་སེམས་ཅན་ཐམས་ཅད་མྱུར་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་རིན་པོ་ཆེ་ཐོབ་པར་གྱུར་ཅིག དེ་དེ་ཁོ་ན་བཞིན་དུ་གྱུར་ཅིག ཅེས་གསུངས་སོ། ། དེ་ལྟར་འཇིག་རྟེན་གསུམ་གྱི་མགོན་པོ་བླ་མ་རིན་པོ་ཆེའི་གསུང༌། རང་བཟོ་དང་གཟུ་ལུམས་སྤངས་ཏེ། ཤཱཀྱའི་དགེ་སློང་དབོན་བསོད་ནམས་གྲགས་པས་ཡི་གེར་བྲིས་པ་རེ་ཤིག་རྫོགས་སོ།། །། ༥༦༢༽ ༄། །ཆགས་པ་སྤོང་བ་དང༌། དད་ཆེན་བྱ་བ། སྤྱོད་བཟང་དུལ་བ་གསུམ་བསྟན་པ།།
ཡང་འདི་སྐད་བདག་གིས་ཐོས་པ་དུས་གཅིག་ན། རྗེ་རིན་པོ་ཆེའི་ཞལ་ནས་བླ་མ་རིན་པོ་ཆེས་འཁོར་འདས་ཀྱི་ཆོས་ཐམས་ཅད་རང་གི་སེམས་ཡིན། སེམས་སྐྱེ་བ་མེད་པ་ནམ་མཁའི་དཀྱིལ་ལྟ་བུ་ཡིན་ཞེས་པའི་ཚིག་གཉིས་པོ་འདིར་སྡེ་སྣོད་མཐའ་དག་མ་ལུས་པར་འདུས་ཏེ། དེ་ཡང་སྣང་བ་དང་མི་སྣང་བ། བརྟན་པ་དང་གཡོ་བ་སྣོད་བཅུད་ཀྱིས་བསྡུས་པ་ཐམས་ཅད་རང་གི་སེམས་ཡིན་ཞེས་གསུངས་པར་གདའ། བྱམས་པ་དང་མཐུན་པར་འོང་བར་འདུག་སྟེ། སེམས་དང་སེམས་བྱུང་ཁམས་གསུམ་པ། ། སྒྲོ་བཏགས་རྣམ་པ་ཅན་རྟོག་ཡིན། ། ཞེས་དབུས་མཐའ་ནས་གསུངས་པས། སེམས་དང་སེམས་ལས་བྱུང་བ་ཐམས་ཅད་ཁམས་གསུམ་གྱི་འཁོར་བ་ཡིན་ཏེ་སྒྲོ་བཏགས་རྣམ་པ་ཅན་གྱི་རྟོག་པ་ཡིན་པས།
བླ་མ་རིན་པོ་ཆེས་འཁོར་འདས་ཐམས་ཅད་རང་གི་སེམས་ཡིན་ཞེས་པ་སྟེ། མྱ་ངན་འདས་པ་བྱང་ཆུབ་ཀྱི་སེམས་མན་ཆད་སེམས་ཡིན། མྱ་ངན་འདས་པའི་སེམས་ནམ་མཁའི་དཀྱིལ་ལྟ་བུ་ཡིན་ཏེ། ཞི་བ། མེད་པ། སྟོང་པ་དེ་ཡིན་ཏེ། སེམས་དེའི་གཤིས་དེ་ཡིན། སེམས་མེད་སེམས་ལས་བྱུང་བའང་མེད། ། ཅེས་པའི་དོན་ཏོ། ། དེས་ན་སེམས་ལ་རྩ་བ་མེད་པས་ངས་གོ་བདེར་རེ་བས།
དང་པོ་རྒྱུ་མེད་དེ་སྔ་ཕྱི་གཉིས་མེད། ཆད་པར་འདོད་པ་དང་མཐུན། རྐྱེན་ཀྱིས་བར་དེར་རྟེན་འབྲེལ་འགྲུབ་པ་ལས་སྐྱེ་བ་ཡིན་ཏེ། མི་ཤི་བ་མིར་སྐྱེ་བྱ་སྟེ་རྟག་པ་དང་མཐུན་གསུངས། དེ་ལ་མ་རིག་པའི་རྐྱེན་གྱིས་འདུ་བྱེད་བྱུང་སྟེ། རྣམ་པར་ཤེས་པ་ནས་རྒ་ཤིའི་བར་དུ་འབྱུང་བས། འདུ་བྱེད་དགེ་མི་དགེ་ལུང་མ་བསྟན་གསུམ་ཡིན་ཏེ། སེམས་དེ་དང་དེའི་རིགས་ཤིག་སྒྲུབ་པ་ཡིན་གསུངས། དེ་ཡང་བྱམས་པ་ལ་སེམས་སུ་ཡང་བཤད། ཁ་ཅིག་ནས་སེམས་ལས་བྱུང་བར་ཡང་བཤད་པས་འདི་གཉིས་ཀྱི་འགལ་སུམ་པ་ཞིག་ཕག་ཏུ་ཞུས་དང་གསུངས་པ་དང༌།
ཞེ་སྡང་གི་སེམས་དེའི་རིགས་དམྱལ་བ། བྱང་ཆུབ་ཀྱི་སེམས་དེའི་རིགས་ཐེག་པ་ཆེན་པོ་ཡིན་ཏེ་འདུ་བྱེད་ཡིན་པས། བདུན་བརྒྱ་པ་ལས། ཀྱེ་མ་འདུས་བྱས་རྣམས་མི་རྟག ། སྐྱེ་ཞིང་འཇིག་པའི་ཆོས་ཅན་ཏེ། ། དེ་བས་མྱུར་དུ་ཞི་བ་བདེ། ། སྐར་མ་རབ་རིབ་མར་མེ་དང༌། ། སྒྱུ་མ་ཟིལ་པ་ཆུ་བུར་དང༌། ། རྨི་ལམ་གློག་དང་སྤྲིན་ལྟ་བུ། ། འདུས་བྱས་ཆོས་ཀྱང་དེ་ལྟར་བལྟ། །
ཞེས་པས། ཤས་ཅིག་ནས་འདུ་བྱེད་ཟེར། ཤས་ཅིག་ནས་འདུས་བྱས་ཟེར་ཏེ། བྱས་ཟིན་པ་དང་བྱེད་པ་གཉིས་པོ་ལ་དགོངས་པ་ཡིན་སྙམ་གསུངས། མི་རྟག་པ་འདི་གཅིག་པུ་གོ་བས་རྟག་ཆད་གཉིས་ཀ་ཁེགས་པ་ཡིན་ཏེ། སྔ་མ་ཉེར་ལེན་གྱི་རྒྱུ་རྐྱེན་ཕྱི་མ་ཅིག་གིས་ལྷན་ཅིག་བྱེད་པའི་རྐྱེན་བྱས་ནས་ལས་འགྲུབ་སྟེ། མིག་གི་དབང་པོ་སྐྱོན་མེད་པ་དང༌། ནམ་མཁའ་གོ་ཕྱེ་བ་གཟུགས་རབ་འབྲིང་གསུམ་པོ་ལ་བརྟེན་ནས་ཆགས་སྡང་སྐྱེ་བ་ལྟར་རོ། ། དེས་ན་ཆད་དོགས་མེད་གསུངས། སློབ་དཔོན་འཕགས་པའི་ཞལ་ནས་ཀྱང༌།
བག་ཆགས་དག་ལས་བྱུང་བས་ན། ། བག་ཆགས་ས་བོན་དག་ཏུ་བཞེད། ། བག་ཆགས་རྗེས་མཐུན་སོགས་པས་ན། ། སྲིད་པའི་མྱུ་གུ་དེས་བསྐྱེད་དོ། ། ཞེས་པས་ཆད་དོགས་མེད། ཡང་རྐྱེན་གྱིས་འཇིག་པ་ཡིན་ཏེ་སྐད་ཅིག་མ་གཉིས་པ་གསུམ་པར་མི་སྡོད་པར་འཇིག་པས་རྟག་དགོས་མེད་དེ། གཉིས་ཀྱི་གྲུབ་པའི་མཐའ་བཀག་ནས་དབུ་མ་ཆེན་པོ་བས་བསྒྲུབ་ཏུ་ཅང་ཡོད་དམ། སངས་རྒྱས་ཀྱི་ཚད་མ་དྲང་པོ་ཡིན་ཏེ། ཚད་མ་ཟེར་བས་མུ་སྟེགས་དང་ཐུན་མོང་ག་ལ་ཡིན། སློབ་དཔོན་ཕྱོགས་ཀྱི་གླང་པོས།
ཚད་མར་གྱུར་པ་འགྲོ་ལ་ཕན་བཞེད་པ། ཞེས་སྟོང་པ་ཉིད་དང་སྙིང་རྗེ་གསུངས་པ། སངས་རྒྱས་ལ་མཆོད་པར་བརྗོད་པ། གྲུབ་པ་ཐོབ་པ་ལ་དཔལ་ཆོས་ཀྱི་གྲགས་པ་སངས་རྒྱས་གཉིས་པ་ལྟ་བུ་ཡིན་གསུངས། དེས་ན་ཆད་དོ་སྙམ་པའི་རྣམ་རྟོག་ཅིག་བྱས་པས་ཆད་པར་ག་ལ་འགྲོ་སྟེ། ཆད་པ་དང་འདྲ་བར་གང་དུ་ཡང་འདུ་མི་བྱེད་པར། ཞི་བ་ཕྱོགས་གཅིག་ཏུ་སྡོད་པ་འདི་ཡང་ཞི་བདེ་སྡོད་གཏན་མི་སྲིད་དེ། སློབ་དཔོན་ཀླུ་སྒྲུབ་ཀྱིས། ཉན་ཐོས་དེ་དག་ཇི་སྲིད་དུ། ། ཞེས་པ་དང༌།
སངས་རྒྱས་ཀྱི་འོད་ཟེར་གྱིས་བསྐུལ་ནས་བྱང་ཆུབ་ཏུ་སངས་རྒྱ་སྟེ། ཁུ་ཚུར་སྟོང་པ་བུས་པ་ བྱིས་པ་ བྲིད་པ་ལྟ་བུས་སངས་རྒྱས་ཀྱི་ཆོས་ཐམས་ཅད་ཀྱང་དགོངས་གཞི་རེ་ལ་དགོངས་པ་མ་གཏོགས་པ་རྫུན་ནི་མ་ཡིན་གསུངས་ཏེ། ལྷ་སྦྱིན་གྱིས་སངས་རྒྱས་ཀྱི་འཁོར་ཕྱེ། སྐུ་མཚལ་ཕྱུང༌། དགེ་སློང་མ་ཨུཏྤ་ལའི་མདོག་ཀྱང་བཀྲོངས་ནས། ཤིན་ཏུ་སྡུག་བསྔལ་ཏེ་ཡིད་གདུངས་པ་ལ། མུ་སྟེགས་ཀྱི་སྟོན་པ་ཡང་དག་རྒྱལ་བ་ཅན་གྱིས། ལྷས་བྱིན་ཁྱོད་དེ་བས་དྲག་སྙམ། ཤཱཀྱ་རྣམས་ལ་གཙེས་ཚེ་སྐྱེ་བ་སྔ་མ་མེད། ཕྱི་མ་མེད།
ཕྱི་མ་དཔེར་ན་རིལ་བ་ ཆུ་སྣོད་ བཅག་པ་དང་འདྲ་སྟེ་ཕྱིར་བསྡུ་མེད་ཅེས་པ་ཆད་ལྟ་བསྟན་པས་ལྟ་བ་ལོག་སྟེ། སངས་རྒྱས་ཀྱི་ཞལ་ནས་ད་ནི་འདི་མནར་མེད་པའི་དམྱལ་བར་ལུང་སྟོན་ཏེ་གསོར་མེད་པར་སོང་བས། དཔེ་སྐྱེས་བུ་གཅིག་མི་གཙང་བའི་འདམ་དུ་སྐྲ་དང་སྤུའི་གཟུང་ས་ཡང་མེད་ན་འདོན་པའི་སྐབས་མེད་པ་བཞིན་གསུངས་སྐད། དེ་ནས་ལྷ་སྦྱིན་གྱིས་ཤཱཀྱ་རྣམས་ཀྱང་འཁོར་ལོས་བསྒྱུར་བའི་རྒྱལ་པོར་འདོད། ཅེས་ཡང་དག་རྒྱལ་བ་དང་འགྲོགས་ནས་འོངས་པ་ལ། བཙུན་མོ་གྲགས་འཛིན་མ་དང་ས་མཚོ་མ་གཉིས་ལག་པས་ཁྲུས་ཀྱི་རྫིང་བུའི་ནང་དུ་བསྐྱུར་ཏེ། སྲེད་མེད་བུའི་སྟོབས་དང་འདྲ་གསུངས། ཤཱཀྱ་རྣམས་ཀྱིས་སངས་རྒྱས་ལ་མ་ཞུས་པར་མི་འོང་ཟེར་བས། ཁོའི་དུག་དེ་ཞབས་ལ་བྱུགས་ནས་བཀྲོངས་སྙམ་པར། སངས་རྒྱས་ཞབས་ཤེལ་དུ་བྱིན་གྱིས་བརླབས་པ་དང༌།
ཁོ་མེ་ལྕེ་ཞིག་ཏུ་གྱུར་ཏེ་ཚིག་ནས་གདུངས་པར་ནུ་བོ་ཀུན་དགའ་བོས་འོ་དོད་བོས་པས། ལྷ་སྦྱིན་སྙིང་ཐག་པ་ནས་དེ་བཞིན་གཤེགས་པ་ལ་སྐྱབས་སུ་སོང་ཞེས། སྐྱབས་འགྲོ་ལན་གཅིག་བྱས་པས། ཚེའི་དུས་བྱས་ནས་མནར་མེད་པའི་དམྱལ་བར་མེ་ལྕེ་གཅིག་ཏུ་གྱུར་ཅིང་སྡུག་བསྔལ་བ་ལ། སངས་རྒྱས་ཀྱི་ཞལ་ནས་ཁོས་ང་ལ་སྐྱབས་འགྲོ་ལན་གཅིག་བྱས་པས་དེས་བསྐལ་པ་འདིའི་འོག་ཏུ་རང་སངས་རྒྱས་རུས་པ་ཆེན་པོ་བྱ་བར་འགྱུར་ནས། བསྐལ་པ་དཔག་ཏུ་མེད་པའི་ཡང་དཔག་ཏུ་མེད་པ་ན་དེ་བཞིན་གཤེགས་པའི་ཞིང་ཁམས་གཞན་པ་ལྷའི་ཐེམ་སྐས་བྱ་བར་སངས་རྒྱས་ལྷའི་རྒྱལ་པོ་བྱ་བར་འཚང་རྒྱ་བར་གསུངས་པས། ཤཱ་རིའི་བུ་དང་མོའུ་འགལ་གྱི་བུ་གཉིས་ཀྱིས་རྫུ་འཕྲུལ་གྱིས་དམྱལ་བར་བྱོན་ནས་ཁོ་ལ་ཆོས་བསྟན་སྙམ་པས་མེ་ལྕེ་ཞིག་ཏུ་གྱུར་པས། སྐབས་མེད་ནས་ཆར་ཤིང་རྟའི་སྲོག་ཙམ་ཕབ་ཀྱང་འབྲུ་མ་གཅིག་ཀྱང་མ་བབ་པས། ཆུའི་ཏིང་ངེ་འཛིན་ལ་མཉམ་པར་བཞག་པས་ཁོའི་མེ་རླབས་བག་ཙམ་ཞི་བས། སངས་རྒྱས་ཀྱི་ཞལ་ནས་ཁྱོད་ལ་དེ་སྐད་གསུངས་པས་དད་གུས་གྱིས།
ཞེས་སངས་རྒྱས་ཀྱིས་ང་ལ་དེ་སྐད་གསུངས་ན། ངོས་གཡས་པ་ས་ལ་ཕབ་པས་ཀྱང་ངས་བསྐལ་པར་སྡོད་ནུས་ཟེར་ཏེ། དེའི་གོང་ན་ཡང་དག་རྒྱལ་བ་ཅན་འདུག་པའི་གྲོང་དུ་འོངས་འཕགས་པ་གཉིས་ལ་དད་པའི་ཤུགས་སྐྱེས། ལྕེ་ལྔ་བརྒྱ་ལ་ཐོང་གཤོལ་སྟོང་སྟོང་རྨོ་བར་གྱུར་ཏེ། བྲན་མོའི་རྗེས་སུ་འཇུག་པའི་ཀུན་ཏུ་རྒྱུ་རྣམས་ངའི་གདུང་ལ་རིམ་གྲོ་བྱས་ཚད་ང་ལ་གནོད་པར་བྱུང་བས་མ་བྱེད་ཅེས་ཕྲིན་སྤྲིངས་པ་དང༌། གཉིས་པོས་དམྱལ་ཁམས་བཅོ་བརྒྱད་ཀུན་ཏུ་བྱོན་ནས། ཀུན་ཏུ་རྒྱུ་རྣམས་ལ་ཤྭ་རིའི་བུ་ཤེས་རབ་ཆེ་བས་ལྡབ་ལྡིབ་ཏུ་གསུངས། མོའུ་འགལ་བུས་དྲང་པོར་བཤད་པས་དབྱུག་ཐོགས་ལྔ་བརྒྱས་ལུས་འདམ་བུ་དཀྲུམ་པ་བཞིན་དུ་བཏང་སྟེ། སྤྲུལ་པ་ལྟ་ཨ་ཅང་ཡང་ཆེས་ན་རྫུ་བ་ཙམ་ཡང་མ་ཤེས་གསུངས་སྐད་ན་གྲོངས་པ་ཡིན་གསུངས། དེ་ནས་ལྷ་སྦྱིན་རང་སངས་རྒྱས་རུས་པ་ཆེན་པོ་གྱུར་ནས་བསོད་སྙོམས་ཞིག་བླངས་ནས་འདིར་སྐྱེས་པ་བལྟས་པས།
སྔར་གྱི་དེ་དྲན་ཡིད་ཞུམ་ནས་ཁ་ཟས་མ་གསོལ་བར་ནམ་མཁའ་ནས་མེ་བྱུང་ནས་མྱ་ངན་ལས་འདས་པ་ཞི་བ་དེ་ལ། སངས་རྒྱས་དེ་ལྟར་འགྱུར་བ་ཡིན་ཏེ་ཆད་པ་མེད་གསུངས། དེས་ན་ལས་རྒྱུ་དང་འབྲས་བུ་མི་བསླུ་སྟེ། སྡིག་པ་མི་དགེ་བ་ལ་དགེ་བར་བཏགས་ཀྱང་འབྲས་བུ་ཚ་བ་འབྱིན་པ་བབས་ཡིན་གསུངས། འོ་ན་ཚོང་པ་མི་ནག་མདུང་ཐུང་ཅན་དེད་དཔོན་སྙིང་རྗེ་ཆེན་པོས་བསད་པས་འཁོར་བ་ལ་བསྐལ་པ་འབུམ་ཕྱིར་བསྙིལ་བ་དེ་ཅི་ཡིན་སྙམ་ན། དེ་རང་གིས་མི་དགེ་བ་ལ་སྡུག་བསྔལ་འབྱུང་བའི་ལུང་ཡིན་ཏེ། དེད་དཔོན་དེ་ས་བརྒྱད་ལ་གནས་པའི་བྱང་ཆུབ་སེམས་དཔའ་ཅིས་ཀྱང་ཡིན། བླ་མ་རིན་པོ་ཆེས་བཅུ་པ་ཡིན་ཀྱང་གསུངས། དེའི་དུས་ན་ཚོང་པ་སྟོང་པོ་དེ་སངས་རྒྱས་ལ་འགོད་པ་དང༌། མ་འོངས་པའི་དུས་ན་ཡང་བསམ་གྱིས་མི་ཁྱབ་པའི་དགོས་པ་ཡོད་པར་མཁྱེན་ནས་བསད།
དེ་མི་སྟོང་པོ་དེ་སངས་རྒྱས་སྟོང་པོ་ཡིན། དེ་ཡང་སངས་རྒྱས་འཁོར་བ་འཇིག་འཇིག་རྟེན་དུ་བྱོན་པ་ཚུན་ཆད་ཀྱི་སྐྱེས་རབས་ཡིན་ཏེ། དེ་ལ་ཡང་སངས་རྒྱས་ཀྱི་ཞབས་ལ་སེང་ལྡེང་གི་ཚལ་བ་ཟུག་སྟེ། ལུས་ཅན་རྣམས་ཀྱི་ལས་རྣམས་ནི། ། བསྐལ་པ་བརྒྱར་ཡང་ཆུད་མི་ཟ། ། ཞེས་པའི་དོན། སངས་རྒྱས་ཀྱི་དྲུང་དུ་སེང་ལྡེང་གི་ཚལ་པ་བྱུང་བ་ལ་འདི་ལ་ང་ཤིན་ཏུ་འཇིགས་ཞེས་པས། རྫུ་འཕྲུལ་ཆེན་པོ་མོའུ་འགལ་གྱི་བུ་སྟོང་གསུམ་གྱི་འཇིག་རྟེན་ཡང་ཤིང་རྟའི་འཕང་ལོ་བཞིན་དུ་བསྐོར་བར་ནུས་པའི་རྫུ་འཕྲུལ་ཡོད་པས། ངས་སྟོང་གསུམ་གྱི་ཕ་རོལ་ཏུ་བསྐྱུར་བས་ཆོག་ཞེས་པས། སངས་རྒྱས་ཀྱིས་མཁྱེན་བཞིན་དུ་དགྱེས་པས་དེ་བསྒུལ་བར་ཡང་མ་ནུས།
སངས་རྒྱས་རྒྱལ་ཆེན་བཞིའི་རིགས་ཀྱི་ལྷ་དང་དགའ་ལྡན་དང༌། སུམ་ཅུ་རྩ་གསུམ་གྱི་བར་དུ་བྲོས་པས་ཀྱང་མ་ཕན། མདུན་ན་འདུག་སྟེ་དེའི་ཐོག་ཏུ་ཞབས་བཞག་པས་ཐལ་གྱིས་ཕུག་ནས། སངས་རྒྱས་ཀྱི་འཁོར་ཐམས་ཅད་ཀྱང་མྱ་ངན་གྱིས་ཟུག་པར་འགྱུར་བ་དེ་ཡིན་ཏེ་ཉེས་པ་དེ་ལས་ཆེ་བ་མེད་གསུངས། དེས་ན་དགེ་བས་ལྷ་མི། མི་དགེ་བས་ངན་སོང༌། གཉིས་ཀ་མ་བྱས་པས་གང་དུ་ཡང་མི་སྐྱེ་སྟེ། ཉན་ཐོས་ཆེན་པོ་རྣམས་དགེ་མི་དགེ་གང་དུ་ཡང་འདུ་མི་བྱེད་པར་འདུག་སྟེ་ཤི་ཚིག་གསང་གཏམ་ཡིན་གསུངས། ཐེག་པ་ཆེན་པོ་བ་རྣམས་མི་དགེ་བ་འདུ་མི་བྱེད་དགེ་བ་འདུ་བྱེད་དེ། དེའི་རང་བཞིན་རྟོགས་པ་ལས་ཟུང་དུ་འཇུག་པར་བྱེད་པ་ཡིན་གསུངས།
དེས་ན་ང་ལ་དགེ་སྦྱོར་བཟང་པོ་ཞིག་ཡོད་པ་ལ་ཡོན་ཏན་མ་བྱུང་ཟེར་བ་ཀུན་ཉོན་མོངས་པ་མ་སྤངས་པར་ཡོན་ཏན་ག་ལ་འོང་སྟེ། འདོད་པའི་འདོད་ཆགས་དང༌། གཟུགས་ཀྱི་འདོད་ཆགས། གཟུགས་མེད་པའི་འདོད་ཆགས་གསུམ་སྤོང་དགོས་ཏེ། གདམས་ངག་ཏུ་ཉམས་བདེ་བ། གསལ་བ། མི་རྟོག་པ་གསུམ་སྤོང་བ་ལ་ཟེར་གསུངས། དེ་གསུམ་ལ་ཞེན་པ་མེད་པར་བསྒོམ་ན་ཉན་ཐོས་རྣམས་ཀྱི་བྱང་ཆུབ་ལས་མི་ཐོབ་གསུངས། ཕྱི་རོལ་མུ་སྟེགས་རྣམས་ཀྱི་མངོན་པར་ཤེས་པ་ལྔ་ཡང༌། ཉོན་མོངས་པ་ཅི་རིགས་ཅི་འོས་སུ་སྤངས་པ་ལས་བྱུང་བ་ཡིན།
ཉན་ཐོས་རྣམས་ཀྱིས་ཉོན་མོངས་པ་རགས་པ་མགོ་མནོན་པ་ལས་བྲལ་བའི་ཡོན་ཏན་མངོན་པར་ཤེས་པ་དྲུག་ལ་སོགས་པ་འབྱུང་ལ། ཚུལ་ཁྲིམས་ཀྱིས་མི་འཇིགས་པ་མ་འདྲེས་པའི་ཆོས་བཅོ་བརྒྱད་འབྱུང་ལ། རྣམ་པར་སྨིན་པའི་འབྲས་བུ་ཞབས་ལ་འཁོར་ལོའི་མཚན་མ་འབྱུང་བ་བླ་མ་བསུ་སྐྱེལ་ལྟ་བུ་ལས་འབྱུང་བ་ཡིན་ཏེ། དགེ་བ་མཐའ་དག་བྱང་ཆུབ་ཀྱི་སེམས་དེས་མཐར་འབྱིན་པ་ཡིན་ཏེ། སྔོན་སངས་རྒྱས་འཚང་རྒྱ་བ་འཇིག་རྟེན་དུ་བྱོན་པ་ན། ཡུམ་གྱི་ལྷུམས་སུ་བྱོན་པའི་དུས་སུ་འོད་ཟེར་གྱིས་མནར་མེད་ལ་སོགས་པའི་སྡུག་བསྔལ་སྟོངས་པར་བྱས་པ་དེ་སུའི་མཐུ་ཡིན། བྱང་ཆུབ་སེམས་དཔའ་དོན་གྲུབ་པའི་མཐུ་ཡིན་ཞེས་པས། དད་པ་སྐྱེས་པས་སུམ་ཅུ་རྩ་གསུམ་པའི་ལྷར་སྐྱེས། དེའི་རྒྱུ་བལྟས་པས་དེར་གོ་ནས་དགྲ་བཅོམ་པ་ཐོབ་པར་ཡང་བཤད་དེ། རྒྱ་ཆེ་རོལ་པ་ནས་ཡུམ་གྱི་ལྷུམས་ནས་ཡོལ་བའི་ཕྱི་ནང་ལྟ་བུར་ཆོས་གསུངས་པར་བཤད།
ཕལ་པོ་ཆེ་ནས་ཡུམ་གྱི་ལྷུམས་དེ་ཉིད་སྟོང་གསུམ་གྱི་སྟོང་ཆེན་པོར་གྱུར་ནས་དེར་སེམས་ཅན་དཔག་ཏུ་མེད་པ་ཕྱིར་མི་ལྡོག་པ་ལ་བཀོད་པར་འདོད་དེ། ཁ་ཅིག་ན་རེ་གསང་སྔགས་གསུངས་པའི་དུས་དེ་ཡིན། བཅོམ་ལྡན་འདས་ཀྱི་སྐུ་དང་གསུང་དང་ཐུགས་རྡོ་རྗེ་བཙུན་མོའི་བྷ་ག་ལ་བཞུགས་ཀྱི་དོན་ཡིན་ཡང་གསུངས་ཏེ། ས་བོན་ཧྲཱིཿལྟ་བུ་ལས་འོད་ཟེར་སྤྲོས། སེམས་ཅན་ཐམས་ཅད་སྨིན་གྲོལ་ཏུ་བྱས་ནས། སྐུ་ཕྱག་རྒྱ་ཆེན་པོར་གྱུར་པས་རང་གཞན་ཐམས་ཅད་མ་གསལ་ཀྱང༌། རང་ཉིད་ཀྱི་མདུན་གསལ་བ་ཙམ་ཞིག་བྱུང་ཡང་འདམ་པ་ཡ་པོ་ལྟ་བུ་ཡིན་གསུངས། ཞག་བདུན་གྱིས་ནད་དང་གདོན་ལས་གྲོལ་བ་དབང་གཞོན་དཔང་པོ་ཡིན་གསུངས། དེ་བས་ཡུན་རིང་བའམ་རིག་སྔགས་བཟླས་ན་ལྕགས་རི་ནག་པོ་ཕ་ལ་འགྲམ་མམ་དེ་འཆི་བར་འགྱུར་གསུངས། དེ་ལྟར་རང་ཉིད་ཀྱི་ཐ་མལ་པའི་ལུས་ངག་ཡིད་གསུམ་ཇོ་བོ་ཐུགས་རྗེ་ཆེན་པོར་གསལ་ན།
དང་པོར་ཐུན་མོང་གི་དངོས་གྲུབ་ཟས་ནོར་མང་པོ་འོང༌། དེ་ནས་ཀྱང་དེ་བཞིན་དུ་སྒྲུབ་པ་མང་པོ་བྱས་པས་གྲུབ་ཆེན་བརྒྱད་འགྲུབ་སྟེ། རིལ་བུའི་སྒྲུབ་པ་བྱས་པས་མིག་ལ་བྱུགས་ན་མིག་སྨན་ས་འོག་གི་གཏེར་མཐོང༌། རྐང་པ་ལ་བྱུགས་ན་རྐང་མགྱོགས། ཁར་བཅུག་ན་མཁའ་སྤྱོད་དུ་འགྲོ། རལ་གྲི་ཡང་ཕྱག་མཚན་ལ་བསྒྲུབ་པ་ཞིག་བྱེད་པ་ཡིན་ཏེ་དོན་བསྒྲུབ་པ་དང༌། བཅུད་ལེན་ཡིན་ཏེ་མཆོག་གི་དངོས་གྲུབ་ཡང་འགྲུབ་གསུངས། ཡང་སྟོན་འབྱུང་གིས་སུན་རྟའི་དུས་སུ་ འཆི་རྟགས་ཤིག་ ཅིས་ཀྱང་མི་ཕན་འཆི་བ་ཡིན་པས། དེ་ལས་དཀར་ནག་གི་རྗེས་སུ་འབྲང་བྱས་ཀྱང༌། འདི་ཕྲ་མ་སྔ་བཙན་ལྟ་བུ་ཡིན་ཏེ་རང་གི་སེམས་ཞེ་སྡང་དང་བཅས་པའི་སེམས་སམ།
བྱམས་པ་སྙིང་རྗེ་བྱང་ཆུབ་ཀྱི་སེམས་གང་ཡང་རུང་བ་གཅིག་པུ་དེས་རང་གི་ལུས་གཅིག་ཕ་གིར་སྐྱེ་བ་ཡིན་ཏེ། འདི་ཉོན་མོངས་པ་དང་ལས་དང་ལྟུང་བ་ཟེར་ཏེ། རྣམ་སྨིན་འབྱིན་པ་ཡིན་གསུངས་ཏེ། བསམ་པ་དེ་ལུས་ངག་ཏུ་ཐོན་པས་སྦྱོར་བ་མཐར་ཐུག་པ་བྱ་བ་འདུལ་བ་ལས་ཚད་ཅིག་ཡོད་པར་འདུག་སྟེ། འདི་རྣམ་པ་ཐམས་ཅད་མཁྱེན་པའི་ཡེ་ཤེས་ཀྱི་ཆོས་ཡིན་པ་བཞད་དུ་འདུག་གསུངས། གནས་ནས་དཔག་པ་དང་གྲུབ་བློ་ལ་སོགས་པ་དེ་དགེ་མི་དགེ་གཉིས་གསུང་རབ་ན་བཞུགས་པ་སློབ་དཔོན་འཕགས་པའི་བསྡུས་པར། འདོད་ཆགས་ཞེ་སྡང་གཏི་མུག་གསུམ། ། དེས་བསྐྱེད་ལས་ནི་མི་དགེ་བ། ། མ་ཆགས་ཞེ་སྡང་གཏི་མུག་མེད། ། དེས་བསྐྱེད་ལས་ནི་དགེ་བ་གསུངས་པས།
དེ་ལ་འདོད་ཆགས་མེད་པ་ཞེ་སྡང་མེད་པ། གཏི་མུག་མེད་པའི་དགེ་བ་འདི་གལ་ཆེ་སྟེ་དེ་ཤེས་རབ་ཡིན་ཏེ། ཤེས་རབ་ཀྱིས་ནི་ཆོས་ཀྱི་རང་བཞིན་ཡོངས་ཤེས་ནས། ། ཞེས་པས་གཉིས་པོ་ཡང་མེད་པར་བཏུབ་གསུངས། དེ་གང་ཡིན་ན་རྟེན་ཅིང་འབྲེལ་བར་འབྱུང་བ་ཡིན་ཏེ། རྟག་པ་དང་ཆད་པ་ལ་སོགས་པའི་མཐར་མ་ལྷུང་བར་རྒྱུ་རྐྱེན་རྟེན་འབྲེལ་ཚོགས་པ་ལས་འབྱུང་སྟེ་འདི་ཡོད་ན་འདི་ཡོད། འདི་མེད་ན་འདི་མི་འབྱུང་ཞེས་པ་ལུགས་འབྱུང་ལུགས་ལྡོག་གཉིས་ཡིན་ཏེ། དེ་ལ་བླ་མ་རིན་པོ་ཆེའི་ཞལ་ནས། འཁོར་འདས་ཀྱི་ཆོས་ཐམས་ཅད་རང་གི་སེམས་ཡིན། སེམས་ནི་སྐྱེ་བ་མེད་པ་ནམ་མཁའི་དཀྱིལ་ལྟ་བུ་ཡིན་ཞེས་པས།
སེམས་རྟག་པ་བདག་ཏུ་འཛིན་པ་དམ་པོ་ཡོད་པས་འཁོར་བར་འཁྱམས་པ་ཡིན་ཏེ། སེམས་དང་སེམས་བྱུང་ཁམས་གསུམ་པ། ། སྒྲོ་བཏགས་རྣམ་པ་ཅན་རྟོག་ཡིན། ། ཞེས་པ་དེ་ཡིན་ཏེ། དེས་ན་ལུས་འཁོར་བར་འཁྱམས་པ་ལས་སེམས་འཁོར་བར་འཁྱམས་ཟེར་བ་ནི་ལྟས་ངན་ཆེན་པོ་ཡིན་ཏེ། སེམས་ནི་འདས་མ་འོངས་ད་ལྟར་གྱི་སངས་རྒྱས་ཀྱིས་ཀྱང་མ་གཟིགས། མི་གཟིགས། གཟིགས་པར་མི་འགྱུར། ཞེས་པ་དང༌། མ་མཐོང་བ་ནི་དེ་མཐོང་ཉིད། །
ཤིན་ཏུ་ཟབ་མོའི་མདོ་ལས་གཟིགས། ། ཞེས་པ་དང༌། འགའ་ཡང་མཐོང་བ་མེད་པ་ནི་དེ་ཁོ་ན་ཉིད་མཐོང་བའོ། ། ཞེས་པ་དང༌། གསེང་ཕྲེང་ལས་ཀྱང༌། རྡོ་རྗེ་འཆང་གི་རྟོགས་པ་ལ། ། ངོ་བོ་གཟུགས་མེད་མཐོང་བ་པོ་ཡང་མེད། ། ཅེས་པ་དང༌། སེམས་མེད་སེམས་ལས་བྱུང་བ་ཡང་མེད། ། ཞེས་པ་ལྟ་བུ་ཡིན་ཏེ།
དེ་དགེ་བའི་བཤེས་གཉེན་ལ་རག་ལས་པས། དེ་ཡང༌། སངས་རྒྱས་ཆོས་རྣམས་དགེ་བའི་བཤེས་ལ་བསྟེན་ཏོ། ། ཞེས་པ་དང༌། དེའི་སྟོབས་ཀྱིས་སྟོན་འབྱུང་རང་ཡང་ཚེ་སྔ་མ་ཕན་ཆད་ལ་བསོད་ནམས་དཔག་ཏུ་མེད་པ་བསགས་པས། སྐྱེ་བ་མིའི་ལུས་རིན་པོ་ཆེ་ཐོབ། སངས་རྒྱས་ཀྱི་བསྟན་པ་ལ་རབ་ཏུ་བྱུང༌། ཕམ་སྙམ་ཡང་ཁྱད་པར་འཕགས་ཏེ། མ་སྐྱེས་དགྲས་སངས་རྒྱས་ལ་ཁྱོད་ཀྱི་བསྟན་པའི་དགེ་སྦྱོང་གི་འབྲས་བུ་གང་ཡིན་ཞེས་པ་ལ། ཀྱེ་རྒྱལ་པོ་ཆེན་པོ་ཁྱོད་ཀྱི་བྲན་ཞིག་རབ་ཏུ་བྱུང་ན་དེ་ལ་ཅི་བྱེད།
ཞབས་ལ་དབུ་ཡིས་རེག་པར་བྱེད་ཞུས་ཏེ། མཐོང་བའི་ཆོས་ལ་མྱོང་གྱུར་དང༌། དཔལ་ཆེན་གྱིས། རྫོགས་པའི་སངས་རྒྱས་དཔལ་ནོད་དབང་བསྐུར་ཡིན། ། ཞེས་པ་དང༌། ཡུལ་དབུས་གཙང་ཁྱད་པར་དུ་འཕགས་ཏེ། རིགས་གསུམ་གྱི་གདན་ས། དེ་དང་མི་འབྲལ་བའི་ལོ་པཎ་བྱོན་ནས་ཉ་པ་དང་ཤན་པ་ཡང་ལྟ་བ་མ་ལོག་པའི་ས་འདིར་ཆོས་ཐོས་བསམ་སྒོམ་གསུམ་བྱས་པ་དོན་ཡོད་དེ། སངས་རྒྱས་ཀྱི་བསྟན་པ་འཛིན་པ་གང་ཡིན་ན། སངས་རྒྱས་མི་སྤོང་བ་ཡིན་ཏེ་འཕགས་པ་སངས་རྒྱས་མིན་པ་ན།
སངས་རྒྱས་ནི་ཆོས་སྨྲ་བ་ཡིན། དེ་མི་སྤོང་བ་ནི་སངས་རྒྱས་མི་སྤོང་བ་ཡིན། བྱང་ཆུབ་སེམས་དཔའ་མྱ་ངན་གྱི་མུན་སེལ་ལ་སོགས་བཅུ་ཡོད་ཀྱང༌། ཆོས་སྨྲ་བ་མེད་ན་བསྟན་པ་མེད་པ་ཡིན་ཞེས་པས། ད་ཁྱེད་ཀྱིས་ཀྱང་མིང་ཇི་སྐད་བཏགས། ཞབས་ཏོག་བྱས་པ་ཐམས་ཅད་ཀྱང་དོན་ཡོད་དེ་དང་པོ་ང་ལ་ཡང་དད་པ་མེད་ཀྱང་ཁོའི་དོན་དེ་འོངས་པ་དང༌། ངའི་སློབ་མར་སོང་སྟེ་རི་རབ་གསེར་གྱི་ལོགས་ལ་བྱ་གནས་པ་དང་འདྲ་གསུངས། རང་གིས་སྐྱེས་ནས་ད་ལྟ་ཕན་ཆད་ཀྱི་དགེ་བ་དང༌། ད་ལྟར་གྱི་དགེ་བ། ཚེ་ཐོག་མ་མེད་པ་ནས་ད་ཕྱིན་ཆད་བྱེད་པར་རང་གཞན་ཐམས་ཅད་ཀྱི་དགེ་བར་བསྔོ་བ་བྱ་གསུངས་སོ། །
གཤིན་བསྔོའི་སྐབས་སུ་སྔགས་པ་ཀུན་རིག་སྔགས་དང་རྫས་དང༌། ཏིང་ངེ་འཛིན་གྱིས་བསད་པར་ནུས་པར་འདུག་པ་དེ་ཙམ་ན། དེ་གནས་སྤར་བ་ཡང་ནུས་པ་ཡིན་ཏེ་རིགས་རྡོ་རྗེ་མི་འཁྲུགས་པའི་བསྒོམ་བཟླས་ཀྱིས་གཉིས་སུ་མེད་པར་ཕྲུགས་ཀྱིས་འདྲེས་ནས། སངས་རྒྱས་ཀྱང་བཏུབ་སྟེ་ཚེ་ལུང་ཁྲུས་ལུང་གི་དགོངས་པ་ཡང་དེ་ཡིན་ཏེ། འདི་སློབ་དཔོན་པདྨས་ཐབས་ཀྱི་ཞགས་པ་པདྨའི་ཕྲེང་བའི་འགྲེལ་ཅན་དུ་བཤད་ནས་འདུག་གསུངས། དེ་བཞིན་དུ་འདུལ་བ་ལས་བདག་ཅག་ལ་བུ་ཚ་ཤུལ་ན་དགེ་བའི་རྩ་བ་བསྔོ་མཁན་ཀྱང་མེད་ཞེས་པ་ལ་དེ་བཞིན་གཤེགས་པས་དེ་བསྔོ་བར་གསུངས་ནས་འདུག་པས་བསྔོ་བ་བྱ། གཤིན་བསྔོ་ཞིག་ལ་སྐྱེས་བུ་ཀུན་ཁམས་ན་ཡོན་བདག་མོ་ཕེལ་ལེ་བྱ་བ་ཞིག་གི་བགོ་ཚག་པ་མོ་ཞིག་གིས་སྟ་རེས་གསེས། ལུས་ལ་གྲི་རྒྱབ་པས་ཤི་བའི་དུས་སུ། མོས་ང་བསད་ཀྱང་ལས་ངན་ཡིན་པས་མོ་ལ་གནོད་པ་མ་བྱེད་པར་བླ་མ་རིན་པོ་ཆེ་ལ་ངའི་བུ་ཕུལ། ངའི་ནོར་སྐལ་ཕུལ་ལ་བསྔོ་བ་ཞིག་ཞུས་ཟེར་བ་ཐོས་ནས་ཤིན་ཏུ་ཡིད་མ་བདེ་བས།
སྐྱེས་བུ་ཀུན་ཉེས་པ་དང་ཕུང་འདྲེ་ཐམས་ཅད་ཀྱི་རྩ་བ་ཆགས་པ་འདི་གཅིག་པུ་ཡིན་ཏེ། ཆགས་པས་བདེ་འགྲོ་མི་ཐོབ་སྟེ། ། ཐར་པའི་སྲོག་ཀྱང་གཅོད་པར་བྱེད། ། ཅཻས་པས་བྱང་ཆུབ་ལྟ་ཨ་ཅང་ཡང་ཆེས་ན་ཐར་པ་ཡང་མི་ཐོབ་པར་གསུངས། འདོད་ཆགས་འདོད་ཆགས་དང་བྲལ་བར་བྱ་བའི་ཕྱིར་སེམས་རྣམ་པར་གྲོལ་བ་དང༌། ཤེས་རབ་རྣམ་པར་གྲོལ་བའི་ཆོས་སྟོན་ཞེས་པ་དང༌། འཇིག་རྟེན་འདིར་ཡང་བདེ་བ་དང་སྐྱིད་པ་དང༌། མངོན་པར་ཤེས་པ་དང་རྫུ་འཕྲུལ་ཐམས་ཅད་ཀྱང་འགེགས། ས་ལམ་གྱི་ཡོན་ཏན་ཐམས་ཅད་ཀྱང་འདིས་འགེགས། རྒྱལ་ལ་སོགས་པ་ཆགས་པ་ཕྲ།
ཞེས་པས་སངས་རྒྱས་དང་ཆོས་དང་དགེ་བདུན་ལ་སོགས་པ་ལ་ཆགས་ན་ཡང་སངས་རྒྱས་མི་ཐོབ་པས། ཆགས་པ་ནང་སེམས་ཅན་ལ་ཆགས་པ་ཡིན་ཏེ། རང་གི་ཉེ་གནས་ལ་ཆགས་ན་ཡང་ཁོས་གཅུད་ བོར་ ཅིང་ཁྲོར་འོང་བ་ཡིན་ཏེ། འདི་ལ་མ་ཆགས་ན་བླ་མ་འདི་ལ་འཛིན་པ་མེད་པ་ཡིན་སྙམ་ནས་འཁོར་ནས་འོང་བ་ཡིན་གསུངས། ཁྱེད་ཚོགས་དཔོན་བྱེད་པ་ཀུན་ཀྱང་འཁོར་ལ་ཆགས་པ་མེད་པར་བྱ། དེས་འཁོར་མང་པོ་ཡང་ཡོང་བ་ཡིན་གསུངས། ཡང་འཁོར་ལ་ཆགས་ན་རང་གི་མང་ན་དགའ། གཞན་གྱི་མང་ན་ཕྲག་དོག་སྐྱེ་སྟེ་སྡང་བ་སྐྱེ། དེ་བཞིན་དུ་ཟས་དང་ནོར་ལ་ཆགས་པ་ཡོད་ན་ཡང་སྡུག་བསྔལ་འབའ་ཞིག་འབྱིན་ཏེ། ཡོད་པ་འཚོ་སྐྱོང་མེད་པ་བཙལ་གྱིས་མི་རྙེད་པ་དང༌།
ཕད་བུ་ཞིག་ཡོད་ན་དེར་གཞུག་རྒྱུ་ཞིག་དགོས་ཏེ། ཁུར་དུ་འོང་སྟེ་སྡུག་བསྔལ་སྐྱེ་གསུངས། གསེར་མི་ཁུར་གཅིག་ཡོད་ན་བལ་ཡུལ་དུ་འགྲོ་བར་ཡང་སྡུག་བསྔལ་འབའ་ཞིག་སྐྱེ་གསུང༌། འོ་ན་ཁྱེད་རང་དཔུང་དགུ་ཆེ་དང་ཟས་ནོར་ཐམས་ཅད་ལེན་པར་འདུག་པ་སྙམ་ན། དེ་གོང་ཕན་ཆད་ང་ལ་དགེ་སྦྱོར་ཞིག་ཀྱང་ཡོད་པས་གཞན་གྱི་དོན་དུ་ཅི་གྱུར་བྱས། རང་མི་ཆགས་པའི་གཉེན་པོ་ནི་ཡོང་སྙམ་ནས་ཕུལ་ཡང་བྱས་ནས་བླངས་པ་ཡིན་པ་ལ། དོ་ཅིག་ན་འབུལ་བ་ཆེན་པོ་བྱུང་བས་འབུལ་བའི་སྒོ་བཟང་ལ། ཕྱག་ཏུ་རྟ་ཐམས་ཅད་ཞར་འཐེང་གྲུམ་པོར་སོང་བ་ཡོང༌། རང་གིས་སྤྲོས་པ་མ་བཅད་པར་གཞན་གྱི་ཕ་མ་ཟ་འཐུང་མ་བྲ་བ་འདི་ཡང་བླངས་ནས་སྦྱིན་པར་དཀའ་བ་འདུག་སྙམ་པ་ཡང་བྱུང་གསུངས། འོ་ན་ཡང་མདོ་སྡེ་རྒྱན་ལས།
བཀྲེན་ལ་བརྩེ་དང་མ་རུངས་རྣམས་ལ་བརྩེ། ། ཀུན་འཁྲུགས་ལ་བརྩེ་བག་མེད་པ་ལ་བརྩེ། ། ཡུལ་གྱི་གཞན་དབང་ཅན་ལ་སྙིང་བརྩེ་དང༌། ། ལོག་པར་ཞུགས་པ་དག་ལ་སྙིང་བརྩེ་བའོ། ། ཞེས་པ་དང༌། བྱང་ཆུབ་སེམས་དཔའ་རྣམས་ཀྱིས་ཤ་དང་ཁྲག་ཀྱང་སྦྱིན་པར་འདུག་སྙམ་ན། རྒྱལ་པོ་བྱམས་པའི་སྟོབས་ཀྱིས་གནོད་སྦྱིན་ལྔ་ལ་ཤ་ཁྲག་བྱིན་ནས་དུས་འདི་ནས་སངས་རྒྱས་ཀྱི་བར་དུ་བསྟན་ཁྲིམས་ལྔ་བླངས་ནས་བསྲུང་བ་དང༌། ནམ་ཞིག་ཀྱང་ཁྱོད་ཀྱིས་བདུད་རྩི་ཐོག་མར་བདར་བར་གྱུར་ཅིག ཅེས་སྨོན་ལམ་འདེབས་པ་དེ་འདྲ་རེ་དགོས་པ་ཡིན་ཏེ་དཀའ་མོར་འདུག་གསུང༌། འོ་ན་འཁོར་ལོས་བསྒྱུར་བའི་རྒྱལ་པོ་ཀུན་ལ་སངས་རྒྱས་སྟོང་ལ་སོགས་འདུག་སྙམ་ན།
སངས་རྒྱས་ཀྱིས་དང་པོར་བྱང་ཆུབ་ཏུ་སེམས་བསྐྱེད་ནས། སེམས་ཅན་ཐམས་ཅད་བདེ་བ་དང་ལྡན་སྡུག་བསྔལ་དང་བྲལ། བླ་ན་མེད་པའི་བྱང་ཆུབ་ཐོབ་པའི་དོན་དུ་སངས་རྒྱས་ཐོབ་ནས་འཁོར་ལོས་བསྒྱུར་བས་འདུལ་བ་རྣམས་དང༌། སངས་རྒྱས་ཀྱིས་འདུལ་བ་གཉིས་ཡིན་ཏེ། རིན་པོ་ཆེ་གཉིས་ཀྱིས་འདུལ་བ་ལ་གཉིས་གསུངས། དེ་ལྟར་ཆགས་པ་སྤངས་པ་དང༌། དད་པ་ཆེན་པོ་བྱ་བ་དང༌། སྤྱོད་པ་བཟང་པོ་དུལ་བ་བྱ་བ་དང་གསུམ་ཡིན་གསུངས། ཆགས་པ་སྤོང་བ་ལ་མང་དུ་བཤད་ཀྱང་བཞིར་བསྡུ་ལ། དང་པོ་ཀེང་རུས་དང་རྣམ་པར་འཐོར་བ་དང༌།
རྣག་སོགས་ཀྱིས་སྤོང་སྟེ་ཉན་ཐོས་དང་རང་སངས་རྒྱས་ཀྱི་ལུགས་ཡིན་བྱས་ཀྱང༌། ཐེག་པ་ཆེན་པོའི་ཆོས་བྱང་ཆུབ་ཀྱི་ཕྱོགས་ཀྱི་དང་པོ་ལུས་དྲན་པ་ཉེ་བར་བཞག་པ་ཡིན་ཏེ་འདི་སྤང༌། གཉིས་པ་སྙིང་རྗེ་ཆེན་པོ་ཚད་མེད་པའི་སྒོ་ནས་རང་ལ་སྐྱེས་པའི་ཆགས་པ་འདིས། ནམ་མཁའ་དང་མཉམ་པའི་སེམས་ཅན་ཐམས་ཅད་ཀྱི་ལས་དང་ཉོན་མོངས་པ་ཤེས་བྱའི་སྒྲིབ་པ་དག་པར་གྱུར་ཅིག་ཅེས་ལམ་དུ་བཏང༌། གསུམ་པ་རང་གཞན་ཐམས་ཅད་ཐུགས་རྗེ་ཆེན་པོར་བསྒོམ་པ། བཞི་པ་ཕྱག་རྒྱ་ཆེན་པོ་བསྒོམ་པ་ཡིན་ཏེ་ཆགས་པ་སྤང་བའོ། ། དད་པ་ཆེན་པོ་བྱ་བ་ནི་རང་ལ་དད་པ་ཡོད་ན་སངས་རྒྱས་དང་བྱང་ཆུབ་སེམས་དཔའ་དང༌། བླ་མ་དམ་པ་ཐམས་ཅད་ཀྱི་ཐུགས་ཀྱིས་འཛིན་ཏེ། ཡོན་བདག་མོ་ཕེལ་ལེ་ལ་དད་པ་ཡོད་པས་བླ་མ་དགེ་འདུན་གྱིས་ངན་སོང་སྦྱོང་བ་ཉི་ཤུ་རྩ་རེ་བཟླས་ནས་གཤིན་བསྔོ་བྱས་པ་ཡིན་ཏེ། དད་པ་མེད་པའི་མི་རྣམས་ལ། །
དཀར་པོའི་ཆོས་རྣམས་མི་འབྱུང་སྟེ། ། ས་བོན་མེ་ཡིས་ཚིག་པ་ལ། ། མྱུ་གུ་སྔོན་པོ་ཇི་བཞིན་དུ། ། ཕེལ་ལེའི་དེ་བཞིན་ཉིད་དང༌། ། རང་ཉིད་ཀྱི་དེ་བཞིན་ཉིད་དང༌། ཕྱག་རྒྱ་ཆེན་པོ་གསུམ་གཅིག་ཏུ་ཕྲུགས་ཀྱིས་དེ་བཞིན་ཉིད་དབྱེ་བ་མེད་པ་ཡིན་ཏེ། འདི་ལ་གསང་སྔགས་ནས་མངོན་སྤྱོད་ཀྱི་ལྷ་དང་རིག་སྔགས་ཀྱིས་བསྒྲལ་ནས་འཕོ་བ་འདི་བྱེད་པར་འདུག་སྟེ། སློབ་དཔོན་པདྨའི་ཞལ་ནས། འཇུག་པའི་ཕྲིན་ལས་མ་ཤེས་ན། ། རང་གཞན་གཉིས་ཀ་དམྱལ་བར་ལྟུང༌། །
ཞེས་པའི་དོན་ཡིན་གསུངས། སྤྱོད་པ་བཟང་ལ་དུལ་བ་སྒོམ་ཆེན་པ་ཀུན་འཆི་ཁར་ཁ་ཆེམས་བཟང་པོ་ཞོག་ཅིག ལས་སྣ་ཚོགས་སུ་བསགས་པས་འཆི་ལུགས་ཅི་འདྲ་བ་འོང་མི་ཤེས་གསུངས། མོའི་ཁ་ཆེམས་དེ་འདྲ་ངས་ནི་ཁ་ཐོག་ཏུ་ཐོན་པར་དཀའ་གསུངས། ཟུ་རེ་བ་ཞིག་ན་རེ། ངའི་ཕ་སྨན་པ་ཞིག་གི་མགོ་ཁྱེད་ལ་འབུལ་བས། འདི་གཞན་པས་ཁམ་ཆེ་བ་ཞིག་ཡིན་པས་ངའི་ཕ་དམྱལ་བར་མ་གཏོང་ཟེར། དེ་ཅི་ཡིན་ན་ངའི་མི་ཤ་ལོན་ཞིག་ཟེར་ནས་ཁ་ཆེམས་བཞག་ཟེར་གསུངས། ཡང་རང་གཞན་ཐམས་ཅད་ཀྱིས་བསགས་ཤིང་ཡོད་པའི་དགེ་བའི་རྩ་བ་གང་ཡིན་ན། ཁམས་རང་བཞིན་གྱིས་རྣམ་པར་དག་པ་ཡིན་གྱི།
དེ་གང་ལ་ཟེར་སྙམ་ན་ཐ་མལ་པའི་ལུས་ངག་ཡིད་གསུམ་འདིའི་སྤུ་མ་རྗེས་པ་ལ་ཟེར་བ་ཡིན་གསུངས། མཚན་ཉིད་པ་ཀུན་ན་རེ་དཔགས་ཤེས་ན་སྒྱེ་བུའི་ནང་ན་ཡོད་ཟེར་ཏེ་མེད་ཀྱི་གསུངས།། །། ༥༦༣༽ ༄། །འཕོ་བ་ལ་རབ་འོད་གསལ། འབྲིང་སྒྱུ་ལུས། ཐ་མ་བསྐྱེད་རིམ་གྱི་འཕོ་བ།། བླ་མ་དམ་པ་རྣམས་དང་དཀྱིལ་འཁོར་གྱི་བདག་པོ་དང༌། དཔལ་རྡོ་རྗེ་མཁའ་འགྲོ་མ་རྣམས་ལ་གུས་པས་ཕྱག་འཚལ་ལོ། ། བདག་གི་བླ་མ་ཐམས་ཅད་མཁྱེན་པའི་སངས་རྒྱས་དེའི་ཞལ་ནས། གསང་སྔགས་ཀྱི་གདམས་ངག་དང་རྗེས་སུ་བསྟན་པ་ཟབ་མོ་ཁག་ཅིག་བྱ་ན།
ཁྱེད་སྒོམ་ཆེན་རྙིང་པ་རྣམས་བཞུགས་ཤིག་གསུངས་ནས། འཕོ་བའི་གདམས་ངག་ཅིག་བྱ་ན་སྔར་ནས་བསྒོམ་གོམས་པ་སྦྱངས་པ་དང༌། འཆི་ཁར་བསྒོམ་པ་བཙན་ཐབས་གཉིས་སུ་འདུས་པ་ལས། དེ་གཉིས་གང་ཡིན་ཡང་ལུགས་གསུམ་སྟེ། རབ་འོད་གསལ། འབྲིང་སྒྱུ་ལུས། ཐ་མ་བསྐྱེད་རིམ་མོ། ། སེམས་བསྐྱེད་པ་སེམས་ཀྱིས་འཕེན་པ་དང༌། ཡི་དམ་གྱི་སྟོང་ར་བསྒོམ་ནས་སྤྱི་བོའི་སྟེང་འདོམ་གང་གི་ནམ་མཁའ་ལ། སེང་གེ་དང་པདྨ་ཉི་ཟླ་བཞི་བརྩེགས་ཀྱི་སྟེང་ན་མཚན་ཉིད་དང་ལྡན་པའི་བླ་མའམ།
སྟོན་པ་སངས་རྒྱས་བསྒོམ་པ་ཡུལ་གྱི་དང༌། བླ་མ་མངོན་པར་རྟོགས་པ་དང་ལྡན་པ་དགོས་གསུངས། འདིའི་སྐབས་སུ་རྗེ་མཐའ་རྩ་བས་ཟུར་སྒོམ་གྱི་སློབ་མ་ཞིག་ལ་སྤྱི་བོར་བསྒོམ་པས་ཆོག་གསུངས་ཀྱི་གདའོ། ། ལུས་ཀྱི་དཀྱིལ་དྲང་པོར་ཨ་བ་དྷུ་ཏཱི་ཕྱི་དཀར་ལ་ནང་དམར་པ་མདའ་སྨྱུག་འབྲིང་པོའི་ཚད་ཙམ་པ། ཡར་རྩེ་ཚངས་བུག་ཡིན་ཏེ་ཁ་གཉིས་སུ་གྱེས་པ་ལ་གཙུག་གཉིས་ཀྱང་ཡོད་གསུངས། མར་སྣ་གསང་རྡོར་གྱི་རྩེ་མོར་ཟད་པ་ཡིན་ཏེ། བཤང་གཅི་གཉིས་ཀྱི་རྩ་བར་ཟུག་པ་ཡིན་ཏེ། དམིགས་པ་མི་གསལ་ཡང་སྒོམ་བསྒོམས་པས་གསལ་གསུངས་ཏེ། རྩའི་ནང་དེར་རླུང་ཚུད་པའམ། འཆི་བའི་དུས་སུ་ཡུལ་ཉི་ཤུ་རྩ་བཞིའི་ནང་དུ་རླུང་ཐམས་ཅད་འདུས་ཏེ།
དེ་རྣམས་དབུ་མར་ཚུད་པས་ཡན་ལག་བཅད་ཀྱང་མི་ཚོར་བས་ས་རྡོ་བཞིན་དུ་སོང༌། མིག་གྱེན་ལ་ལྡོག་ཅིང་རྐང་པ་ཤད་ཤད་བྱེད་པ་དབུ་མ་ཁ་བྱེ་བ་ཡིན་ཏེ། ཕྱི་དབུགས་ཆད་ནང་དབུགས་དེ་ནས་ཅུང་མི་འཆད་པས་མི་ཞེ་སྡང་ཆུང་བས་སྤྱི་བོར་ཏུག་ཏུག་བྱས་ན་ཤེས་པ་སྔོན་གྱི་གནས་སུ་ཁྲིད་དེ་འཕོ་བ་དུས་གནད་ཆེ་སྟེ་རླུང་གནད་དེའོ་གསུངས། སྙིང་ཁ་ན་བྱང་སེམས་ཀྱི་རྟེན་ཧཱུྃ་དམར་པོ་ཞིག་ཡོད་པ་དེ་གསང་གནས་སུ་ལྷུང་ནས། དེ་ལས་མེ་དམར་རམ་གྱིས་འབར་བས་ལུས་ཕྱི་ནང་གི་ལས་དང་ཉོན་མོངས་པ་ཐམས་ཅད་བསྲེགས་ནས། ཧཱུྃ་དམར་པོ་དེ་དཔྱང་ཐག་ལ་རྫེའུ་ རྫ་མ་ཆུང་བ་ འདྲེན་པའམ། བ་ཐག་རྡོག་པའམ། མདའ་འཕངས་པའམ་གང་བདེ་བས་ལྟེ་བ་ནས་སྙིང་ག་མགྲིན་པ་སྤྱི་བོར་དྲངས་ཏེ་ཚངས་བུག་ནས་བླ་མའི་ཐུགས་ཀར་རྒྱངས་ཀྱིས་བཏང་ལ། འོད་གསལ་ཕྱག་རྒྱ་ཆེན་པོ་ལ་ལྷན་གྱིས་བཞག དེ་མེད་ན་འཁོར་འདས་ཀྱི་ཆོས་ཐམས་ཅད་རང་གི་སེམས།
དེ་སྐྱེ་བ་མེད་པ་ནམ་མཁའི་དཀྱིལ་ལྟ་བུ་ཡིན་སྙམ་དུ་དེ་ལྟར་ཡུན་རིང་དུ་བཞག དེ་ནས་བླ་མ་དེར་བཞུགས་ལ་ཧཱུྃ་དེ་མར་ལྟེ་འོག་སོར་བཞིར་ཕབ་ལ་འོད་གསལ་ལ་ཡུན་ཐུང་ངུར་བཞག དེ་ལྟར་གྱེན་ལ་འཕངས་ཏེ་ཡང་ཡང་སྦྱངས་ལ་འཇོག་ཁར་ལྟེ་འོག་སོར་བཞི་བཤང་གཅིའི་མཚམས་གསང་གནས་སུ་བཞག་སྟེ། འོད་གསལ་ལ་ཡུན་རིང་དུ་བཞག་སྟེ་དགེ་བ་བསྔོ་བར་བྱའོ། ། བླ་མ་ཡང་རང་ལ་བསྟིམ་ལ་དབུགས་དགག་གསུངས། དེའི་དུས་སུ་ལུས་ཀྱི་འཁྲུལ་འཁོར་རྐང་པ་དཀྱིལ་ཀྲུང་བྱ། སྒལ་ཚིག་དྲང་པོར་བསྲང༌། མགྲིན་པ་དགུག མིག་སྣ་རྩེར་བཞག ལག་པ་མཉམ་གཞག་མཐེ་བོང་བསྣོལ་ལ་ལྟེ་བའི་འོག་སོར་བཞིར་མནན་ཏེ་སྦྱང་བའམ་ཉལ་ཏེ་ཡང་སྦྱང་གསུངས།
རྟགས་སྤྱི་བོ་ཟ་བ་དང་འཕྲིག་པ་ འཕར་བ་ དང༌། འགུལ་བ་དང༌། སྙུང་བུས་བཙབས་པ་འདྲ་བ་འོང་སྟེ། ཞག་གསུམ་མམ་བདུན་ནམ་ཟླ་བ་ཕྱེད་ཚུན་ཆད་ཀྱིས་འབྱོངས། དེ་ནས་བཞག་པས་ཆོག ལན་གཅིག་དགོས་པའི་དུས་སུ་སྦྱང་གསུངས། འདི་ཙམ་ལས་མང་ན་སྙིང་རླུང་ཅན་དུ་འགྲོ་བ་དང༌། ཤེས་པ་སྐྱོན་ཅན་དུ་འགྲོ་བ་ལ་སོགས་པ་འབྱུང་གསུངས། རྩ་ཤིན་ཏུ་གསལ་བར་བྱས་ལ་རྩ་ལ་བརྟེན་དགོས་རྩ་ཕྲ་ན་མི་གསལ་སྦོམ་ན་གསལ་བ་ཡིན་གསུངས། དེ་ཡང་ཤས་ཅིག་ཕྱག་རྒྱ་ཆེན་པོའི་རྟོགས་པ་ཡོད་པ་ལ་འཕོ་བ་སྦྱང་དགོས་སམ་མི་དགོས་ཟེར་ཏེ་ཤིན་ཏུ་ཡང་དགོས།
རྩ་དབུ་མ་ལ་བརྟེན་ནས་ཤེས་བྱའི་སྒྲིབ་པ་སྤོང་བར་བཞེད་པ་ཡིན་གསུངས། དེ་ལ་ལུས་དྲང་པོར་མ་བསྲང་བ་དང་སྤྱི་བོའི་བླ་མ་ཚངས་བུག་གི་ཐད་དུ་མ་བཞུགས་པས་སྐྱོན་ལྟག་པ་ན་བ་དང༌། དཔྲལ་བ་ན་བ་དང༌། གཡས་གཡོན་དུ་ཟུག་པ་ལ་སོགས་པས་སྐྱོན། དྲང་པོར་སྲང་བས་སོལ་གསུངས། ཡང་ལུས་ཕྱི་ནང་ཐམས་ཅད་ཚ་བ་དང་ཚ་འབྲབ་བྱེད་པ་བྱུང་ན་རྩ་སྤྱི་བོར་ཐལ་གྱིས་བཏང་ལ། ཧཱུྃ་སྤྱི་བོར་འབུར་ཙམ་འཕང་གྱིན་མར་དབབ་པ་ལན་འགའ་བྱས་ལ། དེ་ནས་བླ་མའི་ཐུགས་ཀར་འཕང་གསུངས་པར་གདའཽ། ། འདི་སྡིག་པོ་ཆེ་ལ་བྱས་ཀྱང་བཙན་ཐབས་སུ་སངས་རྒྱ་བ་ཡིན་ཏེ། གསང་སྔགས་བྱིན་རླབས་དང་གདམས་ངག་གི་གནད་ཀྱིས་འཚང་རྒྱ་བ་བྱ་བ་ཡིན་ཏེ།
འཆི་ཁའི་མཚམས་སྦྱོར་ལ་རག་ལས་ཏེ། རྒྱལ་པོ་ཆོས་རྒྱལ་མྱ་ངན་མེད་ཀྱིས་ནུབ་གཅིག་ལ་མཆོད་རྟེན་བྱེ་བ་འཛམ་བུའི་གླིང་དུ་བཞེངས། བསོད་ནམས་ཀྱི་ལས་དེ་ཙམ་བྱས་པ་ལ། ནད་གཡོག་མོས་རྔ་ཡབ་ཀྱི་རླུང་གཡབ་གཡབས་པས་ཡུ་བ་དབུ་ལ་ཐུག་པས། ང་ལས་བཟང་བ་འདི་ལས་ངན་པས་ཀྱང་མ་གུས་པ་འདི་བྱེད་སྙམ་པས། ཞེ་སྡང་སྐྱེས་པས་མཚམས་སྦྱར་ཏེ་འཆི་བའི་དུས་བྱས་པས། སྒོ་ཁང་གི་རྫིང་བུ་ཞིག་ཏུ་སྦྲུལ་དཀར་པོ་ཁ་གདང་ངེ་བ་ཞིག་ཏུ་གྱུར་ནས། དེ་ཤི་འཕོས་ཏེ་མནར་མེད་དུ་འགྲོ་བར་དགྲ་བཅོམ་པས་གཟིགས་ཏེ། ཀྱེ། རྒྱལ་པོ་ཆེན་པོ།
ཞེས་བོས་པས་སྔར་གྱི་བག་ཆགས་དྲན་ཏེ་སུམ་ཅུ་རྩ་གསུམ་གྱི་ལྷར་སྐྱེས་པའམ། ཤན་པ་རྨེ་རུ་རྩེས་གླང་བསད་སེམས་ཀྱིས་བཀྱིགས་པ་ལ་བ་གླང་བྲེད་ནས་འཕྲལ་པས་ཐག་པ་བཅད་ནས་བྲོས་པས་གཡང་ལ་ལྷུང་བའི་ཤན་པ་ཡང་གྲི་ཐོགས་ཏེ་ཕྱིར་མཆོངས་པ། བཅོམ་ལྡན་འདས་ཀྱི་གསུང་སྙན་པོས། རྟེན་འབྲེལ་བཅུ་གཉིས་བརྗོད་པས་དེ་སེམས་སྤྲོ་བས། མནར་མེད་དུ་སྐྱེ་རྒྱུར་སུམ་ཅུ་རྩ་གསུམ་གྱི་ལྷར་སྐྱེས་པ་ལ་སོགས་ཀྱི་འཕོ་བའི་གོ་བ་དེ་ཡིན། གལ་ཆེ་གསུངས། ཡང་མདོ་སྡེ་ནས་ཉལ་ཐབས་ཀྱིས་འཕོ་བ་གསུངས་པ་དང༌། གསང་སྔགས་གཉིས་གནད་གཅིག་ཏུ་འོང་བར་འདུག་སྟེ། ཞབས་གཉིས་ལོང་བུའི་སྟེང་དུ་ལོང་བུ་བརྩིགས་ཏེ། བརྐྱང་བས་བཤང་གཅི་གཉིས་ཀྱི་གནས་ནང་དུ་འཐེན་པས།
དམྱལ་བ་དང་ཡི་དྭགས་ཀྱི་འགྲོ་བ་བཀག གཡས་ཀྱི་གྲུ་མོས་ནུ་མ་མནན་ལ་ལག་སོར་ལྔས་རྩེའུ་མིག་སྣ་བུག་གཡས་ཁ་བཀག་པ་ནི་དབང་པོའི་སྒོ་བསྡམ་པའི་གནད་ཡིན། ལག་པ་གཡོན་བརླ་སྟེང་དུ་བརྐྱང་བ་ནི་ཏིང་ངེ་འཛིན་སྐྱེ་བའི་གནད་ཡིན་ཏེ། འདིས་ཀྱང་ངན་སོང་དུ་སྡིག་པོ་ཆེ་ཡང་མི་འགྲོ་བ་ཡིན་གསུངས། ཡང་སྒོམ་ཆེན་པ་འཆི་བའི་དུས་སུ་འཕོ་བ་མཛད་པ་ཀུན་ལ་འཇའ་ཚོན་འོད་འབར་བར་འདུག་སྟེ། འདི་ཧཱུྃ་དེ་ཁ་དོག་དམར་པོར་བསྒོམས་པས། རྗེ་བཙུན་མའི་ས་བོན་དུ་སོང་བས་འཇའ་དང་འོད་ཟེར་ལ་སོགས་པ་བསམ་གྱིས་མི་ཁྱབ་པར་འབྱུང་པར་འདུག་པས། འཕོ་བ་འདི་གདམས་པ་ཟབ་མོ་ཡིན་ཏེ་གལ་ཆེ་གསུངས། དུད་འགྲོ་འཆི་བ་ཀུན་ལ་ཡང་ངོས་གཡས་འོག་ཏུ་ཆུག་ལ་ཞོག་གསུངས། འདི་འབྲི་གུང་དུ་ལྔ་བརྒྱ་ཙམ་ལ་བཏབ་པས་ཕལ་ཆེར་གྱིས་རྟགས་ཐོན་ཏེ་བཅོས་མང་པོ་ཡང་མཛད་པ་ལགས་སོ།། །།
༥༦༤༽ ༄། །ཟབ་པ་དང་རྒྱ་ཆེའི་ཆོས་ཀུན་རྫོབ་དོན་དམ་གཉིས་སུ་འདུ་བའི་གདམས་པ།། ཡང་འདི་སྐད་བདག་གིས་ཐོས་པ་དུས་གཅིག་ན། ཟབ་པ་དང་རྒྱ་ཆེ་བའི་ཆོས་གང་ཡིན་ན་དོན་དམ་པ་དང་ཀུན་རྫོབ་སྟེ་བདེན་པ་གཉིས་སུ་འདུས། ཀུན་རྫོབ་རྟེན་ཅིང་འབྲེལ་བར་འབྱུང་བ་ལུགས་འབྱུང་ཡིན། དོན་དམ་པ་ལུགས་ལྡོག་གཤིས་བབས་ཡིན་ཏེ་དེ་ཡང་རང་གི་བསམ་པ་ཡིན། འདིའི་བཟང་ངན་གཅིག་ལས་གཞན་ཅི་ཡང་མེད་གསུངས། དེ་ཡང་མ་རིག་པ་མ་རྟོགས་པ་མ་གོ་བ་བྱ་བ་ཡིན་ཏེ། སེམས་མེད་པ་ལ་ཡོད་པར་འཁྲུལ་ནས་རིག་རིག་པོ་ཏུར་ཏུར་པོ་ང་མེད་པ་ལ་ངར་བཟུང་བ་དང༌། བདག་མེད་པ་ལ་བདག་ཏུ་བཟུང་བ་དང་འདིའི་དབང་གིས་འདུ་བྱེད་ཀྱི་ལས་གསུམ་བསགས་ཏེ་རྣམ་པར་ཤེས་པའམ་སེམས་ཟེར་བ་ཡིན་ཏེ།
དེས་ན་གཤིས་དུས་གསུམ་གྱི་སངས་རྒྱས་ཀྱིས་མ་གཟིགས་པ་དེ། མ་རིག་པ་རྣམ་པར་རྟོག་པར་སོང་བས་མ་རིག་པ་འདུ་བྱེད་དུ་སོང༌། དེ་རྣམ་པར་ཤེས་པར་སོང་བ་མ་རིག་པ་དེ་མིང་དང་གཟུགས་སུ་སོང༌། དེ་རྒ་ཤིའི་བར་དུ་སོང་བས་འཁོར་བའི་རྒྱ་མཚོར་འཁྱམས་པ་ཡིན་པས། རྣམ་རྟོག་མ་རིག་ཆེན་པོ་སྟེ། འཁོར་བའི་རྒྱ་མཚོར་ལྟུང་བྱེད་ཡིན་ཏེ་ལུགས་འབྱུང༌། མི་རྟོག་ཏིང་འཛིན་ལ་གནས་ན། ། མཁའ་བཞིན་བྱེད་པ་མེད་པར་མངོན་ཏེ་ལུགས་ལས་ལྡོག་པ་ཡིན། ཡོན་བདག་པ་ཀུན་སེམས་ཉིད་ཕྱག་རྒྱ་ཆེན་པོར་བསྒོམ་དགོས་པས། སེམས་ལ་བལྟས་པས་སྐྱེ་བ་མེད་པ།
འགག་པ་མེད་པ་གནས་པ་མེད་པར་བསྒོམ་དགོས་པས། དེ་བསྒོམས་པས་སྐྱེ་བ་མེད་པར་སོང་ནས་འཚང་རྒྱ་བ་ཡིན། དེ་ལྟ་བུའི་སེམས་སྐྱེ་བ་མེད་པ་དེ་རྟོགས་ན་སོ་སོར་ཐར་པའི་སྡོམ་པ། བྱང་ཆུབ་སེམས་པའི་བསླབ་པ། རིག་འཛིན་གྱི་དམ་ཚིག་མ་ཉམས་པ། མཚམས་མེད་པ་ལྔ་བྱས་པ་ཐམས་ཅད་སྐད་ཅིག་མ་ཅིག་ལ་འདག་པ་ཡིན། དེ་ལ་སྡིག་པ་ལེན་མཁན་མེད་སྡོམ་པ་དང་པོ་བླངས་པ་ཡང་མེད། བར་དུ་ཐོབ་པ་ཡང་མེད། མཐའ་མ་ཤོར་བ་ཡང་མེད་དེ་ལས་རང་རྒྱུད་པ། འདུ་བྱེད་ཀྱི་རྩ་བ་མ་རིག་པ་རིག་པའི་ཡེ་ཤེས་སུ་ཤར་བས།
བླ་མ་རིན་པོ་ཆེའི་ཞལ་ནས་ཀྱང༌། རྟོགས་མ་རྟོགས་གཉིས་ལས་མ་གཏོགས་པ། འབྲས་བུ་ལ་ཐོབ་མ་ཐོབ་གཉིས་མེད་གསུངས་པས། ཡུམ་ལས། བྱང་ཆུབ་སེམས་དཔས་དེ་བཞིན་ཉིད་འདི་རྗེས་སུ་རྟོགས། ། དེ་ཕྱིར་དེ་བཞིན་གཤེགས་ཞེས་སངས་རྒྱས་མཚན་གསོལ་ཏོ། ། ཞེས་པས་ཡོན་བདག་ཀུན། གཞུའི་ལུང་པ་གསེར་གྱིས་བཀང་ནས་ཕུལ་བ་ལས། སེམས་སྐྱེ་བ་མེད་པ་ནམ་མཁའི་དཀྱིལ་ལྟ་བུ་ཡིན་ཞེས། རྣ་བར་ལན་གཅིག་ཐོས་པ་བསོད་ནམས་ཆེ་བ་ཡིན་པས།
ང་ལ་སངས་རྒྱས་ཀྱི་ལུང་ཡོད་གསུངས། ཟན་ཆང་རེ་རྙེད་ན་ཡང་དགེ་བཤེས་བྱེད་པ་ཀུན་ཡོན་བདག་འཆི་བའི་སར་བོས་ཙམ་ན་ངོ་ཚ་མ་ཁུར་ཅིག ཁྱིམ་པ་ཡིན་ཀྱང་གཏན་ཁྲིམས་ལྔ་དང༌། སྐྱབས་འགྲོ་ཁྱད་པར་ཅན་དང༌། སེམས་བསྐྱེད་གཉིས་པོ་དང་དབང་བསྐུར་ཡང་དེ་ཙམ་ལ་ཐོབ་པ་ཡིན་པ་མཛོད་ཅིག མི་ལ་དབང་བསྐུར་བའི་དུས་མིན་ཟེར་བའི་བླ་མ་དེ་སྒོར་ཕུད་ཅིག དེ་ཡང་འཆི་ཁའི་སེམས་དེ་བྱམས་པར་སོང་ན་ལྷ་དགེ་བ་བཅུ་ཆ་མཉམ་པར་སོང༌། སེམས་ཅན་ཐམས་ཅད་ཀྱི་དོན་དུ་རྫོགས་པའི་སངས་རྒྱས་ཐོབ་པར་འདོད་པའི་བསམ་པ་ཡོད་ན། ཞིང་ཁམས་རྣམ་པར་དག་པར་སྐྱེས་ནས་ལམ་སྦྱོང༌། ཞེ་སྡང་གིས་དམྱལ་བ།
འདོད་ཆགས་ཀྱིས་ཡི་དྭགས། གཏི་མུག་གིས་དུད་འགྲོར་སྐྱེ་བར་གདའ་བས། ཁྱེད་ཀྱིས་འཕོ་བ་ཡང་བླ་མ་རིན་པོ་ཆེའི་གདམས་པ་དེ་ཁོ་ན་བཞིན་དུ་བྱེད་དགོས་པ་ཡིན། བླ་མ་ཡང་ཅི་ཡིན་ཆ་མེད་བྲེ་བོ་ཞིག་བསྒོམས་པས་མི་འོང་སྟེ། སྟོན་པ་ཐུགས་རྗེ་ཆེན་པོ་འདིའི་བྲིས་སྐུ་བསྟན་ནས་དེ་བསྒོམ་དུ་འཇུག་དགོས་པ་ཡིན། ཡོན་བདག་དྲུག་ཆ་རྣམས་ཀྱིས་ང་བསྒོམ་དགོས་པ་ཡིན་ཏེ་བར་དོར་སངས་རྒྱ་བ་ཡིན། དེ་ཡང་དགེ་སློང་གིས་མི་ཚངས་པར་སྤྱོད་པ་དང༌། སྲོག་བཅད་པ་གཉིས་ཀ་བྱུང་བ་སེམས་ཁོང་དུ་ཆུད་ན། ཁ་ནས་ཁྲག་བསྐྱུགས་པ་ལ་གཙུག་ལག་ཁང་དེ་ན་བྱང་ཆུབ་སེམས་དཔའ་ཐམས་ཅད་སྒྲོལ་བྱ་བས། དགེ་སློང་ཅི་བྱས་འདི་བྱས་དེ་ལ་ཐབས་ཡོད་ཅེས་རི་བྲག་ཅིག་ཏུ་ཁྲིད་ནས།
དེ་བཞིན་གཤེགས་པ་མང་པོ་ཞིག་སྤྲུལ་ནས་འགྱོད་པ་བཤགས་ཏེ། དགེ་སློང་ཁྱོད་ཀྱི་རྨི་ལམ་ན་མི་ཚངས་པ་སྤྱད་དམ་མི་བསད་པ་ཡོད་དམ། དེ་བསད་པ་མེད་པ་བཞིན་དུ་འདིར་ཡང་བསད་པའམ་བསད་པར་བྱས་པ་གང་ཡང་མེད་དོ་ཞེས་པས། མི་སྐྱེ་བའི་ཆོས་ལ་བཟོད་པ་ཐོབ་སྟེ་ས་བརྒྱད་པར་བཤད་ཀྱང་རྒྱལ་པོ་གཟུགས་ཅན་སྙིང་པོ་བྱ་བ་དེ་བཞིན་གཤེགས་པའི་དགེ་བསྙེན་ཆེན་པོ་སྦྱིན་བདག་རྒྱལ་པོའི་ཁབ་དང༌། བྱ་ཀ་ལན་ཏ་ཀ་འོད་མའི་ཚལ་ལ་སོགས་པར་དེ་བཞིན་གཤེགས་པ་ཉན་ཐོས་དང་བཅས་པ་ཐམས་ཅད་ཀྱི་སྦྱིན་བདག ཐེག་པ་ཆེན་པོའི་ཆོས་ཐམས་ཅད་ཀྱི་ཡོན་གནས་ལ། ཁ་ཟས་ཀྱང་བསྙེན་བཀུར་བ་རྣམས་ཀྱི་ནང་ནས་མཆོག་ཏུ་གྱུར་པ། ཉན་ཐོས་ཀྱི་དབང་དུ་བྱས་ནས་དྲུག་ལ་གནས་པ་དེའི་སྲས་མོའི་ལྟོ་ན་ཡོད་པ་ནས། བྲམ་ཟེ་ལ་སོགས་ཀྱིས་ཕ་གསོད་པར་ལུང་བསྟན་པས། མ་སྐྱེས་པ་ནས་རྒྱལ་པོའི་འདི་དགྲར་གྱུར་པ་དེས།
ཕ་དང་དགྲ་བཅོམ་ཡང་བསད། བདུད་སྡིག་ཏོ་ཅན་ལྷ་སྦྱིན་དང་གཉིས། སངས་རྒྱས་ཀྱི་ཞབས་ལ་སྐུ་མཚལ་ཡང་སྟོན། དེ་བཞིན་གཤེགས་པའི་དགེ་འདུན་ཡང་ཕྱེ་བས། ནང་འབྲུམ་བུ་མེ་དབལ་ནག་པོའི་ནད་ཀྱིས་ཟིན་ནས་མ་ག་དྷའི་ས་ཕྱོགས་རྣག་དྲིས་ཁྱབ་པ་དང༌། ཁོ་མནར་མེད་དུ་འགྲོ་བསམ་གཟོད་ནས་འགྱོད་པ་ལ། སངས་རྒྱས་རྗེ་བཙུན་འཇམ་དཔལ་ལ་འགྱོད་པ་སོལ་ཅིག མ་སྐྱེས་དགྲ་ཁྱོད་ཀྱིས་མཚམས་མེད་པ་བྱེད་པའི་སེམས་དེ་ལ་ལྟོས་དང༌། དེ་གང་ནས་ཀྱང་མ་སྐྱེས། གང་དུ་ཡང་མི་འགྲོ།
གར་ཡང་མི་གནས་པ་དེ་ཡིན་ཏེ། སྐྱེ་འགག་ཐམས་ཅད་དང་བྲལ་བ་ཡིན་ཞེས་པས་ཁོས་བདེན་པ་མཐོང་གསུངས། མ་ལབ་སྒྲོན་གྱི་བུ་ཐོད་པ་དོན་གྲུབ་ཀྱིས་ར་ཁྲ་དགེ་འདུན་ཁང་པ་གཅིག་བུའི་རོ་ཚ་ཐར་བྱི་བོ་རོགས་པོ་ན་རེ། ང་དང་གཉིས་བརྒྱད་བཅུ་བསད་ཟེར། ཆུང་མ་བཙུན་མའི་གཟུགས་མ་བོར་བར་བླངས་པའི་སྡིག་ཅན་ལ། སྟེང་ཁང་བའི་ཆོས་སྐྱོང་རྒྱལ་པོ་ཞིག་ཡོད་པ་སྔགས་པ་མཐུ་བྱེད་མང་པོ་བཏང་བས། ཁོས་མ་སྐྱེ་མེད་ཀྱི་སྒོམ་ཞུས་ནས། མས་དང་པོ་གཅོད་རོགས་བྱས་པས། གཏོར་ཁུང་འོག་ཏུ་ཕྱིན་ནས་གཏོར་མ་ཟོས་པས། དེ་ནས་རྒྱལ་པོ་གཅིག་ལ་བསམ་ནས་ཐོད་པ་དོན་གྲུབ་ཀྱིས།
ཅི་བྱེད་ཁོ་ལ་བབས་ཀྱི། ཁོས་སྟོང་པར་བསྒོམ་པར་འདུག་པ་ཁྱེད་ལ་བྱེད་དོ་ཟེར་སྐད། ནད་དང་གནོད་པ་དགྲ་བགེགས་ལ་སེམས་སྐྱེ་མེད་དུ་བསྒོམས་པས་ཆོག་པ་ཡིན་གྱི། སྡིག་པ་མི་དགེ་བ་ཡང་གནས་སྐབས་ཡིན། བདག་ལ་མཐར་སྨིན་པར་གྱུར་ཅིག་ཅེས་པས་བཟུང་བ་ཡང་མེད། རྩ་བ་མེད་པར་གོ་ཙམ་ན་ཐམས་ཅད་མེད་ནས་འགྲོ་བ་ཡིན་ཏེ། ངས་ཐོས་བསམ་མ་བྱས་པ་གསུང་རབ་བོད་དུ་འགྱུར་ཚད་ལས་ནི་བག་རྒྱ་ཆེ་སྟེང་མང་པོར་ཐོས་པས་ལུང་ཡོད་ཀྱི་གསུངས། ཡང་རྗེ་མར་པས་ཁ་སྨྲས་མེད་པར་སྡོད་མི་ཤེས་ཏེ། ཁྱིམ་པ་བུ་དགུ་ཆུང་མ་མང་པོ་ཡོད་པ་མཁར་དགུ་ཐོག་པ་ཡོད་པ་ཡིན་ཏེ། མེས་ཚོན་པོས་ཆོས་ཞུས་པས་མི་ཁོམ་ཕ་སྤུན་ལ་མཐུ་བྱེད།
ལོ་གསུམ་ན་འོང་ཟླ་བ་དྲུག་མཚམས་གཅོད་གསུངས་པ་ལ། ངས་མཐུ་བྱ་ཡི་ཟླ་བ་བཞི་བཅད་པས་ལོ་གཅིག་ན་འོང་ཞེས་མཐུ་བྱས་པས། ཕ་བུ་སྤུན་འབྲུམ་པས་ཤི་ནས་རྟ་རྒྱུགས་སོ། ། དེ་ནས་མེས་ལ་རིམ་ལྔ་སྟན་ཐོག་གཅིག་ཏུ་སྒོམ་པར་བཤད་དོ། ། དེ་ང་ལ་ཡོད་ཁྱེད་འདོད་ན་བཤད་གསུངས། རྗེ་བཙུན་དེ་སངས་རྒྱས་ཀྱང་ཡིན་གྲུབ་ཐོབ་ཀྱང་ཡིན། བྱང་ཆུབ་སེམས་དཔའ་ཡང་ཡིན་གསུངས། དེས་ན་ཁྱིམ་པ་དང་རལ་པ་ཡོད་པས་ཅང་མི་ཏོ། འཇམ་དབྱངས་ཀྱང༌། རལ་པ་མུན་ཛ་ཅོད་པན་ཐོགས། །
གདོང་ལྔ་གཙུག་ཕུད་ལྔ་དང་ལྡན། ། ཟེར་བ། དགེ་སློང་ཀྱང་སྦྲུལ་དུ་སྐྱེས་པ་དང་མནར་མེད་དུ་སྐྱེས་པ་གདའ་བ་གསུངས།། །། ༥༦༥༽ ༄། །ཆོས་རྣམས་བཟུང་བ་མེད་པ་ཕར་ཕྱིན་ཡིན་པ་ཞེན་མེད་འཛིན་བྲལ།། ཡང་འདི་སྐད་བདག་གིས་ཐོས་པ་དུས་གཅིག་ན། ཤུད་བུས་རྗེ་རིན་པོ་ཆེའི་ཞལ་ནས་མཚམས་མེད་པ་ལྔ་དང༌། སྡིག་པ་མི་དགེ་བ་བྱས་ཀྱང་སྐྱེ་མེད་རྟོགས་ན་མི་གནོད་ཀྱང་གསུངས། ཡང་ལུས་ཅན་རྣམས་ཀྱི་ལས་རྣམས་ནི། ། བསྐལ་པ་བརྒྱར་ཡང་ཆུད་མི་ཟ། །
སངས་རྒྱས་ལ་ཡང་སྐུ་མཚལ་དོད་པར་གསུངས་ན། ལས་དང་ཉོན་མོངས་པས་གནོད་ན་སངས་རྒྱས་མ་རྒྱས་པར་འགྲོ་བ་མ་ལགས་སམ་ཟེར་བ་ལ། ཇི་སྐད་དུ། ས་དང་པོ་ལ་ཆོས་ཉིད་རྣམ་པར་མི་རྟོག་པའི་ཡེ་ཤེས་མཐོང་ནས། ལས་དང་ཉོན་མོངས་ཀྱི་འཁོར་བ་རང་རྒྱུད་དུ་སྐྱེ་བ་མི་ལེན་པར་བཞེད་པ་ཡིན། སྨོན་ལམ་གྱིས་སྐྱེ་བ་ལེན་པར་བཞེད་དེ། རྒྱུ་སེམས་ཅན་གྱི་དུས་སུ་སེམས་ཅན་ཐམས་ཅད་བདེ་བ་དང་ལྡན་སྡུག་བསྔལ་དང་བྲལ་ནས། སངས་རྒྱས་ཐོབ་པར་འདོད་པའི་ཀུན་རྫོབ་དེ་མི་གཏོང་བར་འཛིན་པ་ལ། སེམས་ཀྱི་དྲི་མ་ཞིག་འཛིན་པ་ཟེར་ཏེ། མདོར་ན་ཉོན་མོངས་པ་མི་གཏོང་བར་འཛིན་པ་ཡིན་ཏེ།
མ་ཕམ་པའི་ལུང་དང༌། དྲི་མའམ་ཉོན་མོངས་པ་གང་ཡིན་ཏེ། ཞིང་དང་དངོས་པོ་དང་བསམ་པ་གསུམ་ལ་ཟེར་བ་ཡིན། དེ་ལ་འོ་སྐོལ་རང་གི་ཐོག་ཏུ་བཅར། སེམས་ཅན་ཐམས་ཅད་བདེ་བ་དང་ལྡན། སྡུག་བསྔལ་དང་བྲལ། བླ་ན་མེད་པའི་བྱང་ཆུབ་ཐོབ་པར་འདོད་པ་ཡིས། དུས་གསུམ་དུ་ལུས་ངག་ཡིད་གསུམ་དགེ་བ་ལ་བཀོལ། བྱང་ཆུབ་ཀྱི་སེམས་ཀུན་རྫོབ་དེ་དང་དོན་དམ་པ་གཉིས་དབྱེར་མེད་པར། བྱང་ཆུབ་སེམས་ཀྱི་རང་བཞིན་གྱི་སྐུར་གྱུར་ནས།
སེམས་ཅན་གྱི་ཁམས་མ་སྟོང་གི་བར་དུ་སྐུ་མི་ཟད་པ་རྒྱན་གྱི་འཁོར་ལོ་རྒྱུན་ཆད་མེད་པ་འབྱུང་བ་སངས་རྒྱས་ཀྱི་སའོ་གསུངས། དེས་ན་ལས་རང་རྒྱུད་པ་མེད་དེ་སངས་རྒྱས་ཀྱི་སྐུ་མཚལ་ཡང་སངས་རྒྱས་ཐམས་ཅད་ལ་དེ་འདྲ་རེ་འདོན་དེ། འདོན་མཁན་གྱིས་བདེན་པ་མཐོང་སོགས་སངས་རྒྱས་ཀྱི་ཆེ་བ་འདོན་པའམ་ཐབས་མཁས་པ་སྟེ། སྐུ་མཚལ་ན་ཚ་དང་སྡུག་བསྔལ་ལ་སོགས་རང་རྒྱུད་པ་མེད། གཟུགས་བརྙན་ཞིག་འབྱུང་བ་ཡིན་གསུངས། དེ་བྱང་ཆུབ་སེམས་དཔའི་རྨི་ལམ་སྐྱེད་མོ་ཚལ་གྱི་གོ་བ་ཡང་དེ་ཡིན་སྙམ། ཡང་ཡུམ་གྱི་བཅུ་གཉིས་དུམ་གྱི་ཁ་པ་བམ་པོ་གཅིག་གི་ཞབས་ན། གཟུགས་ནས་རྣམ་པ་ཐམས་ཅད་མཁྱེན་པ་དང༌། ཆོས་ཀྱི་དབྱིངས་དང་དེ་བཞིན་ཉིད་བསམ་གྱིས་མི་ཁྱབ་པའི་དབྱིངས་ཀྱི་བར་ཆོས་ཐམས་ཅད་ཡོངས་སུ་མ་བཟུང་བ་ནི་ཕ་རོལ་ཏུ་ཕྱིན་པ་ཡིན། འོན་ཀྱང་བར་མ་དོར་སངས་མི་རྒྱ་སྟེ་དྲན་པ་ཉེ་བར་བཞག་པ་ནས་རྣམ་པ་ཐམས་ཅད་མཁྱེན་པ་ཉིད་དང་གསུམ་གྱི་བར་མ་རྫོགས་པར་སངས་མི་རྒྱའོ། །
ཞེས་གསུངས་ནས་འདུག་པའི་དོན་ཡང་དེ་ཡིན་སྙམ། འདི་ལ་རྗེ་རིན་པོ་ཆེའི་ཞལ་ནས་ང་རྒྱུ་མེད་པར་འདོད་པས་ཆད་པའི་ལྟ་བ་དང་མཐུན།

རྒྱུ་འབྲས་མི་བསླུ་བར་འདོད་པས་རྟག་པའི་ལྟ་བ་དང་མཐུན། གཉིས་སུ་མེད་པར་འདོད། གཉིས་མེད་ཀྱི་ལྟ་བ་འཛིན། ཟུང་དུ་འཇུག་པར་འདོད། ཟུང་འཇུག་གི་ལྟ་བ་འཛིན། སུས་ཀྱང་མི་གོ་བས་སྤ་ཀྲ་སྤུ་ཀྲའི་ལྟ་བ་འཛིན་གསུངས།། །། ༥༦༦༽ ༄། །སེམས་ངོ་ཤེས་པས་བར་དོར་འཚང་རྒྱ་མིན་གྱི་ཁྱད་པར།། ཡང་འདི་སྐད་བདག་གིས་ཐོས་པ་དུས་གཅིག་ན། ལྷོ་པ་ཞིག་གིས་ཞུས་པ། སེམས་ངོ་ཤེས་པས་མཐོང་ལམ་ཡིན་ན་བསྒོམ་ལམ་མ་བགྲོད་པར་ཤི་ན་བར་དོར་སངས་རྒྱས་པའམ།
འོན་ཏེ་དེ་ནས་སྦྱོང་དགོས་ཞེས་པས་འདི་སྔགས་དང་མཚན་ཉིད་ཀྱི་ཁྱད་པར་ཡིན་ཏེ། སྒོམ་སྤང་གི་ཤེས་སྒྲིབ་དེ་རྣམས་དཔལ་གསང་བ་འདུས་པ་ནས་རང་བཞིན་བརྒྱད་ཅུ་བཤད་པ་དེ་རྣམས། དེ་འདིར་རྩའི་རྒྱལ་པོ་གཅིག་ལ་བརྟེན་ནས་དུས་སྐད་ཅིག་མ་གཅིག་ལ་སྤོང་སྟེ། བར་དོའི་གདམས་པ་ཡིན། དེས་ན་འདུས་པའམ་བརྗོད་བྱ་ཐམས་ཅད་ཀྱིས་བར་དོ་གཅིག་བསྟན་ནས་འདུག་སྟེ་ཁྱེད་རང་གསང་འདུས་གསན་མཛོད། ཡང་རྣལ་འབྱོར་མའི་རྒྱུད་ཀྱི་བརྗོད་བྱ་འཕོ་བར་གསུངས་ཏེ། ཁྱད་པར་གདན་བཞི་གསན་མཛོད་གསུངས། དེས་ན་གསང་སྔགས་ཀྱི་གནད་ཟབ་མོས་སངས་རྒྱ་བ་ཡིན་ཏེ། ཞག་འགའི་སྔ་ཕྱི་ཡིན་གྱིས་སེམས་ངོ་ཤེས་པ་བར་དོར་སངས་རྒྱ་བ་ཡིན་གསུངས། འདིར་རིན་པོ་ཆེའི་རྒྱལ་སྲས་ལམ་རིམ་ནས།
ངོ་བོ་མཐོང་བའི་གང་ཟག་དེ། ། གོ་ཆ་གསུམ་པོ་བགོས་བྱས་ནས། ། ཞེས་གསུངས་ནས་གདའ་སྙམ།། །། ༥༦༧༽ ༄། །སེམས་བསྐྱེད་ཀྱི་ཆོ་ག་བྱ་ཐབས་སེམས་བསྐྱེད་ཤེས་རབ་འོད་ཟེར།། ཡང་འདི་སྐད་བདག་གིས་ཐོས་པ་དུས་གཅིག་ན། ཤེས་རབ་འོད་ཟེར་གྱི་སེམས་བསྐྱེད་དུས་བྱང་ཆུབ་མཆོག་ཏུ་སེམས་བསྐྱེད་པ་འདི་གལ་ཆེ་སྟེ། བྱང་ཆུབ་ཀྱི་སེམས་མེད་ན་སངས་རྒྱས་མི་འབྱུང་སྟེ། དེ་སྐད་དུ་ཡང༌། བྱང་ཆུབ་སེམས་མེད་རྒྱལ་འབྱུང་འཇིག་རྟེན་ཡོད་མེད་ན། །
འབྲས་བུ་བརྒྱ་བྱིན་ཚངས་པ་ཉན་ཐོས་ག་ལ་འབྱུང༌། ། ཞེས་པས། སྨོན་པ་ནི་སེམས་ཅན་ཐམས་ཅད་བདེ་བ་དང་ལྡན། སྡུག་བསྔལ་དང་བྲལ་བླ་ན་མེད་པའི་བྱང་ཆུབ་འདོད་པ་ཡིན་ཏེ། ཆོ་གའི་ཁས་ལེན་འཁོར་བའི་རྒྱ་མཚོ་ལས་མ་བརྒལ་བ་རྣམས་བསྒྲལ་བ་དང༌། ཉོན་མོངས་པའི་འཆིང་བ་ལྔས་བཅིངས་པ་ནས་མ་གྲོལ་བ་རྣམས་དགྲོལ་བ་དང༌། ཉན་ཐོས་དང་རང་སངས་རྒྱས་ལས་དབུགས་མ་ཕྱིན་པ་རྣམས་དབུགས་དབྱུང་བ། མྱ་ངན་ལས་མ་འདས་པ་རྣམས་མྱ་ངན་ལས་འདའ་བ་ཡིན་ཏེ་སྨོན་པ། འཇུག་པ་ནི་ཉེས་སྤྱོད་སྡོམ་པ་དང༌། སེམས་ཅན་དོན་བྱེད།
དགེ་བ་ཆོས་སྡུད། སྡོམ་པ་གསུམ་དུ་ལུས་ངག་ཡིད་གསུམ་འགྱུར་བར་བྱེད་པ། དོན་དམ་པ་རང་གི་སེམས་ཉིད་སངས་རྒྱས་སུ་ངོ་སྤྲོད་པ་ཡིན་ཏེ། སངས་རྒྱས་འདི་མར་མེ་མཛད་ལ་ཐོབ། སྡོམ་པའི་ཚུལ་ཁྲིམས་ཀྱི་སྐབས་སུ་མི་འཁྲུགས་པའི་ཞིང་བཀོད་པ་ན། བདག་སྐྱེ་བ་འདི་ནས་སངས་རྒྱས་མ་ཐོབ་ཀྱི་བར་དུ་དགེ་སློང་འབའ་ཞིག་ཏུ་གྱུར་ཅིག དེ་ཡང་སྦྱངས་པའི་ཡོན་ཏན་བཅུ་གཉིས་འཛིན་པ་ཁོ་ནར་མ་གྱུར་ན། སངས་རྒྱ་བར་མ་གྱུར་ཅིག ། ཅེས་དམ་བཅས་ནས་གདའ་གསུངས། སེམས་བསྐྱེད་པ་ལ་མེ་ཏོག་འཐོར་ལུགས་མེ་ཏོག་ཐམས་ཅད་སྤྱི་གཙུག་ཏུ་འཐོར་དགོས་པ་ཡིན་ཏེ།
གདུགས་སུ་གྱུར་པར་དབུས་ཏེ་སངས་རྒྱས་འཐོབ་པ་ཡིན། དེས་ན་སངས་རྒྱས་ལ་ཅི་དབུལ་བ་ཐམས་ཅད་གཙུག་གཏོར་ལ་དབུལ་ཏེ། དེ་ཆོས་སྐུ་བསྒྲུབས་པའི་འབྲས་བུ་ཡིན་ཏེ། བྱང་ཆུབ་སེམས་དཔའ་དང་ཉན་ཐོས་དང་རང་སངས་རྒྱས་ཀྱིས་ལྟར་མི་མངོན་པ་ཡང་དེ་ལྟར་ཡིན་གསུངས། སྨིན་མཚམས་དང༌། ཞལ་དང༌། ཐུགས་ཀ་ནི། རང་རྒྱལ་དང༌། ཉན་ཐོས་དང༌། འཁོར་ལོས་བསྒྱུར་བའི་རྒྱལ་པོ་ཐོབ་གསུངས།
ཡང་སེམས་བསྐྱེད་དང་སྡོམ་པ་འབོགས་པའི་དུས་སུ་དཔལ་མགོན་པོ་ལ་གཏོར་མ་ཕུལ་ནས་བར་ཆད་བསྲུང་བར་ཞུ་བ་ཡིན། སངས་རྒྱས་ཀྱི་འཁོར་བཞི་བསྲུང་བར་ཞལ་གྱིས་བཞེས་པས་མ་བསྲུངས་ན་ཁོ་དམ་ཉམས། མ་ཕུལ་ན་ངེད་ཀྱིས་ཉམས་པ་ཡིན་གསུངས། ཡང་འདིའི་དུས་སུ་སེམས་བསྐྱེད་འདིས་སྐྱེ་བ་ཕྱི་མ་ལས་འདིར་མི་ཕན་ནམ་ཞུས་པས་དེ་མ་སེམས་ཤིག་གསུངས། ངའི་བླ་མ་ཞིག་ན་རེ། དེ་མིན་པར་འདུག་པས་འདིར་ཡང་བདེ་སྐྱིད་ཀྱི་དཔལ་ཕུན་སུམ་ཚོགས་པ་འབྱུང་སྟེ། དང་པོར་དགེ་བ་ཉན་ཐོས་དང་སངས་རྒྱས་ཀྱི་ཡོན་ཏན་ཐམས་ཅད་འབྱུང༌། བར་དུ་དགེ་བ་ས་ལམ་གྱི་ཡོན་ཏན། སངས་རྒྱས་ཐོབ་པ་མཐའ་མར་དགེ་བ་ཡིན་ཏེ། བྱང་ཆུབ་སེམས་མེད་རྒྱལ་འབྱུང་འཇིག་རྟེན་ཡོད་མེད་ན། །
འབྲས་བུ་ཉན་ཐོས་ཚངས་པ་བརྒྱ་བྱིན་ག་ལ་འབྱུང༌། ། ཞེས་པས་སོ། ། འོ་སྐོལ་རང་ཡང་མི་མེད་ཀྱི་ཡུལ་འདི་ན་མི་ཡན་རྟ་ཡན་བདེ་སྐྱིད་བྱེད་པ་འདི་བྱང་ཆུབ་སེམས་ཀྱི་ཡོན་ཏན་ཡིན་མོད་གསུངས། ཡང་ཡུལ་བླ་མ་དང་མཆོད་པར་འོས་པ་རང་བས་རྒན་པ་དང་ཡོན་ཏན་ཅན་བྱང་ཆུབ་སེམས་དཔའ་རྣམས་ཡིན་ཏེ། བོད་ཡུལ་འདི་ན་སེམས་མ་བསྐྱེད་པ་ཉུང་བར་འདུག ཁྱད་པར་དུ་ཞ་གད་མདོ་གསུམ་འདི་ན་ངེད་ཀྱིས་སེམས་མ་བསྐྱེད་པ་ཙམ་མེད་པས་མགོ་མ་བསྐོར་ཞིག ཞེ་སྡང་གི་ཚིག་བཤད་མ་བརྗོད་ཅིག ལས་པ་ཀུན་ཀྱང་ཚོང་རན་པར་གྱིས་གསུངས། ཡང་སེམས་བསྐྱེད་ཁྱེད་ཀྱིས་ཀྱང་ཀུན་ལ་གྱིས་དང༌། བདུད་སྡིག་ཅན་སངས་རྒྱས་ལ་གནོད་པ་སྐྱེལ་དུ་འོང་བ་ལ།
སངས་རྒྱས་ཀྱིས་སྔོན་སེམས་བསྐྱེད་པ་དྲན་པར་བྱས་པས་ཕྱིར་མི་ལྡོག་ཏུ་གྱུར་པ་དང༌། བདུད་སྡིག་ཅན་མནར་མེད་དུ་མཆོང་བ་ལ་སེམས་བསྐྱེད་དྲན་པར་བྱས་པས། ཤི་འཕོས་ནས་སུམ་ཅུ་རྩ་གསུམ་དུ་སྐྱེས་ནས་བདེན་པ་མཐོང་བ་གསུང་རབ་ན་འདུག་གསུངས། དེ་ལ་ཡོན་དགོས་པས་ངས་བླངས་པ་དྲིན་ཆེ་བ་ཡིན་མོད། ཕུན་སུམ་ཚོགས་པའི་གཏེར་སྒྲུབ་པ་ཡིན་མོད་གསུངས། སངས་རྒྱས་སྟོང་རྩ་གཉིས་ལ་དགུ་བརྒྱ་དགུ་བཅུ་རྩ་དགུས་རས་ཀྱི་ཁ་ཚར་རེ་ཙམ་མམ། སྟོན་པ་འདིས་འཇམ་ཞལ་བུ་གང་ལ་སོགས་ཕུལ་ནས་སེམས་བསྐྱེད། དེའི་ཐ་ཆུང་གཅུང་མོས་པས་རང་གི་ལུས་བཙོངས་ནས་སེམས་བསྐྱེད་པས། ཞིང་ཁམས་ཀྱང་རྒྱ་ཆེ་བ་དང༌། ལྷའི་དགེ་སྦྱོང་གཡོ་སྒྱུ་ཅན་མ་དག་འདི་རྣམས།
ཁོང་གི་བསྟན་པ་ལ་སངས་རྒྱ་བར་འདུག་པས་ལུས་ཀྱང་ཕུལ་གསུངས།། །།
༥༦༨༽ ༄། །རྟོག་པ་སྐྱེ་མེད་དུ་གོ་ན་སངས་རྒྱས་ཡིན་པས་འདི་ལས་ཕུལ་ས་མེད་པ།། ཡང་འདི་སྐད་བདག་གིས་ཐོས་པ་དུས་གཅིག་ན། རིན་པོ་ཆེ་ནས་འཁོར་བའི་རྒྱ་མཚོ་ཆེན་པོ་འདིའི་རྩ་བ་རྣམ་པར་རྟོག་པ་ཡིན་ཏེ། ཉོན་མོངས་པའམ་བཟང་རྟོག་ལ་དེ་ལྟར་ཤེས་པར་བྱེད་པ་ལ་འདུ་བྱེད་ཟེར། ཐག་ཆོད་པ་དེ་ལ་སེམས་ཟེར་ཏེ་རྣམ་པར་ཤེས་པ་ཡང་དེ་ཡིན་གསུངས། འདུ་བྱེད་ངོས་མ་ཟིན་ན། ཀུན་ཏུ་འགྲོ་བ་ལྔ་ཡུལ་སོ་སོར་ངེས་པ། བཅུ་གཅིག་དགེ་བ།
དྲུག་རྩ་བའི་ཉོན་མོངས་པ། ཉི་ཤུ་ཉེ་བའི་ཉོན་མོངས་པ། དེ་རྣམས་བསྡུ་ན་ད་ལྟར་གྱི་རྣམ་པར་རྟོག་པ་འདི་ལ་ཟེར་བས། དེ་ལ་རྩ་བ་མེད་པར་གོ་ན་འཁོར་བ་ལ་ཕྱི་ཕྱག་འཚལ། རྟོག་པ་སྐྱེ་མེད་དུ་གོ་ན་སངས་རྒྱས་ཡིན་ཏེ་འདི་ཐམས་ཅད་ལས་ཕུལ་ས་མེད་པ་ཡིན། ད་ལྟར་གྱི་འདི་རང་ཡིན་ཏེ་ཤིན་ཏུ་ཟབ་གསུངས། དེ་ལ་འཆི་ཁར་རྣམ་པར་རྟོག་པ་སྐྱེ་མེད་ཡིན་ཙམ་ཟེར་བའི་ཁ་ལྟ་སྟོང་པ་ཙམ་ལ་ཡང༌། ལྷ་དང་བཅས་པའི་མཆོད་འོས་སུ་གྱུར་ན་གཞན་ལྟ་ཅི་སྨོས། དེས་ན་འདུ་བྱེད་འདི་ཉིད་ཀྱི་རྒྱུན་གཅོད་པ་ཡིན་ཏེ། འཁོར་བའི་རྩ་བ་འདུ་བྱེད་དེ། །
དེ་ཕྱིར་མཁས་པ་འདུ་མི་བྱེད། ། ཞེས་པ་འདི་རྒྱ་ཆོད་ན་འཁོར་བ་ལས་ཐར་པ་ཡིན་གསུངས། འཁོར་དེ་ཐམས་ཅད་འདིའི་རྒྱུན་འཁོར་བ་ལས་མེད་གསུངས། དེས་ན་རྫོགས་ཆེན་པའམ་བཀའ་གདམས་པ་ཁ་ཅིག་སྐྱེ་བ་མེད་པ་རྟོགས་པས་ཆོས་ལས་རྒྱུ་འབྲས་ཀྱིས་མི་གནོད། རྩ་བ་ཆད་པ་ཡིན་ཟེར་བའི་སྒོམ་ཆེན་པ་མང་པོ་ཡོད་དེ། དགེ་སློང་ཆུང་མ་ཅན་ཀུན་ཀྱང་ཚེ་འདིར་དགེ་སྦྱོང་དུ་མི་རུང༌། མི་གསེབ་ཏུ་མི་ཚུད། ཕྱི་མར་ངན་སོང་དུ་ལྟུང་བར་སངས་རྒྱས་ཀྱིས་གསུངས་ནས་འདུག་གསུངས། སྐྱེས་བུ་ཀུན་ད་ལྟར་གྱི་རྣམ་པར་རྟོག་པ་འདི་བསྒྱུར་དགོས་པ་ཡིན། འཕྱུག་མེད་བླ་མ་རིན་པོ་ཆེའི་གདམས་པ་དུས་དང་རྣམ་པ་ཐམས་ཅད་དུ་ཡི་དམ་གྱི་ལྷ་དང་མ་བྲལ་བ་འདི་ཡིན་ཏེ།
ཐ་མལ་པའི་ལུས་ངག་ཡིད་གསུམ་དང་བྲལ་ནས་སངས་རྒྱས་ཀྱི་སྐུ་གསུང་ཐུགས་སུ་འགྲོ་དགོས་གསུངས་པས། ལྷ་བསྒོམ་པ་དང་བཟླས་པ་འདི་ཤིན་ཏུ་གལ་ཆེ་གསུངས། འདིའི་སྐབས་ལྕོག་ཕྱར་གྱིས་འོར་གྱི་རྡོའི་འདྲེ་མཐོང་བ་ལ་མ་སྟོན་གྱིས་དེར་གསང་བདག་གི་རབ་གནས་ཀྱལ་ཀ་ཙམ་དུ་བྱས་པ་ལ་ཡང༌། འདི་ཙམ་གྱི་ཕན་ཡོན་ཡོད་ན། རང་ལ་རང་གིས་རབ་ཏུ་གནས་པ་བྱེད་པ་འདི་ཤིན་ཏུ་གལ་ཆེ། འདི་སྒྲུབ་ཐབས་རེ་ཙམ་ཉན་པ་ཀུན་ལ་སེམས་དཔའ་སུམ་རྩེགས་ལ་སོགས་གསལ་གསུངས། དེ་ནས་ཐོ་རངས་མི་རྟག་པ་བསམ། དེ་ནས་བྱམས་པ་དང་སྙིང་རྗེ། དེ་ནས་གདམས་ངག་ཏུ་བཏབ་པའི་མན་ངག་བཞིན་དུ་བསྒོམས་ཏེ་དེའི་ངང་ལ་གཏང༌། གཅིག་ལན་གནད་དུ་སོང་ན་དམིགས་པ་སུམ་བརྒྱ་དྲུག་ཅུ་ལ་དགོས་པ་མེད།
དཔལ་ནཱ་རོ་ཆེན་པོའི་ཆོས་དྲུག་ཀྱང་དེ་ལ་ཚང་ནས་འོང་བ་ཡིན་གྱི། དེ་བཞིན་དུ་ས་དང་ལམ་གྱི་རིམ་པ་ཐམས་ཅད་ཀྱང་དེ་ལ་ཚང་ནས་འོང་བ་ཡིན་གསུངས།། །། ༥༦༩༽ མདོ་གསུམ་གྱི་དགོངས་དོན་གཅིག་ཏུ་འོང་བའི་གཏམ་རྒྱུད་འགའ།། ཡང་ངས་ཆོས་ཟབ་མོ་ཞིག་བཤད་པས་ངའི་མཆོད་གནས་གཉིས་ལ་དེ་རིང་དམ་པའི་ཆོས་འདུལ་བ་ནས། དེ་བཞིན་གཤེགས་པའི་ཞབས་ལ་སྐུ་མཚལ་འདོན་པ་འདི། སྔོན་ནུ་བོ་ཚལ་གཅིག་ཏུ་བཀུམ་པའི་རྣམ་པར་སྨིན་པར་བཤད་པས། གསང་ཆེན་ཐབས་ལ་མཁས་པའི་མདོ་དང༌། དཀོན་མཆོག་ཆོས་བཅུ་པ་ནས་བྱང་ཆུབ་སེམས་དཔའ་ཆེན་པོ་རྣམས་ཀྱི་ཐབས་མཁས་པར་བཤད། འདུས་པ་རིན་པོ་ཆེ་ཏོག་ནས་བདུད་ཀྱི་རྒྱལ་པོ་དགའ་རབ་དབང་ཕྱུག་གིས་ལྷ་སྦྱིན་བསྐུལ་ནས་སྒྱོགས་རྒྱབ་པ་ཡིན་ཏེ། དེ་གསུམ་གང་འཐད་དྲིས་པ་ལ་འདི་འཐད་མཐུན་པ་མི་གདའ་སྟེ།
དགེ་འདུན་ཡང་མི་གསུངས་ན་ངས་བཤད་ཀྱིས་འདི་གསུམ་གཅིག་ཏུ་འོང་བ་ཡིན་གསུངས། ཡང་སངས་རྒྱས་འདིས་རྒྱལ་བ་འོད་བསྲུངས་ལ་བླ་ན་མེད་པའི་བྱང་ཆུབ་ནི་འགྲུབ་པར་དཀའ་ཞེས་པས། དེའི་རྣམ་པར་སྨིན་པས་ལོ་དྲུག་ནེ་རཉྫ་ནའི་འགྲམ་དུ་དཀའ་ཐུབ་སྤྱོད་པར་སོང་བ་ཡིན་ཏེ། རྩ་རླུང་གི་གནད་འགའ་ཞིག་ལ་བརྟེན་ནས་བསྒོམ་པ་ཡིན། འཇིག་རྟེན་ཁམས་ཀྱི་རླུང་ཐམས་ཅད་ནང་དུ་བསྡུས་ནས་བསྒོམས་པས། ནང་དུ་ཚོར་བ་བདེ་སྡུག་ཡོད་ཀྱང་ཞལ་ཟས་ཏིལ་གྱི་འབྲུ་གུ་རེ་ཙམ་འབྲས་ཉག་མ་ཙམ་ལ་བརྟེན་ནས་བསྒོམས་པས། ཕྱི་རོལ་པ་མང་པོའི་དཀའ་ཐུབ་ཟིལ་གྱིས་མནན་ནས་ཐར་པ་དང་གྲོལ་བའི་ལམ་ལ་བཀོད་པས་ཐབས་མཁས་པར་སོང་བ་ཡིན་ཏེ། དེ་ཡང་ལུས་ཀྱི་མཆན་ཁུང་གཉིས་དང་དཔྲལ་བ་ནས་རྡུལ་འབྱུང་བ་ཡིན་པར་གནང་སྟེ། ས་བཅུ་པའི་བྱང་ཆུབ་སེམས་དཔའ་མ་ཡིན་པས་ཏིང་ངེ་འཛིན་དེ་ལྟ་བུ་ལ་འཇོག་མི་ནུས་པ་ཡིན་པར་འདུག་གསུངས། ཡང་སངས་རྒྱས་ཀྱི་ཞབས་ལ་སྐུ་མཚལ་འབབ་པ་འཚོ་བྱེད་ཀྱིས།
མ་གསར་ཁྱེའུ་འཐུང་གི་ནུ་ཞོས་ཕན་ཞེས་པ་ལ་མ་སྐྱེས་དགྲས་སངས་རྒྱས་ལ་བསྙེན་བསྐུར་བྱས་པར་ཆད་པ་བཅད་པ་ལ། མོའི་རྟོག་པ་ལ་དེ་ལྟ་བུ་མིན་པ་མེད་དེ་བུ་ཤི་ཆད་བྱུང་ཡང་ནུ་ཞོ་དབུལ་དགོས་སྙམ་ནས་བྱུགས་པས་ཀྱང་མ་ཆུད། ཙན་དན་གོ་ཤིརྵས་ཕན་ཞེས་པས་ཀྱང་མ་ཆུད། དེ་ལྟ་བུ་མང་པོས་མ་ཕན། དེ་རྣམས་བཀག་ཀྱང་མ་བཀག་སྟེ་དེའི་དུས་ན་འཁོར་བསམ་གྱིས་མི་ཁྱབ་པ་མྱ་ངན་གྱིས་ཟུག་ནས་དེས་ཞབས་འབྲིང་བྱས་པས། དེ་ལ་ལས་བདེན་པ་མཐོང་ཉན་ཐོས་རྣམས་ཀྱིས་ཀྱང་དགྲ་བཅོམ་པ་ཐོབ། རང་རྒྱལ་བ་རྣམས་ཀྱིས་ཀྱང་བྱང་ཆུབ་ལ་ཉེ་བར་བྱས། བྱང་ཆུབ་སེམས་དཔའ་རྣམས་ཀྱིས་ཀྱང་བྱང་ཆུབ་ལ་ཉེ་བར་བྱས་པ་ཡིན་ཏེ། བྱང་ཆུབ་སེམས་དཔའ་རྣམས་ཀྱིས་ཐབས་ལ་མཁས་པ་ཡིན་ཏེ། སྔོན་ལམ་དུ་བཏང་བ་སེམས་བསྐྱེད་པ་དེ་སེམས་ཅན་ཐམས་ཅད་ཀྱི་དོན་དུ་བདེ་བ་དང་ལྡན།
སྡུག་བསྔལ་དང་བྲལ་ནས་སངས་རྒྱས་དགོད་པར་འདོད་པ་དེ། རྒྱུ་དེ་ལྟར་བྱུང་བ་ཡིན་གྱི་གདུལ་བྱ་དེ་རྣམས་ཀྱི་སྣང་བ་ཡིན་གསུངས། དེས་ན་རྒྱུ་ཡོད་པ་ལས་བྱུང་ན་རྟག་པར་ཐལ། རྒྱུ་མེད་པ་ལས་བྱུང་ན་ཆད་པར་ཐལ། ཡང་ན་བེམ་པོར་ཐལ། སངས་རྒྱས་ལ་ལས་ཀྱི་རྣམ་སྨིན་གྱིས་གནོད་པར་འདུག་པས་སངས་རྒྱས་པར་འདུག་གི་ལམ་ན་མེད་གསུངས། སྔོན་ནུ་བོ་ལ་གནོད་པའི་རྒྱུ་དེས་ཕྱིས་ལྷ་སྦྱིན་གྱིས་རྐྱེན་བྱས་ནས་སད་པའི་འབྲས་བུའི་གཟུགས་བརྙན་དེས། གདུལ་བྱ་འདུལ་བའི་ཐབས་མཁས་པར་སོང་བ་ཡིན་དེ་ང་ལ་སྦྱར་བས་ཆོག་གི ང་ལ་སྔོན་ནད་མཛེ་བྱུང་བས་དེ་ངས་ལམ་དུ་བཏང་བས་ད་ལྟ་འུར་འདེད་པར་གྲགས། རང་གཞན་ཐམས་ཅད་ལ་ཕན་པར་འདུག་པ་གསུངས།
ཡང་འོ་སྐོལ་རང་ལ་ན་ཚ་སྡུག་བསྔལ་ཞིག་བྱུང་དུས་སུ་ང་ལ་ན་རྒྱུ་མེད་ཅེས་ལྟ་ཁམ་བཏང་བས་ཆོག་གི འཁུན་པ་ཡང་འོང་ན་ན་ཚ་ཡང་ཡོད་མེད་པ་མིན་ཏེ། ན་མཁན་ཡོད་མ་མྱོང་སྟེ། འབྲས་བུ་སྡུག་བསྔལ་གྱི་ཕུང་པོ་འདི་ཡོད་པ། གཟུགས་ནི་ནང་དུ་ཡིད་ལ་བྱ། ཤུ་བ་ཡིད་ལ་བྱ། ཞེས་པའོ། ། ང་དེ་ལྟ་བུ་ཞིག་བྱུང་བའི་དུས་སུ་ལས་ཀྱང་མིན་མི་སྲིད། རྐྱེན་གནོད་བྱེད་ཅིག་ཀྱང་ཡོད། ཕན་འདོགས་པ་ཅིག་ཀྱང་ཡོད་དེ།
གསང་བདག་གམ་གཤིན་རྗེའི་གཤེད་ལྟ་བུའི་སྒོམ་བཟླས་དེ་ལམ་དུ་བཏང་སྟེ། ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་ཀྱི་ལས་དང་ཉོན་མོངས་པ་ཤེས་བྱའི་སྒྲིབ་པ་ཐམས་ཅད་བདག་གིས་དག་པར་གྱུར་ཅིག་ཅེས། སྙིང་ཁོང་རུས་པའི་གཏིང་ནས་བྱས་ལ་དེ་ནས་བྱམས་པ་དང་སྙིང་རྗེ་མ་སྐྱེས་བར་དུ་བསྒོམས་ཏེ། བྱང་ཆུབ་ཀྱི་སེམས་ཀྱིས་ལམ་དུ་བཏང་ལ་ཕྱག་རྒྱ་ཆེན་པོ་བསྒོམ། སྒོམ་མེད་པ་རྣམས་ཀྱིས་ཀྱང་ལམ་དུ་བཏང་བས་བསོད་ནམས་ཀྱི་ཚོགས་རྫོགས། ཡེ་ཤེས་ཀྱི་ཚོགས་ཀྱི་རྒྱུར་སོང་ནས་བདེན་པ་མཐོང་བ་ལ་ཚེགས་མེད་གསུངས། ཡང་རང་ལ་གཅེས་པ་བླ་མ་ཡིན་ཏེ་དེ་ལ་ཡང་བསད་སེམས་སྐྱེ་བ་ཡིན་ཏེ། དེའི་རྣམ་སྨིན་གྱིས་རང་བླ་མར་དུག་བཏང་བའམ་བསྒྲོངས་པར་བྱས་པའམ། རྐུས་པའམ་མཛེ་ནད་དམ་སྡོམ་པ་དང་བྲལ་བའི་བྲེད་པོ་སྟེ། ངས་ཆོས་བྱས་པ་ལ་འདི་འོང་མི་ཐང་སྙམ་ནས་བླ་མ་དང་དཀོན་མཆོག་གསུམ་ལ་ཡི་ཆད་ན་འདུན་མ་རུལ།
ང་བས་ཡང་དག་པར་རྫོགས་པའི་སངས་རྒྱས་ལ་ཡང་ལས་མི་བསླུ་བར་གཟུགས་བརྙན་ཞིག་བྱུང་བར་འདུག་པ་སྙམ་ནས་ལམ་དུ་བཏང་སྟེ། ཐམས་ཅད་རང་གི་སེམས་སུ་ཤེས་ཤིང་གཉིས་སུ་མེད་པར་གོ་ན་རང་གི་དགེ་སྦྱོར་ལ་བོགས་ཐོན་ཏེ་འོང་གསུངས། དེ་ལྟར་བླ་མར་འོས་པས་གོང་མ་ཐམས་ཅད་ལ་བསམ་པ་དེ་ལྟ་བུ་སྐྱེས་ན་མཐོང་ཆོས་ཀྱང་རྣལ་འབྱོར་པ་ལེགས་རབ་ཅིག་ལ་འབྱུང་བ་ཡིན་ཏེ་དེ་མ་ཡིན་པ་ལ་མི་འབྱུང་གསུངས། ལན་གྲངས་གཞན་ལ་མྱོང་གྱུར་དང་སྐྱེས་ནས་མྱོང་འགྱུར་དེའི་རིམ་པས་འབྱུང་བ་ཡིན་གསུངས། དེ་རྣམས་ནི་མཚན་ཉིད་ཕ་རོལ་ཏུ་ཕྱིན་པའི་ལུགས་ཡིན། གསང་སྔགས་བདེ་བས་བདེ་བ་སྒྲུབ་པ་ཡིན་པས་རང་གི་རྒྱུད་ལ་བསམ་པ་བཟང་པོ་ཁ་ཡར་རེ་ཙམ་སྐྱེས་པའམ། བདེ་གསལ་མི་རྟོག་པའི་ཏིང་ངེ་འཛིན་སྐད་ཅིག་ཙམ་རེ་སྐྱེས་ཀྱང་དེ་ལམ་དུ་བཏང་སྟེ། སེམས་ཅན་ཐམས་ཅད་དང་ཐུན་མོང་དུ་བྱས་པ་ལ་གཞན་གྱི་རྒྱུད་ལ་ཡང་སྐྱེ་བར་སྨོན་པས་བྱང་ཆུབ་ཏུ་བསྔོ་བའོ། ། དེ་ལྟར་བླ་མ་ལ་དད་གུས་སེང་གིས་སྐྱེས་པའི་རྗེས་ལ་བདེན་པ་མཐོང་བའི་དོན་ཡང་དེ་ཡིན་གསུངས། དེ་ཐམས་ཅད་ལམ་དུ་བཏང་བའི་གནད་འདི་ཡིན་པས་རྗེ་རིན་པོ་ཆེ་ཕག་མོ་གྲུ་པའི་རྟེན་འབྲེལ་ཡང་དེ་ཡིན།
དུས་གསུམ་གྱི་སངས་རྒྱས་ཐམས་ཅད་ཀྱི་རྟེན་འབྲེལ་ཡང་དེ་ཡིན། སློབ་དཔོན་ཀླུ་སྒྲུབ་ལ་སོགས་གྲུབ་ཐོབ་ཐམས་ཅད་ཀྱི་རྟེན་འབྲེལ་ཡང་དེ་ཡིན། དེ་མ་ཡིན་པ་ཡོད་རེ་མེད་ནས་ཐོན་གསུངས། དེ་མ་ཡིན་པ་རྟེན་འབྲེལ་མང་པོས་དུས་གསུམ་གྱི་སངས་རྒྱས་ཐམས་ཅད་ཀྱང་དེ་མི་འདོད་གསུངས། ད་ལྟ་ཁམ་ཆེ་བ་ཡིན་ཏེ་ཇོ་བོ་རྗེ་དང་བླ་མ་རིན་པོ་ཆེ་གཉིས་མིན་པ་བོད་ལ་མ་བྱུང༌། བླ་མ་རིན་པོ་ཆེའི་སློབ་མ་ང་ཡིན་གཞན་དགྲ་རྣམས་ལ་གར་སྟོན་ཁྱེད་བུ་ལ་སྟོན་པ་ཡིན་མོད། དགྲ་གང་ཡིན་སྙམ་ན་ལྟོ་ཡར་སྟོན་སྙིང་ཕྱིར་སྟོན་པ་ཡིན་ཏེ། ང་ལས་གདམས་པ་ཁྱེར་ནས་གཞན་ཁུངས་འབྱིན་རྣམས་ལ་མེད་ཀྱི། ད་ལྟ་འཁོར་འགའ་རེ་འདུག་ཀྱང་ཁྱེད་རང་རྣམས་དྲག་ནས་འོང་གི་གསུངས།། ༈ །།ཡང་སློབ་དཔོན་འཕགས་པས་སྲིན་ར་སླག་ཞེས་པ་མགོ་དམར་དེའི་སྐེ་ལ་རྩྭ་སྒྱིད་མ་གཅིག་གིས་གཙེས་པས་མགོ་བྲུལ་བས།
རྒྱལ་བུ་བདེ་སྤྱོད་ཀྱི་བུས་མ་ལ་ངས་རྒྱལ་སྲིད་ནམ་འཐོབ་ཞེས་པ་ལ་ཁྱོད་ཀྱིས་མི་ཐོབ། ཡབ་རྒྱལ་པོ་སློབ་དཔོན་འཕགས་པ་དང་གཉིས་སྨོན་ལམ་སྟབས་སུ་བཏབ་པས་འཆི་བ་མེད་པ་ཡིན། སྔ་མ་ཡང་ལོ་དྲུག་བརྒྱ་ལོན། དེ་ལ་ཇི་ལྟར་བྱ་ཞེས་པས། སློབ་དཔོན་བྱང་ཆུབ་སེམས་དཔའ་ཡིན་པས་དབུ་ཞུས་ན་ཐོབ་ཞེས། དེ་ལྟར་བྱས་པ་ལ་མཚོན་གང་གིས་ཀྱང་མ་ཆོད་པ་ལ་སྔོན་གྱི་རྩྭ་སྒྱིད་མ་དེས་ཆད་ནས་རྒྱལ་སྲིད་ཐོབ་སྟེ། སློབ་དཔོན་ཆེན་པོ་དེ་སྤྲིན་ཆེན་པོ་དང་རྔ་བོ་ཆེ་ནས་ས་བརྒྱད་པ་དང༌། སྐྱེ་བ་གཅིག་གིས་ཐོགས་པའི་ས་བཅུའི་བྱང་ཆུབ་སེམས་དཔའ་ཡིན་ཏེ། ཡང་ལས་དེ་ལྟ་བུས་འབྲས་བུ་འབྱིན་གསུངས། ཡང་སློབ་དཔོན་ནག་པོས་ཀུ་རེ་བག་ཙམ་གྱི་ཚད་དུ་ཡང་རུས་བརྒྱན་གྱི་ཁ་ཕྱེ་བས།
བླ་མའི་བཀའ་བཅག་པས་ཚེ་འདིར་མཁའ་འགྲོ་མས་བསད་ཅིང་པཎྜི་ཏ་གཞན་རྣམས་ཀྱིས་སྨད་པའི་གནས་སུ་སོང་གསུངས། ཡང་འདི་སྐད་བདག་གིས་ཐོས་པ་དུས་གཅིག་ན། ངས་ཆོས་ཟབ་མོ་གཅིག་བཤད་ཀྱིས་དཔོན་གཞོན་ནུ་རྒྱལ་པོའི་རྨི་ལམ་ངན་པ་ཞིག་བྱུང་ནས། སྔ་ན་འདི་འདྲ་བྱུང་ཙམ་ན་མི་འཆི་བ་ལ་འདི་དེ་འདྲ་ཞིག་ངའི་མི་ཞིག་ལ་བྱུང་ན་དེའི་བཅོས་ཞུ་ཞེས་པ་ལ། ང་ལ་ཡང་དེ་འདྲ་བ་ཞིག་བྱུང་ནས་དགེ་འདུན་ལ་དགེ་སྦྱོར་ཞུས་པས་ཁོ་མི་ནོར་མཛོ་ཞིག་ལས་མ་ཤོར་བར་ཁོ་འདིར་ཐོན་ངའི་སློབ་མར་སོང་གསུངས། ཡང་ད་རེས་ལྟས་ངན་པ་སྣ་ཚོགས་བྱུང་སྟེ། མི་རོ་ལུད་བསྐྱེད་པ་འདྲ་བ་འོང་བས་དེ་རིང་ནས་ཚེས་བཅུའི་བར་དུ་དགེ་འདུན་གྱིས། བླ་མ་དང་དགེ་འདུན་གྱི་གཙོ་བྱས་པའི་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་ཀྱི་བར་ཆད་དང་མི་མཐུན་པའི་ཕྱོགས་ཐམས་ཅད་བསལ་སྙམ་དུ་ཐུགས་དམ་ལ་ཤིན་ཏུ་འབད་པར་ཞུ་གསུངས།། །། ༥༧༠༽ ༄། །ཤིན་ཏུ་ཕྲ་བའི་རྟེན་འབྲེལ་རྗེ་རིན་པོ་ཆེ་མཐའ་རྩ་བའི་ཆོས།།
ཡང་ངས་ཤིན་ཏུ་ཕྲ་བའི་རྟེན་འབྲེལ་ཞིག་ཀྱང་བཤད་ཀྱི་འདུལ་བ་ཡིན་ཏེ། དགེ་སློང་ཞིག་ལ་གཞན་གྱི་རྫས་གང་རུང་གི་གཞི་ལ་བསམ་པ་བརྐུ་བར་འདོད་ནས། སྦྱོར་བ་ནོར་དེ་ལག་ཏུ་བླངས་ནས། དགེ་སློང་ཡིན་པས་དེ་མི་རུང་སྙམ་ན་སྡོམ་པ་མ་ཤོར་བ་ཡིན་གྱི། དེ་བདག་གིས་ཐོབ་པ་ཡིན་སྙམ་དུ་ཡིད་རང་བ་དང༌། མཐར་ཐུག་གྲུབ་པ་ཡིན་ཏེ་ལས་འཁོར་ཅིག དེ་ལ་དང་པོ་རྐུ་བའི་རྣམ་པར་རྟོག་པ་དེ་ཉོན་མོངས་པ། དེ་ལ་གསོས་འདེབས་པ་འདུ་བྱེད་པ། དེ་ཐོབ་པར་ཤེས་པ་རྣམ་པར་ཤེས་པ་སྟེ། དེས་ན་ཞིང་དང་བསམ་པའི་ཁྱད་པར་གྱིས།
འབྲས་བུའི་ཆོས་སྐྱེས་ནས་མྱོང་བར་འགྱུར། ལན་གྲངས་གཞན་ལ་མྱོང་བར་འགྱུར་གསུམ་འབྱུང་སྟེ་རྣམ་པར་སྨིན་པའོ་གསུངས། དེ་ལ་ང་མཐོང་ཆོས་གཙོར་སྨྲ་བ་ཡིན་ཏེ། ཡུལ་བླ་མ་ལྟ་བུ་བསད་སེམས་སྐྱེས་ན་ལུས་ཀྱི་འཁྲུལ་འཁོར་མཆོང་རྒྱུགས་དང་འགྲེང་བ། ངག་ཏུ་ཕཊ་ཞེས་པ་ལྟ་བུ། སེམས་རྣམ་པར་རྟོག་པ་གཞན་དུ་གྱུར་ནས་བར་དུ་གཅོད་པ་ཡིན་ཏེ་འཁྲུལ་འཁོར་གསུམ་པོ་དེ་ཟབ་བོ། ། རྩ་རླུང་བསྒོམ་པ་ཀུན་ལ་ཡང་མེད་པ་མིན་ཏེ་ཧཱུྃ་ཞེས་པ་ལྟ་བུའི་འཁྲུལ་འཁོར་ཡོད་ཀྱི། དེ་ནས་ལམ་དུ་བཏང་ལ་བྱང་ཆུབ་ཀྱི་སེམས་མ་སྐྱེས་བར་དུ་བསྒོམས་ཏེ་ངང་ལ་གཏང་གསུངས་སོ། ། དེ་ལྟར་རྒྱུ་དགེ་བ་ལས་བདེ་བ་འབྱུང་ལ། མི་དགེ་བ་ལས་སྡུག་བསྔལ་འབྱུང་སྟེ།
དེ་ཡང་གསུམ་འདུས་པ་ལས་མ་རིག་པ་ནས་ནམ་སྐྱེས་ཀྱི་བར་དུ་ལས་འཁོར་བ་ཞིག་འགྲུབ་སྟེ། རྒྱུ་མེད་ལས་མི་བྱུང་རྟག་པར་ཐལ་ཞེ་ན་རྐྱེན་གྱིས་དེ་ལྟར་སྐྱེ། རྒྱུ་ཡོད་མ་མྱོང་ཆད་པར་ཐལ་སྙམ་ན། གང་ཞིག་རྐྱེན་ལས་སྐྱེས་པ་དེ་མ་སྐྱེས། ། དེ་ལ་སྐྱེ་བའི་རང་བཞིན་ཡོད་མ་ཡིན། ། ཞེས་པ་དང༌། ཡང་རྟེན་འབྲེལ་ཆུང་ངུ་ནས་ཕྲ་བ་འདི་མ་མཐོང་ཞེས་པའི་དོན་ཡིན་ཏེ། རྗེ་རིན་པོ་ཆེ་ཕག་མོ་གྲུ་པའི་རྟེན་འབྲེལ་འདི་ཡིན། དུས་གསུམ་གྱི་སངས་རྒྱས་ཐམས་ཅད་ཀྱི་ཡང་འདི་ལས་ཡོད་རེ་ངས་མནའ་འབྱིན། དེ་མིན་པའི་བྱུང་ན་སངས་རྒྱས་ཀྱིས་བྱུང་ཡང་ཁྱེད་རང་དེ་མི་འདོད་གསུངས།
ད་ལྟ་ཁམ་ཆེ་བ་མ་ཡིན་ཏེ་བོད་དུ་ཇོ་བོ་རྗེ་དང་རྗེ་མཐའ་རྩ་བ་གཉིས་མིན་པར་མ་བྱུང་དེའི་སློབ་མ་ང་ཡིན་གསུངས། ཡང་ཀུན་དགའ་བོ་སྔོན་རང་སངས་རྒྱས་ཅིག་ལ་སྙལ་ཐག་བྱིན་པ་དང༌། རང་སངས་རྒྱས་ཅིག་གི་དབུ་ལ་འདག་པའི་རིལ་བུ་གཅིག་རྒྱབ་པའི་རྣམ་སྨིན་གྱིས། ཁོ་བོའི་དབུ་ལ་ཕོལ་མིག་བྱུང་ནས་བཏང་བ་ལ། རྒྱལ་པོ་གཟུགས་ཅན་སྙིང་པོས་དབུའི་ལྭ་ཐོད་ཀྱིས་བསྙལ་བྱས་ནས་འདུག་གསུངས། ཡང་དེ་རྣམས་ཞུ་ཐུགས་བག་ཙམ་ཞུས་པས་བསྒོམས་དང་རྩགས་མཆུ་ལ་འབྱམ་པར་ཁྱེད་རང་ཡེ་གསུངས། ཡང་དྲུག་ཚ་གཅིག་ལུགས་ལ་ལུ་གུ་སྤྲེའུ་ཡི་གདོང་ཅན་སྐྱེས་པས་དེའི་གཏོར་མ་ཞུ་ཞེས་གཏོར་ཟན་ལ་དེའི་ཕྱེ་ཞིག་ཐོབ་གསུངས་ནས། ཁྱེད་འདི་ལ་ཉེས་པ་འོང་བར་བཞེད་དམ་མི་འོང་བར་བཞེད་གསུངས་པ་ལ། རོམ་སྟོན་ན་རེ་རྟོག་པ་སྐྱེས་ན་འབྱུང་ཟེར་བས་འདི་འོང་བ་ཡིན་ཏེ། སྔོན་ཁོའི་ལས་ངན་གཅིག་ལ་ལས་ཐུན་མོང་བ་ཡིན་ཏེ།
ཡིད་རང་བ་ལྟ་བུ་ཡིན་གསུངས། འདི་ཟུང་དང་མན་ངག་ཡིན་གསུངས།། །། ༥༧༡༽ ༄། །བག་ཆགས་ཀྱིས་མཚམས་སྦྱར་བའི་ཉོན་སྒྲིབ་དགྲ་བཅོམ་པ་ལའང་ཡོད་པ།། ཡང་འདི་སྐད་བདག་གིས་ཐོས་པ་དུས་གཅིག་ན། ཡང་རིན་པོ་ཆེ་ལ་རག་མ་བས་བག་ཆགས་ཀྱིས་མཚམས་སྦྱོར་བ་ཉོན་མོངས་པའི་སྒྲིབ་པ་ནི་ཅི་ཙམ་ཚུན་ཆད་ན་ཡོད་ཞུས་པས། འདི་དགྲ་བཅོམ་པ་ཆེན་པོ་ཀུན་ལ་ཡང་ཡོད་དེ་བདེན་པ་མཐོང་བས་འཕགས་པའི་ས་ཐོབ་པ་ཡིན། མིའམ་ཅིའི་རྒྱལ་པོ་ལྗོན་པ་རྟ་མགོ་ཅན་གྱི་པི་ཝང་སྦྲེངས་པས། འཕགས་པ་འོད་སྲུང་རང་དབང་མེད་པར་ནམ་མཁའ་ལ་གར་བྱེད་པ་ལ་ཅི་ཡིན་བྱས་པས། ང་ལ་རང་དབང་མེད་པར་དེ་ལྟར་གྱུར་ཏེ་བག་ཆགས་ཀྱི་མཚམས་སྦྱོར་བ་ཉོན་མོངས་པས་གཡེངས་པ་ཡིན་མོད།
ཞེས་ཉོན་མོངས་པ་ཁས་བླངས་པ་དེ་བཞིན་གཤེགས་པའི་འོད་ཟེར་གྱིས་བསྐུལ་བ་དེ་ཡིན་ནམ་ཞུས་པས། དེ་འདྲ་བ་བྱིས་པ་ཁུ་ཚུར་གྱིས་འབྲིད་པ་དང་འདྲ། བག་ཆགས་ཀྱི་མཚམས་སྦྱར་བའི་ཉོན་མོངས་པའི་སྒྲིབ་པ་དེ་ཤེས་བྱའི་སྒྲིབ་པ་ཡིན་ཏེ། རྣམ་ཤེས་ཚོགས་བརྒྱད་ཡོད་པ་ལས་ཉོན་མོངས་པ་ཅན་གྱི་ཡིད་དང༌། ཀུན་གཞིའི་རྣམ་པར་ཤེས་པ་གཉིས་ཀྱི་ལག་རྗེས་ཡིན། དེ་ཡང་ཀུན་གཞི་ནི་ཁམས་རང་བཞིན་གྱི་རྣམ་པར་དག་པའི་གཤིས་ལ་གསལ་བ་ཞིག་ཡོད། དེ་གནས་གྱུར་པས་མེ་ལོང་ལྟ་བུའི་ཡེ་ཤེས། སྟོང་པའི་ལྡོག་པ་ནས་ཆོས་ཀྱི་དབྱིངས་ཀྱི་ཡེ་ཤེས། ཉོན་མོངས་པ་ཅན་གྱི་ཡིད་གནས་འགྱུར་བས་སོ་སོར་ཀུན་ཏུ་རྟོག་པའི་ཡེ་ཤེས། སེམས་ཅན་གྱི་དོན་ལྷུན་གྲུབ་རྒྱུན་ཆད་མེད་པར་འབྱུང་བས་བྱ་བ་ནན་ཏན་གྱི་ཡེ་ཤེས།
དེ་རྣམས་ཐམས་ཅད་མཉམ་པ་ཉིད་དུ་གནས་པས་མཉམ་པ་ཉིད་ཀྱི་ཡེ་ཤེས། རྣམ་སྣང་མེ་ལོང་ལྟ་བུར་ཡོང་བ་ཡང་དེ་ཡིན་ཨང་ཞུས་པས་ཡིན་གསུངས། ཡང་ཡེ་ཤེས་རང་སྣང་དང་གཞན་སྣང་གང་ཡིན་དང༌། ཡོད་པ་དང་མེད་པའི་འདོད་པ་གང་ཡིན་ཞེས་ཞུས་པས། རྗེ་རིན་པོ་ཆེའི་ཞལ་ནས། བླ་མ་རིན་པོ་ཆེའི་ཡེ་ཤེས་ཡང་སྒྲོ་བཏགས་པ་ཡིན། མེད་ན་སྐུར་པ་བཏབ་པ་ཡིན་ཞེས་དེ་ལ་ཡེ་ཤེས་མཛད་པར་མི་འདུག དེ་སྒོམ་ཆེན་པས་གོ་གསུངས། ཡང་ཚོགས་དྲུག་གི་གནས་འགྱུར་ཞུས་པས་སྐུ་གསུམ་མངོན་པར་འབྱུང་བའི་མངོན་བཞུགས་གསུངས། ཡང་རྣམ་ཤེས་ཚོགས་གཅིག་ཏུ་སྨྲ་བ་ཡང་ཡོད་པ་མ་ལགས་སམ་ཞུས་པས་ཡོད་དེ།
ཇོ་བོ་རྗེ་ཡིན་ཏེ་རྣལ་འབྱོར་སྤྱོད་པའི་དབུ་མ་བྱ་བ་ཡིན་ཏེ། བླ་མ་ཨ་ཝ་དྷུ་ཏཱི་པ་བྱ་བ་གཉིས་སུ་མེད་པའི་དོན་རྟོགས་པ་ཞིག་ས་ཕྱོགས་ཤིག་ཏུ་འགྲོ་བའི་ལམ་དུ་ཆུ་བརྒལ་བ་ལས། ཆུའི་དཀྱིལ་འཁོར་དུ་ཞལ་ཚུར་ལོག་ནས་འཁོར་འདས་ཀྱི་ཆོས་ཐམས་ཅད་སེམས་སུ་འདོད་དེ། རྣལ་འབྱོར་སྤྱོད་པའི་སེམས་ཙམ་པ་དང་མཐུན། སེམས་སྐྱེ་བ་མེད་པ་ནམ་མཁའི་དཀྱིལ་ལྟ་བུར་འདོད་པ་དབུ་མ་དང་མཐུན་ཏེ། རྣལ་འབྱོར་སྤྱོད་པའི་དབུ་མ་བྱ་བ་ཡིན་ཏེ་ལྟ་བ་དེ་དང་འོ་སྐོལ་འཁོར་འདས་ཀྱི་ཆོས་ཐམས་ཅད་རང་གི་སེམས་སུ་འདོད་པ་འདི་མཐུན་གསུངས། ཇོ་བོས་ཀྱང་བླ་མ་གསེར་གླིང་པ་ལ་ཕྱིས་བདེན་གཉིས་བསྐུར་གསུངས་པས། སྤྱོད་པ་རྣམ་པར་དག་པ་ལྟ་བ་ལས་སྟོན་ཞེས་བཀའ་གདམས་པ་ཀུན་གྱི་དེ་ཡིན་གསུངས། འཇམ་དཔལ་རྣམ་པར་རོལ་པ་ནས་འཇམ་དཔལ་གྱི་ཉོན་མོངས་པ་དང་རྣམ་པར་བྱང་བ་དང༌། ཚུལ་གཅིག་ཏུ་བསྟན་པས་དགེ་སློང་ཉིས་བརྒྱ་མ་དད་ནས་ལྷན་ཅིག་ཏུ་གནས་པར་མི་བྱ་སྟེ།
སངས་རྒྱས་ཀྱི་བསྟན་པ་མ་ཡིན་ཆོས་མ་ཡིན་ཞེས་པས། རྣམ་སྨིན་གྱིས་མནར་མེད་དུ་སོང་བ་ལ་ཤཱ་ར་དྭ་ཏིའི་བུས་སངས་རྒྱས་ལ་ཞུས་པས། འཇམ་དཔལ་གྱིས་མ་ལེགས་པ་བྱས་ཏེ་དེའི་རྣམ་སྨིན་གྱིས་དགེ་སློང་མནར་མེད་དུ་སོང་ཞེས་གསོལ་སངས་རྒྱས་ཀྱིས་ལེགས་ཏེ། ལས་དེས་མནར་མེད་དུ་སོང་བ་དར་གྱི་ཕོ་ལོང་གདབས་པ་ཙམ་ཡིན། དེ་དག་དགའ་ལྡན་དུ་སྐྱེ། དེ་དགྲ་བཅོམ་པ་ཐོབ་པ་ཡིན་ཞེས་བཤད་པས། སྟོང་པ་ཉིད་ལ་སྔར་མ་དད་ཀྱང་ཐོས་པ་ཙམ་ལ་ཡང་ཡོན་ཏན་དེ་ཙམ་ཡོད་པས། སློབ་དཔོན་ཇོ་སྲས་ཀྱི་སྙན་དུ་ངས་སྤྲོས་བྲལ་ཀྱི་རྟོགས་པ་ཡོད་པ་བས། གཉིས་མེད་ཀྱི་ཁ་ཏ་སྟོང་པ་འདི་རྣམས་དགའ་ཞེས་སྨྲས་ཟེར་བ་དེ་བཤད་ནས་འདུག་གསུངས།། །།
༥༧༢༽
༄། །རང་དང་ལྷན་ཅིག་སྐྱེས་པའི་ལྷ་འདྲེ་ལ་སྙིང་རྗེ་སྒོམ་དགོས་པ།། ན་མོ་རཏྣ་གུ་རུ། རྗེ་རིན་པོ་ཆེའི་ཞལ་ནས་ཁྱེད་རྣམས་ལ་གདམས་པ་ཟབ་མོ་ཞིག་བཤད་སྙམ་ནས་འདིར་སྤྱན་དྲངས་པ་ཡིན་ཏེ། རྡོ་རྗེ་ཡེ་ཤེས་ལ་གྲངས་གྱིས་དང་བརྒྱད་ཅུ་འདུག་གསུངས། ཡང་བཀའ་རྒྱ་གཉིས་པོ་འདི་སྔ་མ་བརྒྱ་སྟོང་ཙམ་ཞིག་སོང་སྟེ་ད་རུང་དུ་ཡང་དེ་ལྟར་བྱེད་པ་ཡིན་ཏེ། སློབ་མ་མཎྜལ་འབུལ་ཞིང་སློབ་དཔོན་ཟེར་བ་འདི་དཀའ་བ་ཡིན་པས་བྱིན་གསུངས། དེ་ལ་རང་གཅིག་པུ་གཉིས་སུ་མེད་པར་སྒྲུབ་པ་བྱེད་པ་ཡིན་པའམ། སློབ་མ་དད་གུས་ཅན་ཁྲིད་པའི་དྲོད་ཚད་ཅིག་སྟོན་པ་ཡིན་པས། འདི་མདོ་སྡེ་ལས་རྣམ་པར་སྣང་མཛད་སྐུ་ལ་ཞིང་ཁམས་བསམ་གྱིས་མི་ཁྱབ་པ། ཞིང་ཁམས་ཐམས་ཅད་ལ་སྐུས་ཁྱབ་པ་དང་འདྲ་བར།
འོ་སྐོལ་རང་གི་ལུས་འདི་ལ་ཡང་འགྲོ་བ་རིགས་དྲུག་ལྷ་དང་ཀླུ་དང་གནོད་སྦྱིན་ལ་སོགས་པ་ཐམས་ཅད་ཚང་བ་ཞིག་ཡོད་པར་འདུག་པས། དེ་ཡང་ཛེ་ཏ་རི་པ་གྲུབ་ཐོབ་ཆེན་པོ་དེའི་ཞལ་ནས། ལུས་ལ་གནས་བཅས་སེམས་ལ་བརྟེན་བཅས་ཏེ། གསུངས་ཏེ་ལྷན་ཅིག་སྐྱེས་པའི་ལྷ་འདྲེ་དེ་གཉིས་དང་ཤེས་པ་གཉིས་མེད་དུ་འདྲེས་པ་ཞིག་ཡིན་པར་འདུག་པས། དེ་ཡང་མི་ཞིག་རང་ལ་སངས་རྒྱས་ཀྱི་འདུ་ཤེས་སྐྱེས་ནས་ཆོས་ཞུ་ན་དེ་དད་པ་ཡོད་པ་ཞིག་ཡིན་ན་དེ་ཙབ་ཙུབ་མང་བར་འོང་སྟེ། མཎྜལ་དང་ཡི་གེ་བརྒྱ་པའི་བསྙེན་པ་ཚུལ་བཞིན་དུ་བྱེད་དུ་གཞུག་སྟེ། བསོད་ནམས་ཀྱི་ཚོགས་ཅི་ནུས་གསོག་ཅིང་སྒོམ་བཏབ་པས་ཁོའི་རྒྱུད་ལ་ཡོད་པའི་ལྷན་ཅིག་སྐྱེས་པའི་འདྲེ་ངན་པ་མི་མཐུན་ཕྱོགས་བྱུང་བས་ཁོ་ཚིག་པ་ཟ། ཞེ་སྡང་སྐྱེ། འཆི་བ་སྙམ་པ་འོང༌། འགྲོ་སྙིང་འདོད།
བླ་མ་དང་གྲོགས་རྡོ་རྗེ་སྤུན་གྲོགས་ཐམས་ཅད་ལ་ཞེ་སྡང་སྐྱེ། ཁོ་འགྲོ་སྙིང་འདོད་པའི་སྟོབས་ཀྱིས་ཁྲེས་པོ་ཡང་ཡང་འདྲིལ་ཏེ། བླ་མ་རིན་པོ་ཆེའི་ཞལ་ནས་སྒོམ་རྩེ་གཅིག་གི་སྐབས་སུ་བྱམས་པ་སྙིང་རྗེ་བསྒོམ་ཞིང་ཁ་འབར་མའི་གཏོར་མ་གཏོང་བ་ཡིན་ཏེ། དེ་ཡང་གཞན་དབང་དུ་བྱེད་པའི་གཏོར་མ་ཟེར་ཏེ་རང་དབང་དུ་བྱ་སྟེ། བདེ་བ་དང་ལྡན་པར་བྱ་སྡུག་བསྔལ་དང་བྲལ་བར་བྱ་སྙམ་པའི་གཏོར་མ་ཁ་འབར་མ་ཁོ་ནས་བྱ་གསུངས། དེ་ཡང་ལྷ་ཟེར་ཡང་ཡུལ་ལྷ་ཞང་ལྷ་བར་ལྷ་མགུལ་ལྷ་ལ་སོགས་པ་ལྷ་དགུ་ཡོད་པ་ཡིན། དེ་རྣམས་ཀྱང་ཁོའི་ལུས་དེ་ལས་འབྲལ་མི་འདོད་པས། མི་མཐུན་པ་སྣ་ཚོགས་ཞིག་བསྒྲུབ་པ་ཡིན་པས་སྔོན་ལ་བྱམས་པ་ཡང་ཚེ་ཕྱི་མ་ཕན་ཆད་མིན་ཏེ་ད་ལྟ་འདི་རང་དུ། བདེ་བ་དང་ལྡན་པའི་བསམ་པས་གཏོར་མ་སྦྱིན། དེ་ནས་སྡུག་བསྔལ་དང་བྲལ་བའི་ཡང་དེ་དང་འདྲ།
དེ་ནས་ཁད་ཀྱིས་ཆོས་ལ་སྦྱར་ཏེ་སངས་རྒྱས་ཐོབ་པར་འདོད་པའི་བསམ་པས་ཀྱང་སྦྱིན་ཏེ། འདི་ལ་བྱམས་སྙིང་རྗེ་སྐྱེས་པ་ཞིག་དགོས། དེ་མ་ཡིན་ན་ཁོ་མ་ཉན་ཏེ་དཔེར་ན་སློབ་དཔོན་རྒྱལ་བ་ལ། ངེད་ཀྱིས་ཤ་ཁོག་པ་གཅིག་ཙམ་བྱིན་ནས་ཁྱེད་ཀྱིས་ཁམས་སུ་མི་སུམ་བརྒྱ་ཙམ་གསོད་དགོས་བྱས་པར། ཤ་ཡང་མི་འདོད་མི་ཡང་མི་གསོད། ད་ང་ལ་མི་རིགས་པ་སྣ་ཚོགས་པ་ཟེར་བས། ང་ཡང་འགྲོ་ལ་གནོད་པ་ཡང་སྣ་ཚོགས་བྱ་སྙམ་ནས་འོང་བ་ཡིན། ཡང་བསམ་པ་བདེ་དང་ལྡན་པས་ཟས་བྱིན་ནས་ད་ཁྱོད་རང་སྐྱིད་པར་བྱ་དགོས་བྱས་ན། དགའ་ནས་ཟས་འདོད་པ་དང་འདྲ་བས་མི་མ་ཡིན་ཐུ་ཤོས་གཏོར་མ་མི་འདོད་གསུངས། འདིའི་དུས་སུ་བསོད་ནམས་ཀྱི་བསགས་པ་ཆུང་ཤོས་ཀྱིས་བླ་མ་དང་དེའི་གནས་དང་གྲོགས་ལས་འདྲེ་བྱུང་སྙམ་ནས་འོང་གསུངས།
འདིའི་དུས་སུ་གཏམ་ངན་ཀྱང་སྣ་ཚོགས་པ་འོང་སྟེ། འཇིག་རྟེན་གྱི་ཆོས་མི་འདོད་པ་བཞི་པོ་འབྱུང་སྟེ་བླ་མས་ཀྱང་དེ་མི་བསྒྲག་པར་མགོ་ཅི་ནོན་བྱ་ཞིང་སློབ་མ་མི་བརྡུང༌། འདིའི་དུས་སུ་ཟས་ནོར་དང་བསྟོད་པས་ཁོ་ཅི་དགའ་བྱ། ངས་ནི་ཕྱི་བཅུད་ནང་བཅུད་ངའི་གྲ་ས་འདི་ཁྱེད་ཀྱི་འཇིག་གམ་ཚུན་ཆོད་ཀྱང་བྱས་གསུངས། འདིའི་དུས་སུ་མོས་གུས་ཧ་ཅང་དྲགས་ན་གླང་ཤིང་བྲག་ཟད་དུ་འགྲོ་བས་སྒྲིམ་གློད་ཤེས་པ་གལ་ཆེ། བླ་མས་ཀྱང་ཁོའི་ལྷན་ཅིག་སྐྱེས་པའི་ལྷ་འདྲེ་ལ་བྱམས་པ་སྙིང་རྗེ་བསྒོམ་པ་གལ་ཆེ། དེ་ལྟར་བྱས་པས་ཇི་ཞིག་ལྟར་ལ་ཁོ་མོས་གུས་དང་བསོད་ནམས་ཀྱིས་རྒྱབ་བྱས་པས་གཉེན་པོའི་སྟོབས་འཕེལ་ནས། སེམས་ངོ་ཤེས་པའི་ཏིང་ངེ་འཛིན་ཞིག་སྐྱེས་ཏེ། དེ་ནས་བླ་མའི་མོས་གུས་དང༌། སྒོམ་སྐྱོང་བ་གལ་ཆེ་གསུངས།
དེ་ནས་སྣང་སེམས་གཉིས་མེད་ལ་སོགས་གཅིག་ན་ཡར་སྐྱེས་ན་འཇིག་རྟེན་གྱི་འདོད་པ་བཞི་པོ་ཁོང་གིས་བསྒྲུབ་པར་བྱེད། དེ་ལ་བག་ཟོན་ཤིན་ཏུ་ཆེ་བར་བྱེད་པ་ཡིན། དེའི་དབང་དུ་མི་བཏང་སྟེ་དེ་ཡང་ཁོ་ལ་ནུས་པ་དེ་ཙམ་ཡོད་དམ་སྙམ་ན་ཁོང་རང་ལ་རྗེ་བོ་རེ་རེ་ཡོད། དེའི་ཚན་ཐང་ལྷ་ཡར་ལྷ་འོད་དེ་གུང་རྒྱལ་སྙགས་ལ་སྦྱར་མ་ལ་སོགས་བོད་ཀྱི་ལྷ་དགུ་དེའི་རྗེ་བོ་ལྷ་ཚངས་པ་ལ་ཐུག་ནས་འདུག་སྟེ། ལུང་ངན་དེ་ཀུན་ཀྱང་བཟུང་དང་གསུངས། དེ་ཡང་རང་རྒྱུད་པ་བསམ་པ་ངན་པ་སྔོན་ང་ལ་བླ་མ་རིན་པོ་ཆེས་མཛད་པ། ། ཉེས་པ་ཐམས་ཅད་རབ་རྫོགས་པའི། ། འབྲས་བུ་ཐམས་ཅད་རྫོགས་མཛད་པ། ། བླ་མ་རྣམས་ལ་ཕྱག་འཚལ་ལོ། ། ཞེས་པ་འདི་ཡོན་ཏན་ཆུང་བས་འདི་བས་ཆེ་བ་ཞིག་ཡོད་པ་ལ་སྙམ་པས་དེ་ཡོད་འདོད་ཀྱང་མ་སྤོངས།
འབུམ་པའི་དྲུང་དུ་ལུས་ངག་བཅུད་ལ་བོར་ནས་ལྷ་ཕྱག་གྱང་འགྱེལ་བ་བཞིན་དུ་འཚལ་ཞིང་ཕྱག་འཚལ་འདུད་ཅེས། ངག་དང་ལུས་ཀྱིས་བསྐོར་བ་བྱས་པས་ཉི་མ་ཕྱེད་ཡོལ་ན་བེམ་མེར་འདུག དེ་ནས་ཤེས་པ་ཡང་བཟི། ཁ་ཡང་སྐོམ་པས་ང་ལ་བླ་མ་རིན་པོ་ཆེའི་བསྟོད་པ་འདི་ལས་བཟང་བ་མི་འདུག་སྟེ། ཉེས་པ་ཐམས་ཅད་ནི་ལས་དང་ཉོན་མོངས་པ་དང་ཤེས་བྱའི་སྒྲིབ་པ་དེ་ཡང་ནམ་མཁའ་དང་མཉམ་པར་ཟད་པ་བྱེད། ཡོན་ཏན་བྲལ་བ་དང་རྣམ་པར་སྨིན་པ་མ་ལུས་པ། འབྲས་བུ་ཐུན་མོང་གི་དངོས་གྲུབ་ཐམས་ཅད་སྨིན་པར་མཛད་པ་ལ་ཨ་ཙ། ཕ་ང་ལ་ཁྱོད་འདྲ་འོང་བ་སྙམ་པའི་རྟོག་པ་གང་གིས་ཀྱང་མི་འགྱུར་བའི་གདེང་ཞིག་རྙེད་དེ། ད་ཕྱིན་ཆད་བླ་མ་རིན་པོ་ཆེའི་སྐུ་གསུང་ཐུགས་ཀྱི་རྣམ་པར་ཐར་པ་ལ་བརྙས་པ་སྐད་ཅིག་ཀྱང་མི་འབྱུང་བར་གྱུར་ཅིག་ཅེས་སྨོན་ལམ་ཡང་བཏབ་གསུངས། ཁྱེད་ཐམས་ཅད་ལ་ཚིག་འགའ་རེ་སྙན་དུ་གསོལ་བས་ཕན་པར་བྱུང་བ་ཡིན།
དེ་བར་ཆད་དེས་ཡེ་མི་ཚུགས་གསུངས། ཡང་བླ་མ་རིན་པོ་ཆེས་བར་ཆད་ཀྱི་འགྲོ་འདོད་པ་ཡར་ལུང་པ་ཞིག་ལ་ཁྱོད་མ་འགྲོ་བྱས་པས་མ་ཉན། གྲོགས་པོས་ཁོ་མ་ཉན་ནམ་ཞེས་པས་ཁོ་འདིར་འོང་རྒྱུ་མི་འོང་གསུངས་པས་ཁོ་ཁྲོ་ཞིང་སྡོད་ལོ། ། ཡང་ཞིག་ལ་ཁྱེད་མ་འགྲོ་ན་དེ་ཟླ་བ་ཕྱི་མ་ལ་འདིར་སྡོད་དགོས་གསུངས། དེ་ལ་ངས་མ་སླེབས་པས་སོང༌། འོ་ན་འདི་ཁྱེར་གསུངས་ནས་དར་ནག་ཁ་གང་བསྐུར་ནས་ཤི་ན་འཁོར་གྱིས་རུས་པ་ཐུམས་གསུངས། དེ་ལྟར་སློབ་མ་ཁྲིད་པའི་དུས་སུ་དེ་ལྟར་བྱ་གསུངས། ཡང་འབྲི་གུང་ནས་ཏི་སེ་ལྟ་བུར་འགྲོ་ན་ཡང་ས་བདག་གི་དགེ་བསྙེན་ཆེན་པོ་རྣམས་ཀྱིས་མི་གནོད་པ་མི་འོང་བར་ཕན་པ་བསྒྲུབ་པའི་ཐབས་ཡོད་དེ། གནས་པོ་བར་ལྷས་གཙོ་བོ་བྱས་པའི་ས་བདག་གི་དགེ་བསྙེན་ཆེན་པོ་ཁྱེད་རྣམས་བདེ་བ་དང་ལྡན་སྡུག་བསྔལ་དང་བྲལ་བ་དང༌། སངས་རྒྱས་ཐོབ་པར་བྱ་བའི་ཕྱིར་ཏི་སེ་ལ་སོང་ལ་བསྒོམ་སྙམ་དུ་སེམས་པས་ཁོ་དགའ་ནས་སྐྱེལ་ཐུང་བྱེད་ཅིང་གྲོགས་བྱེད་དེ།
དཔེར་ན་བུ་སྨད་ཀྱི་དོན་དུ་ཕ་ཤིན་ཏུ་མཁོ་བ་ཞིག་མང་ཡུལ་འདོན་པ་ལ་སྐྱེལ་བ་དང་གྲོ་ཕྱེ་འཐག་པ་དང་འདྲ་གསུངས། ཡང་འདམ་དུ་ཞང་བཙུན་ནེ་གུ་བྱ་བ་བོན་པོ་ཡིན། ཁོ་ན་རེ་མི་སྙག་ཆས་ཅན་མང་པོ་ངོ་ནག་པ་དར་ར་སྐྱེས་མང་པོ་བཀལ་ནས་སྐྱེལ་གྱིན་གདའ་ཟེར་བ་གསུངས། ཡང་འདི་སྐད་དུ་གསུངས་ཏེ། གཅིག་པུ་རི་ཁྲོད་དུ་གཉིས་སུ་མེད་པ་སྒྲུབ་པ་བྱེད་ན་ཡང་དེའི་མི་མ་ཡིན་བཟང་ངན་གྱིས། ངན་ན་ཞག་འགའ་རེ་ཟླ་བ་ཕྱེད་ཞག་ཉི་ཤུ་ཙམ་ཞིག་ཡང་ཆེན་པོ་ཡིན་ན་ལྗིད་པས་མི་ཆེ་ཆུང་འདྲ་སྟེ་ཟླ་བ་གསུམ་ཚུན་ཆད་ན་ཁོ་བཏང་བས། ཡང་སྙིང་མི་དགའ་བ་ཚིག་པ་ཟ་བ་དད་པས་གློ་བུར་དུ་བླ་མ་དྲན་པ་འགྲོ་སྙིང་འདོད་པ་ལ་སོགས་ཀྱི་བར་ཆད་བསམ་གྱིས་མི་ཁྱབ་པ་འབྱུང་སྟེ། དང་པོ་ཁོ་ལ་བྱམས་པས་གནས་སྐབས་ཚེ་འདིར་བདེ་བ་དང་ལྡན་པའི་གཏོར་མ་སྦྱིན། དེ་ནས་ཞག་གཅིག་གཉིས་ནས་སྙིང་རྗེ་དེ་ནས་ཆོས་ལ་སྦྱར་ཏེ་བྱང་ཆུབ་ཀྱི་སེམས་བསྒོམ། ཞིང་དེའི་ཆེད་དུ་བདག་གིས་འདི་བསྒྲུབ་པར་བྱ་སྙམ་དུ་བསམས་ལ་དགེ་སྦྱོར་བྱ།
ཕལ་ཆེར་དེའི་ལོང་མེད་པར་རྐང་མཐིལ་སྐྱ་ལྷག་གིས་འགྲོ་འདུག་ལ་འཐུག་པར་འདུག་སྟེ། དེས་མ་ཚུགས་པར་སྒྲུབ་པ་བྱས་ན་ཟླ་བ་དྲུག་ནས་ས་ནོན་པ་བྱ་བ་ཡིན་པས་ཁོང་རང་གི་སྟོངས་གྲོགས་བྱེད། ཡང་བླ་མའི་ཞབས་རྗེས་ཡོད་ན་ཡང་ས་ནོན་པ་ཡིན་གསུངས། ཡང་འཇིག་རྟེན་པ་མཐའ་བཞི་བསྒྲུབ་སྟེ་དབང་དུ་མ་སོང་བར་སྒོ་བསྡམས་ནས་བསྒྲུབ་པ་བྱས་ན་རྣལ་འབྱོར་པ་དེ་ལ་བྱམས་པ་ཉི་ཚེ་བ་ཙམ་ཞིག་ཡོད་ན་དེ་བྱམས་པ་བག་ཙམ་ཞིག་ཡོད་པས་དེ་ཚོ་དབང་དུ་འདུ། དེ་ནས་བྱམས་པ་ཚད་མེད་པ་ཡོད་ན་བྱམས་པའི་ཏིང་ངེ་འཛིན་ལས་སྐྱེས་པ་དབང་དུ་འདུ། དེ་བཞིན་དུ་སྙིང་རྗེ་ཉི་ཚེ་བས་དེ་ལས་སྐྱེས་པའི་ལྷ་མི་དབང་དུ་འདུ། ཚད་མེད་པ་ཡོད་ན་སྙིང་རྗེ་ཆེན་པོ་ལས་སྐྱེས་པས་མི་དབང་དུ་འདུ་སྟེ། མི་མ་ཡིན་དེ་རྣམས་ལ་བདེ་བ་དང་ལྡན་པ་དང༌། སྡུག་བསྔལ་དང་བྲལ་བ་བྱུང་ན་མི་རྣམས་ཀྱང་དེ་ལྟར་འོང་སྟེ་གཉིས་ཀ་དབང་དུ་འདུས་རྟགས་ཡིན། མི་བདེ་བ་ལོང་གི་བྱུང་ཙམ་ན་རང་གི་བསམ་པ་མི་བཏུབ་པ་ཡིན་པས།
ཉམས་བདེ་བ་གསལ་བ་མི་རྟོག་པ་གསུམ་གྱིས་དེ་ལས་སྐྱེས་པ་ཐམས་ཅད་དབང་དུ་བསྡུད་དེ། དེ་ཡང་རྣལ་འབྱོར་པ་དེ་ལ་མཁའ་འགྲོ་ཐམས་ཅད་ཀྱི་བཅུད་ལེན་བདུད་རྩི་མཁའ་སྤྱོད་ཐམས་ཅད་སྟེར་བ་ཞིག་ཡོད་པར་འདུག་སྟེ། དེ་མ་ཡིན་པ་དེ་རྣམས་ཐམས་ཅད་ཀྱང་འདྲེ་མོ་དང་བསེན་མོ་རྒྱལ་པོ། རྣལ་འབྱོར་པ་རབ་ལ་མཁའ་འགྲོ་མ། ཐ་མ་ལ་བསེན་མོ་གསུངས། ཡང་བྱམས་པ་སྙིང་རྗེ་བྱང་ཆུབ་ཀྱི་སེམས་གཉིས་སུ་མེད་པར་རྟོགས་པའི་རྣལ་འབྱོར་པ་ལ་སངས་རྒྱས་ཐམས་ཅད་ཀྱང་བྱོན་ནས་བྱིན་གྱིས་རློབས། བྱང་ཆུབ་སེམས་དཔའ་རྣམས་ཀྱིས་གྲོགས་པོ་བྱེད། ཚངས་པ་ལ་སོགས་པས་གཡོག་བྱེད་དེ། དཔའ་བོ་དང་མཁའ་འགྲོ་མ་དང་ལཱ་མ་དང་དུམ་སྐྱེས་མ་སོགས་རིགས་ཀྱི་ཡུམ་ལྔས་ཕག་མོའི་མཐར་ཐུག་པ་ཐམས་ཅད་ཀྱིས་ཀྱང་དངོས་གྲུབ་འདི་ལྟ་བུ་འདོད་དམ་ཞེས་དད་དད་བྱེད་པ་ཡིན་གསུངས། རྡོ་ཆུ་ཚེ་ཉི་ཟླ་དང་མཉམ་པ་བླ་མ་དམ་པ་རྗེ་ཆོས་རྒྱལ་ཕག་མོ་གྲུ་པ་ལྟ་བུ་དང་མཇལ་དུ་འཇུག་པ་ཡིན་པར་འདུག་གསུངས།
འོན་ཀྱང་གདམས་པ་ཐམས་ཅད་ཀྱིས་ཀྱང་བདེ་གསལ་མི་རྟོག་པ་གསུམ་བསྐྱེད་པ་ཡིན་ལ། དེ་གསུམ་ཕྱག་རྒྱ་ཆེན་པོའི་སྤང་བྱ་ཡིན་ཏེ་དེ་གསུམ་གཉིས་སུ་མེད་པའི་རྡོ་རྗེ་ཆེན་པོས་འཇོམས་པ་ཡིན་པས། དེ་བཞིན་གཤེགས་པ་ལ་བདུད་དམག་བྱུང་བ་ཡང་ཚངས་པ་བརྒྱ་བྱིན་གུ་ལང་དབང་ཕྱུག་ཏུ་གདའ་སྟེ། ཁོ་ཚོ་བདེ་གསལ་མི་རྟོག་པ་ལས་སྐྱེས་པས་དེ་བཞིན་གཤེགས་པ་དེ་མཐར་ཐུག་པ་ཡོད་པས་རིགས་མཐུན་པ་རྣམས་ལྷན་ཅིག་ཚོགས་ཏེ་དང་པོར་བར་ཆད་བྱས། དེ་བཞིན་གཤེགས་པས་སྟོང་པའི་རྡོ་རྗེ་ཆེན་པོ་དེ། ལ་ལས་རྒྱལ་མཚན་ཆེན་པོ་རྡིབ་པ། ལ་ལས་རྡོའི་བྲག་ཆེན་པོ་རྡིབ་པའི་སྣང་བ་འོང༌། བདུད་དམག་ཀྱང་ཕྱོགས་གཅིག་ནས་མཚོན་ཆའི་ཆར་འབེབས། དེ་ནས་ཡང་ཕྱོགས་གཅིག་ཏུ་སོང་བ་དང་ཐལ་མོ་སྦྱར་ནས་མོས་གུས་བྱེད་པ་ཡིན་ཏེ། བླ་མ་རིན་པོ་ཆེ་ཡང་གཉུག་མ་བྱམས་ཆེན་གྱི་ཏིང་ངེ་འཛིན་གྱིས་སྲོད་ལ་བདུད་ཀྱི་དཀྱིལ་འཁོར་བཏུལ་གསུངས།
ཉམས་བདེ་གསལ་མི་རྟོག་པ་གསུམ་ལ་བླ་མ་རིན་པོ་ཆེས་ཤེས་བྱའི་སྒྲིབ་པར་བཞེད་དེ། ཕྱག་རྒྱ་ཆེན་པོས་དག་པར་བཞེད་དེ། ཉམས་མྱོང་ལ་ཞེན་པ་མ་མཆིས་པར། ། དཔེ་ཆ་ལ་ཞེན་པ་ག་ལ་སྐྱེ། ། ཤི་ས་བླ་གང་འདྲ་བ་ལ། ། ཡུལ་ཕྱོགས་ལ་དམིགས་པ་ག་ལ་འོང༌། ། གྲོང་ཁྱེར་ལ་ཟད་པ་མེད་པ་ལ། ། ལྟོགས་ཀྱིས་དོགས་པ་ག་ལ་འོང༌། ། གསུངས་པས་འོ་སྐོལ་རང་སྐྱིད་ཀྱི་ཉམས་གསུམ་མི་བསྒོམ། དེའི་ཕྱིར་ན་ཉམས་སུ་བླང་བའི་ཆོས་ཀྱང་མང་པོ་ཞིག་མེད་ཀྱི་བསྐྱེད་རྫོགས་གཉིས་ཡིན།
དེ་ལ་བསྐྱེད་རིམ་གཅིག་པུ་རུས་སུ་སྟོན་ན། ལྷ་གཅིག་བསྒོམ་པའི་ཐབས་ཡིན། དེ་ཡང་དགོད་རེ་བྲོ་འོང་གིས་མཚན་མ་ཅན་གྱི་རྫོགས་པ་བཅུད་ལེན་དང༌། ཞི་གནས་ཀྱི་རྒྱུ་སོ་སོར་ཐར་པ་ལ་མི་ལྟོས་པར་ལུས་ཀྱི་འཁྲུལ་འཁོར། སེམས་ཀྱི་དམིགས་པ། རླུང་གི་བཅོས་ལུགས་ཀྱིས་རྩེ་གཅིག་དབང་དུ་བྱས་ནས་ད་ལྟ་རང་བདེ་གསལ་མི་རྟོག་པ་སྐྱེ་སྟེ། རྩའི་རྦ་རླབས་བཙིར་བས་མི་རྟོག་པ་འཕྲལ་དུ་སྐྱེ་བ་འདྲ། དེ་རང་སྐྱོང་བ་ཡིན་ཏེ་དེས་ན་བདེ་བ་ཡང་ལས་རྒྱ་རྩ་རླུང་ལས་སྐྱེས་པ་བསྐྱངས་པས་གྲུབ་ཐོབ་ཏུ་འོང་བ་ཡིན། ཞུ་ཡས་ཀྱི་ཕག་དང་ཞ་མ་ལ་ཕག་མོ་དཀར་མོ་རླུང་འཁོར་བའི་འཆིང་གྲོལ་མང་དུ་ཟེར་ཡང༌། བླ་མ་རྨའི་དབང་གི་ཉམས་ཞིག་བསྒོམ་པ་ཡིན་གྱི་སྐྱེས་བུ་ཀུན་གསུངས།། །།
༥༧༣༽ ༄། །དབུགས་སྟོད་དུ་འཚངས་པ་དང་མཛེ་ནད་བཅོས་ཐབས་ཀྱི་མན་ངག་བླ་མ་མེ་འབར།། འདི་སྐད་བདག་གིས་ཐོས་པ་དུས་གཅིག་ན། གདམས་པ་འདི་ངའི་གདམས་པས་ཕྱི་ཤུན་དུ་སོང་བ་ལས་དེ་མ་ཡིན་ན་ཤིན་ཏུ་ཟབ་པས་ཁྱེད་རྣམས་ཀྱང་གཅིག་དང་འདྲ་བས་གསང་གསུངས། ཡང་རྗེ་ཕག་མོ་གྲུ་པ་སྤང་ཆུང་ན་བཞུགས་པ་ལ་སྔགས་པ་ཞིག་གིས་རྒྱས་པ་ཕུལ་བ་ལ། སློབ་དཔོན་རྩི་ལུང་པ་ལ་འདི་ཙུག་བྱ་གསུངས་པས་དྲིན་ཆེ་བའི་བླ་མ་ཞིག་ལ་འབུལ་བ་ཡིན་མོད་གསུངས་པས། འོ་ས་སྐྱར་དབུལ་ངས་རྩད་མ་ཆོད་པའི་གདམས་པ་ཡང་མང་དུ་ཡོད་པས་ཞུ་གསུངས་ནས་བཞུད། མར་ལམ་ལ་གཙང་རོང་དུ་བཞུགས་པ་ལ་སློབ་དཔོན་རྩི་ལུང་བས་མར་དང་ནས་ཉིས་བརྒྱ་བསྔོས་པ་བསྒོམ་ཆོས་བཏང་ནས་དེར་འདྲེན་ནམ་ཞུས་པ་ལ། བང་བ་ཁ་ཆོད་ཅིག་ང་དེར་འོང་གསུངས་ཏེ་བྱོན་ནས་འདི་རྣམས་གནང་བ་ཡིན་གསུངས། རྔ་མོ་རྔེའུ་གཏོར་བ་བཞིན་དུ་དབུགས་རྔམ་པ་སྟོད་དུ་འཚངས་པ།
མཛེ་དང༌། དབུགས་སྟོད་དུ་འཚངས་པ་ལ་བཤང་ལམ་གྱི་གཞལ་ཡས་ཁང་སྒོ་བཞིའི་དབུས་སུ་བླ་མ་བསྒོམ་པ་ཤིན་ཏུ་ཟབ་པར་འདུག དེ་ནས་བླ་མ་མེ་འབར་བ་དེ་ངེད་ཀྱིས་མ་བྱས་ཏེ་ཁྱེད་ཉམས་སུ་བླངས་ཏེ་ཟབ་པར་འདུག་གསུངས། ཡན་ལག་གི་རླུང་རྩ་མིག་ཏུ་སོང་བས་བསྒོམ་ཏུ་མ་གཏུབ་པ་ལ། རྣམ་གྲོལ་གྱིས་ཁ་མིག་བཀག་ནས་བུམ་པ་ཅན་ནང་དུ་བསྐོར་བས་རྩྭ་གཞན་གཅིག་ཏུ་རལ་ནས་འགྲོ་བ་ཡིན་ཏེ་ཟབ་གསུངས། ཡང་སྒྲ་བཅས་དང༌། སྒྲ་མེད་ན་སོ་བསྒྲིགས་ནས་སི་སྒྲ་དང་སོ་ཅུང་མ་སྦྱར་བ་སྒྲ་མེད་ཡིན་གསུངས། སྨད་ནད་སྟོད་དུ་གདོན། བསྒྲེགས་པ་ལ་རིང་པོ་འདོན་པ་ཡིན་ཏེ། རྩི་ལུང་པ་དེ་ལྟར་བྱེད་པར་འདུག་ཨང་ལྷ་རྗེ་གསུངས།
ཡང་བདེ་བ་སྐྱེ་བ་ལ་ཨིནྡྲ་བོ་དྷི་འདི་ཟབ་པར་འདུག་སྟེ། བདེ་བ་ཡུལ་ཅི་ལས་སྐྱེས་ཀྱང་ཞེས། ཞི་ཡས་དང་ཞ་མའི་ལོ་རྒྱུས་ཀྱང་གསུངས། ཡང་ཡར་ལུང་ཁུ་སྟོན་སྤང་ཆུང་དུ་བྱུང་བའི་དུས་ན་ཉི་ལ་འབོལ་གྱི་སྟེང་དུ་ཀ་པ་ལི་དང༌། ཁྲིའུ་དང་ལྟ་རྟོག་བྱེད་དུ་བཅུག་ནས། དེའི་དུས་སུ་ཁམས་མི་བདེ་བར་མི་གདའ་འམ་ཞེས་དེ་ལྟར་འདུག་ཅེས་དེར་རླུང་སེམས་ཟིན་པས་སྐྱོན་དུ་སོང་སྟེ། ནང་དུ་ཏིང་ངེ་འཛིན་སེམས་ཀྱི་བར་ཆད་བྱེད་པར་གདའ། ཕྱི་རོལ་བདུད་འབྱུང་བ་ལུས་འཁྲུགས་གསུམ་ལས། ཡང་རྗེ་ས་སྐྱ་པ་ལ་ཆུ་གཏོར་མཁན་པོ་དེ་ལ་སེམས་ཟིན་པས་སྐྱོན་དུ་སོང་བའི་བཅོས་ཡོད་ལོ་གསུངས། དེའི་དུས་ན་བླ་མ་རིན་པོ་ཆེ་ཡོན་ཏན་རྗེ་སྒམ་པོ་བ་དང་མཉམ།
གདམས་པ་བླ་མ་ཆེ་བྱ་བའི་དྲིལ། སྒམ་པོ་པའི་བུ་སློབ་ཀུན་ལ་ཡང་ཆོས་གསུངས། ཡང་མདུན་དུ་ནད་པ་བཞག་ནས་བྱམས་པ་སྙིང་རྗེ་བསྒོམས་པས་ཁོ་གསོས་པ་འོང་བར་འདུག་སྟེ། ཁོའི་གནོད་པ་དེ་རང་ལ་འཕོས་ནས་གྲིབ་འོང་བར་འདུག འདི་མི་ལེགས་ངེད་ཀྱང་མི་གྲིབ་ཅན་ལ་ཆོས་བཤད་ནས། དབུགས་ཆད་ལ་ཁད་ཀྱི་མདུན་ན་མི་ཀུན་ཆོས་ཞུ་ཟེར་བ་དེ་གཏུན་བུ་ཉོ་བ་ཡིན་ཏེ། མལ་གྲོར་བློ་གྲོས་སེང་གེ་ལ་མལ་ཆོས་བྱས་པས། སོག་ཆན་ཁ་ཅིག་གཏིང་རྫོགས་སྙམ་ཙམ་ན། ཆོས་ཡེ་བྱུང་ནས་ཚོགས་པས་ཆོས་བཤད་ཉམས་མེད་པར་ཚོགས་ཉམས་འདུག་ཟེར་ཏེ། དེའི་དུས་སུ་ཇ་སུན་ཅིག་གམ་བག་ཙམ་ཞིག་ཉལ་དགོས་པར་འདུག
དེ་ནས་ཡང་ཆོས་རུས་སུ་བསྟན་ཆོག་པར་འདུག་པས་གོ་བར་གྱིས་གསུངས། ཡང་འདི་རྣམས་གསུང་བའི་གོང་དུ་རྗེ་བཙུན་ཐུགས་རྗེ་ཆེན་པོ་གཅིག་གི་ཐུགས་ཀར་རང་དང་དཔོན་གཡོག་ཐམས་ཅད་བསྒོམ། རྡོ་རྗེའི་ར་གུར་བསྒོམས་ཀྱང་མི་ཏོ། བདུད་དང་མི་མ་ཡིན་གྱིས་མི་མཐོང་བ་ཡིན་ཁོང་གིས་མཐོང་ན་བར་ཆོད་བྱེད་གསུངས།། །།
༥༧༤༽ ༄། །ཡོན་བདག་བྱང་དྲོ་ལ་གནང་བའི་མཎྜལ་གྱི་ཁྲིད་དང་རྡོར་སེམས་བསྒོམ་ཐབས།། ཡང་འདི་སྐད་བདག་གིས་ཐོས་པ་དུས་གཅིག་ན། ཡང་བྱང་དྲོ་ལ་མཎྜལ་གྱི་བསྙེན་པ་བཏབ་དུས་སུ། བླ་མ་རིན་པོ་ཆེ་སློབ་དཔོན་སྒོམ་ཚུལ་ཀུན་གྱི་སློབ་མ་ལོ་བདུན་བདུན་རེ་བསྒོམ་པ་ཡིན་ཡང་འདི་མཛད་པར་འདུག་སྟེ། དམ་ཚིག་ཉམས་ཆགས་དང་ལས་ཉོན་མོངས་པ་ཤེས་བྱའི་སྒྲིབ་པ་ཐམས་ཅད་འདག་པ་ཡིན་པས།
སེམས་གསུམ་བསྒོམ། དེའི་ཆེད་དུ་མཎྜལ་དང་ཡི་གེ་བརྒྱ་པའི་བསྙེན་པ་བྱ་སྙམ་དུ་བསམས་ལ། མདུན་དུ་མཎྜལ་ཚོམ་བུ་ལྔ་པ་བཀྲམ་ལ་དབུས་མའི་སྟེང་དུ་སེང་གེ་དང་ཉི་ཟླ་པདྨ་བཞི་རྩེགས་ཀྱི་སྟེང་དུ་རྩ་བ་བརྒྱུད་པའི་བླ་མ་ཐམས་ཅད་བསམས་ལ། མདུན་དུ་ཡི་དམ། གཡས་སྐོར་དུ་ཇོ་བོ་ལྷ་དཀོན་མཆོག་གསུམ་བསམ། སྙིང་ཐག་པ་ནས་བླ་མ་དམ་པ་རྣམས་ཀྱིས་བདག་གི་ལུས་དང་ལོངས་སྤྱོད་ཐམས་ཅད་བཞེས་ཤིག ཡི་དམ་གྱི་ལྷ་དང་ཇོ་བོ་ལྷ་དཀོན་མཆོག་གསུམ་པོས་བཞེས་ཤིག དེ་བཞིན་དུ་བདག་རྟོགས་པ་མཆོག་ཏུ་གྱུར་པ་བསྐྱེད་པར་མཛད་དུ་གསོལ། ། ཞེས་ལན་གསུམ་བརྗོད་ལ། དེ་རྣམས་རང་གི་སྤྱི་བོར་ཐིམ་པ་དང་རང་ཉིད་ཡི་དམ་གྱི་སྤྱི་བོར་གདན་པདྨ་དང་ཉི་མའི་སྟེང་རྡོ་རྗེ་སེམས་དཔའ་མཚོན་གང་བ།
སྐུ་མདོག་དཀར་པོ་རིན་པོ་ཆེའི་རྒྱན་ཐམས་ཅད་ཀྱིས་བརྒྱན་པ། གཡས་ན་ཡེ་ཤེས་ཀྱི་རྡོ་རྗེ་རྩེ་ལྔ་པ་བསྣམས་པ་གཡོན་དྲིལ་བུ་དཀུར་བརྟེན་པ། ལུས་ཕྱི་ནང་ཐམས་ཅད་འོད་དང་འོད་ཟེར་གྱིས་གང་བ། ཐུགས་ཀར་པདྨའི་སྟེང་ན་ཧཱུྃ་དངུལ་ཆུའི་ཁ་དོག་ལྟ་བུ་ལས་ཡེ་ཤེས་ཀྱི་བདུད་རྩི་ཞབས་གཡས་ཀྱི་མཐེ་བོང་ནས་ཚངས་བུག་ཏུ་བབས་ཏེ། བཤང་ལམ་དུ་ལས་ཉོན་མོངས་ཤེས་སྒྲིབ་ཟད་པར་དམིགས་ཏེ་བཟླས་པ་བྱ་གསུངས། དེ་ནས་བསྔོ་བ་བྱ་གསུངས་པར་གདའོ།། །། ༥༧༥༽ ༄། །དགེ་སྦྱོར་གང་བྱས་ལ་ཉོན་མོངས་པ་གསུམ་དང་འདྲེར་མི་རུང་བར་གདམས་པ།། ཡང་འདི་སྐད་བདག་གིས་ཐོས་པ་དུས་གཅིག་ན། སངས་རྒྱས་ཀྱི་ཆོས་ཐམས་ཅད།
ཐོག་མ་བར་དང་མཐར་དགེ་བ། ། འདས་པའི་སངས་རྒྱས་རྣམས་ཀྱིས་གསུངས། ། མ་འོངས་རྣམས་ཀྱང་གསུང་འགྱུར་ལ། ། ཞེས་པ་དེ་གང་ཡིན་ན་དུག་གསུམ་མེད་པའི་དགེ་བའི་རྩ་བ་དེ་ཡིན་གསུངས། ཡང་སྒོམ་ཆེན་པ་ཀུན་གཏི་མུག་མེད་པའི་དགེ་བའི་རྩ་བ་འདི་བསྒོམ་དགོས། ཞར་ལ་འདོད་ཆགས་དང་ཞེ་སྡང་མེད་པའི་རྩ་བ་སོགས་དགོས་པ་ཡིན་ཏེ། དེ་ཡང་གང་ཡིན་ན་སྐྱེ་བ་མེད་པའི་དོན་ཕྱིན་ཅི་མ་ལོག་པ་བསྒོམ་དགོས་ཏེ། དེ་ཡང་སངས་རྒྱས་ཀྱི་ཆོས་ཐམས་ཅད་རྟེན་འབྲེལ་འབྱུང་ལྡོག་གཉིས་སུ་འདུས་པར་དྲན་པ་ཉེ་བར་བཞག་པ་ལས་གསུངས་པས། མ་རིག་པ་འདུ་བྱེད་དང་རྒ་ཤིའི་བར་ལ་མ་རིག་འགགས་པས་རྒ་ཤིའི་བར་དུ་འགགས་ཏེ། དེ་སྐྱེ་བ་མེད་པ་སེམས་ཉིད་སྤྲོས་པའི་མཐའ་བརྒྱད་དང་བྲལ་བ་དེ་ཡིན་ཏེ།
དེ་ལ་འདོད་ཆགས་མེད་པ་སྟོང་པ་དང་ཡོངས་སུ་སྟོང་པ་དང་སྟོང་པ་ཆེན་པོ་གསུམ་ཡིན་ཏེ། སྦྱིན་བདག་ཀུན་ཀྱང་ཞིང་བསམ་པ་དངོས་པོ་གསུམ་ལ་བརྟེན་ནས་ཚོགས་གསོག་དགོས་པ་ཡིན་ཏེ། ཞིང་གང་དག་ན་དཀོན་མཆོག་རིན་པོ་ཆེ་གསུམ་དག་སྟེ། སངས་རྒྱས་ཡོན་ཏན་བསམ་མི་ཁྱབ། ། ཞེས་པས་སངས་རྒྱས་ཀྱི་ཕྱོགས་སུ་བསྙེན་བཀུར་བསམ་གྱིས་མི་ཁྱབ་པ་དེ་ཡིན། ཆོས་ལ་བཀའ་ཤེས་རབ་ཀྱི་ཕ་རོལ་ཏུ་ཕྱིན་པ་ཕྱོགས་བཅུ་དུས་གསུམ་གྱི་སངས་རྒྱས་ཐམས་ཅད་ཀྱི་ཡུམ་དུ་གྱུར་པ། ལྷ་དང་བཅས་པའི་འཇིག་རྟེན་ཐམས་ཅད་ཀྱི་བདེ་བ་དང་སྐྱིད་པའི་དཔལ་ཕུན་སུམ་ཚོགས་པ་བྲིས་ཀློག་ཕུལ་བ། དགེ་འདུན་རྣམས་ཀྱི་ནང་ནས་རབ་ཏུ་བྱུང་བའི་དགེ་སློང་ཞིང་དག་སྟེ། སངས་རྒྱས་བསྟན་པ་རིན་ཆེན་སྒྲོན། ། ཞེས་པས་བྱང་ཆུབ་སེམས་དཔའ་ཞིང་དག་སྟེ་སེམས་བསྐྱེད་པ་འབའ་ཞིག
རྣལ་འབྱོར་པ་ཞིང་དག་སྟེ་ཞི་གནས་ལྷག་མཐོང་འབྲེལ་བ་ལ། བླ་མ་རིན་པོ་ཆེའི་བཞེད་པས་ཚོགས་འཁོར་བྱས་པར་འགྲོ་སྟེ། བསོད་ནམས་མཐར་ཐུག་ཚོགས་འཁོར་ལོ། ། ཞེས་པས་དེ་ཞིང་དག ལམ་ཉམས་སུ་ལེན་པ་རྣམས་ལ་བླ་མ་ཞིང་དག་སྟེ། བླ་མ་ལ་དཀོན་མཆོག་རིན་པོ་ཆེ་གསུམ་ཚང་སྟེ། བླ་མ་སངས་རྒྱས་བླ་མ་ཆོས། ། དེ་བཞིན་བླ་མ་དགེ་འདུན་ཏེ། ། ཞེས་པས་ང་ལ་ཡང་ཞབས་འབྲིང་དང་ཞབས་ཏོག་བསམ་གྱིས་མི་ཁྱབ་པ་བྱས། དངོས་པོ་རྣམ་པར་དག་པ་དུག་དང་མ་འདྲེས་པ་གཡོ་དང་མ་འདྲེས་པ།
སྒྱུ་མ་འདྲེས་པ་སྨན་གྱི་བཏུང་བ་མ་ཆགས་པར་བཏང་བས་འདོད་ཆགས་མེད་པའི་དགེ་བའི་རྩ་བ་ཡིན། ཞེ་སྡང་མེད་པའི་དགེ་བའི་རྩ་བ་གང་ཡིན་ན། ཕན་དང་བདེ་བ་རྣམས་བྱ་ཞིང༌། ། བདེ་ཡང་མི་ཕན་མི་བྱ་འོ། ། ཞེས་པ་ཡོན་བདག་འཕེན་པའི་བུ་ལྟ་བུ་རབ་བྱུང་དུ་བྱུང་ན། དེ་བྱུང་བས་ཡོན་བདག་ལ་ཟུག་རྔུ་སྐྱེད་དེ་ང་ཆོས་པ་ཡིན་པས་དེ་མི་བྱེད་བྱས་ན་བྱང་ཆུབ་སེམས་དཔའ་ལ་ལྟུང་བ་འབྱུང་བ་ཡིན་ཏེ། གསང་སྔགས་ལས་ང་ལ་ཡང་དང་ཡང་དུ་དུང་དུང་འབུང་བ་ཡིན། དེ་བཙུན་པ་བྱས་པས་ཁོས་ནམ་བཞག་གཏན་གྱི་བདེ་སྐྱིད་ཀྱི་ཆེད་དུ་ཡོངས་སུ་འཛིན་པའི་དགེ་བའི་བཤེས་གཉེས་སྙགས་པ་ལ་དེ་ཕན་པ་མ་བསྒྲུབས་ན་ལྟུང་བ་ཡིན་ཏེ། དེའི་སྙགས་སོགས་བདུད་ཡི་དྭགས་སྙིང་དུ་ཞུགས་པ་ཡིན་ཁོ་ལ་གནོད་པ་ལྟར་འདུག་ཀྱང་བདེ་བ་ཆེན་པོར་བསྒྲུབ་པ་ཡིན། ང་བཙུན་པ་དེ་ལ་ལྷ་མི་གཉིས་ཀྱིས་མཆོད་གནས་བྱེད་པ་ཡིན།
ང་འོག་རྟ་མི་བྱེད་ཆུང་མ་ནི་མི་བྱེད་ཟ་ནི་མི་ཟ། དགེ་བའི་བཤེས་གཉེན་བྱས་ནས་རང་ལ་འབུལ་བ་ཡིན་གསུངས། དེ་ལྟར་དགེ་བ་ཉོན་མོངས་པ་གསུམ་དང་མ་འདྲེས་པ་ནི་དུག་གསུམ་མེད་པའི་དགེ་བ་ཡིན་གསུངས།། །། ༥༧༦༽ ༄། །འཁོར་བ་ལས་མ་ཐར་པ་བསྔོ་མ་ཤེས་པ་དང་ཆོས་བརྒྱད་ཀྱིས་ལན་པ།། ཡང་འདི་སྐད་བདག་གིས་ཐོས་པ་དུས་གཅིག་ན། ཡང་འོ་སྐོལ་རང་འཁོར་བ་ཁྲག་གི་རྒྱ་མཚོ་ལས་མ་ཐར་བར་བསྔོ་བ་མ་ཤེས་པས་ལན་ཞེས་བླ་མ་རིན་པོ་ཆེས་གསུངས། མ་ཤེས་པས་འཇིག་རྟེན་གྱི་ཆོས་བརྒྱད་དུ་སོང་བ་ཡིན་པས་བསྔོ་བ་གལ་ཆེ་གསུངས། དེ་ཡང་འཇམ་དཔལ་ཞིང་བཀོད་པ་ལས་བསྔོ་བ་དང་སེམས་བསྐྱེད་གཅིག་པར་བཤད་པས། དེ་བཞིན་གཤེགས་པ་འབྲུག་སྒྲ་དབྱངས་ཀྱི་རྒྱལ་པོ་ལ་འཁོར་ལོས་བསྒྱུར་བའི་རྒྱལ་པོ་ནམ་མཁས།
བསོད་ནམས་ཀྱི་ཚོགས་མང་པོ་བསགས་ནས་ད་གང་དུ་བསྔོ་སྙམ་དུ་རྟོག་པ་ལ། སངས་རྒྱས་ཀྱི་སྤྲུལ་པའི་སྐུ་ཞིག་ནམ་མཁའ་ལས་བླ་ན་མེད་པའི་བྱང་ཆུབ་ཏུ་བསྔོས་ཞེས། དེ་ལྟར་བྱས་པ་ལ་སེམས་བསྐྱེད་པའི་བླ་མར་བྱས་ནས་འདུག ཆོས་རྣམས་ཐམས་ཅད་རྐྱེན་བཞིན་དུ་བྱ་བ་ཡང་དེ་ན་ཡོད་པ་ཡིན་ཏེ། དེ་གཉིས་ཀྱི་ཁྱད་སྔར་བསགས་ཀྱིས་སངས་རྒྱས་ཐོབ་པར་གྱུར་ཅིག་དང༌། ད་བྱེད་པ་ཐོབ་པར་བྱ་བའི་ཆེད་གཉིས་སུ་འདུག་གསུངས། དེ་བཞིན་གཤེགས་པས་ཕྱག་གཡས་གླང་སྣ་ལྟ་བུ་དབུ་ལ་བཞག་པས་ལོངས་སྐུའི་བྱང་ཆུབ་སེམས་དཔའ་རྡོ་རྗེ་རྒྱལ་མཚན་གྱི་བསྔོ་བ་ལས། དུས་གསུམ་གྱི་དགེ་བ་བསགས་པ་བྱས་པ་དང་མ་བྱས་པ་ལྷུན་གྲུབ་ཡོད་པ་བསྔོ་བར་བཤད་དེ། འདི་རྒྱུད་པ་གོང་མ་བླ་མའི་བྱིན་རླབས་ཡིན་གསུངས། དེ་ཡང་རང་གིས་ཅང་མ་བྱས་སྙམ་པ་མི་དགོས་འདས་པའི་དུས་ན་བྱས་པས།
ད་ལྟ་ཡང་ཐོས་བསམ་སྒོམ་གསུམ་དང་ཚུལ་ཁྲིམས་བསྲུངས་པའི་དགེ་བའི་རྩ་བ། ད་སངས་རྒྱས་མ་ཐོབ་བར་དུ་བྱེད་པའི་དགེ་བའི་རྩ་བ་བསྔོར་ཡོད་པས་བསྔོ་རྒྱུ་གལ་ཆེ་གསུངས། མ་བྱས་པ་ཁམས་རང་བཞིན་གྱིས་རྣམ་པར་དག་པ་ནི་དགེ་བ་ཡིན། འདི་ཡང་སེམས་ཅན་རྣམས་སངས་རྒྱས་ཀྱིས་ཟིན་པ་ཡིན་པར་འདུག རྒྱུད་བླ་མ་ལས། སེམས་ཅན་རྣམས་ནི་སངས་རྒྱས་ཏེ། ། འོན་ཀྱང་གློ་བུར་དྲི་མས་བསྒྲིབས། ། ཞེས་པ་དང༌། ཡང་ཆུ་ཁམས་གསེར་དང་ནམ་མཁའ་དང༌། དག་པ་རྣམ་པར་དག་པར་འདོད། །
ཞེས་པ་དང༌། ཆུ་རྙོག་དྭངས། མེ་ལོང་གཡའ་བྲལ་ནམ་མཁའ་སྤྲིན་དག་སྟེ། ཡེ་ནས་དག་པར་བཤད་གསུངས། ཡང་ཁམས་རྣམ་པར་དག་པ་ལ་མདོ་སྡེ་རྒྱན་སྟུག་པོ་ནས་དགེ་བར་བཤད་ནས་འདུག་པས། དེ་ཡང་དུས་གསུམ་དུ་བསགས་ཤིང་ཡོད་པ་རང་དང་ནམ་མཁའི་མཐའ་དང་མཉམ་པའི་དགེ་བ་བསྔོ་བ་འདི་ཤིན་ཏུ་ངོ་མཚར་ཏེ་ངེད་བསོད་ནམས་ཆེ་གསུངས། དེ་ཡང་གཤིན་བསྔོ་ལ་མ་སྐྱེས་པ་བར་དོ་ན་ཡོད་པ་ཡིན་ཏེ། སྔོན་འབྱུང་སྲིད་པའི་ཤ་གཟུགས་ཅན། ། ཞེས་པས་ཉེ་འབྲེལ་གྱིས་ཅི་བྱས་ཀྱི་རྗེས་སུ་འབྲང་ཞིང་ལད་མོ་བྱེད་ཡིད་རང་སྟེ། འཕོ་བ་ཡིན་པས་བདག་དང་ནམ་མཁའི་མཐའ་དང་མཉམ་པ་ཐམས་ཅད་ཆོས་ཀྱི་དབྱིངས་ཀྱི་ལྟོ་བར་བཅུག་ལ་བསྔོ་བ་བྱ་སྟེ།
དེ་དང་གཉིས་སུ་མེད་པར་འདྲེས་ནས་བར་དོར་སངས་རྒྱས་སྙམ་པའི་རྟོག་པ་ངེད་ལ་འདུག་ན། དགེ་འདུན་དེ་ལྟ་བུ་ཁམས་གསུམ་ལྟོ་བར་ཤོང་བ་བཞུགས་ན། གདན་བཞི་ན་འཇམ་དཔལ་གྱིས་ཁམས་གསུམ་བསམ་པའི་དཀྱིལ་འཁོར་གཅིག་ཏུ་བསྡུས་པ་ལ་གསུས་པོ་ཆེར་བཏགས་ནས་འདུག་གསུངས། ཡང་སྐྱེས་ཟིན་པ་སྔོན་སངས་རྒྱས་ཞལ་བཞུགས་པའི་དུས་སུ་དགེ་སློང་ཤིན་ཏུ་འཇུངས་པ་གཏོར་མ་བྱ་རོག་ལ་མི་སྟེར་བ་ཞིག་ཡོད་པ། ཁོང་རང་གི་ནོར་ཅི་ཡོད་གསེར་དངུལ་དུ་བྱས་ནས་བསྐྱེད་མོས་ཚལ་ཞིག་ཏུ་བྱས་ནས་ཤི་བ་དང༌། དེའི་བདག་པོ་སྦྲུལ་ཁ་རླངས་དུག་ཅན་ཞིག་ཏུ་གྱུར་ནས་མ་ག་ཏའི་མི་མང་པོ་ལ་གནོད་པས། རྒྱལ་པོ་གཟུགས་ཅན་སྙིང་པོ་དེས་བཅོམ་ལྡན་འདས་རྣམ་པ་ཐམས་ཅད་མཁྱེན་པ་ཡིན་པས་ཞུས་པས། ཅང་མི་གསུང་བར་གནང་ནས་དེར་སྐུ་གསེར་གྱི་མདོག་ལས་འོད་ཟེར་གྱི་ཁ་དོག་སྦྲུལ་གྱི་ལུས་སིམ་པར་བྱས་ནས་དགའ་བ་སྐྱེས་པ་དང༌། འདུ་བྱས་མི་རྟག་སྲིད་པར་སོང་བ་སྡུག་བསྔལ་བ། ། ཞེས་གསུངས་པས་ཆོས་སེམས་ལ་བཞག་པས་ཚེའི་དུས་བྱས་པས་སུམ་ཅུ་རྩ་གསུམ་གྱི་ལྷ་གྱ་ནོམ་པར་སྐྱེས་ནས་མངོན་ཤེས་ཀྱིས་བལྟས་པས།
སྔར་གྱི་འཆི་འཕོ་བ་དེ་རྣམས་ཤེས་པ་དང་རྒྱལ་པོ་གཟུགས་ཅན་སྙིང་པོའི་དྲུང་དུ་འོངས་ནས་ལྷའི་བུའི་ལོ་རྒྱུས་བརྗོད་དེ། སྔར་གྱི་གཏེར་ཐོན་ལ་སངས་རྒྱས་འཁོར་བཅས་ལ་བསྙེན་བསྐུར་ལ་ང་ལ་བསྔོས་ཤིག་ཞེས་བསྔོས་པས་ལྷའི་བདེ་སྐྱིད་ཐོབ་ནས་འདུག་གསུངས།། །། ༥༧༧༽ ༄། །ཤ་ལྔ་བདུད་རྩི་ལྔའི་རང་བཞིན་དུ་བསྟན་པ་དང་བསྲུང་འཁོར་གྱི་དམིགས་པ་འགའ།། ཡང་འདི་སྐད་བདག་གིས་ཐོས་པས་དུས་གཅིག་ན། ཤིན་ཏུ་ཟབ་པའི་ཆོས་ཤིག་ཡོད་པས་སེམས་གསུམ་དང་ཕྱག་རྒྱ་ཆེན་པོའི་ངང་ལས་བཟང་ངན་གཙང་རྨེ་ཐམས་ཅད་ཕྱག་རྒྱ་ཆེན་པོ་མཉམ་པ་ཉིད་དུ་བསྒོམས་ལ་མ་ཡེངས་ཤིག་གསུངས་ནས། སྒྲོལ་མའི་ཡི་གེ་བཅུ་པ་ཨོཾ་ཏཱ་རེ་ཏུ་ཏ་ཏཱ་རེ་ཏུ་རེ་སྭཱ་ཧཱ། ཞེས་པ་མགྲིན་གཅིག་ཏུ་མང་དུ་བགྲངས་ན། དཔལ་རྟག་པ་གཉིས་པའི་རྒྱུད་ནས་ཤ་ལྔ་བདུད་རྩི་ལྔ་བྱ་བ་ཞིག་གསུངས་ཏེ། འདི་ཡང་ཡེ་ནས་དེ་བཞིན་གཤེགས་པ་ལྔའི་རང་བཞིན་ཡིན་ལ་ཡེ་ཤེས་ཀྱི་བདུད་རྩི་ལ་བཟང་རྒྱུ་མེད་ལ་འདི་ལ་ངན་རྒྱུ་མེད་པས་མཉམ་པ་ཉིད་དུ་སློབ་ཅིང་རྟོགས་དགོས་ཏེ།
དང་པོ་མི་འཚམས་ཡང་ལམ་ཁ་ཅིག་ཏུ་བསྒོམ་ན་བེམ། དེ་ནས་དེ་གཉིས་ཕྱེད་མེད་དུ་འགྲོ་བ་ཡིན་ཏེ་གལ་ཆེ་བས། རྣལ་འབྱོར་པ་ཀུན་ག་ན་ཙཀྲའི་དུས་སུ་ཡང་བདུད་རྩི་ལྔ་དང་མིའི་ཀླད་ཁྲག་ལ་སོགས་པ་དང་ཤ་ཆང་མཉམ་དུ་ལོངས་སྤྱོད་ཅིག་དགོས་པ་ཡིན་གསུངས། དེ་ལ་འདིར་ཁྱེད་ཀྱིས་བཟང་ངན་གྱི་རྟོགས་པ་གང་བྱུང་བ་ཆོས་སྐུར་ཤེས་པར་བྱས་ལ། བསྲུང་བའི་རིགས་ཁ་ཅིག་བཤད་ན། དུར་ཁྲོད་དམ། ཤིང་གཅིག་གམ། འདྲེ་ཡོད་པའི་སའམ། མི་འདྲེ་ཅན་ནམ། གྲིབ་ཅན་ནམ།
མཛེ་པོ་ལྟ་བུའམ། རྫས་གྲིབ་ཅན་ལྟ་བུ་ལེན་པའམ། འགོ་ནད་ལྟ་བུའི་སར་འགྲོ་ན་རྫས་ཀྱི་བསྲུང་བ་འདི་ལྟར་བྱ་སྟེ། དང་པོར་ཐོ་རངས་མི་བསྐྱོད་པའི་ཕྱིར་བག་ཅིག་གཏོར་ལ། བར་པ་ལ་ཧུབ་གསུམ་ལག་མཐིལ་དུ་མི་བསྐྱོད་པ་རང་དུ་བསྒོམས་ལ་ཡི་དམ་གྱི་སྔགས་བདུན་བཏབ་ལ། ཁ་སྣ་གཉིས་ཀ་ནས་འཐུངས་པས་ཉིན་ཞག་ཕྲུགས་གཅིག་གི་དུག་དང་རིམས་དང༌། གནོད་པ་ཐམས་ཅད་ཐུབ་གསུངས། ཡང་གུ་གུལ་ལ་ཡི་དམ་མ་མོ་ཁྲོ་བའི་སྔགས་སམ་ཡི་གེ་བདུན་པ་བདུན་ནམ་ཉི་ཤུ་རྩ་གཅིག་བཟླས་པའི་སྤོས་ཀྱི་རྟེན་འདྲ་ཅན་ལེན་པའི་དུས་སུ་ཕུལ་བས་བགེགས་དཔག་ཚད་བྱེ་བར་འབྲོས་གསུངས། ཡང་ཏིང་ངེ་འཛིན་གྱི་བསྲུང་བ་རྗེ་ཕག་མོ་གྲུ་པ་རང་ཡི་དམ་དུ་གསལ་བའི་བུ་ག་དགུར་ཧཱུྃ་དགུ་བསམས་ནས་དེ་ལས་མེ་འབར་བར་བསམ་ཞིང་ཚོགས་པ་ཚོ་ཧཱུྃ་བགྲང་དུ་གཞུག་སྟེ་ཚོགས་པ་ཚོ་བསྲུང་བ་ཡིན་གསུངས། ཡང་བུ་ག་དགུར་རྗེ་བཙུན་ཁྲོ་རྒྱལ་བསམ་ཞིང་ཡི་གེ་བཅུ་པ་བརྗོད་པ་དང་བླ་མ་བསྒོམ་པ་དང་གསུམ་དུ་མཛད་དེ།
བཤང་ལམ་ལ་སོགས་ཞུགས་ས་ངན་སྙམ་ན་ལྷར་ཡིད་ཆེས་པའི་སྐུ་ལ་བཟང་ངན་གར་འོང་གསུངས། ཡང་བླ་མ་བསྒོམ་པའི་གནད་འདི་གར་ཐོད་ཐོད་གཏུབ་སྟེ། བླ་མ་རིན་པོ་ཆེ་ཉིན་མོ་སྤྱི་བོ། མཚན་མོ་སྙིང་གི་དཀྱིལ་དུ་བསྒོམ་པར་གསང་འདུས་ནས་བཤད་ཅེས་ཚོགས་སུ་གསུངས་ཀྱང༌། བླ་མ་རིན་པོ་ཆེ་ཉིད་ཀྱི་དགོངས་པ་སྙིང་ཁར་ཕོ་བྲང་རྟག་ཏུ་བཅའ་གསུངས་པས། དུས་ཐམས་ཅད་དུ་དེར་བསྒོམ་ཡང་ཁམས་ཀྱི་བྱེ་བྲག་གམ་དམིགས་པའི་དུས་སུ་ཞེ་འདོད་ཅིག་ཡོད་པ་ཡིན་པས་དེར་བསྒོམས་ཏེ། དེ་ཡང་དང་པོ་གསལ་ངེས་དེ་ནས་ཀྱང་མི་རྟོག་པར་ཕྲིལ་གྱིས་མ་སོང་བར་བསྒོམས་ཏེ། ཆོས་ལ་སོ་ནམ་དུ་བྱེད་པ་ཞིག་མིན་པ་གསལ་བ་སྙམ་ཡང་བྱེད་པས་མི་འོང་གསུངས། དེ་ཡང་ནད་ཚད་པ་ལ་ག་བུར་བཏང་བས་ཚད་པ་ཆོག་ནས་ཀྱང་དེ་གཏང་ན་དུག་ཏུ་འགྲོ་བ་བཞིན་དུ་དམིགས་པ་ཡང་ནད་དེ་ཞི་ནས་ཡེ་མི་བསྒོམ་གསུངས། དེ་བཞིན་དུ་རྒྱུད་ནས་གསུངས།
གྲུབ་ཐོབ་ཀྱིས་བསྡེབས་པའི་སྒྲུབ་ཐབས་རེ་ལ་བསྲུང་འཁོར་རྡོ་རྗེའི་ར་གུར་དང་མེ་རི་དང་མེའི་དྲྭ་བ་ལ་སོགས་ཀྱང་བསྒོམས་ཏེ། ལམ་འབྲས་ནས་བརྒྱ་བྱིན་རྡོ་རྗེས་མི་ཐུབ། དབང་ལྡན་མདས་མི་ཐུབ། མེ་ལྷ་མེ་རིས་མི་ཐུབ་ཟེར་ཡང༌། ངེད་བརྒྱ་བྱིན་རྡོ་རྗེ་ལ་སོགས་མི་བསྒོམ། སངས་རྒྱས་ཐམས་ཅད་ཀྱི་ཐུགས་གཉིས་སུ་མེད་པའི་རྡོ་རྗེ་གསང་བདག་གི་དེ་བསྒོམས་པ་ཡིན་གྱི་དེས་མི་ཐུབ་པ་མེད་གསུངས། མེ་ཡང་ཐུགས་གཉིས་སུ་མེད་པའི་ཡེ་ཤེས་ཀྱི་མེ་བསྒོམ་པ་ཡིན་གྱི། དེས་ལས་དང་ཉོན་མོངས་པ་དང་ཤེས་བྱའི་སྒྲིབ་པ་མ་ལུས་པ་ཡང་བསྲེག་པ་ཡིན་གྱིས་སྣང་གྲགས་ཐམས་ཅད་དང་དངོས་པོ་དངོས་མེད་ཐམས་ཅད་སྲེག་པ་ཡིན་ཏེ་མདའ་ཡང་དེ་དང་འདྲ་མེའི་ཕུང་པོ་ཆེན་པོ་རང་དུ་བསྒོམས་པས་ཆོག་པ་ཡིན་ཏེ། སྟོང་གསུམ་ཡུང་འབྲུར་ཆུད་པ་དེ་བཞིན་གཤེགས་པ་ལ་མ་བཀག་པར་གདའ་གསུངས།། །། ༥༧༨༽
༄། །བྱམས་པ་བསྒོམ་པའི་ཡོན་ཏན་དང་དེའི་ཕན་ཡོན་གྱི་ལོ་རྒྱུས།། འདི་སྐད་བདག་གིས་ཐོས་པ་དུས་གཅིག་ན། རྣལ་འབྱོར་བསྲུང་བ་རྣམས་ཀྱི་ཟབ་ཤོས་སྔོན་སངས་རྒྱས་ལ་སྟེང་གི་ལྷ། ས་སྟེང་གི་གནོད་སྦྱིན། འོག་གི་ཀླུས་གཙོ་བྱས་པའི་དྲག་པོ་གསུམ་བརྟུལ་བ་ནི་བྱམས་པའི་ཏིང་ངེ་འཛིན་ཏེ། དེ་ཡང་དང་པོར་རང་ལ་སྐྱེ་བཞིན་པའི་མ་དང་སྲིང་མོ་དང་ཆུང་མ་ཤར་མོ་ཡིད་ལ་གར་འོང་བ་ཞིག་ལ་སྐྱེས་པ་དེ་སྤེལ་ཏེ་གཅིག་དང་གཉིས་ལས་ནམ་མཁས་ཁྱབ་ཚད་ཀྱི་སེམས་ཅན་ལ་བསྒོམ་པ་ཡིན་ཏེ། ཉི་ཚེ་བའི་བྱམས་པ་རིམ་གྱིས་བསྒོམ་པ་ཡིན་ཏེ་འདི་ཁྲ་སྤྱང་ལ་ཡང་ཡོད་དེ་ཀུན་རྫོབ་ཀྱི་ས་བོན་ཡང༌། གཉིད་ཀྱི་དུས་ན་རྣམ་པར་མི་རྟོག་ཏེ་དོན་དམ་བྱང་སེམས་གཉིས་ཀྱི་ས་བོན་ཡིན་གསུངས། སངས་རྒྱས་ཀྱི་བྱིན་རླབས་མིན་ནམ་སྙམ་ན་གཞན་མེད་དེ་སངས་རྒྱས་ཀྱང་མི་ཕལ་པ་གཅིག་ལ་འཐབ་པ་ལ་ཡང་གོ་ཆ་བགོ་ན། ང་ཡང་བདུད་དམག་ལ་བྱམས་པའི་གོ་བགོས་སྙམ་ནས་བྱམས་པ་ཚད་མེད་པའི་ཏིང་ངེ་འཛིན་གྱིས་མནར་མེད་ནས་སྲིད་རྩེའི་བར་དུ་བདུད་བཏུལ་ཏེ།
མདའ་དང་མདུང་ལ་སོགས་པ་མེ་ཏོག་པདྨ་དང་ཀུ་མུད་ཏ་ལ་སོགས། རྡུལ་དང་མུན་པ་ལ་སོགས་ཨ་ཀ་རུ་སོགས་ཀྱི་སྤོས་དྲི་ཞིམ་པོར་གྱུར་ནས་བདུད་དེ་རྣམས་ལ་ལས་ནི་རྒྱུན་དུ་ཞུགས་ནས་དགྲ་བཅོམ་པའི་བར་ལ་བཀོད། ལ་ལ་རང་བྱང་ཆུབ་ལ། ལ་ལ་བྱང་ཆུབ་སེམས་དཔའི་ས་དང་པོ་ནས་བཅུ་པའི་བར་ལ་བཀོད། སངས་རྒྱས་ཀྱི་འཁོར་འདུས་པའི་མང་ཤོས་ཀྱང་དེ་ཡིན་སྐད། དེ་ཁྱེད་ཀྱང་བར་ཆད་བསྲུང་བ་ལ་བྱམས་པ་སྙིང་རྗེ་ཁོ་ན་བསྒོམ་གསུངས། བླ་མ་རྗེ་བཙུན་བཻ་རོས་ལྷོ་ཕྱོགས་ཀྱི་རྒྱུད་རྡོ་ཆུ་ཚོལ་དུ་བྱོན་པས་ནགས་གསེབ་ན་ཀུ་ཅོ་ཆེན་པོ་གྲགས་པས། ཁྱི་རྒོད་ཆེན་པོ་མང་པོ་བྱུང་བས་ལུས་ལ་འདགས་ནས་སོང༌། དེ་ནས་ཀྱང་ཀུ་ཅོ་གྲགས་པ་ལ་མིའི་ལུས་པོ་ལ་སྤུས་གང་བ་མང་པོ་མི་ཤ་བཙོས་སྲེགས་པ་མང་པོ་ཕུལ་ལོ། ། དེ་ནས་མ་ཟོས་པར་སྙིང་རྗེ་བསྒོམས་པས་ཤིང་མང་པོ་ཕུལ་བས།
ཁོང་གི་ཚོགས་གསོག་པའི་ཆེད་དུ་གསོལ་དུ་རུང་བ་ཀུན་གསོལ་ཟེར་ཏེ། ཁོང་འདུལ་བ་ལ་དགེ་སློང་དུ་སོང་བ་ཡིན་མོད་རྟེན་དགེ་ཚུལ་ཡིན་ཏེ་གསུངས། ཡང་བྱང་ཆུབ་སེམས་དཔའ་ཟླ་བ་རྒྱལ་མཚན་གྱིས་ཆུར་ལག་པ་བཅུག་པ་དང་ཆུ་ཐམས་ཅད་འདུ་སྐད། གཞན་གྱི་གྲིབ་མ་ལ་ཡང་འགྲོགས་པ་ལ་དེ་ཡང་བྱམས་པ་ཡོད་པ་ཡིན། ཁ་རག་སྒོམ་ཆུང་ལ་རི་དྭགས་མི་འབྲོས་སྐད་བྱམས་པ་འབྱོངས་པས་གསུངས།། །།
༥༧༩༽ ༄། །རབ་ཏུ་བྱུང་བ་ལ་བསྙེན་ཅིང་རིམ་གྲོ་བྱས་པའི་ཕན་ཡོན་མདོར་བསྡུས།། ཡང་འདི་སྐད་དུ་གསུངས་ཏེ་ཨ་རོག་ཀུན་ཏུ་རྒྱལ་བ་ལ་དོམ་སྙོག་པ་བྱུང་ཙམ་ན་ཆོས་དུང་འབུད་སྐད། འབུལ་བ་འོང་དུ་རེ་ནས། དེ་དང་འདྲ་བར་ངས་ཀྱང་བཙུན་པ་བཅོ་ལྔ་བྱས་ནས་ཡོད་པ་ལ་གོས་གཅིག་ཀྱང་མེད་ནས་ཁྱེད་ལ་ཐོབ་ཅི་ཡོད་ང་ལ་ཕུལ།
ནམ་ཟླ་ཡར་དྲོས་གཏུམ་མོའི་མེ་དང༌། ཕྱག་རྒྱ་ཆེན་པོའི་བདེ་དྲོད་ཀྱང་རང་འབར་བའི་དུས་ཡིན་གསུངས། དེ་ང་ལ་ཅི་ལྷག་པ་དབུལ་བའི་དུས་ཡིན་ནམ་འཆི་ཆ་མེད། ཉིན་རེ་གཤིན་བསྔོའི་མང་ལུགས་སམ། སང་ཙམ་འཆི་འམ་སུས་ཤེས་ཀྱིས། ། ཞེས་པས་རབ་ཏུ་བྱུང་བ་རེ་རེ་ལ་དགའ་བ་དཔག་ཏུ་མེད་པ་འོང་བར་འདུག་སྟེ། སངས་རྒྱས་ཀྱི་བསྟན་པ་ལ་རབ་ཏུ་བྱུང་བ་ཡིན་ཏེ་ཡང་དགེ་སློང་ཡིན་པས། སངས་རྒྱས་བསྟན་པ་རིན་ཆེན་སྒྲོན། ། ཞེས་པའམ། སངས་རྒྱས་ཀྱང་དགེ་སློང་དག་ཅེས་ཉེས་པ་ལ་བཀའ་བཀྱོན་མང་པོ་ཡང་གསུངས་ན།
དགེ་ཚུལ་དགེ་བསྙེན་ལ་ཤིག་ལ་བེར་ཀའི་གནས་མེད་གསུངས། དེའི་ཕྱིར་ན་བླ་མ་དང་དགེ་འདུན་ལ་ཕུལ་བ་བཟང་བ་ཡིན། མི་སྐྱ་དང་ཁྱིམ་པ་ལ་ཤ་ཆང་དུ་བྱས་ནས་བྱིན་ཀྱང་ཁོང་རྒྱགས་ནས་ཉོན་མོངས་པ་འདོད་ཆགས་དྲན། ཆེར་དགྲ་འདུལ་ཐབས་ཀྱི་ཞེ་སྡང་དྲན། ཆེ་ཐབས་དང་བཟང་ཐབས་ཀྱི་ང་རྒྱལ་དྲན། གཏི་མུག་གི་གཉིད་ཀྱི་རྒྱུར་འགྲོ་བ་ཡིན་གསུངས། བཙུན་པ་ཐ་མ་གཅིག་ཀྱང་སྲོག་གཅོད་སོགས་རྩ་བ་བཞི་སྤོང་བ་ཡིན་ཟེར། ཁྱིམ་པའི་དགེ་བཤེས་ཆེ་ཡང་འདོད་ཆགས་གཞན་པས་ལྷག་པ། ཞེ་སྡང་ཡང་མཐུ་ལ་སོགས་པ་གཞན་པས་ཆེ་བ་ལ་མི་སྤོང་བར་སྤྱོད་པ་ཡིན་གསུངས། བདག་སྲོག་གཅིག་པོ་མི་གཅོད་པར་ཞུ་བྱ་བ་ཁ་ཐོག་ཏུ་ཡང་མི་ཐོན་ན་རྩ་བ་བཞི་མ་ལུས་པ་སྤོང་བ་ལྟ་ཅི་སྨོས།
སྐྱེས་བུ་སྤྲང་པོ་ཡང་ཁོང་རང་གི་ཕ་མ་ཆུང་མ་ཤ་ཆང་འདོད་ཆགས་སྤོང་བ་ངོ་མཚར་མོད། དེ་ནས་སྤྲང་པོ་ཡ་རབས་སུ་འགྲོ་བར་གདའ། རིགས་བཟང་པོ་ཤཱཀྱའི་རིགས་སུ་འགྲོ་བར་གདའ་བ། འོ་སྐོལ་ཐམས་ཅད་ཤཱཀྱའི་རྒྱལ་པོ་དེའི་རྗེས་སུ་སློབ་པ་ཡིན་ཏེ་རིགས་བཟང༌། སྡིག་པ་བྱེད་པའི་རིགས་བཟང་གིས་ཅི་བྱེད་གསུངས། ཡང་ཁམས་གསུམ་གྱི་སེམས་ཅན་ཐམས་ཅད་ཀྱི་མིག་ཡ་རེ་དུས་གཅིག་ལ་མི་ཞིག་གིས་བཏོན་ན་སྡིག་ཆེའམ་ཆེ། དེ་བས་བཙུན་པ་འབེབས་རོགས་སྡིག་ཆེ་བར་གསུངས། ཁམས་གསུམ་གྱི་མིག་དེ་དུས་གཅིག་ལ་བཙུག་ན་བསོད་ནམས་ཆེའམ་ཆེ། དེ་བས་རབ་ཏུ་བྱུང་བ་གཅིག་ལ་རོགས་བྱས་པ་བསོད་ནམས་ཆེ་གསུངས་པར་གདའ་བས་ཁྱེད་ཀྱིས་རབ་ཏུ་ཕྱིན་ཚད་ཕྱུང་ཞིག་གསུངས།། །། ༥༨༠༽
༄། །དེད་དཔོན་མཛའ་བོའི་བུ་མོའི་གཏམ་རྒྱུད་ལས་འཕྲོས་པའི་ལས་འབྲས་ཀྱི་ཚུལ།། ཡང་འདི་སྐད་བདག་གིས་ཐོས་པ་དུས་གཅིག་ན། མ་ནམ་མཁའ་དང་མཉམ་པའི་སེམས་ཅན་ཐམས་ཅད་བདེ་བ་དང་ལྡན། སྡུག་བསྔལ་དང་བྲལ་བླ་ན་མེད་པའི་བྱང་ཆུབ་ཐོབ་པའི་སྦྱོར་བ་དངོས་གཞི་ཕ་རོལ་ཏུ་ཕྱིན་པ་དྲུག་ལ་སོགས་པ་བྱེད་པ་མཚན་ཉིད། ངེད་སྔགས་པ་ཡིན་པ་བསྐྱེད་རྫོགས་བསྒོམ་པ་ལ་སྣོད་གཞལ་ཡས་ཁང་བཅུད་ལྷ་དང་ལྷ་མོར་བསྒོམ་པ་རྫོགས་ཆེན་པ། ཕྱག་རྒྱ་ཆེན་པོ་བ་ཆོས་ཐམས་ཅད་མཉམ་པ་ཉིད་སྒོམ་པ་ཡང་འབྱུང་བ་ལ་རྗེས་སམ་འདུག་བག་ཙམ་ཞིག་མ་ཚང་སྙམ་པས། དེ་བྱང་ཆུབ་སེམས་དཔའ་རྡོ་རྗེ་རྒྱལ་མཚན་ལས་བྱུང་བས་ད་ངེད་ཀྱང་བྱང་ཆུབ་སེམས་དཔའ་དེའི་ཕྲུ་གུ་ཡིན་ཏེ། མི་ཆོས་པ་ཀུན། ཁ་རྗེ་ཕྱ་ལ་མི་འཁང༌། བསོད་ནམས་ལྷ་ལ་མི་སྨོན།
ཟེར་བ་དང་འདྲ་བར། ངེད་རང་ཡང་ཡིན་པས་གཤིན་བསྔོ་འདི་ཀུན་ཀྱང་གཙོ་བོ་རེ་རེ་སྨོས་པའི་ཁོངས་སུ་ཤི་ཚད་དང་མ་ཤི་བ་ཀུན་ཀྱང་གསོན་རེ་ཡིན་གྱི་ཐམས་ཅད་ཀྱིས་བསྔོ་བ་གྱིས་གསུངས། ཡང་དེད་དཔོན་མཛའ་བོའི་བུ་མོས་རྒྱ་མཚོ་ལས་ནོར་བུ་རིན་པོ་ཆེ་ལེན་པ་མས་བཤོལ་བས་ཐེངས་གསུམ་མ་ཉན་ནས་ཕྱི་མའི་མགོ་ལ་རྡོག་པ་རྒྱབ་པ་ལ་མས་གར་སྐྱེས་ཀྱང་བུ་ལ་དེའི་སྡིག་པ་མ་སྨིན་པར་བདེ་དང་ལྡན་སྡུག་བསྔལ་དང་བྲལ་བར་གྱུར་ཅིག་ཅེས་སྨོན་ལམ་བཏབ་པ་དང༌། གྲོང་ཁྱེར་གསུམ་དུ་བུ་མོ་བཞི་པ་དང་བཅུ་གཉིས་དང་བཅུ་དྲུག་གིས་བསྙེན་བཀུར་ནས་ལམ་ངན་པར་མ་འགྲོ་ཞེས་བཤོལ་ཀྱང་མ་ཉན་པར་སོང་བས། ལྕགས་ཀྱི་ཁང་པའི་ནང་ན་མགོ་ལ་གསོར་འཁོར་བ་དང་ཕྲད། འདི་ཅི་ལ་འོངས་དྲིས་པས་སྔར་གྱི་ཚོར་བ་བཤད་པ་ཡང་དེ་འདྲ་བ་ཞིག་ཡིན་པས་ཁོའི་མགོ་ལ་འཁོར་ཏེ། ཁོའི་བསམ་པ་ལ་ངའི་འདིས་སེམས་ཅན་ཐམས་ཅད་ཀྱི་ཀླད་ནད་དང་འདི་ལྟ་བུ་དག་པར་གྱུར་ཅིག་ཞེས་པ་དང༌། ཞིང་རྣམ་པར་དག་པ་མས་སྨོན་ལམ་བཏབ་པ་དངོས་པོ་ནད་དང་སྡུག་བསྔལ་ཏེ་ལམ་དུ་སོང་བས། ཁོ་སུམ་ཅུ་རྩ་གསུམ་གྱི་ལྷར་སྐྱེས་ནས་བདེ་ཞིང་སྐྱིད་པ་ཡིན་ཏེ། སྐྱེས་ཟིན་པའི་སྡུག་བསྔལ་ཡང་བསྔོ་བས་སེལ་བར་བྱེད་གསུངས་ནས་གཤིན་བསྔོར་འདྲེན་པར་གདའ།། །།
༥༨༡ ༽ ༄། །བླ་མ་དམ་པའི་མཛད་སྤྱོད་ལ་དག་སྣང་ཁོ་ན་སྦྱོང་དགོས་པར་གདམས་པ།། ཡང་འདི་སྐད་དུ་གསུངས་ཏེ་མི་འབྲིང་ཅིག་ལ་ཤ་གཟུག་ཅིག་དང་ཆང་བུམ་གང་བྱིན་ནས་ངའི་བློ་ཁྱོད་ལ་གཏད་དོ་བྱས་ནས་ཁོས་སྐྱིད་སྡུག་གི་སྡུག་བསྔལ་མཉམ་དུ་སྤྱོད་པ་ལ། སྐྱེ་བ་ཐམས་ཅད་ཀྱི་ཕན་བདེའི་བླ་མ་ལ་བློ་གཏད་པ་ལ་བླ་མས་ཀྱང་ལུས་སྲོག་ལ་མི་བལྟ་བར་དེའི་ཕན་བདེ་བསྒྲུབ་དགོས་ཏེ། བརྩེ་བའི་བདག་ཉིད་སྐྱོང་ངལ་སྤངས་ལ་བསྟེན། ། ཞེས་པས་བླ་མ་དེ་སེམས་ཅན་གྱི་དོན་ལ་ཡིད་མི་སྐྱོ་བ་ཞིག་དགོས་གསུངས། སློབ་མ་ཁྱེད་རྣམས་ཀྱིས་བླ་མ་མི་དང་མི་འགྲོགས་པ་གལ་ཆེ་སྟེ་བླ་མ་མིར་འགྲོ་དོགས་ཡོད་དོ། ། དང་པོར་བླ་མ་ལ་བསྟོད་པ་དང་ཕྱེ་གཏོར་བྱ། དེ་ནས་ཁད་ཀྱིས་དེ་ལྟར་དུ་འགྲོ་བ་ཡིན་ཏེ། སངས་རྒྱས་ལ་ཡང་བསྟོད་པས་བསོད་ནམས་ཐོབ་པར་འདུག་པ།
སྨད་པས་དགེ་སྦྱོར་རྒྱུན་ཆད་ཅན་བྱས་པས་མནར་མེད་དུ་ལྟུང་བར་གདའ་བས། བླ་མ་སྐུ་གསུམ་ཡེ་ཤེས་ལྔ་མཁྱེན་པ་གཉིས་མངོན་པར་ཤེས་པ་དྲུག་ཡོད་པ་ཡིན་ཞེས་པས་དེ་ལྟར་རང་དུ་འགྲོ་བ་ཡིན། བླ་མ་འདོད་ཆགས་ཆེ་བ་ནོར་སུས་འབུལ་བ་ལ་དགའ། ཞེ་སྡང་ཆེ་སྟེ་བྱ་བ་ཉེས་པ་བག་ཙམ་ལ་ཆེར་ང་འགྲོ་འབྲིང་དུ་ཁྱོད་སོང་ཟེར། གཏི་མུག་ཆེ་སྟེ་བཟང་ངན་ངོ་མི་ཤེས་སྙམ་པས་མི་འོང་གསུངས། དེ་བཞིན་དུ་བྱད་ལེགས་པ་དང་རིགས་བཟང་བ་དག་ལ་བརྩི་ཞེས་པ་དང༌། ཡང་བླ་མ་རིན་པོ་ཆེ་ལ་དབྱེ་བ་གཅིག་ན་རེ་ཕོ་ཚོད་མེད་པ་ཞིག་འདུག ཉི་མ་ཕྱི་འཕྲེད་ཧཱུྃ་འབུམ་ཚོ་གཅིག་ཤེས་རབ་སྙིང་པོ་ཚར་བདུན་ཐོན་ལ་ཆོས་ལ་སྤྱོན་ཟེར། དེ་ཨོཾ་ཨཱཿཧཱུྃ་གིས་ཕྱིར་ལྡོག་པས་རྩིས་པར་ཉི་མ་ཕྱེད་དང་བཞི་ནས་ཐོན། དེ་ཙམ་ཉི་མ་གཅིག་དང་སུམ་ཆ་གཅིག་ཧཱུྃ་ལ་དགོས་པར་འདུག་གོ །
དེ་བླ་མ་རིན་པོ་ཆེས་ཐོན་ནས་ཤོག་བྱས་པས་ཐོན་པར་འགྲོ་བ་ཞིག་འགྲོ་བའང་སུས་ཀྱང་མི་ཤེས་ཏེ་གསུངས། བི་ཀ་མ་ལ་ཤཱི་ལའི་དགེ་ཚུལ་ཞིག་ལྷོ་ཕྱོགས་བེ་ཏའི་ཚལ་ན་ཕོ་སྐྱེས་ཐམས་ཅད་དཔའ་བོ། མོ་སྐྱེས་མཁའ་འགྲོ་ཡོད་ཟེར་བས་བལྟར་འགྲོ་ཟེར་ནས་ཕྱིན་པ་ལ། དེ་ན་ཁྱིམ་བཙུན་ཕོ་མོ་ཞིང་རྨོས་པ་འབའ་ཞིག་འདུག ཕྱིར་འགྲོན་ཁང་དུ་ཕྱིན་པ་ལ་ཚོང་པ་རྣམས་ན་རེ་ཡུལ་འདི་ན་ཁེ་འདི་ཡོད་ཞེས་སྨྲ་བ་ལ་ཟེར་ཚད་མི་བདེན་ན་ཞེས་སྔར་གྱི་སྨོས་པ་དང༌། རྣལ་འབྱོར་པ་ཞིག་ན་རེ་ཁྱོད་རང་སྣང་བ་མ་དག་པ་ཡིན། དེ་མིན་པར་ཁྱོད་ཀྱིས་མི་ཤེས་རྣལ་འབྱོར་པ་ནང་གིས་ནང་མཐོང་བ་ཡིན་ཟེར། ཁྱོད་རྣལ་འབྱོར་པ་ཡིན་ནམ་ཡིན་སྲིད་འོ་ན་ངའི་ཀ་པ་ལ་ན་འདུག རྒྱལ་བ་བློ་གྲོས་ཀྱི་མདོ་ཞིག་གསེར་ཞོ་ཞིག་སྤུ་གྲི་ཞིག་འདུག་ཟེར་བས་སྐྱེས་སོ། ། བླ་མ་རིན་པོ་ཆེ་པས་ཡང་ཡང་གསུངས་གསུངས།
དེས་ན་བླ་མ་མིར་སོང་ཙམ་ན་གར་ཕྱིན་ཀྱང་བླ་མ་མི་དང་འཕྲད་པ་ཡིན། ཁྱེད་གར་སོང་ཡང་ཕྱི་མིར་མ་སོང་བ་གྱིས་ཤིག བླ་མ་དང་གྲོགས་པོ་ལ་ཕྱི་མིར་བྱས་ཙམ་ན་གར་ཕྱིན་ཀྱང་མིར་འོང་བ་ཡིན་ཏེ། ཁྱེད་དང་ང་ཞེས་པའི་ལག་རྗེས་ཡིན་པས་གར་ཕྱིན་པའི་གནས་པོ་དང་ཡོན་བདག་ལ་ཐ་མ་རྟ་བངས་འཕྱག་པ་ཡན་ཆད་ཁྲུགས་ཏེ་བསྲེས་གསུངས། བླ་མའི་མོས་གུས་ཀྱང་ལུས་ངག་ཡིད་གསུམ་བླ་མའི་སྐུ་གསུང་ཐུགས་ལ་བསྲེ་བ་ལས་མེད་གསུངས། དེས་ན་ཁྱེད་ལ་ཆོས་གཉིས་པོ་གདམས་པ་བླ་མ་མི་དང་མི་འགྲོགས་རང་ཕྱི་མིར་མི་བྱ་བ་ཡིན་ནོ་གསུངས། རང་ལ་ཡང་རང་གིས་ཕྱེ་གཏོར་ཏེ་ཇོ་བོ་ཐུགས་རྗེ་ཆེན་པོ་ང་རང་ཡིན་སྙམ་ནས་དེ་ལྟར་ཡང་ཡང་མོས་པས་དེ་ལྟར་འགྱུར་བ་ལ་ཚེགས་མེད་དེ། དང་པོ་མི་འཚམ་པ་དེ་རང་བསྒོམ་པ་ཡིན། དེ་བཞིན་དུ་དགྲ་ལ་བྱམས་པ་སྙིང་རྗེ་ལ་སོགས་པ་ཡོང་ངོ༌། ། དེ་ནས་མི་ཆོས་ལྷ་ཆོས་ཀྱང་གཅིག་པ་ཡིན་ཏེ་ལེགས་པར་བྱས་པས་ཡུལ་མི་རྒྱལ་ཁམས་སུ་གྲགས་ནས་བདེ་བ་ཐོབ།
ལྷ་ཆོས་ཀྱང་ཁྱེད་ཀྱིས་ང་ལ་ཡོན་ཏན་མང་པོ་བཤད། སྒོམ་སྦ་བ་ལ་ཡང་སྔགས་བྱ་བ་ལ་སོགས་པ་བརྗོད། དེ་ལྟར་ཡིན་པས་ངེད་ཀྱང་སྒོམ་ཅི་འོང་བྱ་དགོས། སྙིང་རྗེ་ཆེ། ཆགས་པ་མེད། སྐྱོ་སྤང་བྱས་པས་ལྷོ་མོན་ཁ། བྱང་ཚྭ་ཁ། རྒྱ་གར་རྒྱ་ནག་ཐམས་ཅད་ཀྱི་བསྙེན་བཀུར་རང་ལ་འོང་བར་གདའ་བ། དེ་ཐབས་མཁས་པ་ཡིན་ཏེ་བྱང་ཆུབ་སེམས་དཔའི་ཐབས་མཁས་པའམ་སངས་རྒྱས་ཀྱི་ཕྲིན་ལས་ཀྱང་དེ་འདྲ་བ་ཞིག་ཡིན་གསུངས། འོད་ཟེར་གཅིག་གིས་ཧོག་ཙེར་བསྐུལ་བ་ནི་མ་ཡིན་གསུངས་ཏེ།
འབུམ་གྱི་གླེང་གཞི་ལེའུར་གཟིགས་དང༌། ཡང་རྣལ་འབྱོར་པས་དང་པོ་རི་ལ་འོང་མ་ཐག་ཟླ་ཕྱེད་ཞག་ཉི་ཤུའི་བར་དུ་ཏིང་ངེ་འཛིན་སྔར་ཡོད་པ་དེ་ཡང་ཤོར། ཤེས་པ་ཉོག་ནས་ལྡབ་ལྡོབ་ཏུ་འགྲོ་སྟེ། དེ་ནས་རི་དྭགས་ཕྲུ་གུ་ལྟར་སིང་གིས་འགྲོ་གསུངས། ཡང་རྟ་འཆག་ཏུ་དགེ་འདུན་ཐམས་ཅད་སྤྱོན་ཅིག་གསུངས་ནས། ངས་ཁ་སང་དེ་རིང་ཁྲིད་མང་པོ་ཞིག་གྲུབ་པ་ལ་སྒོམ་ཤེས་པ་མང་པོ་ཞིག་འདུག་པས་དེ་རིང་ཆོས་ཤིན་ཏུ་ཟབ་པ་ཞིག་སྟོན་པས། ཡི་གེ་བརྒྱ་པ་མ་བཏབ་པ་ཚོ་ཕྱག་རྒྱ་ཆེན་པོ་བཏབ་ཀྱང་གཞུད་ཅིག་ཁྱེད་ལ་མི་ཕན་པར་ངེད་ལ་གནོད་པ་འདུག་གསུངས། སྔོན་ང་ལ་ཤིན་ཏུ་དད་པ་ཆེ་བས་ཆོས་ཞིག་བྱེད་དགོས་པར་འདུག་སྙམ་པ་ལ་སངས་རྒྱས་ནི་སྔོན་སངས་རྒྱས་པ་དེར་སོང༌། ཆོས་ནི་དེས་གསུངས་པའི་སྡེ་སྣོད་གསུམ་དུ་སོང༌། དགེ་འདུན་སྡེ་གཉིས་ནི་མཆོག་གི་ཟུང་དང་བཟང་པོའི་ཟུང་ཤཱ་རིའི་བུ་དང་མོའུ་འགལ་གྱི་བུ་ལ་སོགས་པ་དང༌།
འཇམ་དབྱངས་དང་མ་ཕམ་ལ་སོགས་པ་ཡིན་པས་དེ་རྣམས་ཕ་གིར་ལུས་པས་ད་ངེད་ཅུག་བྱ་སྙམ་པ་ལ། ཆོས་ཀྱི་རྒྱལ་པོ་དཔལ་ལྡན་ཕག་མོ་གྲུ་པ་དེ་དཀོན་མཆོག་གསུམ་ལ་བྱེད་པར་འདུག་པས། སྣང་སྲིད་འཁོར་འདས་ཀྱི་ཆོས་ཐམས་ཅད་སེམས་སུ་འདུས་ཏེ་སེམས་ལ་རྟོག་མི་རྟོག་གཉིས་སུ་བྱུང༌། རྟོག་པས་བསྡུས་པ་ཐམས་ཅད་འཁོར་བ་ཡིན་པ་ལ། མི་རྟོག་པས་བསྡུས་པ་ཐམས་ཅད་མྱ་ངན་ལས་འདས་པ་ཡིན་པས་མི་རྟོག་པ་དེ་སྒོམ་པ་ཡིན་ཏེ་ངོ་སྤྲོད་པ་ཡིན་པས། ད་རེས་ལུང་མི་དྲང་གསུངས། དེ་ལ་བླ་མས་ལྐོག་ཏུ་བསྟན་པའི་ལུས་ཀྱི་འཁྲུལ་འཁོར་བྱང་ཆུབ་ཀྱི་སེམས་ཡི་དམ་གྱི་ལྷ་དང་བླ་མ་བསྒོམ་པ་དང༌། དངོས་གཞིའི་ཚིག་གཉིས་པོ་དེ་བླ་མ་རིན་པོ་ཆེ་ཡང་ཚོགས་སུ་མི་གསུངས་པར་འདུག ངེད་ཀྱིས་ཀྱང་ཁར་མི་ཐོན་པར་འདུག་གསུངས། དེ་ལ་ཐུགས་རྗེ་ཆེན་པོ་བསྒོམ་པ་འདི་རིམ་གྱིས་པ་ཡིན་ལ།
ཕྱག་རྒྱ་ཆེན་པོ་སྒོམ་པ་ཅིག་ཅར་བ་ཡིན་ཏེ། ལ་ལས་ཟླ་བ་གསུམ་གསུམ་ཙམ་དུ་བསྡད་ནས་དགེ་སྦྱོར་འཇུག་འདུག་བྱས་ཙམ་ན། ཡི་དམ་གྱི་ལྷ་དེ་གསལ་རབ་འདུག་ཟེར་ནས་བྱུང་སྟེ། ཡི་དམ་གྱི་ལྷ་དེ་ཕྱག་རྒྱ་ཆེན་པོ་མ་ཡིན་གསུངས། དེས་ན་ཕྱག་རྒྱ་ཆེན་པོ་བསྒོམ། སྤྲོས་པ་བཅད་ལ་བྱང་ཆུབ་ཀྱི་སེམས་ཡི་དམ་གྱི་ལྷ་གསུམ་ཐོ་རངས་ཀྱི་ཐུན་ལ་དང་པོར་བསྒོམ། དེ་ནས་ཉིན་ཕྲིལ་ལེར་ཕྱག་རྒྱ་ཆེན་པོ་བསྒོམ་ལ། སྲོད་ལ་དགེ་བའི་རྩ་བར་བསྔོའོ། ། དེ་ནས་ཡང་གསུམ་པོ་བསྒོམ་ལ་ཐོ་རངས་བསྔོ་བ་བྱ་སྟེ། བླ་མའི་མོས་གུས་ཀྱང་མི་བསྒོམ་གསུངས།
ང་བརྩོན་འགྲུས་ཆེ་བས་ཐུན་བཅད་ནས་སྦྱོར་བ་རེ་དང་རྗེས་ལྡང་བའི་དུས་སུ་བསྔོ་བ་རེ་བྱས་གསུངས། ད་ངེད་རང་ཟླ་བ་རེ་ལ་སྦྱོར་བའི་ཆོས་གསུམ་པོ་ལ་ལན་རེ་བསྒོམ་པ་ཞིག་བྱའམ། དེ་ཡིན་ན་ལོ་གཅིག་ལ་བསྔོ་བ་སེམས་བསྐྱེད་ལན་བཅུ་གཉིས་ཡིན་གསུངས། དེས་ན་སེམས་མི་རྟོག་པ་སྐྱེ་བ་མེད་པ་དེ་རྟོགས་ན་སངས་རྒྱས་ཡིན་ཏེ། དེས་ན་འཇིག་རྟེན་གྱི་ཁམས་ནི་གང་ནས་ཀྱང་སངས་རྒྱས་མི་རྙེད་དེ། སེམས་ཉིད་རྫོགས་པའི་སངས་རྒྱས་ཉིད། ། སངས་རྒྱས་གཞན་ནས་བཙལ་དུ་མེད། ། ཅེས་པ་དང༌། སེམས་རྟོགས་ན་ཡེ་ཤེས་ཡིན་པས། སངས་རྒྱས་གཞན་དུ་མ་འཚོལ་ཞིག་བྱ་བ་དང༌།
བླ་མ་རིན་པོ་ཆེའི་ཞལ་ནས་ཀྱང༌། རང་ལས་སྐྱེས་པའི་རྣམ་རྟོག་འདི། ། དོན་དམ་ཡིན་པས་བཙིར་གྱིས་བཟུང༌། ། རྟག་པའི་བག་ཆགས་སྣང་གྲགས་འདི། ། ཆོས་སྐུ་ཡིན་པས་བཙིར་གྱིས་བཟུང༌། ། ཞེས་པ་དང༌། ཆོས་ཞི་བ་དོན་དམ་པ་དེ་ལ་ཟེར་ཏེ། ཞི་བ་འདོད་ཆགས་དང་བྲལ་བ་རྣམས་ཀྱི་མཆོག ཅེས་པ་དང༌། ཞི་བ་ཆགས་བྲལ་ལྷ་དང་མི་ཡིས་མཆོད་འོས་པ། །
ཞེས་རྟོགས་པའི་ཆོས་དགེ་འདུན་དེའི་རྗེས་སུ་སྐྱོང་བ་ལ་ཟེར་ཏེ། སའི་སྙིང་པོ་འཁོར་ལོ་བཅུ་པ་ནས། དགེ་སློང་བྱ་བ་ཁྱིམ་པ་ཡིན་ཀྱང་རྒྱུན་དུ་བཞུགས་པའི་འབྲས་བུ་བཞི་ལ་སོགས་པ་ཉེ་བར་ཞི་བ་ལ་བྱས་ནས་འདུག དཔལ་ཆེན་པོ་མི་མཉེས་སམ་ཆ་མེད་དེ། ཤཱནྟ་དེ་བས་བསྟན་རྩ་དགེ་སློང་ཉིད་ཡིན་ན། ། དགེ་སློང་ཉིད་ཀྱང་དཀའ་བར་གནས། །

སེམས་ནི་དམིགས་དང་བཅས་རྣམས་ཀྱིས། ། མྱ་ངན་འདས་པའང་དཀའ་བར་གནས། ། ཞེས་པས་དེས་ན་དཀོན་མཆོག་གསུམ་རང་ལ་ཡོད་པ་ཡིན་ཏེ། མ་ཕམ་པས་སངས་རྒྱས་ནི་མིག་གིས་བལྟར་མེད། ཆོས་རྣ་བས་ཉན་དུ་མེད། དགེ་འདུན་བསྙེན་བཀུར་དུ་མེད། ། ཅེས་པ་དང༌། ཡང་ཐུབ་པ་ཆོས་ཀྱི་སྐུ་ཅན་ཕྱིར། ། ཚོགས་ཀྱང་དེ་ཡི་མཐར་ཐུག་ཡིན། ། ཞེས་པ་དང༌། ཡང་དེ་ལྟར་རྟོགས་པ་དེ་ལ་བླ་མ་ཡང་དེ་རང་ཡིན་ཏེ།
བླ་མ་རིན་པོ་ཆེའི་ཞལ་ནས་ཀྱང༌། དབང་གི་རྒྱལ་པོ་དགོས་འདོད་ཀུན་འབྱུང་ནམ་མཁའི་མཛོད། ། ཅེས་པ་ནས། སྐྱེས་ཆེན་བླ་མ་དམ་པ་རྣམས་ལ་འདུད། ། ཅེས་པས། སེམས་རྟོགས་པ་ལ་བླ་མར་མཛད་པ་དང༌། ཐུགས་རྗེ་ཆེན་པོས་ཀྱང༌། ཆོས་ཉིད་ཐུགས་ཆུད་ཐུགས་ཀར་ཐལ་མོ་སྦྱར། ། ཞེས་པས། ཁོང་རང་གི་ཆོས་ཉིད་རྟོགས་པའི་ཐུགས་དེ་ལ་ཕྱག་འཚལ་བ་དང༌།
རྗེ་རས་ཆུང་པས་ཀྱང༌། མཐོ་ལ་གཉན་གྱི་དཀོན་མཆོག་གསུམ། ། བཀུར་མེད་རིག་པའི་ངང་དུ་རྫོགས། ། ཞེས་པ་དང༌། དེས་ན་ལྷ་བཤོས་དང་མར་མེ་དང་མཆོད་པ་ཐམས་ཅད་ཀྱང་རང་གི་ཁ་ལ་བྱས་ནས། སྒྲུབ་པ་བྱས་ན་དུས་གསུམ་གྱི་སངས་རྒྱས་ཐམས་ཅད་མཆོད་པར་འགྲོ་སྟེ། བཀའ་ལུང་གཞི་འདུལ་བ་གཏན་ལ་དབབ་པ་ཉེ་བར་འཁོར་གྱིས་ཞུས་པ་ལས། སྟོང་གསུམ་གྱི་སྟོང་ཆེན་པོ་འདི་ལྷ་རྫས་རིན་པོ་ཆེ་དང་འབྲུ་དང་སྨན་གྱི་རྣམ་པས་བཀང་ནས་སངས་རྒྱས་དང་བྱང་ཆུབ་སེམས་དཔའ་རྣམས་ལ་ཕུལ་ན་བསོད་ནམས་ཆེའམ། ཚད་མ་མཆིས་སོ། ། དེ་བས་ཀྱང་ཆོས་ཚིག་བཞི་པ་ཞིག་སྙན་པ་བསོད་ནམས་ཆེ།
དེ་བས་ཀྱང་དེའི་དོན་བསམ་པ་བསོད་ནམས་ཆེ་བར་གསུངས་ཏེ། སྦྱིན་པ་དེ་ཙམ་ཞིག་ཀྱང་རྒྱུའི་རྒྱུར་འགྲོ་སྟེ་རྣམ་པར་གྲོལ་བ་ཐོབ་པར་གསུངས། དེ་ལ་དགོངས་ནས་རྗེ་བྲམ་ཟེ་ཆེན་པོས་ཀྱང༌། མར་མེ་ཅི་དགོས་ལྷ་བཤོས་ཅི་དགོས་པ། ། ངེས་པར་རྟོགས་ན་ཐམས་ཅད་དེ་ཉིད་དེ། ། རྟོགས་པར་གྱུར་ན་བཅིངས་དང་གྲོལ་བ་མེད། ། ཅེས་པ་དང༌། ཆོས་ཉན་པ་རྣམས་ཀྱང་མཎྜལ་དང་མཆོད་པས་མི་ཆོག ཀ་པ་ལི་ལ་སྔས་དང་སྟན་རང་བྱེད་དགོས་ཏེ། དེ་ལྟར་བྱས་པས་ཆོས་ཁོང་དུ་ཆུད་ནས་འོང་བས་དེ་མཆོད་པ་ཡིན།
ངེད་བརྒྱ་ལན་རེ་ལ་ཆོས་ལན་རེ་བལྟ་བ་དེ་ལ་ཕྱག་དར་བྱུག་པ་དུ་རུ་ཀ་བསྲེགས་དེ་གུས་པ་ཆེ་བ་མིན་གསུངས། ལོ་གཅིག་ལ་ལན་བཅུ་གཉིས་ཡིན་མོད་གསུངས། ཞང་ཡེ་བོད་ན་མཁས་བཙུན་མངའ་ཐང་ཆེ་བ་ལ་ལྷ་འབྲི་ཟེར་ལྷ་ཁར་མི་འདེབས་པ། དགེ་འདུན་དཀོན་མཆོག་ལ་གསུམ་ག་ཚང་བ་བསྡུ་བའི་དངོས་པོ་བཞི་པོ་འདི་ཁོ་ན་ཡིན་པ་ལ་གསུངས། དེས་ན་དབུ་མ་དང་མཐུན་པ་ཕྱག་རྒྱ་ཆེན་པོ་ཤེས་ཟེར་བས་ལུས་ཀྱི་འཁྲུལ་འཁོར་དབུ་མ་བྱ། བསམ་གཏན་གྱི་ཡན་ལག་ལྔ་ལ་རྐང་པ་གཡས་པས་གཡོན་པ་ལ་འཁྱུད་པས་བདེ་བ་ཡིན་གསུངས་འདུག སྒལ་པ་ལ་གསུས་པ་བཅར་བ་དྲང་པོར་བསྲང༌། སྐེ་དགྱེ་དགུ་རན་པར་བྱ། མྀག་མི་བཙུམ་དེ་ལ་གཟུགས་བརྙན་མང་པོ་ཞིག་འོང་བས་ཕྱེད་ཙུམ་རང་བབས་སུ་བཞག་ལ། གཉའ་ཤིང་གང་ཙམ་ན་གནད་གཅིག་ཡོད་པ་ཡིན་ཏེ་དེར་བཞག
གཉའ་ཤིང་མ་གོ་ན་རྨོས་དོར་གྱི་གཉའ་ཤིང་ཡིན་གསུངས། ཐོས་བསམ་པ་ཀུན་གླང་པོ་ཆེའི་གཉའ་ཤིང་ཡིན་ནོ་བྱ་བ་ཡོད་དེ། དེ་མི་དགོས་པས། གཉའ་ཤིང་གང་ཙམ་བལྟ་ཞིང་ཞེས་པ་དང༌། ཡང་སྐུ་དྲང་པོར་བསྲང་ནས་དགོངས་པ་མངོན་དུ་བཞག་ལ་ཞེས་པའི་དོན་ཡིན་གསུངས། འདུལ་བ་ནས་ཤིན་ཏུ་གདམས་པ་ལ་སོགས་པ་ལྔ་བྱ་བ་དང༌། ངག་དབུ་མ་ཡིན་ཏེ། སྨྲ་བསམ་བརྗོད་མེད་ཤེས་རབ་ཕ་རོལ་ཕྱིན། ཞེས་པ་དང་ཡང་མི་བརྗོད་དེ་བཟླས་པ་དང་བསྟོད་པ་མི་བྱ་གསུངས། ཡིད་དབུ་མ་ཡིན་ཏེ་ཅི་ཡང་མི་བསམ་པ་ཡིན་ཏེ།
འདུ་མི་བྱེད་པ་ཡིན། འབུམ་ལས་ཀྱང༌། གཟུགས་མི་བྱེད། རྣམ་པར་མི་བྱེད། མངོན་པར་འདུ་མི་བྱེད་ཞེས་པ་དང༌། ཡང་སྡུད་པ་ལས། བྱང་ཆུབ་སེམས་དཔའ་གང་ལ་ཡང་མི་བརྩོན་དེ་ནི་བརྩོན། ། ཞེས་པ་དང༌། འབུམ་ལས་གཟུགས་བརྩོན་ཞེས་བྱ་བའམ་མི་བརྩོན་ཞེས་བྱ་བར་མི་རྟོག་པ་སྟེ། དེ་ལྟར་འཁྲུལ་འཁོར་རྣམ་པ་གསུམ་པ་བྱ་བ་ཤེས་རབ་ཆེ་བས་བར་དེར་བསྟན་པ་ཡིན་ཏེ་བླ་མ་ལས་ཐོས་གསུངས།
དེ་ལྟར་ཞི་གནས་དེ་བསྐྱངས་ཏེ། ཞི་གནས་རབ་ཏུ་ལྡན་པ་ལྷག་མཐོང་གིས། ། ཉོན་མོངས་རྣམ་པར་འཇོམས་པ་ཞེས་པས། འདུ་བྱེད་འདི་ཅུག་ཡིན་སྙམ་ན་འདི་གོ་བ་ཞིག་དགོས་པ་ཡིན་ཏེ། འདི་གོ་ན་འཁོར་འདས་མཉམ་པ་ཉིད་དུ་འགྲོ་བ་ཡིན་ཏེ། མི་རྟོག་པ་མྱ་ངན་འདས་པ་དེ་དང༌། རྟོག་པ་འཁོར་བ་གཉིས་གཅིག་ཏུ་གྱུར་པ་དེ་ལ་སྲིད་ཞི་མཉམ་པ་ཉིད་དུ་སོང་བའི་སྒོམ་ཆེན་ཞིག་ཡོད། དེ་ལ་སྒོམ་རོ་གཅིག་སྐྱེས་པ་ཟེར་བ་ཡིན་གསུངས། ང་ལ་དགེ་སྦྱོར་ཞིག་འདུག་པ་ལ་འདི་འདྲ་མི་འདུག་སྙམ་ན། བླ་མ་དེ་ལྟར་ཡོད་པ་ཞིག་ལ་གསོལ་བ་རི་ཁྲོད་དུ་སྤྲོས་པ་ཆོད་ལ་ཐོབ་དང༌།
ལོ་བཅུ་གཉིས་ཚུན་ཆད་ལ་མ་བྱུང་ན་ངས་གཏའ་མར་སྤྱན་བཞག་གི་གསུངས། དེ་ལྟར་མི་བྱེད་ན་ང་གཏའ་མར་ཅི་འཇོག་གསུངས། དེ་ཡང་རིམ་གྱིས་པ་ཐུགས་རྗེ་ཆེན་པོ་བསྒོམ་དུས་སུ་ཡང་དེ་ལྟར་བྱས་ན་མི་མཆི་སྟེ། བྱམས་པ་སྙིང་རྗེ་བྱང་ཆུབ་ཀྱི་སེམས་ལས་སྐྱེས་པའི་ཐུགས་རྗེ་ཆེན་པོའི་སྐུ་མདོག་དཀར་ལ་འོད་འཕྲོ་བ། ངག་གིས་ཡི་གེ་དྲུག་པའི་འོ་དོད་འབོད་པ་ལ་ཡིད་གདུང་བ་དང་བཅས་ནས་གསོལ་བ་འདེབས་པ་ཡིན། སྤྱན་ཆབ་དང་བཅས་པས་སློབ་དཔོན་སྟབས་ཁ་པ་ཀུན་ཀྱང་མཛད་པར་འདུག་གསུངས། ངའི་སློབ་མ་གཅིག་གིས་བལ་པོར་ཇོ་བོ་འབུ་གོང་ལ་རྒྱང་འདྲེས་བྱེད་ཅིང་ནོར་རྣམས་ཕུལ་ནས་གསོལ་བ་བཏབ་པ་ལ། སྡིག་པ་ཐམས་ཅད་ཀྱང་དག་ནས་ངུ་ཡིན་ཁྱིམ་དུ་ཕྱིན་པ་ཡང་མི་ཆང་འཐུང་བའི་གསེབ་ཏུ་གསོལ་བའི་འོ་དོད་བོས་པས་མི་རེང་དཀར་པོ་ཞིག་སྔས་སུ་བྱུང་ནས་ཁྱིམ་ཐམས་ཅད་འོད་ཀྱིས་གང་བས་འདྲེ་བྱུང་སྙམ་ནས། འདྲེ་བྱུང་རོགས་གྱིས་ཞེས་འདྲེ་རྫོགས་བྱས་པས། ཡང་ངུ་ཞིང་བོས་པས་ཕྱི་སྒོ་ན་འདུག་པ་ཅི་ཡིན་ཞེས་ང་ལ་འདྲིར་བྱུང་སྟེ།
དེ་ལྟར་ལུས་ངག་ཡིད་གསུམ་རྩོལ་བ་དགོས་པ་ཡིན་གསུངས། འདི་ལ་དགོངས་ནས། ཀྱཻ་རྡོ་རྗེ་ལས། ཅིག་ཅར་བ་ཡི་སྨན་ཆེན་དེ། ། རིམ་གྱིས་པ་ཡི་དུག་ཏུ་འགྱུར། ། རིམ་གྱིས་པ་ཡི་སྨན་ཆེན་དེ། ། ཅིག་ཅར་བ་ཡི་དུག་ཏུ་འགྱུར། ། ཞེས་ལུང་གསུངས་པ་ཡིན་གསུངས། ཡང་སྒོམ་ཆེན་ཞིག་ན་རེ་ཁྱེད་རེས་མི་རྟོག་པ་ལ་བསྟོད་ར་བྱེད། རེས་སྨད་ར་བྱེད་པ་འདི་ཅི་ཙུག་ཡིན་ཟེར་བ་ལ།
འདི་ལ་ཞི་གནས་ཀྱི་བདེ་གསལ་མི་རྟོག་པ་གསུམ་དང༌། ལྷག་མཐོང་གི་བདེ་གསལ་མི་རྟོག་པ་གསུམ་ཡོད་པས། དང་པོར་མི་རྟོག་པ་དབུ་མ་དང་རྩ་རླུང་གི་རྟེན་འབྲེལ་ཁ་ཅིག་གིས་རྣམ་པར་རྟོག་པ་འགག་སྟེ། ང་ལ་ཁམས་ན་སློབ་མ་ཨ་ནེ་ཉ་ལྡན་བྱ་བ་མིག་ལོང་བ་ལ་བསྒོམ་པའི་དཔེར་བྱེད་པ་ལ་ལག་པ་འཐེན་དགོས་པ་ཞིག་ཡོད་དེ། ལར་གདམས་ངག་མེད་པའི་སྒོམ་ཁྲིད་འདི་མི་ལེགས་གསུངས། ཡང་ཁམས་ན་ཨ་ཁེང་སྒོམ་ཆེན་བྱ་བ་ཞིག་ལ་ཉེ་གནས་ཀྱིས་གྲོ་ལ་ཞོ་ཕོར་གང་ལ་ཕྱེ་བཏབ་པ་ཞིག་དྲངས་ནས། ཁོང་རང་དོན་གཉེར་ལ་ཞག་བདུན་ལུས་པ་ལོག་ཙམ་ན་ཞོ་མ་འཐུངས་པར་ཁྱེད་ཀྱིས་དེ་བར་འཁོར་རམ་ཟེར་བ་ལ། བྱ་རིགས་ཁ་ཅིག་དང༌། ཕྱི་བ་ཡང་ཞག་གསུམ་དུ་ཡུལ་ལ་ལྟད་མོ་བལྟ་སྟེ། ཆབ་རོམ་སྣས་དྲུད་ནས་དགུན་ཉལ་བ་དང༌།
ལྷག་སྤྱོད་ཀྱི་བུ་ལོ་གསར་གྱི་ཟླ་བའི་རྒྱལ་ལ་བསམ་གཏན་ལ་ཞུགས་ནས། སང་ཕོད་དེའི་དུས་སུ་ལྡང་སྟེ་ཕྱིས་སྐྲའི་རལ་པའི་གསེབ་ན་བྱིའུ་ཚང་བཅས་པ་ལ་བྱི་བ་ས་ལ་བརྡབས་པས་སྒོམ་ཤོར་བ་དང༌། དེའི་འབྲས་བུས་གཟུགས་མེད་པའི་ལྷ་ཚེ་རིང་པོར་སྐྱེས་ཏེ། ཚེ་བསྐལ་པ་དཔག་ཏུ་མེད་པར་ཐུབ་སྟེ། དེའི་ལས་ཟད་པ་མངོན་ཤེས་ཀྱིས་བལྟས་པས་ངན་སོང་དུ་འགྲོ་བར་འདུག་པ་མཐོང་བས། སྔར་སངས་རྒྱས་པ་ལ་ད་འདི་ལྟར་སྙམ་ནས་ལོག་ལྟ་སྐྱེས་ཏེ་ཤིན་ཏུ་ངན་གསུངས། ལྷ་ཚེ་རིང་པོར་མ་སྐྱེ་ཞེས་དམྱལ་བ་དང་མགོ་སྙོམས་པ་ཡང་དེ་ཡིན་མོད་གསུངས། ཡང་བདེ་བ་ལས་ཀྱི་ཕྱག་རྒྱའམ། རབ་བྱུང་ཀུན་ཙཎྜ་ལི་ལ་བརྟེན་པའི་བདེ་བ་དེ་ལ་ཞེན་ཆེ་ན་ངན་སོང་དུ་འགྲོ། འབྲིང་དུ་བུ་སྨད་ཅན་དུ་འགྲོ།
ཐ་མ་ཡང་སྡོམ་པ་འཆོར་ཏེ། འདི་འདྲ་བའི་གདམས་ངག་ཐམས་ཅད་ཆུ་ནང་དུ་གདབ་གསུངས། འོ་ན་གསང་སྔགས་ནས་བཤད་པ་ཡིན་ཏེ། དང་པོ་དགའ་བར་འགྲོ་བའི་གཟུགས། ། གཉིས་པ་མཆོག་དགའ་འགྲོ་བའི་གཟུགས། ། གསུམ་པ་དགའ་བྲལ་འགྲོ་བའི་གཟུགས། ། ཞེས་པས་འཁོར་བ་སྐྱེད་པར་བྱེད་པ་ཡིན་གསུངས་ཏེ། འདོད་ཁམས་སུ་སྐྱེ་བར་བྱེད་གསུངས། ཡང་གསལ་བའི་ཏིང་ངེ་འཛིན་རྩ་རླུང་གི་ཏིང་ངེ་འཛིན་ཁ་ཅིག་གིས། འདི་ནས་བྱ་ཡུལ་མཐོང་བ་དང་ཟླ་བ་ཤར་བ་ལྟ་བུ་དང༌།
སྤྱིལ་པོར་ཉལ་བ་གཉིད་ཀྱིས་འོད་གསལ་ཟིན་པས། འབམ་ཐང་ལ་ཡོན་བདག་དྲུག་ཚ་དག་འོང་བ་མཐོང་བས། དེ་ངེད་ཀྱིས་ནམ་ཤེས་སྙམ་ནས་མ་བཤད། བཤད་ན་ཡང་ཁོའི་རྫུན་ཡིན་སྙམ་ནས་བྱ་དང་མི་གཏོང་གསུངས། འདི་བཟང་ཤོས་ཤིག་ཡིན་ཏེ་རྩེ་གཅིག་གི་ཆ་མཐུན་ནམ་ཉེ་བའི་རྒྱུ་ཡིན་ཏེ། འདི་ལ་ངོ་སྤྲད་ན་ང་ད་ལྟ་ཞལ་བཙན་པས། ངེས་པ་སྐྱེས་ནས་ཕྱིས་གཞིག་ཐེབས་མེད་གསུངས། དེས་ན་དེ་རྣམས་ཐམས་ཅད་བྱས་པ་ལ་མི་རྟག་པས་ཁྱབ་པ་ཡིན་ཏེ་རྣམ་པར་རྟོག་པ་ཡིན་གསུངས། ཡང་གཏན་ཚིགས་ཆེན་པོ་བཞིས་གཏན་ལ་ཕབ་ནས་སྟོང་པར་བཏང་བ་དེ་ཡང་རྟོག་པ་ཡིན་གསུངས། དེས་ན་གང་དུ་ཡང་མི་རྟོག་པ་ཞིག་ཡོད་པར་འདུག་སྟེ།
དེ་སྐད་བྱས་པས་ཡང་ཁྱི་ཉལ་བ་བཞིན་དུ་སྐོ་ར་ལ་སྡིགས་ཙེར་འགྲོ་གསུངས། ཞི་གནས་ཀྱི་གསུམ་པོ་ཐོས་བསམ་པ་ལ་དང་པོ་ཁོ་བྲིད་པའི་ཆེད་དུ་ཚོལ་བར་འདུག་སྟེ། ཞག་གསུམ་ན་གཉུག་མ་ངོ་སྤྲོད་པར་འདུག་གསུངས། ཐུགས་རྗེ་ཆེ་བས་གོང་མ་གསུམ་ལ་དགའ་བ་ཅི་ཡིན་ཞུས་པས། ཐོག་མ་མེད་པ་ནས་ཀྱི་བག་ཆགས་གོམས་པ་ཡིན་ལ། བག་ཆགས་དེ་དང་བྲལ་བ་དེ་དབང་པོ་རྣོན་པོ་ཡིན་གསུངས། དེས་ན་དེ་རྣམས་ཐམས་ཅད་ལྟ་བའི་རྣམ་གྲངས་ཡིན་ཏེ། སློབ་དཔོན་ཀླུ་སྒྲུབ་ཀྱིས། ལྟ་བ་ཐམས་ཅད་སྤངས་པའི་ཕྱིར། ། དམ་པའི་ཆོས་ནི་སྟོན་མཛད་པ། །
གོའུ་ཏམ་དེ་ལ་ཕྱག་འཚལ་ལོ། ། ཞེས་བྱ་བ་གསུངས་ཏེ། འདི་མདོ་སྡེ་གཅིག་ཏུ་ཡང་མཐོང༌། མྱ་ངན་ལས་འདས་པ་ཞི་བ་ཞེས་པ་ཡིན་ནམ། བྲམ་ཟེ་དེ་ནི་རྒྱང་འཕེན་པ་ཡིན་ཞེས་སྤྲོས་པའི་མཐའ་བརྒྱད་དང་སྦྱར་གསུངས། དེ་རྣམས་ཐམས་ཅད་མེད་ཀ་ཡིན་ཏེ་ཤེས་རབ་སྙིང་པོ་ཚར་གཅིག་འདོན་གསུངས། དེ་ལ་བརྩོན་ན་གང་ལ་མ་བརྩོན་པ་དེ་ནི་བྱང་ཆུབ་སེམས་དཔའི་བརྩོན་འགྲུས་དང༌། རྗེ་འོལ་ཁ་བས་རྩོལ་བ་བརྩོན་འགྲུས་སྨྱོ་བྱ་བ་གསུངས་སོ།། །།
༥༨༢༽ ༄། །ཁ་ཟས་རྣལ་འབྱོར་དུ་ཤེས་ན་བུ་ལོན་དུ་མི་འགྱུར་ཞིང་བསྔོ་བ་དགོས་པར་གདམས་པ།།
ཡང་འདི་སྐད་བདག་གིས་ཐོས་པ་དུས་གཅིག་ན། ཡང་ཚོགས་ཀྱི་འཁོར་ལོ་གཅིག་ན། ཆོས་ཀྱི་རྒྱལ་པོ་དཔལ་ལྡན་ཕག་མོ་གྲུ་པའི་ལུགས་ཀྱིས། ཚོགས་འཁོར་ལ་རྣལ་འབྱོར་པ་དགོས་ཏེ། ཞི་གནས་དང་ལྷག་མཐོང་གཉིས་ཟུང་དུ་འབྲེལ་བ་དེ་ལ་ཟེར། དེའི་དགེ་སྦྱོར་གྱི་རྒྱུ་མཐུན་པ་སྒྲུབ་པ་ལ་གསུངས་པར་འདུག་སྟེ། དེ་གང་ཡིན་ན་གདན་བཞི་ལས་ཁ་ཟས་ཀྱི་རྣལ་འབྱོར་ཤེས་ན་བུ་ལོན་དུ་མི་འགྱུར་བར་གསུངས་ཏེ། འདི་ཡིན་པས་དང་པོ་ལ་ཁ་ཟས་ལ་ཆགས་པར་མི་བྱ་བར། བག་ཙམ་ཞིག་གིས་ཆགས་པ་ཡལ་བར་བྱས་ལ། རང་ཉིད་ཡི་དམ་ལྷར་གསལ་བ་ལ་སངས་རྒྱས་དང་བྱང་ཆུབ་སེམས་དཔའ་ཐམས་ཅད་བཀུག་ཅིང་བསྟིམ་པ་ལ་བཟླས་པ་བརྒྱ་ཙམ་ཡང་བྱ་གསུངས།
ངས་ནི་སེམས་ཅན་ཐམས་ཅད་ཡི་དམ་གྱི་ལྷར་བྱས་དེ་རྣམས་ཐམས་ཅད་རང་ལ་བསྟིམ་ནས། རང་ཉིད་དེ་བཞིན་གཤེགས་པ་ཐམས་ཅད་ཀྱི་ངོ་བོ་དྲུག་པ་རྡོ་རྗེ་འཛིན་པ་ཆེན་པོ་གཅིག་ཏུ་བྱས་ནས། བླ་མ་གསང་བའི་གནས་སུ་སྤྱན་དྲངས་ལ་ཁ་ཟས་ཡེ་ཤེས་ཀྱི་བདུད་རྩིར་ཞུ་ནས། ཕུད་ཀྱི་ལྷ་བཤོས་གསུམ་མམ་གཅིག་ཁམས་པའི་གྲིས་གཅོད་པ་ཞིག་ཡོད་དེ་དེ་ལེགས། དེ་མིན་ན་ཡང་ཁྲུས་བྱས་པའམ། མཆིལ་མའི་ཁྲུས་དབུས་གཙང་བ་བཞིན་མི་བྱ། ཟན་གྱིས་ཕྱིས་ལ་དེ་ནས་བཅད་དེ་རང་གི་ལག་ན་བླ་མ་སངས་རྒྱས་བཞེས་ཞེས། ཡང་བདུད་རྩིར་བྱིན་གྱིས་བརླབས་ན་ཡང་ལེགས་ཏེ་སྡེར་གཙང་སར་བཞག་ཏེ་ཡང་གཏོར་མ་གཅིག་རང་བྱ་གསུངས། དབུས་ཀྱི་བཙུན་པ་ལྟོགས་པ་འདི་སྐྱབས་གནས་ལ་ཟོལ་བྱས་པས་ལན་གསུངས། ཁམས་བཙུན་འདི་ཕྱུག་པར་འདུག་སྟེ་ཕུད་ཀྱི་ཡུལ་ཆོས་དེས་ཕན་གསུངས།
རང་གི་ལུས་ལ་དཔའ་བོ་དཔའ་མོ་ཐམས་ཅད་དང་གནས་ཉི་ཤུ་རྩ་བཞི་ཡང་ཡོད་ལ། དེ་མ་ཡིན་པའི་བུད་མེད་དང་ཤ་ཆང་གཉིས་ཁོ་ན་དགོས་པ་ཡང་མིན་ཏེ། དེ་རྣམས་ཀྱང་བདུད་རྩིར་ཞུ་བ་དང༌། དཔའ་བོ་དང་དཔའ་མོར་བསྒོམ་དགོས་པར་གདའ་གསུངས། ཡང་དགེ་སློང་ཀུན་ཕྱི་དྲོའི་ཁ་ཟས་མ་ཟ་ཞིག་དེ་ལྟ་བུའི་རྣལ་འབྱོར་དང་མི་ལྡན་ན་ཕྱི་དྲོའི་ཁ་ཟས་སུ་འགྱུར་ཏེ། ཉེས་བྱས་ལྕགས་ཀྱི་གོང་བུ་མིད་ཞེས་པ་ཁམ་གྱི་ལྟུང་བ་དང་ཧུབ་ཀྱི་ལྟུང་བ་འོང་བ་ཡིན་ཏེ། ཚོགས་འཁོར་བུ་རམ་ལ་གྱིས་དེ་བདུད་རྩིར་བཞུར་གཏུབ་པ་ཡིན་ནམ། ཐབས་ཀྱི་རྫས་ཀྱང་དེར་བཞུ་དགོས་པར་འདུག་པ་གསུངས། ཡང་ཚོགས་ཀྱི་འཁོར་ལོ་དབེན་པའི་གནས་སུ་བསྐོར་ཞེས་པས། དུར་ཁྲོད་དམ་ཆུ་འགྲམ་ལ་སོགས་པར་ལྷ་འདྲེ་མི་གསུམ་གྱིས་མ་ཚོར་བར་བསྐོར་བ་ཡིན་ཏེ།
ཇོ་མོ་རྗེ་ཚོགས་ཀྱི་འཁོར་ལོའི་དུས་སུ་རྣལ་འབྱོར་པ་ལ་རུས་པའི་རྒྱན་དྲུག་ལ་སོགས་པ་གསོལ་ནས། གདུང་ལུག་གིས་བྱེའུ་ཀུན་བཀྲོད་དེ་འདི་ཀུན་གྱིས་ཐལ་མོ་ལན་གསུམ་ཀྱང་བརྡབས། རྗེ་བཙུན་མ་རའི་བྱོན་སར་ལུག་ཁྱུ་ལྔ་འདུག་པ་ལ་ཕྱིས་རེ་རེ་གཉིས་ལས་མེད་པར་སོང་བ་ངས་འདི་མཐོང་གསུངས། ངའི་སློབ་མ་ཞིག་རབ་ཏུ་བྱུང་བའི་ཚུགས་དང་བསྟན་པ་ལ་གནོད་པ་ཞིག་འོང་གིས་ཀྱང་གསུངས་ཏེ་མང་གསུངས། དེ་ནས་ཨོཾ་བཛྲ་ཨུ་ཙིཥྚ་ཧ་རེ་ཏེ་བྷྱ་སྭཱ་ཧཱ། ཞེས་ལྷག་མ་བསྔོས། བསྔོ་བ་བྱས་ལ་ཤེས་རབ་སྙིང་པོས་རྒྱས་གདབ་གསུངས།། །། ༥༨༣༽ ༄། །སྨོན་འཇུག་གཉིས་ཀྱི་ཕན་ཡོན་གཙང་པ་འཇམ་སེང་གིས་སེམས་བསྐྱེད་ཞུས་དུས་གནང་བ།། ཡང་འདི་སྐད་བདག་གིས་ཐོས་པ་དུས་གཅིག་ན།
ཡང་དུས་གསུམ་གྱི་སངས་རྒྱས་ཀྱི་ཆོས་ཐམས་ཅད་དོན་དམ་པ་དང༌། ཀུན་རྫོབ་བྱང་ཆུབ་ཀྱི་སེམས་གཉིས་སུ་འདུས་ཏེ། ཀུན་རྫོབ་ལ་གཉིས་སྨོན་པ་ནམ་མཁའ་དང་མཉམ་པའི་སེམས་ཅན་ཐམས་ཅད་བདེ་བ་དང་ལྡན་སྡུག་བསྔལ་དང་བྲལ་བླ་ན་མེད་པའི་བྱང་ཆུབ་ཐོབ་པར་འདོད་པ་དེ་ཡིན། དེའི་ཆེད་དུ་ཕ་རོལ་ཏུ་ཕྱིན་པ་དྲུག་སྤྱོད་པ་དེ་འཇུག་པ་ཡིན་ཏེ། དགེ་བ་ཆོས་སྡུད་སྤྱོད་ཡུལ་ཡོངས་སུ་དག་པའི་མདོའི་རྗེས་སུ་འབྲངས་ཏེ། ཅི་བྱེད་དགེ་བར་བྱེད་པ་དང༌། སེམས་ཅན་དོན་བྱེད་དགེ་བསྙེན་མ་ཕུལ་དུ་བྱུང་བའི་བྱ་བ་ཞིག་སྔོན་བྱང་ཆུབ་མཆོག་ཏུ་སེམས་བསྐྱེད་པའི་དུས་སུ། འཇམ་ཕྲུ་བ་གང་ཕུལ་བའི་རྣམ་སྨིན་པར་འདུག་སྟེ། བྱང་ཆུབ་སེམས་དཔའ་ནོར་བཟང་གི་མདུན་དུ་བྱོན་ཙམ་ན། དགེ་བསྙེན་མ་གོས་དཀར་པོ་རྒྱན་མེད་པ་ལང་ཚོ་ལ་བབ་པ་ཞིག་འཁོར་ལྔ་བརྒྱ་དང་ལྷན་ཅིག་ཏུ་འདུག་སྟེ།
ནོར་ཕྲུ་བ་ རྫ་སྣོད་ དེ་ལས་མི་འདུག་པ་ལ་དེ་རྣམས་ཀྱིས་ཁ་ཟས་ཀྱི་མ་ཟད། ནོར་བཟང་ཁྱོད་ལྟོས་ཤིག་ཅེས་སྟོང་གསུམ་གྱི་ལྷ་དང་གནོད་སྦྱིན་ཐམས་ཅད་ལ་བྱིན་པ་མ་ཟད། ནོར་ངའི་ཕྲུ་བ་འདིས་སྟོང་གསུམ་གྱི་སྟོང་ཆེན་པོའི་སེམས་ཅན་ཐམས་ཅད་ཀྱིས་ཁ་རི་རྒྱལ་པོ་རི་རབ་ཙམ། དུས་འཁོར་བ་མ་སྟོང་གི་བར་དུ་ཟོས་ཀྱང་མི་འཛད་དེ། འདས་མ་བྱོན་ད་ལྟར་གྱི་སངས་རྒྱས་ཐམས་ཅད་ངའི་འདི་གསོལ་བས་སངས་རྒྱ་སྟེ། དེ་བྱང་ཆུབ་ཀྱི་སེམས་ལས་བྱུང་བ་ཡིན་ནོ་ཞེས་གསུངས་ཏེ། དེ་སངས་མ་རྒྱས་ཀྱི་བར་དུ་ཡང་མ་ཟད་དེ། སངས་རྒྱས་ནས་ཀྱང་འཁོར་བ་མ་སྟོང་གི་བར་དུ་མི་ཟད་ཅིང་འཕེལ་ཏེ། དགེ་བ་གཞན་ཀུན་ཆུ་ཤིང་བཞིན་དུ་ནི་ཞེས་པ་ལྟར་རོ། ། སྡོམ་པའི་ཚུལ་ཁྲིམས་ནི་བྱང་ཆུབ་སེམས་དཔའི་ས་ལས་སྡོམ་པའི་ཚུལ་ཁྲིམས་ནི་སོ་སོར་ཐར་པ་རིགས་བདུན་དུ་བཤད་པས།
འདི་ཡང་སྟོབས་བཅུ་ཡིན་ཏེ། གནས་དང་གནས་མ་ཡིན་པ་མཁྱེན་པའི་སྟོབས་ནི། སྲོག་གཅོད་པ་འདི་གནས་མ་ཡིན་ཏེ། སྤྲོས་པ་རབ་ཞི་དོན་དམ་བྱང་ཆུབ་སེམས། ། སྙིང་རྗེས་རབ་བརླན་ཀུན་རྫོབ་སྨོན་འཇུག་གཉིས། ། ཞེས་པ་དང༌། ཡང་གསང་བ་འདུས་པ་ལས། སྤྲོས་པ་ཐམས་ཅད་རབ་བྲལ་བས། ། ཕུང་པོ་ཁམས་དང་སྐྱེ་མཆེད་དང༌། ། ཞེས་པ་དང༌།
དེས་ན་དོན་དམ་ཀུན་རྫོབ་གཉིས་ཀྱང་གཅིག་ཡིན་པས་རིགས་གཅིག་ཡིན་ཏེ། བོད་ཁ་བ་ཅན་འདིར་མ་སྐྱེས་པའི་མི་ལ་སྐྱིད་མེད་དོ། ། ཉེ་བར་ལེན་པའི་རྒྱུ་རྒྱལ་པོ་རིགས་གསུམ་མགོན་པོ། ལྷན་ཅིག་བྱེད་པའི་རྐྱེན་ལ་སོགས་པ་མེད། བྱང་ཆུབ་སེམས་དཔའ་དེ་རྣམས་ཆོས་ཐེག་པ་ཆེན་པོ་འབའ་ཞིག་ཏུ་བསྟན་པའི་གདན་ས། ཉ་པ་དང་ཤན་པ་ཡང་ཉན་ཐོས་སྒོམ་སྒྲུབ་ཆུང་བ་བྱས་ན་གྲི་འདོན་པའི་ས་འདི་ངོ་མཚར་གསུངས། སངས་རྒྱས་ཀྱིས་ཞབས་ཀྱིས་བཅགས་ཏེ་གངས་ཏི་སེ་རི་བོ་གངས་ཆེན་བྱ་བ་མཚོ་མ་དྲོས་པ་བྱ་བ་དང༌། མི་ཕམ་གྱི་འགྲམ་དུ་བྱོན་ནས་ཀླུའི་རྒྱལ་པོ་རྒྱ་མཚོས་ཞུས་པའི་མདོ་དང༌། འཕགས་པ་མེ་ཏོག་རྩེགས་པ་ལ་སོགས་པའི་མདོ་སྡེ་མང་པོ་གསུངས་པ་དང༌། གཞན་ཡང་སངས་རྒྱས་སྐུ་བལྟམས་ནས་ཞག་བདུན་གྱི་བར་དུ་འཛམ་བུ་གླིང་འདིར་ཕྱི་ལྕགས་རི་ལ་ཐུག་གི་བར་དུ་ཕྱོགས་བཞིར་མ་བཅགས་པའི་ས་ཀོ་མཐིལ་གང་ཙམ་ཡང་མེད་དོ། །
ཡང་སྟོང་གསུམ་གྱི་སྟོང་ཆེན་པོའི་འཇིག་རྟེན་འདིར་སངས་རྒྱས་མ་བྱོན་པའི་ས་མཁར་བའི་ལྟོས་ཙམ་ཞིག་ཀྱང་མེད་དོ་བྱ་བར་གསུངས་པ་དང༌། ཡང་སྟོང་གསུམ་གྱི་སྟོང་གི་འཇིག་རྟེན་གྱི་ཁམས་འདི་སངས་རྒྱས་ཀྱིས་མ་གང་བ་མཁར་བའི་ལྟོས་ཙམ་ཡང་མེད་པར་གསུངས་པ་ཡིན་ཏེ། སངས་རྒྱས་ཀྱིས་བྱིན་གྱིས་བརླབས་གསུངས། དེས་ན་སེམས་ཅན་རྣམས་ལ་རྣམ་པར་ཤེས་པ་ཡོད་དམ་མེད་དེ་ཡོད་ན་རིགས་གཅིག་ཐེག་པ་གཅིག་ལས་མི་སྲིད་དེ། ཉོན་མོངས་པ་ཅན་གྱི་ཡིད་ཀྱི་རྣམ་པར་ཤེས་པ་དང༌། ཀུན་གཞིའི་རྣམ་པར་ཤེས་པ་གཉིས་པོ་ཉན་ཐོས་དང་རང་སངས་རྒྱས་ཀྱིས་ཀྱང་གསོ་སྦྱོང་དགོས་པར་འདུག་སྟེ་རིགས་གཅིག་ལས་མེད་དོ་གསུངས། དེ་གཉིས་མ་སྦྱངས་པར་སངས་མི་རྒྱ་བར་འདུག་པ་གསུངས། དེ་ལྟར་ཡིན་པས་རང་དང་སེམས་ཅན་ཐམས་ཅད་ཀྱིས་བྱས་ཤིང་ཡོད་པའི་དགེ་བའི་རྩ་བ་ཐམས་ཅད། ཆོས་ཉིད་ཀྱི་དཀྱིལ་འཁོར་གཅིག་ཏུ་བྱས་པ་བསྔོ་བ་བྱའོ། ། ཞེས་གཙང་པ་འཇམ་སེང་གི་སེམས་བསྐྱེད་ཀྱི་དུས་སུ་གསུངས་པའོ།། །།
༥༨༤༽ ༄། །ཆགས་པ་སྤོང་ཞིང་སྦྱངས་པའི་ཡོན་ཏན་ལ་གནས་དགོས་པར་གདམས་པ།། ཡང་འདི་སྐད་བདག་གིས་ཐོས་པ་དུས་གཅིག་གི་ཚེ་ན། འདི་སྐད་དུ་གསུངས་ཏེ། དགེ་འདུན་རྣམས་མ་དགྱེས་པའི་བཤགས་པ་ལ་མཛེ་འུར་དེད་ཀྱི་གདམས་པ་བཤད་ཀྱིས་གསུངས། ནད་དང་གནོད་པ་མི་མཐུན་པའི་ཕྱོགས་གཅིག་འོང་ན་དགའ་རབ་དབང་ཕྱུག་གི་བསེན་མོས་གནོད་པ་བྱེད་དེ་ཕྱི་ནང་གི་ཆགས་པ་ལྷག་པར་ཆེར་འཕེལ་བ་འོང༌། དེའི་རྗེས་ལ་ཁོ་ལ་རྒྱལ་པོ་གནོད་པས་རྐྱེན་ལ་ལྟོས་པའམ་མ་ལྟོས་པར་ཁྲོ་བ་དང་ཚིག་པ་ཟ་ཕྲུག་ཕྲུག་པ་འོང༌། དེའི་ཞང་པོ་ཀླུ་ཡིན་པས་དེ་གཉིས་ཀྱི་རྟོག་པ་ཆུང་ཡང་ལོང་ངེ་མུག་གེ་གཉིད་ཆེ་བ་འོང་སྟེ་ཀླུའི་གནོད་པ། དེ་ཡང་ཤིན་ཏུ་གནོད་ཚབས་རབ་ཏུ་གྱུར་པ་ལ་མཛེ་འོང་ན་རྒྱལ་བསེན་གཉིས་ལོ་དྲུག་ཀླུའི་ལོ་གསུམ་སྟེ་དགུན་པོ་འབོགས་པ་ལ་སོགས་འབྱུང་སྟེ། དེ་ནས་ཐམས་ཅད་ཀྱི་མཐུ་རྡུགས་པ་ལོ་གསུམ་སྟེ་བཅུ་གཉིས་ནས་ཨ་ཞང་ཆེན་པོ་ཞིག་འབྱུང་བ་ཡིན།
དེ་བཞིན་དུ་གནོད་པ་ཆེ་འབྲིང་ཆུང་བ་ཀུན་ལ་ཤེས་པར་བྱ་སྟེ། དེ་ཡང་སྒོམ་ཆེན་པ་ཀུན་ལ་སྦྱར་ན་རང་གི་ལུས་ལ་ཆགས་པས་ཤིང་འཐུ་བ་ལ་མ་བཞེངས། དེ་ནས་ངས་གཞག་གམ་ཞེས་བཞག་པས་དེ་ལ་མ་དགའ་བས་ཞེ་སྡང༌། དེ་ནས་སུས་ལན་ཆ་མེད་པ་དེ་གཏི་མུག་སྟེ་དེ་ལྟར་ཆགས་སྡང་རྨོངས་གསུམ་གྱི་རྩ་བ་ཀུན་འབྱུང་ང་བདག་དེ་ལ་ཆགས་པ་སྐྱེས་པས། འབྲས་བུ་སྡུག་བསྔལ་ཁྲོ་ཚིག་ལ་སོགས་འབྱུང་སྟེ་ཆགས་པ་སྤོང་དགོས། དེ་ལ་སངས་རྒྱས་ཀྱི་སྡེ་སྣོད་གསུམ་གྱི་དབང་དུ་བྱས་ན་འདུལ་བ་ལས་ཉོན་མོངས་པ་ཆགས་པ་སྤང་དགོས་ཏེ། རབ་ཏུ་བྱུང་བ་དེ་དང་པོ་རྒྱ་གར་ན་ཡོད་པར་འདུག་སྟེ་བོད་ལ་དེ་འདྲ་མེད་གསུངས། དང་པོ་ཕ་མ་ལ་ཞུ། ཕ་མས་བརྟུལ་ཞུགས་གྲུབ་ནས་ཕ་མ་ལ་ལན་ཞིག་ནོད་ཅིག་ཞེས་གྲུབ་པ་དང༌། ཕ་མ་གདུང་བ་ཆེ་ན་སྡེར་ཅིག་ཏུ་ཡང་དགེ་སློང་ལ་ཟ་བ་གནང་གསུངས།
དེ་ནས་བརྟུལ་ཞུགས་གྲུབ་ནས་ཡང་ནོད་ཅིག་ཞེས་དེས་རྒྱུན་ཞུགས་ལ་སོགས་གྲུབ་ནས་ལན་གཅིག་གདམས་ངག་རྗེས་སུ་བསྟན་པ་ནོད་པ་ལ་འཕྲད་སྐད། དེ་ནས་ཕ་མས་ཀྱང་བུ་མི་མཐོང་བུས་ཀྱང་ཕ་མ་མི་མཐོང་སྟེ། ཉེ་དུ་དང་འདོད་ཡོན་སྤངས་ནས་དགེ་སློང་རྣམས་ནི་བྱ་འདབ་ནས་འཕུར་བ་བཞིན་དུ། ཆོས་གོས་གསུམ་དང་ལྷུང་བཟེད་དང་བཅས་ནས་རྒྱུ་བ་ཡིན་ཏེ་བསོད་སྙོམས་གར་རྙེད་རྙེད་ཀྱི་ས་ཕྱོགས་དེར་འདུག་ནས་ཕྱིར་མི་ལྡོག་པར་བསམ་གཏན་ལ་སྙོམས་པར་འཇུག་སྟེ། དང་པོ་འདོད་ཡོན་སྤངས་ནས་ཟས་ཀྱི་ནང་ནས་རུང་བ་རྙེད་ཀྱང་སླ་སྟེ། བསོད་སྙོམས་ཀྱི་ཟས་ཀྱིས་འཚོ་བར་སྤྲོའམ་ཞེས། གོས་ཕྱག་དར་ཁྲོད་པ། གནས་མལ་ཤིང་དྲུང་པ། སྨན་བཀུས་ཏེ་བོར་བ་བཞི་ལ་དམ་བཅས་པས་དེ་བསྒྲུབ་སྟེ། གནས་ཤིང་དྲུང་ཞིག་ཏུ་ཕྱིན་ནས་སྤྱོད་ལམ་ཙོག་པུར་འདུག་སྟེ་བླ་མའི་མན་ངག་གམ།
ཡང་ན་རང་ཞུགས་ཀྱིས་བསྒོམས་པས། ཉེ་དུ་གཉེན་འབྲེལ་ཕྱི་ནང་ཐམས་ཅད་སྤངས་ཏེ་གཅིག་པུར་བསྡད་པས་སྤྲོ་བ་དང༌། དང་པོ་དགའ་བ་ཡང་འབྱུང་རྣམ་པར་རྟོག་པ་གཞན་ཡང་འབྱུང་བས་རྟོག་པ་དང་བཅས་ཤིང་དཔྱོད་པ་དང་བཅས་པའི་ཏིང་ངེ་འཛིན་སྐྱེ་སྟེ། དེ་སྦྱངས་པས་རྟོག་པ་ནུབ་ནས་དཔྱོད་པར་སོང་བས། རྟོག་པ་མེད་ལ་དཔྱོད་པ་ཙམ་གྱི་ཏིང་ངེ་འཛིན་སྐྱེ་སྟེ། དེ་ནས་དགའ་བ་དང་བཅས་བདེ་བ་དང་བཅས་པའི་ཏིང་ངེ་འཛིན་སེམས་རྒྱུད་གཅིག་ཏུ་གྱུར་བ་ན་ཡོངས་སུ་དང་བ་བསམ་གཏན་གསུམ་པའི་ཏིང་ངེ་འཛིན་ཏེ། བདེ་བ་རྣམས་ཀྱི་ནང་ནས་མཆོག་ཏུ་གྱུར་པས་དགེ་སློང་བསམ་གཏན་གསུམ་པ་ལྟ་བུ་ཞེས་པ་དེ་སྐྱེ། དེ་ནས་བདེ་བ་ཡང་མེད་སྡུག་བསྔལ་བ་ཡང་མེད་པའི་ཏིང་ངེ་འཛིན་སྐྱེ་སྟེ་བཏང་སྙོམས་ཡོངས་སུ་དག་པ་ཞེས། དེ་ནས་རྫུ་འཕྲུལ་སྒྲུབ་པ་སྔོན་དུ་ལུས་བསྒྲུབ་སྟེ་ཐུགས་རྗེ་ཆེན་པོ་ལྟ་བུའི་ལུས་ཅིག་བསྒྲུབ། དེ་ནས་ནམ་མཁའ་ལ་ཟམ་པ་དང་སྤྲིན་དང་མེ་ལ་སོགས་པ་བསྒོམས་ཏེ་གོམས་པས་དེའི་སྟེང་ན་ཕར་འགྲོ་བ་དང༌།
གཅིག་ཏུ་འགྱུར་ཞིང་མང་པོར་གྱུར། དུ་བར་འཐུལ་ཞིང་མེར་འབར་བ་ལ་སོགས་ཀྱི་འཕྲུལ་པ་དང༌། རྫུ་འཕྲུལ་གྱི་ཡུལ་ཤེས་པའི་མངོན་ཤེས་འབྱུང༌། དེ་ནས་འཆི་འཕོ་ཤེས་པ་དང་སྔོན་གྱི་གནས་ཤེས་པ་འབྱུང༌། སྐྱེ་བའི་རྒྱུ་ཤེས་པ་འབྱུང་སྟེ་རྟེན་འབྲེལ་དངོས་མཐོང༌། དེ་ནས་དེ་འགག་དགོས་པ་ལ་མི་སྐྱེ་བ་བསྒྲུབ་པ་དང༌། ཟག་པ་ཟད་པའི་མངོན་ཤེས་བསྒྲུབ་སྟེ་ལུགས་ལས་ལྡོག་པ། ཉོན་མོངས་པ་ཆགས་པ་ང་བདག་དེ་མ་རིག་པ་ཡིན་ཏེ། དེ་ཤེས་པས་མ་རིག་པ་འགགས་པས་འདུ་བྱེད་ནས་རྒ་ཤིའི་བར་དུ་འགག་པ་དེ་ཤེས་ཏེ། ལུགས་ལས་ལྡོག་པ་ཤེས་ཏེ་ལྷག་མཐོང་གི་ཏིང་ངེ་འཛིན་དེ།
དེ་ལྟར་ཆགས་པ་སྤོང་བ་དེ་འདུལ་བ། དེ་ལས་སྐྱེས་པའི་ཏིང་ངེ་འཛིན་དེ་མདོ་སྡེ། དེ་ལས་ཤེས་རབ་ཀྱིས་ཆོས་ཀྱི་རང་བཞིན་ཤེས་པ་དེ་མངོན་པ་སྟེ། དེ་ཐམས་ཅད་སེམས་ལས་ལོགས་ན་མེད་པས་ཁམས་གསུམ་པོ་ཡང་སེམས། སྲིད་པ་གསུམ་ཡང་སེམས་ཡིན་ཏེ་རྟོགས་པས་འཁོར་བ་ལས་གྲོལ་ལོ་གསུངས། འོ་སྐོལ་བོད་ཀྱི་བཙུན་པ་ཀུན་ཕྱུག་པོ་བྱ་བ་ཡིན། ང་ལ་ཆགས་པ་ཡོད་སྙམ་མམ་མེད་ཀྱིས་གོས་ཀྱང་བཟང་མ་སྙམ་ཞིག ཟས་ཀྱང་ཚོགས་བསྐྱངས་ནས་ཟན་སྤུན་ནེ་བ་ཞིག་འགྲངས་པར་ཟོས། དེ་མ་ཡིན་པ་མ་ཟོས། ཇ་གར་མོ་ཡང་མ་འཐུངས་མི་ཀུན་མི་ཆོས་མཁས་སྙམ།
ལ་ལ་ཆགས་པ་ཆེ་སྙམ། ལ་ལ་ཐུགས་རྗེ་ཆེན་པོའི་མི་དཀར་པོ་ཞིག་གིས་འགུགས་སྙམ། ལ་ལ་དབང་བསྡུད་ཡོད་སྙམ་སྟེ་གང་ལ་ཡང་མ་ཆགས་པ་དེ་ཡིན། དེ་ཡོང་ན་ཁྱེད་རང་ལ་ཡང་འོང༌། ཁར་སང་འགྲོ་ན་ང་གསེར་འབུམ་འདི་ལ་བག་འཕྲེང་སྟེ། སྒོམ་པ་ཡེ་ཤེས་བྱང་ཆུབ་ཀྱིས་ཕག་མོ་གྲུར་བསྐྱེལ། དེ་མིན་ཟན་ལྷག་གཅིག་དང་ཁྱད་མི་འདུག་ཁྱེད་རྣམས་ལ་གསུངས། ཡང་བླ་མ་མཚན་ཉིད་དང་ལྡན་པས་ཟིན་ན་སྐྱོན་ཡོན་ཏན་དུ་སློང༌། བར་ཆོད་དངོས་གྲུབ་ཏུ་འགྲོ་བ་ཞིག་དགོས་པ་ཡིན་ཏེ། འདི་ལམ་དུ་བཏང་བས་དོན་ཆེན་པོ་འགྲུབ་པ་ཡིན།
ཡང་དཔེར་ན་འགར་སྟོང་བཙན་དྲེད་པོ་བྱ་བས་རྒྱལ་པོ་རྗེ་སྲོང་ནམ་བྱ་བ་ལ་ངན་སྣ་ཚོགས་བཏགས། མཐའ་མར་འགར་གྱི་ཁྲབ་ནག་བྱ་བ་ཐོག་ཁར་བསྐྱུར་ནས་སྐུར་པ་བཏབ་པ་ལ། འགོས་ལ་དྲིས་པས་དེའི་བྱང་བུའི་མིག་གི་གྲངས་གྱིས་ལ་ཡི་གེར་བྲིས་པ་དུད་པ་ལ་བདུགས་ཏེ། ངའི་ཕ་མེས་ཀྱི་ཁྲབ་ཡིན་ཏེ་འདི་འདྲ་གྱིས་ལ་རྗེའི་དྲུང་དུ་ཤགས་གྱིས་དང༌། ཁྲབ་ཐོབ་པ་དང་ཁོ་ལ་ཆད་པ་ཕོག་པ་གཉིས་ཀ་འོང་གི་ཟེར་ལོ་གསུང༌། དེས་ན་སྒོམ་ཆེན་པ་ཀུན་ཆགས་སྡང་རྨོངས་གསུམ་འདི་རྒྱལ་བསེན་ཀླུའི་གནོད་པ་ཡིན། ཆགས་པ་འདི་ལྡོག་དགོས། སྔོན་སངས་རྒྱས་ལ་ཡང་བདུད་ཀྱི་བུ་མོ་སོགས་ཀྱིས་བར་ཆད་བྱས་ཏེ། སངས་རྒྱས་དེའི་དབང་དུ་མ་སོང་བས་སླར་སེམས་བསྐྱེད་དེ་འཁོར་དུ་སོང་བ་ཡིན། དེས་ན་རབ་ཏུ་བྱུང་བ་ཀུན་ལ་ཡང་དང་པོ་བར་ཆད་བསེན་མོ་འོང་བ་ཡིན་ཏེ།
དེའི་དབང་དུ་མ་སོང་ན་ཕྱིས་གཉེན་དུ་འོང་བ་ཡིན་གསུངས། དེའི་ཕྱིར་ན་མ་ཆགས་པ་ཞེ་སྡང་མེད་པ་གཏི་མུག་མེད་པ་གལ་ཆེ་སྟེ། འདོད་ཆགས་འདོད་ཆགས་དང་བྲལ་བས་སེམས་ཅན་རྣམ་པར་གྲོལ་བ་དང༌། ཤེས་རབ་རྣམ་པར་གྲོལ་བའི་ཆོས་སྟོན་ཞེས་པ་དང༌། དེ་བཞིན་དུ་ཞེ་སྡང་འདོད་ཆགས་དང་བྲལ་བ་དང་གཏི་མུག་ཞེས་པ་ལ་སོགས་གསུངས།། །། ༥༨༥༽ ༄། །འཆི་ཁའི་མཚམས་སྦྱོར་ངན་ན་དགེ་སྦྱོར་གང་གིས་སྐྱོབ་མི་ནུས་པར་གདམས་པ།། ཡང་འདི་སྐད་བདག་གིས་ཐོས་པ་དུས་གཅིག་ན། མདོ་སྡེ་ཉི་མའི་སྙིང་པོ་ནས། གང་ཞིག་མཐའ་མ་འཆི་ཚེ་གནོད་སེམས་བྱུང༌། །
རྟག་ཏུ་ཕྲག་དོག་སེར་སྣ་ཁོང་ཁྲོ་ལ། ། བསམ་གཏན་མི་སྐྱོབ་སངས་རྒྱས་མཆོད་པས་མིན། ། ཚུལ་ཁྲིམས་མི་སྐྱོན་དགོན་པར་གནས་པས་མིན། ། ཞེས་པས་འཆི་ཁའི་མཚམས་སྦྱོར་ཉོན་མོངས་པས་སྦྱར་ན་སྦྱིན་པ་དང༌། ཚུལ་ཁྲིམས་དང་ཏིང་ངེ་འཛིན་གྱི་ཕུང་པོ་གསུམ་གྱིས་མི་སྐྱོབ་སྟེ། ལྷག་མཐོང་གི་ཏིང་ངེ་འཛིན་གྱིས་ཀྱང་མི་སྐྱོབ་གསུངས། སྔོན་སངས་རྒྱས་ལ་བྱེ་མ་སྙིམ་པ་གང་ཕུལ་བའི་འབྲས་བུས་རྒྱལ་པོ་ཆོས་རྒྱལ་མྱ་ངན་མེད་ཀྱི་བསོད་ནམས་ཀྱིས། ནུབ་གཅིག་ལ་འཛམ་བུའི་གླིང་དུ་མཆོད་རྟེན་བྱེ་བ་བཞེངས་པར་ནུས་པའི་བསོད་ནམས་ཅན་ལ། གཡོག་མོས་བསིལ་ཡབ་གཡབས་པའི་ཡུ་བ་ཐུག་པས་ཞེ་སྡང་སྐྱེས་ཏེ་མཚམས་སྦྱར་བས། མཆོད་གནས་དགྲ་བཅོམ་པས་བལྟས་པས་ཕོ་བྲང་མདུན་གྱི་མཚེའུ་ན་སྦྲུལ་ལྟོགས་པ་ཁ་གདངས་པ་གཅིག་ཏུ་གྱུར་པ་མཐོང་བའི་འགྲམ་དུ་ཕྱིན་ནས།
ཀྱེ་རྒྱལ་པོ་ཆེན་པོ་ཁ་ཚུམས་ཞིག་ཞེས་སྔར་གྱི་དྲན་པས་ཁ་འཚོས་ནས་ཚེའི་དུས་བྱས་ཏེ། སུམ་ཅུ་རྩ་གསུམ་གྱི་ལྷ་གྱ་ནོམ་པར་སྐྱེས་གསུངས། ཡང་ཆགས་པ་སྐྱེས་པ་ལྷུང་བཟེད་ནག་ལ་ཟླུམ་པ་བྱ་རོག་གི་མིག་ལྟ་བུ་ལ་ཆགས་པའི་དགེ་སློང་ངའི་ལྷུང་བཟེད་ནོད་ཅིག་ཟེར་བ་ལ། ཞང་པོའི་ལྷུང་གཟེད་ང་ནོད་པ་ཡིན་ཞེས་མ་བྱིན་པས་ལྷུང་གཟེད་ཀྱི་ནང་དུ་སྦྲུལ་དུ་སྐྱེས་ངེས་ལྷུང་གཟེད་ཁྱེར་ཏེ་བྲོས་པས་ཟམ་པ་ལ་ཡར་ནས་ཆུར་ལྷུང༌། སྦྲུལ་ནགས་ཀྱི་གསེབ་དུ་སོང་བས་ཁའི་མེས་ནགས་ཚིག་པ་དང་སེམས་མནར་མེད་ཀྱི་མེས་བསྲེགས་ཏེ་དུས་གཅིག་ཏུ་མེ་གསུམ་འབར་བ་དང༌། ཡང་མ་སྐྱེས་དགྲས་མཚམས་མེད་ལྔ་བྱས་པ་ལ་སངས་རྒྱས་ཀྱིས་འཇམ་དཔལ་འགྱོད་པ་སེལ་དུ་བཏང་བས། ཀྱེ་རྒྱལ་པོ་ཆེན་པོ་མཚམས་མེད་ལྔ་བྱས་པའི་སེམས་དེ་དང་པོ་གང་ནས་སྐྱེས་ད་ལྟ་གང་ན་གནས། མཐའ་མར་གར་འགག་ཞེས་པས་སྐྱེ་མེད་རྟོགས་ཏེ་མི་སྐྱེ་བའི་ཆོས་ལ་བཟོད་པ་ཐོབ་པས་ས་དྲུག་གི་མངོན་རྟོགས་སྐྱེས་པར་བཤད་ནས་འདུག་གསུངས། དེ་ཡང་རང་རང་གི་རྩ་བའི་བླ་མ་དེ་སངས་རྒྱས་དང་བླ་མ་གོང་མ་བས་ལྷག་པ་ཡིན་ཏེ། མ་སྐྱེས་དགྲའི་འགྱོད་པ་དེ་དུས་གསུམ་གྱི་སངས་རྒྱས་ཀྱིས་མི་སོལ་འཇམ་དཔལ་གྱིས་སྔོན་སེམས་བསྐྱེད་པའི་བླ་མ་ཡིན་སྐད།
བདུད་ཀྱི་རྒྱལ་པོས་སངས་རྒྱས་ལ་གནོད་པ་སྐྱེལ་དུ་ཕྱིན་པ་ལ་ལམ་དུ་སེམས་བསྐྱེད་ནས་བདེན་པ་མཐོང་བ་ཡང་བཤད་པས། སེམས་བསྐྱེད་ལ་ནན་ཏན་ཆེར་གྱིས་གསུངས། དེས་ན་འཆི་ཁར་གང་དགའ་བ་དེ་བྱ་དགོས་ཏེ་ལྷ་སྐུ་ལ་མི་དགའ་བ་ལ་བསྟན་ན་སངས་རྒྱས་མེད་པའི་སར་སྐྱེ། ཆོས་མི་འདོད་བཞིན་དུ་བཤད་པ་དང་ཟས་མི་འདོད་བཞིན་དུ་བྱིན་པ་དང༌། འདོད་པ་མ་བྱིན་པ་གཉིས་ཀྱིས་ཡི་དྭགས་སུ་སྐྱེ་བས་མཁས་པ་གལ་ཆེ་བས་གསེར་དེ་ཁྱེར་ཤོག་ཟེར་ཡང་སྦྱིན་གསུངས། ཁ་ཆེ་ཛྙཱ་ན་ཤྲཱི་ལ་གསེར་མང་པོ་ཡོད་པ་ལ་ཇོ་མོས་བཏང་བྱས་རུང་གསུངས་ནས་དེ་མི་ནུས་འདིར་ཁྱེར་ཤོག་གསུངས་ནས་སྙིང་གར་བཟུང་ནས་གྲོངས་གསུངས། ཡང་རས་རིས་དང་ཞབས་རྗེས་གསེར་ཆུ་མ་ཡང་མི་དགོས་རས་ཀྱི་གློ་ནས་གསེར་གྱི་འདག་པའི་འབུར་སྐྱེས་པ་ལ་དགོས་པ་མེད་གསུངས། འདི་རྣམས་གཏེར་སྒྲོམ་དུ་ལེན་པའི་ལས་ཆོས་ཡིན་གསུངས།། །།
༥༨༦༽ ༄། །དགེ་འདུན་རྣམས་ཕྱོགས་རིས་དང་དབྱེན་འཁྲུགས་མི་རུང་བར་གདམས་པ།།
ཡང་འདི་སྐད་བདག་གིས་ཐོས་པ་དུས་གཅིག་ན། དགེ་འདུན་ཀུན་ཕྱོགས་རིས་དང་ཚན་མི་དགོས། ཐུམ་པར་སོང་ནས་སྡེ་འཁྲུག་འོང་བ་ཡིན་ཏེ། དེས་ན་གཅིག་པུར་གནས་པ་ཚངས་པ་ཡིན། གཉིས་པ་བརྒྱ་བྱིན། གསུམ་པ་འཁོར་ལོས་བསྒྱུར་བའི་རྒྱལ་པོ། བཞིར་ལོངས་ནས་ཕན་ཚུན་འཁྲུགས་པ་ཡིན་ཏེ། སྔོན་འཕགས་པ་དགེ་འདུན་འཚོ་བྱ་བ་དགྲ་བཅོམ་པ་ནི་མ་ཐོབ་པ་གཅིག་ཕྱིའི་རྒྱ་མཚོར་ནོར་བུ་ལེན་པའི་ཚོང་པ་དང་སྟབས་ཅིག་ཏུ་ཕྱིན་པ་ལ། གཉིད་ནས་ཚོང་པ་སྔ་ཕྱི་གང་གིས་ཀྱང་མ་ཚོར་བར་དེར་ལུས་པ་དང༌། འབྲོག་ཏུ་འཁྱམས་ནས་གར་འགྲོ་ཆ་མེད་དུ་ཕྱིན་པས་གཙུག་ལག་ཁང་བཟང་པོ་ཞིག་ན་ཉན་ཐོས་ཀྱི་དགེ་འདུན་མང་པོའི་དབུས་ན་ཁ་ཟས་བསོད་པ་ཕུན་སུམ་ཚོགས་པ་མང་པོ་འདུག་པ་མཐོང་ནས་ཕྱིན་པ་དང་ཁྱེད་རང་ཁ་ཟས་ལོངས་སྤྱོད་ཞེས།
དེ་ལྟོགས་སྐོམ་གྱིས་དགེ་འདུན་གྱི་འགྲམ་གཅིག་ཏུ་བསྡད་པས་དེར་ཁ་ཟས་གྲལ་ན་བྲིམས་པ་དང༌། མཚོན་ཆ་རབ་ཏུ་འབར་བར་སོང་ནས་ཕར་རྒྱུགས་ཚུར་རྒྱུགས་ཀྱི་སྡུག་བསྔལ་ཆེན་པོར་གྱུར་ནས། ཡང་དགེ་འདུན་དུ་འདུག་པ་ལ་འདི་ཅིའི་རྒྱུ་ལས་བྱུང་བ་ཡིན་ཞེས་དྲིས་པས། འཛམ་བུ་གླིང་པ་ཡིད་ཆེས་པར་དཀའ་བས་མི་བཤད། མངོན་སུམ་དུ་མཐོང་བ་ལ་ཡིད་མི་ཆེས་པ་མེད་ཞེས་པས། སྔོན་རྒྱལ་བ་འོད་སྲུང་ཀྱི་ཉན་ཐོས་ཡིན་ཏེ་ཡོན་བདག་གིས་ཁ་ཟས་བསོད་པ་ ཞིམ་པོ་ ཕུན་སུམ་ཚོགས་པ་བྲིམས་པ་དང༌། འཐབ་མོ་ཆེན་པོ་བྱས་ནས་ཁ་ཟས་ཕན་ཚུན་བརྒྱབ་པ་ལས་གྱུར་པའི་རྣམ་སྨིན་ཡིན་ཏེ། ཉི་ཚེ་བའི་སེམས་ཅན་དམྱལ་བ་ཡིན་འདི་ལས་ཐར་དཀའ་སྟེ་ཤི་ནས་མནར་མེད་དུ་ཆ་བ་ཡིན། ཁྱེད་འཛམ་བུའི་གླིང་དུ་འགྲོ་ན་འོད་སྲུང་གི་དགེ་སློང་ནི་འདི་ལྟར་གྱུར་ཏོ་ཞེས་གཞན་ལ་ཤོད་ཟེར་སྐད་པས་ཕྱོགས་རིས་མ་བྱེད་གསུངས།། །། ༥༨༧༽
༄། །བླ་མ་དམ་པའི་ཐུགས་དགོངས་བསྒྲུབ་པར་སེམས་ཅན་སྨིན་གྲོལ་འབའ་ཞིག་ཡིན་པ།། ཡང་འདི་སྐད་བདག་གིས་ཐོས་པ་དུས་གཅིག་ན། བླ་མ་བཟང་པོས་ཟིན་ན་ལེགས་པ་དང་ཉེས་པ་དང་མཉམ་གཞག་དང་རྗེས་ཐོབ་ཐམས་ཅད་བླ་མའི་ཐུགས་དགོངས་འགྲུབ་པ་དང༌། སེམས་ཅན་ཐམས་ཅད་སྨིན་གྲོལ་གྱི་རྒྱུ་འབའ་ཞིག་ཏུ་འགྲོ་བ་ཞིག་དགོས་པ་ཡིན་ཏེ། རེ་རེ་སུན་སྟོན་ནས་རེ་རེ་བསྒྲུབས་པས་མི་འོང་སྟེ། དགེ་འདུན་གྱི་ལས་ཀ་ལྟ་བུའི་རྡོ་གཅིག་རང་ལ་ཡང་སྦྱོར་དངོས་རྗེས་གསུམ་ཚང་བས། སངས་རྒྱས་ཀྱི་མཛད་པ་ཕུན་སུམ་ཚོགས་པ་མི་ཟད་པའི་གཏེར་མཛོད་དུ་འོང་བ་ཡིན་ཏེ། ཆོས་རྣམས་ཀུན་གྱི་སྔོན་དུ་ཡིད་འགྲོ་ཡིད་གཙོ་ཡིན་པས་བསམ་པ་བྱང་ཆུབ་ཀྱི་སེམས་ཀྱི་རྗེས་སུ་འབྲངས་ནས། ལུས་ངག་ཡིད་གསུམ་གྱི་བྱ་བ་དེ་རུས་སུ་ཐོན་པ་ལ་བདེ་ལེགས་འབྱུང་བ་ཡིན་ཏེ། དང་པོའི་བསམ་པ་དེ་ལ་སེམས་ཟེར་རྣམ་པར་ཤེས་པ་ཟེར་བ་ཡིན་པས།
དགྲ་གཅིག་གསོད་པ་ལ་ཡང་ཕ་རོལ་ཏུ་ཕྱིན་པ་དྲུག་གི་རུས་སུ་འདོན་དགོས། དྲུག་ཚང་ན་དགྲ་སོད་པར་གསུང་རབ་ཏུ་བཤད་པས། ཆོས་རྣམས་ཀུན་གྱི་སྔོན་དུ་ཡིད་འགྲོ་ཡིད་གཙོ་ཡིན་པ་དང༌། བླ་མ་རིན་པོ་ཆེ་ཡང་འཁོར་འདས་ཀྱི་ཆོས་ཐམས་ཅད་རང་གི་སེམས་དང་ཁམས་གསུམ་པོ་སེམས་ཙམ་དང༌། རང་གི་སེམས་འདི་ཡོངས་སུ་འདུལ་དང་ཞེས་མང་དུ་གསུང༌། དེ་ཡང་ཞིང་དགྲ་དེ་བསམ་པ་བསད་པའི་སེམས་དེ་དངོས་པོ་མཚོན་བྱིན་སོད་ཀྱི་རྟེན་འབྲེལ་གྱིས་འགྲུབ་སྟེ། དེ་གསུམ་ཀྱང་གཅིག་ཡིན་ཞེས་གསུངས།། །། ༥༨༨༽ ༄། །བཤེས་གཉེན་དམ་པ་འཕྲད་པར་ཤིན་ཏུ་དཀའ་བས་ཡོན་བདག་རྣམས་ཆོས་ཉན་པར་བསྐུལ་བ།། ཡང་འདི་སྐད་བདག་གིས་ཐོས་པ་དུས་གཅིག་ན།
བླ་མ་རིན་པོ་ཆེའི་ཞལ་ནས། དགེ་བཤེས་དམ་པ་རྣམས་དང་འཕྲད་པ་རྒྱ་ལམ་ན། འཕགས་པ་རྣམས་ལ་མཆོད་དང་བསྙེན་བཀུར་རྒྱ་ལམ་ན། ། དད་པ་ཆུ་ཡི་རླབས་ལྟར་གཡོ་བ་རྒྱ་ལམ་ན། ། ཞེས་པས་ཡོན་བདག་པ་ཀུན་ཀྱང་དུས་རྟག་ཏུ་ཅི་ལ་བྲེལ། དགེ་བཤེས་དང་འཕྲད་པ་ཡང་ཤིན་ཏུ་དཀའ་བར་འདུག་པས་རྣ་བའི་དབང་པོ་གླགས་ལ་ཉན་འཚལ། མ་གུས་པ་ལ་ངས་སྔར་ཡང་ཆོས་མ་བཤད་ད་ཡང་མི་འཆད་གསུངས། འགྲོ་འགྲེང་ཁྲི་དང་གླང་པོའི་སྟེང་ནས་འཆད་སོགས་དྲུག་སྡེས་བྱས་པ་ལ་བཅས་པ་ཡོད་པ་གསུངས། བྱང་ཆུབ་སེམས་དཔའི་ཐེག་པ་ལ་ཡང༌། སྨན་པ་ཟབ་དང་རྒྱ་ཆེར་བསྟན་ཞེས་པ་དང༌།
གསང་སྔགས་ལས་ཀྱང་སྣོད་མིན་གསང་བ་སྒྲོགས། ཞེས་བསྟན་པས་གུས་པས་ཉན་གསུངས། དེ་ལ་ཉན་རྒྱུའི་ཆོས་རང་གང་ཡིན་ན་འཁོར་བ་ཁྲག་གི་རྒྱ་མཚོ་འདིར་འཁོར་བ། རྣམ་པར་རྟོག་པས་འཁོར་བ་ཡིན་པས་དེ་གོ་དགོས་ཏེ་སྤངས་ནས་བཟང་པོ་ཞིག་སྒྲུབ་པ་ནི་མིན་གསུངས། རྣམ་པར་རྟོག་པ་དེ་སྐྱེ་མེད་དུ་གོ་ཙམ་ན་འཁོར་བ་སྤང་དུ་མེད་ལ་མྱ་ངན་ལས་འདས་པ་དེ་སྒྲུབ་ཏུ་མེད་དེ། འཁོར་བ་དང་ནི་མྱ་ངན་འདས། ། གཉིས་སུ་ཡོད་པ་མ་ཡིན་ཏེ། ། འཁོར་བའི་རང་བཞིན་ཤེས་པ་ལ། ། མྱ་ངན་འདས་ཞེས་བརྗོད་པ་ཡིན། ། ཞེས་པ་དང༌།
ཤེས་རབ་སྙིང་པོ་ལས། གཟུགས་སྟོང་པའོ། ། སྟོང་པ་ཉིད་གཟུགས་སོ། ། ཞེས་གཟུགས་ངན་པ་ཞིག་བསལ་ནས་སྟོང་པ་བཟང་པོ་ཞིག་མིན་ཏེ། གཟུགས་སུ་གྲུབ་ཚད་རྒྱུའི་གཟུགས་བཞི། འབྲས་བུའི་གཟུགས་བཅུ་གཅིག ཐམས་ཅད་སྟོང་པ་ཉིད་རང་ཡིན་ཏེ་གཟུགས་དེ་རང་གདོད་ནས་སྐྱེ་བ་མེད་པ་ཡིན་ཏེ། གདོད་ནས་ཞི་ཞིང་མ་སྐྱེས་པ་ཞེས་པའམ། སྤང་བླང་གཉིས་སུ་མེད་པ་དེ་སངས་རྒྱས་ཀྱི་ཆོས་ཡིན་པས། དེས་ན་རྣམ་པར་རྟོག་པ་ངན་པ་དེ་མཚམས་མེད་དང་རྣམ་པ་ཐམས་ཅད་དུ་མཁྱེན་པ་ཉིད་ཀྱི་ཡེ་ཤེས་གཉིས་ཀྱང་སྤང་བླང་མེད་པར་སྐྱེ་མེད་དུ་རོ་གཅིག་པ་ཡིན་ཏེ།
མ་སྐྱེས་དགྲས་མཚམས་མེད་ལྔ་བྱས་པས་འབྲུམ་བུ་མེ་དབལ་ནག་པོ་རྣག་དྲིས་མ་ག་ཏའི་ས་ཕྱོགས་ཐམས་ཅད་ཁྱབ་པ་ལས། འཇམ་དཔལ་གྱི་མ་སྐྱེས་དགྲ། ཕ་བསད་པའི་སེམས་ལ་ལྟོས་དང་སྐྱེ་བ་མེད་པ་ཡིན་ནོ་ཞེས་དེ་གོ་བས་ས་དྲུག་གི་རྟོགས་པ་ཐོབ་པས་འགྱོད་པ་བསལ་ནས་འདུག བླ་མ་རིན་པོ་ཆེས་དགྲ་བཅོམ་པ་ཐོབ་པ་ཡིན་གསུང་གིན་འདུག་གསུངས། དེ་རྟོགས་པར་བྱེད་པ་ལ་བསོད་ནམས་གསོག་དགོས། དེ་ལ་ཇོ་བོ་རྗེས་ཡུལ་ས་མཐར་དགེ་འདུན་གྱི་སྡེ་བཙུགས་པ་བསོད་ནམས་ཆེ་གསུངས་ནས། བུ་སློབ་བདག་ཉིད་ཆེན་པོ་རྣམས་ཀྱིས་དེ་ལྟར་མཛད་པ་ཡིན་གསུངས། གསུང་རབ་ན་དགེ་འདུན་གྱི་བསྙེན་བཀུར་ཆེ་བར་བཤད་དེ། སངས་རྒྱས་ཀྱི་འཁོར་བཞི་ལ་དགེ་སློང་ཕོ་མོ་གཉིས་དགེ་བསྙེན་ཕོ་མོ་གཉིས་ནི། སྣ་འགའ་སྲུང་བ་ཉིན་གཅིག་ཙམ་མམ་སྲོག་མི་གཅོད་པའི་ཡོན་བདག་རྣམས་ཀྱང་ལགས་གསུངས།
ཡང་བསོད་ནམས་མཐར་ཐུག་ཚོགས་འཁོར་ལོ། ཞེས་པ་རྣལ་འབྱོར་པ་ལ་གཱ་ན་ཙཀྲ་བྱས་ན་བསོད་ནམས་ཆེ་སྟེ། དང་པོ་རྣལ་འབྱོར་པ་རང་བསྒྲུབ་དགོས་ཏེ། རྣལ་མ་བྱ་བ་ཆོས་ཉིད་ལ། འབྱོར་པ་རིག་པའི་ཡེ་ཤེས་ཡིན། ཞེས་གསུང་རབ་ནས་ཀྱང་དབྱིངས་དང་ཡེ་ཤེས་གཉིས་མེད་དུ་འབྱོར་བའམ། བླ་མ་རིན་པོ་ཆེའི་ཞལ་ནས། ཞི་གནས་དང་ལྷག་མཐོང་ཟུང་དུ་འབྲེལ་པ་ལ་རྣལ་འབྱོར་པ་གསུངས་པས། ཁྱི་ཐུལ་ཅན་ལ་མི་ཟེར་གསུངས་ཏེ། རབ་ཏུ་བྱུང་བ་རྒྱུད་བསླབ་པ་རིན་པོ་ཆེ་གསུམ་གྱིས་བསྡམས་པ་ཞི་གནས་དང་ལྷག་མཐོང་ཟུང་དུ་འབྲེལ་བ་རྣམས་ལ་ཟེར་ཏེ།
བཀའ་གདམས་པ་རྣམས་ལ་རྣལ་འབྱོར་པ་མི་ཟེར་བ་མིན་ཏེ་ཇོ་བོ་རིག་པ་བརྟུལ་ཞུགས་ཀྱི་སྤྱོད་པ་བ། དེའི་སློབ་མ་ལུང་བྱང་ཆུབ་ལ་རྣལ་འབྱོར་པ་ཆེན་པོ། རྣལ་འབྱོར་པ་ཤེས་རབ་རྡོ་རྗེ། སྤྱན་སྔ་རྣལ་འབྱོར་པ་བྱ་བ་དང༌། བྱ་འཆད་ཁ་བས་ཀྱང་རྣལ་འབྱོར་གྱི་དབང་ཕྱུག་པུ་ཏོ་བ་དང་ཤ་ར་བ་དང༌། སྟོན་པའི་ཞབས་དྲུང་དུ་སྐྱེ་བར་ཤོག་ཅིག་ཅེས་གསུངས་པས། འདི་ཚོགས་འཁོར་དུ་ཡང་འགྲོ་གསུངས། བླ་མ་རིན་པོ་ཆེས་གཏུམ་མོ་བསྒོམ་པ་ཁོ་ན་བསོད་ནམས་ཆེ་སྟེ་ཞག་བདུན་ན་ལྷན་ཅིག་སྐྱེས་པའི་ཡེ་ཤེས་མཐོང་བ་ཡིན་གསུངས། ལམ་བསྒོམ་པ་རྣམས་ལ་བླ་མ་བསྒོམ་པ་ཁོ་ན་བསོད་ནམས་ཆེ་སྟེ། བླ་མ་སངས་རྒྱས་བླ་མ་ཆོས། །
ཞེས་པ་དང༌། མཆོད་པ་ཀུན་གྱི་ཐོག་མར་ནི། ། བླ་མའི་མཆོད་པ་བརྩམ་པར་བྱ། ། ཞེས་པ་དང༌། བླ་མས་ཟིན་པའི་གང་ཟག་ཀུན་སྔོན་དུ་བླ་མ་ལ་ཕྱག་བྱེད་དགོས། དེ་ནས་ཡི་དམ་དང་དཀོན་མཆོག་གསུམ་ལ། བླ་མས་མ་ཟིན་ན་སྔོན་དུ་སངས་རྒྱས་ཞེས་པའམ་ལྷ་ཐང་ལྷ་ཡར་ལྷ་ལ་སཽགས་པ་ལ་བྱེད་དེ་ཁ་འཁྱགས་པ་ཡིན་གསུངས། དེ་བཞིན་དུ་ཕྱག་མཆོད་ཐམས་ཅད་བླ་མ་སྔོན་དུ་འགྲོ་བའི་སྒོ་ནས་རྣམ་དག་གི་འགྲོས་ལྟར་ཤེས་པར་བྱ་གསུངས། དེ་ལྟར་བྱས་ནས་ཅི་བྱེད་ན་བསྒོམ་ཞིག་བསྒྲུབ་པ་ཡིན། དེ་གང་ཡིན་ན་རང་གི་རྒྱུད་ཀྱི་ཉོན་མོངས་པ་དང་རྣམ་པར་རྟོག་པ་འདི་ཡིན།
འདི་སྐྱེ་བ་མེད་པ་ཆོས་ཀྱི་སྐུར་གོ་ཙམ་ན་འཁོར་འདས་གཉིས་མེད་དུ་སོང་བ་ཡིན་པས། ཡོན་བདག་སྤང་པོ་རྣམས་ཀྱང་རང་གི་ཤེས་པ་ལ་གཅེར་གྱིས་བལྟ་བ་དེ་སྐྱེ་བ་མེད་པར་ཤེས་པར་བྱེད་པ་ཡིན་ཏེ། འཁོར་འདས་ཀྱི་ཆོས་ཐམས་ཅད་རང་གི་སེམས་ཡིན། སེམས་སྐྱེ་བ་མེད་པ་ནམ་མཁའི་དཀྱིལ་ལྟ་བུ་ཡིན། ཞེས་བཞག་སྟེ་དེ་ཡང་ནམ་མཁའ་ཕར་བསྒོམ་པ་ནི་མ་ཡིན། ནམ་མཁའ་ང་ནམ་མཁའི་དཀྱིལ་ཡིན་སྙམ་པ་ནི་མེད་དེ། ནམ་མཁའ་མི་རྟོག་རྣམ་པར་མི་རྟོག་པ་ནི་ནམ་མཁའ་བསྒོམ་པ་ཡིན་ནོ། ། གྲུབ་ཐོབ་ཆེན་པོ་ཀུན་ཀྱང་སེམས་ཉིད་ནམ་མཁའ་ལྟ་བུ་ཡིན་སྙམ་པའི་རྣམ་པར་རྟོག་པ་བསྒོམ་པ་ཡིན་གསུངས། དེ་ལ་ཁྱེད་རྣམས་ང་ལ་མ་དད་པ་ཀུན་ཟབ་པ་དང་རྒྱ་ཆེ་བའི་ཆོས་བཤད་ཀྱང་ཆོས་འབྲེལ་དུ་མི་འགྲོ་བས། དགེ་བའི་བཤེས་སམ་བརྡུང་ན་ཡང་བརྡུངས་ལ་བསྔོ་བ་འདི་ཐུགས་ལ་ཞོག་ལ་གྱིས།
དེ་ལ་རང་དང་སེམས་ཅན་ཐམས་ཅད་ཀྱིས་བྱས་པའི་དགེ་བ་དང་མ་བྱས་པའི་དགེ་བ་གཉིས་དུས་གསུམ་དུ་བསགས་པ་དང་རང་ཆས་སུ་འོ་སྐོལ་ཐམས་ཅད་ཡེ་ནས་སངས་རྒྱས་སུ་ཡོད་པ་ཡིན་སྐད་ན། སེམས་ཅན་རྣམས་ནི་སངས་རྒྱས་ཉིད། ། འོན་ཀྱང་གློ་བུར་དྲི་མས་བསྒྲིབས། ། ཞེས་གསུངས་པས། འབུམ་ཏ་པ་ལས། སེམས་ཅན་ཐམས་ཅད་ཀྱི་གཤིས་དེ་སངས་རྒྱས་ཡིན། ཞེས་གསུངས་པས་སེམས་ཅན་ཐམས་ཅད་མཉམ་པ་ཉིད་ཀྱི་དཀྱིལ་འཁོར་དུ་ཆུག་ལ། ཤི་བ་དང་མ་ཤི་བ་ཐམས་ཅད་ལ་དམིགས་ལ་ངན་སོང་སྦྱོང་བའི་བཟླས་པ་རང་ལ་གང་བརྩེ་བའི་གཤིན་པོ་ཐམས་ཅད་ལ་དམིགས་ཏེ་མཐུན་འགྱུར་མཛད། ངས་ཐམས་ཅད་ཀྱི་དོན་དུ་བསྔོ་བ་ཡིན། ངའི་སེམས་འདི་འབྲི་གུང་ཐང་བས་ཀྱང་ཆེ་བ་ཅིག་ཡིན་གྱིས་གསུངས།། །།
༥༨༩༽ ༄། །སྟོང་ཉིད་ལྟ་བ་ལས་ཆགས་པ་སྤོང་བར་གལ་ཆེ་བར་གདམས་པ།། ཡང་འདི་སྐད་བདག་གིས་ཐོས་པ་དུས་གཅིག་ན། སྟོང་པ་བཅོ་བརྒྱད་པས་ཆགས་པ་མེད་པ་ཞིག་དགའ་བ་ཡིན་ཏེ། རང་གིས་ཕ་རོལ་ཏུ་ཕྱིན་པ་དྲུག་སྦྱང་པ་མ་ཆགས་པ་གལ་ཆེ་སྟེ། མ་ཆགས་པ་ཁོ་ན་ཤེས་རབ་ཡིན་གསུངས། སྦྱིན་པ་ཡང་དཀའ་བར་འདུག་ངས་སྔོན་ཕག་མོ་གྲུར་མི་ཞིག་ཟ་འཐུང་གིས་བསྐྱངས་པ་ལས། ཉིན་གཅིག་ངའི་བླ་མ་འཁོར་བ་རླུང་ཁྱེར་ལ་སྨྲས་པས། ང་ཞེ་སྡང་ཆེན་པོ་སྐྱེས་ནས་ས་དེར་ཤི་འཕོས་ན་ཀླུའམ་གནོད་སྦྱིན་གདུག་པ་ཅན་དུ་འགྲོ་བ་ཙམ་དུ་སྐྱེས་ཏེ་བསམ་པས་གཞན་ལ་སྨྲས་པ་ལ་ཁོ་ལ་ངའི་དྲིན་དེ་ཡོད་པས་ཁྲོ་བར་འདུག་སྟེ། དེས་ན་སྦྱིན་པ་ཡང་དཀའ་སྟེ་གང་ལ་ཡང་མ་ཆགས་ཤིང་ཕན་པ་དེའི་བསམ་པ་ཡོད་ན་བར་ཆད་ཀྱིས་ཀྱང་གླགས་མི་རྙེད་དེ།
བླ་མ་རིན་པོ་ཆེ་སྐུ་ཁམས་མི་བདེ་བའི་དུས་སུ། དགེ་སློང་བཞིས་ངན་སོང་སྦྱོང་བའི་གཟུངས་ཆོག་མཛད་དེ། ཁོང་ངན་སོང་ཙམ་དུ་ཡང་མི་གཏོང་བ་ཁོ་བོ་ལ་འབབ་པ་ཡིན་གསུངས། ཡང་སྔོན་དགེ་སློང་ཞིག་ཉིན་ཞག་ཕྲག་གཅིག་ལ་ཟན་ཞིག་ལེན་པའི་ཆགས་པ་ལས་མེད་པ་ལ་མཁན་སློབ་གཉིས་ཀྱིས། དྲོ་འདིར་བྱ་ཡིས་ཞེས་ཁོང་རང་རིམ་པས་ཟོས་ནས་ཉི་མ་གསུམ་དུ་ཟན་བཅག་པ་ལ། སངས་རྒྱས་ཀྱིས་མཁན་སློབ་གཉིས་ཀྱི་ཟན་མི་བཅག་པར་བཅས་པ་ཡིན་ཏེ། ཁོ་ལ་ཟན་ཞིག་ལ་ཆགས་པ་ཡོད་པས་གནོད་པ་དེ་བྱུང་བ་ཡིན་ཏེ། ཆགས་པ་སྤངས་ནས་གནོད་པ་བྱས་ཀྱང་ལན་དུ་ཕན་འདོགས་པ་ཡིན་ཏེ། བླ་མ་རིན་པོ་ཆེས་ཁོ་ངན་སོང་ཙམ་དུ་ཡང་མི་འགྲོ་བ་ཁོ་བོའི་གཉེར་ཁ་ཡིན་གསུངས་པ་དང༌། རྒྱལ་པོ་བྱམས་པའི་སྟོབས་ཀྱི་ཡུལ་ཁམས་ན་ཁོའི་བྱམས་པས་གནོད་པའི་འཇིགས་པ་མེད་དེ་གནོད་སྦྱིན་ལྔས་ལུས་བླངས་པས་ཐོག་མར་ཆོས་ཀྱི་བདུད་རྩི་བདར་བ་ལྔ་སྡེ་བཟང་པོ་དང༌།
ཡང་བྱང་ཆུབ་ཀྱི་སེམས་ལ་ཤ་ཁྲག་པས་གནོད་མི་ནུས་ཏེ། ཟོས་ན་ཕྱིར་མི་ལྡོག་པ་ཐོབ་པར་མདོ་ནས་བཤད། ངའི་སྐུ་འདི་ཡང་ཐལ་བར་ཕངས་གསུངས་སོ། ། ཡང་འདི་སྐད་དུ་གསུངས་ཏེ། བསོད་ནམས་གསོག་པ་ལ་ཚེགས་ཆེ་ཆུང་གི་ཁྱད་སངས་རྒྱས་མིན་པ་གང་གིས་ཀྱང་ཤེས་ཏེ། ཀོ་ས་ལའི་རྒྱལ་པོ་གསལ་རྒྱལ་གྱིས་འབྲུ་མར་གྱི་བུམ་པ་སྟོང་གི་མར་མེའི་ཀོང་བུ་ཕུལ་བ་བསོད་ནམས་ཆེའམ་ཞུས་པས། དེ་བས་ཆེ་བ་ཡོད་དེ་དབུལ་མོ་དགའ་མོས་གྲོང་ཁྱེར་དུ་འབྲུ་མར་ཐིགས་པ་གཅིག་བླངས་ཏེ་གྱོ་ཆག་ཏུ་ཕུལ་ནས། འདིས་སེམས་ཅན་ཐམས་ཅད་ཀྱི་དོན་དུ་སངས་རྒྱས་ཐོབ་པར་གྱུར་ཅིག ། ཅེས་སྲོད་ལ་སངས་རྒྱས་འཆག་པའི་སར་ཕུལ་བ་དང༌། མོ་འགལ་བུས་མར་མེའི་ཀོང་བུ་ནང་མོ་བསྡུས་པ་དང་མར་མེ་འབར་བ་བསད་པར་མ་ནུས་ནས་སངས་རྒྱས་ལ་ཞུས་པ།
ཤཱ་རིའི་བུ་དང་མོ་འགལ་བུ་ལྟ་བུ་འཛམ་བུའི་གླིང་གང་བས་ཀྱང་མེ་འདི་བསད་པར་མི་ནུས་ཏེ། འདི་བླ་ན་མེད་པའི་བྱང་ཆུབ་ཀྱི་རྗེས་སུ་སེམས་བསྐྱེད་པས་འབར་བ་ཡིན་ནོ་ཞེས་པ་དང༌། དིའུ་པི་ལིང་ཏ་བྱ་བ་ན་རྫ་མཁན་དགའ་སྐྱོང་བྱ་བ་གད་པ་ཆད་པ་དང་ཆུས་ཟོས་པ་དང་བྱི་ཁུང་གི་ས་ལ་བཟོས་པའི་རྫའི་རིན་གྱིས་ཕ་མ་གསོས་པ་ན། སངས་རྒྱས་འོད་སྲུང་ཉན་ཐོས་བྱོན་ནས་རྒན་རྒོན་ལ་ཅི་ཡོད་བསོད་སྙོམས་དྲིས་པས། ཁྱེད་ལ་བསྙེན་བཀུར་བའི་བུ་དེ་མེད། སྲན་ཚོད་སྒྱེའུ་གང་ཡོད་པས་གསོལ་ལམ་ཞེས་པས། སངས་རྒྱས་སྒྲ་མི་སྙན་པའི་དུས་བྱིན་གྱིས་རླབས་ནས་བྱིན་ལེན་རང་མེད་པར་གསོལ་བ་དང༌། བུས་ཕ་མ་ལ་དྲིས་པས་སངས་རྒྱས་ཀྱིས་ཐུགས་ལ་བཏགས་ཏེ་ཤིན་ཏུ་ཡི་རང་ཞེས་པ་དང༌། རྒྱལ་པོ་ཀྲི་ཀྲིས་སྐྱེས་ནས་དཀོན་མཆོག་རིན་པོ་ཆེ་གསུམ་གྱི་ཞབས་ཏོག་བྱས་པ་ལ་སངས་རྒྱས་ལ་ང་ཞབས་ཏོག་ཆེའམ་ཞུས་པ་ལ། དེ་བས་ཆེ་བ་ཁྱེད་ཀྱི་ཡུལ་ཁམས་ན་རྫ་མཁན་འདི་འདྲ་བ་ཡོད་གསུངས་པ་དང༌།
དེ་ལ་རྒྱལ་པོ་དགའ་ནས་འབྲས་དྲུས་མ་ སྤུ་བཅད་པ་ རྔ་མོང་ཁལ་སྟོང་ཁོ་ལ་བྱིན་པ་དང༌། སངས་རྒྱས་ཀྱི་ཞལ་ནས་འདི་སྦྱིན་པའི་འབྲས་བུ་མེ་ཏོག་ཙམ་ཡིན་ཏེ་ད་གཟོད་འོང་གསུངས་སྐད་ན། རྒད་པོ་ཨ་ཆུང་གི་ཆུང་མ་བྱ་རིལ་མ་འདིས་ཕྱེ་བྲེ་གསུམ་དང་གྲོ་མ་ཕུལ་ཏེ་ལན་གཉིས་སུ་བསྔོ་བ་ཞུས་ཏེ་བདག་པོ་ལ་ཡང་བཟང་ངན་མི་འདུག་གསུངས།། །། ༥༩༠༽ ༄། །འཁོར་བ་ཐོག་མཐའ་མེད་པས་མི་དམིགས་པར་བསྔོ་བ་གདམས་པ།། ཡང་འདི་སྐད་བདག་གི་ཐོས་པ་དུས་གཅིག་ན། སྟོད་ལུང་པ་གནས་བརྟན་གྱིས་གཡང་གཟར་བ་རྩྭ་རི་འདྲ་ལ། ག་ཐོ་མུ་ཐེར་བཏང་བ་སྙན་པར་བྱུང་བས་འདི་ལ་ངས་དགེ་འདུན་ལ་ངོ་སྤྲོད་ཞིག་བྱེད་ན། སྔོན་འཕགས་པ་གྲོ་ཞུན་སྐྱེས་རྣ་བ་བྱེ་བ་རི་བྱ་བ་ཕ་ཕྱུག་པས་བང་བ་བྱེད་པ་ཉི་ཤུ་ཡོད་པ་ཞིག་ལ་བུད་མེད་ནས་གླུ་ལོངས་བྱས་པས་བུད་མེད་ཞིག་ལ་བུ་ཞིག་སྐར་མ་གྲོ་ཞུན་ལ་སྐྱེས་པ་དང༌། ཁྱོད་རང་རྒྱལ་པོའི་ཁབ་ན་ཡོད་པ་ལ་བང་ཆེན་བཏང་ནས་བུ་ཡོད་ཞེས་པས་ལན་བཞིའི་བར་དུ་བུ་ཡོད་དམ་ཟེར།
དེ་མ་རིགས་ནས་ཁ་རོག་བསྡད་པ་ལ་ཁྱོད་ཀྱི་བུ་ཡོད་བྱ་བ་ལན་དུ་བྱས་པས་ཁ་གསེར་ཕྱེས་འགེངས་པ་ཡིན་པ་ལ། དེ་ལན་གསུམ་དུ་བགད་ཟེར་ཏེ། དེ་ནས་བུ་དེས་རབ་ཏུ་བྱུང་བ་ལ་དྲུག་སྡེས་མར་གསར་གྱི་གོང་བུ་ལྟ་བུ་བརྩོན་འགྲུས་དང་བརྟུལ་ཞུགས་མི་ནུས་པ་ཡང་བསྟན་པ་ལ་རབ་ཏུ་བྱུང་ནས་འབྲས་བུ་ནི་འབྱིན་མི་ནུས་ཞེས་པས། ཁོ་ཁེ་གྲགས་སྐྱེས་ནས་ཀུན་དགའ་བོ་ལ་གདམས་པ་ཞུས་ནས་དུར་ཁྲོད་དུ་ཕྱིན་ནས་འཆགས་བྱས་ཏེ་སའི་སྟེང་དུ་རྡོ་གཅལ་བྱས་ནས་དེའི་སྟེང་དུ་འགྲོ་བ་འཆག་པ་འབའ་ཞིག་གིས་འབད་པ་བྱས་པས་ཏིང་ངེ་འཛིན་གཅིག་ཀྱང་མ་སྐྱེས་པས་ཡིད་མུག་ཏེ་བབས་སྙམ་པ་དང༌། སངས་རྒྱས་ཀྱིས་མཁྱེན་ནས་གྲོ་ཞུན་སྐྱེས་འདིར་ཤོག་སྔོན་གྱི་པི་ཝང་སྦྲེང་ཤེས་སམ་ཤེས་ན། རྒྱུད་གྲིམས་པ་ལས་སྐད་འབྱུང་ངམ་མི་འབྱུང༌། ལྷོད་པ་ལས་འབྱུང་ངམ་མི་འབྱུང༌། རན་པ་མ་བཅོས་པ་ལས་འབྱུང་བ་དེ་བཞིན་དུ་སངས་རྒྱས་ཀྱི་ཆོས་ཐམས་ཅད་ཀྱང་དེ་ལྟར་རོ། ། ཞེས་གསུངས་པས་ཁོ་དགྲ་བཅོམ་པ་ཐོབ་སྟེ། འདི་སྔོན་ནས་རང་བཤད་པས་སྒོམ་ཤེས་པ་མང་པོ་འབྱུང་བ་ཡིན་ཏེ་སྐྱེས་བུ་ཀུན་ལྷུག་པ་དེ་ལས་འབྱུང་བ་ཡིན།
དེས་ན་འདུལ་བའི་དོན་ཐམས་ཅད་དབུ་མ་སྟོན་པ་ཡིན་ཏེ་སྤྲོས་པའི་མཐའ་བརྒྱད་དང་བྲལ་བའི་འཕགས་ལམ་བརྒྱད་པ་སྟོན་པ་ཡིན། འདུལ་འཛིན་ཀུན་ན་རེ་ཟས་གོས་མཐའ་གཉིས་སྤངས་ཟེར་ཏེ་སངས་རྒྱས་འདོད་པ་ཅན་བསོད་སྙོམས་པ་སྟོང་གི་འོ་ཐུག་ཀྱང་གསོལ། ངལ་ཞིང་དུབ་པས་ཀླུང་ན་ར་ཛའི་ནའི་འགྲམ་དུ་འབྲས་ཉག་མ་རེ་ལས་ཀྱང་མ་གསོལ། གོས་གྲོང་པའི་བུ་མོ་གྲུ་པ་མོའི་རོ་ཤུན་ཀྱང་གསོལ་ཏེ་དེ་གང་ཡིན་གསུངས། བླ་མ་རིན་པོ་ཆེའི་ཞལ་ནས་རྟོགས་ལྡན་ལ་བསྔོ་བ་མི་དགོས་ཟེར་ཏེ་དགོས། མཚན་ཉིད་པ་ཀུན་ཞི་བ་ལྷས་སོ་སོའི་སྐྱེ་བོ་ཡིན་ཏེ་ས་རབ་ཏུ་དགའ་བ་མ་ཐོབ་ཞེས་པ་དེ་གཏད་མེད། བྱང་ཆུབ་སེམས་དཔའ་ཀུན་བཟང་གིས་ཀྱང་ས་མ་ཐོབ་བམ། ཉོན་མོངས་པ་མ་སྤངས་པར་འདུག་པ། འདོད་ཆགས་ཞེ་སྡང་གཏི་མུག་དབང་གིས་ནི། ། ཞེས་པ་དེ་མདོར་ན་བྱང་ཆུབ་སེམས་དཔའ་རྣམས་ཀྱི་སྨོན་ལམ་ནམ་མཁའི་མཐའ་ཡས་པའི་སེམས་ཅན་རྣམས།
སངས་རྒྱས་མ་ཐོབ་བར་དུ་མི་རྫོགས་པ་ཡིན་ཏེ་བསྔོ་བ་དང་བསྔོ་ས་དངོས་པོ་གསུམ་གྱིས་མི་འཛིན་པ་ཡིན་པས་བསྔོ་བ་བྱའོ།། །།
༥༩༡༽ བླ་མ་རིན་པོ་ཆེས་ཕལ་ཆེན་དང་ངས་དཀོན་བརྩེགས་ལ་གཙིགས་སུ་མཛད་གསུངས་པ།། ཡང་འདི་སྐད་བདག་གིས་ཐོས་པ་དུས་གཅིག་ན། ཁྱེད་རྣམས་གདམས་པ་ཟབ་མོ་ཚགས་སུ་ཆུག་དང་ཚུལ་ཁྲིམས་མེད་ཀྱང་དོན་འགྲུབ་པ་ཡིན་གྱིས། མཚམས་མེད་བྱས་པ་ཐམས་ཅད་སྐད་ཅིག་ལ་འདག་པར་གསུང་རབ་ནས་གསུངས་པས། དེ་ལ་ཁྱེད་རྣམས་ཀྱིས་དམིགས་པ་འདི་ལྟ་བུར་མི་ཤེས་དཀའ་བ་ཡིན། ནད་པ་ཞིག་ན་ཟེར་བ་དང་ནད་ཚ་གྲང་ངོ་ཤེས་པ་དང་དེ་ལ་འདི་ཕན་སྙམ་པ་དུས་མཉམ་དུ་ཤེས་དགོས་པ་ཡིན་ཏེ། ནད་ཚད་པ་ལྟ་བུ་ལ་དམིགས་གིས་ཡང་ཚད་པར་སོང་ན་མེ་ལ་མེ་བསྣན་པ་ལྟ་བུ་ཡིན་གསུངས། དེ་ལ་སྟོན་འབྱུང་རུག་པ་མ་ཞུ་བ་ལ་དམིགས་པ་བྱས་རྗེས་མ་ཤེས་པས་ཉ་ཐམས་ཅད་ལོག་ནས་འཆི་བར་འདུག་པ་ལ་རྗེས་བྱས་པས་སོས་ཏེ། དཔེར་ན་ག་པུར་གྱིས་ཚད་པ་ཚོགས་ནས་རྟེན་ན་གྲང་བར་འགྲོ་བ་དང་འདྲ་སྟེ།
སྔོན་འགྲོ་ལམ་དུ་བཏང་བ་དང་དངོས་གཞི་རྣམ་པ་སྣ་ཚོགས་པ་ཞིག་འོང་བ་ཡིན། རྗེས་འདི་ཁར་མི་ཐོན་པར་འདུག་སྟེ་ཐུན་འཇོག་གི་དམིགས་པ་དང་པོ་བསྒོམ་པ་ཡིན་གསུངས། དེ་ནས་ཡང་དེ་བཤད་ན་ལྟེ་འོག་སོར་བཞིར་འདི་བསྒོམ་པ་ཡིན་གསུངས། དེ་ལ་བདག་ཉིད་ཆེན་མོའི་གསང་གནས་སུ། ། དབང་གི་རྒྱལ་པོ་བསྒོམ་པར་བྱ། ། ཞེས་པའི་དོན་ཡིན་ཏེ། དེ་ཡང་ཕྱག་རྒྱ་ཆེན་པོར་མ་སོང་བར་དུ་བསྒོམ་པ་ཡིན་ཏེ། ནད་དེ་ལེགས་པར་སོས་པ་དང་གཟོད་བསྔོ་བ་བྱེད་པ་ཡིན། ནད་མ་སོལ་བར་དམིགས་པ་བཞག་ནས་བསྔོ་བ་བྱས་ན་ནད་ལོག་སྟེ་ནད་མ་སོལ་བར་ཕྱེ་མར་སྔས་པ་དང་འདྲ་གསུངས། ཡང་ཁྱེད་ལ་མདོ་སྡེ་ཟབ་མོ་གཅིག་བཤད་ན་ཁྱེད་རང་ཚོར་བཤད་རྒྱུ་མེད་དམ་མ་སྙམ།
ངས་བླ་མ་རིན་པོ་ཆེ་ལས་ཡང་ལུང་ཡང་ཐོབ། ཁོང་ཡང་ཆོས་གསུངས་ཚད་ཕལ་ཆེན་དང་ངས་དཀོན་བརྩེགས་གཉིས་ནས་གསུངས་པར་གདའ་ན། ང་ཡང་ཐོས་པ་ཆུང་སྙམ་དུ་མ་གཏོགས་པས་ཀྱང་ཆོས་མང་པོ་ཉན་པ་ཡིན་གྱིས་པོ་ཏི་གཅིག་ལ་ཤི་སྒུར་མ་བྱས་གསུངས། ངས་དབུས་སུ་ཡོངས་མ་ཐག་ཏུ་གཟའ་མི་ཀུན་ན་རེ་ཁྱོད་ན་སོ་གཞོན་པ་ལ་ཆོས་པོ་ཏི་གཅིག་ཉན་དགོས། ཐོས་བསམ་སྒོམ་གསུམ་གོ་རིམ་བཞིན་དུ་བྱེད་དགོས་ཟེར་བ་ལ། ངས་སང་ནས་བླ་མ་མི་རྙེད་ང་སྒོམ་བསམ་ཐོས་གསུམ་བྱེད་པ་ཡིན་བྱ་སྟེ། སྐྱེས་བུ་ཀུན་གདམས་ངག་སངས་རྒྱས་ཀྱི་གསུང་རབ་ལས་འོང་བ་ཡིན། བེའུ་བུམ་ལ་གྲོ་ག་མེད། རྩི་ལུང་པ་ལམ་འབྲས་ཀྱི་བར་དོ་གཅིག་ལ་ཟབ་པར་མཛད་ནས་སུ་ལ་ཡང་མི་གནང༌། ང་དང་གཅིག་ལ་བྱིན་ཏེ་ངས་བྲིས་ནས་བཞག་པ་ལས།
མདོ་དྲན་པ་ཉེར་གཞག་ན་སྣམ་བུ་དང་རྟ་ལ་སོགས་པའི་རྟགས་ཀྱིས་གླེང་གཞིར་སྐྱེ་ལ་སོགས་པ་དེ་བས་ཞིབ་པར་གསུངས་ནས་འདུག་སྟེ། དེ་ལྟ་བུ་གསུང་རབ་ཀྱི་ཁྲིགས་བུ་རེ་ཡིན་གསུངས། དེ་ལ་ཀླུའི་རྒྱལ་པོ་རྒྱ་མཚོས་ཞུས་པ་གཟུངས་ཀྱི་སྙིང་པོ་འདི་གསུངས་ཏེ། ཀླུ་ཉི་ཁྲི་དྲུག་སྟོང་སེམས་བསྐྱེད་པས་མི་སྐྱེ་བའི་ཆོས་ལ་བཟོད་པ་ཐོབ་སྟེ་ངས་ལུང་བསྟན་པས་ས་བརྒྱད་ལ་གནས་པའི་བྱང་ཆུབ་སེམས་དཔའ་ནི་སངས་རྒྱ་བར་འདོད་ན། ཞག་བདུན་གྱིས་སངས་རྒྱས་བར་འགྱུར་བར་གསང་བ་བསམ་གྱིས་མི་ཁྱབ་པའི་མདོ་ནས་གསུང་གསུངས། ཡང་ཤཱ་རིའི་བུས་ཞུས་པ་འདི་རྣམས་སྔོན་གྱི་རྣམ་སྨིན་གང་ཡིན་ཞེས་པས། འདི་རྣམས་སྔོན་སངས་རྒྱས་འོད་སྲུང་ཀྱི་བསྟན་པ་ལ་རབ་ཏུ་བྱུང་སྟེ་བརྟུལ་ཞུགས་ཉམས་ཀྱང་ལྟ་བ་དྲང་པོར་གྱུར་པ་སེམས་བསྐྱེད་པ་ལེགས་སོ་ཙམ་བརྗོད་པའི་སྟོབས་ཀྱིས་འདིར་སྐྱེས་ཏེ་གསུངས། ལྟ་བ་དྲང་པོ་བྱ་བ་གང་ལ་ཟེར་ན་འཇིག་རྟེན་པའི་ཡང་དག་པའི་ལྟ་བ་བྱ་བ་སངས་རྒྱས་ལ་སྟོན་པ་ཆོས་ལ་ལམ་དགེ་འདུན་ལ་གྲོགས་ཏེ་སྐྱབས་འགྲོ་ཡོད་པའི་དོན་ཏེ། དེས་ན་སྐྱབས་འགྲོ་ཁོ་ན་ཟབ་ཏེ་རབ་ཏུ་བྱུང་བ་དང་སེར་མོ་གྱོན་ཙམ་མི་ཟབ་གསུངས། མདོར་ན་ཐོས་བསམ་གྱི་ཆོས་ཐམས་ཅད་སྐྱེ་མེད་སྤྲོས་བྲལ་ཡིན་སྙམ་པ་དེ་རང་གིས་ཀྱང་དེ་ལྟར་འོང་བར་འདུག་པས་རབ་ཏུ་བྱུང་ནས་ཉམས་ཀྱང་ཕལ་ཆེར་ཀླུར་སྐྱེ།
དམྱལ་བ་ཡི་དྭགས་སུ་འགྲོ་བ་འོ་སྐོལ་སངས་རྒྱ་བ་བས་ཀྱང་དཀའ་བར་འདོད་པར་འདུག་སྟེ། དེས་ན་ཁྱེད་ལ་ཁེ་གྲགས་ཞིག་སློབ་པ་ཡིན་པས་ནང་པའི་ལྟ་བ་འཛིན་ཙམ་དེ་སྐྱབས་སུ་འགྲོ་བ་ཡོད་པས་དེས་ཆོག་པར་འདུག་སྟེ། བན་རྡུགས་ལ་ཡང་ཆོས་ཀྱི་ཁེ་གྲགས་འོང་བར་འདུག་པས་དགེ་བཤེས་སྐུ་མཆེད་གསུམ་ཀུན་དོག་མཐའ་འཛིན་ཏེ། དེ་ཡང་མཐའ་འཛིན་པས་ལན་གཅིག་རབ་ཏུ་བྱུང་ན་དེ་ནས་འབུལ་ནི་འཚལ། ཉམས་ཀྱང་འཁོར་བ་མཐའ་ཡོད་དུ་བྱས་པ་ཡིན་པས་དགེ་བཤེས་ཀུན་ལ་སོ་སོའི་ལས་ཀ་རེ་ཡོད་ན་ངས་འབྲི་ཀློག་རྟེན་བཞེངས་པ་ཀུན་བས་འདི་སྟོབས་ཆེ་སྙམ་ནས། སྤྲང་པོ་ཤིག་སྲོ་བཞར། གོས་ཧྲུལ་རེ་ཁོང་རང་གི་རྙེད་རེ་རེ་ངས་བྱེད་ནས་ཁལ་ཕྱེད་བྱིན་པས་སང་ཕོད་བསྒོམ་ཆེན་རྙིང་པ་རེ་འོང་བར་འདུག་པས་འདི་ལ་རྙོགས་པ་ཡིན། སྡེ་འཁྲུགས་དང་ཧ་ཡ་གཞན་གྱི་དགེ་འདུན་ཀྱང་བྱེད་ཀྱིན་འདུག དེ་བས་ལྷག་ངའི་འདི་ཀུན་ཀྱང་མི་འོང་བས་བསྟན་པ་ལ་མི་གནོད་སྙམ་གསུངས། ཡང་རྒྱ་མཚོས་ཞུས་པ་རྒྱ་མཚོ་ཆེན་པོ་འདི་དང་མཉམ་དུ་སྐྱེས་ཏེ་སྔོན་ང་ལ་འཁོར་ཙམ་མེད་སངས་རྒྱས་འཁོར་བ་འཇིག་གི་དུས་སུ་ཡང་མང་པོ་མེད་པ་ལ།
ད་ལྟ་བསམ་གྱིས་མི་ཁྱབ་པ་འཕེལ་བ་འདི་ཅི་ཡིན་ཞུས་པས། འོད་བསྲུངས་མར་མེ་མཛད་ཤཱཀྱ་ཐུབ་པའི་རབ་བྱུང་བརྟུལ་ཞུགས་ཉམས་པས་འདིར་སྐྱེས་ཏེ། ཁ་ཅིག་འདི་ནས་དམྱལ་བར་འགྲོ་བ་ཡང་ཡོད། ཕལ་ཆེར་འདི་ནས་ལྷ་མིར་སྐྱེས་ནས་བསྐལ་པ་འདི་ལ་བྱང་ཆུབ་ཏུ་འགྱུར་རོ་གསུངས། དེས་ན་བརྟུལ་ཞུགས་ཉམས་ནས་སེམས་བསྐྱེད་ལ་ལེགས་སོ་ཞེས་བརྗོད་པས་ཀྱང་དེ་ལྟར་གྱུར་ན་མ་ཉམས་ཤིང་དངོས་སུ་སེམས་དཔའ་ལྟ་ཅི་སྨོས། ཁྱེད་རྣམས་ལ་ངས་རྣ་བར་བླུགས་པས་སེམས་བསྐྱེད་བརྟན་པར་ཡོད་དེ་ཇི་ལྟར་བསྟན་སྙམ་ན་གཞན་ཞིག་ཏུ་བླ་མ་ཞིག་གིས། མ་ནམ་མཁའ་དང་མཉམ་པའི་སེམས་ཅན་སངས་རྒྱ་བར་འགྱུར་རང་ཉིད་སངས་རྒྱས་དགོས་པ་ཡིན་བྱས་ན་ཁྱེད་ལ་ཧ་ལས་ནས་དེར་མི་འཆགས་པ་ཡིན་དེ་ལ་བརྟན་ཟེར་བ་ཡིན་གསུངས། དེས་ན་བླ་མ་རིན་པོ་ཆེ་སངས་རྒྱས་ཡིན་པས་སངས་རྒྱས་ཀྱི་བཀའ་རབ་རང་འཆད་པ་ཡིན་པས་ངེད་ལ་ཡང་ལུང་དང་གནང་བ་གཉིས་ཀ་ཡོད་གསུངས།། །། ༥༩༢༽ ༄། །སྐྱབས་འགྲོ་མེད་ན་ནང་པར་མི་ཚུད་པས་སྐྱབས་འགྲོའི་ཕན་ཡོན་བསྟན་པ།།
ཡང་འདི་སྐད་བདག་གིས་ཐོས་པ་དུས་གཅིག་ན། མདོ་སྡེ་སྨོན་ལམ་སྟབས་སུ་མ་བཏབ་ན་ལམ་ཁའི་མགྲོན་དུ་ཡང་མི་མཇལ་བྱ་བ་གསུང་སྟེ་དེ་ཤིན་ཏུ་ཡང་ཟབ་པ་ཡིན། ཁྱེད་རྣམས་ལ་དད་པ་དང་གུས་པ་བསྙེན་བཀུར་བསམ་གྱིས་མི་ཁྱབ་པ་བྱེད་པ་འདི་སྔོན་ནས་རང་གིས་སློབ་སྦྱིན་པའི་ཕན་ཡོན་བརྗོད་ནས་གདམས་ངག་བསྟན་པ་དང༌། ངའི་ཕྱོགས་སུ་ལུས་སྲོག་ཐེད་ལ་བཏང་བ་དང་མི་ལུས་ཐོབ་པ་རྒྱུ་མཐུན་སྔོན་ང་རང་གིས་བསྒྲུབས་པ་ཡིན་ཏེ། ངའི་དྲུང་དུ་ལུས་ངག་ཆུད་སོན་པར་ནུས་པ་ནི་ངའི་དྲུང་དུ་འོངས་པ་ལ་མི་ཆོས་དང་གནས་གཞིའི་མདུན་མ་མ་འཕྱུག་པ་སུ་ཡོད། དེ་སྔོན་ང་རང་གི་གདུལ་བྱ་ཡིན། ད་ཡང་བླ་ན་མེད་པ་མ་ཐོབ་བར་དུ་ངན་སོང་དུ་སྐྱེས་ཀྱང་དེར་ངེད་ཀྱང་སྨོན་ལམ་བཏབ་ནས་སྐྱེ་བ་ཡིན་ཏེ་མཐར་གཅིག་ཏུ་མ་གྱུར་བར་དུ་མི་འབྲལ་བ་ཡིན་གསུངས། སངས་རྒྱས་ཀྱིས་རབ་ཏུ་བྱུང་ནས་ལོ་བཅུ་གཉིས་ཀྱི་བར་དུ་མ་བྱོན་པ་ལ་ཟས་གཙང་གི་ས་ཕྱོགས་སུ་འགྲོ་བའི་ཤཱཀྱ་རྣམས་ལ་ཡང་ཆད་པ་ལ་དགོས་ཏེ་ཡོད་པ་ལ། སངས་རྒྱས་ཀྱིས་འཆར་ཀ་ལ་ཁྱོད་སོང་ལ་ཡབ་རྒྱལ་པོ་ཐུལ་ཅིག་གསུང་བས་གླང་པོ་ཆེའི་མཆེ་བའི་བར་དུ་དང༌། སེང་གེའི་མཆེ་བའི་བར་དང༌།
ཤིང་ཡག་མའི་མེ་དཔུང་བར་དུ་སྡོད་པ་ནི་བླ་ཡིས། རྒྱལ་རིགས་སྤྱི་བོ་ནས་དབང་བསྐུར་བའི་དྲུང་དུ་འགྲོ་བ་ནི་དེ་ལྟར་མ་ཡིན་ནོ་ཞེས་པས། སངས་རྒྱས་ཀྱི་ཞལ་ནས་སྔོན་ང་རང་དེ་ལྟར་གྱུར་བའི་དུས་སུ་བརྟུལ་བ་ཡིན་པས་ང་དང་ཁྱེད་གཉིས་མིན་པ་སུས་ཀྱང་མི་ཐུལ་བ་ཡིན་པས་སོང་ཤིག་ཞེས་སོང་ནས་བརྟུལ་བས་ཤཱཀྱ་ཐམས་ཅད་ཆོས་ལ་བཙུད་དེ་བརྟུལ་བ་ཡིན་གསུངས། དེ་བཞིན་དུ་མ་སྐྱེས་དགྲའི་འགྱོད་པ་ཡང་འཇམ་དཔལ་མིན་པ་གང་གིས་ཀྱང་མི་སོལ་བ་སྔོན་སེམས་བསྐྱེད་པའི་བླ་མ་ཡིན་གསུངས། བླ་མ་རིན་པོ་ཆེའི་ཞལ་ནས་སྐུ་མཆེད་གསུམ་སྟབས་སུ་བཞུགས་ཀྱང་ཕྱིས་གདུལ་བྱ་སོ་སོར་བརྟུལ་བ་ལས་གཅིག་གིས་འཁོར་གཅིག་གི་དྲུང་དུ་འོངས་པ་མེད་དེ་གསུང་བས། དགེ་བའི་བཤེས་གཉེན་གཅིག་གྲོངས་ནས་གཅིག་གི་དྲུང་དུ་འོང་བ་ཡང་ཤིན་ཏུ་དཀའ་བ་ཡིན་ཏེ་སོ་སོས་འདུལ་བ་ཡིན་གསུང༌། གདུལ་བྱ་དེ་འདུལ་བ་ལ་ཡང་ཕྲིན་ལས་དང་རྫུ་འཕྲུལ་སྣ་ཚོགས་དགོས་ཏེ་ཐམས་ཅད་མཁྱེན་པས་ཀྱང༌། སངས་རྒྱས་འོད་སྲུངས་རལ་པ་ཅན་འདུལ་བ་ཆོ་འཕྲུལ་ཆེན་པོ་ལྔ་བརྒྱས་བརྟུལ་བ་དང༌། ཁོང་རང་གི་གཅུང་པོ་མཛེས་དགའ་བོ་ལ་ཆོ་འཕྲུལ་སྣ་ཚོགས་ཀྱིས་བརྟུལ་བ་ཡིན་ཏེ་སློབ་མ་རེ་རེའི་ཆེད་དུ་ཡང་དཀའ་ལས་དཔག་ཏུ་མེད་པ་བསྒྲུབ་དགོས་པ་ཡིན་གསུངས། དེས་ན་སངས་རྒྱས་ཀྱི་བྱ་བ་དང་དགོས་པ་ཐམས་ཅད་འོ་སྐོལ་གྱི་བསྒྲུབ་ཀྱང་དགོས།
གོ་ཡང་ཆོད་པ་ཡིན་ཏེ་སངས་རྒྱས་དང་ཁྱད་མེད་དེ་དེ་རང་ཡིན། སངས་རྒྱས་ཀྱི་ཞལ་མཐོང་ནས་ཀྱང་བླ་མ་གཅིག་པུ་ལུང་སྟོན་པ་ཡིན་ཏེ་རྟག་ཏུ་ངུ་དང༌། ཡི་གེ་བདུན་པ་འབུམ་ཕྲག་བདུན་བརྗོད་པས། ནཱ་རོ་པ་ཏིལླིས་ལུང་བསྟན་པ་དང༌། ཐུགས་རྗེ་ཆེན་པོས་མཻ་ཏྲི་པ་ལ་རི་ཁྲོད་དབང་ཕྱུག་ལུང་བསྟན་པ་བཞིན་དུ་སངས་རྒྱས་ཀྱིས་ཀྱང་བླ་མ་གཅིག་མིན་པ་བྱ་ཐབས་མེད་པས། སངས་རྒྱས་ཐམས་ཅད་འདུས་པའི་སྐུ། ཞེས་པའི་དོན་ཀྱང་དེ་ཡིན་གསུང༌། ཕ་ཇོ་བཙུན་ཆེན་གྱིས་གསེར་འབུམ་ཕུལ་བའི་དུས་སུ། གངྒཱའི་ཀླུང་གི་བྱེ་སྙེད་ཞིང་རྣམས་ཀྱི་སེམས་ཅན་དགྲ་བཅོམ་པ་ལ་བཀོད་པ་བས། སེམས་ཅན་མཆོག་ལ་གླེགས་བམ་བྱིན་པ་བསོད་ནམས་ཁྱད་པར་འཕགས།
ཞེས་པ་དང༌། མཆོག་གང་ཡིན་ན་རབ་ཏུ་དད་པས་རབ་ཏུ་དད་པ་ལ། ལྷག་པར་མོས་པས་ལྷག་པར་མོས་པ་ལ། སེམས་དང་བས་སེམས་དང་བ་ལ། བྱང་ཆུབ་ཏུ་སེམས་བསྐྱེད་པས་བྱང་ཆུབ་ཏུ་སེམས་བསྐྱེད་པ་ལ། ལྷག་པའི་བསམ་པས་བྱིན་ནམ། ཞེས་ཏེ་ངེད་ཤེས་རབ་ཀྱི་ཕ་རོལ་ཏུ་ཕྱིན་པ་ལ་དད་པ་ཡོད་པ་ཕུལ། ཅི་ཕྱིར་ཞེ་ན་སྨྲ་མཆོག་དེ་དག་འདིར་བསླབས་ནས། ཆོས་རྣམས་མཐའ་དག་སྟོང་པ་ཉིད་དུ་འདིར་སྟོན་བྱེད་ཞེས་པས་དོན་དམ་པ་སྤྲོས་བྲལ་དེ་སྐྱེ་མེད་སྨྲ་བསམ་བརྗོད་བྲལ་དེ་ལས་འཁོར་འདས་ཀྱི་ཡོན་ཏན་ཐམས་ཅད་འབྱུང་སྟེ། སངས་རྒྱས་སྲས་དང་ཉན་ཐོས་རང་རྒྱལ་ལྷ་རྣམས་དང༌། །
འགྲོ་བ་ཀུན་གྱི་བདེ་སྐྱིད་ཆོས་རྣམས་ཇི་སྙེད་པ། ། དེ་ཀུན་ཤེས་ཕ་རོལ་ཕྱིན་པ་མཆོག་ལས་འབྱུང༌། ། ཞེས་ཆོས་ཟབ་མོ་གསང་སྙམ་པ་ཡིན་ཏེ་ཁམས་ངན་པས་བཤད་པ་ཡིན་གསུང་སྟེ། དེས་དོན་དམ་པ་བྱང་ཆུབ་ཀྱི་སེམས་སྤྲོས་བྲལ་དེས་བདག་པོའི་རྐྱེན་བྱས། གཞན་རྐྱེན་ཐམས་ཅད་འདུས་པའི་སྐུ་རྡོ་རྗེ་འཆང་གི་ངོ་བོའི་ཐུགས་གཉིས་སུ་མེད་པ་དེ་དང་ཕྲུགས་ཀྱིས་འདྲེས་པ་དེ་ལ་སངས་རྒྱས་ཟེར་བ་ཡིན་གསུང༌། ཡང་ཤེས་རབ་སྣ་ཚོགས་ནས་མ་འོངས་པའི་དུས་ན་ཕ་རོལ་ཏུ་ཕྱིན་པ་འབྲི་བ་དང་ཀློག་པ་དང༌། ཁ་ཏོན་བྱེད་པ་རྣམས་དང་ལྟ་བྱ་རྒོད་ཀྱི་རི་ལ་ངའི་འཁོར་ན་ཡོད་པར་རིག་པར་བྱའོ། ། དེ་རྣམས་ཀྱང་བླ་ན་མེད་པའི་བྱང་ཆུབ་ཏུ་འཚང་རྒྱ་བར་རིག་པར་བྱའོ་གསུང༌། ཡང་ཤེས་རབ་ཀྱི་ཕ་རོལ་ཏུ་ཕྱིན་པ་ལྷོ་ཕྱོགས་ཀྱི་རྒྱུད་དང་ཡུལ་བར་ཏ་དང་བྱང་ཕྱོགས་སུ་དར་ཞིང་རྒྱས་པར་འགྱུར་ཞེས་པས་དེ་འདི་ཡིན་པས། བཻ་ཌཱུརྻའི་བྱང་བུ་ལ་གསེར་ཞུན་མས་བྲིས་པ་ཕུལ་བའི་བསོད་ནམས་ལ་མཐའ་མེད།
ད་སྙམ་ན་མི་བ་གླང་མང་པོ་ཞིག་ལ་གསུང་རབ་འབུལ་བ་འདི་ཅི་ཡིན་སྙམ་པ་ལ། ཁོ་སྲིད་དུ་བཅད་ནས་འཁྲུག་པ་བྱེད་ཙམ་ན་དགོས་པ་ཡིན་པར་འདུག་གསུངས། ཡང་སྙིང་ཐག་པ་ནས་སྐྱབས་སུ་འགྲོ་བ་ཞིག་མེད་ན་བསྟན་པར་མི་ཚུད་པར་འདུག་སྟེ། ཆོས་ཐམས་ཅད་ཟབ་པ་སྐྱབས་འགྲོ་ཡིན་ཏེ་སངས་རྒྱས་ལ་སྟོན་པ། ཆོས་ལ་ལམ། དགེ་འདུན་ལ་ལམ་བསྒྲུབ་པའི་གྲོགས་སུ་བྱས་ནས་ཉམས་སུ་ལེན་ཏེ་ཁམས་ན་མི་ཤ་བས་སྐེ་གཅོད་པ་ལ། གཅིག་གི་མགུལ་དུ་འཁྱུད་ནས་ཁྱོད་ལ་སྐྱབས་སོ་བྱས་པས་སྲོག་ལས་ཐར་པ་ཡོད། དབུས་པ་ཀུན་དེ་ལ་འོན་ཟེར་བར་འདུག་སྟེ་སྐྱབས་འགྲོའི་གོ་བ་དེ་ལ་བྱེད་པ་ཡིན་ཏེ། འཁོར་བའི་རྒྱ་མཚོ་འདི་ལས་སྐྱོབ་པ་དཀོན་མཆོག་གསུམ་མིན་པ་སུས་ཀྱང་མི་ནུས་པས་དེ་ལ་བློ་བཀལ་ཏེ། མོ་བོན་ལ་སོགས་པ་གནམ་གྱི་ཡ་ཆ་དང་སའི་སྲི་བཞི་མིའི་སྐྱབས་བྱེད་པ་ཡིན་བྱས་ན་སྐྱབས་སུ་མ་སོང་བ་ཡིན་གསུངས།
དེས་ན་སྐྱབས་འགྲོ་ཟབ་པ་མིན་པ། དགེ་སློང་དང་པཎྜི་ཏ་དང་ཐོས་པ་བསམ་པས་བསྒོམས་པ་ཡང༌། རྫུ་འཕྲུལ་གཅིག་ཏུ་འགྱུར་ཞིང་མང་པོར་འགྱུར་བ་ལ་སོགས་མངོན་ཤེས་ཐམས་ཅད་མི་ཟབ་སྟེ། དཔེར་ན་དགེ་སློང་ལྷས་བྱིན་ཀྱང་སངས་རྒྱས་ཀྱི་དྲུང་དུ་དགེ་སློང་བྱས་ཏེ་ཐོས་བསམ་ཀྱང་སྡེ་སྣོད་ཐམས་ཅད་ཁ་ཏོན་དུ་ཤེས་བསྒོམ་པའི་རྫུ་འཕྲུལ་ཀྱང་ཡོད་དེ། ལྷས་བྱིན་གྱི་འཁོར་དགེ་སློང་བཞི་ལོགས་སུ་བཅད་པས་སངས་རྒྱས་དང་གཉིས་དགེ་འདུན་གྱི་དབྱེན་དུ་སོང་བ་ཡིན་མོད། འཁོར་ལོ་དབྱེན་བྱ་བ་དེ་མིན་ཅིག་ཡིན་ཏེ་ལྷས་བྱིན་དང་སྡེ་ཅིག་ཟེར་ཏེ། འོ་ན་སྔོན་སྡེ་བ་གཅིག་པ་ལ་མཚམས་མེད་དུ་བྱས་ནས་ད་གཅིག་པ་ཕྱེ་ནས་མཚམས་མེད་དུ་བྱས་ན་སྐྱོན་མང་པོ་འོང་གསུང་སྟེ། དེས་ན་དགེ་སློང་ཡང་ཡིན་སངས་རྒྱས་ལ་ཁའི་གཡོ་སྒྱུས་སྐྱབས་སུ་འགྲོ་ཞིང་དུག་ལྟེ་བ་ཅན་བྱ་བ་སེན་མོའི་བར་དུ་ཁྱེར་ནས་སངས་རྒྱས་ཀྱི་ཞབས་ལ་བྱུགས་ནས་བཀྲོངས་པར་འདོད་པས་ཞབས་ཞུས་པ་སངས་རྒྱས་ཀྱིས་མཁྱེན་ནས། སྤྲུལ་པའི་ཞབས་སྤྲུལ་པས་ཁོ་ཞེ་སྡང་སྐྱེས་ནས་ལུས་ལ་མེ་འབར་བས་མནར་མེད་དུ་ལྷུང་བ་ལ་སངས་རྒྱས་ཀྱིས་ནུ་བོ་ཀུན་དགའ་བོ་ལ་དགེ་སློང་ལྷས་བྱིན་ལ་ལྟོས་ཤིག་ཞེས་པས་ཀུན་དགའ་བོས་ཉེ་དུ་རྣམས་ལ་མཉེས་བཞིན་པས། ལྷས་བྱིན་དེ་བཞིན་གཤེགས་པ་ལ་སྐྱབས་སུ་སོང་ཞེས་པས་སོང་སྟེ་སྐྱབས་འགྲོ་ཐོབ་པའི་ཕན་ཡོན་གྱིས་རང་སངས་རྒྱས་རུས་པ་ཆེན་པོ་བྱ་བར་གྱུར་ནས་མཐར་སངས་རྒྱས་ཐོབ་པར་ལུང་བསྟན།
ལས་ངན་པའི་འབྲས་བུ་ཆེན་པོས་བསྐལ་པ་ཆེན་པོ་གཅིག་ཏུ་དམྱལ་བར་འཚེད་པ་ཡིན་གསུངས། དེས་ན་སྐྱབས་འགྲོའི་ཕན་ཡོན་སངས་རྒྱས་མ་ཐོབ་ཀྱི་བར་གྱི་དེ་རྣམས་ཡིན་ལ། སྐྱབས་འགྲོ་གཤའ་མར་ཐོབ་པས་ཡང་ཤེས་བྱའི་སྒྲིབ་པ་སྤངས་ཙམ་ན་ཡིན་བླ་མ་རིན་པོ་ཆེས་གསུང་སྟེ། སྐྱབས་ནི་སངས་རྒྱས་ཉག་གཅིག་ཡིན། ། ཐུབ་པ་ཆོས་ཀྱི་སྐུ་ཅན་ཕྱིར། ། ཚོགས་ཀྱང་དེ་ཡི་མཐར་ཐུག་གོ ། ཞེས་པའི་དོན་ཡང་དེ་ཡིན་གསུངས། བྱང་དུ་བྱི་བོ་གཅིག་ལ་ངས་གདམས་ངག་བསྟན་པས་ཁོ་བྱི་བོ་གཞན་ཞིག་གིས་ཆུར་བསྐྱུར་བ་ལ། བླ་མ་རིན་པོ་ཆེ་ལ་སྐྱབས་སུ་མཆིའོ་ཞེས་ཆུར་སྟིམས་དེས་སོང་ཟེར་ཏེ་མཚམས་དེས་སྦྱར་བས་དྲུང་དུ་སྐྱེ་བ་ཡིན་གསུངས། ཡང་ནེ་ཙོ་སྣའི་བྱ་བ་སྡིག་ཅན་ཞིག་འཆི་འཕྲོ་ལ་ངས་གདམས་ངག་བསྟན་པས་འཆི་ཁར་ངའི་གདམས་པ་ཡོད་ཞེས་ལྟས་བཟང་པོ་བྱུང་སྐད་པས་ཀྱང་གཤིན་བསྔོ་བྱས་གསུང༌།
ཡང་བོན་པོ་ཞིག་ངའི་མིང་ནས་བརྗོད་ཅིང་སྐྱབས་སོ་ཞེས་ཟེར་བ་ལ་ངས་སྒོམ་ཆེན་ཀུན་ལ་སྐྱབས་འགྲོ་གཤའ་མ་འདི་རང་ཡིན་བྱས་གསུངས། དེས་ན་སྡེ་འཁྲུག་དང་དགེ་འདུན་གྱི་དབྱེན་བྱ་བ་དགེ་སློང་བཞི་བཞི་ཕྱོགས་སུ་ཆད་པ་ལ་ཟེར་བ་ཡིན་གསུང༌། ད་ཆོས་ཟབ་མོ་ཁྱེད་ལ་མི་བཤད་ན་སུ་ལ་བཤད། ཆེ་བ་གསེར་འབུམ། དེ་འོག་བུ་འབུལ་བར་འདུག་འདི་དཀའ་བ་ཡིན་ཏེ། སྔོན་རྒྱལ་བུ་ཐམས་ཅད་སྒྲོལ་རི་བྲག་ན་བུ་མིང་སྲིང་གཉིས་ཡོད་པ་ལ་བྲམ་ཟེ་གཡོག་མེད་པ་ཞིག་གིས་བླངས་པ་ལ་བྱིན་ནས། མས་འོངས་པ་དང་ཁྱོད་ལ་སྙིང་རྗེ་མེད་དམ་ཞེས་པས་དེ་ང་ལ་མི་ཕངས་པ་མ་ཡིན་ཏེ། ངའི་བ་སྤུའི་བུ་ག་ལ་ལྟོས་ཞེས་ཐམས་ཅད་ཁྲག་ཏུ་སོང་ནས་འདུག་སྐད་དེ་རྣམ་པ་ཐམས་ཅད་མཁྱེན་པ་ཉིད་བསམས་པ་ཡིན་མོད། ཕ་ཇོ་བཙུན་འདི་བཙུན་པས་ང་ལ་ཐང་བ་ཕུལ་ཏེ་དེ་འདུལ་བ་ལས་རབ་ཏུ་བྱུང་བའི་ཆོས་གོས་གསུམ་སྲོག་དང་བདོ་བར་བཤད་དེ། བྱང་སེམས་ཀྱི་ཐེག་པ་ལས་མགོ་དང་རྐང་ལག་རང་གིས་ཉམས་སུ་མྱོང་བའི་ཉམས་དང་རྟོགས་པ་ཆོས་ཟབ་མོ་ཡང་བསྟན་པར་བཤད་གསུང༌།
ད་ལྟ་ང་ཡོད་དུས་སུ་ཚོགས་སོགས་དང་དེ་མ་བསག་ན་རྟོགས་པ་ཡོད་ཀྱང་མི་ཕན་དེ། བསྒྲེས་མོས་ཞུས་པའི་མདོ་ལས་སྤྲང་རྒན་མ་ཤིང་ལོ་ཉལ་ཉིལ་གྱི་བསེབ་ན་ཡོད་པ་ཞིག་སངས་རྒྱས་ཀྱིས་དངོས་སུ་ལུང་བསྟན་ནས་འདུག་སྟེ། གསེར་ཐུབ་འོད་སྲུངས་མར་མེ་མཛད་གསུམ་གྱི་རིང་ལ་དབུལ་བར་བྱུང་ནས་འདུག་གསུང༌། ང་ཚུལ་ཆོས་འདི་མི་བྱེད་ཀྱི་དབང་ཡོད་ན་གཞུ་ལུང་པའི་ཡོན་བདག་གི་ནོར་འདི་རྣམས་ཕྲོགས་ཀྱིས་དཀོན་མཆོག་གི་ཕྱོགས་སུ་གཏོང་སྟེ་གསུང༌། ཡང་བཙུན་མགོན་དར་འཕན་གྱིས་ཁང་ཤིང་མཆོད་ཁང་ལ་ཕུལ་དུས་སུ་ངས་སྔོན་ཁ་ཚོ་བཏང་ཕྱུག་པོ་སྤྲང་པོར་མ་ཐེངས་ན་བླ་མ་ཡིན། སྤྲང་པོ་མ་སོས་ན་བླ་མ་བཟང་པོ་མིན་བྱས་ཏེ། ཁྱེད་ཀྱང་རྟེན་ས་ཁང་པ་གཅིག་ཡོད་པ་དེ་ང་ལ་ཕུལ་བས་སྤྲང་པོར་སོང་བ་དེ་ཡིན་ང་ལ་བྱ་ཐབས་དེ་ལས་མེད་དེ། སྔོན་སངས་རྒྱས་འོད་བསྲུངས་ཞབས་ཏོག་ཆེ་བ་རྫ་མཁན་དགའ་སྐྱོང་བྱ་བ་ཡོད་པས་སངས་རྒྱས་ཀྱི་དྲི་གཙང་ཁང་ལ་ཐིགས་པ་བྱུང་བས། འཁོར་ཉན་ཐོས་རྣམས་ལ་དགའ་སྐྱོང་གི་རྩྭའི་སྤྱིལ་བུ་ལོང་འདིར་ཕུབ་ཅིག་དེ་ལྟར་བྱས་པས་འདི་སུས་ཁྱེར་ཟེར། སངས་རྒྱས་ཀྱི་ཉན་ཐོས་ཀྱིས་ཁྱེར་སངས་རྒྱས་ང་ལ་མ་དྲིས་པར་ཐུགས་ལ་རེ་བཏགས་ན་ཞེས་དགའ་མགུ་རངས་པས།
རྒྱལ་པོ་ཀྲི་ཀྲིའི་དགེ་བ་རླབས་པོ་ཆེ་ཡང་ཟིལ་གྱིས་མནན་པ་ཡིན་ཏེ་ཁྱེད་རང་གི་གནས་ཁང་མི་ཟད་པའི་གཞལ་མེད་ཁང་བསྒྲུབས་པ་ཡིན་ཏེ། དེའི་དོན་གཞལ་དུ་མེད་དེ་ཡུངས་འབྲུ་ཙམ་ཞིག་གི་ནང་དུ་ཕྱོགས་བཅུ་དུས་གསུམ་གྱི་སངས་རྒྱས་དང་ཤེས་བྱའི་དཀྱིལ་འཁོར་མ་ལུས་པ་ཐམས་ཅད་ཚུད་པའི་ཁང་པ་བསྒྲུབས་པ་ཡིན། གཞལ་ཡས་ཁང་བྱ་བ་གཞལ་ལས་འདས་ཏེ་བསམ་གྱིས་མི་ཁྱབ་པ་བྱ་བར་འོང་བ་ཡིན་གསུང༌། ང་སྤྲང་པོར་སོང་དེ་མིན་བསྒྲེས་པོ་གཉིས་རབ་ཏུ་བྱུང་ན་ལེགས་ཏེ་ཁྱིམ་བདག་དཔལ་སྐྱེས་ལོ་བརྒྱ་ཉི་ཤུ་བ་ཞིག་རབ་ཏུ་བྱུང་བ་ལ་ཁ་ཐོན་རེམ། སངས་རྒྱས་ཀྱི་བྱ་བ་སྟན་འདིངས་པ་དང་ཕྱག་དང་མི་འོང་བ་སྒོམ་པ་རྒྱལ་མཚན་མཆོག་འདྲ་བ་ཞིག་ཡོད་པ་ལ། དགེ་སློང་གཞོན་ནུ་རྣམས་ཁ་ཐོན་རེམ་སྟེ་དགེ་འདུན་གྱི་མི་ནུས་ཟེར་ནས་སྡང་བ་ལ་ཁོ་ཡིད་མུག་སྟེ། ང་འདྲ་བ་ཁྱིམ་དུ་བུ་སྨད་སྡང་འདི་ན་དགེ་འདུན་སྡང་སྙམ་ནས། ཆུ་བོ་གང་ག་ལ་ལྕེབ་ཏུ་ཕྱིན་པ་ལ་སངས་རྒྱས་ཀྱིས་འཕགས་པ་འོད་བསྲུངས་ལ། ཁྱོད་ཀྱིས་མཁན་བུ་དཔལ་སྐྱེས་ལ་ལྟོས་ཤིག་ཞེས་དེས་ལག་ནས་བཟུང་ནས་ཁྲིད་དེ་གདམས་པ་བསྟན་པས་དགྲ་བཅོམ་པ་ཐོབ་པ་དང༌། ཡང་ཁམས་ན་ངའི་ཉེ་བ་དད་པ་ཆེ་ལ་སེར་སྣ་ཆེ་བ་ཞིག་ཡོད་པས་དཀོན་མཆོག་ལ་གསོལ་བ་འདེབས་པ་ལ།
ངས་མ་འདེབས་བྱིན་རླབས་ཞུགས་ན་སྤྲང་རྒན་ཞིག་ཏུ་འོང་བ་ཡིན་དེ་ཙམ་ན་འགྱོད་པར་འོང་བ་ཡིན་བྱས་གསུངས། སྙིང་རྗེ་བྱ་བ་ཕ་ཇོ་བཙུན་ཆེན་གྱིས་ཁམས་སུ་བུ་མོ་ཞིག་གི་རོ་ཁུར་ནས་དེའི་ཐིག་དང་ཡང་མིག་ཁ་ཅིག་ལ་ཐུམ་པོ་བྱས་ནས་བཀྲ་ཤིས་སྒོ་མང་ལ་འབུལ་ཟེར་བ་དེ་ཡིན། ཡོན་བདག་ང་སྙིང་རྗེ་ཆེ་བས་ཁྱེད་ལ་ཕུལ་བྱས་ཀྱི་རྩྭ་ཤིང་ཆུ་གསུམ་ལ་ལོངས་སྤྱོད་པ་ཡིན། མདོར་ན་ངས་ཁྱེད་ལ་གསེར་འབུམ་འདི་དབུལ་ལམ་རྟ་དབུལ་ལམ་དེ་སྙིང་རྗེ་མིན་གསུང༌། སྐྱབས་འགྲོ་ཟབ་མོ་ཞིག་གནས་སྐབས་དང་མཐར་ཐུག་གི་བདེ་བ་ཐམས་ཅད་བསྒྲུབ་པ་ཞིག་ཡོད་པས་དེ་ཁྱེད་ལ་བསྟན་ན། རང་གི་སེམས་ལ་དུས་ཐམས་ཅད་དུ་ཡེངས་པ་མེད་པར་སྐྱབས་སུ་འགྲོ་བ་ཡིན་ཏེ། དཀོན་མཆོག་གསུམ་ཡང་དེ་ལ་ཚང་བ་ཡིན་གསུང༌། འདི་ལ་ལུང་བསམ་གྱིས་མི་ཁྱབ་སྟེ། རང་གི་སེམས་ནི་ཡོངས་སུ་འདུལ་ཞེས་པ་དང༌། ལས་དང་ཉོན་མོངས་པ་ཐམས་ཅད་འདིས་འདག་པར་བྱེད་པས་ནད་དང་སྡུག་བསྔལ་ཐམས་ཅད་ཀྱང་འདིས་འདག་པར་བྱེད་དེ།
རེས་འུར་འདེད་དུ་བཤད། རེས་ནོར་བསྒྲུབ་ཏུ་བཤད། རེས་འཇིག་རྟེན་གྱི་ཆོས་བརྒྱད་ལ་སོགས་སྣ་ཚོགས་སུ་བཤད་དེ་སྐྱབས་འགྲོ་འདི་དང་མ་བྲལ་གསུང༌། འོ་ན་མུ་སྟེགས་པ་ལ་མེད་དམ་ཞེ་ན་མེད་དེ་ཕྱི་རོལ་པ་ཞེས་པ་ལུས་ངག་གི་བརྟུལ་ཞུགས་ཡིན་གསུངས།། །།
༥༩༣༽ ༄། །ཞིང་བཟང་པོ་རྙེད་པར་དཀའ་བས་དེ་བསྙེན་བཀུར་བར་གདམས་པ།། ཡང་འདི་སྐད་བདག་གིས་ཐོས་པ་དུས་གཅིག་ན། དགོན་པ་བསྟེན་དགོས་པ་ཡིན་ཏེ་སྔོན་དྲང་སྲོང་ཞིག་དང་རི་བོང་ཞིག་གཉིས་ཤིན་ཏུ་མཐུན་པ། རི་བྲག་ཅིག་ཏུ་ལྡུམ་གྱི་རྩ་བ་དང་ལོ་མ་དང་འབྲས་བུ་ཟ་ཞིང་སྒྲུབ་པ་བྱེད་པ་ལ་བརྒྱ་བྱིན་གྱིས་སྙིང་ནས་ཡིན་མ་ཡིན་བརྟག་པའི་ཆེད་དུ་ལོ་གསུམ་དུ་ཆར་མ་བབ་པས་སྐམས་ནས་ཐང་ཤིང་གི་ལོ་འབྲས་ཟོས། དེ་ཡང་ལོ་གསུམ་ན་སྐམས་པས་ལྟོགས་དྲིར་ཤི་ལ་ཁད་པས་འཚོ་བ་དྲང་གིས་དགེ་སྦྱོར་མཛོད་ཅེས་པ་དང༌།
བརྒྱ་བྱིན་གྱིས་རྟོག་པ་ཤེས་ནས་མེ་སྤྲུལ་པ་དང་རི་བོང་མཆོངས་ནས་ཤ་ཁོང་ལ་དྲངས་ནས་ཞག་གཅིག་དགེ་སྦྱོར་བྱེད་དུ་འཇུག་པ་བརྒྱ་བྱིན་ངོ་མཚར་བས་རྣམ་པར་རྒྱལ་བའི་ཁང་པར་བྲིས་པ་དང༌། གླིང་བཞི་པའི་མི་རྣམས་ལ་སྟོན་པས་ཟླ་བ་ལ་བྲིས་ཏེ་འདི་ལ་མདོ་ཁ་ཅིག་ལ་ལ་སྤྲུལ་པའི་མི་ཟེར། ལ་ལ་མི་རང་རྒྱུད་པའི་གསེབ་ན་བྱུང་ཟེར་ཏེ་སྲོག་བཏང་ནས་ཀྱང་དགོན་པའི་ཡོན་ཏན་དང་གྲོང་ཡུལ་གྱི་ཉེས་དམིགས་བཤད་ནས་འདུག་གསུང༌། ཡང་ཁྱིམ་བདག་གིས་སྦྱིན་པའི་ཞིང་བཟང་པོ་ཞིག་རྙེད་པར་དཀའ་སྟེ་ཁྱིམ་བདག་བདེ་ཅན་གྱི་ཆུང་མ་དགེ་བསྙེན་མ་བདེ་ཅན་མ་བྱ་བ་ལ། མཆོད་གནས་དགེ་སློང་ཞིག་ཡོད་པ་ནད་མི་བཟད་པས་ཟིན་ནས་སྨན་པ་རྣམས་ཀྱིས་བོར་ཏེ་ཤའི་ཁུ་བ་འཐུངས་ན་ཕན་པ་ཟེར་བ་ལ། རྒྱལ་པོ་ལ་བུ་ཡོད་པས་ཤ་བཅད་ནས་ཉོར་མ་རྙེད་པས་མོ་རང་གི་བརླ་ཤ་མེད་པར་བྱས་ཏེ་ཁུ་བ་དྲངས་པས་ནད་སོས། སངས་རྒྱས་འཁོར་བཅས་ཆོས་སྟོན་ལ་བྱོན་པ་ལ་བདེ་ཅན་མ་དད་གུས་པ་ལ་སངས་རྒྱས་ཀྱི་མཁྱེན་བཞིན་དུ་དྲིས་པས། ཁྱིམ་བདག་གིས་དེ་བཤད་པ་དང་བདེ་ཅན་མ་འདིར་ཤོག་ཁྱོད་བྱང་ཆུབ་སེམས་དཔའི་སྤྱོད་པ་སྤྱད་པ་ཡིན་ཏེ། མི་ལུས་ཐོབ་པ་རྙེད་དཀའ་སྟེ། ། ཞིང་བཟང་རྙེད་པ་ཤིན་ཏུ་དཀའ། །
ཞེས་ཏེ་ལུས་ཀྱིས་ཐོག་མ་མེད་པ་ནས་བཅིངས་པ་ཡིན། ཞིང་བཟང་རྙེད་པར་དཀའ་བ་རྒྱ་ལམ་ན། ། དད་པ་ཆུ་ཡི་རླབས་ལྟར་གཡོ་བ་རྒྱ་ལམ་ན། ། དགེ་བའི་ཤེས་དང་ཕྲད་པ་རྒྱ་ལམ་ན། ། འཕགས་པ་མཆོད་ཅིང་བསྙེན་བཀུར་རྒྱ་ལམ་ན། ། ཞེས་པས་ཞིང་བཟང་པོ་བླ་མ་དགེ་འདུན་དང་བཅས་པ་ཡོད་པ་ལ་ཚོགས་གསོག་གསུང༌། ཡོན་བདག་པ་ཀུན་ལ་ད་ལྟ་ཕ་མ་ཉེ་དུ་མང་པོ་ཡོད་ཀྱང་འཆི་བའི་དུས་སུ་བླ་མ་དང་དགེ་འདུན་མིན་པ་སུས་ཀྱང་མི་སྟོངས་གསུང༌། སངས་རྒྱས་ཀྱི་ཞལ་ནས་ངས་སྦྱིན་པའི་ཕན་ཡོན་མཐོང་བ་བཞིན་དུ་སེམས་ཅན་གཞན་ཐམས་ཅད་ཀྱིས་མཐོང་ན་ཁམ་གྱི་ཐ་མ་ཡང་ཁར་འཇུག་མི་བྲ་གསུང༌།། །། ༥༩༤༽ ༄། །འཁོར་བའི་རྒྱ་མཚོ་སྒྲོལ་བར་ཚོགས་གཉིས་གསོག་དགོས་པར་གདམས་པ།།
ཡང་འདི་སྐད་བདག་གིས་ཐོས་པ་དུས་གཅིག་ན། བླ་མ་རིན་པོ་ཆེའི་ཞལ་ནས་འདི་སྐད་དུ་གསུངས་གསུང༌། འཁོར་བ་ཁྲག་གི་རྒྱ་མཚོ་འདི་ལས་སེམས་ཅན་ཐམས་ཅད་འདོན་པར་བྱེད་པ་ལ་བྱང་ཆུབ་ཏུ་འཚང་རྒྱ་དགོས་ཏེ་དེ་ལ་ཚོགས་གཉིས་གསོག་དགོས། དེ་ཡང་དང་པོ་བསོད་ནམས་ཀྱི་ཚོགས་བསགས་པས་ཡེ་ཤེས་ཀྱི་ཚོགས་སྤྲོས་བྲལ་དོན་དམ་པ་དེ་རྒྱུད་ལ་སྐྱེས་ནས་བསོད་ནམས་དང་ཟུང་འཇུག དེ་ཡང་གཉིས་མེད་དུ་གྱུར་ནས་སྦྱིན་པ་བཏང༌། ཚུལ་ཁྲིམས་བསྲུངས། བསྒོམས་པ་ལས་བྱུང་བ་གསུམ་དུ་འདུ་སྟེ། སྦྱིན་པ་ལྟ་བུ་ལ་ཡང་ཞིང་བསམ་པ་དངོས་པོ་གསུམ་དུ་ཡོད་པ་ལས་བསམ་པ་སེམས་ཅན་ཐམས་ཅད་ཀྱི་དོན་དུ་སངས་རྒྱས་ཐོབ་པར་འདོད་པ་ཡིན། ཞིང་གིས་སྦྱིན་པ་དག་པར་བྱེད་པ་བླ་མ་དམ་པ་དང་དཀོན་མཆོག་གསུམ་ལྟ་བུ་དང༌། སྦྱིན་བདག་གིས་ལེན་པ་པོ་དག་པར་བྱེད་པ་རང་གི་བྱང་ཆུབ་ཀྱི་སེམས་ཀྱིས་སེམས་ཅན་ཐམས་ཅད་ལ་ཕན་པ་བསྒྲུབ་པ་རྒྱལ་བུ་སྙིང་སྟོབས་ཆེན་པོ་ལྟ་བུ་དང་སྐྱེ་རབས་ལྟར་རོ།། །།
༥༩༥༽ ༄། །ཆོས་ལོངས་སྤྲུལ་སྐུའི་སྐུ་འབག་བཞེངས་ཚུལ།། ཡང་འདི་སྐད་དུ་གསུང་སྟེ་སྔ་མ་ཁྱེད་ལ་སློབ་དཔོན་ང་རྒྱལ་ཆེ་བས་ལྷ་ངོ་ཤེས་པས་འབྲིར་མ་བཅུག་སྟེ། དེ་རིང་སྐུ་འབག་འབྲི་བ་དང་ཡི་གེ་འབྲི་བའི་ལུང་ཞིག་སྟེར་བས། བླ་མའི་སྐུ་འབག་འབྲི་ན་ཆོས་སྐུའི་འབག་བླ་མའི་ཐུགས་གཉིས་སུ་མེད་པ་སྨྲ་བསམ་བརྗོད་མེད་སྤྲོས་པའི་མཐའ་ཐམས་ཅད་དང་བྲལ་བ་དེ་རང་གི་སེམས་ཉིད་ལ་གཉིས་སུ་མེད་པར་བྲིས་ལ་དེ་མཆོད་པའི་རྟེན་དུ་བཟང་བས། ཕྱག་འཚལ་འདུད་ཅིང་ཕྱག་འཚལ་འདུད། ། ཇི་ལྟར་ཆུ་ལ་ཆུ་བཞག་དང༌། ། དེ་བཞིན་མར་ལ་མར་བཞག་ལྟར། ། རང་གིས་རང་གི་ཡེ་ཤེས་ནི། ། ལེགས་མཐོང་གང་ཡིན་འདིར་ཕྱག་ཡིན། །
ཞེས་སློབ་དཔོན་ཀླུ་སྒྲུབ་ཀྱིས་གསུངས། ལོངས་སྐུའི་འབག་འབྲི་ན་སེམས་ཅན་ཐམས་ཅད་བདེ་བ་དང་ལྡན་ཞིང་སྡུག་བསྔལ་དང་བྲལ་བར་བྱ་བའི་ཕྱིར། རྫོགས་པའི་སངས་རྒྱས་ཐོབ་པར་འདོད་པའི་བྱང་ཆུབ་ཀྱི་སེམས་ཀྱི་རང་བཞིན་སྐུ་སྟེ་དེ་ལྟ་བུ་ཞིག་བྲིས་དང་ངེད་རང་ཁམས་པས་སྐུ་མི་གོ་བས་བྱང་ཆུབ་སེམས་ཀྱིས་ལུས་གསུང༌། གོང་དུ་ཆོས་སྐུའི་སྐབས་སུ་སངས་རྒྱས་ལ་ཆོས་སྐུ། ལམ་གྱི་དུས་སུ་དེ་བཞིན་ཉིད། རྒྱུའི་དུས་སུ་ཁམས་ཀྱང་གསུང་སྟེ། སློབ་དཔོན་འཕགས་པས་འོད་གསལ་དོན་དམ་པ། སྟོང་པ་ཉིད་ཞེས་མིང་བཏགས་གསུང༌། ལོངས་སྐུ་དེ་ཆོས་ཀྱི་དབྱིངས་དང་མཉམ་པ། ནམ་མཁའི་མཐའ་དང་མཉམ་པ།
སྐུ་ལ་སངས་རྒྱས་ཀྱི་ཞིང་ཁམས་བསམ་གྱིས་མི་ཁྱབ་པ།

ཞིང་ཁམས་ཐམས་ཅད་ལ་སྐུས་ཁྱབ་པ། བ་སྤུའི་ཁུང་རེ་རེ་ན་ཡང་སངས་རྒྱས་ཀྱི་ཞིང་ཁམས་བསམ་གྱིས་མི་ཁྱབ་པ་བཞུགས་པའི་སྐུ་དེ་ལྟ་བུ་བྲི་གསུང༌། དེ་ཡང་བྱམས་པ་གཅེས་ཕྲུག་ལ་སྐྱེ། སྙིང་རྗེ་མཛེ་བོ་ལ་སྐྱེ་ཞེས་པ་བདེན་དེ། འདི་ལ་དུས་གནད་ཟབ་མོ་ཞིག་ཡོད་པ་ཡིན་ཏེ། མ་ལ་སྐྱེ་བ་དང་ཆུང་མ་ལ་སྐྱེ་བ། དགྲ་ལ་སྐྱེ་བ་གྲོགས་པོ་དང༌། བླ་མ་གོང་མ་གང་ལ་ངེས་པ་མེད་པས་སྐྱེས་དུས་སུ་དེ་གཉའ་མི་བཅག་པར་བསྒོམ་ཞིང་ནམ་མཁའི་མཐའ་དང་མཉམ་པ་ལ་ཡང་དེ་སྐྱེ་བ་ཡིན་པས་དེ་ལྟར་བསྒོམ་པ་ཡིན་གསུང༌། འདི་རྟོག་གཉིས་ཅིག་ཆར་མི་འཇུག་པས་རང་གི་བསམ་པ་བྱམས་པར་སོང་དུས་སུ་ཐམས་ཅད་བྱམས་པར་འཆར་བ་ཞིག་ལ་ཞེ་སྡང་སྐྱེས་དུས་སུ་ཀུན་ལ་ཁྲོ་བའི་གནད་ཀྱང་དེ་ཡིན་སྙམ། དེས་ན་སེམས་ཅན་ཐམས་ཅད་དམ། རྩ་བའི་མ་གཅིག་པུ་ལ་བསྒོམས་ནས་གསུམ་ནས་བརྒྱའི་བར་ནམ་མཁའ་དང་མཉམ་པར་སྤྲོ་བ་ནི་ཟབ་མྱོང་བ་མེད་པ་ཡིན།
ངའི་གྲྭ་པ་རྣམས་ལ་བསྒོམས་པས་ཀྱང་ལོ་གསུམ་ཐུབ་པར་འདུག་སྟེ་དེ་ཁྲིད་མིན། གཅིག་ལ་མ་སྐྱེས་པའི་དུས་སུ་གཉིས་པ་ལ་ཡང་སྤོར་མི་བཏུབ་གསུང༌། རྩ་བའི་མ་ནས་བསྒོམ་པ་དེ་ཤས་ཆེ་ཆུང་ལ་དགོངས་པ་ཡིན་ཏེ། འདི་ཡང་ཟད་པར་གྱི་ཏིང་ངེ་འཛིན་དང་འདྲ་སྟེ་མི་ཚེ་ལ་བྱམས་པ་གཅིག་པུའི་ཁྲིད་མི་ཚར་གསུང༌། དེས་ན་ངས་གནད་དང་དམིགས་པ་དེས་རྟོག་པའི་གོལ་ས་འདིས་འགོག་པར་འདུག་སྙམ་པ་མི་ཤེས་པས་དམིགས་པ་གཅིག་པུ་མང་བ་ཟབ་སྙམ་སྟེ་ནགས་ཤོད་རྒྱལ་འབྱུང་གི་ལོ་རྒྱུས་གསུང༌། སྡུག་བསྔལ་དང་བྲལ་བར་འདོད་པའི་སྙིང་རྗེ་ཡང་བསྒོམ་ལུགས་དེས་འགྲེ། བྱང་ཆུབ་ཀྱི་སེམས་ནི་སེམས་ཅན་ཐམས་ཅད་བདེ་བ་དང་ལྡན་སྡུག་བསྔལ་དང་བྲལ་བླ་ན་མེད་པའི་བྱང་ཆུབ་ཐོབ་པར་འདོད་པ་ཡིན་ཏེ། བྱམས་པ་སྙིང་རྗེ་ཡོད་པའི་གང་ཟག་ལ་བྱམས་སེམས་སུ་བྱས་ཉན་ཆེའོ། ། འཁོར་བའི་སྡུག་བསྔལ་ལ་འཇིགས་ནས་སངས་རྒྱས་འདོད་ན་ཡང་ཉན་ཐོས་དང་རང་སངས་རྒྱས་ཡིན་པས་དགེ་བའི་བཤེས་གཉེན་ཀུན་གྱིས་འདི་ངོ་མི་ཕྱེད་པར་འདུག་གོ་གསུང་སྟེ་ལོངས་སྐུའི་སྐུ་འབག་ཡིན། སྤྲུལ་སྐུའི་སྐུ་འབག་འབྲི་ན་བྱང་ཆུབ་ཀྱི་སེམས་དེས་ཀུན་ནས་བླངས་པའི་ལུས་ངག་གི་བྱ་བ་ཡིན་ཏེ་ཕྱག་གཅིག་པུ་བྱས་པས་སེམས་ཅན་དེས་འདུལ་བའི་ཞིང་ཁམས་ཐམས་ཅད་དུ་སྨིན་པ་དང་གྲོལ་བའི་རྒྱུར་འགྱུར་ཏེ་སྟོན་པ་འདིས་དེ་བཞིན་གཤེགས་པ་རི་རབ་མར་མེའི་རྒྱལ་པོ་ལ།
ཕྱག་ཅིག་བྱས་པས་སེམས་ཅན་མང་པོ་སྨིན་པ་དང་གྲོལ་བའི་རྒྱུར་འགྱུར་བ་ལྟ་བུ་སྟེ། ཚ་ཚ་དང་ཆུ་གཏོར་སྦྱིན་པ་ལ་སོགས་པ་ཕ་རོལ་ཏུ་ཕྱིན་པ་ཐམས་ཅད་རྗེས་བསྔོ་བ་དང་བཅས་པ་བྱ་གསུང༌། དེས་ན་སྤྲང་ཕྲུག་ཤིག་སྲོ་བཞར་བས་སྐུ་གསུམ་གྱི་རྟེན་དེ་ལྟ་བུ་འབྱུང་བར་འདུག་པས་རབ་ཏུ་བྱུང་བ་ཡིན་གསུང༌། ས་དང་རྡོ་ལ་ཡང་རྟེན་བཟང་པོ་གཏུབ་པར་འདུག་ན་སྐུ་གསུམ་རང་ཆས་ཀྱི་མི་ལ་ཅིའི་ཕྱིར་མི་གཏུབ་སྙམ། སྔོན་མི་ཞིག་གིས་བླ་མ་རིན་པོ་ཆེའི་སྐུ་འབག་ཆེན་པོ་ཞིག་བྲིས་ནས་འོན་དུ་བཅོལ་བས་ཞོ་བསྲུངས་བྱས་ཏེ་བཟང་ཤོས་དེ་ལྟར་འོང་བར་འདུག་གསུང༌། དེ་ནས་ཁྱི་ལུད་ཁུང་དུ་པར་སུ་གནོན་པར་འདུག་གསུང༌། ཡང་ཁྱེད་ལ་ཡི་གེ་ཞིག་འབྲི་ན་ལུས་ཀྱི་གནས་ལུགས་དང་སེམས་ཀྱི་གནས་ལུགས་གཉིས་ཡིན་ཏེ། མཚན་ཉིད་ཀྱི་དབང་དུ་བྱས་ན་སེམས་སྨྲ་བསམ་བརྗོད་མེད་ཡིན་ཏེ་དེ་མཚོན་པར་བྱེད་པའི་ངག་ཡིན་ཏེ་དེ་དང་དོན་ལ་འབྲེལ་བ་མེད། བྱིན་རླབས་ཀྱི་རྟེན་འབྲེལ་གྱི་སྟོབས་ཀྱིས་འཆར་བ་ཡིན། བླ་མ་གདམས་ངག་ཆེ་ཡང་བཤད་དུ་མེད།
སློབ་མ་ཤེས་རབ་ཆེ་ཡང་ཉན་དུ་མེད་པ་ཡིན་གསུང༌། ཡང་གསང་སྔགས་ཀྱི་དབང་དུ་བྱས་ན། ཀྱེ་ཧོ་འདི་ནི་རང་རིག་ཡེ་ཤེས་ཏེ། ངག་གི་ལམ་འདས་ཡིད་ཀྱི་སྤྱོད་ཡུལ་མིན། ། ཞེས་པ་དང༌། ཡང་ཕ་རོལ་ཏུ་ཕྱིན་པ་ལས་ལུས་ཀྱི་གནས་ལུགས་མིག་ཞེས་སྟོན་པ་ཡི་གེ་དེ་མིག་མིན། མིག་ཞེས་པ་མིག་གི་བྱ་བ་བྱེད་པ་ཞིག་ཡོད་དེ་དེ་ལ་འབྲེལ་བ་མེད་གསུང༌། ཡང་གསང་སྔགས་ལ་སྤྱི་གཙུག་ནས་རྐང་མཐིལ་ཡན་ཆད་ལ་རྩ་འཁོར་ལོ་གཙོ་བོ་འདུག་ལུགས་མང་པོ་ཞིག་བཤད་ཀྱང་དེ་ལུས་ཀྱི་གནས་ལུགས་མིན། སྔོན་ང་དཔལ་ནཱ་རོའི་ཆོས་དྲུག་ལ་མཁས་པ་བྱ་སྙམ་ནུས་ལུགས་བཅུ་གསུམ་བྲིས་ནས་བསླབས། བླ་མ་རྩི་ལུང་བ་ན་རེ་ད་རུང་ཟབ་མོ་ཞིག་ཡོད་དེ་གསུང་བ་ལ་དེས་མི་ཤེས་པར་འདུག
ལུས་འདི་ལ་རྩའི་ཡི་གེ་འདི་འདྲ་བ་ཞིག་གནས་འདི་ན་ཡོད་པས་དེར་བསྒོམས་ན་འདི་ལྟར་འོང་བྱ་བ་ཞིག་བསྒོམས་པ་ལས་འབྱུང་སྟེ། སྔར་གྱི་དེ་དང་འབྲེལ་བ་མི་འདུག་པས་སྐུ་འབག་གསུམ་ཡི་གེ་གཉིས་དང་ལྔ་པོ་འདི་བྲེལ་ཞིག་གསུང༌། དམྱལ་བའི་ཇོ་སྲས་མོ་ན་རེ་སྐུ་འབག་ཅིག་འབྲི་བ་ཞུ་ཞེས་གསེར་གཏད་པ་ཁར་བཏབ་སྟེ་གསུམ་ག་ངས་འབྲི་ཡི་བསྣོམས་ཤིག་གསུང༌། འདིའི་སྐབས་དུ་ཀ་མ་ལ་ཤི་ལར་ཤར་སྒོ་བ་རཏྣ་ཨ་ཀར་ཤན་ཏི་བ་བྱ་བ་སེམས་ཙམ་པ་ཅིག་པ། ཨ་བ་དྷུ་ཏཱི་བ་ཆེན་པོ་བྱ་བས་གླེགས་ཤིང་གཉིས་ཀྱི་བར་དུ་ཡི་གེ་མེད་པའི་ཏ་ལའི་ལོ་མ་ཞིག་བཅུག་ནས་དར་མང་པོས་དྲིལ་ནས་ཁྱེད་ལ་འདི་བཅོལ་བས་ཁྱེད་རང་མིན་པ་སུ་ལ་ཡང་མ་བསྟན་ཞེས་པས། དུས་རིང་མོ་ན་བལྟས་པས་གཅེས་པ་ལ་ཡི་གེ་མི་འདུག་པས་འོ་ན་ཡི་གེ་མེད་པ་འདི་ཟབ་པར་བྱུང་སྙམ་ནས་སྨྲ་བསམ་བརྗོད་མེད་ཀྱང་རྟོགས་གསུང༌།། །། ༥༩༦༽ ༄། །མ་རིག་པའི་རྒྱུ་ཚུལ་བཞིན་མ་ཡིན་པ་སྤོངས་བར་གདམས་པ།། ཡང་འདི་སྐད་བདག་གིས་ཐོས་པ་དུས་གཅིག་ན། བླ་མ་རིན་པོ་ཆེའི་ཞལ་ནས།
ན་ནིང་ཕན་ཆད་བསྒྲུབ་ཆུང་མན་ངག་མང་དུ་བཤད་ཀྱང་ངོ་ཅིག་རྟེན་འབྲེལ་མང་དུ་བཤད་དེ། འདི་ལྟར་བྱས་པས་འདི་ལྟར་འོང་བྱ་བ་མང་དུ་བཤད་གསུང༌། ཡང་སྔ་མ་ཉི་ཚེ་བའི་སྟོང་པ་བཤད་དེ་ད་རྣམ་པ་མཆོག་ལྡན་གྱི་སྟོང་པ་བཤད་གསུང༌། དེ་ལ་རྣམ་པར་ཤེས་པ་བསྒྲུབ་པའམ་འཇིག་པའམ་བག་ཆགས་འཇོག་པ་དང་སྤོང་བ་གཉིས་ཡིན་པས། དེ་ཡང་སྡིག་ཅན་གྱི་ཡ་ཐེམས་ཀྱི་དྲིལ་བུ་སྒྲ་བྱུང་བ་ལ་སྐྱབས་འགྲོའི་བག་ཆགས་དམྱལ་བར་སད་པས་ལྷར་སྐྱེས་ནས་མྱ་ངན་ལས་འདས་པ་ལྟ་བུ་ཡིན་ཏེ་ཡོན་བདག་རྣམས་དང་པོ་བླ་མ་དང་དགེ་འདུན་བཟང་པོ་ཐོས་པས་དེའི་བག་ཆགས་ཀྱིས་སྲེད་པས་འདིར་འོང་སྟེ་ལེན་པ་དྲུང་དུ་ཐོན་པ་ཡིན་ཏེ། ངའི་གདམས་ངག་ཟབ་མོ་ཁྱེར་ནས་ལུང་སྟོང་དུ་འོངས་པའི་དུས་སུ་བླ་མའི་གདམས་ངག་དྲན། ནད་དང་སྡུག་བསྔལ་དེ་གང་ནས་ཀྱང་མ་འོངས་གང་དུ་ཡང་མ་སོང་གང་དུ་ཡང་མི་འགག་པར་ཤེས་པས་རང་ལ་ཕན། དེ་ནས་གཞན་ལ་ཡང་དེ་བཞིན་དུ་བྱས་པས་འགྲོ་བའི་སྨན་པར་འགྱུར་ཏེ། འཆི་བའི་དུས་སུ་བར་དོ་དང་པོ་འོད་གསལ་དུ་སངས་རྒྱས་ཏེ་ལུས་དེར་བོར་གསུང༌། སྔོན་ཅོག་རོ་བསྒོམ་པ་ཆེ་ཆུང་གཉིས་ལ་ཆུང་བ་མཁའ་སྤྱོད་དུ་སོང་བ་ལ་ཆེ་བས་ས་གར་ཐོན་ནས་གྲུ་དང་ཟམ་པ་མི་འཇིགས་པར་འཁྱེར་བ་ཟེར་བ་ལ་ཕྲག་དོག་ཡིན་སྙམ་སྟེ།
དེ་གྲུ་དང་ཟམ་པ་དེ་ལ་བརྟེན་ནས་སེམས་ཅན་མང་པོ་སྨིན་པ་དང་གྲོལ་བར་འགྲོ་སྟེ་ཆོས་རྗེ་ཕག་མོ་གྲུ་པ་ལྟ་བུ་གསུང༌། དེ་ནས་དེ་ལྟར་མ་གྱུར་ན་ཞག་ཕྱེད་དང་བཞི་ན་ཤི་བ་དྲན་པས། སྐྱབས་གཞན་མེད་པས་བླ་མ་དྲན་ཏེ་ང་བསྒོམས་སམ། ཐུགས་རྗེ་ཆེན་པོའམ་ཕྱག་རྒྱ་ཆེན་པོ་མན་ངག་བཞིན་དུ་བསྒོམས་ན་སྐྱེ་རྒྱུ་མེད། དེ་ཡང་ད་ལྟ་དང་འདྲ་བ་ཡིན་པས་ལམ་དུ་བཏང་བ་དང་དཀྱིལ་ཀྲུང་བྱ་ལ་སོགས་གསུང༌། དེ་ནས་ཀྱང་ལུས་ལེན་པར་འདོད་ན་ཞིང་ཁམས་དག་པར་ལུས་བླངས་ཏེ་སྔར་གྱི་དགེ་སློང་གི་བག་ཆགས་ཡོད་ན་སངས་རྒྱས་ཀྱིས་དགེ་སློང་དག་ཚུར་ཤོག་གསུང་པས་སྐྲ་དང་ཁ་སྤུ་བྱི་ནས་དགྲ་བཅོམ་བའམ་ཕྱིར་མི་ལྡོག་པ་ཐོབ་ནས་ལམ་ལྷག་མ་སྦྱོང་བར་གསུངས་ནས་འདུག་གསུང༌། དེ་བཞིན་དུ་དགེ་སློང་སྤོང་སེམས་ཅན་དེས་འཁྲིག་པ་ལ་མི་རུང་བར་ཤེས་པ་ནུབ་ཕྱོགས་སུ་མགོན་པོ་ཚེ་དཔག་ཏུ་མེད་པའི་སྤྱན་སྔར་རིན་པོ་ཆེའི་པདྨ་ལ་རྫུས་ཏེ་ཅི་འདྲ་བར་སྐྱེས། སངས་རྒྱས་ཀྱི་འོད་ཀྱིས་ཁ་ཕྱེ་ནས་སངས་རྒྱས་ལ་གདམས་ངག་ཉན་ནས་བྱང་ཆུབ་སེམས་དཔའ་ཕྱིར་མི་ལྡོག་པ་ཐོབ་པར་གསུངས་ཏེ་བག་ཆགས་འཇོག་པ་ཡིན། ཡང་ནག་པོའི་ཐིག་དང་དཀར་པོའི་ཐིག་གཉིས་ལས་མི་དགེ་བ་ཐིག་ནག ཏིལ་ལྟ་བུ་བརྡུངས་པས་བསྡུས་འཇོམས་སུ་སྐྱེ་བའི་བག་ཆགས་འདིར་སྲོག་བཅད་པས་དེའི་བག་ཆགས་ཕར་བཅད་སྙམ་ཙམ་ན་ཚུར་བཅད་ནས་ཞེ་སྡང་གི་ཡུལ་ཁམས་ཐམས་ཅད་དུ་ལྕགས་སྲེགས་ཀྱི་ས་གཞིར་འགྲོ་བ་ཡིན་གསུང༌།
ཡང་གསང་སྔགས་ལས་མཚམས་མེད་བྱེད་པས་ཀྱང་འཆི་ཁར་མན་ངག་ཅིག་བསྒོམ་སྟེ་ལུས་གནད་ཟབ་མོའི་ཏིང་ངེ་འཛིན་གྱིས་ལྷ་དང་མི་གཉིས་སུ་སྐྱེ། ལྷར་སྐྱེ་བ་དེ་ཡང་གཟུགས་ཀྱི་བཅུ་གཉིས་པོ་གང་རུང་དུ་སྐྱེ། གནས་གཙང་མ་སྔར་སྐྱེ་བ་ལ་བག་ཆགས་ཙམ་པོས་མི་འོངས་ཏིང་ངེ་འཛིན་རྟོགས་པ་དགོས་གསུང༌། དེས་ན་ཚངས་པ་ཆོས་ཀྱི་རྒྱལ་པོ་ཡིན་པས་འཁོར་རྣམས་ཁྲིད་ནས་སངས་རྒྱས་ལ་ཆོས་ཉན་པ་ཡོད་པར་གདའ་སྟེ། དེ་ནས་དགྲ་བཅོམ་པའམ་ཕྱིར་མི་ལྡོག་པ་ཐོབ་པ་ཡིན་གསུང༌། དེས་ན་བག་ཆགས་ད་ལྟ་རང་དུ་སྤང་དུ་གཏུབ་སྟེ་འདོད་ཆགས་ལ་སོགས་པ་སྐྱེ་བཞིན་པ་འདི་རང་ཡིན། སྤང་བྱ་དང་གཉེན་པོ་གཉིས་མེད་པས་ཁྱོད་ཀྱིས་གསང་སྔགས་ཀྱི་སྒོ་མང་པོ་ཞིག་འབྱེད་སྙམ་པ་ཡིན། གྲངས་མེད་གསུམ་གྱི་ཕ་རོལ་གཅིག་པུར་སྒུགས་པས་མི་འོང༌། གྲངས་མེད་པ་གསུམ་ན་སངས་རྒྱ་བའི་ལུང་རང་གང་ན་ཡོད། ཤཱཀྱའི་རྒྱལ་པོ་འདི་རང་གྲངས་མེད་གསུམ་དུ་སངས་རྒྱ་བ་ཡིན་པའི་དབང་དུ་བྱས་ན་ཡང༌།
བྲམ་ཟེའི་ཁྱེའུ་སྐར་མ་ལོ་ཉི་ཁྲིར་ཚངས་པར་སྤྱད་པ་ལ་བྲམ་ཟེ་མོ་ཆགས་ནས་ཚེའི་དུས་བྱེད་པ་ལ་ལོ་བཅུ་གཉིས་ཁྱིམ་ཐབས་བྱས་པ་ལ་བསྐལ་པ་འབུམ་མམ་ཉི་ཁྲིར་ཕྱིར་སྙིལ་བ་དང༌། དེད་དཔོན་བྱང་སེམས་ཀྱིས་མི་ནག་མདུང་ཐུང་བསད་པས་བསྐལ་པ་མང་པོར་ཕྱིར་སྙིལ་ཏེ་བྱང་ཆུབ་སེམས་དཔའི་སྤྱོད་པ་རླབས་པོ་ཆེ་རེ་རེས་བསྐལ་པ་མང་པོ་འདུམས་པར་གདའ་བ། གྲངས་མེད་གསུམ་ཁོ་ནས་སངས་རྒྱ་བ་དེ་ལྟ་བུ་སྟོན་པའི་བླ་མ་སྡིག་པའི་བཤེས་གཉེན་ཡིན། གྲངས་མེད་གསུམ་གྱི་དབང་བཙན་དུ་བྱས་ན་གྲངས་མེད་གཉིས་ལ་བསྐལ་པ་དགུ་བཅུ་རྩ་གཉིས་ཡོད་པ་མདོ་ན་གསལ་བར་འདུག་སྟེ་ཅིག་ལ་ཇི་ཙམ་ཡོད་གསུང༌། བསྐལ་པ་བཟང་པོ་འདི་ལ་སངས་རྒྱས་སྟོང་འབྱུང་བ་ལ་དུས་ངེས་པ་མེད་པར་སངས་རྒྱ་བར་འདུག་སྟེ་དེ་བཞིན་གཤེགས་པ་མི་རོ་གན་དྷ་བྱ་བ་སྐྱེ་བ་དགུ་ན་སངས་རྒྱ་བ་ཡང་བཞུགས་ཀྱིན་འདུག་གསུང༌། དེས་ན་བག་ཆགས་ཀྱི་ཉོན་མོངས་ཀྱང་སྐྱེ་བཞིན་པ་འདི་རང་ཡིན་ཏེ་མ་སྐྱེས་པའི་དུས་སུ་གཉེན་པོ་བསྟེན་མི་དགོས། མ་སྐྱེས་སྐྱེ་མེད་ནམ་མཁའ་བཞིན། ། ཆོས་སྐུ་སྐྱེ་མེད་ནམ་མཁའ་བཞིན། ། བྱ་བ་ཡོད་དེ་ལར་རྣམ་པ་མཆོག་ལྡན་གྱི་སྟོང་པ་བྱ་བ་སངས་རྒྱས་ལ་ཡོད་པ་ཡིན་ཏེ། ལྟ་བའི་ཡུལ་ཡིན་ས་བཅུའི་བྱང་ཆུབ་སེམས་དཔའ་ལ་ཡང་ཉོན་མོངས་པའི་སྒྲིབ་པ་བག་ལ་ཉལ་ཕྲ་མོ་ཡོད་དེ་དེ་ལ་ཤེས་བྱའི་སྒྲིབ་པར་བཏགས་པ་ཡིན།
འཕགས་པ་དཀོན་མཆོག་སྤྲིན་ལས། འདོད་ཆགས་ཞེ་སྡང་གཏི་མུག་དང༌། ། གཞན་ཡང་བག་ཆགས་ཞེས་པས། རྒྱ་ཆེ་རོལ་བ་ལས་ཀྱང༌། སྲོད་ལ་བདུད་བརྟུལ་ཐོ་རངས་མངོན་པར་རྫོགས་ཞེས་གཙོ་བོ་ཀུན་ཀྱང་ཟེར་གྱིན་འདུག་གསུང༌། འོ་ན་ས་དང་པོ་བདེན་པ་མཐོང་བའི་དུས་སུ་ཉོན་མོངས་པའི་སྒྲིབ་པ་སྤངས་ཞེས་པས་ཉོན་མོངས་པའི་རང་བཞིན་རྟོགས་པ་ཡིན་ཏེ་མངོན་རྒྱུ་རགས་པ་སྤངས། ས་དྲུག་པས་འབྲིང་སྤངས། དག་པའི་ས་གསུམ་ནས་རྡོ་རྗེ་ལྟ་བུའི་བར་གྱིས་ཤེས་སྒྲིབ་སྤངས་པར་རྗེ་ཕག་མོ་གྲུ་པས་བཞེད་གསུང༌། དེས་ན་ཉི་ཚེ་བའི་སྟོང་པ་འདི་ཁོ་ན་ཟབ་སྟེ་ས་བཅུ་ལས་ཀྱང་རྣམ་པ་མཆོག་ལྡན་མ་གཏོགས་པས་ཉི་ཚེ་བར་སོང་གསུང༌། དེ་ནས་སྡིག་པ་མི་དགེ་བའི་བག་ཆགས་སྤོང་བ་དགེ་བའི་བག་ཆགས་སོགས་པ་ཡིན་ཏེ་དེ་རྣམས་ལ་མཆོག་ལྡན་གྱི་སྟོང་པར་སོང་ཙམ་ན་བྲལ་བའི་ཡོན་ཏན་དང་རྣམ་སྨིན་གྱི་ཡོན་ཏན་གཉིས་ཀྱི་ལག་རྗེས་འབྱུང་གསུང༌།
ཡང་སྒོམ་ཆེན་ཞིག་མི་ཀུན་བསྒོམ་པ་ཡིན་ཟེར་བ་ལ་སྒོམ་རྒྱུ་ནི་མི་འདུག ཅི་སྒོམ་པ་ཡིན་ཟེར་བའི་ལན་དུ། ཁྱེད་རང་གིས་མ་གོ་བ་ཡིན་སྒོམ་གྱི་མྱོང་བ་ཆུང་བ་ཡིན་ཏེ། དེ་ངོ་བོའི་ངོས་ནས་ལྟ་དེ་ལྟར་ཡིན་ཏེ་ཉོན་མོངས་པ་ནི་ས་བཅུ་མན་ཆད་དུ་འོང་བར་བཤད་པས། ཉོན་མོངས་པ་སྐྱེས་ཙམ་ན་ཁྱེད་ཇི་ལྟར་བྱེད། མ་སྐྱེས་པ་དེ་མེད་དུས་སུ་བཙལ་མི་དགོས། བྱུང་ཙམ་ན་སྐྱེ་འགག་གནས་གསུམ་གྱིས་སྟོང་པར་རང་སར་གྲོལ་དགོས་པ་ཡིན། མདང་ཞག་གི་གསེར་འབུམ་འབུལ་བ་དེའང་བྱུང་ནས་དེ་ལ་ཆགས་པ་སྐྱེས་ན་ཇི་ལྟར་སྤོང༌། བོར་ནས་བྲོས་ནས་འགྲོ་དགོས་ཏེ་དེས་མི་ཕན་བསམ་པ་དེ་ལ་བཏགས་ནས་ཡོད་པས་རེས་ངས་ལེན་མ་ནུས་རེས་ང་ལ་མ་ཕུལ། རེས་མ་བླངས་པ་ཡག་སྙམ་སྟེ་མི་ཕན་གསུང༌།
འདི་སྔོན་བྱང་ཆུབ་བརྟན་པ་བྱ་བ་ཚངས་པར་སྤྱོད་པ་ཞིག་ཡོད་པ་ལ་བུད་མེད་བཟང་མོ་ཞིག་མཐོང་བས་ཆགས་པ་སྐྱེས་པ་ལ་བྲོས་ནས་ཕྱིན་པའི་ཕྱིར། སྤྲུལ་པའི་བུད་མེད་དེ་འདྲ་བ་ཞིག་གིས་འདེད་དུ་བཅུག་ནས་སངས་རྒྱས་ཀྱིས་གདུལ་བྱའི་དུས་ལ་བབ་པར་གཟིགས་ནས་དོན་རང་སེམས་ཀྱི་སྤོང་ལུགས་ཀྱིས་སྤངས་པས་མ་འོངས་པའི་ཚིག་བཅད་གཅིག་གསུང༌། དེ་ནས་མོ་རྦབ་ཏུ་ལྷུང་ནས་དེས་དགྲ་བཅོམ་ཐོབ་གསུང༌། དེས་ན་མི་བརྒྱ་དང་སྟོབས་མཉམ་སྡེ་སྣོད་གསུམ་ཤེས། རྣམ་གྲོལ་གྱི་སྤོབས་པ་དད་ལྡན་པའི་ས་དྲུག་པ་དེ་ཡང་ཉོན་མོངས་པས་ཀུན་ནས་བླང་ནས། ཉེར་དགའ་ནོར་འདི་མ་ཐོབ་ན་ད་ཉེར་དགའ་མིན་ཞིག་ཟེར་ནས་ཡོན་བཤད་ཀྱིས་མགོ་བསྐོར་ཏེ། དགེ་སྦྱོང་སྡེ་སྣོད་གསུམ་རྣམ་གྲོལ་གྱི་སྤོབས་པ་དང་ལྡན་པ་ལ་ཕུལ་ཞིག དེ་སུ་ཡིན་ཅི་མ་ཤེས་ཉེར་དགའ་ཡིན་མོད། སྦྱིན་པ་དམ་པ་སེམས་ཀྱི་རྐྱེན་དུ་གྱུར་ཅིག་ཅེས་བསྔོས་ཀྱང༌། རྗེས་ལ་སྦྱིན་བདག་སྙིང་མི་དགའ་བ་དེ་གོའམ།
དེ་བཞིན་དུ་གསེར་འབུམ་ཡང་འགུགས་པའི་སྦྱོར་བ་སྣ་ཚོགས་བྱས་པའི་ཇ་སུན་ལ་སོགས་ཀྱང་རིན་དུ་སོང་སྟེ་ཕུལ་ནས་སྦྱིན་བདག་ཀྱང་མི་དགའ། ཕ་ལ་གསེར་འབུམ་འབུལ་བ་གྲོས་འདྲི་བ་ལ་ཁྱེད་རང་དད་ན་ཕུལ་དེ་མ་ཡིན་ན་གཞན་དུ་ཕུལ་བྱས་ནས། ང་དེ་ལ་འདོད་ཞེན་མེད་པར་བྱས་པ་རང་གིས་དམ་པ་ཅིས་ཀྱང་བཞེས་ཞེས་ཇ་སུན་ཞིག་སྙིང་དེ་ལ་དགའ་བར་དགའ་བ། དེས་ན་ཟངས་འགར་གྱི་གྲུབ་མཐའ་ལ་མི་བརྟེན་པར་ཆགས་པ་མེད་པར་གྱིས་དང༌། སྟན་དེ་རང་གི་འོག་ནས་ཟས་ནོར་འོང་གིས་དེ་མ་ཡིན་ན་ཟན་བྲུལ་འཐོར་བའི་ས་ཉོན་མོངས་དེས་འཆིང་བ་ཡིན་གསུང༌། རང་ཆོས་དང་མཐུན་པ་བྱས་ན་ཟས་གོས་དེ་རང་ནས་འོང་གི་ཕྲག་དོག་ཅན་གྱི་ངན་དུ་སྨྲས་ཀྱང་དོན་ལ་ངན་སྙམ་པ་ཁོ་རང་ལ་ཡང་མེད་ཀྱིས་གསུང༌། དེས་ན་འདུལ་བའི་གནང་བ་རེའི་རྩ་ན་བཀག་པ་རེ་ཡོད་པ་དེ་ལྟར་ཆགས་པ་དང་བྲལ་བས་གཞན་ལ་བླང་བར་ཡང་བཤད་གསུང༌། དགེ་སློང་བླ་མས་ཁང་པ་ཁང་ཆེན་དཔག་ཚད་ལྔ་བརྒྱ་པ་ཁ་ཟས་རོ་བརྒྱ་པ་གོས་སྟོང་ཕྲག་དྲུག་ཅུ་ཡང་གཞན་སྨིན་པ་དང་གྲོལ་བའི་ཆེད་དུ་བཏང་སྟེ། བྱང་ཆུབ་སེམས་དཔའ་བསམ་གྱིས་མི་ཁྱབ་པའི་རྣམ་པར་ཐར་པ་ཡིན་གསུང༌། དེ་ཡིན་པར་བྱིན་རླབས་ཀྱི་ལྟུང་མེད་མང་པོ་འདུག་སྟེ་ཉེར་དགས་ཀྱང་གསེར་སྲང་བྱེ་བ་བསགས་ཀྱང་ལྟུང་བས་མ་གོས་ཏེ་དམྱལ་བར་ལུང་བསྟན་ནས་འདུག་པ་དེ་གོའམ་གསུང༌།
ཡང་འཆར་ཀས་ཁྱིམ་པ་མོ་ལ་ཆོས་སྟོན་པ་ལ་དགེ་བསྙེན་མ་ཨུཏྤ་ལའི་མདོག་གིས་ཆོས་སྦྲང་མའི་རྩི་ལྟ་བུ་སྟོན་སྙམ་ནས་ཉན་དུ་འོངས་པ་ལ། པུས་མོ་གཉིས་སྤྲད་མིག་ནམ་མཁའ་ལ་འཆེལ་ཞིང་ཆོས་སྟོན་པ་མཐོང་ན་སངས་རྒྱས་ཀྱི་དྲུང་དུ་བརྗོད་པས་བཅས་པ་དང༌། ཡང་འཕགས་པ་ཤཱ་རིའི་བུའི་མངོན་ཤེས་ཀྱིས་བལྟས་པས་བད་སའི་རྒྱལ་པོ་ཤང་བའི་བཙུན་མོ་དཔལ་ལྡན་འཁོར་ལྔ་བརྒྱ་དང་བཅས་པ་དེའི་ནུབ་བདེན་པ་མཐོང་བར་གཟིགས་ནས། ཉེས་པ་མེད་སྙམ་ནས་ཆོས་བསྟན་པས་ཐམས་ཅད་རྒྱུན་ཞུགས་ཐོབ་པ་ལ་སོགས་པ་སངས་རྒྱས་ལ་ཞུས་པས་ཤཱ་རིའི་བུ་ལྟ་བུ་ལ་ཉེས་པ་གཏན་མེད་དོ་གསུང༌། རྗེ་རིན་པོ་ཆེའི་ཞལ་ནས་ཁྱིམ་པ་མོ་ལ་དོ་ནུབ་སྐྱབས་འགྲོའི་ཆོས་བཤད་ན་ཐོབ་པ་ལས་ནང་མོ་སྔ་མོར་འགྲོ་ན་ཡང་ཤིན་ཏུ་གནང་བ་ཡིན། དེས་ན་ཚུལ་བཞིན་དུ་ཡིད་ལ་བྱེད་པ་གལ་ཆེ། ཚུལ་བཞིན་མ་ཡིན་པ་ནི་མ་རིག་པའི་རྒྱུ་རང་ཡིན་གསུང༌། འབྲི་གུང་གི་མཁར་ལན་འདི་ཤིན་ཏུ་ལེགས་པ་ཞིག་བྱུང་བས་དེ་ལ་རྒྱུ་གཉིས་ཡིན། ཡང་ན་བླ་མ་དང་དགེ་འདུན་ཐུགས་མཐུན་པའི་འབྲས་བུ་ཡིན་ལ། ཡང་ན་བསོད་ནམས་ཀྱི་འབྲས་བུ་འདིར་སྨིན་ནས་ད་ཉེས་པ་འོང་བའི་མགོ་འདྲེན་ཡིན་པས་འདི་ངན་པ་ཞིག་འོང་བ་ཡིན་པས་དེ་ལ་བཅོས་ཤིག་དགོས་གསུང༌།
དེ་ཡང་ཕ་རོལ་ཏུ་ཕྱིན་པའི་ལུགས་ལྟར་ན་ལེགས་པ་འདི་ལ་ཆགས་པ་མི་བྱ་སྟེ། སེམས་གསུམ་སྔོན་དུ་འགྲོ་བས་བླ་མ་ལ་ཕུལ་ལ་བསྔོ་བ་བྱ་གསུང༌། གསང་སྔགས་ལྟར་ན་ལམ་དུ་བཏང་སྟེ་འདི་ཐུགས་རྗེ་ཆེན་པོ་ཁོ་ནར་བསྒོམས་ལ། དེ་ནས་ཕྱག་རྒྱ་ཆེན་པོར་མ་སོང་བར་དུ་བསྒོམ་སྟེ་རང་སར་དག་ཏུ་ཆུག དེ་བཞིན་དུ་ཙནྜ་ལི་དང་མཚན་བཅས་མཚན་མེད་གང་ཡང་འདྲ་སྟེ་དེ་ལྟར་བསྒོམ་གསུང༌། ངས་ཀྱང་བླ་མ་རྣམས་ལ་ཕུལ་བ་ཡིན་ཁྱེད་རང་རྣམས་ཀྱང་མ་ཆགས་པ་ང་ལ་ཕུལ་གསུང༌།། །།
༥༩༧༽ ༄། །ཆོས་ཐམས་ཅད་སྟོང་པ་དང་སྙིང་རྗེ་གཉིས་སུ་འདུ་བའི་ཚུལ་ལུགས།། ཡང་འདི་སྐད་དུ་གསུང་སྟེ་ངའི་བསམ་པ་ལ་འདི་འདྲ་ཞིག་འབྱུང་སྟེ། རྗེ་རིན་པོ་ཆེའི་སྤྱན་སྔར་བསམ་པས་ཕྱིན་པ་དངོས་སུ་ཕྱིན་པ་གཉིས་བསམ་པའི་སྒོ་ནས་ཁྱད་མི་འདུག་པ་ལ།
བསམ་པ་དེ་ཉིད་ཀྱིས་ལུས་ངག་གི་སྦྱོར་བ་རྒྱུན་མ་ཆད་པར་སྤྱན་སྔར་ཕྱིན་པ་དང་བསམ་པ་དེ་མཐར་ཐུག་སྟེ་ཕྱིན་མ་ཕྱིན་གྱི་རྩིས་གདབ་དང་བྲལ་ན་ཕྱིན་པ་ཡིན་སྙམ་པ་ལས་མི་གཡོ་བར་འདུག་པ་དེ་རང་མཐོང་ཆོས་ཡིན་སྙམ། བསམ་པའི་སྒོ་ནས་ཁྱད་མི་འདུག་པ་སྙམ། དེས་ན་བསམ་པ་དེ་སྦྱོར་བ་ལུས་ངག་གིས་རུས་སུ་ཐོན་པ་ལ་མཐོང་ཆོས་ཟེར་ཏེ་གཉིས་མེད་པའི་གནད་ཀས་རྒྱུ་འབྲས་ཀྱང་དེ་ལྟར་སོང་བ་ལ་ཟེར་སྙམ། རང་ལ་བསམ་པ་གཉིས་མེད་པའི་གནད་ཀས་སྦྱིན་པ་གཞན་ལ་བཏང་བས་ལོངས་སྤྱོད་རང་ལ་འོང་བ་དེ་ཡང་རང་གི་བསམ་པ། སེར་སྣ་དེ་ཡུལ་བུད་ནས་བསམ་པ་ལོངས་སྤྱོད་དུ་སོང་བས་དེ་ལྟར་ཡིན་ལ་དེའི་གནད་ཀྱང་བསམ་པ་སེམས་གསུམ་དུ་སྐྱེས་པས་འབྲས་བུ་བདེ་བ་དང་ལྡན་སྡུག་བསྔལ་དང་བྲལ། བླ་ན་མེད་པའི་བྱང་ཆུབ་ཐོབ་པ་ཡང་ཁྱད་མེད་པ་ལ་བསམ་པ་དེའི་རྗེས་སུ་སྦྱོར་བ་རྒྱུན་མ་ཆད་པས་དེའི་རང་བཞིན་དུ་འགྱུར་བ་ལ་གཟུགས་སྐུ་གཉིས་ཀྱི་མཐོང་ཆོས་ཟེར་ལ་དེ་ལས་གཞན་དུ་མེད་སྙམ། དེས་ན་གང་དང་གང་གིས་བསམ་པ་དེ་རུས་སུ་བཏོན་པས་དེ་དེར་འཕྲལ་ལ་འགྱུར་ཏེ་བླ་མ་ཡང་དག་པར་རྫོགས་པའི་སངས་རྒྱས་ལ་ངང་པའི་དད་པ་སྐྱེས་པ་དང༌། བསམ་པ་དེ་རང་སངས་རྒྱས་སུ་སོང་བས་དེ་རུས་སུ་བཏོན་པས་དེར་འགྱུར། དེ་བཞིན་དུ་བླ་མ་དེ་སྐུ་གསུམ་གང་མཐོང་བ་ཡང་རང་གི་བསམ་པའི་རིམ་པ་ཡིན་ལ། དེ་ལྟར་རྒྱུ་སེམས་ཉིད་རྐྱེན་བླ་མའི་མཐོང་ལུགས་ཀྱིས་དེ་ལྟར་སྐྱེས་པ་དེ་ལ།
རྐྱེན་ལས་སྐྱེས་ཟེར་བ་ཡིན་ཏེ་དེ་རུས་སུ་ཐོན་པ་ལ་བླ་མ་གང་དུ་མཐོང་བ་དེར་གྱུར་པ་ལ་བླ་མའི་བྱིན་རླབས་ཟེར་བར་འདུག་སྟེ། བླ་མ་རང་ལ་འཕོ་གསུང་བ་ཡང་དེ་ཡིན་བླ་མ་དང་གཉིས་སུ་མེད་པར་ཕྲུགས་རྩེར་སོང་བ་ཡང་དེ་ཡིན་སྙམ། དེའི་ཕྱིར་ན་གཅེས་པ་བཅུའི་མ་ཡེངས་པ་དང་མི་འདའ་བ་གཉིས་པོར་ལམ་དང་དམ་ཚིག་རྫོགས་ཞེས་པ་མ་ཡེངས་པ་གལ་ཆེ་བ་ཡང་མཐོང་ཆོས་འགྲུབ་པ་ཡིན། སྐྱེས་ནས་མྱོང་འགྱུར་དང་ལན་གྲངས་གཞན་ལ་འགྱུར་བ་ཀུན་ཀྱང་བསམ་པ་དེ་ལྟ་བུ་ལན་རེ་གཉིས་མེད་སྐྱེས་ཀྱང་སྦྱོར་བ་རྒྱུན་ཆད་མེད་པས། ནམ་ཞིག་རྐྱེན་དང་ཕྲད་ན་དེ་ལྟར་འགྱུར་ལ། དེ་མིན་ན་བག་ལ་ཉལ་དུ་ཡོད་པ་ཡིན་སྙམ། དེ་རྣམས་ཐམས་ཅད་ཀྱི་བསམ་སྦྱོར་རྒྱུན་མི་འཆད་པའི་མན་ངག་དུས་རབ་འབྲིང་གསུམ་དུ་དམ་བཅས་པས་བསམ་པ་དེ་རུས་སུ་འདོན་པར་འགྲོ་བར་འདུག་སྟེ། བསམ་པ་དེ་དང་རྗེས་གཉིས་གལ་ཆེ་སྟེ་སྦྱོར་བ་ཅི་བྱས་ཐམས་ཅད་དེ་ལས་མ་འདས་པས་ཞིང་བསམ་པ་དངོས་པོ་གསུམ་གཅིག་པའི་གནད་ཀ་ཡང་དེ་ཡིན་ཏེ་བསམ་པ་འབའ་ཞིག་ལས་ལོགས་པ་མི་འདུག་སྙམ། ཡང་བསམ་པ་ཁ་ཟས་འདོད་སྲེད་ཅན་དེ་དངོས་པོའི་རྗེས་སུ་འབྲངས་ན་ཡི་དྭགས་སུ་སྐྱེ་ལ། བད་མཁྲིས་ཀྱི་ནད་ལྟ་བུའི་འདོད་སྲེད་དང་མ་བྲལ་ན་ཡི་དྭགས་ཀྱི་ལས་དག་གསུང་བ་ཡང་དེ་དང་འདྲ་སྙམ།
དེ་ལྟར་སེམས་གསུམ་གྱི་རྗེས་སུ་འབྲངས་པའི་འདུ་བྱེད་རྣམ་ཤེས་ཐམས་ཅད་ཀྱང་སེམས་གསུམ་རང་དུ་འགྲོ་སྟེ། ཇི་སྙེད་མཁྱེན་པ་དེའི་གཤིས་ལ་འཕོ་འགྱུར་མེད་པ་ཇི་ལྟ་བ་ཡིན་སྙམ། དེས་ན་ཆོས་ཐམས་ཅད་སྟོང་པ་ཉིད་དང་སྙིང་རྗེར་འདུས་པ་ཡང་དེ་ཡིན། དེ་གཉིས་རུས་སུ་ཐོན་པས་སྐུ་གཉིས་འབྱུང་སྟེ་དམ་པ་ནི་ཐོབ་པར་ཤོག་ཀྱང་དེ་ཡིན། དེ་ལ་རྟེན་འབྲེལ་གསུམ་འགྲིག་ལ་དུས་གནད་ཀྱི་གོ་བ་ཡང་རྐྱེན་དེར་འདུག་སྙམ། རྐྱེན་བླ་མའི་མཐོང་ཆོས་མྱུར་བ་ཡང༌། གཞན་པས་བླ་མ་བཟང་བས་དང་བའི་དད་པ་ལ་སོགས་ཁྱད་པར་ཅན་སྐྱེ་ལ་གཞན་ལ་དེ་ཙམ་མི་སྐྱེ་སྟེ། བྱམས་པ་མ་ལ་ཕལ་ཆེར་སྐྱེ་བ་ཡང་ཡིད་དུ་འོང་བའི་ནང་ནས་མ་མཆོག་ཡིན་པས་དེ་ལ་མཚོན་སྙམ་པ་ལགས། འདི་ལྟར་མིན་ན་བླ་མ་མཁའ་འགྲོ་བཟོད་པར་མཛོད།། །། ༥༩༨༽
༄། །སངས་རྒྱས་དང་ཉན་རང་གཉིས་ཀྱི་སྤངས་རྟོགས་ཀྱི་ཁྱད་པར་བསྟན་པ།། ཡང་འདི་སྐད་བདག་གིས་ཐོས་པ་དུས་གཅིག་ན། བླ་མ་རིན་པོ་ཆེའི་ཞལ་ནས་ཡང་དག་པར་རྫོགས་པའི་སངས་རྒྱས་འདིས་དང་པོར་བྱང་ཆུབ་མཆོག་ཏུ་ཐུགས་བསྐྱེད། བར་དུ་གྲངས་མེད་གསུམ་དུ་ཚོགས་བསགས། མཐའ་མར་རྡོ་རྗེའི་གདན་དུ་བྱང་ཆུབ་ཀྱི་ཤིང་དྲུང་དུ་སྲོད་ལ་བདུད་བརྟུལ། ཐོ་རངས་བྱང་ཆུབ་ཏུ་སངས་རྒྱ་བ་ཡང་སྤངས་རྟོགས་ཕུན་སུམ་ཚོགས་པ་ཐོབ་པ་སངས་རྒྱས་ཏེ། ཉོན་མོངས་པ་དང་ཤེས་བྱའི་སྒྲིབ་པ་མ་ལུས་པར་སྤངས་ཏེ་བྲལ་བའི་ཡོན་ཏན་སྟོབས་བཅུ་མི་འཇིགས་པ་བཞི། སངས་རྒྱས་ཀྱི་ཆོས་མ་འདྲེས་པ་བཅོ་བརྒྱད། རྣམ་སྨིན་གྱི་ཡོན་ཏན་མཚན་དང་དཔེ་བྱད་མང་པོ་མངའ་སྟེ། སྤངས་པ་ཕུན་སུམ་ཚོགས་པ་དང་རྟོགས་པ་ཇི་ལྟ་བ་མཁྱེན་པ་ནི་ཆོས་ཐམས་ཅད་གདོད་ནས་རང་བཞིན་གྱིས་སྐྱེ་བ་མེད་པར་མཁྱེན་པ།
སེམས་ཅན་རྣམས་ཀྱི་རྒྱུད་ཀྱི་ཉོན་མོངས་པ་དང་བཅས་པ་ལ་ཉོན་མོངས་པ་འདོད་ཆགས་དང་བཅས་ཞེས་ཇི་ལྟ་བ་བཞིན་དུ་མཁྱེན་ཏེ། དེ་བཞིན་དུ་ཞེ་སྡང་དང་གཏི་མུག་དང་བཅས་སོ་ཞེས་སྣོད་བཅུད་མ་ལུས་པ་ཐམས་ཅད་སྐྱེ་བར་བྱེད་པའི་རྒྱུ་གནས་པར་བྱེད་པའི་གཞི། འཇིག་པར་བྱེད་པའི་རྐྱེན་ལ་མི་མཁྱེན་པ་སྐྲ་རྩེ་ཙམ་ཡང་མེད་པ་ཡིན་ཏེ། དེ་ལྟར་མཁྱེན་པ་གཉིས་ཐུགས་སུ་ཆུད་པ་ཡིན་ཏེ། སེམས་ཅན་ཐམས་ཅད་ཀྱི་བསམ་པ་དང་བག་ལ་ཉལ་དུས་གཅིག་ཏུ་སོ་སོར་མ་ལུས་པ་མཁྱེན་པ་ཡིན། ཉན་ཐོས་དང་རང་སངས་རྒྱས་ཀྱི་ཉོན་མོངས་པ་རགས་པ་སྤངས་ཀྱང༌། བག་ཆགས་ཀྱི་མཚམས་སྦྱོར་བའི་ཉོན་མོངས་པ་ལ་ཤེས་བྱའི་སྒྲིབ་པ་མཛད་པ་སྟེ་མ་སྤངས། རྟོག་པ་སྤངས་ཀྱང་སྣང་སྟོང་ཟུང་དུ་མ་ཆུད་པས་སྟོང་པ་ཕྱོགས་གཅིག་གམ་ཉི་ཚེ་བ་ཡིན་ཏེ་ཇི་ལྟ་བར་མཁྱེན། མཉམ་པར་མ་བཞག་པར་གཞན་གྱི་ཁམས་དང་བག་ལ་ཉལ་ལ་སོགས་མི་ཤེས་ཇི་སྙེད་པར་མཁྱེན་ཏེ། མདོར་ན་བདག་མེད་གཉིས་ཀྱི་དོན་མ་རྟོགས་པ་ཡིན་གསུང༌།། །།
༥༩༩༽ ༄། །འཁྲུལ་འཁོར་དང་དམིགས་པ་སོགས་སེམས་གནས་ཐབས་གཅིག་པུ་ཡིན་པ།། ཡང་འདི་སྐད་བདག་གིས་ཐོས་པ་དུས་གཅིག་ན། བླ་མ་ཞིག་གིས་ལུས་ཀྱི་འཁྲུལ་འཁོར། སེམས་ཀྱི་དམིགས་པ། རླུང་གི་མན་ངག་ལ་སོགས་པ་མ་བསྟན་དགུ་བསྟན་ཀྱང་སེམས་གནས་པའི་ཏིང་ངེ་འཛིན་ཞིག་འཚོལ་བ་ཡིན་ཏེ། དེ་གང་ཡིན་ན་རང་གི་སེམས་རྒྱུད་འདི་ལ་མི་རྟོག་པ་སེ་གོལ་རེ་ཙམ་ཡོད་དམ། དེ་ཡོད་ན་ཡང་ཕྱི་ནང་གི་ཆགས་སྡང་ཐམས་ཅད་སྤངས་ནས་དབེན་པར་གཅིག་པུར་བསྐྱངས་ཏེ། སེ་གོལ་གཉིས་གསུམ་བཞི་ཙམ་ཟན་ཁམ་ལྡད་ཡུན་ཙམ་མམ་ཇ་སུན་ཞིག་གི་བར་ཙམ་མམ། ཉི་མ་ཕྱེད་ཚུན་ཆད་ཙམ་རབ་འབྲིང་གསུམ་གང་ཡོད་པ་དེ་བླ་མས་བསྟན་ནས་བསྒོམ་པ་ཡིན་ཏེ།
དེ་ཡེ་ནས་རང་ལ་ཡོད་པ་ཡིན་ཏེ་ངོ་བོ་དེ་ཉིད་ཡིན། དེ་རྣམ་རྟོག་པ་གློ་བུར་བས་བར་དུ་བཅད་པ་ཡིན་ཏེ་དེའི་ངང་དུ་ཉོན་མོངས་དང་རྟོག་པ་ཐམས་ཅད་ཞི་ནས་གནས་པ་དེ་ལ་ཞི་གནས་ཟེར་བ་ཡིན་ཏིང་ངེ་འཛིན་ཟེར་བ་ཡིན། རྟོག་པ་གང་ལ་ཟེར་ན་སེམས་ཀྱི་གནས་ལུགས་དེ་ལྟར་ཡིན་པར་ཡེ་ནས་རྟོགས་ཤིང་ངེས་ཤེས་སྐྱེས་པ་དེ་ལ་ཟེར་བ་ཡིན་ཏེ། དེ་ལྟར་རྟོགས་པ་སྣོད་ཀྱི་བར་དུ་རྟོག་པ་དེ་ཉིད་མི་རྟོག་པ་འབའ་ཞིག་ཏུ་གྱུར་ཏེ་མཐར་ཐུག་པ་ལ་དགྲ་བཅོམ་པ་ཟེར་བ་ཡིན། བྱང་ཆུབ་སེམས་ནི་རྣམ་པ་མཆོག་ལྡན་གྱི་སྟོང་པ་ཡིན་ཏེ་རྟོག་པ་དང་མི་རྟོག་པ་གཉིས་མེད། རང་དང་གཞན་གཉིས་མེད་པ་ཡིན་ཏེ་མཉམ་པ་ཉིད་ཆེན་པོ་གཅིག་ཏུ་གྱུར་པ་ཡིན་གསུང༌། འཁོར་བར་འཁྱམས་པའི་རྒྱུ་སྲེད་ལེན་ཡིན་ཏེ་ཆགས་སྡང་གཉིས་ཡིན་པས་བླ་མའི་གདམས་པ་ནི་མིན། ལུང་འདུལ་བ་ལས་བར་དོ་བཤད་པ་ལ་རིགས་དྲུག་ལ་དམྱལ་བ་རྫུས་སྐྱེས་འབའ་ཞིག་གཞན་སྐྱེ་གནས་བཞིས་བསྡུས་པ་ཡིན་ཏེ། བར་དོར་ཕ་མ་གཉིས་འབའ་ཞིག་འོང་བའི་གཏད་མེད་དེ་ཆགས་སྡང་འགོགས་དགོས། དེ་ཡང་ད་ལྟ་ནས་དབང་པོ་ལྔའི་ཡུལ་དུ་གྱུར་པ་འདི་ལ་ཆགས་སྡང་སྐྱེ་སྟེ་གཟུགས་མཛེས་པ་ལ་ཆགས་པ་སྐྱེ།
མི་སྡུག་པ་ལ་སྡང་བ་སྐྱེ། གང་དུ་ཡང་མི་ཤེས་པ་ལ་གཏི་མུག་སྐྱེ་སྟེ་དེ་ཡང་ཆགས་སྡང་གཉིས་ཀྱི་ཆོས་ཉིད་མ་ཤེས་པ་ལ་ནི་གཏི་མུག་ཡིན་ཏེ་གསུམ་པོ་དུས་གཅིག་ལ་སྐྱེ་བ་ཡིན་གསུང་སྟེ། ད་ལྟ་བསྒོམ་པ་ཀུན་ཤར་མོ་མཐོང་ན་གླུ་སྙན་པ་ལ་སྤྱིལ་བོའི་བུག་པ་ད་ལྟ་རང་ཕུག་ཟིན། བླ་མ་མཐོང་ན་གཡས་སུ་ཟུལ་ལུ་ལུ་གཡོན་དུ་ཟུལ་ལུ་ལུ་འགྲོ་གསུང༌། དེ་ལ་ཕ་རོལ་ཏུ་ཕྱིན་པ་ལྟར་ན་ལུས་དྲན་པ་ཉེ་བར་བཞག་པ་བསྒོམ་སྟེ། ལུས་ཀྱི་ཕྱི་ནང་བསྒྱུར་བའམ་མི་གཙང་བའི་རྫས་སུམ་ཅུ་རྣམ་པར་བམ་པ་རྣམ་པར་སྔོ་བ་ལ་སོགས་སུ་བསྒོམ་སྟེ། མདོར་ན་བྱང་ཆུབ་ཀྱི་ཆོས་སུམ་ཅུ་རྩ་བདུན་གྱིས་ཁྱད་པར་དུ་བྱས་པ་འདི་བྱང་ཆུབ་སེམས་དཔའི་ཐེག་པའི་ཆོས་ཡིན་ཏེ་གསང་སྔགས་ཀྱི་ལམ་ཡང་འདི་ཁོ་ན་ཡིན་གསུང༌། སྡང་བའི་གཉེན་པོ་བྱམས་པ་ལ་སོགས་ཡིན་ཏེ་ཁ་བག་འགྱང་བར་དེར་བྱམས་པས་སླེབས་པ་ཡང་དཀའ་གསུང༌། གསང་སྔགས་ལྟར་ན་སྣོད་གཞལ་ཡས་ཁང་བཅུད་ལྷར་བསྒོམ་པ་ཡིན་ཏེ་ཐམས་ཅད་ཀྱང་སངས་རྒྱས་ལས་མ་འདས་པས། ཐུགས་རྗེ་ཆེན་པོ་འབའ་ཞིག་ཏུ་བསྒོམས་པས་ཆགས་སྡང་ལྡོག་སྟེ་སྐད་ཅིག་མ་དང་པོ་ལ་ཆགས་སྡང་དུ་སོང་སྟེ་གཉིས་པ་གསུམ་པ་ལ་རྒོད་རེ་བྲོར་འོང་གསུང༌།
ནང་གི་ལུས་ལ་ལུས་ཀྱི་རྗེས་སུ་བལྟ་ཞིང་བརྩོན་འགྲུས་ཅན་ཤེས་བཞིན་དང་ལྡན་པ་དྲན་པ་དང་ལྡན་པས་དེ་མི་དམིགས་པའི་ཚུལ་གྱིས་ཞེས་པའི་བར་རམ། རྣམ་པར་བམ་སྔོ་ཡང་དུར་ཁྲོད་ན་བྲིས་ཡོད་པ་དེ་ཡིན་གསུང༌། དེ་ལ་རང་འཁོར་བའི་རྒྱུ་ཆགས་སྡང་ལྡོག་པ་ལ་དུས་ཐམས་ཅད་དུ་བསྒོམས་པ་ཉེ་བར་མཁོ་བའི་ཕྱག་རྒྱ་ཆེན་པོ་དེ་བསྒོམ་དགོས་པ་ཡིན་ཏེ། དང་པོ་ཡུལ་དེ་འདོད་ཆགས་རང་དུ་འོང་བ་གཉིས་པ་ནས་གསུམ་པ་ན་ཕར་ཕྱག་རྒྱ་ཆེན་པོར་འགྲོ་བ་ཡིན། རྣ་བའི་དབང་པོ་ནས་འཕོས་ན་མིའམ་ཅིར་སྐྱེ་བ་ཡིན་ཏེ་དེའི་སྒོ་ཧཱུྂ་གི་འགེགས་པ་ཡང་གནད་གཅིག་ཡིན་ཏེ། ཡང་སྒྲ་སྙན་མི་སྙན་གཉིས་ལ་བསྒོམ། སྣའི་ཡུལ་ཡང་བླ་དབྱེ་ཐང་གཞུག་གི་རྣམ་སྣང་ལ་འགེབས། ཅ་ཐང་འགོའི་དུ་རུ་ཀ་ལ་ཤེས་པ་སྤྲོ་སིང་ངེ་བག་གྲོ་འུར་གྱིས་འགྲོ་བའི་སྒོམ་དེས་ཀྱང་ཅུང་མི་འོང་བས་རོ་སྙོམ་དགོས་གསུང༌། ལྕེའི་ཡུལ་དུ་རོ་ཡང་མིད་པ་སོར་བཞི་འདས་ནས་འགྲངས་པ་ཞིག་གིས་ཆོག་པ་ཡིན་ཏེ། ཐུལ་རུག་ཁུ་བ་སྟོན་པ་འགྲངས་པར་བཟའ།
སྔོན་ང་ཡུལ་ལྷོ་ན་ཟས་ཀྱི་ནས་ཆོག་པས་འདོན་པ་བྲིམ་གསུང༌། རྗེ་མི་ལ་ཡང་ཟྭ་ཚ་མེད་ཀྱིས་དོན་གྲུབ་སྟེ་སྨན་བྱ་བ་རང་ཅི་ལ་ཟེར། ང་རང་གི་སློབ་མ་ལྷ་རྗེ་ལ་ཟེར་བ་ཡིན་ཏེ། སྐྱེ་བར་བྱེད་པའི་རྒྱུ། གནས་པར་བྱེད་པའི་གཞི། འཇིག་པའི་རྐྱེན་ཤེས་སམ་གསུང༌། སྟོང་གསུམ་གྱི་འཇིག་རྟེན་འདིའི་རྩི་སྨན་ཐམས་ཅད་བྱང་ཆུབ་ཀྱི་སེམས་ལས་བྱུང་སྟེ། སྨན་གྱི་ལྷ་མོ་བདུད་རྩི་འོད་ལྗང་མ་དང༌། རྩིའི་ལྷ་མོ་གྲུབ་པའི་བློ་གྲོས་མ་དང༌། ཤིང་གི་ལྷ་མོ་གསུམ་གྱིས་བྱིན་གྱིས་རླབས་ནས།
འདི་བཟང་འདི་ངན་མེད་པར་སྨན་གྱི་བྱ་བ་བྱེད་དེ་རང་གཞན་ཐམས་ཅད་ཀྱི་དོན་འབྱུང་གསུང༌། སྔོན་བླ་མ་རིན་པོ་ཆེའི་སྤྱན་སྔར་སྙགས་སྟོན་བྱ་བ་ཆང་མེད་ན་རླུང་སྐྱེ་བ་ཞིག་ལ། དགེ་སློང་གིས་རླུང་མི་ལང་བའི་བཅོས་ཁོ་བོ་རང་གི་བྱེད་གསུངས་པ་ལ་བརྟེན་ནས་བྱས་པའི་ཡིད་ཆེས་ཀྱི་བྱིན་རླབས་ཀྱི་ད་རུང་དུ་ཆང་མི་འཐུང་བར་ཡོད་དེ་རླུང་སཽས་སྐད་གསུང༌། རེག་བྱ་ཡང་ཚོར་བ་འཇམ་རྩུབ་ཚོར་བ་བདེ་སྡུག་བཏང་སྙོམས་གསུམ་ཡིན་ཏེ། སྡུག་པ་ནད་ལྟ་བུ་ཡིན་ན་ཡང་བསྒོམས་པས་དང་པོ་ནད་དུ་འོང༌། ཟུག་གཟེར་ཡང་ཆེ་སྐད་ཅིག་མ་གཉིས་གསུམ་ན་ཕར་ལ་ཕྱག་རྒྱ་ཆེན་པོ་རང་དུ་འགྲོ་བ་ཡིན་ཏེ། འདི་ལ་སྔོན་ང་བྲག་ཁུང་སྟོང་པ་དེ་རང་དུ་མཛེ་བྱུང་ཙམ་ན་ད་འཆི་ལུགས་མི་འདྲ་བ་ཞིག་བྱ་སྙམ་སྟེ་ཐེ་གུའི་ལས་ཡིན་པ་ལ་དེ་ངོ་ཚ་བས། བླ་མ་དམ་པ་དེའི་གདམས་པ་ཉམས་སུ་ལེན་ལུགས་མི་འདྲ་བ་ཞིག་བྱ་དགོས་སྙམ་ནས་ལུས་ལྷ། ངག་སྔགས། སེམས་ཕྱག་རྒྱ་ཆེན་པོ་བསྒོམས་པས་ཞག་གསུམ་ན་མི་འདྲ་བའི་ལས་དག་པ་ཡིན་ཏེ།
དེ་ཡང་ལུས་ངག་གཉིས་ལས་སེམས་ཕྱག་རྒྱ་ཆེན་པོ་ནི་མི་འོང་ཡང་གསུང་སྟེ། དེས་ན་ང་ལ་བླ་མ་རིན་པོ་ཆེ་བས་མཛེ་འདི་དྲིན་ཆེ་གསུང་འུར་དེད་དུ་ཡང་གྲགས་ཏེ། ཕ་སྤད་སྣ་ཅིག་བྱའམ་ཁྲིད་དང་ཕན་སེམས་ཀྱིས་གཞན་སྐྱོང་བ་འདི་ཆོས་ཡིན་ནམ་སྙམ་སྟེ། འདི་ཡང་མིན་པར་འདུག་ཞག་གསུམ་གསུམ་ཤིང་དྲུང་དུ་ལུས་ངག་ཡིད་གསུམ་དེ་དང་མི་འབྲལ་བར་སྒོམ་སུས་ནུས་སམ། མི་ནུས་འོ་སྐོལ་གྱི་མི་ལུས་ཀྱང་སྤྱོད་པ་འདིས་མི་ཐོབ་གསུང༌།། །། ༦༠༠༽ ༄། །གེགས་སེལ་གྱི་གདམས་ངག་རྣམ་གསུམ་རིགས་དབྱེ་ཞེས་པ།། ན་མོ་གུ་རུ། རྗེ་རིན་པོ་ཆེའི་ཞལ་ནས་གེགས་སེལ་གྱི་གདམས་ངག་ཅིག་བྱ་ན། དེ་ཡང་རྣམ་གསུམ་རིགས་དབྱེའམ་ཞེས་གང་རུང་དུ་མིང་འདོགས་པར་འདུག་སྟེ།
ཕྱི་རོལ་བདུད། ཏིང་ངེ་འཛིན་སེམས། འབྱུང་བ་ལུས་འཁྲུགས་ཀྱི་བར་ཆད་གསུམ་པོ་དེ་ངོས་བཟུང་ན། མ་བསྒོམས་པའི་དུས་སུ་ཁམས་མི་བདེ་ཟང་ཟིང་མང་ལ་བསྒོམ་པ་དང་བདེ་བ་དང༌། མ་བསྒོམས་ན་བདེ་ལ་བསྒོམས་ན་མི་བདེ་བ་དང༌། བསྒོམས་མ་བསྒོམ་མེད་པར་མི་བདེ་བ་གསུམ་གོ་རིམ་ལྟར། དེའི་གེགས་སེལ་གསུམ་ལ་སྔགས་བཟླས་སྔགས་མདུད་སྲུང་འཁོར་ལ་སོགས་སྲུང་བ་སུམ་ཅུ་ལྟར་དང༌། སེམས་ཀྱི་དམིགས་པ་ལུས་ཀྱི་འཁྲུལ་འཁོར་དང༌། སྨན་དང་འཁྲུལ་འཁོར་ལ་སོགས་གསུམ་གྱིས་བཅོས་གསུང་བ་ལ་ངས་ཉམས་སུ་བླངས་ཏེ་ཕན་ཏུ་མ་ཚོར། བོད་ཡུལ་གྱི་རྣལ་འབྱོར་པ་ཞིག་ལ་ང་ཡུན་རིང་བས་ལོ་དགུ་ནས་ཉི་མ་དེ་རིང་ཕན་ཆད་ཡིན་ཏེ།
སྐྱོན་ཡང་གནས་སྦྱོང་ལོ་ལྔ་བྱས་པ་ཡིན་ཏེ་ཕན་པ་མ་བྱུང་གསུང༌། ངའི་ཟས་ནོར་གོང་བའི་ཁབ་ཚུན་ཆད་རྩི་ལུང་དུ་འདི་རྣམས་ལ་ཟད་པར་བྱས་གསུང༌། འོ་ན་གང་ཕན་སྙམ་ན་ང་རང་ལ་ཉམས་སུ་མྱོང་བ་ཞིག་ཡོད་དེ། དེ་ལ་རིགས་གསུམ་དེ་དབྱེ་ཡང་མིང་འདོགས་གང་ཡིན་ཡང་གདམས་པ་གཅིག་ལ་གནད་དུ་བསྣུན་པས་ཆོག་སྟེ་བསྐྱེད་རིམ་ལ་སེམས་གསུམ་སྔོན་དུ་འགྲོ་བའི་ཇོ་བོ་ཐུགས་རྗེ་ཆེན་པོ་བསྒོམ་ཞིག འདམ་པའི་མི་ཁམས་མི་བདེ་བ་ཞིག་ལ་བསྟན་པས་གནོད་བྱེད་རྒྱབ་ན་བསྡད་ནས་མ་བསྒོམ་ཟེར། དེ་ནས་ཞག་འགའ་ནས་ཀྱང་མ་གི་ན་ངོས་ཡ་ཅིག་པགས་པ་བུད་ནས་ང་འདི་ལྟར་སོང་ཟེར་ཡིན་ཡར་འགྲོ་ཕྱིར་འགྲོ་བྱེད་ཅིང་འདུག་ལོ། ། དེ་ནས་ཁམས་བདེ་ནས་ཕྱིས་འདམ་དུ་ང་ལ་བསྙེན་བཀུར་ཀྱང་བྱས་ཏེ་ཁྱེད་རང་གི་དྲག་སྔགས་རྒྱབ་ཀྱང་བྱས་ཏེ། ཁྱེད་རང་གི་དྲག་སྔགས་རྒྱབ་ཀྱང་མི་ཐོན་པར་གདའ་བ་གནད་དུ་མ་སོང་བས་གསུང༌། དེ་བཞིན་དུ་རྫོགས་རིམ་ལ་ཡང་གཏུམ་མོ་བཏབ་ཀྱང་དྲོད་མ་བྱུང་ཡང་གཅིག་ཤོས་བུད་ནས་འགྲོ་བར་འདུག་གསུང༌། ཡང་ཁམས་མི་བདེ་བ་ཞིག་ལ་རྨི་ལམ་བཏབ་པས་དེས་སོས་གསུང༌།
ཕྱག་རྒྱ་ཆེན་པོ་གཅིག་པུ་བླ་མའི་མན་ངག་བཞིན་བསྒོམས་པས་ཐམས་ཅད་སེལ་ཏེ། ལྷོ་ཞིག་ཉི་མ་རེ་ལ་དམིགས་པ་བཅོ་བརྒྱད་བྱུང་ན་ཡང་དེ་ལ་དགའ་གསུང༌། དམིགས་པ་ལ་ཟད་པ་མེད་དེ་ཟད་པར་གྱི་ཏིང་ངེ་འཛིན་གཅིག་པུ་ལ་ཁ་དོག་དབྱིབས་སོགས་རྡུལ་ཕྲ་རབ་ནས་རི་རབ་ཀྱི་བར་དུ་ཁྲིད་ན་བསམ་གྱིས་མི་ཁྱབ་སྟེ། ཐམས་ཅད་དེ་དང་འདྲ་བ་ཡིན་ཞེས་ཞག་རེ་རིན་ཆེན་རྡོ་རྗེ་དང་རྒྱལ་འབྱུང་གི་ལོ་རྒྱུས་ཀྱང་གསུང༌། གཅིག་གིས་ཆོག་པའི་གནད་ཀྱང་ལུང་ནས་དེ་བཞིན་གཤེགས་པས་དགེ་སློང་ཉིས་བརྒྱ་དང་བཅས་པ་ལ་གཉིས་ཀྱིས་མ་ལོངས་པ། དབྱར་ཟླ་བ་གསུམ་རྟའི་ཆས་ནས་རུལ་གསོལ་བ་དེ་སྔོན་བྲམ་ཟེའི་དུས་ན་ཉི་འོག་གི་རྒྱལ་པོས་འོད་བསྲུངས་འཁོར་བཅས་ལ་ནས་རུལ་ཟ་རྒྱུ་ཡིན་ཞེས་བརྗོད་པ་དང༌། ཡང་གཉིས་ཀྱིས་ལྷའི་ཞལ་ཟས་ཟ་རྒྱུ་ཡིན་བྱ་བ་བདུད་དུ་བཤད། དཀོན་མཆོག་བརྩེགས་པ་ཆོས་བཅུ་པ་ལས། ཕྲིན་ལས་སུ་བཤད་ཟེར། དེ་ཐམས་ཅད་ཀྱང་གཅིག་པ་ཡིན་ཏེ་སངས་རྒྱས་ཀྱི་ཞབས་ཀྱི་འཁོར་ལོ་སྔོན་བླ་མའི་བསུ་སྐྱེལ་བྱས་པ་དང༌།
ཡུམ་སྒྱུ་མ་ཆེན་པོ་ལ་སོགས་ཀྱིས་བསྒྲུབས་པ་ཅིག་ཀྱང་ཡོད། བྱང་ཆུབ་ཏུ་ཐུགས་བསྐྱེད་པ་གསུམ་གྱིས་འགྲུབ་པ་ཡིན་ཏེ་དེ་ལྟ་བུ་མང་གསུང༌།། །།
༦༠༡༽ ༄། །སྔགས་ཀྱི་ཡན་ལག་བདུན་པའི་དོན་འགྲེལ་སྒོམ་པ་བྱང་རིན་ལ་གདམས་པ།། ཡང་འདི་སྐད་བདག་གིས་ཐོས་པ་དུས་གཅིག་ན། ཡན་ལག་བདུན་པ་ཇོ་བོ་ཡིས། ། ཕྱག་ནས་ཕྱག་བྱེད་ཕྱག་རྣམས་ནི། ། གང་ཚེ་རྣལ་འབྱོར་བས་མ་མཐོང༌། ། འདི་ནི་རྡོ་རྗེའི་ཕྱག་ཡིན་ནོ། ། ཞེས་པའམ།
དམ་པ་རྒྱ་གར་གྱིས་མཛད་པ་ཞིག་ཀྱང་འདུག་སྟེ། རྗེ་ཕག་མོ་གྲུ་པའི་ལུགས་ཀྱིས་མཆོད་པ་རྣམ་པ་བདུན་སོགས་ཀྱང་སྔོན་དུ་འགྲོ་བ་ཞིག་ཀྱང་ཡོད་དེ། སྤྱིར་ན་ལམ་ཐམས་ཅད་ཡན་ལག་གིས་འགྲོ་བ་ཡིན་པས་དེ་བཟང་སྤྱོད་ཀྱི་དེ་རྣམས་ཡིན་ལ། འདིར་གསང་སྔགས་ཀྱི་དབང་དུ་བྱས་པ་ཞིག་ཡོད་དེ་དཔེར་ན་སྣམ་བུ་ཁ་དོག་བསྒྱུར་བ་དང་འདྲ་བ་ཡིན་ཏེ་འདི་གཤའ་མ་ཞིག་འདུལ་བ་ལ་འདུག་གསུང༌། དེ་ལ་སེམས་ཅན་ཐམས་ཅད་ཀྱི་སྐུ་གསུང་ཐུགས་ཡེ་ནས་ཡོད་པ་དེ་སྣམ་བུ་དཀར་པོ་ཡིན་ལ། དེ་ཚོས་མས་ཁ་བསྒྱུར་བ་ལྟ་བུ་བླ་མ་དམ་པས་བུམ་དབང་གི་དུས་སུ་ཕུང་པོ་ལྔ་སངས་རྒྱས་སུ་ངོས་སྤྲད་ཅིང་ཡིད་ཆེས་པ་དེ་རྒྱུའི་དབང་ཐོབ་པ་ཡིན། གྲོལ་ལམ་དུ་བླ་མ་དམ་པའི་གདམས་པས་ལུས་ངག་ཡིད་གསུམ་སངས་རྒྱས་སུ་བསྒོམས་པས་ཐུགས་རྗེ་ཆེན་པོར་གྱུར་པ་དེ་འབྲས་བུའི་དབང་ཡིན་ཏེ་ངག་ཡིད་ཀྱང་དེ་དང་འདྲ། དེ་ལ་སེམས་གསུམ་སྔོན་དུ་འགྲོ་བའི་སྭ་བྷ་ཝ་བརྗོད་པའི་སྟོང་པའི་ངང་ལས་གང་རུང་ཞིག་གི་བསྐྱེད་ཆོག་གིས་བསྐྱེད་པའི་ཧེ་རུ་ཀ་དེ་ལ་དང་པོར་ཕྱག་དང་མཆོད་པ་རང་ལས་སྤྲུལ་པའི་ལྷ་མོ་དཔལ་ཧེ་རུ་ཀ་དེའོ་ང་རྒྱལ་བཟུང༌། དེ་བཞིན་དུ་ཕྱི་ནང་གསང་བའི་མཆོད་པ་ཡང་ལྷ་མོས་བྱེད་དེ་གསང་བ་འདུས་པ་ལས། དེ་བཞིན་གཤེགས་པའི་སྤྱན་སྔ་རུ། །
རྡོ་རྗེ་མ་ལ་སོགས་པ་ནི། ། ཕྱུང་བས་མཆོད་པ་བྱེད་པ་ཡིན། ། གསུང༌། འཇིག་རྟེན་དང་འཇིག་རྟེན་ལས་འདས་པའི་དགའ་བ་དང་དགོད་པ་དང༌། རྩེད་འཇོའི་བྱེ་བྲག་ཐམས་ཅད་ཀྱང་འབུལ་བ་ཡིན་གསུང༌། སྡིག་པ་བཤགས་པ་རང་དང་སེམས་ཅན་ཐམས་ཅད་ལ་ཐ་མལ་པའི་རྣམ་པར་རྟོག་པ་དང༌། ལས་དང་ཉོན་མོངས་ཤེས་བྱའི་སྒྲིབ་པའི་རྟོག་པ་ཅི་བྱུང་ཐམས་ཅད། ཡེ་ཤེས་ཆེན་པོའི་མེས་ཐུལ་ཐུལ་བསྲེག་པ་ཡིན་གསུང༌། རྗེས་སུ་ཡི་རང་བ་ཡང་སེམས་ཅན་གྱི་ཁམས་མ་ལུས་པ་ཐམས་ཅད་བདག་ཅི་འདྲ་བ་དེ་འདྲར་སེམས་ཅན་ཐམས་ཅད་ཤེས་པ་ཡིན་གསུང༌། བསྐུལ་བ་ཡང་མ་ལུས་པའི་ཞིང་ཁམས་ཐམས་ཅད་དུ་དུས་རྒྱུན་ཆད་པ་མེད་པར་ཆོས་ཀྱི་འཁོར་ལོ་བསྐོར་བ་དང༌།
མི་འདའ་བ་ཡང་འཁོར་བ་མ་སྟོང་གི་བར་དུ་སྐུ་གསུང་ཐུགས་མི་ཟད་པའི་འཁོར་ལོར་བསྒྲུབ་པ་དང༌། བླ་ན་མེད་པའི་བྱང་ཆུབ་ཏུ་བསྔོ་བ་ཡང་སྤྲོས་པའི་མཐའ་རྣམ་པ་བརྒྱད་དང་བྲལ་བ་ཡང༌། ལྷུན་གྲུབ་རྒྱུན་ཆད་མེད་པའི་ངང་ལ་གནས་པ་ཡིན་ཏེ། ངེད་ཀྱི་ཡན་ལག་བདུན་པ་དེ་ཡིན་ཏེ། དེ་རྣམས་གང་རུང་ཞིག་བསྒོམ་པ་བྱང་རིན་བསྣོམས་ལ་ནས་ཁལ་ཅིག་པོ་དེ་མྱུར་རེ་བ་ཞིག་ཞུ་གསུང༌།། ༈ །།ཡང་འདི་སྐད་བདག་གིས་ཐོས་པ་དུས་གཅིག་ན། སྦས་ཆུང་བས་རིམ་གྲོར་གསེར་གྱི་ཉི་ཁྲི་ཕུལ་དུས་སུ། ནད་པའི་རིམ་གྲོ་ལ་བྱར་བཏུབ་པ་དང་མི་བཏུབ་པ་གཉིས་ལ། བཏུབ་ན་དགེ་འདུན་གྱི་ཇ་གསོལ་མ་ཐག་ཏུ་གཏོར་ཆུང་ཞིག་དང་མདོ་ཞུས། སྦྱིན་པའི་ཚིགས་བཅད་གཉིས་པ་བརྗོད་ནས་བསྔོ་བ་བསྡུས་པ་བྱས་ནས་གཏོར་མ་གསུམ་ལ་དང་པོ་བླ་མ་ཡི་དམ།
གཉིས་པ་ཆོས་སྐྱོང་གི་ཡིན། ཚར་བཅད་པའི་གཏོར་མ་གསུམ་པ་ཁོའི་གནོད་བྱེད་ཡིན་ཏེ། དཔེར་ན་མི་དབང་ཆེ་བ་ཚན་ཆེ་བས་དབང་ཆུང་བ་གཅིག་ལ་རྔན་པ་བྱིན་ནས་འུར་དེད་པ་དེ་ཡིན་མོད། གཞན་དུ་དེའི་བར་དུ་ནད་པ་ལ་ཀོང་བུ་དྲོས་དུས་ཕྱི་མའི་དོན་ཡིན་གསུངས། དགེ་སྦྱོར་དྲག་པོ་བྱེད་དུ་མ་བཅུག་ནས་ཁོ་གཏོར་མ་ཟོས་ནས་ནད་པ་རང་ལ་འཇུག་དོགས་ཡོད་པ་ཡིན་གསུང༌།། །། ༦༠༢༽ ༄། །ཆགས་པ་སྤོང་བ་ཐོག་མཐའ་བར་གསུམ་དུ་དགེ་བའི་ཆོས་ཡིན་པར་གདམས་པ།། ཡང་འདི་སྐད་བདག་གིས་ཐོས་པ་དུས་གཅིག་ན། དཔའ་ཤིང་སྐྱེས་པའི་ཉིན་པར་ཆོས་ཟབ་མོ་ཞིག་འཆད་དགོས་པས། དེ་ཡང་ཐོག་མར་དགེ་བ་བར་དུ་དགེ་བ་མཐའ་མར་དགེ་བ་གསུམ་ཡིན་ཏེ།
དེ་ཡང་དང་པོ་སྤང་བྱ་ཉོན་མོངས་པ་དུག་གསུམ་ཟེར་ཡང་ཕྱི་ནང་གི་འདོད་ཆགས་སྤང་སྟེ། རབ་ཏུ་བྱུང་བས་རང་གི་རྒྱུད་ལ་བདེ་གསལ་མི་རྟོག་པ་གསུམ་གྱི་ཉམས་ཅིག་སྐྱེ་སྟེ། དེས་ཚེ་འདིའི་ནད་དང་སྡུག་བསྔལ་མི་མཐུན་པ་ཐམས་ཅད་འཇོམས་ཤིང་གྲགས་པ་སྙན་པ་འཇིག་རྟེན་གྱི་ཆོས་ཐམས་ཅད་ཀྱང་སྒྲུབ་པར་བྱེད། ཡང་གཉིས་པ་ཤི་བའི་འོག་ཏུ་ཡང་ངན་སོང་ངན་འགྲོའི་སྡུག་བསྔལ་ཐམས་ཅད་ཀྱང་བཅོམས་ནས། འདོད་པའམ་གཟུགས་སམ། གཟུགས་མེད་ཀྱི་ལྷར་སྐྱེས་ནས་འཁོར་ལོས་བསྒྱུར་བའི་བདེ་འབྲས་ཐམས་ཅད་བསྒྲུབ། མཐའ་མར་དགེ་སྟེ་བླ་མ་དམ་པ་ཞིག་བསྟེན་ནས་ཉམས་གསུམ་པོ་དེ་དག་ནས་ཞུགས་འབྲས་བཞིའམ་རང་རྒྱལ་བ་ཐོབ་སྟེ་འཁོར་བ་ཟད་པར་བྱས། དེ་ནས་ཀྱང་བླ་མ་དམ་པ་དེ་ལྟ་བུ་བསྟེན། རྟེན་ཅིང་འབྲེལ་པ་བསམ་མི་ཁྱབ་པ་ཞིག་ཏུ་འགྱུར་ཏེ། བླ་ན་མེད་པའི་བྱང་ཆུབ་ཀྱང་མྱུར་དུ་ཐོབ་པ་ཡིན་ཏེ།
དེས་ན་འཕགས་པའི་ཞལ་ནས། ཁྲིམས་ནི་རྒྱུ་དང་མི་རྒྱུ་ཀུན་གྱི་ས་བཞིན་དུ། ། ཡོན་ཏན་ཀུན་གྱི་གཞི་རྟེན་ཡིན་པར་ཐུབ་པས་གསུངས། ། ཞེས་གསུངས་པ་དང༌། དེ་ནས་སྤོང་སེམས་དེ་ཉིད་བྱང་ཆུབ་སེམས་དཔའི་བསླབ་པ་དང༌། དམ་ཚིག་ཏུ་འགྲོ་བས་རྟེན་ཅན་ཡིན་ལ། ཚུལ་ཁྲིམས་ཀྱིས་ནི་ཞི་བ་འདོད་རྣམས་འཕགས་པར་འགྱུར། སྟོབས་བཅུའི་སྤྱོད་ཡུལ་གནས་ཤིང་ཚུལ་ཁྲིམས་ཉམས་པ་མེད། ། ཞེས་པས། བྲལ་བའི་ཡོན་ཏན་སྟོབས་བཅུ་མི་འཇིགས་པ་བཞི།
མ་འདྲེས་པ་བཅོ་བརྒྱད་དང༌། རྣམ་སྨིན་གྱི་ཡོན་ཏན་ཡང་འབྱིན་པ་ཡིན་གསུང༌། འདིའི་སྐབས་སུ་སྡེ་སྣོད་གསུམ་དང་རྒྱུད་སྡེ་བཞིའི་དགོངས་པ་གཅིག་ཏུ་བཞེད་པ་དེ་གོ་བ་ཞིག་བྱུང་སྙམ། ཡང་འདུལ་བའི་བཅས་པ་མི་འདོར་རང་བཞིན་གཅིག་པུར་འདོད་པ་དེ་དང༌། ལྷག་མ་ཁྱིམ་པ་ལ་ཡང་འོང་བར་བཞེད་པ་འདིའི་གནད་ཀ་ཡང་བབས་ལ་དེ་བཞིན་གཤེགས་པ་ལ་ཕྱག་འཚལ་བ་ཡིན་ཏེ། ཡུམ་གྱུར་ཤེས་རབ་དམ་པ་འདི་ལ་དགོངས་པ་མཛད་ཞེས་པ་དང༌། བབས་དེ་བཞིན་གཤེགས་པ་ལ་ཕྱག་འཚལ་ན་ཐུགས་རྗེ་ཆེན་པོ་ནི་མངའ་བས། སེམས་ཅན་ཐམས་ཅད་འཁོར་བ་ནས་འདོན་པ་ཡིན་གསུང༌། ཡང༌། སངས་རྒྱས་སྲས་དང་ཉན་ཐོས་རང་རྒྱལ་ལྷ་རྣམས་དང༌། །
འགྲོ་བ་ཀུན་གྱི་བདེ་སྐྱིད་ཆོས་རྣམས་ཇི་སྙེད་ཀུན། ། དེ་ཀུན་ཤེས་རབ་ཕ་རོལ་ཕྱིན་པ་མཆོག་ལས་འབྱུང༌། ། མཆོག་གང་ཡིན་ན་སྟོང་པ་སྙིང་རྗེ་རོ་གཅིག་པ་དེ་ཡིན་ཏེ་བདེ་སྐྱིད་ཐམས་ཅད་བྱང་ཆུབ་ཀྱི་སེམས་ལས་འབྱུང་བ་ཡིན་སྙམ། ཡང་དཀོན་མཆོག་གསུམ་མངོན་པའམ་གསང་སྔགས་ནས་སངས་རྒྱས་གཙོ་ཆེ། མདོ་སྡེ་ནས་ཆོས་གཙོ་ཆེ། འདུལ་བ་ནས་དགེ་འདུན་གཙོ་ཆེ་སྟེ་མཁན་སློབ་དང་དགེ་འདུན་གྲངས་ཚང་བ་ལ་སོགས་ལས་ཆགས་པས་གསུང༌། དེ་གསུམ་ཞིང་བསམ་པ་དངོས་པོ་གསུམ་དུ་ཡང་འོང་སྙམ། ལྟ་བ་ཞིང༌། སྒོམ་པ་བསམ་པ། སྤྱོད་པ་དངོས་པོར་གསུང་བར་གདའོ།། །།
༦༠༣༽ ༄། །དགེ་རྩ་མ་བསྔོས་པས་འཛད་པའི་རྒྱུ་ནག་པོ་ཆོས་བཞི་ཡིན་པ།། ཡང་འདི་སྐད་བདག་གིས་ཐོས་པ་དུས་གཅིག་ན། བླ་མ་རིན་པོ་ཆེའི་ཞལ་ནས་འཁོར་བ་ཁྲག་གི་རྒྱ་མཚོ་འདིར་འཁྱམས་པའི་རྒྱུ་དགེ་བའི་རྩ་བ་བསྔོ་མ་ཤེས་པས་ལན་ཏེ་མ་བསྔོས་པས་ཟད་པ་ཡིན་ཏེ། འཛད་པའི་རྒྱུ་ནག་པོའི་ཆོས་བཞི་སྟེ། དེ་ཡང་སྣེའུ་ཟུར་པ་ཐར་པ་དང་ཐམས་ཅད་མཁྱེན་པའི་བར་དུ་འདྲེས་ཆོད་པ་ཡིན་གསུང་བ་ལ་ཅི་ཡིན་ནམ་སྙམ་པ་ལ། དེ་ཉམས་སུ་མྱོང་བ་མཛེ་བྱུང་བས་ཆ་ཡོད་དེ། དང་པོ་བླ་མ་མཚན་ཉིད་དང་མི་ལྡན་པ་ཞིག་ལ་གདམས་པ་ཞུས་འདྲེ་ལ་ཛ་བརྡུངས་བྱས་པས་འདྲེ་མ་ཐུབ་སྟེ། བླ་མ་ལ་མ་དད་པས། བླ་མ་སངས་རྒྱས་བླ་མ་ཆོས། །
དེ་བཞིན་བླ་མ་དགེ་འདུན་ཏེ། ། ཞེས་པས་དཀོན་མཆོག་གསུམ་ལ་མ་དད་པ་དང༌། ཡང་སངས་རྒྱས་ངོ་བོ་ཕྱག་ན་རྡོ་རྗེ་རང་རྐྱང་ཅི་ཡིན་སྙམ་པས་ཡི་དམ་ལ་མ་དད། ཆོས་སྙིང་པོ་ཉེ་སྙིང་ལ་མ་དད། དགེ་འདུན་འགྲོ་བ་ཟངས་མའི་ཕྱག་རྡོར་བསྒོམས་པ་རྣམས་ལ་ཅི་ཙུག་འོང་ངམ་སྙམ་ནས་མ་དད་པས། དཀོན་མཆོག་གསུམ་ལ་མ་དད་པ་དེ་ལོག་ལྟ་སྐྱེས་པ་ཡིན་ཏེ་གཅིག ཡང་འགྱོད་པའི་གནས་མ་ཡིན་པ་ལ་འགྱོད་པ་བསྐྱེད་པ་ནི། སྒོམ་ཆེན་པ་ཀུན་དེ་སྔ་ཡན་ཆད་སྟོང་སྡོད་བྱས་ཟེར་ནས་བླ་མ་ཐོས་བསམ་བྱས་པ་ཀུན་ལ་མི་དད་དེ་འགྱོད་པ་དེ་ཡིན་ཏེ། འདི་ཡང་བྱིས་པ་ཆུང་ངུ་མ་བསྐྱེད་པ་བཞིན་དུ། དང་པོ་དུས་གསུམ་དུ་བསགས་པའི་བསོད་ནམས་ཀྱི་སྣང་བས།
བླ་མ་དེ་དང་པོ་ཀ་ཁ་སློབ་པའི་བླ་མ། དེ་ནས་ཀློག་པའི་བླ་མ། དེ་ནས་རིམ་པས་བླ་མ་བཟང་པོ་ཞིག་དང་མཇལ་བ་ཡིན་ཏེ། རང་གི་བསམ་པ་ན་འཕར་བ་དང་བླ་མ་ཡང་གོང་དུ་འཕོ་སྟེ་རྩ་བའི་བླ་མ་ཀ་ཁ་སློབ་པ་དེ་ཡིན་གསུང༌། དེས་ན་ཐོས་བསམ་གྱིས་འགྱོད་ནས་སྒོམ་གཅིག་པུ་དགོས་པ་སྐད་ཟེར་བར་འདུག་སྟེ། བྱང་ཆུབ་ཀྱི་སེམས་ཀྱི་མན་ངག་གིས་ཟིན་ན་ཐོས་བསམ་གྱིས་གྲོལ་བ་མང་པོ་གསུང་རབ་ན་འདུག་གསུང་སྟེ། ཡང་ལས་དང་པོ་པ་ཞི་གནས་ཚོལ་བ་ལ་རྒོད་པའི་བློ་མང་པོ་གནོད། སེམས་ངོ་ཤེས་པའི་རྗེས་ཐོབ་ལ་གནོད། གཉིས་མེད་རྟོགས་པ་བསམ་གྱིས་མི་ཁྱབ་པའི་རྣམ་པར་ཐར་པ་བསྒོམ་ལ་ལོང་མེད་གསུང༌།། །། ༦༠༤༽
༄། །སྡེ་སྣོད་གསུམ་གྱི་བརྗོད་བྱ་བསླབ་པ་གསུམ་གྱི་དོན་བསྡུས་པ།། ཡང་འདི་སྐད་བདག་གིས་ཐོས་པ་དུས་གཅིག་ན། བླ་མ་རིན་པོ་ཆེའི་ཞལ་ནས་ཡང་དག་པར་རྫོགས་པའི་སངས་རྒྱས་ཀྱིས། དང་པོར་བྱང་ཆུབ་མཆོག་ཏུ་སེམས་བསྐྱེད། བར་དུ་བསོད་ནམས་ཀྱི་ཚོགས་བསགས། མཐའ་མར་བླ་ན་མེད་པའི་བྱང་ཆུབ་ཏུ་སངས་རྒྱས་ནས་གསུངས་པའི་ཆོས་ཐམས་ཅད་བསྡུ་ན་སྡེ་སྣོད་གསུམ་དུ་འདུས་ལ། དེའི་བརྗོད་བྱ་བསླབ་པ་གསུམ་ཡིན་ཏེ། ལྷག་པ་ཚུལ་ཁྲིམས་ཀྱི་བསླབ་པ་ཡང་མཁན་སློབ་ཀྱི་དྲུང་དུ་ཁས་བླངས་པའི་དགེ་སློང་ལ་ཉིས་བརྒྱ་ལྔ་བཅུ་རྩ་གསུམ། དགེ་ཚུལ་ལ་བཅུ་འཁོར་དང་བཅས་པ་ཡིན་ཏེ། དེ་ལ་མོས་པ་དང་གུས་པ་ཕྱོགས་གཅིག་ཏུ་བྱེད་ཅིང་བསྲུང་བ་མང་ཤོས་ཡིན།
ལྷག་པ་ཏིང་ངེ་འཛིན་གྱི་བསླབ་པ་ལ་འཇིག་རྟེན་པ་དང་འཇིག་རྟེན་ལས་འདས་པ་དང་སངས་རྒྱས་ཀྱི་ཞི་གནས་དང་ལྷག་མཐོང་གསུམ་དུ་ཡོད་པ་ལས། འཇིག་རྟེན་པའམ་ཕྱི་རོལ་བ་གང་ཡིན་ཡང་ཞི་གནས་ཀྱི་ཉམས་བདེ་གསལ་མི་རྟོག་པ་གསུམ་གྱི་མངོན་ཤེས་ལྔ་ཐོབ་པ་ལྷག་མཐོང་ཡིན། འཇིག་རྟེན་ལས་འདས་པའི་ཉན་ཐོས་དང་རང་སངས་རྒྱས་བྱང་ཆུབ་སེམས་དཔའ་གང་ཡིན་པའི་བདེན་པ་མཐོང་བའི་ཉོན་མོངས་པ་དང་རྣམ་པར་རྟོག་པ་ཞི་བ་དེ་ཞི་གནས། ས་དང་ལམ་གྱི་བྱེ་བྲག་གི་ཡོན་ཏན་དེ་རྣམས་ལྷག་མཐོང་ཡིན་ཏེ། དེ་ཡང་མ་རིག་པའི་རྐྱེན་གྱིས་འདུ་བྱེད་ནས། སྐྱེ་བའི་རྐྱེན་གྱིས་རྒ་ཤི། རྒ་བའི་རྐྱེན་གྱིས་མྱ་ངན་དང་སྨྲེ་སྔགས་འདོན་པ་དང་སྡུག་བསྔལ་བ་དང་ཡིད་མི་བདེ་བ་ལ་སོགས་འབྱུང་སྟེ། དགེ་བའི་བསོད་ནམས་ཀྱི་འདུ་བྱེད་ཀྱིས་ལྷ་མི། མི་དགེ་བའི་བསོད་ནམས་མ་ཡིན་པའི་འདུ་བྱེད་ཀྱིས་ངན་སོང༌། མི་གཡོ་བའི་འདུ་བྱེད་ནི་འདུ་ཤེས་ཡོད་པ་དང་མེད་པ་དང་ཡོད་མིན་མེད་མིན་ལ་སོགས།
ཡོད་མེད་སྤྲོས་པ་ཐམས་ཅད་ཀྱི་མཐའ་དང་བྲལ་བས་བློ་ཡུལ་དུ་བྱས་ནས་བསྒོམ། བཀའ་གདམས་པའི་བསྒོམ་མམ། མཚན་ཉིད་པའི་ལྟ་བ་ལྟ་བུ་ཡིན་ཏེ་ཁམས་གོང་མར་སྐྱེ་གསུང༌། དེས་ན་མ་རིག་པ་འགག་པས་རྒ་ཤིའི་བར་དུ་འགག་པ་ཡིན་ཏེ། འདི་ལ་གནས་འདི་རང་དུ་འདི་ན་གནད་འདིར་བསྒོམས་ན་སྐྱེ་བྱ་བ་ཡིན་ཏེ་མདོ་སྡེའི་སྡེ་སྣོད། མ་རིག་པ་ཉིད་རིག་པའི་ཡེ་ཤེས་སུ་ཤར་བས་གང་ཞིག་རྐྱེན་ལས་སྐྱེས་པ་དེ་མ་སྐྱེས། དེ་ལ་སྐྱེ་བའི་རང་བཞིན་ཡོད་མ་ཡིན། ཆོས་མངོན་པ་ནས་གླིང་བཞི་རི་རབ་ལྕགས་རི་མུ་ཁྱུད་དང་བཅས་པ་བསྟན། དེ་རང་བཞིན་གྱིས་སྟོང་པ་དངོས་པོ་སྐྲའི་རྩེ་མོ་ཙམ་མ་གྲུབ་པར་བསྟན་པ་ཡིན་གསུང༌། སངས་རྒྱས་ཀྱི་ཞི་གནས་དང་ལྷག་མཐོང་འདི་ལ་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་ཀྱི་ཞི་གནས་དང་ལྷག་མཐོང་གི་ས་གང་ཞེ་ན།
རྣམ་པ་ཐམས་ཅད་མཁྱེན་པའི་ཡེ་ཤེས་སོ་ཞེས་སངས་རྒྱས་ཀྱིས་གསུང༌། དེས་ན་ཡེ་ཤེས་སྐྱེ་བར་འདོད་པས་ཚོགས་གསོག་དགོས་པས་ཟས་ནོར་ལྟ་བུ་གཏོང་བ་བསོད་ནམས་ཀྱི་ཚོགས་དང༌། སྣག་སྨྱུག་དང་ཐོས་བསམ་བསྒོམ་གསུམ་བླ་མའི་ཞབས་ཏོག་རྣམས་ཡེ་ཤེས་ཀྱི་ཚོགས་ཡིན། ས་དེ་གཉིས་ཟུང་དུ་འཇུག་པས་བླ་མ་དང་དགེ་འདུན་གྱི་ཆེད་དུ་གཙོ་བྱས་པས་ལྷག་མཐོང་གི་ཡེ་ཤེས་སྐྱེ་བའི་རྒྱུར་འགྲོ་སྟེ། བྱས་པ་བྱེད་དུ་བཅུག་པ་ཡིད་རང་བ་གསུམ་གྱི་དགེ་བ་བསྔོ་བ་དང་སེམས་བསྐྱེད་དུས་གཅིག་ལ་བྱའོ་གསུང༌། སྐོར་ཆུང་གི་དགེ་སྦྱོར་ལུས་ཀྱི་ནང་ཀུན་ཀྱང་སྤྱིལ་པོ་སྟོང་པ་ལྟར་ཡོད་པ་དེ་ཉམས་ཡིན་ཏེ་འཁོར་བ་ལས་མི་ཐར། ད་ངས་བོགས་འདོན་ཞིག་བྱ་ཡིས་མ་བསྒོམ་གསུང་བས་གཤིས་རང་དུ་འདུག་པ་ཞེས་པས། བླ་མ་རིན་པོ་ཆེའི་བསྒོམ་དེ་ཡིན་གསུང་སྐད། ཡང་གསང་སྔགས་སངས་རྒྱས་གཞན་གྱི་བསྟན་པ་ལ་མི་འབྱུང་བ་ནི་སྔོན་དག་པའི་འཇིག་རྟེན་དུ་སྨོན་ལམ་བཏབ་པས། འཇིག་རྟེན་པ་མངོན་འགྱུར་རགས་པ་མི་སྐྱེ་བའི་ཞིང་ཁམས་སུ་སོང་བས།
གསང་སྔགས་ལ་དགོས་པ་མེད་དེ་མི་འབྱུང༌། བག་ལ་ཉལ་ཕྲ་མོ་དེ་སྔོན་ཚད་མེད་པ་བཞིས་བསྒྲུབས་པའི་ལས་དེ་ཟད་ནས་རགས་པར་ལྡང་ལ། ཡང་མ་དག་པ་སྙིགས་མ་ལྔའི་དུས་དུག་ལྔ་རང་ཆས་སུ་ཡོད་པ་འདིར་གསང་སྔགས་འབྱུང་སྟེ། ཟས་ངན་ལྕི་བ་ཟ་བ་དང༌། ། གོས་ངན་རེ་བ་གོན་པའི་དུས། ། དེ་ཚེ་ང་ཡི་བསྟན་པ་འབྱུང༌། ། ཞེས་པས་ད་ལྟ་ཁོ་ན་གསང་སྔགས་ཀྱི་སྤྱོད་པ་བློར་ཤོང་བ་འདི་སྐལ་ལྡན་ཡིན་ཏེ་དུས་ལ་བབ། སྣོད་རྒྱུད་ཚོད་མཐོན་པོ་ཞིག་དགོས་ཟེར་བར་འདུག་སྟེ། སངས་རྒྱས་ནས་གསང་སྔགས་ལ་དགོས་པ་མེད་གསུང༌། ཡང་ཇོ་བོ་རྗེ་སྡོམ་པ་རྟེན་ཅན་དུ་བཞེད་ལ་དེ་ཡང་འདུལ་བ་གཅིག་པོ་ལ་སྡོམ་པ་གསུམ་ཀ་ཚང་བར་བཞེད་པ་ནི།
བླ་མ་རིན་པོ་ཆེའི་བཞེད་པ་ཡིན་ཏེ་ངས་གོ་སྙམ་པ་ཡིན།། །། ༦༠༥༽ ༄། །བསླབ་པ་གསུམ་གྱི་མི་མཐུན་པ་ཆོས་མིན་གྱི་སྤྱོད་པ་སྤོང་བར་གདམས་པ།། བླ་མ་རིན་པོ་ཆེ་ལ་ཕྱག་འཚལ་ལོ། ། རྗེ་རིན་པོ་ཆེ་ཞལ་ནས་དེ་བཞིན་གཤེགས་པ་རྣམས་ལ་ཡང་སྔོན་སྨོན་ལམ་དག་པའི་འཇིག་རྟེན་དུ་བཏབ་པས། རིན་པོ་ཆེ་གསེར་དང་བཻ་ཌཱུརྻ་ལ་སོགས་པའི་ས་གཞི་མཉམ་པ། འཁོར་ཐེག་པ་ཆེན་པོ་འབའ་ཞིག་ལས་ཉན་ཐོས་དང་རང་སངས་རྒྱས་གཏན་མེད་པར་འགྱུར་བར་བཤད། དེ་བཞིན་གཤེགས་པ་ལ་ལ་ཞིག་གིས་སྨོན་ལམ་ཡང་མ་དག་པའི་འཇིག་རྟེན་དུ་བཏབ་ནས། ཉོན་མོངས་པ་ལྔ་དར་བ་ས་གཞི་ཡང་རི་དང་བྲག་དང་བྱ་སྐྱིབས་དང་གཅོང་རོང་དུ་ཡོད་པ། འཁོར་ཡང་ཐེག་པ་གསུམ་དུ་གནས་པ་དཔེར་ན་འོ་སྐོལ་གྱི་སྟོན་པ་འདི་འདྲ་བ་འབྱུང་བར་བཤད།
ཡང་དེ་བཞིན་གཤེགས་པ་གསུམ་གྱི་རིང་ལ་སྨོན་ལམ་བཏབ་པས། སྐྱེ་བ་བདུན་གྱིས་སངས་རྒྱ་བ་དེ་བཞིན་གཤེགས་པ་མེ་རོ་གན་དྷ་བྱ་བ་ཡང་འདུག་གསུང༌། དེ་ལ་སྙིགས་མ་ལྔའི་དུས་འདིར་ཆོས་ཐེག་པ་ཆེན་པོ་སྐྱེ་བ་མེད་པའི་ཏིང་ངེ་འཛིན་འབའ་ཞིག་ཉམས་སུ་ལེན་པ་འབྱུང་བ་འདིའི་གནད་ཀ་ཡང༌། ཏིང་ངེ་འཛིན་རྒྱལ་པོའི་མདོ་ལས། ཕྱི་མའི་དུས་ན་ངའི་བསྟན་པ་ལ། ཆོས་ཐམས་ཅད་སྐྱེ་བ་མེད་པའི་བྱང་ཆུབ་འདི་ཁྱེད་ལ་གཏད་པས་ཟུངས་ཤིག་ཅེས། བྱང་ཆུབ་སེམས་དཔའ་དྲ་བ་ཅན་དང་བཟང་སྐྱོང་དང་ཟླ་འོད་གཞོན་ནུ་ལ་སོགས་པ་བཅུ་དྲུག་དང༌། གཞན་ཡང་བྱང་ཆུབ་སེམས་དཔའ་བརྒྱ་ཕྲག་མང་པོ་དང་སྟོང་ཕྲག་མང་པོ་ལ་གཏད་པས། ནུབ་ཕྱོགས་བདེ་བ་ཅན་ལྟ་བུ་ནས་སྤྱན་རས་གཟིགས་ལྟ་བུ་དང༌། ཤར་ཕྱོགས་མངོན་པར་དགའ་བའི་ཞིང་ཁམས་ལྟ་བུ་ནས་ལི་ཙ་བྱི་དྲི་མ་མེད་པ་ལྟ་བུ་ཡང་འདིར་བྱོན་ཏེ་སེམས་ཅན་གྱི་དོན་བྱེད་པས།
དེ་བཞིན་དུ་ཕྱོགས་བཅུ་ཐམས་ཅད་ཀྱི་བྱང་ཆུབ་སེམས་དཔས་ཀྱང་ཕན་པ་དང་བདེ་བ་བསྒྲུབ་པ་ཡིན་པས། འོ་སྐོལ་གྱི་ཉམས་སུ་བླང་རྒྱུ་རང་གང་ཡིན་སྙམ་ན། ལྟ་བ། སྒོམ་པ། སྤྱོད་པ་གསུམ་ཡིན་གསུང༌། དེ་ལ་ལྟ་བ་མཐའ་གཉིས་དང་བྲལ་བའི་དབུ་མ་ཡིན། དེ་ལ་མན་ངག་གིས་སྤྲོས་པའི་མཐའ་བརྒྱད་དང་བྲལ་བའི་ལྟ་བ་ཟེར། མདོར་ན་ལྷན་ཅིག་སྐྱེས་པའི་ཡེ་ཤེས། གཤིས་ཁམས་རང་བཞིན་གྱིས་རྣམ་པར་དག་པ་དེ་ཡིན་ཏེ། རང་གི་སེམས་ཀྱི་འདུག་ལུགས་འདི་ལ་ཟེར་བ་ཡིན།
སྒོམ་པ་དེའི་ངང་ལས་མ་ཡེངས་པ་ལ་ཟེར་བ་ཡིན། སྤྱོད་པ་ཡང་དབུ་མའི་དོན་དེ་འདུལ་བ་དང་མཐུན་པ་ཡིན་ཏེ། མཐའ་གཉིས་དང་བྲལ་བའི་བླ་མ་ང་འདྲ་བ་སྐྱེས་པ་བུད་མེད་རྒན་རྒོན་ཤར་པོ་ཡིན་ཡང་བསྟེན། དེ་མ་ཡིན་པ་ཁྲུས་དང༌། གཙང་སྦྲ་འབའ་ཞིག་སྟེ་སྤྱོད་པ་རྣམ་པར་དག་ན་ལྟ་བ་ལྷས་སྟོན་ཟེར་བ་དང༌། སྟོན་པ་ཉིད་ཀྱི་ཁ་ལྟ་སྟོང་ཞིང་ཤ་ཆང་བུད་མེད་སྡེ་འཁྲུག་བྱེད་པ་ལ་མི་བསྟེན། དེ་རྣམས་སོ་སོར་ཐར་པའི་བསླབ་བྱ། བྱང་ཆུབ་སེམས་དཔའི་བསླབ་པ། གསང་སྔགས་ཀྱི་དམ་ཚིག་ལས་བཀག་པས་ཆོས་དང་མཐུན་པར་བྱ་གསུང༌།། །།
༦༠༦༽
༄། །རླུང་སེམས་དབྱེར་མེད་ཀྱི་རྩ་ཨ་ཝ་དྷཱུ་ཏིའི་སྒྲ་དོན།། ཡང་འདི་སྐད་དུ་གསུང་སྟེ། ལུས་ནི་བྱང་ཆུབ་རྣམ་ལྔ་དང༌། ། རྩ་དང་བྱང་ཆུབ་སེམས་དང་ནི། ། མི་གཙང་རྫས་དང་རྣམ་རྟོག་གིས། ། ལུས་ཀྱི་ཆོས་སུ་གནས་པ་ཡིན། ། ཞེས་པས། སེམས་རྣམ་པར་རྟོག་པ་ཡིན་ཏེ་དེ་རླུང་དང་དབྱེར་མེད་དུ་གནས་པས། རླུང་ལ་དབང་ཐོབ་ན་རྣམ་རྟོག་ལ་དབང་ཐོབ་པ་ཡིན་ཏེ་དེ་གཉིས་དབྱེར་མེད་པ་ལ་རླུང་སེམས་དབྱེར་མེད་དེ་རྩ་ལ་བརྟེན་ཏེ་ཨ་བ་དྷཱུ་ཏི་ཞེས་པ། དབྱིབས་སུ་ཡོད་ན་རྟ་རྔ་སྟོང་དུ་བཤགས་པའི་ཆ་ཙམ་ཞིག་ཡོད་ཟེར་ཏེ་དོན་ལ་མེད་པ་ཡིན་མོད།
མདོར་ན་དྷཱུ་ཏི་བྱ་བ་གཉིས་ལ་འཇུག་པས་ལུས་སེམས་གཉིས་ཨ་ཞེས་པ་དམ་ཚིག་ཡིན་ཏེ། གཉིས་མེད་ལ་ཨ་ཟེར་སྙམ། དེ་ལ་རྗེ་བཙུན་མར་པས་ཨ་བ་དྷཱུ་ཏིར་རླུང་དང་པོ་ནས་རྒྱུ་བ་ཡིན་ཞེས་པས་ཡེ་ནས་དེ་ལྟར་གནས་པ་ལ་ཟེར་ལ། རྗེ་བིརྺ་པ་དྷཱུ་ཏིའི་རྩ་མདུད་གྲོལ་བར་བཞེད་པ་དེ་ལྟར་བླ་མའི་བྱིན་རླབས་ཀྱི་རྐྱེན་གྱིས་ངོ་འཕྲོད་པ་ལ་ཟེར་ཏེ་མཐུན་སྙམ། དེ་ལྟར་ལུས་རྩའི་རྟོག་པ། ངག་རླུང་འབྱུང་འཇུག་གནས་གསུམ་ཡིན་ཏེ་ཕྱིར་རྒྱུ་བ་རགས་པ་ཧཱུྃ། ནང་དུ་འཇུག་པ་ཨོཾ་གནས་པ་ཨ་ཡིན་པས། སྐྱེ་བ་མེད་པའི་ངང་ལ་གནས་པས། ཨ་ནི་ཡིག་འབྲུ་ཀུན་གྱི་མཆོག ། ཁོང་ནས་འབྱུང་བ་སྐྱེ་བ་མེད། །
དེ་ལུས་ངག་གི་རྟོག་པ་དང་གཉིས་སུ་མེད་དེ་གནས་པའི་གཤིས་དེ་རང་ཡིན། དེའི་ཕྱིར་འཁོར་འདས་ཐམས་ཅད་ཀྱི་སྲོག་ཡི་གེ་གསུམ་པོ་ཡིན་ལ། ཕྱིར་འགྲོ་རྟོག་པ་སྐྱེ་བ་ཡིན་ཏེ་རགས་པ་ཨོཾ་སྐུ་ཡིན་ལ། བར་དུ་རྒྱུན་མ་ཆད་པ་གནས་པ་ཨ་ཡིན་པས། སྐྱེ་མེད་དེ་ལ་གནས་པས། ཨ་ནི་ཡིག་འབྲུ་ཀུན་གྱི་མཆོག ། ཀྱང་དེ་ཡིན་ཏེ། ཁོང་ནས་འབྱུང་བ་སྐྱེ་བ་མེད། ། ཚིག་ཏུ་བརྗོད་པ་སྤང་བ་སྟེ། ། གསུང་བ་ཡིན།
ཐམས་ཅད་ཀྱང་སེམས་སུ་འདུས་པས་ཧཱུྂ་ཐུགས་རྡོ་རྗེ་སེམས་དཔའི་ངོ་བོ་ཡིན་ཏེ། ལུས་ཀྱི་གནས་གསུམ་མམ་བཞི་ན་གནས་པ་དེ་ལྟར་ཡིན་ལ། ཡི་གེ་གསུམ་དུ་འཁོར་འདས་ཐམས་ཅད་ཀྱི་སྲོག་འདུས་སྙམ། ལུས་རིལ་པོར་རྩ་ཡིན་ཏེ་དེ་ལྟར་བསྒོམ་པ་སྟོང་ར། ངག་ཕྲ་བ་རླུང་ཁོང་ནས་འབྱུང་བ་སྐྱེ་བ་མེད། གཉིས་སུ་མེད་པའི་དོན་ལ་ཨ་འདུད་ཟེར་བས། དབྱིབས་རྟ་རྔ་བརྒྱ་སྟོང་དུ་བཤགས་པའི་ཆ་ཙམ་ཟེར་ཏེ་མེད་པ་ལ་ཟེར། གཡོ་འགུལ་ཐམས་ཅད་རླུང་ཡིན་ཏེ་ངའི་གཡོག་པོས་རྩ་རླུང་གོ་བ་ཡིན་གསུང༌།། །། ༦༠༧༽ ༄། །སྡེ་སྣོད་ཀྱི་དོན་མདོར་བསྡུ་ན་བྱང་ཆུབ་ཀྱི་སེམས་གཉིས་སུ་འདུ་ཚུལ།།
ཡང་འདི་སྐད་དུ་གསུང་སྟེ་ཚེས་བརྒྱད་ཀྱི་ཉིན་པར་དགེ་འདུན་རྣམས་མཆོད་ཁང་དུ་ཤོང་ཚད་ཀྱི་རྒྱུན་བཤགས་གསུམ་པའི་རབ་གནས་མཛད་པའི་དུས་སུ། རྗེ་རིན་པོ་ཆེའི་ཞལ་ནས་སྡེ་སྣོད་ཀྱི་ཆོས་ཐམས་ཅད་ཀྱང་མདོར་བསྡུ་ན། དོན་དམ་པ་དང༌། ཀུན་རྫོབ་བྱང་ཆུབ་ཀྱི་སེམས་གཉིས་ཡིན་ཏེ། དེ་གཉིས་ཀྱང་འབྲེལ་བ་ཅན་ཡིན་ཏེ་དཔེར་ན་དང་པོ་འཁོར་ལོས་བསྒྱུར་བའི་རྒྱལ་པོ་དང་འདྲ་ལ། གཉིས་པ་རིན་པོ་ཆེ་བདུན་དང་འདྲ་བ་ཡིན་ཏེ། གཅིག་ཡོད་ན་གཅིག་མི་འབྱུང་ཁ་མེད་ཡིན། བླ་མ་རིན་པོ་ཆེས་གསུངས་གསུང༌། འཁོར་ལོ་དེ་ལ་ཚེས་བརྒྱད་ཀྱི་ཉིན་པར་གསོལ་བ་བཏབ་པས་ནམ་མཁའ་ལ་གསེར་གྱི་འཁོར་ལོ་རྩིབས་སྟོང་དང་ལྡན་པ་བྱུང་སྟེ། ང་འཁོར་ལོས་བསྒྱུར་བ་བཤའ་མ་ཡིན་ན་ལག་པའི་མཐིལ་དུ་བཞག་ནས།
འཁོར་ལོ་དེ་ཤར་ཕྱོགས་ལ་སོགས་ཕྱོགས་བཞིའི་སྟེང་དུ་སུམ་ཅུ་རྩ་གསུམ་ལ་སོགས་གླིང་བཞིའི་སེམས་ཅན་རྣམས་དགེ་བ་བཅུ་ལ་བཀོད་ཅིང་བདེ་བ་དང་ལྡན་པར་བྱེད་པ་བཞིན་དུ། དོན་དམ་རྒྱལ་པོ་དེ་ལ་ཀུན་རྫོབ་དེ་ཡོད་ན་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་བདེ་བ་དང་ལྡན། སྡུག་བསྔལ་དང་བྲལ། བླ་ན་མེད་པའི་བྱང་ཆུབ་ཐོབ་པར་བྱེད་པའི་མཐུ་ཡོད་དེ་བཀོད་པར་ནུས་པ་དང༌། ཡང་གླང་པོ་རིན་པོ་མགོ་བོ་འདམ་བུ་ཆུ་ཤེལ་ལྟར་དམར་བ་དེས་འཛམ་བུའི་གླིང་དང༌། གླིང་བཞི་ཐམས་ཅད་ཀྱང་མི་ཐེག་པ་མེད་དེ་བདེ་བ་དང་ལྡན་པར་བྱེད་དེ་རྒྱལ་པོའི་འཁོར་ལོ་བཞིན་ནོ་གསུང༌། དེ་བཞིན་ནམ་མཁའ་མཉམ་པའི་ཁུར་ཆེན་པོ་འཁུར་ནས་བླ་ན་མེད་པའི་བྱང་ཆུབ་ལ་སྦྱོར་བ། རྟ་མཆོག་རིན་པོ་ཆེ་བཞོན་ནས་སྐད་ཅིག་ལ་གླིང་བཞི་བསྐོར་ཏེ་མི་རྣམས་དགེ་བ་བཅུ་ལ་འགོད་པ་བཞིན་དུ། བྱང་ཆུབ་ཀྱི་སེམས་ཀྱིས་དུས་སྐད་ཅིག་མ་གཅིག་ལ་ནམ་མཁའ་མཉམ་པའི་སེམས་ཅན་རྣམས་བདེ་བ་དང་ལྡན། སྡུག་བསྔལ་དང་བྲལ།
བླ་ན་མེད་པའི་བྱང་ཆུབ་ཐོབ་པར་བྱ་བ་དང༌། ཁྱིམ་བདག་གམ་དམག་དཔོན་རིན་པོ་ཆེས་གཏེར་མཛོད་བསྒྲུབ་པ་བཞིན་དུ། གཏེར་རིན་པོ་ཆེ་ཡིན་པས་ཞེས་རྫིངས་ཀྱི་ཁར་ད་ལྟ་རང་རིན་པོ་ཆེ་དགོས་བྱས་པ་དང༌། སོར་མོ་ལྔ་ཆུ་ནང་དུ་བཅུག་པས་ཕུན་སུམ་ཚོགས་པ་འོང་སྟེ་ལྷག་མ་དེར་འཇུག་པ་དེ་བཞིན་དུ། བྱང་ཆུབ་སེམས་ཀྱིས་མི་མཐུན་པ་ཚར་གཅོད་ཅིང་ཕུན་སུམ་ཚོགས་པ་འབྱུང་བ་དང༌། བཙུན་མོ་མིའི་བུ་མོ་བས་ལྷག་པ་ལྷའི་བུ་མོ་བས་ཅུང་མ་ཆོག་པ་མི་ཆེ་མི་ཆུང་བ་ཡིན་ཏེ། ཁ་ནས་ཨུཏྤ་ལའི་དྲི་བྲོ་བ། ཚ་བའི་དུས་སུ་བསིལ། གྲང་དུས་སུ་དྲོ་བས་ཐུགས་ཚིམ་པ་བཞིན་དུ། བྱང་ཆུབ་ཀྱི་སེམས་ཀྱང་ཉོན་མོངས་པས་གདུངས་པའི་དུས་སུ་བསིལ་བ་དང་ཡིད་ཚིམ་པར་ནུས་པ།
ནོར་བུ་རིན་པོ་ཆེ་དབང་གི་རྒྱལ་པོ་ལྷའི་བས་ཅུང་མ་ཆོག་པ་ཡོད་དེ། ཕྱི་བ་གསུམ་གྱིས་ཕྱིས་ནས་རྒྱལ་མཚན་ལ་བཏགས་ན་ཅི་འདོད་པ་འབྱུང་བ་དང་འདྲ་བར། བྱང་ཆུབ་ཀྱི་སེམས་དེ་ལ་ཡང་ཅི་འདོད་ཀྱི་གསོལ་བ་བཏབ་པས་འབྱུང་གསུང༌། རྒྱལ་པོ་དེ་ལ་དབྱར་དགུན་སྟོན་དཔྱིད་གྲང་དྲོ་བསིལ་དྲོད་སྙོམས་པ་ཞུགས་གནས་བཞི་ཡོད་པ་དང་འདྲ་བར། བྱང་ཆུབ་ཀྱི་སེམས་ཀྱི་རྒྱལ་པོ་དེ་ཡང་ཡོད་དེ་གསང་སྔགས་ཡིན་པས་ཁྲོམ་དུ་མི་བཤད་གསུངས་གསུང༌།། །། ༦༠༨༽ ༄། །འདུལ་བ་ལ་རྫུན་དང་རྐུ་བ་བྱུང་བའི་གླེང་གཞི།། ཡང་འདི་སྐད་བདག་གིས་ཐོས་པ་དུས་གཅིག་ན། ཡང་འདུལ་བ་ནས་རྫུན་དང་རྐུ་བ་ལ་སོགས་པ་གཞན་གྱིས་ཀྱང་བྱས་ཏེ། བཟང་སྦྱིན་ཁོ་ན་བསླབ་པ་འཆལ་བ་དེ།
དང་པོ་ཉོན་མོངས་ཆགས་པ་བརྟེན་པ་འདི་མེད་པ་ལ། ཁོས་དྲན་པས་དེ་ལ་ངོ་ཚ་བས་ཕྱོགས་གཅིག་སྐྱོར། དེ་ནས་ཕྱོགས་གཅིག་སྐྱོར་བས་ཁྱིམ་དུ་སོང་ལ། དེ་ནས་ས་ཞག་ཀྱང་ཁྱིམ་དུ་བླངས་པས་དེ་ལ་རྐུ་བ་བྱུང་བས་མི་གཅིག་གིས་བགོ་གཤའ་བྱས་པས་དེའི་རྣམ་སྨིན་གྱིས་མང་པོས་བསྐུར་བར་ཕྱིས་སྐྱེས་པ་ཡིན་ཏེ་རྒྱལ་རིགས། དབེན་པ་དང་ཁྲུས་གཙང་སྦྲ་ལ་དགའ་བ་བྲམ་ཟེ། ངན་བྱེད་དང་བཟང་བསྟོད་ལ་དགའ་བ་རྗེའུ་རིགས། ངན་པ་བཙོག་པ་གཡུང་པོའི་རིགས་ལ་འབངས་རིགས་མི་རིགས་བཞི་ཡང་དེ་ཡིན་གསུང༌། དེས་ན་འདུལ་བ་ཡི་གེ་བཏུ་བ་དང་འདྲ་བ་གླིང་བཞི་མིན་གསུང༌། ཡང་དྲང་སྲོང་རྭ་ཅན་དང་ཕུར་བུ་ཐར་དང་སོགས་ལྔ་ཙམ་དུ་འདུག་སྟེ་དེ་ཐམས་ཅད་སངས་རྒྱས་ཡིན་ཡང་དྲང་སྲོང་རྭ་ཅན་གྱི་སྨོད་པས་ལོ་བཅུ་གཉིས་སུ་ཆར་མེད་པ་རྒྱལ་པོའི་བུ་མོས་བརྟུལ་ཞུགས་ཉམས་པར་བྱས་ནས་སྐྲ་རྡོག་པའི་འོག་ཏུ་བཅུག་པ་ལ་ཡིད་མུག་ནས་སྔར་ལྟར་བརྟུལ་ཞུགས་བསྒྲུབས་པས་མངོན་པར་ཤེས་པ་ལ་སོགས་བྱུང་བའི་གཏམ་རྒྱུད་དེ། རྣམ་སྨིན་གྱིས་དགེ་སློང་མ་གྲགས་འཛིན་མ་སངས་རྒྱས་ལ་ཆགས་པས་མ་ཚུགས་པ་དང༌།
ཁང་པ་ལ་མཆོངས་པ་ནམ་མཁས་བཟུང་ནས་འདིས་སྔོན་ཡང་དྲང་སྲོང་གི་དུས་སུ་ཡང་འདི་ལྟར་བྱས་གསུང་བ་བཞིན་ནོ། ། བབས་ཀྱིས་བཅས་པ་ཐམས་ཅད་རང་བཞིན་དུ་འོང་སྟེ་རྣམ་སྨིན་འབའ་ཞིག་གསུང༌། འདི་རྣམས་དྲིས་ཆོས་ཡིན། ཡང་སྦྱིན་པ་ཇ་ལྟ་བུ་ཞིག་བཏང་བས་རྒྱུ་མཐུན་པའི་འབྲས་བུ་ཇ་མང་པོ་འོང་བ་དང༌། བྱེད་པ་རྒྱུ་མཐུན་ཇ་མི་ལ་སྟེར་བ་དང་ངོ༌། ། དབང་གི་འབྲས་བུ་ཇ་ཁོ་ན་ལ་དབང་བ། བྲལ་བའི་འབྲས་བུ་ཇས་དབུལ་བ་ལས་བྲལ་བ། རྣམ་པར་སྨིན་པ་རྒྱུ་དེ་འབྲས་བུ་རང་སད་པའི་དུས་ཏེ། དེ་ལྟར་བཞི་པོ་དེ་འཁོར་འདས་ཀྱིས་ཐམས་ཅད་ལ་འདྲེས་པ་ཡིན་གསུང༌། དེ་ཡང་ཁ་འཇམ་པོ་དེ་དང་ངག་བཙུན་པས་བྱིན་པ་ཡང་དེ་དང་འདྲ་བར་སྨིན་གསུང༌།
དེ་ལ་བྲལ་བའི་འབྲས་བུ་སྟོབས་བཅུ་མི་འཇིགས་པ་བཞི། མ་འདྲེས་པ་བཅོ་བརྒྱད། དེ་ལ་ཡང་རྒྱུ་ཡོད་དེ། ཚུལ་ཁྲིམས་ཀྱིས་ནི་ཞེས་པ་དང༌། རྣམ་སྨིན་གྱི་འབྲས་སུ་མཚན་དཔེ་ལ་ཡང་རྒྱུ་ཡོད་དེ་བླ་མ་སྐྱེལ་བསུ་ལ་སོགས་གསུང༌། དེ་ཐམས་ཅད་ཀྱང་བྱང་སེམས་ལས་སྐྱེས་གསུང༌། དེ་བཞིན་གཤེགས་པའི་སྙིང་པོའི་མདོ་ལས། ངས་སེམས་ཅན་ཐམས་ཅད་ལ་དེ་བཞིན་གཤེགས་པའི་མཚན་དཔེ་དང་ལྡན་པར་མཐོང་ན། གསུང་བ་ཡང་རང་དངོས་པོ་ཡིན་ལ། བསམ་པ་སེམས་ཅན་གྱི་དོན་དུ་བསྐྱེད་པ་དང༌།
ཞིང་བླ་མ་སྐྱེལ་བསུ་བྱས་པ་གསུམ་གྱི་རྒྱུ་རྐྱེན་ལས་མཚན་དཔེ་བྱུང་སྙམ་གསུང༌།། །། ༦༠༩༽ ༄། །གྲུུབ་ཐོབ་ཀུན་སྤྲོས་པ་གཅོད་པའི་ལུགས་རེ་རེ་འོང་ཚུལ་གྱི་གླེང་གཞི།། ཡང་འདི་སྐད་བདག་གིས་ཐོས་པ་དུས་གཅིག་ན། ལས་ཆོས་ཞིག་ལ་གྲུབ་པ་ཐོབ་པའི་རྣལ་འབྱོར་གྱི་དབང་ཕྱུག་ཀུན་ལ་ཡང་སྤྲོས་པ་གཅོད་པའི་ངེས་ལུགས་རེ་རེ་འོང་བར་འདུག་སྟེ། སློབ་དཔོན་ཀླུ་སྒྲུབ་སྔོན་འབུ་ར་སླག་ཅན་ཟེར་སྲིན་མགོ་དམར་ཞིག་གི་སྐེ་བཅད་པའི་རྣམ་སྨིན་གྱིས། རྒྱལ་པོ་བདེ་སྤྱོད་ཀྱི་བུས་མགོ་བླངས་ཏེ་རྒྱུ་འབྲས་མངོན་དུ་སྟོན་པ་ཡིན་གསུང༌། གྲུབ་པ་ཐོབ་པ་ནག་པོ་སྤྱོད་པ་བ་རུས་རྒྱན་གྱི་ཟ་མ་ཏོག་ཁ་མ་དབྱེ་བྱས་པས་ཀུ་རེས་ཕྱེས་བའི་རྣམ་སྨིན་གྱིས། འཇིག་རྟེན་གྱི་མཁའ་འགྲོ་མས་བཀྲོངས་པ་ཡིན་ཏེ། རྒྱུ་འབྲས་ཀྱི་མཐོང་ཆོས་ཁོ་ན་སྒྲིགས་པ་ཡིན་ཏེ།
དེ་ལ་ངེད་གསང་སྔགས་མཐོང་ཆོས་ཁོ་ན་ཡིན་ཏེ་ཞིང་རྣམ་པར་དག་པ་ཧེ་རུ་ཀ་ལ། བསམ་པ་གང་འདོད་པས་རྫས་ཀྱིས་དངོས་པོ་ཞིག་ཕུལ་ན་འབྲས་བུ་ཕྲིན་ལས་བཞི་སྟེ། དེ་ལྟར་དངོས་སུ་འབྱུང་བ་མཐོང་ཆོས་ཡིན་གསུང༌། དེ་ཡང་བསམ་པ་ཁོ་ནའི་ཁྱེར་ཁྲིད་ཡིན་ཏེ། བླ་མ་རིན་པོ་ཆེའི་ཞལ་ནས་ཀྱང༌། ། ཡེ་ཤེས་རང་སྣང་གནོད་སྦྱིན་རི་མོ་ཅན། ། གཅིག་ལ་མཁས་ན་ཀུན་ལ་ཆགས་ཐོགས་མེད། ། ཅེས་པས་རང་གི་བསམ་པ་གང་ལྟར་ཡོད་པ་དེ་འགྲོ་བ་ཡིན་ཏེ། གནས་སྒྱུར་བ་འོ་སྐོལ་གྱི་ཆོས་མིན་སྐད་གསུང༌། དེ་ལ་ཞིང་དང་དངོས་པོ་གཉིས་གཙོ་མི་ཆེ་སྟེ།
དེ་བཞིན་གཤེགས་པ་འབྲུག་སྒྲ་ལ་འཁོར་ལོས་བསྒྱུར་བའི་རྒྱལ་པོ་ནམ་མཁས་བསོད་ནམས་དཔག་ཏུ་མེད་པ་བསགས། ཚངས་པ་དང་བརྒྱ་བྱིན་འཁོར་ལོས་བསྒྱུར་བ་དང་ཉན་ཐོས་དང་རང་སངས་རྒྱས་སུ་བསྔོ་སྙམ་པ་ལ་སངས་རྒྱས་ཀྱི་བྱིན་རླབས་ནམ་མཁའ་ལས་བླ་ན་མེད་པར་བསྔོས་ཤིག་ཞེས་བསྔོས་པ་ལས། དང་པོར་སེམས་བསྐྱེད་མཛད་པར་གདའ། ཆོས་རྣམས་ཐམས་ཅད་རྐྱེན་བཞིན་དུ། ། འདུན་པའི་རྩ་ལ་རབ་ཏུ་གནས། ། ཞེས་པ་ཡང་དེ་ལ་ཡོད་གསུང་པས་བསམ་པ་ཁོ་ན་གཙོ་ཆེ་གསུང༌། དེ་ཡང་གང་རུང་གི་བསམ་པ་དགེ་མི་དགེ་གཅིག་ཏུ་ཐག་གཅོད་པ་ལ་སེམས་ཟེར། རྣམ་པར་ཤེས་པ་ཟེར་བ་ཡིན་ཏེ་བསྒྲུབ་པར་བྱེད་པ་མང་པོ་ཞིག་དགོས་ཏེ། དཔེར་ན་དགྲ་ཞིག་གདུལ་སྙམ་པའི་བསམ་པ་དེ་བསྒྲུབ་ལ། དངོས་གཞི་ཕ་རོལ་ཏུ་ཕྱིན་པ་དྲུག་དགོས་པ་ཡིན་ཏེ།
རང་གི་སྲིད་སྲོག་མི་གཅོད་པ། མི་ཚངས་པར་མི་སྤྱོད་པ། རྫུན་དུ་མི་སྨྲ་བ། ཕྲ་མ་ཚིག་རྩུབ་སྤང་བ། ཡིད་ཀྱི་གསུམ་ལ་ཆ་མཐུན་ཙམ་བཏུབ་པ་དང་མི་བཏུབ་པ་ལ་སོགས་པའོ། ། དེ་ཐམས་ཅད་ཀྱང་དགོངས་པ་ཡིན་པར་ཟས་ནོར་ཕ་རོལ་ཏུ་ཕྱིན་པ་སོགས་གཏོང་བ། ཚུལ་ཁྲིམས་རྩ་བ་བཞི་སྤོང་བ་དེ་བཟོད་པ། དེའི་བྱ་བ་ལ་བརྩོན་པ་བརྩོན་འགྲུས། ཉིན་མཚན་དུ་བསམ་པ་དང་མི་འབྲལ་བར་བསམ་གཏན། འཇིག་རྟེན་སྣ་ཚོགས་ཀྱི་ཤེས་རབ་སྟེ་དྲུག་ཀ་དགོས།
དེ་ཡང་སྦྱིན་པའི་སྐབས་སུ་ཁ་འཇམ་པོ་དང་དངོས་པོ་བཟང་པོ་བྱིན་པ། དམྱལ་བ་མི་ཤིན་ཏུ་ངག་འཇམ་ཡིད་དུ་འོང་བས་འདིར་ཤོག་ཅེས་དྲུང་དུ་དམྱལ་སྲུངས་སུ་སོང་ནས་བཤགས་གཏུབ་ལ་སོགས་པ་བྱེད་པ་དང༌། ། དེ་བཞིན་དུ་ཅི་བྱིན་པའི་དངོས་པོ་དེ་ལྟ་བུའི་འབྲས་བུ་སྡུག་བསྔལ་དུ་སྨིན་པས་སྡུག་བསྔལ། ལྷ་སྦྱིན་དགེ་འདུན་གྱི་དབྱེན་དད་པ་ཅན་ཕྲུ་གུ་ལྔ་བརྒྱ་ཁ་ཟས་ཀྱིས་བྲིད་ནས་ཕྱེ་བས་དགེ་སློང་ལྷ་སྦྱིན་གྱི་ལུས་ལ་སྤྱི་བོ་ནས་རྐང་མཐིལ་དུ་འདྲ་བ་དང༌། བསམ་པ་ཤིན་ཏུ་མ་རུངས་པ་ཚན་ཆེ་བ་ལ་ངག་འཇམ་པ་ནི་ཞེ་སྡང་ཚན་པོ་ཆེ་བྱ་བ་ཡིན། ངག་རྩུབ་ལ་བསམ་པ་བཟང་བ་ཞེ་སྡང་མིན་གསུང༌། དེས་ན་མི་ཞིག་གི་ཞེ་སྡང་གིས་རྒྱལ་ཁམས་ཁྲག་སྐྱོར་འགྲོ་སྟེ། ཁོ་ཞེ་སྡང་སྐྱེས་པས་གཅིག་བསད་དེ་ནས་དེས་ཞེ་སྡང་སྐྱེས་པས་ཐམས་ཅད་ཕུང་སྟེ། ཞེ་སྡང་གིས་རང་བསྲེགས་འོད་ཀྱིས་གཞན་བསྲེགས་པ་ཡང་དེ་ཡིན་གསུང༌། ཡང་ཞིང་གཙོ་མི་ཆེ་སྟེ་བསམ་པ་ཆོས་བརྒྱད་ཀྱིས་དངོས་པོ་ཕ་རོལ་ཏུ་ཕྱིན་པ་དྲུག
ཞིང་སངས་རྒྱས་ལ་མཆོད་ཀྱང་ཆོས་བརྒྱད་རང་དུ་འགྲོ་བ། བསམ་པ་འཁོར་བ་འདི་ལས་ཐར་བར་འདོད་པས། ཕ་རོལ་ཏུ་ཕྱིན་པ་དྲུག་གིས་དུས་བསྐལ་པ་དཔག་ཏུ་མེད་པར། ཞིང་སངས་རྒྱས་ལ་ཚོགས་བསགས་ཀྱང༌། ཞི་བདེ་དེ་རང་ལས་སངས་རྒྱ་མི་སྲིད་པས། བསམ་པ་སངས་རྒྱས་ཐོབ་པར་འདོད་པའི་ལུས་ཀྱིས་ཅི་བྱས་ཀྱང་དགེ་བར་འགྲོ་སྟེ་སངས་རྒྱའོ་གསུང༌། དགེ་བའི་རྩ་བ་དེ་བར་མ་དོར་ཆུད་མི་ཟ་སྟེ་རྣམ་པ་ཐམས་ཅད་མཁྱེན་པ་ཉིད་ཁོ་ནར་འགྱུར་རོ་གསུང༌། ཡང་བསམ་པ་སེམས་གསུམ་དངོས་པོ་ཕ་རོལ་ཏུ་ཕྱིན་པ་དྲུག་ཞིང་སངས་རྒྱས་ཐོབ་པར་འདོད་པ་ཡོད་ཀྱང་ཕ་རོལ་ཏུ་ཕྱིན་པར་སོང་བ་ཡིན། གསང་སྔགས་པས་ལུས་ངག་ཡིད་གསུམ་ད་ལྟ་རང་ནས་སངས་རྒྱས་ཀྱི་སྐུ་གསུང་ཐུགས་སུ་བསྒོམས་པས་དེ་ལྟར་འགྲོ་བ་ཡིན་ཏེ་འབྲས་བུ་ལམ་དུ་བྱེད་པ་ཡང་དེ་ཡིན། ཞིང་སངས་རྒྱས་ལ་གཅིག་ཏུ་གྱུར་པའི་དྲུག་པ་རྡོ་རྗེ་འཛིན་པ་དེ་ཡང་ཡི་དམ་ཡིན་ཏེ་བླ་མ་ཡིན་གསུང༌།
དེ་བསྒོམས་པས་བླ་མ་དང་སངས་རྒྱས་ཐམས་ཅད་བསྒོམས་པར་འོང་གསུང་བར་གདའ།། །། ༦༡༠༽ ༄། །སྔགས་དང་མཚན་ཉིད་ཀྱིས་ལམ་བགྲོད་པར་མྱུར་བུལ་བསྟན་པ།། ཡང་འདི་སྐད་བདག་གིས་ཐོས་པ་དུས་གཅིག་ན། སངས་རྒྱས་བ་བཟང་ངན་དང་ཟབ་མི་ཟབ་ཡོད་དེ་ཕ་རོལ་ཏུ་ཕྱིན་པའི་ཐེག་པས་ནི། ཉོན་མོངས་པ་སྤོང་དུས་བསྐལ་པ་གྲངས་མེད་པ་གསུམ་ན་བཅུ་གཅིག་ཀུན་ཏུ་འོད་ཀྱི་ས་ལ་སངས་རྒྱ་བར་འདོད་པས་མི་ཟབ་གསུང༌། གསང་སྔགས་ཀྱིས་སངས་རྒྱས་ཉོན་མོངས་པ་མི་སྤང་བར་ལམ་དུ་བྱེད། དུས་ཚེ་གཅིག་ལུས་གཅིག་གིས་བཅུ་གསུམ་རྡོ་རྗེ་འཛིན་པའི་སར་སངས་རྒྱ་བར་འདོད་དེ། ཟབ་པ་དང་བཟང་བས་དེའི་སྒྲུབ་ཐབས་བླ་མ་དཔལ་གྱིས་མཛད་པ་འདིའི་རྗེས་སུ། བླ་མ་རིན་པོ་ཆེས་ཡང་འབྲང་བ་ཡིན་ཏེ་དེ་ཡང་བདེ་མཆོག་འདི་གྲུབ་ཐོབ་ཕལ་གྱི་ཡི་དམ་ཡང་ཡིན།
རྗེ་ནཱ་རོ་པཎ་ཆེན་ཡི་གེ་བདུན་པ་འབུམ་ཕྲག་གཅིག་གིས་ལུང་བསྟན་ཐོབ་པ་ཡིན་ཏེ། བརྒྱུད་པ་འདི་ཡང་ཀུན་གྱི་ཡི་དམ་ལྷན་སྐྱེས་ཡིན། དེ་ལ་བརྒྱུད་པ་བགྲངས་དང་མི་བགྲང་བ་གཉིས་ཡོད་པ་ལ། འདྲེན་ན་ཤཱཀ་ཐུབ་ཀྱི་ཡང་བླ་མ་ཤཱཀ་ཐུབ་ཆེན་པོ་ཡིན་ཏེ། རིམ་པ་བཞིན་མི་འདྲེན་ན་བླ་མ་རིན་པོ་ཆེས་ལྷན་སྐྱེས་ཞལ་གཟིགས་པ་ཡིན་ཏེ། དེ་ལ་ཉེ་བ་ཡིན་ཏེ་ཁོང་རང་ལྷན་སྐྱེས་ཡིན། དེ་ཉིད་གཅིག་ཏུ་རྟོགས་པའི་དུས་སུ་ཡང་སངས་རྒྱས་ཐམས་ཅད་དང་གཅིག་པ་ཡིན་ཏེ། བླ་མ་སངས་རྒྱས་ཡིན་པ་ལ། ། བརྒྱུད་པར་བགྲངས་པ་མཐོལ་ལོ་བཤགས། ། ཞེས་པ་དང་འདྲ་བ་ཡིན་པས།
བླ་མ་རིན་པོ་ཆེ་རྒྱལ་པོ་ཨིནྡྲ་བོ་དྷི་ཡིན་གསུང་པ་ཡིན་པས། འདི་ལན་གསུམ་བྱུང་བ་ལ་དང་པོ་དེ་གསང་འདུས་ཀྱི་སྒོ་ནས་གྲུབ་པ་ཐོབ་སྟེ་ཨུ་རྒྱན་སྟོང་པར་མཁའ་སྤྱོད་དུ་ཁྲིད། བར་པ་བདེ་མཆོག་གི་ཡིན་ཏེ་ཨུ་རྒྱན་ལན་གཅིག་སྟོང༌། ཕྱི་མ་དགྱེས་མཛད་ཀྱི་ཡིན་ཏེ་ཨུ་རྒྱན་ལན་གཅིག་སྟོང་པར་བྱས་ཏེ། མདོར་ན་བླ་མ་རིན་པོ་ཆེ་ཡན་ཆད་སངས་རྒྱས་ཡིན་པས། ལྷ་ཅིག་བསྒོམ་ན་བཟང་པོ་འདི་འདྲ་བ་ཞིག་བསྒོམ་དགོས་པ་ཡིན་གསུང༌། དེ་ལ་དངོས་མིན་དངོས་མེད་ཞེས་པའི་མཆོད་བརྗོད་འདི་ཆམ་བུ་བའི་རྒྱུད་འབུམ་ཞིག་ན་བཞུགས་ཀྱིན་འདུག་སྐད་གསུང༌། དང་པོ་བསྒྲུབ་པ་པོ་ལྷག་པའི་བསམ་པ་རྣམ་པར་དག་པས་ཞེས་པ་འདི་རང་རེ་ཕ་སྤད་ཀྱི་གདམས་པའི་གནད་ཅིག་མ་ཡིན་ཏེ་ཐམས་ཅད་འདིར་མ་རེད་པ་ཡིན་པས། འདི་ཡོད་ན་འུར་འདེད་ཀྱང་ཁྱེད་དད་གུས་ཅན་ཚོ་གཞན་དུ་མི་ཆོལ་ཏེ་སྟོང་པ་ཉིད་དང་སྙིང་རྗེ་ཡིན་གསུང༌། རྟགས་སྟོན་ཀྱང་ཁ་རྣོ་སྟེ་འདི་མེད་ན་ཆོས་རྡུགས་པོ་བྱ་བ་ཡིན་གསུང༌།
དེ་ལ་ཨོཾ་སྭ་བྷཱ་ཝ་ཡང་ཆོས་ཐམས་ཅད་རང་བཞིན་གྱིས་རྣམ་པར་དག་པ་ཞིག་སྟོན་པ་ཡིན་ཏེ། རང་བཞིན་གྱིས་དག་པ་དེ་མ་གོ་བས་དོ་ཧ་བ་ཀུན་ལྟ་ཁ་མིག་ཅན་འདིས་སྟོང་པ་ལ་གནོད་པ་སྐྱལ་བ་ཞིག་ཡོད་དེ། གྲུབ་ཐོབ་ཐམས་ཅད་ཀྱི་དགོངས་པ་གཅིག་སྟེ་སྟོང་པ་དང་སྙིང་རྗེ་ཡིན། རྒྱུད་སྡེ་བཞི་དང་སྡེ་སྣོད་གསུམ་གྱི་བརྗོད་བྱ་ཐམས་ཅད་ཀྱང་དེ་ཡིན་གསུང༌། ཐབས་ཀྱི་ལམ་ཟབ་མོའི་སྒོ་ནས་ལུས་ཀྱི་གནད་འདི་དང་འདིར་བསྣུན་ན་འདི་ལྟར་འབྱུང་བྱ་བ་ཞིག་ང་ལ་ཡོད་པ་ལ་ནུས་པའི་མི་མེད་གསུང་ནས་ཁྱེད་དགེ་འདུན་ལ་རྔན་བགྲང་བ་ཡིན་གསུང༌། རང་རིག་སྤྲོས་དང་བྲལ་བར་ཁྱེད་ཀྱིས་ཤེས་མོད་ཀྱང༌། ། ཞེས་པ་ལ་དབྱངས་མཛད་གསུང༌།། །།
༦༡༡༽ ༄། །དམ་པའི་ཆོས་ཀུན་བརྒྱུད་པར་འབྲེལ་བ་ཟབ་ཅེས་པའི་དགོངས་དོན།། ཡང་འདི་སྐད་བདག་གིས་ཐོས་པ་དུས་གཅིག་ན།
བླ་མ་རིན་པོ་ཆེའི་ཞལ་ནས། སྤྱིར་གདམས་པ་ལུང་དང་འབྲེལ་བ། ལུང་བརྒྱུད་པ་དང་འབྲེལ་བ། བརྒྱུད་པ་བྱིན་རླབས་དང་འབྲེལ་བ་ཞིག་དགོས་པ་ཡིན་ཏེ། བོད་ཡུལ་དུ་འགྱུར་བའི་ཆོས་ཤིག་ལ་དམིགས་པ་སྐོར་གསུམ་ལས་ཟབ་པ་མེད་དེ། ཇོ་བོས་དགོན་པ་བ་ལ་དེས་རིན་པོ་ཆེ་སྣེའུ་ཟུར་པ་ལ་གནང་བ་ཡིན་ཏེ། དེ་ཡང་རྭ་སྒྲེང་གི་ཕ་ཝོང་ཞིག་གི་རྩར་ཉིན་མཚན་དུ་བསྒོམས་པས་དགོན་པ་བས་ཧཾ་མེ་གཟིགས་པ་ཡིན་གསུང༌། དེའི་སློབ་མ་ཞིག་ལ་ཡང་ཐོས་བླ་མ་རིན་པོ་ཆེའི་ལུང་ཡང་ཡོད་པ་ཡིན་གསུང༌། བླ་མ་རིན་པོ་ཆེ་དགུང་ལོ་བཅོ་བརྒྱད་པ་ཞིག་དབུས་སུ་བྱོན་པ་ཡིན་ཏེ། སེམས་ཅན་ཐམས་ཅད་ལ་ཕན་ཆེན་པོ་འོང་བར་གོ་ནས།
སོག་སླན་ནེ་བྱ་ཐུར་བྱ་བར་རི་ཞིག་སྦྲུལ་ཆེན་པོ་ཞིག་ཏུ་གྱུར་ནས་མདུན་བཀག་པ་ལ། ང་དབུས་སུ་མི་ཐར་བར་འདུག་སྙམ་པ་ལ་ནམ་མཁའ་ལ་ཁྲོ་རྒྱལ་མཚོན་གང་བ་ཞིག་བྱོན་པས། དེ་ནས་དེ་གར་སོང་ཆ་མེད་པར་སོང་སྟེ་དེ་ཕྱིས་ངས་རྗེ་བཙུན་ལ་གསོལ་བཏབ་པས་བར་ཆད་ཀྱང་མ་བྱུང་སྟེ། བླ་མ་རིན་པོ་ཆེས་བྱིན་གྱིས་བརླབས་པ་ཡིན། དུས་ཐམས་ཅད་དུ་དཀར་གཏོར་རེ་ཡང་དབུལ་གསུང༌། སྔོན་སངས་རྒྱས་ལ་ས་འོག་ས་བླ་ས་སྟེང་གསུམ་གྱི་ཀླུ་དང་གནོད་སྦྱིན་ཚངས་པ་ལ་སོགས་ཀྱིས་བར་དུ་གཅོད་པར་བརྩམས་པ་ལས། སངས་རྒྱས་ཀྱི་སྐུའི་ལྟེ་བ་ནས་ཁྲོ་རྒྱལ་བྱོན་ནས་བཏུལ་པས་སངས་རྒྱས་རང་ལ་སྐྱབས་སུ་སོང་བ་ལ་ལས་རྒྱུན་དུ་ཞུགས་པ། ལན་ཅིག་ཕྱིར་འོང་མི་འོང་བ་དགྲ་བཅོམ་པ། ལ་ལས་མི་སྐྱེ་བའི་ཆོས་ལ་བཟོད་པ་ཐོབ་པ་སྟེ་བརྟུལ་བ་ཡིན་གསུང༌། དེ་ལ་གདམས་པ་ལུང་དང་འབྲེལ་བ་འདི་ཁོ་ན་གནད་ཆེ་བ་ཡིན་ཏེ།
དེ་མ་ཡིན་ངེད་རང་གི་བལ་བསྐུར་ནས་ཡང་དམིགས་པ་བསྐོར་གསུམ་ཞིག་འདུག་གིས་ཞེས་པས་མི་འོང་སྟེ་ཁྱེད་རང་ཐམས་ཅད་འདི་སྙམ་དུ་སོམས་ཤིག བདག་ཅག་རྣམས་ལ་སྡང་བར་བྱེད་པའི་དགྲ གནོད་པར་བྱེད་པའི་བགེགས། ཐར་པ་དང་ཐམས་ཅད་མཁྱེན་པའི་བར་དུ་གཅོད་པ་འདི་རྣམས་ཀྱིས་གཙོ་བྱས་པའི་མ་ནམ་མཁའ་དང་མཉམ་པའི་སེམས་ཅན་གྱི་ཁམས་མ་ལུས་ཤིང་ལུས་པ་མེད་པ་ཐམས་ཅད། བདེ་སྐྱིད་ཕུན་སུམ་ཚོགས་པ་དང་ལྡན་སྡུག་བསྔལ་ཐམས་ཅད་དང་བྲལ་ནས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་རིན་པོ་ཆེ་ཐོབ་པར་བྱ། དེའི་ཆེད་དུ་རྗེ་བཙུན་ཁྲོ་བོའི་རྒྱལ་པོའི་བསྙེན་པ་བྱ་སྙམ་དུ་བསམས་ལ། ང་ལ་ཁྲོ་བོའི་རྒྱལ་པོ་སྐུ་མདོག་མཐིང་ནག་ཞལ་གཅིག་ཕྱག་གཉིས་པ་རལ་གྲི་དང་སྡིགས་མཛུབ་མཛད་པ། དབུ་སྐྲ་དམར་སེར་གྱེན་དུ་འཁྱིལ་བ་སྐུ་ལ་རིན་པོ་ཆེ་དང་ཀླུ་ཆེན་པོ་བརྒྱད་ཀྱིས་བརྒྱན་པ་ཡིན་ཏེ། རིགས་བཞི་ལས་གཙོ་བོ་གཉིས་གཉིས་བརྒྱད་ཀྱིས་སྐུ་ལ་བརྒྱན་པས། ཀླུ་ཐམས་ཅད་བཀའ་རང་ནན་གྱིས་འཁོར་དུ་འགྲོ་སྟེ། འགྲོ་བ་ཀླུའི་རྣམ་པར་སྤྲུལ་པ་བསམ་གྱིས་མི་ཁྱབ་པ།
དེ་བཞིན་གཤེགས་པའི་རྣམ་འཕྲུལ་བསམ་གྱིས་མི་ཁྱབ་པ། སེམས་ཅན་རྣམས་ཀྱི་ལས་ཀྱི་རྣམ་པར་འཕྲུལ་པ་བསམ་གྱིས་མི་ཁྱབ་པ་བཞི་ཡིན་གསུངས། ཀླུས་གཞན་འཕྲུལ་དབང་བྱེད་མན་ཆད་ལ་དབང་བྱེད་པ་ཡིན་པས། སྤུ་ཏ་ཡང་སྲོག་མེད་ཡིན་ཏེ་མཚོ་མ་དྲོས་པ་བྱ་བ་ཏི་སེའི་རྩ་ན་ཡོད་པ་དེ་ན་བཞུགས་པ་ཡིན་པས། དེ་ལ་བཟླས་པ་བྱས་པས་ཀླུ་ཐམས་ཅད་དབང་འདུས་པ་ཡིན་གསུང༌། ཡང་ཞ་བཙན་གྱིས་ཁྱེར་བའི་མི་ཞིག་ལ་སྣེའུ་ཟུར་བས་ཀླུ་བརྒྱད་ཀྱི་རྒྱན་གསལ་བཏབ་པས་སྐད་ངན་ཐོན་སྐད་པ་གསུང༌། སྤྱན་གཅིག་ཐུར་དུ་གཟིགས་པས་ས་འོག་གི་ཀླུ་འདུལ་བ། གཅིག་གྱེན་དུ་གཟིགས་པས་བར་སྣང་གི་གནོད་སྦྱིན་འདུལ། སྐུ་ཕྱི་ནང་ཐམས་ཅད་མེ་དཔུང་གིས་རབ་ཏུ་བརྒྱན་པ། གདན་ཉི་ཟླ་པདྨའི་སྟེང་ན་བགེགས་བརྐྱང་སྐུམ་གྱིས་གནོན་པ་ཞིག་ཏུ་བསྒོམས་ལ།
སྐུ་གསུང་ཐུགས་ལ་འོད་དཀར་དམར་མཐིང་ནག་བྱུང་ནས་རང་གི་ལུས་ངག་ཡིད་གསུམ་ལ་ཐིམ་པར་བསམ་ཞིང༌། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱིས་བདག་ལ་བྱིན་གྱིས་བརླབ་ཏུ་གསོལ། ཨོཾ་ཙཎྜ་མ་ཧཱ་རོ་ཥ་ན་ཧཱུྂ་ཕཊ་ཞེས་ལན་གསུམ་བརྗོད་ནས་ཁྲོ་རྒྱལ་རང་ལ་ཐིམ་པས་རང་ཁྲོ་རྒྱལ་ཏུ་གྱུར་པར་བསམ་མོ། ། དེ་ནི་ལུང་སྦྱིན་པ་ཡིན་ནོ་གསུང༌། སེམས་ཅན་ཐམས་ཅད་ཀྱི་དོན་དུ་རྫོགས་པའི་སངས་རྒྱས་ཐོབ་པར་བྱ་དེའི་ཆེད་དུ་རྗེ་བཙུན་ཁྲོ་བོའི་རྒྱལ་པོའི་བསྒོམ་བཟླས་བྱས་པས་སྡིག་པ་ཐམས་ཅད་སྲེག གནོད་བྱེད་ཐམས་ཅད་ལ་བརྒྱལ་ཏེ་འོང༌། འབོག་དེ་འཆི་སྙམ་པའི་འཇིགས་པ་ཆེན་པོ་འབྱུང་སྙམ་དུ་བསམས་ལ། སྐད་ཅིག་གིས་རང་ཐ་མལ་གྱི་སྤྱི་བོར་རཾ་དམར་པོ་ཅིག་བསམ་དེ་གསལ་བ་ལས་ཐིག་ལེ་སེར་པོ་སྲན་མའི་གའུ་ཙམ་ཅིག

དེ་ལས་ཉི་མའི་དཀྱིལ་འཁོར་རྩེ་སོར་བཞི་པ་ཞིག་བསམ་དེའི་སྟེང་དུ་ཧཾ་མཐིང་ནག་ལས་མེ་ཁྲུ་གང་ཙམ་འབར་བ་ལ་བློ་རྩེ་གཏད་དེ་བཟླས་པ་བྱ། ཡང་དམིགས་པ་བར་མ་ལ་སྤྱི་བོར་མེ་བསྒོམ་པ་ཡན་ཆད་སྔར་དང་འདྲ་བ་ལ། མེ་དེ་ལ་མེ་སྟག་དམར་ཕྲོ་ཕྲོ་འཕྲོ་ཡིན་ཐུར་དུ་འབར་བས་རང་གི་ལུས་མགྲིན་པ་སྙིང་ག་ལྟེ་བ་མ་ལུས་པར་ཐུལ་གྱིས་ཚིག་ནས་ཁྲོ་རྒྱལ་དུ་གྱུར་ཏེ། ལུས་ཕྱི་ནང་ཐམས་ཅད་མེར་འབར་བ་དང་བཅས་པས་བཟླས་པ་བྱ། གསུམ་པ་གཞན་སྔར་དང་འདྲ། རང་སྐད་ཅིག་གིས་ཁྲོ་རྒྱལ་གྱི་པད་ཉིའི་སྟེང་དུ་སྙིང་ཧཱུྂ་དུ་གྱུར་པ་དེ་ལས། འོད་ཟེར་མེ་ལྕེ་དཔག་ཏུ་མེད་པ་བྱུང་ནས་ལུས་གང་ནས་བ་སྤུའི་བུ་ག་ཐམས་ཅད་ནས་འཕྲོས་པས་ཁྲོ་བོར་གྱུར་པ་དེ་རྣམས་ཀྱང་རི་རབ་ཙམ་མ་ཐ་ཡང་གཉིས་ཕུ་ཤ་སྟེང་ཙམ་གསུང༌། ཡང་ཧཱུྂ་ལས་ལུས་ཀྱི་ནང་ནས་མེ་བ་སྤུའི་བུ་ག་ན་ཕར་ཚ་ཞིང་འབར་བ་བསམས་ཏེ། ཕྱི་ནང་མེའི་གུར་ཆེན་པོས་གནོད་པ་དང་སྡིག་པ་ཐམས་ཅད་བསྲེག་ཅིང་བཟླས་ཏེ་འདིའི་དུས་སུ་གནོད་པ་ཆེན་པོ་བྱུང་ན། ངག་ཏུ་སྔགས་བཟླས་ཤིང་ཡིད་ཀྱིས་བསྔོ་བ་བྱེད་དགོས་པར་འདུག་སྟེ་ངེད་ལ་དེ་ལྟར་བྱུང་གསུང༌། སྣེ་ཟུར་པའི་ཞལ་ནས་དམིགས་པ་གསལ་བ་ཁོ་ན་གལ་ཆེ་སྟེ་དེ་ཡོད་ན་བགེགས་ཕྱིའི་རྒྱ་མཚོའི་ཕར་འགྲམ་དུ་འབྲོས་པར་འདུག་པ་ལ།
མི་གསལ་ན་སྔགས་བཟླས་ཀྱང་དྲུང་དུ་ལད་མོ་བཟློས་པར་འདུག་གསུང༌། ཡང་དམིགས་པ་གསལ་ན་ནགས་མེའི་ནང་དུ་ཆུ་ཕོར་གང་གཏོར་བས་གནོད་མི་ནུས་པ་དང་འདྲ་ལ། དེ་མེད་པར་བཟླས་པས་རྒྱ་མཚོའི་ནང་དུ་རྡོ་ཚན་ཅིག་བཅུག་པ་དང་འདྲ་གསུང༌། ལར་གནོད་བྱེད་དེ་ལ་ཞེ་སྡང་གིས་ཨ་ཏི་ཐུམ་ཐུམ་ཞེས་དྲག་སྔགས་རྒྱབ་པས་མི་ཐུབ་སྟེ། གནོད་བྱེད་ཀྱི་ཞེ་སྡང་དེ་ཉིད་བྱམས་སྙིང་རྗེར་བསྒྱུར་བས། དེ་ལྟར་གྱུར་ཏེ་ངས་འདི་གཅིག་པུས་མཛེ་སོས་པ་ལ་གྲངས་མི་ཆོད་གསུང༌། དེས་ན་ཆོས་གང་ན་མོད་པ་དེ་རྣམས་ཟབ་པ་ཡིན་པས་གཅེས་སྤྲས་སུ་མཛོད་ཅིག་གསུང༌། ཡང་བླ་མ་རིན་པོ་ཆེས་ཐུགས་རྗེ་ཆེན་པོ་ཁྲོ་བོའི་རྒྱལ་པོ་ལྷན་སྐྱེས་གསུམ་དཔག་ཏུ་བསྒོམས་པ་དེ་ཡིན། གཏུམ་པོ་སུམ་རྩེགས་ཀྱི་མན་ངག་བྱ་བ་ཡིན་གསུང༌།། །། ༦༡༢༽
༄། །ཐོས་བསམ་སྒོམ་པ་མཐར་འབྱིན་པ་ལ་བླ་མ་གལ་ཆེ་བར་གདམས་པ།། ཡང་འདི་སྐད་བདག་གིས་ཐོས་པ་དུས་གཅིག་ན། ཐོས་བསམ་སྒོམ་གསུམ་མཐར་ཕྱིན་པ་ལ་ཤེས་རབ་ཅན་ཆོས་ཀྱི་རྗེས་སུ་འབྲང་བ་པཎྜི་ཏའི་ལུགས་དང༌། དད་པ་ཅན་གང་ཟག་གི་རྗེས་སུ་འབྲང་བ་ཀུ་སཱ་ལི་གཉིས་ལས། ངེད་ཀུ་སཱ་ལི་ཡིན་ཏེ་བླ་མ་གལ་ཆེ་བས་རྗེ་སྒམ་པོ་པའི་ཞལ་ནས། སྙིང་རྗེ་ཆེན་པོས་སྡུག་བསྔལ་གྱི་ཁུར་ཆེན་པོ་འཁུར་བར་ནུས་པ། ཤེས་རབ་ཆེན་པོས་གཞན་གྱི་ལམ་སྣ་འདྲེན་པར་ནུས་པ། ཚེ་འདི་ལ་ལྟོས་པ་སྐྲའི་རྩེ་མོ་ཙམ་ཞིག་ཀྱང་མེད་པ་ཞིག་དགོས་པ་ཡིན་གསུང༌། དེ་ཡང་རང་མ་ལྟོགས་མ་འཁྱགས་པས་སློབ་མས་མི་ཚོར་ཏེ་མཐོ་དམན་མང་པོ་མི་ཟེར་ཏེ་རང་དང་བདེ་སྐྱིད་མཉམ་དུ་སྤྱོད་པ་ཞིག་དགོས། དེ་ཡོད་ཀྱང་ཤེས་རབ་མེད་ན་མི་ཕན་པས་ཕ་ཤན་པའི་བུ་སྡིག་ལ་སྦྱོར་བ་དང་འདྲ་བས་ཤེས་རབ་དགོས་ཏེ།
སེམས་མི་གནས་པ་གནས་པ། གནས་པ་བརྟན་པ་དེ་བོགས་འབྱིན་པ་ལ་མཁས་པ། དང་པོ་བདུད་མི་འཇུག་པའི་ཐབས་ལ་མཁས་པ། ཞུགས་ན་བཟློག་པ་ལ་མཁས་པ་ཞིག་དགོས་ཏེ། དེ་ཡང་ལམ་རྒྱུས་ཡོད་པ་ཞིག་དགོས་ཏེ་ཉམས་སུ་མྱོང་བ་རྟོགས་པ་རྟོགས་ནས་ཀྱང་གྲོལ་བ་ཞིག་དགོས་ཏེ། རྡོ་རྗེ་གདན་དུ་འགྲོ་བ་ལ་ཕྱིན་པ་ཞིག་དགོས། ཁ་གཡོ་མཁན་གྱི་རྗེས་སུ་འབྲངས་ན་འཕན་ཡུལ་གྱི་གྲོགས་པོ་ཤོ་རེ་ར་ཡང་མི་ཐོན་གསུང༌། དེ་ཡང་ཚུལ་བཞིན་དུ་བྱེད་ན་རབ་ཏུ་བྱུང་ནས་ཆགས་པ་ཐམས་ཅད་སྤོང་དགོས་པ་ཡིན། ཤཱཀྱའི་རྒྱལ་པོས་སྔོན་རབ་ཏུ་བྱུང་བ་ལ་བཙུན་མོ་ལྷ་མཚོ་མ་དང་ས་མཚོ་མ་དང༌། གྲགས་འཛིན་པ་གསུམ་ལ་འཁོར་ཉི་ཁྲི་ཡོད་དེ་བཙུན་མོ་དྲུག་ཁྲི་གླིང་བཞི་པ་ལ་དབང་བ།
འདོད་ཁམས་སུམ་ཅུ་རྩ་གསུམ་མན་ཆད་ལ་དབང་བ། སྟོབས་ཀྱི་འཁོར་ལོས་བསྒྱུར་བའི་རྒྱལ་པོ་ཡང་རབ་ཏུ་གཤེགས་ཏེ། སྤྲང་པོར་ཞལ་གྱིས་བཞེས་ཏེ་བསོད་སྙོམས་པ་དབྱར་ཟླ་བ་གསུམ་རྟ་ཆག་གསོལ་བ། གོས་ཕྱག་དར་ཁྲོད་གྲོང་པའི་བུ་མོ་བྲན་མོ་གྲུབ་པ་མོའི་རོ་ཤུན་ཤིག་ཅན་བཤུས་ཏེ་གསོལ་བ་ཡིན་ཏེ། སྤྱིར་དགེ་སློང་དགོན་པ་བ་བྱ་བ་ཤིང་དྲུང་དུ་བསོད་སྙོམས་བླངས་ནས་བཞུགས། སྤྱིལ་པོ་ཡང་མིན་ཏེ་བླ་གབ་མེད་པའམ། དུར་ཁྲོད་པ་བྱ་བ་ཟས་གོས་ལྷུང་བཟེད། དུར་ཁྲོད་ཀྱི་འཚོ་སྟེ་བྱིན་ལེན་ཡང་ཇི་ལྟར་འོང་ངམ། དེ་བཞིན་དུ་སྦྱངས་པའི་ཡོན་ཏན་ལ་བརྟེན་ནས་བསམ་གཏན་བཞི་པའི་དང་པོའི་རྣམ་རྟོག་ཀྱང་ཡོད་མི་རྟོག་པ་ཡང་ཡོད་པ། རྟོག་པ་དང་བཅས་ཤིང་དཔྱོད་པ་དང་བཅས་པ་སྟེ།
བཞི་པ་ལ་བཏང་སྙོམས་ཡོངས་སུ་དག་པའི་དྲན་པ་བྱ་བ་ཐོབ་ནས། བསམ་གཏན་གྱི་རྟེན་ནམ་ཉེར་བསྡོག་གཟུགས་ཁམས་ཀྱི་གཞིའམ་གཟུགས་མེད་ཀྱི་གཞི་ཡང་སྐྱེ་སྟེ། རྟེན་དེ་ལ་བརྟེན་ནས་འཆི་དང་སྐྱེ་གནས་ཤེས་པ་དང༌། རྫུ་འཕྲུལ་དང་ལྷ་མིག་དང་རྣ་བའི་མངོན་ཤེས་ཐོབ་ཀྱང་རིགས་དྲུག་ཏུ་སྐྱེ་བ་མི་འགོགས་པར་བཤད་དེ་ལེགས་པའི་སྐར་མའམ། དེ་ལྟར་ཞི་གནས་གཅིག་ཏུ་གྲུབ་པ་ཡིན་ཏེ་ཤཱན་ཏ་དེ་བས་ཀྱང༌། ཞི་གནས་རབ་ཏུ་ལྡན་པའི་ལྷག་མཐོང་གིས། ། ཞེས་པ་ལྟ་བུ་ཡིན་ཏེ། སེམས་མི་གནས་པ་གནས་པ། གནས་པ་བརྟན་པ། བརྟན་པ་བོགས་འབྱིན་པ་ཡིན་ཏེ་ལྷག་མཐོང་ཞེས་པ་ཡང༌།
ཚངས་པས་ཞུས་པ་ལས་རང་གི་སེམས་ཉིད་ཀྱི་གཤིས་མཐོང་བ་ཟེར་བར་འདུག་སྟེ། དེ་ཡང་ལམ་རིམ་གྱྀ་དབང་དུ་བྱས་པ་ཡིན། ཅིག་ཅར་བ་སོ་སོའི་སྐྱེ་བོ་འཆིང་བ་ཅན་ཞིག་ཚིག་བཞི་པ་ཞིག་ཐོས་པས་སྟན་དེའི་ཐོག་ཏུ་མི་སྐྱེ་བའི་ཆོས་ལ་བཟོད་པ་ཐོབ་པའི་བྱང་ཆུབ་སེམས་དཔའ་བསྒྲེས་མོས་ཞུས་པ་ན། ལུས་རྒས་པ་སྡུག་བསྔལ་ཟིན་པ་དེ་ཡང་སྤོང་མི་ནུས་པ་སངས་རྒྱས་ཀྱིས་དངོས་སུ་ལུང་བསྟན་འདུག་གསུང༌། དེ་ལྟ་བུ་དེ་བླ་མ་ལ་རག་ལས་པས་བླ་མ་ཡང་རྐོས་ཕོར་ལ་རི་མོ་མེད་པར་ཚ་ཚ་ལ་རི་མོ་མི་འབྱུང་བས་བྱིན་རླབས་ཅན་ཞིག་དགོས་གསུང༌། དེ་ཡང་བླ་མ་ཡོན་ཏན་མེད་པ་ལ་དད་གུས་བྱས་ན་ཡང་བླ་མ་དེ་ལ་སངས་རྒྱས་ཀྱི་ཡེ་ཤེས་ཞུགས་ནས་བྱིན་གྱིས་རློབ་ནུས་པར་འགྲོ་བའམ། གཞན་ཐེག་པ་ཆེན་པོའི་བླ་མ་མཚན་ཉིད་དང་ལྡན་པ་ཞིག་དང་ཕྲད་པར་བྱེད་པའི་བྱེད་པ་གཉིས་འཇུག་པ་ཡིན་གསུང༌། འདི་ལ་གསུང་རབ་ན་བཞུགས་པས་བྲམ་ཟེ་མི་གདུང་བ་བྱ་བ། གཟུགས་མཛེས་པ་དད་པ་དང་ཤེས་རབ་ཆེ་བ་ཞིག་གིས་སློབ་དཔོན་བྲམ་ཟེ་ནོར་བུ་བཟང་པོ་བྱ་བ་ལ་རིགས་བྱེད་སློབ་ཏུ་ཕྱིན་པ་ལ། སློབ་དཔོན་གྱི་ཆུང་མ་མི་གདུང་བ་ལ་ཆགས་པས་སློབ་དཔོན་རྒན་པོ་གཞན་དུ་སྐྲད་ནས།
འདི་དང་ང་གཉིས་ཅིས་ཀྱང་འཁྲིག་པ་སྤྱད་དགོས་སྙམ་ནས་གོས་བཟུང་བ་ལ། ཁོ་བླ་མ་ལ་དད་པས་འདོད་པ་མ་བསྟེན་པ་ལ་མོ་ཁྲོས་ནས་གོས་ཧྲལ། ལུས་སེན་རྗེས་སུ་བྱས་ཁྲི་ཞིག་པོ་ཞིག་གི་རྩ་ན་བསྡད་ནས། སློབ་དཔོན་གྱིས་ཅི་ཉེས་བྱས་པ་ལ་ང་ལ་མི་གདུང་བས་འདི་ལྟར་བྱས་པས་ཁྱོད་ཀྱིས་འདི་ངན་པར་གཏོང་དགོས་ཟེར། འདི་ཤེས་རབ་ཅན་མཁས་པ་གློ་བུར་དུ་ངན་པར་གཏོང་དུ་མི་བཏུབ་ཐབས་ཀྱིས་བཏང་དགོས་ཟེར་ནས། དུས་ལན་ཞིག་ང་ལ་རིགས་བྱེད་གཞན་ལ་མ་བསྟན་པ་ཟབ་པ་ཞིག་ཡོད་དེ་བསྒྲུབ་པར་ནུས་སམ་ནུས། མི་སྟོང་བསད་ན་ཚངས་པར་སྐྱེ་བ་ཡིན་ཞེས་བླ་མའི་ཞབས་ལ་གཏུགས་ནས་མི་ཡོད་པའི་ས་ཕྱོགས་ཞིག་ཏུ། རལ་གྲིས་མི་དགུ་བརྒྱ་དགུ་བཅུ་གོ་དགུའི་སྐེ་བྲེགས་ལུས་ལ་ཁྲག་གིས་བྱུགས་སོར་མོ་ལ་ཕྲེང་བ་བྱས་ནས་ཡོད་པ་ལ། མས་ད་ཕྲུག་རྐྱང་པ་ཡིན་པས་བུས་བརྟུལ་ཞུགས་སྤྱོད་པ་ལ་ཁ་ཟས་སྦྱིན་དུ་ཕྱིན་པས། མ་བསད་ལ་ཁ་བླང་སྙམ་ནས་རལ་གྲི་ཁྱེར་བ་ལ།
སངས་རྒྱས་ཀྱིས་འདུལ་བའི་དུས་ལ་བབ་པར་གཟིགས་ནས་དགེ་སློང་དུ་བྱོན་པས་མ་བཏང་ནས། སངས་རྒྱས་བསད་སྙམ་པ་ཇེ་རིང་ཇེ་རིང་ལ་འདི་ཐམས་ཅད་མཁྱེན་པ་ཡིན་པས་གྲོལ་བའི་ཐབས་ཡོད་དམ་སྙམ་ནས་གྲི་བསྐྱུར་ནས་ཆོས་ཞུས་པས། སྟན་དེ་ལ་དགྲ་བཅོམ་པའི་འབྲས་བུ་ཐོབ་པ་ཡིན་ཏེ། འདི་ལ་མི་དེ་རྣམས་བསད་པའི་རྣམ་སྨིན་གྱིས་དམྱལ་བར་ཡུག་ཅིག་ཕྱིན་པ་ཡིན་ཞེས་ཟེར། སྡུག་བསྔལ་དར་ཅིག་ཀྱང་འབྱུང་ཀྱང་ཟེར་ཏེ། ཁོ་ལམ་ལོག་པ་སྟོན་པའི་བླ་མ་ལ་དད་པས་ཀྱང་ཡང་དག་པའི་བླ་མ་དང་ཕྲད་པ་ཡིན་གསུང༌། ཡང་དུས་གསུམ་གྱི་སངས་རྒྱས་ལ་དད་པ་མེད་ཀྱང་བླ་མ་དམ་པ་ཞིག་ལ་དད་ན་དོན་འགྲུབ་ལ། སངས་རྒྱས་ལ་དད་ཀྱང་བླ་མ་ངན་པ་ཞིག་ལ་མ་དད་ན་ཡང་སངས་རྒྱས་ཀྱི་ཡོན་ཏན་འགེགས་ཞེས། བླ་མ་རིན་པོ་ཆེ་གསུངས་གསུང་བར་གདའ། ཡང་བླ་མ་དེ་རྙེད་པ་དང་གྲགས་པ་ཆོས་བརྒྱད་ལ་དགའ་ན་བླ་མར་མི་བཏུབ་སྟེ།
ནོར་འདི་ཕུལ་ངས་ཆོས་ཟབ་མོ་འདི་འཆད་ཞེས་ཚོད་བྱེད་པ་ཡིན་ཏེ། ཆོས་བཤད་ནས་ང་ལ་ཇ་སིག་དང་དར་འབོག་བསྐུར་ཞེས་པ་དེ་ཙམ་ལ་ཚོང་ཟེར་བ་ཡིན། མིང་གཞན་དུ་བསྒྱུར་བས་མི་ཕན། མི་འདི་བསླུས་ཤིག་ཡོན་བདག་གྱིས་ཞིག་སྤྱན་དྲོངས། ཞབས་ཏོག་གྱིས་ཟེར་ཚོང་གི་མིང་བསྒྱུར་བ་ཡིན་མོད། དེས་ན་ཚེ་འདི་ལ་སྤུ་རྩེ་ཙམ་ཞིག་ཀྱང་མ་འཁྲིས་པ་ཞིག་དགོས་གསུང༌།། །། ༦༡༣༽ ༄། །ཕྱག་རྒྱ་ཆེན་པོ་ལྷན་ཅིག་སྐྱེས་པ་གསུམ་གྱི་གདམས་པ།། ཡང་འདི་སྐད་བདག་གིས་ཐོས་པ་དུས་གཅིག་ན། ཡང་གཤིས་ལྷན་ཅིག་སྐྱེས་པ།
ལམ་ལྷན་ཅིག་སྐྱེས་པ། འབྲས་བུ་ལྷན་ཅིག་སྐྱེས་པ་གསུམ་དུ་ཡོད་པ་ལས། དང་པོ་ནི་སེམས་ཅན་དང་སངས་རྒྱས་ལ་བཟང་ངན་མེད་པར་ཡེ་ནས་ཡོད་པ་དེ་ཡིན་ཏེ། རྒྱུ་གཉིས་ལམ་བླ་མ་དམ་པའི་རྐྱེན་གྱིས་ཡོད་པ་དེ་ངོ་སྤྲད་ནས་བསྒོམ་པ་དེ་ཡིན། དེ་གཉིས་སུ་མེད་པའི་དོན་དེར་བཟང་ངན་སྤང་བླང་རེ་དོགས་ཐམས་ཅད་ཞི་ཞིང་ཐིམ་པ་དེ་ལ་ཟེར་བ་ཡིན་ཏེ། གསར་པ་ཀུན་སྙམ་ན་དགེ་སྦྱོར་འདོད་འདོད་དུ་བྱའོ་ཅིག་ཏུ་བྱེད། དེར་རོ་སྟོད་ཇེ་གཟེར་སྙིང་ཇེ་མི་དགར་འགྲོ་བ་ཡིན། འདི་སྔོན་རྗེ་རིན་པོ་ཆེས་ཀྱང་ལེགས་རབ་འདུག བླ་མས་ཀྱང་འདི་ལེགས་པ་ཡིན་ནོ་ཞེས་ངོ་སྤྲད་ནས་ཡོད་པ་ཡིན་གསུང༌། ཕྱིས་བླ་མ་གྲོངས།
སྒྲུབ་པ་ཞིག་རིངས་ཐབས་ལམ་ལས་ཡོན་ཏན་ཐམས་ཅད་འབྱུང༌། ཕྱག་རྒྱ་ཆེན་པོ་ལ་མི་འབྱུང་བ་སྙམ་ནས་དེ་བཙལ་ནས་བསྒོམས་པས། རྩ་རླུང་གི་ཉམས་སྐྱེས་ནམ་མཁའ་སྟོང་པ་ལ་འཇའ་ཞིག་ཀྱང་བྱུང་བ་ལ་བསྒོམ་དུ་བྱས། ཕྱིས་རྩ་བ་ཤོར་ནས་མེད། གྲུབ་ཐོབ་སྒོམ་གང་ལ་ཟེར་ཆ་མེད་པ་ཡང་བྱུང༌། ཕྱིས་མི་ལ་ཐུག་པ་མཐོང་གསུང༌། རང་ལ་དགེ་སྦྱོར་ཡོད་པ་དེ་ཞེ་འདོད་ཀྱིས་རི་དང་བྲག་ལ་རྩོལ་བ་བསྐྱངས་པས་ཉམས་མཐོ་དམན་སྐྱེས་པས་དགའ་བ་ལ་སྒོམ་དུ་བྱས། མི་དགའ་བའི་དུས་སྒོམ་མེད་པ་ཡང་འདུག་གོ་གསུང༌། དེས་ན་བླ་མ་རིན་པོ་ཆེས་ཐོས་བསམ་ལ་ཡིད་ཆེས་པར་དཀའ་བས་ཉམས་ཤིག་བསྐྱེད་ནས་སྐྱེས་པ་དང༌། འཇིག་པ་དུས་མཉམ་དུ་མཛད་པར་འདུག་གསུང༌།
ཡང་དབང་པོ་རབ་ཚན་གཅིག་ལ་དང་པོ་ནས་ཉམས་མེད་པར་ཅིག་ཅར་དུ་སྐྱེ་བ་ཡང་ཡོད། དབང་པོ་རབ་ཚན་གཅིག་ལ་ཉམས་བཟང་པོ་སྐྱེས་ནས། བླ་མ་ལ་མོས་གུས་བྱས་པས་དག་ནས་འགྲོ་བ་ཡང་ཡོད། ལར་གནས་པ་ལ་གཙོར་མི་མཛད་གསུང༌། འདི་ལ་སྔོན་འཕགས་པ་གྲོ་ཞུན་སྐྱེས་རྣ་བ་བྱེ་བ་རི་བྱ་བ་ལ། རྒྱལ་པོ་གཟུགས་ཅན་སྙིང་པོས། ཡང་ན་རིན་པོ་ཆེའི་ཕུང་པོས་ཆུ་བོ་གངྒཱ་བསྒྱུར། ཡང་ན་བུ་ངའི་དྲུང་དུ་ཕྱག་ལ་ཐོང་ཞེས་པས། ཕན་རི་ཆུ་རིན་པོ་ཆེར་བསྒྱུར་བས་ཆོག་བུ་མི་གཏོང་ཟེར་བ་ལ། བུས་ཕ་ལ་རྒྱལ་པོ་དེ་ང་ལ་ཕན་པར་བྱེད་པ་ཡིན་པས་ང་ཐོང་ཞེས་ཞུས་ནས་ཕྱིན་པས་སངས་རྒྱས་ལ་རབ་ཏུ་བྱུང་བས་དྲུག་སྡེ་ཁྱིམ་བདག་ཕྱུག་པོའི་བུ།
མར་གསར་གྱི་གོང་བུ་འདྲ་བ་འདི་ལྟ་བུས་བརྩོན་པ་མི་ནུས་ཞེས་པ་དང༌། ཁོས་ཀུན་དགའ་བོ་ལ་གདམས་པ་ཞུས་པས་འཆག་པས་དོན་འགྲུབ་ཞེས་པས། དུར་ཁྲོད་བསིལ་བ་ཚལ་དུ་འཆག་ས་བྱས་ཏེ་སྐོར་བ་འབའ་ཞིག་གིས་རྐང་པའི་ལྤགས་པ་ཟད་དེ། རུས་པ་ལ་ཐུག་པ་སྤུ་གསེར་མདོག་ཀྱང་ཟད་ནས་ཏིང་ངེ་འཛིན་མ་རྙེད་ནས། ང་རང་བབས་སམ་སྙམ་པ་ལ་སངས་རྒྱས་བྱོན་ནས་གྲོ་ཞུན་སྐྱེས་ཀྱི་པི་ཝང་གི་རྒྱུད་གྲིམས་པ་ལས་སྐད་འབྱུང་ངམ་ལྷོད་པ་ལས་འབྱུང༌། རན་པ་ལས་འབྱུང་བ་དེ་བཞིན་དུ། དེ་བཞིན་གཤེགས་པའི་ཆོས་ཐམས་ཅད་ཀྱི་རྩོལ་བ་དང་མི་རྩོལ་བ་གཉིས་ལས་མི་འབྱུང་སྟེ། སོར་བཞག་པ་ལས་འབྱུང་ཞེས་པས་ཁོ་དགྲ་བཅོམ་པ་ཐོབ་པ་ཡིན། སང་སྒོམ་མིན་པ་ཀུན་ཀྱང་མི་བརྩོན་པ་དགེ་སྦྱོར་ལ་གཏན་བློ་མི་འགྲོ་བ་དེ་མིན་གསུང༌། རྩོལ་བ་ཏུང་ཏུང་དེ་ཡང་མིན་ཏེ།
བྱང་ཆུབ་སེམས་དཔའ་གང་ལ་ཡང་མི་བརྩོན་དེ་ནི་བརྩོན་ཞེས་པ་དང༌། རྗེ་འོལ་ཀ་བའི་རྩོལ་བ་བརྩོན་འགྲུས་སྨྱོ་ཞེས་པ་དེ་ཡིན་གསུང༌།། །།
༦༡༤༽ ༄། །མཉམ་གཞག་རྗེས་ཐོབ་གང་གིས་འགྲོ་དོན་བྱེད་པ་སྒོམ་ཆེན་རྣམས་ལ་དྲིས་པ།། ན་མོ་རཏྣ་གུ་རུ། བླ་མ་རིན་པོ་ཆེའི་ཞལ་ནས། སྒོམ་ཆེན་པ་རྣམས་ལ་དྲི་རྒྱུ་ཞིག་ཡོད་པས། མཉམ་པར་བཞག་པས་སེམས་ཅན་གྱི་དོན་འོང་ངམ་མ་བཞག་པར་རྗེས་ཀྱིས་བྱེད་སོམས་དང༌། མཉམ་གཞག་གིས་བྱེད་པ་ཡིན་ཏེ་གྲུབ་པ་ཐོབ་པའི་བརྒྱུད་པ་གོང་མ་དེ་རྣམས་ཀྱིས་ཀྱང་མཉམ་གཞག་འབའ་ཞིག་གིས་སེམས་ཅན་གྱི་དོན་བྱས། ས་དང་པོ་ནས་བཅུའི་བར་གྱི་ཡོན་ཏན་བརྒྱ་ཕྲག་བཅུ་གཉིས་ལ་སོགས་ཀྱི་འགྱུར་ཀྱང༌།
མཉམ་གཞག་ལ་བརྟན་པ་ཆེར་ཐོབ་ཀྱི་གོང་དུ་འཕེལ་བ་ཡིན། སངས་རྒྱས་ལ་མཉམ་རྗེས་མེད་པ་ཡིན། རྗེ་རིན་པོ་ཆེའི་ཞལ་ནས་རྣལ་འབྱོར་པ་རབ་སེང་གེ་ལྟ་བུ་ཡིན། འབྲིང་རི་དྭགས་ལྟ་བུ་གཞན་གྱིས་བསྙེན་བཀུར་དུ་མེད་པ་དེ་ཡིན། ཐ་མ་རྒྱལ་པོ་ལྟ་བུ་གསུང་སྟེ་དེ་མད་པར་འདུག་གསུང༌། ཡང་རྗེ་རིན་པོ་ཆེའི་ཞལ་ནས་སྒོམ་ཆེན་པ་རབ་སངས་རྒྱས། འབྲིང་བྱང་ཆུབ་སེམས་དཔའ། ཐ་མ་ཉན་ཐོས་ཡིན་གསུང༌། བླ་མ་རིན་པོ་ཆེའི་ཞལ་ནས་ཀྱང་སྒོམ་ཆེན་པ་རོ་གཅིག་རྟོགས་པ་རྣམས་གཞན་དུ་ཕྱིན་ཙམ་ན། ནད་དང་སྡུག་བསྔལ་མི་མཐུན་ཕྱོགས་ཞིག་བྱུང་ཙམ་ན་ཐབས་གཞན་མི་བསྟེན་དགོས།
དེ་རང་ཕྱག་རྒྱ་ཆེན་པོར་འོང་བ་ཡིན་གྱི་གསུང༌། དེ་རང་ལ་སྦྱོར་རྗེས་ཀྱིས་ཟིན་པར་བྱ་ཞིང་ཐུག་ཕྲད་དུ་བཞག་པས་བོགས་ཐོན་གེགས་སེལ་ཐམས་ཅད་འོང་བ་ཡིན་གསུང༌། དེ་བཞིན་དུ་རྒྱལ་པོ་དཔེ་ཀར་ཀླུ་བསེན་མོར་གཏོགས་པ་ཐམས་ཅད་ཀྱང་གཅིག་ཤོས་སུ་འོང་བ་ཡིན་པས། ཡི་དམ་གྱི་ལྷ་ཐུགས་རྗེ་ཆེན་པོའམ་རྗེ་བཙུན་མར་འོང་བ་ཡིན་གྱི། མ་ཞ་མའི་ཞལ་ནས། སྒོམས་ཀྱིན་ཞེན་པ་མི་ལྡོག་པ། ། ཐོད་ཀའི་ཆོས་ཉིད་གོ་ལགས་སམ། ། གསུང༌། བླ་མ་རིན་པོ་ཆེའི་ཞལ་ནས་ཀྱང༌། གཉིས་མེད་ཐུག་ཕྲད་ཀྱི་རང་བཞིན་ལ། །
མཉམ་རྗེས་གཉིས་ཀྱི་འཛིན་པ་དག ། གསུང་བས། དེ་ལྟ་ནས་ནད་དང་གདོན་ལ་དེ་ལྟར་གོམས་པ་དེས་སང་ནས་གནད་གཅོད་དང་དམྱལ་བའི་སྡུག་བསྔལ་ལ་སོགས་པ་ཐམས་ཅད་ལ་ཡང་དེ་བས་དཀའ་བ་ཞིག་མེད་ཀྱི་དེ་འདྲ་བ་འདི་ན་མང་པོ་ཡོད་པ་གསུང༌། ཡང་སྒོམ་ཆེན་པ་སེམས་རྩ་བ་དང་བྲལ་ཟེར་ནས་ལྟ་ཁམ་ནམ་མཁའི་འབྲུག་ཙམ་གཏོང་བ་རྣམས་ནད་དང་སྡུག་བསྔལ་ཞིག་བྱུང་ཙམ་ན། པག་ཤི་དང་གསུས་པ་ལོགས་ལོགས་སུ་སོང་ནས་རྐྱེན་མི་ཐུབ་པ་ཡིན་ཏེ། བླ་མ་རིན་པོ་ཆེའི་ཞལ་ནས་འཁོར་འདས་ཀྱི་ཆོས་ཐམས་ཅད་རང་གི་སེམས་ཡིན་གསུང་བས། སེམས་ལས་མ་གཏོགས་པའི་ལོགས་པ་མེད། སྙམ་དུ་ཐག་ལྟ་བས་གཅོད་གྲུབ་ཐོབ་གོང་མའི་བསྟན་བཅོས་དང་མདོ་རྒྱུད་ཟབ་མོ་བལྟ་གསུང༌། དེ་ལྟར་བྱས་པས་འཁོར་འདས་ཐམས་ཅད་སེམས་སྐྱེ་མེད་དུ་ཆོད་ནས་ཡེ་ཤེས་ཀྱི་བོགས་ཀྱང་ཐོན་པ་ཡིན་གསུང༌། བསྒོམ་མེད་པ་ཀུན་གྱིས་ཀྱང་དེ་ལྟར་མོས་པ་བྱ་ཞིང་གསོལ་བ་བཏབ་གསུང༌།
ཡང་ཐུག་ཕྲད་དུ་འཇོག་པ་འདི་ལ་ཉོན་མོངས་ཀྱི་རིགས་ཙམ་ལ་མི་བཏུབ་པའི་སྐྱོན་ཡོད་དེ། དྲུག་རྩ་བ་དང་ཉི་ཤུ་ཉེ་བའི་ཉོན་མོངས་པ་སྐྱེས་ཀྱང་སྔོན་དུ་བྱམས་སྙིང་རྗེ་ལམ་དུ་བཏང་ལ་དེ་ཐེངས་པ་དང༌། དེ་ནས་ཐུགས་དམ་གྱི་ངང་ལ་ཐེངས་པ་དང་དེ་ལྟར་མ་བྱས་ན་སྐྱོན་བསམ་གྱིས་མི་ཁྱབ་གསུང༌། ཡང་རིག་པ་བརྟུལ་ཞུགས་ཀྱི་སྤྱོད་པ་བྱ་བ་ནད་ཀྱི་རིགས་སུ་གྱུར་པ་བརྟུལ་ནས་ཏིང་ངེ་འཛིན་དུ་ཞུགས་པ་ལ་ཟེར་བ་ཡིན་གསུང༌།། །། ༦༡༥༽ ༄། །སྲིད་ཞིའི་བདེ་ལེགས་ཡོན་ཏན་ཐམས་ཅད་རྟེན་འབྲེལ་ལ་རག་ལས་པ།། ཡང་འདི་སྐད་བདག་གིས་ཐོས་པའི་དུས་གཅིག་ན། རྗེ་རིན་པོ་ཆེའི་ཞལ་ནས། འཇིག་རྟེན་དང་འཇིག་རྟེན་ལས་འདས་པ་ཐམས་ཅད་ཀྱི་བདེ་ལེགས་དང་ཡོན་ཏན་ཐམས་ཅད་རྟེན་ཅིང་འབྲེལ་བ་འབྱུང་བ་ལ་རག་ལས་པས། སྣོད་ཀྱི་འཇིག་རྟེན་མཁའ་ལ་རླུང་བརྟེན་དེ་ལ་ཆུའི་ཕུང་པོ་བརྟེན་པའི་ཚུལ་གྱིས་ཡིན་པས།
དམག་སོགས་འདི་ཐམས་ཅད་སངས་རྒྱས་ཀྱི་བྱིན་རླབས། ཆོས་སྐྱོང་གི་མཐུ་དང་ནུས་པ་ལས་བྱུང་བས། ཆོས་སྐྱོང་རང་གང་ཡིན་སྙམ་ན་དྲི་ཟའམ་གྲུལ་བུམ་མམ་ཡི་དྭགས་སམ། གཤིན་རྗེ་གསུམ་གཅིག་ཏུ་འགྲོ་བ་དང༌། ཀླུ་གནོད་སྦྱིན་སྟེ་རྒྱལ་ཕྲན་བཞི་རྒྱལ་པོ་ཆེན་པོ་བཞི་བརྒྱ་བྱིན་ཏེ་ཚངས་པ་དང་སྟོང་གཉིས་བར་མ་དང༌། སྟོང་གསུམ་གྱི་རྒྱལ་པོ་ཚངས་པ་དང་གཞན་ཡང་དམག་སོགས་ཀྱི་གྲོགས་བྱེད་པ་རྒྱལ་པོ་ཆེན་པོ་བཞི་དང་སུམ་ཅུ་རྩ་གསུམ་གྱི་ལྷ་དང༌། རབ་བྱུང་ལ་སོགས་ཀྱི་གྲོགས་བྱེད་པ་ཚངས་རིགས་ཀྱི་ལྷ་དང༌། འཇིག་རྟེན་ལས་འདས་པའི་ལས་ཐམས་ཅད་ལ་གྱ་ནོམ་སྣང་དང་འོག་མིན་གྱི་བར་གྱི་གཙང་མ་རིགས་ཀྱི་ལྷ་ལྔ། ཉན་ཐོས་དང་རང་སངས་རྒྱས་མིན་ན་ཐེག་པ་ཆེན་པོ་འབའ་ཞིག་མང་དུ་བཞུགས་པས་གྲོགས་བྱེད་པ་ཡིན་ཏེ། དམག་ལ་སོགས་སངས་རྒྱས་དབུ་འཕང་བསྟོད་པ་ལ་རབ་བྱུང་བརྒྱའམ་སྟོང་གིས་ཀྱང་མ་ཡིན།
ལྷ་དང་མི་ལྷ་མ་ཡིན་དུ་བཅས་པ་དང་རྒན་པོ་སྐྱེལ་ཐུང་བྱེད་པ་དང༌། བྱིས་པར་ཐུམ་པོར་འཚོ་བ་ཚུན་ཆོད་ཀྱང་དམག་ཏུ་འགྲོ་བ་ཡིན་ཏེ། མདོར་ན་ཤོ་པ་མིག་ཆེ་འདི་བས་པ་དང་འདྲ། དེ་འོང་ངམ་དུ་འོད་དམ་བཅོ་བརྒྱད་འོད་ཁ་རྗེ་ཁ་དང་འདྲ་བར། བསོད་ནམས་ཀྱི་ཚོགས་ཀྱི་རྒྱབ་ཚན་པོ་ཆེ་དང་འབྲེལ་ལས་འབྱུང་བ་ཡིན་པ། དེ་མ་ཡིན་པ་རང་གི་འདོད་ཁས་མི་འོང་བས། དགེ་འདུན་གྱི་བསྙེན་བཀུར་དཀོན་མཆོག་གི་མཆོད་པ། ཆོས་སྐྱོང་དང་འབྱུང་པོའི་གཏོར་མ་རྒྱ་ཆེན་པོ་བྱས་ནས་གསོལ་བ་བཏབ་པས་འབྱུང་བས། དེ་ཡང་བྱམས་པ་དང་སྙིང་རྗེ་རྒྱ་མ་ཆད་པ་ཕྱོགས་རིས་མེད་པའི་ཆོས་ཀྱི་སྐུ་འདི་ལ་གཅིག་ཏུ་ཆུད་པ་ཞིག་དགོས་ཏེ། དེ་ལྟ་བུ་ཞིག་ཡོད་ན་ཡོངས་ཀྱི་དགེ་བའི་བཤེས་གཉེན་བྱ་བར་འོང་སྟེ།
སྲིད་རྩེའི་སེམས་ཅན་ནས་མནར་མེད་ཡན་ཆད་ཆོས་ཀྱི་དབྱིངས་ཀྱི་དཀྱིལ་འཁོར་གཅིག་ཏུ་ཆུད་པས། དེ་གཅིག་པུའི་སྟོན་པ་ཡིན་སྙམ་པ་སོ་སོའི་སྣང་བ་ལ་འཆར་བས། དེ་ལྟ་བུའི་བླ་མ་གལ་ཆེ་བ་ཡིན་ཏེ་ད་རེས་མ་ལུས་པ་ཐམས་ཅད་གྲོགས་ཀྱང་བཅོལ། དོན་ཡང་འགྲུབ་པ་ཡིན་པས་གཏང་རགས་དང་ཆོས་སྐྱོང་རྣམས་ཀྱི་བསྔོ་བ་ཡང་བྱ་སྟེ་གལ་ཆེ་གསུང༌། ད་ཕྱིན་ཆད་ཁྱེད་རྣམས་ཀྱིས་ཀྱང་བྱ་བ་དང་བྱེད་པ་ཅི་བྱེད་པ་ཐམས་ཅད་ལ། དང་པོར་སེམས་བསྐྱེད་པ་དང་ཆོས་ཉིད་རྣམ་པར་དག་པ་བསྒོམ་པ། སྙིང་པོ་ཕྱག་རྒྱ་གསང་སྔགས་ཀྱི་བཟླས་པ་ལ་སོགས་པ་གཞུང་ནས་འབྱུང་བ་བཞིན་དུ་བྱས་ན། ཞི་རྒྱས་དབང་དྲག་གི་ལས་གང་བྱེད་པ་ཐམས་ཅད་འགྲུབ་པ་ཡིན་པས་དེ་ལྟར་བྱ། བླ་མ་དང་སངས་རྒྱས་དང་ཆོས་སྐྱོང་ལྷ་མི་ཐམས་ཅད་ཀྱིས་ཐུགས་ལ་བཏགས་པའི་དྲིན་ཐམས་ཅད་སྙིང་ཁོང་དུ་བཞག་ལ་བཀའ་དྲིན་རྗེས་སུ་དྲན་པའི་མཆོད་པ་དང༌། བསྔོ་བ་བྱས་ཏེ་བསྔོ་བ་འདི་དགོད་རེ་བྲོ་བ་ཞིག་ཡིན་ཏེ་གཞུང་མི་འཇུག་པས་རས་ཆོད་དུ་འགྲོའམ་སྟེ།
བཀའ་ལུང་བཞིན་སྔོན་སྨེ་རུའི་གྲོང་ཁྱེར་བྱ་བར་མི་མ་ཡིན་ཐམས་ཅད་ཀྱིས་འབྲེང་བ་ཡིན་འདུག་པ་ལ། དེར་བྲམ་ཟེ་བདེ་བྱེད་ཀྱི་ཚོང་ཁང་ཆེན་པོ་བྱས་ནས་སངས་རྒྱས་འཁོར་བཅས་བྱོན་པས་དེའི་ཡོན་བཤད་བསྔོ་བ་མཛད་ནས་གདའ་བ་ལ་ཚིགས་བཅད་གཅིག་འདུག་པ་འཛིན་མ་ཁོམ། ཇོ་བོ་བཀའ་གདམས་པའི་སངས་རྒྱས་ཡེ་ཤེས་ལྟར་ཕྱིང་ཁུག་ན་ཡོད་གསུང༌། བླ་མ་དཀོན་མཆོག་ཡི་དམ་ཐམས་ཅད་ཀྱང་མདུན་གྱི་ནམ་མཁའ་ལ་དམིགས། སྲིད་རྩེ་ནས་མནར་མེད་ཡན་ཆད་ཀྱི་ལྷ་དང་མི་དང་ཆོས་སྐྱོང་རིགས་དྲུག་གིས་བསྡུས་པ་ཐམས་ཅད་ཀྱང་སྔོན་དུ་དམིགས་ལ་ཐལ་མོ་སྦྱར་ལ་བསྔོ་བ་བྱའོ། ། བདག་ཅག་གི་ཚེ་ཐོག་མ་མེད་པ་ནས་སངས་རྒྱས་དཀོན་མཆོག་མཆོད་པ་ཆོས་སྐྱོང་སྤྱོད་པ། དགེ་འདུན་ལ་བསྙེན་བཀུར་བ་དང༌། ཕྱིན་ཆད་སངས་མ་རྒྱས་ཀྱི་བར་ཚུན་ཆད་དུ་ཡང་བྱེད་པར་འགྱུར་བའི་དགེ་བའི་རྩ་བ་ཐམས་ཅད་བྱང་ཆུབ་ཏུ་བསྔོ་བ་ཡིན་པས་ཐུགས་གཏད་དེ། འདི་ཐུགས་དམ་དང་རྗེས་སུ་འབྲེལ་བ་ཡིན་ནོ། ། ད་རེས་ངས་དགེ་འདུན་ལ་དྲི་བ་ཞིག་བྱ་ཡི།
དེ་ལྟར་བསྔོ་བའི་བདག་པོ་དེ་རང་གང་ཡིན་ད་བཟློ་གསུང༌། ང་ན་རེ་དེ་མི་གདའ་བ་ཟེར་བས་རང་མི་གདའ་ཟེར་ཏེ། དེ་ཡང༌། དུས་གསུམ་བདག་ཉིད་བདེ་ཆེན་བླ་མ་ནི། ། ཁྱབ་བདག་གཟུགས་ཅན་མ་ཡིན་འགྲོ་འོང་མེད། ། ཞེས་སོགས་དེ་ཡིན་ཏེ། འདི་འོ་སྐོལ་གྱི་བླ་མ་རིན་པོ་ཆེའི་འདི་ཁོ་ན་ཡིན། སྔན་ཆད་ཀྱང་མ་བྱུང་ཕྱིས་ཀྱང་མི་འོང་སྟེ། འོ་སྐོལ་ཐམས་ཅད་བླ་མ་ཡིན་གྱི་བླ་མ་ཁམས་པ་གཅིག་པུ་ཡིན་པ་མིན། འོ་སྐོལ་ཁོང་གི་བུ་ཡིན་པས།
དེ་ལ་གཅིག་ཏུ་གྱུར་པའི་བསྔོ་བ་ཡིན། ཕ་རོལ་ཏུ་ཕྱིན་པ་ལས་ཀྱང༌། ཆོས་ཀྱིས་ཆོས་ལ་ནམ་ཡང་མི་བསྔོ་ཤེས་གྱུར་ན། ། ཞེས་པ་དེ་ལྟ་བུ་ཡིན་ནོ། ། བཀའ་གདམས་པ་རྒྱས་འདེབས་ཏེ་དེ་ཡང་སངས་རྒྱས་ཕལ་པོ་ཆེ་ནས་བཤད་ནས་འདུག་སྟེ། དེ་བས་དེར་སོང་བ་འདི་ངོ་མཚར་བ་ཡིན་པས་འདི་ངེད་ཕ་སྤད་ཀྱི་ཁྱད་ཆོས་ཡིན། ཡང་གསོལ་འདེབས་ཀྱི་བསྔོ་བ་འདིས་ང་ལ་བོགས་ཆེན་པོ་བྱུང་བས་བྱིན་རླབས་ཤིན་ཏུ་ཆེ་བ་ཡིན་པས་ཀྱང་བསྐྱར་ལ་བྱའོ་གསུང༌།། །། ༦༡༦༽ ༄། །དམ་ཚིག་དང་སྡོམ་པ་མེད་པར་འབྲས་བུ་བྱང་ཆུབ་མི་ཐོབ་པར་བསྟན་པ།། ཡང་འདི་སྐད་བདག་གིས་ཐོས་པ་དུས་གཅིག་ན།
རྗེ་སྒམ་པོ་པའི་འདས་མཆོད་ཀྱི་དུས་སུ་དེ་རིང་དགེ་འདུན་རྣམས་ལ་ཆོས་ཟབ་མོ་ཞིག་འཆད། དོ་ནུབ་ནས་ང་མཚམས་གཅོད་པ་ཡིན་ཟླ་སྨད་འདི་ལ་གསུང༌། དེ་འོ་སྐོལ་དམ་ཚིག་དང་སྡོམ་པ་འདི་ཁོ་ན་གལ་ཆེ་སྟེ། སོ་སོ་ཐར་པའི་དབང་དུ་བྱས་ན་དགེ་སློང་གི་ཉིས་བརྒྱ་ལྔ་བཅུ། དགེ་ཚུལ་གྱི་བཅུ་འཁོར་དང་བཅས་པ་རྣམས་ཀྱིས་ལན་ཅིག་ཕྱིར་འོང་མི་འོང༌། རྒྱུན་ཞུགས་དགྲ་བཅོམ་འབྲས་བཞི་འབྱིན། བྱང་ཆུབ་ཀྱི་སེམས་སྨོན་འཇུག་གི་བསླབ་བྱ་མ་ཉམས་པ་གཞིར་བཞག་པས་བླ་ན་མེད་པའི་བྱང་ཆུབ། གསང་སྔགས་ཀྱི་དང་པོ་གཞི་དབང་གིས་སྨིན་པར་བྱས་ཏེ། ཁས་བླངས་ཀྱི་དོན་གྲོལ་ལམ་བསྐྱེད་རྫོགས་སྒོམ་པ་གཞན་དོན་མཐའ་དག་བྱམས་སྙིང་རྗེ་སྐྱེད་པ་བསྒོམས་པས་འགྲུབ། རང་དོན་ཕྱག་རྒྱ་ཆེན་པོ་བསྒོམས་པས་འགྲུབ་སྟེ།
དེ་ལྟར་དབང་དང་བསྐྱེད་རྫོགས་ཀྱི་དོན་ལ་བརྟན་ཡང་དམ་ཚིག་མེད་པའམ་མ་བསྲུངས་ན་འབྲས་བུ་མི་འབྱིན་ཏེ། དཔེར་ན་ཤིང་སྡོང་རྩ་བ་ནས་བཅད་པ་ལ་ལོ་འབྲས་གཏན་སྐྱེ་མི་སྲིད་པས། བཅུ་བཞི་བཅོ་ལྔ་ཡན་ལག་དང་བཅས་པ་འདི་རྣམས་ཀྱང་གཤིན་རྗེ་དགྲ་ནག་དང་དུས་འཁོར་གྱི་རྒྱུད་ནས་འབྱུང་བ་ཡིན་གྱི། རྟ་དབྱངས་ཀྱིས་ནི་སྡེབས་པ་ཡིན་ཏེ། དེ་ལྟར་རྩ་བ་དང་ཡན་ལག་གི་དམ་ཚིག་མ་ཉམས་ན་འབྲས་བུ་རབ་ཚེ་འདིར་འཇའ་ལུས། སེམས་ཆོས་ཀྱི་སྐུར་འགྲོ་བ་དང༌། འབྲིང་གྲུབ་ཆེན་བརྒྱད། མཐའ་མ་ཞི་བས་ནད་ཞི་བའམ་དབང་གིས་རང་གི་ཉེ་གནས་དང་བུད་མེད་མི་ལ་མི་འཆོར་བ་དང༌། དྲག་པོ་ཡེ་ཤེས་པའི་བསྙེན་པས་འཇིག་རྟེན་པ་བཅུག་ནས་དགྲ་གསོད་པ་ལ་སོགས་པ་འབྱུང་གསུང༌། མཁའ་སྤྱོད་ནི་རྗེ་བཙུན་པ་ཎི་མན་ཆད་རྟ་མགྲིན་གནོད་སྦྱིན་མོ་ཡན་ཆད་བསྒྲུབས་པས།
དེས་འཁུར་ནས་མཁའ་སྤྱོད་དམ་འོག་མིན་ནམ་སུམ་ཅུ་རྩ་གསུམ་དུའོ། ། མཚན་ཉིད་དང་ལྡན་པའི་བླ་མ་ཟབ་པ་དང་རྒྱ་ཆེ་བའི་དོན་ཞུ་བ་པོ་བརྒྱ་བྱིན། རྗེ་བཙུན་མ་ཕམ་པ་ལྟ་བུ་ལ་གདམས་པ་ཞུས་ཏེ་ལུས་དེས་སངས་རྒྱ་བར་འདོད་པའོ་གསུང༌། དེ་རྣམས་ཞར་བྱུང་ཡིན། ད་ཁྱེད་དགེ་འདུན་ལ་དགོས་པའི་ཆོས་ཟབ་མོ་ཞིག་ཡོད་དེ་གང་ཡིན་སྙམ་ན། ཕྱག་རྒྱ་ཆེན་པོ་སྐྱེ་བ་མེད་པ་སྤྲོས་པ་དང་བྲལ་བ་ཟེར། རྐྱེན་གང་སྐྱེ་བ་མེད་ན་ཇི་ལྟར་མེད་ཞེས་པ་ཞིག་འཆད་པ་ཡིན། འདི་ལ་མཁས་པ་རྒྱུས་ཡོད་པ་ཞིག་དགོས་ཚུལ་དུ་འདུག་ད་ལྟ་དང་ཕྱི་བ་དང༌། ཞོ་རྫེའུ་ཁ་ཅིག་གིས་ཆོས་ཐམས་ཅད་སྐྱེ་བ་མེད་པ་ཡིན་བྱས་ཀྱིན་འུད་བཏང་བས་ཆོག་པར་འདུག ཐོས་བསམ་ལེགས་པར་བྱས་པའི་མཁས་པ་རྒྱུས་ཡོད།
བླ་མ་ཡོན་ཏན་ཅན་མཁས་པ་ཞིག་མ་ཡིན་པར་ཚིག་ཙམ་དུ་སྐྱེ་བ་ཡིན་བྱས་པས་འོང་འོང་མི་འདྲ། དང་པོ་ཐོས་པ་མ་བྱས་དེ་ནས་བསམ་པ་མ་བྱས་པས་མི་རྟག་པ་བསམ་པ་ཀུན་ངན་པ་ངས་སྐྱེ་མེད་བསམས་པ་ཡིན་བྱས་ན། རྨོངས་པ་རྣམས་བདེན་སྙམ་སྟེ་སྐྱེ་མེད་བསམ་པ་དང་བྲལ་བའི་སྨྲ་བསམ་བརྗོད་མེད་ཡིན་པས་ཁོ་ལ་རྒྱུས་མེད་དེ། ཡུལ་ཞིག་ན་རྒྱལ་པོ་ཞིག་ལ་མཆོད་གནས་རིག་པའི་གནས་ལྔ་པ་ཞིག་ཡོད་པའི་དྲུང་དུ་བྲམ་ཟེ་ཞིག་གིས་གནས་ལྔ་རུང་སྟེ། ངས་རིག་པའི་གནས་བརྒྱ་ཤེས་བྱས་པས་ལྔ་པ་བཏང་ནས་དེ་ལ་མཆོད་པ་བྱས་པས་ལྔ་པ་ན་རེ། གང་ན་རྒྱལ་པོ་བླུན་ཡོད་པ། ། དེ་ན་བྲམ་ཟེ་རིགས་བརྒྱ་བ། ། ཁ་དང་སྨྲ་ཡི་བྱེ་བྲག་མེད། ། ཞེས་པ་ལྟ་བུ་ཡིན། འཁོར་བ་དང་མྱ་ངན་འདས་པའི་ཆོས་ཐམས་ཅད་རང་གི་སེམས་ཡིན།
དེ་སྐྱེ་བ་མེད་པ་ནམ་མཁའི་དཀྱིལ་ལྟ་བུ་སྟེ། དེས་ན། བདག་ཡོད་ན་ནི་གཞན་དུ་ཤེས། ། བདག་གཞན་ཆ་ལ་འཛིན་དང་སྡང༌། ། ཞེས་སོགས་ཏེ་འཇིག་ཚོགས་ལྟ་བར་བཤད་པས། དེ་གཉིས་འཛིན་གྱི་རྣམ་རྟོག་མཁན་སློབ་ཏུ་བཟུང༌། དེ་ནས་དེ་བརྟགས་ཏེ་དེ་རང་གི་སེམས་ཀྱིས་རང་བཏགས་པ་ལས་གཞན་བཏགས་པ་མེད། དེས་ན་གཟུགས་ནས་རྣམ་མཁྱེན་གྱི་བར་གྱི་ཆོས་ཐམས་ཅད་ཀྱང་རང་གིས་བཟུང་བ་ཡིན། ལམ་ལྔ་ས་བཅུ་སངས་རྒྱས་དང་དམྱལ་བ་ཡང་རང་གི་སེམས་ཡིན་ཏེ། དེ་ཇོ་མོ་ཞ་མའི་ཞལ་ནས།
ཆོས་ཅན་ཐམས་ཅད་རང་དག་ལ། ། འདི་ལ་དངོས་འཛིན་ག་ན་རིགས། ། ཞེས་པས་གཟུགས་གཟུགས་ཀྱིས་སྟོང་པ་ཡིན་ནོ་གསུང༌། དེས་ན་ཁྱེད་ཀྱིས་ཕྱག་རྒྱ་ཆེན་པོ་འདི་ལ་བསྟོད་ཅིང་བསྒོམ་རྣམ་རྟོག་འདི་བརྟགས། ད་རྣམ་རྟོག་འདི་ཁོ་ན་མ་བརྟག་པ་ཞིག་བཅོལ། ད་ཟླ་ཕྱེད་ངའི་རྣམ་རྟོག་སྡུག་པ་འདི་བསྒོམ་མོ། ། ཕྱག་རྒྱ་ཆེན་པོ་བསྒོམ་རེ་མནའ་བྱའོ་གསུང༌། དེ་རིང་གི་བསྔོ་བ་དེ་ཡང་མི་བྱེད་ཚིག་ཡིན། དེ་གཟུང་འཛིན་རྣམ་རྟོག་ཡིན་གསུང༌། དེ་རིང་གི་ཆོས་འདི་ཕྱག་རྒྱ་ཆེན་པོ་ལ་འཕྲིག་ཚུད་པ་ཀུན་སྙམ་ན་ད་རུང་དེའི་ཡང་དཔག་ན་ཞིག་ཡོད་དམ་སྙམ།
མ་ཚུད་པ་ཀུན་སྙམ་ན་ཇི་འདྲ་ཞིག་ལ་ཟེར་སྙམ་པ་ཀུན་ལ་ཕན་དུ་རེ། འཕྲིག་འོང་དུ་རེ་ནས་བཤད་པ་ཡིན་གསུང༌། མཚན་ཉིད་པ་འདི་ལས་ཟིན་མེད་དེ། ལོང་བ་མ་ཀི་ལ་འདི་ན་གཟིམ་སྤྱིལ། འདི་ན་ནག་ཚང༌། འདི་ན་མཆོད་ཁང༌། འདི་ན་ཀྱང་འུ་འུ་བྱ་བ་ལས་གོ་བ་ཡེ་མི་འོང་གསུང༌། སྐྱེས་བུ་ཀུན་དཀར་པོའི་ཕྱོགས་ཀྱི་དགེ་སྦྱོར་བྱས་པ་འདི་ལྟར་འདི་དང་འདི་སྙམ་པའི་མངོན་མཚན་མེད་ཀྱང་བརྩིས་ལ་ཐེབས་དུས་ཞིག་ཡོད་དེ། མི་དེ་ལྷ་འདྲེ་མི་གསུམ་གྱིས་མ་ཚོར་སྙམ་ཡང་བརྩིས་ལ་ཐབས་དུས་ཤིག་ཡོད་པས་ཤི་མེད་ཀོ་མེད་དུ་དགེ་སྦྱོར་བྱའོ་གསུང༌།། །། ༦༡༧༽
༄། །དགེ་སྦྱོར་རི་ཁྲོད་དུ་འཕེལ་ཡང་བོགས་འདོན་བླ་མའི་དྲུང་དུ་བྱེད་དགོས་པ།། བླ་མ་རིན་པོ་ཆེའི་ཞལ་ནས་རྗེ་རིན་པོ་ཆེ་དང་རྗེ་སྒམ་པོ་བའི་ཞལ་ནས། སློབ་མ་སྒོམ་ཆེན་པ་ཀུན་དགེ་སྦྱོར་རི་ཁྲོད་གཅིག་པུ་ལ་སོགས་སུ་འཕེལ་ཡང་བོགས་དེ་བླ་མའི་སྤྱན་སྔ་ཁོ་ན་ཆེ་གསུང་སྐད་ན། དེ་རིང་ཆོས་ཟབ་མོ་ལ་འཁང་བར་གདའ་བས་ཟབ་པ་ཞིག་བཤད་ཅེས། རྟ་ཁོར་གྲུབ་ཐོབ་ཀྱི་འབུལ་བའི་ཉིན་པར་རྣལ་འབྱོར་པ་ལ་གསུམ་སྟེ། ངེད་སྙམ་ན་རྗེ་རིན་པོ་ཆེའི་རྒྱལ་པོར་ཡོད་པས་རབ་ཡིན་སྙམ་ཙམ་ན་དེ་མིན་པར་འདུག་སྟེ། རབ་འབྲུག་ལྟ་བུ་སྒྲ་ཆེ་ལ་མཐོང་བ་མེད་པ་དེ་ཡིན་པར་འདུག་སྟེ། སྐྱེས་བུ་ཀུན་འཁོར་འདས་ཀྱི་ཆོས་ཐམས་ཅད་དེ་རང་གི་བསམ་པ་དེ་ཇི་ལྟར་བསམས་པ་དེ་བཞིན་དུ་འོང་བས། སྒོམ་པ་ཡོན་ཏན་འོད་དང་པོ་སྡིག་ཅན་ལས་རབ་ཏུ་བྱུང་བའི་བསམ་པ་བྱུང་བ་དེའི་རྐྱེན་གྱིས་རབ་བྱུང་དེ་ཡང་བསམ་པ། སྤྱིལ་པོར་བསྒོམ་པ་སྒོམ་ཆེན་དེ་ཡང་བསམ་པ།
དཔོན་སློབ་དང་དགེ་བཤེས་སུ་འོང་བ་ཡང་བསམ་པ་ཡིན། དེ་བཞིན་དུ་དང་པོ་ཕྱོགས་བཅུའི་འཇིག་རྟེན་གྱི་ཁམས་རབ་འབྱམས་མ་ལུས་པའི་དོན་དུ་སེམས་བསྐྱེད། དེ་ནས་ངེད་གསང་སྔགས་པའི་ལུགས་ཀྱིས་བདེ་བ་དང་ལྡན་སྡུག་བསྔལ་དང་བྲལ་རྫོགས་པའི་སངས་རྒྱས་ཐོབ་པར་བྱེད་པ་ལ་བསྐྱེད་རྫོགས་བསྒོམ་པ་ཡིན་ཏེ། སྣོད་གཞལ་ཡས་ཁང༌། བཅུད་ཡི་དམ་གྱི་ལྷར་བྱས་ཏེ་བསམ་པའི་དཀྱིལ་འཁོར་གཅིག་ཏུ་བཅུག་ནས། བཟླས་པ་བྱས་པས་དེ་ཐམས་ཅད་སྨིན་པ་དང་གྲོལ་བར་ནུས་ཏེ་འདི་ཏིག་ཏིག་ཡིན། ཁབ་མིག་ཏུ་སྐུད་པ་འཇུག་པ་འདྲ་བ་ཡོད་ཏེ་ཚེགས་ཆོ་ལེ་འདུག་པས་ངས་སྒྲུང་ཞིག་བྱ་ཡིས་དེ་གོ་བར་གྱིས། རྗེ་སྣེ་ཟུར་བས་ནད་པ་ཞིག་ལ་ཁྲོ་རྒྱལ་དུ་བསྒོམས་པས་ཤིན་ཏུ་འཇིགས་པར་བྱུང༌། དེ་ནས་ཀླུ་བརྒྱད་ཀྱི་རྒྱན་བསྒོམས་པས་སྐད་ངན་ཆེན་པོ་བྱུང་སྟེ། དེས་ན་ཕྱག་རྒྱ་ཆེན་པོ་གོ་བ་ཀུན་ཀླུ་བརྒྱད་བྱ་བ་མེད་ཟེར་ནས་ལས་སྟབས་བྱེད་འདྲེས་ཁྱེར་བ་ཡིན་ཏེ།
འཛམ་བུའི་གླིང་འདིར་ཆུ་ཀླུང་ཇི་སྙེད་ཅིག་འབབ་པ། མ་དྲོས་གནས་པའི་ཀླུའི་རྒྱལ་པོ་དེའི་མཐུ་དཔལ་ཡིན་ཏེ། ཀླུ་ཆུང་ཐམས་ཅད་བྲེད་ནས་འགྲོ་བར་གདའ་སྟེ། བྱིན་རླབས་བྱེད་ཙམ་ན་ཀླུ་གསལ་བར་བསྒོམས་ཏེ། ང་སྙམ་ན་སྦྲུལ་ཁ་ཕྱི་བལྟ་ནང་བལྟ་ལ་ཡང་ཁྱད་ཡོད་སྙམ་གསུང༌། དེས་ན་བསམ་པའི་དཀྱིལ་འཁོར་ཅིག་གིས་རབ་འབྱམས་མ་ལུས་པ་མཐའ་མེད་པའི་སེམས་ཅན་ཐམས་ཅད་སྨིན་པ་དང་གྲོལ་བ་གཏུབ་པ་ཡིན་ཏེ། བསམ་པ་ཡིན་པས་སེམས་ཅན་གྱི་ཡང་ཁམས་རྒྱུད་གཅིག་ཡིན། དུས་གསུམ་དུ་བྱུང་ཡང་ལུས་མི་འདྲ་བ་ལེན་པ་ལས། དེས་ན་སངས་རྒྱས་དང་བྱང་ཆུབ་སེམས་དཔའ་དང་སེམས་ཅན་ཐམས་ཅད་དང་བསམ་པའི་ཏིང་ངེ་འཛིན་གཅིག་གི་ནང་ན་འཁྱམ་སྟེ། འོ་ན་ལམ་གྱི་ཡོན་ཏན་འདི་རྣམས་མཉམ་གཞག་ཡིན་ནམ་རྗེས་ཡིན་ན།
འོ་སྐོལ་རྗེ་འབངས་ཞིག་ཡིན་པས་འོང་བར་ཐལ་ཏེ་མི་འོང༌། བསམ་པའི་དཀྱིལ་འཁོར་གཅིག་གིས་མཉམ་གཞག་ཐམས་ཅད་འོང་སྟེ་ཆོས་ཀྱི་འཁོར་ལོ་བསྐོར་བ། མྱ་ངན་ལས་འདས་པ་ཐམས་ཅད་མཉམ་གཞག་ཡིན་ཏེ་སངས་རྒྱས་ཀྱང་བསམ་པ་ཡིན། དཔེར་ན་བྱམས་པ་གང་ལ་ཡོད་པ་དེ་ཤར་ཕྱོགས་ཀྱི་འཇིག་རྟེན་རྡུལ་མེད་ན། ཕར་འོངས་ཀྱང་ཐམས་ཅད་ཀྱི་ཕར་འགྱུར་ཏེ། ཀུན་གྱིས་བུའི་བྱ་བ་བྱེད་པ་ཡིན། ད་ལྟ་ཕ་ལ་བྱམས་པ་ཡོད་པས་བུའི་སྙིང་དུ་སྡུག་ཏེ། སྐྱེས་བུ་བླུན་པ་དེ་ལྟ་བུས་ཀྱང་མི་འོང་བའི་ཚུལ་དུ་འདུག་གསུང༌། ཡང་སྤྲོས་པ་གདམས་པ་རེ་རེའི་རྗེས་སུ་འབྲངས་ཏེ་རྩ་རླུང་དང་འབད་རྩོལ་ལ་སོགས་པའི་ཉམས་ཟ་ཟི་དང༌། འདི་ལྟར་བྱས་ན་འདི་ལྟར་འོང་ལ་སོགས་པའི་བྱུང་ཟིན་ཡལ་ཟིན་པས་མི་དེ་ཐམས་ཅད་ཆུས་ཁྱེར་ནས་ཡོད་པ་ཡིན་པས།
ཉན་ཐོས་ཀྱི་དབང་དུ་བྱས་ན་བདེན་པ་བཞི་ཁོ་ན་ཡིན་ཏེ། འཁོར་བ་སྡུག་བསྔལ་གྱི་རྒྱ་མཚོ་ཆེན་པོ་འདིར་སྐྱེ་བར་བྱེད་པའི་རྒྱུ་གང་ཡིན་དྲིས། མི་རེ་རེས་རེ་ཁྱེར་ནས་འོང་སྟེ་མི་མཐུན་ཉོན་མོངས་པ་དང་རྣམ་པར་རྟོག་པ་མ་ལགས་སམ། འོ་སྐོལ་རང་ཐེབ་སྒྱེལ་མཛུབ་སྒྱེལ་ཡིན་ནོ། ། དེ་ཡང་ཞེ་སྡང་གིས་དམྱལ་བ། འདོད་ཆགས་ཀྱིས་ཡི་དྭགས། གཏི་མུག་གིས་དུད་འགྲོ། དེ་སྤོང་བ་ལམ་སྤངས་ནས་མེད་ན་འགོག་པ་ཡིན་པ་ལ་འདི་ན་གཉིས། ཞི་གནས་དང་ལྷག་མཐོང་གཉིས་ལས་བདེ་སྟོང་གི་ཏིང་ངེ་འཛིན་གང་ཞིག་གིས་ཉོན་མོངས་པ་དེ་ཞི་བར་ནུས་པ་དེ་ཡོད་པས་ལྷག་མཐོང་མ་ཡིན། ལྷག་མཐོང་དེ་ཉིད་རང་རྟོགས་ཙམ་མིན་པ། །
གང་གིས་རྟེན་ཅིང་འབྲེལ་པར་འབྱུང༌། ། ཆད་པ་མེད་པས་རྟག་མེད་པ། ། འགག་པ་མེད་པས་གནས་མེད་པ། ། ཐ་དད་དོན་མིན་དོན་གཅིག་མིན། ། ཞེས་པའམ། འདི་ལ་བསལ་བྱ་ཅི་ཡང་མེད། ། བཞག་པར་བྱ་བ་ཅུང་ཟད་མེད། ། ཞེས་ལ་སོགས་པ་དང༌། སྒོམ་པ་པོ་མེད་བསྒོམ་པ་མེད། ། ལྷ་མེད་སྔགས་ཀྱང་ཡོད་མ་ཡིན། །
སྟོང་པ་ཉིད་ཀྱི་ཞེས་སོགས་དང༌། གཟུགས་སྟོང་པའོ། ། སྟོང་པ་ཉིད་གཟུགས་སོ། ། ཤཱ་རིའི་བུ་དེ་ལྟ་བས་ན་ཆོས་ཐམས་ཅད་སྟོང་པ་ཉིད་དེ། མཚན་ཉིད་མེད་པ། མ་སྐྱེས་པ། མ་འགགས་པ། དྲི་མ་མེད་པ། དྲི་མ་དང་བྲལ་བ་མེད་པ། བྲི་བ་མེད་པ།
གང་བ་མེད་པའོ། ། ཞེས་པ་སྟེ། ཕ་རོལ་ཏུ་ཕྱིན་པ་ཐམས་ཅད་འདིར་སྦྱར་བས་ཆོག དེས་ན་ཐམས་ཅད་གཟུང་འཛིན་ཡིན་ཏེ་ཞེ་སྡང་གིས་ན་རཀཿ འདོད་ཆགས་ཀྱིས་ཡི་དྭགས། གཏི་མུག་གིས་དུད་འགྲོ། དགེ་བ་བཅུས་མི། དེའི་སྟེང་དུ་བྱམས་པས་ལྷ། སྙིང་རྗེས་ཚངས་པའི་གནས། མི་རྟོག་པས་ཁམས་གོང་མར་སྐྱེ་སྟེ།
ཞི་གནས་རང་དུ་སྐྱེ་བ་མིན་དེ་མེད་པ་ཞི་གནས་སུ་མི་སྐྱེ། དེས་ན་ཉོན་མོངས་པ་མེད་དེ་ངན་སོང་དུ་མི་དགེ་ལ་སོགས་མེད་ན་ལྷ་མིར་མི་སྐྱེ། ཞི་གནས་མེད་ན་ཁམས་གོང་མར་མི་སྐྱེ་སྟེ། དེ་ཙམ་ན་སངས་ལ་རྒྱ་རྒྱུ་མེད་དེ་བླ་མ་རིན་པོ་ཆེའི་ཞལ་ནས་ཀྱང༌། རྟོགས་མ་རྟོགས་ཀྱི་ཁྱད་པར་ལས། ། རྟོགས་ཙམ་ཉིད་ན་མ་རྟོགས་པས། ། སངས་ལ་རྒྱས་དང་མ་རྒྱས་མེད། ། གསུང་སྟེ། དེ་ཐམས་ཅད་འཛིན་སྟངས་ཤིག་ཡིན། ཕྱི་རོལ་གྱི་ཡུལ་འདི་ཁོ་ན་གཏན་ལ་འབེབས་ཏེ་འདི་ལྟར་ཕེབ་ཕེབས་མི་འདྲ།
བླ་མ་རིན་པོ་ཆེ་སྒམ་པོ་པའི་ཁྱད་ཆོས་འདི་ལ་གཉིས་མེད་དེ། འཛིན་པ་འདི་ཁོ་ན་ངོ་ཤེས་བཟུང་སྒྲོག་རང་བརྡལ་ལ་འགྲོ་ས་ཡོད་པར་གདའ་བ། དེ་ཡང་ང་ལ་བདེ་བ་དང་ལྡན་པར་བསྒོམས་པ་ཞིག་ལས་མི་འོང་སྟེ་མ་ལུས་པ་ལ་བསྒོམས་པས་ཐམས་ཅད་ཀྱིས་མཐོང་བ་དང་ཐོས་པ་དང༌། སྨིན་གྲོལ་དུ་འགྲོ་བ་ཡིན་པས། དེ་ཡང་བསམ་པ་མི་ཉག་གི་རྒྱལ་པོ་ཆོས་བྱེད་ལ་ཕན་འདོགས་པས་དེ་ལྟར་འོང་བ་དེ་ཡང་བསམ་པས་མཐུ་བྱེད་ཀྱིས། འདི་ནས་ཁམས་སུ་སྦྱོར་བ་བྱས་པས་འཆི་བ་ཡང་བསམ་པ་ཡིན། སློབ་དཔོན་ཛ་བོ་ན་རེ་མལ་གྲོར་དགེ་བཤེས་དོན་སྟེངས་པའི་ཞལ་ནས། བྱང་ཆུབ་སེམས་དཔའ་ཀུན་བསྐལ་པ་དཔག་ཏུ་མེད་པའི་ཏིང་ངེ་འཛིན་ལས་མི་ལྡང་བ་ཡོད་དེ། དེས་ཅི་བྱེད་སྙམ་ན། དེ་སེམས་ཅན་ཐམས་ཅད་སྨིན་གྲོལ་བྱེད་པ་ཡིན་གསུང་སྟེ།
དེ་ཡོད་ངས་གོ་བས། གཅིག་པུར་སྒྲུབ་པ་བྱས་ན་སེམས་ཅན་གྱི་དོན་འགྲུབ་སྟེ་རབ་ཡིན་པས་འདི་བྱ་གསུང༌། དེས་ན་གཅིག་པུར་ཉམས་སུ་ལེན་པ་དེས་འགྲོ་བ་རིགས་དྲུག་ཐམས་ཅད་བསམ་པ་ཡིན་པས། བདེ་བ་དང་ལྡན་སྡུག་བསྔལ་དང་བྲལ་རྫོགས་པའི་སངས་རྒྱས་ཐོབ་པར་བྱེད་པས་དེ་ལྟར་འགྱུར་བ་ཡིན་ཏེ་ཀུན་ཏུ་རྒྱུགས་པ་ཞིག་གིས་དོན་མི་འོང་བ་ཡིན་པར་འདུག འབྲིང་རི་དྭགས་ནི་གཉིས་གཉིས་ཁོ་ན་ཡིན་ཏེ་ཆགས་ལམ་པས་ལས་རྒྱ། གྲོལ་ལམ་པས་ལག་བདེ་ལྟ་བུ་ཡིན་ཏེ་དེ་གཉིས་སུ་ཡོད་ན་གྲོགས་ཤེས། བཞིར་སོང་ནས་ངན་པས་འབོད་ཐོས་ཙམ་དུ་བསྡད་ནས་སྲོག་གི་མཐུད་མ་བྱེད་པ་ཡིན་ཏེ། དེས་ཀྱང་མི་འོང་བླ་མ་ལ་གསོལ་བ་འདེབས་པ་ཡིན། ང་མི་གཅིག་དང་འགྲོགས་ཤེས་ཙམ་ཡིན་ངན་ང་རང་གིས་ཁུར། བཟང་ཁོ་ལ་སྟེར་བས་གཞན་གྱིས་མི་ཤེས།
མི་ངོ་དམར་པོ་བསྲུང་ཅིང་ནག་གསུང༌། བླ་མ་རིན་པོ་ཆེ་ཁོ་བོ་མཐའ་མར་རྒྱལ་པོ་ལྟ་བུ་ཡིན་གསུང་གསུངས། ཁོང་ལ་རྣལ་འབྱོར་པའི་མིང་མེད་སྤྲུལ་སྐུ་གདུལ་བྱའི་དོན་བྱེད་པ་ཡིན་གསུང༌། སྐབས་འདིར་ངོ་སྤྲོད་དེ་ལ་སྣེ་ཟུར་བའི་བསྒྲུབ་པས་ཀྱང༌། བྱང་ཆུབ་སེམས་དཔས་ལམ་མཉམ་གཞག་ཡིན་ནམ་རྗེས་ཡིན་ཞེས་པ་དེ་གོ་བ་ཆེ་བ་ཞིག་བྱུང༌། དེས་ན་ཆོས་ཐམས་ཅད་ལ་མི་འཐད་པ་སྦྱོར་བ་འདྲ་བ་ཞིག་དགོས་པ་ཡིན་ཏེ། ཚད་མ་བའི་ཁེ་ཤགས་ཀྱིས་འཐད་པ་ལ་ཅི་གཏང༌། སྒྲུབ་པ་པོ་གསང་སྔགས་ཀྱི་སྒོར་ཞུགས་པ་ལ་ཚེ་འདི་ཉིད་ལ་ལུས་ངག་ཡིད་གསུམ། ཡི་དམ་གྱི་སྐུ་གསུང་ཐུགས་སུ་འགྲོ་བ་འཐད་དེ་ཁྱེད་ལ་མི་འཐད། ཚུལ་ཁྲིམས་ཅན་ལ་ཉོན་མོངས་འགགས་པ་འཐད་དེ་འཆལ་བ་ལ་མི་འཐད་གསུང༌།། །།
༦༡༨༽ ༄། །དྭགས་པོ་ཆོས་བཞིའི་དོན་འགྲེལ་སྙིང་བསྡུས་བསྟན་པ།། ཡང་འདི་སྐད་དུ་གསུང་སྟེ། བླ་མ་རིན་པོ་ཆེའི་ཞལ་ནས། སྟོང་གསུམ་གྱི་འཇིག་རྟེན་རིན་པོ་ཆེས་བྱུར་བུར་བཀང་ནས་དཀོན་མཆོག་གསུམ་ལ་ཕུལ་བ་བས་ཆོས་ཚིག་བཞི་ཞིག་བཤད་པ་བསོད་ནམས་ཆེ་སྟེ། དེའི་གནད་ཀ་ཡང་འཇིག་རྟེན་གྱི་རིན་པོ་ཆེ་ལ་སོགས་པ་ཐམས་ཅད་ཕ་རོལ་ཏུ་ཕྱིན་པ་ལས་བྱུང་སྟེ། སངས་རྒྱས་སྲས་དང་ཉན་ཐོས་རང་རྒྱལ་ལྷ་རྣམས་དང༌། ། འགྲོ་བ་ཀུན་གྱི་བདེ་སྐྱིད་ཆོས་རྣམས་ཇི་སྙེད་པ། ། དེ་ཀུན་ཤེས་རབ་ཕ་རོལ་ཕྱིན་པ་མཆོག་ལས་འབྱུང༌། ། ཞེས་པས་སོ། །
དེ་ལ་རྗེ་མཐའ་རྩ་བའི་ཞལ་ནས། རྗེ་སྒམ་པོ་བའི་འདས་མཆོད་ཀྱི་དུས་སུ་ཁོ་བོ་གོང་གི་ཆོས་ཐམས་ཅད་འཆད་པ་ཡིན་ཏེ་ཐོག་མར་ཡང༌། མཆོད་པ་ཐམས་ཅད་རབ་སྤངས་ནས། ། བླ་མ་མཆོད་པ་རབ་ཏུ་མཆོད། ། དེ་མཉེས་པས་ནི་ཞེས་པས་འོ་སྐོལ་ཀྱང་གོང་གི་ཚོགས་ཆོས་ཁོ་ན་ཡི་གེར་བྲིས་ཏེ་ནན་ཆག་བྱས། ཁྲོམ་དུ་ཕྱིན་པའི་དུས་སུ་ཡང་ཞལ་གྱི་དཀྱིལ་འཁོར་མཐོང་སར་བསྡད་ནས། ཡན་ལག་བདུན་པ་རེ་རེ་གཉིས་གཉིས་གསུམ་གསུམ་ཉིན་གཅིག་དགུ་ཕྲུག་གྲུབ་པ་ཞིག་ཀྱང་བྱས། རེས་ལོང་མེད་པ་ཡང་བྱུང༌། དེ་བཞིན་དུ་ཀུན་ཏུ་བཟང་པོ་རྣམ་འཕྲུལ་གྱི་མཆོད་པ་ཡང་བྱས་ཏེ། ངེད་ལ་བླ་མ་རིན་པོ་ཆེ་དེ་ལ་ཁམས་ནས་སངས་རྒྱས་ཡིན་སྙམ་པ་ཡོད་དེ་འདིར་ཡང་སངས་རྒྱས་པས་ཅི་ཉེ་ཙམ་དུ་བློ་བཅོས་མ་དགོས་པ་བྱུང་སྟེ།
འདས་མཆོད་ཀྱི་ཟླ་བའི་ཚོགས་ཆོས་སྔོན་མ། ཆོས་ཆོས་སུ་འགྲོ་བ། ཆོས་ལམ་དུ་འགྲོ་བ། ལམ་གྱི་འཁྲུལ་པ་སེལ་བ། འཁྲུལ་པ་ཡེ་ཤེས་སུ་འཆར་བ་བཞི་པོ་འདི་གསུང༌། དེ་ལ་དང་པོ་འོ་སྐོལ་གྱིས་ཚེ་ཐོག་མ་མེད་པ་ནས་བྱས་པའི་དགེ་བ་ཐམས་ཅད་ཚེ་འདི་ཆོས་བརྒྱད་དུ་སོང་བས་ཆོས་སུ་མ་སོང་སྟེ་མི་རྟག་པ་མ་བསྒོམ་པས་ལན་ཏེ། རང་བས་རྒན་པའམ་གཞོན་པ་ཤི་བ་ལ་བསམས་ཏེ། བདག་ཀྱང་འཆི་བ་ཡིན་སྙམ་དུ་བསམས་པས་ཚེའི་བྱ་བ་ཐམས་ཅད་བོར་ནས། ཕྱི་མ་ཕན་ཆད་ཀྱི་བྱ་བ་འབའ་ཞིག་མིན་པ་ལོང་མེད་པ་ཞིག་འོང་བ་ཡིན་ཏེ་ཆོས་སུ་སོང་བ་ཡིན། ཕྱི་མ་མཐོ་རིས་ཀྱང་ཚངས་པ་དང་བརྒྱ་བྱིན་འཁོར་ལོས་བསྒྱུར་བའི་བདེ་འབྲས་ཐམས་ཅད་ཀྱང་ལས་ཀྱི་དབང་གིས་སྡུག་བསྔལ་གྱི་རྒྱ་མཚོ་ལས་མ་འདས་པས།
ལས་འབྲས་ལ་ཡིད་ཆེས་པས་ཐར་པ་ཐོབ་པར་འདོད་པ་ངེས་འབྱུང་སྟེ་ཆོས་ལམ་དུ་སོང་བ་ཡིན་གསུང༌། སོ་སོར་ཐར་པ་ཡང་ཉན་ཐོས་དང་རང་སངས་རྒྱས་ཀྱི་ཉོན་མོངས་པ་འགགས་པའི་ཞི་བ་དེ་ཙམ་དེ་ཉིད་ལ་ཡུན་རིང་དུ་གནས་པ་ལ་ཉན་ཐོས་དང་རང་སངས་རྒྱས་ཟེར་ཏེ་ལོགས་པ་མེད་པའི་ལམ། སེམས་ཅན་ཐམས་ཅད་བདེ་བ་དང་ལྡན་སྡུག་བསྔལ་དང་བྲལ་བར་འདོད་པའི་བསམ་པ་སྟེ། འཁོར་བ་ལས་ངེས་པར་འབྱུང་སྟེ་ལམ་གོལ་དེ་ལྟ་བུ་ཞིག་ཏུ་བློ་སྦྱོང་སྟེ། ཐེག་པ་གསུམ་གྱིས་ངེས་འབྱུང་ལ། ། ཐེག་པ་གཅིག་གི་འབྲས་བུར་གནས། ། ཞེས་པས་དེ་ལྟའི་ལམ་གོལ་ས་མེད་དེ། ལམ་གཅིག་ཏུ་སྦྱོང་བ་ནི་ལམ་གྱིས་འཁྲུལ་པ་སེལ་ཏེ། འཁྲུལ་པ་ཉིད་ཡེ་ཤེས་སུ་འཆར་བ་ཡིན་ཏེ་སྤང་བྱ་དང་གཉེན་པོ་གཉིས་མེད་དེ། གང་གི་རྟེན་ཅིང་འབྲེལ་བར་འབྱུང༌། །
འགག་པ་མེད་པ་སྐྱེ་མེད་པ། ། ཆད་པ་མེད་པ་རྟག་མེད་པ། ། འོང་བ་མེད་པ་འགྲོ་མེད་པ། ། ཐ་དད་དོན་མིན་དོན་གཅིག་མིན། ། སྤྲོས་པ་ཉེར་ཞི་ཞི་བསྟན་པ། ། རྫོགས་པའི་སངས་རྒྱས་སྨྲ་རྣམས་ལ། ། ཞེས་སོགས་དང༌། ཏོག་ཙེ་བའི་ཞལ་ནས། ཐ་མལ་ཤེས་པ་སྙིང་གི་དཀྱིལ་དུ་སད། ། ཞེས་དང༌།
དངོས་པོ་ཐམས་ཅད་དང་བྲལ་བས། ། ཕུང་པོ་ཁམས་དང་སྐྱེ་མཆེད་དང༌། ། གཟུང་དང་འཛིན་པ་རྣམ་པར་སྤངས། ། ཞེས་པ་དང༌། སྒོམ་པ་པོ་མེད་བསྒོམ་པ་མེད། ། ལྷ་མེད་སྔགས་ཀྱང་ཡོད་མ་ཡིན། ། ཞེས་པ་དང༌། བླ་མ་རིན་པོ་ཆེའི་ཞལ་ནས། རྟོགས་མ་རྟོགས་གཉིས་ལས་མ་གཏོགས་པ། ། འབྲས་བུ་ལ་ཐོབ་མ་ཐོབ་མེད། །
ཅེས་པ་སྟེ། འཁྲུལ་པ་རང་རྟེན་ཅིང་འབྲེལ་བར་འབྱུང་བ་བཅུ་གཉིས་ཏེ། མ་རིག་པའི་རྐྱེན་གྱིས་རྒ་ཤིའི་བར་དེ་ཉིད་དང་ཡེ་ཤེས་སུ་ཤར་བ་ལས་བྱས་པའོ། ། སྟོབས་ཀྱི་ཡེ་ཤེས་སུ་སོང་བ་ཡང་མེད། ཡེ་ཤེས་ཀྱི་ཐོག་ཏུ་བརླན་ཏེ་བཞག་པ་ཡང་མེད་བྱུང་བ་ཡང་མེད་དེ། ཉམས་མྱོང་དང་རྟོགས་པ་གཅིག་ཏུ་མཆི་ཞེས་པ་ཡིན་ཏེ། ཆོས་ཐམས་ཅད་སྟོང་པ་ཉིད་ལ་རྟོགས་པ་བྱས། བདེ་གསལ་མི་རྟོག་པ་ཉམས་མྱོང་བྱས་ཏེ་གཅིག་ཏུ་འདྲེས་ནས། དབུ་མ་ཕ་རོལ་ཏུ་ཕྱིན་པ། གསང་སྔགས་ན་ཡོད་པ་དང་མཐུན་པ་འདྲ་བ་ཡོད་དེ།
དེ་ཡང་ཁམས་བདེ་རྟེན་རྟོག་ཡོད་པས་འོ་སྐོལ་ཕྱག་རྒྱ་ཆེན་པོ་རང་རྣམ་རྟོག་དང་ཉོན་མོངས་པ་རང་ཡིན་ནོ། ། འོ་ན་རྟོགས་པ་ཡོད་པ་སྐྱེ་བ་ལེན་ནམ་མི་ལེན་ཞེ་ན་དེ་ཡོད་ན་ལས་ཀྱི་སྟོབས་ཀྱིས་སྐྱེ་བ་མི་ལེན་པ་ས་དང་པོའི་བདེན་པ་མཐོང་བས། སྨོན་ལམ་གྱི་སྟོབས་ཀྱིས་སྐྱེ་བ་དང༌། སྤྲུལ་པའི་སྐྱེ་བ་བླངས་ནས་ཇི་སྲིད་འཁོར་བ་མ་སྟོང་གི་བར་དུ་སེམས་ཅན་དོན་བྱེད་པར་འདོད་པ་ཡིན་ཏེ། བླ་མ་རིན་པོ་ཆེའི་སྐྱེས་རབས་ལྟ་བུ་གསུང༌། སྔོན་ང་ལ་ཏིལ་དྲོ་སྒོམ་གྱི་བགྲོ་གླེང་བྱེད་པ་ཞིག་ལ་གསུམ་པོ་དེ་གང་ལ་ལེན་ནམ་མི་ལེན་འདྲི་ཞེས་པས། ང་རྒྱལ་ནས་མང་སྐོལ་ཞིག་ཀྱང་ཐོབ་གསུང༌། དེ་ལྟར་མི་རྟོག་པ་བསྒོམས་པས་འཇིག་རྟེན་གྱི་ཆོས་བརྒྱད་དུ་མ་སོང་སྟེ་ཕྱི་མ་ཕན་ཆད་ཀྱི་རྟོག་པས་ཆོས་ཆོས་སུ་སོང༌། ལས་རྒྱུ་འབྲས་དང་འཁོར་བའི་ཉེས་དམིགས་ཀྱིས་འཁོར་བའི་བདེ་བ། སྲིད་རྩེ་མན་ཆད་ལ་ཡིད་ཕྱུང་སྟེ་ཐར་པ་འབའ་ཞིག་གི་རྟོག་པས་ཆོས་ལམ་དུ་སོང༌།
ཉན་ཐོས་དང་རང་སངས་རྒྱས་བླ་ན་མེད་པ་གསུམ་དུ་རྟོག་པ་འཁྲུལ་པ་ཡིན་ཏེ། གཅིག་ཏུ་ཤེས་པའི་ལམ་གྱིས་འཁྲུལ་པ་བསལ་ཏེ། ཐེག་ཆེན་འབའ་ཞིག་ཏུ་སོང་བས་ལམ་གྱི་འཁྲུལ་པ་བསལ། འཁྲུལ་པ་མ་རིག་པ་ནས་རྒ་ཤིའི་བར་དུ་རྟེན་འབྲེལ་བཅུ་གཉིས་ཡིན་ཏེ། མ་རིག་པ་ཉིད་རིག་པའི་ཡེ་ཤེས་སུ་ཤར་བས་འཁྲུལ་པ་ཡེ་ཤེས་སུ་ཤར་རོ་གསུང༌།། །། ༦༡༩༽ ༄། །རྩ་རླུང་གི་གདམས་པ་ཀུན་ཕྱག་རྒྱ་ཆེན་པོ་རྟོགས་པའི་ཐབས་སུ་བསྟན་པ།། ཡང་བླ་མ་རིན་པོ་ཆེའི་གདམས་པ་ཞིག་བྱ་ཡིས་ངའི་སྒོམ་ཕྲུག་དང་མཁན་པོའི་སྒོམ་ཕྲུག་མིན་པ་གྱིས་གསུང༌། བླ་མའི་ཞལ་ནས་གང་ལ་ཡང་ངེས་པའི་ཤེས་པ་བརྟན་པོ་གལ་ཆེ་སྟེ། རྗེ་མི་ལ་གཏུམ་མོ།
རྔོག་དང་མེས་གཉིས་རྨི་ལམ། པུ་ཏོ་བ་སྐྱེས་བུ་གསུམ། སྤྱན་སྔ་བ་བདེན་པ་གཉིས། རྗེ་སྒམ་པོ་པ་དང་མཐའ་རྩ་བ་གཉིས་སྟོང་པ་ཉིད་དང་སྙིང་རྗེ་ལ་ཐུགས་ངེས་པ་དང༌། རང་དང་གཞན་གྱི་བྱ་བ་ཐམས་ཅད་ཀྱི་དོན་བསྒྲུབ་པ་ཡིན་ཏེ། དེ་ཁོང་གཉིས་ཀྱི་བུ་ཡིན་པ་འདྲ། དེ་ལ་མོས་པས་ང་ཁམས་ནས་འོངས་ཙམ་ན། ཆོས་དྲུག་གི་གྲུབ་ཐོབ་མིན་ནམ་རུང་སྟེ་སྙམ་ནས། སུ་ལ་འཕྲད་དུ་དགེ་སློང་སེ་བ་ལ་དྲིས་པས། ཕྱག་རྒྱ་ཆེན་པོའི་གྲུབ་ཐོབ་ཡིན་ཟེར་བས།
སངས་རྒྱས་གཉིས་ཀའི་འདུ་ཤེས་སྐྱེས་གསུང༌། སྐྱེས་བུ་ཆོས་འདི་ལ་འཕྲིག་ཅིག་ཚུད་དགོས། མ་ཡིན་པ་རྩ་རླུང་དང་རྩའི་རྒྱལ་པོ་ཨ་བ་དྷུ་ཏཱི་དང་རང་བསྒོམ་ཀྱང་མི་ཕན་ཏེ་གསུང༌། རྒྱ་གར་གྱི་གྲུབ་ཐོབ་ཀུན་ཀྱང་བིརྺ་པ་ཁོང་རང་ལ་ནང་ལམ་འབྲས་བུ་སྐྱེས། ནཱ་རོ་པ་ཆོས་དྲུག་ཏུ་སྐྱེས། དེས་གཞན་གྱིས་ཡང་དོན་འགྲུབ་པ་ཡིན་པས། དེ་སློབ་མ་སྙིང་དང་འདྲ་བ་ལ་མི་སྟོན་ན་སུ་ལ་སྟོན་ཏེ། སྙིགས་མའི་དུས་སུ་སློབ་མ་ཟེར་བ་རང་ལ་ནས་ཁལ་བརྒྱ་བྱིན་ཀྱང་དཀའ་གསུང༌། དེ་ལ་ངས་འབྲི་གུང་དུ་སྲུང་བ་སུམ་ཅུ་དང་གེགས་སེལ་བཤད་ནས། སྔོན་ང་ལ་ཡང་མ་ཕན་ད་ཁྱེད་ལ་ཡང་མི་ཕན་བྱས་པས།
མཁན་པོས་གསན་ནས་ང་ལ་ཡང་དེ་ལྟར་བྱུང་མེད་གསུང་སྟེ། མདོར་ན་རང་གི་ཉམས་མྱོང་རྒྱུད་ལ་སྐྱེས་པ་ཞིག་དགོས་པ་ཡིན། ངས་བོགས་འདོན་དང་གེགས་སེལ་བྱ་ཡིས་དེ་ལ་རྒྱུ་འབྲས་ཀྱི་རྟེན་འབྲེལ་འདི་གསུང་རབ་ནས་ཇི་སྐད་གསུངས་པ་བཞིན་ཡིན་ཏེ། ཁ་ཅིག་ནས་འདོད་ཆགས་ཀྱིས་གཙོ་བོ་བྱས་པའི་མི་དགེ་བ་བཅུས་ཡི་དྭགས། ཞེ་སྡང་གཏི་མུག་གཉིས་ཀྱིས་དམྱལ་བ་དང་དུད་འགྲོར་བཤད། ཁ་ཅིག་གིས་མང་པོས་དམྱལ་བ། འབྲིང་པོས་ཡི་དྭགས། ཉུང་ངུས་དུད་འགྲོར་ཀྱང་བཤད། དེས་ན་རྒྱུ་དེ་དང་དེ་ལ་ཆགས། རྟེན་འབྲས་བུ་དེ་དང་དེ་འབྱུང་བ་ཆོས་ཉིད་ཡིན།
ཡང་བླ་མའི་གདམས་པས་ལམ་ལ་ཞུགས་ཏེ། སྦྱོར་བའི་དུས་སུ་མ་ནམ་མཁའ་དང་མཉམ་པའི་སེམས་ཅན་ཐམས་ཅད་བདེ་བ་དང་ལྡན་སྡུག་བསྔལ་དང་བྲལ་བ་ནས་སངས་རྒྱས་ཐོབ་པར་འདོད་པའི་བློ་སྐྱེས་ན་ལམ་དེ་ཉིད་བསྒོམས་པས་འབྲས་བུ་གོམས་པ་མཐར་ཕྱིན་ན་དེ་ལྟར་འགྱུར་བ་ཆོས་ཉིད་ཡིན། འོ་ན་དེ་ལྟར་བསྒོམས་པ་ལས་ཉོན་མོངས་པ་ཆགས་སྡང་རྨོངས་གསུམ་དང་བླ་མ་དང་མ་དད་པ་དང༌། ནད་དང་སྡུག་བསྔལ་གྱི་རྣམ་རྟོག་སྣ་ཚོགས་འོང་བ་ཅི་ཡིན་སྙམ་ན་རིན་པོ་ཆེའི་ཞལ་ནས། ཨ་མོ་གྷ་པ་ཤའི་རྒྱུད་ལས། གང་ཚེ་དངོས་གྲུབ་འབྱུང་བའི་ཚེ། ། དེ་ཚེ་ལས་ཀྱང་ལྡོག་པར་འགྱུར། ། ཞེས་པས་བདེ་བའི་སྣ་སྡུག་བསྔལ་གྱི་རྣམ་རྟོག་སྣ་ཚོགས་འོང་བ་ཅི་ཡིན། རང་ལ་ལམ་དུ་བླ་མ་ལ་བཤད་པས་རྩ་རླུང་དམ་གྲིབ་བམ་ཏིང་ངེ་འཛིན་ནམ། ལམ་དུ་སློང་མ་ཤེས་པར་ཕྱི་ལ་གཞན་ལ་ཧབ་དགད་བྱེད་ཅིང་ཉེ་གནས་ལ་སོགས་ལ་བཤད་པས།
དེ་ལ་བར་སོང་ནས་ཕྱིས་ཁོ་ལོག་ལྟ་སྐྱེས་ཏེ་བླ་མ་རང་མཐོང་བ་ཙམ་གྱིས་མི་དད་པར་འགྲོ་བ་ཡིན་པས་ཤིན་ཏུ་གསང་གསུང༌། དེ་ཁོ་ན་ལམ་དུ་བྱེད་པ་ཡིན་པས་བདག་ལ་ནད་ལྟ་བུ་ཞིག་བྱུང་ན། སེམས་ཅན་ཐམས་ཅད་ཀྱི་སྡུག་བསྔལ་བདག་གི་འདིས་དག་པར་གྱུར་ཅིག་ཞེས་སྙིང་ཐག་པ་རུས་པའི་ཁོང་ནས་ལན་གསུམ་མམ་གཅིག་གམ་སུམ་ཅུ་རྩ་གསུམ་དུ་བརྗོད་ཅིང༌། ཐུན་ཅིག་བཟླས་པས་དེའི་རླན་འོང་སྟེ་དང་པོ་ཐུན་གཅིག་གཉིས་ལ་ཁོ་རྒྱལ་བ་ཙམ། ཡང་བར་པ་ལ་གསུམ་ལ་འཛིང་འབལ་སྙམ་པོར་འོང༌། མཐའ་མར་དེ་ལས་རྒྱལ་ནས་གར་སོང་ཆ་མེད་དུ་འོང་བ་ཡིན་ཏེ། བཟླས་པ་དང་ཀློག་དང་མོ་ཆོག་གིས་མི་དགོས་ཏེ་བྱམས་སྙིང་རྗེ་ལ་སོགས་ཀྱི་དགེ་སྦྱོར་གྱིས་བླང་བའི་བདེ་སྡུག་དེ་རང་ལ་བསྒོམས་པས་འདག་པ་ཆོས་ཉིད་ཡིན། དེ་བཞིན་དུ་ལྷ་བསྒོམས་པས་དེ་ལྟར་བྱུང་ན་ཡང་ལྷ་དེ་ཉིད་ནད་ཀྱི་ཟུག་གི་དུས་སུ་ཤིན་ཏུ་ཡང་གསལ་བར་འོང་བ་ཡིན་དེ་རང་གིས་འདག་པ་ཡིན། འདི་ཀུན་འོ་སྐོལ་ལ་ཉམས་མྱོང་ཏིག་ཏིག་ཡོད་པ་ཡིན། དེ་བཞིན་གཤེགས་པའི་གསུང་རབ་ཐམས་ཅད་ཀྱང་དེ་ལྟར་གསུངས་པ་ཡིན་གསུང༌།
དེ་བཞིན་དུ་རང་གི་སྔར་དགེ་སྦྱོར་དེ་རང་ལ་བཏུད་ཅིང་བསྒོམས་པས་ནད་དང་ཟུག་རྔུ་གར་སོང་ཆ་མེད་དུ་འགྲོ་སྟེ་ཉམས་མྱོང་ཡོད་གསུང༌། ཕྱག་རྒྱ་ཆེན་པོ་བསྒོམ་པ་ཡང་ནད་དེ་ཉིད་ཆོས་སྐུ་ཡིན་པར་ལྷན་ཅིག་སྐྱེས་སྦྱོར་བཤད་པ། ཆོས་སྐུ་སྤོང་བ་དང་སྙིང་དུ་འདྲེ་ཞུགས་སམ་དེ་ལྟར་བཟླས་པའི་ཚུལ་དུ་ངག་གི་འཁོར་ལོར་གྲུབ་པས་ཕྱིས་འབད་མེད་དུ་གྲུབ་ཏེ། དེ་མ་ཡིན་པའི་ཇོ་བོ་སྐྱོ་ལ་མེ་དང་ཁྲག་བྱས་ན་ཕན་ནམ་ཞེས་འདྲེས་ཁྱེར་ཀུན་ཟེར་རོ། ། དེས་ན་ངན་པ་བྱུང་ཙམ་ན་བཟང་པོ་ཞིག་འབྱུང་བ་ཡིན། བཟང་པོ་ཞིག་བྱུང་སྟེ་བདེ་གསལ་མི་རྟོག་པའི་ཉམས་ཤིག་བྱུང་ཙམ་ན་ཉོན་མོངས་པ་དང་རྣམ་རྟོག་སྣ་ཚོགས་ཡང་འབྱུང་བ་ཡིན་ཏེ། བླ་མ་ཞང་ཡང་དངོས་གྲུབ་སྔར་རྐང་མགྱོགས་གྲུབ་པ་ལ་ཞ་ནས་དེའི་འོག་ཏུ་གྲོངས་པ་ཡིན་གསུང་སྟེ། འདི་ལྟར་བླ་མའི་མོས་གུས་མ་བཏུབ་ན་ཡང་མཁའ་མཉམ་གྱི་སེམས་ཅན་ཐམས་ཅད་ཀྱི་མོས་གུས་མ་བཏུབ་པ་ཐམས་ཅད་ཀྱི་སྡིག་སྒྲིབ་ཐམས་ཅད་འདིས་དག་པར་གྱུར་ཅིག་ཞེས་ཁ་འདོན་དུ་བྱའོ། ། དེ་ལྟར་དེད་དཔོན་མཛའ་བོའི་བུ་མོས་མའི་མགོ་ལ་རྒྱབ་པས་ལྕགས་ཁང་དུ་མགོ་ལ་གསོར་འཁོར་བའི་སྡུག་བསྔལ་བྱུང་བས། སེམས་དྲན་པས་བདག་གི་འདིས་དག་པར་གྱུར་ཅིག་སྙམ་པས་ཤིང་ཏ་ལ་བདུན་སྲིད་དུ་ནམ་མཁའ་ལ་གསོར་འཕགས་གསུང་བར་གདའོ།། །།
༦༢༠ ༽ ༄། །བྱང་ཆུབ་ཀྱི་སེམས་རིན་པོ་ཆེ་འཁོར་ལོས་བསྒྱུར་བའི་རྒྱལ་པོའི་དཔེས་བསྟན་པ།། ཡང་འདི་སྐད་བདག་གིས་ཐོས་པ་དུས་གཅིག་ན། བླ་མ་རིན་པོ་ཆེའི་ཞལ་ནས་ཆོས་གསང་བ་ཟབ་མོ་ཞིག་ཉན་ན་སྔོན་ལ་རང་གི་དགེ་སྦྱོར་དེ་དྲན་པར་བྱས་ནས་དེའི་ངང་ལས་ཉན་པས་ངོ་སྤྲོད་དུ་འགྲོ་བ་ཡིན། ནན་ཆགས་ཀྱིས་ཚིག་འཛིན་པ་མིན་གསུང་བ་དེ་ལྟར་མཛད་གསུང༌། ཚེས་གཉིས་ཀྱི་ཉིན་པར་རྗེ་མཐའ་རྩ་བ་ཟླ་བ་འདིའི་ཚེས་བཅོ་བརྒྱད་ཚུན་ཆད་ཆོས་གསུང་ནས། སང་རྩ་ཐུས་ཤིག་དེ་ནས་ཆོས་བྱ་ཡིས་ཞེས་པ་ལ། དེ་ནས་ཞག་འགའ་ན་འདས་པའི་བཅུ་བདུན་གྱི་ཉིན་པར་འདི་གསུངས་ཏེ། སྒོམ་ཆེན་རྙིང་པ་ཀུན་ཆོས་དེ་ལས་ཟབ་པ་སྔར་ཡང་མ་བྱུང་སྟེ་ཇི་ལྟར་ཡིན་ནམ་ཟེར། དེང་སང་ཡི་གེར་བྲིས་པ་ཡིན་ཆོས་བཅོ་བརྒྱད་སང་བཤད་ཀྱིས་གསུངས།
འཇིག་རྟེན་ན་འཁོར་ལོས་བསྒྱུར་བའི་རྒྱལ་པོ་ཞིག་ཡོད་ན་རིན་པོ་ཆེ་སྣ་བདུན་མེད་མི་སྲིད། དེ་མ་ཡིན་པ་ལ་ཡོད་མི་སྲིད་པ་དང་འདྲ་བར། རྒྱལ་པོ་དང་འདྲ་བར་ཕ་རོལ་ཏུ་ཕྱིན་པའམ། དབུ་མའམ། དོ་ཧ་ལ་སོགས་པ་སྤྲོས་མེད་ལྷན་ཅིག་སྐྱེས་པར་ཟེར། དོན་དམ་པ་བྱང་ཆུབ་སེམས་ཟེར་བ་དེ་གང་ཡིན་སྙམ་ན་རང་གི་རིག་པ་འདི་ལ་ཟེར་བ་ཡིན། དེ་ལ་ཀུན་རྫོབ་བྱང་ཆུབ་ཀྱི་སེམས་རིན་པོ་ཆེ་སྣ་བདུན་དང་འདྲ་བ་འདི་མེད་མི་སྲིད་དེ། དེ་གཉིས་གཅིག་ཀྱང་དོན་གྱི་ལྡོག་པ་ཡིན་པས། དཔེར་ན་རྒྱལ་པོ་ལ་འཁོར་ལོ་རིན་པོ་ཆེ་ཡིན་མིན་ཚེས་བཅོ་ལྔའི་ཉིན་པར་གསོ་སྦྱོང་གི་དུས་ནམ་མཁའ་ལ་གསེར་གྱི་འཁོར་ལོ་རྩིབས་སྟོང་དང་ལྡན་པ་ཞིག་བྱོན་ཏེ་ལག་གིས་བླངས་ནས་ཕུལ་བས། ཤར་ཕྱོགས་ཀྱི་འཇིག་རྟེན་གྱི་ཁམས་ཀྱི་སེམས་ཅན་ཐམས་ཅད་ལ་ཕན་བདེ་དཀར་པོའི་ཕྱོགས་ཀྱི་དགེ་བ་ལ་འགོད་ནུས་པ་དང༌།
དེ་བཞིན་དུ་བཀོད་ནས་བྱང་དང་ནུབ་དང་ལྷོ་ཕྱོགས་ལ་སོགས་པའི་གླིང་བཞི་པའི་སེམས་ཅན་ཐམས་ཅད་ལ་འགོད་ནུས་པ་དང་འདྲ་བར། ཀུན་རྫོབ་བྱང་ཆུབ་ཀྱི་སེམས་བསྐྱེད་པ་དེས་ཀྱང་སེམས་ཅན་ཐམས་ཅད་དཀར་པོ་དགེ་བའི་རྩ་བ་ལ་འགོད་ནུས་པ་དང༌། ཡང་གླང་པོ་རིན་པོ་ཆེ་ཁ་དོག་ཐལ་ཀར་མཆེ་བ་དྲུག་པ་མདུན་མཐོ་བ། མགོ་སྲོག་ཆགས་འདམ་བུ་ཆུ་ཤེལ་གྱི་མདོག་ལྟར་དམར་བ་དེ་རིན་པོ་ཆེ་ཡིན། རྒྱལ་པོ་མགོ་ལ་བཞོན་འཛམ་བུ་གླིང་པའི་སེམས་ཅན་རྣམས་རྒྱབ་ཏུ་ཁུར་ནས་སེམས་ཅན་དེ་རྣམས་བདེ་བ་དང་ལྡན་སྡུག་བསྔལ་དང་བྲལ་བའི་ལས་བསྒྲུབས། ཤར་ཕྱོགས་ལུས་འཕགས་སུ་ཕྱིན་ནས་དེ་ཐམས་ཅད་བདེ་བ་དང་ལྡན་སྡུག་བསྔལ་དང་བྲལ་བར་བྱས་ནས། གླིང་བཞི་པའི་སེམས་ཅན་དེ་རྣམས་རྒྱབ་ཏུ་འཁུར་ཏེ། དེ་བཞིན་དུ་ནུབ་བ་ལང་སྤྱོད། བྱང་སྒྲ་མི་སྙན་རྒྱབ་ཏུ་འཁུར་ནས། སྟེང་གི་འཇིག་རྟེན་གྱི་ཁམས་ཐམས་ཅད་ཀྱང་བདེ་བ་དང་ལྡན་སྡུག་བསྔལ་དང་བྲལ་བར་བྱས་ཏེ་འཁུར་བ་བཞིན་དུ།
ཀུན་རྫོབ་བྱང་ཆུབ་སེམས་ཡོད་ན། འདི་ནི་ཉན་ཐོས། འདི་ནི་རང་རྒྱལ། འདི་ནི་བླ་ན་མེད་པ་ཞེས་གསུམ་དུ་རིམ་པས་སེམས་བསྐྱེད་པར། ཐེག་པ་ཆེན་པོ་འབའ་ཞིག་ཏུ་ཁུར་ནས་སེམས་ཅན་ཐམས་ཅད་བདེ་བ་དང་ལྡན་སྡུག་བསྔལ་དང་བྲལ་བར་བྱེད་པ་དང༌། དམག་དཔོན་ནམ་ཁྱིམ་བདག་རིན་པོ་ཆེ་ནི་ཡིན་མིན་རྒྱལ་པོས་དུས་རིངས་པ་རིངས་པ་གྲུར་ཞུགས་ཏེ། འདིར་ང་ལ་ལོངས་སྤྱོད་འདི་དང་འདི་དགོས་བྱས་པ་དང༌། ཕར་འགྲམ་དུ་བགྱིའོ་ཞེས་པ་དང་འདི་རང་དུ་དགོས་ཞེས་པ་ན། ཁྱིམ་བདག་གིས་བླ་གོས་ཕྲག་པ་གཡས་སུ་གཟར། པུས་མོ་བཙུགས་ཏེ་རྒྱ་མཚོར་ཕྱག་གཉིས་བརྐྱང་བས་གཏེར་ཆེན་པོ་བརྒྱད་འབྲེལ་ནས་བྱུང་བ་ལ།
རྒྱལ་པོ་གང་དགོས་པ་སྤྱོད་ལ་མི་དགོས་པ་མཚོ་འདི་ཉིད་དུ་ཞོག་ཅེས་པ་ལྟ་བུར། ཀུན་རྫོབ་ཡོད་ན། བྱང་ཆུབ་སེམས་མེད་རྒྱལ་འབྱུང་འཇིག་རྟེན་ཡོད་མེད་ན། ། འབྲས་བུ་བརྒྱ་བྱིན་ཚངས་པ་ཉན་ཐོས་ག་ལ་འབྱུང༌། ། ཞེས་གསུངས་པ་ལྟར་སེམས་ཅན་ཐམས་ཅད་ཀྱི་བདེ་བ་དང་ལེགས་པའི་དཔལ་ཐམས་ཅད་འདི་ལས་འབྱུང་ངོ༌། ། དམག་དཔོན་གྱིས་ཕས་ཀྱི་རྒོལ་བ་འཇོམས་པ་བཞིན་དུ་དགྲ་བཅོམ་པ་བྱ་བ་ཡིན་ཏེ། བྱམས་པ་ཆེན་པོའི་ཏིང་ངེ་འཛིན་ཡོད་ན། དགྲ་ཐམས་ཅད་སྲིད་དུ་ཆོད་ནས་འོང༌། གཉེན་ལྟ་ཅི་སྨོས་ཏེ། སངས་རྒྱས་ཀྱིས་བདུད་དམག་བྱེ་བ་དུང་ཕྱུར་བྱམས་པ་ཆེན་པོའི་ཏིང་ངེ་འཛིན་གྱིས་བཅོམ་པ་ཡིན་ཏེ།
རིན་པོ་ཆེའི་ཞལ་ནས་ཀྱང༌། གཉུག་མ་བྱམས་ཆེན་གྱི་ཏིང་འཛིན་གྱིས། སྲོད་ལ་བདུད་ཀྱི་དཀྱིལ་འཁོར་བཏུལ། ། ཞེས་པ་ལྟ་བུ་ཡིན་ཏེ། ངས་མྱང་པོ་ལ་དམག་དྲངས་པ་དང་འདྲ་གསུང༌། དེ་མ་ཡིན་ཞེ་སྡང་གིས་དགྲ་མི་ཐུལ་བས། ཁམས་ཀྱི་རོང་པོ་དང་ཟླ་ཤོད་ཀྱི་རིམ་འབྱེ་གཉིས་འཐབ་པ་ལ། རིམ་འབྱེ་ཅིག་ཟིན་པས་སྲོག་ཁ་ཁུང་ཁ་ཕྱེ་ནས་སྒྱུ་མའི་ནང་ནས་སྙིང་འཚོལ་ཞིང༌། དགྲ་ལྷ་གྱིས་བྱས་པས་དགྲ་སྲི་བྱེད་ཟེར། སྲོག་ལྷ་གྱིས་བྱས་པས་ཕུང་སྲི་བྱེད་ཟེར་ཏེ།
སྙིང་གང་ན་ཡོད་བྱས་པས་ཁྱོད་ཁྱི་རོང་གི་སྙིང་སྒྱུ་ཞབས་ན་ཡོད་པ་ཡིན་ནམ། ངའི་སྙིང་པཽ་ཆེ་བྲང་འོག་ན་ཞེས་ཏེ་ཞེ་སྡང་གི་དགྲ་མི་ཐུལ་གསུང༌། བློན་པོས་ལེགས་ཉེས་ཀྱི་གྲོས་ཐམས་ཅད་བྱེད་པ་བཞིན་དུ་བྱམས་སྙིང་རྗེ་ལ་གྲོས་དྲིས་ན་གྲོས་ལ་ཉེས་པའི་དོགས་མེད་པས། རྗེ་རིན་པོ་ཆེ་ལ་ངས་ཚིགས་བཅད་མདུན་གྲོས་བྱམས་སྙིང་རྗེ་གཉིས་ལ་འདྲི་བྱ་བ་ཡང་བྱས་གསུང༌། རྟ་མཆོག་རིན་པོ་ཆེ་ཡིན་ན་རྒྱལ་པོས་བཞོན་ནས་ཁེ་བསུས་ཀྱི་བར་དུ་གླིང་བཞིའི་སེམས་ཅན་ཐམས་ཅད་བདེ་ལེགས་ལ་འགོད་པས། དུས་དེའི་བར་ལ་འཁོར་བ་བཞིན་དུ་བྱམས་སྙིང་རྗེ་ཡོད་ན་སེམས་ཅན་ཐམས་ཅད་བདེ་བ་དང་ལྡན་པར་བྱས་ནས། བྱང་ཆུབ་རིན་པོ་ཆེ་མྱུར་དུ་ཐོབ་པར་བྱེད་གསུང༌། བཙུན་མོ་རིན་པོ་ཆེ་ནི་ཧ་ཅང་མི་རིང་ཧ་ཅང་མི་ཐུང༌། ཧ་ཅང་མི་དཀར་མི་ནག་མི་དམར་བ། ཁ་ནས་ཨུཏྤ་ལའི་དྲི་བྲོ་བ།
བ་སྤུའི་ཁུང་ནས་ཙན་དན་གྱི་དྲི་འབྱུང་བ། འགྲོ་བ་ན་ཡང་ཐམས་ཅད་ཀྱིས་བལྟ་ན་སྙམ་དུ་སེམས། འདུག་ན་དང་འགྲེང་ན་ཡང་བལྟ་བར་འགྲོ་ན་སྙམ་དུ་སེམས། གྲང་ན་རེག་པ་ཙམ་གྱིས་དྲོ་བར་ནུས། ཚ་ན་རེག་པས་བསིལ་བར་ནུས་ཏེ། དེ་བཞིན་དུ་ཀུན་རྫོབ་ཡོད་ན་སྐྱིད་པ་དང་བདེ་ལེགས་ཐམས་ཅད་འབྱུང་ཞིང༌། ནད་དང་གནོད་པ་མི་མཐུན་པ་བྱུང་ན་ཡང་སེམས་ཅན་ཐམས་ཅད་ཀྱི་ནད་དང་སྡུག་བསྔལ་དག་པའི་རྒྱུར་འགྲོ་བས། རྒྱུའི་དུས་ན་དེ་ལྟར་བསྒོམས་པས་འབྲས་བུ་མཐོང་ཐོས་ཐམས་ཅད་དུ་སྨན་བསིལ་གྲིབ་དང་དཔག་བསམ་གྱི་ཤིང་དུ་གྱུར་ནས། སེམས་ཅན་ཐམས་ཅད་ཀྱི་ཕན་བདེ་གྲུབ་སྟེ། དེ་ལྟར་ཡང་དེད་དཔོན་མཛའ་བོའི་བུ་མོ་དང་འདྲ་གསུང༌།
ནོར་བུ་རིན་པོ་ཆེ་དབང་གི་རྒྱལ་པོ་འཁོར་མང་ངམ་ཉུང་ཡང་རུང་སྟེ་སྒྲོན་མའི་བྱ་བ་བྱེད་པ་དང༌། རྒྱལ་མཚན་ལ་བཏགས་ནས་གསོལ་བ་བཏབ་པས་ཅི་འདོད་པ་འབྱུང་བ་བཞིན་དུ། ཀུན་རྫོབ་ཡོད་ན་རྙེད་པ་འདོད་པ་ཡང༌། རྟ་དང་གླང་པོ་དང་གསེར་དངུལ་དང༌། གྲགས་པ་འདོད་ན་ཡང་བྱམས་པ་དང་སྙིང་རྗེ་ཆེན་པོ་བསྒོམས་པས་རྒྱ་དཀར་ནག་ལ་ཐོས་ནས་འགྲོ། སྙན་པ་འདོད་ན་ཡང་སྙིང་རྗེ་ཆེན་པོ་བསྒོམས་པས་ང་ལ་མདང་ཞག་སྙིང་རྗེ་ཆེན་པོའི་མི་ཁ་བྱུང་སྟེ་བྱམས་པ་ལས་བྱུང་བ་ཡིན་མོད། ཞེ་སྡང་གིས་ཁོང་གི་མཁར་ལྕོག་འགྱེལ་བྱས་ནས་བླ་མ་དེ་ཞེ་སྡང་ཅན་ཡིན་ཟེར་ནས་འོང༌། ཁྱེད་ཀྱིས་སྙིང་རྗེ་ཅན་ཡིན་བྱས་ཀྱང་མི་ཕན། སྙིང་རྗེ་ཆེན་པོའི་ཕྱེ་འགམ་དགོས་པ་ཡིན། སྔར་གྱི་ཕྱེ་གཏོར་བྱེད་པ་ལ་ཡིད་རང་དེ་ལྟར་བྱེད་པ་སྨོན་པ་ཡིན་ཏེ།
ཕྱེ་དང་བསྟོད་ར་གཉིས་གཅིག་པ་ཡིན་ཏེ། ཕྱེ་གཞི་ཡོད་པ་ལ་བསྟོད་པའི་གཞི་ཡོད་པ་ཡིན་གསུང༌། དེ་ལྟར་དོན་དམ་བྱང་ཆུབ་ཀྱི་སེམས་དང་ཀུན་རྫོབ་གཉིས་ཀྱང་གཅིག་པ་ཡིན་ཏེ། སྤྲོས་པ་རབ་ཞི་དོན་དམ་བྱང་ཆུབ་སེམས། ། སྙིང་རྗེས་རབ་བརླན་ཀུན་རྫོབ་སྨོན་འཇུག་གཉིས། ། ཏིལ་དང་ཏིལ་མར་ལྟ་བུར་རོ་གཅིག་པ། ། ཞེས་པས་འདི་བསྒོམ་དགོས་པ་ཡིན། ང་ལ་ཆོས་འདི་གཉིས་ལས་དཔག་ན་ཡང་མེད་ང་རང་ཡང་འདི་བསྒོམ། གཞན་ལ་ཡང་འདི་སྟོན་པ་ཡིན་པས་ནན་ཏན་ཆེན་པོ་མཛོད། རྒྱལ་པོ་ཆེན་པོ་དེའི་གནས་དབྱར་བསིལ་བ་དགུན་དྲོ་བ།
སྟོན་དཔྱིད་སྙོམས་པར་བཞུགས་པ་བཞིན་དུ། དོན་དམ་པ་སེམས་རིག་པའི་རྒྱལ་པོ་དེ་བཞུགས་ས་བཞིན་དུ་བཞུགས་པ་ཡིན་ཏེ། གསང་སྔགས་ཡིན་པས་ཁྲོམ་བཤད་བྱར་མི་བཏུབ་གསུང༌། དེའི་བསྔོ་བ་ཞིག་བྱ་ན་དུས་གསུམ་ལ་དགེ་སྦྱོར་གྱི་ཐོག་ནས་བལྟས་པས་དུས་གསུམ་ལ་དམིགས་པས། དུས་གསུམ་དུས་མེད་རྟོགས་པ་པོ། སྟེ་རྟོགས་པ་བཟང་པོར་འོང་གསུང༌། བཅོ་བརྒྱད་ཀྱི་ཉིན་ཆོས་མང་པོ་མ་གསུངས་ཏེ་ཟབ་པར་གསུང༌། སངས་རྒྱས་ཀྱིས་ཆོས་ཀྱི་སྒོ་མོ་བརྒྱད་ཁྲི་བཞི་སྟོང་གསུང་པ་ཡང་ལྟ་སྒོམ་སྤྱོད་གསུམ་དུ་འདུས་ཏེ། ལྟ་བྱ་ལྟ་བྱེད་ཐམས་ཅད་དང་བྲལ་བ། བསྒོམ་པ་ཉམས་མྱོང་ཐམས་ཅད་དང་བྲལ་བ།
སྤྱོད་པ་བྱམས་སྙིང་རྗེ་བྱང་ཆུབ་ཀྱི་སེམས་སུ་བསྡུ་བ་དངོས་གཞིའོ། ། འཁོར་བའི་མཚན་ཉིད་ཤེས་པ་ལ། ། དེ་ལ་མྱ་ངན་འདས་ཞེས་བརྗོད། ། འཇམ་དཔལ་གྱི་ཞིང་བཀོད་པ་ལས། འཇིག་ཚོགས་ལ་ལྟ་བ་ནི་ཆོས་ཀྱི་དབྱིངས་སོ་ཞེས་པས། ལྟ་བ་ཆོས་ཐམས་ཅད་སྤྲོས་པའི་མཐའ་དང་བྲལ་བ་དེ་འབྲས་བུ་ཆོས་སྐུ། བསྒོམས་པས་ལོངས་སྐུ། སྤྱོད་པས་སྤྲུལ་པའི་སྐུ་ཐོབ་གསུང་ངོ༌། ། སྣང་སྲིད་འཁོར་འདས་ཀྱི་ཆོས་ཐམས་ཅད་སེམས་ཡིན་པས། སངས་རྒྱས་ཀྱིས་ཀྱང་ཕལ་པོ་ཆེ་ལས།
ཀྱེ་རྒྱལ་བའི་སྲས་དག་ཁམས་གསུམ་པོ་འདི་སེམས་ཙམ་མོ་ཞེས། སེམས་ཅན་དེ་ནི་སེམས་ནི་འདས་པའི་སངས་རྒྱས་བཅོམ་ལྡན་རྣམས་ཀྱིས་ཀྱང༌། མ་གཟིགས་མི་གཟིགས་གཟིགས་པར་མི་འགྱུར་རོ། ། མ་བྱོན་པ་དང་ད་ལྟར་གྱི་སངས་རྒྱས་ཀྱིས་གཟིགས་པར་མི་འགྱུར་རོ་གསུང༌།། །།
༦༢༡༽ ༄། །ཏིལླི་པའི་ཕྱག་རྒྱ་ཆེན་པོ་ཚིགས་བཅད་མའི་དགོངས་དོན་འགྲེལ་བ།། ཏིལླི་པའི་ལྟ་བ་ཡང༌། ཀྱེ་ཧོ། ། འདི་ནི་རང་རིག་ཡེ་ཤེས་ཏེ། ། ངག་གི་ལམ་འདས་ཡིད་ཀྱི་སྤྱོད་ཡུལ་མིན། །
ཞེས་པས་སེམས་ཙམ་པ་ཀུན་སྐྱེངས་པ་ཡིན་སྐད། དེ་ལྟར་སེམས་ཡིན་པ་གཉིས་ཀ་དེའི་གནད་ཀས་སྦྱིན་པ་གཞན་ལ་བཏང་བས་ལོངས་སྤྱོད་རང་ལ་འོང་བ་གོའམ། དེ་གཉིས་མེད་ཀྱི་གནད་ཡིན། དེ་བཞིན་དུ་ཞེ་སྡང་གཞན་ལ་སྐྱེས་པས་དམྱལ་བ་རང་ལ་འོང་བ་དང་འདྲ་སྟེ། ཤཱནྟ་དེ་བས། ལྕགས་སྲེགས་ས་གཞི་སུ་ཡིས་བྱས། ། ཞེས་པ་དང༌། དེ་ལྟ་བུ་དང་གྲུབ་ཐོབ་རྣམས་ཀྱི་སྣང་བ་བསྒྱུར་བར་ནུས་ཀྱང་རང་ཡིན་པས་གཉིས་མེད་པའི་དོན་ནོ། ། དེས་ན་སངས་རྒྱས་ཀྱང་སེམས་ཅན་ལ་ཐོག་མར་སེམས་བསྐྱེད་པས་སངས་ཁོང་རང་རྒྱ་སྟེ། སེམས་ཅན་སངས་རྒྱས་ལ་དྲིན་ཆེ་གསུང༌།
དེས་ན་རང་གི་དོན་འབའ་ཞིག་ཏུ་ཡོད་པ་ཡིན་ཏེ། ལྷ་སྒྲ་སེང་ཐུང་གིས་ང་ལ་རས་ཀྱི་གོས་ཤིག་བྱིན་པ་དགྲ་ལ་འཆོར་སྙམ་སྟེ། སྤོས་དཀར་བྱས་ནས་གཟིམས་སྤྱིལ་དུ་ཕུལ་བས་མི་ཀུན་འཐབ་སྟེ། ང་བོང་གུ་ཆེ་གོན་པ་ཡིན་བྱས་ཏེ། ད་ལྟ་ང་ལ་ཡོད་པ་འདི་ཡིན་མོད། དེས་ན་རང་བས་གཞན་གཅེས་བྱས་པས་རང་གཅེས་པར་འོང་བ་ཡིན་ཏེ། ངས་གཞན་གཅེས་པ་ལྟར་བྱས་ནས་ཟ་མ་བྲ་བར་གཞན་ལ་བྱིན་པས། གཞན་གྱིས་ཀྱང་ཟ་མི་བྲ་འཐུང་མི་བྲ་བར་ང་ལ་སྟེར་བར་གདའ་བ། དེ་བཞིན་དུ་བླ་མ་དང་གྲོགས་པོ་མགོ་བརྡུངས་པས་ཀྱང་ཁོང་གི་མགོ་ལ་ཨེ་ཕོག་ཅི་ཆ། རང་མགོ་བརྡུང་བར་འོང་བ་ཡིན་ཏེ།
དེས་ན་འཁོར་འདས་ཐམས་ཅད་རང་གི་སེམས་སྐྱེ་བ་མེད་པ་སྟོང་པ་ཉིད་ཡིན་ཏེ། འཁོར་བ་འཁོར་བས་སྟོང༌། མྱ་ངན་ལས་འདས་པ་མྱ་ངན་ལས་འདས་པས་སྟོང་སྟེ། སྟོང་པར་སོང་བ་མིན་ཡེ་ནས་སྟོང་པ་ཡིན་གསུང༌།། །། ༦༢༢༽ ༄། །ཀུན་རྫོབ་ཀྱི་ཆོས་ཐམས་ཅད་བསམ་པའི་དཀྱིལ་འཁོར་ཡིན་པ།། ཡང་འདི་སྐད་དུ་གསུང་སྟེ། མཁན་པོ་ཞང་ཆེན་པོའི་བླ་དབྱེ་ཐང་གི་ལས་ཆོས་ལ་དེ་རིང་གི་དེ་ལ་མི་ཞིག་འཕྲིག་ཅིག་བྱུང་ནས་འདུག་པས་ལས་ཆོས་ཟབ་པ་ཞིག་བཤད་ཀྱིས་གསུང༌། བླ་མ་རིན་པོ་ཆེའི་ཞལ་ནས། ཡཻ་ཤེས་རང་སྣང་གནོད་སྦྱིན་རི་མོ་ལྟར། །
གཅིག་ལ་མཁས་ན་ཀུན་ལ་ཆགས་ཐོགས་མེད། ། ཞེས་པས། འཁོར་འདས་ཐམས་ཅད་བསམ་པའི་དཀྱིལ་འཁོར་ཡིན་ཙམ་ན། བླ་མའི་བཞུགས་ས་དང་དགེ་འདུན་གྱི་བླ་དབྱེ་ཐང་ཀུན་ཀྱང་གཙང་བ་མཉམ་པ་ཕུལ་བས། སངས་རྒྱས་ཀྱི་ཞབས་མཐིལ་དང་མཉམ་པ་བྱ་བ་ཐོབ་པར་བཤད་དེ། དེ་བཞིན་གཤེགས་པ་བཞུད་པ་ན་རིའི་རྒྱལ་པོ་རི་རབ་ཀྱང་དམའ་ཞུམ་བྱེད། གཅོང་རོང་རྣམས་ཀྱང་ནམ་མཁའ་ལ་ཞབས་འདེགས་པ་དེ་ལྟ་བུ་ཐོབ་གསུང་སྟེ། རྟག་ཏུ་ངུས་ཆོས་འཕགས་ཀྱི་སྐུ་ལ་རྡུལ་གྱིས་མི་གོས་པ་ལ་ཁྲག་གི་ཆག་ཆག་བཏབ་པ་ལྟ་བུ་སྟེ། ཁོའི་ལུས་སངས་རྒྱས་ཐོབ་པ་དེ་ཀུན་ཕངས་པ་ཡིན། འོ་སྐོལ་གྱི་ངན་སོང་དུ་འགྲོ་བ་འདི་ཅིས་ཕངས་གསུང༌།
དེས་ན་བླ་མ་དང་གྲོགས་རྡོ་རྗེའི་སྤུན་རྣམས་ལ་ཞེ་སྡང་ཆེན་པོ་སྐྱེས། ཕྱོགས་ཐམས་ཅད་དུ་དམར་ཁམ་གྱིས་སོང་ཙམ་ན། ཞེ་སྡང་མཉམ་པ་ཉིད་དུ་སོང་སྟེ། དམྱལ་བའི་འཇིག་རྟེན་དུ་སོང་ནས་དེ་རྣམས་དམྱལ་བསྲུངས་སུ་འོང་བ་ཡིན། འདོད་ཆགས་མཉམ་པ་ཉིད་དུ་སོང་བའི་དུས་སུ་ཡི་དྭགས་ཀྱི་འཇིག་རྟེན་དུ་སོང་ནས་ཆུ་བོ་ཆེན་པོ་གངྒཱའི་དྲུང་དུ་ཕྱིན་ཀྱང་སྐོམ་ཧུབ་ཞིག་ཀྱང་མེད་པར་འགྲོ་བ་ཡིན། གཏི་མུག་མཉམ་པ་ཉིད་དུ་སོང་བའི་དུས་སུ་ཀླུ་ཆེན་པོ་ལུས་རི་རབ་ཙམ་པ་རང་གི་ཤ་རང་གིས་ཟོས་ཀྱང་མི་ཚོར་བའི་དུད་འགྲོ་ཆེན་པོར་སྐྱེ་བ་ཡིན་པས། བྱམས་པ་མཉམ་པ་ཉིད་དང༌། སྙིང་རྗེ་མཉམ་པ་ཉིད་དང༌། བྱང་ཆུབ་ཀྱི་སེམས་མཉམ་པ་ཉིད་བསྒོམ་དགོས་པས། དེ་ལྟར་ཚངས་པའི་འཇིག་རྟེན་དང་བདེ་བ་ཅན་གྱི་འཇིག་རྟེན་ལ་སོགས་པར་སྐྱེ་སྟེ།
རང་གི་བསམ་པའི་དཀྱིལ་འཁོར་གཅིག་ལས་མེད་པས། བྱང་ཆུབ་ཀྱི་ཕྱོགས་ཀྱི་ཆོས་དང་ས་དང་ལམ་གྱི་རིམ་པ་ཐམས་ཅད་ཀྱང་བསམ་པ་ཡིན་པས། ཆོས་ཐམས་ཅད་སྤྲོས་པ་མེད་པ་ནམ་མཁའི་དཀྱིལ་ལྟ་བུར་རོ་གཅིག་ཙམ་ན། ཡ་མཐའ་བླ་མ་དམ་པ་རྣམས་ནས་མ་མཐའ་བཤང་ལྕིའི་སྲིན་བུ་ཡན་ཆད་རོ་གཅིག་ཏུ་མཉམ་པ་ཉིད་དུ་སྦྱོང་དགོས་པ་ཡིན། སྦྱོང་བར་བྱ་བ་སྟོང་པ་ཀུན་ཀྱང་ལ་ལ་སྟོང༌། ལ་ལ་ཟུག་གཟེར་དུ་བྱུང་ན་མ་འབྱོངས་པ་ཡིན་པས་སྦྱང༌། དེས་ན་ཁྱེད་སྙམ་ན་དོན་དམ་པ་སྐྱེ་མེད་ཡིན་ཏེ། ཀུན་རྫོབ་འདི་རྣམས་ཅི་ཡིན་སྙམ་ན། བླ་མ་རིན་པོ་ཆེ་ལ་ཡང་ངས་བརྒྱ་ཚར་གཅིག་ཐོས་ཁྱེད་ལ་ཡང་ཁ་བྱང་བྱང་དུ་བཤད་པ་ཡིན་པས། ཀུན་རྫོབ་ཀྱི་ཆོས་འདི་རྣམས་ཐམས་ཅད་བསམ་པའི་དཀྱིལ་འཁོར་ཡིན་པས་མཉམ་པ་ཉིད་དུ་སྦྱོང་བ་ཡིན་གསུང༌།
དེ་ལྟར་བྱས་ན་རང་ཡང་རྗེ་བཙུན་སྤྱན་རས་གཟིགས་ཕ་རོལ་ཏུ་ཕྱིན་པ་དང༌། འཇམ་དཔལ་དང་བླ་མ་དམ་པར་འོང་བ་ཡིན་པས་བླ་མའི་མོས་གུས་གྱིས། དེ་མ་བྱས་པར་ངའི་མགོ་བརྡུངས་ཀྱང་དེའི་མགོ་འདི་ཀུན་རིའི་རྒྱལ་པོ་རི་རབ་ལས་མཐོ་བས་ཨེ་བརྡུངས་ཅི་ཆ། ང་ཁམས་གསུམ་གྱི་མིས་མི་ཐུབ་གསུང༌། མདོར་ན་བླ་དབྱེ་ཐང་དང་བླ་མ་དགེ་འདུན་གྱི་བཞུགས་ས་མཉམ་པ་ལ་སོགས་པ་མ་གྲུབ་པས། དེའི་དོད་པོ་སའམ་རྡོའམ་མེ་ལོང་གི་མཎྜལ་ཡང་མཉམ་པ་འབར་འབུར་མེད་པ་ཕུལ་བས། བདེ་བ་ཅན་གྱི་ཞིང་ཁམས་སམ་པདྨོ་ཅན་གྱི་ཞིང་ཁམས་སུ་སྐྱེ་གསུང༌། བླ་མ་རིན་པོ་ཆེའི་ཞལ་ནས་བསྒོམ་སྤྲོས་བྲལ་སྐྱེས་པ་རྣམས་ཤར་ཕྱོགས་རྡུལ་དང་བྲལ་བའི་སངས་རྒྱས་ཀྱི་ཞིང་ཁམས་སུ་དགེ་སློང་ཤ་མདངས་སྔོ་བ་ཞིག་གི་དྲུང་དུ་སྐྱེ། རོ་གཅིག་སྐྱེས་པ་རྣམས་སངས་རྒྱས་ཀྱི་ཞིང་རྡུལ་དང་བྲལ་བ་བྱང་ཆུབ་ཀྱི་སྙིང་པོའི་བཀོད་པ་བྱ་བར། སངས་རྒྱས་མི་བསྐྱོད་རྒྱལ་པོ་སྨན་གྱི་ལྷ་བྱ་བའི་དྲུང་དུ་སྐྱེ།
ཕག་མོ་གྲུའི་བྱ་ཝང་དང་སྲོག་ཆགས་འདི་རྣམས་ཀྱང་ཁོའི་གདུལ་བྱ་དེར་སྐྱེ་གསུང་སྟེ། དེ་ལ་མི་འཐད་པ་མེད་མདོར་ན་སེམས་ཅན་དམྱལ་བའི་སྐྱེ་གནས་ན་ཤི་འཕོས་ནས་ལྷར་སྐྱེ་བར་བཤད་ནས་གདའ་བ། བྱམས་པ་ཆེན་པོའི་མཐུས་ཕག་མོ་གྲུའི་བྱ་ཝང་དང་སྲོག་ཆགས་འདི་རྣམས་མི་ལ་བློ་འབེབས་ལུགས་ལ་ལྟོས་དང༌། དེ་ལྟར་ཡིན་ནམ་སྙམ་ན་གཞན་ཟངས་རིའི་བྱ་ཝང་ཀུན་མི་མགོ་མཐོང་བ་དང་བྲོས་པར་འདུག དེས་ན་བདག་ཉིད་ཆེན་པོ་དེས་དགེ་སློང་བྱེ་བ་ཁྲག་ཁྲིག་མང་པོ་དང༌། སེམས་ཅན་བྱེ་བ་ཁྲག་ཁྲིག་མང་པོ་སྨིན་པ་དང་གྲོལ་བར་བྱས་ཤིང་ཕྱིར་མི་ལྡོག་པའི་ས་ལ་བཀོད་པས་གདན་ས་འདི་རྣམས་ངོ་མཚར་བའམ་ཡོན་ཏན་དཔག་ཏུ་མེད་གསུང༌།། །། ༦༢༣༽ ༄། །བསོད་ནམས་ཀྱི་ཚོགས་གསོག་པར་དགེ་འདུན་གྱི་བྱ་བ་ཤིན་ཏུ་ཟབ་པ།། ཡང་འདི་སྐད་བདག་གིས་ཐོས་པའི་དུས་གཅིག་ན། བླ་མ་རིན་པོ་ཆེའི་ཞལ་ནས་ཆོས་བཤད་བཤུད་ལ་སོགས་པ་དེ་ཟབ་པ་མིན།
དེའི་སྔོན་དུ་འགྲོ་བ་དགེ་འདུན་གྱི་བླ་དབྱེ་ཐང་ཤོམ་པ་དང༌། ཆོས་ཁྲི་བརྩིགས་པ་དང༌། ཤིང་ཁྲལ་ཆུ་ལེན་པ་ལ་སོགས་པ་བསོད་ནམས་ཀྱི་ཆོས་འདི་ཚོ་ཟབ་པ་ཡིན། བསོད་ནམས་ཀྱི་ཚོགས་བསགས་ན་ཡེ་ཤེས་ཀྱི་ཚོགས་སྟོང་པ་ཉིད་དུ་འོང་བ་ཡིན། ས་གཞི་སྙོམས་དང་མཎྜལ་འབར་འབུར་མེད་པ་འདི། མཉམ་པ་ཉིད་རྟོགས་པའི་རྒྱུར་འགྲོ། བདེ་བ་ཅན་ནམ་པདྨོ་ཅན་དུ་འགྲོ་བ་ཡིན་ཏེ། ཞེ་སྡང་མཉམ་པ་ཉིད་དུ་སྐྱེས་ན་བླ་མ་དང་མཁན་པོ་དང༌། ཕ་མ་ཐམས་ཅད་ཀྱང་དམྱལ་བསྲུངས་འབའ་ཞིག་དུ་འཆར། དེ་བཞིན་དུ་འདོད་ཆགས་ཀྱིས་ཡི་དྭགས།
གཏི་མུག་གིས་དུད་འགྲོ་ཕྲག་དོག་གིས་ལྷ་མ་ཡིན་དུ་འཆར། ཡང་བྱམས་པ་མཉམ་པ་ཉིད་ཀྱི་སུམ་ཅུ་རྩ་གསུམ་དང་དགའ་ལྡན་ལ་སོགས་པར། ལྷའི་བུ་དང་བུ་མོ་ལ་སོགས་པ་སྙིང་དུ་སྡུག་པ་མང་པོ་དང་ལྷན་ཅིག་ཏུ་སྐྱེ། སྙིང་རྗེ་དང་དགའ་བ་དང་བཏང་སྙོམས་ཀྱིས་ཀྱང་ལྷ་གནས་གོང་མ་དེ་རྣམས་ཀྱི་སྣང་བ་འཆར། ཤིན་ཏུ་དག་པ་མཉམ་པ་ཉིད་ནི་འཁོར་འདས་ཐམས་ཅད་སྐྱེ་མེད་ཆོས་ཀྱི་སྐུར་སེམས་ཀྱི་དཀྱིལ་འཁོར་གཅིག་ཏུ་མཉམ་པར་བྱ་བ་དེ་ལྟར་རྟོགས་དགོས་པས། བླ་མའི་མོས་གུས་གལ་ཆེ་སྟེ་བླ་མ་འདི་འཁྲུལ། རྩབ་རྩུབ་རེ་མང་སྙམ་དུ་བསམ་དུ་མི་རུང༌། འདི་ལ་བསོད་ནམས་ཀྱི་ཚོགས་ཡོངས་སུ་རྫོགས་པའི་དགོས་པ་ཆེན་པོ་ཡོད་པ་ཡིན་ཏེ། བོད་ལ་འཕོ་བ་དང་གྲོང་འཇུག་ནུས་པ་རྗེ་མར་པ་ཆེན་པོ་ཁོང་ལས་མེད། རྒྱ་གར་ན་བྲམ་ཟེ་ཆེན་པོ་ས་ར་ཧ་ལས་མ་བྱུང་སྐད།
དེ་རས་ཆུང་པས་རྒྱ་གར་དུ་དྲིས་པ་ལ། དེ་ལྟ་བུའི་གྲུབ་ཐོབ་ཆེན་པོ་དེ་ལ་དགྲའི་གནོད་པ་མི་འབྱུང་བའི་དོན་དུ། སྲོག་མཁར་བཟང་པོ་ཞིག་བུ་སློབ་རྣམས་ཀྱིས་བཞེངས་ཏེ། དེ་ཞིག་པའི་རེའུ་ཧྲུལ་ལ་ཡང་མི་ལའི་རྡོ་རིངས་བྱ་བ་འདུག་ལོ། ། དེ་ལྟར་བུ་སློབ་རྣམས་ཀྱིས་སྒལ་པ་བུད་བུད་དུ་རྡོ་བསྐྱལ་ཏེ། བླ་མའི་སྲོག་ལ་བརྩིས་མཛད་པས་ད་ལྟ་འོ་སྐོལ་གྱི་བརྒྱུད་པ་འདི་ལ་གར་འདུག་ཀྱང༌། མི་དང་མི་མ་ཡིན་གྱི་འཚེ་བ་དང་བྲལ་ཏེ་ཁོང་གི་སྐུ་དྲིན་ཡིན་ཏེ། དགོས་པ་དེ་ལྟ་བུ་ཡོད་པ་ཁོང་གིས་གཟིགས་པ་ཡིན། ཡང་འཇོ་བེར་སྟོན་པ་བྱ་བ་མི་ཆེན་ཞིག་བླ་མ་རིན་པོ་ཆེའི་སྤྱན་སྔར་དགེ་སྦྱོར་ཡང་ཡོད་པ་ལ། ཕྱིས་ཤེས་པ་འཁྲུལ་བ་ལ་ཁོ་ལ་དགེ་སྦྱོར་ཡོད་དམ་ཞེས་པ་ལ་བཟང་པོ་ཡོད་དེ་ཤེས་པ་མི་འཁྲུལ་ཁ་མེད།
ངའི་བླ་མ་འདི་མཛད་སྤྱོད་སྣ་ཚོགས་འདི་ལྟ་བུ་རེ་འཁྲུལ་ན་སྙམ་པས་འཁྲུལ་པ་ཡིན་གསུང་སྟེ། བླ་མ་ལ་མོས་གུས་གལ་ཆེ། ང་ཟངས་རི་ལ་ཡོད་པའི་དུས་སུ། དཔོན་རེ་དང༌། ཤེས་རབ་འོད་དང༌། ཟླ་གྲགས་དང༌། འཁོར་འགའ་ལས་མེད་དེ། ང་ལ་མཐོང་ཕྱག་གྱིས་བྱས་པས་ཁོང་ཕྱད་དེ་ལས་མ་བཏུབ། ཕྱིས་བླ་མ་དཔལ་ཆེན་པོ་རྩ་རི་བས་བྱས་པས་དེ་ལྟར་སོང་བ་ཡིན་ཏེ་ང་མཐོང་ཕྱག་གི་བརྒྱུད་པ་ཡིན། ཕྱག་དང་ཤིང་དང༌།
ཆུ་དང་སྤྱི་ལས་བག་རེ་མིན་པ་ང་ཁྱེད་ལ་འབུལ་བའི་རེ་ལྟོས་ནི་མ་བྱེད། མི་བྱེད་ན་ཡང་ཁྱེད་ལ་གཅིག་ཤོས་མི་སྟེར་ཏེ་གོའམ། ང་ལ་ད་ཕན་སེམས་འོང་བ་ཡང་སྲིད་དེ་སེམས་ཅན་གྱི་ལས་ལ་སངས་རྒྱས་ཀྱི་མཐུ་རྡུག ང་ཁམ་པོ་ཆེ་རང་ཡིན་ཁྱེད་རྣམས་གཅིག་ཀྱང་མེད་ཀྱང་ངའི་ཟ་འཐུང་མི་འཆད། དེའི་ཕྱིར་ན་ང་འཁོར་ཆུན་ཆེ་བ་ཡིན་གསུང༌། དེས་ན་དེ་ཐམས་ཅད་ཀྱི་གནད་སྣང་བ་རང་གི་སེམས་ཡིན་ཏེ་གཉིས་མེད་པས་བཟང་བྱས་ན་ཡང་རང་ལ་བྱས་པ་ཡིན་ཏེ། རང་གིས་རང་མ་ཁྲེལ་བ་ཞིག་བྱེད་དགོས་པས་རང་མི་མང་པོའི་དཔོན་དང་བསྙེན་བཀུར་འདོད་ན་བླ་མའི་ཞབས་ཏོག་དང༌། གཡོག་དང་ཁྲི་བརྩིགས་པ་དང་གདན་ཤོམ་པ་དང༌། ཕྱག་ཀྱང་སྤྱི་བོ་ས་ལ་གཏུགས་པ་ཡན་ལག་ལྔ་ས་ལ་ལྷན་པར་བྱས་ན། སྤྱི་བོས་ཉོན་མོངས་པ་གཏི་མུག་དག་ནས་རྣམ་པར་སྣང་མཛད་ཐོབ་སྟེ།
དེ་བཞིན་དུ་ཡན་ལག་བཞིས་ཀྱང་རིགས་བཞིའི་ཉོན་མོངས་པ་བཞི་དག་ནས་རིགས་ལྔའི་སངས་རྒྱས་སུ་འགྱུར་གསུངས་པས་གུས་པར་བྱ། དེ་བཞིན་དུ་མཆོད་པ་ལྔ་ཡང་དེ་ཁོ་ན་བཞིན་རྒྱུན་ཆད་པ་མེད་པར་དབུལ་ཏེ། ཐེག་པ་ཆེན་པོ་གསང་སྔགས་བྱ་བ་ཨོཾ་བཛྲ་པུཥྤེ་ཧཱུྂ་ཞེས་བཛྲ་ནི་རྡོ་རྗེ་སྟེ་སྐྱེ་བ་མེད་པ་སྤྲོས་པའི་མཐའ་བརྒྱད་ཐམས་ཅད་དང་བྲལ་བའི་དོན་ཡིན་གསུང༌། སྔོན་ངས་བླ་མ་རིན་པོ་ཆེ་ལ་རྟ་འཐེང་གཅིག་ཕུལ་བས་མ་བཞེས་པས་ཕྱིས་གྲོངས་པ་ན། རྟ་རིན་བུ་ཞོན་འགའ་ཁོང་རང་གི་དགོངས་པ་གྲུབ་ཐོབ་བུ་སློབ་འདི་རྣམས་ཡིན་སྙམ་ནས། རྩ་རི་བ་ལ་སོགས་ལ་བུ་རམ་དུ་བྱས་ཤིང་དྲངས། བླ་མའི་སྤྱན་སྔར་བྱམས་སྙིང་རྗེ་སྨིན་ཕྲག་བསྡུས་ཤིང་བསྒོམས་པས། ཕྱིས་ང་ལ་རྟ་རང་ཡང་མང་པོ་བྱུང༌། རྟ་འབའ་ཞིག་གིས་སྣ་དྲངས་ནས་དེ་ཙམ་བྱུང་སྟེ། དེ་རྣམས་ཐམས་ཅད་ཀྱང་ཕན་བདེའི་རྒྱུར་སོང་བ་ལས་ངའི་རྟས་གནོད་པ་བསྐྱལ་བ་མེད་གསུང༌།
མཁས་པ་པཎྜི་ཏའི་ལུགས་དང་རྣལ་འབྱོར་པ་ཀུ་སཱ་ལིའི་ལུགས་བྱ་བ་འདི་དང་པོ་ནས་མེད་པས་བཞད་དུ་འདུག བར་དུ་འདི་འདྲ་སྒྲུབ། རྒྱུད་ཉམས་པས་རིགས་པའི་རྗེས་སུ་འབྲངས་ནས་མི་ཁ་ཚོགས་པ་ཞིག་བྱུང་ན། བླ་མ་དེ་རྡོལ་པ་ཡིན་ནམ་དམ་ཉམས་ཡིན་ནམ་རྒན་སྤྲང་མོ་ཞིག་ཡིན་ཡང་མི་ཁ་ཅོག་པའི་ཆེད་དུ་བསླབས་ཏེ། དེ་ལ་བླ་མར་མི་འཛིན་ཏེ་རྔོག་ལོ་ཙཱ་བ་ལ་ཚད་མ་ཉན་པའི་དུས་སུ་ཕྱག་མི་འཚལ་བ་ཡིན། ཁྱེད་རང་ཚད་མ་བ་ཀུན་ཟེར་བ་དེ་ལྟ་བུའི་ཟེར་སྒྲོས་བྱ་བ་འདི་ཟེར། མྱང་བྲང་འདི་ཟེར་ཞེས་པའི་མང་པོ་ངའི་སློབ་དཔོན་སངས་རྒྱས་ཡེ་ཤེས་ཡོད་པར་འདོད་ཟེར་ཏེ་ཡེ་ཤེས་ལ་ཅི་བཏུབ་བམ། ངའི་སློབ་དཔོན་ཡེ་ཤེས་མེད་པར་འདོད་ཞེས་མེད་པས་སུ་ལ་ཕན་སུ་ལ་གནོད། སྔོན་སངས་རྒྱས་བཞུགས་ཙམ་ན་ཡང་དང་པོར་ཐོས་པ། དེ་ནས་བསམ་པ།
དེ་ནས་བསྒོམས་པས་དོན་འགྲུབ་པ་ཞིག་ཡིན་པར་འདུག་སྟེ། འཕགས་པ་ལམ་ཆུང་བ་ལྟ་བུ་བློ་གྲོས་དམན་པས་ཀྱང་རྡུལ་སྤངས་དྲི་མ་སྤངས་ལ་ཐོས་པའི་དོད་པོ་བྱས་ཏེ་འབྲས་བུ་དགྲ་བཅོམ་པ་ཐོབ་པ་ཡིན་གསུང༌། དེས་ན་དེ་གསང་སྔགས་པ་ལ་འདི་ལྟར་བྱས་ན་འདི་ཙུག་འོང་བྱ་བ་ཞིག་རང་ཡོད་པ་ཡིན་པས་ང་བརྫུན་ཆེ་ཡང་ངའི་ཁ་ལ་ཉོན་ཅིག སྒོམ་ཆེན་པ་ཀུན་འཚོལ་གསོག་བྱ་མི་དགོས་པར། ཟས་ནོར་ཆར་བཞིན་དུ་འབབ་པའི་ཐབས་ཞིག་ཡོད་ཀྱི། བརྫུན་ནམ་བདེན་ཉམས་སུ་ལོངས་དང་གསལ། འོ་ན་ཁྱེད་རང་གི་ཡང་དགོན་ན་མི་འདུག་པ་སྙམ་ན། དེ་ཡང་བསྒོམ་པ་ནི་མེད། ཡང་དགོན་བྱི་བོས་གང༌། བཟང་ཤོས་ནེའུ་ཆུང་བ་ལ་ཐུག
ངས་ཀྱང་སྔོན་བྱུང་བ་ཡིན་པས། དཀྱིལ་ཀྲུང་དང་མཉམ་གཞག་བྱས་ལ་ཕྱག་རྒྱ་ཆེན་པོ་ལ་མཉམ་པར་བཞག་སྟེ། མཆུ་དང་རྐན་དང་ལྕེ་མི་འགུལ་བར་ཡིད་ཀྱིས་ཨ་ནུས་ཚད་རེ་བཏོན་ཏེ། ཨ་ནི་ཡིག་འབྲུ་ཀུན་གྱི་མཆོག ། ཁོང་ནས་འབྱུང་བ་སྐྱེ་བ་མེད། ། ཚིག་དུ་བརྗོད་པ་སྤངས་པ་སྟེ། ། ཞེས་པས། ལུས་དྲང་བ་འཁྲུལ་འཁོར་དུ་བསྡད་པ་གལ་ཆེ་སྟེ། དེ་མ་ཡིན་ན་ཨར་མི་འགྲོ་བས་ངག་དུ་བརྗོད་པ་སྤང་དགོས་པ་ཡིན། འདི་ལ་ངོ་སྤྲོད་ཟད་པ་མེད་པ་ཞིག་ཡོད་ངས་འདིར་མི་འཆད།
དེ་བཤད་ཕ་རོལ་ཏུ་ཕྱིན་པ་འབུམ་བཤད་དགོས་པས་དེ་ལྟར་གྱིས་དང་འཚོལ་གསོག་མི་དགོས་མྱོང་བས་གྲུབ་གསུང༌།། །། ༦༢༤༽ ༄། །རང་སྣང་ལོག་པ་ལ་བླ་མ་མཆེད་གྲོགས་ཀྱི་སྐྱོན་མི་བརྟག་པར་གདམས་པ།། ཡང་འདི་སྐད་བདག་གིས་ཐོས་པ་དུས་གཅིག་ན། སྤྱིར་ཡང་དག་པར་རྫོགས་པའི་སངས་རྒྱས་ཀྱིས་གསུངས་པའི་ཆོས། ཐོག་མ་བར་དང་མཐར་དགེ་བའི་ཆོས། སྡིག་པ་ཅི་ཡང་མི་བྱ་སྟེ། ། དགེ་བ་ཕུན་སུམ་ཚོགས་པར་སྤྱད། ། རང་གི་སེམས་ནི་ཡོངས་སུ་འདུལ། ། ཞེས་པ་ལ་མི་དགེ་ལྟས་ངན་པ་བཀྲ་མི་ཤིས་པ་མི་དགེ་བ་བཅུ་སྤོང་བ་ཡིན།
ལོག་པར་ལྟ་བའི་བྱེ་བྲག་ལྷན་སྐྱེས་ཀྱི་མ་རིག་པ་ཡིན་ཏེ། རྡོ་རྗེ་ལྟ་བུའི་ཏིང་ངེ་འཛིན་གྱིས་འཇོམས་པ་ཡིན་ཏེ། སོ་སོར་ཐར་པ་དང༌། བྱང་ཆུབ་སེམས་དཔའི་བསླབ་པ་དང༌། གསང་སྔགས་ཀྱི་བསླབ་པ་དང་ས་བཅུ་པོ་ཞིག་དུ་བཏང་བ་ལས་ཅི་ཡང་མེད། དེའི་གཉེན་པོ་དགེ་བ་བཅུ་བསྟེན་པ་ལ་འདོད་ཆགས་མེད་པའི་དགེ་བའི་རྩ་བ་གཏོང་བ་དང༌། གཏོང་བ་ཆེན་པོ་དང་ཤིན་ཏུ་གཏོང་བ་ཡིན། མ་ཆགས་པ་ཞེ་སྡང་མེད་པའི་དགེ་བ་རང་གཞན་ཐམས་ཅད་ལ་ཕན་བདེར་འགྲོ་བྱེད་དགོས་པ་ཡིན།

གཏི་མུག་མེད་པའི་དགེ་བ་ལ་ཐོས་པས་སྤང༌། གཉེན་པོས་ངོ་ཤེས་པར་བྱས། བསམ་པས་འགོ་མནན། བསྒོམས་པས་རྩ་བ་ནས་སྤང་བ་སྟེ། དེའི་རྩ་བ་སྐྱེ་མེད་དུ་ཆོད་པ་དེ་ཡང་གོམས་པར་བྱས་པས་ཉོན་མོངས་པ་མི་སྐྱེ་བ་དེ་ལ་ཉོན་མོངས་པའི་སྒྲིབ་པ་སྤངས་པ་ཟེར། དེའི་ས་བོན་ཆགས་སྡང་དང་བཅས་པ་རྩ་བ་ནས་སྤངས་པ་དེ་ལ་ཤེས་བྱའི་སྒྲིབ་པ་སྤངས་པ་ཟེར། ཐག་རིང་པོ་ཞིག་ན་མེད། དེས་ན་ལམ་ལྔ་ས་བཅུ་བྱང་ཆུབ་ཀྱི་ཆོས་སུམ་ཅུ་རྩ་བདུན་ཟེར་ཡང༌། བསམ་པའི་རིམ་པ་ཁ་ཅིག་ཡིན་པས་སངས་རྒྱས་པ་དང༌། མྱ་ངན་ལས་འདས་པའི་འཁོར་བ་ངན་སོང་གསུམ་ལ་སོགས་ཀྱང་བསམ་པ་རྐྱང་པ་དེ་རང་ཡིན་ཏེ། དེས་ན་ཆོས་ཀྱི་འཁོར་ལོ་བསྐོར་བ་ན་རང་བཞིན་མྱ་ངན་ལས་འདས་པ་ཞིག་ཞེས་པའམ།
མདུན་དང་རྒྱབ་དང་ཕྱོགས་བཅུ་རུ། ། གང་གང་མཐོང་བ་དེ་དེ་ཉིད། ། ཞེས་པ་རྗེ་བྲམ་ཟེས་ཀྱང་གསུང་ཏེ། དེས་ན་འཁོར་འདས་ཀྱི་ཆོས་ཐམས་ཅད་བསམ་པ་དེ་སྐྱེ་མེད་ཡིན་ཏེ། རྗེ་སྒམ་པོ་པའི་ཞལ་ནས་བོད་ཀྱི་ཐོས་བསམ་པས་ཆོས་འདི་མི་ཤེས། སྣང་བ་འདི་ཅིར་འདོད་ཞེས་དམྱལ་བ་ལ་ཚ་གྲང༌། ཡི་དྭགས་བཀྲེས་སྐོམ་ལ་སོགས་ཡིན་ཏེ། ཡིན་པ་ལ་སེམས་འདྲི་བ་ཡེ་མ་བྱུང་གསུང་བས། སྣང་བ་རང་སེམས་ཡིན་པས་བླ་མ་རྩི་ལུང་པས་ནད་པའི་སྔས་སུ་བྱོན་པས། ཕ་མས་བུ་ལ་སློབ་དཔོན་བྱོན་བྱས་པས་བ་གླང་མགོ་ཅན་བྱུང་ཞེས་པ་བཤད་པས།
རིན་པོ་ཆེའི་ཞལ་ནས་དེ་ཀུན་ཤིན་ཏུ་ཟབ་པས་རང་གི་བླ་མ་གྲོགས་པོ་གཟའ་མི་ཐམས་ཅད་ཀྱི་སྐྱོན་ལ་མི་བརྟག་རང་གི་སྣང་བ་ལོག་པ་ཡིན་ཞེས་གསུང༌། དེ་ལ་བསྔོ་བ་ཞིག་བྱ་ན་འདི་ཡང་གལ་ཆེ་སྟེ་ཡུལ་དངོས་པོ་བསམ་པ་གསུམ་པོ་འདི་འཛོམ་པ་ཞིག་དགོས་པས། རྟེན་འབྲེལ་འགྲིགས་པ་ཡིན་པས་བླ་མའི་དྲུང་དང་དཀོན་མཆོག་དང་བྱམས་སྙིང་རྗེའི་སེམས་དང་ལྡན་པ་དང༌། རང་གི་ནོར་སྙིང་དུ་སྡུག་པ་ཕུལ་བ་དང༌། རང་འཁྲིས་མེད་པའི་བསམ་པ་རྣམ་པར་དག་པའི་དུས་སུ་བསྔོས་ན་འགྲུབ་པ་ཡིན་གསུང༌། ཡང་བླ་མ་སློབ་མའི་མེ་ལོང་ཡིན་གསུང་སྟེ། དེ་ཡང་བླ་མ་དེ་ལ་ཚུལ་ཁྲིམས་རྣམ་པར་དག་པ་མཐོང་ན་རང་ཡང་དེ་ལྟར། བླ་མ་བྱང་ཆུབ་སེམས་དཔར་མཐོང་ན་ཀུན་རྫོབ་ཙམ་ཡང་མི་སྐྱེ། སྤྲུལ་སྐུར་མཐོང་ན་རྟོགས་པ་མི་སྐྱེ། ལོངས་སྐུའི་ཡོན་ཏན་དུ་མཐོང་ན་རྟོགས་པ་མི་སྐྱེ་གསུང༌།
ཡང་བསོད་ནམས་ཀྱི་ཚོགས་ལུས་པ་མེད་པའི་ལག་རྗེས་ལོངས་སྐུ། སེམས་སྤྲོས་བྲལ་བསྒོམས་པས་ཆོས་སྐུ། སྨོན་ལམ་རྣམ་པར་དག་པའི་ལག་རྗེས་སྤྲུལ་སྐུ་གསུང༌། ཡང་བྱ་བ་དང་བྱེད་པ་ཐམས་ཅད་ལ་མིག་མཐོ་བཙུགས་ཏེ་ངས་འདིར་མ་ཕྱིན་བར་དུ། ལུས་ལྷར་བསྒོམ་ངག་སྔགས་སུ་བཟླས། ཡིད་ཏིང་ངེ་འཛིན་ལས་མི་གཡོ་བར་བྱ་ཞེས། ཡང་དེར་ཕྱིན་པ་དང་དམིགས་པ་སྤོ་གསུང༌། ཡང་འགྲོ་བ་ཀུན་རྐང་མགྱོགས་སློབ་དཔོན་འཕགས་པས་སྨད་ཁོག་མེད་པའི་སྟོད་ནམ་མཁའ་ལ་འཕྱར་བར་འགྲོ་བར་བསྒོམ་ཡང་གསུང་སྟེ་ལག་ཏུ་བླངས་གསུང༌། རྗེ་བྲམ་ཟེ་ཆེན་པོའི་ལམ་ལ་མཐོ་ཚད་དུ་མིག་མཐོ་བཙུགས་ཏེ། ལུས་ངག་ཡིད་གསུམ་བསྒྲིམས་པས་དེས་ནི་མགྱོགས་པར་ཡང་འདུག་གསུང༌།
སྔོན་ཁ་བ་བབས་པས་ངེད་ཉིད་བླ་བོ་བྱས་པས་འཁྱགས། ཕྱིས་སོ་སོར་ལུས་ངག་བསྒྲིམས་པས་དྲོ་བར་བྱུང་གསུང༌། ཡང་བླ་མ་རིན་པོ་ཆེའི་ཞལ་ནས་སངས་རྒྱས་ཀྱི་ཆོས་ཐམས་ཅད་ཀྱི་བརྗོད་བྱ་རང་གི་སེམས་ལས་མ་གཏོགས་པ་མེད་དེ། འཇམ་དཔལ་རྩ་རྒྱུད་ལས། དཔེར་ན་ཙན་དན་མེར་བསྲེགས་པས་ཤིན་ཏུ་ཚ་ལ། ཆུ་དང་སྦྱར་ན་བསིལ་བ་བཞིན་དུ། བསམ་པ་ཉོན་མོངས་ཀྱི་བླངས་ནས་དགེ་བ་བྱས་པས་བསོད་ནམས་དེས་ཉོན་མོངས་པར་རང་སྟོབས་འཕེལ་ན་ལུང་པ་ཁྲག་གི་སྐྱོ་མར་འགྲོ་ནུས་པར་འདུག བྱམས་སྙིང་རྗེས་བླངས་ན་ལུང་པ་ཕན་བདེར་འགྲོ་བར་མངོན་སུམ་ན་འདུག་པས་སྣང་བ་རང་སེམས་ཡིན་མོད་གསུང་སྟེ། ཐམས་ཅད་མཁྱེན་པའི་ཆོས་སུ་འདུག སློབ་དཔོན་འཕགས་པའང༌།
འདོད་ཆགས་ཞེ་སྡང་གཏི་མུག་གསུམ། ། དེས་བསྐྱེད་ལས་ནི་མི་དགེ་བའི་དོན་ཡིན་གསུང༌། སྐྱེས་བུ་ཀུན་ནང་པར་ལངས་པའི་དུས་སུ་མི་རྟག་པ། རང་བས་རྒན་པ། གཞོན་པ། ན་མཉམ་པ་གསུམ་ཤི་བ་ལ་བལྟ་སྟེ་བསྒོམ། དེ་ནས་འཁོར་བའི་ཉེས་དམིགས་བདེ་འགྲོ་ལ་ཡང་སྐྱིད་མེད་པར་གོ་ནས། འཁོར་བའི་སྡུག་བསྔལ་གཏིང་མཐའ་མེད་པ་ལ་ཐར་བ་ཐོབ་དགོས་ཏེ། དེ་ཡང་ཉན་ཐོས་དང་རང་སངས་རྒྱས་ལ་གནས་པ་ཡིན་པས། སེམས་ཅན་ཀུན་གྱིས་སངས་རྒྱས་ཐོབ་དགོས་པར་འདུག་པས་དེ་ལ་ཆོས་གཅིག་ལས་མེད་དེ།
ཐབས་ཤེས་རབ་བམ་ཚོགས་གཉིས་སམ་སྟོང་པ་ཉིད་དང་སྙིང་རྗེ་གཉིས་ཟུང་དུ་འབྲེལ་ཏེ་གཅིག་ཏུ་ཤེས་པས་དགོས་པ་ལ་དཀྱིལ་ཀྲུང་བཅས་ནས་སེམས་བསྐྱེད་བསྒོམ་པ་ཀུན་གྱིས་གོ ། རྫོགས་པ་མཚན་བཅས་ཀྱང་གོ ། མཚན་མེད་ལ་ཆོས་ཐམས་ཅད་སྐྱེ་བ་མེད་པ་དངོས་པོ་དང་མཚན་མས་སྟོང་པ་སྤྲོས་བྲལ་ཡིན་སྙམ་དུ་བསྒོམ། བྱས་པ་ལ་མི་རྟག་པས་ཁྱབ་པ་དེ་འཇིག་པ་ཡིན་ཏེ། ལང་ཀར་གཤེགས་པ་ནས། བྲམ་ཟེའི་ཁྱེའུ་བཅོམ་ལྡན་འདས་ལ་ཆོས་ཐམས་ཅད་སྟོང་པ་ཉིད་ཡིན་ནམ། སྟོང་པར་རྟོག་ན་རྒྱང་འཕེན་པ། དེ་བཞིན་ཞི་བ་དང་མ་ཞི་བ། མཚན་མ་ཡོད་མེད་ལ་སོགས་པ་མཐའ་བརྒྱད་ཀ་རྒྱང་འཕེན་པར་བྱས་པས་གོའུ་ཏ་མ་ལ་ཁས་ལེན་མི་འདུག་སྟེ། སྨྲས་མི་བཏུབ་ཞེས་གསུངས་པས།
བླ་མ་རིན་པོ་ཆེའི་ཞལ་ནས། ལྟ་བ་བལྟ་བྱེད་ཐམས་ཅད་དང་བྲལ་བ། སྒོམ་པ་བསྒོམ་བྱ་སྒོམ་བྱེད་ཐམས་ཅད་དང་བྲལ་བ། རེས་སྒོམ་པ་ཉམས་མྱོང་ཐམས་ཅད་དང་བྲལ་བ་གསུངས། སྤྱོད་པ་བླང་དོར་ཐམས་ཅད་དང་བྲལ་བ། རེས་བྱམས་པ་སྙིང་རྗེ་བྱང་ཆུབ་ཀྱི་སེམས་དང་ལྡན་པ་གསུང་སྟེ། བླང་དོར་བྲལ་བའི་སྤྱོད་པ་དེ། ། རེ་དོགས་བྲལ་བའི་ལུས་ངག་ཡིན། ། ཚུལ་འཆོས་བྲལ་བའི་ལུས་ངག་ཡིན། ། ཞེས་པ་དང༌།
ཡང༌། སེང་གེ་དཀར་མོའི་འོ་མ་འདི། ། གསེར་སྣོད་དངུལ་སྣོད་མ་ལགས་པ། ། སྣོད་ངན་ཕལ་དུ་བླུགས་པ་ན། ། སྣོད་ཀྱང་ཆག་ལ་བཅུད་ཀྱང་འབོ། ། གསུངས་པས། བླ་མ་རིན་པོ་ཆེའི་ཆོས་ཐམས་ཅད་ཀྱི་ཕྱེད་བྱམས་སྙིང་རྗེ་འོང་བ་འདི་བྱས་པའི་ཆོས་ཡིན་སྙིང་ནས་ཤོད་དེ་བྱས། དངོས་གཞི་ལ་རིམ་དུ་བསྒོམས་ཏེ། དེ་མ་ཡིན་པར་གདའ་བས་བྱ་བྱེད་ཐམས་ཅད་དང་བྲལ་བའི་ངང་ནས་སེམས་གསུམ་པོ་འདི་གལ་ཆེ་བར་འདུག་གསུང༌།། །།
༦༢༥༽
༄། །ཆོས་ཟབ་མོ་སྟོང་པ་་ཉིད་དང་སྙིང་རྗེ་ཡིན་པའི་གདམས་པ།། ཡང་འདི་སྐད་དུ་གསུང་སྟེ། བླ་མ་རིན་པོ་ཆེའི་ཞལ་ནས། བླ་མ་ཆེན་པོ་ཞང་གི་ཞལ་ནས། མི་མང་པོ་ཚོགས་ཀྱང་ཉུང་ངུ་ཡིན་ལ་ཉུང་ངུ་ཞིག་ལས་མེད་ཀྱང་མང་པོ་ཡིན་གསུང་བ་དང་འདྲ་བར། ཆགས་སྡང་རྨོངས་གསུམ་གྱིས་བླ་མ་དང་གྲོགས་པོ་ལ་སྐྱོན་སྒྲོགས་ཤིང་ཡོན་ཏན་གསུང་བ་དེ་ཉུང༌། ཡང་མང་པོ་ཡིན་ཏེ་ལིང་ག་ལ་གདབ་རྒྱུ་ཡིན་གསུང་སྐད། མི་མང་ཡང་ངས་ཆོས་ཟབ་མོ་ཞིག་བཤད་ཀྱི། དེ་གང་ཡིན་ན་སྟོང་པ་ཉིད་དང་སྙིང་རྗེ་གཉིས་ཡིན་གསུང༌། དེ་ཡང་ཁྲོམ་དུ་མི་བཤད་པས་དབང་བསྐྱེད་རྫོགས་རྩ་རླུང་གི་མཚན་བཅས་རྣམས་གསང་བ་ཡིན་ཏེ།
དཔའ་བོ་དང་མཁའ་འགྲོ་མ་རྣམས་ཀྱི་སྲོག་སྙིང་ཡིན་གསུངས། དེ་ལ་སྟོང་པ་ཉིད་ཞེས་པ་གང་ཡིན་སྙམ་ན་སྐྱེ་བ་མེད་པ་ཡེ་ནས་གནས་པ། གཞི་ལམ་འབྲས་བུ་གསུམ་རང་གིས་སྟོང་པ་མ་བཅོས་པ་དེ་ལ་རྗེ་བྲམ་ཟེའི་ཞལ་ནས་ཀྱང༌། གདོད་ནས་སྐྱེ་མེད་རང་བཞིན་ཡིན་པ་ལ། ། དེ་རིང་དཔལ་ལྡན་བླ་མས་བསྟན་ཏེ་རྟོགས། ། མདུན་དང་རྒྱབ་དང་ཕྱོགས་བཅུ་རུ། ། གང་གང་མཐོང་བ་དེ་དེ་ཉིད། ། ད་ནི་མགོན་པོ་ད་ལྟར་འཁྲུལ་པ་བཅད། ། ད་ནི་སུ་ལ་ཡང་དྲི་བར་མི་བྱ་འོ། ། ཞེས་པས་དེ་སེམས་ཅན་ཐམས་ཅད་ཀྱི་གཞི་ཡོད་པས་ཁམས་ཟེར་ཏེ།
གློ་བུར་གྱི་དྲི་མ་དེས་འབགས་པ་དེ་ངོས་ཕྲད། རྒྱུས་ཡོད་པས་ལམ་རྟོགས་པ་ཟེར། དེ་རང་ཐོག་ཏུ་ཕྱིན་ནས་དྲི་མ་དང་བྲལ་བ་ལ་འབྲས་བུ་སངས་རྒྱས་ཟེར་ཏེ། དེ་རྟོགས་པར་བྱེད་པ་ལ་ཡུལ་བླ་མ་དེ་རྟོགས་པ་ཞིག་དགོས་ཏེ། རྐོས་ཕོར་ལ་རི་མོ་མེད་ན་ཚྭ་ཚྭ་ལ་མི་འོང་བ་དང་འདྲ་སྟེ་གསུང་བས། མཚན་ཉིད་པ་ཀུན་རྒོལ་བ་གཏོང་སྟེ་ཀུན་དགའ་བོས་དགྲ་བཅོམ་པ་ཐོབ་པ་ལ་འབྲི་རྫིའི་བུ་སློབ་མ་ས་ཐོབ་ཟེར་ཏེ། ཉན་ཐོས་ཀྱི་དབང་དུ་བྱས་པའི་རྒྱུན་ཞུགས་ཕྱིར་མི་འོངས་ཐོབ་པ་ཡིན་ཏེ། བསྒོམ་སྤང་གི་ཉོན་མོངས་པ་ཁ་ཅིག་སྤོང་བ་ལ་གོམས་པར་བྱས་ཙམ་ཡིན་དེས་སྐུལ་བ་ཐོབ་པ་མིན་གསུང༌།། །། ༦༢༦༽ ༄། །སྡེ་སྣོད་ཐམས་ཅད་ཀྱི་མདོ་དོན་རྟེན་འབྲེལ་ཡིན་པར་བསྟན་པ།།
ཡང་འདི་སྐད་བདག་གིས་ཐོས་པའི་དུས་གཅིག་ན། སངས་རྒྱས་ཀྱི་སྡེ་སྣོད་ཐམས་ཅད་ཀྱི་དོན་རྟེན་ཅིང་འབྲེལ་པར་འབྱུང་བ་ཡིན་ཏེ། འདི་ལྟར་གླིང་བཞི་རི་རབ་ཉི་ཟླ་གཟའ་སྐར་རྩི་ཤིང་ནགས་ཚལ། རི་དང་རྩིགས་པ་ཁང་ཁྱིམ་ཐམས་ཅད་ཕྱི་རྟེན་ཅིང་འབྲེལ་བར་འབྱུང་བ་ཡིན། ལས་ལས་གྲུབ་པ་ཡིན་ཏེ། ལམ་འབྲས་རླུང་ལོག་དང་འཕར་གཡོ་ཟེར་ཏེ་ང་དེ་ཀུན་མི་འདོད་ཡོན་ཏན་ཀྱང་མི་བརྗོད་གསུང༌། ནང་རྟེན་ཅིང་འབྲེལ་བར་འབྱུང་བ་བསམ་པ་ཡིན་ཏེ་འཁོར་འདས་ཐམས་ཅད་རང་གི་བསམ་པ་ཡིན་པས། ཤཱན་ཏ་དེ་བའི་ཞལ་ནས་ཀྱང༌། ལྕགས་སྲེགས་ས་གཞི་སུ་ཡིས་བྱས། ། མོ་ཚོགས་འདི་དག་གང་ནས་བྱུང༌། །
ཞེས་པ་དང༌། བླ་མ་རིན་པོ་ཆེའི་ཞལ་ནས། ལྕགས་སྲེགས་ས་གཞི་ངམ་ཤོད་ཀྱི་ཀླུང་ཡིན་ཞེས་པ་དང༌། རེས་འོག་མིན་ཡིན་ཞེས་པ་དང༌། རེས་བདེ་བ་ཅན་གྱི་ཞིང་ཁམས་ཞེས་ཏེ། ཕྱི་རོལ་ན་དོན་ལོགས་པ་མེད་དེ་སྣང་བ་རང་སེམས་ཡིན་གསུང༌། དཔེར་ན་མི་ཞེ་སྡང་ཅན་ཞིག་གིས་མི་ཞིག་བསད་ན་ད་ལྟ་རང་ཤ་གཉེར་བ་མང་པོ་མི་བདེ་བ་དང༌། ལུང་པ་ཁྲག་སྐྱོར་འགྲོ་བར་གདའ་བ་དེ་ལྕགས་སྲེགས་ཀྱི་ས་གཞི་ཡིན་གསུང༌། དེ་ལ་གསང་བ་རྟེན་ཅིང་འབྲེལ་བར་འབྱུང་བ་རང་གི་ལུས་ཡིན་ཏེ། དེ་ལ་གནད་དུ་བསྣུན་པས་དེ་ལྟར་འབྱུང་སྟེ།
ཞེ་སྡང་ཅན་དེ་སྐྱེས་པ་དང་བཞིན་དམར་པོ་ས་གཞི་ཡང་དམར་ཕྲུག་གིས་འགྲོ་བ་གདའ་བ། རྩི་རྒྱལ་པོས་ཀ་བ་ཙམ་ཞིག་ལ་བརྟེན་ནས་འཕོ་བའི་སྟོབས་ཀྱིས་མཚམས་མེད་ལྔ་བྱས་ཀྱང་འོག་མིན་དུ་འགྲོ་བ་ལྟ་བུ་ཡིན་ཏེ། འདི་གསང་སྔགས་ཀྱི་ཐུན་མོང་མ་ཡིན་པའི་རྟེན་འབྲེལ་ཡིན། གསང་བ་རྟེན་ཅིང་འབྲེལ་པར་འབྱུང་བ་བྱ་བ་ཡིན་ཏེ། ས་དང་པོའི་བདེན་པ་མཐོང་ནས་བར་དོ་དང་པོའི་རང་བཞིན་བརྒྱད་ཅུའི་རྟོག་པ་འགགས་ནས། བསྒོམས་པའི་འོད་གསལ་དང་ཆོས་སྐུའི་འོད་གསལ་གཉིས་འདྲེས་པས་སྤང་བྱ་བག་ལ་ཉལ་གྱི་རྟོག་པ་བཅོམ་པ་ལ། བཅུ་གཅིག་ཀུན་ཏུ་འོད་ཀྱི་སངས་རྒྱས་བྱ་བ་ཡིན་ཏེ་སངས་རྒྱ་བ་ཡིན་གསུང༌། རྣལ་འབྱོར་པ་ལུས་རྒྱ་གྲོལ་བས་སངས་རྒྱ་གསུང༌། ཡང་བསྟན་པ་ཞིག་ལ་སྟོན་པ་གཉིས་མི་འབྱུང་བ་ནི་བོན་འབུམ་ན་འདུག དེ་བཞིན་གཤེགས་པའི་བཀའ་ན་མི་འདུག་གསུང༌།
འདུས་པ་རིན་པོ་ཆེ་ཏོག་ནས་འོག་གི་འཇིག་རྟེན་དང་སྟེང་ལ་སོགས་ན་སངས་རྒྱ་བ་མང་པོ་བཤད་གསུང་ངོ༌།། །། ༦༢༧༽ ༄། །བྱང་ཆུབ་ཐོབ་པར་བྱེད་པ་ལ་ཞི་ལྷག་གི་ཏིང་ངེ་འཛིན་གཉིས་དགོས་པར་བསྟན་པ།། ཡང་འདྀ་སྐད་བདག་གིས་ཐོས་པ་དུས་གཅིག་ན། བླ་ན་མེད་པའི་བྱང་ཆུབ་ཐོབ་པར་བྱེད་པ་ལ་ཞི་གནས་དང་ལྷག་མཐོང་གི་ཏིང་ངེ་འཛིན་གཉིས་དགོས་ཏེ། ཞི་གནས་རབ་ཏུ་ལྡན་པའི་ལྷག་མཐོང་གིས། ། ཞེས་པ་ནས། འཇིག་རྟེན་ཆགས་པ་མེད་ལ་མངོན་དགས་འགྲུབ། ། ཞེས་པས། ཞི་གནས་ཀྱི་རྒྱུ་ཚུལ་ཁྲིམས་སྤོང་བ་བདུན་འཁོར་དང་བཅས་པས།
ཉོན་མོངས་པ་སྤོང་བདུན་འཁོར་དང་བཅས་པ་སྤངས་པའི་ལག་རྗེས་ཤུལ་དུ་བདེ་གསལ་མི་རྟོག་པ་གསུམ་སྐྱེ། དེར་བླ་མའི་མོས་གུས་སྐྱེས་པས་མངོན་པར་རྟོགས་པ་མཐོང་ལམ་སྐྱེ་སྟེ་ས་དང་པོའི་བདེན་པ་མཐོང༌། དེ་གོམས་པར་བྱེད་པ་སྒོམ་ལམ་ཉོན་མོངས་དང་རྣམ་རྟོག་ཕྲ་བའི་སྤངས་པ་ལ་སངས་རྒྱས་ཟེར་བ་ཡིན་གསུང༌།། །། ༦༢༨༽ ༄། །ལམ་འབྲས་ཀྱི་གེགས་སེལ་བོགས་འདོན་གྱི་གདམས་པ་མདོར་བསྡུས།། ཡང་འདི་སྐད་དུ་སློབ་དཔོན་ཞང་དབུས་པའི་ཞལ་ནས། ལམ་འབྲས་ཀྱི་གེགས་སེལ་བ་དང་བོགས་འདོན་པ་ཉམས་སུ་བླངས་པས་ཟབ་པར་བྱུང་བ་འདི་ཁོ་ན་ཡིན་ཏེ། མདུན་གྱི་ནམ་མཁའ་ལ་རྩ་བ་དང་བརྒྱུད་པའི་བླ་མ་གདན་ཉི་ཟླ་པདྨ་སེང་གེའི་ཁྲི་ལ་བཞུགས་པ་ལ། ཕྱག་དང་མཆོད་པ་ཡུད་ཀྱིས་ཕུལ་ལ། བླ་མའི་སྐུ་གསུང་ཐུགས་ལས་འོད་ཟེར་དཔག་ཏུ་མེད་པ་བྱུང་ནས་བདག་གི་ཤེས་པ་མཐོ་དམན་ནམ་ལུས་ཀྱི་ན་སར་བསྟིམ་པའམ།
ཡང་ན་བླ་མ་རང་ཡང་བསྟིམ་པ་ནི་བཀའ་བརྒྱུད་ཀྱི་བླ་མས་བྱིན་གྱིས་བརླབས་པ་བྱ་བ་ཡིན་ཏེ། དེ་ནས་རང་ལ་བསྟིམ་པའམ་མི་དམིགས་པར་བྱ། ཡང་ལྷག་པའི་ལྷ་མདུན་གྱི་ནམ་མཁའ་ལ་སྤྱན་དྲངས་ཏེ་ཚུལ་སྔ་མ་དང་འདྲ་བ་ནི་ལྷག་པའི་ལྷས་བྱིན་གྱིས་བརླབ་པ། ཡང་ཚོགས་ཀྱི་འཁོར་ལོས་རྣལ་འབྱོར་པ་དམ་ཚིག་ཅན་མཉེས་པར་བྱ་སྟེ། ཕྱི་ནང་གི་མཁའ་འགྲོ་མ་དམར་གཏོར་གྱིས་མཉེས་པར་བྱས་པས་ཕྱི་ནང་གི་མཁའ་འགྲོ་མས་བྱིན་གྱིས་བརླབས་པ། རྟེན་འབྲེལ་ཟབ་མོས་བྱིན་གྱི་བརླབས་པས། བཀའ་མདོ་རྒྱུད་ཟབ་མོས་བྱིན་གྱིས་བརླབས་པ། གྲོགས་ཆོས་རྒྱུས་ཅན་དང༌། མཚམས་བཅད་པས་ཤེས་པ་བཙོན་དུ་བཟུང་བས་འདུས་པ་ལྟ་བུ་ལ་སྣང་བ་སྣ་ཚོགས་ཀྱིས་བྱིན་གྱིས་བརླབས་ཏེ། ལྟད་མོ་ལྟ་བུའི་ཡུལ་གྱི་བདུད་རྩི་བརྡེག་གསུང༌།། །།
༦༢༩༽ ༄། །ཞེ་སྡང་རང་བཞིན་མེད་པར་བསྒོམ་པས་ཞེ་སྡང་གཏན་མེད་འགྲོ་བར་བསྟན་པ།། ཡང་རིན་པོ་ཆེའི་ཞལ་ནས་ཁ་སང་ང་ཞེ་སྡང་སྐྱེས་པས་དེའི་གྲིབ་ཀྱིས་ང་ན་ནས་ཤིན་ཏུ་སྡུག་པས་དམྱལ་བ་རང་དུ་སོང་གསུང༌། དེ་ཡང་འཁོར་བ་ཐོག་མ་མེད་པ་ནས་ཞེ་སྡང་གི་ས་བོན་བག་ལ་ཉལ་ཡོད་པ་ལ། མི་ཞིག་ལ་འདི་རེ་མི་འཐད་སྙམ་པས་རྐྱེན་བྱས་ཏེ་ཞེ་སྡང་སྤྱུག་རྩེར་སྐྱེས་པའི་སྡུག་བསྔལ་གྱིས་ན་སྟེ། དེ་ལས་ཡིན་ཏེ་དེས་ན་རྒྱུད་ལ་ཞེ་སྡང་གི་ས་བོན་བག་ལ་ཉལ་ཡོད་པ་དེ་རྐྱེན་གྱིས་སྤྱུག་གིས་སྐྱེས་པ་ཀུན་ནས་ལྡང་བ་ཡིན་ཏེ། ལུས་ངག་དུ་མ་ཐོན་པ་ལ་ཉོན་མོངས་པ་ཟེར། ཐོན་ནས་ལས་ཟེར་ཏེ་དམྱལ་བ་ཡང་དེ་རང་ཡིན། དེ་བཞིན་དུ་འདོད་ཆགས་དང་གཏི་མུག་ཀྱང་དེ་བཞིན་ཏེ། ཞེ་སྡང་ཡང་མེད་པ་ཡིན་སྐྱེ་སའི་ཡུལ་ཡང་མེད་པ་ཡིན་ཏེ།
སྐྱེ་བའི་བསམ་པ་ཡང་མེད་པ་ཡིན་ཏེ། རྐྱེན་ལས་དེ་ལྟར་སྐྱེ་བ་གང་ཞིག་རྐྱེན་ལས་སྐྱེས་པ་དེ་མ་སྐྱེས་པ་ཡང་དེ་ཡིན་ཏེ། ཡང་རྣལ་འབྱོར་པ་ཞིག་ལུང་སྟོང་དུ་ཞེ་སྡང་སྐྱེས་པ་ལ་རྐྱེན་ཡང་མེད་ཞེ་སྡང་ཡང་མེད་བསམ་པ་ཡང་མེད་པར་གོ་ཙམ་ན། ཡང་ཡང་སྐྱེས་ཀྱང་ཞེ་སྡང་གཏན་མེད་དུ་སོང་རྫུན་པས་ཕྱིས་རྐྱེན་དང་ཕྲད་ཀྱང་མི་སྐྱེ་སྟེ། དེ་ལ་ཞེ་སྡང་སྐྱེ་བ་མེད་པ་ཟེར་བ་ཡིན་ཏེ་དམྱལ་བའི་སྒོ་ཁེགས། དེ་བཞིན་དུ་འདོད་ཆགས་དང་གཏི་མུག་ཀྱང་རྒྱུ་འབྲས་ཀྱི་རྟེན་ཅིང་འབྲེལ་པ་ཟབ་མོ་ཡིན་ཏེ་འོ་ན་ངའི་ཞེ་སྡང་སྐྱེས་པས་སྡིག་པ་དག་གསུང༌།། །། ༦༣༠༽ ༄། །ཡོན་བདག་ཅིག་གིས་གསེར་ཁྲི་ཕུལ་བའི་དུས་སུ་གསུངས་པ།། ཡང་འདི་སྐད་བདག་གིས་ཐོས་པའི་དུས་གཅིག་ན། གཉིས་ཀྱིས་གསེར་ཁྲི་ཕུལ་བའི་དུས་སུ་འདི་ཤིན་ཏུ་ངོ་མཚར་ཆེ་བའི་འབུལ་བ་ཡིན་ཏེ།
འདིའི་དུས་སུ་འདི་ཕལ་གྱིས་མི་ཐུབ་པས་རང་བསྲུང་བ་གལ་ཆེ་སྟེ། མ་བསྲུངས་ན་སྐུ་ཁམས་མི་བདེ་ཉེན་ཡོད་པས་དེ་ལ་བསྲུང་བ་བྱང་ཆུབ་ཀྱི་སེམས་ཁོ་ན་ཡིན་པས་དེ་ལ་གཅེས་སྤྲས་སུ་བྱ། དེ་ཅིའི་ཕྱིར་ཞེ་ན། བྱང་ཆུབ་ཀྱི་སེམས་ལས་བྱུང་བ་ཡིན་ནོ། ། ངས་དབྱེ་ཆུང་གི་འབུམ་འབྲི་བའི་ཡོན་བདག་མིག་ན་བ་ལ་སེམས་གསུམ་གྱི་ཁྲིད་བྱས་པས་སོས་ཀྱང་གསུང༌།། །། ༦༣༡༽ ༄། །རྡོ་རྗེ་འཆང་ནས་ཚིག་དོན་གྱི་བརྒྱུད་པ་སེལ་མ་ཞུགས་པ་འོ་སྐོལ་འདི་ལས་མེད་གསུངས་པ།། ཡང་འདི་སྐད་དུ་གསུང་སྟེ། རྩ་རྔས་པའི་ལས་ཆོས་ཞིག་ལ། ད་ལྟ་བོད་ཀྱི་རྒྱལ་ཁམས་འདི་ན་ཚིག་གི་བརྒྱུད་པ་ལ་ལྷད་མ་ཞུགས་ཏེ་གི་གུ་ན་རོ་གཅིག་མ་བསྒྱུར་བ།
དོན་དམ་གྱི་བརྒྱུད་པ་ལ་སེལ་མ་ཞུགས་པ་རྡོ་རྗེ་འཆང་ནས་བླ་མ་རིན་པོ་ཆེ་ཡན་ཆད་ལ། རྟོགས་པ་གཅིག་ནས་གཅིག་ཏུ་བརྒྱུད་དེ་ཆུ་གང་བྱོ་འོ་སྐོལ་གྱི་འདི་ལས་མེད་པ་ཡིན། བཀའ་གདམས་པ་ཀུན་ལ་ཡང་ཇོ་བོ་བྱམས་པ་ནས་རྟོགས་པ་འདི་ནས་འདིར་བརྒྱུད་བྱ་བ་མི་འདུག བདག་མེད་གཉིས་བདེན་པ་གཉིས་ཀྱི་བསམ་པའི་ཤེས་རབ་དེ་རང་ལ་ནན་ཏན་བྱེད་པར་འདུག་གསུང༌། དེ་ལ་རྒྱ་ལྕགས་རི་བ་ནས་བརྒྱུད་པའི་རྐྱེན་བཞི་མ་དེ་དང་འདིའི་གོ་ཆ་གཉིས་པ་རང་གི་བརྒྱུད་པ་འདི་ཡིན་ཏེ། དེ་ལ་ལྟ་བའི་གོ་ཆ་ནི་དངོས་པོའི་གནས་ལུགས་ཀྱི་གཤིས་དེ་རང་ཡིན་ཏེ། ཉོན་མོངས་དང་རྣམ་རྟོག་གང་དུ་འདུག་ཀྱང་སྐྱེ་འགག་གནས་གསུམ་གྱིས་སྟོང་པའི་འདུག་ལུགས་སྤྲོས་བྲལ་དེའོ། ། དེ་ལ་ཤེས་རབ་ཀྱི་གོ་ཆ་ནི་དེ་ཉམས་སུ་ཇི་ལྟར་ལེན་ལུགས་ཡིན་ཏེ། འཁོར་འདས་ཀྱི་ཆོས་ཐམས་ཅད་རང་གི་སེམས་ཡིན་ཞེས་པ་གྲུབ་ཐོབ་རྣམས་ཀྱི་གསུང་མཐའ་ཆེ་བ་ཡིན་ཏེ། ཆོས་ཐམས་ཅད་བསམ་པའི་དཀྱིལ་འཁོར་ཡིན་པས་རྣལ་འབྱོར་པ་ལ་ན་ཚ་བྱུང་སྟེ།
དེ་དང་པོར་སྐྱེ་མ་མྱོང་བར་དུ་གནས་མི་སྲིད། མཐའ་མར་འགག་མི་སྲིད་པས། སྐྱེ་འགག་གནས་གསུམ་གྱིས་སྟོང་པའི་སྐྱེ་མེད་ཡིན་ཏེ་ནད་ལམ་ཁྱེར། གདོན་རྒྱལ་པོ་དཔེ་ཀར་ལྟ་བུ་ཞིག་གནོད་ན་དཔེ་ཀར་ཡང་སྐྱེ་འགག་གནས་གསུམ་གྱིས་སྟོང་པས་གདོན་ལམ་ཁྱེར། ས་ལམ་གྱི་རྟོགས་པ་ཡང་སྐྱེ་འགག་གནས་གསུམ་གྱིས་སྟོང་བས་ས་ལམ་ལམ་ཁྱེར། སྐུ་གསུམ་ཡང་སྐྱེ་འགག་གནས་གསུམ་གྱིས་སྟོང་པས་སྐུ་གསུམ་ལམ་ཁྱེར་ཡིན་ཏེ། དང་པོར་སྐྱེ་མ་མྱོང་བ་ཆོས་སྐུ། བར་དུ་གནས་མི་སྲིད་པས་ལོངས་སྐུ། མཐར་འགག་མི་སྲིད་པས་སྤྲུལ་སྐུ་སྟེ། དངོས་པོ་རྡུལ་ལམ་སྐྲའི་རྩེ་མོ་ཙམ་མ་གྲུབ་པས་ངོ་བོ་ཉིད་ཀྱི་སྐུ་སྟེ།
སྐུ་བཞི་པོ་གཅིག་པའི་སངས་རྒྱས་དེ་ལ་ཟེར་བ་ཡིན། འོ་ན་མཚན་དཔེའི་སངས་རྒྱས་དེ་ཅི་ཡིན་སྙམ་ན། བྱམས་པ་སྙིང་རྗེ་བྱང་ཆུབ་ཀྱི་སེམས་དང་སྨོན་ལམ་བཏབ་པའི་སྟོབས་ཀྱིས། སྤྲོས་པ་ཐམས་ཅད་དང་བྲལ་བའི་སྒོམ་དེ་རང་གཞན་སྣང་དུ་དེ་ལྟར་འབྱུང་བ་ཡིན་གསུང༌།། །། ༦༣༢༽ ༄། །རྗེ་བཙུན་འཇམ་དབྱངས་དང་པོར་བྱང་ཆུབ་ཏུ་ཐུགས་བསྐྱེད་ཚུལ།། ཡང་འདི་སྐད་བདག་གིས་ཐོས་པའི་དུས་གཅིག་ན། ཡང་བསྔོ་བ་དང་སེམས་བསྐྱེད་གཅིག་ཏུ་འཇམ་དཔལ་གྱི་ཞིང་བཀོད་པ་ལས་བཤད་པ་ལ། འཁོར་ལོས་བསྒྱུར་བའི་རྒྱལ་པོ་ནམ་མཁའ་བྱ་བ་དེ་བཞིན་གཤེགས་པ་འབྲུག་སྒྲ་དབྱངས་ཀྱི་རྒྱལ་པོ་བྱ་བ་ལ། བསོད་ནམས་དཔག་ཏུ་མེད་པ་བསགས་པའི་བསོད་ནམས་གང་དུ་བསྔོའམ་སྙམ་པ་ན།
ལྷས་ནམ་མཁའ་ལས་བླ་ན་མེད་པའི་བྱང་ཆུབ་ཏུ་བསྔོས་ཤིག་པའི་སྒྲ་བྱུང་བས་དེར་བསྔོས་པ་ལ་རྒྱུ་དང་པོ་བྱང་ཆུབ་ཏུ་སེམས་བསྐྱེད་པ་མཛད་པར་གདའ་གསུང༌།། །། ༦༣༣༽ ༄། །དབང་རྣམ་པ་བཞིའི་དོན་ལས་འཕྲོས་པའི་གདམས་པ།། ཡང་འདི་སྐད་བདག་གིས་ཐོས་པ་དུ་གཅིག་ན། རི་ཁྲོད་ནམ་མཁའ་ལྡིང་གསུང་པའི་དུས་སུ་བླ་མ་ལ་དབང་བླང་བ་ཡང༌། སྔོན་ངས་བླ་མ་རིན་པོ་ཆེ་གཅིག་པུ་ལ་དབང་བླངས་ཏེ་གཞན་དུ་བླངས་པ་ཉེས་པའི་དམ་ཚིག་སེལ་དུ་འགྲོ་སྙམ་ནས་གསུང༌། དབང་བཞི་པ་བུམ་པས་ལུས་དག་པར་བྱེད། གསང་བས་ངག ཤེས་རབ་ཡེ་ཤེས་ཀྱིས་ཡིད་དག་པར་བྱེད། བཞི་པས་ཐམས་ཅད་དག་པར་བྱེད།
དབང་ཐོབ་པ་ཡང་ངེས་པའི་ཤེས་པ་ཞིག་རྒྱུན་ཆད་མེད་པར་བསྒོམ་པ་ཡིན་ཏེ། བསྐྱེད་རིམ་བསྒོམ་པའི་དུས་ན་བུམ་དབང་གཙོ་བོ་གྱུར་པ་གཞན་གསུམ་པོ་ཤུགས་ལས་འགྲུབ་པ་ཡིན། ལམ་འབྲས་གྱི་དབང་རྒྱུན་ཆད་མེད་པར་ལེན་པ་ཡང་འདི་ཡིན་པར་གོ་བ་ཡིན་གསུང༌། དབང་དེ་མིན་གསུམ་ཡང་དེས་འདྲེ། ཡང་བླ་མས་དབང་བྱེད་པ་ནི་རྟག་འཆག་མ་ཡིན་གསུང༌། བླ་མར་མོས་གུས་སྐྱེས་པ་དགེ་སྦྱོར་ལ་གནད་དུ་སོང་བས་བྱུང་བ་རྟེན་འབྲེལ་ཡིན། དེའི་དུས་སུ་བླ་མ་ངོ་ཤེས་པར་བྱ་སྟེ་སངས་རྒྱས་ཀྱི་སྐུ་གསུམ་གྱི་རང་བཞིན་ཡིན་པས། ཆོས་སྐུ་ལ་མཚོན་ན་སྤྲོས་པ་ཐམས་ཅད་ཀྱི་མཐའ་དང་བྲལ་བ་ཡིན་ཏེ། དེ་རང་གི་སེམས་ཉིད་སྤྲོས་པ་ཐམས་ཅད་དང་བྲལ་བ་དེ་དང་དབྱེ་བ་མེད་པ་དེ་ཡིན་ཏེ། བླ་མ་དེ་ཅིས་ཀྱང་འདིར་བྱོན་པ་ཡིན་ཏེ་ཆོས་ཉིད་དེ་བཞིན་ཉིད་གཅིག་པས་སྲོག་གཅིག་པ་ཡིན།
སྤྱིར་འདིར་ས་བཅད་ཅིག་བྱེད་ན་བླ་མ་རིན་པོ་ཆེའི་བཞེད་པ་བློ་གྲོས་འཇུག་པ་ནས། ལྟ་སྒོམ་སྤྱོད་པ་གཅིག་ན་སྐུ་གསུམ་རྒྱུན་ཆད་མེད། ཞེས་པས་ལྟ་བསྒོམ་སྤྱོད་པ་གཅིག་ཏུ་བཞེད་པར་འདུག རྗེ་སྒམ་པོ་པ་ཡང༌། ཉམས་མྱོང་དང་རྟོགས་པ་གཅིག་ཏུ་མཆི། ། དུས་རྒྱུན་ཆད་མེད་པར་རྟག་ན་ཡིན། ། ཞེས་པ་དང༌། བླ་མ་རིན་པོ་ཆེའི་ཞལ་ནས། སྤྱོད་ལམ་བཞི་ལ་ཁྱད་པར་མེད། ། དབེན་པའི་དགོན་པ་བསྒྱེལ་ཏེ་ཐལ། །
ཞེས་དང༌། འཁོར་བ་ནམ་མཁའ་བཞིན་དུ་རྟོགས། ། སྤང་བློའི་མདུན་མ་ཤོར་ཏེ་ཐལ། ། ཞེས་གསུང་པས་ཐམས་ཅད་ཕྱག་རྒྱ་ཆེན་པོ་གཅིག་ཏུ་གྱུར་པ་ཡིན་པས། ཡོན་ཏན་ཚོགས་དེ་ལ་ལོངས་སྐུ་ཟེར་ཏེ། སྣང་སྟོང་རིག་སྟོང་བདེ་སྟོང་ཟུང་འཇུག་ཐམས་ཅད་ལ་ལོངས་སྐུ། དེའི་ཕྲིན་ལས་ལ་ཆོས་སྐུ་ཟེར་ཏེ། དེ་གསུམ་གཅིག་ཏུ་གྱུར་པ་དེ་ལ་ལྟ་སྒོམ་སྤྱོད་པ་གསུམ་ཁ་བྱེད་དེ། སྤྱོད་པ་སྦྱོང་དགོས་པ་ཡིན་གསུང༌། དེ་ལ་ཁོང་ཁ་ཅིག་གི་ལྟ་བ་འཁོར་འདས་ཀྱི་ཆོས་ཐམས་ཅད་རང་གི་སེམས་སྐྱེ་བ་མེད་པ་ནམ་མཁའི་དཀྱིལ་ལྟ་བུ་ཡིན་ཏེ།
སེམས་སྐྱེ་བ་མེད་འདུ་ཤེས་མེད་པ་ཡིན་ནམ་མཁའི་དཀྱིལ་ལྟ་བུ་དེ་ནམ་མཁའ་མཐའ་ཡས་ཡིན། དེ་ཡང་མ་གྲུབ་པ་དེ་ཅི་ཡང་མེད་པ་ཡིན། ཡོད་པ་ཡང་མ་ཡིན། མེད་པ་ཡང་མ་ཡིན་སྙམ་ཙམ་གྱི་རྟོག་པ་དེ། འདུ་ཤེས་ཡོད་མིན་མེད་མིན་གྱི་སྐྱེ་མཆེད་ཡིན་ཏེ་ལྟ་བ་གཟུགས་མེད་དེ་ཡིན། སྒོམ་པ་རྩ་རླུང་གི་ཉམས་ཤིག་ལ་བྱེད་དེ་གཟུགས་ཁམས་ཡིན། སྤྱོད་པ་མི་དགེ་བཅུ་སྤོང་བ་ལ་བྱེད་དེ་མི་ལུས་ཤིག་ཐོབ་པ་ཡིན་ཏེ། འདི་གསུམ་ཚོགས་པའི་འབྲས་བུ་དེ་ངེད་ཀྱིས་མི་ཤེས་གསུང༌། དེ་ལ་སྤྱོད་པས་སྦྱང་པ་ནི་མོས་གུས་ཡིན་ཏེ་བསླབ་པ་གསུམ་པོ་སྡེ་སྣོད་གསུམ་དང་རྒྱུད་སྡེ་བཞི་མཐའ་དག་འདུས་པ་ལས། འདི་ཡང་ཕུང་པོ་ལྔ་ཡིན་ཏེ།
གཟུགས་ཚོར་བ་འདུ་ཤེས་འདུ་བྱེད་རྣམ་ཤེས་མཐའ་དག་འདུས་པས། དེ་རྣམས་སྦྱོང་བ་ཡང་ཟ་འཐུང་འགྲོ་ཉལ་འདུག་སྡོད་ཅི་དང་ཅི་བྱེད་ཐམས་ཅད་གཉིས་མེད་དུ་ཕྲིལ་ཕྲིལ་སྦྱངས་པས། ད་ལྟ་རང་དུ་རོ་གཅིག་གི་ཤེས་རབ་ཆེན་པོ་སྐྱེ་སྟེ་མིག་འབྱེ་བ་ཡིན་གསུང༌། རོ་གཅིག་གི་རྟོགས་པ་ཡོད་ཀྱི་རོ་གཅིག་ཤེས་རབ་མེད་པ་ཡོད་པ་ཡིན་གསུང༌། དེ་ཡང་ཚོར་བ་སྡུག་བསྔལ་ལྟ་བུ་ཞིག་དང་པོ་སྡུག་བསྔལ་དུ་སྐྱེ་སྟེ། སྡུག་བསྔལ་ཉིད་ཆོས་སྐུ། བདེ་བར་སྣང་བ་ཉིད་ཆོས་ཀྱི་སྐུ་ན་ཚ་བདེ་བ་ཡིན་གསུང༌། རྩ་རི་བ་ཡང་ཚོར་བ་སྡུག་བསྔལ་གཅིག་པུ་གཅིག་གིས་འུར་དེད་ཤེས་པའི་མྱོང་བ་དེ་གདམས་ངག་ཏུ་བྱེད་དེ། བདེ་བ་ཆེན་པོའི་ཟུག་བྱུང་བ་མི་ཤེས་ཏེ་མདོར་ན་ཕུང་པོ་ལྔས་བསྡུས་ཀྱི་བྱུང་ཚོར་ཐམས་ཅད་རོ་མཉམ་དགོས་པ་ཡིན་གསུང༌། བཅུད་པ་གསུམ་ནི་ལུས་ལྷ་ངག་སྔགས་ཡིད་ཕྱག་རྒྱ་ཆེན་པོ་ལའོ། །
མཐོང་ལམ་མམ་ཕྱག་རྒྱ་ཆེན་པོ་རྟོགས་སྲིད་པས་མི་གནོད་དགེ་བའི་ཡོན་ཏན་འོང་བ་ཁ་ཅིག་འདོད་དེ། འདི་གྲིབ་ཅན་དང་གྲིབ་མེད་ཀྱི་ལོ་རྒྱུས་དང་འདྲ་སྟེ། ལྷ་མར་མེའི་ཁར་ཆང་བླུགས་པས་བྱིན་རླབས་རེ་བར་གདའ་གསུང༌། དེས་ན་ཉོན་མོངས་དང་རྣམ་པར་རྟོག་པ་ཁོ་ན་ལ་གདམས་པ་གལ་ཆེ་སྟེ། བུད་མེད་བརྒྱ་ལ་སྙོམས་པར་ཞུགས་པ་བས་སྤོང་སེམས་སྐད་ཅིག་མ་གཅིག་དགའ་བར་འདུག་གསུང༌། ཉམས་སུ་བླང་རྒྱུ་བསླབ་པ་གསུམ་ཡིན་ཏེ་ཁྱོད་རི་ཁྲོད་པ་རྣམས་ཀྱང་ཉོན་མོངས་སྤྱོད་པའི་གོལ་ས་སྙགས་ན། ཁྱེད་རང་གི་དང་པོའི་བསམ་པ་ཉོན་མོངས་པ་དེའི་སྟོབས་འཕེལ་ནས་ཉེས་པ་སྣ་དགུ་འགྲོ་སྟེ། ཁྱེད་ཀྱི་སྟག་ལུང་ཐང་པ་དང༌། གནས་ནང་པ་དང༌། འདིའི་དགེ་བཤེས་དམ་པ་རྣམས་ཟིལ་གྱིས་མནན་པའི་བསམ་པས་རི་ཁྲོད་དུ་ཕྱིན་ན།
དེ་རྣམས་ཀྱི་ཉིང་བྲན་གྱིས་ཀྱང་རྐང་འོག་ཏུ་ཧྲིལ་གྱིས་འགྲོ་ཞིང་སླ་སྨོས་སུ་འོང་བ་ཆོས་ཉིད་ཡིན་གསུང༌། ཡང་གཅིག་པུར་ཕྱག་རྒྱ་ཆེན་པོ་འབའ་ཞིག་བསྒོམས་ནས་ཉོན་མོངས་དང་རྣམ་རྟོག་སྣ་ཚོགས་ཟི་ལོང་ལོང་འོང་སྟེ་དེ་ལ་གདམས་ངག་ཅིག་དགོས་ཏེ། དེ་ཙ་ན་མལ་ནས་ལངས་ནས་ཐག་རིང་པོའམ་ལུས་ངལ་ཙམ་དུ་བཏང་སྟེ་སྤྲོས་པ་བྱས་ལ། དེ་ནས་དེར་ཅོག་སེར་བསྡད་པས་རྣམ་པར་མི་རྟོག་པ་གཤའ་མ་ཞིག་འོང་སྟེ། དུས་གནད་ཡིན་ཏེ། གསང་སྔགས་ན་འདི་འདྲའི་དུས་གནད་མང་པོ་ཡོད་གསུང༌། བླ་མ་རིན་པོ་ཆེའི་ཞལ་ནས་ཀྱང༌། ཐུགས་རྗེ་ཆེན་པོས་འགྲོ་ལ་དུས་དྲུག་གཟིགས་ཞེས་པའི་དུས་གནད་ཟབ་མོ་ཞིག་གསུང་སྟེ། ཚོགས་དྲུག་པོ་དེ་རྣམས་གང་དུ་བལྟ་བ་དེ་རང་གཉིས་མེད་རང་དག་ཏུ་འཇོག་སྟེ། ཚོགས་དྲུག་དག་ན་བདེ་བ་རྒྱུན་མི་འཆད་ཀྱང་འདི་རང་ཡིན་སྙམ།
ཡང་དུས་དྲུག་ཁོ་ནས་འགྲོ་ལ་གཟིགས་པ་དང༌། ཡང་དུས་རྒྱུན་ཆད་མེད་པར་གཟིགས་གསུང་བ་གཉིས་ཀྱི་འགལ་ཡང་དེས་སུམས་ཏེ། འགྲོ་ལ་ཞེས་པ་ནི་ཕྱིའི་ཡུལ་རིགས་དྲུག་སྣོད་བཅུད་དུ་སྙམ་སྟེ་རྒྱབ་ལ་ཆེ། དེ་ལྟར་ཡང་བླ་མ་རིན་པོ་ཆེའི་ཞལ་ནས། ནད་ལྟ་བུ་ཞིག་ཁོ་ན་ལ་གཉིས་མེད་དུ་བསྒོམས་པ་གཞན་མ་བསྒོམས་པས་ལན་ཏེ། ཐམས་ཅད་མ་ལུས་པ་ཅི་དང་ཅི་བྱེད་པ་ཐམས་ཅད་གཉིས་མེད་དུ་འབའ་ཞིག་ཏུ་ཉམས་སུ་བླངས་ན་ཡོན་ཏན་མང་པོ་འབྱུང་བ་ཡིན་གསུང་བས། ཐམས་ཅད་ཟུང་འཇུག་འབའ་ཞིག་ཏུ་བསྒོམ་གསུང༌། དེ་ལ་ས་དང་པོ་ནས་ས་བཅུ་པའི་བར་ཐམས་ཅད་ལ་ཡང་སྤང་གཉེན་རེ་ཡོད་དེ། དེ་སྒྲིབས་པ་ཡིན་ཏེ་ས་བཅུའི་མགོན་པོ་ལ་ཡང་རྣམ་མཁྱེན་གྱི་ཡེ་ཤེས་མི་མཁྱེན་པའི་སྒྲིབ་པ་ཡོད་དེ། ཕྱག་རྡོར་དང་སྤྱན་རས་གཟིགས་ལ་སོགས་ཀྱིས་ཀྱང་སངས་རྒྱས་ཀྱི་བཀའ་ལ་བརྟེན་ནས་ཆོས་རྩོམ་པ་ལས་བཀའ་རང་བྱན་མི་ནུས་པར་གདའ་བ་གསུང༌།
དེས་ན་ངེད་རང་ཀྱང་དག་པའི་ས་ལ་གནས་པའི་བྱང་ཆུབ་སེམས་དཔའི་རྗེས་སུ་ཞུགས་ནས། ཐམས་ཅད་ཀྱང་སློབ་པའི་ཟུང་འཇུག་ཏུ་ཁས་ལེན་ཞིང་དགོས་པ་ཡིན་ཏེ། མི་སློབ་པའི་ལྷུན་གྱིས་གྲུབ་པ་སངས་རྒྱས་འབའ་ཞིག་ཡིན་ཏེ་ཁྱད་བག་ཅིག་ཡོད་པ་ཡིན། འོ་སྐོལ་གྱིས་སེམས་ཅན་ལ་སོགས་ཀྱི་དོན་ཡང་ལྷུན་གྲུབ་དེ་ལྟར་མི་འོང་གསུངས། འདིའི་སྐབས་སུ་ཁམས་སུ་འདག་ཆར་ཁུང་དུ་དགེ་སྦྱོང་ཕྱག་རྒྱ་ཆེན་པོ་བསྒོམ་པ་ལ་རྣམ་རྟོག་སྣ་ཚོགས་འཕྲོ་བ་ཚིག་པ་ལོག ཁུང་བུ་བསལ་ཐག་རིང་པོར་ཕྱིན་སྒོག་འགྲངས་ཤིག་ཟོས་བག་ཅིག་བསྡད་པས། རྟོག་མེད་ཀྱི་བསྒོམ་ཞིག་བྱུང་སྟེ་འདི་ལ་དཀྱིལ་ཀྲུང་ཡང་མེད། བྱང་སེམས་ཀྱི་སྦྱོར་བ་ཡང་མ་བྱས། སྒོམ་ཡིན་ན་དགའ་བ་ལ་འདྲེ་ཡིན་ནམ་སྙམ་པ་ཞིག་བྱུང་སྟེ་དུས་གནད་ཟབ་མོ་ཡིན་གསུང༌། ཡང་ནུབ་གཅིག་སྙིང་མི་དགའ་རོ་སྟོད་རྒྱངས་པ་ལ་འདྲེ་ཡིན་སྙམ་སྟེ་ཧེ་རུ་ཀ་འཇིགས་པར་བསྐྱེད་ནས།
རྩ་སྔགས་དང་འཕྲེང་སྔགས་དྲག་སྔགས་མང་པོ་ཞིག་དྲངས་ཤིང་སྙིང་གར་ཁུ་ཚུར་རྒྱབ་སྟེ་ཕན་པར་བྱུང་འདྲེ་ཡིན་པ་འདྲ། སྒོམ་ནི་མི་ཤེས་བརྩོན་འགྲུས་ནི་ཆེ་གསུང༌། རེས་འགའ་སྒྱུ་འཕྲུལ་དྲྭ་བའི་ལྟད་མོ་ནི་རྨི་ལམ་འཛིན་པ་ཡིན་ཏེ། འདི་སངས་རྒྱས་ཀྱི་ཞིང་ཁམས་བལྟ་བ་དང༌། རྗེ་ཕག་མོ་གྲུ་པའི་ལྟ་བ་དང༌། མངོན་ཤེས་དང་བྱང་ཆུབ་སེམས་དཔའི་ཤེས་བྱའི་སྒྲིབ་པ་སྦྱོང་བ་འདི་ཡིན། དག་པའི་ས་ལ་གནས་པའི་ཐོབ་པར་བྱ་བའི་ཆོས་སྒྱུ་མ་ལྟ་བུའི་ཏིང་ངེ་འཛིན་ཀྱང་འདི་ཡིན་ཏེ། བླ་མ་རིན་པོ་ཆེའི་ཞལ་ནས་རྨི་ལམ་ནུབ་གཅིག་ཟིན་ན་ཞག་བཅུའི་རླུང་དང་བྲལ་ཞེས་གསུང་སྐད་པས། རྨི་ལམ་ཟིན་པའི་སྒོམ་ཆེན་སྣུམ་འབག་གེ་འོང༌། ཁྱེད་ཀྱི་འཛིན་མ་མྱོང་བ་ཡིན་གསུང༌།
ང་ཐབས་ལམ་འདི་རྣམས་ཕྱོགས་གཅིག་ཏུ་དྲིལ་བ་བས་སྒྱུ་ལུས་དང་རྨི་ལམ་འདི་གཉིས་ལ་ཟབ་པར་མཛད་གསུང༌། ཡང་དྲག་ལས་བྱེད་ན་འཇིགས་བྱེད་ཧེ་རུ་ཀར་མཛད་ནས་ཕུར་པའི་ཕོ་ཉ་གདབ་ལས་ཚེའི་ལས་སྦྱོར་བྱས་ཏེ། ཇ་ཁོག་དོའི་བར་གསེབ་དྲི་ཁ་ཅིང་བྱུང་སྟེ་དབྱེ་ཆུང་ཡིན་ཏེ་ཤམ་པོ་ཡིན། དེ་མིན་ན་དེ་ཙམ་མི་འོང་གསུང༌། ནུབ་ཅིག་བླ་སྐྱི་ཟིང་གི་ཤ་ཚ་བུངས་པ་བྱུང་བས། ཡང་རེས་མདོ་འདོན་རེས་ཁ་འདོན་བྱས་གསུང༌། རེས་ཁྲི་བཤམས་ནས་ཆོས་ཞུ་ཙམ་ན་ང་མི་བཤད་བྱ་མི་དགོས། ཡང་ན་དེར་འདུག་ནས་ཅི་རིགས་ཀྱི་ཆོས་སྟོན་པ་ཡིན་ཏེ། མདོར་ན་ཡ་གིའི་བཅོས་ཐམས་ཅད་ཆོས་ཀྱི་སྐུ་ཡིན་བྱ་བའི་ཁས་ལེན་ཡིན་ཏེ་ཐམས་ཅད་ཟུང་འཇུག་ཏུ་བསྒོམ་གསུང༌།། །།
༦༣༤༽
༄། །བསྐྱེད་རྫོགས་གཉིས་ཀྱི་དོན་ཉུང་ངུར་བསྡུས་པའི་གདམས་པ།། ཡང་འདི་སྐད་བདག་གིས་ཐོས་པ་དུས་གཅིག་ན། སྤྱིར་དུས་གསུམ་གྱི་སངས་རྒྱས་ཀྱི་ཆོས་ཐམས་ཅད་ཐོག་མ་བར་དང་མཐར་དགེ་བ་ཡིན་ཏེ། དེ་ཉན་ཐོས་དང་རང་སངས་རྒྱས་དང་བླ་ན་མེད་པའི་བྱང་ཆུབ་གསུམ་ལས། ཉན་ཐོས་དང་རང་སངས་རྒྱས་ཀྱིས་ཁས་ལེན་པ་དོན་མེད་པས་ཐེག་པ་ཆེན་པོ་འབའ་ཞིག་ཡིན་གསུང༌། དེ་ལ་ཕ་རོལ་ཏུ་ཕྱིན་པ་དང་གསང་སྔགས་གཉིས་ཡིན་ཏེ། ཕ་རོལ་ཏུ་ཕྱིན་པ་དང་པོར་སྦྱོར་བ་བྱང་ཆུབ་ཏུ་ཐུགས་བསྐྱེད། དངོས་གཞི་ཕ་རོལ་ཏུ་ཕྱིན་པ་དྲུག་ལྡན། རྗེས་འཁོར་གསུམ་ཡོངས་དག་དང་བསྔོ་བ་དང་བཅས་པ་ཡིན་ཏེ། སྔོན་གྱི་བཀའ་གདམས་པ་ཆེན་པོ་ནང་དུ་གསང་སྔགས་པ་ཆེན་པོ།
ཀུན་ཀྱང་ཕྱི་ཚུལ་དུ་ཁས་དེ་ལས་མི་ལེན་པར་འདུག་གསུང༌། སྔགས་ཀྱི་ཐེག་པ་སྦྱོར་བ་སྔར་དང་འདྲ། དེའི་སྟེང་དུ་དངོས་གཞི་ལྷ་དབང་བཞིས་སྨིན་པར་བྱས་པའི་གྲོལ་བ་བསྐྱེད་རྫོགས་གཉིས་བསྒོམ་སྟེ། ཕ་རོལ་ཏུ་ཕྱིན་པ་དྲུག་གི་འབྲས་བུ་བསྐྱེད་རིམ་གཅིག་པུ་ལ་ཡང་ཕ་རོལ་ཏུ་ཕྱིན་པ་དྲུག་གི་ངོ་བོ་ཡན་ལག་བདུན་པ་ཚང་བར་བྱེད་དེ། ལྷ་དེ་ལ་ཡང་དྲུག་པ་རྡོ་རྗེ་འཆང་ཆེན་པོ་ཟེར་བ་ཡིན་ཏེ། དེ་ཡང་རྫོགས་པའི་རིམ་པ་གདོད་ནས་ཞེས་པ་སྤྲོས་པའི་མཐའ་ཐམས་ཅད་དང་བྲལ་བའི་འཁོར་གསུམ་ཡོངས་དག་གོ །། ༦༣༥༽ ༄། །སངས་རྒྱས་ཀྱི་ཆོས་ཐམས་ཅད་ཟབ་པ་དང་རྒྱ་ཆེ་བ་དང་མྱུར་བ་གསུམ་ཡིན་པ།། ཡང་འདི་སྐད་བདག་གིས་ཐོས་པའི་དུས་གཅིག་ན། དུས་གསུམ་གྱི་སངས་རྒྱས་ཀྱི་ཆོས་ཐམས་ཅད་ཟབ་པ་དང་རྒྱ་ཆེ་བ་དང་མྱུར་བ་གསུམ་ཡིན་གསུང༌།
རྒྱ་ཆེ་བ་ཁྲ་སྤྱང་ལ་ཡོད་པ་དེ་སྙིང་རྗེ། ཉན་ཐོས་དང་རང་སངས་རྒྱས་ལ་ཡུལ་འཁོར་གྱི་བསོད་སྙོམས་དོན་ཡོད་པར་སྤྱོད་པས་སྙིང་རྗེ་ཆེན་པོ། མ་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་བདེ་བ་དང་ལྡན་སྡུག་བསྔལ་དང་བྲལ་བར་འདོད་པ་དེ་ཚད་མེད་པའི་སྙིང་རྗེ་ཡིན་ཏེ། སེམས་ཅན་གྱི་ཁམས་ཆོས་ཀྱི་དབྱིངས་དང་མཉམ་པ་དེའི་རྗེས་སུ་འབྲངས་པའི་བྱ་བ་དང་བྱེད་པ་ཐམས་ཅད་ཀྱང་རྒྱ་ཆེ་བ་ཡིན་གསུང༌། ཟབ་པ་ནི་བློས་རྟོགས་པར་མི་ནུས་པ་ན། བློ་ཡིན་ཕན་ཆད་ཉན་ཐོས་དང་རང་སངས་རྒྱས་ས་བཅུ་པ་དང་སངས་རྒྱས་ཡིན་ཀྱང་མི་རྟོགས་གསུང༌། དེས་ན། དོན་དམ་བློ་ཡི་སྤྱོད་ཡུལ་མིན། ། བློ་ནི་ཀུན་རྫོབ་ཡིན་པར་བཤད། ། ཅེས་པས་བློ་བསམ་པའམ།
དཔྱད་པའམ། དཔག་པར་མི་ནུས་པ་ཡིན་ཏེ་བློ་ལས་འདས་པའི་ཕྱིར་རོ་གསུང༌། འོ་ན་དེ་གང་གིས་ཀྱང་རྟོགས་པར་མི་ནུས་པས། གཞན་གྱིས་བརྗོད་མིན་ལྷན་ཅིག་སྐྱེས། ། གང་གིས་ཡང་ནི་མི་རྟོགས་ཏེ། ། བླ་མའི་དུས་མཐའ་བསྟེན་པ་དང༌། ། རང་གི་བསོད་ནམས་ལས་ཤེས་བྱ། ། ཞེས་པས་བླ་མའི་བྱིན་རླབས་དང་རང་གི་བསོད་ནམས་འཛོམས་ན་རྟོགས་སོ། ། མྱུར་བ་ནི་ལྟ་བས་གོ་འཕང་མཆོག་ཏུ་བྱེད་བྱ་བ་ཡིན་ཏེ། གདོད་ནས་སེམས་ཅན་ཐམས་ཅད་སངས་རྒྱས་ཡིན་ཏེ།
སངས་རྒྱས་ཀྱི་སྙིང་པོའི་མདོ་ནས་ཀྱང༌། སེམས་ཅན་གྱི་ཕུང་པོ་ལྔ་ལ་སོགས་པ་འདི་མགོ་རྐང་གི་བར་གྱི་མིག་ལ་སོགས་སངས་རྒྱས་ཀྱི་མཚན་འདི་དང་འདི་ཡིན་བྱ་བ་བཤད་གསུང༌། བརྟག་གཉིས་ལས་ཀྱང༌། སེམས་ཅན་རྣམས་ནི་སངས་རྒྱས་ལ། འོན་ཀྱང་གློ་བུར་དྲི་མས་བསྒྲིབས། ། ཞེས་པ་དང༌། གཟུགས་ཀྱི་ཕུང་པོ་ལ་རྣམ་པར་སྣང་མཛད་དོ། ། ཞེས་པས། གདོད་ནས་སངས་རྒྱས་ཡིན་པ་ལ་སེམས་ཅན་དུ་བཟུང་ནས་བསྐུར་བ་འདེབས། དེ་མིན་པ་ཞིག་ཡིན་བྱས་ན་སྒྲོ་བཏགས་སུ་འགྲོ་གསུང་སྟེ།
དེ་ལྟར་གཤིས་ཀྱིས་སངས་རྒྱས་ཡིན་པ་ལ། སངས་རྒྱས་སུ་ངོ་ཤེས་ནས་དེའི་ཐོག་ཏུ་སྡོད་པ་དེ་ལ་ལམ་སྒོམ་པ་གོམས་པ་སྔོན་དུ་གྱུར་པ་ལ་སངས་རྒྱས་སོ། ། དེ་ལྟར་མ་ཡིན་ན་སོལ་བ་དཀར་པོར་འདོད་ནས་ཇི་ཙམ་བརྡར་ཡང་དཀར་མི་སྲིད་གསུང༌། ཡང་མེད་པ་སྤྱི་ནམ་མཁའ་ལ་སྟག་མགོ་དགུ་པ་བསྒོམ་པ་དང༌། རི་བོང་ལ་རྭ་འདོམ་བཅོ་བརྒྱད་པ་བསྒོམ་ཡང་དེ་ལྟར་མི་འགྱུར་བ་དང་འདྲ་གསུང༌། དེས་ན་དོན་རང་གི་སེམས་ཉིད་ཡིན་པ་ལ་ཡིན་པར་ཤེས་པ་དེ་རང་བསྒོམ་པ་ཡིན་ཏེ། མཁའ་མཉམ་ཐམས་ཅད་སངས་རྒྱས་འབའ་ཞིག་ཡིན་གསུང༌། དྲགས་སམ་སྟེ་བླ་མ་རིན་པོ་ཆེའི་འདས་མཆོད་ཀྱིས་ཐུབ་ཞེས་གསུང༌། དེས་ན་སྦྱོར་བ་བྱང་ཆུབ་ཀྱི་སེམས་བསྐྱེད་ཀྱང༌། སངས་རྒྱས་ལ་སངས་རྒྱས་སུ་ངོ་མ་ཤེས་པའི་དངོས་གཞི་མེད་ན་སངས་རྒྱས་མི་སྲིད་གསུང༌།། །།
༦༣༦༽ ༄། །འཁོར་བར་འཁྱམས་པའི་རྩ་བ་རྣམ་རྟོག་ཡིན་པར་གདམས་པ་དུམ་བུ་གསུམ།། ཡང་འདི་སྐད་བདག་གིས་ཐོས་པ་དུས་གཅིག་ན། འཁོར་བར་འཁྱམས་པའི་རྩ་བ་ཉོན་མོངས་དང་རྣམ་རྟོག་གིས་འཁྱམས་ཏེ། ཉོན་མོངས་དང་རྣམ་རྟོག་ཉེ་བར་ཞི་བ་མྱ་ངན་ལས་འདས་པ་སྟེ། ལམ་རྩ་བ་ཆགས་སྡང་རྨོངས་གསུམ་པོ་དེ་བཟློག་པ་ལ་རབ་ཏུ་འབྱུང་དགོས་ཏེ། ཁྱིམ་པ་ནི་དེ་གསུམ་ལ་སོ་ནམ་དུ་བྱེད་པ་ཡིན་གསུང༌། འདོད་ཆགས་ནང་སེམས་ཅན་དང་ཕྱི་རོལ་ལོངས་སྤྱོད་གཉིས་ཀའི་སོ་ནམ་ཡིན་ཏེ། ཁྱིམ་པའི་སྔགས་པ་ཨ་ཙི་བ་ཀུན་ཀྱང་ཉོན་མོངས་པ་སྤང་བའི་བློ་མི་སྐྱེ་གསུང༌། རབ་བྱུང་ཇི་ལྟར་ངན་ཡང་ཁྱིམ་མི་བྱེད།
བྱས་ན་ཡང་བུ་བཙུན་པ་བྱེད། ཁྱིམ་པས་བུ་བཙུན་པ་བྱེད་མི་ནུས། ནོར་ཅི་བསགས་ཀྱང་བཙུན་པའི་ཕྱོགས་སུ་མི་འགྲོ། མི་ཆོས་པ་བཙུན་པ་མི་རེ་ཡོད་ན་ཟས་ནོར་ཐམས་ཅད་དགེ་བཤེས་ཀྱི་ཕྱག་ཏུ་འགྲོ་གསུང༌། ཞེ་སྡང་གི་སོ་ནམ་མི་ཤ་བ་དང་ཕྲད་ནས་དེ་མ་བསད་ན་མ་སྐྱེས་པ་ལ་དགོས་མེད། དེ་ཞེ་སྡང་མི་སྐྱེ་ཁ་མེད་གསུང༌། བཙུན་པ་མི་ཤ་བ་དང་ཕྲད་ན་འོ་ཐར་པར་གཤེགས་པས་ད་ཁྱོད་རྒྱལ་ཟེར་བ་ལྟ་བུ་གསུང༌། གཏི་མུག་གི་ས་བོན་ལས་འབྲས་ལ་རྨོངས་པའི་མ་རིག་པ། དེ་ལྟར་ལས་ངན་སྤྱད་པའི་འབྲས་བུ་ངན་འགྲོ་མི་ཤེས་པ་དང༌། དེ་ཁོ་ན་ཉིད་ལ་རྨོངས་པ་དེ་བཞིན་ཉིད་ཀྱི་དོན་མི་ཤེས་པ་སྟེ།
རབ་ཏུ་བྱུང་བས་གཏི་མུག་གི་གཉེན་པོ་ཐོས་བསམ་སྒོམ་གསུམ་བྱེད་དེ། དེ་ཡང་མ་རིག་པ་མི་ཤེས་པ་གཏི་མུག་པ་ཡིན་ཏེ་གཟུང་འཛིན་གྱི་རྣམ་རྟོག་ཡིན་ཏེ། རིག་པའི་ཡེ་ཤེས་སུ་ཤར་བར་བྱེད་པ་ལུགས་ལྡོག་ཡིན་ཏེ་རྣམ་པར་མི་རྟོག་པ་ཡིན་གསུང༌། དེ་ལྟར་ཡང་རྣམ་རྟོག་མ་རིག་ཆེན་པོ་སྟེ། ། འཁོར་བའི་རྒྱ་མཚོར་ལྟུང་བྱེད་ཡིན། ། ཞེས་པ་དང༌། མི་རྟོག་ཏིང་འཛིན་ལ་གནས་ནས། ། མཁའ་བཞིན་བྱེད་པ་མེད་པར་མངོན། ། ཞེས་པས་སོ། ། རྣམ་པར་རྟོག་པ་དེ་རྟོགས་པར་བྱེད་པ་ལ་བསོད་ནམས་གསོག་དགོས་ཏེ་དེ་ལ་བཙུན་པ་ཡིན།
བསོད་རྣམས་ཆེ་བ་ཡང་ཁམས་གསུམ་གྱི་སེམས་ཅན་ཐམས་ཅད་ལ་མིག་མེད་པ་ལ་མིག་བཅུག་ན་བསོད་ནམས་ཆེའམ་མཐའ་མེད། དེ་བས་ཀྱང་བཙུན་པའི་རྐྱེན་ཉེ་བར་བསྒྲུབ་པ་ཆེ་བར་བཤད། མིག་དུས་གཅིག་ལ་བཏོན་པ་བས་རབ་བྱུང་འབེབས་པའི་རྐྱེན་བྱས་ན་སྡིག་པ་ཆེ་བར་བཤད་པས། དེ་རབ་ཏུ་ལན་གཅིག་བྱུང་བས་འཁོར་བ་མཐའ་ཅན་དུ་བྱས་གསུང༌། དེ་ལ་ཁྱེད་ཀྱིས་ང་ལ་བུ་གཅེས་ཕུལ་ནས་རབ་ཏུ་བྱུང་བ་ཤིན་ཏུ་བཟང་གསུང༌།། ༈ །།ཆོས་ཀྱི་རྒྱལ་པོ་དཔལ་ལྡན་ཕག་མོ་གྲུ་པ་དེ་སྐད་གསུང་གསུངས་ཏེ། ཡ་གི་གསང་འདུས་ནས། རྫོགས་ཆེན། ཕྱག་རྒྱ་ཆེན་པོ། བཀའ་གདམས་པ།
མཚན་ཉིད་པ། མ་གི་ཕྱི་རོལ་མུ་སྟེགས་པ་ཡན་ཆད་ཐམས་ཅད་ལ། ལྟ་བ་སྒོམ་པ་སྤྱོད་པ་གསུམ་མེད་པ་ཞིག་ཀྱང་མེད། དེ་རྣམས་སོ་སོའི་གྲུབ་པའི་མཐའ་མི་འདྲ་བ་དཔག་ཏུ་མེད་པ་ཞིག་བླ་མ་རིན་པོ་ཆེས་གསུངས་ཏེ། ངས་ཐོས་པ་མ་བྱས་པས་ལན་མེད་པས་མ་ཤེས་གསུང༌། འོན་ཏུ་ལགས་ཀྱང་རྒན་མོ་མཛུབ་ཚུགས་ཀྱི་གདམས་ངག་དེ་ཡོད་པས་གཞན་ཐམས་ཅད་ཀྱང་ཤུགས་ལས་དེ་གོ་བར་འདུག་གསུང༌། དེ་ལ་ལྟ་བ་བྱ་བ་དམིགས་པ་ཞིག་ཡིན་ཏེ་ལྟ་སའི་ཡུལ་ཅིག་དང་ལྟ་མཁན་གྱི་ཤེས་པ་གཅིག་གཉིས་ཀྱི་འདུ་བྱས་པ་དེའི་སྟོང་པ་དང༌། དབུ་མ་དང་ཕྱག་རྒྱ་ཆེན་པོ་རྫོགས་ཆེན་དང་སྤྲོས་བྲལ་གང་དུ་ཁས་བླངས་ཀྱང་གཟུང་འཛིན་ཡིན་གསུང༌། ཆོས་སྐུ་ལོངས་སྐུ་སྤྲུལ་སྐུ་གསུམ་དུ་བལྟ་བ་དང་ཁྱི་ལུད་ཀྱི་ཕུང་པོར་བལྟ་བ་ཁྱད་མེད་གསུང༌། བླ་མ་རིན་པོ་ཆེའི་ལྟ་བ་བལྟ་བྱ་ལྟ་བྱེད་ཐམས་ཅད་དང་བྲལ་བ་ཡིན་ཏེ།
བལྟ་ཡུལ་དང་ལྟ་མཁན་གཉིས་མེད་པ་ཡིན་ཏེ། དེ་ལྟར་ཡང༌། ལྟ་བ་ཐམས་ཅད་སྤང་བའི་ཕྱིར། ། དམ་པའི་ཆོས་ནི་སྟོན་མཛད་པ། ། གོའུ་ཏམ་དེ་ལ་ཕྱག་འཚལ་ལོ། ། ཞེས་སངས་རྒྱས་ཀྱིས་གསུངས། སློབ་དཔོན་འཕགས་པས་ཀྱང་དེ་དྲངས་པ་ཡིན་གསུང༌། སྒོམ་པ་ཉམས་མྱོང་ཐམས་ཅད་དང་བྲལ་བ་བྱ་བ་ཡིན་ཏེ། ཉམས་སུ་མྱོང་བ་བདེ་བའི་ཏིང་ངེ་འཛིན་ལས། ལས་རྒྱའམ་ཙཎྜ་ལི་ གཏུམ་མོ་ ལྟ་བུ་ལས་བྱུང་བའམ།
རབ་ཏུ་བྱུང་བའི་སྤོང་སེམས་ལས་བྱུང་ཡང་རུང་སྟེ་སྣང་གྲགས་ཐམས་ཅད་བདེ་བར་ཤར་ནས། བདེ་བ་དཀར་པོ་བདེ་བ་སེར། བདེ་བ་དམར་པོ་བདེ་བ་ལྗང༌། ། ཞེས་པ་བདེ་བས་གང་ནས་འབོལ་ཁད་ལ་ཡོད་ཀྱང༌། འདི་བཟང་ངན་གྱི་བྱེ་བྲག་གིས་འདོད་པའི་ཁམས་ཀྱི་ལྷ་རིགས་དྲུག་གི་རྒྱུ་ཡིན་ཏེ། འདོད་ཁམས་ཀྱི་བདུད་ཀྱི་རྒྱལ་པོ་སྡིག་པ་ཅན་དགའ་རབ་དབང་ཕྱུག་གི་འཁོར་ཡིན་ཏེ། འདི་དམྱལ་བ་དང་ཡི་དྭགས་དུད་འགྲོ་དང༌། འཁོར་བ་ཁྲག་གི་རྒྱ་མཚོ་ཆེན་པོའི་རྒྱུད་པར་སྒོམ་ཆེན་པ་ཁ་ཅིག་ང་ལ་བདེ་ཉམས་བཟང་བ་ཞིག་བྱུང་ཟེར་ཏེ། ངན་སོང་དུ་འགྲོ་བའི་ཁུང་བུ་བཙལ་མི་དགོས་པས་གཞན་ན་ཚན་ཆེ་བས་རང་ཆས་སུ་ཡོད་དེ། ཏིང་ངེ་འཛིན་ལ་འབུ་སྦྲང༌།
ཤིག་སྲོ། འཇི་བ། གྲོག་སྦུར་ཡན་ཆད་ཆགས་པ་ཡིན་གསུང༌། ཡང་ཏིང་ངེ་འཛིན་ལ་གསལ་བ་མཚན་མོ་ཟླ་བ་ཤར་བ་ལྟ་བུ་མིག་ཕྱེ་བཙུམས་མེད་པ་ཐག་རིང་པོ་དང་ཉེ་བ་ཐམས་ཅད་མཐོང་བ་དང༌། མངོན་པར་ཤེས་པ་ལྔ་པོ་ལ་སོགས་པ་དང་ཆུ་ལ་ཉ། ནམ་མཁའ་ལ་བྱ། ས་ལ་བྱི་བ་ལྟ་བུ་དང༌། རྫུ་འཕྲུལ་སྣ་ཚོགས་སྟོན་ཤེས་པ་ཡོད་ཀྱང་དེ་ཙམ་རང་ལ་ནི་འོང་སྟེ། དེ་བས་མི་དྲག་ཟན་ཟར་ཡང་ཡོད་གསུང༌། དེ་ལྟ་བུ་ལ་བརྟན་པ་མངོན་དུ་གྱུར་པ་ཡོད་ཀྱང་གཟུགས་ཁམས་གནས་རིགས་བཅུ་བདུན་ལས།
གནས་གཙང་རིགས་ལྔ་མ་གཏོགས་པ་ཕལ་ཆེར་བཅུ་གཉིས་ཁོ་ནར་སྐྱེ་བའི་རྒྱུ་ཡིན་ཏེ། ཚངས་པའི་འཇིག་རྟེན་ལས་མི་འདའ་སྟེ་སངས་རྒྱ་བའི་དུས་སུ་ཚངས་པ་གདོང་བཞི་པ་ཞོན་པ་བཞོན་ནས་དམག་འདྲེན་པ་ལ་སོགས་སོ། ། ཡང་མི་རྟོག་པའི་ཏིང་ངེ་འཛིན་འདི་ལ་འཇུག་སྒོ་བཞི་ཡོད་དེ། སེམས་ཡིད་ཀྱི་རྣམ་པར་ཤེས་པ། ལེན་པའི་རྣམ་ཤེས། མིང་ཐ་དད་དུ་བཏགས་ཀྱང་གཅིག་ཡིན་ཏེ། འཁོར་འདས་ཀྱི་ཆོས་ཐམས་ཅད་རང་གི་སེམས་སུ་བྱས་ནས་དེ་ཉིད་བསྒོམ་པས་གོམས་པ་ལས་རྣམ་ཤེས་ཙམ་ཡོད་པ་རྣམ་ཤེས་མཐའ་ཡས་དང༌། ཡང་སེམས་དེ་ཡང་ནམ་མཁའི་དཀྱིལ་ལྟ་བུ་ཡིན་ཏེ་ཐ་མ་ཀུན་རི་དང་ཉེ་བས་བཟང་པོར་མི་འོང༌། རྗེ་འཁོར་བ་རླུང་ཁྱེར་གྱི་སྒོམ་ལྟར་སྟོན་དགུན་མཚམས་ཀྱི་ནམ་ནི་ལངས། ཉི་མ་ནི་མ་ཤར།
སྤྲིན་དང་སེར་བུ་ནི་མེད་པ་དེ་ཁོ་ན་ལ་གོམས་པས་ནམ་མཁའ་མཐའ་ཡས་དང༌། ཡང་ནམ་མཁའ་ཙམ་ཡང་མ་གྲུབ་པར་བསྒོམ་པ་དེ་ཡང་མེད་པ། ཅི་ཡང་མེད་པ་ཡང་མ་ཡིན་ཡོད་པ་ཡང་མ་ཡིན་ཏེ་ཡོད་མེད་སྤྲོས་པ་དང་བྲལ་བ་བསྒོམ་པ་ཡོད་མིན་མེད་མིན་སྐྱེ་མཆེད་དེ་ལྟར་བཞི་པོ་ཐོབ་ཀྱང༌། འདི་བྱས་པ་ལ་མི་རྟག་པས་ཁྱབ་པས་ལན་ཅིག་ན་འཇིགས་པས་སྔར་སངས་རྒྱ་བ་ལ་ད་ངན་སོང་དུ་འགྲོ་བར་འདུག་པས། དཀོན་མཆོག་གསུམ་མི་བདེན་སྙམ་ནས་ལོག་ལྟ་སྐྱེས་ཏེ་མནར་མེད་དུ་འགྲོ་གསུང༌། དེ་ལྟར་ན་ངན་སོང་གསུམ་པོ་བསྒྲུབ་མི་དགོས་ཡེ་ནས་ཐོག་མ་ནས་གནས་པ་ཡིན་གསུང༌། སྒོམ་པ་ཉམས་མྱོང་ཐམས་ཅད་དང་བྲལ་བ་བྱ་བ་ཡིན་ཏེ། ཁམས་གསུམ་པོར་སྐྱེ་བའི་ས་བོན་དེ་དག་རྒྱུད་ལ་དགོས་པ་ཡིན་གསུང༌། དེ་གསུམ་ལ་སྒོམ་དུ་བླ་མ་རིན་པོ་ཆེས་མི་མཛད་དེ་ཞི་གནས་གསུམ་པོ་དེ་བྱིང་བ་ཡིན། དེ་ལ་ཆགས་ཤིང་སྲེད་པ་དེ་རྒོད་པ་ཡིན་གསུང༌།
འོ་ན་སྒོམ་གང་ཡིན་སྙམ་ན་ཉམས་མྱོང་ཐམས་ཅད་དང་བྲལ་བ་ཡིན་ཏེ། གདོད་ནས་མ་སྐྱེས་བ་ཞི་བ་དེ་ཡིན་ཏེ། གདོད་ནས་ཞི་ཞིང་མ་སྐྱེས་པ། ། རང་བཞིན་མྱ་ངན་འདས་པ་ཡིན། ། ཞེས་པ་སྟེ། འོ་ན་སྒོམ་གང་ཡིན་སྙམ་ན་ཉམས་མྱོང་ཐམས་ཅད་དང་བྲལ་བ་ཡིན་ཏེ། བར་སྐབས་དེར་འོངས་བ་མིན་ཏེ། འདུས་མ་བྱས་པ་ལྷུན་གྱིས་གྲུབ་པ་ཞིག་ཡིན་ཏེ་ཉམས་མྱོང་དང་རྟོགས་པ་གཅིག་ཏུ་མཆི། དུས་རྒྱུན་ཆད་མེད་པར་རྟག་ན་ཡིན། ། ཞེས་པའོ། །
སྤྱོད་པ་དགེ་བ་བཅུའམ། ཚུལ་ཁྲིམས་དགེ་བསྙེན་དགེ་ཚུལ་དགེ་སློང་རང་རང་གི་བསླབ་པའི་གཞི་འཛིན་པ་དེ་དག་ཡིན་ཏེ། ལྟ་བ་མཐོ་ཡང་སྤྱོད་པ་མ་དག་ན་དག་པའི་ས་ལ་གནས་པ་ཡང་ངན་སོང་དུ་ལྟུང་སྟེ། དེ་ལ་རང་རྒྱུད་དང་སྤྲུལ་པ་ལྟར་སྣང་གི་བྱེ་བྲག་མང་པོ་བྱེད་ཀྱང་དོན་འདྲ་སྟེ་ཡེ་རང་རྒྱུད་ཡིན། ཡེ་ཐབས་མཁས་པ་ཡིན། ཡེ་ལྟར་སྣང་ཡིན་བྱ་བར་འོང༌། ཞེས་བཤད་གསུང་སྟེ། ལུས་ཅན་རྣམས་ཀྱི་ལས་རྣམས་ནི། ། བྱ་བ་དང༌། སྲིད་པ་མཐའ་མའི་བྱང་ཆུབ་སེམས་དཔའ་རྒྱལ་ཚབ་ཏུ་དབང་བསྐུར་བ་ཐོབ་པ་བྲམ་ཟེའི་ཁྱེའུ་བླ་མ་དགའ་ལྡན་དུ་གཤེགས་དུས་བུ་དམ་པ་ཏོག་དཀར།
རྒྱལ་པོ་ཟས་གཙང་དང་ཡུམ་སྒྱུ་མའི་སྲས་སུ་སྐུ་བལྟམས་དུས་བྱང་ཆུབ་སེམས་དཔའ་དོན་གྲུབ་ད་ལྟ་སྟོན་པ་འདིས། བྲམ་ཟེ་མུ་སྟེགས་པ་འདུལ་བའི་དོན་དུ་སངས་རྒྱས་འོད་བསྲུངས་ལ་དགེ་སྦྱོང་མགོ་རེག་ལ་བྱང་ཆུབ་ག་ལ་ཡོད་ཅེས་ལན་གསུམ་བརྗོད་པ་ལ་དཀའ་བ་དྲུག་གི་ལོ་རྒྱུས་བཤད་ན་ལྷ་དང་བཅས་པ་ཐམས་ཅད་ཀྱང་སྒྱིད་ལུག་པར་མཛད་དགོས་པ་བྱུང་སྟེ་གཞན་ལྟ་ཅི་སྨོས། སངས་རྒྱས་བྱམས་པ་ཀུན་ཤིང་གཅིག་གི་དྲུང་དུ་ནམ་མཁའ་ལྡིང་གི་མཆོད་སྡོང་མི་རྟག་པ་ལ་བརྟེན་ནས་ཞག་བདུན་ནས་སངས་རྒྱས་ཏེ། སངས་རྒྱས་ཐམས་ཅད་ལ་དཀའ་བ་ལོ་དྲུག་ཀྱང་དགོས་པ་མི་འདྲ་གསུང༌། ཡང་ཉན་ཐོས་ཆེན་པོ་ཤཱ་རིའི་བུ་དང་མོའུ་འགལ་དང་འཆར་ཀ་ལྟ་བུ་དགྲ་བཅོམ་པ་རྣམས་ལ་ཡང་ཉེས་པ་ཡོད་པས་བསླབ་པའི་གཞི་བཅའ་བ་མཛད་དེ་དྲུག་སྡེ་གཅིག་པུ་ལ་བཅས་པ་མ་ཡིན་གསུང༌། ཡང་ཉན་ཐོས་རྣམས་ཀྱང་ངེད་ཀྱི་ཆོས་སོ་སོར་ཐར་པ་ཡིན་ཏེ་སྡེ་སྣོད་གཞན་ནི་སངས་རྒྱས་ཀྱི་འཁོར་རྣམ་པར་གྲོལ་བ་དང་ལྡན་པ་རྣམས་ཀྱི་ཡིན་གསུང༌། འོ་ན་སོ་སོར་ཐར་པ་ལ་བསླབ་པ་འཆའ་ནུས་སམ་དྲིས་པས་མི་ནུས་ཏེ་སངས་རྒྱས་འབའ་ཞིག་གིས་ནུས་པས་སོ་སོར་ཐར་པ་རྣམ་པ་ཐམས་ཅད་མཁྱེན་པ་ཉིད་ཀྱི་ཡིན་ཏེ། ང་ནི་མྱ་ངན་འདས་གྱུར་ནས། ། འདི་ནི་ཁྱོད་ཀྱི་སྟོན་པ་ཞེས། ། རང་བྱུང་ཉིད་ཀྱིས་གུས་བཅས་ཉོན། །
ཞེས་པས་རང་བྱུང་གི་སངས་རྒྱས་སོ། ། དེས་ན་སངས་རྒྱས་ཡང༌། ཚུལ་ཁྲིམས་ཀྱིས་ནི་ཞི་བ་འདོད་རྣམས་འཕགས་པར་འགྱུར། ། ཞེས་སོ།། ༈ །།དུས་གསུམ་གྱི་སངས་རྒྱས་ཐམས་ཅད་ཀྱི་ཆོས་གང་ཡིན་དེ་ང་རང་གི་འདུག་ལུགས་ཞིག་ཡིན་ཏེ་དེ་གང་ཡིན་ན་མི་རྟག་པར་འཆི་བ་ཡིན། ཤི་ནས་མཚོ་ལ་འཁྱག་ཞུ་བའམ། ནམ་མཁའ་ལ་སྤྲིན་དེངས་པ་ལྟར་མི་འགྲོ་སྟེ། ལས་དཀར་ནག་གཉིས་ཕྱི་བཞིན་དུ་འབྲངས་པས་ཚོགས་གསོག་དགོས། དེ་ཞིང་གང་དག་ན་དཀོན་མཆོག་གསུམ་དག་སྟེ། འཆི་མེད་རྔ་སྒྲའི་རྒྱལ་པོའི་མདོ་ལས།
སངས་རྒྱས་ཡོན་ཏན་བསམ་མི་ཁྱབ། ། ཞེས་སོ། ། སངས་རྒྱས་དེས་རྒྱུ་དང་པོར་བྱང་ཆུབ་མཆོག་ཏུ་སེམས་བསྐྱེད་པ་དང༌། བར་དུ་གྲངས་མེད་གསུམ་དུ་ཚོགས་བསགས་པ་དང༌། མཐའ་མར་སངས་རྒྱས་པ་ཡང་བསམ་གྱིས་མི་ཁྱབ་ཞིག་བསམ་པའི་ཡུལ་འདས་པས་དེའི་རྣམ་སྨིན་ཡང་ངོ༌། ། དེའི་ཞལ་ནས་གསུངས་པའི་ཆོས་ཉམས་སུ་ལེན་པའི་དགེ་འདུན་ཡང་ངོ༌། ། དེ་ཁྱེད་ཕོད་འདོ་བ་སངས་རྒྱས་ཀྱི་གཙུག་ལག་ཁང་དྲི་གཙང་བཞེངས་པ་དང༌། སྐུའི་རྟེན་དཔག་ཏུ་མེད་པ་བཞེངས་པ་དང༌། ཆོས་རིན་པོ་ཆེའི་ཕྱོགས་སུ་ཡང་སྡེ་སྣོད་གསུམ་པོའམ་ཡན་ལག་བཅུ་གཉིས་པོ་ལ་བརྟེན་ནས་དུས་གསུམ་གྱི་སངས་རྒྱས་ཐམས་ཅད་ཀྱང་སངས་རྒྱ་བར་འགྱུར། སངས་རྒྱས་པ་བསམ་གྱིས་མི་ཁྱབ།
དགེ་འདུན་གྱི་ཕྱོགས་སུ་ཡང་བསམ་གྱིས་མི་ཁྱབ་སྟེ་དགེ་འདུན་ལ་བརྟེན་ནས་ནོར་གཅིག་བསགས་ན་ཡང་སྟོད་སྨད་བར་གསུམ་དུ་དཀོན་མཆོག་གསུམ་གྱི་ཕྱོགས་སུ་འགྲོ། ངན་ཤོས་སྡེ་འཁྲུགས་བྱས་ན་ཡང་དཀོན་མཆོག་ཕྱོགས་ཀྱི་དགེ་བའི་ཆེ་བ་ལ་མ་འཆམ་པ་ཡིན་ཏེ་འདི་ཡི་དགེ་བར་འགྲོ་སྟེ། དཀོན་མཆོག་གསུམ་མི་བདེན་ཟེར་བ་གཏན་མེད་གསུང༌། དེས་ན་དཀོན་མཆོག་གསུམ་གྱི་ཕྱོགས་སུ་བྱ་བྱེད་ཅི་བྱས་པ་ཐམས་ཅད་ཀྱང་དོན་ཡོད་གསུང༌། དགེ་འདུན་ཡང་ཉན་ཐོས་དང་བྱང་ཆུབ་སེམས་དཔའ་གཉིས་ལས་བྱང་ཆུབ་སེམས་དཔའ་ཞིང་དག་སྟེ། འབུམ་ནས། སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ཤར་དང་ལྷོ་དང་ཕྱོགས་བཅུའི་འཇིག་རྟེན་གྱི་གངྒཱའི་ཀླུང་གི་བྱེ་མ་སྙེད་འདི། གནས་བརྟན་རབ་འབྱོར་དང་ཤཱ་རིའི་བུ་དང་མོའུ་འགལ་གྱི་བུ་ལྟ་བུས་འབྲས་ཀྱི་ཤིང་ངམ་བུ་རམ་གྱི་ཤིང་ངམ་འདམ་བུའི་ཚལ་ལམ་སྨིག་མའི་ཚལ་ལྟར་བྱུར་བུར་བཀང་བའི་ཤེས་རབ་ཀྱིས་སེམས་དང་པོ་བསྐྱེད་པའི་བྱང་ཆུབ་སེམས་དཔའ་གཅིག་གི་བརྒྱའི་ཆར་ཡང་ཉེ་བར་མི་འགྲོ་སྟེ། བྱེ་བ་ཁྲག་ཁྲིག་བརྒྱ་སྟོང་གི་ཆར་ཡང་ཉེ་བར་མི་འགྲོ་གྲངས་སུ་ཡང་མི་འགྲོ་གསུང༌། སེམས་དང་པོ་བསྐྱེད་པ་བྱ་བ་ནམ་མཁའ་དང་མཉམ་པའི་སེམས་ཅན་ཐམས་ཅད་བདེ་བ་དང་ལྡན།
སྡུག་བསྔལ་དང་བྲལ། བླ་ན་མེད་པའི་བྱང་ཆུབ་ཐོབ་པར་འདོད་པའི་སེམས་དེ་ཡིན་ཏེ། དེས་ན་གྲངས་ཀྱི་མི་ཕན་བསམ་པའི་ཁྱད་ཀྱིས་དེ་ལྟར་འབྱུང་སྟེ། སྔར་གྱི་ཉན་ཐོས་དང་རང་སངས་རྒྱས་ལ་དེ་སྐྱེ་མ་མྱོང༌། དེ་ལྟ་མིན་པའི་ཡོན་ཏན་ལ་མཐའ་ཅི་ཡོད་གསུང༌། བོད་ལ་ཉན་ཐོས་དང་རང་སངས་རྒྱས་ཀྱི་ཐེག་པ་མེད་དེ་བྱང་ཆུབ་སེམས་དཔའ་འབའ་ཞིག་ཡིན་པས་སངས་རྒྱས་ཀྱི་འཁོར་བཞི་པོ་ཐམས་ཅད་གསུང༌། དེས་ན་བསོད་ནམས་བསག་པ་མཁས་ན་དགེ་བར་མི་འགྲོ་བ་མེད་དེ་དེ་ལ་དགེ་བཤེས་ཀྱིས་ཟིན་དགོས། སངས་རྒྱས་ཆོས་རྣམས་དགེ་བའི་བཤེས་ལ་བརྟེན་ཏོ། ། ཞེས་སོ། དགེ་བའི་བཤེས་གཉེན་གྱི་མཚན་ཉིད་མདོར་བསྡུ་ན།
གང་དེ་བྱང་ཆུབ་སེམས་དཔའ་སེམས་དཔའ་ཆེན་པོ་སྦྱིན་པའི་ཕ་རོལ་ཏུ་ཕྱིན་པ་ལ་སྤྱོད་ཅིང་དགེ་བའི་རྩ་བ་དེ་ཡང་རྣམ་པ་ཐམས་ཅད་མཁྱེན་པ་ཉིད་མ་གཏོགས་པ། ཉན་ཐོས་ཀྱི་སའམ་རང་སངས་རྒྱས་ཀྱི་སར་ཡོངས་སུ་བསྔོར་མི་འཇུག་པའོ། ། ཞེས་པས་སོ།། །།
༦༣༧༽ ༄། །ཕྱི་ནང་ཁྱད་པར་སྐྱབས་འགྲོ་དང་བཀའ་རྟགས་ཕྱག་བཞི་ཡོད་མེད་ཡིན་ཚུལ།། ཡང་བླ་མ་རིན་པོ་ཆེ་ལ་ཐོན་པ་སྔགས་པས་ཐུན་དོད་དང་སེར་བ་ཕུལ་ནས་རབ་ཏུ་འབྱིན་པར་ཞུས་པའི་དུས་སུ། མུ་སྟེགས་པ་དང་ནང་པ་གཉིས་ཀྱི་ཁྱད་པར་སྐྱབས་འགྲོ་དང་བཀའ་རྟགས་ཀྱི་ཕྱག་རྒྱ་བཞི་ཡོད་མེད་ཡིན་གསུང༌། དེ་ལ་སངས་རྒྱས་ལ་སྟོན་པ། ཆོས་ལ་ལམ། དགེ་འདུན་ལམ་བསྒྲུབ་པའི་གྲོགས་མི་བྱེད་ན་ལྔ་རིག་པའི་པཎྜི་ཏ་གཅིག་ཡིན་ཀྱང་ཕྱི་རོལ་པ་ཡིན་གསུང༌།
ཡང་བྱང་ཆུབ་ཏུ་སེམས་བསྐྱེད་ན་དཀོན་མཆོག་གསུམ་གྱི་བསྟན་པ་སྐྱོང་བའི་ཆེད་དུ་བྱེད་ན་མི་དགེ་བ་བྱེད་ཀྱང་དགེ་བའམ་ནང་པར་ཆུད་དེ། ལྟ་བ་དཀོན་མཆོག་གསུམ་ཏུ་སོང་བས་སོ། ། དེའི་ཕྱིར་ན་སྡོམ་པ་མཐའ་དག་གི་རྟེན་དུ་སྐྱབས་སུ་འགྲོ་བ་འགྲོ་དགོས་པའི་གནད་ཀ་ཡང་དེ་ཡིན་གསུང༌། ཡང་བྱང་ཆུབ་ཏུ་སེམས་བསྐྱེད་ན་མི་དགེ་བ་བདུན་གནང་ཟེར་བ་ཡང་ཡོད་དེ། འདི་ཡང་ལུང་དེད་དཔོན་སྙིང་རྗེ་ཆེན་པོས་ཚོང་པ་མི་ནག་མདུང་ཐུང་ཅན་བསད་པས་བསྐལ་པ་འབུམ་འཁོར་བ་ལས་ཕྱིར་བསྙིལ་ནས་ཐར་པ་ལ་ཉེར་སོང་ཟེར་ཏེ། འདི་གཏི་མུག་མེད་པའི་དགེ་བའི་རྩ་བ་ཡིན་ཏེ་དེད་དཔོན་དེ་ས་བརྒྱད་ལ་གནས་པ་ཅིས་ཀྱང་ཡིན་ཏེ། མི་ནག་པོ་དེ་བསད་པས་སེམས་ཅན་ཐམས་ཅན་བདེ་བ་དང་ལྡན་སྡུག་བསྔལ་དང་བྲལ། བླ་ན་མེད་པའི་བྱང་ཆུབ་ཐོབ་པའི་ཡོན་ཏན་དང༌། ཚོང་པ་སྟོང་པོ་དེ་ཕྱིར་མི་ལྡོག་པའི་ས་ཐོབ་པ་དང་རྫོགས་པའི་བྱང་ཆུབ་ཏུ་སངས་རྒྱ་བར་ཤེས་པའི་ཤེས་རབ་ཡོད་པས། དེ་ལྟར་མཛད་པའི་ཆེ་བས་བསྐལ་པ་འབུམ་ཕྱིར་བསྙིལ་བ་ཡིན་ལ།
མི་བསད་པ་རང་གིས་ཕྱིར་བསྙིལ་བ་མིན་གསུང༌། ཡང་དེད་དཔོན་ཐབས་ལ་མཁས་པ་དེ་སྤྲུལ་པ་ཡིན་ནམ་རང་རྒྱུད་ཡིན་ཤེས་དགོས་གསུང༌། དེ་ཚེ་གང་ཡང་མེད་པར་བསམ་པ་དགེ་བའམ་བྱང་སེམས་ཀྱི་རྗེས་སུ་འབྲངས་ནས་མི་དགེ་བ་སྡིག་པ་དེ་ལྟ་བུ་སྤྱད་པས། གཞན་ལ་ཉེས་པ་དང་སྡུག་བསྔལ་དཔག་ཏུ་མེད་པ་འབྱུང་བས་འདི་ཇི་ལྟར་ཡིན་མི་ཤེས་གསུང༌། ཡང་ཆགས་སྡང་དང་རང་གི་བསམ་པ་ལ་དྲིས་པས་མི་འདུག་ཀྱང་གཞན་དོན་རླབས་པོ་ཆེ་དེ་ལྟར་འགྱུར་མི་འགྱུར་ངོ་མི་ཤེས་པས་སྡིག་པ་མཐའ་དག་སྤང་གསུང༌། དེས་ན་སྐྱབས་འགྲོ་དང་སེམས་བསྐྱེད་ཀྱིས་ཟིན་པའི་དངོས་པོ་སྡིག་པ་ཡང་དགེ་ན་གཞན་ལྟ་ཅི་སྨོས་ཏེ་མི་སྤང་ཞིང་དགེ་བ་བསྒོམ་གསུང༌། དེ་ལ་ཞིང་བསམ་པ་དངོས་པོ་གསུམ་གྱི་རྟེན་འབྲེལ་ཡིན་ཏེ། འཕགས་པའི་ཞིང་དང་སེམས་ཅན་གྱི་ཞིང་གཉིས་ཡིན་ཏེ། སེམས་ཅན་ཐམས་ཅད་ཀྱི་དོན་དུ་ཤ་གཟུག་རང་ཟ་བ་ཡིན་ཏེ། རང་གི་དུས་གསུམ་དུ་བསགས་ཤིང་ཡོད་པའི་དགེ་བ་ཐམས་ཅད་ཞིང་གཉིས་པོ་ལ་ཕུལ་ནས་བྱང་ཆུབ་ཏུ་བསྔོ་བ་ཡིན་ཏེ་ཅི་བྱེད་གཞན་དོན་དུ་མི་བྱེད་པ་ལ་བྱང་ཆུབ་སེམས་དཔའ་སུས་ཟེར།
དེ་ལྟར་རང་དྲན་པས་གཞན་དྲན་ཏེ་རང་གཞན་གཉིས་ཀའི་དགེ་བ་བྱང་ཆུབ་ཏུ་བསྔོ་གསུང༌། དེ་ལྟར་བྱས་པས་ནི་བསགས་པ་ཡིན་ལ་ཡོད་པ་ནི། དེ་བཞིན་གཤེགས་པའི་སྙིང་པོའི་མདོ་གསུང་བར་བཞེད་ནས་པདྨ་ངན་ནེ་མའི་ནང་ན། སངས་རྒྱས་ཀྱི་སྐུ་བཟང་པོར་སྤྲུལ་པ་ལ་འཁོར་གྱིས་རྒྱུ་མཚན་དྲིས་པས། སེམས་ཅན་ཐམས་ཅད་ཡེ་ནས་སངས་རྒྱས་ཡིན་ཏེ་སངས་རྒྱས་ལ་བཟང་ངན་མེད་པས་སྐུ་རེ་རེ་ཡིན་ལ། པདྨ་ངན་ནེ་དེ་ལྟར་ཡིན་པར་མ་གོ་བ་དེ་གློ་བུར་གྱི་དྲི་མ་ཡིན་ཏེ་དཔེ་ཡིན་གསུང༌། དེ་བཞིན་དུ་གོས་ཧྲུལ་ནང་ན་རྒྱལ་བའི་སྐུ་དང་བུད་མེད་ངན་ནེའི་ལྟོ་བ་ན་ཡང་འཁོར་ལོས་བསྒྱུར་བའི་རྒྱལ་པོ་དང་ངོ༌། ། དེ་ལྟར་རང་ལ་ཡོན་ཏན་ཐམས་ཅད་ཡོད་པར་ཤེས་པས་གཞན་མཐའ་དག་ཀྱང་དེ་ལྟར་ཡིན་ཏེ། བསགས་པ་དང་ཡོད་པ་མཐའ་དག་རྫོགས་པའི་བྱང་ཆུབ་ཏུ་བསྔོ་བ་དང༌། ཡང་རང་ལ་ནད་དང་གནོད་པ་དང་མི་མཐུན་ཕྱོགས་ཅི་བྱུང་བ་མཐའ་དག་ཀྱང་རང་ལ་ཡོད་པ་བཞིན་གཞན་མཐའ་དག་ཀྱང་དེ་འདྲ་བས་བདག་གིས་འདིས་དག་པར་གྱུར་ཅིག་པའི་ལམ་དུ་གཏང་གསུང༌།། །།
༦༣༨༽ ༄། །དུག་གསུམ་གྱི་གཉེན་པོ་ཇི་ལྟར་བསྒོམ་ཚུལ་སོགས་བསྟན་པ།། ཡང་སྒོམ་མ་བཏབ་པ་རྣམས་གྱེས་གསུང་ནས། འོ་སྐོལ་སེམས་ཅན་ཐམས་ཅད་ལ་གཤིས་ཀྱི་དབང་པོ་རྣམ་པ་ལྔ་དང་ཡུལ་ལྔ་ཡོད་པ་མ་ལགས་སམ། གྲོས་འདྲི་བ་ལགས། དེ་ཡོད་ན་མིག་གིས་གཟུགས་བཟང་བ་ལ་ཆགས། ངན་པ་ལ་སྡང༌། དེ་བཞིན་དུ་རྣ་བས་སྒྲ་བསྟོད་པ་ལ་དགའ། སྨད་པ་ལ་མི་དགའ་སྟེ། དྲི་རོ་རེག་བྱ་ལ་སོགས་ཆགས་སྡང་འབའ་ཞིག་སྐྱེ་བ་ཡིན་ཏེ།
དེ་ཕྱག་རྒྱ་ཆེན་པོ་དེ་ཅིར་ཡང་གྲུབ་པ་མེད་པ་མ་ཡིན་ནམ། དེ་ལྟར་ཆགས་སྡང་གཉིས་སུ་འཛིན་པ་གཏི་མུག་ཡིན་ཏེ། དང་པོར་ཆགས་པ་སྤོང་དགོས་པས། འདོད་ཆགས་འདོད་ཆགས་དང་བྲལ་བས་སེམས་རྣམ་པར་གྲོལ་ཞེས་པས། ཆགས་པའི་གཉེན་པོར་བྲལ་བ་བསྒོམ། སྡང་བའི་གཉེན་པོར་བྱམས་པ་བསྒོམ། གཏི་མུག་གི་གཉེན་པོར་རྟེན་འབྲེལ་ལམ་འོད་གསལ་བསྒོམ་སྟེ། ཐེག་པ་ཐུན་མོང་བ་གཉེན་པོ་བསྒོམ་པ་དེ་ཡིན་ཏེ། མི་སྡུག་པའམ་གང་ཡང་འདྲ་སྟེ་ཆགས་པ་ཞི་བར་གྱུར་ན་གང་ཡང་འདྲ་སྟེ། མི་གསོད་པ་ལ་ཁུ་ཚུར་དང་གསེར་གྱིས་ཁ་བཀང་ཡང་འདྲ་གསུང༌།
དེ་བཞིན་དུ་སྡང་བ་དང་ཞེ་སྡང་ཁྲུག་ཙེར་སྐྱེས་པ་དེ་ཉོན་མོངས་པ། འདི་བསད་དགོས་སྙམ་པ་དེ་ཡིད་ཀྱི་ལས། སོད་རྒྱོབ་ཅེས་པ་ངག་གི་ལས། མཚོན་བསྣུན་པ་ལུས་ཀྱི་ལས་ཡིན་ཏེ། ལས་ཀྱི་འབྲས་བུ་རྣམ་པར་སྨིན་པ་ཡིན་ནོ། ། ཆགས་པ་ཅན་གྱིས་ཀྱང་ཟས་ཀྱི་རོ། གསེར་ལ་སོགས་པ་ལ་ནོམ་མྱུག་སྙིང་གར་ཏུག་ཏུག་བྱེད་པ་ལ་སོགས་ཉོན་མོངས་ལས་རྣམ་སྨིན་སྔར་དང་འདྲ་བས་རིན་པོ་ཆེ་ལ་རེག་པ་བཀག་གསུང༌། ཟས་ལ་ཡང་ཆགས་པས་རེ་ཞིམ་ན་ཞེས་བྱར་མི་རུང་སྟེ། ཙུག་ཙུག་དང་ཅག་ཅག་སོགས་བཀག་གོ་གསུང༌། འདིའི་སྐབས་སུ་དཔོན་རེ་དང་ངེད་གཉིས་ལ་འབྲས་ཕྱེ་སྦྲང་དང་བསྒྲེས་པ་དྲངས་པས་རེ་ཞིམ་ཞེས་ལན་གསུམ་ཟེར་བ་ལ།
དུག་འོང་ངོ་བྱས་པས་ཨ་ཅང་འོང་ངམ་ཟེར་ཏེ། ཕྱིས་གོ་ནས་འདུག་གསུང༌། དེས་ན་མི་མཁས་པ་ཐམས་ཅད་ཀྱིས་གང་ལ་ཡང༌། ལས་ཉོན་མོངས་མཐར་ཐུག་གི་ལྟུང་བ་རེ་ཤེས་ལ། མཁས་པས་ཉོན་མོངས་སྐྱེས་པ་དང་ལམ་དུ་གཏོང་བ་ཚར་ནས་མེད་པར་བྱས་ཟིན་ནས་འོང་བས། བྱང་ཆུབ་སེམས་དཔའི་ཐེག་པས་ཆགས་པའི་ཡུལ་དེ་རོ་མི་མྱང་བར་ང་བླ་མ་དཀོན་མཆོག་ལ་འབུལ་བ་ཡིན་གསུང༌། ཐེག་པ་ཆེན་པོ་གསང་སྔགས་པ་དབང་བཞི་ལས་བུམ་དབང་ཡིན། དེ་བསྐྱེད་པའི་རིམ་པ་ཐུགས་རྗེ་ཆེན་པོ་ཡིན་ཏེ། དེ་རྣམས་ཀྱང་རིགས་ལྔའམ་དྲུག་པ་རྡོ་རྗེ་འཛིན་པ་ཆེན་པོར་བསྒོམ་པ་ཡིན་གསུང༌། དེས་ན་ཇོ་བོ་ཐུགས་རྗེ་ཆེན་པོ་སྟེ་ཡུལ་ཕ་གིར་བསྒོམ་པ་རང་དུ་བསྒོམས་པ།
བར་དེར་བསྒོམས་པ། བྱམས་སྙིང་རྗེ་བྱང་ཆུབ་ཀྱི་སེམས། ཕྱག་རྒྱ་ཆེན་པོ་བསྒོམ་པ་གང་གིས་ཆགས་སྡང་ཞི་ཡང་འདྲ། མི་གསོད་པ་ལ་མཚོན་གང་ཡིན་ཡང་འདྲ་གསུང༌། ཉོན་མོངས་ཞི་བ་དེ་ཡིན་ཏེ་ཆགས་སྡང་གཉིས་པོ་ཞི་ན་གཏི་མུག་ཀྱང་ཤུགས་ལ་ཞི་བ་ཡིན་ཏེ་དགོས་པ་ཡིན། ཆོས་ཐམས་ཅད་བདེན་པ་བཞིར་ཡང་འདུས་ཏེ་ལམ་མཐར་ཐུག་འགོག་པ་སངས་རྒྱས་ཡིན་ཏེ། དགྱེས་མཛད་ལས་ཀྱང་བདེན་བཞིར་གསུངས་ཏེ། ཐེག་པ་གཅིག་ཆོས་ཀྱི་འཁོར་ལོར་གཅིག་སྟེ། འོ་ན་ཡུལ་ཝཱ་ར་ཎཱ་སི་རི་དྭགས་ལྷུང་བའི་གནས་དེར། བདེན་པ་བཞིའི་ཆོས་ཀྱི་འཁོར་ལོ་བསྐོར་བ་དེ་རང་ལ་གཉིས་པོ་ཡང་མི་ཞེན་པ་ཡིན་གསུང༌།
དེ་ལྟར་ཉོན་མོངས་པ་ཆགས་སྡང་ཞི་བ་འདི་ལ་མིང་གི་འདོགས་ལུགས་རྒོད་བྲོ་བ་ཡོད་དེ་མི་མང་བས་བཤད་དུ་མི་བཏུབ་གསུང༌། དེ་ལྟར་ངའི་འུར་འདེད་ཀྱང་ནད་དང་སྡུག་བསྔལ་དེ་ཚོར་བ་ཡིན་པས་སྐད་ཅིག་མ་དང་པོ་ལ་ནད་དུ་འོང་སྟེ། དེ་རང་གི་ཐོག་ཏུ་བཞག་པས་ད་ལྟ་རང་ཕྱག་རྒྱ་ཆེན་པོར་འགྲོ་སྟེ། འདི་ཡང་གནས་དུས་ཀྱིས་བསྐལ་པས་ད་ལྟ་རང་གཞན་ཞིག་ཏུ་འགྲོ་བ་ཡིན་ལམ་དུ་གཏོང་བ་ལ་སོགས་སོ་གསུང༌། དེ་ཡང་ཕྱག་རྒྱ་ཆེན་པོ་གང་ཡིན་ན་ནད་ཀྱི་ཟུག་དེ་རང་ཡིན་གསུང༌། ཐེག་པ་ཆེན་པོ་གསང་སྔགས་ཀྱི་ཁྱད་པར་གྱི་ཆོས་ཉོན་མོངས་པ་ཆགས་སྡང་གཉིས་པོ་འདི་ལམ་དུ་སློང་བ་ཡིན་ཏེ། གཟུགས་སྣ་ཚོགས་ལྟ་བ་དང༌། སྒྲ་རྣམས་གྲགས་ཚད་ཉན་པ་དང༌། ཞེས་པས་ཉོན་མོངས་པའི་ཡུལ་ལྔ་ལས་སྐྱེས་པ་དེ་རྣམས་ཀྱི་རོ་མྱང་བ་ཡིན་ཏེ། དེ་དག་ཉིད་ཀྱིས་རང་གི་ནང་ན་ཡོད་པའི་དགེ་སྦྱོར་དེ་མིག་གི་སྒོར་སྟོན་ནས།
གཟུགས་སྣ་ཚོགས་དང་བསྲེས་པས་ད་ལྟ་རང་དགེ་སྦྱོར་དེར་འགྱུར་ཏེ། དེས་བག་ལ་ཉལ་གྱི་སྒྲིབ་པ་མཐའ་དག་བཀྲུས་ནས་ཉོན་མོངས་པ་དེ་ཉིད་ཡེ་ཤེས་ཆེན་པོར་འགྱུར་བ་ཡིན་ཏེ། འདིའི་སྐབས་སུ་རྣལ་འབྱོར་པ་སྤྱོད་པ་བྱེད་པ་ཡང་འདི་དང་བསྲེ་འདོད་པ་ཡིན་གསུང༌། དེས་མཐའ་དག་ལ་ཤེས་པར་བྱ་གསུང༌། ཕྱོགས་གཅིག་ནས་ཙན་དན་བྱུགས་པ་དང་མེ་མདག་གཏོར་བ་སྙམ་པའི་བཟོད་པ་ཡོད་ན་ཆོས་ཐམས་ཅད་མཉམ་པ་ཉིད་རྟོགས་པ་ཡིན་ཏེ། འདི་གཤིས་ཕྱག་རྒྱ་ཆེན་པོ་བཟང་ངན་མེད་པས་ནམ་མཁའི་རྣལ་འབྱོར་པ་ཡིན་ཏེ། འདི་ལ་བསྙེན་བཀུར་ན་མཐོང་ཆོས་འབྱུང་བ་ཡིན་ཏེ། སངས་རྒྱས་སྲས་དང་ཉན་ཐོས་རང་རྒྱལ་ལྷ་རྣམས་དང༌། ། ཞེས་པ་འདི་ལ་མཆོག་ཟེར་བ་ཡིན་ཏེ། ཡི་གེ་ཡང་བཟང་སྟེ་གཙུག་ཏོར་དཀར་མོའི་ཞད་ རྟགས་མཚན་ ཡོད་གསུང༌།
འདི་ལ་གསུང་རབ་ན་ཙན་དན་དང་སྟེ་འུར་མཉམ། དགྲ་དང་བུ། གསེར་དང་བོང་བ་མཉམ་བྱ་བ་ཡིན་ཏེ། འདི་ལ་ཙན་དན་བྱུགས་པ་དང་སྟེ་འུས་འཇོག་པ་ལ་ན་ཚ་མེད་པ་ནི་མིན་གསུང༌། དེ་ལྟར་ཉོན་མོངས་པ་ཆགས་སྡང་གཉིས་སྤངས་ནས་བསྒོམས་པས་གཏི་མུག་ཤུགས་ལས་སྤོང་སྟེ། ད་ལྟ་ང་ལ་གྲིབ་ཚན་གཅིག་གིས་གཉིད་བྲོ་ནས་ཉལ་གྲབས་བྱས་པ་ལ། མི་ལ་ཆོས་བཤད་རང་གཏི་མུག་སྤྱོད་སྙམ་ནས་དཀྱིལ་ཀྲུང་བཅས་ནས་བསྒོམས་པས་གཉིད་གར་སོང་ཆ་མེད་པས། འདི་ཡང་མི་མ་ཡིན་གདུག་པ་ཅན་གྱི་གྲིབ་ཀྱིས་གཉིད་བྲོ་བ་ཡིན་ཏེ། དེ་ཉོན་མོངས་པ་དེའི་སྔས་དང་སྟན་བཅས་ནས་ཉོན་མོངས་སྤྱད་ན་ཀླུ་གདོན་གྱི་དབང་དུ་འགྲོ་སྟེ། དེ་ལས་རྒྱལ་བས་ཁྱེད་ཐམས་ཅད་ཀྱིས་ཀྱང་ང་ལ་གསོལ་བ་བཏབ་པ་ཀླུ་ཐམས་ཅད་ལས་ཐར་གྲོལ་ཏེ་གདོན་གསུམ་པོ་མཐའ་དག་ཀྱང་དེ་དང་འདྲ་གསུང༌།
ཡང་གསང་སྙམ་སྟེ་ཤོད་པ་ཐོང༌། ཉོན་མོངས་པ་ཞེ་སྡང་མ་སྐྱེས་པ་དེ་ལ་ཕྱག་རྒྱ་ཆེན་པོ་ཟེར་བ་ཡིན་ཏེ། དེ་ལས་གཞན་དུ་བཙལ་ན་ཉེས་པ་ཆེན་པོ་འབྱུང་གསུང༌། ཞེ་སྡང་གིས་སྟོང་པའི་སྟོང་པ་ཉིད་ཟེར་བ་ཡིན་ཏེ་ང་ལ་ཡང་ཞག་བཅུར་ཉོན་མོངས་པ་མ་སྐྱེས། ཟླ་བ་རེ་གཉིས་ནས་ལོའི་བར་རམ་ལོ་བཅུར་མི་སྐྱེ་བ་ཡང་ཡོད་དེ། མི་རྒྱུད་བཟང་བྱ་བ་ཡིན་ཏེ་ཉོན་མོངས་པ་མཐའ་དག་ཀྱང་དེ་དང་འདྲ་སྟེ། ཞེ་སྡང་སྐྱེ་བ་ཤིན་ཏུ་དཀའ་སྟེ་མི་ཞེ་སྡང་ཅན་ཞིག་ལ་དྲིས་པས་ལན་གཅིག་སྐྱེ་མྱོང༌། ཕ་གསོད་མཁན་དང་འཕྲད་པས་ས་གཞི་དམར་པོར་སོང་ཟེར་གསུང༌། དེས་མི་མཁས་པ་དང་གདམས་ངག་མེད་པས་ཉོན་མོངས་པ་མ་སྐྱེས་པའི་དུས་ན་གཉེན་པོ་བསྟེན། དགོས་དུས་ན་མེད་དེ་ཕྱར་བ་བལ་སྐུད་ཀྱིས་དྲུབས་པ་འདྲ་སྟེ་དོགས་སར་འདྲལ་གསུང༌།
ཉོན་མོངས་པ་མེད་པ་དེ་ལས་གཞན་དུ་མི་བཙལ་གསུང༌། འདི་ལ་རྩོལ་བ་བྱས་ན་ཉེས་པ་དཔག་ཏུ་མེད་དེ་ཨརྻ་རྣ་བ་བྱེ་བ་རིའི་གཏམ་རྒྱུད་ཀྱང་གསུང༌། ཡང་ན་ལམ་དུ་བཏང་བས་གནས་དུས་ཀྱིས་བསྐལ་ཏེ་ཆགས་སྡང་རྨོངས་གསུམ་གྱིས་རླུང་མཁྲིས་བད་ཀན་བསྐྱེད་པའི་རྒྱུ་ཡིན་ནམ་མིན། དེ་གསུམ་ཅིས་ཀྱང་ཡོད་ཟེར་ན་འཁོར་ལོས་བསྒྱུར་བའི་རྒྱལ་པོ་ལ་མི་གདའ་བ་གསུང༌། སྨན་པས་ཕྱིའི་འབྱུང་བ་སྙོམས་པ་ཡིན། རྩ་རླུང་བསྒོམས་པས་དེའི་ཚ་དྲང་སྙོམས། རྣལ་འབྱོར་པས་བསམ་པ་སྙོམས་པ་ཡིན་ཏེ་དེད་དཔོན་མཛའ་བོའི་བུ་མོ་གཏམ་རྒྱུད་བརྗོད་པར་འདུག་གསུང༌། འདི་གསུམ་གྱིས་བྲལ་བའི་ཡོན་ཏན་ཡང་ནང་དུ་ཆགས་པ་ཇི་ལྟར་ཟད་པ་དང༌། ཕྱིའི་ལོངས་སྤྱོད་ལྷའི་བུ་མོ་མང་པོས་བསྙེན་བཀུར་བ་དང༌། ནང་དུ་ཞེ་སྡང་ཟད་པས་ལྷ་འདྲེ་གཏུམ་པོ་ཐམས་ཅད་དབང་དུ་འདུ་བ་དང༌།
ནང་དུ་གཏི་མུག་ཟད་པས་མི་གཟུང་འཛིན་ཅན་ཐམས་ཅད་དབང་དུ་འདུ་བ་ལ་སོགས་འབྱུང་སྟེ་བྲལ་བའི་རྣམ་སྨིན་གཉིས་ཀ་འབྱུང་གསུང༌། ཞེ་སྡང་མ་སྐྱེས་པ་དེའི་ངོས་ནས་སྐྱེ་མེད་ཡིན་གསུང༌། དེའི་ཕྱི་ཉིན་སྔོན་མའི་དོན་སྐྱར་བ་ལ། ང་འདི་ལྟར་མཆི་བས་ཕྱོགས་བཅུ་དུས་གསུམ་ན་བཞུགས་པའི་སངས་རྒྱས་ཀྱི་ཆོས་གང་ཡིན་ན་ཆགས་སྡང་རྨོངས་གསུམ་སྤོང་བ་ཡིན་ཏེ། དེའི་ནང་ནས་ཀྱང་གཙོར་གཏི་མུག་སྤོང་སྟེ་གཉིས་པོ་ཡང་དེའི་བྱེ་བྲག་ཡིན་གསུང༌། དེ་གང་ཡིན་ན་སེམས་ཅན་གདོད་ནས་སངས་རྒྱས་ཡིན་པ་ལ་དེ་ལྟར་མ་ཤེས་པས་གཏི་མུག་ཡིན་གསུང༌། དེ་ལྟར་ཡང་སེམས་ཅན་ཐམས་ཅད་ལ་བྱང་ཆུབ་ཀྱི་སྙིང་པོ་རང་བཞིན་རྣམ་དག་དང་དེ་བཞིན་ཉིད་ཡོད་ཅེས་པ་ལ། ཐོས་བསམ་པ་ཀུན་ནི་སེམས་ཅན་གྱི་དུས་ན་ཀུན་གཞི། ཐབས་ལམ་བསྒོམ་པའི་དུས་ན་དེ་བཞིན་ཉིད། སངས་རྒྱས་པའི་དུས་ན་ཆོས་སྐུ་ཟེར་བ་ཡིན།
ཀུ་སཱ་ལི་ཀུན་ཆོས་སྐུ་ད་ལྟ་རང་ཡིན་ཟེར་ཏེ་སྙིང་རྗེ་གསུང༌།། །། ༦༣༩༽ ༄། །སློབ་དཔོན་ཆེན་པོ་ས་ར་ཧའི་སྤྱོད་ཆེན་བརྒྱད་ཀྱི་དོན་གནད།། ན་མོ་རཏྣ་གུ་རུ། ཡང་རྗེ་རིན་པོ་ཆེའི་ཞལ་ནས་སློབ་དཔོན་བྲམ་ཟེ་ཆེན་པོ་ས་ར་ཧ་བྱ་བ་སློབ་དཔོན་ཀླུ་སྒྲུབ་ཀྱི་མཁན་པོ། མཆོད་རྟེན་གྱི་དྲུང་དུ་སེམས་ཐག་བཅད་པའི་མན་ངག་བསྟན་པས་གྲོལ་བ་དེའི་སྤྱོད་ཆེན་རྣམ་པ་བརྒྱད་བྱ་བ་བཤད་ན། དང་པོ་འབྲེལ་ཞིག་དགོས་ཏེ་བླ་མ་རིན་པོ་ཆེའི་ཞལ་ནས། ལྟ་བ་བལྟ་བྱ་ལྟ་བྱེད་ཐམས་ཅད་དང་བྲལ་བ། ། སྒོམ་པ་ཉམས་མྱོང་ཐམས་ཅད་བྲལ་བ། ། སྤྱོད་པ་བླང་དོར་ཐམས་ཅད་དང་བྲལ་བ།
འབྲས་བུ་རེ་དོགས་ཐམས་ཅད་དང་བྲལ་བ་བྱ་བ་དང་འབྲེལ་གསུང༌། དེ་ལ་མུ་སྟེགས་རྟག་ཆད་ནས་དབུ་མའི་བར་གྱི་ལྟ་བ་ཐམས་ཅད་བློས་བྱས་པའི་གཟུང་འཛིན་ཞིག་ཡིན་ཏེ། གྲུབ་མཐའ་སོ་སོའི་ལྟ་བ་དེ་ངས་ཐོས་པ་མ་བྱས་པས་མི་ཤེས། འགག་ལ་མཁས་པས་འཁོར་འདས་ཀྱི་ཆོས་ཐམས་ཅད་རང་གི་སེམས་དེ་སྤྲོས་པའི་མཐའ་བརྒྱད་དང་བྲལ་བ་ཡིན་བྱ་བ་དང་ཆོས་ཀྱི་སྐུ་སྤྲོས་པ་ཐམས་ཅད་དང་བྲལ་བ་ཆོས་ཀྱི་དབྱིངས་ཀྱི་ཡུལ་དེ་ལ་ཡུལ་ཅན་རིག་པས་དེའི་ཐོག་ཏུ་འཇོག་པ་དེ་ལ་གཟུང་འཛིན་ཟེར་བས། དེས་བློས་བྱས་པའམ་སེམས་ཡིན་ཏེ་བྱས་པ་ལ་མི་རྟག་པས་ཁྱབ་པའི་ཆོས་ཡིན་གསུང༌། མཁས་པ་པཎྚི་ཏ་ལྟ་ཐོག་ནས་སྒོམ་ཚོལ་ཏེ་སྤྲོས་པ་བཅད་ནས་དེའི་སྟེང་དུ་བསྒོམ་པ་ཡིན་ཏེ། རྫོགས་ཆེན། ཞི་བྱེད། དབུ་མ་ཆེན་པོ། ཕྱག་རྒྱ་ཆེན་པོ་ལ་སོགས་གང་ལྟར་བྱས་པའི་བཟང་བ་ཞིག་ཡིན་ནས་ངོམས་ཀྱང༌།
རྣལ་འབྱོར་པ་ཀུ་སཱ་ལི་པ་བསྒོམ་ཐོག་ནས་ལྟ་བ་ཚོལ་བ་བྱ་བ་དང་པོ་ཉམས་བདེ་གསལ་མི་རྟོག་པ་ལྟ་བུ་གཅིག་ལ་བརྟེན་ནས་རང་བྱུང་ལྷན་ཅིག་སྐྱེས་པའི་ཡེ་ཤེས་དེ་རྟོགས་པ་དེ་ཁོ་ཅིར་ཡང་མི་བྱེད་དེ། དཔེར་ན་ཐོས་བསམ་པའི་ལྟ་བ་དེ་ཡིད་བཞིན་གྱི་ནོར་བུ་དབང་གི་རྒྱལ་པོའི་རྒྱུས་ཡོད་པ་ལ་འཆིང་བུའམ་དོ་ལོ་བསྟན་པ་དང་འདྲ་སྟེ། ཁོས་ཞེ་ཁྲེལ་གསུང༌། དེ་ལྟར་སྒོམ་པ་ཉམས་མྱོང་ཐམས་ཅད་དང་བྲལ་བ་ཡིན་ཏེ། ཡང་ཕ་རྒྱུད་ཐམས་ཅད་གསལ་སྟོང་ཞིག་ལ་འདི་འོད་གསལ་ཡིན་ཟེར། མ་རྒྱུད་ཐམས་ཅད་ཀྱི་བརྗོད་བྱ་བདེ་སྟོང་ཟེར། ཆོས་སྤྱིའི་ཚུལ་ཐམས་ཅད་མི་རྟོག་པ་ཡིན་ཟེར་ཏེ། རྣམ་རྟོག་མ་རིག་ཆེན་པོ་སྟེ། ཞེས་པས་དེ་ཐམས་ཅད་གཟུང་འཛིན་ཡིན་མོད། གསང་འདུས་ལས་དངོས་པོ་ཐམས་ཅད་དང་བྲལ་བས།
གཟུང་དང་ཞེས་པས་དེ་ལྟར་རྣལ་འབྱོར་པ་སེམས་ཉིད་སྤྲོས་པ་ཐམས་ཅད་དང་བྲལ་བ་དེ་བསྒོམ་པ་ཡིན་ཏེ། སམ་བྷུ་ཊའམ་གུར་ལས། སེམས་བསྒོམ་པས་ནི་སངས་རྒྱས་ཏེ། ། རིན་ཆེན་སེམས་ལས་ཕྱིར་གྱུར་པའི། ། སངས་རྒྱས་མེད་ཅིང་སེམས་ཅན་མེད། ། ཅེས་པ་དང༌། བརྒྱད་སྟོང་པ་ལས་སེམས་ནི་སེམས་མ་མཆིས་པས། སེམས་ཀྱི་རང་བཞིན་ནི་འོད་གསལ་བའོ། ། བྱ་བ་དང༌། དེ་ལྟར་ལྟ་བ་དང་ཉམས་མྱོང་ཐམས་ཅད་ཀྱིས་འཁོར་བ་ཁྲག་གི་རྒྱ་མཚོར་བསྐྱེད་པར་བྱེད་དེ།
ཉམས་བདེ་གསལ་མི་རྟོག་པའི་རྒྱུ་འདི་ལས་སྐྱེ་བ་དང་གནས་འདི་ན་གནས་པ་དང༌། རྐྱེན་འདི་ལྟ་བུས་འཇིག་པ་ཤེས་ནས་བྱས་པ་དེ་ཐམས་ཅད་གཟུང་འཛིན་སྤྲོས་པ་བྱ་བ་ཡིན་ཏེ། ཕྱག་རྒྱ་ཆེན་པོ་རང་བྱུང་གི་ཡེ་ཤེས་ནི་སངས་རྒྱས་ཀྱིས་བྱས་པ་ཡང་མིན། བྱང་ཆུབ་སེམས་དཔའ་དེས་བྱས་པ་ཡང་མིན། སློབ་མ་དད་པས་བྱས་པ་ཡང་མེད། དེ་གང་ནས་བཙལ་བ་ཡང་མེད། དེ་རང་ལ་ལྷུན་གྲུབ་དུ་ཡོད་པ་ཡིན་པས། གཟུགས་ནི་གང་གིས་ཀྱང་འོངས་བ་མེད། གང་དུ་ཡང་འགྲོ་བ་མེད། གར་ཡང་གནས་པར་འགྱུར་བ་མེད་དེ།
གཟུགས་ཀྱི་རང་བཞིན་དང་ཆོས་ཉིད་ཀྱང་གང་ནས་ཀྱང་འོང་བ་མེད་དོ། ། དཔེར་ན་དབུལ་མོ་ཐག་འཚོ་བ་ལ་སོགས་པས་འཚོ་བ་ལ་རྒྱུས་ཡོད་ཀྱིས་གཏེར་བསྟན་པས་ཚོལ་ཁྲོ་དང་བྲལ་བ་ལྟ་བུ་ཡིན་ཏེ་རང་ལ་ཡོད། འདི་བྲམ་ཟེ་ཆེན་པོས་ཀྱང༌། གདོད་ནས་སྐྱེ་མེད་རང་བཞིན་ཡིན་པ་ལ། ། དེ་རིང་དཔལ་ལྡན་བླ་མས་བསྟན་པས་རྟོགས། ། ཞེས་པའོ། ། དེ་ལྟར་བལྟ་བྱ་ལྟ་བྱེད་མེད། སྒོམ་པ་ཉམས་མྱོང་ཐམས་ཅད་དང་བྲལ་བ་དེ་ལ། སྤྱོད་པ་ཡང་དེ་དང་མཐུན་པ་བླང་དོར་ཐམས་ཅད་དང་བྲལ་བ་ཡིན་ཏེ་དེ་ལ་རྣམ་པ་བརྒྱད་དེ། སེང་ཆེན་གླང་ཆེན་སྨྱོན་པ་གསུམ། །
བུང་བ་ཤ་ཟ་ག་པ་གསུམ། ། འཇའ་ཚོན་དང་ནི་ཆུ་བུར་བརྒྱད། ། འདི་བརྒྱད་ང་ཡི་སྤྱོད་པ་ཡིན། ། ཞེས་པས། བག་ཚ་བ་མེད་པ་དང༌། ཉམ་ང་བ་མེད་པ་དང༌། གཟའ་གཏད་མེད་པ། གནས་ལ་ངེས་པ་མེད་པ། གསོག་འཇོག་མེད་པ། ཐུག་ཕྲད་དུ་གསོད་པ།
རྨེ་གཙང་མེད་པ། ངོས་བཟུང་མེད་པ། སེམས་མེད་པའམ་བསམ་མེད་དོ། ། འདི་རྣམས་ཐམས་ཅད་ཀྱང་གཅིག་ཐོག་ཏུ་གཅིག་འབབ་སྟཻ། ། རྩ་བ་སེམས་བསམ་མནོ་མེད་པས་སོ་གསུང༌། དེ་ཡང་རི་དྭགས་རྒྱལ་པོ་སེང་གེ་རལ་པ་ཅན་དེ་གཅན་གཟན་སྟག་དང་གཟིག་དང་གུ་ལང་ལ་སོགས་པ་ཐམས་ཅད་ལ་བག་ཚ་བ་མེད་དེ། ཁོའི་སྐད་སྟོན་པས་ཐམས་ཅད་འཇིགས་ནས་འགྲོ་བ་ལྟར། སེམས་ཉིད་གཤིས་གཤའ་མར་རྟོགས་པའི་རྣལ་འབྱོར་པ་དེ་ལ་ཉོན་མོངས་པ་དང་རྣམ་རྟོག་ཅི་སྐྱེས་ཀྱང་ཁོ་ལ་བག་ཚ་བ་མེད་དེ། དེ་ཁོ་ན་ལ་དགག་བསྒྲུབ་མེད་པས་དཔེར་ན་ནམ་མཁའ་ལ་ཅི་ཙམ་རལ་གྲི་རྒྱབ་ཀྱང་ཁོ་མི་རྨས་པའམ། སྤྲིན་སྣ་ཚོགས་ཀྱིས་ནམ་མཁའ་ལ་དམག་དྲངས་ཀྱང་ནམ་མཁའ་རང་གི་ངང་དུ་གྲོལ།
རྣམ་རྟོག་བསམ་གྱིས་མི་ཁྱབ་པ་ཞིག་གིས་བསྒྲིབས་ནས་དམག་དྲངས་ཀྱང་སེམས་ཉིད་ཀྱི་ངང་དུ་གྲོལ་ཏེ། དེས་ན་བྱས་པ་ལ་མི་རྟག་པས་ཁྱབ་པའི་ཆོས་ཅན་ཡིན་པས། བྲམ་ཟེ་ཆེན་པོའི་ཞལ་ནས། ལོ་སྟོང་ལོན་པའི་མུན་པ་མཐུག་པོ་ཡང༌། ། སྒྲོན་མེ་སྐྱེས་མ་ཐག་གིས་སེལ་བ་ལྟར། ། དེ་བཞིན་འཁོར་བའི་བག་ཆགས་མཐུག་པོ་ཡང༌། ། རང་སེམས་རྟོགས་པས་སྐད་ཅིག་གཅིག་གིས་ཞི། ། ཞེས་དང༌། དེ་ལྟར་ཆགས་སྡང་རྨོངས་གསུམ་ཅི་བྱུང་ཡང་ཁོ་བག་མི་ཚ་སྟེ་གཉེན་པོ་གཞན་གྱིས་ཆོས་ཏེ་སྤང་གཉེན་དགག་བསྒྲུབ་མེད་དེ། ཁོ་རང་གི་ངང་དུ་བཞག་པས་རང་གྲོལ་བ་ཡིན་གསུང༌།
འོ་ན་ངན་རྟོག་དང་དེ་ཡིན་ན་བཟང་རྟོག་ཀྱང་དེ་ལྟར་རམ་སྙམ་ན་འཇོམས་ཏེ། བྱམས་སྙིང་རྗེ་ཡང་དེས་འཇོམས་པ་ཡིན་གསུང༌། ཡང་བག་ཚ་བ་མེད་དེ་ཞི་བྱེད་བཞིན་དུ་བཙན་ཐབས་སུ་གཅེར་བུར་བྱུང་ནས་བརྟུལ་ཞུགས་བྱེད་པ་དེ་མིན་ཏེ། འདིས་ཀྱང་འདྲེ་ངན་ཐུབ་པར་འདུག་པས་ངས་ཉུང་ཐུག་འཚོད་ཅིང་ཡོད་ཙམ་ན་སྙིང་མི་དགའ་བ་ལ་གཅེར་བུར་བྱུང་སྙིང་ཁར་ཏུག་ཏུག་དང་དྲག་སྔགས་བྱས་པས་སོས་གསུང༌། དེ་ལྟར་བག་ཚ་བ་མེད་པ་དེ་ཡང་བཟང་ངན་ཐམས་ཅད་རང་གི་སེམས་སུ་གོ་གསུང༌། ཡང་གླང་ཆེན་ཆང་གིས་མྱོས་པ་དེ་ལ་ཉམ་ང་བག་ཚ་མེད་དེ་སྔོ་སྐྱ་ལ་ཁྱི་གཟུགས་བྱ་བ་རྔ་མོ་མཐོང་བ་ལ་ཁྱི་གུས་མི་སླེབས་པ་འདི་འདྲ་སྟེ། རང་གི་ལྟ་བསྒོམ་དེ་སྤྲོས་པ་ཐམས་ཅད་དང་བྲལ་བ་ཁོ་རང་དུ་སོང་ཙམ་ན་གཞན་གྲུབ་མཐའ་གང་ལ་ཡང་ཁོ་ཉམ་ང་མེད་དེ། དབུ་མ་རྫོགས་ཆེན་ལ་སོགས་གང་གིས་ཀྱང་ཁོ་ལ་མི་སླེབས་གསུང༌། ཡང་ཁོ་ལ་བླ་མས་འདི་མ་ཡིན་བྱས་ཀྱང་ཁོ་ཉམ་མི་ང༌། འདི་ལ་མཚམས་མེད་ལྔ་དང་བླ་མ་དམ་པས་ཀྱང་ཁོའི་དེ་ལ་འཆོར་བ་མེད་དེ་ཁོའི་ནམ་མཁའ་ལྟར་འདུས་མ་བྱས་སུ་སོང་བས་གསུང༌།
དེ་ལྟར་ཡང་ད་ལྟ་བ་ཅུང་འདིར་འགྱུར་བ་ཡིན་པས་ད་ཚར་ཆོད་པ་གཅོད་དགོས་ཏེ། ང་འཕགས་པ་ལས་ཀྱི་སྒྲིབ་པ་རྒྱུན་གཅོད་པའི་མདོ་ལས། སྔོན་དགེ་སློང་དཔལ་སྦྱིན་བྱ་བ་མི་ཚངས་པར་སྤྱོད་པ་དང་སྲོག་གཅོད་པ་གཉིས་ཀའི་ཕམ་པ་བྱུང་བ་ཞིག་ཤིན་ཏུ་འཇིགས་ནས་ཡོད་པ་ལ་བྱང་ཆུབ་སེམས་དཔའ་འཇིགས་སྒྲོལ་བྱ་བས་སངས་རྒྱས་ཀྱི་སྐུ་མང་པོར་སྤྲུལ་ནས་དད་གུས་གྱིས་ཤིག་བྱས་པས། ང་བྱ་བ་མང་པ་ཡིན་པས་འདི་ལྟ་བུ་བྱས་ཞེས་པས་སྡུག་བསྔལ་བ་ལ། ཁྱོད་ཀྱིས་རྨི་ལམ་དུ་མི་ཚངས་པར་སྤྱད་པའམ་སྲོག་བཅད་དམ་བཅད། དེ་དང་ཉིན་པར་བྱེད་ཅི་ཡོད་ཁྱད་མི་འདུག འོ་ན་སངས་རྒྱས་ཀྱིས་རྨི་ལམ་ནི་མ་གཏོགས་སོ་ཆོས་ཐམས་ཅད་རྨི་ལམ་སྒྱུ་མ་ལྟ་བུའོ་ཞེས་པས་སྐྱེ་འགག་མེད་པར་ཐུགས་སུ་ཆུད་པས་ཕྱིར་མི་ལྡོག སྐྱེ་མེད་སྟོང་ཉིད་སྟོན་པར་མདོ་ཐམས་ཅད་ཞེས་དེ་ལྟར་བཤད་གསུང༌། ཡང་ཞེ་སྡང་ཆེན་པོ་ཞིག་སྐྱེས་ན་དེ་ལ་བསྒོམ་མེད་དམ་སྙམ་ན་ཁོ་བཟང་དུ་སོང་ནས་འདུག ཞེས་འདྲེ་བསྒོམ་ཟེར་ཏེ་དེ་ལྟར་འོང་བ་ཡིན་གསུང༌།
ཡང་སྨྱོན་པ་ལ་དྲན་པ་མེད་པས་གཟའ་གཏད་མེད་དེ་འདི་བྱ་འདི་མི་བྱ་མེད་དེ། འདི་ཡང་བག་ཆགས་ཐམས་ཅད་ཀྱིས་གསོས་བཏབ་ནས་ངས་འདི་བྱ་ཞེས་པ་མིན་ཏེ་འཕྲལ་འགྲོས་ལ་བཏང་བས་ཉེས་པ་བྱུང་ན་ཡང་དེ་ཙ་ན་བྱ་རྒྱུ་ཞིག་ཤེས་ཏེ། དེ་ལྟར་མ་ཡིན་པར་འདི་ཅིས་ཀྱང་ངའི་འདི་དགྲར་འོང་གཉེན་དུ་འོང་ཞེས་ནས་དེ་ལ་ཆགས་སྡང་གི་བག་ཆགས་གསོག་པ་ཤིན་ཏུ་ངན། དེ་མི་བྱ། ནམ་དགྲ་གཉེན་ཏུ་བྱུང་བ་དང་ཉེས་རྒྱུ་ཞིག་འབྱུང་གསུང༌། འོ་ན་སྙིང་རྗེ་ཆེན་པོའི་བག་ཆགས་སོགས་དེ་རྣམས་སྐྱེ་མེད་ཀྱི་དཔུང་པའི་ཚན་ཆེན་པོ་བྱས་ཏེ་སེམས་ཅན་ལ་ཕན་བདེ་སྔར་བས་ཀྱང་ཆེ་བ་འབྱུང་གསུང༌། ང་ལ་སློབ་དཔོན་གནས་བརྟན་ན་རེ་བྱེད་ཕན་སེམས་ཅན་དུ་འདུག་པས་ང་རང་འདི་ལྟར་བྱ་དགོས་སྙམ་པའི་མདུན་པ་འདི་སྔར་ནས་མ་བྱེད་པར་འཕྲལ་འགྲོས་སུ་ཐོང་དང་ལེགས་པ་མང་པོ་འབྱུང་ཞིག་གསུང༌། ཡང་ཆགས་སྡང་གིས་གསོས་བཏབ་ནས་འབྲི་གུང་དུ་གནས་གཞི་བྱས་ན་དགྲ་དང་མི་བདེ་བ་མང་པོ་འོང་སྟེ་བླ་མས་སྙམ་ན་ཉེ་གནས་ཀྱིས་ལན་སྙམ། ཉེ་གནས་སྙམ་ན་དགེ་འདུན་གྱིས་ལན་སྙམ་པ་འོང་སྟེ། གང་གིས་ཀྱང་མ་ལན་ཞེན་ཆགས་ཀྱི་མདུན་མས་ལན་པ་ཡིན་གསུང༌།
མི་ཉག་སྒོམ་རིང་དང་སློབ་དཔོན་ཞིག་ཆོས་གཏམ་བྱུང་བས་ང་བག་ཆགས་འཛེམ་པ་ཡིན་བྱས་པས་ངས་བག་ཆགས་ཟད་ཅི་ཐུབ་ལྟ་བ་ཡིན་ཟེར་ལོ། ། གཅེར་རྒྱུགས་བྱས་ནས་གཟའ་གཏད་མེད་པ་བྱེད་པ་དེས་མི་འོང་གསུང༌། བུང་བ་མེ་ཏོག་སྣ་ཚོགས་ཀྱི་ཁར་བབས་ཀྱང་བཅུད་དེ་འཇིབས་ནས་དེ་ལ་མ་ཞེན་པར་གཞན་དུ་འགྲོ་བ་ལྟར། གནས་གཅིག་ལ་ཞེན་པ་སྤང་སྟེ་ཡང་གཅིག་ཏུ་སོང་བས་སོམ་རེ་འབྱུང་སྟེ་བོགས་ཆེ་གསུང༌། ང་ཡང་ཁྱེད་ཀྱིས་སྤྱིལ་པོར་བཙིར་ནས་དུབ་ཙམ་ན། རྟ་འཆག་ཁའམ། མོག་པའི་རི་ལ་ཕྱིན་པས་ཁམས་སོས་ཏེ་སོ་མ་རེ་བྱུང་བས་ཁྱེད་ཀྱི་ཞབས་ཏོག་ནུས་པ་ཡིན་གསུང༌། རྗེ་མི་ལས་རྗེ་སྒམ་པོ་པ་ལ་གནས་གཅིག་ཏུ་ཐེར་ཟུག་ཏུ་མ་འདུག་ཞེས་གདམས་གསུང༌། ཤ་ཟ་སྟག་གམ་སྤྱང་ཀི་ལ་ཤ་དང་གྲང་བའི་དུས་སུ་ཅི་ཡོད་ཅིག་ཟ་བ་ལས་སང་དང་གནངས་ཀྱི་གསོག་འཇོག་མི་བྱེད་པ་ལྟར། རྣལ་འབྱོར་པ་དང་དགེ་སློང་གཉིས་འདྲ་སྟེ་ཅི་ཐོབ་པའི་བསོད་སྙོམས་བླངས་ནས་ཡང་དུར་ཁྲཽད་དམ་ཤིང་དྲུང་དུ་བསྒོམས་ཏེ།
དགེ་སློང་ཉིན་ཕྱེད་རྣལ་འབྱོར་པ་མཚན་ཕྱེད་ན་སློང་བར་འདུག་སྐད་དེ། རྒྱ་གར་དུ་མཚན་ཕྱེད་ན་སྐད་ཕྲ་ལ་རིང་བ་ཅིག་བྱུང་བས་དེ་ཅི་ཡིན་ཞེས་རྣལ་འབྱོར་པ་ཡིན་ཟེར། འབྲས་ཆན་ཕོར་གང་ཁྱེར་ནས་ཕུལ་བས་མཆུ་བཙུགས་ཏེ་གསོལ་ནས་བཞུད་པའི་ཕྱིར་དེད་ནས་ཕྱིན་པས། དུར་ཁྲོད་གཅིག་ཏུ་བཞུད་ནས་རྡོ་ལེབ་ཀྱི་སྟེང་དུ་དཀྱིལ་ཀྲུང་བཅས་ནས་འདུག་པའི་མདུན་དུ་བཏུད་པས། རྣལ་འབྱོར་པ་གཅེར་བུ་རྡོ་ལེབ་ལ་བསྟིམ་གྱིས་ཐིམ་ནས་གཅེ་སྤྱང་མང་པོའི་སྐད་འབྱིན་པས་འཇིགས་ཏེ་དེ་ནུབ་གཅིག་པུ་དད་པ་སྐྱེ་མྱོང་རྗེ་མར་པས་གསུང་སྐད་གསུང༌། ཡང་ཤ་ཟ་སེམས་ཅན་མཐོང་བ་ལ་ཚམ་ཚོམ་མེད་པར་ད་ལྟ་རང་གསོད་པ་ལྟར་རྣལ་འབྱོར་པས་ཀྱང་ཉོན་མོངས་པ་སྐྱེས་མ་ཐག་ཏུ་གསོད་གསུང༌། ཕག་པ་ལ་གཙང་རྨེ་མེད་དེ་ཅི་བྱུང་ཟ་བ་ལྟར་རྣལ་འབྱོར་པ་ཡང་ཅི་བྱུང་གི་རོ་མི་མྱང་བར་ཟ་སྟེ། འདི་བླ་མ་རང་ལ་བུ་རམ་གྱི་ཁ་ཆས་ལ་སྦྲང་རྩིའི་སྤོད་ཀ་རའི་ཡང་སྤྱམ་ཀོན་ནས་ཟ་གསུང༌། རྒྱལ་པོ་གཏུམ་པོ་རབ་སྣང་གིས་བྲམ་ཟེ་དང་དགེ་སྦྱོང་གཉིས་པོ་ལ་ཁ་ཟས་ཀྱི་སད་པས་ཉན་ཐོས་རྣམས་ཉིན་གཅིག་གི་བྱ་བ་དེས་བྱས་ཞེས་མི་རྟོག་པ་ལྟ་བུ་གསུང༌། འཇའ་ཚོན་ཁ་དོག་སྣ་ཚོགས་ཀྱང་ངོས་བཟུང་མེད།
རྣལ་འབྱོར་པ་ལ་རྟོག་པ་སྣ་ཚོགས་འདུག་པ་འདྲ་ཡང་ངོས་བཟུང་མེད། བུ་ཆུང་ལ་སེམས་མེད་བསམ་གླག་ཡིན་ཏེ་དགའ་མི་དགའ་དང་དཔྱད་མི་ཤེས་ཏེ་ལྷུག་པར་ཡོད་པ་བཞིན་དུ་རྣལ་འབྱོར་པ་ཡང་སེམས་ཀྱི་རྗེས་སུ་མི་འབྲང་སྟེ་ལྷུག་པའོ། ། དེ་ལྟར་རྣལ་འབྱོར་པ་དེ་ལ་སེམས་དང་བློ་ཟད་ནས་དེ་ལས་འདས་པའི་གནད་ཀས་སོ་གསུངས། དེས་ན་སངས་རྒྱས་ལྟ་སྒོམ་དབུ་མར་རང་བྱུང་མཐའ་གཉིས་དང་བྲལ་བ་དེ་ལ་སྤྱོད་པ་ཡང་མཐའ་གཉིས་དང་བྲལ་བ་ཅིག་སྟོན་པས་དམ་པའི་ཆོས་འདུལ་བར་མཐའ་གཉིས་བཀག་པའི་རང་འགྲོས་དེ་ཡིན་ཏེ། ཆུ་ཁྲུས་གཅིག་པུའི་དཀའ་ཐུབ་ཀྱིས་འཚང་རྒྱ་ན་མུ་སྟེགས་དཀའ་ཐུབ་དྲག་སྟེ། ཆོས་འདི་ལ་འབྲེལ་བ་ཞིག་ཡོད་པ་ཡིན་ཏེ་མེད་པར་སྦྱིན་ལེན་འདི་ལྟར་བྱས་ཀྱང་མི་ཐོབ་ཀྱི་དགོས་པ་མེད། སངས་རྒྱས་ཀྱིས་ཚུར་ཤོག་གི་བསྙེན་པ་རྫོགས་དུས་སུ་ལོ་བཅུ་གཉིས་སུ་བྱིན་ལེན་མེད་དེ་དགྲ་བཅོམ་པ་ཐོབ་པ་མང་པོ་འདུག་པ་འདི་ཕྱིས་ཀྱི་སྣང་བ་ཡིན་མོད། ཡང་རྣལ་འབྱོར་པའི་ཐོ་ཅོ་དང་བཀའ་གདམས་ཀྱི་དཀའ་ཐུབ་གཉིས་ཀ་ལ་ཆོས་ཀྱི་འབྲེལ་སོ་མེད་གསུང༌། ཡང་ཉོན་མོངས་པ་མ་སྐྱེས་པ་ལ་སྡིག་པ་མེད་པར་ཁ་མཐུན་པ་དེ་སྐྱེ་མེད་ཡིན་མོད།

དེ་ཙམ་མ་འདུལ་བ་ནས་ཀྱང་སྐྱེས་པ་དེ་ལ་སེམས་བསྐྱེད། བསྡམ་བྱ་ལུས་ངག་ཏུ་ཐོན་ན་བཤགས་པ་དེ་མ་བྱས་ན་ལྟུང་བ་ཉེས་པར་བཤད་དེ། དེ་གང་གིས་ཀྱང་སེམས་མེད་ན་ཉེས་པ་མེད་དོ། ། དོན་དམ་པའི་དགེ་སློང་ཡང་དེ་ཡིན་ཏེ། བླ་མ་རིན་པོ་ཆེའི་ཞལ་ནས་ཀྱང༌། ཆགས་སྡང་བྲལ་བའི་ལུས་ངག་དེ། ། བླང་དོར་མེད་པའི་སྤྱོད་པ་ཡིན། ། བྱ་བ་གསུངས་པས་ཆགས་སྡང་དང་བྲལ་བའི་ལུས་ངག་དེའི་ཐོག་ཏུ་ཞོག་དང་ཚུལ་ཁྲིམས་མཐའ་དག་དེས་རྫོགས་པས། སྤྱོད་པའི་སྐབས་སུ་བླང་དོར་མེད་པ་གསུངས། རེས་ཚུལ་ཁྲིམས་ཡིན་གསུང༌། དགེ་བ་བཅུ་ཡིན་གསུང་སྟེ་དོན་གོ་གཅིག་པ་ཡང་དེ་ཡིན་གསུང༌།
དེ་ལྟར་ལྟ་སྒོམ་སྤྱོད་གསུམ་སྤང་བླང་དགག་སྒྲུབ་ཐམས་ཅད་དང་བྲལ་བར་སོང་བ་དེ་ལ་ལྟ་སྒོམ་སྤྱོད་པ་གཅིག་ན་སྐུ་གསུམ་རྒྱུན་ཆད་མེད་ཀྱང་གསུང༌། འདི་སངས་རྒྱས་སྒམ་པོས་མ་མཛད། སེམས་ཅན་གླེན་པས་མ་བཅོས། གཞི་མལ་མལ་དོག་ཅམ་ཅམ་དུ་ཡོད་པ་འདི་ལ་ཁམས་གསུམ་ཡོངས་གྲོལ་ཆེན་པོའི་ཤ་ཁྲག་བྱ་བ་ཡིན་གསུང་སྟེ། སྣོད་བཅུད་ཐམས་ཅད་དེ་ལྟར་གདོད་ནས་ཡོད་དེ། འདི་ལས་རང་བྱུང་མཐའ་དག་བྲལ་བའི་ཆོས་སྐུ་བྱ་བར་བཏགས། ཡང་རྟོག་པ་སྒྲོ་བཏགས་ཀྱི་ཆོས་སྐུ་བྱ་བ་བརྟགས་ཤིང་གཏན་ལ་ཕབས་པས་རྟོགས་པ་གཅིག་ཡོད་པར་འདུག་སྟེ། ངས་ཆོས་སྐུ་དབུ་མ་གཉིས་བླ་མ་ཞང་གིས་ར་གན་གྱི་སྐུ་ཆེན་པོ་ཞིག་ཚར་གསུང༌། ཡང་འདི་ལྟ་བུ་སྤང་བླང་གཉིས་དགག་སྒྲུབ་མེད་པ་འདིའི་ཐོག་ཏུ་དུས་རྒྱུན་ཆད་མེད་པར་བསྡད་དེ། ད་རེས་རྟེན་འབྲེལ་བསྒྱུར་དགོས་པས་ཐོག་མ་མེད་པ་ནས་འཁོར་བའི་རྒྱུ་སྤང་བླང་གི་རྟོག་པ་འབའ་ཞིག་གི་ཆོས་སྤྱོད་ཞོག་ལ་ཐོངས་གསུང༌།
འོ་ན་ཇི་ལྟར་བྱ་སྙམ་ན། གང་ལ་ཡང་མི་བརྩོན་པ་དེ་ནི་བྱང་ཆུབ་སེམས་དཔས་བརྩོན། རྩོལ་བའི་བརྩོན་འགྲུས་སྨྱོ་ལྟར་རོ་གསུང༌། ཡང་དཀོན་མཆོག་བརྩེགས་པ་ནས་རྒྱལ་པོའི་བུ་བརྩོན་འགྲུས་ཆེན་པོ་བྱ་བ་ཚོང་དུས་ནས། སངས་རྒྱས་བྲིས་སྐུ་ཉོས་ནས། རི་མོ་ཡང་འདི་ལྟར་མཚན་དཔེས་བརྒྱན་ནས་མཐོང་ན་སྙམ་ནས་རི་བྲག་ཏུ་ཁྱེར་ནས་བསྒོམ་པ་ཕ་མས་མ་གནང་བས། ཞག་དྲུག་ཁ་འཚོས་བདུན་པ་ལ་བཏང་བས་རི་བྲག་ཏུ་བཀྲམ་ནས་བལྟས་པས། སྐུ་དེ་མི་བསམ་མི་རྟོག མི་དཔྱོད་པར་མི་སྨྲ་བར་འདུག་པ་ལ། རང་ལ་བལྟས་པས་ཀྱང་གཤིས་དེ་ལྟར་འདུག་པས།
རི་བྲག་ཀྱི་ལྷས་བདག་ཇི་ལྟར་བར་ཆོས་ཐམས་ཅད་ཀྱང་དེ་ལྟར་རོ་ཞེས་སྒྲ་གྲགས་པ་དང༌། ས་དང་རྡོ་དང་ཆུ་ལ་སོགས་པ་ཐམས་ཅད་ཀྱང་དེ་ལྟར་ཐུགས་སུ་ཆུད་པས་སངས་རྒྱས་ཀྱིས་ལུང་བསྟན་ནས་འཁོར་འདས་ཀྱི་ཆོས་ཐམས་ཅད་ཀྱང་དེ་ལྟར་རོ་ཞེས་པའི་ངང་ལ་ཞག་བདུན་བཞུགས་པས་བྱང་ཆུབ་སེམས་དཔའ་མངོན་ཤེས་དྲུག་ཐོབ་ནས། གྲོང་ཁྱེར་དུ་བྱོན་ནས་སེམས་ཅན་མང་པོ་སྨིན་གྲོལ་མཛད་གསུང༌། ཡང་ཤུད་བུ་སེར་སྐྱ་བྱ་བ་ཆུ་སྲིན་གྱི་རིགས་ཅིག་ལ་སངས་རྒྱས་ཀྱིས། འདུས་བྱས་ཐམས་ཅད་མི་རྟག་པ། ། ཟག་བཅས་ཐམས་ཅད་སྡུག་བསྔལ་བ། ། ཆོས་རྣམས་ཐམས་ཅད་བདག་མེད་པ། ། ཁམས་གསུམ་པ་ཐམས་ཅད་སྟོང་པས་ང་ལ་དད་པར་གྱིས་ཤིག་བྱས་པས། ཁོ་དེ་སེམས་པ་ལས་ཟས་ལ་མ་བསམས་པར་ཤི་བས། སུམ་ཅུ་རྩ་གསུམ་དུ་སྐྱེས།
སངས་རྒྱས་ལ་ཆོས་ཉན། རྒྱུན་དུ་ཞུགས་པ་ཐོབ་གསུང༌། དེ་ལྟར་སྤང་བླང་མེད་པའི་སྤྱོད་པ་ཆགས་སྡང་དང་བྲལ་བ་དེར་འདུག་པ་རྫོགས་ཆེན་བྱར་མེད་ང་ཡིན་ཏེ་བྱར་མེད་པ་བྱར་མེད་བྱེད་པ་ཡིན་གསུང༌། ཡང་རྟག་ཏུ་ངུས་སངས་རྒྱས་དེ་རྣམས་ཀྱི་འགྲོ་འོང་དྲིས་པས། གང་ནས་ཀྱང་མ་འོངས་གང་དུ་ཡང་མི་འགྲོ་བཤད་པས། ལོ་བདུན་དུ་འོང་བ་མེད་པའི་སྒོམ་དེ་ལ་སྤྱོད་ལམ་འཆག་འགྲེང་གིས་གནས་གསུང༌། རིགས་ཀྱི་བུ་ཤར་ཕྱོགས་སུ་སོང་ཤིག་དང་བྱ་བ་དེ་རྟོགས་པ་ཤར་ཕྱོགས་སུ་སོང་ཞིག་བྱ་བ་ཡིན། ནུབ་ཕྱོགས་རྟོགས་པ་ནུབ་པ་ཡིན་ཀྱང་གསུང༌། ཡང་ཆོས་ལ་ཚེགས་མེད་པར་ཚོགས་ཆོས་ལྟ་བུ་ལ་གོ་བ་ལ། དགའ་ཚོར་ཆུང་ན་ཆོས་ལ་དེ་ཙམ་དུ་མ་བྱས་པས་ཡོན་ཏན་ཀྱང་དེ་ལྟར་མི་འོང་གསུང༌།
ཆོས་ལ་དཀའ་ལས་བྱས་པས་དེ་གོ་ན་དེ་ལ་བཟང་པོར་འཛིན་པས་དེ་ཕན་ཆེ་སྟེ་དེ་གཉིས་ཀ་ལ་དགའ་བ་བྱེད་དགོས་གསུང༌། ཡང་རང་གི་ནང་དུ་ཆགས་སྡང་རྨོངས་གསུམ་གྱི་རྟོག་པ་ཡོད་པས་ཡིད་ལ་བླ་མ་འབའ་ཞིག་སེམས་ལ་འཕྲེང་བས་བླ་མ་ཆགས་སྡང་ཅན་དུ་འོང་བ་ཡིན་ཏེ་གནད་དེ་ཡིན་གསུང༌། དེ་ལྟར་སྤང་བླང་མེད་པ་དེ་ཞག་བདུན་ཙམ་དུ་བསྡད་ན་ཁྲིད་དེས་ཚར་གསུང༌།། །།
༦༤༠༽ ༄། །གེགས་སེལ་དང་དམིགས་པའི་གདམས་ངག་ཚན་གཅིག། ན་མོ་རཏྣ་གུ་རུ། ཡང་གེགས་སེལ་དང་དམིགས་པའི་གདམས་ངག་ཁག་ཅིག་བྱ་ན། དེ་ཡང་ཕོ་ལོག་ཀྱང་ཟེར། ཡོ་ལོག་གམ་སྤོས་དྲི་ཞེས་པ་གྲགས་པ་ཆེ་བའི་ནད་ཡིན་ཏེ། འདི་ལ་བཅོས་ལུགས་གཞན་དང་ཅུང་མི་འདྲ་བའི་འཁྲུལ་འཁོར་ཞིག་ཡོད་དེ།
དང་པོ་སྐྱབས་འགྲོ་སེམས་བསྐྱེད་པ་ལམ་དུ་བཏང༌། ཡི་དམ་དང་བླ་མ་བསྒོམ་པ་ལ་སོགས་བྱས་ལ། དེ་ནས་ལྟེ་འོག་ཏུ་མ་ཡེངས་པར་སེམས་གཏོད་དུ་བཅུག་ལ་དེ་ནས་མི་དེ་གན་གྱལ་དུ་ཉལ་བའི་སྟེང་དུ་བཞོན་ལ། བྲང་གི་ལྷེ་སྣ་འོག་ཕོ་བའི་ཐེར་དེ་ལ་དབུས་སུ་སོར་བཞི་ཙམ་ཞིག་བཞག་པའི་གཡས་གཡོན་དུ་ཐེབ་མོ་གཏད་པའི་ཐལ་མོ་གཞན་འཆང་པར་བཅུག་ལ། ཚུགས་ཚད་དུ་གནད་ཅིང་ཟུག་དྲག་པོར་འབྱུང་སྟེ་ཤེས་པ་ལྟེ་འོག་ཏུ་དྲག་ཏུ་གཏོད་དུ་གཞུག་ཏེ། ད་ལྟ་རང་སྐྱུགས་པའམ་བཤལ་ཏེ་དེ་ནས་བསྒོམ་ཤེས་ན་ཕྱག་རྒྱ་ཆེན་པོ་བསྒོམ་དུ་བཞུག དེ་མ་ཡིན་ན་ཤེས་པ་སོར་བཞག་པ་གལ་ཆེ་དེ་མིན་ན་སྙིང་རླུང་ཅན་དུ་འགྲོ་གསུང༌། ནད་པའི་དྲུང་དུ་འགྲོ་ན་ཡང་དང་པོ་གདན་བཤམས་པ་ལ་བསྡད། རང་གི་ཡང་ཉེ་གནས་ཀྱིས་གདན་ཁྱེར་ལ་བསྟོད་པ་ཡང་བྱ་གསུང༌། དེ་ནས་དང་པོ་ནད་དེ་ཚ་གྲང་ངོ་ཤེས་དགོས།
དེ་མ་ཤེས་ན་ནད་གྲང་བ་ལ་ག་པུར་བཏང་བ་དང་འདྲ་གསུང༌། དེ་ནས་ནད་པ་སྙོམས་ཆུང་ན་སྐྱབས་འགྲོ་ཁྱད་པར་ཅན་ལ་ངག་ཏུ་མི་ཐོན་ཐབས་མེད་པས་འདི་དག་རང་གིས་འགྲུབ་པ་ཡིན་གསུང༌། དེ་ནས་ཤེད་དང་སྦྱར་ལ་དགེ་བསྙེན་ཀྱང་འཆི་ན་གཏན་ཁྲིམས་ལྔ་འབོགས་དགོས། དེ་ནས་བྱང་ཆུབ་ཏུ་སེམས་བསྐྱེད། ཡང་ཇོ་བོ་ཐུགས་རྗེ་ཆེན་པོས་སེམས་ཅན་གྱི་སྡུག་བསྔལ་དང་ངན་སོང་ལས་སྐྱོབ་པར་ཐུགས་དམ་དུ་བཞེས་པས་མི་ནག་ཡིན་ཀྱང་བསྒོམ་ཞིག་གདབ། དེ་ནས་བླ་མ་དམ་པའི་མོས་གུས་ལ་སོགས་རིམ་པ་བཞིན་དུ་བྱས་ལ། དེ་ནས་དམིགས་པའི་དངོས་གཞི་འཁྲུལ་འཁོར་རམ་རླུང་གི་མན་ངག་གམ་ཟངས་ཚགས་སམ་གང་ཡང་རུང་བ་དེ་ལ་བཅུན། བཅུན་པས་ནད་ཀྱི་ཟུག་དང་དམིགས་པ་དེས་བཏུན་ཀྱིས་སོང་བ་ཞིག་འོང་སྟེ་གལ་ཆེ་གསུང༌། འགྲོ་བ་ཀུན་གྱི་བདེ་སྐྱིད་ཆོས་རྣམས་ཇི་སྙེད་པ། དེ་ཀུན་ཤེས་རབ་ཕ་རོལ་ཕྱིན་པ་མཆོག་ལས་བྱུང༌། །
ཞེས་པའི་དོན་ཡིན་གསུང༌།། །། ༦༤༡༽ ༄། །བླ་མའི་ཞབས་རྗེས་རྟེན་རྣམས་ཀྱི་ནང་ནས་མཆོག་ཏུ་གྱུར་པ་ཡིན་ཚུལ།། ཡང་ཞབས་རྗེས་འདི་རྟེན་རྣམས་ཀྱི་ནང་ནས་མཆོག་ཏུ་གྱུར་པ་ཡིན་ཏེ། དུས་གསུམ་གྱི་སངས་རྒྱས་ཐམས་ཅད་གཅིག་ཏུ་གྱུར་པ་དེ་བླ་མ་རྡོ་རྗེ་འཛིན་པ་ཆེན་པོ་བྱ་བ་ཡིན་ཏེ། དེའི་མིང་དྲུག་པ་རྡོ་རྗེ་འཛིན་པ་ཆེན་པོ་བྱ་བ་ཡིན་ཏེ། དེའི་སྐུའི་དམན་ཤོས་ཞབས་ཡིན་ཏེ་དེ་རང་གི་སྤྱི་བོར་བླངས་ནས་དད་གུས་བྱས་པས་སྐུའི་བྱིན་རླབས་ཐམས་ཅད་བུམ་ཆུ་གང་བྱོར་འབྱུང་བ་དང༌། གསུང་གི་ལམ་གྱི་རིམ་པ་དང༌། ཐུགས་ཀྱི་སྟོང་ཉིད་རྡོ་རྗེ་སྟེ། མཁྱེན་པ་གཉིས་པོ་མཐའ་དག་ཆུ་གང་བྱོར་འབྱུང་སྟེ།
དེ་ཡང་དང་པོ་བླ་མ་དེ་ལ་སངས་རྒྱས་ཀྱི་ངེས་པའི་ཤེས་པ་སྐྱེས་པ་ཞིག་དགོས་ཏེ་དེ་ཡོད་ན་དེ་ཞབས་རྗེས་སུ་འོང་ལ། དེ་མེད་པར་དགེ་བཤེས་སུ་མཐོང་ན་དགེ་བཤེས་སུ་འོང་ལ། ཞེ་སྡང་ཅན་དུ་ཤེས་ན་རྒྱལ་འགོང༌། ཆགས་པ་ཅན་དུ་ཤེས་ན་བསེན་མོ། གཏི་མུག་ཅན་ནམ་ཆོས་མི་ཤེས་སྙམ་ན་དུད་འགྲོའི་རྗེས་སུ་འོང་སྟེ། སྦྲུལ་ནག་གཉའ་ཤིང་ཙམ་དུ་སོང་ནས་ཟེར་འོང་གསུང༌། ཐ་མ་ཡང་དཔལ་ཆེན་གྱི་གནམ་ཡོལ་བཞིན་དུ། བར་དེར་སངས་རྒྱས་ཀྱི་འདུ་ཤེས་བཞག་ལ་གཉིས་ཀར་གྱིས་བསྒོམས་པར་སོང་ནས་ཡོན་ཏན་མང་པོ་འབྱུང་བ་ཞིག་ཏུ་གྱུར་ཏེ། བླ་མ་ཀུན་ཀྱང་འདིའི་དུས་ཚོད་ཀྱང་ཞབས་རྗེས་བསྡད་མི་དགོས་པར་ཕྱོགས་བཅུ་ཐམས་ཅད་དུ་གྲགས་པ། དཔེ་དགེ་བཤེས་རྨ་འབྲོ་ཡིན་ཟེར་བས་འདམ་དུ་ཞབས་རྗེས་ཞིག་བྱིན་པས་ཇོ་བོ་ཀུན་གྲགས་དེས་སྤྱི་བོར་བཞག་ནས།
ང་རྒྱལ་པོ་ཡིན་ཏེ་དད་གུས་མ་མཇལ་བ་ནས་བྱས་ཟེར་བ་ལྟ་བུ་ཡིན་གསུང༌། ལར་ཞབས་རྗེས་བསྟན་བཅོས་སྐུ་འབག་སྔས་པ་འདི་འཚང་ཡིན་གསུང༌། བླ་མ་སློབ་མ་གཉིས་ཀར་གྱིས་དུས་གསུམ་གྱི་སངས་རྒྱས་དང་བྱང་ཆུབ་སེམས་དཔའ་བླ་མ་བརྒྱུད་པ་ཐམས་ཅད་བླ་མ་དེ་ལ་བསྟིམ། རྡོ་རྗེ་འཛིན་པ་རང་ཉིད་གསལ་བར་བསྒོམས་ནས་དགེ་སྦྱོར་གྱི་རྟེན་འབྲེལ་འགྲིགས་པ་དང་བར་དེར་བྱིན་རླབས་ཅན་འོང་སྟེ། རབ་གནས་ཀྱང་དེ་རང་གི་བློ་དགེ་སྦྱོར་ལ་འགྲོ་དུས་དེར་བྱས་ནས་བཞག་པས་ཆོག་སྟེ་ཁོང་དང་འཇུག་པ་བསྟུན་མི་དགོས། རྣལ་འབྱོར་པའི་ལས་བྱ་བ་མཐོ་དམན་ཡིན་ཏེ་ཕལ་ཆེར་ཁོང་དང་འཇུག་པ་བསྟུན་དགོས་པ་འོང་སྟེ། དེ་རང་གི་དགེ་སྦྱོར་ལ་མི་འགྲོ་ན་མི་བྱེད་པ་ཞིག་དགོས་གསུང༌། བར་སྐབས་དེའི་རྟེན་འབྲེལ་བཟང་པོ་ཞིག་འགྲིགས་པ་དེ་མེད་ན་ཕྱར་བ་བལ་སྐུད་ཀྱིས་དྲུབས་པ་དང་འདྲ་སྟེ། བལ་ལོར་སྙིང་དང་མཁན་སློབ་ཀྱི་སྐུད་པ་བྱས་ཀྱང་དགོས་སུ་རལ་ནས་འགྲོ་གསུང་སྟེ། སྔར་ཙ་ན་རྒྱུད་བཟང་པོ་དང་བསྐྱེད་རྫོགས་བརྟན་པོ་ཡོད་ཀྱང་འདི་མེད་ན་མི་འབྱུང་བས།
རབ་གནས་སྦྱིན་བསྲེག་ཞབས་རྗེས་དབང་སེམས་བསྐྱེད་ཐམས་ཅད་ལ་བར་འདི་རང་དུ་གནམ་ཡོལ་གྱི་རྟེན་འབྲེལ་འདི་གལ་ཆེ་སྟེ་གསུང༌། དེ་ཡང་བླ་མའི་ཞབས་རྗེན་པ་ལ་དྲི་བཟང་དང་བཅས་པ་དེ་རང་བཟང་བ་ཡིན། གསེར་དང་བ་བླ་མི་དགོས། ཞབས་རྗེས་རང་ལྷར་མ་ཤེས་ན་བ་བླ་ལ་ལྷ་མི་ཉན་གསུང༌། གསེར་བཞིའམ་གཅིག་ལ་ཡང་དད་གུས་མི་འོང་གསུང༌། འདི་ཡང་ངས་ཕག་མོ་གྲུའི་གཟིམ་སྤྱིལ་ཟབ་ཆེན་གྱིས་གཡོག་སྙམ་པ་དང༌། དཔོན་མར་པས་ཟབ་ཡུག་ཕུལ་ཏེ་འཇག་མ་བཤུ་དགོས་པར་འདུག་སྟེ། འཇག་མ་བླ་མ་རིན་པོ་ཆེ་བཞུགས་ཙ་ན་ཡོད་པའི་གཅིག་དང་ཡང་ཟབ་ཡུག་སྟོང་མི་བསྡོ་གསུང༌། ཡང་པདྨ་ཉིས་རིམ་དང་གདུགས་ལ་དྲིལ་བུ་བརྒྱུས་ནས་འབྱུང་བ་ལྷ་མོའི་ཞལ་ཅན་ཡིན་ཏེ། གདན་བཞི་ལས་ཡུམ་ཆེན་མོ་ཤེས་རབ་ཕ་རོལ་ཏུ་ཕྱིན་པའི་ཞལ་དུ་བཤད་ནས་འདུག་པས།
དེའི་ཕྲེང་བ་དང་དར་དཔྱངས་འོད་སྐོར་གྱི་ཚུལ་དུ་པདྨ་བས་ཀྱང་དམའ་བ་སླེབས་པར་བྱས་ལ་རྟེན་བྱ་གསུང༌། རང་ཡང་ཆོས་འཆད་པ་རབ་གནས་སྦྱིན་བསྲེག་སེམས་བསྐྱེད། ཕྱག་བྱེད་པ་བྱུང་ཡང་བླ་མ་རིན་པོ་ཆེའི་ཞབས་རྗེས་བཞུགས་པ་ལ་དབུལ་ཏེ་ངེད་ལ་ནུས་པ་ཅང་མེད་གསུང༌། ཞ་དང་རྫ་དང་རྗེ་ཡང་བླ་མ་རིན་པོ་ཆེའི་ཞབས་རྗེས་ལ་འབུལ་བ་ཡིན་གསུང༌། ཡང་སྐུ་འབག་འདི་སང་ཁོང་གིས་མགོ་རྗེ་བར་འདུག་སྟེ་རྡོ་རྗེ་འཛིན་པ་སྐེ་འབྲེག་ཏུ་བཅུག་པ་ལ་དགོས་པ་མི་འདུག་གསུང༌། དེ་འབྲི་ན་ཡང་བླ་མ་ཅི་འདྲ་བ་ཞིག་མཐོང་བ་དེ་འབྲི་སྟེ་རྗེ་དམ་པ་རྒྱ་གར་གྱི་སྐུ་བྲིས་པས་འདི་འདྲ་བ་འབྲི་པས་མིན་བླ་མའི་སྐུ་དེ་མཚན་དང་དཔེ་བྱད་ཀྱིས་བརྒྱན་པ་འབྲི་དགོས་ཟེར་སྐད། ད་རེས་བླ་མ་འཕོངས་སུ་རྩ་འཇག་བཅུག ལག་ཏུ་དབྱུག་པ་བཟུང་ནས་སྤྲེའུ་ཡིན་གསུང་སྐད་ན་དེ་ཡང་འབྲིའམ་གསུང༌། བླ་མ་རིན་པོ་ཆེའི་སྐུ་བཞེངས་ནས་འཁར་བ་ཁྱེར་བ་ཞིག་གཟིགས་པ་དང་ཁོ་བོ་ད་འགྲོ་དགོས་པ་ཡིན་གསུང་ནས་ཞལ་ནག་ཏིང་གིས་སོང་སྐད་དེ་སྒྲོངས་པ་ཡིན་གསུང༌། ཡང་གཏི་མུག་གི་ཞྭ།
ཞེ་སྡང་གི་འཁར་བ། འདོད་ཆགས་ཀྱི་ལྷམ་གསུམ་པོ་མི་བཀོན་པར་དབུ་རེག་དང་ཞབས་རྗེན་འབྲི་དགོས་པ་ཡིན་གསུང༌། དེ་ཡང་གདན་པདྨ་དང་སེང་གེའི་ཁྲི་ལ་སོགས་པ་ལ་ཡོན་ཏན་མང་པོ་བཤད་པ་ལྟར་འབྲི་དགོས་ཏེ། བླ་མ་ཡང་བསྟན་པའི་བདག་པོ་འདི་ངའི་བླ་མ་ཡིན་ཞེས་པའམ། དྲུག་པ་ཧེ་རུ་ཀའམ་ཐུགས་རྗེ་ཆེན་པོ་ངའི་བླ་མ་ཡིན་བྱ་བ་ཡིན་ཏེ་འབྲི་དགོས་གསུང༌། དེ་ཡང་མཚན་དང་དཔེ་བྱད་ཀྱིས་མཛེས་པ་ཤཱ་རིའི་བུའམ་ཕྱག་ན་རྡོ་རྗེས་ཞུས་པ་ལྟར་རམ། རྒྱུད་སྡེ་རྣམས་ན་བྲིས་སྐུའི་བཞེངས་ལུགས་རེ་རེ་བཞུགས་ཏེ་རྒྱན་རྣམ་པ་དྲུག་དང་སྟག་ཤམ་ལ་སོགས་ཚང་བ་དགོས་ཏེ་བླ་མ་རིན་པོ་ཆེས་མཐོང་ལུགས་ལ་གཏད་མེད་དེ། འདི་ཉམས་སུ་ལེན་དུས་ན་ལྷ་མགོ་རྡུམ་དང་ལག་རྡུམ་ཀྱང་མཐོང་དུ་འོང་སྟེ་འབྲིའམ་གསུང༌། ཡང་དུས་ཅིག་ན་ཧེ་རུ་ཀ་སྐེ་རགས་རུམ་པོ་ཞིག་བྲིས་ནས་འདི་ཟོས་པ་མཐོང་བ་ཡིན་ཟེར་བ་ལ་ངས་ལྟས་ངན་མཐོང་ཞེས་དེའི་སྟེང་དུ་ལྷ་གཞན་བཀབ་ནས་བཅོས་མང་པོ་བྱས་ཏེ་མི་རུང་བ་ཞིག་བྱུང་ཡང་བྱུང་འོང་ཀྱང་འོང་སྟེ། འདི་རྣམས་ཕ་རོལ་ཏུ་ཕྱིན་པ་དྲུག་ཡིན་ཏེ།
དེ་གང་ཉམས་ཀྱང་ཚུལ་ཁྲིམས་སྐེ་རགས་དང་སྦྱིན་པ་ལ་སོགས་ཉམས་ཏེ་སྡོམ་མེད་དུ་སོང་བ་ལས་ལྟས་ངན་པ་ཅི་ཡོད་གསུང༌། དཔེར་ན་དྲུག་སྡེས་ཉེར་དགའ་ཤ་མཚན་དང་རྟོག་པའི་འཇིགས་བྱེད་མཁས་པས་བུད་མེད་ཀུན་ལ་བསོད་སྙོམས་ཀྱི་དུས་ན་སུའི་མནའ་འམ་དེ་ཅི་འདྲ། འདི་ཤིན་ཏུ་ངན་པས་བཙོག་པ་ཡིན་ལ་སོགས་ཀྱི་སྐྱོན་བཤད་པ་དང༌། དེའི་ལུས་ལ་ཤ་མཚན་དང་རྨེ་བ་འདི་འདྲ་བ་ཡོད་ཅེས་པ་དང༌། ཡང་ཤིན་ཏུ་མཛངས་པ་བཟང་བའི་ཡོན་ཏན་བཤད་པ་དང་དེའི་ལྟེ་འོག་ན་ཤ་མཚན་དུང་འདྲ་བ་དང་དཔལ་བེའུ་འདྲ་བ་ཡོད་ཅེས་པས་ཁོང་ཁྲུས་བྱེད་དུས་སུ་ཕན་ཚུན་མཐོང་བས་དེ་ལྟར་འདུག་པས་སངས་རྒྱས་ཀྱིས་ཀྱང་བཅས་པ་མཛད་པ་དང༌། ཡང་རྒྱུད་ནས་ཀྱང་སྐྱེས་པ་བུད་མེད་ཀྱི་ཤ་མཚན་དང་རྨེ་བ་རེ་རེས་ཀྱང་ཕན་གནོད་མང་པོ་འབྱུང་ན། སངས་རྒྱས་ཀྱི་སྐུ་ལ་མཚན་དང་དཔེ་བྱད་རེ་རེས་ཀྱང་ཡོན་ཏན་མང་པོ་འབྱུང་བས། འདི་ཐམས་ཅད་ལ་ཤིན་ཏུ་རྒྱུད་སྡེའམ་བསྟན་བཅོས་མཐོང་བའི་ལྷ་བཟོ་ལ་བྲིས་ཏེ། སངས་རྒྱས་ཀྱི་གསང་བའི་གནས་སྦུབས་སུ་ནུབ་པས་བུ་མང་བའི་སྔ་བལྟས་སོ་ཞེས་པ་ངེད་ཉན་ཐོས་དང་བྱང་ཆུབ་ཀྱི་དགེ་འདུན་རྣམས་ཡིན་མོད་གསུང༌། ཡང་སངས་རྒྱས་ཀྱི་སྐུ་གཟུགས་རྣམས་ལ་སྔོན་འོད་སྐོར་མང་པོ་ཡོད་པ་ལ་ད་ལྟ་སྤུ་རིའི་ནང་ན་འདྲ་འབག་རེ་འབྲི་སྟེ།
མདོ་སྡེ་ཐམས་ཅད་ན་སངས་རྒྱས་ལ་འོད་ཟེར་གྱི་དྲ་བ་བཤད་པས་སྔོན་གྱི་ཐམས་ཅད་ལ་བདེ་ལེགས་འབྱུང་བ་ཡིན་སྙམ་གསུང༌། ཡང་ཞབས་རྗེས་ལ་ལུང་མེད་པ་ལེན་པ་འདི་བཀའ་གདམས་པ་ཀུན་གྱི་ཆོས་ཡིན་ཏེ། སྔོན་ཇོ་བོས་གསང་སྔགས་སེམས་བསྐྱེད་ཀྱི་རྗེས་སུ་ལུང་བླངས་པས་ཆོག་བྱ་བ་གསུངས་པས། དགེ་བཤེས་རྡོག་ན་བཟའ་ཕུ་རུང་ཡུལ་ཡུལ་མཛད་ཅིང་ཇོ་བོས་གནང་བ་ཚས་སོ་གསུང་སྐད། དེ་དང་འདྲ་སྟེ་རང་གིས་བླ་མ་ལ་མཉན་ཀྱང་མི་ཤེས་པར། མཉན་པས་མི་ཤེས་ཀྱི་འདི་ཡང་མི་བྱ་ལུང་གིས་དགོས་པ་མེད། ཡང་རང་ལ་ཆོས་སྤྱི་དང་བྱེ་བྲག་གི་མཚན་ཉིད་ཐམས་ཅད་ལ་ཆགས་ཐོགས་མེད་གོ་བ་ཡང་སྐྱེས། གཞན་ལ་ཕན་པ་ཆེན་པོ་མཐོང་ན་འདི་ལྟར་བྱས་པས་ཆོག་གསུང༌། ཡང་ཡུལ་དུ་མི་ནད་ཕྱུག་ནད་མི་མཐུན་པའི་ཕྱོགས་ཀྱི་ལྟས་ངན་བྱུང་དུས་སུ་ཞབས་རྗེས་བཀྲམ་ལ་གསོལ་བ་གདབ་གསུང༌། ཡང་བླ་མ་ལ་འཁོར་མང་བ་བསྙེན་བཀུར་ཆེར་སོང་ཆོས་ལྐོག་དང་ཚོགས་གཉིས་ཀར་མི་སྨར་སྙམ་ནས་དཀའ་ན་བླ་མའི་སྐྱོན་ཡིན།
སློབ་མ་དེས་བླ་མ་དེ་ལ་ཡོན་ཏན་ཅི་འདུག་བལྟས་ནས་དེ་ཅི་ལོན་བྱེད་དགོས་པ་ཡིན་ཏེ། དེ་ཇི་ལྟར་བྱས་ན་སྤོགས་ཆེ་ལྟ་དགོས་གསུང༌། དེ་མིན་དཔོན་སློབ་གཉིས་ཀས་གཅིག་གིས་གཅིག་མགོ་མགྱོགས་རེས་བྱས་ཀྱང་ངན་དུ་འགྲོ་གསུང༌། དེས་ན་ད་ལྟ་བླ་མའི་བྱ་བ་དང་བྱེད་པ་ཐམས་ཅད་ཡིད་ལ་བཟུང་ལ། དེ་ཡང་གཤིན་བསྔོ་འདི་དང་གསོན་བསྔོ་གཉིས་ངའི་ཆོས་ཡིན་ཏེ། ཁྱེད་ཀྱི་འབུལ་བ་སྣ་རེ་ཡོད་ན་ཡང་ལེགས་མོད་ཀྱང་ཆོག་གསུང༌། ངེད་ཀྱི་ཟ་བསྙད་མ་ཡིན་ཀྱང་ངེད་དེ་ལ་རྟོག་པ་མི་བྱེད་ཟབ་པ་ཡིན་གསུང༌། བསྔོ་བ་འདི་སྡིག་པ་ཐམས་ཅད་དག་པར་བྱེད་པ་རྫོགས་པའི་བྱང་ཆུབ་ཏུ་སངས་རྒྱ་བ་ཡང་ཡོད་བསྔོ་བ་འདི་ཁོ་ན་ཡིན། ཁྱེད་ཀྱིས་གྱིས་དང་ཚེ་འདིར་ཡང་ཕན་བདེ་མང་པོའི་གྲོགས་བྱེད་དེ་མི་སྐྱ་ཀུན་ལ་ཡང༌། ཕོ་ལྷ་ཞང་ལྷ་སྲོག་ལྷ་ཐམས་ཅད་འདིས་བྱེད་པ་ཡིན་ཏེ།
དཔེར་ན་ཚངས་པའི་གནས་ན་དགེ་སློང་འདུན་པ་བྱ་བ་ཞིག་གིས། ལྷ་སྦྱིན་གྱི་རྫུ་འཕྲུལ་འོད་བསྲུངས་སྟོབས་བཅུ་ལྡན་ལས་མ་བྱུང་བ་རང་བསམ་གཏན་གྱི་དངོས་གཞི་བསྒོམ་པ་ལས་བྱུང་བ་ཡིན་ཞེས་བླ་མ་ཁྱད་དུ་བསད་པས་ཁོའི་རྫུ་འཕྲུལ་ཤོར་ནས་ཡོད་ཅེས་ཀུན་དགའ་བོ་ལ་སྦྲན་པ་ལྟ་བུ་ཡིན་ཏེ། རྣལ་འབྱོར་པ་ལ་ཕན་བདེ་ཐམས་ཅད་ཀྱང་གཤིན་བསྔོ་འདི་བྱས་པ་ལ་འབྱུང་གསུང༌། དེ་ཡང་ངན་སོང་སྦྱོང་རྒྱུད་ལས། ལྷའི་བུ་ནོར་བུའི་སྙིང་པོ་དྲི་མ་མེད་པ་བྱ་བ་ཞིག་ཚེ་འཕོས་པས་བརྒྱ་བྱིན་ལ་དྲིས་པས་ད་ལྟ་གང་ན་ཡོད། ལྷའི་བུ་དང་བུ་མོས་ཞུས་པས་ད་ལྟ་མནར་མེད་ན་འཚེད་ཟེར་བ་དང༌། མྱ་ངན་གྱིས་ཟུག་པས་སངས་རྒྱས་ལ་ཞུས་པས་དེ་བཞིན་གཤེགས་པ་ངན་སོང་ཐམས་ཅད་ཡོངས་སུ་སྦྱོང་བ་གཟི་བརྗིད་ཀྱི་རྒྱལ་པོ་ལ་ཕྱག་འཚལ་ལོ། ། ཞེས་གསོལ་བ་བཏབ་པས་དམྱལ་བའི་གནས་དེ་རྣམས་གཡོས་ནས་ཚེའི་དུས་བྱས་ནས་དགའ་ལྡན་དུ་སྐྱེས་པ་སངས་རྒྱས་ཀྱི་འོད་ཟེར་གྱིས་བཀུག་ནས། མདུན་དུ་བཏུད་ཅི་རིགས་པའི་ཆོས་བསྟན་པས་ཕྱིར་མི་ལྡོག་པའི་ས་ཐོབ་སྟེ་དག་པའི་ས་གསུམ་པོ་དེ་ཡིན་གསུང༌། འདི་ཤཱཀྱ་སེང་གེ་དེའི་མཚན་ཡིན་ཏེ་ངན་སོང་ཀུན་འདྲེན།
ཀུན་རིག་རྣམ་པར་སྣང་མཛད་ཟེར་ཏེ་འདི་ལ་གུས་པ་བྱས་པས་ཐར་པ་ཐོབ་པར་བཤད་གསུང༌།། །། ༦༤༢༽ ༄། །བར་དོར་གཤིན་པོའི་སྣང་ཚུལ་དང་དེ་ལ་རྒྱབ་ཆོས་བྱ་ལུགས།། ཡང་ནད་པ་འཆི་ཁ་མ་ལ་འཕོ་བ་བྱེད་པ་ལ་དང་པོ་འཕོ་བ་དགུ་པོ་དེ་གང་བྱེད་ཀྱང་གཞིར་ཉལ་ཐབས་ཀྱི་འཕོ་བ་འདི་འགྲོ་སྟེ། སངས་རྒྱས་དེས་ཅི་དང་ཅི་མཛད་པ་ཐམས་ཅད་སེམས་ཅན་ཐམས་ཅད་ལྡན་བྲལ་ཐོབ་པ་འབའ་ཞིག་གི་རྒྱུར་འགྲོ་བས། དགོངས་པ་མྱ་ངན་ལས་འདས་དུས་སུ་ཡང་སྐུའི་བཞུགས་ལུགས། དབུ་བྱང༌། རྒྱུ་བ་ཤར། ཞབས་ལྷོ། ཞལ་ནུབ་ཏུ་ཞབས་ལོང་བུ་གཉིས་རྩེགས་པ་ཤད་ཀྱིས་བརྐྱང་ལ།
ཕྱག་གཡོན་པ་ཡང་བརླ་སྟེང་དུ་ཤད་ཀྱིས་བརྐྱང༌། གཡས་ཀྱི་ཐལ་མོ་འགྲམ་པར་སྦྱར་ལ། གྲུ་མོས་ནུ་མ་མནན་ཏེ་དགུ་པོའི་དམིགས་པ་བྱ་སྟེ། ཁྱིའམ་བྱའམ་དུད་འགྲོ་དག་ལའང་བྱ་གསུང༌། ཡང་ཤི་ཟིན་ནས་བར་དོ་བདུན་ཚིགས་ཀྱི་མན་ངག་བྱ་བ་ཞག་ཕྱེད་དང་བཞིར་ཤི་བར་མི་ཤེས་པར་སྔར་བས་ཀྱང་ཉེ་དུ་ལ་ཞེན་པ་ཆེ་ཞིང༌། ལྷན་ཏུ་ཅི་བྱེད་ཀྱི་ལད་མོ་བྱེད་པས་སྡིག་པ་མི་དགེ་བ་སྲོག་གཅོད་པ་དང་དམག་འདྲེན་ལ་སོགས་བྱས་ན་ཡང༌། ཁོ་དེ་རྣམས་ལ་ཡིད་རང་བས་སྡིག་པ་དེ་རྣམས་ཅ་གེ་ཁོའི་ཐོག་ཏུ་འོང་ལ། དགེ་བ་བྱས་ན་ཡང་དེ་དང་འདྲ་སྟེ་སྟོབས་ཆེ་བས་ཕྱེད་དང་བཞི་ན་ཁོ་ཤི་བར་ཤེས་པས་དེར་དགེ་བའི་སྟོབས་དེས་ཁོ་བསྒོམ་དུ་འོང་སྟེ། ཇོ་བོ་ཐུགས་རྗེ་ཆེན་པོ་དང་བླ་མ་དང་སངས་རྒྱས་ཐམས་ཅད་ཀྱི་བྱིན་རླབས་ཐུན་མོང་མ་ཡིན་པ་ཞིག་འཇུག་པ་ཡིན་ཏེ་དགོད་རེ་བྲོ་ཞིག་ཏུ་འགྲོ་གསུང༌། དེ་ནས་བདུན་ཚོ་བདུན་གྱི་བར་དུ་ཁོ་བསྒོམ་དུ་འོང་སྟེ་དེར་འཚང་རྒྱ་བ་ལ་ཚེགས་མེད་གསུང༌།
ཡང་སྡིག་པ་བྱས་ན་ཡང་ངན་པར་འགྲོ་བ་དེ་དང་འདྲ་གསུང༌། མཚམས་མེད་ལྔ་བྱས་མིན་པ་ཐམས་ཅད་ལ་བར་དོ་དེ་ཚོ་འོང་བ་ཡིན་གསུང༌། དེ་ལྟར་འཕོ་བ་དང་བར་དོ་གཉིས་པོ་འདི་སྡིག་པོ་ཆེ་འཚང་རྒྱ་བའི་མན་ངག་ཐེག་པ་ཆེན་པོ་གསང་སྔགས་ཡིན་ཏེ་ཁྲོམ་བཤད་བྱས་ཏེ་སྤྱི་རུང་ཀྱང་ཐབས་མེད་དེ་མི་འོང་གསུང༌། བུམ་པས་བྱང་བུ་འཁྲུ་བ་དེ་དགེ་འདུན་བཞི་སྡེ་རེ་ལ་བྱེད་པ་ཡིན་གསུང༌། འདིར་དགེ་འདུན་འདི་ཙམ་ཞིག་གི་ཏིང་ངེ་འཛིན་གྱི་མཐུ་དང་བྱིན་རླབས་རྐྱེན་ཡིན། ཁོང་རང་གི་བསམ་པ་དགེ་བ་དེ་རྒྱུ་ཡིན་ཏེ་གཉིས་པོ་དབྱེ་བ་མེད་པས་འཚང་རྒྱ་བ་ཆོས་ཉིད་ཡིན་ཏེ་ཁྱེད་ལ་མྱ་ངན་མེད་པ་ཡིན་ནོ་གསུང༌། མི་གཅེས་པའི་རྒྱུ་མཚན་སྡིག་མི་བྱེད་དགེ་བ་བྱེད་པ་ཡིན་ཏེ་ཞག་བཞི་བཅུ་རྩ་དགུར་ལག་དམར་པོ་འདིར་འོངས་ཀྱང་འགྲོན་བྱེད་དགོས་གསུང༌།། །། ༦༤༣༽ ༄། །བསྟན་བཅོས་གྲོས་འདུན་ཆེན་མོ་ལས་འཕྲོས་པའི་ཞུ་ལན།། ན་མོ་གུ་རུ།
ཡང་བླ་མ་རིན་པོ་ཆེའི་ཞལ་ནས་གྲོས་འདུན་ཆེན་མོའི་ཚེ་རབས་དཔག་ཏུ་མེད་པ་ནས་ཞེས་པ་ནས། བསྒྲུབ་པ་ཚུལ་བཞིན་མཛད་པར་ཞུ་ཞེས་པའི་དོན་གསུང་པ། སློབ་དཔོན་ཆེན་པོ་ནཱ་རོ་པས་ཡི་གེ་བདུན་པ་འབུམ་ཕྲག་གཅིག་བཟླས་པས་ས་གཡོ་ལུང་བསྟན། མཁའ་འགྲོ་མ་བཞིས་ཁྱེད་ཏིལླི་པའི་རིགས་ཡིན་བྱ་བ་བསྟན་ཏེ། ཚེ་རབས་དཔག་ཏུ་མེད་པ་ནས་མིའི་སྐྱེ་བ་བདུན་དུ་དཔོན་སློབ་བར་མ་ཆད་པ་ལས་དཀའ་བ་བཅུ་གཉིས་སྤྱད་པ་ལས། ཕྱག་རྒྱ་ཆེན་པོ་མཆོག་གི་དངོས་གྲུབ་ཐོབ་པ་ལྟ་བུ་ཡིན་ཏེ། ཚེ་འདིར་སངས་རྒྱ་བར་འདོད་པ་ལ་ཞིང་བསམ་པ་དངོས་པོ་གསུམ་གྱི་རྟེན་འབྲེལ་ཚང་དགོས་ཏེ། དེ་ཡང་དེ་གསུམ་ལ་ལོག་པར་རྟོག་པའི་བར་ཆད་གསུམ་བྲལ་དགོས་ཏེ། ཞིང་ལ་དགེ་བཤེས་སམ་བྱང་ཆུབ་སེམས་དཔའ། བསམ་པ་ཉན་ཐོས་སམ་རང་སངས་རྒྱས་སམ་བདེ་འགྲོ།
དངོས་པོ་བསྙེན་བཀུར་མང་པོ་བྱས་པའོ། ། དེ་ཡང་ཞིང་སངས་རྒྱས་ཀྱི་ཡོན་ཏན་མེད་ན་གཉིས་ཡོད་ཀྱང་མི་འབྱུང༌། ཡང་གཉིས་པོ་ཡོད་ཀྱང་བསམ་པ་བྱང་སེམས་མེད་ནའང༌། གཉིས་པོ་ཡོད་ཀྱང་དངོས་པོ་དད་གུས་དང་འབད་རྩོལ་མ་བྱས་ནའང་མི་འབྱུང་བས་འཛོམ་དགོས་ལ། ང་རེ་རེ་དང་གཉིས་གཉིས་ཀྱང་རྒྱུད་ནས་ཀྱི་རྒྱུར་འགྲོ་གསུང༌། བར་ཆད་གསུམ་དང་བྲལ་གྱུར་ན། ། ཅི་འདོད་དངཽས་གྲུབ་འབྱུང་བར་འགྱུར། ། ཞེས་དེ་ལ་ཞིང་བླ་མ་དེ་ལྟ་བུ་ལ་དངོས་པོ་ཞབས་འབྲིང་ཞབས་ཏོག་ཅི་དང་ཅི་བྱས་པ་དེའི་ལས་ཀྱི་འབྲས་བུ་རི་ཁྲོད་དུ་འབྱིན་པ་ཡིན་ཏེ་བཟང་བ་དང་ངན་པ་གཉིས་ཀ་འོང༌། དཔེར་ན་ཇོ་མོ་ལྷ་རྗེ་མ་བྱ་བ་དེ་བླ་མ་རྨ་ལོའི་ཕྱག་རྒྱ་མ་ཡིན་པ་ལ་བླ་མ་དེ་ཤིན་ཏུ་ཐུགས་དགྱེས་པ་ཞིག་ཡོད་པས། མིང་པོ་དགུ་ཡོད་པའི་ཞ་མ་དཀོན་མཆོག་བྱ་བ་དེ་ལ་དག་དུ་མ་བརྗོད་པར་རིན་དུ་རྟ་ནག་པོ་གཅིག་གནང་བ་ཡིན་པར་འདུག
དེ་ལྟར་ཞབས་འབྲིང་དང་ཞབས་ཏོག་ལོ་གསུམ་ཙམ་བགྱིས་ན་ཕྱིས་བསྒྲུབ་པ་ལོ་དགུ་བགྱིས་པ་དང༌། སྐྱོན་ཆེན་པོ་ཞིག་བྱུང་ནས་ཅིས་ཀྱང་མ་སོལ་བ་ལ་བསྟོད་དིང་རི་དམ་པ་རྒྱ་གར་བཞུགས་པ་ལ་བུ་རམ་གྱི་ལྟང་ཆེན་པོ་གཅིག་ཕུལ་ནས། བདག་སྐྱོན་འདི་ལྟ་བུ་ཞིག་བྱུང་བས་ཅི་ལས་བྱང་ཞུས་པས་བུ་རམ་ཕྱག་ཏུ་བཞེས་ནས། བུ་རམ་མོའི་སྐྱོན་དེ་ཅི་ལས་བྱུང་ཞེས་དྲིས་པས། བུ་རམ་མི་སྨྲ་བར་འདུག་ཞེས་བོར་ནས་བཏང་ཡང་ཀར་མོ་ཆེ་ལ་ཡང་ངོ༌། ། གུ་གུལ་ནག་པོ་ཤ་གཟུགས་ཙམ་ཞིག་ཕུལ་བས་སྨྲས་པ་དམ་ཉམས་མ་ཁྱོད་ངའི་རྩར་མ་སྡོད་ཟེར་བ་ལ། ངས་བླ་མ་དེ་ལ་ཞབས་འབྲིང་ཞབས་ཏོག་ལོ་གསུམ་གྱི་བར་དུ་ནོངས་པ་མ་ཤོར་སྙམ་པ་བགྱིས་པས། ཁྱོད་ཀྱིས་དབང་བསྐུར་དུས་སུ་མེ་ཏོག་མ་ཕུལ་གསུང་བ་ལ་དེ་དེ་རང་དགེ་བླ་མ་ལ་ཕུལ་བས་གནས་སྐབས་དེར་བླ་མ་ལ་ཡོན་མི་དགོས་སྙམ། ཞེས་པ་མིང་པོས་རྟ་ནག་པོ་རིན་དུ་ཁྱེར་བ་གསུང་སྐད། ད་ཇི་ལྟར་བྱ་ཞུས་པས་ད་ཁྱེད་རང་གི་བླ་མ་དེའི་ཚང་ཁུངས་དང་རིགས་རྒྱུད་གང་ཡིན་པ་ལ་བཤགས་པ་གྱིས་ལ་འདིར་ཤོག་དང༌།
ཚོགས་ཀྱི་འཁོར་ལོ་ཆེན་པོ་ཞིག་འདིར་དགོས་གསུང༌། དེ་ནས་བླ་མའི་བུ་མོ་ལྡད་མ་ཞིག་ཡོད་པ་ལ་བསྙེན་བཀུར་བྱས་བཤགས་པ་བྱས་ནས། ཚོགས་འཁོར་དིང་རི་བ་ཤར་ནུབ་ཀྱི་རྣལ་འབྱོར་པ་ལ་ཤ་ཆང་བགྱིའམ་ཞེས་མོ་འབྱོར་བ་ནི་ཆེ་བ་ལ་ཟན་དྲོན་ཕོར་གང་དང་བྱ་མོའི་སྒོང་ང་བཙོས་པ་ཞིག་ཁྱེར་ལ་ཤོག་ཞེས་ཚོགས་དེ་གྲིས་བགོས་ནས་ཕྱེད་གསོལ་བ་དང༌། སྐྱོན་དེ་དག་ནས་ལོ་ལྔའི་བར་དུ་དེས་ཆོད། དེ་ནད་ཀྱང་དེ་བྱུང་སྟེ་རྒྱལ་ཁམས་སུ་ལྡོམ་བུ་གྱིས། དེས་གྲོལ་ནས་ཡོན་ཏན་ཡང་སྐྱེ་གསུང༌། ལོ་ལྔ་ནས་དེ་ལྟར་བྱུང་ནས་རྩང་རང་གི་བར་དུ་སྤྲང་མོའི་ཆ་བྱད་བཟུང་ནས་བྱོན་པས་རྒྱུད་ཀྱི་རྒྱལ་པོ་གསང་བ་སྙིང་པོ་གཟིགས་པ་དང༌། ཨེ་མ་ཧོ་ངོ་མཚར་རྨད་ཀྱི་ཆོས། ། སྐྱེ་བ་མེད་པ་ཐམས་ཅད་སྐྱེས། ། སྐྱེས་ཙམ་ཉིད་ན་སྐྱེ་བ་མེད། །
ཞེས་པ་དེས་མོ་རང་ཉེར་ལེན་དེ་ལྟར་ཉམས་མྱོང་ཡོད་པ་དང༌། རྐྱེན་དེས་སད་ནས་གྲོལ་བ་ཡིན་སྐད་དེ་འདི་ཡང་བླ་མའི་སྤྱན་སྔར་དང་པོ་སྡིག་པ་མི་དགེ་བ་གང་དང་གང་བྱུང་བ་དེ་ལ་བཤགས་པ་དགོས་ཏེ། མདུན་གྱི་ནམ་མཁའ་ལ་སངས་རྒྱས་སུམ་ཅུ་རྩ་ལྔ་དམིགས་ལ་མཚན་ཐོས་པ་ཙམ་གྱིས་ངན་སོང་ངན་འགྲོ་ལོག་པར་ལྟུང་བ་ཐམས་ཅད་རྒྱུན་འཆད་པའི་མཚན་བྱིན་རླབས་ཅན་བཅོམ་ལྡན་འདས་ཤཱཀྱ་ཐུབ་པའམ་འོད་འཕྲོ་ལ་སྔགས་པ་དཔག་ཏུ་མེད་པ་བཤད་གསུང༌། དེ་རྣམས་ལ་ཕྱག་འཚལ་ཞིང་སྙིང་ཁོང་ཞེ་ཐག་པ་རུས་པའི་གཏིང་ནས་བཤགས་པ་བྱ་གསུང༌། ཡང་ན་རྟོགས་ཆེན་གྱི་སྒོ་ནས་དཀོན་མཆོག་གསུམ་ལ་དམིགས་པས་སོ། ། ཡང་རྡོ་རྗེའི་སྤུན་བྱ་བ་ཕྱག་རྒྱ་ཆེན་པོ་སྟབས་སུ་བཏབ་ནས་བསྒོམ་པ་འདི་ཡིན་ཏེ། གྲོགས་པོ་ལྟ་བུ་མི་མཉེས་པ་ཡོད་ན་ཁོ་ཅི་མགུ་བྱས་ནས་དེ་ནས་ཡང་སོ་སོར་སྡོད་པ་ཡིན་གསུང༌། ཡང་བླ་མ་ཡང་མི་མཉེས་པ་ལ་བདག་ལ་ཆད་པའི་ལས་ཤིག་ཞུ་ཞེས་ཅི་མགུ་ཅིག་བྱེད་དགོས། དེ་ནས་ད་ཆད་ལས་མི་དགོས་གསུང་ན་ཅིས་ཀྱང་ཆད་ལས་ཤིག་ཞུ་བྱས་ན་ཡང་ཉེས་པར་བཤད་པས། སྔོན་དྲང་སྲོང་སྤུན་གཉིས་རི་བྲག་ན་བསྒོམ་པ་ལ་རིལ་པ་བིང་ཀ་རའི་ནང་ན་ཆུ་གྲང་མོ་ཕུ་བོས་བཏུང་རྒྱུ་ཡོད་པ་ལ་ནུ་བོས་འཐུངས་ནས།
འདི་སུས་འཐུངས་ཞེས་ཕུ་བོ་ཁྲོས་ནས་ནུ་བོས་ངས་འཐུངས་ཏེ་ཆད་ལས་ཤིག་ཞུ་བྱས་བས། མི་དགོས་ལ་ཅིས་ཀྱང་ཞུ་ཞེས་པས་འོ་ན་ཁྱོ་རང་རྒྱལ་པོ་ལ་ཞུས་ཞེས་ཟེར། རྒྱལ་པོ་ལ་དེ་སྐད་བྱས་པས་མི་དགོས་ཟེར་ཡང་ཞུས་པས་འོ་ན་ཉི་མ་དྲུག་དུ་ཉི་མ་ལ་ཐོགས་ཞེས་པ་དང༌། དེའི་ལས་ཀྱི་རྣམ་སྨིན་གྱིས་འཕགས་པ་སྒྲ་གཅན་འཛིན་ལོ་དྲུག་ཏུ་མའི་མངལ་དུ་བཞུགས་པ་ཡིན་གསུང༌། ཡང་སྔར་གྱི་ལྷ་རྗེ་མའི་བུ་མོ་ལྡད་མ་ལ་བསྙེན་བཀུར་བ་ལ་སོགས་ཆད་ལས་ཡིན་ཏེ་དེས་དག་ནས་ཕྱིས་ཀྱི་ཚོགས་འཁོར་ཡང་དེ་ཙམ་ཨེ་ཡིན་ཆ་མེད་གསུང༌། དེས་ན་ད་ལྟ་རི་ཁྲོད་དུ་སྨིན་རྒྱུ་ཞིག་བསྒྲུབ་དགོས་པ་ཡིན་ཏེ་ད་ལྟའི་ས་བོན་ཇི་ལྟར་བཏབ་པ་ལྟར་སང་འབྲས་བུ་འབྱིན་ཏེ། ཁྱོད་ཙམ་སུས་མ་ཕོད་སྙམ་ནས་ཞེ་སྡང་ངམ་ཕྲག་དོག་གིས་ཕྱིས་རང་གི་སྐེ་འཆད་པའམ་གཞན་གྱི་རྐང་ཞབས་སུ་འགྲོ་བའམ། ཆགས་པས་ཡུལ་བུད་མེད་ཞིག་གིས་སྒོམ་པ་འཕྲོག་པ་ཡིན་ཏེ་དེ་ཡེ་མི་བཏུབ། དེས་ན་ཉེས་པ་མ་བཤགས་ཕྱིས་མ་བསྡམ་ན་རི་ཁྲོད་དམ་དབེན་པར་སྒྲུབ་པ་བྱས་པས། ཤོ་རེ་མའི་བྱད་མེ་ལོང་ལ་འཕྱར་བ་ཡིན་ཏེ་དེ་བས་སོབ་བྱས་ན་དྲག་གསུང༌།
བླ་མ་དགེ་འདུན་གྱི་ཐུགས་དགོངས་བསྒྲུབ་པ་དང་སེམས་ཅན་ཐམས་ཅད་བདེ་བ་དང་ལྡན་སྡུག་བསྔལ་དང་བྲལ་བླ་ན་མེད་པའི་བྱང་ཆུབ་ཐོབ་པའི་ཆེད་དུ་བསྒྲུབ་པ་བྱ་སྙམ་པའི་བསམ་པས་རི་ལ་འགྲོ་དགོས་གསུང༌། ཡང་འཇམ་དཔལ་གྲགས་ཀྱིས་སྒྲུབ་པ་བྱས་པའི་དུས་ན་ཟ་རྒྱུ་མི་འོང་པ་ལ་མ་བྱས་ན་འཛོམས་པ་ཅི་ལགས་ཞུས་པས། དེ་ཞིང་དག་པ་ཞིག་ལ་འཇིག་རྟེན་གྱི་ཆོས་བརྒྱད་ཀྱི་བསམ་པས་ཚོགས་བསགས་པ་ཡིན་ཏེ་དེའི་འབྲས་བུ་ཡིན་ལ་བསྒྲུབ་པ་འཇིག་རྟེན་གྱི་ཆོས་ལས་འདས་པ་ཡིན་པས་གནས་དུས་ཀྱིས་བསྐལ་བས་གསུང༌། འདི་ཡང་ཡིན་ཏེ་ཆོས་བྱས་རི་ཁྲོད་དུ་བསྒོམས་པས་ཕྱུག་ཅིང་ནོར་མང༌། ཆོས་མ་བྱས་པར་སྒོམ་མ་ཞིག་དང་འགྲོགས་ནས་མོའི་སྐལ་ཐགས་ཀྱི་བླ་ཡང་མི་གཏེར་གསུང༌། ཡང་རི་ལ་བསྒྲུབ་པ་བྱས་པས་འཛོམས་ན་ཡང་སྒྲུབ་པའི་ཆེད་དུ་ཚོགས་བསགས་པ་ཡིན་ལ་གྲོང་དུ་མི་འཛོམས་པ་ཡང་སྔར་དང་འདྲ་གསུང༌། དེས་ན་ངས་སེམས་ཅན་ཐམས་ཅད་ལྡན་བྲལ་ཐོབ་པའི་ཆེད་དུ་ཚོགས་བསགས་པས་རི་དང་ཀླུང་དང་ཐམས་ཅད་དུ་ཕྱུག་པ་དེ་ཡིན་གསུང༌། ཡང་འདི་ཁོ་ན་ལྟར་བྱས་ཤིང་སྦྱིན་པ་བཏང་ཡང་ཟེ་ཕྱུག་ལ་འགྲོ་བ་ཡང་རྟེན་འབྲེལ་ཡིན་གསུང༌། ཡང་བྱང་ཆུབ་ཀྱི་སེམས་དང་ལྡན་པས་ཆོས་བྱས་དུས་ན་བདེ་ཞིང་སྐྱིད་པ་ལ། བར་སྐབས་སུ་སྡིག་པ་ལ་འབགས་པ་ཇི་ལྟར་སོང་ཆ་མེད་པར་སྡུག་བདེ་ཡང་བསོད་ནམས་ཀྱི་ལས་དེ་དང་གནས་དུས་ཀྱིས་བསྐལ་པ་ཡིན་གསུང༌།
དེས་ན་རང་གི་བསམ་པ་དེ་ཁོ་ནའི་འབྲས་བུ་ཞིག་འབྱིན་ཏེ། སྔོན་བྲམ་ཟེའི་ཁྱེའུ་རྒྱལ་བུ་གཉིས་ཀྱིས་དགེ་འདུན་ལ་ཁམ་ཟན་དྲངས་པ་ལ། དུས་མེད་དུ་དང་པོ་དང་བར་དང་སྦྱིན་པ་ལ་སངས་རྒྱས་ཀྱི་དགེ་འདུན་གསོལ་ཐག་མ་ཆོད་པར་མི་སྦྱིན་པར་བཅས་པ་ལ། བྲམ་ཟེས་དང་པོ་བླངས་པས་སྟོང་པར་ལོག རྒྱལ་བུས་ཐག་ཆོད་ནས་བླངས་པས་སྣོད་གང་བས། མ་དད་པས་དགེ་འདུན་འདི་རྣམས་དབང་ཡོད་ན་སྐེ་ཐམས་ཅད་ཕྲག་པར་བཅད་ལ་སྙམ་པ་དང༌། དད་པས་ང་ལ་ནོར་ཡོད་ན་ནང་རེ་དགེ་འདུན་ལ་བསྙེན་བཀུར་ཏེ་རས་བཅོས་བུ་ཟུང་རེ་ཡང་ཡང་ཕུལ་ན་སྙམ་པས། བྲམ་ཟེས་ཕྱོགས་གཅིག་ཏུ་ཕྱིན་པས་ཤིང་རྟའི་འཁོར་ལོ་འཕྱན་པ་ཞིག་གིས་སྐེ་བཅད་པ་དང༌། རྒྱལ་པོ་དེ་ལྟར་གྱུར་པས་སངས་རྒྱས་ཀྱི་ཞལ་ནས། ཆོས་རྣམས་ཀུན་གྱི་སྔོན་དུ་ཡིད་འགྲོ་ཡིད་གཙོ་ཡིན་ཞེས་པའོ། །
ཡང་སྒོམ་ཆེན་པ་ཞིག་སྔོན་ང་ལ་བླ་མ་རྨི་ལམ་དུ་བྱོན་ན་ཚོང་རྒྱལ་བ་འོང་སྟེ། ད་ལྟ་དེ་ལྟར་མི་འདུག་ཟེར་ཏེ་དེ་དུས་ན་ཚོང་གཅིག་པུའི་བསམ་པ་དེ་ཡིན་ད་མེད་པ་ཡིན་གསུང༌། ཡང་དཔལ་ཆེན་གྱིས་ཡི་དམ་གྱི་ལྷར་བྱས་ནས་ཕུལ་ན་ཇི་ལྟར་འོང་ཞུས་པ་ལ། བླ་མ་ཇོ་བོ་ཐུགས་རྗེ་ཆེན་པོ་ལ་རང་ཉིད་ཇོ་བོ་ཐུགས་རྗེ་ཆེན་པོར་མོས་པས་ཞབས་ཏོག་དང་བསྙེན་བཀུར་ན་ཡང༌། རང་ཉིད་ལ་ཐུགས་རྗེ་ཆེན་པོའི་གཡོག་མེ་ལེན་ཆུ་ཆུན་འོང་ལ་སངས་རྒྱས་གཞན་དང་གཞན་ཡང་དེ་དང་འདྲ་གསུང༌། ཡང་སྔོན་ཀྲེ་བོ་སྟོན་དཀའ་གྱིས་དུ་རུ་ཀ་ སྤོས་དཀར་ ཞིག་ཕག་མོ་གྲུའི་མཆོད་སྦྱིན་དུ་བསྲེགས་པ་ལ་དགའ་བ་སྐྱེས་ནས་ང་དབུལ་སྙམ་པ་ལ་ཁོ་ལ་མ་ཞུས་པར་མི་རུང་སྙམ་ནས་ཞུས་པ་དེ་ཡང་དུ་རུ་ཀ་འབུལ་བར་ཞུ་བྱས་པས་མེད་ཟེར། དེ་ནས་དེ་ལ་ཞུ་ཅི་དགོས་ཟེར་ཏེ་ཕུལ་བས་དེའི་མཐོང་ཆོས་ད་ལྟ་དུ་རུ་ཀ་ཐུག་མེད་དབུལ་དུ་ཡོད། བོད་ཀྱི་དགེ་བཤེས་ལ་ང་མང་སྙམ་གསུང༌། ཡང་ང་ལ་རྟ་ཞིག་ཡོད་པ་བླ་མས་མ་བཞེས་ཏེ་ང་རང་མ་ཉན་པས་བུར་ཞོ་བདུན་བླ་མའི་ཐུགས་དགོངས་བསྒྲུབ་པ་སྒོམ་ཆེན་འགའ་ལ་ཇ་འུར་བྱས་ཏེ། ངས་དབུལ་དུ་བྱུང་བ་ལ་མང་ཡང་རྟ་མང༌།
ཕན་ཡང་རྟས་ཐོགས་གསུང༌། སྔོན་སངས་རྒྱས་ཞིང་གི་ནགས་ཤིག་ན་བཞུགས་པ་ལ། སྤྲེའུ་དད་ནས་སྦྲང་རྩི་ཕུལ་བས་བཞེས་པ་ལ་དགའ་ནས་སྤྲེའུས་འགྱུར་བྱས་པས། ཁྲོན་པར་སོང་ནས་ཤི་བ། ལྷར་སྐྱེས་གནས་འཇོག་སྦྲང་རྩི་ཅན་བྱ་བར་གྱུར་ཏེ་དེས་དགྲ་བཅོམ་པ་ཐོབ་པས་དེས་མོས་ནས་ཕྱོགས་བཞིའི་ཆུ་བོ་བཞི་ཡང་སྦྲང་རྩིར་འགྱུར་གསུང༌། ཡང་དངོས་པོ་གཞན་སྦྲང་རྩིར་མི་འགྱུར་གསུང༌། དེས་ན་བྱང་ཆུབ་སེམས་དཔའ་ལ་དངོས་པོ་སྣ་ཚོགས་ཀྱི་སྒོ་ནས་ཚོགས་བསགས་པས་རྣམ་པ་སྣ་ཚོགས་སུ་བསྒྱུར་དུ་གཏུབ་པ་ཡང་དེ་ཡིན་གསུང༌། ཡང་རི་ཁྲོད་དུ་བསྒྲུབ་པའི་མཐིལ་བྱང་ཆུབ་ཏུ་སེམས་བསྐྱེད་ནས་ལམ་དུ་བཏང་ནས་བསྐྱེད་རྫོགས་དང་ཡན་ལག་བདུན་པ་ཁོ་ན་ཡིན་ཏེ་འདིས་རྣམ་པ་སྣ་ཚོགས་ཀྱི་རྒྱུ་འབྲས་བུ་འགྲོ་བ་ཡིན་གསུང༌། དཔའ་བོ་རྣལ་འབྱོར་མ་ཚོགས་ཀྱིས། ། ཅིས་ཀྱང་བྱིན་གྱིས་རློབ་པར་ངེས། །
ཞེས་པ་དང༌། དཔའ་བོ་སངས་རྒྱས་དང་བྱང་ཆུབ་སེམས་དཔའ་ལ་ཟེར་ལ། མཁའ་ཆོས་ཀྱིས་དབྱིངས་སུ་རིག་པའི་ཡེ་ཤེས་བགྲོད་པ་ལ་ཟེར་ཏེ་བྱིན་གྱིས་རློབ་གསུང༌། ཡང་ཤར་གཞོན་གྱིས་བཅུད་ལེན་ཞུས་པས་བཅུད་ལེན་རི་ཁྲོད་དུ་ཕྱག་རྒྱ་ཆེན་པོ་བསྒོམ་པ་འདི་ཡིན་ཏེ། དེས་ཕྱོགས་གང་ན་ཡོད་པའི་རྩ་བ་དང་ལོ་མ་དང་འབྲས་བུ་ཐམས་ཅད་ལ་བཅུད་བཅུག་ནས་དེས་འཚོ་ལ། རྗེ་མི་ལ་ཡང་ཟྭ་ཚ་མེད་ཟླ་བ་དྲུག་གསོལ་བར་དོན་གྲུབ་སྟེ། དེ་ཡང་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་བཅུད་བཅུག་ནས་བྱིན་བརླབས་ཀྱིས་ཡིན་ཏེ་དེས་འཚོ། ཇོ་མོ་ལེགས་སེའི་ཞལ་ནས་རྗེ་བཙུན་ལ་རྒྱགས་མ་སྐྱོལ་ཟེར་བ་ལ་ཅི་ཙམ་སྐྱེལ་ཞུས་པས་ཟླ་བ་རེ་ལ་འབྲས་ཕུལ་རེ་ཙམ་གྱིས་ཆོག་ཟེར་བ་ལ་ང་རང་བླ་མ་ལ་འདྲིར་འགྲོ་སྙམ་ནས་ལམ་ནས་ལོག་སྟེ་རྗེ་སྒམ་པོ་པ་བྱོན་པས། དབུས་པ་སྟོན་པ་ཅི་ལ་འོངས་གསུང་བ་ལ་རྒྱགས་དྲིས་པ་དང༌། རེས་ཚ་བ་བག་ཙམ་ལ་སྤོད་སྣ་ཚོགས་མཁའ་འགྲོ་མས་འདེབས་པར་འདུག
རེས་ཏིང་ངེ་འཛིན་རེས་ཞག་བདུན་བདུན་ཙམ་དུ་བཟའ་མི་དགོས་པར་འདུག་གསུང༌། ཕྱིས་མཁའ་འགྲོ་མས་ཁ་ཟས་སྣ་མི་འདྲ་བ་དཔག་ཏུ་མེད་པ་སྐྱེལ་བ་ཡིན་གསུང་སྟེ། བླ་མ་རིན་པོ་ཆེའི་ཞལ་ནས་ཀྱང༌། མཁའ་འགྲོའི་དབང་ཕྱུག་སྤྲུལ་པ་དུ་མ་མཛད་གསུང༌། ཡང་བླ་མའི་ཕྱོགས་སུ་བྱ་བ་དང་བྱེད་པ་ཅི་བྱས་པ་དེས་བསྒྲུབ་པའི་མཐུན་རྐྱེན་དུ་སོང་བ་ཡིན་ཏེ། རྗེ་མི་ལ་ཡང་ཟྭ་ཚ་མེད་གསོལ་བ་དེ་སྔོན་བླ་མ་རྔོག་གི་སེར་བ་ཕབ་པའི་བྱིན་ཡ་གིའི་སེར་བ་སུས་ཀྱང་མི་ཁེགས་པ་ཞིག་མཁྱེན་པས་དེའི་རྣམ་སྨིན་ཡིན་ཏེ། འབྲས་བུ་སྟོན་ཐོག་ཁ་ལ་མི་རེག་པ་ཟླ་བ་དྲུག་བྱུང་སྟེ་བླ་མའི་ཕྱོགས་སུ་ཡིན་པས་དོན་ཐམས་ཅད་དེས་འགྲུབ་གསུང༌། བྱེའི་རོ་ཐུ་བ་གང་ཕུལ་ནས་ང་དམྱལ་བར་འགྲོ་ཞུས་པས་སྡིག་པོ་ཆེ་འཚང་རྒྱ་བའི་གདམས་ངག་ཡོད་ཟེར་ནས་འཕོ་བ་གནང་སྐད། དེ་ནས་གདམས་པ་རྔོག་པ་ཁོང་རང་ཆེ་བར་འདུག་ནས་ཁོང་གིས་ཟས་ནོར་དེ་ཙམ་ཕུལ་བ་དང་ངས་ཕར་ཟོས་པ་གཉིས་གདམས་པ་ང་ཆེ་བར་འདུག་ཏེ། ང་བསྒྲུབ་པ་བྱེད་པར་དགོངས་ནས་ཡར་བྱོན་པ་ལ་ངའི་བུ་ཚའི་བསྲུང་བ་བྱེད་དགོས་ཟེར་ནས་མ་བཏང༌།
ནུབ་ཞིག་ཆང་གིས་བཟི་ནས་མི་ལ་མཐུ་ཆེན་སོང་ཞིག་ཞེས་རྡོ་ཆར་ཕབ་པའི་ནང་པར་ཞུས་པས་སོང་ཙམ་གསུང་བ་ལ་བརྟེན་ནས་བྱོན་གསུང༌། ཡང་སྟོང་པ་ཉིད་དང་སྙིང་རྗེ་དེ་ལས་ནོར་ཟས་ཐམས་ཅད་འབྱུང་སྟེ་སངས་རྒྱས་དང་བྱང་ཆུབ་སེམས་དཔའ་ནམ་མཁའི་མཛོད་དང༌། ཨ་པ་ར་ཙི་ཏ་དང་རྣམ་ཐོས་སྲས་ཀུན་གྱིས་ཐོས་ན་མི་མཉེས་དོགས་ཡོད་དེ་ནོར་ཁོང་ལ་གར་ཡོད། འོན་ཀྱང་ཁོང་གིས་ཕོངས་པའི་དོན་དུ་སྨོན་ལམ་བཏབ་པ་ཡོད་པས་ཞིང་ཁོང་ལ་ཚོགས་བསགས་པས་འབྱུང་བ་ཡིན་ལ་དེ་བཞིན་དུ་དབང་དུ་བྱེད་པ་ལ་སྒྲོལ་མ་དཀར་མོ་དང༌། དྲག་པོ་ལ་ཁྲོ་རྒྱལ་ལ་སོགས་པ་ལས་གང་ལ་དབང་བའི་ལྷ་དེ་ལ་གསོལ་བ་བཏབ་པས་འབྱུང་སྟེ། ཕྲིན་ལས་བཞི་གང་བྱེད་ཀྱི་བསམ་པས་ཞིང་དེ་དང་དེ་འགྲུབ་པའི་ལྷ་ལ་དངོས་པོ་རྗེས་དང་མཐུན་པའི་རྫས་ཀྱིས་ཏེ། དཔེར་ན་རོམ་པོའི་ཡོན་བདག་དང་འཁྲུག་པ་བྱུང་བ་ལ་གསོལ་བ་འདེབས་པའི་སྔོན་དུ་སེམས་བསྐྱེད་བདག་ཅག་ཐམས་ཅད་ལ་སྡང་བར་བྱེད་པའི་དགྲ་ཞེས་པ་དང༌། ཁྲོ་བོའི་རྒྱལ་པོའི་ཡི་གེ་བཅུ་པ་གྲོངས་གསུང༌། དེ་ནས་ཆོས་གསུངས་དེ་ནས་གཏོར་མ་ཞིག་མཛད་དེ་གཏོར་མ་ཁྲིད་གཏོར་དེའི་བྱིན་རླབས་བླ་མས་བྱེད་པ་ཡིན། འདི་ལ་ཐམས་ཅད་ཀྱིས་བྱིན་གྱིས་བརླབས་ཏེ་ཕུལ་བ་གསོལ་བ་གདབ་བོ་གསུང༌།
དགེ་འདུན་གྱི་ཕྲིན་ལས་ཟབ་མོ་ཐམས་ཅད་འགྲུབ་པར་བྱེད་པ་རྒྱུན་ཆགས་གསུམ་པ་ཡིན་ཏེ། སྤྱིར་ཕྲིན་ལས་ཐམས་ཅད་ལ་བླ་མས་ནད་པ་ཞིག་ལ་དམིགས་པ་གཏད་ནས་དགེ་འདུན་གྱིས་དེ་འགྲུབ་པར་བྱེད་པའི་ཧཱུྂ་བརྗོད་ཅིག་ཞེས་པས་ཕ་གིའི་ནད་པ་བདེ་ནས་ཚོགས་སུ་ནད་པ་བཅོལ་གྱིས་འོང་བ་དང༌། ཡང་ཐམས་ཅད་ཀྱིས་ཚོར་བར་དམིགས་པ་གཉིས་ཡིན་གསུང༌། དེ་ཡང་དང་པོ་མདོ་བསྐུལ་མཁན་དེ་དགེ་འདུན་ཐམས་ཅད་ཀྱིས་བསྐོས་པ་ཡིན་པས་ཐམས་ཅད་ཀྱིས་བསྐུལ་བར་འོང་སྟེ། དཔེར་ན་ཡུལ་རིག་གི་ཞལ་ཆེ་བ་ཕྱོགས་ཕྱོགས་ཀྱི་ཡུལ་ཁམས་རྒྱལ་ཕམ་བྱེད་པ་དང་འདྲ་སྟེ་དགེ་འདུན་གྱི་ཞལ་ཏ་བ་དང་བླ་མའི་ཉེ་གནས་དང་དབྱངས་མཁན་དང༌། ཐམས་ཅད་སྤྱིའི་ལས་བསྒྲུབ་པ་ཡིན་གསུང༌། སྔར་རང་གིས་བྱས་ཚར་བའི་བྱ་བ་དང་འདྲ་གསུང༌། དེ་ཡང་ཆེད་དུ་བྱ་བ་བཙད་པོ་རྗེ་བློན་ཡོན་བདག་ཕ་མ་མཁན་སློབ་ལ་སོགས་རྒྱ་ཆེ། དེ་ཡང་ང་རང་སྔགས་པ་ཡིན་ན་སྣང་སྲིད་ཐམས་ཅད་ཡི་དམ་གྱི་ལྷ་དང་བླ་མར་བྱ་སྟེ་ཕྱག་འཚལ་རང་གཞན་ཐམས་ཅད་ཀྱི་ཕྱག་འཚལ། རང་གཞན་ཐམས་ཅད་ཀྱི་སྡིག་པ་བཤགས།
སྨོན་ལམ་ཡང་རྣམ་པར་སྣང་མཛད་ཡེ་ཤེས་དམ་པ་མཚོ་ཆེན་ལྡན་ཞེས་པ་ཡེ་ཤེས་ཀྱི་སྐུ་ཅན། སྐུ་ལ་ཞིང་ཁམས་བསམ་གྱིས་མི་ཁྱབ་པ། ཞིང་ཁམས་ཐམས་ཅད་ལ་སྐུས་ཁྱབ་པའམ། ཡེ་ཤེས་ཀྱི་མཚོ་དེས་བཀྲ་ཤིས་པར་ཤོག་གསུང་བ་དང༌། འབྱུང་པོ་གང་དག་འདིར་ནི་ཞེས་པས། ས་བཅུའི་བྱང་ཆུབ་སེམས་དཔའ་ནས་མནར་མེད་ཡན་ཆད་ཀྱི་ལྷ་དང་མི་དང་ལྷ་མ་ཡིན་ཏེ་ཐམས་ཅད་ལས་དགེ་སྡིག་ལས་འབྱུང་བས་སོ་གསུང༌།། །། ༦༤༤༽ ༄། །དོན་གཅིག་གོ་ན་ཐ་མལ་པའི་གཏམ་ཡང་ཆོས་ཟབ་མོར་འགྲོ་བ།། ཡང་ཆོས་མཁས་པ་དེས་གླེན་གཏམ་ཅར་ཕོག་དུ་སྟོན། འབྲིང་པོས་གཞུང་དེའི་འབྲུ་གནོན།
ཐ་མས་ཡིག་སྣ་ཇི་བཞིན་དུ་ཀློག་པ་ཡིན་ཏེ། དོན་གཅིག་གོ་ན་ཐ་མལ་པའི་གཏམ་གྱིས་གོ་ཡང་དེ་ཆོས་ཟབ་མོ་སངས་རྒྱས་ཀྱི་ཆོས་སུ་འགྲོ་གསུང༌། དེ་ཡང་ནག་པོའི་བསྟན་པ་དང་ཆེན་པོའི་བསྟན་པ་གཉིས་ཀྱི་བྱེ་བྲག་ལས། འདུལ་བ་ལས་སྣང༌། མདོ་སྡེ་ལས་འཇུག ཆོས་ཉིད་དང་མཐུན་བྱ་བ་གསུངས་ཏེ། སྔོན་བུད་མེད་ཞིག་གིས་སྐྱེས་པ་གཟུགས་བཟང་བ་ཞིག་ལ་ཆགས་པས་ཕྱིས་བུ་འབྲངས་པའི་སྐེ་ལ་ཐག་པ་བཏགས་ཏེ་ཁྲོན་པར་བཏང་ནས་ཐེན་པ་དང་བུ་རོ་བྱུང་བས་སྨེ་སྔགས་བཏོན་པ། འདོད་པ་ཁྱོད་ཀྱི་ངོ་ཤེས་ཏེ། ། འདོད་པའི་རྩ་བ་རྟོག་ལས་བྱུང༌། ། རྟོག་པ་ལྟ་བར་མ་བྱས་ན། །
དེ་ནས་འདོད་པ་མི་འབྱུང་ངོ༌། ། ཞེས་པ་དང༌། སངས་རྒྱས་ཀྱིས་ཀུན་དགའ་བོ་ཟུང་ཞིག འདས་མ་བྱོན་ད་ལྟར་གྱི་སངས་རྒྱས་ཀྱི་ཆོས་ཐམས་ཅད་ཀྱང་འདི་ཡིན་ནོ་ཞེས་པ། འདོད་ཆགས་སྐྱེ་བ་དེའི་རྩ་བ་ཡུལ་སྐྱེས་པ་མཐོང་བའི་རྟོག་པ་དེ་ལ་བལྟ་བར་མ་བྱས་ན་འདོད་ཆགས་མི་སྐྱེ་སྟེ་དེ་མ་ཡིན་ན་བུ་མི་འཆི་ཟེར་རོ། ། དེ་བཞིན་དུ་ངའི་མ་ཞིག་སྔོན་ང་ལ་སྐྱོན་པའི་དུས་ན། སྐྱིད་སྡུག་མེད་པའི་སེམས་གཅིག་པུ། ། དལ་བྲེལ་མེད་པའི་འགྲོ་གཅིག་པུ། ། གྲང་དྲོ་མེད་པའི་གོས་གཅིག་པུ། ། ཞེས་མཚང་འབྲུ་བ་ལ་དེའི་དུས་ན་ཡང་འདི་ཆོས་ཟབ་མོ་ཞིག་ཡིན་སྙམ།
ད་ལྟ་ཡང་དེ་ཟབ་པར་འདུག་པས་མའི་ཚིག་གསུམ་པོ་དེ་ལ། བུ་ཇོ་སྲས་ཀྱིས་འགྲངས་ལྟོགས་མེད་པའི་ཟས་གཅིག་པུ། བྱ་བ་འདི་མནན་ཏེ་ཡུམ་སྲས་གཉིས་ཀྱི་ཆོས་ཡིན། མ་འདི་ཡེ་ཤེས་ཀྱི་མཁའ་འགྲོ་མ་ཨེ་མ་ཡིན་གསུང༌། དེ་ཡང་སྐྱིད་སྡུག་མེད་པའི་སེམས་གཅིག་པུ་དེ་གང་ཡིན་ན་ཆགས་སྡང་གཉིས་ཀྱིས་དབེན་པར་འདུག་ཏེ། ཁམས་པ་ཀུན་སྡུག་པ་ཁྲོ་བ་སྡང་བ་ཚིག་པ་ཟེར་ཏེ་མིང་གི་རྣམ་གྲངས་ཡིན་གསུང༌། དོན་གང་ལྟར་བྱས་ཀྱང་སེམས་རྩུབ་པ་གྱོང་བ་ཞིག་ཡོད། དེ་ཉོན་མོངས་པ་ཡིན་དེ་ལུས་ངག་ཏུ་ཐོན་པས་ལས་གསོག ལས་དེའི་འབྲས་བུ་ངན་སོང་གསུམ་ཏེ། ཁམས་ན་མི་ཞེ་སྡང་ཆེ་བས་བྱིས་པ་ཀུན་བརྡབ་འགྱེལ་བའི་ས་ལ་སོ་ཁམ་འདེབས་པ་ཡོད་དེ།
དབུས་ན་ཆ་མེད་ངས་དམ་པ་ཉེ་ཚེ་དང་འགྲོགས་པས་མོ་མཐོང་གསུང༌། ཡང་བསྐལ་པ་སྟོང་དུ་ཚོགས་བསགས་པའི་ཁོང་ཁྲོ་ཞེས་པ་དང༌། འདུལ་བ་ལས་ཀྱང་ཁྲོ་བ་ལ་ནི་སླར་མི་ཁྲོ་ཞེས་པས་སོ། ། དགེ་སློང་གླུ་ལེན་པ་མི་མཚར་ཏེ་ང་ཉམས་མྱོང་སྐྱེས་པའི་ཁ་ལ་ཚུགས་པ་མེད་ཅེས་པ་ཉམས་མྱོང་འཁོར་བ་མཐའ་དག་སྐྱེས་པའི་རྒྱུ་ཡིན་པས་དག་དགོས་གསུང༌། ཡིད་ལ་དགའ་བ་ཡོད་པའི་ལས་དགོད་པ་ཙམ་ཡང་བཀག་སྟེ་དགེ་སྦྱོང་སོ་དཀར་བ་ཙམ་ཡང་མ་གནང་བ་དང༌། སངས་རྒྱས་ཀྱིས་ཀྱང་ཉམས་སུ་མྱོང་བར་མ་བྱས་སམ་ཞེས་དགེ་སློང་མ་ཨུཏྤ་ལའི་མདོག་ལ་དྲིས་པ་ལྟ་བུ་ཡིན་ཏེ་དེས་ན་སྐྱིད་པ་ཐམས་ཅད་ཆགས་པ་ཡིན་ཏེ། ཆགས་པས་བདེ་འགྲོ་མི་ཐོབ་སྟེ། ། ཐར་པའི་སྲོག་ཀྱང་གཅོད་པར་བྱེད། ། ཞེས་པ་དང༌། དེས་ན་ཆགས་སྡང་གཉིས་དང་བྲལ་བའི་སེམས་དེ་ལ་གཏི་མུག་ཀྱང་མེད་དེ་སྐྱིད་སྡུག་མེད་པའི་སེམས་གཅིག་པུ་དེ་ཁོ་ན་བསྒོམ་གསུང༌།
ཡང་ལྟ་བ་སེམས་གཅིག་པུ་དེ་སྐྱོང་བ་དེ་ལ་སྤྱོད་པ་ཡང་དལ་བྲེལ་མེད་པའི་སེམས་འགྲོས་གཅིག་པུར་འོང་སྟེ། འདི་ལ་སངས་རྒྱས་ཀྱང་བྱང་ཆུབ་ཀྱི་ཤིང་དྲུང་དུ་ལྟ་སྟངས་དྲུག་ཅུ་རྩ་བཞི་བྱ་བ་ཡིན་ཏེ་གླང་པོ་ཆེའི་ལྟ་སྟངས། བྱ་ངང་པའི་རྒྱལ་པོའི་ལྟ་སྟངས་ལ་སོགས་སོ་གསུང༌། དེ་ལ་ཆགས་སྡང་རྨོངས་གསུམ་པོའི་བསམ་པ་འགྱུར་བའི་འགྲོས་ཕྱིར་ངོས་སུ་ཤིན་ཏུ་གསལ་ཏེ། སངས་རྒྱས་ཀྱི་སློབ་མ་བུ་རམ་བྱ་བ་ལ་བུ་མོ་མཛེས་མ་ཞིག་ཡོད་པས་ཁྱོ་བྲམ་ཟེ་ན་རེ་འདི་སངས་རྒྱས་ལ་འབུལ་དགོས་ཟེར་བ་ལ་སངས་རྒྱས་ཁབ་མེད་པར་རབ་ཏུ་གཤེགས་པ་ལ་མི་རུང་བྱས་པ་ལ་ཅིས་ཀྱང་འབུལ་ཞེས་དབང་ཆེ་བས་ཁྲིད་པ་ལ། ལམ་དུ་སངས་རྒྱས་ཆགས་སྡང་རྨོངས་གསུམ་སྤངས་པའི་ཞབས་རྗེས་མཐོང་བས་མག་པའི་ཞབས་རྗེས་ལ་ལྟོས་ཞེས་པ་དང༌། མོས་སངས་རྒྱས་ཆགས་སྡང་རྨོངས་གསུམ་སྤོངས་ཏེ་བདུད་ཐམས་ཅད་ཀྱང་བཅོམ་པས་མི་དབུལ་ཞེས་པས་མ་ཉན་ཏེ་རྗེས་ལ་ཡང་ཆགས་སྡང་གང་ཆེ་ཞེས་གསུང༌། དེའི་ཕྱིར་ན་འདུལ་བ་ནས་ཀྱང༌། ལག་པ་གཡོབ་ཀྱིས་འགྲོ་སོགས་བཀག ། གཉའ་ཤིང་གང་ཙམ་བལྟ་ཞིང་ཞེས་པ་དང༌། །
སངས་རྒྱས་ཀྱི་ཉན་ཐོས་ཆེན་པོ་རྣམས་ལ་ཡང་ཡོད་དེ་འདི་ཡང་དྲན་པ་དང་ལྡན་པའི་འགྲོས་འདི་ལ་ཡོན་ཏན་དཔག་ཏུ་མེད་པ་ཡོད་དེ། རྒྱལ་རིགས་དང་མི་ཆེན་ཐམས་ཅད་འདི་སློབ་པ་ཡིན་ཏེ་འདི་ལ་ཡང་གནད་དེ་ཡོད་པ་ཡིན་གསུང༌། ཡང་ནང་དུ་འབྱུང་བ་སེམས་གཅིག་པུ་དེ་སྙོམས་པས་འབྱུང་བ་ཆ་སྙོམས་ཏེ། དུས་ཐམས་ཅད་དུ་གོས་གཅིག་གིས་ཆོག་སྟེ་གྲང་དྲོ་མེད་པའི་གོས་གཅིག་པུ་འདི་རྗེ་བཙུན་མི་ལ་ལ་བྱུང་གསུང༌། དེ་འདུལ་བ་ལས་དྲོ་གྲང་མེད་པར་ཆོས་གོས་གསུམ་པོ་འདི་ལས་མ་གནང་སྟེ་ལྷག་པ་ལ་སོགས་པ་གསུམ་པོ་ཐམས་ཅད་བཀག་པ་ཡིན་གསུང༌། དེ་ཙམ་ན་འགྲངས་ལྟོགས་མེད་པའི་ཟས་གཅིག་པུ་ཡང་དེ་ཡིན་ཏེ་འདི་གཅིག་པུར་སོང་བས་བྱ་བ་དང་བྱེད་པ་ཉུང་སྟེ། དཔེར་ན་འཕགས་པ་ཀ་ཏ་ཡ་ནའི་འཁོར་ཉན་ཐོས་རྣམས་ན་རེ་ཟས་ཅི་བྱུང་ཡང་དེ་དཔྱས་ སྐྱོན་ མི་འདོགས་ཏེ་ཉིན་ཞག་ཕྲུགས་གཅིག་གི་ཟས་ཀྱི་བྱ་བ་བྱས་ཞེས་གསུང་སྐད། བཀའ་གདམས་པ་འདི་ཚོ་ནུབ་ལྟོ་མ་ཟོས་པའི་དག་ཚངས་སུ་ནམ་ཕྱེད་ན་ཟ་སྟེ་ཐོ་རས་ཀྱི་དགེ་སྦྱོར་འཆག་གསུང༌། ཟས་བསོད་སྙོམས་གདན་ཞིག་ཕྱིས་མི་ལེན་ཀྱང་འདི་ལ་དགོངས་ནས་གསུངས་ཏེ་བསམ་པ་དེ་གཅིག་པུ་རུས་སུ་འདོན་པ་ལས་གཞན་མི་བསམ་ཏེ། ཟས་ལ་ཙུག་ཙུག་དང་ཅག་ཅག་ཀྱང་བཀག་སྟེ།
རེ་ཞིམ་ཞེས་རོ་མི་མྱང་སྟེ་བཀའ་གདམས་པ་ཆེན་པོ་དེ་རྣམས་ལ་ཡོད་དེ། ཡོན་བདག་ཕོ་མོའི་དྲུང་དུ་རེ་ཞིམ་ཞེས་མི་བརྗོད་པར་གསོལ་ནས་ཅི་འོས་ཀྱི་ཡོན་བཤད་ཅིག་བྱེད་པ་ཡིན་གསུང༌། སྔོན་ནམ་རར་གསེར་མང་པོ་བྱུང་བས་ཅི་བྱ་སྙམ་པ་ལ་གསེར་གདུགས་བྱ་ཟེར་ནས་བྱེད་པར་དམ་བཅས་པ་ལ། བལ་པོ་ཧང་བུ་བྱ་བ་ཞིག་ངས་རོགས་བྱ་གསེར་སྲང་ཞིག་ཀྱང་ཡོད་དེ་ཡང་ཚོང་བྱེད་ཟེར་བ་ལ་ངས་དེ་ང་ལ་ཕུལ་དེ་ཁྱེར་ན་ཁྱེད་རང་གི་བསམ་པ་གསེར་དེའི་ཆེད་དུ་སོང་ནས། བླ་མ་དང་གསེར་གདུགས་མི་དྲན་ཏེ་བྱས་པ་ཐམས་ཅད་ཆུད་ཟོས་ཞེས་པས་མཛོད་ཟེར་ནས་ཕུལ་ཏེ་ང་དྲིན་ཆེ་བ་བླ་མ་མཁས་པ་ཡིན་གསུང༌། དེ་ལྟར་ཆགས་སྡང་གི་རྟོག་པ་གང་ཡང་མེད་པའི་སེམས་དེ་ལ་རྣམ་པར་མི་རྟོག་པ་ཟེར་ཏེ་དེ་ཕྱག་རྒྱ་ཆེན་པོ་ཡིན་པས་ཇོ་བོའི་ཆོས་ཞིག་བཤད་ན། རྣམ་རྟོག་མ་རིག་ཆེན་པོ་སྟེ། ། འཁོར་བའི་རྒྱ་མཚོར་ལྟུང་བྱེད་ཡིན། ། མི་རྟོག་ཏིང་འཛིན་ལ་གནས་ན། ། མཁའ་ལ་བྱེད་པ་ཇི་བཞིན་ནོ། །
ཞེས་པ་དང༌། ཡང་རྣམ་པར་མི་རྟོག་དབྱིངས་མི་ཟད། ཆོས་དབྱིངས་དམ་པ་ཟད་མི་ཤེས། ། ཞེས་པས་སོ་གསུང༌། ཉག་རེ་གྲུབ་ཐོབ་ཀྱི་རས་ཕྱམ་སྐྱ་ཧམ་གྱོན་པ་ལ་ལོངས་དང་གསུང་ནས་རྡོ་རྗེའི་ལུས་ལ་ལྟོགས་འགོང་གི་རྩ་བ་བྱ་བ་ཡོད་དེའི་སྟོབས་ཀྱི་ཆོས་ཕ་གི་འདྲ་འབྱུང་སྟེ་ལྟོགས་པར་འོང་གསུང༌། དེའི་རྟེན་འབྲེལ་བསྒྱུར་ན་བླ་མ་དང་དཀོན་མཆོག་གསུམ་ལ་ཚོགས་བསགས་པའམ་ཞིང་གདམ། དེ་མེད་ན་ཡང་ཁ་ཟས་ཀྱི་རྣལ་འབྱོར་བྱས་ནས་གསོལ་བ་བཏབ་ན་ཚོས་སྣུམ་འབག་གིས་འགྲོ་སྟེ་ཆོས་ཟབ་མོ་ཡིན་ཀུ་རེ་མིན་གསུང༌།། ༈ །།ཡང་བཀའ་གདམས་པ་རྣལ་འབྱོར་པ་མཚན་ཉིད་པ་གང་ཡིན་ཡང་སོ་སོའི་ལྟ་བསྒོམ་སྤྱོད་པ་གསུམ་ཡོད་དེ། འདི་གྲུབ་མཐའ་མཁན་ཀུན་ལ་ཕྱི་རོལ་མུ་སྟེགས་ནས་དབུ་མའི་བར་དུ་ལྟ་སྒོམ་མི་འདྲ་བ་མང་པོ་ཡོད་དེ་གྲུབ་མཐའ་མ་མཉན་པས་མི་ཤེས། འོན་ཏུ་ལགས་ཀྱང་འགག་དང་ཉ་ག་ལ་མཁས་པས་བླ་མ་རིན་པོ་ཆེའི་ཞལ་ནས།
ལྟ་བའི་མཐར་ཐུག་ལྟ་བྱ་ལྟ་བྱེད་ཐམས་ཅད་དང་བྲལ་བ། ལྟ་བའི་ཡུལ་ཞིག་ལ་བལྟ་མཁན་གྱི་ཤེས་པས་གཟུང་འཛིན་ཏུ་བྱས་པ་དེ་ལ་བལྟ་བ་མི་བཏུབ་ཏེ། དེས་གྲུབ་མཐའ་ཐམས་ཅད་ཀྱི་གོ་ཆོད་པ་ཡིན་གསུང༌། སྒོམ་པ་ཉམས་མྱོང་ཐམས་ཅད་དང་བྲལ་བ། དེ་ཡང༌། བདེ་བ། གསལ་བ། མི་རྟོག་པ་གསུམ་ཡིན་ཏེ་གཉིས་པོ་ངོས་ཟིན་སྲིད་ཀྱང་མི་རྟོག་པ་འདི་ངོས་ཟིན་པར་དཀའ་སྟེ། ཕལ་ཆེར་སེམས་ཙམ་པར་འོང་བར་འདུག་སྟེ་འཁོར་འདས་ཀྱི་ཆོས་ཐམས་ཅད་སེམས་སུ་ངོ་ཤེས་ཏེ་བསྒོམ་རྒྱུ་ཞིག་བྱུང་ན་རྣམ་ཤེས་མཐའ་ཡས་སེམས་ནམ་མཁའ་ལྟ་བུར་བསྒོམས་ན་ནམ་མཁའ་མཐའ་ཡས། ནམ་མཁའ་རང་ཡང་མེད་པར་བསྒོམ་ན་ཅི་ཡང་མེད་པ།
ཡོད་པ་ཡང་མ་ཡིན། མེད་པ་ཡང་མ་ཡིན་པར་བསྒོམས་ན་འདུ་ཤེས་མེད་འདུ་ཤེས་མེད་མིན་སྐྱེ་མཆེད་དེ། མདོར་ན་གྲུབ་མཐས་བསྡུས་ཚད་ཀྱི་བོད་ཀྱི་སྒོམ་འདི་རྣམས་གཟུགས་མེད་སྐྱེ་མཆེད་མུ་བཞི་ལས་ཐོབ་མི་སྲིད་གསུང༌། བྱང་ཆུབ་སེམས་དཔའ་ཐམས་ཅད་གཟུགས་མེད་དུ་ལྟུང་བར་བྱ་བ་ཡང་ཡོད་དེ། འདི་ཁོ་རང་སངས་རྒྱས་སྙམ་པ་ལ་ཕྱིས་ལས་ཟད་ནས་ངན་སོང་དུ་ལྟུང་བ་ལ་ལོག་ལྟ་སྐྱེས་པ་ཡིན་གསུང༌། ཉམས་མྱོང་ཐམས་ཅད་དང་བྲལ་བའི་སྒོམ་པ་དེ་སུས་ཤེས་ཏེ་མི་བསྒོམ་པ་ཡིན་གསུང༌། སྤྱོད་པ་ཚུལ་ཁྲིམས་རྣམ་པར་དག་པས་ཡིན་ཞེས་པའམ་དགེ་བ་བཅུ་སྤྱོད་པ་ཡིན་གསུང༌། འབྲས་བུ་བླང་དོར་ཐམས་ཅད་དང་བྲལ་བ་ཡིན་བྱ་བ་ཡང་གསུང་གསུང༌། དེ་ལྟར་སྒོམ་པ་དང་སྤྱོད་པ་གཉིས་ཀྱིས་ལྟ་བ་དེ་རུས་སུ་འདོན་པ་ཡིན་གསུང༌། དེ་ལྟར་གཤིས་ལ་དགེ་མི་དགེ་གཉིས་ཡོད་པ་ལས་གནང་བ་ཡེ་གནང་དང་བཀག་པ་ཡེ་བཀག་དགག་སྒྲུབ་གཉིས་སུ་སངས་རྒྱས་ཀྱིས་མཛད་དེ།
དེ་ཡང་བྱང་ཆུབ་སེམས་དཔའ་རྣམས་ལ་མི་དགེ་བ་བདུན་གནང་བྱ་བ་ཟེར་ཏེ། ཉོན་མོངས་པ་ཆགས་སྡང་རྨོངས་གསུམ་གྱི་ངོ་བོ་དེ་གནང་བ་གཏན་མི་སྲིད་གསུང༌། དེ་ཡང་མ་ཆགས་པ་ཞེ་སྡང་མེད་པ་གཏི་མུག་མེད་པ་ཡིན་ཏེ་ཉོན་མོངས་པ་དེས་རྣམ་པར་གྲོལ་བའི་རྒྱུར་འགྲོ་བའམ། རང་ལ་འཁྲིས་པ་གཏན་མེད་པར་ཕན་ཡོན་ནམ་དགོས་པ་འབྱུང་ན་ཉོན་མོངས་མི་དགེ་བ་གནང་སྟེ་དེ་དགེ་བ་ཡིན་མོད་གསུང༌། དེ་ལྟར་ཡིན་ཀྱང་ཉོན་མོངས་པ་དེའི་ལག་རྗེས་ནི་འབྱུང་གསུང༌། དཔེར་ན་བྱང་ཆུབ་སེམས་དཔའ་དགའ་བྱེད་བྱ་བ་སོ་སོའི་སྐྱེ་བོའི་གཟུགས་ཤིན་ཏུ་མཛེས་པ་ཞིག་བསོད་སྙོམས་ལ་བྱོན་པ་དང་ཚོང་དཔོན་གྱི་བུ་མོ་དཔལ་ཡོན་ཅན་བྱ་བ་ཤིན་ཏུ་ཆགས་པས་བསོད་སྙོམས་ཕུལ་བ་དང༌། དགེ་སློང་གོམ་པ་གཅིག་གཉིས་སོང་བ་དང་ཁ་ནས་ཁྲག་དྲོན་མོ་སྐྱུགས་ནས་ཤི་བ་དང༌། སུམ་ཅུ་རྩ་གསུམ་གྱི་ལྷའི་བུར་སྐྱེས་ནས་ལྷའི་བུ་བརྒྱ་སྟོང་མང་པོས་བསྐོར་བ་དང༌། དེར་ལྷའི་བུ་དེས་བདག་གང་ནས་སྐྱེས། གང་དུ་རྒྱུ་ཅིས་སྐྱེས་བལྟས་པ་དང་སངས་རྒྱས་ཀྱིས་དགེ་སློང་དགའ་བྱེད་ལ་ཆགས་པའི་རྒྱུར་ཤེས་ནས།
ཞག་མ་ལོན་པར་སངས་རྒྱས་དང་དགའ་བྱེད་གཉེར་སྙམ་ནས་མེ་ཏོག་ཨུཏྤལ་མང་པོ་ཁྱེར་ནས་རྒྱལ་བྱེད་ཀྱི་ཚལ་ཡང་འོད་ཀྱིས་སྣང་བ་བྱས་ནས། མཆོད་པ་བྱས་པས་བདེན་པ་བཞི་བསྟན་པས་རྟོགས་ཏེ་བདེན་པ་མཐོང༌། བྱང་ཆུབ་སེམས་དཔའ་དགའ་བྱེད་ཀྱང་ཉོན་མོངས་པ་ཤིན་ཏུ་ཆེ་བར་སྐྱེས་ཏེ་དེ་ཉིད་ལ་བལྟས་པས་འདོད་ཆགས་དེ་དང་པོ་གང་ནས་བྱུང་བར་དུ་གར་གནས་མཐའ་མ་གར་འགྲོ་བལྟས་པས། མ་སྐྱེས་པ་འགྲོ་འོང་མེད་པར་ཁོང་དུ་ཆུད་དེ། དེ་ཕྱིར་མི་ལྡོག་པར་གྱུར་ནས་རྫུ་འཕྲུལ་དང་མངོན་པར་ཤེས་པ་མང་པོ་ཐོབ་ནས་ནམ་མཁའ་ལ་ངང་པའི་རྒྱལ་པོ་གཤོག་པ་བརྐྱང་བ་ལྟར་སོང་སྟེ། སངས་རྒྱས་ཀྱི་སྤྱན་སྔར་ཞལ་ཉི་ཟླ་ཙམ་གྱི་ང་རྒྱལ་བྱེད་ཅིང་ཚལ་དུ་བྱོན་པ་དང༌། སྔར་གྱི་བུ་མོའི་ཕ་མ་ཀུན་དགེ་སྦྱོང་གིས་བུ་མོ་རིག་སྔགས་ཀྱིས་བསད་ཟེར་བ་ལ། བུ་མོ་ལྷའི་བུས་བྱིན་པ་ལ་ལྷའམ་ཀླུའམ་སུ་ཡིན་ཞེས་བུ་མོས་གསོལ་པ་དང༌། སངས་རྒྱས་ཀྱི་དགེ་སྦྱོང་ལ་ཆགས་པ་སྐྱེས་ཀྱང་འདི་ལྟར་གྱིས་ན་གཞན་ལྟ་ཅི་སྨོས་ཟེར་རོ། ། དེ་ཡང་ཉོན་མོངས་པ་འདོད་ཆགས་དེས་མྱ་ངན་ལས་འདས་པ་ཐོབ་པ་ཡིན་ཏེ།
ཆགས་པ་དང་བྲལ་ནས་སྐྱེ་བ་མེད་ཅིང་ཀུན་ནས་ལྡང་བ་མེད་པར་ཤེས་པས་དེ་ཐོབ་པ་ལགས་གསུང༌། ཡང་རྫུན་ལྟ་བུ་ཞིག་ལ་མཚོན་ན་རྫུན་རང་གཏན་གནང་བ་མེད་དེ། མི་ཤ་བའམ་རྔོན་པས་མི་དེ་འདྲི་ན་ནམ་མཁའ་མཐོང་སེན་མོ་མཐོང་ཞེས་དང་པོ་ནས་བྱས་པས་མི་ཕན་དེ། དེ་དང་རྗེས་སུ་མཐུན་པའི་ཡོན་བདག་པ་ཡར་བྱོན། ཇ་གསོལ་ཆུ་ཐུག་གསོལ་ཞེས་པ་ལྟ་བུས་འབྲོང་པའམ། ཡང་ན་རང་གི་དེ་བཞིན་ཉིད་ལ་བལྟས་ནས་དོན་དམ་པར་བྱ་བའི་གསལ་ཁ་མ་སྟོང་བར་མི་མཐོང་བྱས་ན་རྫུན་བྱས་པར་མི་འགྲོ་གསུང༌། ཡང་ན་མི་དེ་བཞིན་ཉིད་ལ་བལྟས་ནས་མ་མཐོང་ཞེས་སོ་གསུང༌། སྲོག་ལ་ཐུག་ཀྱང་རྫུན་མ་གནང་གསུང༌། དེ་ཡང་སྐད་ཅིག་མ་རེ་རེ་ཡིན་པས་འདི་ཡང་དཔེར་ན་རྒྱལ་པོ་གཏུམ་པོ་རབ་སྣང་གི་རྔོན་པ་ལ་ཕྱིན་པ་ན་རྔོན་པ་ཞིག་ལ་བུད་མེད་བལྟ་ན་སྡུག་པ་ཞིག་ཡོད་པ་ལ་ཕྱིར་ཁྲིད་པ་དང་ཕྲད་ནས། རྒྱལ་པོས་ཕྲོགས་ནས་ཆོས་མ་ཡིན་པ་ཡང་སྤྱད་པ་དང་རྔོན་པ་ཞེ་སྡང་སྐྱེས་ཏེ་གཞུ་ནི་བརྡུངས་མདའ་ནི་ལྟོང་བ་ལ།
ག་རེ་ངས་རྒྱལ་པོ་བསད་ན་མི་ལེགས་པ་ཆེན་པོ་འབྱུང་སྟེ་ཉེས་པ་ཆེན་པོ་འོང་སྙམ་ནས་མི་བསད་དགོས་སྙམ་པའི་བསམ་པ་སྐྱེས་པ་དང༌། སེང་གེ་ཞིག་གིས་རྔོན་པ་ཁར་བཅུག་ནས་ཚེའི་དུས་བྱས་པས་སུམ་ཅུ་རྩ་གསུམ་གྱི་ལྷར་སྐྱེས་པ་དང༌། ཞེ་སྡང་གི་བསམ་པ་དེས་སེང་གེ་བསད་ན་དམྱལ་བ་ལས་འོས་མེད་གསུང༌། ཡང་སྔར་གྱི་བསམ་པ་དགེ་ཡང་ཕྱིས་མི་དགེ་ན་ཆོས་རྒྱལ་མྱ་ངན་མེད་དེས་བཀའ་བསྡུ་བ་མཐའ་མ་ཡང་བྱས། ནུབ་གཅིག་ལ་འཛམ་བུ་གླིང་དུ་མཆོད་རྟེན་བྱེ་བ་བརྩིགས། གཡོག་མོ་ཡེངས་པས་རྔ་ཡབ་ནོར་བུའི་ཡུ་བ་ཅན་བྲུལ་བ་བྲང་ལ་རྒྱབ་པས་ཞེ་སྡང་ཕྲ་མོ་ཞིག་གིས་སྒོ་མདུན་གྱི་མཚེ་འུར་སྦྲུལ་དུ་སྐྱེས་པ་ལ་དགེ་བའི་བཤེས་གཉེན་རང་རྒྱལ་བས་སྟོངས་པ་དང༌། དེས་ན་སྐད་ཅིག་མ་དེ་འགྱུར་བ་ཡིན་པས་ན་རྫུན་ངག་ཏུ་མ་ཐོན་པར་ཉེས་པ་མི་འོང་ལ། སྐྱེ་མེད་ཀྱི་དོན་སྐད་ཅིག་མ་དེ་མཐོང་བ་ལ་དམིགས་ནས་མ་མཐོང་བ་དེ་རང་བརྗོད་པ་ལ་ཉེས་པ་གཏན་མེད་དེ་འདི་ཕྲ་མོ་ཡིན། སྐད་ཅིག་མ་དེ་རང་གི་གཤིས་དེ་སྨྲས་པ་ལ་རྫུན་མེད་གསུང༌། འདི་གོ་བ་གལ་ཆེ་སྟེ་དུས་དྲན་བྱ་བ་མི་རུང་བ་ལ་རུང་བ་ཡིན་གྱིས་སྙམ་དུ་བསམ་པས་མི་ཕན་གསུང༌།
ཡང་བཀག་པའི་དོག་ན་ཏུག་རྩེར་ཟུག་ན་གནང་བ་འཚོལ་བ་ལས། སྣང་བ་འབའ་ཞྀག་གི་ཐོག་ཏུ་བསྡད་ནས་བཀག་པ་གར་ཚོལ་གསུང༌། ཡང་ལུང་རྒྱལ་ཁབ་དིར་དིར་བྱེད་པ་ལ་ཁྱེད་ཀྱི་ལུད་པ་ཡུས་མི་ཆེ། ལས་ངན་གྱི་འབྲས་བུ་ཡིན་ཏེ་དམྱལ་བར་སྐྱེ་གསུང༌། དེ་ཅང་སྲིད་དམ་སྙམ་ན་ཆོས་ཀྱི་བར་ཆད་ཡིན་མོད་གསུང༌། དེས་ན་བག་ཙམ་རེ་ནོན་དང་ད་ལྟ་རང་འཆད་ཀྱིས་ཡན་པར་བཏང་ན་ཤི་ནས་ཀྱང་རྟ་རྒན་གློ་རྣག་ཅན་ལ་སོགས་པར་སྐྱེ་གསུང༌། ད་ལྟ་གནན་པས་འཆད་དེ་ང་སང་ནས་ཁྱེད་ཀྱི་གློ་དེ་དྲག་ནས་འོང་གི་གསུང༌། དེས་ན་གདམས་ངག་ཐམས་ཅད་ཀྱང་འདི་ཡིན་ཏེ་གཉེན་པོ་བག་ཙམ་རེ་བསྟེན་པས་སྤང་གཉེན་གཉིས་པོ་གཉེན་པོ་དེ་རྒྱལ་བ་དང༌། དུས་ཐམས་ཅད་དུ་རྒྱལ་ནས་འགྲོ་སྟེ། འཆི་ཁའི་མནར་གཅོད་ཀུན་ཀྱང་དགེ་སྦྱོར་དུ་འགྲོ་བ་ཡིན་གསུང༌།
དེ་ལྟར་ཡང་སྔོན་གྱི་གྲུབ་ཐོབ་སློབ་དཔོན་བིརྺ་པ་ལྟ་བུ་ཡང༌། རི་བྲག་ཏུ་གཅིག་པུར་བསྒྲུབ་པ་བྱས་དུས་བར་ཆད་ཤིན་ཏུ་བྲེད་པ་སྐྱི་ཚ་བ་འོང་བ་ཡིན་ཏེ། བྱུང་ལུགས་མང་པོ་ཞིག་འདུག་སྟེ་དེ་འདི་ཡིན་བྱ་བ་ང་ལ་ཆ་ཡོད་དེ་མི་བཤད་གསུང༌། སྐུ་ཆུང་བ་ཞིག་པོ་བསྒོམ་པ་ཟང་རི་བ་དང་འགར་སྟོན་གཉིས་འབོད་པ་ང་ཁྱེད་གཉིས་ཀར་རྟེན་ཞེས་ཉི་མ་ཕྱེད་ནས་འཇིགས་པ་ལ་མགོ་བཏུམས་ནས་བསྡད་པས། དེ་ནས་བག་ཅིག་ཇེ་མི་འཇིགས་སོང་ནས་དེ་ནས་ཡག་པར་བྱུང་ཟེར། སྔོན་ང་བླ་མ་རིན་པོ་ཆེའི་སློབ་མ་ལ་ང་རང་དྲག་ཁྱི་ཐུལ་མི་གོན། ཌཱ་མ་རུ་མི་དཀྲོལ། གླུ་མི་ལེན་སྙམ་པའི་ང་རྒྱལ་ཆེན་པོ་བྱུང་བ་ཤེས་ནས་གླུ་ལེན་པའི་གྲེ་བ་མེད་པས་ཕུར་པ་ཙར་གྱིས་གྱེར། ཌཱ་མ་རུ་ཞིག་བཙལ་ནས་ཉིན་མཚན་མེད་པར་དཀྲོལ་བས། ཅིག་ཅིག་ལྟར་གྱི་དཔུང་བྱེད་པ་དང་ལུས་རེངས་པ་དང་ཌཱ་མ་རུ་ཡང་དེ་ཤོར།
གསུང་ཡང་བཤའ་མ་ཐོན་པ་དང༌། ཡང་དྲན་པས་བཟུང་ནས་ཡང་དེ་ཁོ་ན་བཞིན་གྱེར་བས་གསེབ་དྲི་ཇ་ཁོག་གསུམ་ཙམ་འཐུང་གི་བར་དུ་བྱུང་སྟེ་རོ་གཅིག་ཡོད་སྙམ་སྟེ་མི་འདུག་གསུང༌། དེ་ཤམ་པོ་ཨེ་ཡིན། ཡི་དྭགས་ཆང་ཆུང་གི་དེ་འདྲ་མི་ནུས་གསུང༌།། །།
༦༤༥༽ ༄། །ཆོས་ཀྱི་སྒོ་མོ་བརྒྱད་ཁྲི་བཞི་སྟོང་གི་སྙིང་པོ་ཟབ་ཞི་སྤྲོས་བྲལ་ཡིན་པར་བསྟན་པ།། ན་མོ་རཏྣ་གུ་རུ། ཡང་དག་པར་རྫོགས་པའི་སངས་རྒྱས་ཀྱི་ཆོས་ཐམས་ཅད་ཟབ་ཞི་སྤྲོས་བྲལ་འོད་གསལ་འདུས་མ་བྱས། བདུད་རྩི་ལྟ་བུ་བྱ་བ་འདི་གཅིག་པུ་ཡིན་ཏེ། སྡེ་སྣོད་གསུམ་དང་རྒྱུད་སྡེ་བཞི་ལ་སོགས་ཆོས་ཀྱི་སྒོ་མོ་བརྒྱད་ཁྲི་བཞི་སྟོང་མཐའ་དག་སྒོ་ཡིན་ཏེ།
ཆོས་འདི་གཅིག་པུ་རྟོགས་པའི་སྒོ་ཡིན་གསུང༌། དེ་ཡང་བདུད་རྩི་ཐོབ་པར་ཕྱི་རོལ་མུ་སྟེགས་པ་མཐའ་དག་ཀྱང་འདོད་དེ། སྟོན་པ་ཡང་དག་རྒྱལ་བ་ཅན་གྱི་མུ་སྟེགས་ལས་རབ་ཏུ་བྱུང་བ་ཤཱ་རིའི་བུ་དང་མཽའུ་འགལ་གྱི་བུ་གཉིས་ལས་ངས་བདུད་རྩིའི་དོན་ཐོབ་པས། ཁྱེད་གཉིས་སངས་རྒྱས་ལས་རབ་ཏུ་བྱུང་ལ་བདུད་རྩི་ཐོབ་པར་གྱིས་ཞེས་འཆི་ཁར་ཁ་ཆེམས་བཞག་པ་དང༌། ཡང་དྲང་སྲོང་ནག་པོ་ཞེས་ཀྱང་གྲགས་པས་ཀྱང་བདུད་རྩི་མ་ཐོབ་ཟེར་ཏེ། འོ་དེ་ལ་ཟབ་པ་བྱ་བ་བློས་མི་རྟོགས་པ་ཡིན་ཏེ་ཉན་ཐོས་དང་རང་སངས་རྒྱས་ས་བཅུ་པའི་བློས་མི་རྟོགས། བློ་ཅིག་ཡོད་ན་སངས་རྒྱས་ཀྱིས་ཀྱང་མི་རྟོགས་གསུང༌། མི་ཟབ་མོ་ཡང་གཏིང་མི་རྟོགས་པ་ལ་ཟེར། རྒྱ་མཚོ་ཡང་ཟབ་ཞེས་གཏིང་ལ་ཐུག་པ་མེད་པ་ཡིན་གསུང༌། ཞི་བ་གདོད་ནས་ཞི་བ་མཚན་མ་དང་དངོས་པོ་ཐམས་ཅད་ཀྱིས་དབེན་པ་སྤྲོས་པའི་མཐའ་ཐམས་ཅད་དང་བྲལ་ཏེ་སྟོང་ཞེས་བྱ་བ་སོགས་སོ། །
འོད་གསལ་བ་ནི་མ་རིག་པ་དང་མི་ཤེས་པའི་མུན་པ་ཐམས་ཅད་དང་བྲལ་བ་སྟེ་བརྒྱད་སྟོང་པ་ལས། སེམས་ནི་སེམས་མ་མཆིས་པ་སྟེ་སེམས་ཀྱི་རང་བཞིན་ནི་འོད་གསལ་བའོ་གསུང་སྟེ། འདུས་མ་བྱས་པ་ལྷུན་གྱིས་གྲུབ་པ། དུས་ཐམས་ཅད་པ། འགྲོ་འོང་ཐམས་ཅད་དང་བྲལ་བ། ཀུན་ལ་ཁྱབ་པ། གཟུགས་ཅན་མ་ཡིན་པའོ་གསུང༌། དེ་ལ་བདུད་རྩི་ལྟ་བུ་ཟེར་ཏེ་བདུད་རྩི་ནི་ཨ་མྲྀ་ཏའི་དོན་འཆི་བ་མེད་པ་བྱ་བ་ཡིན་ཏེ། སྐྱེ་བ་མེད་པ་རྒས་པ་མེད་པ་ན་བ་མེད་པ་སེམས་ཅན་ཐམས་ཅད་ཀྱི་རྩིའམ་གསོས་ཤིག་ཡོད་དེ། དཔེ་ཡིན་པ་འདྲ་འདི་འདྲ་ཡོད་པ་མི་འདྲ་གསུང་སྟེ་དེ་ལྟ་བུའི་ཆོས་དེ་རྟོགས་པར་བྱེད་པ་ལ།
བླ་མ་དོན་གྱི་བརྒྱུད་པ་སངས་རྒྱས་སློབ་དཔོན་ཆེན་པོ་ཏིལླི་པ་ནས་བརྒྱུད་པ་ཚིག་དང་ཡི་གེར་མ་སོང་བ་ཞིག་དགོས་ཏེ་དམ་ཚིག་ཉམས་པ་དང་འདྲེས་ཁྱེར་གྱི་བརྒྱུད་པ་ཡིན་ན་བླ་མ་གོང་མའི་བརྒྱུད་པ་དེ་སློབ་མ་ལ་དཔུངས་ཀྱི་སྨིན་པ་ཡིན་གསུང༌། དེ་ལ་བླ་མ་དེས་སློབ་མའི་ཁམས་དང་བག་ལ་ཉལ་གྱི་རིགས་ཤེས་པ་ཞིག་དགོས་ཏེ། སངས་རྒྱས་ཀྱི་མཛད་པའི་རྗེས་སུ་འཇུག་པ་དང་གང་ཟག་དེའི་ཁམས་དང་བག་ལ་ཉལ་གྱི་བྱེད་པ་དང་བསྟུན་པ་གཉིས་ཡིན་གསུང༌། འདིར་ངས་ཁྱེད་རང་སློབ་མ་སྐྱོང་བ་ཀུན་ལ་གདམས་ངག་སྟོན་པ་ཡིན་པས་ཉོན་ཅིག་གསུང༌། ཡིད་འཇུག་ཡུལ་བརྟག་ཅེས་པས་སངས་རྒྱས་ཀྱང་བདུད་རྩིའི་དོན་དེ་རྟོགས་པར་བྱེད་པ་ལ་སྤྱོད་པ་ཞིག་བསྟན་པ་ཡིན་ཏེ། དེ་དམ་པའི་ཆོས་འདུལ་བ་ཡིན་ཏེ་མཐའ་གཉིས་དང་བྲལ་བར་བསྟན། སྤྱོད་པས་ལྟ་བ་དབུ་མ་དེའི་ཐོག་ཏུ་རང་བབས་སུ་ལྷུང་ནས་ཡོང་གསུང༌། དེ་ལ་དབུ་མ་མཐའ་ཐམས་ཅད་དང་བྲལ་བ་ཡིན་པས་བྱམས་པའམ་སྙིང་རྗེའམ་དགའ་བའམ་བྱང་སེམས་སམ་དད་པ་ཆེན་པོ་སྐྱེས་ན་ཡག་མཐའ་ཡིན་ཏེ། དབུ་མ་རྟོགས་པས་དང་པོ་མི་དད་པ་ཆེན་པོ་སྐྱེས་ན་དྲུང་དུ་འོངས་པ་དེ་ལ། ཟས་དང་གཏམ་དང་ཆོས་དང་སྐུ་ལེགས་པ་བསྟན་པས་ཁོ་རང་གི་དད་པ་དེ་ལ་ཚིམ་རྒྱུ་ཞིག་བྱུང་ནས་དེ་ནས་དོན་འགྲུབ་སྟེ།
གཏན་དུ་མི་དགོས་ཏེ་དགེ་སྦྱོར་ཡོད་ན་ཤི་ཡང་བདེ་བར་འགྲོ་གསུང༌། ངས་དེ་ལྟར་བྱས་པ་ཡིན་ཏེ་ཕག་གི་བུག་པ་ནས་ཉུག་ཙམ་ཞིག་ལས་མ་བསྟན། མི་དེ་དད་པ་ཆེན་པོ་ལ་ཚིམ་པ་མེད་པས་ཕྱིར་ལ་མི་ངོམས་པར་སོང་བས་ཆོས་དང་ཡོན་ཏན་མི་སྐྱེ་བ་ཡིན་ཏེ། ཆ་མེད་པ་འདི་རྒྱུས་ཅན་ཞིག་ལ་ཡོད་པ་ལས་འདི་ལ་མངོན་ཤེས་སྡུག་པར་འདུག་གསུང༌། དེ་ཡང་གསུང་རབ་ནས་རྒྱལ་པོ་ཟས་གཙང་མ་སངས་རྒྱས་འདིའི་ཡབ་ཡིན་པས་སངས་རྒྱས་ཆོས་འཕྲུལ་དང་རྣམ་འཕྲུལ་པ་མང་པོ་བསྟན་ནས་ལྷའི་བུ་རྣམས་འདུལ་བའི་དོན་དུ། རྒྱལ་པོ་ང་ལ་བུ་འདི་འདྲ་བ་ཡོད་པ་སྙམ་ནས་དཔའ་སྐྱེས་པས་སངས་རྒྱས་ཀྱིས་ཆོས་མང་པོ་གསུངས་ཀྱང་དཔའ་སྐྱེས་པའི་ང་རྒྱལ་དེས་རྐྱེན་བྱས་ནས་བདེན་པ་མ་མཐོང་བ་ལ། སངས་རྒྱས་ཀྱིས་མོའུ་འགལ་གྱི་བུ་ལ་རྒྱལ་པོའི་ཕོ་བྲང་གི་སྟེང་དུ་ཆོ་འཕྲུལ་སྟོན་ཏུ་བཅུག་པས་འདི་ཁྱེད་དང་སངས་རྒྱས་གཉིས་སམ་ཀུན་ལ་ཡོད་ཅེས་པས་སངས་རྒྱས་ཀྱི་སློབ་མ་ཐམས་ཅད་ལ་ཡོད་ཅེས་པས། འོ་ད་གཏད་པ་མེད་སྙམ་ནས་དགའ་བ་ཞི་ནས་མི་དགའ་བ་དང༌། སངས་རྒྱས་ཁམས་དྲུག་རབ་ཏུ་དབྱེ་བ་བྱ་བ་གཟུངས་འདི་རྣམས་བཟང་ངན་ལ་སོགས་འབྱུང་བས་ས་དང་ཆུ་དང་ནམ་མཁའ་ཡིན་མོད། འདི་རྣམས་ལ་དངོས་པོ་ཡོད་མ་མྱོང་ཞེས་ཆོས་བསྟན་པས་བདེན་པ་མཐོང་བ་དང༌།
ཡང་རྒན་མོ་ཀ་ཙག་མ་བྱ་བ་སངས་རྒྱས་ཀྱི་སྐུ་ལ་འཁྱུད་ནས་བུ་བུ་ཞེས་ཟེར་བ་ལ་ཀུན་དགའ་བོ་ཁྱོད་ཀྱིས་འདི་དང་མ་འཕྲལ་ཅིག འདི་དང་ཕྲལ་ན་ཁ་ནས་ཁྲག་དྲོན་མོ་སྐྱུགས་ནས་འཆི་བ་ཡིན་ཏེ་འདིས་སྐྱེ་བ་ལྔ་བརྒྱར་ངའི་མ་བྱས་པ་ཡིན་ཞེས་པ་དང༌། དེ་ནས་ཟན་ཞིག་ཟ་བར་རམ་ཅི་འོས་སུ་གདུང་བ་ཞི་བ་དང༌། བདེན་པ་བཞིའི་ཆོས་བསྟན་པ་དང་དོན་དམ་པའི་བདེན་པ་ཐུགས་སུ་ཆུད་དེ་རབ་ཏུ་བྱུང་ནས་ཐོས་པ་འཛིན་པ་རྣམས་ཀྱི་མཆོག་རྒན་མོ་ཀ་ཙག་མ་བྱ་བ་དང༌། ཡང་འཕགས་པ་གྲོ་ཞུན་སྐྱེས་ཚགས་འབའ་ཞིག་གི་བརྩོན་འགྲུས་ཀྱིས་ཏིང་ངེ་འཛིན་མ་རྙེད་པས་པི་ཝང་གི་རྒྱུད་སྒྲིམ་ལྷོད་རན་པ་ལས་སྒྲ་འབྱུང་བ་བསྟན་པས་དེའི་གདམས་ངག་དེས་བདེན་པ་མཐོང་བ་དང༌། ཡང་ལྷ་སྦྱིན་གྱིས་ཀྱང་སངས་རྒྱས་ལ་ཞེ་སྡང་གི་སཻམས་འབའ་ཞིག་སྐྱེས་ནས་མ་ཞི་བས་དམྱལ་བར་སྐྱེས་ཏེ་བདེན་པ་མཐོང་དུ་མ་སྟེར་བ་དང༌། ཡང་སངས་རྒྱས་ཀྱི་འཁོར་རྣམས་མི་སྡུག་པ་བསྒོམ་པ་ལ་བདེན་པ་མཐོང་བ་མང་བ་ལ། དགེ་སློང་སེང་གེ་བྱ་བ་སྐྱེ་བ་སྔ་མ་ལྷ་ལས་སྐྱེ་བ་འཕོས་པ་ཞིག་གིས་མི་སྡུག་པ་བསྒོམས་པས་སྐྱུགས་ལོག་ནས་སེམས་ཞིར་མ་བཏུབ་པ། སངས་རྒྱས་ཀྱི་ཀུན་དགའ་བོ་སེང་གེ་བསོད་སྙོམས་སོང་བའི་ཁྱིམ་དུ་སོང་ལ་སེང་གེའི་ཁྲི་ཤོམས། དར་གྱི་ལྡ་ལྡི་བྲིས།
མེ་ཏོག་སིལ་མ་ཁྲོམ་ཞེས་པས་དེ་ལྟར་བྱས་པས་སེང་གེ་ཁྱིམ་དུ་སོང་བ་དང༌། བདག་ལ་གནོད་པ་འདི་ལྟ་བུ་དགྲའམ་བདུད་དམ་འདི་སུས་བྱས་ཞེས་ཕྱིར་ཕྱུང༌། འདིར་སུ་འོངས་ཞེས་པས་ཀུན་དགའ་བོ་སོང་བས་བདག་ལ་སངས་རྒྱས་ཀྱི་ཉིད་ཅོ་འདྲི་བ་མ་ཡིན་སྙམ་ནས། སངས་རྒྱས་ཀྱིས་གནང་བ་ཡིན་སྙམ་ནས་སེང་གེའི་ཁྲི་ལ་བཞུགས་པས་དགའ་བ་སྐྱེས་ནས་སེམས་ཞི་ཞིང་གནས་པས་བདེན་པ་མཐོང་བ་ཡིན་གསུང་སྟེ། དེ་ནས་ལམ་འབྲས་ན་ཡིད་འཇུག་ཡུལ་བརྟག་ལ་ཁམས་ཚོད་བཟུང་ཞེས་ཟབ་མོ་བསྟན་པ་དེ་བླ་མས་སློབ་མ་དེའི་ཁམས་དང་བག་ལ་ཉལ་ཤེས་དགོས་ཏེ། སྔོན་ངས་ཁམས་སུ་འདག་ཆར་བྱས་སྦྱོར་བ་བྱང་ཆུབ་ཏུ་སེམས་བསྐྱེད་བསམ་གཏན་གྱི་ཡན་ལག་ལྔ་བྱས་ནས་ཤི་མེད་དུ་བསྒོམས་པས་རོ་སྟོད་ཇེ་གཟེར་སྙིང་མི་དགའ་ལ་སོང་བས་འཕྲོ་བཅད་ནས། ཆུ་ཝ་ནང་ནས་ཆུ་རར་འོང་བ་ལ་བལྟས་པས་དེ་ལ་སེམས་ཟིན་པ་ཞིག་བྱུང་བ་ལ། འདི་སྦྱོར་བའི་ཆོས་མེད་པ་ལ་སྒོམ་བྱུང་ཟེར་ཏེ་འདྲེ་རང་ཡིན་སྙམ་གསུང༌། ཡང་ལུང་སྟོང་གི་འདག་ཆར་བཤིག རི་ལ་ལྟོགས་པས་སྒོག་པ་གྱང་གྱོང་མང་པོ་ཟོས་ནས་ནང་དུ་ཁུང་རྩིགས་ནས་བཞུགས་པ་དང༌།
ཡང་སྒོམ་བྱུང་བས་འདི་འདྲེ་ཡིན་སྙམ་ནས་དྲག་སྔགས་རྒྱབ་གསུང༌། དེར་ཕྱིས་ཐམས་ཅད་མཁྱེན་པ་ཕག་མོ་གྲུ་པས་མ་བསྒོམ་པར་རི་དང་ལུང་དུ་སོང་གསུང་སྟེ་ངའི་བརྩོན་འགྲུས་དང་དད་པ་དེས་ད་ཕུང་བ་ཡིན་ཏེ་བག་ལ་ཉལ་ཤེས་པས། དེར་ཁོང་ལ་ངས་ཁམས་སུ་རྩོལ་བ་བྱས་པས་མ་བྱུང་བར་འདིར་མི་རྩོལ་བ་ལས་འོང་བ་ཅི་ཡིན་ཞུས་པས་དེ་བླ་མ་མི་མཉམ་ཁྱོད་ལ་བླ་མ་མེད་པར་གསུང༌། བླ་མ་དང་ས་ཆེན་པོ་འདིའི་སྟེང་ན་བེར་རེ་བ་ཡོད་དུ་བསྒོམ་མི་བཞུགས་པ་ཡིན་པར་འདུག་བཞུགས་པ་ཡང་སྲིད་གསུང༌། དེས་རྗེ་འོལ་ཁ་བ་ཆོས་ཉིད་ཀྱི་དོན་མཐོང་བ་དེའི་ཞལ་ནས་ཀྱང་རྩོལ་བཅས་ཀྱི་བརྩོན་འགྲུས་ལ་བསྒོམ་མི་འབྱུང་བར་གོ་བས། རྩོལ་བ་མེད་པའི་བརྩོན་འགྲུས་སྐྱོང་གསུང༌། སྡུད་པ་ལས། གང་ལ་མི་བརྩོན་དེ་ནི་བྱང་ཆུབ་སེམས་དཔས་བརྩོན། ། ཞེས་གསུང༌། ཡང་རྒས་ན་མགོ་སྐྱ་དང་གཞོན་གཏིང་དམར་མཐུན་པར་ཞེ་སྡང་མ་སྐྱེས་པར་སྡིག་པ་མི་འབྱུང་བ་འདི་ངས་ཆོས་ཅན་ཁ་བསྒྱུར་བ་ཡིན་ཏེ་འཇམ་དཔལ་རྩ་རྒྱུད་ནས།
འདོད་ཆགས་མ་སྐྱེས་པ་དེ་ལ་སྐྱེ་བ་མེད་གསུང་ནས་འདུག་སྟེ། ངའི་འདོད་པ་གསུང་རབ་ན་འདུག་པ་འདི་དགའ་བ་ཞིག་བྱུང་གསུང༌། དེས་ན་ཉོན་མོངས་པ་སྐྱེས་པ་དེ་རང་སྐྱེ་བ་མེད་ཡིན་པ་ལ་དེ་བས་ཀྱང་སྐྱེ་མེད་ཞིག་བཙལ་ན་སྣའི་སྟེང་དུ་ཡང་སྣ་ཞིག་འཚོལ་བར་འགྲོ། བྱང་ཆུབ་སེམས་དཔའ་བརྩོན་འགྲུས་བརྩོམ་པ་མི་འགལ་ལམ་སྙམ་མི་འགལ་གསུང༌། དེས་ན་དད་པ་དང་གུས་པ་ཡང་དག་པའི་ཕྱག་རྒྱ་ཆེན་པོ་ཞིག་དགོས་པ་ཡིན་ཏེ། རྟེན་རྣལ་འབྱོར་པ་དེ་ལ་གཉིས་མཐའ་ཡིན་ཏེ་སྤོང་དགོས། དད་པ་ཡག་མཐའ་ཡིན་ཏེ་དེར་རྟ་འཆག་མ་ཡང་ཤོར་གསུང་བརྡ་ཆོས་མཛད་གསུང༌། ཡང་ཐབས་ལམ་གཏུམ་མོ་བསྒོམ་པ་ནི་ལུས་ཀྱི་འཁྲུལ་འཁོར། སེམས་ཀྱི་དམིགས་པ། རླུང་གི་བཅོས་ལུགས་ཉིན་ཕྲིལ་ཕྲིལ་བསྒོམ་པ་དང༌།
རྨི་ལམ་འོད་གསལ་གྱི་བརྩོན་འགྲུས་ཉིན་མཚན་མེད་པར་བསྒོམ་པ་དེ་ཡིན་གསུང༌། དེ་ལྟར་ཕྱག་རྒྱ་ཆེན་པོ་དེ་བླ་མའི་བྱིན་རླབས་དང་སློབ་མའི་མོས་གུས་གཉིས་ཀྱི་བྱས་པ་ཡང་མ་ཡིན་ཏེ་བདག་རྟག་པར་འགྲོ་གསུང༌། འདི་དང་པོ་ནས་གནས་པ་ཡིན་གསུང་སྟེ། བྲམ་ཟེ་ཆེན་པོ་ཡང༌། གདོད་ནས་སྐྱེ་མེད་རང་བཞིན་ཡིན་པ་ལ། ། དེ་རིང་དཔལ་ལྡན་བླ་མས་བསྟན་ཏེ་རྟོགས། ། མདུན་དང་རྒྱབ་དང་ཕྱོགས་བཅུ་རུ། ། གང་གང་མཐོང་བ་དེ་དེ་ཉིད། ། དེ་རིང་མགོན་པོ་ང་ནི་འཁྲུལ་པ་ཆད། ། ད་ནི་སུ་ལ་ཡང་དྲི་བར་མི་བྱ་འོ། །
ཞེས་པས་བར་དེར་བྱུང་བ་མིན། གཟོད་ནས་སྐྱེ་མེད་དུ་ཡོད་པ་ཡིན་གསུང༌། བྱང་ཆུབ་སེམས་དཔའ་སྒྲིབ་སེལ་གྱིས་ཀྱང་སངས་རྒྱས་ལ་བསྟོད་པ་ལས་ཀྱང༌། ཆོས་ཀྱི་འཁོར་ལོ་བསྐོར་བ་ན། ། གདོད་ནས་ཞི་ཞིང་མ་སྐྱེས་པ། ། ཞེས་པས་སོ། ཡང་ཕྱོགས་བཅུའི་འཇིག་རྟེན་གང་ནས་ཀྱང༌། ། རྫོགས་པའི་སངས་རྒྱས་མི་རྙེད་དེ། ། སེམས་ཉིད་རྫོགས་པའི་སངས་རྒྱས་ཉིད། ། དེ་ལས་གཞན་དུ་མ་ཚོལ་ཅིག །
ཅེས་པ་དང༌། སྐྱེ་འདིར་སངས་རྒྱས་མཆོག་ཉིད་དུ། ། སེམས་བསྒོམས་པས་སངས་རྒྱ་འོ། ། རིན་ཆེན་སེམས་ལས་ཕྱིར་གྱུར་པའི། ། ཞེས་དང༌། སེམས་རྟོགས་ན་ཡེ་ཤེས་ཡིན་པས་སངས་རྒྱས་གཞན་དུ་མ་ཚོལ་ཅིག ། ཅེས་པས། རང་སེམས་ཆོས་ཀྱི་སྐུར་སངས་རྒྱས་པ་དེ་ལ་སངས་རྒྱས་ཟེར་བ་ཡིན་གསུང༌། སེམས་ཉིད་ཕྱག་རྒྱ་ཆེན་པོ་ཆོས་ཀྱི་སྐུ་དེ་འཁོར་འདས་ཐམས་ཅད་ལ་ཁྱབ་པས། འཆད་པ་པོ་ང་ཆོས་ཀྱང་ང༌། །
འཇིག་རྟེན་སྟོན་པ་བསྒྲུབ་བྱ་ང༌། ། ང་ཡི་རང་བཞིན་ལྷན་ཅིག་སྐྱེས། ། ཞེས་པ་དང༌། དེ་ལྟར་འོང་ན་ཁྱེད་ཀྱི་སངས་རྒྱས་དེ་མཚན་དང་དཔེ་བྱད་དང་མཛད་པ་བཅུ་གཉིས་ག་རེ་ཟེར་ན། དེ་ལ་དེ་སངས་རྒྱས་གཤའ་མར་མི་བྱེད་དེ། ཡོ་ག་སངས་རྒྱས་ལོངས་སྐུ་ཆེན་པོ་དེ་འོག་མིན་དུ་སངས་རྒྱས་པ་ཡིན་ཏེ། ཡང་དག་སངས་རྒྱས་དེར་སངས་རྒྱས། ། སྤྲུལ་པ་པོ་ནི་འདིར་སངས་རྒྱ། ། ཞེས་པས། དེའི་སྤྲུལ་པ་ཞིག་འདིར་གཏད་ཟེར།
ཕལ་པོ་ཆེ་ལས་ཀྱང༌། རྣམ་པར་སྣང་མཛད་གང་ཆེན་མཚོ་བྱ་བ་དེའི་ལྟེ་བའི་ཐད་སོར་པདྨ་བརྩིགས་པ་བཅུ་གསུམ་བརྩིགས་ཀྱི་བདུན་པ་ནི་ཟེ་འབྲུ་ཁྲོམ་ཁྲོམ་དེའི་ལྟེ་བ་ལ་སངས་རྒྱས་སྤྲུལ་སྐུ་དགེ་སྦྱོང་གི་ཆ་བྱད་ཅན་ཆུང་བ་ཞིག་ཡོད་པས། ས་བཅུ་པའི་བྱང་ཆུབ་སེམས་དཔའ་ཀུན་གྱིས་ཅི་ཡིན་ཞེས་ཁ་དགོད་བྱེད་པ་ལ། འདི་འཇིག་རྟེན་གྱི་ཁམས་མི་མཇེད་བྱ་བ་ན་སངས་རྒྱས་ཤཱཀྱ་ཐུབ་པ་ཡིན་ཞེས། འཛམ་བུ་གླིང་བྱེ་བ་ཕྲག་བརྒྱར་སྤྲུལ་པའི་སྐུ་བྱེ་བ་ཕྲག་བརྒྱ་པ་ཞིག་ཡིན་ཏེ། དེ་ལྟར་རྡོ་རྗེ་གཅོད་པ་དང་འདུལ་བ་ལུང་ནས། གང་ཞིག་ང་ལ་གཟུགས་ཤེས་པ། ། གང་ཞིག་ང་ལ་སྒྲར་ཤེས་པ། ། འདྲེན་པ་རྣམས་ནི་ཆོས་ཀྱི་སྐུ། ། ཞེས་པའོ། །
མཛད་པ་བཅུ་གཉིས་སུ་འོང་བ་ཡང་སྲིད། གཅིག་ཏུའམ་གཉིས་སུ་འོང་ཡང་སྲིད། དམྱལ་བ་ཡི་དྭགས་དུད་འགྲོ་ཐམས་ཅད་རེ་རེའི་དྲུང་ན་ཡང་སྒོ་རེ་རེ་ཁྱི་སྔགས་སྒལ་སྔགས་སུ་འོང་བ་ཡང་མི་འགལ་ཏེ། སེམས་ཅན་གྱི་ཁམས་མ་སྟོང་གི་བར་ལ་ཆོས་ཀྱི་སྐུའི་སངས་རྒྱས་དེ་སྣ་ཚོགས་སུ་འབྱུང་བ་ཡིན་གསུང༌། ང་ལ་སྒོམ་ཆེན་ཁྲིད་ཚར་བ་ཞིག་གིས་ཕྱག་རྒྱ་ཆེན་པོ་ལ། སྔོན་འགྲོ་དངོས་གཞི་རྗེས་གསུང༌། ངས་ནི་དང་པོ་རང་ནས་སྔོན་འགྲོ་དངོས་གཞི་རྗེས་མ་རྙེད་དང་པོ་རང་ནས་ཐམས་ཅད་དེར་འདུག དུས་རྒྱུན་ཆད་མི་འདུག་ཟེར་བས་ང་སྐྱེངས་སུ་བཅུག་ཏེ། ཕྱག་རྒྱ་ཆེན་པོ་ལ་དེ་ཐམས་ཅད་མེད་པ་ཡིན་གསུང༌། ཚོགས་འཁོར་ཁྱེར་ནས་འོང་ན་ད་རུང་བསྟན་རྒྱུ་ཡོད་དེ་གསུང༌།
དེ་ཚིག་བསྡུས་ཡིན། འདིའི་སྐབས་སུ་ཕྱག་རྒྱ་ཆེན་པོ་ལ་བྱ་རྒྱུ་མེད་ཅེས་བསྔོ་བ་སེམས་བསྐྱེད་གཉིས་གྱྀས་གསུང༌། འདི་བླ་མ་གངས་པའི་གཏོར་མ་དང་འདྲ་སྟེ་གོ་བ་ལོངས་གསུང༌། ལར་ང་སྔོན་ནས་ཕྱག་རྒྱ་ཆེན་པོའི་རིགས་ཡིན་པས་ཕྱག་རྒྱ་ཆེན་པོ་ལ་དགའ་བས། སྔོན་འགྲོ་ལམ་བྱུང་ཙམ་བྱས་ཀྱི་ཕྱག་རྒྱ་ཆེན་པོ་བསྒོམས་ཏེ་རྨུས་ སུན་པ་ པས་ད་གཞི་ཅིག་གལ་ཆེ་སྟེ་དེ་ལ་གཉིས་ཕྱི་རྣམ་བཞག་སྦྱོར་བ་བྱང་ཆུབ་ཏུ་སེམས་བསྐྱེད་དེ་ཡིན། དང་པོ་ཕྱག་རྒྱ་ཆེན་པོ་གཞིར་སོང་བའི་བྱ་བ་བྱེད་པ་མཐའ་དག་སྒྲུབ་པས་བསོད་ནམས་ཀྱང་ཆེ་སྟེ། འདུས་མ་བྱས་ཀྱི་རབ་ཏུ་ཕྱེ་བའི་བྱ་བ་ཡིན་གསུང༌། དེས་ན་མཐའ་འབའ་ཞིག་བསྒོམས་པས་མཐའ་བྲལ་འགྲུབ་པ་ཅང་སྲིད་དམ་གསུང༌། གཅིག་དང་དུ་བྲལ་ལ་སོགས་ཀྱི་རྣམ་རྟོག་གི་སྟོང་པ་སྤྲོས་པ་ཞིག་ལ་དབུ་མ་ཅང་བཏུབ་བམ་གསུང༌། སངས་རྒྱས་རང་ལས་གཞན་དུ་ཚོལ་ན།
དམ་ཚིག་ཉམས་ཏེ་དམྱལ་བ་ལ་སོགས་སུ་འཁོར་གསུང༌།། །། ༦༤༦༽ ༄། །གཅིག་པུ་རི་ཁྲོད་དུ་གནས་ཚེ་ཇི་ལྟར་དགོས་པ་རོམ་པོ་འགར་སྟོན་གྱི་ཞུས་ལན།། ཡང་བླ་མ་རིན་པོ་ཆེ་ལ་རོམ་པོ་འགར་སྟོན་གྱིས་རྟ་གསུམ་ཕུལ་ནས་གཅིག་པུ་རི་ཁྲོད་དུ་གནམ་མཐོ། ས་དམའ་བླ་མ་དང་གདམས་ངག་མིན་པ་གཞན་ཅི་ཡང་མེད་དུས་སུ་ཇི་ལྟར་བྱ་ཞེས་ཞུས་པ་ལ། དེའི་དུས་སུ་བླ་མའི་གདམས་ངག་ཅིག་དགོས་ཏེ་ངའི་དྲུང་དུ་གསོལ་བ་ཚར་རེ་ཙམ་བཏབ་པས་ཀྱང་བསྒོམ་རྒྱུ་རེ་བྱུང༌། ཚོགས་ཆོས་ཐུན་རེ་ཙམ་ཉམས་སུ་བླངས་པས་ཀྱང་ནད་པ་མང་པོ་སོས་པ་འབྱུང་སྟེ། དད་པ་ཡོད་པ་རྣམས་ལ་ཡིན་གསུང༌། དེ་ཡང་ང་ལ་གདམས་ངག་ལྷག་པོ་མེད་དེ་མྱོང་བ་ཡོད་པས་འདི་ལྟར་བྱས་ན་འདི་ལྟར་འོང་བྱ་བ་ཡོད་གསུང༌། དེ་ལ་རི་ཁྲོད་དང་རབ་གནས་ཀྱི་དུས་གཉིས་སུ་འབྲས་བུ་ཤིན་ཏུ་མྱུར་དུ་འབྱིན་པ་ཡིན་ཏེ།
དེའི་གནད་ཀའམ་རྒྱུ་མཚན་མ་ཡེངས་པར་གནད་དུ་བསྣུན་པ་དེ་ཡིན་གསུང༌། དེ་ཡང་རང་ལ་དངོས་གཞི་དགེ་སྦྱོར་བྱ་རྒྱུ་གང་ཡིན་ཡང་དེས་ནད་དང་གནོད་པ་དགྲ་དང་ཆོམ་རྐུན་མེ་དང་ཆུའི་འཇིག་པ་ཐམས་ཅད་ལས་ཐར་བར་གསུང་རབ་ནས་ཀྱང་བཤད་པ་དེ་ལྟར་འོང་ཡང་འོང་གསུང༌། དེ་ཡང་སྐྱབས་འགྲོ་གཅིག་པུ་ཡིན་ན་ཡང་ལྷ་དཀོན་མཆོག་གསུམ་ལ་ཡིད་སྙིང་ཐག་པ་ནས་ཆེས་ཏེ་ནད་དང་སྡུག་བསྔལ་ཅི་བྱུང་ཡང་ངུར་སྨྲིག་ཡས་སུ་མི་གཏོང་བ་ཡིན་ཏེ་སྨན་དང་མོ་དང་དཔྱད་ལ་བློ་མི་གཏོད་དེ། དེ་ལ་ཆ་ཅིག་གཏད་ན་དཀོན་མཆོག་གསུམ་རང་གི་སེམས་ཡིན་ཏེ་རང་གི་སེམས་ལ་སྙིང་གཉིས་ཞུགས་པ་ཡིན་པས་བྱིན་རླབས་མི་འབྱུང་བ་ཡང་དེ་ཡིན་ཏེ་འདི་བྱས་ན་ཡང་ཕན་ནམ་སྙམ་པའི་མཐེང་དེ་ཡིན་གསུང༌། དེས་ན་ཡུལ་རྒྱ་གར་མ་ག་ཏའི་ཁུལ་དེ་ན་རྟེན་བྱིན་རླབས་ཅན་མང་པོ་ཡོད་པས་ནད་པ་ཀུན་ས་ཐེ་འཛུགས་ཤིང་གསོལ་བ་འདེབས་པ་རུས་སུ་འདོན་པ་ཡིན་ཏེ་ཁོང་འཚོ་བ་དེ་རྣམས་སོས་འཆི་བ་དེ་རྣམས་འཆི་བར་གདའ་སྐད། དེ་ན་སྨན་དཔྱད་ཙམ་མི་འདུག་སྐད་གསུང༌། ལྷ་སར་ཐུགས་རྗེ་ཆེན་པོ་ལ་གཟའ་མི་གཉིས་ཀྱི་བུ་གཅིག་ན་བ་གསོལ་བ་འདེབས་པ་ལ་ཁོ་ཆོས་ཐམས་ཅད་རང་སེམས་ཡིན་པ་སྐད་ཟེར་བ་ལ་ངས་བཀྱོན་ཏེ་གང་ལ་འདོད་པའི་དོན་གསོལ་བ་འདེབས་པ་རུས་སུ་འདོན་པ་ཡིན་ཞེས་པས་ཁོང་གཟའ་གཉིས་དང་དེ་ནུབ་གསོལ་བ་བཏབ་པས་བུ་སོས་གསུང༌། དེས་ན་འོ་སྐོལ་ཉོན་མོངས་པ་གཤིས་སུ་སོང་ཆོས་བཅོས་མར་སོང་བས་མི་འོང་སྟེ་ཤེས་པ་ཁ་ནང་དུ་ལོག་སྟེ་བསྒོམ། རང་གི་རྒྱུད་ལ་ཚུལ་ཁྲིམས་ལ་ཉེས་ལྟུང་ཅི་འདུག་བལྟས་ནས་འདུག་ན་བཤགས། ཕྱིས་བསྡམས་ནས་གཙང་སེང་ངེ་སོང་བས་ཉེས་པས་མ་གོས་པ།
ཚུལ་ཁྲིམས་ཀྱི་རང་བཞིན་ནམ་གཤིས་སུ་སོང་སྲོག་ཏུ་སོང་བས་དེས་ནད་དང་སྡུག་བསྔལ་མི་མཐུན་ཕྱོགས་ཐམས་ཅད་སེལ་ཞིང་ཡོན་ཏན་མཐའ་དག་འགྲུབ་སྟེ། བདེན་པའི་སྟོབས་བརྗོད་པས་ཤིང་སྐམ་པོ་ལ་མེ་ཏོག་བདུན་བདུན་ཐོན་པ་བྱུང་སྟེ། སྔོན་དཔལ་ཆོས་ཀྱི་གྲགས་པས་དགེ་འདུན་གྱི་ལྡེ་མིག་ཅིག་ཤེས་པ་དགའ་བས་ཀུན་ནས་བླང་ནས་ཀླད་ལ་སྐོར་བས་གར་སོགས་སུ་སོང་ནས་མེ་ཏོག་མ་ཐོན་པ་དང༌། ཡང་དེ་ཁྱིམ་པ་ལ་མེད་པ་མ་ཡིན་ཏེ་སྔོན་རྒྱལ་པོ་ཚངས་བྱྀན་གྱི་གླང་མོ་ཆེ་ལ་གླང་པོ་སྐྱེར་མ་བཏུབ་པས་རྒྱན་མོ་ཤུ་ཤུམ་མ་བྱ་བ་འདོད་ལོག་སྤངས་པའི་བཙུན་མོ་གཅིག་གིས་བདེན་པ་བརྗོད་ཞེས་པས་བཙུན་མོ་ལྔ་བརྒྱ་པོ་ལ་གཅིག་ཀྱང་མ་བྱུང༌། རྒན་མོ་དེས་སྐྱེས་པ་ཁྱིམ་པ་དེ་མ་གཏོགས། གཞན་གཅིག་དང་ཡང་མ་འགྲོགས་པའི་བདེན་པའི་མཐུ་དེས་གླང་པོའི་བུ་སྐྱེ་བར་གྱུར་ཅིག་ཅེས་པས་ལུས་ཐོན་ནས་མཇུག་མ་མ་ཐོན་པ་སྟེ། མོས་ཤེས་ནས་མོ་རང་གི་བུས་ཆུ་ངན་གཅི་བའི་ལམ་དུ་བཏང་བའི་བདེ་བ་བདག་གིར་བྱས་པས་ལན་པ་ཡིན་ཏེ་ཞེས་པ་དང་དེ་བཤགས་པར་སོང་ནས་མཇུག་མ་ཐོན་ཏེ། དེ་ལྟར་གཤིས་ལ་ཚུལ་ཁྲིམས་ཡོད་པ་ཡིན་ཏེ་དགེ་སློང་དགེ་ཚུལ་གཅིག་པུ་ཐོག་ན་བཞག་པ་མིན་གསུང༌། དེས་ན་ཚུལ་ཁྲིམས་སྣ་རེ་ཙམ་བསྲུངས་པས་ཀྱང་ནད་དང་གདོན་ལས་གྲོལ་བ་མང་པོ་ཞིག་ཡོད་དེ་ཚུལ་ཁྲིམས་གཅིག་པུས་སྐྱོན་སེལ་བ་དང༌། བོགས་ཐོན་པ་གཉིས་ཀ་འོང་སྟེ་ཤེས་པ་དང་འདྲེས་པ་སྲོག་ཏུ་སོང་བ་ཞིག་ནི་དགོས་པ་ཡིན་གསུང༌།
རི་ཁྲོད་དུ་འགྲོ་བ་ཡང་ཚུལ་ཁྲིམས་ཀྱི་རལ་ཟགས་སམ་བྱང་སེམས་ལྟུང་བ་གསང་སྔགས་ཀྱི་དམ་ཚིག་ཐམས་ཅད་མ་ཉམས་པར་འགྲོ་དགོས་ཏེ། ལེགས་ཉེས་ཀྱི་འབྲས་བུ་རི་ཁྲོད་དུ་འབྱིན་པ་ཡིན་གསུང་སྟེ། སྣ་ཆད་མ་མེ་ལོང་ལ་མ་བསྟན་ན་ལེགས་བྱ་བ་ཡང་སྐབས་གཞན་དུ་གསུང༌། དེའི་སྟེང་དུ་ལྷག་པ་ཏིང་ངེ་འཛིན་གྱི་བསླབ་པ་ཡིན་ཏེ། བྱམས་པ་སྙིང་རྗེ་བྱང་ཆུབ་ཀྱི་སེམས། ཇོ་བོ་ཐུགས་རྗེ་ཆེན་པོ། མཚན་མ་ཅན་གྱི་རྫོགས་རིམ། རྩ་རླུང་ཐིག་ལེ། མཚན་མེད་ཕྱག་རྒྱ་ཆེན་པོ་ལ་གོམས་ཤིང་ངེས་པ་ཞིག་གིས་དེ་ལ་མ་ཡེངས་པར་དེ་རང་གི་ཐོག་ཏུ་བསྒྱུར་ནས་དེས་ཚེགས་མེད་པར་སོལ་བ་ཡིན་ཏེ། འདི་ལ་ཡང་དང་པོ་ནས་གོམས་པ་ཞིག་ནི་དགོས།
དེ་ལ་གོམས་པ་ཡོད་ན་མགོ་ལ་རྐང་པ་ཡིན་བྱས་པའམ་གྲུ་མོས་ལག་ཕུར་བྱ་བའམ། བུ་རམ་ལ་ག་བུར་ཞེས་དེ་མི་འགྱུར་ཡང་སྟོང་པ་རྒྱས་འདེབས་སུ་ཤོར་བ་བཞིན་དུ་མི་དགེ་བའི་རྒྱས་བཏབ་པས་ནི་མི་ཕན་ཏེ། དང་པོར་དགེ་སྦྱོར་དེ་ཤེས་ཤིང་ཡིན་པ་ཞིག་དགོས། དེ་ནས་དེ་ལ་གོམས་པ་ཡོད་པ་ཞིག་ཐོག་ཏུ་བསྒྱུར་བ་ཞིག་དགོས་གསུང༌།

དེ་ལ་རྩ་དང་རླུང་དང་ཐིག་ལེ་ལ་ཡང་མང་པོ་ཡོད་དེ་རྩ་འཁོར་ལོ་བཞིའི་གྲངས་སོགས་དང༌། དེ་ན་ཐིག་ལེའི་གནས་ལུགས་རླུང་ཡང་དེ་དང་འདྲ་བ་མང་པོ་ཞིག་ཡོད་དེ། མགོ་ལ་ཞབས་ཡིན་བྱས་པས་མི་ཕན་གནད་ཤེས་ཤིང་ཐོག་ཏུ་ཕེབས་པ་ཞིག་དགོས་གསུང༌། དེ་འདིའི་སྐབས་སུ་དམིགས་པ་མཐའ་དག་གོ་སྙམ། ཡང་སྔོན་ངེད་ཀྱིས་ནད་པ་སོས་འདོད་བྱས་ཏེ་མདུན་དུ་ལུས་ཀྱི་འཁྲུལ་འཁོར་གནད་ལ་ཕེབས་པ་ལག་པ་མཉམ་གཞག་ལ་སོགས་བྱེད་ཏུ་བཅུག་སེམས་བསྐྱེད་ནས། དངོས་གཞི་ཁོ་རང་གི་ལྷ་གང་ཡིན་པ་དེ་ལ་མ་ཡེངས་པར་བསྒོམ་དུ་བཅུག་ནས་ད་ང་མ་བྱུང་གི་བར་དུ་འདི་ལྟར་སྒོམས་ཤིག་ཞེས་བྱས་ནས། དེ་ལས་སྐད་ཅིག་ཀྱང་མ་ཡེངས་ཤིག་བྱས་ནས་དེ་ནས་དེ་བསྟན་པ་དང༌། གཏོར་མ་ཡང་ངས་བཏང་གིས་ཕྱག་རྐྱང་མ་བྱེད་པར་ག་ལེར་སོང་ལ་དོ་ནུབ་ཀྱང་དེ་ཁོ་ན་ལྟར་སྒོམས་ཤིག་བྱ་བ་བྱས་པས་སང་དེ་རང་དུ་ནད་ཞི་བ་དང་ཞག་གསུམ་གཉིས་དེས་ཆོག་པར་འདུག་གསུང༌། འདིའི་སྐབས་སུ་རླུང་འཇུག་པ་བཞིས་ནད་པ་མང་པོ་སོས་པ་ཡིན་སྙམ། ཡང་ཕག་མོ་གྲུར་རྨུ་ཆུས་ལུས་ཕྱེ་རྐྱལ་བཞིན་སྐྲངས་པ་ཞིག་ལ་ངས་དམིགས་པ་ཞིག་བསྒོམ་དུ་བཅུག་ནས་ད་འོད་བལྟས་པས་ཅང་མི་འདྲ། དེ་ནས་ཡང་བསྒོམ་དུ་བཅུག་པས་དེ་ནུབ་རང་ལ་ཆུས་བཀྲུས་པ་ལྟར་སོང་ཏེ་ང་ལ་གཏང་རག་བྱས་པས་བྲོད་གསུངས།
དེ་ཡང་ལུས་གནད་ཟབ་མོ་གཅིག་ཏུ་དམིགས་པ་ལ་མ་ཡེངས་པ་ད་ལྟ་རང་དུ་ནད་དེ་ག་ཤེད་དུ་འགྲོ་སྟེ། འདི་རྣམས་ཐམས་ཅད་ཀྱི་རྩ་བ་རྟོག་གཉིས་ཅིག་ཅར་འཇུག་པ་མེད་པ་དེ་ཡིན་སྙམ་མོ། ། གང་དང་གང་ལ་ཡང་སེ་གོལ་རྟོག་ཙམ་དུ་ཡང་ཡེངས་མི་ཁོམ་པ་ཞིག་བསྒོམས་ན་དེའི་རང་བཞིན་དུ་འགྱུར་ཏེ། ཞག་གསུམ་རང་ན་སྐྱོན་དག་ཡོན་ཏན་འབྱུང་བ་ལ་ཐོགས་པ་མེད་གསུང༌། དེ་ཡང་བླ་མ་རིན་པོ་ཆེའི་ཐབས་ཀྱི་དགེ་བའི་རྩ་བ་ཤེས་རབ་ཀྱིས་བོགས་འདོན་པ་དང་ཤེས་རབ་ཀྱི་བོགས་ཐབས་ཀྱིས་ཞེས་པའི་དོན་མི་མཐུན་ཕྱོགས་དེ་ལ་གཉེན་པོ་དགེ་སྦྱོར་བསྐྱེད་རིམ་མམ། དམིགས་བཅས་ཤིག་བཅུན་པས་ད་ཤི་ལ་ཁད་སྡུག་པའི་དུས་དེར་དམིགས་མེད་དུ་བཞག་པས་བདེ་ནས་འགྲོ། ཡང་དམིགས་མེད་དེ་བླ་མའི་མོས་གུས་སྐྱེད་པ་ལྟ་བུས་དེ་བདེ་བ་ཡིན་ཏེ་འདི་འདམ་པར་ཇི་སྐོལ་མི་དེ་ལ་རྣམ་ཤེས་དང་དྲོད་སྤྱི་བོར་རྟོག་པ་ལ་དམིགས་པ་རྐང་མཐིལ་དཔག་ཚད་དུ་གཏད་པས་ཅུང་བདེ་སྟེ། ཡང་དེ་ལྟར་བྱས་པས་ཤི་ཐུག་པ་ལ་བྱང་སེང་གིས་ཞུས་པ་ལ་ཞོག་གསུང་བ་དང་བདེ་བ་ལྟ་བུ་ཡིན་ཏེ་གོ་སྙམ། སྤྱིར་བྱ་བ་དང་བྱེད་པ་ཅི་བྱེད་ཀྱང་ཁ་ཡམ་དུ་མ་སོང་བར་ཤེས་པ་ཁ་ཚུར་ལོག་སྟེ་གཤིས་སུ་སོང་བ་ཞིག་དགོས་གསུང༌། དེའི་སྟེང་ནས་སྐྱོན་དག་ཡོན་ཏན་འབྱུང་བ་མཐའ་དག་གོ་སྙམ།
ཕྱིས་ཉིན་ཁར་སང་གི་མི་ཕྱི་མི་ནང་དུ་བཅུག་ན་མི་ཕྱིར་བཏོན་ཏེ་དེ་ཚོགས་སུ་སྐྱར་ན་རི་ཁྲོད་ཀྱི་དགོན་པའམ་དུས་ཐམས་ཅད་དུ་གཉུག་མའི་ཉམས་ལེན་དང༌། འགག་དང་ཉ་ག་ལ་བབ་པའི་དུས་སུ་སྲོག་འདལ་བ་གཉིས་ཡིན་གསུང༌། དེ་ལ་སྲོག་གང་ཡིན་ན་དེ་དུས་ཀྱི་སྲོག་ནད་དེ་ཡིན་ཏེ་དེ་འདོར་བ་ལ་དང་པོ་ལམ་དུ་ལན་བཞི་ལྔ་བཏང༌། དེ་ནས་བྱང་སེམས་བསྒོམ་ལ་དེ་ནས་རང་གི་དགེ་སྦྱོར་གྱི་ཐོག་ཏུ་བསྒུར་ན་ཞག་གསུམ་བཞི་རང་མི་དགོས་གསུང༌། དེས་ན་རི་ཁྲོད་དུ་རྟེན་གྱི་གང་ཟག་བསླབ་པ་གསུམ་ལ་ཉེས་པས་མ་གོས་པ་གཙང་སེང་ངེ་བ་དེས་བསྒྲུབ་པ་ཞིག་བྱས་ན་དྲག་པོ་སུམ་འདུལ་བྱ་བ་འབྲས་བུ་འཕྲལ་ལ་འབྱིན་པ་ལ་ཚེགས་མེད་གསུང༌། ཡང་འདིའི་སྐབས་སུ་ཆོས་ལ་ཆེ་བའི་ཨ་གུ་ཞིག་ང་ཡིན་གྱི་ཁ་ཚོ་འབྲུག་ལྟར་སྒྲོགས་ཤིང་སོང་བའི་ཕྱིས་ཉིན་འོ་སྐོལ་ཐམས་ཅད་ང་བདག་འདིས་ཕུང་བ་ཡིན་ཏེ། སྔོན་ང་ལ་བླ་མ་རིན་པོ་ཆེའི་ཞལ་ནས་ཁྱོད་ལ་ཆོས་གོ་བ་ཞིག་འོང་གསུང་བ་ལ་གྲོངས་ནས་ལོ་ལྔའི་བར་དུ་ཅི་ཡང་གོ་བ་མ་བྱུང་བ་ལ། དེ་ཅི་ཡིན་སྙམ་པ་ལ་ངས་བསྒྲུབ་པ་བྱས་ནས་ཀྱང་གཞན་པས་ལྷག་པ་རང་མགོ་ཐོན་པ། ང་རང་འཁོར་བར་མི་ལྷུང་ངན་སོང་དུ་མི་སྐྱེ་བ་ལ་སོགས་ཉེ་ཚེར་སོང་ནས་འདུག་པས་སྔོན་ལ་ངར་འཛིན་དང་ང་ཡིར་འཛིན་པ་མཐའ་དག་གཏང་དགོས་སྙམ་དུ་བསམས་ཏེ། དེ་གཏོང་བ་ལ་ཀུ་སཱ་ལིའི་རྣལ་འབྱོར་ནང་གི་བདག་ཉིད་ཆེན་པོའི་ཚོགས་འདི་ཁོ་ན་ཟབ་སྙམ་ནས་རང་གི་ལུས་འདི་ཁོ་ན་བཏང་སྟེ།
ཐ་མལ་པའི་རྟོག་པ་སྐད་ཅིག་ཀྱང་མི་འགྱུར་བར་བྱ་སྙམ་པའི་དམ་བཅའ་བརྟན་པོ་བྱ། བཏང་བས་ང་བདག་ཏུ་བཟུང་བའི་ལུས་མེད་པར་ཁྱད་པར་གྱི་ཆོས་བདག་དང་དེ་ལ་གནོད་པའི་ནད་དང་འདྲེ་གང་ལ་འབྱུང་སྟེ། སྣོད་བཅུད་ཐམས་ཅད་ཡི་དམ་གྱི་ལྷ་འབའ་ཞིག་ཏུ་འགྱུར་བའི་ཐབས་ཡིན་ཏེ། སྔོན་སྨོན་ལམ་དམ་པ་རྗེ་བཙུན་ཞེས་པ་འདི་མང་པོ་བཏབ་ད་ལྟ་མ་ནུས་གསུང༌། འདིའི་དུས་སུ་ཡི་དམ་གྱི་ལྷ་དེ་དང་རྗེས་སུ་མཐུན་པར་མ་བསྒྲུབས་པར་སྨོན་ལམ་འཁོར་བ་རྒྱུ་འབྲས་འཇིག་རྟེན་གྱི་ཆོས་བརྒྱད་དུ་སྨིན་པར་ཞེས་སྨོན་ལམ་བཏབ་ན་ཕུང་འདྲེ་ཆེན་པོ་འོང་ངོ་གསུང༌། དེས་ན་སྔོན་འདི་ཟབ་པས་མཉན་པར་ཡང་བྱས། ན་ནིང་ཕྱིས་དེ་ལྟར་ཀྱང་མ་རེད་པས་དེ་ལྟར་བྱས་ཏེ་སྨོན་ལམ་གང་བཏབ་པ་དེ་རང་ཅིས་ཀྱང་འགྲུབ་པ་ཡིན་གསུང༌། འདིའི་སྐབས་སུ་ཆགས་སྡང་རྨོངས་གསུམ་གྱི་བསམ་པ་མི་སྐྱེ་བར་བྱ། འཇིག་རྟེན་གྱི་ཆོས་བརྒྱད་དུ་མི་སྐྱེ་བར་བྱ་སྙམ་པའི་དམ་བཅའ་དམ་པོ་བྱ་གསུང༌། ཡང་རི་ཁྲོད་ལ་སོགས་ཀྱི་སེམས་བསྐྱེད་ཀྱང་རྩ་བ་དང་བརྒྱུད་པའི་བླ་མ་བསྟན་པའི་བདག་པོ་འདིའི་ཐུགས་དགོངས་མཐའ་དག་ཡོངས་སུ་རྫོགས་པར་བྱ་ཞེས་པ་གལ་ཆེ་གསུང༌།།
༈ །།ཡང་ནེའུ་ཆུང་གི་མ་ཤིད་ལ་སངས་རྒྱས་ཀྱི་ཚོགས་གཉིས་ཡིན་ཏེ་དེ་ལ་ཞིང་དཀོན་མཆོག་རིན་པོ་ཆེ་གསུམ་དག དེ་ཡང་ཕྱོགས་བཅུ་དུས་གསུམ་གྱི་སངས་རྒྱས་ཐམས་ཅད་ཀྱི་སྐུ་གསུང་ཐུགས་ཡེ་ཤེས་ཐམས་ཅད་གཅིག་ཏུ་འདུས་པའི་བླ་མ་ཡིན་ཏེ་སངས་རྒྱས་དེ་མཉེས་པར་བྱེད་པ་ཟང་ཟིང་དང་བསྒྲུབ་པ་ལུས་ངག་གསུམ་ལས་སྒྲུབ་པ་མཆོག་ཡིན་ཏེ་ཕ་རོལ་ཏུ་ཕྱིན་པ་དྲུག་པོ་ཐམས་ཅད་བསྒྲུབ་པ་ཡིན་ཏེ། ཁྱེད་ཀྱིས་སངས་རྒྱས་དཀོན་མཆོག་བླ་མ་དེའི་ཕྱོགས་སུ་སྦྱིན་པ་བགྱིས་པ་བགྱིད་དུ་བརྩལ་བ་ཡི་རང་བ་གསུམ་སྟེ་ཕ་རོལ་ཏུ་ཕྱིན་པ་དྲུག་ཀ་ལའོ། ། ཆོས་དཀོན་མཆོག་ཀྱང་ཕ་རོལ་ཏུ་ཕྱིན་པ་དྲུག་སྤྱོད་པ་ཡིན་ཏེ་བསམ་གྱིས་མི་ཁྱབ། དགེ་འདུན་དཀོན་མཆོག་ཀྱང་དད་པས་ཁྱིམ་ནས་ཁྱིམ་མེད་པར་རབ་ཏུ་བྱུང༌། བླ་མའི་ཕྱོགས་སུ་ལུས་ངག་ཡིད་གསུམ་ཕུལ་ནས་རབ་ཏུ་བྱུང་ནས་སྒྲུབ་པ་ཉམས་སུ་བླངས་པ་འདི་ཁོ་ན་ཡིན་ཏེ། དེ་ལྟར་ཟང་ཟིང་དང་སྒྲུབ་པའི་བསྙེན་བཀུར་གཉིས་ལས་སྒྲུབ་པ་བཟང་བ་ཡང༌། སྔོན་འཁོར་ལོས་བསྒྱུར་བའི་རྒྱལ་པོ་བསོད་ནམས་ཀྱིས་བརྒྱན་པ་བྱ་བ་ལ་བུ་སྟོང་ཡོད་པ་ཅིག་བྱུང་བ་ལ། དེའི་དུས་ན་དེ་བཞིན་གཤེགས་པ་འོད་ཟེར་གྱིས་བརྒྱན་པ་བྱ་བ་འཇིག་རྟེན་དུ་བྱོན་པ་ལ་བསྙེན་བཀུར་དཔག་ཏུ་མེད་པ་བྱས། བུ་སྟོང་པོས་ཀྱང་དུས་རིང་པོར་བྱས་ནས་བུ་ཐ་ཆུང་གཉིས་ཀྱི་བསམ་པ་ལ་སངས་རྒྱས་འཁོར་བཅས་ལ་ཡབ་དང་ཕུ་བོའི་དེ་རྣམས་ལས་ཤིན་ཏུ་ཆེ་བ་དག་ཡོད་དམ་ཞེས་དྲིས་པས་ཡོད་དེ།
སངས་རྒྱས་ཀྱི་བསྟན་པ་ལ་རབ་ཏུ་བྱུང་ནས་རྩེ་གཅིག་ཏུ་བསྒྲུབ་པ་བྱས་ནས་བརྒྱ་སྟོང་བྱེ་བ་ཁྲག་ཁྲིག་གི་ཆར་ཡང་མི་ཉེ་སྟེ་ཞེས་གསུངས་པས་གཉིས་པོ་རབ་ཏུ་བྱུང་སྟེ། ཆེན་པོ་དགེ་སློང་སེང་གེ་ཆུང་བ་དགེ་སློང་རྩ་བ་བྱ་བ་ལོ་དྲུག་ཅུར་མངོན་པར་ཤེས་པ་དྲུག་ཐོབ་པ་བྱུང་བ་དང༌། ཡང་སངས་རྒྱས་འཁོར་དང་བཅས་པ་ལ་ཡབ་རྒྱལ་པོ་སྤུན་དང་བཙུན་མོར་བཅས་པས་བསྙེན་བཀུར་དུ་འོངས་པའི་དུས་སུ། དགེ་སློང་གཉིས་ཟས་བསོད་སྙོམས་གོས་ཕྱག་དར་ཁྲོད་སྨན་བཀུས་ཏེ་བོར་ལ་བརྟེན་ཏེ་དབང་པོ་དུལ་བར་གནས་པ་ལ། ཡབ་ཀྱིས་དགེ་སློང་སེང་གེ་སངས་རྒྱས་ལ་ཟང་ཟིང་གིས་བསྙེན་བཀུར་མི་བྱེད་པར་དབང་པོ་དུལ་ཞིང་དམན་པ་འདི་ལྟ་བུས་སྡུག་ཐག་ཞེས་པ་རྒལ་པ་ལས། སངས་རྒྱས་ཀྱིས་རྒྱལ་པོ་སྐྱོ་བ་བསྐྱེད་པའི་ཆེད་དུ་ཁྱེད་ཀྱིས་ཆོ་འཕྲུལ་སྟོན་ཅིག་ཅེས་པས་གཉིས་པོ་ནམ་མཁའ་འཕགས་ནས་ས་གཞི་འདི་ཡང་གསེར་ལས་བྱས་པ་རིན་པོ་ཆེ་སྣ་ཚོགས་ཀྱིས་བཅལ། དཔག་བསམ་གྱི་ཤིང་ལྗོན་པ་མང་པོས་གང་བ། ལྷ་དང་ལྷ་མོ་མང་པོས་ལྷ་རྫས་སྣ་ཚོགས་གྱིས་ཏེ་སྔ་མས་བརྒྱ་སྟོང་བྱེ་བའི་ཆར་ཡང་མི་བཟོད་པས་ཡབ་རྒྱལ་པོ་འདི་ལྟ་བུ་ངེད་རྣམས་ལ་ཡང་སྐལ་པ་ཡོད་དམ་ཞེས་ཞུས་པས་ཡོད་དོ་གསུངས་ནས། རྒྱལ་པོ་བུ་སྟོང་དང་བཅས་པ་བཙུན་མོ་འཁོར་དང་བཅས་པ་ཐམས་ཅད་ཀྱང་རབ་ཏུ་བྱུང༌། འཛམ་བུ་གླིང་པའི་མི་ཐམས་ཅད་ཀྱང་རབ་ཏུ་བྱུང་ནས་རྫོགས་པའི་བྱང་ཆུབ་ཏུ་སངས་རྒྱས་པ་ཡོད་གསུང༌།
དེས་ན་རབ་ཏུ་བྱུང་བ་རིགས་མི་གཙོ་རུས་མི་གཙོ་སྟེ་རིགས་སྐྱོན་མེད་པ་ཤཱཀྱའི་རིགས་རུས་གོའུ་ཏ་མ་ཡིན་ཏེ་དེའི་རིགས་དང་རུས་སུ་འགྲོ་བས་རིགས་བཟང་བར་འདོད་པས་ཀྱང་ཆོས་རིན་པོ་ཆེ་ཉམས་སུ་བླངས་ཏེ། ཤན་པ་ཞིག་རབ་ཏུ་བྱུང་ན་ཡང༌། རྒྱལ་པོས་ཐོད་ཕུད་ནས་ཕྱག་བྱེད་དེ་རིགས་བཟང་པོར་འགྲོ་གསུང༌། དེ་བཞིན་དུ་ཕྱུག་པར་འདོད་ན་ཡང་ཆོས་བསྒྲུབ་པར་བྱ་སྟེ། དགེ་བཤེས་སྟོན་པས་འབྲོམ་ཕྲུ་གུ་གཅིག་ཟར་མེད་པ་ལ་ཇོ་བོ་སེ་བཙུན་དབང་ཕྱུག་གཞོན་ནུས་ཁྲིད་པ་ལ་དེ་དུས་ན་མ་ཐོན་ཕྱིས་གླང་ཐང་ན་ཡོད་བཙད་ནས་ཕྱིན་ཏེ། ཆོས་ཚུལ་བཞིན་དུ་བྱས་པས་བླ་མ་བཟང་པོ་ཇོ་བོ་དང་ཕྲད་དེ་ད་ལྟ་གདན་ས་རྭ་སྒྲེང་བོད་ཐམས་ཅད་ཕྱུག་གསུང༌། དགེ་བཤེས་གླང་རི་ཐང་པ་ཆུ་ཡུར་ལ་མ་མཆོངས་བོན་པོའི་གསས་ཟན་གསོལ་བ་དེ་ལྟ་བུ་ཕྱིས་བསོད་ནམས་ཅན་དེ་ལྟ་བུ་བྱུང་གསུང༌། སྤྱན་སྔས་རུག་པ་བྲེ་དྲུག་བླ་མ་གསུང་གཞན་རུག་པ་ཚངས་ཅིག་ལས་མེད་པ། ཕྱིས་འཛམ་བུ་གླིང་པའི་མི་འདི་རྣམས་ད་ངས་སོས་ཏེ་གསུང༌། བླ་མ་གནས་བ་སྐྲེ་བོ་བདེ་བཞིའི་སྐྱེ་ས་མར་དེད་ཡིན་ནོར་ལྡོམ་བུ་བ་ཡིན།
བླ་མ་དེ་དང་མཇལ་བ་ཐམས་ཅད་ཀྱི་ཞྭ་འབུད་པའི་གནས་སུ་སོང་གསུང༌། བསོད་ནམས་ཆེ་བ་དབང་ཆེ་བ་བླ་མ་ཞང་ཡིན་ཏེ་བཟང་བ་སྲིད་དེ་ངན་ལམ་བཙན་འབངས་ཅིག་ཡིན་ཟེར་ཏེ་བསྒྲུབ་པ་ལས་བྱུང་བ་ཡིན་གསུང༌། གྲགས་པ་འདོད་ན་ཡང་དེ་རྣམས་ལས་ཆེ་བ་མེད་སྙན་པ་འདོད་ན་ཡང་དེ་རྣམས་ལས་ཆེ་བ་མེད་གསུང༌། བཀུར་སྟི་ཡང་མཉམ་པོར་ཚོགས་པ་ལ་གྲལ་རྩོད་ཡིན་ཏེ་ཐམས་ཅད་ཀྱིས་བར་གདའ་གསུང༌། མི་མཉམ་པ་དང་མཉམ་པ་དང༌། སྡུག་བསྔལ་ཐམས་ཅད་རབ་ཏུ་ཞི་བའི་སྔགས་ཀྱང་བསྒྲུབ་པ་ཡིན་གསུང༌། མི་མཉམ་པ་དང་མཉམ་པ་གོང་མ་རྣམས་དང་མཉམ་པོར་འགྲོ་སྟེ། ཁར་སང་རྣལ་འབྱོར་པ་བཅུ་དགུ་པོས་ཡུལ་ལྟད་ལྟར་ཕྱིན་ལྟོགས་པ་ལ་སོགས་ཀྱིས་ཉེན་པས་ལུས་ཤིག་སྲོར་སོང་བས་རྣལ་འབྱོར་པ་ཟེར་ཡང༌། ཆོས་གང་ཡང་མེད་དེ་ལུང་སྤྲང་པོའི་ལུགས་བཟུང་བས་དབེན་པར་ཤིག་གསོད་པ་དེ་རིང་དགེ་འདུན་རྣམས་དང་མཉམ་པོར་སོང་ནས་སྨིན་ཕྲག་བསྡུས་ཡི་གེ་དྲུག་པ་དང་བསྔོ་བ་བྱེད་པ་འདི་ཡིན་ཏེ་བསྒྲུབ་པའི་མཆོད་པ་རབ་ཏུ་བྱུང་བ་འདི་ཁོ་ན་ལས་བྱུང་གསུང༌། ང་ཡང་སྔོན་ཆོས་ཟབ་མོ་ནི་ཡོད་འཁོར་གྱིས་ཕོངས་ནས་མི་རེ་ཡོད་ནས་ངས་རྒྱས་རེ་ཐོན་སྙམ་པས་མི་ལ་དགའ་དུས་སུ་ཁྱེད་ཀྱིས་འཁོར་བྱས་ཏེ་མཉེས།
དེ་ནས་མི་འགའ་རེ་ཡོད་དུས་སུ་དད་གུས་མི་ཤེས་པར་འདུག་པ་ལྷ་ཕྱག་ཀྱང་ཡིན། ནོར་རྫས་གཏོང་དོགས་པས་ང་ལ་ཁ་གསག་ནི་མེད། ཚུལ་འཆོས་ནི་མེད་པས་ང་ལ་ཕུལ་བྱས་ཕྱུག་པོ་སྤྲང་པོར་མ་སོང་ན་ང་ཕོ་ཆོག་མིན་ཞེས་པས་ང་ཁྱེད་ལ་དྲིན་ཆེ་སྟེ། ང་མ་འགྱོད་ཁྱེད་ཀྱང་མི་འགྱོད་ཅིག་འགྱོད་ན་ངས་བསབས་པས་ཀྱང་ཆོག་གསུང༌། ཡོན་བདག་པ་བུ་ལ་སྟེར་ནས་དེས་ཁྱིམ་པ་བྱེད་དེ་ངན་སོང་གསུམ་གྱི་རྒྱུ་ཡིན་ཏེ་དེ་དགྲ་ཡིན་ང་ལ་ཕུལ་བྱས་ན་མི་ཉན་གསུང༌། བུས་སྟོངས་སུ་རེ་ན་ཡང་ཁྱེད་རང་གིས་ཕ་ལ་ཅི་བྱས་གསུང༌། བར་དུ་ཡང་ང་མཉེས་པར་བྱས་ཏེ་བསོད་ནམས་དང་ཡེ་ཤེས་ཀྱི་ཚོགས་མང་པོ་བསགས་ཏེ་སེམས་ཅན་སྨིན་གྲོལ་གྱི་རྒྱུར་སོང་གསུང༌། དེ་ཡང་བསྡུ་དངོས་བཞིས་མ་ཟིན་པའི་སྦྱིན་པ་བདུད་ཀྱི་ལས་ཡིན། དོན་མཐུན་དོན་སྤྱོད་ཀྱི་སྦྱིན་པ་བྱིན་པ་ཡིན་ཞེས་བུ་མོ་རིན་པོ་ཆེས་ཞུས་པའི་མདོ་ལས་གསུངས་པས། ད་ནི་ལུས་ངག་དུབ་པ་སེམས་ཅན་སྨིན་གྲོལ་གྱི་རྒྱུར་མི་འགྲོ་བར་ཐག་ཐོགས་མང་པོའི་ས་ན་ཆགས་སྡང་རྨོངས་གསུམ་གྱི་ཁས་གནོན་སློང་བར་འདུག་པས་དེ་མི་ནུས་གསུང༌།
དེ་ནི་རི་ཁྲོད་དུ་སྒྲུབ་པ་བྱེད་པ་ལ་མོས་འདུག་པར་ཁྱེད་ཐམས་ཅད་སྒྲུབ་པ་གྱིས་གསུང༌། དེའི་གདམས་ངག་བྱ་བས་རང་གཞན་གྱིས་དུས་གསུམ་དུ་བསགས་ཤིང་ཡོད་པའི་དགེ་བ་བསྔོ་སྟེ། འཇིག་རྟེན་གྱི་ཆོས་བརྒྱད་འཁོར་བའི་རྒྱུ་འབྲས་སུ་མི་བསྔོ་བར་གསོལ་འདེབས་ཆེན་མོ་བྱའོ།། །།
༦༤༧༽ ༄། །དགེ་འདུན་གྱི་ཚོགས་པ་སྐྱོང་བར་ཞུ་བ་ཕུལ་བས་ཞལ་གྱིས་བཞེས་པ།། ཡང་དགེ་འདུན་གྱིས་ཚོགས་པ་སྐྱོང་བར་ཞུ་བ་ཕུལ་བའི་དུས་ཞལ་གྱིས་བཞེས་པ་སྟེ། ཁྱེད་ཀྱིས་ང་ལ་ཆོས་ཀྱི་འཁོར་ལོ་བསྐོར་བའི་བསྐུལ་མ་འདེབས་པས་རྒྱ་གད་ཀྱིས་སྨྲས་པ་ཐམས་ཅད་ཀྱང་ཆོས་སུ་འགྲོ་སྟེ། འདི་དགེ་བ་འབའ་ཞིག་ཡིན་ཏེ་ཆོས་ཀྱི་མཐིལ་ཡིན། བློ་དགེ་བ་ཡིན་གསུང༌། འདི་མྱ་ངན་ལས་འདས་པ་ན་བྱང་སེམས་འོད་བསྲུངས་ཀྱིས་སངས་རྒྱས་ལ་རྒྱ་གད་མང་པོ་བྱས་ཏེ།
ཁྱེད་སེམས་ཅན་ཐམས་ཅད་ཀྱི་དོན་དུ་ཐུགས་བསྐྱེད་ནས་ཁྱེད་རང་མྱ་ངན་ལས་འདའ་བས་སེམས་ཅན་ཕལ་པ་བསོད་ནམས་ཅན་རྣམས་ཀྱིས་ཀྱང་ཚེ་ལོ་བརྒྱ་ཐུབ་པ་ལ། ཁྱེད་བརྒྱད་ཅུ་རྩ་གཉིས་ལ་འདས་ཏེ་ཅུག་ཡིན། མྱ་ངན་ལས་མི་འདའ་ན་ང་བསྟན་པ་འཛིན་པ་ཡིན་ཞེས་པས་མྱ་ངན་ལས་ནི་འདས་ཏེ་དགེ་བ་ཐོབ་འདུག་གསུང༌། བླ་མ་རིན་པོ་ཆེས་བརྒྱུད་པའི་བླ་མ་ཐམས་ཅད་གནད་ལ་བོར་བའི་གསུངས་གསུང་སྟེ། ཉེས་པ་ཐམས་ཅད་རབ་ཟད་ཅིང༌། ། ཡོན་ཏན་ཀུན་གྱི་གཏེར་གྱུར་པའི། ། འབྲས་བུ་ཐམས་ཅད་རྫོགས་མཛད་པ། ། རྗེ་བླ་མ་རྣམས་ལ་ཕྱག་འཚལ་ལོ། ། སྔོན་གྱི་དམ་བཅའ་མ་བསྙེལ་བར། ། བདེ་ལ་ཞེན་པ་མེད་པའི་ཉམས། །
གསལ་ལ་འཛིན་པ་མེད་པའི་དོན། ། ཆར་པ་ཆེན་པོ་དབབ་ཏུ་གསོལ། ། ཞེས་པས་སྔོན་གྱི་དམ་བཅའ་མ་བསྙེལ་བར་བྱ་བ་དེ་ཡིན་ཏེ། བྱ་བ་ཅི་དང་ཅི་བྱེད་པ་ཐམས་ཅད་ལ་བྱང་ཆུབ་ཀྱི་སེམས་ཀྱིས་རྗེས་སུ་འབྲང་དགོས་ཏེ། ངེད་ཀྱི་ཆོས་ཀྱི་ལུགས་འདི་ཁོ་ན་ཡིན་སྦྱོར་དངོས་རྗེས་གསུམ་པོ་འདིའོ། ། སྦྱོར་བ་བྱང་སེམས། དངོས་གཞི་བྱང་སེམས་སྤྱོད་པ། རྗེས་བྱང་སེམས་མཐར་ཕྱིན་པ་ཡིན་ཏེ། ངེད་རང་ཐམས་ཅད་དུས་ད་ནས་བཟུང་ཏེ་སངས་རྒྱས་མ་ཐོབ་ཀྱི་བར་དུ་ཉོན་མོངས་པ་ཆགས་སྡང་རྨོངས་གསུམ་ང་རྒྱལ་ཕྲག་དོག་ཐམས་ཅད་སྙིང་ཐག་པ་ནས་སྤང་བར་བྱ། དཀར་ཕྱོགས་དགེ་བ་མཐའ་དག་བསྒྲུབ་པར་བྱ།
ནམ་མཁའ་དང་མཉམ་པའི་སེམས་ཅན་སྡང་བར་བྱེད་པའི་དགྲ། གནོད་པར་བྱེད་པའི་བགེགས་ཀྱིས་གཙོ་བོ་བྱས་པ་འདི་རྣམས་བདེ་བ་དང་ལྡན། སྡུག་བསྔལ་དང་བྲལ་བླ་ན་མེད་པའི་བྱང་ཆུབ་ཐོབ་པར་བྱ། དུས་གསུམ་དུ་ལུས་ངག་ཡིད་གསུམ་དགེ་བ་ལ་བཀོལ་སྙམ་དུ་དམ་བཅའ་ཡང་ཡང་བྱ་སྟེ་འཇུག་པའི་སེམས་བསྐྱེད་ཡིན་གསུང་སྟེ། སྡིག་པ་སྤོང་བ་སྡོམ་པའི་ཚུལ་ཁྲིམས། དགེ་བ་བྱེད་པ་དགེ་བ་ཆོས་བསྡུད། སེམས་ཅན་གྱི་དོན་བྱེད་པ་སེམས་ཅན་དོན་བྱེད་ཡིན་གསུང༌། ངའི་བུ་སློབ་ཏི་སེ་ལ་སོང་བ་དེ་རྣམས་གལ་ཆེ་བས་འཛམ་བུའི་གླིང་ངམ་སྟོང་གསུམ་གྱི་སྟོང་ཙམ་གྱི་ཐུགས་རྗེ་ཆེན་པོ་ཅིག་ཏུ་བསྒོམ་གསུང༌། དེའི་ཐུགས་ཀར་རང་གི་དགེ་སྦྱོར་གྱི་རིམ་པ་བསམས་ལ་དེ་ནས་ཡིད་ཀྱི་ཨ་འགའ་རེ་བརྗོད་གསུང༌། འདིའི་དུས་སུ་ཐམས་ཅད་ལག་པ་མཉམ་གཞག་གིས་སྤུ་མཚམས་སུ་ཅུང་མནན་ལ་བསྒོམས་ཏེ།
དེ་ལ་འབྲེལ་པ་ཅི་ཡོད་སྙམ་ན་ཐབས་དང་ཤེས་རབ་གཉིས་ཀྱི་རྒྱུ་ས་བོན་གྲུང་པོ་ཡིན་ཏེ། བྱང་སེམས་ཐེག་པ་ཆེན་པོ་དང་གསང་སྔགས་ཀྱི་ཐབས་ཟབ་མོ་དང༌། ཨ་བརྗོད་པས་སྐྱེ་མེད་སྟོང་པ་ཉིད་དུ་གྱུར་པའི་དགོས་པ་ཡོད་གསུང༌། དེ་ཡང་དངོས་གཞི་ཕ་རོལ་ཏུ་ཕྱིན་པ་དྲུག་ཏུ་ཐམས་ཅད་འོང་སྟེ་ཡན་ལག་བདུན་པ་འདི་ཐེག་པ་ཆེན་པོའི་གསོ་སྦྱོང་ཡིན་གསུང༌། དེ་ཡང་བསམ་པ་བྱང་སེམས་དེའི་རྗེས་སུ་འབྲངས་པའི་ཞིང་ཡང༌། ཇི་སྙེད་སུ་དག་ཕྱོགས་བཅུའི་འཇིག་རྟེན་ན། དུས་གསུམ་བཞུགས་པ་མ་ལུས་ཤིང་ལུས་པ་མེད་པ་དེ་ཡང་རྡུལ་གཅིག་གི་སྟེང་ན་རྡུལ་སྙེད་བཞུགས་ཏེ། རབ་འབྱམས་ཆོས་ཀྱི་དབྱིངས་དང་མཉམ་པ་ནམ་མཁའི་མཐའ་དང་མཉམ་པ། གང་བའི་སངས་རྒྱས་ལ། རང་གི་ལུས་ཀྱང་དེ་དང་མཉམ་པར་སྤྲུལ་པས།
ཕྱག་དེ་རང་དང༌། སེམས་ཅན་ཐམས་ཅད་ཀྱི་མཆོད་པ་ཡང་རབ་འབྱམས་ཆོས་ཀྱི་དབྱིངས་ཀྱིས་གང་བ། སྡིག་པ་ཡང་རང་དང་སེམས་ཅན་ནམ་མཁའ་དང་མཉམ་པ་ཐམས་ཅད་ཀྱིས་བཤགས། ཆོས་འཁོར་ཡང་རབ་འབྱམས་ཆོས་ཀྱི་དབྱིངས་དང་མཉམ་པ་ཚངས་པ་མི་མཇེད་ཀྱི་བདག་པོས་གང་བར་བྱས་ཏེའོ། ། གསོ་སྦྱོང་བྱེད་པ་དང་སྤྱི་བཤགས་ཀྱི་དུས་སུ་ཡང་ཁ་དང་ཞེ་འདྲེས་པར་བྱ་སྟེ། རབ་འབྱམས་ཆོས་ཀྱི་དབྱིངས་དང་མཉམ་པའི་སངས་རྒྱས་ཀྱི་ཞིང་ཁམས་ཀྱི་འཁོར་གྱི་དཀྱིལ་འཁོར་གྱི་མདུན་ན། བྱང་ཆུབ་སེམས་དཔའ་འཇམ་དཔལ་གཞོན་ནུའམ་ཟླ་འོད་གཞོན་ནུར་གྱུར་ནས་སོ། ། འདི་ཚུལ་ཁྲིམས་ཀྱིའོ་གསུང༌། དེ་བཞིན་དུ་རྒྱུན་བཤགས་གསུམ་པ་ཐམས་ཅད་ལ་འོ་གསུང༌། འདི་ཐམས་ཅད་དགེ་བ་ཡིན་ན་ངེད་ཀྱི་ཡོན་རྒྱན་དང་ཆོས་འཕགས་ཀུན་ཚེ་ཐུང་བ་སྙམ་ན།
འདི་ང་ལ་མངོན་ཤེས་མེད་དེ་གསུང་རབ་ན་ཅིག་ཏུ་དགེ་བའི་ལས་ནི་དགེ་ལ། མི་དགེ་བའི་ལས་ནི་མི་དགེ འདྲེས་མའི་ལས་ནི་འདྲེས་མར་གྱུར་པར་བཤད་པས། སྔོན་རྒྱལ་པོ་གསལ་རྒྱལ་གྱི་སྲིང་མོ་དགེ་བསྙེན་མ་ས་ག་མ་བྱ་བ་བློན་པོ་རྣམས་ཀྱི་ནང་ན་ཡང་ཤིན་ཏུ་བློ་ཆེ་བ་སངས་རྒྱས་ལ་དད་པ་ཞིག་ཡཽད་པ་ལྟར་རོ།། །། ༦༤༨༽ ༄། །ཡོན་བདག་འབྱུང་ཤེས་ཀྱིས་གསེར་སྲང་གཅིག་ཕུལ་དུས་ཡོན་བསྔོ་མཛད་པ།། ན་མོ་རཏྣ་གུ་རུ། འབྱུང་ཤེས་ནས་གསེར་སྲང་བརྒྱ་རྩ་བཅུ་གཅིག་ཕུལ་ནས་བཞུགས་པར་ཞུ་བ་ཕུལ་བའི་དུས་སུ། སངས་རྒྱས་ཀྱི་གསུང་རབ་ནས་ཡོན་བཤད་པ་དང་བསྔོ་བ་བྱ་བ་ཞིག་བཤད་པ་འདི་མེད་པའི་ས་ཕྱོགས་པ་ལུང་དུ་ཆེ་བ་མིན་ཏེ་དགོས་གསུང༌། དེ་ལ་ཞིང་བསམ་པ་དངོས་པོ་གསུམ་ལས་ད་རེས་བསམ་པའི་ངོས་ནས་བག་ཙམ་ཞིག་མཚོན་ན།
བསམ་པ་ཉན་ཐོས་དང་རང་སངས་རྒྱས་འདོད་པའི་བསམ་པ་གསུམ་ཡོད་ཀྱང་གཉིས་པོ་འདི་ཕྱོགས་སྔ་ལྟ་བུ་ལས་ཡོད་མི་སྲིད་དེ་བླ་ན་མེད་པའི་ཐེག་པ་གཅིག་པུའོ། ། དེ་ལྟར་ཡང༌། ཐེག་པ་གསུམ་གྱི་ངེས་འབྱུང་ལ། ། ཐེག་པ་གཅིག་གི་འབྲས་བུར་གནས། ། ཞེས་པ་དང༌། རྟོགས་པ་ཆེན་པོ་ལས་སློབ་དཔོན་འཕགས་པས་ཀྱང༌། ཉན་ཐོས་དེ་དག་ཇི་སྲིད་དུ། ། སངས་རྒྱས་ཡེ་ཤེས་ཀྱིས་བསྐུལ་བ། ། ཞེས་པ་ལ་སོགས་ཀྱིས་གཅིག་ཁོ་ནར་ངེས་ལ་བོད་ཐེག་པ་གཅིག་ཏུ་ངེས་ལ། རྒྱ་གར་ན་ཇོ་བོ་བཞུགས་ས་ན་འདུལ་བ་ཉན་ཐོས་ཀྱི་ལག་ཏུ་ལུས་པས་ཞག་བདུན་པ་ལ་བབ་པ་ན་ནུབ་བསྲུང་སྐད།
ཐེག་པ་ཆེན་པོ་བྱ་བ་ཡང་བྱང་ཆུབ་ཀྱི་སེམས་རིན་པོ་ཆེའི་རྗེས་སུ་འབྲང་སྟེ་སེམས་ཅན་ཐམས་ཅད་ཀྱི་ཁུར་རང་ཐོག་ཏུ་འཁུར་ནས། བདེ་བ་དང་ལྡན་སྡུག་བསྔལ་དང་བྲལ་བླ་ན་མེད་པའི་བྱང་ཆུབ་ཐོབ་པར་འདོད་པ་ཁོ་ན་ལ་བྲེང་ཏེ། ཐེག་པ་ཆེན་པོ་ཁྱག་ཆེན་ཁུར་ཆེན་པོ་འཁུར་བ་བྱ་བ་ཡིན་ཏེ། མཁའ་འགྲོས་རྨི་ལམ་དུ་བརྡ་ཆོས་སྟོན་པ་ཡང་མཛོ་རྒན་ཤི་གླང་རྒན་ཤི་བྱ་བ་ཡང་ཟེར་གསུང༌། དེ་ཡང་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་བསམ་པའི་དཀྱིལ་འཁོར་གཅིག་ཏུ་བྱས་ནས། བདེ་བ་དང་ལྡན་སྡུག་བསྔལ་དང་བྲལ་བླ་ན་མེད་པའི་བྱང་ཆུབ་ཐོབ་པར་འདོད་པའི་བསམ་པ་དེ་ལ་ཀུན་རྫོབ་བྱང་ཆུབ་ཀྱི་སེམས་ཟེར་ཏེ། དེའི་རང་བཞིན་སྤྲོས་པའི་མཐའ་ཐམས་ཅད་དང་བྲལ་བ་དེ་ལ་དོན་དམ་བྱང་ཆུབ་ཀྱི་སེམས་ཟེར། དེ་གཉིས་མེད་གཅིག་ཏུ་གྱུར་པ་ལ་ཡིན་ཏེ་ཆུ་དང་ཁྱག་རོམ་ནམ་མཁའ་དང་སྤྲིན་ཉི་མ་དང་འོད་ཟེར་ཏིལ་དང་མར་ལྟ་བུ་ཡིན་ཏེ། སྤྲོས་པ་རབ་ཞི་དོན་དམ་བྱང་ཆུབ་སེམས་ལྟ་བུར་རོ་གཅིག་པ་ཞེས་སོ། ། དེ་ཡང་བསམ་པ་འདི་ལྟ་བུའི་རྗེས་སུ་འབྲངས་པའི་དངོས་པོ་ཕྱག་གཅིག་ཙམ་ཞིག་འཚལ་ན་དེ་ལྟར་བསམ་པ་བྱང་སེམས་དེའི་རྗེས་སུ་འབྲངས་པའི་འབྲས་བུ་སྐུ་གསུམ་མམ།
དཀོན་མཆོག་གསུམ་འབྱུང་ལ་ཞིང་ཡང་དཀོན་མཆོག་གསུམ་དག་གསུང་སྟེ། དེ་ལྟར་དངོས་པོ་གལ་ཆེ་སྟེ་འབུམ་ལས། ཕོངས་པས་ནི་ཉིང་ཤ་ཉིང་གིས་ཟོས་ཏེ་བདག་གི་དོན་ཀྱང་བྱ་བར་མི་ནུས་ན་གཞན་གྱི་དོན་ལྟ་ཅི་སྨོས། ཞེས་པའི་སེམས་ཅན་གྱི་དོན་བྱེད་པ་ལ་སྦྱིན་པ་དགོས་པས་དེ་ཡོད་ན་བླ་མ་རིན་པོ་ཆེ་སངས་རྒྱས་ཡིན་བྱ་བར་འོང་གསུང༌། དེ་ཡང་ངས་ཤ་ཆང་མ་བྱས་པར་འཁོར་བསྐྱངས་ཏེ་དཀོན་མཆོག་གསུམ་གྱི་མར་མེ་ཡང་མ་ནུས་གསུང༌། དེ་ལ་ད་རེས་ནས་ཕུགས་སུ་སྦས་ནས་མི་ལ་ངོམ་གྱི་ཕུལ་རེ་ལ་སྐྱབས་འགྲོ། བྲེ་ལྔ་ལ་སེམས་བསྐྱེད། ཁལ་ཕྱེད་ལ་བཙུན་པ་བྱེད་པ་ཡིན་ཏེ། འདི་བཅོལ་ཆུང་ངམ་བྱས་ཤ་མིན། གཡོ་སྒྱུས་སེམས་བསྐྱེད་ཀྱང་བྱང་ཆུབ་ཏུ་ལུང་སྟོན་པ་དཔའ་བར་འགྲོ་བའི་ཏིང་ངེ་འཛིན་ནས་བཤད་གསུང༌།
དེས་ན་ད་རེས་བྱང་ཆུབ་སེམས་ཀྱི་རྗེས་སུ་འབྲངས་ནས་བཙུན་པ་བྱས་པ་འདི་རྣམས་བསྐལ་པ་བཟང་པོ་འདི་ལ་ཅིས་འཚང་རྒྱ་བར་བཤད་པས་དེས་ན་ཁལ་ཕྱེད་ཀྱི་ཁ་ན་ཙན་ནེ་ཡོང་གསུང༌། འདིས་མཚོན་ནས་དུས་གསུམ་གྱི་བྱས་པ་དང་ཡོད་པ་བསྔོ་གསུང༌།། །། ༦༤༩༽ ༄། །མདོ་སྡེ་ཐམས་ཅད་ཕུན་སུམ་ཚོགས་པ་ལྔས་བསྟན་ཚུལ།། ཡང་གེགས་སེལ་དང་བོགས་འདོན་ཞིག་བྱ་ན་མི་དབྱེ་དཀའ་བས་གསང་སྔགས་འདི་རྩ་དང་རླུང་མིང་འདོགས་འདི་ལ་ཟེར་བ་ཡིན་ཏེ། སངས་རྒྱས་ཀྱིས་མི་ཤ་དྲོན་མོ་དང་མི་ཁྲག་མངར་མོ་འཐུང་བའི་དཔའ་བོ་དང་མཁའ་འགྲོ་ལ་གཏད་པས་རྗེན་པར་བཤད་དུ་མི་བཏུབ་ཏེ། དམ་པའི་ཆོས་འདུལ་བའི་སྐད་དུ་བཤད་ན། སྔོན་སངས་རྒྱས་ཀྱིས་མ་ཕམ་པ་དང་ཉེ་བར་འཁོར་ལ་གཏད་པས་ཚངས་པ་ལ་སོགས་པ་རྣམས་དེ་བས་ཁྲོ་གཏུམ་ཆུང་བས། འདུལ་བ་ལྟར་བཤད་དེ་ཁྱེད་རང་སོ་སོས་གོ་བ་ལོངས་ཤྀག་གསུང༌། འདུལ་བ་དང་གསང་སྔགས་གཅིག་གསུང༌།
དེ་ཡང་སྡིག་པ་སྤོང་བ་ཚུལ་ཁྲིམས། དགེ་བ་བསྒྲུབ་པ་ཏིང་ངེ་འཛིན། སེམས་འདུལ་བ་ཤེས་རབ་ཡིན་ཏེ། རྩ་མཁར་བའི་གཙོ་བོ་ཞིག་གིས་བཙན་ཕུལ་བ་དེ་ན་རེ། ཡུལ་བཟུང་ཉེས། སོ་མཁར་དུ་སོང་བས་སྡེ་འཁྲུགས་དང་སྲིད་འཁྲུགས་ཐམས་ཅད་ཀྱི་རྩ་བ་བབ་ཟེར་བ་ལ། ང་གོ་བ་ཞིག་སྐྱེས་ཏེ་སངས་རྒྱས་ཀྱིས་གནས་ཕུན་སུམ་ཚོགས་པ་དགོན་པ་རི་སུལ་ལམ། ནགས་ཁྲོད་དམ། གངས་རིའི་རྩེ་མོ་མི་མེད་པ་དང་དབེན་པ་བཤད་པ་དེ་ལ་དད་པ་སྐྱེས་ཏེ། ས་འགག་ལ་མཁར་ལན་བྱས་པ་ལ་ལེགས་པ་བྱུང་བ་མེད་དེ་མི་ཆོས་དང་ལྡན་པ་ཡོད་ན་དེས་ཐམས་ཅད་ཐུབ་པ་ཡིན་གསུང༌།
དེ་ལ་བླ་མ་རིན་པོ་ཆེའི་ཞལ་ནས་མདོ་སྡེ་ཐམས་ཅད་བརྗོད་བྱ་ཕུན་སུམ་ཚོགས་པ་ལྔ་ཁོ་ན་ཡིན་ཏེ། གནས་ཕུན་སུམ་ཚོགས་པ་དགོན་པ་མི་མེད་པ། སྟོན་པ་ཕུན་སུམ་ཚོགས་པ་གང་ཟག་ཆོས་ལྡན་བསྒྲུབ་པ་པོ། གྲོགས་ཕུན་སུམ་ཚོགས་པ་ཆོས་འབའ་ཞིག་གི་མཐུན་རྐྱེན་དུ་འགྲོ་བ་དད་པ་དང་དམ་ཚིག་ཅན། ཆོས་སྟོང་ཉིད་སྙིང་རྗེ། རྫས་དེའི་ཆ་རྐྱེན་མཐུན་པའི་རྐྱེན་ཡིན་ཏེ། དེ་ལྟར་སྒྲུབ་པ་ཞིག་བྱས་པས་མཐུན་པ་དང་མི་མཐུན་པའི་རྐྱེན་བསྒྲུབ་པ་གཉིས་འོང་སྟེ། མཐུན་པ་ཕྱེ་ཕད་དང་ཞོ་རྫིའུ་འོང་བ་ལ་བརྟག་པར་བྱ་སྟེ། རང་ལ་ཕྱེ་ཁལ་ཕྱེད་ཡོད་ན་ཏིང་ངེ་འཛིན་དེ་མགོ་འདོན་པ་ཡིན་པས། དེའི་ངོ་བསྲུང་ལ་སོགས་དཀའ་བས་སྒོ་དམ་པར་བཅད་ལ།
རང་ཆགས་སྡང་ཅན་གྱིས་ཁོང་གི་ཟས་ནོར་བླངས་པས་ཁོ་ལ་ཕན་པ་མི་འོང་བར་ཤེས་ན་བྱི་བོས་ཁྱེར་བ་དང་ཁྱད་མེད་དེ་གནོད་པས་རང་གཞན་གཉིས་ཀ་ཕུང་བས། ཁོང་གིས་གཙོ་བོ་བྱས་པའི་སེམས་ཅན་ཐམས་ཅད་བདེ་བ་དང་ལྡན་སྡུག་བསྔལ་དང་བྲལ་བླ་ན་མེད་པའི་བྱང་ཆུབ་ཐོབ་པའི་ཆེད་དུ་བདག་གིས་དགེ་སྦྱོར་བྱ་སྙམ་པས་སྒོ་བཅད་ལ་མི་བླང༌། བཞག་ནས་སོང་ན་བླངས་ནས་ཟོས་པས་ཆོག་གསུང༌། ཡང་ན་ཕྱེ་རྐྱལ་ཁྱེར་ལ་རི་གཞན་ཞིག་ལ་འགྲོ་གསུང༌། ཡང་རང་ལ་དེ་མ་བསླངས་ན་ཆ་རྐྱེན་མེད་པ་དང་དེས་ཕན་པ་ཆེན་པོ་ཞིག་བསྒྲུབ་པར་འདུག་ན་བླང་གསུང༌། ལར་ཡོངས་སུ་འཛིན་པ་དགེ་བའི་བཤེས་གཉེན་དུ་སོང་ནས་གཞན་གྱི་ཚོགས་ཅི་རྫོགས་བྱེད་ན་ལེན་པ་ཡིན། དེ་མ་ཡིན་པ་མ་བླངས་པར་བསྒྲུབ་པ་བྱས་ན་ཁ་ན་བཟང་བ་ཡིན་ཏེ། དེ་རེས་བསྒྲུབ་པ་འགོ་འདོན་དུས་སུ་གཞན་གང་ཡང་རུས་སུ་མི་འདོན་གསུང༌། ཡང་ནམ་མཁའ་དང་མཉམ་སེམས་ཅན་གྱི་ཁམས་དང་མཉམ་པས་དུས་གསུམ་གྱི་སངས་རྒྱས་ཐམས་ཅད་ཀྱི་མདུན་དུ་འབྱུང་སྟེ། ཚོང་དཔོན་གྱི་བུ་ནོར་བཟང་གིས་ཕྱག་གཅིག་བཙལ་བ་དེ་བྱང་ཆུབ་སེམས་དཔའ་བྱམས་པས་ཕྱག་འདི་ཕྱོགས་བཅུ་དུས་གསུམ་གྱི་སངས་རྒྱས་ཐམས་ཅད་ཀྱི་མདུན་ན་ཡོད་པར་རིག་པར་བྱའོ་ཞེས་པ་དང་འདྲ་བས།
འདི་ལྟ་བུའི་བྱང་ཆུབ་སེམས་དཔའ་དེ་གང་ན་ཡོད་པའི་ས་ཕྱོགས་དེར་ཚེ་འདིར་ཡང་བདེ་བ་དང་སྐྱིད་པའི་དཔལ་ཕུན་སུམ་ཚོགས་པ་འབྱུང་སྟེ་རྒྱལ་པོ་ཆེན་པོ་ཡིན་གསུང་སྟེ་ཐོག་མར་དགེ་བ་ཡིན། བར་དུ་དགེ་བ་སེམས་ཅན་གྱི་ཁམས་མ་ལུས་ཤིང་ལུས་པ་མེད་པ་ཐམས་ཅད་བསམ་པའི་དཀྱིལ་འཁོར་གཅིག་ཏུ་གྱུར་པ་དེ་འཁོར་ལོས་བསྒྱུར་བའི་རྒྱལ་པོ་གཅིག་ཏུ་འོང་སྟེ། གླིང་བཞིས་ཡང་མི་ཚད་དེ་སྟོང་གསུམ་གྱི་སྟོང་ཡང་མི་ཚད། འདིའི་བསམ་པ་ལ་ཚད་མེད་གཞལ་དུ་མེད་དེ་སངས་རྒྱས་ཀྱིས་ཚད་ཀྱང་བཟུང་བར་མི་ནུས་པར་གསུངས་གསུང༌། མཐའ་མར་དགེ་བ་ཡང་འདི་ལྟ་བུའི་བྱང་སེམས་འདི་ལ་ས་བོན་རྣམ་པར་ཤེས་པ་ཟེར་བ་ཡིན་ཏེ། འདི་རྫོགས་པའི་བྱང་ཆུབ་ཏུ་སངས་རྒྱ་བའི་དུས་ན་བྱང་ཆུབ་ཀྱི་སེམས་ཀྱི་རང་བཞིན་གྱི་སྐུ་ཆེན་པོ་ཞིག་ཏུ་གྱུར་ཏེ། ཀུན་རྫོབ་བྱང་ཆུབ་ཀྱི་སེམས་ལས་རྣམ་པར་སྨིན་པའི་ཡོན་ཏན་གཞན་དོན་གཟུགས་སྐུ་གཉིས། དེའི་གཤིས་སྤྲོས་པ་ཐམས་ཅད་དང་བྲལ་བ་དེས་བྲལ་བའི་ཡོན་ཏན་རང་དོན་ཆོས་ཀྱི་སྐུ་སྟེ། དེ་གཉིས་སུ་མེད་པ་ལ་སངས་རྒྱས་ཞེས་ཟེར་བས་འདི་གཉིས་རྩ་བ་གཅིག་པས་འབྲས་བུ་ཡང་གཅིག་ཏུ་འོང་གསུང༌། དེ་ཡང་རྒྱུ་ཚོགས་གཉིས་ལས་ཡེ་ཤེས་ཀྱི་ཚོགས་མཐའ་དག་གིས་སོ་སོར་མ་འདྲེས་པ་ཚུལ་ཁྲིམས་ཁོ་ན་ཡིན་ལ་དེ་ཡང་ཚུལ་ཁྲིམས་ཀྱིས་ནི་ཞི་བ་འདོད་རྣམས་འཕགས་པ་སྟེ།
ཞི་བ་འཕགས་པ་ཉན་ཐོས་དང་རང་སངས་རྒྱས་ཀྱི་བྱང་ཆུབ་སེམས་དཔའ་མཐར་ཐུག་པ་སྟོབས་བཅུའི་སྤྱོད་ཡུལ་གནས་ཤིང༌། ཚུལ་ཁྲིམས་ཉམས་པ་མེད་དེ་བླ་ན་མེད་པའི་སྒོམ་ཡིན་ཏེ། སྟོབས་བཅུ། མི་འཇིགས་པ་བཞི། མ་འདྲེས་པ་བཅོ་བརྒྱད། བསྲུང་བ་མེད་པ་གསུམ་ལ་སོགས་པ་བྲལ་བའི་ཡོན་ཏན་མཐའ་དག་ཚུལ་ཁྲིམས་ལས་འབྱུང་སྟེ། རྒྱུད་བླ་དང་སྡོམ་པ་གསུམ་བསྟན་པའི་མདོ་ནས་ཀྱང་གསུང༌། ཡེ་ཤེས་ཀྱི་ཚོགས་མཐའ་དག་ཚུལ་ཁྲིམས་ལས་འབྱུང་སྟེ། ཇི་ལྟ་བ་མཁྱེན་པའི་ཡེ་ཤེས་དང་ཇི་སྙེད་པའོ། ། དེས་ན་སོ་སོར་ཐར་པ་ཡང་ཉན་ཐོས་ཀྱི་སོ་སོར་ཐར་པ།
ཞི་བ་རང་རྒྱལ་གྱི། བླ་ན་མེད་པའི་སོ་སོར་ཐར་པ་བཅུ་སོགས་སོ། ། རྣམ་སྨིན་གྱི་ཡོན་ཏན་ཀུན་རྫོབ་དེའི་ལག་རྗེས་ཡིན་ཏེ་ཀུན་རྫོབ་དེའི་རྗེས་སུ་འབྲངས་ནས་སྦྱིན་པ་ལྟ་བུ་ཞིག་བཏང་བས་ཕྱག་གི་སོར་མོ་རིང་བ་ཡིན་སོགས་དང༌། བླ་མ་སྐྱེལ་བསུ་བྱས་པས་ཞབས་ཀྱི་འཁོར་ལོ་འབྱུང་བ་སོགས་ཡིན་ཏེ། བྱང་སེམས་ཀྱི་ལུས་གཅིག་ལ་ཟེར་ཏེ་འདི་ཡང་ཐེ་བོང་ཅན་འཇིག་རྟེན་གྱི་ཁམས་ལྟ་བུ་སངས་རྒྱས་ཐེ་བོང་ཙམ་མིན། འོག་མིན་རྡོ་རྗེ་སེམས་དཔའ་ཁྲུ་བཅུ་དྲུག་པ་ཡང་མིན་པས། འདི་ལྟར་བཅོམ་ལྡན་འདས་རྣམ་པར་སྣང་མཛད་སྐུ་ལ་ཞིང་ཁམས་ཐམས་ཅད་སྣང་ཞིང་ཞིང་ཁམས་ཐམས་ཅད་ལ་སྐུས་ཁྱབ་པ། ཡེ་ཤེས་ཀྱི་སྐུ་ཅན་འདས་པའི་དུས་མ་འོངས་པའི་དུས་ད་ལྟར་གྱི་དུས་ཐམས་ཅད་ལ་ཁྱབ་པ་ཡོད་པ་ཡིན་ཏེ། རྣམ་སྣང་གི་སྐུ་ཁམས་གསུམ་གྱིས་དབེན་པའི་དགོན་པ་ན་ས་བཅུའི་བྱང་ཆུབ་སེམས་དཔའ་ལ་མ་བསྒྲིབས་པར་ཡོད་གསུང༌། སློབ་དཔོན་པདྨའི་ཞལ་ནས།
རྣམ་པར་སྣང་མཛད་ཡེ་ཤེས་ནི། ། སངས་རྒྱས་ཀུན་གྱི་ཐུགས་ལ་གནས། ། ཡེ་ཤེས་དམ་པ་ལ་ཕྱག་འཚལ། ། བྱ་བ་དང༌། རག་མ་བ་ཡང༌། རྣམ་པར་སྣང་མཛད་ཡེ་ཤེས་དམ་པ་མཚོ་ཆེན་ལྡན། ཞེས་པས་མཚོ་ཆེན་པོའོ་གསུང༌། དེའི་ལས་ཀྱང་སེམས་ཅན་ཐམས་ཅད་བདེ་བ་དང་ལྡན་སྡུག་བསྔལ་དང་བྲལ་བླ་ན་མེད་པའི་བྱང་ཆུབ་ཐོབ་པར་བྱེད་པ་འབའ་ཞིག་འབྱུང་སྟེ་ཕྲིན་ལས་ཀྱི་སྐུ་ཡིན་གསུང༌། དེ་ལྟར་སྐུ་གསུམ་པོ་དེ་སངས་རྒྱས་ཡིན་ལ། ཆོས་ལུང་རྟོགས་གཉིས་ལས་རྟོགས་པའི་ཆོས་ཡིན་ཏེ།
སྤངས་ཕྱིར་བསླུ་བའི་ཆོས་ཅན་ཕྱིར། ཞེས་པས་སྟོང་པ་ཉིད་དང་སྙིང་རྗེ་ལ་ཆོས་ཟེར། དགེ་འདུན་དེ་ཉམས་སུ་ལེན་པའི་གང་ཟག་ཡིན་ཏེ་གསུམ་གཅིག་ཡིན་ཏེ་དགེ་འདུན་ལ་མངའ་གསུང༌། བླ་མ་ཡང་ཞིང་དག་པ་ཡང་དཀོན་མཆོག་གསུམ་དེ་ལ་མ་ཚང་བ་མེད་དེ། བླ་མ་སངས་རྒྱས་བླ་མ་ཆོས། ། ཞེས་སོ། ། འགལ་རྐྱེན་གཅེར་བུ་འཁྱིག་པ་དང་ཟས་གོས་འཕྲོག་པ་འོང་སྟེ་དེ་ལ་བློ་སྟོབས་ཆེན་དང་པོ་རང་ནས་སྦྱིན་པ་བཏང་ནས་བསྔོ་བ་བྱེད་དེ་ཕྱིས་ལེན་དུ་མི་བཏུབ་པ་ཡིན་གསུང༌། དེ་མ་ཡིན་བློས་མ་ཐེངས་ན་ཡང་འདིས་སེམས་ཅན་ཐམས་ཅད་ཀྱི་ལས་འདི་ལྟ་བུའི་སྡིག་པ་དག་པར་གྱུར་ཅིག་ཞེས་ལམ་དུ་བཏང་ལ་བྱམས་པ་སྙིང་རྗེ་བསྒོམས་ལ་ཕྱག་རྒྱ་ཆེན་པོ་བསྒོམས་ཏེ། བཟོད་པ་འདིས་ནི་ཇོ་བོ་ཐུགས་རྗེ་ཆེན་པོར་གྱུར་མཚན་ཐོས་པ་དང་རང་ཉིད་ལ་གསོལ་བ་འདེབས་པ་ཐམས་ཅད་ལ་ཡང་དགྲ་མེད་པར་འགྱུར་གསུང༌། ཡང་རྩ་རླུང་ངམ་ཕྱི་རོལ་གྱི་གདོན་གྱི་སྟོབས་འགའ་ཞིག་གིས་སྙིང་ཤིན་ཏུ་མི་དགའ་བ་འོང་སྟེ།
དེ་ལ་འཁྲུག་པ་གཞི་ནས་བྱེད་ན་མདའ་གཞུ་ཁྱིམ་ནས་ལོངས་བྱ་བ་ཡིན་པས། ཁམས་པའི་འཁྲུག་པ་དགྲ་བསད་དེ་འདོད། ཁོས་ཡེ་མ་ཚོར་བར་གོ་མཚོན་ཐོགས་ནས་སོད་ངེས་བྱེད་པ་ལྟར་དང་པོར་ཕྱི་རོལ་ཆེ་ཆུང་བསལ། སྒོ་བསྡམས་ནས་བདག་གི་གནོད་པ་དང་མི་མཐུན་ཕྱོགས་འདིས་སེམས་ཅན་ཐམས་ཅད་ཀྱི་ནད་དང་གདོན་དང་སྒྲིབ་པ་གསུམ་དག་པར་གྱུར་ཅིག་ཞེས་བརྒྱའམ་སྟོང་བྱས་ཏེ་ཤེས་པ་བེམ་བཏང་ལ། དེ་ནས་བྱམས་སྙིང་གི་སྲོག་སྔགས་བགྲང་ལ་རྣམ་རྟོག་གཞན་གྱིས་བར་དུ་མ་ཆོད་པར་ཡི་དམ་བསྒོམ་པར་བྱ། རྟོག་པས་ཆོད་ན་ཡང་སྲོག་སྔགས་སྐྱར་གསུང༌། དེ་ནས་བླ་མའི་མན་ངག་བཞིན་བསྒོམ་མོ། ། འདི་རྣམས་ལ་ང་སྔོན་འགྲོ་རྣམས་མི་ཁོམ་པར་ཕྱག་རྒྱ་ཆེན་པོ་ལ་རིངས་ཏེ་དེས་སུན་པས་གོང་མ་འདི་རྣམས་ཁོ་ན་གལ་ཆེ་སྟེ། གང་གིས་ཀྱང་གནད་དུ་སོང་ན་ནད་དེ་སེལ་ཏེ་མི་མཐུན་ཕྱོགས་དེ་དང་དངོས་འགལ་ཡིན་པས་སོ། ། འདི་ཡང་མདོ་སྡེའི་ནང་ནས་བཤད་པས་ཁ་བཙོག་ལྟ་བུ་མ་ཡིན་ཏེ།
གསང་སྔགས་དང་གཅིག་པ་ཡང་བྱང་ཆུབ་སེམས་དཔའ་དགའ་བྱེད་བྱ་བ་གཟུགས་ཤིན་ཏུ་མཛེས་པ་ཞིག་ཡོད་པ་ལ། ཚོང་དཔོན་གྱི་བུ་མོ་དཔལ་ཡོན་ལྡན་བྱ་བ་མཛེས་པ་བལྟ་ན་སྡུག་པ་ཞིག་ལ་ཆགས་པས་དཀྲིས་ནས་དེ་ཉིད་དུ་ཀེ་རེ་ཚེའི་དུས་བྱས་པ་སུམ་ཅུ་རྩ་གསུམ་གྱི་ལྷའི་བུ་གྱ་ནོམ་པར་སྐྱེས་པ་དང༌། དགེ་སློང་ཡང་བུ་མོའི་གཟུགས་ལ་ཤིན་ཏུ་ཆགས་པས་མཆུའི་སྒྲོས་ལ་སོགས་པ་ལ་བལྟས་པས་དེ་ཉིད་དུ་ཆགས་པ་ཞི་ནས། ཀུན་ཀྱང་སྐྱེ་བ་མེད་ཅིང་ལྡང་བ་མེད་པར་སོང་སྟེ། ཕྱིར་མི་ལྡོག་པའི་ས་ཐོབ་ནས་ནམ་མཁའ་ལ་འཕར་ནས་བུ་མོ་ལྷའི་བུ་དེ་ལ་ཆོས་བསྟན་པས་དགྲ་བཅོམ་པ་ཐོབ་ནས། སྔར་གྱི་ཕ་མ་སྙམ་ན་དགེ་སློང་གིས་བུ་མོ་རིག་སྔགས་ཀྱིས་བསད་ཟེར་བ་དང་ཡང་དྲུང་དུ་འོངས་ནས་ལོ་རྒྱུས་ཀྱིས་དད་པར་བྱས་ཏེ་ཕ་མའི་དོན་ཡང་འགྲུབ་གསུང༌། གསང་སྔགས་ནས་གཟུགས་རྣམས་སྣ་ཚོགས་ལྟ་བ་ལ་སོགས་དང་མཐུན་ཏེ་འདྲ་གསུང༌། དེས་ན་རང་གི་བསམ་པ་བཟང་ངན་གྱི་རྣམ་རྟོག་དང༌། ཉོན་མོངས་ནི་སྐྱེ་རེ་གསེབ་ཏུ་འདི་སྦྱངས་སློབ་དཔོན་གྱི་བྱེད་པ་འདི་ཐམས་ཅད་པས་འདི་ལྟ་བུ་ཉིན་གཅིག་བསྒོམས་པ་དགའ་གསུང༌། ད་ལྟ་རུག་ཕུང་རེའི་རྩ་བ་ན་མིག་ཅེ་རེ་བའི་སྒོམ་ཆེན་བྱང་ཆུབ་ཀྱི་སེམས་རྣམ་གཉིས་སྦྱོང་བ་མང་པོ་ཡོད་དེ།
སང་དུས་ཚོད་ཅིག་ན་བརྡོལ་རྒྱུ་ཞིག་འོང་སྟེ། སེམས་ཀྱིས་ལུས་བྱིན་གྱིས་བརླབས། དེས་སྣང་བ་བྱིན་གྱིས་རློབ་སྟེ་ཡེ་རུག་པ་གཅིག་པུ་ཡང་ཟ་མི་དགོས་ཏེ་མཚན་ཐོས་པ་ཙམ་གྱིས་གཞན་གྱི་སྡིག་པ་འདག་པ་འབྱུང་གསུང༌།། །།
༦༥༠༽ ༄། །སངས་རྒྱས་ཀྱི་ཆོས་ཐམས་ཅད་རྟེན་ཅིང་འབྲེལ་བ་ཡིན་ཚུལ།། སངས་རྒྱས་ཀྱི་ཆོས་ཐམས་ཅད་རྟེན་འབྲེལ་ཡིན་ཏེ། རྟེན་ཅིང་འབྲེལ་པར་འབྱུང་འདི་རྒྱལ་བ་ཡི། ། གསུང་གི་མཛོད་ཀྱི་ཞེས་པ་སྟེ། ། ཉན་ཐོས་ཀྱིས་ཀྱང་ཁོང་རང་གི་ཐད་སོར་རྟོགས་པས་དགྲ་བཅོམ་པ་ཐོབ། རང་རྒྱལ་བས་ཀྱང་ཁོང་རང་གི་ཐད་སོར་རྟོགས་པས་རང་བྱང་ཆུབ་ཐོབ།
མཐའ་དག་རྟོགས་པས་སངས་རྒྱ་བ་ཡིན་ཏེ། དེ་ལ་ལུགས་བྱུང་ལུགས་ལྡོག་གཉིས་ཡིན་ཏེ་རང་གི་བསམ་པ་ལ་སྐྱེ་བཞིན་པ་བྱས་པ་ལ་མི་རྟག་པས་ཁྱབ་པ་འདི་རྣམས་ལུགས་བྱུང༌། མི་རྟོག་པ་འགྱུར་བ་མེད་པ་འདི་ལུགས་ལྡོག་ཡིན་ཏེ་འདི་ལ་རིག་མ་རིག་གཉིས། རྟོགས་མ་རྟོགས་གཉིས། གོ་མ་གོ་གཉིས། ཤེས་མ་ཤེས་གཉིས་ཡིན་ཏེ་འབྱུང་ལྡོག་གཉིས་པོ་འདི་ལ་ཟེར་གསུང་སྟེ། སེམས་ཡོད་འཁོར་བ་སེམས་མེད་མྱ་ངན་འདས་པའོ། ། སེམས་དེའི་རྗེས་སུ་འབྲངས་པའི་ལུས་ངག་ལས་དཻ་ཁྱད་པར་གྱི་ཆོས་ཡིན་ཏེ། དཔེར་ན་སེམས་ཅན་ཐམས་ཅད་བདེ་བ་དང་ལྡན་སྡུག་བསྔལ་དང་བྲལ་བླ་ན་མེད་པའི་བྱང་ཆུབ་ཐོབ་པར་འདོད་པའི་བྱང་ཆུབ་ཀྱི་སེམས་དེའི་རྗེས་སུ་འབྲངས་ནས་འཇམ་ཕྲུ་བ་གང་ཕུལ་བས་དགེ་བསྙེན་པ་ཕུལ་དུ་བྱུང་བ་ལྟ་བུ་ཡིན་ཏེ། ཞལ་ཟས་དེས་བདེ་བ་དང་ལྡན་སྡུག་བསྔལ་དང་བྲལ་བླ་ན་མེད་པའི་བྱང་ཆུབ་ཐོབ་པར་བྱེད་པ་ཡིན་ཏེ་ལམ་གྱི་དུས།
འབྲས་བུ་སངས་རྒྱ་བ་ན་ཡང་ཞལ་ཟས་ཀྱིས་སངས་རྒྱ་བའི་བྱ་བ་བྱེད་པ་ཞིག་འོང་སྟེ་དགེ་བསྙེན་ལི་ཙ་བྱིའི་མདོ་ནས་བཤད་གསུང༌། དེ་ལྟར་ཕ་རོལ་ཏུ་ཕྱིན་པ་དྲུག་ཀར་བྱང་ཆུབ་ཀྱི་སེམས་དེའི་ཁྱད་ཆོས་ཤིག་བསྒྲུབ་པ་ཡིན་ཏེ། བྱང་ཆུབ་སེམས་དཔའ་ནོར་བཟང་དང་མི་འཁྲུགས་པའི་ཞིང་བཀོད་པ་ལྟར་ཚུལ་ཁྲིམས་ཀྱིས་ཁྱད་པར་དུ་བྱས་པ་ལ་སོགས་པ་ལྟ་བུའོ། ། དངོས་པོ་རེ་རེའི་ཁྱད་པར་ཆོས་དེས་ལས་ཅི་བྱེད་ན་སེམས་ཅན་ཐམས་ཅད་བདེ་བ་དང་ལྡན་སྡུག་བསྔལ་དང་བྲལ་བླ་ན་མེད་པའི་བྱང་ཆུབ་ཐོབ་པ་དང༌། ཡུན་འཁོར་བ་མ་སྟོང་གི་བར། རྒྱ་ནམ་མཁའི་མཐའ་ཆོས་ཀྱི་དབྱིངས་དང་མཉམ་པ་འབྱུང་ངོ༌། ། དེ་གོ་རེ་སླ་ཅིག་ཡིན་ཏེ་མི་གོ་བས་དེའི་མི་མཐུན་ཕྱོགས་ཅིག་ལ་མཚོན་ན་ཞེ་སྡང་གི་སེམས་ཤིག་སྐྱེས་ནས་དེའི་རྗེས་སུ་འབྲངས་པའི་ལུས་ངག་ཏུ་ཐོན་པའི་ལས་ཤིག་བྱས་ན། ཁྱད་པར་གྱི་ཆོས་གང་བྱས་པ་དེ་འབྱུང་སྟེ་དགྲ་གསོད་པར་འདོད་པའི་བསམ་པ་བྱས་པའམ་སྦྱིན་པ་ལ་སོགས་ཕ་རོལ་ཕྱིན་པ་དྲུག་སྤྱོད་དེ་ཆེན་པོ་བུ་དང་བུ་མོ་སྟེར་བ་དང༌། འབྲིང་པོ་རྟ་ཁྲག་གཏོང་བ་དང་ཆུང་བས་ཤ་ཆང་གཏོང་བ་ལ་སོགས་དང༌། ཡང་ན་ཆེན་པོས་གསུང་རབ་ཡན་ཆད་ཡང་གཏོང་བ།
དེ་ལྟར་ཕ་རོལ་ཏུ་ཕྱིན་པ་དྲུག་པོས་ཞེ་སྡང་གི་སེམས་གཅིག་པུ་བསྒྲུབས་ནས་དགྲ་གསོད་པར་བྱེད་དེ། དེའི་འབྲས་བུ་མནར་མེད་དུ་འགྲོ་ལ་ཁྱད་པར་གྱི་ཆོས་རེས་སྡུག་བསྔལ་ཁྱད་པར་ཅན་རེ་འབྱུང་སྟེ། དཔེར་ན་ལྷ་སྦྱིན་ལ་ལྕགས་ཀྱི་རི་གཉིས་ཀྱི་བར་དུ་འཆར་བ་ཞིག རི་གླང་པོ་འདྲ་བས་བརྫི་བ། སོག་ལེ་སོ་གཉིས་པས་མགོ་ནས་རྐང་མཐིལ་དུ་འདྲ་བ་ཡོད་དེ། སངས་རྒྱས་ལ་སྒྱོགས་རྒྱབ་པ་དང་གླང་པོ་ཆེ་དུང་སྐྱོང་བཏང་བ་དང༌། དགེ་འདུན་གྱི་དབྱེན་བྱས་པས་བསྐྱེད་དོ། ། དེས་ན་རང་ལ་དགྲ་སྡང་བ་ཞིག་བྱུང་ནས་ཞེ་སྡང་བསྐྱེད་ན་དེའི་རྗེས་སུ་འབྲངས་པའི་ལས་མི་བྱ་བ་ཁྱིམ་ཕུག་ཏུ་སོང་སྒོ་གཅད་རང་གི་བླ་མའི་ཞབས་རྗེས་སམ་དབུ་སྐྲ་ཕྱག་ཞབས་ཀྱི་སེན་མོ་ཞིག་ཡོད་ན་དེའི་མདུན་དུ་བླ་མ་རྡོ་རྗེ་འཛིན་པ་ཆེན་པོ་བདག་ལ་ཉོན་མོངས་པ་འདོད་ཆགས་ཞེ་སྡང་མི་སྐྱེ་བར་མཛད་དུ་གསོལ། ཞེས་ལན་གསུམ་བརྗོད་པས་ཞེ་སྡང་དུ་ཤེས་པ་ཞིག་འབྱུང༌། ཡང་གཉིས་ཀྱིས་སེམས་བེམས་པ་ཞིག་འབྱུང༌།
གསུམ་པས་དགྲ་ལ་མད་ཀ་སྟེར་བ་ཞིག་འོང་སྟེ། མད་ཁོས་མ་ཤེས་མ་གོ་བ་ཡིན་པས་སྙིང་རེ་རྗེ་ཞེས་སྙིང་རྗེ་ཆེན་པོ་ཞིག་ཅི་སྐྱེ་བྱས་ལ། དེ་ནས་བདེ་བ་དང་ལྡན་སྡུག་བསྔལ་དང་བྲལ་བླ་ན་མེད་པའི་བྱང་ཆུབ་ཐོབ་པར་བྱེད་པའི་ཆེད་དུ་བསོད་ནམས་ཀྱི་ཚོགས་བསགས་ཏེ། དེ་ཡང་ཕྱག་ན་རྡོ་རྗེ་དབང་བསྐུར་བའི་རྒྱུད་ལས་ཤར་དུ་པ་ར་མི་ཏ། ལྷོར་ཕལ་ཆེན་དང་སྡོང་པོ་རྒྱན་པ། ནུབ་དུ་གསང་བ་བསམ་གྱིས་མི་ཁྱབ་པ། བྱང་དུ་གསེར་འོད་དམ་པ་འདོན་པར་གསུངས། ཡང་ན་རྒྱལ་པོ་ཆོས་རྒྱལ་མྱ་ངན་མེད་ཀྱིས་བསྐྱེད་མོས་ཚལ་དུ་རིན་པོ་ཆེའི་གཞལ་མེད་ཁང་པ་བརྩིག་པར་བཞེད། ཡིད་བཞིན་གྱི་ནོར་བུ་ལེན་པའི་མི་མང་པོ་རྒྱ་མཚོར་བཏང་བ་ལ་མང་པོ་ལོན་ནས་རྒྱ་མཚོ་ནས་ཕྱེད་དུ་ཕྱིན་པ་དང༌། ཀླུས་ཕྱིར་ཁྱེར་ནས་སྟོང་པར་ལོག་པ་དང་རྒྱལ་པོས་བསྐྱེད་མོས་ཚལ་དུ་མི་མང་པོ་དང་བཅས་པ་མི་རེང་ཕྲག་བྱུང་ཅན་མང་པོ་ཞིག་བྱུང་ནས་ནོར་བུ་ག་རེ་ཀླུས་ཁྱེར་ཞེས་པས།
རྒྱལ་པོ་ངོ་ཚ་བ་ལ་དགྲ་བཅོམ་པ་དབང་པོ་བྱ་བ་ན་རེ་ཐབས་ཡོད་དེ་རྒྱལ་པོ་བསོད་ནམས་ཆུང་བས་ལན་པ་ཡིན་ཏེ། སངས་རྒྱས་ཀྱི་རིང་བསྲེལ་ཅན་གྱི་མཆོད་རྟེན་དང་དགྲ་བཅོམ་པ་ལ་མཆོད་པ་གྱིས། བུམ་པ་ཞིག་ཏུ་ཀླུ་རྒྱལ་དང་རྒྱལ་པོ་གཉིས་ཀྱི་གཟུགས་བརྙན་གཅུག་ལ་གསོལ་བ་ཐོབ་ཞེས་པས། དང་པོ་རྒྱལ་པོའི་གཟུགས་བརྙན་གྱིས་ཀླུ་ལ་ཕྱག་བྱེད། དེ་ནས་ཀླུས་རྒྱལ་པོ་ལ་ཕྱག་བྱེད་དུས་སུ་ཟངས་ཀྱི་བྱང་བུ་ལ་ངའི་ནོར་བུ་སྐྱོལ་ཞེས་མཚོར་བསྐྱུར་བ་དང༌། རྒྱལ་པོ་རང་ལན་མི་ཐོང་ཞེས་ཚུར་ལ་བསྲིངས་པ་ལ་ནོར་བུ་ཕྲག་ལ་ཁུར་ལ་ཕོ་བྲང་དུ་སྐྱོལ་ཞེས་བྱས་པས་བསྐྱལ་བ་ལྟ་བུའམ། ཡང་འདུལ་བ་ནས་རལ་གྲི་མཐུ་ཆེན་གྱི་དམག་རི་བྲག་ལ་འདྲེན་པ་ལ་དགེ་སློང་མ་མཆོད་སྦྱིན་མ། སློབ་དཔོན་མ་ཡིན། ངེད་ནི་བྲད་པས་ཞེས་ཁ་ཆེམས་བཀླགས་པ་དང༌། མོ་ན་རེ་ཁྱེད་གང་དུ་སྡོད་པའི་གནས་སུ་རྒྱུན་ཆགས་གསུམ་པ་གྱིས་ལ།
དང་པོ་ཚངས་པ་བརྒྱ་བྱིན་རྒྱལ་ཆེན་བཞི་ཁྱད་པར་དུ་གནོད་སྦྱིན་གྱི་བདག་པོ་ལྔ་རྩེན་གྱི་མིང་ནས་བོས་ལ་མིང་ཚིགས་སུ་བཅད་པ་ཐོན་ཞེས་པས། དེ་ལྟར་བྱས་པས་ལྔ་རྩེན་ལྷོ་ལམ་དུ་འགྲུལ་བཅད་པ་དང་ཕྲད་ནས་རི་བྲག་ན་ངའི་མིང་འདོན་པ་ཅི་བྱེད། རལ་གྲི་མཐུ་ཅན་གྱི་དམག་ལ་འགྲོ་ཞེས་པས་ངའི་དགེ་བསྔོ་འདི་ཀུན་གྱི་གྲོགས་བྱ་སྙམ་ནས་རྟ་དང་གླང་པོ་རི་ཙམ་ལ་དེ་དང་མཚུངས་པ་མི་སྐྱོན་ནས། དམག་སྐོར་འདི་རལ་གྲི་མཐུ་ཅན་གྱི་དམག་ཡིན་ཞེས་ཀོ་ས་ལའི་རྒྱལ་པོ་གསལ་རྒྱལ་ལ་དཔྱ་དང་གཏེའུ་བཅུག་ནས་རྒྱལ་བ་ལྟ་བུ་ཡིན་ཏེ། བསོད་ནམས་ཀྱི་ཚོགས་ཀྱིས་དགྲ་འདུལ་བ་ཡིན་ཏེ་དེས་མི་ཐུལ་མི་སྲིད། ཞེ་སྡང་གིས་བཏུལ་བས་རང་གི་སྐེ་ཆད་གསུངས་ཀྱང༌། འདི་རང་རེའི་རི་པ་བརྒྱད་ཀྱིས་རྒྱུན་བཤགས་གསུམ་པ་བྱས་པས་མགྲོན་པོས་བསྙེན་བཀུར་མང་པོ་བྱས། ཚན་གཅིག་གིས་མ་བྱས་པས་ཅི་ཡང་མ་བྱས་གསུང༌། ཡང་སྤྲ་སྒོམ་བྱ་བས་མགྲོན་པོའི་ཁ་བཀག་འདུག་པའི་ཇ་མ་འཐུངས་པས་ནུབ་གསུམ་ནས་ཇ་མང་པོ་བླུད་པ་དང༌། ཁམས་ནས་བཙུན་པ་ཞིག་གིས་ཟན་དྲོན་ཕོར་གང་ནུབ་མོ་ཟ་བ་མཐོང་པས་བཅོམ་པ་ཡང་གསུང་སྟེ།
ཆོས་ཀྱི་ཕན་ཡོན་དར་ཡུལ་ལ་རེ་ཆེའི་དེ་ད་ལྟ་ཡང་ཡོད་གསུང༌། ཡང་དགེ་སློང་ཞིག་ཏུ་སོང་བ་དང༌། རིགས་དེའི་ཐོག་ནས་བྱ་བ་ཅི་བྱས་པ་དེའི་ཁྱད་ཆོས་འོང་སྟེ། སྔོན་ཤ་རིའི་བུས་ཁབ་སྐུད་དང་གྲི་ཕུལ་བས་ཤེས་རབ་སྐྱེ་བ་ཐམས་ཅད་དུ་ཆེ་བ་དང༌། ཡང་དགྲ་བཅོམ་པ་ཡང་ལ་ལ་ནོར་ཆེ། ལ་ལ་ཤེས་རབ་ཆེ་བ་ལྟ་བུ་དང༌། དེས་ན་དགྲ་བཅོམ་ཐོབ་ཀྱང་དགག་པ་བཅས་པ་ཡོད་དེ་འཆར་ཀས་མ་བརྟགས་སྟན་ལ་བསྡད་པས་བུ་བསད་པས། སྟན་ལ་མ་བརྟག་པར་མི་སྡོད། ངའི་བཅས་པ་དེ་ལས་བྱུང་གསུང༌། དེ་ལྟར་དགྲ་ལ་གདན་འདིངས་པ་དང་བསྙེན་བཀུར་བངས་ནུས་པར་འདུག་སྟེ།
ཁོང་བདེན་པའི་ཁོང་གནོད་ཡོད་པས། ང་ལ་འདི་དཀའ་བར་བྱུང་ན་ཉེ་གནས་ཀུན་གྱི་གདན་དང་ཁྲུས་ཆུ་སྦྱིན་ལེན་ཉེས་ཀྱང་ཞེ་སྡང་སྐྱེ་བར་འདུག་སྟེ། འདི་ངའི་དྲིན་ཁོང་ལ་ཡོད་པས་འདི་མཉམ་པ་ཉིད་དུ་ཐེངས་ན་གྲུབ་ཐོབ་ཡིན་ཏེ་དཀའ་མོར་གདའོ་གསུངས། དགྲ་སྡང་ཐམས་ཅད་མཉམ་པ་ཉིད་དུ་བློ་འབྱོངས་ན་ཞིང་ཁམས་ཀྱང་མཉམ་སྐད་པ་འོང་སྟེ། མ་འབྱོངས་པས་ཕྱི་རོལ་གྱི་ཡུལ་དང་ས་གཞི་ཡང་གཅོང་རོང་དུ་སོང་བ་འདིས་ལན་གསུང་བར་གདའོ།། །། ༦༥༡༽ ༄། །མཐའ་གཉིས་སུ་ལྷུང་བས་བྱང་ཆུབ་ཀྱི་ཡོན་ཏན་མི་འབྱུང་བར་གདམས་པ།། མིག་གི་རྣམ་པར་ཤེས་པ་ཞེས་པ་ཆོས་སྐད་ཡིན་ཏེ། མིག་གི་དབང་པོ་དང་ཡུལ་གཟུགས་མཛེས་མི་མཛེས་བར་པ་གསུམ་ལ་བརྟེན་ནས་ཆགས་སྡང་སྐྱེ་སྟེ། དགེ་མི་དགེ་ལུང་མ་བསྟན་གྱི་འདུ་བྱེད་དེ་ཡང་རྣམ་པར་ཤེས་པ་དང་གཉིས་གཅིག་གམ་དེའི་ཁྱད་པར་གྱི་བརྟག་པ་ཡང་ཡོད་དེ།
དེ་ལུས་ངག་ཏུ་ཐོན་པ་ལ་སོགས་གསུང༌། དེ་ལ་རྒྱུ་རྐྱེན་གཉིས་རང་དྲེས་ཐག་བསྒྲིམས་པ་ལྟར་གཅིག་གི་ལན་དུ་གཅིག་སྟོང་བ་དུས་མཉམ་དུ་ཡང་རྒྱ་ཆེ་རོལ་པ་ནས་བཤད། ཡང་མདོ་ཁ་ཅིག་ནས་རྒྱུ་སྔ་ལ་རྐྱེན་ཕྱི་བ་བཤད་དེ་འདི་ཅུང་འཐད་པར་སྙམ་གསུང༌། དེ་ཡང་གསུང་རབ་ན་ཡང་རྒྱུ་རྐྱེན་དུམ་པས་མི་གསལ་ཏེ། བྱེད་རྒྱུ་བྱ་བ་ལོ་དྲུག་པོ་སྤྱད་པ་དེ་སྔོན་སངས་རྒྱས་འོད་བསྲུངས་ལ་དགེ་སྦྱོང་མགོ་རེག་ལ་བྱང་ཆུབ་ག་ལ་ཡོད་ཞེས་གང་ཟག་ལ་སྐུར་བ་བཏབ། དེའི་རྣམ་སྨིན་གྱིས་ལམ་འཁྱར་བ་ཡིན་ཏེ་སྡུག་པར་བྱུང༌། བྱང་ཆུབ་ལ་བསྐུར་བ་བཏབ་ན་རྣམ་མཁྱེན་ཀྱང་མི་ཐོབ་གསུང་སྟེ། དེ་ལྟར་མཐའ་གཉིས་སུ་ལྷུང་བ་ལ་ཡོན་ཏན་མི་འོང་བས་བྱང་ཆུབ་ཀྱི་སེམས་ཀྱི་རྗེས་སུ་འབྲངས་ནས། འདུལ་བ་ནས་མཐའ་གཉིས་དང་བྲལ་བར་ཉམས་སུ་བླང་སྟེ། དེ་ཡང་ཕྱིའི་སྤྱོད་པའི་ཕྱོགས་ནས་གཙོར་སྨོས་ནས།
ནང་ན་ཡང་དེ་དང་ཆ་མཐུན་པ་རེའི་ལྟ་སྒོམ་ཡོད་གསུང༌། དེ་ལྟར་ལམ་ཚོགས་སྦྱོར་གྱི་སྐབས་སུ་དེ་ལྟར་ཉམས་སུ་བླངས་པ་དེ་ལ་འབྲས་བུ་སངས་རྒྱས་ཞི་བའི་སྐུ་འཁོར་ཞི་བ་དུལ་བས་བསྐོར་བ་དེ་ལྟ་བུ་འབྱུང་གསུང༌། ཡང་དེ་ལྟར་བསྒོམས་པ་ལ་ཅི་ཞིག་ལྟར་བདེན་པ་མཐོང༌། ཉོན་མོངས་པ་དང་རྣམ་པར་རྟོག་པ་ཐམས་ཅད་རྩ་བ་ཆོད་པས་ནམ་མཁའ་ལྟར་སོང་སྟེ། རྣལ་འབྱོར་པ་དེ་ལ་མཉམ་གཞག་གི་དུས་སུ་ཆོས་ཐམས་ཅད་ནམ་མཁའི་དཀྱིལ་ལྟར་སོང་ལ་རྗེས་ཀྱི་དུས་སུ་ཉོན་མོངས་དང་རྣམ་པར་རྟོག་པ་སྣ་ཚོགས་སྐྱེ་བ་ཡིན་ཏེ། སྒྱུ་མ་རྨི་ལམ་ཙམ་དུ་གསུང༌། འདིའི་དུས་སུ་རྣལ་འབྱོར་བ་དེ་ལ་ཤེས་རབ་རྩ་བ་ཆོད་པ་དེས་ད་ཐབས་རྟོག་པ་སྣ་ཚོགས་དང་ཀུན་རྫོབ་བྱང་སེམས་གསུམ་པོ་ཉམས་སུ་བླངས་པས་སངས་རྒྱས་པའི་དུས་ན་རྣམ་རྟོག་རེ་རེ་ཏིང་ངེ་འཛིན་གྱི་སྒོ་རེ་རེ་སྟེ་ངེས་པ་མེད་པ་རྣམ་པ་སྣ་ཚོགས་པའི་ཕུན་སུམ་ཚོགས་པ་ལྔ་ལྔ་འབྱུང་སྟེ། བཅོམ་ལྡན་འདས་ཆུ་སྲིན་བྱིས་པ་གསོད་ཀྱི་གནས་ན་བཞུགས་ཏེ། བཅོམ་ལྡན་འདས་རི་འབིགས་བྱེད་ན་བཞུགས་ཏེ་བྱ་བ་གནས་འཁོར་མ་ངེས་པ་སྣ་ཚོགས་ལྔ་ལྔ་བསྡུས་པ། ལྷག་པ་སེམས་སམ་ཏིང་ངེ་འཛིན་ཏེ་དེ་ལྟར་སངས་རྒྱས་ཡང་མ་ངེས་པ་སྣ་ཚོགས་ཏེ།
འཁོར་མ་རུངས་པ་དང་གནས་མ་རུངས་པ་ལ་སོགས་ཀྱི་ཕུན་སུམ་ཚོགས་པ་ལྔ་ལྔ་འབྱུང་ངོ་དེ་མདོ་སྡེ་སྟེ། དེས་ས་བདུན་གྱི་བར་དུ་འགྲོ་སྟེ་ས་བརྒྱད་པ་ལ་བཟུང་བ་དང་འཛིན་པ་གཉིས་མེད་པར་རྟོགས་ཏེ་ཆོས་ཐམས་ཅད་མཉམ་པ་ཉིད་དུ་རྟོགས། འདིའི་དུས་སུ་ཆོས་ཀྱི་བདག་མེད་རྟོགས་ཏེ། དེ་ཡང་རྣམ་པར་འཕྲུལ་པའི་རྒྱལ་པོས་ཞུས་པའི་མདོ་ལས། ངས་དེ་བཞིན་གཤེགས་པ་མར་མེ་མཛད་ཀྱི་དྲུང་དུ་ཆོས་ཐམས་ཅད་བདག་མེད་པར་ཐུགས་སུ་ཆུད་བྱ་བ་བཤད་གསུང༌། འདིའི་དུས་སུ་གཉིས་ཀྱིས་བསྡུས་པ་ཐམས་ཅད་གཉིས་སུ་མེད་པར་རྟོགས་ཏེ། དེའི་ཕྱིར་ཕྱི་སྣོད་ཀྱི་འཇིག་རྟེན་ལ་ལྕགས་རི་དང་མུ་ཁྱུད་ལ་སོགས་པ་ཉིད་ཀྱིས་སྟོང་པ་དང༌། ནང་བཅུད་ཀྱི་སེམས་ཅན་གྱི་ཚེ་དང་ལས་དང་དུཿཁ་ལ་སོགས་པ་མི་འདྲ་བ་ཉིད་ཀྱིས་སྟོང་བྱ་བ་དོན་གཉིས་མེད་རྟོགས་པ་དེའི་བྲལ་བ་དང་རྣམ་པར་སྨིན་པའི་འབྲས་བུ་ལྟ་བུར་གསུང༌། དེ་ལྟར་དག་པའི་ས་གསུམ་པོ་དེས་སྤངས། ཤེས་བྱའི་སྒྲིབ་པ་འདི་རྫོགས་པའི་སངས་རྒྱས་པའི་དུས་སུ་ཆོས་མངོན་པའམ།
མ་མོ་བྱ་བ་འོང་སྟེ་ཆོས་ཐམས་ཅད་རང་བཞིན་གྱིས་སྟོང་པ་ཡིན་གསུང༌། འདི་འཁོར་གསུམ་གྱི་རྟོག་པ་སྤོང་བ་ཡིན་གསུང་དེ་ལྟར་ཐབས་ཀྱི་རྒྱལ་པོ་རྣམ་གསུམ་པོ་དེ་སྒྲིབ་པ་གསུམ་པོ་དང་པོ་ལམ་ཚོགས་སྦྱོར་གྱི་དུས་སུ་ལས་རང་རྒྱུད་ཀྱིས་སྤོང་སྟེ། ཚུལ་ཁྲིམས་བདེན་པ་མཐོང་ནས་ཉོན་མོངས་པ་དང་པོ་ནས་བདུན་པའི་བར་གྱི་གོང་མ་གོང་མའི་ཡོན་ཏན་ལ་སྒྲིབ་པས་ཉོན་མོངས་ཀྱི་སྒྲིབ་པ་སྤོང་བ་སེམས། ས་གསུམ་པོ་རྣམ་མཁྱེན་གྱི་ཡེ་ཤེས་ལ་སྒྲིབ་པས་ཤེས་བྱའི་སྒྲིབ་པ་ལྷག་པ་ཤེས་རབ། དེས་ན་ཐབས་ཀྱི་རྒྱལ་པོ་རྣམ་གསུམ་ཡང་སྒྲིབ་པ་གསུམ་གྱི་ངོས་ནས་དང༌། སྡེ་སྣོད་གསུམ་དང༌། བསླབ་པ་གསུམ་དང༌། ཡང་སྐུ་གསུང་ཐུགས་ཀྱི་ངོས་ནས་དང༌། བཀའ་ཆོས་ཀྱི་འཁོར་ལོ་རྣམ་པ་གསུམ་གྱི་ངོས་ནས་དེ་ལྟར་དྲི་བ་གང་དུ་ལན་བཏབ་ཀྱང་མི་འགལ་བ་དེ་ཡིན་གསུང༌། འདི་རྣམས་ཐམས་ཅད་ཀྱང་རང་བཞིན་མེད་པ་གཅིག་པུས་སྦྱོང་བ་ཡིན་ཏེ་འདི་དག་རང་བཞིན་མི་དམིགས་པས་ཡོངས་སུ་སྦྱོང་བར་ཤེས་པས་བྱ་བའི་དོན་ནོ་གསུང༌།
སྐྱོན་རེ་དག་པ་ལ་ཡོན་ཏན་རེ་མི་འབྱུང་མི་སྲིད་དེ་མ་ཐ་ཡང་ཞག་རེ་ཟླ་བ་རེ་ཡོད་གསུང༌། དེ་ལྟར་གཉིས་མེད་དུ་སྦྱངས་པས་ཇི་ལྟ་བ་དང་ཇི་སྙེད་པའི་ཡེ་ཤེས་ཐོབ་སྟེ། དེའི་དཔེ་ཡང་མཚོ་འགྲམ་གྱི་རིའི་གྲིབ་མ་ཆུར་སོང་བ་ན་བྲག་ལམ་ཀྱོག་པོ་ལ་སོགས་ལམ་མེ་ཡོད་ཀྱི། ཚུར་གཅིག་ལ་གཉིས་སུ་མེད་པ་བཞིན་དུ། མཁྱེན་པ་གཉིས་པོ་ཡང་མ་བསྒྲིབས་པར་སོ་སོར་མ་འདྲེས་པར་ཡང་མཁྱེན་པ་གཉིས་སུ་ཡང་མེད་པ་རིན་པོ་ཆེས་གསུངས་གསུང༌། ཐབས་ཀྱི་རྒྱལ་པོ་རྣམ་གསུམ་ནི་གསང་སྔགས་ཀྱི་དབང་དུ་བྱས་ན་རྩ་རླུང་ཐིག་ལེས་དང་པོ་སྤོང་བ། བར་དུ་ཏིང་ངེ་འཛིན་གྱི་སྒོ་རེ་རེས། མཐའ་མས་གནས་འགྱུར་དུ་འགྲོ་བ་ཡིན་གསུང༌། དེས་ན་ཅི་བྱས་འདུག་པས་དཀའ་བར་བྱུང་གསུང༌། འདི་ཐོག་ན་བཞུགས་ཀྱང་ཟེར།
ཏིལླི་ན་རེ། ཇི་ལྟར་འཇིག་རྟེན་ལས་དང་རྒྱུར་བཅས་བྱེད་རྒྱུར་ལྡན་འབྱུང་གང་ཡིན་དང༌། ། ཞེས་པས། བྱེད་རྒྱུ་བྱ་བ་དེ་འདུ་བྱེད་ཀྱི་རྒྱུ་ཡིན་གསུང༌། འོ་ན་མ་རིག་པར་ཞེན་ན་མ་རིག་པ་ལ་དངོས་པོ་མེད་རིག་མ་རིག་ཡིན་ཏེ། འདི་ཡིན་ཞེས་ཆོས་ཁྲི་ལ་ཕྱག་རེག་རེག་མཛད་དོ། ། དེས་ན་རྒྱུ་ནི་བྱེད་རྒྱུ་བྱ་བ་འདུ་བྱེད་ཡིན་ནོ་གསུང༌། ད་འདི་ངོས་ཟིན་པས་དགེ་མི་དགེ་ལུང་མ་བསྟན་གྱི་འདུ་བྱེད་གསུམ་སྟེ། འཁོར་བའི་རྩ་བ་འདུ་བྱེད་དོ། ། དེ་ཕྱིར་མཁས་པས་འདུ་མི་བྱེད་ཞེས་པས་སོ། །
ཡང་ཁོ་བོས། རྣམ་རྟོག་མ་རིག་ཆེན་པོ་སྟེ། ། ཞེས་པས་རྣམ་པར་རྟོག་པ་འགྲུབ་པའི་རྟེན་འབྲེལ་གྱི་ཚོགས་པ་འདི་མ་ཞིག་བར་དུ་འཁོར་བའི་རྒྱ་མཚོ་འདི་ལ་མཐའ་མི་འབྱུང༌། དེའི་ཚོགས་པ་ཞིག་པ་དང་འཁོར་བའི་མཐའ་འབྱུང་ཟད་པ་ཡིན་གསུང༌། རྣམ་རྟོག་གི་རྒྱུ་ཚོགས་ཞིག་ན་མྱ་ངན་ལས་མདའ་སྟེ། མི་རྟོག་ཏིང་འཛིན་ལ་གནས་ན་ཞེས་གསུངས་པ་ལྟར་རོ།། །། ༦༥༢༽ ༄། །རང་གི་ཉམས་རྟོགས་གང་བྱུང་མི་སྟོན་པར་གསང་དགོས་པ།། བླ་མ་དམ་པ་རྣམས་ལ་ཕྱག་འཚལ་ལོ། ། ཐབས་ཀྱིས་རྒྱལ་པོ་རྣམ་གསུམ་ཞུས་པའི་དུས་སུ་འདི་བཀའ་རྒྱ་བྱེད་པས་བཅུ་བཅུ་ཙམ་ལ་བཤད་སྙམ་པ་ལ།
ད་ཁྱེད་ཀྱིས་འདི་གསང་དགོས་ཏེ་མདོ་སྡེ་ཁ་ཅིག་ལས་ཀྱང་གསང་བར་གསུང་བ་ཡོད། ཐེག་པ་ཆེན་པོ་གསང་སྔགས་ལས་ཀྱང་གསང་བར་གདམས་པ་ཡིན་པས། དེ་ཡང་དངོས་སུ་གནོད་སྦྱིན་མི་ཤ་རློན་པར་ཟ་བ་ལ་སོགས་པ་ལ་ངའི་བསྟན་པ་འདི་འཛིན་པར་གཏད་པ་ཡིན་པས། རང་གི་ཉམས་མྱོང་དང་རྟོགས་པ་གསང་གསུང༌། སྔོན་བླ་མ་ལྡུམ་དེ་ཡོན་ཏན་ཆེ་བར་འདུག་པ་ལ་ཁོའི་ལབ་ལོབ་མང་པོ་ང་ཡི་གེ་བརྒྱ་པའི་བསྙེན་པ་བྱེད་པའི་དུས་སུ་འདུག་པ་ཡིན་ཏེ། ཕྱིས་འཁུམས་པ་ལ་ངས་ཁོ་ལ་ཁྱོད་མ་ཟབ་མཁའ་འགྲོའི་སྲོག་མང་པོ་དགྲ་ལ་ཤོར་བ་ཡིན། ཁྱོད་ལ་སྐྱོན་མང་པོ་འོང་བྱས་ཏེ་ངས་བཅོས་བྱས་ནས་ཁོ་སོས་པས། ཁོ་ན་རེ་ཁྱེད་ཤིན་ཏུ་ཟབ་པར་འདུག་ཟེར་གསུང༌། དེ་ལ་རྗེ་རང་བྱུང་ཆེན་པོའི་ཞབས་ལ་འདུད། ། རྒྱུ་སེམས་ཉིད་རང་བཞིན་རྣམ་དག་བསྒོམ། །
རྐྱེན་བླ་མ་དམ་པའི་མོས་གུས་བྱེད། ། ཅེས་པ་བླ་མ་རང་གི་སེམས་ཉིད་རང་བྱུང་གི་ཡེ་ཤེས་དེ་ཡིན་ཏེ་རྒྱུ་རྐྱེན་གྱིས་མ་བསྐྱེད་པ་དེ་ལ་བླ་མ་རིན་པོ་ཆེའི་ཞལ་ནས་ཀྱང༌། མཐའ་བརྒྱད་སྐྱོན་གྱིས་མ་གོས་པ་ཞེས་པས། སྤྲོས་པ་ཐམས་ཅད་དང་བྲལ་བ་ཡིན་ཏེ་རྐྱེན་མཐའ་དག་དག་དགོས་སྦྱོང་དགོས་གསུང༌། དེ་རྟོགས་པར་བྱེད་པ་ལ་སངས་རྒྱས་ཀྱིས་ཐབས་ལྟ་བ་སྒོམ་པ་སྤྱོད་པ་གསུམ་དུ་གསུང་ཏེ། འདིའི་སྐབས་སུ་ཟབ་ཨེ་མ་གྲགས་གསུང༌། དེ་ཡང་སངས་རྒྱས་ལྟ་བ་དབུ་མ་བསྒོམ་པ་དབུ་མ་བློས་མ་རེག་པ། སྤྱོད་པ་དབུ་མ་དམ་པའི་ཆོས་འདུལ་བ་མཐའ་གཉིས་དང་བྲལ་བ་དགོས་པ་ལ་ད་ལྟ་སློབ་དཔོན་འཕགས་པའི་དབུ་མ་མེད་འཛིན་གྱི་རྟོག་པ་ཞིག་ལ་བྱེད། སྟོང་པ་བདེ་སྟོང༌། སྤྱོད་པ་ཁ་བཤལ་ལག་བཀྲུས་ལ་བྱེད་དེ་གསུང༌།
དེ་ལ་རྟེན་གྱི་གང་ཟག་ཅིག་དང་པོ་ལམ་ཚོགས་སྦྱོར་གཉིས་ཀྱི་དུས་ན་སྤང་བྱ་དང་གཉེན་པོ་གཉིས་ཀ་ཡོད་དེ། དེ་སྤོང་བར་བྱེད་པ་ལ་དབང་པོ་ལྔའི་རྗེས་སུ་ཡུལ་དྲུག་པོ་ལ་འཆོར་བ་བཀག་པས་ནང་དུ་ཏིང་ངེ་འཛིན་ཞིག་སྐྱེ་བ་ཡིན་ཏེ་དེ་འདུལ་བ་ཡིན་གསུང༌། དེ་ཡང་མཐའ་གཉིས་དང་བྲལ་བ་དགོས་པ་མཐར་ལྷུང་ན་ཡོན་ཏན་མི་སྐྱེ་སྟེ། སྔོན་སངས་རྒྱས་ཆུ་ཀླུང་ནེ་ར་ཛྙཱ་ནའི་འགྲམ་དུ་འབྲས་ཉག་མ་རེ་དང་ཆུ་ཐིགས་པ་རེ་ལ་བརྟེན་ནས་དཀའ་བ་ལོ་དྲུག་སྤྱད་པ་ལ། བསམ་གཏན་དང་ཏིང་ངེ་འཛིན་དེས་རྣམ་པ་ཐམས་ཅད་མཁྱེན་པ་ཉིད་མ་ཐོབ། རྒྱལ་པོའི་ཁབ་ན་འདོད་ཡོན་ལྔ་སྤྱོད་དུས་ན་ཡང་མཐར་ལྷུང་སྟེ། སྔོན་ཞིང་པའི་གྲོང་དྲུང་ན་ཤིང་འཛམ་བུའི་གྲིབ་མ་ལ་བཞུགས་པའི་དུས་ཀྱི་བསམ་གཏན་དེས་རྣམ་པ་ཐམས་ཅད་མཁྱེན་པ་ཉིད་ཐོབ་པར་དགོངས་ནས། སྐུ་ལ་བྱུག་པ་དང་ཞལ་ཟས་རགས་པ་གསོལ་བས་སྐུ་གསེར་གྱི་བརྟེན་པ་ཕྱིས་པ་བཞིན་དུ་གྱུར་ཏེ་རྣམ་མཁྱེན་གྱི་ཡེ་ཤེས་ཐོབ་བོ། ། དེ་ཡང་སངས་རྒྱས་ཀྱིས་ངས་སྔོན་ལ་འདུལ་བ་ཐམས་ཅད་མཁྱེན་པ་ཉག་གཅིག་དགོངས་པ་ཡང༌། རྒྱུ་དང་པོ་བྱང་ཆུབ་སེམས་དཔའི་སྤྱོད་པ་སྤྱོད་པའི་དུས་ན་སྤྱོད་པ་མི་འདྲ་བ་སྣ་ཚོགས་ཤིག་ཡོད་པས་སངས་རྒྱས་རེ་ལ་དྲུག་སྡེ་རེ་རེ་འོང་བ་དང༌།
ཉེས་པ་ཆེན་པོ་ལ་བསླབ་པ་མི་འཆའ་བར་ཆུང་ངུ་ལ་འཆའ་བ་དང༌། སོ་སོའི་སྐྱེ་བོ་ལ་མི་འཆའ་བར་དགྲ་བཅོམ་པ་ལ་འཆའ་བ་ཐམས་ཅད་ལ་རྒྱུ་མཚན་ཡོད་དེ། དེས་ན་ས་བཅུ་པའི་བྱང་ཆུབ་སེམས་དཔའི་མངོན་ཤེས་ཀྱིས་མི་ཤེས་གསུང༌། དེ་ལྟར་ཐབས་ཀྱི་རྒྱལ་པོ་གསུམ་པོ་ཡང་ཆོས་རྒྱལ་ཕག་མོ་གྲུ་པའི་བཞེད་པ་ཡིན་ཏེ་བློ་གྲོས་འཇུག་པ་ན། དང་པོ་ལྟོ་གོས་ཟས་ཙམ་དོན་དུ་གཉེར་བ་ཡང་གོང་ནས་གོང་དུ་བལྟ་བ་ན་འཕོས་ནས་ཚེ་འདིར་སངས་རྒྱ་བར་གསུང༌། དེ་རྣལ་འབྱོར་ཡིན་ཟེར་ནས་སངས་རྒྱས་ཀྱང་རྣལ་འབྱོར་པ་ཡིན་ཏེ། ལར་བོད་བཙུན་ཀུན་སྤྱོད་པས་མཆོག་མི་འདུག་སྟེ་ལྟ་སྒོམ་མེད་པ་ཡིན་གསུང༌། དེ་ནས་མཁས་བཙུན་གྲུབ་ཐོབ་ཀུན་ཀྱང་ཁྲིད་བྱེད་དགོས་གསུང༌། དེང་སང་ཐམས་ཅད་བཙུན་པ་བྱེད་པ་ཡིན་ཏེ་དུབ་གསུང༌། སྡོམ་པ་མི་སྐྱེ་བ་མི་འདུག་སྡོམ་པ་ལ་མ་འཆོར་བ་ཡང་དཀའ་བར་འདུག་མི་བསད་ཀྱང་གསུང༌།
ཡང་དཔལ་ཆེན་གྱིས་སངས་རྒྱས་དྲུག་སྡེ་དང་ཉེས་པ་ཆུང་བ་ཡང་དགྲ་བཅོམ་པ་ཙམ་ལ་འཕྱ་བའི་རྒྱུ་མཚན། མ་བྱིན་པར་ལེན་པ་དགེ་སློང་ནོར་ཅན་ཁོ་ན་ལ་འཕྱ་བའི་རྒྱུ་མཚན་ཞུས་པ་དང༌། སྤྱིར་ད་ལྟ་ཚོགས་ཀྱི་དཀྱིལ་འཁོར་འདི་ལྟ་བུ་ཞིག་ཏུ་གྱུར་ནས་ཅི་བྱེད་སྦྱོར་བ་སེམས་བསྐྱེད་རྗེས་བསྔོ་བ་འཁོར་གསུམ་ཡོངས་དག་ཡོད་ན་ཐེག་པ་ཆེན་པོ་ཡིན་ཏེ་ཅིས་ཀྱང་འཚང་རྒྱ་བ་ཡིན་གསུང༌། དེ་ལ་དཔེར་བགྱིས་ན། ཡོན་བདག་ཨ་དར་ལྟ་བུས་བསྙེན་བཀུར་ནས་ཆོས་ཞུས་པ་དེ་ལ་ཆོས་ཀྱི་འཁོར་ལོ་དེས་སང་ནས་ཁྱེད་རྣམས་ལ་ཡང་འཁོར་བརྒྱ་ཕྲག་མང་པོ་སྟོང་ཕྲག་མང་པོ་ཡོད། སང་བཟང་པོ་ཞིག་ཏུ་འགྲོ་སྟེ་དེ་ཙམ་ན་རྐྱེན་ཉེ་བར་སྦྱར་བའི་ཡོན་བདག་འདི་ཞེས་བྱ་བ་དང༌། ཞུ་བ་པོ་འདི་ཞེས་པས་ཆོས་ཀྱི་འཁོར་ལོ་བསྐོར་བ་རེ་རེ་ལ་བྱང་ཆུབ་སེམས་དཔའི་ཚོགས་འདི་སྙེད་ཅིག་བྱ་བ་འདུས་པས་ཆོས་ཀྱང་འདི་ཁོ་ནས་སྨིན་ཅིང་གྲོལ་བར་བྱེད་དེ། ལ་ལ་རྒྱུན་ཞུགས། ཕྱིར་མི་ལྡོག་གི་བར་ཡོང་གསུང༌། མྱོང་བ་རྒྱུ་མཐུན་གྱིས་ཡང་འཁོར་འདི་ད་ལྟ་ངན་པ་བྱས་པ་ལ་སོགས་ཀྱང་དེ་ཁོ་ན་ལྟར་འབྱུང་གསུང༌།
དེ་ལ་སྔོན་བསྐལ་པ་དང་པོ་འཇིག་རྟེན་གྱི་ཁམས་ཆགས་པའི་དུས་ན་མི་ཐམས་ཅད་ཀྱང་ཉོན་མོངས་པ་ཆུང་བ་སྐྱིད་པ་ལོངས་སྤྱོད་ཆེ་བ་ལ། འཚོ་བ་འབྲས་ས་ལུ་མ་རྨོས་པའི་ལོ་ཐོག་འཆིང་བུ་ན་བསྐལ་བ་དང་པོའི་ནས་ཚད་ཡོད་དེ་གསུང་རབ་ན་སོར་བཞི་པ་བརྒྱད་འདུག་གསུང༌། དེ་ལྟ་བུ་ཡོད་པ་ལ་གཅིག་གིས་ནང་པར་གྱི་ཟ་རྒྱུ་དོ་ནུབ་བླངས་ཏེ་གསོག་འཇོག་བྱས་པས་ཁོས་བླངས་པའི་ཤུལ་དེ་ནས་མ་སྐྱེས་པར་ཤུལ་འདུག་པ་དང༌། དེར་མུ་རྡོ་ རྡོ་སྟར་ བཙུགས་ཏེ་བགོས་པ་ལས་གཅིག་གིས་གཅིག་ལ་རྐུས་པས་རྐུ་བ་བྱུང་སྟེ། དེའི་དུས་སུ་མི་སེམས་མཉམ་པ་ཞིག་གིས་ཐམས་ཅད་ལ་མཉམ་པོར་བགོ་བཤའ་བྱས་ཏེ། རྐུ་བ་དེ་ཉིད་ཀྱང་མི་རྐུ་བའི་ཁྲིམས་བྱས་ཏེ་དེ་ལ་རྒྱལ་པོ་མང་པོས་བཀུར་བ་ཟེར། དེའི་དུས་སུ་མི་རིགས་བཞིར་སྲིད་དེ། འདོད་པ་ཆུང་བ་ཆོག་ཤེས་པ་དབེན་པ་ལ་དགའ་བ་ཚན་ཅིག་བྱུང་སྟེ་བྲམ་ཟེའི་རིགས་སུ་ཆགས། མི་དབང་ཆེ་བ་དྲག་པ་ངོ་ཚ་ཆེ་བ་ཁ་ཅིག་བྱུང་སྟེ་རྒྱལ་རིགས། ཡང་དབང་ཆེ་བ་དྲག་པ་བྱ་བཞག་ཀྱང་ཆེ་བ་ཁ་ཅིག་རྗེ་རིགས།
ཡང་སྤྱོད་པ་ངན་པ་ངོ་ཚ་ཆུང་བ་ཁ་ཅིག་དམངས་རིགས་སུ་སྲིད་གསུང༌། དེ་ལྟར་རྒྱལ་པོ་དེ་རྫོགས་པའི་བྱང་ཆུབ་ཏུ་སངས་རྒྱས་པ་དེ་བཞིན་གཤེགས་པ་འདི་ཡིན་ལ། དང་པོ་རྒྱུ་མི་དེ་ཡང་མྱོང་བ་རྒྱུན་གྱིས་དང་པོ་རྒྱལ་པོ་དེའི་འཁོར་ཡིན་པས་ད་ལྟ་སངས་རྒྱས་ཀྱི་འཁོར་དུ་སྐྱེས་ནས་རབ་ཏུ་བྱུང༌། རྐུ་བའི་མྱོང་བ་རྒྱུ་མཐུན་གྱིས་འདིར་ཡང་རྐུ་སྟེ། དེའི་འདུལ་བྱེད་སངས་རྒྱས་ཉིད་པས་བཅས་པ་ཡིན་ཏེ། འདི་དུས་གསུམ་གྱི་སངས་རྒྱས་ཀྱི་ཆོས་གཅིག་པས་བསྐལ་པ་འདིའི་བར་དུ་ཡང་ནོར་ཅན་གྱིས་རྐུས་སོ་ཞེས་གྲགས་ལ་འདས་མ་འོངས་གཉིས་ཀྱང་དེ་ལྟར་འགྱུར་གསུང༌། ཕྱོགས་གཅིག་ནས་དྲིན་ཡང་ཆེ་སྟེ་ཁོས་མ་རྐུས་ན་སངས་རྒྱས་ཀྱི་ཆོས་ལ་བཅས་པ་མི་འོང༌། དེ་མ་བྱུང་ན་སངས་རྒྱས་ཀྱི་བསྟན་པ་ལ་རྨ་འབྱུང་སྟེ་ཕན་བདེ་མི་འབྱུང་གསུང༌། དེས་ན་བཅས་པ་དང་རང་བཞིན་གཉིས་གཅིག་པ་ཡིན་ཏེ་སེམས་ཅན་ཐམས་ཅད་ལ་བབས་སུ་ཡིན་ཏེ་སངས་རྒྱས་བྱེད་པ་པོ་གཅིག་གིས་བྱས་པ་མིན་གསུང༌། ཡང་སྒོམ་ཡོད་མེད་ཕྱེ་ནས་མེད་པ་ཚོ་ངའི་སྤྱན་སྔར་ཉི་མ་རེ་རེ་ལ་ཅི་ཡན་ཆད་ཤོག་གསུང་བའི་དུས་སུ་བསྒོམ་ཡོད་ཚོ་ཡང་སྐྱོང་ཤེས་པ་གལ་ཆེ་སྟེ་ར་རྫིས་ར་སྐྱོང་བ་བཞིན་དུ་སྐྱོང་བ་ཡིན་གསུང༌།
སྔོན་ངས་སྡེ་པ་ཞིག་གི་ར་ཉིན་གཅིག་འཚོས་པས་ར་རྫི་བཟང་པོ་ཅིག་འདོད་ན་ནང་པར་རིངས་པོར་ཕྱིན། དགོང་མོ་ཕྱི་མོར་བཀག་པས་འཕྱིས་པས་མི་སྨྲ་སྟེ་མ་ཤེས་གསུང༌། ར་རང་ལ་ཤུགས་ཀྱི་འགྲོ་ལུགས་ཤིག་འདུག་སྟེ་མ་ཤེས་གསུང༌། དེ་བཞིན་དུ་རྩོལ་བ་དྲགས་ཏེ་ཕྱག་དང་བསྐོར་བ་བཟླས་བརྗོད་དང་དཀའ་ཐུབ་ཀྱིས་བསྐྱངས་པས་མི་འོང་སྟེ་སྒྲིམས་ན་ཡང་ལེ་ལོ། གློད་གྲགས་ན་ཡང་ལེ་ལོ་གསུང༌། སྒོམ་མེད་ཀུན་ཀྱང་སྒོམ་གཏོར། རྐྱེན་གྱིས་བཙལ་བ་བྱ་བ་ཐབས་ཡོད་དེ་བླ་མའི་མོས་གུས་བྱས་པས་བླ་མ་མཁས་པ་དེ་དཔེ་གསེར་མཁན་མཁས་པ་དང་འདྲ་སྟེ། ཁོས་ས་བརྟགས་པས་གསེར་འོང་བར་ཤེས་པ་ཞིག་ལ་གཞན་གྱིས་ཅི་ཡང་མི་མཐོང་སྟེ། ཁོས་བརྐོས་ནས་ཆུས་ཕྱེ་བས་གསེར་རགས་པ་ཐམས་ཅད་ཀྱིས་མཐོང་བར་འོང་བ་ལྟར། བླ་མས་སེམས་ཅན་གྱི་རྒྱུད་ལ་སངས་རྒྱས་ཡོད་པ་དེ་ཆུ་དང་འདྲ་བའི་བྱིན་རླབས་ཀྱིས་ཕྱེ་ནས་དངོས་སུ་སྟོན་པ་ཡིན་གསུང༌།
དེ་ལ་ཁྱེད་བསྒོམ་མེད་པ་ཐམས་ཅད་ཞུམ་པས་ལན་པ་ཡིན་ཏེ་ངེད་ལ་མི་འོང་སྟེ་སོ་སོར་ཐར་པ་བྱང་ཆུབ་སེམས་དཔའ་གསང་སྔགས་ཀྱི་དམ་ཚིག་ལ་སྐྱོན་བྱུང་ན་ཞུམ་སྟེ་དེ་ཁྱེད་ལ་མེད་གསུང༌། ཡང་ངེད་ལ་ཞབས་ཏོག་བྱ་རྒྱུ་མེད་སྙམ་སྟེ་བླ་མ་ལ་ལུས་ལོངས་སྤྱོད་ཕུལ་རབ་ཏུ་བྱུང་ནས་དཀའ་ལས་བླ་མའི་ཆེད་དུ་བྱེད་དེ། ནོར་གྱིས་བླ་མ་ལ་དགོས་པ་མི་འདུག་པས་ཆོས་ལ་སྲེད་པ་ཆེ་བ་དེ་བླ་མ་དང་གཅིག་ཏུ་འགྲོ་སྟེ། ཟས་སྲེད་ཆེ་བ་དེ་ལ་མི་དགའ་བ་ངས་རྒྱུ་ཡང་མེད་དེ་གསུང་ཆོས་ཞུ་དགོས་པ་ཡིན་གསུང༌། དེ་ཡང་བསྒོམ་དེ་གཞན་ནས་བཙལ་བས་མི་རྙེད་རང་ལ་ཡོད་པ་ཡིན་ཏེ་དེ་གཞན་ནས་བཙལ་བས་མི་རྙེད་མི་ཚོལ་བ་དམ་ཚིག་ཡི་དམ་བཙལ་ན་དམ་ཉམས་སུ་འགྱུར་གསུང༌། ཁྱོད་ལ་རང་བྱུང་ལྷན་ཅིག་སྐྱེས་ཏེ་གཞན་གྱིས་རྐྱེན་གྱིས་བསྐྱེད་པ་ཨེ་ཡིན་ཏེ་མིན། རྒྱུས་མ་བསྐྱེད་རྐྱེན་གྱིས་མི་འཇིག་སྟེ་དང་པོ་ནས་ལྷན་ཅིག་སྐྱེས་ཏེ་རང་དང་ལྷན་ཏུ་འོང་གསུང༌། དེའི་ལུང་གཞན་གྱིས་བརྗོད་མིན་ལྷན་ཅིག་སྐྱེས་ཞེས་སོ། ། ཡང་བྱང་ཆུབ་ཀྱང་དེ་ཡིན་ཏེ་ལང་ཀར་གཤེགས་པ་ལས། བྱང་ཆུབ་ནམ་མཁའི་མཚན་ཉིད་དེ། །
རྟོག་པ་ཐམས་ཅད་སྤངས་ཕྱིར་རོ། ། ཕྱི་རོལ་ནམ་མཁའ་མ་ཡིན་ཏེ། ། སེམས་ཉིད་ནམ་མཁའི་དབུས་གནས་པ། ། ཞེས་སོ་གསུང༌།། །། ༦༥༣༽ ༄། །རིས་སུ་བཅད་པའི་ཐེག་པ་ཆུང་ངུ་དང་མ་བཅད་པའི་ཐེག་ཆེན་སེམས་བསྐྱེད་ཀྱི་དོན།། ཡང་བླ་མ་རིན་པོ་ཆེའི་ཞལ་ནས། དུས་གསུམ་གྱི་སངས་རྒྱས་ཀྱི་ཆོས་ཐམས་ཅད་ཐེག་པ་གསུམ་ཡིན་ཏེ་དེ་ཡང་ཁྱད་པར་དུ་གྱུར་པ་ཐེག་པ་ཆེན་པོ་ཡིན་ཏེ། མ་ནམ་མཁའ་དང་མཉམ་པའི་སེམས་ཅན་ཞིག་རིས་སུ་བཅད་ནས་གཞན་ཐམས་ཅད་ལ་སངས་རྒྱས་ལ་འགོད་པར་འདོད་པའི་བློ་ཡོད་ཀྱང་ཐེག་ཆུང་ཡིན་གསུང༌། ནམ་མཁའ་འདས་པའི་དུས་འདི་ཙམ་ནས་བྱུང་བྱ་བ་མེད།
མ་འོངས་པའི་དུས་འདི་ཙམ་ནས་འགགས་བྱ་བ་མེད་ད་ལྟར་དུས་ན་འདི་ཙམ་ཚུན་ཆད་ལ་གནས་བྱ་བ་མེད་དེ་མཐའ་མེད་པ་བཞིན་དུ་སེམས་ཅན་གྱི་ཁམས་ཀྱང་མཐའ་མེད་དེ། འཁོར་བ་ཐོག་མ་མཐའ་མ་མེད་པའི་མདོ་ལས། མ་ཡི་ཐུག་མཐའ་རྒྱ་ཤུགས་ཚིག་གུ་ཙམ། ། རིལ་ལུར་བགྲངས་ཀྱང་ས་ཡིས་ལངས་མི་འགྱུར། ། ཞེས་སོ། ། དེ་ཡང་སྨོན་པའི་སེམས་ཅན་མ་གྲོལ་བ་གྲོལ་བ། མ་བསྒྲལ་བ་བསྒྲལ་བ། དབུགས་མ་ཕྱུང་བ་དབུགས་དབྱུང་བ། ཡོངས་སུ་མྱ་ངན་ལས་མ་འདས་པ་རྣམས་ཡོངས་སུ་མྱ་ངན་ལས་འདའ་བར་བྱའོ་ཞེས་པས། མཚམས་སྦྱོར་ལ་སོགས་མ་བཤད་དགུ་བཤད་དེ་ཀུན་ཀྱང་སྤྱད་ཆུང་བ་ཡིན་ཏེ།
ཐེག་པ་ཆེན་པོའི་སེམས་བསྐྱེད་པ་སློབ་དཔོན་ཆེན་པོ་ཡིན་ཏེ། མ་གྲོལ་བ་གྲོལ་བ་ཡ་གི་ས་བཅུའི་བྱང་ཆུབ་སེམས་དཔའི་ཉོན་མོངས་པ་ཕྲ་མོ་ནས། མ་གི་མནར་མེད་ཀྱི་ཉོན་མོངས་པའི་འབྲས་བུ་རགས་པ་དང་མནར་མེད་དུ་འགྲོ་བའི་རྒྱུ་ཉོན་མོངས་པ་མཐའ་དག་ལས་གྲོལ་བར་བྱ། དེ་བཞིན་དུ་ཐམས་ཅད་མ་བསྒྲལ་བ་བསྒྲལ་བ། མ་དགྲོལ་བ་བགྲོལ་བ། དབུགས་མ་ཕྱུང་བ་དབུགས་དབྱུང་བ། མྱ་ངན་ལས་མ་འདས་པ་ཐམས་ཅད་མྱ་ངན་ལས་འདའ་བར་བྱ་སྙམ་པའི་དམ་བཅས་ན། དེའི་ཆེད་དུ་དུས་གསུམ་དུ་ལུས་ངག་ཡིད་གསུམ་དགེ་བ་ལ་བཀོལ་བ་ཡིན་ཏེ། དེ་ལྟར་དུས་རིང་པར་སངས་མ་རྒྱས་ཀྱི་བར་དུ་བྱང་སེམས་ཀྱི་སྡོམ་པ་དམ་འཆའ་སྟེ། ཅུང་མི་ནུས་ཏེ་རང་ངན་སོང་གསུམ་དུ་སོང་ན་སེམས་ཅན་གྱི་དོན་ཇི་ལྟར་བྱེད་ཞེས་འདི་བཀའ་གདམས་པ་ཕལ་པ་དང་ངེད་རང་ལ་བསམ་པ་འདི་ལྟ་བུ་འོང་བར་འདུག་ན།
འདིའི་སྐྱོན་ཕུང་པོ་དག་བདག་དང་བྱང་སེམས་ཕ་གི་གཅིག་ཏུ་བྱས་ནས་གཅིག་གི་ཁུར་དུ་གཅིག་བསྐུར་བའི་བསམ་པ་ཁོ་ནས་ལན་ཏེ། དེ་ལྟར་མ་ནམ་མཁའ་དང་མཉམ་པའི་སེམས་ཅན་ཐམས་ཅད་བདེ་བ་དང་ལྡན། སྡུག་བསྔལ་དང་བྲལ་བླ་ན་མེད་པའི་བྱང་ཆུབ་ཐོབ་པའི་ཆེད་དུ་དུས་གསུམ་གྱི་བར་དུ་ལུས་ངག་ཡིད་གསུམ་དགེ་བ་ལ་བཀོལ་བ་དེ་རང་གི་དམ་བཅའི་ཐོག་ཏུ་བསྡད་ན། བྱང་ཆུབ་སེམས་ཀྱང་ལུས་གཅིག་ཏུ་གྱུར་ནས་བྱང་ཆུབ་སེམས་ཀྱི་རང་བཞིན་སྐུར་གྱུར་ནས་འཚང་རྒྱ་སྟེ། བྱང་ཆུབ་སེམས་ཀྱི་རང་བཞིན་སྐུ། ། ཞེས་སོ། ། འབྲིང་དཔེ་བྱད་བརྒྱད་ཅུ་པར་གྱུར་ལ། ཐ་མ་ཡང་འཁོར་བ་དང་ངན་སོང་དེ་རྣམས་དང་གནས་དུས་ཀྱིས་བསྐལ་ཏེ། སངས་རྒྱས་ཀྱི་ཞིང་ཁམས་རྣམ་པར་དག་པ་བདེ་བ་ཅན་ནམ་མངོན་པར་དགའ་བའི་ཞིང་ཁམས་སུ་སྟོན་པ། དེའི་འཁོར་བྱང་ཆུབ་སེམས་དཔའ་ཕུན་སུམ་ཚོགས་པ་ལྔར་གྱུར་ནས།
སེམས་ཅན་དཔག་ཏུ་མེད་པའི་དོན་བྱེད་པ་དེས་དང་པོ་ནས་བདུན་པའི་བར་དུ་དེ་ལྟར་ཅི་རིགས་པར་གྱུར་ཏེ། འདིའི་རྒྱུ་རྣམ་པར་ཤེས་པ་ས་བོན་གྲུང་པོ་བྱང་ཆུབ་སེམས་ལས་སྐྱེས་པས་སོ། ། དེ་ལྟར་ཡང༌། ཆོས་རྣམས་ཐམས་ཅད་རྐྱེན་བཞིན་དུ། ། འདུན་པའི་རྩ་ལ་རབ་ཏུ་གནས། ། ཞེས་སོ། ། དེ་ལྟར་ཡང་དུས་ཡུན་རིང་ཐུང་གསུམ་དུ་དགེ་བ་ལ་འཁོལ་བའི་དགེ་བ་རང་གང་ཡིན་སྙམ་ན། མ་ཆགས་ཞེ་སྡང་གཏི་མུག་མེད། ། དེས་སྐྱེས་ལས་ནི་དགེ་བ་འོ། ། ཞེས་པས།
ཁྱེད་བླ་མ་དགེ་འདུན་དང་བཅས་པ་ལ་སྡང་བའི་བསམ་པས་གནོད་པ་སྐྱེལ་བ་མེད་དེ་གུས་པ་དང་བྱམས་པ་འོང་གསུང༌། བསྐུལ་བའི་བསམ་པ་མེད་པར་སྦྱིན་པ་འོང་སྟེ་འདོད་ཆགས་མེད་པ་དང༌། བླ་མ་ལ་ཆོས་ཞུ་བའི་བསམས་པས་འོངས་པས་གཏི་མུག་མེད་པའི་དགེ་བ་ཡིན་པས་བྱང་ཆུབ་སེམས་རིན་པོ་ཆེ་འདི་གཅིག་པུ་ཡིན་ཏེ། ཁྱེད་ཀྱི་བླ་མ་ཡང་གཞན་ཐམས་ཅད་དང་མི་འདྲ་བ་ཆེ་གེ་དང་མ་ཏ་ཟེར་བ་ཡང་མ་ནམ་མཁའ་དང་མཉམ་པ་འདི་རྣམས་མ་དགྲོལ་བ་བགྲོལ་བར་བྱ་བ་ལ་སོགས་པའི་བསམ་པ་འདི་གཅིག་པུ་ཡིན་པས་འདི་ནན་ཏན་བྱ་བ་གསུང༌། དེ་ཡང་བསམ་པ་དེ་ཡོད་ཀྱང་སྦྱོར་བ་སྐེ་གཅོད་པ་དང་མི་ཚངས་པར་སྤྱོད་པ་ལ་སོགས་ཀྱིས་ས་མི་ནོན་ཟེར་ནས་བྱས་ན་ལོག་ཤེས་ཡིན་པས། དཔེར་ན་ཕྱི་རོལ་ན་རགས་པའི་རྒྱུ་འབྲས་མངོན་སུམ་པ་འདི་ཀུན་ལ་ཡང་བསམ་པ་སྟོན་ཐོག་ཕུན་སུམ་ཚོགས་ཤིག་བསྒྲུབ་པར་བྱ་ཞེས་དམ་བཅས་སྦྱོར་བ་ས་བོན་ཆུ་དང་མེའི་ནང་དུ་བཏབ་ནས་སྟོན་ཐོག་མི་འབྱུང་བ་དང་འདྲ། ཡང་ཞིང་ས་བཟང་པོ་ལ་ས་བོན་བཏབ་ཀྱང་ཆུ་ལུད་དང་ཡུར་ཁུག་སེར་བ་སྲུང་རན་མ་བྱས་ན་ཡང་བར་སྐབས་སུ་ཆུད་ཟ་བ་དང་འདྲ་བར་བསམ་སྦྱོར་གཉིས་འཛོམས་ཀྱང་སངས་རྒྱས་སུ་མ་བསྔོས་ན་བར་དོར་ཆུད་ཟའོ་གསུང༌།། །། ༦༥༤༽ ༄། །གསུང་རབ་ཀུན་ནས་འབྱུང་བའི་བསྡུ་བའི་དངོས་པོ་བཞི་ཡི་བསྡུས་དོན།། ཡང་སངས་རྒྱས་ཀྱི་གསུང་རབ་ཐམས་ཅད་ནས་བསྡུ་དངོས་བཞི་བཤད་དེ།
དང་པོ་གང་ཡང་རུང་བའི་སྦྱིན་པ་ཞིག་བཏང་ནས་ཁོང་རང་གི་རྣ་བར་གང་སྙན་པའི་ཚིག་གཅིག་བརྗོད་དེ་སྙན་པར་སྨྲ་བ་ཡིན་ཏེ། སྦྱིན་པའི་གཏམ་མམ་ཚུལ་ཁྲིམས་ཀྱི་གཏམ་ལ་སོགས་སྦྱིན་པ་དང་སྙན་སྨྲ་གཉིས་ཀྱིས་ཁོ་མགུ་ན་གནས་སྐབས་དེར་མི་དེ་དབང་དུ་འདུ་སྟེ། ཇི་ལྟར་བགྱི་ཞེས་གུག་རིལ་གྱིས་བྱུང་བ་དང༌། དོན་སྤྱོད་པ་ཡིན་ཏེ་ད་བྱང་ཆུབ་སེམས་དཔའི་སྤྱོད་པ་གང་ཡང་རུང་བ་ཞིག་སྤྱོད་དུ་འཇུག་པ་ཡིན་གསུང༌། དེ་ནས་ཆོས་ཐམས་ཅད་སྐྱེ་བ་མེད་པར་དོན་མཐུན་པ་ཡིན་ཏེ་ཆོས་ཀྱི་སྒོ་ཡིན་གསུང༌།། །། ༦༥༥༽ ༄། །ཕ་རོལ་ཏུ་ཕྱིན་པའི་དོན་འབྲི་བ་སོགས་བྱས་པའི་ཕན་ཡོན་མདོར་བསྡུས།། ཡང་ཕ་རོལ་ཏུ་ཕྱིན་པ་འབུལ་བ་ལ་ཞིང་ཕ་རོལ་ཏུ་ཕྱིན་པ་ལ་དད་པ་ཞིག་དགོས་ཏེ། ཕྱོགས་བཅུ་གངྒཱའི་ཀླུང་གི་ཞིང་རྣམས་ཇི་སྙེད་པ། ། སེམས་ཅན་འཁོད་ཀུན་དགྲ་བཅོམ་ཉིད་བརྟུལ་བས། །
གང་གིས་ཤེས་རབ་ཕ་རོལ་ཕྱིན་འདི་ཡིག་བྲིས་ཏེ། ། སེམས་ཅན་མཆོག་ལ་གླེགས་བྱིན་བསོད་ནམས་ཁྱད་པར་འཕགས། ། ཞེས་པ་སེམས་ཅན་མཆོག་རབ་ཏུ་དད་པས་རབ་ཏུ་དད་པར་བསྡུད་ལ་སོགས་པའོ། ། དེ་ཡང་འཛམ་བུ་གླིང་བྱེ་བ་ཕྲག་བརྒྱ་མནར་མེད་ཀྱི་དམྱལ་བ་དང༌། སྲིད་པའི་རྩེ་མོ་བྱེ་བ་ཕྲག་བརྒྱ་ལ་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ཟེར་བས་དེ་ལ་སངས་རྒྱས་འདིའི་ཞིང་ཁམས་གཅིག་ཡིན་ཏེ། དེ་ཡང་ཆུ་བོ་ཆེན་པོ་བཞི་ལ་ཆུ་གཡོག་ལྔ་བརྒྱ་རེ་ཡོད་པས་ངམ་ཤོད་ཀྱི་གཙང་པོ་འདི་ཡང་ཆུ་གཡོག་གཅིག་ཡིན་སྐད་ན་དེའི་ཆུ་ཀླུང་གི་བྱེ་མའི་འབྲུ་གུ་གཅིག་ཏུ་བརྩིས་པའི་བྱེ་མའི་གྲངས་ལ་མཐའ་མི་མངོན་ཏེ་དེ་བས་བསོད་ནམས་ཆེ་གསུང༌། ཡང་འབུལ་ས་དཀའ་སྟེ་མ་དད་མ་གུས་པར་ཕ་རོལ་ཏུ་ཕྱིན་པ་བས་རྟ་གོག་རེ་ལ་བརྩི་བ་རྣམས་ལ་ཕུལ་ན་ཉེས་པ་ཆེ་སྟེ། ཆུ་ཆེན་པོ་ལ་མེར་མཐོང་ནས་སྲོ་སྙམ་པ་དང་ཁྱེར་བ་དང༌། མེ་ལ་ཆུར་འཁྲུལ་ནས་ཁྲུས་བྱས་པས་ཚིག་པ་དང༌། གཡང་ཆེན་པོ་ལ་ཐང་བདེ་བར་མཐོང་ནས་ཕྱིན་ཙམ་ན་རྩིབ་མ་ཚང་བ་མི་འོང་བ་དང་འདྲ་སྟེ།
ཕན་བདེ་མི་འབྱུང་བས་སྡུག་བསྔལ་བསྐྱེད་གསུང༌། ང་ལ་དད་པ་དང་སྲེད་པ་ཅན་མཐོང་བའམ་ལྟོགས་པ་ཁ་ཟས་བཟང་པོ་མཐོང་བ་ལྟ་བུ་ཡོད་དེ། གསུང་རབ་འདོན་དུ་བཅུག་པ་དང་སྤྱན་ཆབ་བར་མི་འཆད་པར་བབ་གསུང༌། ཡང་ཁྱེད་ཕ་རོལ་ཏུ་ཕྱིན་པ་འབྲི་ཀློག་བྱས་པ་རྣམས་ངས་སངས་རྒྱ་བར་ལུང་སྟོན་ཏེ། འོ་ན་ཁྱེད་ལ་མངོན་ཤེས་ཡོད་དམ་སྙམ་ན་མེད་དེ་མངོན་ཤེས་ས་བཅུ་པའི་བྱང་ཆུབ་སེམས་དཔའ་དང་ཉན་ཐོས་དང་རང་སངས་རྒྱས་ཀྱིས་ཀྱང་མ་ངེས་པར་བཤད་འདུག་པ་གསུང༌། ང་ལ་ལུང་ཡོད་དེ་ཆོས་ལ་སོ་ནམ་བྱས་པས་འདི་དཀོན་བརྩེགས་ན་ཡོད། ཤེས་རབ་སྣ་ཚོགས་ན་བདུན་བརྒྱ་པ་བྱ་བ་ཞིག་མ་འོངས་པའི་དུས་ན་ཕ་རོལ་ཏུ་ཕྱིན་པ་འབྲི་བ་དང་ཀློག་པ་དང་ལུང་འབོགས་དང་ཚུལ་བཞིན་དུ་ཡིད་ལ་བྱེད་པ་དེ་རྣམས་ད་ལྟ་བྱ་རྒོད་ཕུང་པོ་འདི་ཉིད་ན་ངའི་འཁོར་ན་ཡོད་པར་རིག་པར་བྱའོ། ། མ་འོངས་པའི་དུས་ན་འདི་རྣམས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་འཚང་རྒྱ་བར་འགྱུར་ཞེས་ལུང་སྟོན་གསུངས་པ་ཡིན་གསུང༌།། །། ༦༥༦༽ ༄། །སྒོ་གསུམ་དགེ་བ་བཀོལ་བའི་དམ་བཅའ་བརྟན་པོ་གལ་ཆེ་བར་གདམས་པ།།
ཡང་མ་ནམ་མཁའ་དང་མཉམ་པའི་སེམས་ཅན་ཐམས་ཅད་བདེ་བ་དང་ལྡན་སྡུག་བསྔལ་དང་བྲལ་མྱུར་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་རིན་པོ་ཆེ་ཐོབ་པར་བྱ། དེའི་ཆེད་དུ་དུས་རབ་འབྲིང་གསུམ་པོར་ལུས་ངག་ཡིད་གསུམ་དགེ་བ་ལ་བཀོལ་བའི་དམ་བཅའ་བརྟན་པོ་ཡང་ནས་ཡང་དུ་གལ་ཆེ་སྟེ། སྔོན་ང་ལ་གནས་བརྟན་ཚུལ་ཤེས་ཕུལ་བའི་མཎྜལ་ཞིག་ཡོད་པ་ཇོ་བོ་ཤཱཀྱ་ལ་འབུལ་མ་བྲ། ཕྱིས་ཕག་མོ་གྲུར་ཕུལ་བ་སེམས་ཀྱིས་མ་ཐེངས་ནས་ལུས་ཀྱི་འཁྲུལ་འཁོར་གཡོན་པའི་སྟེང་དུ་བཞག་པ་གཡས་ཀྱི་ཐལ་མོས་བསྐྱོར་བ་དང༌། ངག་བཞེས་ཤིག་ཡིད་དམིགས་པའི་འཁྲུལ་འཁོར་གསུམ་གྱིས་ལན་བཅུ་གཉིས་སོང་བ་དང༌། ཤེས་པ་བེམ་གྱིས་སོང་ནས་ཆགས་པ་དང་ཕྲེལ་ནས་སོང་སྟེ་དེ་ལ་ཆོས་སྐད་དུ་ལན་བཅུ་གཉིས་ཀྱིས་འདོད་ཆགས་ལས་གྲོལ་བྱ་བ་ཡིན་གསུང༌། ལར་ཉི་ཚེ་བའི་ཉོན་མོངས་ལས་གྲོལ་བ་འདི་མ་ཤེས་ན་སངས་རྒྱས་པ་དཀའ་གསུང༌། དེ་ལྟར་ངེད་ཀྱི་སྦྱོར་བའི་ཆོས་བྱང་སེམས་ལ་གནད་དུ་བསྣུན་པ་འདི་མདང་ད་ནང་ཕུལ་བའི་གསེར་གྱི་མདོ་སྡེ་ན་སྔོན་ཆད་མ་མཐོང་བའི་མདོ་སྡེ་དཔལ་གྱི་དམ་ཚིག་ཞེས་ཀྱང་ཟེར་དཔལ་ལྷ་མོས་ཞུས་པ་ཞིག་ན། ད་ལྟར་གྱི་སྟོན་པ་འདི་བསྐལ་པ་གྲངས་མེད་གཉིས་པའི་དུས་ན་བྲམ་ཟེའི་ཁྱེའུ་བླ་མ་སངས་རྒྱས་དབང་པོ་ཏོག་གི་རྒྱལ་མཚན་གྱི་རྒྱལ་པོ་ཞེས་བྱ་བ་འཇིག་རྟེན་དུ་བྱོན་པ་ན། དཔལ་ལྷ་མོ་འདིས་སངས་རྒྱས་དེའི་ཞིང་ཁམས་འདིའི་ས་གཞི་ལ་འབྲུ་ཟན་རྩི་ཐོག་ནང་བཅུད་ཕུན་སུམ་ཚོགས་པ་བསྒྲུབ་པར་སྨོན་ལམ་བཏབ་པ་ཡིན་པར་འདུག་སྟེ།
ད་ལྟ་ས་གཞི་ཐམས་ཅད་ལ་རྩི་བཅུད་སྐྱེ་བ་འདི་དཔལ་ལྷ་མོའི་སྐུ་དྲིན་ཡིན་པར་འདུག་སྟེ། དེ་མན་འོ་སྐོལ་གྱི་ནང་གི་ཉོན་མོངས་པ་ཆགས་སྡང་གི་བསམ་པ་འདིས་ཕྱི་རོལ་ཏུ་མེ་རབ་ཏུ་འབར་བར་འགྱུར་ཏེ་འབྲུ་ཟན་མི་སྐྱེ་གསུང༌། དེ་ལྟར་དཔལ་ལྷ་མོས་ཞུས་པ་ན་སྦྱོར་བའི་དུས་ཀྱི་བསམ་པ་སེམས་ཅན་ཐམས་ཅད་བདེ་བ་དང་ལྡན་སྡུག་བསྔལ་དང་བྲལ་བླ་ན་མེད་པའི་བྱང་ཆུབ་ཐོབ་པར་འདོད་པའི་ཆེད་དུ་བྱས་ན། སྦྱིན་པ་ལྟ་བུ་ཞིག་བཏང་ཀྱང་དེས་བདེ་བ་དང་ལྡན་ཞིང་སྐྱིད་པ་ཐམས་ཅད་བསྒྲུབས། བདུད་ཀྱི་དཀྱིལ་འཁོར་ཐམས་ཅད་ཀྱང་དེས་འཇོམས། སྡུག་བསྔལ་མཐའ་དག་དང་བྲལ་བར་བྱེད་པ་དང་མཐར་སངས་རྒྱ་བ་ཡང་དེས་བྱེད་གསུང༌། ཡང་ཚུལ་ཁྲིམས་ཀྱང་སེམས་ཅན་གྱི་ཉེས་པའི་དྲི་མ་ཐམས་ཅད་ཀྱང་དེས་དག་པར་བྱེད་པ་ལ་སོགས་པ་སྟེ། ཕ་རོལ་ཏུ་ཕྱིན་པ་དྲུག་ཀ་ལས་བསམ་གཏན་ལ་དགེ་སློང་བསམ་གཏན་པ་ཞིག་གིས་ཡུལ་རིས་དང་རྒྱལ་ཁམས་དེ་རྣམས་ལོ་ལེགས་པ་ནད་མེད་པ་ཚེ་རིང་བ་བདེ་ཞིང་སྐྱིད་པར་བྱ་བའི་ཆེད་དུ་བསམ་གཏན་བཞི་པོ་ལ་སྙོམས་པར་ཞུགས་ན། དེ་བསམ་གཏན་ལས་མ་ལངས་ཀྱི་བར་དུ་ཡོན་ཏན་དེ་དག་ཐམས་ཅད་འབྱུང་བར་གསུངས་ཏེ། བླ་མ་རིན་པོ་ཆེའི་དུས་རབ་འབྲིང་ཐ་མ་གསུམ་པོར་དགེ་བ་བྱེད་པའི་སེམས་བསྐྱེད་འདིར་ཆོས་སྡེ་སྣོད་གསུམ་དང་རྒྱུད་སྡེ་བཞི་པོ་ཐམས་ཅད་འདུས་གསུང༌།
དེས་ན་བྱང་སེམས་སྔོན་དུ་སོང་བའི་ཕྱག་ཅིག་ཡིན་ཡང་ནམ་མཁའི་མཐའ་དང་མཉམ་སྟེ། ནམ་མཁའ་ལ་འདོམ་འཇལ་བར་འདོད་པའི་སྐྱེས་བུ་དེ་བླུན་པོ་ཡིན་ཏེ་ཚད་མེད་དེ་དཔེ་ཡིན་ཏེ། ནམ་མཁའ་འདོམ་གྱིས་གཞལ་བར་ནུས་ཀྱང་སྲིད་དེ་ཕྱག་དེའི་བསོད་ནམས་ཀྱི་ཚད་གཞལ་དུ་མེད་གསུང༌། དེ་ཁྱེད་ལ་ངས་འདི་བྱ་ཡི། སངས་རྒྱས་ཀྱི་རིགས་རྒྱལ་པོ་ཤཱཀྱའི་རིགས་རུས་གོའུ་ཏ་མ་ཡབ་དང་ཡུམ་བཟང་པོ་དེ་ལྟ་བུ་ལས་འཁྲུངས་ནས་མཛད་པ་བཅུ་གཉིས་སུ་སངས་རྒྱ་བ་འདི་ཡང་དག་པའི་སངས་རྒྱས་མིན་ཟེར་བར་གདའ་བ། འོ་ན་འཁོར་འདས་ཀྱི་རང་བཞིན་དུ་སངས་རྒྱ་བ་ཡིན་ཏེ། ཆོས་ཀྱི་སྐུར་སངས་རྒྱ་བ་དེ་ལ་སངས་རྒྱས་ཟེར་བས་སློབ་དཔོན་འཕགས་པས་ཀྱང༌། འཁོར་བ་དང་ནི་མྱ་ངན་འདས། ། གཉིས་སུ་ཡོད་པ་མ་ཡིན་ཏེ། ། འཁོར་བའི་མཚན་ཉིད་ཤེས་པ་ལ། །
མྱ་ངན་འདས་ཞེས་བརྗོད་པ་ཡིན། ། ཞེས་པས་རྣལ་འབྱོར་པས་ཀྱང་དུས་གསུམ་ཤེས་བྱའི་དཀྱིལ་འཁོར་ཐམས་ཅད་བསམ་པའི་དཀྱིལ་འཁོར་གཅིག་ཏུ་བཅུག་ནས་སེམས་བསྐྱེད་པས། འཁོར་བ་མ་སྟོང་གི་བར་དུ་སྐུ་གསུང་ཐུགས་མི་ཟད་པའི་རྒྱན་འཁོར་འབྱུང་བ་ཡང་དེ་ལྟར་ཡིན་པས། ཕྱག་གི་བསྙེན་པ་འཐེམས་པ་ཞིག་གིས་ཡུལ་རིས་དང་རྒྱལ་ཁམས་སུ་བཀྲ་མི་ཤིས་པ་བྱུང་ཡང་ཁོའི་ཕྱག་གཅིག་གིས་ཆོག་གསུང༌། དེས་ན་འོ་སྐོལ་གྱི་བྱ་བྱེད་ཐམས་ཅད་ཀྱང་དུ་རུ་ཀར་གྱི་དྲི་དང༌། གནས་མལ་ཤིང་དྲུང་དང་རི་ཁྲོད། དུར་ཁྲོད་དུ་གོས་ཕྱག་དར་ཁྲོད་ཟས་བསོད་སྙོམས། སྨན་བཀུས་ཏེ་བོར་བ་ལ་བསྟེན་ནས་བསྒྲུབ་པ་སྙིང་པོར་བྱས་ན་དུ་རུ་ཀའི་དྲི་དང་འདྲ་བའི་ཕན་བདེ་སེམས་ཅན་ཐམས་ཅད་ལ་འབྱུང་སྟེ། རྣལ་འབྱོར་པ་དེའི་བསམ་པ་སེམས་ཅན་གྱི་ཁམས་དང་མཉམ་པས་སོ། ། འདི་འདྲ་བ་ཞིག་གོ་བས་ང་ཡང་དུག་པོ་སིག་ཀྱིན་བསྒྲུབ་པ་བྱ་སྙམ་པ་ཡིན་གསུང༌།
ཡང་འདིར་སངས་རྒྱས་ཀྱི་ཆོས་གོས་ངུར་སྨྲིག་འདི་ནི་དུས་གསུམ་གྱི་སངས་རྒྱས་ཐམས་ཅད་ཀྱིས་བྱིན་གྱིས་བརླབས་ཤིང་བགོ་བ་ལགས། བྱང་ཆུབ་སེམས་དཔའི་རྒྱལ་མཚན་ལགས་སོ། ། ཞེས་པ་འདི་ཡང་ངའི་ཞེ་འདོད་ཅིག་ཡིན་ཏེ་འདི་ན་བཤད་པ་དགེ་སློང་ཚུལ་ཁྲིམས་ཞིག་པ་ཀུན་ཀྱང་ཆོས་གོས་ངུར་སྨྲིག་ལ་མཆོད་གནས་གྱིས། དགེ་ཚུལ་ཀུན་ཀྱང་ཆོས་གོས་སྣམ་སྦྱར་རེ་ལ་ཡོལ་བ་དང་མཆོད་གནས་གྱིས་དང་གསུང༌། འདི་ལ་བཅས་པ་དང་རང་བཞིན་གྱི་བྱེ་བྲག་མེད་དེ་གཤིས་ལ་ཡོད་པས་སངས་རྒྱས་ཀྱིས་ཀྱང་དེ་མཁྱེན་པ་ཡིན་ཏེ། དཔེར་ན་རྒྱུད་ནས་བཤད་པའི་ཐོད་པ་ཁ་ཅིག་གིས་དགྲ་འཆི་ལ། ཁ་ཅིག་གིས་ནོར་ཕྱུག་པར་བྱེད་པ་ཡོད་དེ། དེ་ཡང་གཤིས་ལ་ཡོད་པ་ཡིན་གསུང༌། ཀྱེ་ཨ་ཡས། སེམས་དངོས་པོའི་གནས་ལུགས་དེ་མང་དུ་ཐོས།
ལུས་དངོས་པོའི་གནས་ལུགས་ཞུ་དང་ཞེས་པ་ལ། ཞུ་བའི་བབས་ལ་མི་མཁས་པས་འཁྲུགས་པ་འོང་བའི་དུས་མི་ཤེས་པར་འདུག་གསུང༌། འོན་ཀྱང་བྱང་ཆུབ་སེམས་དཔའ་བྱ་བ་གཞན་གྱི་ངག་མི་བཅོག་པ་ཡིན་ཏེ་ཟུར་ཞིག་བྱ་ན། སྐྱེ་བར་བྱེད་པའི་རྒྱུ་གནས་པར་བྱེད་པའི་གཞི་འཇིག་པར་བྱེད་པའི་རྐྱེན་གསུམ་ལ། ཏིལླི་པའི་ཞལ་ནས། ། ལུས་ནི་བྱང་ཆུབ་རྣམ་ལྔ་དང༌། ། མི་གཙང་རྫས་དང་རྣམ་རྟོག་གིས། ། ལུས་ཀྱི་ཆོས་སུ་གནས་པ་ཡིན། ། ཞེས་པ་དང༌། རྣམ་རྟོག་མ་རིག་ཆེན་པོ་སྟེ། །

འཁོར་བའི་རྒྱ་མཚོར་ལྟུང་བྱེད་ཡིན། ། ཞེས་པས་རྣམ་པར་རྟོག་པ་རེ་རེ་ལས་གྲུབ་པ་ཡིན་ཏེ། རྟོག་པ་བཟང་པོ་བྱང་ཆུབ་ཀྱི་སེམས། འབྲིང་བྱམས་སྙིང་རྗེ་དགའ་བ་བཏང་སྙོམས། ཐ་མ་དུག་གསུམ་མོ། འབྲིང་དང་ཐ་མ་གཉིས་ཀྱིས་ལྷ་མི་དང་ངན་སོང་གསུམ། རབ་ཀྱིས་བྱང་ཆུབ་སེམས་དཔའ་དང་སངས་རྒྱས་འབྱུང་ངོ༌། ། འདི་རྒྱུ་བྱས་པ་ལ་མི་རྟག་པས་ཁྱབ་པས་བྱང་སེམས་ཀྱི་འབྲས་བུ་སངས་རྒྱ་བ་ཡང་མི་རྟག་གམ་སྙམ་ན་གཟུགས་སྐུ་གཉིས་མི་རྟག་སྟེ། སངས་རྒྱས་བཤའ་མ་ཆོས་ཀྱི་སྐུ་ཡིན་ཆོས་སྐུ་དེ་ས་བཅུའི་བྱང་ཆུབ་སེམས་དཔའ་རྣམས་ལ་ལོངས་སྤྱོད་རྫོགས་པ་དང་སྤྲུལ་པའི་སྐུར་འབྱུང་བ་དེ་ཤེས་བྱའི་སྒྲིབ་པ་ཡིན་ཏེ་རྐྱེན་ལས་སྐྱེས་པ་ཡིན། མི་རྟག་པ་ཡིན་གསུང༌། ཆོས་སྐུ་རྟག་པ་ལ་དེ་ཐོབ་པར་བྱེད་པ་ལ་དང་པོ་དྲན་པ་ཉེར་བཞག་བཞི་ནས་འཕགས་ལམ་བརྒྱད་ཀྱི་བར་བྱང་ཆུབ་ཀྱི་ཆོས་སུམ་ཅུ་སོ་བདུན་བསྒོམ་དགོས།
ལུས་དེ་ཡང་བར་སྐབས་སུ་རྐྱེན་ལས་སྐྱེས་པ་འཁྲུལ་པ་མེད་པ་ལ་ཡོད་པར་བཟུང་བའི་རྟོག་པ་ཞིག་ཡིན་ཏེ། ལུས་ལ་ཕྱིའི་ལུས་རྒན་གཞོན་ནམ་མཉམ་པོ་ཤི་བའི་ལུས་ལ་རྗེས་སུ་བལྟ་ཞིང་མི་རྟག་པ་གློ་བུར་བ་ང་དང་བདག་མེད་པར་བསྒོམ་ཏེ། མི་གཙང་བའི་རྫས་སུམ་ཅུ་རྩ་དྲུག་ནས་རུས་པ་དམར་པོ་སའི་མདོག་ལྟར་སོང་བའི་བར་དུ་རྟོགས་ཤིང༌། རང་གི་ལུས་ཀྱང་དེ་དང་སྦྱོར་ཏེ་འཇིག་རྟེན་གྱི་ཆགས་སེམས་སྤངས་ཏེ་ཡིད་ཀྱི་ལུས་སོ།། །།
༦༥༧༽ ༄། །ཐེག་པ་ཆེ་ཆུང་ཀུན་ཏུ་འདོད་ཡོན་ལྔའི་རོ་མྱོང་བར་བཀག་ཚུལ།། བླ་མ་རིན་པོ་ཆེའི་ཞལ་ནས། མར་མེའི་སྣང་བ་རྒན་ཞུགས་མི་མཁས་པ་ཞིག་ལ་བཅས་པ་ཡིན་ཏེ། འདི་སེམས་ཅན་ཐམས་ཅད་ལ་ཡང་བཅས་ཏེ། དེ་ཡང་འདོད་ཡོན་ལྔ་གར་གྱི་རོ་མྱོང་བ་ཐེག་པ་ཆེ་ཆུང་མེད་དེ་ཐམས་ཅད་ནས་བཀག་པས།
དགེ་སློང་ལ་ཕན་པའི་མདོ་བྱ་བ་ཉེ་བར་འཁོར་གྱིས་ཞུས་པའི་མདོ་ནས། གཏི་མུག་མེད་པའི་དགེ་བ་ནི་དྲན་པ་དང་ཤེས་བཞིན་ཡིན་བྱ་བ་གསུངས་པས་དྲན་ཤེས་བཞིན་དང་ལྡན་པ་དེ་གཏི་མུག་མེད་པའི་དགེ་བ་ཡིན་གསུང༌། ཡང་འདོད་ཆགས་སྤོང་བ་ནི་འདོད་ཆགས་ཆེན་པོ་ཡིན། བརྟུལ་ཞུགས་སྤྱོད་པ་ནི་ཕུན་སུམ་ཚོགས་པའི་བདེ་འབྲས་བསྒྲུབ་པ་ཡིན་བྱ་བ་གསུང་ནས་འདུག་སྟེ་རང་དང་མཐུན་ཏེ་དགའ་བ་ཆེན་པོ་ཞིག་བྱུང་གསུང༌། དེས་ན་འདོད་ཡོན་ལྔ་པོ་ཅི་དང་ཅི་ཡིན་པ་ཐམས་ཅད་རང་གིས་རོ་མྱོང་བར་མི་བྱ་བར་བླ་མ་དང་དཀོན་མཆོག་གསུམ་ལ་དབུལ་ཏེ། རོ་མྱོང་བར་མ་བྱས་ན་མཐར་ཕན་བདེའི་འབྲས་བུ་ཆེན་པོ་ཞིག་འབྱིན་པ་དང་བླ་མ་དམ་པ་ལ་ཕུལ་བའི་བསོད་ནམས་འཁོར་ནས་འོང་བས་ངས་སྤྲིན་ལེགས་པ་ཀུན་ཀྱང་ཕུལ་ཏེ། མདོ་སྡེ་སྟག་རྣ་ན་སྤྲིན་མི་ཐོད་འདྲ་བ་ལ་སོགས་ངན་པ་དང་བཟང་བའི་ལྟས་བཤད་ནས་འདུག་པས་ལེགས་ཉེས་འབྱུང་བར་འདུག་ལ། ས་གཞི་ལེགས་པ་དང་ཡང་སྐུ་གསུམ་གྱིས་བདག་ཏུ་མ་བཟུང་བའི་ཞིང་ཁམས་ཀྱང་ཡོད་པར་བཤད་པས་དབུལ་གསུང༌། གཡུ་མགོའི་ཆེན་ལ་རབ་གནས་དཔག་ཏུ་བཤད་པས་ཁྱོད་རང་གིས་ཉམས་སུ་མྱོང་བ་ཞིག་ཤོད་དང་ཟེར་བ་ལ་རྟེན་ཅིང་འབྲེལ་བར་འབྱུང་བ་བཟང་པོ་འགྲིག་དུས་སུ་རོ་མ་མྱངས་པར། བླ་མ་དང་དཀོན་མཆོག་གསུམ་ལ་ཕུལ་ནས་འདུས་མ་བྱས་ཀྱི་དབང་བྱས་ཏེ།
ཅི་བྱས་ཀྱང་མི་མཛད་པ་ཞྀག་ཏུ་འགྲོ་བར་གདའ་བ་གསུང༌། འདི་ཤེས་རབ་འོད་ཀྱིས་ཕྱག་དར་བྱས་པས་བླ་མ་རིན་པོ་ཆེའི་ཚེམས་རྙེད་ནས་ལག་པ་ཚིགས་ཀྱི་དགོས་པར་ལྟར་ང་ལ་ཕུལ་ཏེ་དེ་ཀུན་དད་གུས་ཡིན་པར་འདུག་གསུང༌། འདུལ་བ་ལུང་ནས་སྨད་འཚོང་མ་བཟང་མོ་བྱ་བ་ལ་བྲམ་ཟེའི་ཁྱེའུ་མཛེས་དགའ་བྱ་བ་ཆགས་པས་ཟས་ཅི་ཟ་ཐམས་ཅད་ཀྱི་ཕུད་ཀྱིས་མཆོད། ལྷག་མ་ཁོང་རང་ཟ་བ་ཞིག་ཡོད་པ་ལ། ནམ་ཞིག་ལྟད་མོ་ཆེན་པོ་ཞིག་བྱུང་བ་ལ་ཁྱོ་ཤུག་གཉིས་གཉིས་བསྡེབས་ནས་འགྲོ་བ་ལ་སྨད་འཚོང་མ་བཟང་མོ་བསྡད་དེ། གཡོག་མོ་ལ་དྲིས་ནས་བྲམ་ཟེའི་ཁྱེའུ་ལ་རོགས་མོ་སུ་འདུག་ཅེས་པས་སུ་ཡང་མི་འདུག དེར་སྨད་འཚོང་མས་གཡོག་མོ་ལ་མེ་ཏོག་ཁྱེར་ལ་ཤོག་ཅེས་པས་མེ་ཏོག་ངན་པར་སོང་བར་བཟང་པོ་ཐུས་ལ་ཤོག་ཅེས་པ་དང༌། བྲམ་ཟེའི་ཁྱེའུས་མེ་ཏོག་འཐུར་ཕྱིན། དེ་རྒྱལ་པོར་སྟེར་ནས་ཉི་མའི་འོག་ནས་བྱེ་མས་གདུངས་ཞེས་ཤི་ལ་ཐུག་པ་དང༌། ཁོ་སྨད་འཚོང་མས་གདུངས་པས་མེ་ཏོག་འཐུ་བ་ལ་ཁྱེད་ཚད་པས་མ་གདུངས་སམ་ཞེས་པས་ཚད་པས་ང་མ་གདུངས་ཏེ་འདོད་ཆགས་ཀྱི་མེས་གདུངས་ཞེས་པ་དང༌།
ཁྲིད་ལ་ཤོག་ཅེས་ཁོས་བསིལ་བའི་ཚིགས་སུ་བཅད་པ་བརྗོད་པས་རྒྱལ་པོའི་ཚད་པ་ཞི་བ་དང་རྒྱལ་པོའི་སྲོག་སྐྱབས་པ་ལ་ཅི་དབང་ཞེས་རྒྱལ་སྲིད་ཕྱེད་བྱིན། དེར་ཁོས་སྨད་འཚོང་མ་དགེ་མའི་ཆེད་དུ་བླངས་ནས་ཁྱིམ་དུ་རིན་པོ་ཆེའི་ཁྲི་ལ་ཉལ་བ་དང༌། རྒྱལ་པོ་འདི་བསད་ལ་སྲིད་ཅ་གེ་ཐོབ་པར་བྱ་སྙམ་པ་དང༌། འདོད་པས་མ་ངོམས་པ་ལ་ཡིད་མུག་ནས་ཚིག་བཤད་འདོད་པས་མ་ངོམས་པས་འདོད་པ་གྲུབ་པ་དང༌། ཡང་འདོད་པས་གཏད་པ་མེད་པར་འོང་བ་སྐྱུག་ལོག་པ་ཞིག་བྱུང་བས་ཁྲི་ལས་བབས་ནས་རི་དྭགས་ཀྱི་ལྤགས་པ་ཞིག་ལ་ཉལ་བ་དང༌། འདི་བསོད་ནམས་ཆུང་ཞིག་འདུག་རྒྱལ་པོའི་སྲིད་ལ་མི་དབང་ཞེས་པས་རྒྱལ་པོས་ཀྱང་སྲིད་སྤངས་ན་བདེན་པ་མཐོང་གསུང་བས་སྨད་འཚོང་མའི་ཆེད་དུ་རྒྱལ་སྲིད་ལེན་པ་ལྟར་བླ་མ་དང་དཀོན་མཆོག་གི་ཆེད་དུ་ཡོ་བྱད་ལེན་པ་ཞིག་དགོས་གསུང༌། ཡང་སངས་རྒྱས་སྐུ་གསུམ་ཞིང་ཁམས་རྣམ་པར་དག་པ་དེ་སུས་ཀྱང་བདག་ཏུ་མ་བཟུང་བས་དབུལ་བར་བཤད་གསུང༌། རང་གིས་རོ་མ་མྱངས་ན་འདོད་ཡོན་ལྔ་ལ་མ་གནང་བ་འམ་བཀག་པ་སྤུ་རྩེ་ཙམ་ཞིག་ཀྱང་མེད་གསུང༌། འདིར་ལས་རྒྱ་ག་ན་ཙཀྲ་ཐམས་ཅད་ཀྱང་འདུལ་བ་ལས་མ་བཀག་པ་དེ་ཡིན་སྙམ། ད་ལྟ་བདེ་སྐྱིད་ཀྱི་རོ་མྱངས་ན་དེ་ས་ཟད་དེ།
དཔེར་ན་དམྱལ་བའི་སྡུག་བསྔལ་མྱོང་ན་ཕྱིས་སྐྱེ་རྒྱུ་ཟད་པ་དེ་ཡིན་གསུང༌། ཡང་སྡུག་བསྔལ་རོ་མྱོང་བར་བྱ་ཞིང་ལམ་དུ་བཏང་བས་དཔེར་ན་མི་འཁྲུགས་པའམ་སྨན་པའི་རྒྱལ་པོ་ལྟ་བུ་མཚན་ཐོས་པས་ངན་སོང་དང་ནད་ཀྱི་སྡུག་བསྔལ་དག་པ་འབྱུང་གསུང༌། ཡང་སེམས་ཅན་ལོང་བ་རྣམས་ཀྱིས་མིག་གིས་གཟུགས་མཐོང་བ་དང་འོན་པ་རྣམས་ཀྱིས་སྒྲ་ཐོས་པ་དང༌། སྨྱོན་པ་དྲན་པ་རྙེད་པ་ལ་སོགས་དེའི་ལག་རྗེས་ཡིན་གསུང༌། ཡང་བྱང་སེམས་ཀྱི་རྗེས་སུ་འབྲངས་པའི་དངོས་པོ་ཆུང་ངུ་ལ་ཡང་འབྲས་བུ་ཆེན་པོ་འབྱིན་ཏེ། སངས་རྒྱས་གྲོང་ཁྱེར་དུ་བྱོན་པ་དང་བྲམ་ཟེ་ནྱ་གྲོ་ཏའི་ཆུང་མས་སངས་རྒྱས་ལ་བསོད་སྙོམས་ནང་ཅིག་དྲངས་པས་རང་རྒྱལ་བ་ཐོབ་པར་ལུང་བསྟན་པས་བྲམ་ཟེ་ཤིན་ཏུ་མ་རངས་ནས་གོའུ་ཏ་མ་ཁྱོད་འཁོར་ལོས་བསྒྱུར་བ་སྤངས་ཏེ་རབ་ཏུ་བྱུང་ནས་དེ་ལྟ་བུ་སྨྲ་བ་ཞེས་པ་དང༌། བྲམ་ཟེ་ཁྱེད་ཀྱིས་ངོ་མཚར་བ་མཐོང་ངམ་མཐོང་སྟེ་ས་བོན་གྱི་དངོས་པོ་ཆུང་ངུ་ལ་ཤིང་ཆེན་པོ་སྐྱེ་བ་འདི་ལྟ་བུ་ཞེས་པས་གཤོལ་མངའ་ཙམ་མ་ལགས་སྲན་མ་ཡུངས་ཀར་མ་ལགས་ཏིལ་ཙམ་ལས་ཞེས། དེ་ལ་སུ་ཡིད་ཆེས་ང་ཉིད་ཀྱིས་མངོན་སུམ་དུ་མཐོང་བས་ཡིད་ཆེས་ཞེས་པ་དང༌། ང་ཡང་དགེ་བའི་རྩ་བ་ཆུང་ངུ་ལས་འབྲས་བུ་ཆེན་པོ་འབྱིན་པ་ང་ཉིད་ཀྱིས་མངོན་སུམ་དུ་མཐོང་གསུང་བ་དང༌། དད་ནས་ཆོས་བསྟན་པས་བདེན་པ་མཐོང་བ་དང༌།
ཁྱེའུ་དོན་ཡོད་བློས་སངས་རྒྱས་མི་ཐུབ་བློ་གྲོས་ལ་སྲན་མ་བདུན་གཏོར་བས་འཁོར་ལོས་བསྒྱུར་བའི་རྒྱལ་པོ་ཁྲི་ཚོ་བརྒྱད་དུ་བརྒྱུད་ནས་མཐར་སངས་རྒྱས་པ་དེ་རང་གི་སྟོན་པ་འདི་ཡིན་གསུང༌། དེ་ཡང་བྱང་སེམས་ཀྱི་སྡོམ་པ་འདི་རྒྱ་ཆེན་པོ་ཡིན་ཏེ་སྡོང་པོ་རྒྱན་པ་ལ་སོགས་པ་ནས་བསྟན་པའི་སྡོམ་པ་ཉི་ཤུའི་འགྲེལ་པ་ཀུན་ཉུང་བ་ཡིན་ལ། ནམ་མཁའི་ལྟུང་བ་དང་སངས་རྒྱས་ཀྱི་ལྟུང་བ་དང་ཉོན་མོངས་པ་མེད་པའི་ལྟུང་བ་བྱ་བ་ཅི་ལ་ཟེར་རམ་འོན་ཀྱང་ཕ་མེས་ཡིན་པས་དབང་ཆེ་གསུང༌། དགེ་བ་ཆོས་བསྡུད་དང་སེམས་ཅན་དོན་བྱེད་ཀྱི་ཚུལ་ཁྲིམས་ལ་སྦྱིན་པ་འཇམ་ཕྲུ་བ་གང་ཕུལ་བ་ལས་དགེ་བསྙེན་མ་ཕུལ་དུ་བྱུང་བ་བྱ་བ་བྱང་ཆུབ་སེམས་དཔའ་ནོར་བཟང་གི་བླ་མ་ཞིག་ཡོད་པ་ལ་ཁ་ཟས་ཕྲུ་བ་གང་ལ་དུས་གསུམ་གྱི་སངས་རྒྱས་ཐམས་ཅད་ཀྱིས་གསོལ་ནས་སངས་རྒྱ་བ་དང༌། ས་དང་ལམ་ལ་གནས་པ་ཐམས་ཅད་ཀྱང་སྡོམ་པའི་ཚུལ་ཁྲིམས་ཡིན་ཏེ། རྡོ་རྗེ་མཁའ་འགྲོ་དང་རྡོ་རྗེ་རྩེ་མོ་ལ་སོགས་ནས། སྡོམ་པ་མ་ལུས་བདག་གིས་བཟུང༌། ། མ་དགྲོལ་བ་རྣམས་བགྲོལ་བ་དང༌། ། མ་བསྒྲལ་བ་རྣམས་བསྒྲལ་བ་དང༌། ། ཞེས་སོ། །
དེ་ཡང་སྡོམ་པ་ལ་མཚོན་ན་བསྙེན་གནས་གཅིག་པུས་སངས་རྒྱ་བ་དེ་བཞིན་གཤེགས་པ་གཟི་བརྗིད་ཡོན་ཏན་ཡིན་ཏེ་སངས་རྒྱས་དེའི་ཞིང་ཁམས་ཀྱི་ཆོས་བསྙེན་གནས་གཅིག་པུ་ཡིན་གསུང༌། ཡང་ཕྱག་རྒྱ་ཆེན་པོ་དོན་དམ་བྱང་ཆུབ་སེམས་ཀྱི་ངོ་སྤྲོད་ཅིག་བྱ་ན། རང་ལ་ཉོན་མོངས་རྣམ་པར་རྟོག་པ་སྐྱེ་བཞིན་པ་འདི་ཡིན་ཏེ་དེ་ལ་ཅང་བཏུབ་བམ་སྙམ་ན་ལུང་ཡོད་དེ། གཟུགས་མ་བཅིངས་མ་གྲོལ་བས་རྣམ་པ་ཐམས་ཅད་མཁྱེན་པ་ཉིད་མ་བཅིངས་མ་གྲོལ་བའོ། ། ཞེས་མ་བཅིངས་མ་གྲོལ་བའི་སངས་རྒྱས་ཀྱིས་མ་བཅིངས་མ་གྲོལ་བའི་ཆོས་ཀྱི་འཁོར་ལོ་བསྐོར་ནས། མ་བཅིངས་མ་གྲོལ་བར་མྱ་ངན་ལས་འདའ་བྱ་བ་གསུངས་གསུང༌། དེ་ལྟར་བྱང་ཆུབ་ཀྱི་སེམས་གཉིས་གཅིག་ཏུ་གྱུར་པ་དེ་ལ་གསང་སྔགས་ནས་ཀྱང་དཔལ་གསང་འདུས་བྱང་ཆུབ་སེམས་ཀྱི་དཀྱིལ་འཁོར་དུ་དབང་ཐོབ་མ་ཐོབ་ཟེར་གསུང༌། དེས་ན་བྱང་ཆུབ་ཀྱི་སེམས་གཉིས་གཅིག་ཏུ་སོང་བའི་སྒོམ་ཞིག་དགོས་ཏེ། མཉམ་གཞག་ལ་ཆོས་ཐམས་ཅད་ནམ་མཁའི་དཀྱིལ་ལྟ་བུ་རྗེས་ལ་སྒྱུ་མ་ལྟ་བུ་ཡང་ཡིན་ཏེ་ཡིན་ལ་མིན་པ་ཞིག་ཡོད་གསུང༌། འདི་ཚིག་གསུམ་སྨྲས་པས་དོན་གོ་སྟེ།
སྒོམ་མི་རྟོག་པ་ལ་བྱས་པ་ཡིན་ཏེ་ངའི་ཨ་ནེ་ཉ་ལྡན་གྱི་སྒོམ་ཡིན་གསུང༌། གཟུགས་སྟོང་པར་གོ་ཡང་སྟོང་པ་ཉིད་རང་གཟུགས་སུ་སོང་བ་དེ་གོ་བ་མེད་གསུང༌། དེ་ལྟར་སྒོམ་མི་རྟོག་པར་སོང་བས་སངས་རྒྱ་བ་ལ་ལུས་རྒྱ་འབྱུང་གསུང༌། རྒྱས་ནས་གཞན་དོན་ལ་ནམ་མཁའ་ལྡིང་གི་མཆོད་སྡོང་དང༌། དཔག་བསམ་གྱི་ཤིང་དང་བུམ་པ་བཟང་པོ་དང༌། ནོར་བུ་རིན་པོ་ཆེ་ལ་སོགས་ཀྱི་དཔེ་མང་པོ་བྱུང་སྟེ། དེ་རྒྱུ་མེད་ཀྱི་ལྷ་བཤོས་གང་ནས་འོང་གསུང༌། རྒྱུའི་དུས་ཀྱི་བསམ་པ་འམ་རྟོག་པ་རེ་རེ་ལ་སངས་རྒྱས་ཀྱི་ཞིང་ཁམས་རེ་རེ་འོང་བ་ཡིན་ཏེ། བྱང་ཆུབ་སེམས་དཔའ་བསམ་གྱིས་མི་ཁྱབ་པའི་རྣམ་པར་ཐར་པ་དཔེར་ན་དགེ་བསྙེན་མ་ཕུལ་དུ་བྱུང་བའི་ཕྲུ་བ་ལྟ་བུ། ངས་ཁྱེད་ལ་སངས་རྒྱས་ཀྱི་གཟུགས་སྐུ་རྣམ་གཉིས་ཀྱིས་སེམས་ཅན་གྱི་དོན་བྱེད་པའི་ངོ་སྤྲོད་ཅིག་བྱ་ཡི་གསུང༌།
ངས་བསྟན་པའི་ཆོས་དེ་རྣམས་ཡིད་ལ་སོམས་ཤིག་དེས་མྱོང་བ་སྒྲུབ་པ་ཡིན། ད་ཉོན་ཅིག་ངས་བསྟན་པ་ལ་ཁྱེད་རང་འདི་ཙམ་ཞིག་ལ་སོ་སོར་མ་འདྲེས་པ་རེ་རེ་འབྱུང་བ་ཡིན་ཏེ། འདི་ལ་ཞིང་ཁམས་རེ་རེར་ཡང་འགྲོ་བར་དཀའ། ཆོས་ཀྱི་འཁོར་ལོ་གསུམ་ཡང་ཚུལ་འདི་ཁོ་ན་ཡིན་ཏེ། ཁྱེད་རྣམས་ཀྱི་གོ་ལུགས་མི་འདྲ་བ་མང་པོ་ཞིག་ཡོད་དེ་ཐེག་པ་སྣ་ཚོགས་སུ་འོང་ལ། སྔོན་ངས་ཆོས་ཞིག་ལ་ཟིན་བྲིས་བྱེད་དུ་བཅུག་པས་མང་པོ་ཞིག་ཏུ་བྱུང་བ་དང་འདྲ་གསུང༌།། །། ཨཱོཾ་ཡེ་དྷརྨཱ་ཧེ་ཏུ་པྲ་བྷ་ཝཱ་ཧེ་ཏུནྟེ་ཥཱནྟ་ཐཱ་ག་ཏོ་ཧྱ་བ་ད་ཏ། ཏེ་ཥཱཉྩ་ཡོ་ནི་རོ་དྷ་ཨེ་ཝཾ་བཱ་དཱི་མ་ཧཱ་ཤྲ་མ་ཎཿསྭ་ཧཱ།། །།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
