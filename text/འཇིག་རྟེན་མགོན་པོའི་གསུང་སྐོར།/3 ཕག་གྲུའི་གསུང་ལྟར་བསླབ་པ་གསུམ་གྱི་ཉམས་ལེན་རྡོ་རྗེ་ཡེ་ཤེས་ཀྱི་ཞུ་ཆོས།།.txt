འཇིག་རྟེན་མགོན་པོའི་གསུང་སྐོར།
པོད ༣
ཕག་གྲུའི་གསུང་ལྟར་བསླབ་པ་གསུམ་གྱི་ཉམས་ལེན་རྡོ་རྗེ་ཡེ་ཤེས་ཀྱི་ཞུ་ཆོས།།
༄༅། །ཁམས་གསུམ་ཆོས་ཀྱི་རྒྱལ་པོ་ཐུབ་དབང་རཏྣ་ཤྲཱིའི་ཕྱི་ཡི་བཀའ་འབུམ་ནོར་བུའི་བང་མཛོད་བཞུགས་སོ།། ཕག་གྲུའི་གསུང་ལྟར་བསླབ་པ་གསུམ་གྱི་ཉམས་ལེན་རྡོ་རྗེ་ཡེ་ཤེས་ཀྱི་ཞུ་ཆོས།། ༢༠༢༽ དུས་གསུམ་གྱི་སངས་རྒྱས་ཐམས་ཅད་ཀྱི་ངོ་བོར་གྱུར་པ། དཀོན་མཆོག་གསུམ་གྱི་རང་བཞིན། བདེ་བ་དང་ལེགས་པ་ཐམས་ཅད་ཀྱི་འབྱུང་གནས་སུ་གྱུར་པ། འཇིག་རྟེན་གསུམ་གྱི་མགོན་པོ་བླ་མ་རིན་པོ་ཆེའི་སྐུ་གསུང་ཐུགས་ཡིད་བཞིན་གྱི་ནོར་བུ་རིན་པོ་ཆེ་དབང་གི་རྒྱལ་པོ་ལྟ་བུ་ལ་ཕྱག་འཚལ་ལོ། སྤྱིར་ངས་ཆོས་ཐོས་པ་དང་བསམ་པ་ནི་མ་བྱས། ཤེས་རབ་ཆེ་ལོ། ཆོས་མཁས་ལོ། གང་དང་ཡང་མི་འདྲ་ལོ་བྱ་བ་ལ་སོགས་པའི་ལོ་འདོད་པའི་བསམ་པ་ཡང་མ་མཆིས།
བླ་མ་རིན་པོ་ཆེའི་གསུང་འདི་ཙུག་གིས་བྱ་བ་རྡོག་པོ་རེ་རེ་ལ་ལོ་ཟླ་བ་མང་པོ་འགོར་བས། རང་ལ་ཉམས་སུ་མྱོང་བ་བག་ཙམ་སྐྱེས་པ་དེ་ཡི་གེར་བྲི་བ་དང༌། ཚིག་ཏུ་བརྗོད་པ་ཤིན་ཏུ་འཕངས་ཀྱང༌། ཁྱེད་དགེ་འདུན་རྣམས་ཀྱིས་ང་ལ་ཡོན་ཏན་ནམ་ཅིག་ཡོད་དུ་སྟོན་ནས། ཤིན་ཏུ་ཐག་རིང་པོ་ནས་སྡུག་བསྔལ་དང་དཀའ་ལས་ལ་མ་བལྟས་ནས་འོངས་པ་དང༌། རྫས་དང་ཡོ་བྱད་ཅི་ཡོད་ངའི་ཕྱོགས་སུ་བཏང་བ་དང༌། མི་ཆོས་དང་ལྷ་ཆོས་གང་ལ་ཡང་མ་བལྟས་པར་ང་རང་འབའ་ཞིག་ལ་བསམ་པ་ཤིན་ཏུ་མང་བར་འདུག་པ་དང༌། ང་རང་ཡང་ས་མཐའི་ལྡོམ་བུ་བར་སོང༌། སུས་ཀྱང་བཤེས་མི་དང་ཕན་འདོགས་མི་ནི་མེད། བྱེས་སའི་མཐར་ཤི་ན་ཡང་འབུ་སྦྲང་ཤི་བ་དང་ནི་འདྲ།
ཡོན་ཏན་རིན་པོ་ཆེ་འདོད་པའི་གདུང་བ་དྲག་པོ་ནི་ཡོད། བཤེས་གཉེན་དམ་པ་རྣམས་ལ་འགག་དང་ཉ་ག་མྱོང་བའི་ཐོག་ནས་དྲིས་ན་ཡང༌། འདི་འདི་ཙུག་འདོད་བྱ་བ་འདོད་ལུགས་མང་པོ་བཤད་པ་མ་གཏོགས་པ། འདི་ཙུག་བྱས་ནས་འདི་ཙུག་འོང་བྱ་བ་གསུང་བ་ཡང་དཀའ་བར་འདུག བར་ཆད་དང་གནོད་པ་བསམ་གྱིས་མི་ཁྱབ་པ་ཞིག་གིས་ནི་གཙེས། མཛེ་ནད་དྲག་པོ་མན་ཆད་ནད་དང་སྡུག་བསྔལ་མང་པོ་ཡང་ཉམས་སུ་བླངས། གཅིག་པུར་གཉིས་སུ་མེད་པར་དཀའ་བ་ཡང་ཉམས་སུ་བླངས་པས། རང་གིས་སྐྱིད་སྡུག་མང་པོ་ཉམས་སུ་མྱོང་བའི་སྒོ་ནས་སྙིང་རྗེ་དྲག་པོ་སྐྱེས་ནས། རང་གིས་ཉམས་སུ་མྱོང་བ་ཅི་ཡོད་ཚད་ཡི་གེར་བཏབ་པ་འདི་རྣམས་ཀྱིས་ནམ་མཁའི་མཐའ་དང་མཉམ་པའི་འགྲོ་བ་སེམས་ཅན་ཕྱོགས་དང་རིས་མེད་པ་ཐམས་ཅད་བདེ་སྐྱིད་ཕུན་སུམ་ཚོགས་པ་དང་ལྡན། སྡུག་བསྔལ་ཐམས་ཅད་དང་བྲལ།
བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཐོབ་ཀྱང་ཅི་མ་རུང་སྟེ། ཐོབ་པར་ཡང་ཤོག་ཅིག སྒོམ་ཆེན་རྣམས་ཀྱིས་ཀྱང་འདི་ངའི་བླ་མ་ཡིན། རྫུན་ཡང་མི་བཟློ། ཞེ་འདོད་ཀྱང་མེད་སྙམ་ནས། ཉམས་སུ་ལེན་པར་ཡང་ཤོག་ཅིག ཉམས་སུ་བླངས་པས་སྐྱོན་དང་ཡོན་ཏན་ངོ་ཤེས་ནས། སྐྱོན་མཐའ་དག་ནི་དག ཡོན་ཏན་ཐམས་ཅད་ནི་མཐའ་དག་རྫོགས་ནས། འབྲས་བུ་རྡོ་རྗེ་འཆང་ཆེན་པོའི་གོ་འཕང་ཐོབ་པར་ཤོག་ཅིག
སྤྱིར་རང་གཞན་གྱི་དོན་ཕུན་སུམ་ཚོགས་ཤིང༌། ཡོངས་སུ་འཛིན་པའི་དགེ་བའི་བཤེས་གཉེན་ཆེན་པོ་ནམ་མཁའ་ལྟ་བུར་གྱུར་ནས། རང་སྐྱིད་དང་གཞན་སྐྱིད་ཐམས་ཅད་འབྱུང་བར་འདོད་པའི་རྟེན་གྱི་གང་ཟག་གིས། ཡང་དག་པར་རྫོགས་པའི་སངས་རྒྱས་ཀྱི་ཆོས་ཐོག་མ་དང་བར་དང་ཐ་མར་དགེ་བ། སངས་རྒྱས་བཅོམ་ལྡན་འདས་ནས། དུས་ད་ལྟ་ཕན་ཆད་དུ་ཚིག་དོན་གྱི་བརྒྱུད་པ་བར་མ་ཆད་པ། ཚོང་འདུས་ཀྱི་འོ་མར་མ་སོང༌། ཚིག་དང་ཐ་སྙད་ཀྱིས་མ་བསླད་པ་ཉམས་སུ་བླང་བར་བྱའོ། ། འོ་ན་དེ་གང་ཡིན་སྙམ་ན། ཐབས་དང་ཤེས་རབ་གཉིས་ཟུང་དུ་འཇུག་པའི་ཚུལ་གྱིས་ཉམས་སུ་བླང་བར་བྱ་སྟེ།
དེ་ཡང་བླ་མ་རིན་པོ་ཆེའི་ཞལ་སྔ་ནས། ཐབས་དང་བྲལ་བའི་ཤེས་རབ་ཀྱང་འཆིང་བ། ཤེས་རབ་དང་བྲལ་བའི་ཐབས་ཀྱང་འཆིང་བ་ཞེས་གསུངས་པ་དང༌། ཡང༌། ཐབས་དང་ཤེས་རབ་རྐང་གཉིས་གཤོག་པ་བརྐྱང༌། ། གར་འདོད་སར་ཕྱིན་བདེ་བའི་གནས་ཐོབ་འགྱུར། ། ཞེས་གསུངས་པས། ཐབས་དང་ཤེས་རབ་ཡ་མ་བྲལ་བར་ཉམས་སུ་བླང་བར་བྱའོ། ། དེ་ཡང་སྤྱིར་འཁོར་བ་དང་མྱ་ངན་འདས་པའི་ཆོས་ཐམས་ཅད་ཀྱང་ཐབས་དང་ཤེས་རབ་ཡ་བྲལ་ན་གང་ཡིན་མི་འགྲུབ་པར་དཔག་ཏུ་མེད་པ་ཞིག་གསུངས་ཀྱང༌། ད་རེས་རང་ཉིད་ཉམས་སུ་ལེན་པའི་དབང་དུ་བྱས་ནས།
ཐེག་པ་ཆེན་པོའི་ཐབས་དང་ཤེས་རབ་རྣམ་པ་གཉིས་ཉམས་སུ་ལེན་ལུགས་ཅུང་ཟད་ཅིག་བརྗོད་པར་བྱ་ཡི། དེ་ལ་གཉིས་ཏེ། མཚན་ཉིད་ཕ་རོལ་ཏུ་ཕྱིན་པའི་ཐེག་པ་དང༌། འབྲས་བུ་གསང་སྔགས་རྡོ་རྗེ་ཐེག་པ་གཉིས་ལས། མཚན་ཉིད་ཕ་རོལ་ཏུ་ཕྱིན་པའི་ཐེག་པ་ནི། རྒྱུ་དང་པོ་བྱང་ཆུབ་མཆོག་ཏུ་སེམས་བསྐྱེད། ལམ་ཕ་རོལ་ཏུ་ཕྱིན་པ་དྲུག་ཉམས་སུ་བླངས་པས། འབྲས་བུ་རྫོགས་པའི་བྱང་ཆུབ་ཏུ་སངས་རྒྱ་བར་བཞེད་དེ། དེ་ཡང་མདོར་བསྡུ་ན། བསོད་ནམས་དང་ཡེ་ཤེས་ཀྱི་ཚོགས་གསོག་པ་ལ་ཐབས་དང་ཤེས་རབ་ཅེས་ཟེར་བ་ཡིན།
ཐབས་ཀུན་རྫོབ་འདུས་བྱས་ཀྱི་ཆོས། བྱམས་པ་སྙིང་རྗེ་བྱང་ཆུབ་ཀྱི་སེམས་ལུས་ངག་ཡིད་གསུམ་གྱི་བྱ་བ་དང་བྱེད་པ་ཐམས་ཅད་ཡིན། ཤེས་རབ་དོན་དམ་པའི་བདེན་པ་དེ་དག་ཐམས་ཅད་ཀྱི་རང་བཞིན་སྨྲ་བསམ་བརྗོད་མེད་ཀྱི་ངོ་བོར་གནས་པ་ཡིན། དེ་ལ་མི་མཐུན་ཕྱོགས་གེགས་དང་བར་ཆད་ཀྱི་དབང་དུ་བྱས་པས། སྤྱིར་ཀུན་རྫོབ་ཙམ། སྒོས་ཁམས་གསུམ་གྱི་འཁོར་བ་མཐའ་དག་བསྐྱེད་པར་བྱེད་པའི་གཞི། ཞིང་དང་བསམ་པ་དངོས་པོ་རྣམ་པ་གསུམ་མམ། གཞི་བསམ་པ་སྦྱོར་བ་མཐར་ཐུག་པ་རྣམ་བཞིས་རྫོགས་པར་འགྱུར་བའི་ལས་དེ་སྟོང་ཉིད་བསྒོམས་པས། མྱུར་དུ་རྣམ་པར་སྨིན་པར་འགྱུར་བས། འབྲས་བུ་སྡུག་བསྔལ་ཤིག་དམག་དང༌།
ན་ཚའི་རིགས་མི་འདྲ་བ་མང་པོ་དང༌། གསོད་པ་དང༌། སྒོམ་ཆེན་བཟང་པོ་སུ་བས་ཀྱང་བཙུན་པ་དེ་ལ་བུ་སྨད་ཅན་དུ་འགྱུར་བ་དང༌། སྒོམ་ཡོད་ཀྱང་སྨྱོ་བ་དང༌། ཤེས་པ་འཁྲུལ་པ་ལ་སོགས་པ་མང་པོ་འབྱུང་སྟེ། དཔོན་འཇོང་བེར་ཤི་ཀ་ན་ཤེས་པ་འཁྲུལ་ནས་ཤི་བ་ལ། བླ་མ་རིན་པོ་ཆེ་ལ་ཁོ་ལ་སྒོམ་མེད་དམ་ཞུས་པས། སྒོམ་ལྟ་ཡོད་དེ་ཁོ་བོ་མི་མང་པོ་སྐྱོང་བས་བྱ་བྱེད་ཤིན་ཏུ་མང་ལ། རེ་འཁྲུལ་སྙམ་པའི་རྣམ་པར་རྟོག་པ་ཞིག་བྱུང་བས་ཅིས་ཀྱང་དེ་ལྟར་མི་འགྱུར་ཁ་མེད་པ་ཡིན་གསུང་བ་དང༌། ། འདིར་མང་སྨྲས་པས་ཅི་ཞིག་བྱ། །
གནས་བརྟན་ཆེན་པོ་མོའུ་འགལ་བུ། ། རྫུ་འཕྲུལ་ལྡན་པའི་མཆོག་ཡིན་ཡང༌། ། ཕྱི་རོལ་མུ་སྟེགས་བྱེད་ཀྱིས་བསད། ། དགྲ་བཅོམ་རང་སངས་རྒྱས་རྣམས་ལ། ། འདི་འདྲ་དཔག་ཏུ་མེད་པ་ཞིག ། བདེ་བར་གཤེགས་པའི་གསུང་རབ་ཏུ། ། སྟོན་པ་བདག་ཉིད་ཆེན་པོས་གསུངས། ། སུ་ཞིག་འདི་ལ་ཐེ་ཚོམ་ཟ། དེས་ན་སྦྱིན་པ་མ་བཏང་ན་ནི་སྦྱིན་པའི་ཕ་རོལ་ཏུ་ཕྱིན་པ་མི་རྫོགས་པས་བར་དུ་ཆོད། ཚུལ་ཁྲིམས་མ་བསྲུང་ན་ནི་ཚུལ་ཁྲིམས་ཀྱི་ཕ་རོལ་ཏུ་ཕྱིན་པ་མི་རྫོགས་པས་བར་དུ་ཆོད།
བཟོད་པ་མ་བསྒོམ་ན་ནི་བཟོད་པའི་ཕ་རོལ་ཏུ་ཕྱིན་པ་མི་རྫོགས་པས་བར་དུ་ཆོད། བརྩོན་འགྲུས་མ་བརྩམ་ན་ནི་བརྩོན་འགྲུས་ཀྱི་ཕ་རོལ་ཏུ་ཕྱིན་པ་མི་རྫོགས་པས་བར་དུ་ཆོད། བསམ་གཏན་མ་བསྒོམ་ན་ནི་བསམ་གཏན་གྱི་ཕ་རོལ་ཏུ་ཕྱིན་པ་མི་རྫོགས་པས་བར་དུ་ཆོད། དེ་རྣམས་མ་རྫོགས་ན་རྫོགས་པའི་བྱང་ཆུབ་ཇི་ལྟར་ཡང་ཐོབ་སྟེ་ཤིན་ཏུ་ཡང་མི་ཐོབ་ཀྱི། ཕ་རོལ་ཏུ་ཕྱིན་པ་ལྔའི་མི་མཐུན་པའི་ཕྱོགས་སེར་སྣ་དང༌། འཆལ་བ་དང༌། ཁོང་ཁྲོ་བ་དང༌། ལེ་ལོ་དང་སེམས་རྣམ་པར་གཡེང་བས་ཉིང་ཤ་ཉིང་གིས་ཟ་ཞིང༌། ལྷ་དང་བཅས་པའི་འཇིག་རྟེན་གྱིས་སྨོད་པར་འགྱུར་བ་ལ་སོགས་པ་སྐྱོན་དང་བར་དུ་གཅོད་པར་འགྱུར་བས། ཐབས་ཕ་རོལ་ཏུ་ཕྱིན་པ་རྣམ་པ་ལྔས་རང་གི་རྒྱུད་གོང་དུ་སྦྱངས་ནས་བྱང་ཆུབ་ཀྱི་སེམས་དང་དབྱེར་མེད་པའི་འབྲས་བུ།
ཤེས་རབ་ཀྱི་ཕ་རོལ་ཏུ་ཕྱིན་པ་སྟོང་པ་ཉིད་ཀྱིས་མྱུར་དུ་སྨིན་པར་བྱས་ནས། བསོད་ནམས་དང་ཡེ་ཤེས་ཀྱི་ཚོགས་ཟུང་འཇུག་ཏུ་བསགས་ནས། རྡོ་རྗེ་ལྟ་བུའི་ཏིང་ངེ་འཛིན་གྱིས་ཤེས་བྱའི་སྒྲིབ་པ་བཅོམ་སྟེ། རང་དོན་ཤེས་རབ་ཀྱི་ཕ་རོལ་ཏུ་ཕྱིན་པ་དེ་ཐབས་ཀྱི་བསོད་ནམས་ཀྱི་ཚོགས་བསགས་པའི་འབྲས་བུ། ཡོན་ཏན་གཟུགས་སྐུ་གཉིས་ཀྱི་གཞི་རྟེན་བྱེད་པ་མ་ཡིན་ནམ་སྙམ་དུ་བསམ་པར་བྱའོ། ། དེ་ལྟར་བསམས་ནས་དགེ་བ་དང་མི་དགེ་བའི་ལས་གང་བྱས་ཤིང་བསགས་པ་དེ་ད་ལྟ་ཉིད་དུ་རང་ལ་སྨིན་ཅིང་འབྱུང་བར་སྟོང་ཉིད་ཀྱིས་བྱེད་པས། དང་པོ་ཁོ་ནར་བྱམས་དང་སྙིང་རྗེ་བྱང་ཆུབ་ཀྱི་སེམས་མ་སྐྱེས་པ་བསྐྱེད་པ་དང༌། སྐྱེས་པ་བརྟན་པར་བྱས་ནས། བརྟན་པ་གོང་ནས་གོང་དུ་བོགས་འདོན་པར་བྱེད་པ་ནི་འཇུག་པ་བྱང་ཆུབ་ཀྱི་སེམས། བྱང་ཆུབ་སེམས་དཔའི་ཚུལ་ཁྲིམས་ཀྱི་སྡོམ་པ་ཡང་དག་པར་བླངས་ཏེ།
དེ་ཡང་དགེ་བ་ཆོས་སྡུད་དང༌། སེམས་ཅན་དོན་བྱེད། སྡོམ་པའི་ཚུལ་ཁྲིམས་རྣམ་པ་གསུམ་ཡིན་ལ། དང་པོ་དགེ་བ་ཆོས་སྡུད་ཀྱི་ཚུལ་ཁྲིམས་ནི། དཀར་པོའི་ཕྱོགས་ཀྱི་དགེ་བའི་རྩ་བ་ཕ་རོལ་ཏུ་ཕྱིན་པ་རྣམ་པ་དྲུག་གིས་བསྡུས་ཤིང་ལུས་པ་མེད་པ་ལ་བསླབ་པར་བྱ་བ་དང༌། སེམས་ཅན་དོན་བྱེད་ཀྱི་ཚུལ་ཁྲིམས་སྤྱིར་རང་གི་དཀར་པོའི་ཕྱོགས་ཀྱི་དགེ་བའི་རྩ་བ་ཅི་བྱེད་ཚད་རང་ཉིད་ཐེད་ལ་བཏང་ནས། སེམས་ཅན་ཐམས་ཅད་བདེ་བ་དང་ལྡན། སྡུག་བསྔལ་དང་བྲལ། རྫོགས་པའི་སངས་རྒྱས་ཐོབ་པར་བྱ་བའི་ཆེད་དུ་དམ་བཅས་པའི་རྗེས་སུ་འབྲངས་ནས་མགོ་དང་རྐང་ལག་ལུས་ལོངས་སྤྱོད་ཐམས་ཅད་ཀྱིས་སྨིན་པ་དང་གྲོལ་བར་བྱེད་པ་ནི་སེམས་ཅན་དོན་བྱེད་ཀྱི་ཚུལ་ཁྲིམས། བྱང་ཆུབ་སེམས་དཔའི་ས་ནས་སོ་སོར་ཐར་པ་རིས་བདུན་གྱི་སྡོམ་པ་དང༌།
སྡོམ་པ་ཉི་ཤུ་ལས་སྡོམ་པའི་ཚུལ་ཁྲིམས་སུ་བཞག བསླབ་བཏུས་ནས་ནམ་མཁའི་སྙིང་པོས་ཞུས་པའི་མདོ་ལས་བསྟན་པ་རྣམས་གཙོར་གསུངས། བླ་མ་རིན་པོ་ཆེའི་ཞལ་ནས། རྟེན་གྱི་གང་ཟག་བྱང་ཆུབ་སེམས་དཔའི་ཐེག་པའི་རྒྱུད་ཀྱིས་བསྡུས་པ་སྡོམ་པའི་ཚུལ་ཁྲིམས། སོ་སོར་ཐར་པ་རིགས་བདུན་གྱི་སྡོམ་པ་ཡན་ཆད། སྡོམ་པ་ཉི་ཤུ་པ་དང༌། གསང་སྔགས་ཀྱི་རྒྱུད་རྣམས་སུ་གསང་སྔགས་ཀྱི་སྒོར་ཞུགས་པའི་བྱང་ཆུབ་སེམས་དཔའ་ཞེས་གསུངས་པས། གསང་སྔགས་ཀྱི་དམ་ཚིག་ཀྱང་བྱང་ཆུབ་སེམས་དཔའི་སྡོམ་པར། གསང་སྔགས་ཀྱི་དམ་ཚིག་དང་སྡོམ་པ་མན་ཆད་ལ་དམ་བཅར་འཇུག་པར་འདུག་སྟེ། དེ་ལྟར་དེ་ནི་སྡོམ་པའི་ཚུལ་ཁྲིམས་སོ། །
དེ་ལྟར་བྱང་ཆུབ་སེམས་དཔའི་ཚུལ་ཁྲིམས་ཀྱི་སྡོམ་པ་འདིས་རྒྱུད་ཤིན་ཏུ་སྨིན་ཅིང་འབྱོངས་པར་གྱུར་ནས། གཟོད་སྟོང་པ་ཉིད་ཀྱི་དོན་བསྒོམ་པར་བྱ་སྟེ། དེ་ལྟར་ཡང༌། ཇི་སྲིད་དགེ་བའི་རྩ་བ་དེ་ནི་མ་རྫོགས་པར། ། དེ་སྲིད་སྟོང་ཉིད་དམ་པ་དེ་ནི་ཐོབ་མི་བྱེད། ། ཅེས་པའི་དོན་གོང་དུ་སྨོན་འཇུག་གཉིས་ལ་བསམ་པ་བརྟན་པོར་མ་གྱུར་པས། སྟོང་ཉིད་ཐེག་པ་ཆེན་པོ་ཡིན་ལོ་བའི་ཚིག་གི་རྗེས་སུ་འབྲངས་ནས། ཚུལ་ཁྲིམས་ལ་སོགས་པ་དཀར་པོའི་ཕྱོགས་ཀྱི་དགེ་བའི་རྩ་བ་དང་སྟོང་ཉིད་ཀྱི་འབྲས་བུ་སྨིན་རྒྱུ་མེད་ཐོག་ཏུ། མི་དགེ་བའི་འབྲས་བུ་མི་འདོད་པ་སྣ་ཚོགས་སྨིན་ནས་ལྷ་དང་བཅས་པའི་འཇིག་རྟེན་གྱིས་སྨད་པའི་གནས་སུ་གྱུར་པ་དང༌། ཚེ་ཐུང་བ་དང་ནད་མང་བ་འོང་བར་འདུག
དེ་ལ་ཡང་སྒོམ་ཆེན་གསར་པ་སོང་བ་དང༌། བླ་མ་ལ་མོས་གུས་ཆུང་བས་གོང་མའི་རྗེས་སུ་མ་འབྲངས་པར། སྡིག་པ་ཕྱག་རྒྱ་ཆེན་པོས་སྦྱོང་སྙམ་ནས། སྔོན་འགྲོ་མེད་པར་ཅིག་ཅར་བཏབ་པས་ཨེན་ཙམ་ཉམས་སུ་མྱོང་བ་སྐྱེས་པ་དང་དུས་མཉམ་དུ་སྟག་རོ་གཡག་རོར་སོང་ནས་ཤི་བ་ལ་སོགས་པ་ཉེས་པ་སྣ་ཚོགས་བྱུང་སྟེ། དེ་ཡང་དོན་གྱིས་བྱས་པས་རྡོ་རྗེའི་རི་འཁོར་ཡུག་དང་བཅས་པ་བོང་བུ་རི་བོང་གི་ཐོག་ཏུ་བཞག་པས་ཤི་བ་མ་གཏོགས་པ་ལམ་མེད་པ་དང་འདྲ་བ་ཡིན་འདུག འཇིག་རྟེན་གསུམ་གྱི་མགོན་པོ་དཔལ་ལྡན་ཕག་མོ་གྲུ་པ་དེས་ནི། ཚེ་སྔ་མ་ཕན་ཆད་ལ་སྡིག་པ་མི་དགེ་བའི་ལས་ཚན་པོ་ཆེ་བྱས་པའི་འབྲས་བུ་རྣམ་པར་སྨིན་པ། ནད་དང་གདོན་ཚན་པོ་ཆེས་ཟིན་པ་རྣམས་དང༌། སོ་སོར་ཐར་པའི་སྡོམ་པ་དང༌། བྱང་ཆུབ་སེམས་དཔའི་བསླབ་པ་དང༌།
གསང་སྔགས་ཀྱི་དམ་ཚིག་ཉམས་པ་དང༌། སྡིག་པོ་ཆེ་རྣམས་ལ་ནི། ཉེས་པ་ཐམས་ཅད་སོར་ཆུད་པར་བྱེད་པའི་ཐབས་རྟེན་འབྲེལ་དུ་མིང་བཏགས་པ་མང་པོ་དང༌། ཚོགས་གསོག་པའི་ཐབས་སྣ་ཚོགས་ཀྱིས་རྒྱུད་སྨིན་པར་བྱས་ནས། གཟོད་ཕྱག་རྒྱ་ཆེན་པོ་སྟོན་པར་མཛད་ཀྱི། དེའི་གོང་དུ་བསྒོམ་ལ་ངང་ཐུང་བ་རྣམས་ལ་ཡང༌། དུས་གསུམ་གྱི་སངས་རྒྱས་ཐམས་ཅད་ཀྱི་སྐུ་གསུང་ཐུགས་ཉིད་གཉིས་སུ་མེད་པའི་ཡེ་ཤེས་ཀྱི་རྡོ་རྗེ་ཆེན་པོ་དེ་ཐོག་ཏུ་འཇོག་པར་མི་མཛད་ཀྱི། ཐུན་འཇོག་དང་ཨ་རོ་མ་དང་དམིགས་པའི་བྱེ་བྲག་མང་པོ་ལ་ཕྱག་རྒྱ་ཆེན་པོར་མིང་བཏགས་ཀྱིན་སྟོན་པ་དང༌། ཡང་ཁོ་བོས་ཁྱེད་ལ་རྨི་ལམ་དུ་བསྟན་པ་དེ་ཡིན་མོད་གསུང་ཞིང༌། ཚོགས་གསོག་པ་དང་སྒྲིབ་པ་སྦྱོང་ཐབས་ཀྱི་སྒོ་ནས་མཛད་ཅིང༌།
སྒྲིབ་པ་བྱང་བའི་རྟགས་དང་མཚན་མ་ཐོན་ནས་གཟོད་ཕྱག་རྒྱ་ཆེན་པོ་སྟོན་པར་མཛད་པས། ད་ནི་ངེད་བླ་མ་རིན་པོ་ཆེའི་རྗེས་སུ་འབྲང་བར་བྱའོ། ། འདི་དེ་ཁྱེད་རང་མཁས་འདོད་ཀྱིས། ། ལུང་དང་རིགས་པ་བསྒྲིགས་པ་ལས། ། ཉམས་སུ་མྱོང་བ་མེད་སྙམ་ན། ། འདི་ལྟར་སྨྲས་པ་འདི་དག་ཀུན། ། རང་ཉིད་ཉམས་སུ་མྱོང་བ་ཡིན། ། སྤུན་གཉིས་པོ་ཡི་ལོ་རྒྱུས་དང༌། ། གཞན་ཡང་དཔག་ཏུ་མེད་པ་ཡོད། ། བླ་མ་རིན་ཆེན་ཞལ་སྔ་ནས། །
དགེ་དང་མི་དགེའི་བསམ་པ་ཡིས། ། ས་བོན་གྲུང་པོ་གང་ཡིན་པ། ། མཐོ་དམན་ཞིང་ལ་བཏབ་པ་དེ། ། སྒོམ་པའི་དུས་ཀྱིས་སྨིན་པ་ཡིན། ། དེ་ལྟར་མིན་ན་རྟོགས་ཚོད་ཀྱིས། ། ཡོན་ཏན་གོང་དུ་མི་འཕེལ་ཏེ། ། ས་དང་ལམ་ལ་གནས་པ་ཡི། ། བྱང་ཆུབ་སེམས་དཔའི་ཡོན་ཏན་འགྱུར། ། གོང་ནས་གོང་དུ་འཕེལ་བ་དང༌། ། སོག་མ་མེད་དང་ཡར་ལུང་པའི། །
དཔེ་ལ་སོགས་པ་དཔག་མེད་གསུངས། ། དེས་ན་རང་སྐྱིད་འདོད་པ་རྣམས། ། བྱང་ཆུབ་སེམས་ཀྱི་ས་བོན་གྱིས། ། ཁ་ཟད་གྲེ་བ་རལ་རལ་དུ། ། རྟག་ཏུ་ཁྱེད་ལ་སྨྲས་པ་ཡིན། ། བསོད་ནམས་ཚོགས་བསགས་བསྟན་པ་ཡིས། ། འབྲས་བུ་སྟོང་པ་ཉིད་ཀྱིས་དབྱུང༌། ། དེ་ལྟར་བསོད་ནམས་ཚོགས་དེ་ཤིན་ཏུ་གལ་ཆེ་བར་ཡང་ནས་ཡང་དུ་བསྣན་ནས་གལ་ཆེ་བར་བཤད་ན། ཡུལ་གང་ལ་རྟེན་གྱི་གང་ཟག་གང་གིས། ཚུལ་ལམ་ཐབས་ཇི་ལྟར་གསོག་པ་ནི།
ཡུལ་དཀོན་མཆོག་རིན་པོ་ཆེ་རྣམ་གསུམ། རྟེན་གྱི་གང་ཟག་སྡོམ་པ་གསུམ་དང་ལྡན་པ། ཚུལ་ལམ་ཐབས་ཡུལ་གསུམ་དང་མ་འགལ་བར་གསོག་སྟེ། དེ་ཡང་དང་པོར་གཞི་ཆེར་སོ་སོར་ཐར་པའི་སྡོམ་པ་ནི་དགེ་འདུན་ལ་བརྟེན་ཅིང་དགེ་འདུན་གཞི་ཆེ་བས། དགེ་འདུན་གྱི་བྱ་བ་མཐའ་དག་དགེ་འདུན་གྱིས་འགྲུབ་པར་བསྟན་པས། ཉེས་པ་དང་ལྟུང་བ་བཤགས་པའི་ཡུལ་དགེ་འདུན་གཞི་ཆེ་བ་དང༌། ཚོགས་གསོག་པའི་ཡུལ་རྒན་པ་ལ་བཀུར་བསྟི་དང༌། རིམ་གྲོ་བྱ་བ་དཔག་ཏུ་མེད་པ་གསུང་ཤིང༌། བཅས་པ་དགེ་འདུན་གཙོ་བོར་གྱུར་པ་ཡིན་པ་དང༌། བྱང་ཆུབ་སེམས་དཔའི་བསླབ་པ་ནི་ཆོས་གཙོ་བོར་གྱུར་པ་ཡིན་ཏེ།
ལུས་ངག་ཡིད་གསུམ་སྟོང་པ་ཉིད་དང་སྙིང་རྗེ་འབའ་ཞིག་གི་རྗེས་སུ་འབྲང་ཞིང་སྟོང་པ་ཉིད་དང་སྙིང་རྗེའི་བསམ་པ་ཚད་མར་གྱུར་པ་ལས། ལུས་ངག་གི་བྱ་བ་མཐོ་དམན་མང་པོ་ཞིག་ཚད་མར་ནི་མི་བྱེད་པས། བྱང་ཆུབ་སེམས་དཔའི་སྤྱོད་པ་དང༌། རྣམ་པར་ཐར་པ་བསམ་གྱིས་མི་ཁྱབ་པ་བསྟན་པ་དང༌། ཡང༌། སྙིང་བརྩེར་ལྡན་ཞིང་བྱམས་ཕྱིར་དང༌། ། སེམས་དགེ་བ་ལ་ཉེས་པ་མེད། ། ཅེས་སོ། ། གསང་སྔགས་ཀྱི་དམ་ཚིག་ནི་སངས་རྒྱས་གཙོ་བོར་གྱུར་པ་སྟེ། སྐུ་རྣམ་པ་གསུམ་ལས་སྤྲུལ་པའི་སྐུ་བསྐྱེད་པའི་རིམ་པ།
ལོངས་སྤྱོད་རྫོགས་པའི་སྐུ་མཚན་མ་ཅན་གྱི་རྫོགས་པའི་རིམ་པ། ཆོས་ཀྱི་སྐུ་མཚན་མ་མེད་པའི་རྫོགས་པའི་རིམ་པ། རྒྱུའི་དུས་ན་སེམས་ཅན་ཐམས་ཅད་སྐུ་གསུམ་ལྷུན་གྱིས་གྲུབ་པ་བླ་མ་དམ་པའི་དབང་གིས་ངོ་སྤྲད། ལམ་དུ་བསྐྱེད་རྫོགས་གཉིས་ཀྱི་ཚུལ་གྱིས་ཉམས་སུ་བླངས། འབྲས་བུ་སྐུ་གསུམ་གྱི་ངོ་བོར་སངས་རྒྱས། གསང་སྔགས་པ་ཅི་བྱེད་ཀྱང་ཡི་དམ་ལྷ་ཡི་ང་རྒྱལ་དང་མ་བྲལ་བར་བྱེད་པ་ཡིན་པས་སོ། ། དེ་ཡང་སྡོམ་པ་གསུམ་ལྡན་དུ་ཤུགས་ཀྱིས་འོང་བས། སེམས་འདུལ་བ་སངས་རྒྱས་ཀྱི་བསྟན་པར་ལུང་རྣམས་སུ་དམ་བཅས་ནས། སོ་སོར་ཐར་པའི་སྡོམ་པ་ལ་ཡང་འདུ་ཤེས་གཙོ་བོ་དང༌། སྟོང་ཉིད་སྙིང་རྗེ་འབའ་ཞིག་གིས་བསམ་པར་གྱུར་ན་སོ་སོར་ཐར་པའི་སྡོམ་པ་དང་འགལ་བ་མེད་པ་དང༌།
དེ་འབྲས་བུ་སངས་རྒྱས་ཀྱི་སྐུར་ངེས་ན་འོག་མ་གང་དང་ཡང་འགལ་ལམ། འགལ་ན་ནི་ལུང་དང་ཡང་འགལ་བར་འགྱུར་བ་མང་ངོ༌། ། དེ་གསུམ་གྱི་བྱེད་པ་པོའམ་བདག་པོ་བསོད་ནམས་དང་ཡེ་ཤེས་ཀྱི་ཚོགས་གསོག་པའི་ཞིང༌། གནས་སྐབས་དང་མཐར་ཐུག་གི་ཡོན་ཏན་ཐམས་ཅད་སྐྱེད་པར་བྱེད་པའི་གཞི། འཁོར་བ་དང་ངན་སོང་དང་ཉེས་པ་ཐམས་ཅད་ལས་སྐྱོབ་པར་བྱེད་པའི་སྐྱབས། ཐར་པ་དང་ཐམས་ཅད་མཁྱེན་པའི་གྲོང་ཁྱེར་ཆེན་པོར་འགྲོ་བའི་དེད་དཔོན། དཀོན་མཆོག་རིན་པོ་ཆེ་རྣམ་པ་གསུམ་གྱི་ངོ་བོ་བླ་མ་ཡིན་པས། སྐད་ཅིག་ཀྱང་བྲལ་བའི་ཐབས་མེད་པར། དམ་པའི་ཆོས་འདུལ་བའི་སྡེ་སྣོད་དང༌། བྱང་ཆུབ་སེམས་དཔའི་སྡེ་སྣོད་དང༌།
གསང་སྔགས་མཐའ་དག་ནས་བཤད་པས། བསོད་ནམས་དང་ཡེ་ཤེས་ཀྱི་ཚོགས་བླ་མ་དམ་པ་ལ་བརྟེན་པར་ངེས་པ་ཁོ་ན་ཡིན་ནོ། ། དེ་ལྟར་ཐེག་པ་ཆེན་པོ་མཚན་ཉིད་ཕ་རོལ་ཏུ་ཕྱིན་པའི་ཐེག་པ་ཐབས་ཤེས་རབ་རྣམ་པ་གཉིས་ཀྱི་ཚུལ་དུ་ཉམས་སུ་བླང་བ། རང་ཉིད་ཉམས་སུ་མྱོང་བའི་སྒོ་ནས་ཇི་ལྟར་ཉམས་སུ་བླང་བ་བསྟན་ནས། ད་ནི་གསང་སྔགས་རྡོ་རྗེའི་ཐེག་པ་ཉམས་སུ་བླང་བའི་མན་ངག་སྟོན་ཏེ། དེ་ཡང་བླ་མ་རིན་པོ་ཆེའི་ཞལ་སྔ་ནས། གསང་སྔགས་ཕ་རོལ་ཕྱིན་པ་ལ། ། བརྟེན་ནས་བྱང་ཆུབ་བསྒྲུབ་བོ་ཞེས། ། བླ་མ་སངས་རྒྱས་ཞལ་ནས་གསུངས། ། ཞེས་པ་དང༌།
སྙིང་པོ་ལྟ་བུའི་རྒྱུད་དཔལ་དགྱེས་པའི་རྡོ་རྗེའི་རྒྱུད་ནས་ཀྱང༌། དང་པོ་གསོ་སྦྱོང་སྦྱིན་པར་བྱ། ། ཞེས་པ་ནས། སྔགས་ཀྱི་རིམ་པ་ཀུན་ཤེས་ནས། ། དེ་རྗེས་དགྱེས་པའི་རྡོ་རྗེ་བསླབ། ། ཞེས་པ་ལ་སོགས་པ་དཔག་ཏུ་མེད་པ་གསུངས་པས། དང་པོ་ས་གཞི་དང་འདྲ་བར་སོ་སོར་ཐར་པའི་སྡོམ་པ་དང༌། བྱང་ཆུབ་སེམས་དཔའི་བསླབ་པས་རྒྱུད་འབྱོངས་པར་གྱུར་པའི་རྟེན་གྱི་གང་ཟག་དབང་པོ་རབ་ཏུ་གྱུར་པ་དེས། གཟོད་གསང་སྔགས་ཀྱི་ཐེག་པ་བསླབ་པར་བྱ་ཡི། དེ་ལྟར་མ་བྱས་ཤིང་དུས་དེང་སང་ངེད་རང་གི་ལྟར་ཉོན་མོངས་པས་ཉེན་པའི་སྙད་གསང་སྔགས་ལ་བཏགས་ཤིང༌།
སྣམ་བུ་བོར་ཚོང་རང་ཉིད་རྡོ་རྗེ་དམྱལ་བར་རང་གིས་བསྐྱུར་བ་འདི། རང་ཉིད་ལ་རང་ཉིད་སྙིང་ཡང་མི་རྗེའམ། ཀྱེ་རྣལ་འབྱོར་པ་རྣམས་ངའི་བླ་མས་ནི་འདི་ལྟར་གསུངས་ཏེ། མཚན་ཉིད་ཕ་རོལ་ཏུ་ཕྱིན་པའི་ཐེག་པས་ནི་ཉོན་མོངས་པ་རགས་རིམ་སྤོང་ལ། གསང་སྔགས་རྡོ་རྗེའི་ཐེག་པས་ནི་ཉོན་མོངས་པ་ཕྲ་བའི་ཕྲ་བ་སྤོང་པས། སྔགས་དང་མཚན་ཉིད་གཉིས་ཆར་ཡང་སྤང་བྱ་ཉོན་མོངས་པ་དང་རྣམ་པར་རྟོག་པ་སྤོང་བ་ཡང་གཅིག ཐོབ་བྱ་སངས་རྒྱས་སྐུ་གསུམ་ཡེ་ཤེས་ལྔ་དང་ལྡན་པ་དེ་ཐོབ་པར་ཡང་གཅིག མོས་གུས་དང་བརྩོན་འགྲུས་རབ་ཏུ་གྱུར་ན། ཚེ་གཅིག་ལུས་གཅིག་གིས་སངས་རྒྱས་པར་ཡང་འདྲ་གསུང་བས། ངེད་རང་རྣམས་བླ་མ་རིན་པོ་ཆེའི་རྗེས་སུ་འབྲངས་ནས།
སྡོམ་པ་གསུམ་ལྡན་དུ་བྱ་སྟེ། དེ་ཡང་རྟགས་ཙམ་འཛིན་པའི་མིང་གིས་སྡོམ་པ་གསུམ་ལྡན་དུ་མི་བྱ་ལ། སྙིང་ནས་སྡོམ་པ་གསུམ་དང་ལྡན་པར་བྱས་ལ། ད་གཟོད་གསང་སྔགས་བསྒྲུབ་པར་བྱའོ། ། དེ་ལ་སྤྱིར་གསང་སྔགས། སྒོས་རྣལ་འབྱོར་བླ་ན་མེད་པའི་རྒྱུད་ཀྱི་བརྗོད་བྱ་ཉོན་མོངས་པ་ལམ་དུ་བྱེད་པ་ཡིན། ཁྱད་པར་འདོད་ཆགས་ལམ་དུ་བྱེད་པ་ཡིན། སོ་སོར་ཐར་པའི་སྡོམ་པ་དང་མི་མཐུན། འདི་ཕན་ཚུན་དངོས་འགལ་ཡིན་སྙམ་ན་ཡང༌། དེ་ཉོན་མོངས་པ་གསུམ་དང་ཁྱད་པར་དུ་འདོད་ཆགས་འཁོར་བ་དང༌།
ངན་སོང་གི་རྒྱུ་འཕེལ་བ་ལམ་དུ་བྱེད་ཟེར་བ་མིན། དག་པར་བྱེད་པ་ལ་ལམ་དུ་བྱེད་པ་ཟེར་བ་ཡིན། དེ་ལྟར་ཡང་བརྟག་པ་གཉིས་པ་རྩ་བའི་རྒྱུད་ལས། འདོད་ཆགས་ཉིད་ཀྱིས་འདོད་ཆགས་འདག ། སྲིད་པས་སྲིད་པ་འདག་པར་བྱེད། ། ཅེས་པ་དང༌། ཉོན་མོངས་པ་ཕྲ་བའི་ཕྲ་བ་གསང་སྔགས་ཀྱིས་འདག་པར་གཞུང་དང༌། མན་ངག་ཐམས་ཅད་ནས་གསུངས། འོ་ན་སློབ་དཔོན་རྒྱལ་པོ་ཨིན་དྲ་བོ་དྷི་ཉོན་མོངས་པ་མ་སྤངས་པར་རྣམ་པར་གྲོལ་བ་དང༌། དཔལ་བིརྺ་པ་དང༌།
གྲུབ་ཐོབ་བརྒྱད་ཅུ་རྩ་བཞི་ཕལ་ཆེར་ལ་ལས་ཀྱི་ཕྱག་རྒྱ་ཡོད་པ་དེ། དེས་གྲོལ་བ་མ་ཡིན་ན། བར་དེར་ལས་ཀྱི་ཕྱག་རྒྱ་འཆང་བ་ལ་དགོས་པ་ཅི་ཡོད་སྙམ་ན། ཀྱེ་རྣལ་འབྱོར་གྱི་དབང་ཕྱུག་ཆེན་པོ་རྣམས། དེ་དག་སངས་རྒྱས་ཀྱི་སྤྲུལ་པ་ཡིན། གདུལ་བྱ་འདུལ་བ་ལ་དེ་ལྟར་དགོས་པ་བསྟན་པ་ཡིན་བྱ་བ་དེ་ལྟར་ངེད་ཀྱི་བློ་ལ་ཤིན་ཏུ་ཡང་མི་ཤོང་སྟེ། བྱང་ཆུབ་སེམས་དཔའ་ཉོན་མོངས་པའི་སྒྲིབ་པ་སྤངས་པ། ཉོན་མོངས་པ་དང་བྲལ་བའི་འབྲས་བུ། ཕྱག་རྒྱ་མ་རྗེ་བཙུན་རྡོ་རྗེ་རྣལ་འབྱོར་མས་པང་ནས་འཁྱུད་ཅིང༌། འཆི་ཁ་དང་བར་དོ་མེད་པར་འཁོར་དང་བཅས་པ་མཁའ་སྤྱོད་དུ་ཁྲིད་པ་མ་ཡིན་ནམ།
དེ་ལྟར་མ་ཡིན་ན་ནི། གསང་སྔགས་ཀྱི་རྒྱུད་རྣམས་དང༌། འདག་བྱེད་ཅེས་པ་དང༌། ཆགས་པས་བདེ་འགྲོ་མི་ཐོབ་སྟེ། ། ཐར་པའི་སྲོག་ཀྱང་གཅོད་པར་བྱེད། ། ཅེས་པ་ལ་སོགས་པ་གསུངས་པ་རྣམས་དང་ཡང་འགལ་བར་འགྱུར་རོ། ། རང་གི་ཉམས་སུ་མྱོང་བས་ཀྱང་གཏུམ་མོ་བསྒོམས་པའི་བདེ་ཉམས་ཙམ་ལ་ཡང་ཆགས་ཤིང་བདག་གིར་བྱས་ན། གསང་སྔགས་སམ་གཏུམ་མོའི་ཡོན་ཏན་འབྱུང་བ་ལྟ་ཕ་རིའི་ཐེལ་དུ་ཞོག་སྟེ། རྟག་ཏུ་ཁུ་བ་འཛག་པ་དང༌། གོ་ཆ་བརྟན་པོ་ཡོད་ཀུན་ཀྱང༌།
ཁྱི་ཆུ་བརྐྱལ་བ་བཞིན་དུ་ཅི་ཙུག་ཡིན་ཆ་མེད་པར་བུ་སྨད་ཅན་དུ་གྱུར་ནས་ཁྱི་ཁྲིད་ནས་རྔོན་པ་འབའ་ཞིག་བྱེད་པ་དང༌། སྲོག་ཆགས་རྣམས་གསོད་པ་ཡང་ཅིར་ཡང་མི་བྱེད་པ་མཐོང་ན། འདོད་ཡོན་མཐའ་དག་དང་བུད་མེད་དཔག་ཏུ་མེད་པ་ལ་ཆགས་ཤིང་བསྟེན་པས། དེའི་འབྲས་བུ་ཚེ་འདི་ཉིད་དུ་སངས་རྒྱས་ཤིང་འཁོར་དང་བཅས་པ་མཁའ་སྤྱོད་དུ་མི་འགྲོ་ངེས་པས། ཉོན་མོངས་པ་ཕྲ་བའི་ཕྲ་བ་ནས་གསང་སྔགས་ཀྱིས་འདག་པར་ཁོང་དུ་ཆུད་པར་བྱས་ནས་གཟོད་གསང་སྔགས་ལ་འཇུག་པར་བྱའོ། ། ཀྱེ་སྙིགས་མ་ལྔ་ཡི་དུས་ཚོད་འདིར། ། ཤཱཀྱ་སེངྒེའི་བསྟན་པ་ལ། ། རང་ཉིད་བྱང་ཆུབ་བསྒྲུབ་པ་ཡི། ། སྙིང་སྟོབས་གོ་ཆ་ཡུལ་ན་མེད། ། ལྟོ་གོས་ཁེ་གྲགས་འདོད་པའི་ས། །
སྔགས་དང་ཕ་རོལ་ཕྱིན་པ་ཡི། ། བརྟུལ་ཞུགས་འཛིན་པའི་གཟུགས་བརྙན་གྱིས། ། འདོད་ཆགས་ཞེ་སྡང་གཏི་མུག་རྣམས། ། སྤོང་སེམས་ཙམ་ཡང་མི་སྐྱེ་ཞིང༌། ། གསང་སྔགས་རྡོ་རྗེ་ཐེག་པ་ལ། ། ཉོན་མོངས་ལམ་དུ་བྱེད་ཅེས་པའི། ། སྒྲ་ཕྱིར་འབྲངས་ནས་ཉོན་མོངས་རྣམས། ། རྒྱས་ཤིང་འཕེལ་བར་གྱུར་པ་ཡི། ། འབྲས་བུ་དམྱལ་བའི་འཇིག་རྟེན་དུ། ། འགྲོ་བ་བདེ་བར་གཤེགས་པས་གསུངས། །
དེས་ན་རྣལ་འབྱོར་དབང་ཕྱུག་རྣམས། ། འོག་ཁང་མེད་པའི་སྟེང་ཁང་ལ། ། རེ་ལྟོས་སྤྲོས་པ་བཅད་ནས་ཀྱང༌། ། སོ་སོར་ཐར་དང་བྱང་ཆུབ་སེམས། ། བསླབ་སྡོམ་གང་ཡིན་ཐམས་ཅད་ལ། ། རྒྱུད་སྦྱངས་འབྱོང་པར་གྱུར་པ་དེས། ། གསང་སྔགས་རྡོ་རྗེ་ཐེག་པ་ལ། ། ཞུགས་ནས་ཚེ་འདིར་སངས་རྒྱས་བསྒྲུབ། ། སྤྱིར་གསང་སྔགས་ཉམས་སུ་ལེན་པ་རྣམས་ཀྱིས། སྦྱོར་བ་དངོས་གཞི་དང་རྗེས་རྣམ་པ་གསུམ་དུ་གོ་བར་བྱ་སྟེ།
སྦྱོར་བ་ས་བོན་གྲུང་པོ་དང་འདྲ་བ་སོ་སོར་ཐར་པའི་སྡོམ་པ་དང༌། བྱང་ཆུབ་སེམས་དཔའི་བསླབ་པས་རྒྱུད་སྦྱངས་པ་དེ་དངོས་གཞི་སངས་རྒྱས་ཀྱི་སྐུར་ལྡང་ཞིང༌། རྗེས་འོད་གསལ་བ་ཕྱག་རྒྱ་ཆེན་པོའི་ངང་དུ་འཇུག་པ་གསུམ་ལས་མི་འདའ་སྟེ། དེ་དག་ཀྱང་རིམ་པ་དང་པོར་སོ་སོར་ཐར་པའི་སྡོམ་པ་དང༌། བྱང་ཆུབ་མཆོག་ཏུ་སེམས་བསྐྱེད་ཅིང༌། ཀུན་རྫོབ་བྱང་ཆུབ་ཀྱི་སེམས་བརྟན་པོར་གྱུར་ནས། བྱང་ཆུབ་སེམས་དཔའི་ཚུལ་ཁྲིམས་ཀྱི་སྡོམ་པ་ཉམས་ཆགས་མེད་པ་དེས་གསང་སྔགས་ཀྱི་དབང་བླང་བར་བྱ་སྟེ། དབང་ཞེས་བྱ་བའི་གོ་བ་ནི་གོང་གི་རྒྱུད་ཤིན་ཏུ་སྦྱངས་པ་སྣམ་བུ་ཤིན་ཏུ་དག་པར་བཀྲུས་པ་དྲི་མ་མེད་པ་ལྟ་བུ་དེ། བླ་མ་མཚན་ཉིད་དང་ལྡན་པས་ཕྱི་ནང་རྟེན་ཅིང་འབྲེལ་བར་འབྱུང་བ་ཚན་གཅིག་བསྒྲིགས་ནས། རང་གི་ལུས་ངག་ཡིད་གསུམ་སངས་རྒྱས་ཀྱི་སྐུ་གསུང་ཐུགས་སུ་ངོ་སྤྲོད་ཅིང་བསྟན་པ།
ཚོས་མཁན་མཁས་པས་ཚོས་ཀྱི་སྣམ་བུ་དེ་དམར་པོ་དང་སེར་པོ་ལ་སོགས་པར་ཚོས་དེས་དབང་བྱས་ནས་སྣང་བ་ལྟར། རང་གི་ལུས་ངག་ཡིད་གསུམ་སངས་རྒྱས་ཀྱི་སྐུ་གསུང་ཐུགས་སུ་ཐག་ཆོད་ཅིང་ངེས་ནས། སེམས་ཅན་དུ་འཛིན་པའི་བསམ་པ་དང་བྲལ་ཏེ། ཐ་མལ་པའི་ལུས་ངག་ཡིད་གསུམ་སངས་རྒྱས་ཀྱི་སྐུ་གསུང་ཐུགས་ཀྱི་དབང་དུ་གྱུར་པ་ནི་དབང་ཐོབ་ཅེས་བྱ་སྟེ། དེ་ལྟར་དབང་ཐོབ་པའི་རྟེན་གྱི་གང་ཟག་དེ་ནི། བུ་ཆུང་སྐྱེས་མ་ཁད་མི་ཡིན་ཡང་ལུས་ཀྱི་སྟོབས་མ་རྫོགས་པས་མིའི་བྱ་བ་བྱེད་མི་ནུས་པ་དང་འདྲ་བར། རྒྱུད་མ་སྨིན་པ་དབང་གིས་སྨིན་པར་བྱས་ནས་རང་ཉིད་སངས་རྒྱས་སུ་ངེས་པའི་ཤེས་པ་ཡོད་ཀྱང༌། སྨིན་པ་དང་གྲོལ་བར་བྱེད་པ་བསྐྱེད་རྫོགས་གཉིས་ཀྱི་གདམས་ངག་བཅོམ་ལྡན་འདས་ཀྱིས་གསུངས་ཏེ། དེ་ཡང་དང་པོ་ཁོ་ནར་བསྐྱེད་པའི་རིམ་པ་ལ་བླ་མ་དམ་པའི་གདམས་ངག་དང་རྗེས་སུ་བསྟན་པས་ཤིན་ཏུ་གོམས་པར་བྱས་ཤིང༌། ཕྱི་སྣོད་ཀྱི་འཇིག་རྟེན་གཞལ་ཡས་ཁང༌།
ནང་བཅུད་ཀྱི་སེམས་ཅན་ཐམས་ཅད་རང་གི་ཡི་དམ་གྱི་ལྷར་བྱས་ཤིང༌། རང་ཉིད་རྡོ་རྗེ་འཆང་ཆེན་པོ་ལས་མི་གཞན་པས་ཕྱི་དང་ནང་དང་གསང་བའི་མཆོད་པའི་ལྷ་མོ་ཆོས་ཀྱི་དབྱིངས་དང་མཉམ་པ་སྤྲོས་ཤིང་མཆོད་པ་དང༌། རྒྱུ་ཤིན་ཏུ་ཆུང་བ་གཏོར་མ་མཐེབ་ཀྱུ་གང་ཡང་སྔགས་དང་ཕྱག་རྒྱ་ལ་སོགས་པས་ཡེ་ཤེས་ཀྱི་བདུད་རྩིར་བྱིན་གྱིས་བརླབས་ནས། འཁོར་བ་དང་མྱ་ངན་ལས་འདས་པ་མ་ལུས་ཤིང༌། ལུས་པ་མེད་པ་ཐམས་ཅད་རང་གི་ལྷག་པའི་ལྷར་བྱས་ནས། མཆོད་པ་རྣམ་པ་གསུམ་པོ་སྔོན་དུ་འགྲོ་བས་མཆོད་ན། ཆུ་ཐིགས་པ་གཅིག་དང་ཟན་མཐེབ་ཀྱུ་གཅིག་ལ་ཡང་ཚུལ་དེ་ལྟར་བྱིན་གྱིས་བརླབས་ཤིང་མཆོད་ན། དེ་བས་ཆེ་བ་ལྟ་སྨོས་ཀྱང་ཅི་དགོས་ཏེ། མཆོད་པ་ཐམས་ཅད་ཀྱིས་ཞིང་དང་བསམ་པ་དངོས་པོ་གསུམ་གཅིག་ཏུ་བྱས་ནས། བསོད་ནམས་ཀྱི་ཚོགས་བསགས་པའི་འབྲས་བུ་སེམས་ཉིད་འོད་གསལ་ཕྱག་རྒྱ་ཆེན་པོས་སད་པར་བྱེད་དེ།
དཔེར་ན་མེ་ཏོག་པདྨའི་ཚལ་ལྒང་བུ་ཤིན་ཏུ་རྒྱས་ཤིང༌། ཤིན་ཏུ་སྨིན་པ་ལ་ཉི་མའི་འོད་ཟེར་ཕོག་ན་ཁ་བྱེ་ཞིང་ཤིན་ཏུ་མཛེས་པ་ལྟར། ཧེ་རུ་ཀ་འབའ་ཞིག་གིས་རྣམ་པར་འཕྲུལ་པས། ཕན་ཚུན་བསོད་ནམས་ཀྱི་ཚོགས་བསགས་པའི་འབྲས་བུ་ནི་གཞན་དོན་གཟུགས་སྐུར་གྱུར་ལ། སེམས་ཉིད་འོད་གསལ་བའི་ངང་ལས་མི་གཡོ་བ་ནི་རང་དོན་ཆོས་ཀྱི་སྐུའོ། ། དེ་ཡང་རིམ་གྱིས་འབྲེལ་པ་ཅན་དུ་དང་པོ་བསྐྱེད་པའི་རིམ་པ་ལ་བརྟན་པར་བྱས་ནས། ད་གཟོད་རྫོགས་པའི་རིམ་པར་ཞུགས་ནས་གྲུབ་པ་ཐོབ་པའི་རྣལ་འབྱོར་གྱི་དབང་ཕྱུག་ཆེན་པོར་ཡང་འགྱུར་ཏེ། དེའི་རྒྱུ་མཚན་ཡང་གསང་སྔགས་ཐབས་ཁྱད་པར་ཅན་ཞིང་དང་བསམ་པ་དངོས་པོ་གསུམ་གསང་སྔགས་ཀྱིས་གཅིག་ཏུ་བྱས་ནས། ཚོགས་བསགས་པ་འདིས་ལམ་མྱུར་བ་ཡིན་ཏེ། བླ་མ་རིན་པོ་ཆེའི་ཞལ་སྔ་ནས།
གསང་སྔགས་ཐབས་ཆེ། ཐབས་མྱུར་དུ་བྱ་བ་དེ་ཡང་བསོད་ནམས་ཀྱི་ཚོགས་གསོག་པའི་ཐབས་ཆེ་བས་ཐབས་ཆེ་བ་ཡིན་གསུངས། དེ་རིམ་གྱིས་འབྱུང་བར་ཡང༌། སློབ་དཔོན་འཕགས་པའི་ཞལ་སྔ་ནས། བསྐྱེད་པའི་རིམ་པར་ལེགས་གནས་ཤིང༌། ། རྫོགས་པའི་རིམ་པ་འདོད་རྣམས་ལ། ། ཐབས་འདི་རྫོགས་པའི་སངས་རྒྱས་ཀྱིས། ། སྐས་ཀྱི་རིམ་པ་ལྟ་བུར་གསུངས། ། ཞེས་པ་ལ་སོགས་པ་གསུངས་པས། མདོར་ན་རང་ཉིད་ཀྱི་ཞིང་དང་བསམ་པ་དངོས་པོ་རྣམ་པ་གསུམ་གྱིས་ཇི་ལྟར་མ་ལྟར་བསགས་པ་དེ་ཡེ་ཤེས་ཀྱི་ཚོགས་ཀྱིས་སད་པར་བྱས་ནས།
ཚོགས་གཉིས་ཟུང་དུ་འཇུག་པ་དེ་མཐར་ཐུག་པས་རང་དོན་ཆོས་ཀྱི་སྐུ་དང༌། གཞན་དོན་གཟུགས་ཀྱི་སྐུ་ཟུང་འཇུག་གཉིས་སུ་མེད་པར་ཤེས་པར་བྱའོ། ། ཀྱེ་རྣལ་འབྱོར་དབང་ཕྱུག་ཆེན་པོ་རྣམས། ། འཁོར་དང་མྱ་ངན་འདས་པའི་ཆོས། ། མ་ལུས་ཐམས་ཅད་སེམས་ཡིན་ཏེ། ། སེམས་དེ་གཟོད་ནས་མ་སྐྱེས་པ། ། ནམ་མཁའ་ལྟ་བུ་ཡིན་ནོ་ཞེས། ། བླ་མ་རྡོ་རྗེ་འཆང་ཆེན་གསུངས། ། རང་བཞིན་རྣམ་པར་དག་པའི་ཁམས། ། རང་གི་རིག་པ་འདི་ཡིན་ཞེས། །
རྗེ་བཙུན་བྱམས་པས་གསུངས་པ་དང༌། ། སློབ་དཔོན་འཕགས་པའི་ཞལ་སྔ་ནས། ། རྟེན་ཅིང་འབྲེལ་བར་འབྱུང་བ་འདི། ། མཐའ་དང་བྲལ་བས་སྟོང་པ་ཞེས། ། དེ་ལྟར་གསུངས་པའི་དོན་གོ་ཡང༌། ། རང་གི་རིག་པ་འདི་ཉིད་དེ། ། ཕྱི་རོལ་རྐྱེན་གྱི་རྟེན་འབྲེལ་གྱིས། ། དགེ་དང་མི་དགེ་ཅིར་ཡང་འགྱུར། ། དེས་ན་སྐྱོབ་པ་གོང་མ་རྣམས། ། སྡིག་པའི་གྲོགས་པོ་སྤང་བ་དང༌། །
དགེ་བའི་བཤེས་གཉེན་བསྟེན་ཅེས་གསུངས། ། བུ་སྙིང་དང་འདྲ་བའི་གྲོགས་སེ་ཀུན། ། ཐེག་ཆེན་དགེ་བའི་བཤེས་གཉེན་བཙལ། ། དེ་འདྲའི་བླ་མ་རྙེད་པ་ན། ། སོ་སོར་ཐར་དང་བྱང་ཆུབ་སེམས། ། གསང་སྔགས་རིག་པ་འཛིན་པ་ཡི། ། དབང་དང་སྡོམ་པ་དམ་ཚིག་མཆོག ། ནོར་བུ་དབང་གི་རྒྱལ་པོ་ལྟར། ། གནས་སྐབས་མཐར་ཐུག་ཐམས་ཅད་ཀྱི། ། བདེ་སྐྱིད་སྒྲུབ་པའི་རྟེན་འབྲེལ་འདི། །
སྐྱོབ་པ་སངས་རྒྱས་ཐམས་ཅད་ཀྱི། ། ཐམས་ཅད་མཁྱེན་པའི་ཡེ་ཤེས་ཀྱིས། ། མཁྱེན་ནས་བུ་ལ་གསུངས་པ་ཡིན། ། དེས་ན་རྣལ་འབྱོར་དབང་ཕྱུག་རྣམས། ། བསླབ་གསུམ་ནོར་བུ་རིན་པོ་ཆེ། ། དབང་གི་རྒྱལ་པོ་གཏེར་མཛོད་རྣམས། ། འོད་གསལ་རྟོགས་པའི་སྐྱེས་བུ་ཡིས། ། ཐབས་དང་ཤེས་རབ་འཇོར་ཐོགས་ནས། ། རྒྱུན་ཆད་མེད་པའི་བརྩོན་འགྲུས་ཀྱིས། ། མི་ཟད་གཏེར་མཛོད་ཁ་ཕྱེ་ནས། །
བྲལ་དང་རྣམ་སྨིན་ཡོན་ཏན་གྱིས། ། རང་གཞན་མ་ལུས་ཚིམ་པར་བྱས། ། བཤེས་གཉེན་བསྟེན་ལས་བྱུང་བ་ཡི། ། གསུམ་ལྡན་སྐྱེས་བུ་དམ་པ་ཡིས། ། འོད་གསལ་རྟོགས་པར་གྱུར་པ་དེས། ། རང་གཞན་མ་ལུས་ཐམས་ཅད་ཀུན། ། བདེ་སྐྱིད་མཐར་ཐུག་ཐོབ་པ་འདི། ། ངོ་མཚར་རྨད་དུ་བྱུང་བ་སྟེ། ། ངོ་མཚར་བས་ཀྱང་ངོ་མཚར་ཞིང༌། ། ཤིན་ཏུ་རྨད་དུ་བྱུང་བ་འོ། །
གསང་སྔགས་རྡོ་རྗེ་ཐེག་པའི་སྒོར་ཞུགས་རྣལ་འབྱོར་ལ། ། རྡོ་རྗེ་འཛིན་པས་རྒྱུད་རྣམས་ཀུན་ཏུ་གསུངས་གྱུར་པ། ། དཔལ་ལྡན་ཕག་མོ་གྲུ་པའི་སྙིང་པོ་མདོར་བསྡུས་པ། ། སྐལ་ལྡན་ལས་ཅན་རྣམས་ལ་གདམས་པར་གྱུར་པ་འདི། ། ཀུན་གྱིས་ཤེས་པར་གྱུར་ཀྱང་ཅི་མ་རུང་ཞེས་པས། ། རྡོ་རྗེ་ཡེ་ཤེས་ཀྱིས་ནི་བདག་ལ་ཞུས་ནས་བྲིས། ། དགེ་བ་གང་དེས་འགྲོ་བ་མ་ལུས་ཐམས་ཅད་ཀྱི། ། ཉེས་འཁྲུལ་སྒྲིབ་པའི་ཚོགས་རྣམས་མ་ལུས་དག་གྱུར་ཏེ། ། འབྲས་བུ་རྡོ་རྗེ་འཛིན་པའི་གོ་འཕང་ཐོབ་པར་ཤོག ། རྡོ་རྗེ་འཛིན་པའི་གོ་འཕང་ཐོབ་པར་གྱུར་ནས་ཀྱང༌། །
བསྟན་པ་མཆོག་ལ་ཞུགས་པ་ཉེས་འཁྲུལ་དག་གྱུར་ཅིག། །།
༢༠༣༽ ༄། །རང་གི་གཅེས་པའི་བུ་ལ་སྙིང་གཏམ་ཚིག་གཅིག་སྤྲིངས་པ། ཨོཾ་སྭསྟི། བཀྲ་ཤིས་པར་གྱུར་ཅིག འཇིག་རྟེན་གསུམ་གྱི་མགོན་པོ་རིན་ཆེན་གྱི། ། ཞབས་ཀྱི་པདྨོ་ལ་བཏུད་དེ། ། རང་གི་གཅེས་པའི་བུ་གཅིག་ལ། ། སྙིང་གཏམ་ཚིག་གཅིག་སྤྲིང་བ་ནི། ། སངས་རྒྱས་རྣམས་ཀྱི་བྱིན་རླབས་དང༌། །
ཚོགས་ཆེན་རྒྱ་ཆེ་བསགས་པ་ཡིས། ། ཆོས་ཀྱི་རྒྱལ་པོའི་རིགས་སུ་འཁྲུངས། ། སྔོན་གྱི་ལས་འཕྲོ་སད་པ་ཡིས། ། འཁོར་བ་མེ་འོབས་བཞིན་དུ་གཟིགས། ། འཆི་བ་མི་རྟག་རྗེས་སུ་དྲན། ། དབུས་གཙང་རིག་པའི་གནས་སུ་ཕྱིན། ། ཐི་བ་ འདག་བྱིའུ་ ཚང་དུ་འཇུག་པ་ལྟར། ། སྔ་བསམ་ཕྱི་མནོ་མ་བྱས་པར། ། རྟག་ཏུ་ངུ་དང་ནོར་བཟང་བཞིན། ། བླ་མ་དམ་པའི་ཞབས་དྲུང་དུ། །
དཀའ་བ་དཔག་ཏུ་མེད་པ་སྤྱད། ། མཉེས་པ་གསུམ་གྱི་ཞབས་ཏོག་གིས། ། བླ་མ་དགེ་འདུན་མཉེས་པར་བྱས། ། ཇི་ལྟར་གཅེས་པའི་བུ་གཅིག་ལྟར། ། དྲུང་ནས་འབྲལ་བར་མི་འདོད་ཀྱང༌། ། རི་ཁྲོད་དགོན་པར་བརྟུལ་ཞུགས་སྤྱད། ། རྒྱུ་མཚན་མང་པོར་དགོངས་པ་ཡིས། ། རང་གི་མཁན་པོའི་གནས་སུ་ཕྱིན། ། ཆོས་དང་མཐུན་པའི་མཛད་སྤྱོད་ཀྱིས། ། དགྲ་གཉེན་ཐམས་ཅད་མཉམ་པར་བྱས། །
ང་དང་དགེ་འདུན་ཐམས་ཅད་ལ། ། བསམ་ལས་འདས་པའི་ཞབས་ཏོག་བགྱིས། ། ཁྱོད་ཀྱི་མཛད་སྤྱོད་དེ་རྣམས་ལ། ། ལྷ་དང་བཅས་པའི་འཇིག་རྟེན་ཀུན། ། དགའ་ཞིང་ཡིད་རང་སྨོན་པ་སྐྱེས། ། ཁྱོད་ཀྱི་སློབ་མ་འདི་འདྲ་ཞེས། ། ང་ལ་ངོ་སོ་གསོལ་ཞིང་ངོམ། ། ང་ཡང་དགའ་བ་དཔག་མེད་སྐྱེས། ། ཁྱོད་ལ་ཤིན་ཏུ་རེ་བ་ཆེ། ། ད་ནི་བུ་ལ་སྙིང་གཏམ་ཞུ། །
ཀླུ་མཆོག་རྣམས་ཀྱི་མགོ་བོ་ནི། ། མང་ཞིང་སྡུག་བསྔལ་ཆེ་བ་ལྟར། ། བསོད་ནམས་ཆེ་བས་སྡུག་བསྔལ་སྣོན། ། ཆོས་དང་མཐུན་ན་རང་གཞན་སྐྱོང༌། ། དགྲ་གཉེན་མཉམ་ན་ཐམས་ཅད་གཉེན། ། བྱས་པ་ཕལ་ཆེར་དོན་མེད་ཡིན། ། རང་གཞན་ཀུན་གྱི་དོན་ཆེན་མཆོག ། ཐུབ་པའི་བསྟན་པ་རིན་པོ་ཆེ། ། སངས་རྒྱས་བརྒྱུད་པ་མ་ཆད་པ། ། གོང་མ་རྣམས་ཀྱི་བསྟན་པ་ཡི། །
མི་ནུབ་རྒྱལ་མཚན་བཟུང་བར་ཞུ། ། པདྨ་འདམ་གྱིས་མ་གོས་ལྟར། ། དབེན་པའི་དགོན་པ་བསྟེན་པ་འམ། ། ཡང་ན་རི་ཁྲོད་དགོན་པར་བསྟེན། ། ཡང་ན་བླ་མའི་དྲུང་དུ་ཤོག ། ཆོས་འདི་ཁྱོད་ཀྱི་ཐུགས་ལ་ཞོག། །། ༢༠༤༽ ༄། །རྗེ་དུས་གསུམ་མཁྱེན་པས་རྒྱུན་དུ་གཟིགས་སུ་གསོལ་བའི་ཕག་གྲུའི་འབུལ་ཡིག། ཨོཾ་སྭསྟི། དུས་གསུམ་གྱི་སངས་རྒྱས་ཐམས་ཅད་ཀྱི་ངོ་བོར་གྱུར་པ།
འཇིག་རྟེན་གསུམ་གྱི་མགོན་པོ་དཔལ་ལྡན་རིན་པོ་ཆེ་ཕག་མོ་གྲུ་པ་དང༌། ཡི་དམ་གྱི་ལྷ་དང༌། ཇོ་བོ་ལྷ་བླ་ན་མེད་པ་དཀོན་མཆོག་རིན་པོ་ཆེ་རྣམ་པ་གསུམ་དང༌། ཆོས་སྐྱོང་བའི་སྲུང་མ་ཆེན་པོ་རྣམས་ཀྱིས། བཀྲ་ཤིས་པ་དང༌། བདེ་ལེགས་ཕུན་སུམ་ཚོགས་པས་གང་བ་དང་རྒྱས་པ་དང༌། གང་ཞིང་ཤིན་ཏུ་རྒྱས་པར་བྱིན་གྱིས་བརླབ་པར་མཛད་དུ་གསོལ། སངས་རྒྱས་ཐམས་ཅད་འདུས་པའི་སྐུ། ། རྡོ་རྗེ་འཆང་གི་ངོ་བོ་ཉིད། ། དཀོན་མཆོག་གསུམ་གྱི་རྩ་བ་མཆོག །
སྐྱབས་ཆེན་འགྲོ་མགོན་རིན་ཆེན་དང༌། ། བླ་མ་རྣམས་ལ་ཕྱག་འཚལ་འདུད། ། ཕྱག་འཚལ་འདུད་ཅིང་ཕྱག་འཚལ་འདུད། ། ཕྱག་འཚལ་ཕྱག་འཚལ་ཕྱག་འཚལ་འདུད། ། ཇི་ལྟར་ཆུ་ལ་ཆུ་བཞག་དང༌། ། ཇི་ལྟར་མར་ལ་མར་བཞག་བཞིན། ། བདག་ཅག་སྤུན་དྲུང་གཅིག་གྱུར་ཅིང༌། ། ཁམས་གསུམ་སེམས་ཅན་མ་ལུས་དང༌། ། དུས་གསུམ་འཕགས་པ་གཅིག་གྱུར་ཅིང༌། ། དབྱེར་མེད་བསམ་གྱིས་མི་ཁྱབ་པའི། །
བསམ་གྱིས་མི་ཁྱབ་མཆོད་པ་ཡིས། ། མཆོད་དོ་བསྟོད་དོ་རིན་པོ་ཆེ། ། ངེད་སྤུན་དང་འགྲོ་དྲུག་སེམས་ཅན་ལ། ། རེ་ས་རྗེ་ལས་ཡོད་རེ་སྐན། ། རྗེ་སྔོན་གྱི་དམ་བཅའ་མ་བསྙེལ་བར། ། ཐུགས་ལ་ཐོགས་ཤིག་རིན་པོ་ཆེ། ། རྗེ་དུས་གསུམ་མཁྱེན་པའི་ཡེ་ཤེས་སྤྱན། ། ཐོགས་མེད་རྒྱུན་ཆད་མི་མངའ་བས། ། རྒྱུན་ཆད་མེད་པར་གཟིགས་ནས་ཀྱང༌། ། སྐྱོན་དག་ཡོན་ཏན་རྫོགས་མཛད་གསོལ།། །།
༢༠༥༽ ༄། །གདན་ས་ཐེལ་ཕག་མོ་གྲུ་དར་ཞིང་རྒྱས་པར་དགོས་པ་བསྐུལ་བའི་གསུང་ཕྲིན།། བླ་མ་ཡི་དམ་དཀོན་མཆོག་གསུམ། ། དཔའ་བོ་མཁའ་འགྲོ་ཆོས་སྐྱོང་དང༌། ། གོང་མ་བཞུགས་པའི་སྐྱེས་ཆེན་ལ། ། བདག་གི་ནོར་འཁྲུལ་ཉེས་ཚོགས་ཀུན། ། སོ་སོར་བཤགས་སོ་བཟོད་པར་གསོལ། ། བདག་ཀྱང་ཁྱེད་ཀྱི་ཞབས་ཏོག་ཏུ། ། རི་ནས་རི་དང་གངས་ནས་གངས། ། ནགས་ཁྲོད་དགོན་པ་ཐམས་ཅད་དུ། །
སྒྲུབ་པ་ཚུལ་བཞིན་བྱེད་པར་སྨོན། ། བདག་གི་བསམ་པ་རྫོགས་མཛད་གསོལ། ། བདག་དང་སེམས་ཅན་ཐམས་ཅད་ཀྱིས། ། དུས་གསུམ་བསགས་དང་ཡོད་པ་ཡི། ། དགེ་བས་བྱང་ཆུབ་ཐོབ་པར་ཤོག ། གདན་ས་དར་ཞིང་རྒྱས་པ་དང༌། ། རྟག་ཏུ་བདེ་ཞིང་སྐྱིད་པར་ཤོག ། བདག་ཅག་སྤུན་དྲུང་ཐམས་ཅད་ཀྱང༌། ། རིན་པོ་ཆེ་ཡི་ཞབས་དྲུང་དུ། ། མི་འབྲལ་བདེ་ཞིང་སྐྱིད་པ་འདི། །
བསམ་པ་ཤེས་པའི་གདེང་ཆེན་ཡིན། ། བདེ་ཆེན་འདི་དང་མི་འབྲལ་ཤོག ། དུས་གསུམ་སངས་རྒྱས་ཀུན་གྱི་དངོས། ། མཉམ་མེད་དམ་པ་རིན་པོ་ཆེ། ། བླ་མ་རྣམས་དང་ཡི་དམ་ལྷ། ། བླ་མེད་དཀོན་མཆོག་གསུམ་པོ་ལ། ། གུས་པས་ཕྱག་འཚལ་སྐྱབས་སུ་མཆི། ། མགོན་པོ་ཆོས་སྐྱོང་སྲུང་མ་རྣམས། ། བདག་ཅག་སྤུན་དྲུང་ཚོགས་གྱུར་ཅིང༌། ། བསྟན་པ་རྒྱས་པའི་བསམ་པ་ཅན། །
རིན་པོ་ཆེ་ཡི་བུ་སློབ་རྣམས། ། བསྲུང་ཞིང་སྐྱོབ་པར་མཛད་པ་དང༌། ། གདན་ས་དར་ཞིང་རྒྱས་མཛད་གསོལ། ། ཕྱི་དང་ནང་དང་གསང་བ་དང༌། ། དེ་བཞིན་ཉིད་དང་བསམ་མི་ཁྱབ། ། བླ་མེད་མཆོད་པ་མ་ལུས་ཀྱིས། ། པ་ཕ་བླ་མ་རིན་ཆེན་ལ། ། ངེད་བུ་སྡུག་རྣམས་ཀྱིས་མཆོད་པར་འབུལ། ། བདག་སྤུན་ལ་རེ་ས་རྗེ་ལས་མེད། ། ཕ་བྱིན་གྱིས་རློབས་ཤིག་རིན་པོ་ཆེ། །
ཕ་སྐུ་གསུང་ཐུགས་ཀྱི་ཕྲིན་ལས་ཀྱིས། ། འགྲོ་ཀུན་བདེ་ལ་འགོད་པ་ཡི། ། གདན་ས་དཔལ་གྱི་ཕག་མོ་གྲུ། ། དར་ཞིང་རྒྱས་པར་བྱ་བའི་ཕྱིར། ། ཀུན་གྱིས་འབད་པ་བྱས་པ་འདི། ། ནམ་ཡང་དོན་མེད་མ་གྱུར་ཅིག ། ད་ལྟ་གདན་ས་རིན་པོ་ཆེ། ། བཏུབ་པ་ཙམ་དུ་ཡོད་ཕྱིར་དང༌། ། འདི་ལྟར་ས་ཐག་རིང་པོའི་མིས། ། འདི་ནས་ནམ་ཐོན་སྙམ་པ་ལས། །
བསམ་པ་འཇོག་པ་མིན་ཕྱིར་དང༌། ། གཞིས་པ་མོས་གུས་ཅན་གྱི་ཚོགས། ། རྒྱ་མཚོ་ལྟ་བུ་ཡོད་བཞིན་དུ། ། བྱེས་མི་མི་འཁྱམ་ཐག་རིང་གིས། ། བྱ་བྱེད་རིགས་པ་མིན་ཕྱིར་དང༌། ། ང་འབུ་གཅིག་པུས་བྱས་གྱུར་ན། ། ལྷ་དང་བཅས་པའི་འཇིག་རྟེན་གྱི། ། བདེ་སྐྱིད་བསོད་ནམས་ནུས་མཐུ་ཡིས། ། བར་ཆད་གེགས་སུ་འགྱུར་ཕྱིར་དང༌། ། བཅུ་གཉིས་ལོ་ཡི་གྲངས་སྙེད་དུ། །
འབད་པ་དྲག་པོས་བསྒྲུབས་ན་ཡང༌། ། ང་ཡི་བུ་ཆུང་གསུམ་པོ་ཡིས། ། འདི་ལས་བསྒྲུབ་རྒྱུ་མེད་ཕྱིར་དང༌། ། ཡུལ་མི་ཉེ་རིང་དགྲ་ཟུན་དང༌། ། གནས་དང་གནས་མིན་བྱ་བཞག་རྣམས། ། མི་ཤེས་སྒྲུབ་པ་མིན་ཕྱིར་དང༌། ། ཕྱོགས་བཅུའི་དད་པ་ཅན་གྱི་རྫས། ། བླ་མ་དཀོན་མཆོག་དཀོར་རྣམས་དང༌། ། བཟང་ངན་འབྲིང་གསུམ་འབྲི་གུང་པས། ། ཐམས་ཅད་དཀྱུས་པར་འགྱུར་ཕྱིར་དང༌། །
ངེད་རང་རྣམས་ཀྱི་དཔོན་ཆེ་ལ། ། ཟླ་བ་རེ་ལ་དུས་གསུམ་དུ། ། དཔོན་རྟ་རེ་རེ་སྐྱོན་པ་ཡང༌། ། རྒྱུ་མེད་བྱ་བས་མ་ལང་བས། ། གཉེར་སྣ་ལྔ་ཡི་དགེ་འདུན་གྱིས། ། གདན་སའི་སྐུ་གཉེར་བཞེས་པར་ཞུ། ། བདག་ཅག་སྤུན་དང་སེམས་ཅན་གྱིས། ། དུས་གསུམ་བསགས་དང་ཡོད་པ་ཡི། ། དགེ་བ་མ་ལུས་ཐམས་ཅད་ཀྱིས། ། མཉམ་མེད་བླ་མ་རིན་ཆེན་གྱི། །
ཐུགས་ཀྱི་དགོངས་པ་རྫོགས་པར་ཤོག། །། ༢༠༦༽ ༄། །སེམས་བདེ་བ་བརྒྱད་ཀྱི་དབྱངས་གཉིས་མེད་ཡེ་ཤེས་ཀྱི་ཕྲེང་བ།། ཕ་མཉམ་མེད་སངས་རྒྱས་རིན་པོ་ཆེ། ། དཔལ་ལྡན་ནཱ་རོ་པཎ་ཆེན་ཉིད། ། མཁྱེན་པ་གཉིས་ལ་མངའ་བརྙེས་པ། ། གསང་སྔགས་བདག་པོ་རྡོ་རྗེ་འཛིན། ། བསྲེ་འཕོ་གནད་ཀྱི་གདུལ་བྱ་གཟིགས། ། ཉོན་མོངས་ཆོས་སྐུར་བསྒྱུར་མཛད་པ། ། འགྱུར་མེད་བདེ་ཆེན་ཕྱག་འཚལ་ལོ། །
ཕ་སངས་རྒྱས་མཉམ་མེད་རིན་པོ་ཆེ། ། རྗེ་བྲམ་ཟེ་ཆེན་པོའི་ཞབས་ལ་འདུད། ། སེམས་ཉིད་གཉུག་མ་ལྷན་ཅིག་སྐྱེས། ། བཅོས་མ་བྱ་བྱེད་འབད་རྩོལ་རྣམས། ། གཉིས་མེད་རང་སར་རྣམ་དག་ཅིང༌། ། ཟུང་འཇུག་ཕྱག་རྒྱ་ཆེན་པོའི་སྐུ། ། དགོས་འདོད་ཀུན་འབྱུང་ཕྱག་འཚལ་ལོ། ། བདེ་གཤེགས་རིན་ཆེན་བིརྺ་པ། ། ཕྱི་ནང་གསང་བའི་རྟེན་འབྲེལ་གྱིས། ། སྣང་སྲིད་དབང་དུ་སྒྱུར་མཛད་ཅིང༌། །
བྱང་ཆུབ་མཆོག་ལ་འགོད་མཛད་པ། ། ནུས་པ་མཐར་ཐུག་ཕྱག་འཚལ་ལོ། ། དུས་གསུམ་སངས་རྒྱས་ཕྱག་འཚལ་ལོ། ། མཁྱེན་པའི་ཡེ་ཤེས་ཐུགས་ལ་ཤར། ། ཆོས་སྤྱི་དང་རང་གི་མཚན་ཉིད་ལ། ། ཆགས་ཐོགས་མེད་པའི་ཐུགས་མངའ་བས། ། ལམ་གྱི་གོལ་ས་གཅོད་མཛད་པ། ། མཉམ་མེད་བླ་མར་ཕྱག་འཚལ་ལོ། ། རྗེ་བྱང་ཆུབ་མཆོག་ཏུ་སངས་རྒྱས་ཀྱང༌། ། སྔོན་གྱི་སྨོན་ལམ་རྒྱུ་འབྲས་ཀྱིས། །
སྐྱོབ་མཛད་རྒྱལ་བའི་བསྟན་པ་ལ། ། བླ་མ་བསྟེན་པའི་ཚུལ་བསྟན་ཅིང༌། ། ཉིད་ཀྱི་གདམས་ངག་ཟབ་མོ་ཡིས། ། ཉམས་རྟོགས་རྒྱུད་ལ་བསྐྱེད་མཛད་པ། ། ཕ་ཐབས་མཁས་ཐུགས་རྗེ་ཅན་ལ་འདུད། ། ཐུགས་འོད་གསལ་རྒྱ་མཚོ་ཆེན་པོ་ལ། ། སྤྲོས་པའི་རྦ་རླབས་ཞི་བ་ཡིས། ། འགྲོ་ཀུན་སེམས་ཀྱི་དྲི་མ་རྣམས། ། རང་སར་དག་མཛད་བྱིན་རླབས་ཅན། ། རྗེ་བྱིན་རླབས་ཅན་ལ་ཕྱག་འཚལ་ལོ། །
རྗེ་ཅིར་སྣང་ཆོས་སྐུར་སྒྱུར་མཛད་ཅིང༌། ། འཁོར་བ་རྩད་ནས་གཅོད་པ་པོ། ། རྣམ་རྟོག་རང་སར་དག་མཛད་པ། ། རྗེ་རྟེན་འབྲེལ་བདག་པོར་ཕྱག་འཚལ་ལོ། ། ཚེ་གཅིག་མཆོག་གིས་སངས་རྒྱས་པ། ། འཁོར་འདས་གཉིས་མེད་རང་སེམས་ལ། ། རེ་དོགས་གོལ་ས་གཅོད་མཛད་པ། ། རང་གཞན་དོན་གྲུབ་རིན་པོ་ཆེ། ། ཆོས་རྗེ་བླ་མའི་ཞབས་ལ་འདུད། ། ཕ་རྡོ་རྗེ་འཆང་ལ་སྐྱབས་སུ་མཆི། །
འདི་ཆོས་རྗེ་མགོན་པོ་རིན་ཆེན་གྱིས། ། སེམས་ཀྱི་བདེ་བ་བརྒྱད་ཀྱི་དབྱངས། ། ཕྱི་རབས་རྣལ་འབྱོར་དོན་དུ་གསུངས། ། བདག་ཀྱང་དགའ་བས་བླ་མ་ཡི། ། སྔོན་གྱི་གསུང་སྒྲོས་རྗེས་སུ་དྲན། ། གུས་པས་ཡི་གེར་བཀོད་པ་འདི། ། རྨོངས་པའི་ཐུགས་དང་འགལ་ན་ཡང༌། ། མི་ཤེས་པ་ལ་བཟོད་པར་གསོལ། ། ཕ་ཆོས་ཀྱི་རྒྱལ་པོ་རིན་པོ་ཆེ་དཔལ་ལྡན་ཕག་མོ་གྲུ་པས་སེམས་ཀྱི་བདེ་བ་བརྒྱད་ཀྱི་དབྱངས། ཚུ་རོལ་མཐོང་བའི་རྟེན་གྱི་གང་ཟག་ཚིག་དང་ཡི་གེ་གཙོ་བོར་བྱེད་པ་རྣམས་ལ་གསུངས་པ་ལས།
ཀུ་རེའི་ལན་དུ་ཀུ་རེའི་བསྟོད་པ་དང༌། གོ་ཚོད་ཀྱི་བསྟོད་པ་གཉིས་ལས། འདིར་གོ་ཚོད་ཀྱི་བསྟོད་པ་གཉིས་མེད་ཡེ་ཤེས་ཀྱི་ཕྲེང་བ་ཞེས་བྱ་བ། བདག་ཉིད་ཆེན་པོ་དེ་ཉིད་ཀྱི་གསུང་དང་མཐུན་པར་བགྱིས་པ་ལས་ཕྱི་མ་རྫོགས་སོ།། །། ༢༠༧༽ ༄། །ཉོན་མོངས་སྐྱེས་པའི་དུས་སུ་སྤོང་བའི་བརྟུལ་ཞུགས་ལ་འབད་དགོས་པ།། བླ་མ་རིན་པོ་ཆེ་ལ་ཕྱག་འཚལ་ལོ། ། སྤྱིར་ཁམས་གཞི་མི་བདེ་བའི་རིགས་ཐམས་ཅད་དང་འཁོར་བ་དང༌། ངན་སོང་དང༌། སྡུག་བསྔལ་དུ་གྱུར་ཚད་ཐམས་ཅད་ཀྱི་རྒྱུ།
ད་ལྟ་རང་གི་རྒྱུད་ལ་སྐྱེ་བཞིན་པའི་ཕྱི་ཡུལ་ལ་ཆགས་པ་དང༌། ནང་སེམས་ཅན་ལ་ཆགས་པ་དང༌། འདོད་ཆགས་དང་རང་གཞན་ལ་ཞེ་སྡང་བའི་ཞེ་སྡང་དང༌། ངར་འཛིན་པ་དང༌། ང་ཡིར་འཛིན་པ་དང༌། གཉིད་དང་རྨུགས་པ་དང༌། མི་ཤེས་པ་གཏི་མུག་པ་དང་གསུམ་ལས་མ་བྱུང་བ་མི་སྲིད་པས། ཉོན་མོངས་པ་གསུམ་པོ་འདི་མ་སྤངས་ན་གནས་སྐབས་དང་མཐར་ཐུག་གང་དུ་ཡང་བདེ་བ་མི་སྲིད་པས། བླ་མ་སངས་རྒྱས་ཐམས་ཅད་ཀྱིས་གསུངས་ཤིང༌། གསུང་རབ་ཐམས་ཅད་ཀྱང་འདི་ཁོ་ནར་མ་འདུས་པ་མེད་པ་ཡིན་པས།
འདི་སྤོང་བ་གལ་ཆེ། རྒྱུ་མཚན་འདིས་ན་བུ་ཁྱོད་ཀྱིས་རང་གི་རྒྱུད་ལ་སྐྱེ་ཞིང་ཡོད་པའི་ཉོན་མོངས་པ་འདི་གསུམ་མ་སྐྱེས་པའི་དུས་སུ་སྤོང་རྒྱུ་མེད། སྐྱེས་པའི་དུས་སུ་སྤོང་བའི་བརྟུལ་ཞུགས་འབད་པར་ཞུ། ཉེས་པའི་རྩ་བ་འདི་སྤོང་བར་བྱེད་པ་ལ། བཙན་མཐོང་དབང་མེད་དཀའ་ལས་སྡུག་བསྔལ་མུ་སྟེགས་བྱེད་ཀྱི་བརྟུལ་ཞུགས་ཀྱིས་མི་སྤོང་བས། ཐབས་མཁས་པ་དང༌། ཤེས་རབ་ཟབ་མོ་གཉིས་ཀྱིས་སྤོང་དགོས་ཏེ། དེ་ལ་ཡང་ཐབས་མཁས་པ་ནི། མཁན་པོ་དང་སློབ་དཔོན་དང༌། བླ་མ་དཀོན་མཆོག་གི་སྤྱན་སྔར་ཁས་བླངས་ཤིང་དམ་བཅས་པའི་ཚུལ་ཁྲིམས་ངོ་ལྐོག་མེད་པར་སྲོག་གམ་མིག་གི་འབྲས་བུ་བཞིན་དུ་བསྲུང་བ་དང༌།
ཉེས་པ་དང་ཉོན་མོངས་པ་ཐམས་ཅད་ཀྱི་རྒྱུ། དབང་པོ་རྣམ་པ་ལྔ་ཡུལ་རྣམ་པ་ལྔ་ལ་ཆགས་སྡང་རྨོངས་གསུམ་སྐྱེས་པ་ཡིན་པའི་ཕྱིར། དབང་པོ་ལྔ་ཡུལ་ལ་སྡོམ། རབ་ཏུ་སྡོམ། ཀུན་ཏུ་རབ་ཏུ་བསྡོམས་པས། བསམ་པ་བྱམས་པ་དང༌། སྙིང་རྗེ་དང༌། བྱང་ཆུབ་ཀྱི་སེམས་དང༌། ཏིང་ངེ་འཛིན་ལ་སྙོམས་པར་འཇུག་པ་དང༌། དཀར་པོའི་ཕྱོགས་ཀྱི་ཆོས་ཐམས་ཅད་ཆུ་བོ་གཞོལ་ཕྱོགས་སུ་འབབ་པ་ལྟར།
རྒྱུན་ཆད་མེད་པར་ཤུགས་ཀྱིས་འགྲོ་བ་དང༌། གཞན་ཡང་སྔ་མའི་ལུས་ཀྱི་འཁྲུལ་འཁོར། སེམས་ཀྱི་དམིགས་པ། མན་ངག་གི་གནད་ཇི་ལྟར་དུ་བསྟན་པ་ཆོས་ལྔ་ལྡན་ལས་མ་འདས་པར་ཉམས་སུ་བླང་བ་འདི་ཐབས། ཤེས་རབ་ནི་ལྷུན་གྱིས་གྲུབ་པའི་ཕྱག་རྒྱ་ཆེན་པོ་ལ་ང་དང༌། བླ་མ་དང༌། གྲོགས་དང༌། གཉེན་བཤེས་དང༌། བཟང་ངན་གྱི་རྣམ་པར་རྟོག་པ་ཅི་ཡང་ཡིད་ལ་མ་བྱེད་པར། བསམ་མནོ་མེད་པར་གོམས་པ་ལས་ཉེས་པའི་རྩ་བ་ཉོན་མོངས་པ་དང༌།
རྣམ་པར་རྟོག་པ་ཐམས་ཅད་རང་སར་གྲོལ་ནས། སྐྱོན་དག་པ་དང༌། ཡོན་ཏན་རྫོགས་པར་འགྱུར་བར། བླ་མ་རིན་པོ་ཆེའི་ཞལ་སྔ་ནས། རྦ་རླབས་ཀྱི་གཉེར་མ་ཞི་བྱའི་དོན། ། ཕྱག་རྒྱ་ཆེན་པོ་བསྒོམ་པར་བྱ། ། སྟོང་ཉིད་བདེ་ཆེན་དམ་པ་ནི། ། འཆི་བ་བསླུ་བའི་མཆོག་ཏུ་གསུངས། ། གྲུབ་ཐོབ་གོང་མས་གསུངས་པ་ན། ། དེ་ཡི་རྗེས་སུ་འབྲང་བར་བྱ། །
ཞེས་གསུངས་པས། དེ་ཁོ་ན་ཉིད་ཉམས་སུ་བླང་བར་བྱའོ། ། ཕན་པར་གྱུར་ཅིག པྲ་ཛྙཱ་བཛྲ། རྫོགས་སོ།། །། ༢༠༨༽ ༄། །བླ་མ་རིན་པོ་ཆེས་ཡོན་བདག་དགྲ་བླ་རྒྱལ་ལ་སྤྲིངས་པའི་སྙིང་གཏམ་ཚིག་གཅིག། ཨོཾ་སྭསྟི། ཤི་ཚིག་སྙིང་གཏམ་གྱི་དབང་དུ་བྱས་པས། རང་མི་འཆི་ན་འཇིག་རྟེན་འདིར་ཅི་བྱས་ཀྱང་ཆོག་སྟེ།
འཆི་བའི་དུས་ལ་བབ་པ་ན། གཅེས་པར་བྱས་པའི་ལུས་འདིས་ཀྱང་མི་སྟོངས་ན། ཕ་མ་དང་ཉེ་དུ་གཉེན་འབྲེལ། རྫས་དང་ཡོ་བྱད་ཐམས་ཅད་ཀྱིས་སྟོངས་པ་ག་ལ་སྲིད་པས། བསྡད་ཚིས་མི་བྱ་འགྲོ་ཚིས་བྱ། དེ་ཡང་ཤི་བའི་དུས་སུ། བདག་ཕ་རོལ་ཏུ་སྐྱེས་ཞེས་བྱ་བའི་བདག་ཕ་རོལ་ཏུ་སྐྱེ་རྒྱུ་ཅིག་ཡོད་པ་མ་ཡིན། རྐྱེན་ལས་སྐྱེས་པའི་རྣམ་པར་ཤེས་པ་བཟང་ངན་ཇི་ལྟ་བ་དེའི་རང་གཟུགས་སུ། ཕ་རོལ་ཏུ་འགྲུབ་པ་ཡིན་པས། བྱང་ཆུབ་ཀྱི་སེམས་གཉིས་ཟུང་འཇུག་ཏུ་གོམས་པར་བྱེད་པ་གལ་ཆེ།
དེ་ཇི་ལྟར་ཉམས་སུ་བླང་བའི་རིམ་པ་ནི། ཁྱེད་རང་གི་བླ་མ་དམ་པས་ཇི་ལྟར་བསྟན་པ་བཞིན་དུ་ནན་ཏན་མཛད་པར་ཞུ། ཅི་བྱེད་ཐམས་ཅད་བསྔོ་བ་དང་སེམས་བསྐྱེད་པའི་བར་དུ་ཚུད་པར་མཛད་པ་གལ་ཆེ།། །། ༢༠༩༽ ༄། །དུས་མཆོད་ཆེ་བཞི་ཉམས་སུ་ལེན་པའི་རིམ་པ་སྤྱི་དང་བྱེ་བྲག་སོ་སོར་བསྟན་པ།། འཁོར་འདས་ཀུན་གྱི་སྐྱབས་གཅིག་པུ། ། བདེ་ལེགས་ཐམས་ཅད་འབྱུང་བའི་གནས། ། དཀོན་མཆོག་གསུམ་གྱི་རྩ་བ་སྟེ། ། བླ་མ་མཆོག་གི་ཞབས་བཏུད་ནས། ། དུས་བཞིའི་མཆོད་པ་བྱ་བའི་ལུགས། །
བསྡུས་དོན་ཅུང་ཟད་འབྲི་བར་བྱ། ། དུས་དང་གནས་དང་བྱ་བ་དང༌། ། བྱས་པའི་ཡོན་ཏན་བསྟན་པའོ། ། དུས་ལ་རྣམ་པ་གཉིས་ཡིན་ཏེ། ། སྤྱི་དང་བྱེ་བྲག་བསྟན་པའོ། ། སྤྱིར་ན་དུས་ཀྱི་ཁྱད་པར་རྣམས། ། ཐེག་པ་ཆེ་ཆུང་ཐམས་ཅད་དུ། ། རྒྱ་ཆེར་རྣམ་པར་བསྟན་པ་ཀུན། ། དགེ་དང་མི་དགེ་ཁྱད་པར་གྱི། ། བྱེ་བྲག་བསླུ་བ་མེད་པའི་གནད། །
ལོ་དང་ཟླ་བ་ཞག་རྣམས་ཀྱི། ། ཕྱི་དང་ནང་དང་གསང་བ་དང༌། ། དེ་བཞིན་ཉིད་ཀྱི་གནད་བསྟན་པ། ། བཅོམ་ལྡན་འདས་ཀྱིས་གསུངས་པ་རྣམས། ། ཀུན་མཁྱེན་བསླུ་བ་མེད་པའི་བཀའ། ། ཇི་ལྟར་གསུངས་པ་དེ་བཞིན་དུ། ། མཁས་པ་རྣམས་ཀྱིས་བསྒྲུབ་བྱས་ནས། ། རྟེན་འབྲེལ་བསླུ་བ་མེད་པས་འདིར། ། བསླུ་བ་མེད་པའི་འབྲས་བུ་འབྱུང༌། ། སྤྱི་ཡི་དུས་གནད་བསྟན་པའོ། །
བྱེ་བྲག་དུས་མཆོད་ཆེན་པོ་བཞི། ། འདུལ་བ་མདོ་སྡེ་གསང་སྔགས་སུ། ། སྤྱི་ཡི་ཕན་གནོད་འདུག་ལུགས་གསུངས། ། ས་ག་ས་རིའི་ཟླ་བ་ལ། ། ཚེས་བརྒྱད་རྒྱལ་དང་འཛོམ་པའི་ཚེ། ། སྟོན་པ་སྐུ་བལྟམས་དབུ་སྐྲ་བྲེགས། ། དེ་ཡི་ཉ་ལ་རྫོགས་སངས་རྒྱས། ། དུས་དེར་མངོན་པར་བྱང་ཆུབ་པའི། ། དུས་མཆོད་ཆེན་པོ་བྱ་བ་ཡིན། ། དེ་ནས་ཞག་གྲངས་བཞི་བཅུ་དང༌། །
རྩ་དགུ་ལོན་པའི་དུས་ཚོད་དུ། ། ཝཱ་རཱ་ཎ་སཱིར་མགོན་པོ་ཡིས། ། ཆོས་ཀྱི་འཁོར་ལོ་བསྐོར་བ་ཡིན། ། དབྱར་གྱི་ཟླ་བ་གསུམ་པོ་ལ། ། ཚུལ་དུ་ཞུགས་ཤིང་ཚུལ་ཐོན་ནས། ། ཞག་བདུན་ལོན་པའི་ཉིན་པར་ནི། ། ལྷ་ལས་བབས་པའི་དུས་མཆོད་ཡིན། ། འཇིག་རྟེན་མགོན་པོ་རིན་ཆེན་གྱི། ། འདས་མཆོད་དང་ཡང་གཅིག་ཏུ་འོང༌། ། ཆོ་འཕྲུལ་རྟ་ཡི་ཟླ་བ་ལ། །
ཆོ་འཕྲུལ་ཆེན་པོའི་མཆོད་པ་བྱ། ། དུས་མཆོད་ཆེན་པོ་རྣམ་བཞི་འདིར། ། སྟོན་པའི་མཛད་པ་བཅུ་གཉིས་སོགས། ། མཛད་པ་རླབས་ཆེན་ཐམས་ཅད་ཀུན། ། དུས་འདིར་མཛད་པ་ཡིན་ནམ་སྙམ། ། ཁ་ཅིག་བཅོ་ལྔ་ཕན་ཆད་ཅེས། ། ཟླ་བའི་བགོ་བཤའ་བྱེད་མོད་ཀྱང༌། ། རྗེ་བཙུན་བྱམས་པའི་ལུང་བསྟན་ལས། ། ཆོ་འཕྲུལ་གྱི་ནི་ཟླ་བ་ལ། ། ཞེས་པའི་བཀའ་བསྩལ་གསུངས་པ་དང༌། །
ཐེག་པ་ཆེ་འབྲིང་རྣམ་གསུམ་དུ། ། ཟླ་བའི་བགོ་བཤའ་མ་གསུངས་པས། ། ཟླ་བ་གཅིག་པུ་ཉིད་དུ་ངེས། ། བྱེ་བྲག་དུས་བཞི་བསྟན་པའོ། ། གནས་ལ་ཕྱི་ནང་གསང་བ་གསུམ། ། གསང་སྔགས་མདོ་སྡེ་འདུལ་བར་གསུངས། ། སྟོན་པ་གང་དུ་བཞུགས་གྱུར་ཅིང༌། ། གདུལ་བྱ་འདུལ་བར་མཛད་པ་ཡི། ། གནས་རྣམས་མཆོད་རྟེན་ཡིན་པ་དང༌། ། སོ་སོ་གཞུང་གི་བྱེ་བྲག་ཏུ། །
ས་ཕྱོགས་གནས་རྣམས་བསྟན་པ་དང༌། ། རྗེ་བཙུན་རྩ་བའི་རྒྱུད་ཆེན་ལས། ། སྟོབས་བཅུ་ལྡན་པས་བཤད་པའི་ཞིང༌། ། བྱང་ཕྱོགས་ཡོད་པའི་རི་དག་དང༌། ། ཁ་ཆེ་དང་ནི་རྒྱ་ཡུལ་དང༌། ། བལ་པོ་དེ་བཞིན་མང་ཡུལ་དང༌། ། རྒྱ་ཡུལ་ཆེ་དང་ལི་ཡུལ་དག ། དེ་དག་མ་ལུས་འགྲུབ་པའི་ཞིང༌། ། བྱང་ཕྱོགས་ལ་ནི་གནས་པ་དང༌། ། ནས་དང་གྲོ་ལ་སྤྱོད་པ་དང༌། །
རི་དང་ཆུ་བོ་དག་ལ་ཡང༌། ། བསོད་ནམས་ཡུལ་དུ་བསྟན་པ་ཡིན། ། རི་ནི་ཤིང་ལྡན་མེ་ཏོག་ཡོད། ། འདི་དག་གི་ནི་ཕྱོགས་དག་ཏུ། ། སྔགས་འགྲུབ་པར་ནི་རྒྱལ་བས་གསུངས། ། དེ་ལ་སོགས་པ་ཕྱི་རོལ་གྱི། ། གནས་སུ་གསུངས་པ་དེ་དག་ཀུན། ། ཕྱི་རོལ་ཇི་བཞིན་དེ་བཞིན་ནང༌། ། དབྱེར་མེད་གཅིག་ཏུ་གསུངས་པས་ན། ། མིག་མེད་རྨོངས་པ་འགའ་ཞིག་གིས། །
མཐོང་ཐོས་ཉམས་མྱོང་མ་སྐྱེས་པ། ། སྨྱོན་པའི་རྗེས་སུ་མི་འབྲང་བར། ། ཐུབ་པས་ལེགས་པར་གསུངས་པ་ཡི། ། གནས་ཀྱི་རྟེན་འབྲེལ་བསྒྲུབ་པར་བྱ། ། ཕྱི་ཡི་གནས་སུ་བསྟན་པའོ། ། གསང་བའི་གནས་སུ་བསྟན་པ་ནི། ། དུས་གསུམ་སངས་རྒྱས་ཐམས་ཅད་ཀྱི། ། གསང་བ་བརྡ་ཡི་གསང་སྐད་དུ། ། ཇི་བཞིན་མ་ཡིན་སྒྲ་ཚུལ་དུ། ། ཉི་ཤུ་རྩ་བཞིའི་གནས་རྣམས་དང༌། །
དེ་བཞིན་སུམ་ཅུ་རྩ་གཉིས་དང༌། ། འདི་སྐད་བདག་གིས་ཐོས་པ་དང༌། ། བཙུན་མོའི་བྷ་གར་གང་གསུངས་པ། ། རྡོ་རྗེའི་ལུས་ཀྱི་གནད་རྣམས་ཀུན། ། རྡོ་རྗེ་འཆང་གིས་གང་གསུངས་པ། ། རྒྱུད་སྡེ་བཞི་ལ་མངའ་བརྙེས་ཤིང༌། ། བཀའ་བབས་བརྒྱུད་པའི་གདམས་ངག་གིས། ། གནས་མཆོག་གང་ན་ཡོད་པ་ཀུན། ། ཁོང་དུ་ཆུད་པའི་རྣལ་འབྱོར་པས། ། གནས་དེར་བཞུགས་པའི་བཅོམ་ལྡན་ལ། །
ཞུས་ཀྱིན་ཞུས་ཀྱིན་བྱེད་པ་དེ། ། གསང་བའི་གནས་སུ་བསྟན་པའོ། ། ནང་གི་གནས་ཀྱི་རིམ་པ་འདི། ། མོས་པ་ཡུལ་དུ་བྱེད་པ་སྟེ། ། ཏིང་ངེ་འཛིན་གྱི་བྱེ་བྲག་གིས། ། མངོན་དགའི་ཞིང་གི་བདེ་བ་ཅན། ། ཉི་ཤུ་རྩ་བཞིའི་གནས་རྣམས་དང༌། ། ཁང་པ་སྣང་མཛད་སྙིང་པོ་དང༌། ། སྔགས་དང་ཕྱག་རྒྱ་ཏིང་འཛིན་གྱིས། ། རྒྱུད་སྡེ་རིན་ཆེན་བཞི་རྣམས་སུ། །
གཞལ་ཡས་ཁང་རྣམས་སྒོམ་པར་གསུངས། ། བདག་ནི་སྡར་ཞིང་སེམས་ཆུང་བས། ། བླ་མའི་གསུང་ལ་གུས་པར་བྱས། ། སྤྱན་རས་གཟིགས་དབང་འཇིག་རྟེན་མགོན། ། མཆོག་ཏུ་ཐུགས་རྗེ་ཆེ་བའི་ལྷ། ། ཆོས་དབྱིངས་རྣམ་པར་སྣང་མཛད་ཅེས། ། གསང་སྔགས་རྒྱུད་དུ་གསུངས་པ་ཡི། ། ཐུགས་ཀར་ཕོ་བྲང་རྟག་ཏུ་བཅས། ། རྒྱས་སམ་ཡང་ན་བསྡུས་པ་ཡི། ། ཡི་དམ་གང་ཡིན་བསྒོམ་མོ་ཞེས། །
འཇིག་རྟེན་མགོན་པོས་བཀའ་བསྩལ་གསུངས། ། བླ་མ་དེ་ཡི་གདུང་འཛིན་པ། ། ཁྱོད་ཀྱིས་དེ་ལྟར་ཉམས་སུ་ལོངས། ། ནང་གི་གནས་སུ་བསྟན་པའོ། ། བྱ་བའི་རིམ་པ་གང་ཞེ་ན། ། ཁྱད་པར་ཅན་གྱི་དུས་རྣམས་སུ། ། དགེ་དང་མི་དགེ་གང་བྱས་པའི། ། རླབས་ཅན་དཔག་ཏུ་མེད་པར་འགྱུར། ། ཡོངས་སུ་གྲགས་པའི་བཀའ་བསྩལ་འདི། ། ཐུབ་པའི་གསུང་ཡིན་ངེས་པ་སྟེ། །
ཡར་མར་གཉིས་ཀྱི་མཚམས་མེད་དུ། ། ཅིས་ཀྱང་ངེས་པར་འགྱུར་ཕྱིར་རོ། ། དེས་ན་དགེ་བ་སྤྱད་ལ་འབད། ། སྡིག་པ་སྤང་ལ་ནན་ཏན་བྱ། ། དགེ་དང་སྡིག་པ་གང་ཡིན་པའི། ། མུན་པར་འཐོམས་པ་བདག་ཅག་གིས། ། ཡིད་དཔྱོད་ལོག་རྟོག་རྗེས་འབྲངས་པ། ། ལེགས་སུ་རེ་ཡང་ཉེས་པར་འགྱུར། ། མུ་སྟེགས་བྱེད་ཀྱི་དཀའ་ཐུབ་བཞིན། ། ཚད་མར་གྱུར་པ་ཆོས་ཀྱི་རྗེ། །
དུས་གསུམ་རྒྱལ་བའི་ངོ་བོ་ཉིད། ། ཐུབ་མགོན་ཤཱཀྱའི་རྒྱལ་པོ་ཡིས། ། བསྟན་པ་འཛིན་པར་ལུང་བསྟན་པ། ། སློབ་དཔོན་འཕགས་པའི་ཞལ་སྔ་ནས། ། འདོད་ཆགས་ཞེ་སྡང་གཏི་མུག་བཅས། ། དེས་བསྐྱེད་ལས་དེ་མི་དགེ་བ། ། མ་ཆགས་ཞེ་སྡང་གཏི་མུག་མེད། ། དེས་བསྐྱེད་ལས་ནི་དགེ་བ་ཞེས། ། འགྲོ་བའི་མགོན་པོས་གསུངས་པས་ན། ། དེ་ཡི་རྗེས་སུ་འབྲང་བར་བྱ། །
དགེ་བ་གང་དེས་གསུམ་པོ་དེ། ། ཞིང་དང་བསམ་པའི་ཁྱད་པར་གྱིས། ། མཐོང་ཆོས་འབྲས་བུ་ཅན་གྱི་ཆོས། ། ཇི་ལྟར་འགྲུབ་པའི་བྱེ་བྲག་རྣམས། ། སྔགས་དང་ཕ་རོལ་ཕྱིན་པ་ཡི། ། རྣལ་འབྱོར་པ་རྣམས་རང་གཞུང་སྤྱད། ། དམ་ཆོས་འདུལ་བའི་སྡེ་སྣོད་དུ། ། རང་གི་སྲོག་ལ་བབ་གྱུར་ན། ། དཀོན་མཆོག་རྟེན་ལ་གནང་བ་ཡོད། ། དུས་མཆོད་ཆེན་པོ་བཞི་པོ་ལ། །
བསྔོས་པ་བསྐྱིར་ཡང་མ་གནང་ངོ༌། ། བྱང་ཆུབ་སེམས་དཔའི་སྡེ་སྣོད་ཀྱི། ། རྗེས་འབྲངས་ཇོ་བོ་ཆེན་པོ་ཡིས། ། ཡོན་ཏན་དཔག་ཏུ་མེད་པ་གསུངས། ། རྡོ་རྗེ་ཐེག་པའི་གསང་སྔགས་སུ། ། མཆོག་དང་ཐུན་མོང་དངོས་གྲུབ་རྣམས། ། ཉི་ཟླ་གཟའ་ཡིས་ཟིན་པ་དང༌། ། ཆོ་འཕྲུལ་ཆེན་པོ་ལ་སོགས་པ། ། རྒྱལ་ལ་སོགས་པའི་རྒྱུ་སྐར་ལ། ། ཇི་ལྟར་བསྒྲུབ་པའི་ཚུལ་ལུགས་རྣམས། །
རང་རང་གཞུང་བཞིན་ཉམས་སུ་བླང༌། ། རྣམ་པར་དཀར་བ་དམ་པའི་ཆོས། ། ཐོག་མ་བར་དང་མཐར་དགེ་བ། ། ཞིང་དང་བསམ་པ་དངོས་པོ་ཡི། ། མཐོང་ཆོས་འབྲས་བུ་འགྲུབ་པ་དེ། ། ངོ་མཚར་ཆེ་སྟེ་ངེས་པ་ཡིས། ། ཉམས་ལེན་བྱ་བའི་རིམ་པ་རྣམས། ། སོ་སོར་མ་འདྲེས་བྱེད་པའི་ཚུལ། ། སོ་སོར་རང་གཞུང་བསྟན་པ་འོ། ། བྱས་པའི་ཡོན་ཏན་བསྟན་པ་ནི། །
ཇི་ལྟར་རྒྱ་མཚོ་ཆེན་པོ་ནི། ། ཆུ་རྣམས་ཀུན་གྱི་གནས་བཞིན་དུ། ། ཟབ་པ་དང་ནི་རྒྱ་ཆེ་བ། ། ཐབས་དང་ཤེས་རབ་ཀུན་གྱི་གནས། ། ཇི་ལྟར་ཐབས་ལ་མཁས་པ་ཡིས། ། ཤིན་ཏུ་ཟབ་པར་འཇུག་པ་དང༌། ། ཤིན་ཏུ་ཟབ་པའི་དོན་རྟོགས་པས། ། ཐབས་ལ་མཁས་པར་འགྱུར་བ་རྣམས། ། སྡེ་སྣོད་གསུམ་དང་རྒྱུད་སྡེ་བཞི། ། ཐུབ་པའི་གསུང་རབ་ཐམས་ཅད་ཀྱི། །
བརྗོད་བྱ་སྙིང་པོ་འདི་ཡིན་པས། ། མྱུར་དུ་འགྲུབ་པར་འགྱུར་བའི་ཐབས། ། དུས་དང་གནས་དང་བྱ་བའི་གནད། ། བདག་གི་བླ་མ་རིན་ཆེན་གྱིས། ། ཕུན་སུམ་ཚོགས་པ་རྣམ་པ་ལྔས། ། སྔགས་དང་ཕ་རོལ་ཕྱིན་པ་རྣམས། ། ཉམས་སུ་བླང་བའི་ཚུལ་ལུགས་ཀུན། ། རང་གི་སྲས་ལ་གསུངས་པ་ཡིས། ། སྡིག་དང་སྒྲིབ་པ་དག་པ་དང༌། ། གནས་སྐབས་མཐར་ཐུག་འབྲས་བུ་ཀུན། །
མྱུར་དུ་འགྲུབ་པར་བཀའ་བསྩལ་གསུངས། ། ཁྱེད་ཀྱང་དེ་ཡི་རྗེས་སུ་འབྲང༌། ། གདུང་རྒྱུད་འཛིན་པའི་སློབ་མ་ལ། ། ཞིང་དང་བསམ་པ་དངོས་པོ་དང༌། ། ཕུན་སུམ་ཚོགས་པ་རྣམ་ལྔ་ཡིས། ། ཡོན་ཏན་འགྲུབ་པར་འགྱུར་བའི་ཚུལ། ། བླ་མ་དམ་པའི་གསུང་སྒྲོས་ལས། ། ཟུར་ཙམ་བསྡུས་ནས་བསྟན་པ་འདིས། ། བདག་གི་ཕ་མ་གཉེན་དང་བཤེས། ། ནམ་མཁའ་མཉམ་པའི་སེམས་ཅན་ཀུན། །
རིན་པོ་ཆེ་ཡི་ཐུགས་དགོངས་ལྟར། ། ཐམས་ཅད་གྲུབ་པ་ཉིད་དུ་ཤོག ། དུས་མཆོད་ཆེན་པོ་བཞི་དུས་དང་དུས་ཀྱི་མཆོད་པ་ཕུན་སུམ་ཚོགས་པ་རྣམ་པ་ལྔས། རང་རང་གི་གཞུང་ལུགས། ཉམས་སུ་བླང་བའི་རིམ་པ་སྤྱི་དང་བྱེ་བྲག་སོ་སོར་བསྟན་པ་ཞེས་བྱ་བ་རྫོགས་སོ།། །།
༢༡༠༽ ༄། །གནས་གཅིག་ཏུ་ཚོགས་པ་སྐྱོང་བར་གསོལ་བ་གསང་ཆེན་ཐུགས་ཀྱི་ཉིང་ཁུ།། ཨོཾ་སྭསྟི། བླ་མ་རིན་པོ་ཆེས། དགེ་བའི་བཤེས་གཉེན་ཆེན་པོའི་སྤྱན་སྔར་ཞུ་བ།
ཁྱེད་སྐུ་ཁམས་ཤིན་ཏུ་བདེ་བ་དང༌། དུས་གསུམ་གྱི་དེ་བཞིན་གཤེགས་པ་ཐམས་ཅད་ཀྱི་ཐུགས་ཀྱི་དགོངས་པ། སེམས་ཅན་གྱི་ཞིང་ལ། ཐར་པ་དང་ཐམས་ཅད་མཁྱེན་པའི་ས་བོན་བཏབ་པས། དཀོན་མཆོག་གསུམ་གྱི་གདུང་རྒྱུན་མི་ཆད་པའི་ཕྲིན་ལས་མཛད་པས། རྩ་བ་དང་བརྒྱུད་པའི་བླ་མ་དམ་པ་རྣམས་དང༌། དུས་གསུམ་གྱི་སངས་རྒྱས་དང༌། འཕགས་པ་ཐམས་ཅད་ཀྱི་དགོངས་པ་རྫོགས་པར་མཛད་པ་དེ། ཁོ་བོ་ལ་ཤིན་ཏུ་བཀའ་དྲིན་ཆེ། སླད་ཀྱི་དོན་ཞུ་བ།
ཡང་དག་པར་རྫོགས་པའི་སངས་རྒྱས་ཉིད་དང༌། བརྒྱུད་པའི་བླ་མ་གོང་མ་རྣམས་ཀྱི་མཛད་ཚུལ། དེ་བཞིན་གཤེགས་པའི་སྟོབས་བཅུས་བསྡུས་པའི་དོན། དུས་མཁྱེན་པ་ཁོ་ནར་གསུངས་ཏེ། རྒྱ་མཚོ་ཆུ་སྲིན་རྣམས་ཀྱི་གནས། ། དུས་རླབས་ཡོལ་བར་འགྱུར་ཡང་སྲིད། ། གདུལ་བར་བྱ་བའི་སྲས་རྣམས་ལ། ། སངས་རྒྱས་དུས་ལས་ཡོལ་བ་མེད། ། ཅེས་གསུངས་པས། དུས་དེ་ནི་གདུལ་བྱ་དད་པའི་དུས་འབའ་ཞིག་ཡིན་པས།
གདུལ་བྱ་དད་གུས་ཅན་མང་པོ་ནི་ཡོད། རང་ལ་ཡང་གཞན་སྨིན་པར་བྱེད་པའི་ནུས་པའི་མཐུ་ནི་ཡོད། གོང་མ་ཐམས་ཅད་ཀྱིས་དབང་བསྐུར་ཞིང་བྱིན་གྱིས་རླབས་པའི་བྱིན་རླབས་ནི་ཡོད་པའི་དུས་སུ། གནས་ལ་སོགས་པ་ཕུན་སུམ་ཚོགས་པ་ལྔའི་རྟེན་འབྲེལ་རང་ཉིད་ཀྱིས་བསྒྲིགས་ནས་འགྲོ་བའི་དོན་བྱེད་པ་གལ་ཆེ་སྟེ། འཇིག་རྟེན་པ་ཕན་པ་མེད་པར་རང་གི་བུ་སྨད་ཀྱང་སྐྱོང་བ་ལ། དཀོན་མཆོག་གསུམ་གྱི་གདུང་རྒྱུད་མི་གཅོད་པའི་བརྟུལ་ཞུགས་ཅིའི་ཕྱིར་མི་འཛིན་ཏེ། འབད་པ་དྲག་པོས་ཉམས་སུ་བླང་བར་བྱའོ། ། དུས་ཚོད་འདིར་ནི་རི་བལྟས་དང༌། བྱས་པ་དང༌། ལག་རྗེས་དང༌།
གདན་ས་དང༌། ཀ་ཅ་དང༌། ཟང་ཟིང་གིས་བླ་མ་དང་གོང་མ་མཆོད་པར་བྱེད་པ་དེ་ལ་ནི། བླ་མ་དམ་པ་མཉེས་པ་མ་ཡིན། སེམས་ཅན་དཔག་ཏུ་མེད་པ་སྨིན་ཅིང་གྲོལ་བ་དང༌། བྱ་བ་ཐམས་ཅད་ཀྱང་དེའི་ཕྱོགས་སུ་བྱས་པས། བླ་མ་དམ་པ་མཉེས་ཏེ། དེ་མཉེས་པ་ལས་དངོས་གྲུབ་ནི། ། ཀུན་མཁྱེན་ཉིད་ཀྱང་ཐོབ་པར་འགྱུར། ། ཞེས་པ་དང༌།
སེམས་ཅན་མགུ་བྱ་མ་གཏོགས་པ། ། རྒྱལ་བ་མཉེས་པའི་ཐབས་གཞན་མེད། ། ཅེས་པ་དང༌། སྒྲུབ་པ་བྱས་པའི་འབྲས་བུ་ནི། ། རང་གཞན་གཉིས་ཀྱི་འདོད་པ་གྲུབ། ། འཁོར་བ་མུ་མཐའ་མེད་པ་ཡི། ། སེམས་ཅན་རྣམས་ལ་སྨིན་འགྱུར་ཤོག ། ཅེས་པ་དང༌། སྙིང་རྗེ་པདྨ་དཀར་པོ་ལས་ཀྱང༌། ངའི་སློབ་མ་དགྲ་བཅོམ་པ་ཐོབ་པ་ལ་ནི་མཉེས་པ་མ་ཡིན་གྱི།
ངའི་ཆོས་གཞན་ལ་སྟོན་པ་ལ་ནི་ང་མཉེས་པ་ཡིན་ནོ། ། ཞེས་གསུངས་པ་དང༌། འཕགས་པ་ཤེས་རབ་ཀྱི་ཕ་རོལ་ཏུ་ཕྱིན་པ་བརྒྱད་སྟོང་པ་ལས། སློབ་དཔོན་དང་སློབ་མ་ཚོགས་པ་དང་མི་ལྡན་པ་བདུད་ཀྱི་ལས་སུ་རིག་པར་བྱའོ། ། ཞེས་རྒྱ་ཆེར་གསུངས་པ་ལགས་པས། ཁྱེད་ཀྱིས་གནས་གཅིག་ཏུ་ཡུན་རིང་དུ་བཞུགས་ནས། ཚོགས་པ་བསམ་གྱིས་མི་ཁྱབ་པ་བསྐྱང་བར་ཞུ་འཚལ། དེ་ཡང་གནས་གཅིག་ཏུ་ཡུན་རིང་དུ་བསྡད་པས། ཡུལ་མི་དེས་མི་འཁྱག་པ་དང༌། གཞན་ལ་གནོད་པ་དང༌།
རང་ལ་ཕྲག་དོག་འོང་དོགས་པའི་ཐུགས་སེར་གཏན་མི་འཚལ་བར་གདའ་སྟེ། མི་ཆེན་པོ་བསོད་ནམས་ཅན་མང་པོ་ལ་བརྟེན་པས། སྟོན་པའི་གསུང་བསྒྲུབ་པའི་ཕྱིར་དང༌། རྫས་དང་ཡོ་བྱད་དང་གཞི་མི་འཛིན་པས་བྱ་བཞིན་རྟེན་ས་མེད་པའི་ཕྱིར་དང༌། ཐམས་ཅད་ལ་སེམས་སྙོམས་ཤིང་བསམ་པ་ཉེ་བའི་ཕྱིར། ཞིང་གདུང་ཞིང་ཇེ་ཉེར་འོང་བའི་ཕྱིར་དང༌། གནས་དང་མི་ཆེན་དང༌། ཕྱོགས་རིས་ལ་ཟང་ཟིང་གི་སྦྱིན་པ་ཚོད་ཟིན་ཅིང་སྙོམས་པས་གཞན་ཕྲག་དོག་མི་སྐྱེ་བའི་ཕྱིར་དང༌། སྐད་ཅིག་མའི་བསམ་པས་ས་བོན་རྣམ་པར་ཤེས་པ་ཇི་ལྟར་དུ་སྐྱེས་པའི་རང་གཟུགས་སུ་ལུས་འགྲུབ་པས། བྱང་ཆུབ་ཀྱི་སེམས་གཉིས་སྐྱེས་ཤིང་གོམས་ན།
དེའི་རང་གཟུགས་ལ་སངས་རྒྱས་ཟེར་བ་རྒྱུ་མཚན་དང་བཅས་པ་ཚོགས་སུ་བསྟན་པས་ངེས་པ་རྙེད་ནས། རང་ལ་བསམ་རྒྱུ་གཞན་མེད་པར་འགྱུར་བའི་ཕྱིར་དང༌། ཁ་སྨྲས་དང་མཐོ་དམན་རྣམ་པ་སྣ་ཚོགས་པ་བྱུང་ཡང་བཟེ་རེ་མི་བསྐྱེད་ཅིང་བཟོད་པ་བསྒོམས་པས། བསམ་པའི་དོན་འགྲུབ་པར་འགྱུར་བ་དང༌། མཐུ་དང༌། བསོད་ནམས་དང༌། དབང་ཆེ་བར་གྱུར་ཀྱང་བར་དང༌། སྡུམས་དང༌། གཉའ་དང༌། གཡོན་དང༌།
སྐྱེལ་མ་དང༌། དབང་ཆེ་མ་བྱས་པས། གོང་མ་རྣམས་ཀྱི་ཞབས་འདྲེན་དུ་མི་འགྱུར་བའི་ཕྱིར། གནས་གཅིག་ཏུ་ཡུན་རིང་དུ་བསྡད་པས་ཇེ་ལེགས་སུ་འགྱུར་བ་ཐུགས་སུ་ཆུད་པར་བྱ་སྟེ། འདི་ནི་བདག་གི་མྱོང་བས་གྲུབ་པ་ཡིན་ནོ། ། དེ་དེ་ཙམ་དུ་ཆེད་ཅི་ཆེ་སྙམ་ན། གནས་གཅིག་ཏུ་ཡུན་རིང་མ་བསྡད་ན། དགེ་འདུན་གྱི་ཚོགས་སྐྱོང་པ་ཤིན་ཏུ་དཀའ་བར་འདུག་པའི་ཕྱིར་ཏེ། མཉན་དུ་ཡོད་པར་ཉི་ཤུ་བཞི། ། ཞེས་པ་ལ་སོགས་པ་གསུངས་པ་དང༌།
མྱོང་བས་ཤེས་སོ། ། དེ་དག་གི་དགོས་པ་གང་ཡིན་ཞེ་ན། བླ་མ་རིན་པོ་ཆེའི་ཞལ་སྔ་ནས། ཞེ་ཐག་པ་སྙིང་ཁོང་རུས་པའི་གཏིང་ནས། ། ཞེས་གསུངས་པས། སོ་ནམ་སྙིང་པོར་མ་བྱས་ནས། ། གྲྭ་པ་ཉམས་ཉེས་སྤོང་བ་ལ། ། གཅོ་འདྲི་ཁྱད་དུ་གསོད་བྱེད་ཅིང༌། ། གཞན་དུ་ཆགས་པའི་སེམས་སྐྱེ་ཞིང༌། ། སོ་ནམ་སྙིང་པོར་མི་སྒྲུབ་པ། །
བྱས་ལོ་བྱེད་ལོ་ཙམ་པ་ཡིས། ། གཞན་དོན་འགྲུབ་པ་མི་སྲིད་པས། ། རྒྱལ་སྲས་མེ་ཏོག་ཟླ་མཛེས་བཞིན། ། སྐྱེས་ཆེན་ཁྱེད་ཀྱིས་བསྒྲུབ་པར་བྱ། ། དུས་གསུམ་རྒྱལ་བ་ཐམས་ཅད་ཀྱིས། ། སྤྲོས་མཐའ་ཉེས་ཚོགས་ལྟ་བ་ཡིས། ། འགྲོ་ཀུན་སྲིད་མཚོར་འཁྱམས་མཁྱེན་ནས། ། མཐའ་དང་བྲལ་བའི་ལྟ་བ་དང༌། ། དེ་ལ་གོམས་པའི་སྒོམ་པ་དང༌། ། སྟོན་པའི་ཚུལ་ཁྲིམས་སྤྱོད་པ་ཡིས། །
འགྲོ་ཀུན་སྨིན་པར་འགྱུར་ངེས་པ། ། ལྟ་སྒོམ་སྤྱོད་པ་རོ་གཅིག་པའི། ། སྙིང་པོ་བླ་ན་མེད་པ་འདི། ། བླ་མ་རིན་ཆེན་མ་གཏོགས་པ། ། དེང་སང་དུས་སུ་མ་བྱུང་བས། ། འདི་ཀོ་དར་ན་ཅི་མ་རུང༌། ། སྙམ་པའི་བསམ་པ་དྲག་པོ་ཡིས། ། ལུས་དང་སྲོག་ལ་མ་བལྟས་པར། ། འབད་པ་དྲག་པོ་བྱས་པ་ཡང༌། ། ཆུད་མ་ཟོས་ཤིང་དོན་ཡོད་ཅེས། །
དབུགས་ཕྱིན་ཐོབ་ཅིང་དགའ་བར་བྱུང༌། ། བླ་མ་དམ་པའི་གདུང་རྒྱུད་ཀྱང༌། ། མི་འཆད་སྲིད་དམ་སྙམ་པ་སྐྱེས། ། ཁྱོད་ཀྱིས་ཐུགས་ལ་ཤིན་ཏུ་བཏགས། ། ད་རུང་ཤིན་ཏུ་ཐུགས་ལ་ཐོགས། ། རྐང་གཉིས་གཙོ་བོའི་རྗེས་འབྲངས་པའི། ། རྒྱལ་སྲས་བརྟུལ་ཞུགས་སྤྱོད་རྣམས་ཀྱིས། ། ཐུབ་པའི་བསྟན་པ་རིན་པོ་ཆེ། ། ཉེས་ཚོགས་སྐྱོན་དང་བྲལ་བ་འདི། ། དར་ཞིང་རྒྱས་པ་ཉིད་དུ་ཤོག །
འགྲོ་བ་ཀུན་གྱི་སྐྱབས་གཅིག་པུ། ། འདི་ལས་སྐྱོབ་པ་གཞན་མེད་པས། ། སྐྱོབ་པར་བྱེད་པའི་དམ་ཆོས་འདིས། ། འགྲོ་ཀུན་རྣམ་པར་གྲོལ་བར་ཤོག ། བདག་འཛིན་རྟོག་པའི་དབང་སོང་ཞིང༌། ། འཇིག་རྟེན་ཆོས་ཀྱིས་ཡིད་དཀྲུགས་པའི། ། ལྟ་སྒོམ་སྤྱོད་པ་ལོག་པ་རྣམས། ། རྒྱུན་ཆད་གྱུར་ཅིག་མི་འབྱུང་ཤོག ། གསང་གཏམ་ཆེན་པོ་ཐུགས་ཀྱི་ཉིང་ཁུ་ཞེས་བྱ་བ་རྫོགས་སོ།། །། ༢༡༡༽
༄། །མདོ་སྔགས་ཉམས་ལེན་གྱི་ཉིང་ཁུ་ཕྱག་ཆེན་ལྔ་ལྡན་གྱི་ཁྲིད་སྙིང་བསྡུས།། བླ་མ་དམ་པ་རྣམས་ལ་ཕྱག་འཚལ་ལོ། ། སྤྱིར་རྫོགས་པའི་སངས་རྒྱས་ཐོབ་པར་བྱེད་པའི་རྒྱུ་ངེས་པ་བྱང་ཆུབ་ཀྱི་སེམས་ཡིན་པས། དུས་དང་རྣམ་པ་ཐམས་ཅད་དང༌། རླབས་པོ་ཆེའི་དགེ་བའི་རྩ་བ་བྱེད་པ་དང༌། ཉམས་ལེན་གནད་དུ་བསྣུན་པའི་དུས་དང་བསྒོམས་པའི་ཐུན་འགོ་ལ། སེམས་བསྐྱེད་པའི་དམ་བཅའ་འདི་ལྟར་བྱ་སྟེ། མ་ནམ་མཁའ་དང་མཉམ་པའི་སེམས་ཅན་ཐམས་ཅད་བདེ་བ་དང་ལྡན། སྡུག་བསྔལ་དང་བྲལ། བླ་ན་མེད་པ་ཡང་དག་པར་རྫོགས་པའི་བྱང་ཆུབ་རིན་པོ་ཆེ་ཐོབ་པར་བྱ།
དེའི་ཆེད་དུ་སངས་མ་རྒྱས་ཀྱི་བར་དུ་ལུས་ངག་ཡིད་གསུམ་དགེ་བ་ལ་བཀོལ། མ་ཤིའི་བར་དུ་ལུས་ངག་ཡིད་གསུམ་དགེ་བ་ལ་བཀོལ། དུས་དེ་རིང་ནས་བཟུང་ནས་ཉི་མ་སང་ད་ཙམ་གྱི་བར་དུ་ལུས་ངག་ཡིད་གསུམ་དགེ་བ་ལ་བཀོལ་སྙམ་དུ་བསམས་ལ། རང་གི་ལུས་ཡི་དམ་གྱི་ལྷར་བསྒོམ། མེད་ན་ངའི་ཡི་དམ་གྱི་ལྷ། ཇོ་བོ་ཐུགས་རྗེ་ཆེན་པོ་རྗེ་བཙུན་སྤྱན་རས་གཟིགས་དབང་ཕྱུག་གང་ཡང་རུང་བ་ཞིག་ཏུ་བསྒོམ། བླ་མ་དམ་པ་ཐུགས་ཀར་བསྒོམ། ནམ་འཆི་བའི་དུས་སུ་ནི་སྤྱི་བོར་བསྒོམ་པ་ཡིན་གསུངས། དེ་ནས་རང་གི་རིག་པ་རིག་རིག་ཏུར་ཏུར་པོ་འདི་ལ་བལྟས་ལ། བལྟས་པའི་དུས་སུ་གང་ཡང་མ་མཐོང་བ་དེ་ཁོ་ན་ཉིད་མཐོང་བའོ་ཞེས་པས།
དེའི་ངང་ལ་ཅི་ཡང་ཡིད་ལ་མི་བྱེད་པར་བཞག རྣམ་པར་རྟོག་པ་མཐོ་དམན་གྱིས་སེམས་རྣམ་པར་གཡེངས་ན། འགྲོ་འཆག་ཉལ་འདུག་གམ། སྤྱོད་ལམ་བསྒྱུར་ནས་བསྒོམས་པས་རྒྱུན་ཆད་མེད་པའི་དགེ་སྦྱོར། རྣམ་རྟོག་མེད་པའི་ངོ་བོ། ལྷུན་གྱིས་གྲུབ་པའི་རང་བཞིན་དུ་འོང་བ་ཡིན་པས། དེ་རྒྱུན་ཆད་མེད་པར་བསྐྱང༌། དགེ་བའི་རྩ་བ་བྱས་པའི་རྗེས་སམ། ཐུགས་དམ་ལ་མཉམ་པར་བཞག་པའི་རྗེས་ལ། སྐབས་སྐབས་སུ་བདག་དང་སེམས་ཅན་ཐམས་ཅད་ཀྱིས་དུས་གསུམ་དུ་བསགས་ཤིང་ཡོད་པའི་དགེ་བའི་རྩ་བ་དྲན་པར་བྱས།
བདག་དང་སེམས་ཅན་ཐམས་ཅད་ཀྱི་དུས་གསུམ་དུ་བསགས་ཤིང་ཡོད་པའི་དགེ་བའི་རྩ་བ་འདིས། བདག་དང་སེམས་ཅན་ཐམས་ཅད་མྱུར་དུ་བླ་ན་མེད་པར་ཡང་དག་པར་རྫོགས་པའི་བྱང་ཆུབ་རིན་པོ་ཆེ་ཐོབ་པར་གྱུར་ཅིག་ཅེས། དགེ་བའི་རྩ་བ་བསྔོ་བར་བྱའོ། ། དུས་རྒྱུན་ཆད་མེད་པར་ཚུལ་དེ་ལྟར་ཉམས་སུ་བླང་ཞིང༌། བསྙེན་གནས་ཀྱི་སྡོམ་པ་རིན་པོ་ཆེ་བསྲུང་བ་དང༌། རྩ་བ་བཞི་ལས་གང་ཐུབ་ཐུབ་ཀྱི་དགེ་བསྙེན་གྱི་སྡོམ་པ་སྲུང་བ་གལ་ཆེ་སྟེ། དེ་ལྟར་ཡང་བཅོམ་ལྡན་འདས་ཀྱིས། ཁྲིམས་གཅིག་ཙམ་ཡང་མི་བསྲུང་ན་ངའི་འཁོར་དུ་མ་གཏོགས་སོ། ། ཞེས་གསུངས་པས་སྟོན་པའི་འཁོར་དུ་མ་གཏོགས་ན་བྱས་པ་ཐམས་ཅད་དོན་མེད་པར་ཤེས་པར་བྱས་ནས། ཚུལ་ཁྲིམས་བསྲུང་བ་ལ་འབད་པར་བྱའོ། །
རྫོགས་སོ།། །། ༢༡༢༽ ༄། །གང་དུ་བསྒོམ་པའི་ས་ཕྱོགས་སུ་ས་གཞི་བྱིན་གྱིས་རླབས་སྟངས།། ཡང་ཅིག་ཞུས་པའི་དོན་ལ། གནས་གང་དུ་སྡོད་པའི་ས་ཕྱོགས་དང༌། ། དེ་ལ་གནས་པའི་མི་རྣམས་དང༌། ། གཙོ་ཆེར་མི་མ་ཡིན་པ་ལ། ། བྱམས་དང་སྙིང་རྗེའི་གདུང་སེམས་བསྐྱེད། ། ཡང་དང་ཡང་དུ་ནན་ཏན་བྱ། ། སྙིང་ནས་རྒྱུད་ལ་སྐྱེས་ཙམ་ན། །
བེམ་པོ་ས་རྡོ་ཤིང་ལ་སོགས། ། ཕན་པ་རྒྱ་ཆེན་བསྐྱེད་པ་དེ། ། སྐྱེས་བུ་དམ་པའི་ཐུགས་ལ་ཞོག ། ཚད་དུ་སྐྱོལ་བའི་དུས་ཚོད་དུ། ། གནས་དེས་གཙོ་བོ་བྱས་པ་ཡི། ། ས་ཕྱོགས་ཡུལ་ཁམས་ཐམས་ཅད་དག ། ཇོ་བོ་ཐུགས་རྗེ་ཆེན་པོར་བསྒོམ། ། དེ་ན་གནས་པ་ཐམས་ཅད་དང༌། ། སེམས་ཅན་མ་ལུས་ཐམས་ཅད་ལ། ། བྱམས་དང་སྙིང་རྗེ་བྱང་ཆུབ་སེམས། །
ནན་ཏན་ཆེན་པོས་ཡང་ཡང་བསྒོམ། ། ས་གཞི་རྡོ་རྗེ་གདན་དུ་མོས། ། དེ་ན་གནས་པའི་མ་རྒན་གྱི། ། ཕན་དང་བདེ་བའི་དོན་ཆེད་དུ། ། བསམ་ཞིང་དགེ་རྩ་ཡང་ཡང་བསྔོ། ། འདི་ཡིས་བསླུ་བ་མེད་དོ་ཞེས། ། བླ་མ་སངས་རྒྱས་ཉིད་ཀྱིས་གསུངས། ། རང་ལ་ཉམས་སུ་མྱོང་བ་ཡོད། ། སྐྱེས་ཆེན་ཁྱེད་ཀྱིས་ཉམས་སུ་ལོངས། ། འཕགས་པ་བདག་ཉིད་ཆེན་པོ་དང༌། །
སྔོན་གྱི་བྱང་ཆུབ་སེམས་དཔའ་རྣམས། ། གང་དུ་སྡོད་པའི་ས་ཕྱོགས་སུ། ། ས་གཞི་བྱིན་གྱིས་རློབ་པ་དང༌། ། གནས་ཁང་ཚར་བའི་དུས་ཀྱི་ཚེ། ། བཀྲ་ཤིས་བདེ་ལེགས་འབྱུང་བའི་ཕྱིར། ། དཀོན་མཆོག་གསུམ་ལ་མཆོད་པ་དང༌། ། དགེ་འདུན་ཚོགས་ལ་བསྙེན་བཀུར་དང༌། ། འབྱུང་པོ་ཀུན་ལ་གཏོར་མ་དང༌། ། སྨོན་ལམ་རྒྱ་ཆེན་ཡང་ཡང་གདབ། ། གོང་མ་རྣམས་ཀྱི་སྲོལ་བཀའ་གདའ། །
ཉམས་སུ་བླངས་ན་བྱིན་རླབས་འབྱུང༌། ། དེ་ཡང་ཐུགས་ལ་བཞག་པར་བྱ།། །། ༢༡༣༽ ༄། །མི་མཇེད་ཞིང་གི་ཁྱད་ཆོས་བསྟན་པ་རྣམ་པར་སྒྲ་བསྒྲགས་ཞེས་པ།། ཨོཾ་སྭསྟི། རྣམ་པར་སྒྲ་བསྒྲགས་སྲིད་པ་གསུམ་དུ་བསྒྲགས། ། བསྔགས་པའི་ཕྲེང་བ་འཇིག་རྟེན་ཀུན་ཏུ་རྒྱུ། ། བདག་གིས་སེམས་ཅན་མཆོག་རྣམས་ཞིང་མཐོང་ན། ། དེ་དག་ཀུན་ཀྱང་ཁྱོད་ཀྱི་ཡོན་ཏན་གསུང༌། ། འདི་ན་ཡོངས་སུ་དག་པའི་ཞིང་མཆིས་ཏེ། །
དྲི་མ་མ་མཆིས་ངན་སོང་གསུམ་སྤངས་པ། ། དེ་འདྲའི་ཞིང་རྣམས་དེ་དག་ཀུན་སྤངས་ནས། ། ཁྱོད་ཀྱི་ཐུགས་རྗེས་ངན་སོང་ཡོངས་སུ་བཟུང༌། ། འཇིག་རྟེན་མགོན་ཁྱོད་ཡེ་ཤེས་དམན་མ་མཆིས། ། མ་ལུས་བདེ་བར་གཤེགས་དང་ཁྱོད་དང་མཚུངས། ། ཤིན་ཏུ་རྣམ་དག་བསམ་པ་སྔོན་མཛད་པ། ། འདི་འདྲ་བ་ཡི་ཞིང་འདི་ཁྱོད་ཀྱིས་བཟུང༌། ། ཚུལ་ཁྲིམས་ཐམས་ཅད་རྣམ་དག་འདོད་སྤངས་ནས། ། གང་ཞིག་བསྐལ་པར་གཞན་ན་སྤྱོད་པ་བས། ། སུ་དག་བྱམས་པའི་སེམས་ཀྱིས་ཤིན་ཏུ་འདིར། །
སྐད་ཅིག་སྤྱོད་ནའང་འདི་ནི་ཁྱད་པར་འཕགས། ། ལུས་དང་ངག་དང་འོན་ཏེ་ཡིད་ཀྱིས་ཀྱང༌། ། གང་ལ་ཉེས་བགྱིས་རྣམ་པ་གསུམ་མཆིས་ཏེ། ། ངན་སོང་གསུམ་དུ་མྱོང་བ་གང་འགྱུར་བ། ། དེ་ནི་ཚེ་འདི་ཉིད་ལ་འབྱང་བར་འགྱུར། ། བྱང་ཆུབ་སེམས་དཔའ་འདི་ན་གང་མཆིས་པ། ། དེ་དག་རྟག་ཏུ་གདུང་བར་མི་བགྱི་སྟེ། ། དེ་ཡི་ལས་གང་ལོག་ལྟུང་མཆི་བ་ཡང༌། ། དེ་དག་འདིར་ནི་ཀླད་པ་ན་བས་འབྱང༌། ། འདི་ན་བྱང་ཆུབ་སེམས་དཔའ་སྐྱེ་མེད་གནས། །
དམ་པའི་ཆོས་སྲུང་ཆོས་མཆོག་འཛིན་པ་རྣམས། ། དེ་དག་འདི་ལས་ཕྱིན་ཆད་ནམ་དུ་ཡང༌། ། དྲན་པ་མི་འཁྲུགས་བློ་ཡང་ཉམས་མི་འགྱུར། ། གང་ཞིག་བདུད་ཀྱིས་བཅིངས་པ་གཅོད་པ་དང༌། ། དེ་བཞིན་ཉོན་མོངས་ལས་བཅས་སྦྱང་འཚལ་བ། ། དེ་ནི་ཞིང་འདིར་དམ་པའི་ཆོས་ཉིད་སྲུང༌། ། འདི་ལ་ཡེ་ཤེས་ལྡན་པའི་མཆོག་ཏུ་འགྱུར། ། གང་ཞིག་བསྐལ་པ་བྱེ་བར་ཞིང་གཞན་དུ། ། སེམས་ལྡན་དམ་ཆོས་འཛིན་པར་འགྱུར་བ་བས། ། སུ་དག་སྔ་དྲོ་ཞིག་ཙམ་མི་མཇེད་དུ། །
འདི་ནི་དེ་བས་མཆོག་ཏུ་མཁས་པས་དགོངས།། །། ༢༡༤༽ ༄། །ཆོས་བཞི་ལྡན་ན་བྱང་ཆུབ་སེམས་དཔའ་ཆེན་པོའི་འཁོར་གྱི་ནང་དུ་འགྲོ་བ།། ཆོས་བཞི་དང་ལྡན་ན་བྱང་ཆུབ་སེམས་དཔའ་ཆེན་པོ་རྣམས་འཁོར་གྱི་ནང་དུ་འགྲོ་སྟེ། བཞི་གང་ཞེ་ན། ཆོས་འདོད་པའི་ཕྱིར་ཏེ་ཀླན་ཀ་ཚོལ་བའི་བསམ་པས་མ་ཡིན་པ་དང༌། རི་མོ་བཅས་པའི་ཕྱིར་ཏེ་ང་རྒྱལ་དང་ཁེངས་པས་མ་ཡིན་པ་དང༌། དགེ་བ་གང་ཡིན་ཚོལ་བའི་ཕྱིར་ཏེ། བདག་སྤྱོམས་ ངོམ་པ་ པས་མ་ཡིན་པ་དང༌། སེམས་ཅན་རྣམས་དགེ་བའི་རྩ་བ་ལ་གཟུད་པའི་ཕྱིར་ཏེ།
རྙེད་པ་དང་བཀུར་བསྟི་དང༌། ཚིགས་སུ་བཅད་པའི་ཕྱིར་མ་ཡིན་ཏེ། བཞི་པོ་འདི་དག་གོ། །། ༢༡༥༽ ༄། །ལུང་མ་བསྟན་དགེ་རྩར་བསྒྱུར་བ་ཡེ་ཤེས་སྒྲོན་མེ་བགྲེས་མོའི་ཞུ་ཆོས།། འདས་དང་མ་བྱོན་ད་ལྟར་དང༌། ། ཕྱོགས་བཅུ་དུས་གསུམ་བཞུགས་པ་ཡི། ། རྒྱལ་བ་རྣམས་ཀྱི་སྐུ་གཅིག་པུ། ། མགོན་པོ་རིན་ཆེན་ཞབས་ལ་འདུད། ། སྐྱེས་ཆེན་དེ་ཡི་ཞལ་སྔ་ནས། །
ཇི་ལྟར་བཀའ་བསྩལ་གསུང་སྒྲོས་འདི། ། ངག་ཏུ་བརྗོད་པ་མ་ནུས་ཀྱང༌། ། འགྲོ་ལ་ཕན་ཕྱིར་ད་བཤད་དོ། ། ཐུབ་པ་རྣམས་ཀྱི་དམ་པའི་ཆོས། ། འཁོར་ལོར་གསུངས་པ་གང་ཡིན་འདིས། ། འཕར་འབུབ་ཆེན་པོ་བསྐྱེད་པ་ཡིན། ། དེ་ལ་སྡང་ན་ཐར་མི་འགྱུར། ། བྱམས་ཤིང་གུས་པར་གྱུར་པ་ཡིས། ། ཉམས་སུ་བླངས་ན་གྲོལ་གྱུར་གསུངས། ། རྗེ་བཙུན་རྩ་བའི་རྒྱུད་ཆེན་ལས། །
ཐུབ་པ་ཆེན་པོ་ཆོས་ཀྱི་རྗེས། ། ཙན་དན་མེ་དང་བསིལ་བའི་ཚལ། ། ཚ་དང་གྲང་བར་འགྱུར་བའི་ཕྱིར། ། འཇིག་རྟེན་གསུམ་མགོན་རིན་པོ་ཆེས། ། གསུངས་པར་གྱུར་པའི་གདམས་ངག་དེ། ། རྡོ་རྗེ་འཆང་ཆེན་བླ་མ་ཡི། ། བྱིན་གྱིས་རླབས་ཀྱིས་དུས་འདིར་དྲན། ། དགོས་དུས་སླེབས་པ་ངོ་མཚར་ཆེ། ། ཐུབ་པ་ཆེན་པོ་བླ་མ་དམ་པ་དེའི་བཀའ་བསྩལ་འདི་ལས། དགེ་བ་དང༌།
མི་དགེ་བ་དང༌། ལུང་དུ་མ་བསྟན་པ་དང་རྣམ་པ་གསུམ། ལག་མཐིལ་དུ་སྐྱུ་རུ་ར་བཞག་པ་བཞིན་དུ་གོ་ཞིང་མཐོང་བས། ཐུབ་པའི་གསུང་རབ་ཐམས་ཅད་དང༌། ཤེས་བྱའི་དཀྱིལ་འཁོར་ཐམས་ཅད་ལ་ཆགས་པ་དང་ཐོགས་པ་མེད་པའི་ཤེས་པའམ། ཡེ་ཤེས་ཀྱི་སྣང་བ་འཇུག་སྟེ། དེ་ལ་ལུས་ངག་ཡིད་གསུམ་གྱི་ལས། རྒྱལ་བའི་ཡུམ་རྒྱས་པ་ནས་ལུང་དུ་མ་བསྟན་པར་གསུངས་པས། སེམས་ཀྱི་ལས་བགྲེས་མོས་ཇི་ལྟར་མཐོང་བ་དེ་ལ་འདི་ནི་འདྲེ་ཡིན་ནོ། ། བདུད་ཡིན་ནོ་སྙམ་ནས་ཞེ་སྡང་གི་རྗེས་སུ་འབྲངས་ནས།
ལུས་ཀྱིས་བརྡུང་བ་དང༌། ངག་གིས་ངན་པར་སྨྲ་བ་རྣམས་ཀྱིས། ཚེ་འདིའམ་ཕྱི་མའམ་ལན་གྲངས་གཞན་དུ་མཐོང་ཆོས་སམ། སྐྱེས་ནས་མྱོང་འགྱུར་རམ། ལན་གྲངས་གཞན་ལ་མྱོང་བའི་ལས་ཀྱི་རྣམ་པར་སྨིན་པ་འབྱུང་བ་མ་ལགས་སམ། གཞན་ཡང་ཚུལ་དེ་དང་འདྲ་བར་འདོད་ཆགས་དང༌། གཏི་མུག་ལས་ཀྱང་ཤེས་པར་བྱའོ། ། ཡང་འདི་ནི་ལྷ་དངོས་ཡིན། ང་གྲུབ་ཐོབ་ཡིན་སྙམ་ནས་ཆགས་སྡང་རྨོངས་པ་གསུམ་གྱི་ལས་གསོག་པ་ཡང་ལས་འདྲེན་མ ་སྣ་ཚོགས། གཏི་མུག་གིས་དབང་བྱས་པ་རྣམ་པ་སྣ་ཚོགས་སུ་འབྱུང་བར་འཇིག་རྟེན་གསུམ་གྱི་མགོན་པོ་དཔལ་ལྡན་ཕག་མོ་གྲུ་པས་བཞེད།
ཆོས་འདི་ལ་སྟོན་པའི་བཀའ་དང༌། རང་གི་ཉམས་མྱོང་ཚད་མར་གྱུར་པས་མོས་གུས་ཆེན་པོ་སྐྱེ་བར་གདའ། རང་གཞན་ཐམས་ཅད་ཀྱི་མི་ཤེས་པའི་མུན་ནག འཁོར་བའི་གཅོང་རོང་ཆེན་པོ་ལས་ཐར་བར་མཛད་པའི་བླ་མ་དམ་པ་དེ་དང་སྐད་ཅིག་ཀྱང་མི་འབྲལ་བར་གྱུར་ཅིག མཉེས་པ་ཐམས་ཅད་ཀྱིས་མཉེས་པར་བྱེད་པར་གྱུར་ཅིག སྐད་ཅིག་ཀྱང་མི་མཉེས་པ་བྱེད་པར་མི་གྱུར་ཅིག རང་ཉིད་མི་ཤེས་པ་མ་རིག་པའི་མུན་པའི་དབང་དུ་སོང་བ་གཞན་གྱི་ལམ་སྣ་ཁྲིད་པ་བྱེད་པར་འདོད་པ་ཁ་ཅིག་གིས་ལུས་ངག་ཡིད་གསུམ་གྱི་ལས་འདི་དང་འདྲ་བ་འགའ་ཞིག་ལ་བཟང་པོ་ཡིན་ནོ་སྙམ་དུ་བསམས་པས་བཟང་པོར་འགྱུར་བ་དང༌། ངན་པ་ཡིན་ནོ་སྙམ་དུ་བསམས་པས་ངན་པར་འགྱུར་བ་ལྟ་བུར་རྟོགས་ཏེ། ལུང་ཡང༌། རང་བཞིན་གཅིག་ཏུ་མ་ངེས་པས། །
གང་ལྟར་བརྟགས་པ་དེ་ལྟར་སྣང༌། ། ཞེས་པ་དང༌། རིག་པ་ཡང་སྣང་བ་རང་གི་སེམས་ཡིན་པའི་གཏན་ཚིགས་འགོད་མོད་ཀྱི། ཐམས་ཅད་མཁྱེན་པ་དེ་བཞིན་གཤེགས་པའི་སྟོབས་བཅུ། གནས་དང་གནས་མ་ཡིན་པ་མཁྱེན་པའི་ཡེ་ཤེས་ཀྱི་སྟོབས་ལ་གོ་བ་མ་རྙེད་པའི་ཕྱིར་དང༌།

རྟག་ཆད་གཉིས་ལ་སོགས་པ་ལོག་པར་ལྟ་བ་དེ་ཐམས་ཅད་ལ་བལྟ་མཁན་དེས་བཟང་པོ་དང་ལེགས་པ་འབའ་ཞིག་ཏུ་བལྟས་ཀྱང་ངན་པ་འབའ་ཞིག་ཏུ་འགྱུར་བའི་ཕྱིར་དང༌། དེ་ལྟར་གྱུར་ན་སངས་རྒྱས་འཇིག་རྟེན་དུ་བྱུང་བ་དོན་མེད་པར་འགྱུར་བའི་ཕྱིར་དང༌། བརྡའམ་དོན་ལ་ཤེད་མ་བྱེ་བའི་བྱིས་པ། ཉ་དང༌། ཕྱེ་ལེབ་གླང་ཆེན་མཁས་པར་འགྱུར་བའི་ཕྱིར། གླེན་པ་གཏི་མུག་ཅན་གྱི་ཚིག་ཚད་མར་མི་བྱ་ཞིང༌། ཚད་མར་གྱུར་པ་འགྲོ་ལ་ཕན་བཞེད་པ། སྟོན་པ་ཐམས་ཅད་མཁྱེན་པའི་གསུང་ཚད་མར་བྱ་སྟེ། ཡང་བླ་མ་དམ་པའི་གསུང་ཡུལ་དེ་ངེས་པར་དཀོན་མཆོག་གསུམ་ལ་སྐྱབས་སུ་སོང་བའི་སེམས་དེ་དང་དབྱེར་མེད་པར་འགྱུར་བ་དང༌། ཚུལ་ཁྲིམས་རིན་པོ་ཆེ་དང༌། བྱམས་སྙིང་རྗེ་བྱང་ཆུབ་ཀྱི་སེམས་དང༌།
ལྷ་བསྐྱེད་རྫོགས་རྣམ་པ་གཉིས། དོན་ལེགས་པར་རྟོགས་པའི་ཕྱག་རྒྱ་བཞི་དང༌། ལུས་ངག་ཡིད་རྣམ་པ་གསུམ་གྱི་ལས་དབྱེར་མེད་པར་གྱུར་པ་དེ་ཡི་འབྲས་བུ་རྣམ་པར་སྨིན་པ་ཅི་འདྲ་བའི་ལས་བྱས་པ། དེ་འདྲ་བའི་འབྲས་བུ་འབྱུང་ཞེས། བཅོམ་ལྡན་འདས་ཀྱིས་གསུངས་པས། དམ་ཚིག་ཉམས་པ་ཆེན་པོ་རྡོ་རྗེ་དམྱལ་བར་འགྲོ་བ་ལས་ལྡོག་པར་བྱ་བའི་ཐབས་དབང་བསྐུར་མང་པོ་བྱ་བ་དང༌། མཚན་ཉིད་དང་ལྡན་པའི་བླ་མ་དམ་པ་བཙལ་བ་དང༌། བསམ་གྱིས་མི་ཁྱབ་པའི་ཐབས་བཅོམ་ལྡན་འདས་ཀྱིས་གསུངས་པ་དེ་དག་ཐམས་ཅད་ཀྱང་རྣམ་པར་དཀར་བའི་ཆོས་སྐྱབས་སུ་འགྲོ་བ་ནས། ཕྱག་རྒྱ་རྣམ་པ་བཞི་ལ་བློ་ངེས་པར་བྱས་ནས་སྡིག་པ་དག་ནས་དངོས་གྲུབ་ཐོབ་པར་གསུངས་པ་ཡང༌། མཚམས་མེད་ལྔ་པོ་བྱེད་པ་དང༌། །
ཉིན་བཞིན་བྲམ་ཟེ་གསོད་པ་དང༌། ། སྲོག་ཆགས་བྱེ་བ་གསོད་ལྡན་པས། ། ཆོས་འདི་ལ་ནི་ཞུགས་གྱུར་ཅིང༌། ། བླ་མ་ལ་གུས་ཡོད་གྱུར་ན། ། འགྲུབ་འགྱུར་འདི་ལ་ཐེ་ཚོམ་མེད། ། བླ་མ་ལ་གུས་མེད་གྱུར་ན། ། བསྒྲུབས་ཀྱང་འགྲུབ་པར་མི་འགྱུར་རོ། ། ཞེས་གསུངས་པ་ཡིན་པས། རླབས་པོ་ཆེ་དེ་འདྲ་བ་ཡང་སྡིག་པ་འབྱང་ཞིང་དངོས་གྲུབ་ཐོབ་ན། གཞན་ལྟ་སྨོས་ཀྱང་ཅི་དགོས་པར་སངས་རྒྱས་བཅོམ་ལྡན་འདས་ཀྱིས་གསུངས།
ངེས་པར་དཀོན་མཆོག་གསུམ་ལ་སྐྱབས་སུ་སོང་བ་དང༌། སྐྱབས་སུ་སོང་བའི་དགོས་པ་སྡིག་པ་སྤོང་ཞིང་དགེ་བ་སྒྲུབ་པའི་ཚུལ་ཁྲིམས་དང༌། དགེ་བ་ཟབ་པ་དང་རྒྱ་ཆེ་བའི་བགྲོད་པ་གཅིག་པའི་བྱང་ཆུབ་ཀྱི་སེམས་བསྒོམས་པ་དང༌། བྱང་ཆུབ་ཀྱི་སེམས་དེ་ལས་བྱུང་བའི་ལྷ་བསྐྱེད་རྫོགས་རྣམ་པ་གཉིས་བསྒོམས་པས། ལུས་ངག་ཡིད་རྣམ་པ་གསུམ་དེའི་རང་བཞིན་དུ་འགྱུར་བ་ནི། བླ་མ་རིན་པོ་ཆེའི་ཐུགས་ཀྱི་དགོངས་པ་ཡིན་པས། ཁྱེད་འཇིག་རྟེན་གསུམ་གྱི་མགོན་པོ་དེའི་སྲས་ང་དང་ཡང་འབྲེལ་བར་གྱུར་པའི་སློབ་མ་རྣམས་ཀྱིས། ལུས་ངག་གི་ལས་དགེ་བ་དང་མི་དགེ་བར་ལུང་བསྟན་དུ་མ་བཏུབ་པ་མཐའ་དག་ཀྱང་དགེ་བའི་ལུས་ངག་ཡིད་གསུམ་ཐོག་མ་དང་བར་དང་ཐ་མར་དགེ་བ་རྒྱལ་བའི་དགོངས་པ་འབའ་ཞིག་ཏུ་བསྒྲུབ་པར་བྱའོ། ། དགེ་བ་འདི་ཡིས་སྐྱེ་བོ་ཀུན། ། བསོད་ནམས་ཡེ་ཤེས་ཚོགས་བསགས་ཏེ། །
བསོད་ནམས་ཡེ་ཤེས་ལས་བྱུང་བའི། ། དམ་པ་སྐུ་གཉིས་ཐོབ་པར་ཤོག ། བགྲེས་མོས་ཞུས་པའི་བསྟན་བཅོས་ལུང་མ་བསྟན་དགེ་བའི་རྩ་བར་བསྒྱུར་བ་གསེར་འགྱུར་གྱི་རྩི་ལྟ་བུའི་མན་ངག་གསལ་བྱེད་ཡེ་ཤེས་ཀྱི་སྒྲོན་མེ་རྫོགས་སོ།། །། ༢༡༦༽ ༄། །གཞན་མགོ་མ་བསྐོར་མི་བཟང་པོ་ཞེས་པའི་གསོལ་འདེབས་རིན་པོ་ཆེ།། བླ་མ་དཀོན་མཆོག་དཔང་པོར་བཞག ། མི་མང་པོ་ཞིག་གིས་མཚན་སྙན་བཏགས། ། རང་ཉིད་ཆོས་པར་ཞལ་གྱིས་བཞེས། ། གཞན་མགོ་མ་བསྐོར་མི་བཟང་པོ། ། དུས་གསུམ་སངས་རྒྱས་ཐམས་ཅད་ཀྱི། །
སྐུ་གསུང་ཐུགས་ཀྱི་ངོ་བོ་ཉིད། ། གདན་སར་བཞུགས་པའི་དགེ་འདུན་ལ། ། མོས་གུས་མ་ཆུང་མི་བཟང་པོ། ། སྟོན་པ་ཐུགས་རྗེ་ཆེན་པོའི་སྲས། ། རྣམ་བཞི་འཁོར་གྱི་ཚོགས་རྣམས་ཀུན། ། ཐུབ་པའི་བསྟན་པ་འཛིན་པ་ལ། ། ཉེ་རིང་མ་མཛད་མི་བཟང་པོ། ། ཁམས་གསུམ་སེམས་ཅན་ཐམས་ཅད་རྣམས། ། གཉེན་མཆོག་ཨ་མ་ཡིན་པ་ལ། ། བརྩེ་གདུང་ཕན་འདོགས་མི་བྱེད་པར། །
ཆགས་སྡང་མ་མཛད་མི་བཟང་པོ། ། རྗེ་རིན་པོ་ཆེ་ལ་གསོལ་བ་འདེབས། ། རྗེ་རིན་པོ་ཆེ་ལ་གསོལ་བ་འདེབས། ། ཡང་རྗེ་རིན་པོ་ཆེ་ལ་གསོལ་བ་འདེབས། ། གསོལ་བ་འདེབས་སོ་བྱིན་གྱིས་རློབས།། །། ༢༡༧༽ ༄། །གདམས་ཟབ་འདོད་འཇོའི་བང་མཛོད་ཡེ་ཤེས་ཚུལ་ཁྲིམས་ལ་གནང་བ།། ཨོཾ་སྭསྟི། ཉི་མ་སྤྲིན་བྲལ་གཟའ་ལས་ཐར་བ་བཞིན། ། ཉེས་ཚོགས་འཁོར་བའི་སྐྱོན་ལས་རྣམ་གྲོལ་ཞིང༌། །
དཔག་མེད་ཡོན་ཏན་ཀུན་གྱི་གཏེར་གྱུར་པ། ། མཉམ་མེད་བླ་མ་དམ་པའི་ཞབས་ལ་འདུད། ། བཀྲ་ཤིས་པ་དང་བདེ་ལེགས་ཕུན་སུམ་ཚོགས་པས་ཕྱོགས་ཐམས་ཅད་ཁྱབ་པར་གྱུར་ཅིག ཁྱེད་ཀྱིས་ན་ནིང་དང་དོ་ཅིག་ཡང་དང་ཡང་དུ་ཆོས་ཅིག་བྲིས་ལ་བསྐུར་གསུང་བའི་ངོས་ནས། བུ་ཁྱེད་ང་ལ་ཞབས་འབྲིང་དང་ཞབས་ཏོག་ཀྱང་ཤིན་ཏུ་ཆེ། དད་པ་དང་གུས་པའི་ཤུགས་རྒྱ་ཆེན་པོ་ཡང་མངའ། ཁྱེད་རང་སྤུན་གྱི་ཇི་ཡོད་ངའི་ཕྱོགས་སུ་སོང་བས་བདག་ཏུ་འཛིན་པ་ཡང་ཡོད་མོད་ཀྱི། ཆུང་ཨ་མ་ལ་སྐྱེས་ནས་ད་ལྟ་ཕན་ཆད་དུ་གཅེས་ཕྲུག་འབའ་ཞིག་ཏུ་གྱུར་བས། སྐྱིད་སྡུག་གི་རོ་ཡང་མ་མྱོང༌། ན་སོ་ཤིན་ཏུ་གཞོན་ཞིང་ལང་ཚོ་དར་ལ་བབ་པས།
མཐོ་དམན་བདེ་སྡུག་གི་ཤེད་ཀྱང་མ་བྱེ། རྫས་དང་ཡོ་བྱད་སུ་ལ་ཡོད་ཀྱང་ཕྱུག་པོར་གྱུར་པ་འདི་ཁོ་ན་གོང་ན་མེད་པ་ཡིན་སྙམ་པའི་ལྟ་བ་ནི་ཡོད། འཇིག་རྟེན་ཕྱི་མ་ཕན་ཆད་ལ་སེམས་ཅན་དམྱལ་བ་དང༌། ཡི་དྭགས་དང༌། དུད་འགྲོ་དང༌། འཁོར་བ་གཏིང་མཐའ་མེད་པར་འཁྱམས་པའི་གོ་བ་ནི་སྟོར། ཐོས་པ་དང་བསམ་པ་དང་སྒོམ་པའི་ཤེས་རབ་ཀྱི་མིག་དང་ནི་བྲལ། ཡོངས་སུ་འཛིན་པའི་དགེ་བའི་བཤེས་གཉེན་མཚན་ཉིད་དང་ལྡན་པའི་བྱིན་རླབས་ནི་མ་ཞུགས། ཕྱོགས་གང་ནས་ལྟས་ཀྱང་ང་ཙམ་མེད་སྙམ་པའི་མི་ལ་ཆོས་ཀྱི་དགོས་པ་ཅི་ཡོད་སྙམ་པར་བྱུང་བས་ཡི་གེ་མ་བསྐུར་བ་ཡིན་ཏེ། འོན་ཀྱང་འདི་རྣམས་མ་ལེགས་པར་འདུག་སྙམ་དུ་དགོངས་ནས་འདི་ལྟར་ཉམས་སུ་བླང་བར་ཞུ་འཚལ།
དང་པོ་ཁོ་ནར་སྟན་བདེ་བའི་སྟེང་དུ་དཀྱིལ་མོ་ཀྲུང་ལ་སོགས་པ་བསམ་གཏན་གྱི་ཡན་ལག་གིས་གནས་པར་བྱས་ནས། གཉིད་དང་རྨུགས་པའི་དབང་དུ་མ་སོང་བར། རང་ཉིད་ཀྱང་འཆི། འཇིག་རྟེན་འདི་དང་ཕུན་སུམ་ཚོགས་པ་ཡང་མི་རྟག་ན། རང་གི་ལུས་དང་ལོངས་སྤྱོད་འདི་ལ་དགོས་པ་ཅི་ཡོད་པར་དྲན་ཞིང་གོམས་པར་བྱ། བསམ་པར་བྱ། ལུས་ལོངས་སྤྱོད་ཆུའི་ཆུ་བུར་དང་འདྲ་བར་གོ་ཞིང༌། མི་རྟག་པ་གཏད་མེད་དུ་ངེས་པའི་བསམ་པ་སྐྱེས་པའི་དུས་སུ། འོ་ན་ཚེ་ཕྱི་མ་ཅི་ཙུག་ཏུ་འོང་སྙམ་དུ་བསམ་པ་དེ་ལྟར་འོང་ན་རྒྱུ་འདི་ཡོད་ན་འདི་འབྱུང༌། འདི་མེད་ན་འདི་མི་འབྱུང་སྟེ།
རྒྱུ་ཞེ་སྡང་ཡོད་ན་འབྲས་བུ་དམྱལ་བ་འབྱུང༌། རྒྱུ་ཞེ་སྡང་མེད་ན་འབྲས་བུ་དམྱལ་བ་མི་འོང༌། དེ་དང་འདྲ་བར་འདོད་ཆགས་དང༌། གཏི་མུག་དང༌། ང་རྒྱལ་དང༌། ཕྲག་དོག་དང༌། ཉོན་མོངས་པ་དང༌། བཟང་ངན་གྱི་རྣམ་པར་རྟོག་པ་རྣམ་པ་སྣ་ཚོགས་རྒྱུ་ཐ་དད་པ་ལས། འབྲས་བུ་འགྲོ་བ་རིགས་དྲུག ལམ་རྒྱུད་ལྔ།
འཁོར་བ་ཁྲག་གི་རྒྱ་མཚོ་ཆེན་པོར་འཁྱམས་པ་ཡིན་ཏེ། དེ་ལྟར་ཡང༌། རྣམ་རྟོག་མ་རིག་ཆེན་པོ་སྟེ། ། འཁོར་བའི་རྒྱ་མཚོ་ལྟུང་བྱེད་ཡིན། ། ཞེས་པས་མངོན་ནོ། ། འོ་ན་རྒྱུ་ཉོན་མོངས་པ་དང་རྣམ་པར་རྟོག་པ་ལས། འབྲས་བུ་འཁོར་བ་ངན་སོང་གི་སྡུག་བསྔལ་ནི་འབྱུང་བར་ངེས་པས། རང་གི་བསམ་པ་ཉོན་མོངས་པ་དང་རྣམ་པར་རྟོག་པ་ལ་སྐྲག་པ་སྐྱེས་པའི་དུས་སུ། འཁོར་བ་རྒྱུ་དང་འབྲས་བུ་ལས་མངོན་པར་འབྱུང་བའི་སེམས་སྐྱེ། རང་ཉིད་གཅིག་པུ་ཞི་བདེ་འདོད་པའི་བློ་འབྱུང༌།
རང་ཉིད་འཁོར་བ་རྒྱུ་འབྲས་ལས་ཐར་ན་སུ་ཅི་འདྲ་ན་ཡང་འདྲ་སྙམ་པ་བྱུང་སྟེ། དེ་ཐེག་པ་དམན་པ་ཉན་ཐོས་དང༌། རང་སངས་རྒྱས་ཀྱི་སེམས་ཡིན་པས། དམྱལ་བར་འགྲོ་བ་སངས་རྒྱས་ལ། ། གཏན་དུ་གེགས་བྱེད་མ་ཡིན་ཏེ། ། ཉན་ཐོས་ས་ནི་གཏན་གྱི་གེགས། ། ཞེས་གསུངས་པས་མངོན་ནོ། ། རྫོགས་པའི་སངས་རྒྱས་དེ་ཐོབ་པའི་ལམ་ཕྱིན་ཅི་མ་ལོག་པ་བྱམས་པ་སྙིང་རྗེ་བྱང་ཆུབ་ཀྱི་སེམས་ཡིན་པས་ནན་ཏན་ཆེན་པོས་བསྒོམ། དེས་རང་གཞན་མཉམ་པའམ་རང་གཞན་བརྗེ་བར་ནུས་པའི་བསམ་པ་བྱུང་བའི་དུས་སུ། ལུས་ངག་ཡིད་གསུམ་གྱི་བྱ་བ་བྱེད་པ་མཐའ་དག་ཕ་རོལ་ཏུ་ཕྱིན་པ་དྲུག་ཏུ་འགྲོ་བས་ནན་ཏན་ཆེན་པོས་ཉམས་སུ་བླང་བར་བྱ་སྟེ།
དེ་ལྟར་ཡང༌། གསེར་འགྱུར་རྩི་ཡི་རྣམ་པ་མཆོག་ལྟ་བུ། ། མི་གཙང་ལུས་འདི་བསྒྱུར་ནས་རྒྱལ་བའི་སྐུ། ། རིན་ཆེན་རིན་ཐང་མེད་པར་བསྒྱུར་བས་ན། ། བྱང་ཆུབ་སེམས་ཞེས་བྱ་བ་ལེགས་བརྟན་བཟུང༌། ། ཞེས་པས་མངོན་ནོ། ། དེ་ལྟར་ཀུན་རྫོབ་བྱང་ཆུབ་ཀྱི་སེམས་རིན་པོ་ཆེ་དེ་སྐྱེས་ནས་བདག་མེད་རྣམ་པ་གཉིས་ཀྱི་དོན་སྟོང་པ་ཉིད་བསྒོམ་པར་བྱ། ཞེས་དམ་པའི་སྐྱེ་བོ་ཁ་ཅིག་གིས་ཟེར་ཏེ། ཚིག་ཙམ་གྱི་བདག་མེད་དང༌། སྟོང་པ་ཉིད་ཀྱི་བཤད་པ་མང་པོ་ལྟ་མེ་ལོང་གིས་ཀྱང་སྨྲ་ཤེས་ཏེ།
འདི་རྒྱུད་ལ་སྐྱེས་པའི་བླ་མ་ཞིག་དགོས་པ་ཡིན་ཏེ། དེ་ལྟར་ཡང༌། གཞན་གྱིས་བརྗོད་མིན་ལྷན་ཅིག་སྐྱེས། ། གང་དུ་ཡང་ནི་མི་རྙེད་དེ། ། བླ་མའི་དུས་མཐའ་བསྟེན་པ་དང༌། ། རང་གི་བསོད་ནམས་ལས་ཤེས་བྱ། ། ཞེས་པས། སངས་རྒྱས་བཅོམ་ལྡན་འདས་ནས། དུས་ད་ལྟ་ཕན་ཆད་ཚིག་དང་ཐ་སྙད་ཀྱིས་མ་བསླད། ཚོང་དུས་ཀྱི་འོ་མར་མ་སོང༌།
ཉམས་མྱོང་དང་མངོན་པར་རྟོགས་པ་རྒྱུན་མ་ཆད་པའི་བླ་མ་དམ་པ་ཞིག་ལ་མོས་གུས་བྱས་ནས། རང་བྱུང་གི་སྒོམ་རང་ཤར་དུ་སྐྱེ་ཞིང་རང་གྲོལ་དུ་གྲོལ་བར་འགྱུར་བ་ཡིན་ཏེ། དེ་ལྟར་ཡང༌། ཁྱོད་ནི་མཐོང་དང་དྲན་པ་ཙམ་གྱིས་ཀྱང༌། ། སྲིད་པའི་སྡུག་བསྔལ་མ་ལུས་གཅོད་པར་བྱེད། ། སྨན་པའི་རྒྱལ་པོ་ཁྱོད་ལ་ཕྱག་འཚལ་ལོ། ། ཞེས་པས་མངོན་ནོ། ། དེ་ཇི་ལྟར་ཉམས་སུ་བླང་ཞེ་ན། འཆི་བ་དང་མི་རྟག་པ་དང༌། ལས་རྒྱུ་དང་འབྲས་བུ་འཁོར་བའི་ཉེས་དམིགས་དང༌།
བྱམས་པ་སྙིང་རྗེ་བྱང་ཆུབ་ཀྱི་སེམས་གོང་དུ་བསྟན་པ་བཞིན་སྐྱེས་པའི་འཇིག་རྟེན་གྱི་གང་ཟག་དེས། གསང་སྔགས་ཀྱི་ལུགས་ཀྱིས། ལུས་ཡི་དམ་གྱི་ལྷ་བསྒོམ། སྤྱི་བོར་བླ་མ་དམ་པ་བསྒོམ། དེ་ནས་རང་གི་རིག་པ་རིག་རིག་པོ་ཏུར་ཏུར་པོ་འཁོར་བར་འཁྱམས་མཁན། སངས་རྒྱས་ཐོབ་མཁན། མི་བྱེད་དགུ་བྱེད། མི་བསམ་དགུ་བསམ་འདི་ལ་ཅེར་གྱིས་བལྟས་ལ། བལྟས་པ་ཙམ་དེ་ཉིད་ཀྱི་དུས་སུ་མཐོང་བ་སྤུའི་རྩེ་མོ་ཡང་མེད་པ་དེ་ཉིད་ཀྱི་ངང་ལ་བཟང་ངན་གྱི་རྣམ་པར་རྟོག་པ་ཅི་ཡང་ཡིད་ལ་མི་བྱེད་པར་གོམས་པར་བྱ་སྟེ། དེ་ཡུན་རིང་དུ་གོམས་པར་བྱས་པས།
ཉོན་མོངས་པ་དང་རྣམ་པར་རྟོག་པ་ཐམས་ཅད་ཆུ་ལ་ཆུ་བཞག་པ་དང༌། མར་ལ་མར་བཞག་པ་བཞིན་དུ་ཉེ་བར་ཞི་ཞིང་དམིགས་པ་མེད་པར་འགྱུར་ཏེ། དེ་ལྟར་ཡང༌། ཇི་ལྟར་ཆུ་ལ་ཆུ་བཞག་དང༌། ། ཇི་ལྟར་མར་ལ་མར་བཞག་བཞིན། ། རང་གིས་རང་གི་ཡེ་ཤེས་ནི། ། ལེགས་མཐོང་གང་ཡིན་འདིར་ཕྱག་ཡིན། ། ཞེས་པས། རང་བྱུང་གི་སྒོམ་རྒྱུན་ཆད་མེད་པར་འབྱུང་བ་མ་གཏོགས་པ། རང་བྱུང་གི་སྒོམ་དེ་ང་ལ་ཤོད་དང་བྱས་པས་དེ་བཤད་དུ་མི་བཏུབ་སྟེ།
འོན་ཀྱང་དམ་པ་རྣམས་ཀྱིས། སྐྱེ་བ་མེད་པ་དང་བདག་མེད་པ་དང༌། ཞི་དང་མ་སྐྱེས་པ་སྤྲོས་དང་བྲལ། ། སྟོང་པ་མཚན་མེད་སྨོན་པ་མེད། ། འགོག་པ་དོན་དམ་དབེན་པ་དང༌། ། འོད་གསལ་སེམས་ཉིད་ཕྱག་རྒྱ་ཆེ། ། སྣ་ཚོགས་མིང་དུ་བཏགས་ན་ཡང༌། ། སྨྲ་བསམ་བརྗོད་དུ་མེད་པའི་དོན། ། རྣལ་འབྱོར་རྣམས་ཀྱི་ཐུགས་ལ་གནས། ། ཚིག་གིས་བརྗོད་པར་ནུས་རེ་སྐན། །
གསང་སྔགས་རྡོ་རྗེ་ཐེག་པ་ཡི། ། དབང་གིས་སྨིན་པར་བྱེད་པ་ཡིན། ། བསྐྱེད་རྫོགས་གཉིས་ཀྱིས་གྲོལ་བ་ཡིན། ། བྱིན་རླབས་ལམ་ལ་གནས་པ་ཡིན། ། མོས་གུས་ཅན་གྱིས་གོ་བ་ཡིན། ། རྟོག་གེ་བ་ཡི་སྤྱོད་ཡུལ་མིན། ། རྒྱུས་མེད་སྨྲ་བ་ཁམ་པོ་ཆེ། ། ཁ་བཤད་མཁན་གྱིས་ག་ལ་ཤེས། ། རྒྱུ་མེད་འབྲས་བུ་ག་ལ་འབྱུང༌། ། ཕ་མེད་བུ་ཆུང་ག་ལ་སྐྱེ། །
བརྒྱུད་པ་མེད་པའི་རྡོལ་བོན་ཡང༌། ། སྨྲ་བཤད་མཁས་ཏེ་ཕན་པ་ཆུང༌། ། ང་པོ་ཆེ་ཡང་ཁྲེལ་བར་ཟད། ། བུ་ཚུར་བླ་མེད་གསང་སྔགས་ནི། ། དོན་གཅིག་ལ་ཡང་མ་རྨོངས་དང༌། ། ཐབས་མང་དཀའ་བ་མེད་པ་དང༌། ། དབང་པོ་རྣོན་པོའི་དབང་བྱས་ཕྱིར། ། སྔགས་ཀྱི་ཐེག་པ་ཁྱད་པར་འཕགས། ། མ་བྱུང་འབྱུང་བར་མི་འགྱུར་བ། ། བཅོམ་ལྡན་རྡོ་རྗེ་འཆང་གིས་གསུངས། །
སྟོན་པ་སངས་རྒྱས་ཚུན་ཆད་དང༌། ། སྐྱོན་མེད་བརྒྱུད་པ་མ་ཆད་པ། ། རྣལ་འབྱོར་དབང་ཕྱུག་མ་གཏོགས་པ། ། ལོག་ཤེས་རྫུན་གྱི་ཡང་ཟོང་ཅན། ། རང་གཞན་མགོ་སྐོར་བྱེད་པ་ལ། ། གཏན་གྱི་སྐྱབས་གནས་མ་རེ་བར། ། རྡོ་རྗེ་ཐེག་པའི་བརྗོད་བྱ་མཆོག ། རང་སེམས་ཕྱག་རྒྱ་ཆེན་པོ་སྒོམ། ། མོས་གུས་རྒྱུན་ཆད་མེད་པར་མཛོད། ། དད་དང་གུས་པའི་བསམ་པ་ཡིས། །
ཤཱཀྱའི་དགེ་སློང་ལྡོམ་བུ་དང༌། ། རང་ཉིད་ཉམས་སུ་བླང་བའི་ཕྱིར། ། ཡེ་ཤེས་ཚུལ་ཁྲིམས་ཉིད་ཀྱིས་ཞུས། ། དགེ་བས་བྱང་ཆུབ་མཆོག་ཐོབ་ཤོག ། རྒྱལ་བ་སྒོམ་གཞོན་གྱི་ནུ་བོས་ཞུས་པ་རྫོགས་སོ།། །། ༢༡༨༽ ༄། །སྤྲིན་ཆེན་པོའི་ཆར་འབེབས་ཀྱི་ཆོ་ག་བྱེད་ལུགས་དགེ་སློང་དར་མ་ཤེས་རབ་ཀྱི་ཞུ་ཆོས།། ཡོན་ཏན་རྒྱ་མཚོའི་བདག་པོ་ཀླུ་དབང་ཆོས་ཀྱི་རྗེ། ། སྐྱེས་མཆོག་བླ་མ་རྣམས་དང་ཡི་དམ་ལྷ་དང་ནི། ། བླ་མེད་དཀོན་མཆོག་རྒྱལ་བ་སྲས་དང་བཅས་པ་ལ། །
གུས་པས་ཕྱག་འཚལ་མཆོད་པ་རྒྱ་མཚོས་རྟག་ཏུ་མཆོད། ། གུས་ལྡན་སློབ་མས་དཔག་མེད་འགྲོ་བ་ལ། ། ཕན་པར་འདོད་པའི་ཡིད་ཀྱིས་བསྐུལ་གྱུར་པས། ། བླ་མ་དམ་པའི་གདམས་ངག་རིན་པོ་ཆེ། ། སྐྱེས་ཆེན་གསུང་བཞིན་བདག་གིས་ཅུང་ཟད་བྲི། ། ཐམས་ཅད་མཁྱེན་པ་ཆོས་ཀྱི་རྗེ། ། སྟོན་པ་བཅོམ་ལྡན་འདས་ཀྱི་བཀའ། ། ཕུན་སུམ་ཚོགས་པ་ལྔར་གྲུབ་པས། ། དེ་ལྟར་ཉམས་སུ་བླང་བར་བྱ། ། འཇིག་རྟེན་མགོན་པོས་གསུངས་པས་ན། །
བྱ་བའི་རིམ་པ་མདོར་བསྟན་བྱ། ། སྟོན་པ་སངས་རྒྱས་བཅོམ་ལྡན་འདས། ། ཚད་མེད་ཐུགས་རྗེ་མཆོག་མངའ་བ། ། ཡོན་ཏན་ཕྲིན་ལས་རྒྱ་མཚོ་ལས། ། ཆོས་ཀྱི་ཆར་པ་འབེབས་པའི་དཔལ། ། ཐུབ་པའི་དབང་པོས་གསུངས་པ་རྣམས། ། དབུས་སུ་བཅོམ་ལྡན་རྣམ་སྣང་མཛད། ། རིན་ཆེན་པདྨའི་རྒྱལ་པོ་དང༌། ། སེང་གེའི་ཁྲི་དང་ཉི་ཟླ་ལ། ། སངས་རྒྱས་རོལ་པས་རྣམ་པར་བཞུགས། །
རྒྱལ་བ་གཞན་དག་ཐམས་ཅད་ཀྱང༌། ། དེ་ལྟར་བཞུགས་པར་གྱུར་པ་ཡི། ། ཕྱག་འཚལ་དང་བཅས་མཚན་རྣམས་ནི། ། རིན་ཆེན་སོགས་ཀྱིས་ལེགས་པར་བྲི། ། རབ་གནས་ཆོ་ག་གཞུང་བཞིན་བྱ། ། དེ་འདྲའི་ཐང་ག་གང་ཡིན་པ། ། སེང་གེའི་ཁྲི་དང་པདྨ་ཡི། ། སྟེགས་བུའི་གདན་ལ་བཞུགས་པ་ནི། ། སྟོན་པ་ཕུན་སུམ་ཚོགས་པ་འོ། ། རི་དབང་ཀླུ་ཡི་དབང་པོའི་གནས། །
དགའ་བོ་ཉེར་དགའི་ཕོ་བྲང་ལྟར། ། ཕུན་སུམ་ཚོགས་པའི་གནས་མཆོག་ཏུ། ། ཆོ་ག་ཇི་ལྟར་གསུངས་བཞིན་བྱ། ། གནས་ཀྱི་རྣམ་བཞག་བསྟན་པ་འོ། ། སྟོན་པ་བཅོམ་ལྡན་འདས་ཀྱི་འཁོར། ། དགེ་སློང་དགེ་འདུན་ཐམས་ཅད་དང༌། ། བྱང་ཆུབ་སེམས་དཔའི་ཚོགས་རྣམས་དང༌། ། ཁྱད་པར་ཀླུ་ཡི་རྒྱལ་པོ་རྣམས། ། ས་བཅུ་ལ་སོགས་དག་ལ་གནས། ། འགྲོ་ལ་ཕན་པའི་ཐུགས་རྗེ་ཡིས། །
བསམ་བཞིན་སྲིད་པ་ཉེར་བླངས་པ། ། རྒྱལ་བའི་འཁོར་དུ་བཞུགས་པ་འོ། ། སྟོན་པ་བདག་ཉིད་ཆེན་པོའི་བཀའ། ། ཐོག་མ་བར་དང་མཐར་དགེ་བ། ། སྤྲིན་ཆེན་མདོ་སྡེ་རིན་པོ་ཆེ། ། རྒྱུན་ཆད་མེད་པར་བཀླག་པར་བྱ། ། རྫས་དང་བཀོད་པ་ཕུན་ཚོགས་པ། ། མི་ཟད་བདེ་བ་ཀུན་ལྡན་ཞིང༌། ། མུ་གེ་ལ་སོགས་སྡུག་བསྔལ་སྤོང༌། ། བླ་མེད་བྱང་ཆུབ་མཆོག་ཐོབ་པའི། །
མཆོད་པའི་སྤྲིན་ཕུང་མཐའ་ཡས་ཀྱིས། ། དུས་གསུམ་རྒྱལ་བ་རྒྱ་མཚོའི་ཚོགས། ། སྲས་དང་བཅས་པ་ཐམས་ཅད་ལ། ། གཞུང་འདིར་གསུངས་པའི་སྤྲིན་ཚོགས་ཀྱིས། ། ཉིན་མཚན་རྒྱུན་ཆད་མེད་པར་མཆོད། ། དད་པའི་སྟོབས་འཆང་བརྟུལ་ཞུགས་ཀྱིས། ། ཀློག་སྒོམ་བྱ་ཞིང་མཆོད་པས་མཆོད། ། རྟེན་གྱི་གང་ཟག་མཚན་ཉིད་ནི། ། ཆོས་སྨྲ་བ་ཞེས་བྱ་བ་སྟེ། ། ཚུལ་ཁྲིམས་རྣམ་པར་དག་པ་ཡིས། །
དགེ་སློང་ཡིན་པ་བླ་མས་གསུངས། ། རྣམ་དག་དགེ་སློང་མ་རྙེད་ན། ། གཞུང་འདིར་ཇི་ལྟར་གསུངས་པ་བཞིན། ། བསྙེན་གནས་གསོ་སྦྱོང་ལ་གནས་ཤིང༌། ། རྣམ་པར་དག་པའི་གང་ཟག་ཏུ། ། བསྒྲུབ་པར་བྱ་བ་ཉིད་དུ་གསུངས། ། བསྙེན་སྒྲུབ་ཚད་དུ་འཁྱོལ་བ་ཡིས། ། རང་ཉིད་བསྲུང་བ་བྱ་བ་དང༌། ། བྱམས་པ་ཆེན་པོའི་ཏིང་ངེ་འཛིན། ། རྒྱལ་བ་སྲས་དང་བཅས་པ་དང༌། །
ལྷ་དང་བཅས་པའི་འཇིག་རྟེན་གྱི། ། ཕན་དང་བདེ་བའི་སྲོག་གཅིག་པུ། ། འདི་ལ་གནས་ན་ཕན་བདེ་དང༌། ། ཇི་ལྟར་འདོད་པར་འབྱུང་འགྱུར་བ། ། རྒྱུད་འདི་ཉིད་དུ་བསྟན་པ་དང༌། ། བདེ་བ་མཆོག་ལ་གནས་པ་ཡི། ། བདེན་པའི་བྱིན་རླབས་འགྲུབ་པ་ཡང༌། ། རྒྱུད་འདིར་བཅོམ་ལྡན་འདས་ཀྱིས་གསུངས། ། རྒྱུ་དང་བྲལ་བའི་འབྲས་བུ་ཀུན། ། ཕུན་སུམ་ཚོགས་པར་འགྱུར་རོ་ཞེས། །
ཐུབ་པའི་དབང་པོས་མ་གསུངས་པས། ། རྒྱུ་མེད་འབྲས་བུ་མ་རེ་བར། ། བདག་ཉིད་ཕུན་སུམ་ཚོགས་པར་བྱ། ། འདི་འདྲ་རྣལ་འབྱོར་དབང་ཕྱུག་གིས། ། གཞུང་དུ་ཇི་ལྟར་གསུངས་པ་ཡི། ། བྱ་བའི་རིམ་པ་ཐམས་ཅད་དང༌། ། སྙིང་ནས་མཆོད་པའི་རིམ་པ་དང༌། ། གསོལ་བ་འདེབས་པའི་རིམ་པ་རྣམས། ། ནན་ཏན་ཆེན་པོ་ཀློག་སྒོམ་བྱ། ། ཐུབ་པའི་བཀའ་ལ་བསླུ་བ་མེད། །
དོན་གྱི་བསྡུས་དོན་འདི་ཉིད་ཡིན། ། མཚན་ཉིད་ལྡན་པའི་རྣལ་འབྱོར་པས། ། གཞུང་དུ་བསྟན་པ་བཞིན་དུ་བྱ། ། ཆོས་ཀྱི་མཁན་པོ་ཆོས་སྨྲ་བ། ། ཡི་གེ་ཀློག་ལ་མཁས་པ་རྣམས། ། ཇི་ལྟར་ཡོད་པ་ཐམས་ཅད་ཀུན། ། ཤར་གྱི་ཕྱོགས་སུ་ཁ་བལྟས་ནས། ། བྱམས་དང་སྙིང་རྗེ་བྱང་སེམས་ཀྱིས། ། རང་གཞུང་སྒྲུབ་ཐབས་ཇི་བཞིན་དུ། ། བསོད་ནམས་ཚོགས་ཀུན་རྫོགས་བྱས་ནས། །
དག་པ་གསུམ་སོགས་སྔགས་བརྗོད་པས། ། ཆོས་ཀུན་སྟོང་པ་ཉིད་དུ་བསྒོམ། ། དེ་ནས་ཕུན་ཚོགས་རྣམ་པ་ལྔ། ། སྐད་ཅིག་ཉིད་དུ་དེར་བསྒོམ་སྟེ། ། ཀླུ་ཡི་དབང་པོའི་གཞལ་མེད་ཁང༌། ། རིན་ཆེན་རྣམ་པ་སྣ་ཚོགས་ལས། ། གྲུབ་ཅིང་ཕུན་སུམ་ཚོགས་པ་དེར། ། དུས་གསུམ་རྒྱལ་བ་སྲས་བཅས་ལ། ། མཆོད་པའི་སྤྲིན་ཚོགས་བཤད་པ་ཡིས། ། མཆོད་པའི་ཀློག་སྒོམས་ཏིང་འཛིན་གྱིས། །
རྒྱུན་ཆད་མེད་པར་གསོལ་བ་གདབ། ། བྷ་རི་ཤ་ཡ་ས་མ་ཡ། ། ཨོཾ་དང་ཨཱཿཧཱུྃ་དགྱེས་པར་མཛོད། ། བླ་མའི་གསུང་གི་ལྡེ་མིག་གིས། ། སྟོན་པའི་གསུང་རབ་སྒོ་ཕྱེ་སྟེ། ། ཉམས་མྱོང་བདུད་རྩིའི་རོས་ཚིམ་པ། ། བྲིས་པས་བྱང་ཆུབ་མཆོག་ཐོབ་ཤོག ། སྤྲིན་གྱི་ཆེན་པོའི་ཆར་གྱི་ཆོ་ག་མོས་གུས་དང་ལྡན་པའི་སློབ་མ་ཤཱཀྱའི་སྲས་ཀྱི་དགེ་སློང་དར་མ་ཤེས་རབ་ཀྱིས་ཞུས་པ་རྫོགས་སོ།། །།
༢༡༩༽ ༄། །བྱམས་པ་ཆེན་པོའི་ཏིང་འཛིན་དབང་འགུག་ནས་ཆར་འབེབས་པ།།
ཨོཾ་སྭསྟི། ཁྱེད་རྣལ་འབྱོར་གྱི་དབང་ཕྱུག་ཆེན་པོ་རྣམས། ། བྱམས་པ་ཆེན་པོའི་ཏིང་འཛིན་གྱིས། ། ཀླུ་དབང་འཁོར་བཅས་ཀྱི་ཐུགས་མགུ་ནས། ། ཆར་པ་ཀུན་ཆེན་པོ་འབབ་པ་དེ། ། སྐྱེས་ཆེན་ཀུན་ཁྱེད་ཀྱི་དམ་ཚིག་ཡིན། ། བྱམས་ཆེན་གྱི་ཏིང་འཛིན་མ་ཤེས་ན། ། ཡུན་རིང་དུ་འབད་ཅིང་སྡུག་བསྔལ་ཡང༌། ། འབྲས་བུ་ཀུན་མི་འབྱུང་རྒྱུ་འབྲས་ཡིན། ། བྱམས་པའི་མི་མཐུན་ཕྱོགས་རྣམས་ཀུན། །
ཁྱེད་རྣལ་འབྱོར་པ་ལ་ཡོང་མི་མངའ། ། སྤྲིན་འདུས་ཤིང་འཐོར་བའི་རྟེན་འབྲེལ་གྱིས། ། བྱམས་ཆེན་གྱི་སྐུ་ཤུགས་མ་ཕྱུང་བས། ། སྲོག་གཅིག་པུ་འདི་ལ་ནན་ཏན་མཛོད། ། བདག་བླ་མར་གྱུར་པ་འདི་ཤིན་ཏུ་དགའ།། །། ༢༢༠༽ ༄། །བདག་གི་རྣམ་པར་ཐར་པ་མི་མཁས་པ་ལ་བཟོད་མི་གསོལ་བ།། གོང་མའི་རྣམ་ཐར་ཡིན་ཕྱིར་དང༌། ། སྟོན་པའི་གསུང་དང་མཐུན་ཕྱིར་དང༌། ། སློབ་མ་གཅེས་པར་འགྱུར་ཕྱིར་དང༌། །
བར་ཆད་སྤང་བར་བྱ་ཕྱིར་དང༌། ། ཚོགས་ཆེན་རྫོགས་པར་འགྱུར་ཕྱིར་དང༌། ། ཡ་རབས་བབས་དང་མཐུན་ཕྱིར་དང༌། ། ཕྱིས་ཀྱི་རེ་ལྟོས་སྤངས་ཕྱིར་དང༌། ། དཔག་མེད་དོན་ཆེན་སྒྲུབ་ཕྱིར་དང༌། ། རང་ཉིད་ངན་རྙོགས་མེད་པའི་ཕྱིར། ། དགོས་པའི་གནས་སུ་མེད་པ་དང༌། ། མི་དགོས་ཕྱོགས་སུ་ཡོད་པ་ཡི། ། བདག་གི་རྣམ་པར་ཐར་པ་ལ། ། མཁས་པ་རྣམས་ཀྱིས་ཐུགས་ཁྲེལ་མེད། །
མི་མཁས་པ་ལ་བཟོད་མི་གསོལ།། །། ༢༢༡༽ ༄། །སྐུ་ཚེ་རིང་བར་བཞུགས་པའི་བདུད་རྩིའི་གདམས་པ་དར་མ་ཤེས་རབ་ཀྱི་ཞུ་ཆོས། དཀོན་མཆོག་གསུམ་ལ་ཕྱག་འཚལ་ལོ། ། བདག་གི་བླ་མ་རིན་པོ་ཆེ། ། འཇིག་རྟེན་གསུམ་གྱི་གཉེན་གཅིག་པུ། ། ཐུབ་པའི་གདུང་རྒྱུད་འཛིན་པའི་སྲས། ། གྲགས་པའི་དབང་ཕྱུག་སྐྱེས་ཆེན་གྱི། ། དགེ་འདུན་ཚོགས་ཀྱི་དཀྱིལ་འཁོར་དུ། ། འགྲོ་བ་ཀུན་ལ་ཕན་པའི་ཕྱིར། །
བར་ཆད་བདུད་ཀྱིས་མི་ཚུགས་ཤིང༌། ། སྐུ་ཚེ་རིང་དུ་འཚོ་བ་དང༌། ། བླ་མེད་བྱང་ཆུབ་ཐོབ་པའི་ཕྱིར། ། ཁྱེད་ཀྱིས་ང་ཡི་རིམ་གྲོ་ཞིག ། བྱ་བ་ཤིན་ཏུ་རིགས་སོ་གསུངས། ། དགེ་འདུན་ཚོགས་རྣམས་ཐམས་ཅད་ཀྱིས། ། རིན་པོ་ཆེ་ལ་གསོལ་བཏབ་ནས། ། བདག་ཅག་ཀུན་གྱི་དོན་ཆེད་དུ། ། སྐུ་ཚེ་རིང་བར་བཞུགས་པ་དང༌། ། བར་ཆད་ཐམས་ཅད་མེད་པ་དང༌། །
བྱང་ཆུབ་ཐོབ་པར་འགྱུར་བའི་ཐབས། ། གསུངས་པར་གསོལ་བ་བཏབ་པ་ལས། ། སྟོན་པ་ཐམས་ཅད་མཁྱེན་པ་པོ། ། འཆི་མེད་བདུད་རྩིའི་བཅུད་འཛིན་པ། ། རྒྱལ་བ་སྐྱེ་འཇིག་བྲལ་བ་ལ། ། མ་ཕམ་རྒྱལ་ཚབ་ཆོས་ཀྱི་རྗེས། ། ཞུས་ཤིང་གསོལ་བ་བཏབ་པ་ལས། ། ལེགས་གསུང་བདུད་རྩི་བརྗོད་པ་ནི། ། ཁྱེད་ཀྱིས་ཉམས་སུ་ལོངས་ཞེས་གསུངས། ། བདུད་རྩི་བརྗོད་ཅེས་བརྗོད་པ་ནི། །
དོན་ལྔ་འདི་ཡིས་བསྟན་པ་སྟེ། ། རྒྱུན་མི་ཆད་པར་ཆོས་སྦྱིན་པ། ། ལྷ་དང་བཅས་པའི་འཇིག་རྟེན་གྱི། ། མི་ཟད་གཏེར་མཛོད་དམ་ཆོས་ཀྱིས། ། ཐུབ་པའི་བསྟན་པ་འཛིན་པ་དང༌། ། རྒྱུན་མི་ཆད་པར་འགྲོ་ཀུན་ལ། ། མི་འཇིགས་སྦྱིན་པ་སྦྱིན་བྱེད་པ། ། ཆད་པར་གཅོད་པའི་ཡུལ་རྣམས་སམ། ། མི་རིགས་བྱེད་པ་ཐམས་ཅད་ལ། ། བཟོད་ཅིང་མི་འཇིགས་སྦྱིན་པ་དང༌། །
རྒྱུན་མི་འཆད་པར་བྱམས་པ་དང༌། ། སྙིང་རྗེ་དགའ་བ་བཏང་སྙོམས་བསྒོམ། ། འགྲོ་ཀུན་དོན་དུ་གཉེར་བྱེད་པ། ། བདུད་རྩི་རྣམ་པ་གསུམ་དུ་བསྟན། ། རྒྱུན་མི་འཆད་པར་མཆོད་པའི་རྟེན། ། རྙིང་པ་ཞིག་རལ་འཆོས་པ་ཡིས། ། ཆོས་རྒྱལ་རྗེ་བློན་གོང་མ་རྣམས། ། མཐོན་པོར་སྐྱེས་ཤིང་བཞུགས་པས་བསྲུང༌། ། རྒྱུན་མི་འཆད་པར་སེམས་ཅན་ཀུན། ། བྱང་ཆུབ་སེམས་ལ་མོས་བྱས་པས། །
དཀོན་མཆོག་གདུང་རྒྱུན་མི་གཅོད་ཅིང༌། ། འཁོར་འདས་ཡོན་ཏན་རྒྱ་མཚོ་དང༌། ། འགྲོ་བའི་བདེ་སྐྱིད་ཀུན་འབྱུང་བ། ། ཤཱཀྱའི་རྒྱལ་པོས་གསུངས་པའི་ཚེ། ། དཔག་མེད་དོན་ཆེན་རབ་བསྒྲུབས་ནས། ། སྲས་ཀྱི་ཐུ་བོ་མ་ཕམ་པས། ། ཆོས་འདི་ཡོན་ཏན་རྒྱ་མཚོ་ཡི། ། བསྟོད་པས་མཆོད་ཅིང་བརྗོད་ནས་ཀྱང༌། ། མགོན་པོ་བདག་ཉིད་ཆེན་པོ་དེས། ། ཆོས་འདི་འཛིན་པའི་ས་ཕྱོགས་དེར། །
གནོད་པ་ཐམས་ཅད་ཞི་བ་དང༌། ། དམག་དང་ཆོམ་རྐུན་སྲིན་པོ་དང༌། ། མཁའ་འགྲོ་ལ་སོགས་གནོད་པ་ཀུན། ། ཐམས་ཅད་ཞི་བར་འགྱུར་བ་དང༌། ། ལོ་ཏོག་ནོར་འབྲུ་མེ་ཏོག་དང༌། ། འབྲས་བུ་ལ་སོགས་ཕུན་སུམ་ཚོགས། ། བདེ་བ་ཐམས་ཅད་འབྱུང་བར་ནི། ། མ་ཕམ་མགོན་པོས་ཞལ་གྱིས་བཞེས། ། ཁྱེད་ཀྱིས་འདི་ལ་ནན་ཏན་བགྱིས། ། གསུངས་ཤིང་ཕྱག་བཞེས་མཛད་པ་ཡིས། །
དགོངས་པ་གྲུབ་པར་བདག་གིས་མཐོང༌། ། སྒ་པ་དར་མ་ཤེས་རབ་ཀྱིས་ཞུས་པ་ཚིགས་སུ་བཅད་པ་རྫོགས་སོ།། །། ༢༢༢༽ ༄། །རི་ཁྲོད་ལོ་མ་གྱོན་པའི་སྒྲུབ་ཐབས་དགེ་བཤེས་སྟོད་ལུང་པར་གནང་བ།། མི་བཟད་འཁོར་བའི་ནད་ལས་སྒྲོལ་མཛད་ཅིང༌། ། འཁོར་འདས་གཉིས་ཀྱི་བདེ་ཆེན་རྒྱ་མཚོ་ཡིས། ། འགྲོ་བ་བྱང་ཆུབ་མཆོག་ལ་འགོད་མཛད་པ། ། དཔལ་ལྡན་ཕག་མོ་གྲུ་པའི་ཞབས་ལ་འདུད། ། རང་གཞན་འཇིགས་པ་ཆེན་པོས་ཉེན་པ་ལས། ། སྒྲོལ་བྱེད་དཔལ་ལྡན་རྗེ་བཙུན་རི་ཁྲོད་མ། །
ལྷ་མོ་མཆོག་ལ་སྐྱབས་སུ་སོང་གྱུར་ན། ། འཇིགས་པ་ཀུན་ལས་སྐྱོབ་ཕྱིར་ཅུང་ཟད་བྲི། ། སྤྱིར་ཐེག་པ་ཆེན་པོ་གསང་སྔགས་རྡོ་རྗེའི་ཐེག་པས། རང་གཞན་གྱི་དོན་བྱ་བར་འདོད་པའི་རྣལ་འབྱོར་པས། སྔགས་དང་ཕ་རོལ་ཏུ་ཕྱིན་པའི་ཐེག་པས་རྒྱུད་སྦྱངས་པ། དབང་དང་དམ་ཚིག་ལ་གནས་པས། ཇི་ལྟར་དབང་ཐོབ་པའི་ལྷ་ལ། བསྙེན་པ་དང༌། སྒྲུབ་པ་དང༌། སྒྲུབ་པ་ཆེན་པོ་གཞུང་ནས་འབྱུང་བ་བཞིན་དུ་བྱས་ནས།
ལས་ལ་སྦྱོར་བའི་ཚུལ་ལུགས་སྤྱི་དང་བྱེ་བྲག་གཉིས་སུ་ཤེས་པར་བྱ་སྟེ། དེ་ལ་སྤྱི་ནི། རང་གི་ལྷ་ཡི་དམ་ཕོ་རེང་ངམ་མོ་རེང་ཅིག་ལ་ཡང་སྐྱོན་དག་པ་དང༌། ཡོན་ཏན་ཐམས་ཅད་རྫོགས་པའི་ཕྲིན་ལས་མངའ་སྟེ། བྱང་ཆུབ་ཀྱི་ཐུགས་ཀྱིས་སྐྱོན་དག་ཅིང་ཡོན་ཏན་རྫོགས་པའི་ཕྱིར་རོ། ། བྱེ་བྲག་ནི་སྐྱོན་མི་འདྲ་བ་དག་པ་དང༌། ཡོན་ཏན་མི་འདྲ་བ་རྫོགས་པའི་ལྷ་མི་འདྲ་བ་ཐ་དད་པ་གསུངས་པས། ཆོམ་རྐུན་བཟློག་པ་འོད་ཟེར་ཅན། ། དགྲ་བོ་གསོད་པ་ནག་པོ་ཆེ། ། དུག་རྣམས་དུག་སེལ་མ་ཡིས་འཇོམས། །
མི་ངས་ མི་ནད་ གཅོད་པ་ཤ་ཝ་རི། ། གསང་སྔགས་ལས་རྣམས་གང་ཡིན་པ། ། རྣམ་གསུམ་བསྙེན་པས་འགྲུབ་པར་འགྱུར། ། བསྙེན་པ་དབང་ལ་རག་ལས་ཏེ། ། དབང་ཡང་བྱང་ཆུབ་སེམས་དང་ནི། ། སྐྱབས་གསུམ་ཚུལ་ཁྲིམས་དག་པ་ལས། ། ངེས་པར་འབྱུང་བར་ཤེས་པར་བྱ། ། འཕོང་གི་སློབ་དཔོན་མཁས་པ་ཡིས། ། མདའ་ཡི་རིག་པ་ཇི་བཞིན་དུ། ། གསང་སྔགས་གནད་ཀྱི་རིག་བྱེད་རྣམས། །
རྣལ་འབྱོར་པ་ཡིས་མི་འགྲུབ་མེད།། །། ༢༢༣༽ ༄། །རྗེ་བཙུན་མ་པརྞ་ཤ་ཝ་རིའི་གཟུངས་ཆོག་གི་ཕྱག་ལེན།། འདིར་ནི་བཅོམ་ལྡན་འདས་རི་ཁྲོད་མའི་ཆོ་ག་ཅུང་ཟད་བཤད་པར་བྱ་སྟེ། ཐེག་པ་ཆེན་པོ་གསང་སྔགས་རྒྱུད་སྡེ་རྣམ་པ་བཞི་མཐའ་དག་ཏུ་རྗེ་བཙུན་རི་ཁྲོད་མ་གསུངས་ལ། དེ་ཡང་གཙོ་བོ་གྱུར་པ་དགོས་པ་ནི། མི་ངས་ཆེན་པོ་དང༌། ཡམས་ནད་གཅོད་པར་གསུངས་པས། ངའི་ཉམས་ལེན་དཔག་ཏུ་མེད་པ་ཅིག་ཡོད་ཀྱང༌། གཟུངས་ཀྱི་ཆོ་ག་བུམ་པ་ལ་བརྟེན་པ་དང༌།
ཏིང་ངེ་འཛིན་འབའ་ཞིག་ལ་བརྟེན་པ་གཉིས་ལས། བུམ་པའི་ཆོ་ག་ནི། ལག་ལེན་བསྟན་པ་ལས་ཤེས་པར་བྱས་ལ། ཏིང་ངེ་འཛིན་འབའ་ཞིག་ནི། བཅོམ་ལྡན་འདས་ཀྱི་སྒྱུ་འཕྲུལ་དྲྭ་བའི་རྒྱུད་ལས། ཕ་ཡི་ཡེ་ཤེས་ལས་བསྒྲུབ་པ། ། རིག་པ་རི་ཁྲོད་ཤིང་ལོ་ཅན། ། ཞལ་རས་གསུམ་པ་སྤྱན་གསུམ་ཅན། ། ཞལ་རས་བཞད་ཅིང་ཁྲོ་དང་བཅས། ། རྒྱན་རྣམས་ཀུན་གྱིས་བརྒྱན་པ་སྟེ། །
ན་ཆུང་གཞོན་ནུ་ཕྱག་དྲུག་མ། ། གཡས་པའི་ཕྱག་ན་རྡོ་རྗེ་སྟེ། ། གཉིས་པ་ན་ནི་དགྲ་སྟྭ་ཉིད། ། གསུམ་པས་མདའ་ནི་རྣམ་པར་གསོར། ། གཡོན་པ་སྡིག་མཛུབ་ཞགས་པ་ཅན། ། གཉིས་པ་ཤིང་ལོའི་བམ་པོ་སྟེ། ། ཕྱག་གསུམ་པ་ན་གཞུ་ཉིད་དོ། ། ཐོར་ཚུགས་མེ་ཏོག་ཕྲེང་བས་བཅིངས། ། དེ་སྟེང་ཁ་དོག་ལྔ་པོ་དག ། རབ་ཏུ་འདྲེས་པའི་སངས་རྒྱས་བཞུགས། །
པདྨ་དཀར་པོའི་གདན་ལ་གནས། ། མདོག་སེར་འབར་བ་ཆེན་པོ་སྟེ། ། དཀྱིལ་འཁོར་དམར་པོ་འབར་དང་བཅས། ། ཁྲོ་བའི་སྤྲིན་འཕྲོ་སྡུད་མཛད་ཅིང༌། ། གདོན་གང་སྐྱེ་དགུའི་ནང་གནས་པ། ། དེ་དག་ཁྲོ་བོའི་མེས་ཀྱང་བསྲེག ། ཕྱིར་ཡང་བསྲེགས་ལ་སངས་རྒྱས་ཀྱི། ། ཁ་དོག་བདུད་རྩིའི་ཆར་འབེབས་མཛད། ། དེ་འདྲ་རྣལ་འབྱོར་གྱིས་བསྒོམ་ན། ། མི་ངས་ཐམས་ཅད་ཞི་བར་འགྱུར། །
རིགས་སྔགས་ནི། ཨོཾ་པི་ཤ་ཙི་པརྞ་ཤ་བ་ནི། སརྦ་མ་རི་པྲ་ཤ་མ་ནི་ཧཱུྃ། དེ་ནས་རིགས་སྔགས་ཆེ་གསུངས་པས། ། སངས་རྒྱས་ཞིང་རྣམས་རབ་ཏུ་གཡོས། ། གནོད་བྱེད་ནད་མགོ་སྲིན་པོ་དང༌། ། སྡང་བ་རྣམས་ཀྱིས་སེམས་ཀྱང་ཟགས། ། ཡམ་ཤིང་འོ་མ་ཅན་དང་ཏིལ། ། འོ་མ་དུར་བས་ཞི་བར་འགྱུར། ། ནམ་མཁའ་ཀུན་ནས་རིགས་སྔགས་ཀྱི། །
རྒྱལ་མོ་ལེགས་པར་བཀང་ནས་སུ། ། བདུད་རྩི་ཆར་འབེབས་བསམས་ནས་ནི། ། མོད་ལ་གནོད་པ་ཞི་བར་འགྱུར། ། གཡོན་པ་རྡོ་རྗེའི་ཁུ་ཚུར་ལས། ། ཁྲོ་བོའི་མཛུབ་མོ་སྙིང་ཁར་བཞག་ལ། ། ཧཱུྃ་ཞེས་བྱ་ཞིང་ལག་པ་རྡོ་རྗེ་ཁུ་ཚུར་རྡེག་པའི་སྟངས་དང་བཅས་པར་འཕྱར་བ་ནི། རི་ཁྲོད་ཀྱི་ལོ་མ་ཅན་གྱི་ཕྱག་རྒྱའོ། ། ཞེས་གསུངས་པའི་དོན། དང་པོ་ཁོ་ནར་གོང་ལྟར་རྒྱུད་དག་པར་བྱས་པའི་རྟེན་གྱི་གང་ཟག་གིས་བསྙེན་པ་དང༌། སྒྲུབ་པ་དང༌།
ལས་སྦྱོར་བ་ལ་འཇུག་པར་བྱ་སྟེ། གནས་ཤིན་ཏུ་དབེན་པར་གནས་ཁང་ཕྱག་དར་དང་ཆག་ཆག་ལེགས་པར་བཏབ་ནས། མེ་ཏོག་བཀྲམ་པ་ལ་སོགས་པ་ཡིད་ཤིན་ཏུ་དགའ་བར་བྱ་སྟེ། རྗེ་བཙུན་མ་ལ་སོགས་པའི་རྟེན་ཤར་ཕྱོགས་སུ་བཀྲམ་ཞིང༌། མཆོད་པ་རྒྱ་ཆེན་པོས་མཆོད་དེ། སྟན་བདེ་བའི་སྟེང་དུ་ཁ་ཤར་ཕྱོགས་སུ་བལྟས་ཏེ། བསམ་གཏན་གྱི་ཡན་ལག་གིས་གནས་ནས། བྱང་ཆུབ་ཀྱི་སེམས་དང༌། བསོད་ནམས་ཀྱི་ཚོགས་བསགས་པའི་རྗེས་ལ། ཨོཾ་སྭ་བྷཱ་ཝ་ཤུདྡྷཿསརྦ་དྷརྨཱཿསྭ་བྷཱ་ཝ་ཤུདྡྷོ་྅ཧཾ།
ཞེས་བརྗོད་པའི་དོན་ཆོས་ཐམས་ཅད་གདོད་མ་ནས་རང་བཞིན་གྱིས་རྣམ་པར་དག་པར་བསྒོམས་པའི་ངང་ལས། རང་གི་ཤེས་པ་པཾ་སེར་པོ་ཞིག་ཏུ་བྱུང་བར་བསམས་ལ། དེ་ལས་འོད་ཟེར་འཕྲོས་པས། སེམས་ཅན་ཐམས་ཅད་ཀྱི་ནད་དང་གནོད་པ་གཙོ་བོ་བྱས་པའི་སྡིག་པ་དང་སྒྲིབ་པ་ཐམས་ཅད་སྦྱངས་ནས་འོད་ཟེར་དེ་ཚུར་འདུས་ནས། ས་བོན་གྱི་ཡི་གེ་དེ་ཉིད་ལ་ཐིམ་པས། དེ་ཡོངས་སུ་གྱུར་པ་ལས། སྐད་ཅིག་གིས་རང་ཉིད་བཅོམ་ལྡན་འདས་མ་རི་ཁྲོད་མ་གོང་དུ་བསྟན་པ་བཞིན་བསམས་ནས། དེ་ཉིད་ཀྱི་ཐུགས་ཀར་པདྨ་དཀར་པོ་དང༌། ཉི་མའི་སྟེང་དུ་ས་བོན་གྱི་ཡི་གེ་ལས་འོད་ཟེར་འཕྲོས་པས། རང་བཞིན་གྱི་གནས་ནས་སྤྱན་དྲངས་ཏེ།
མཆོད་པ་རྣམ་པ་ལྔ་ཡང་དག་པར་མཆོད་དེ། ཛཿཧཱུྃ་བཾ་ཧོཿ ཞེས་དགུག་པ་དང༌། གཞུག་པ་དང༌། བཅིང་བ་དང༌། དགྱེས་པར་བྱ་སྟེ། སྐུ་གསུང་ཐུགས་ཀྱི་བྱིན་གྱིས་རླབས་པ་དང༌། དབང་བསྐུར་བ་དང༌། དབང་རྟགས་བསྒོམ་པ་ལ་སོགས་པ་མཐར་ཐུག་པར་བྱས་ནས། གྲངས་དང་མཚན་མ་དང༌།
རྟགས་ཀྱི་བསྙེན་པ་ཚད་དུ་བསྐྱལ་བའི་རྗེས་ལ། མི་ངས་ཆེན་པོ་ལ་སོགས་པ་དགོས་པར་བྱུང་བའི་དུས་སུ། གོང་དུ་ཇི་ལྟར་བསྟན་པ་བཞིན་བསྒོམས་ཞིང༌། དབུ་རྒྱན་གྱི་རྒྱལ་བ་རིགས་རྣམ་པ་ལྔའི་ཐུགས་ཀ་ནས་བདུད་རྩིའི་ཆུ་རྒྱུན་བབ་པས། རང་ཉིད་ཀྱི་ལུས་བདུད་རྩི་འོ་མ་ལྟ་བུས་ཁེངས་པར་བསམ་ཞིང༌། དེས་སྡིག་པ་དང་སྒྲིབ་པ་ཐམས་ཅད་དག་པ་སེམས་གཏད་ཅིང༌། ཅི་ནུས་སུ་བཟླས་པ་ནི་བདག་བསྲུང་བའོ། ། གཞན་སྲུང་བ་ནི། ཡུལ་རིས་དང་རྒྱལ་ཁམས་སམ། རང་ཇི་ལྟར་འདོད་པ་བཞིན་དུ་རིགས་ལྔ་བདེ་བར་གཤེགས་པ་དང༌།
རྗེ་བཙུན་མས་ནམ་མཁའ་ཐམས་ཅད་གང་བར་བསམ་ལ། བདུད་རྩིའི་རྒྱུན་བབས་པས། ནད་པའམ། ཡུལ་རིས་སམ། རྒྱལ་ཁམས་གང་ཞིང༌། ནད་དང་གནོད་པ་ཐམས་ཅད་ཞི་བ་ལ་སེམས་གཏད་ནས་བཟླས་པ་ཅི་ནུས་སུ་བྱས་པས། གྲུབ་པའི་མཚན་མའམ་རྟགས་བཟང་པོ་བྱུང་བའི་དུས་སུ་བུམ་པའི་བསྙེན་པ་ཇི་ལྟར་བསྟན་པ་བཞིན་ནམ། གོང་དུ་བསྟན་པ་དེ་ཁོ་ན་བཞིན་དུ་བྱ་སྟེ། རྣལ་འབྱོར་པ་བཞིའམ། བརྒྱད་དམ།
བཅུ་གཉིས་སམ། བཅུ་དྲུག་ལ་སོགས་པས་ཚུལ་བཞིན་ཉམས་སུ་བླངས་པས། གནོད་པ་ཐམས་ཅད་ཞི་བར་འགྱུར་བ་ནི་མྱོང་བས་གྲུབ་པ་ཡིན་ཏེ། མེའི་ཏིང་ངེ་འཛིན་ལ་གནས་ནས་གནོད་བྱེད་སྲེག་པ་དང༌། མཚོན་ཆ་དུམ་བུར་བྱ་བ་དང༌། བརྡུང་པ་དང༌། བརྡེག་པ་ལ་སོགས་པའི་ཏིང་ངེ་འཛིན་ནི་བྱར་མི་རུང་བ་ཁོ་ནའོ། ། མདོར་བསྡུས་ན་བློ་ངེས་པ་དང༌། རྒྱུད་དག་པ་དང་བྱམས་པ་དང༌། སྙིང་རྗེ་བྱང་ཆུབ་ཀྱི་སེམས་དང༌།
ཏིང་ངེ་འཛིན་ཤིན་ཏུ་གསལ་བས་གྲུབ་པ་ཁོ་ནའོ། ། བརྩེ་བའི་བདག་ཉིད་ཡུམ་གྱུར་རྗེ་བཙུན་རི་ཁྲོད་མའི། ། ཉམས་ལེན་ཅུང་ཟད་འཇིགས་པས་ཉེན་པར་བྱས་པ་ལས། ། གནོད་པ་དེ་ལས་ཐར་ཕྱིར་བཀའ་དྲིན་དྲན་པ་ཡིས། ། ཉམས་ལེན་ཡི་གེར་བཀོད་པས་བྱང་ཆུབ་མཆོག་ཐོབ་ཤོག རྗེ་བཙུན་རི་ཁྲོད་མ་ལ་གསོལ་བ་གདབ་པའི་ཐབས་ཡོངས་ཀྱི་དགེ་བའི་བཤེས་གཉེན་ཆེན་པོ་སྟོད་ལུང་པས་ཞུས་པ་རྫོགས་སོ།། །། ༢༢༤༽ ༄། །རྗེ་བཙུན་པརྞ་ཤ་ཝ་རིའི་གཟུངས་ཀྱི་ཆོ་གའི་རིམ་པ།། སངས་རྒྱས་ཀུན་གྱི་ངོ་བོར་གྱུར་པ་ཡི། ། རྡོ་རྗེ་འཆང་ཆེན་བླ་མ་དམ་པ་ཡིས། །
བདག་དང་ཁམས་གསུམ་སེམས་ཅན་མ་ལུས་པ། ། རི་ཁྲོད་ལོ་མའི་ལྷ་མོས་རྒྱལ་གྱུར་ཅིག ། རྗེ་བཙུན་མ་པརྞ་ཤ་བ་རིའི་གཟུངས་ཆོག་བྱེད་པར་འདོད་པས། དཀྱིལ་འཁོར་མདའ་གང་ངམ་ཡང་ན་དེ་བས་ཆེ་བ་བྱ། ཆག་ཆག་བྱ། ཐིག་ལེགས་པར་གདབ། སྒོ་གཅིག་པའམ། ཡང་ན་སྒོ་བཞི་པར་བྱ། སྒོ་ཤར་དུ་བསྟན། དབུས་པདྨ་འདབ་བརྒྱད་པ་ལྟེ་བར་དཀར་པོར་བྱ།
དེར་ནས་བྲེ་གང་ཙམ་སྤུངས། པདྨའི་འདབ་མ་རྣམས་ལ་ནས་ཀྱི་མེ་ཏོག་བཀྲམ། བུམ་པ་རིན་པོ་ཆེའམ། རྫ་བུམ་ཡིན་ན་དཀར་པོ་བྱུག བྲེ་གང་ཙམ་ཤོང་བའི་བུམ་པ་དབུས་སུ་བཞུགས། བུམ་པ་རྫས་ལྔ་ཚན་ལྔ་ལ་སོགས་པ་གཞན་དང་མཐུན། མགུལ་ཆིངས་པྲོག་ལྔ་ལ་སོགས་པ་བཅིངས། བུམ་པ་གུ་གུལ་གྱིས་བདུགས། སུམ་བྷ་ནི་ལ་སོགས་བརྗོད་ཅིང༌། ནས་སམ་ཡུངས་ཀར་ལ་སྔགས་པས་བྲབ་ཅིང་བགེགས་བསྐྲད།
སྐུ་ཁྲུས་གསོལ་བའི་ཆུ་དྲི་བཟང་གི་བུམ་པ་བཀང༌། བལ་བུའམ་ཤུག་པ་ལ་སོགས་པའི་བཀྲ་ཤིས་པའི་ཤིང་གི་ཁ་རྒྱན་ཟུགས། བུམ་རྫས་བུམ་པའི་ནང་དུ་གཞུག རྡོ་རྗེ་རབ་གནས་བྱས་པ་ཞིག་གཟུངས་ཐག་ཟ་འོག་ཁ་དོག་སྣ་ལྔ་ཡོད་པས་བྱས་ན་ལེགས། ཡང་ན་བལ་ཚོན་སྣ་ལྔའི་ཐི་གུ་སུམ་སྒྲིལ་རིང་ཐུང་རང་གི་ལུས་ཚད་གསུམ་དང་མཉམ་པ་བཏགས་ལ་ཁ་རྒྱན་གྱི་གསེབ་ཏུ་བཞུགས། མཆོད་པ་ལྔ་བཤམས། གཏོར་མ་གསུམ་བཤམ། དེ་ནས་བཤང་གཅི་ལ་སོགས་པ་དོར། ཁ་ཤར་དུ་བལྟ། སྟན་བདེ་བ་ལ་དཀྱིལ་ཀྲུང་བཅས།
ལུས་དྲང་པོར་བསྲང༌། དེ་ནས་གནོད་བྱེད་ཀྱིས་གཙོ་བོས་བྱས་པའི་སེམས་ཅན་ཐམས་ཅད་ལ་སྙིང་རྗེ་བསྒོམ། དེ་ནས་སེམས་ཅན་ཐམས་ཅད་བདེ་བ་དང་ལྡན་པར་བྱ། སྡུག་བསྔལ་དང་བྲལ་བར་བྱ། རྫོགས་པའི་སངས་རྒྱས་ཐོབ་པར་བྱ། ཁྱད་པར་དུ་ཡམས་ནད་ལ་སོགས་པས་གཙོ་བོ་བྱས་པའི་ལས་དང་ཉོན་མོངས་པ་ཤེས་བྱའི་སྒྲིབ་པ་ཐམས་ཅད་དག་པར་བྱ་སྙམ་དུ་སེམས་བསྐྱེད། དེ་ནས་རང་ཡི་དམ་གྱི་ལྷར་བསྒོམ། བཟླས་པ་ཕྲེང་སྐོར་གཅིག་བྱ། བླ་མ་ཡི་དམ་དཀོན་མཆོག་པརྞ་ཤ་བ་རི་དང་བཅས་པ་རྣམས་མདུན་གྱི་ནམ་མཁའ་ལ་སྤྱན་དྲངས་ལ། གཏོར་མ་གོང་མ་བླ་མ་དཀོན་མཆོག་ལ་འབུལ།
དེའི་འོག་མ་ཆོས་སྐྱོང་བའི་སྲུང་མ་ཆེན་པོ་རྣམས་ལ་དབུལ། འབྱུང་པོ་ཐམས་ཅད་པའམ། རླུང་མེ་བུད་སྦར་གྱིས་ཕུལ་ལ། གཟུངས་ཆོག་མ་ཐོན་གྱི་བར་དུ་རྟེན་གཏོར་དུ་བྱ། ཐུན་ལ་འཇུག་དུས་སུ་གསོས་ལ་དབུལ། བར་ཆད་མི་འབྱུང་བར་གསོལ་བ་གདབ། གཏོར་མ་འོག་མ་དེ་ཡུལ་དེ་ན་གནས་པའི་ས་བདག་གི་དགེ་བསྙེན་ཆེན་པོའམ། གཞི་བདག་གམ་གནོད་བྱེད་ལ་ཁ་འབར་མས་དབུལ་ལ། བར་ཆད་མ་བྱེད་བྱས་ལ་གསོལ་བ་གདབ། བཀའ་བསྒོ་བྱ།
གཏོར་མ་འདི་ཕྱིར་གཏང༌། སྐབས་འདིར་ཡན་ལག་བདུན་པ་རྒྱས་པ་ཞིག་བྱ། དེ་ནས་ཚད་མེད་པ་བཞི་བསྒོམ། དེ་ནས་སྭ་བྷཱ་ཝའི་སྔགས་བརྗོད་པས་སྟོང་པར་བསམ། དེའི་ངང་ལས་རང་གི་མདུན་དུ་བྷྲཱུྃ་ལས་བུམ་པ་ཕྱི་རིན་པོ་ཆེ། ནང་ལྷའི་གཞལ་མེད་ཁང་དུ་བསམ། བུམ་པའི་ནང་དུ་པཾ་ལས་སྣ་ཚོགས་པདྨའི་གདན་སྟེང་དུ་ཨ་ལས་ཟླ་བ། དེའི་སྟེང་དུ་པཾ་དཀར་པོ་ཡང་ན་སེར་པོ་ཞིག་བསམས། དེ་ལས་འོད་ཟེར་འཕྲོས་པས། མཚོར་རྡེའུ་བསྐྱུར་བའི་ཆུའི་གཉེར་མ་ཆེར་མཆེད་པ་བཞིན་དུ་སྔོན་ལ་རང་ལ་ཉེ་བའི་ཡུལ་ཕྱོགས་ཀྱི་སེམས་ཅན་གྱི་ལས་དང་ཉོན་མོངས་པ་ཤེས་བྱའི་སྒྲིབ་པ་ཡམས་ནད་ལ་སོགས་པས་གཙོ་བོ་བྱས་པ་རྣམས་ཞི་ཞིང་དག་པར་བྱས།
དེ་ནས་སེམས་ཅན་མ་ལུས་ཐམས་ཅད་ལ་དེ་ལྟར་བྱས་པས་ཐམས་ཅད་པརྞ་ཤ་ཝ་རིར་གྱུར། ལྷར་གྱུར་པ་སོར་བཞུགས། འོད་ཟེར་ཚུར་འདུས་པས་བུམ་པའི་ནང་གི་པཾ་ལ་ཐིམ་པ་ཞུ་བས་པརྞ་ཤ་ཝ་རི། དུས་གསུམ་གྱི་སངས་རྒྱས་ཐམས་ཅད་ཀྱི་ཡུམ་དུ་གྱུར་པ། སྐུ་མདོག་སེར་མོ་ཞལ་གསུམ་པ། དབུས་སེར་བ། གཡོན་དཀར་བ། གཡས་སྔོ་བ། ཕྱག་དྲུག་པ། གཡས་དང་པོ་རྡོ་རྗེ།
གཉིས་པ་ན་དགྲ་སྟྭ་བསྣམས་པ། གསུམ་པ་ན་མདའ་བསྣམས་པ། གཡོན་གྱི་དང་པོ་སྡིགས་མཛུབ་དང་ཞགས་པ། གཉིས་པ་ཤིང་ལོའི་བམ་པོ། གསུམ་པ་གཞུ་བསྣམས་པ། པདྨ་དཀར་པོའི་སྟེང་ན། མེ་དཔུང་འབར་བའི་ནང་ན་བཞུགས་པ། རི་ཁྲོད་ཀྱི་ལོ་མ་གྱོན་པ་བསྒོམ། དེའི་ཐུགས་ཀ་ན་པཾ་ལས་པདྨ་དང་ཟླ་བའི་སྟེང་ན་པཾ་དཀར་པོའམ་སེར་པོ་ལས་འོད་ཟེར་འཕྲོས་པས། པརྞ་ཤ་ཝ་རི་འོག་མིན་ནམ་རང་བཞིན་གྱི་གནས་ནས་མདུན་གྱི་ནམ་མཁར་སྤྱན་དྲངས་ལ་ཕྱག་དང་མཆོད་པ་དབུལ།
དེ་ནས་ཛ་བྱས་པས་ཡེ་ཤེས་མ་མདུན་གྱི་དེ་བུམ་པའི་ནང་གི་ལྷ་མོ་དམ་ཚིག་མའི་སྤྱི་བོར་སྤྱན་དྲངས། ཧཱུྃ་བྱས་པས་ལུས་ལ་ཐིམ་པར་བསམ། བཾ་བྱས་པས་གཉིས་སུ་མེད་པར་བསམ། ཧོ་བྱས་པས་དགྱེས་པ་བསྐྱེད་པར་བསམ། སྤྱི་བོར་ཨོཾ། མགྲིན་པར་ཨཱཿ སྙིང་ཁར་ཧཱུྃ་བསམ། དེ་སྐུ་གསུང་ཐུགས་བྱིན་གྱིས་བརླབ་པའོ། ། དེ་ནས་བུམ་པའི་ནང་གི་ལྷའི་ཐུགས་ཀ་དང༌། རང་ལྷ་ཡིན་པའི་ཐུགས་ཀ་ནས་འོད་ཟེར་འཕྲོས་པས།
རང་བཞིན་གྱི་གནས་སམ་འོག་མིན་ནས་རྒྱལ་བ་རིགས་ལྔ་ལ་སོགས་པ་ཕྱོགས་བཅུ་དུས་གསུམ་ན་བཞུགས་པའི་སངས་རྒྱས་ཐམས་ཅད་མདུན་གྱི་ནམ་མཁར་སྤྱན་དྲངས། ཕྱག་དང་མཆོད་པ་བྱ། དབང་བསྐུར་བའི་གསོལ་བ་བཏབ་པས། སངས་རྒྱས་རྣམས་ཀྱི་ཐུགས་ཀ་ནས་ལྷ་མོ་དཔག་ཏུ་མེད་པ་བྱོན་ནས་དབང་བསྐུར་བས། ལས་དང་ཉོན་མོངས་པ་ཤེས་བྱའི་སྒྲིབ་པ་ཐམས་ཅད་དག་ནས་སྐུ་ལུས་ཐམས་ཅད་བདུད་རྩིས་ཁེངས། ཡར་འཁྱིལ་བས་དོན་ཡོད་གྲུབ་པ་གཙོ་བོ་བྱས་པའི་རིགས་ལྔས་དབུ་ལ་བརྒྱན་པར་བསམ། དེ་དབང་བསྐུར་ཞིང་དབང་རྟགས་བསྒོམ་པའོ། ། དེ་ནས་མདུན་དུ་སྤྱན་དྲངས་པའི་སངས་རྒྱས་རྣམས་མི་གཤེགས་པར་ཐམས་ཅད་པརྞ་ཤ་ཝ་རིའི་རྣམ་པར་བསྒོམ། ཕྱག་དང་མཆོད་པ་དབུལ། དེ་ནས་རང་ཡི་དམ་དུ་གྱུར་པའི་ཐུགས་ཀ་ནས་འོད་ཟེར་འཕྲོས་པས་བུམ་པའི་ནང་གི་ལྷ་མོ་ཐུགས་དམ་གྱི་རྒྱུད་བསྐུལ་བས།
ཡམས་ནད་ཀྱིས་གཙོ་བོ་བྱས་པའི་ལས་དང་ཉོན་མོངས་པ་ཤེས་བྱའི་སྒྲིབ་པ་དག་པར་བྱེད་པའི་ཐུགས་དམ་བཅས་པ་དེ་བསྐུལ་བས། ཐུགས་གཉིས་སུ་མེད་པའི་ཡེ་ཤེས་བདུད་རྩིའི་ངོ་བོར་དཀར་པོ་ནར་གྱིས་བབས་པས་བུམ་པའི་ནང་ཁེངས། མདུན་གྱི་ནམ་མཁར་བཞུགས་པ་ལ་ཡང་རང་ཡི་དམ་དུ་གྱུར་པ་དང་བུམ་པའི་ནང་གི་ལྷའི་ཐུགས་ཀ་ནས་འོད་འཕྲོས་ནས་ཐུགས་དམ་གྱི་རྒྱུད་བསྐུལ་བ་སྔར་བཞིན་བྱ། དེ་ནས་རང་གི་ཡི་དམ་གྱི་ང་རྒྱལ་གྱིས། ཨོཾ་པི་ཤ་ཙི་པརྞ་ཤ་ཝ་རི་སརྦ་མ་རི་པྲ་ཤ་མ་ནི་ཧཱུྃ་ཞེས་བཟླས་སོ། ། བཟླས་པས་གཟུངས་ཐག་ལ་འཁྲིལ་བར་ཡང་བདུད་རྩི་བབས། གཟུངས་ཐག་ལག་པས་བཟུང༌། ཡང་ན་འོད་ཟེར་ལ་དམིགས་ནས་བཟླས་པས་ཆོག་གསུང༌། ལག་པས་བཟུང་མི་དགོས། འཇོག་ཙམ་ན་པརྞ་ཤ་ཝ་རི་དང་མདུན་གྱི་ནམ་མཁའི་ཤ་ཝ་རི་བཞུགས་པ་རྣམས་བདུད་རྩིར་ཞུ་ནས་བུམ་པ་ཁེངས་པར་བསམ།
བུམ་པའི་ནང་གི་ལྷ་བདུད་རྩིར་ཞུ་ནས་བུམ་པ་ཁེངས་པར་བསམས། དེ་ནས་གཟུངས་ཆུའི་ཕུད་བླ་མ་ལ་དབུལ། དེ་ནས་དཀོན་མཆོག་ལ། དེ་ནས་ཆོས་སྐྱོང་ལ། དེ་དག་སྐུ་ཁྲུས་གསོལ་བར་བསམས་ལ་དབུལ། དེ་ནས་ཡུལ་གྱི་མི་མ་ཡིན་པ་ཅིག་ལ་འབུལ། དེ་ནས་ཡོན་བདག་ལ་སོགས་པ་ཁྲུས་བྱེད་དུ་གཞུག ཡི་གེ་བརྒྱ་པ་བརྗོད། དགེ་བའི་རྩ་བ་བསྔོ་བར་བྱ། ཡང་རྗེ་བཙུན་མ་པརྞ་ཤ་ཝ་རི་ལ་ཡི་དམ་དུ་བྱེད་ན་སེམས་བསྐྱེད་ལ།
རང་སྐད་ཅིག་གིས་པརྞ་ཤ་ཝ་རིར་བསྒོམ། དམ་ཚིག་ཡེ་ཤེས་གཉིས་སུ་མེད་པར་བསྲེ། སྐུ་གསུང་ཐུགས་བྱིན་གྱིས་བརླབ། སངས་རྒྱས་ཐམས་ཅད་སྤྱན་དྲངས་ལ་ཕྱག་དང་མཆོད་པ་དབུལ། དབང་སྐུར་བར་གསོལ་བ་གདབ། ཐུགས་ཀ་ནས་ལྷ་མོ་རྣམས་བྱོན་ནས་དབང་སྐུར། དབང་རྟགས་རིགས་ལྔ་བསྒོམ། དེ་ནས་རང་གི་ཐུགས་ཀ་ནས་འོད་ཟེར་སྤྲོས་པས་ནམ་མཁར་བཞུགས་པའི་ཐུགས་དམ་གྱི་རྒྱུད་བསྐུལ། བདུད་རྩི་བབ་ནས་སེམས་ཅན་ལ་ཕོག་པས་ཡམས་ནད་ཀྱིས་གཙོ་བོ་བྱས་པའི་ལས་དང་ཉོན་མོངས་པ་ཤེས་བྱའི་སྒྲིབ་པ་ཐམས་ཅད་ཞི་ཞིང་དག་པར་བསམས་ལ་སྔགས་བཟླ། དགེ་བའི་རྩ་བ་བསྔོ་བར་བྱ།
གྲོགས་པོས་བསྐུལ་བས་བླ་མའི་གསུང་བཞིན་དུ། ། གཟུངས་ཆོག་ཡི་གེར་བྲིས་པ་ལས་བྱུང་བའི། ། དགེ་བའི་རྩ་བས་འཇིག་རྟེན་མ་ལུས་རྣམས། ། སྒྲིབ་པ་ཀུན་དག་གོ་འཕང་མཆོག་ཐོབ་ཤོག ། གསེར། དངུལ། ཟངས། བྱི་རུ། མུ་ཏིག སྦྲང་རྩི།
བུ་རམ། ཁ་ར། ཞོ། འོ་མ། མར་རོ། ། ནས། འབྲས། སོ་བ། ཏིལ། ཁེ་ཙུ་ཙེའོ།
གུར་གུམ། བཅུ་གང༌། ཛ་ཏི། སུག་སྨེལ། ཀ་ཀོ་ལ། ལི་ཤིའོ། ། ཙན་དན། ཨ་ཀ་རུ། དུ་རུ་ཀ གླ་རྩི་དང༌།
རྒྱ་སྤོས། ག་བུར་ལ་སོགས་པ་རྣམས་ཀྱང་གཞུག་གོ། །།
༢༢༥༽ ༄། །རྗེ་བཙུན་རི་ཁྲོད་ལོ་གྱོན་མའི་བསྟོད་པ་ཚིགས་བཅད་མ།། ཆོས་སྐུ་བདེ་བ་ཆེན་པོའི་དཀྱིལ་འཁོར་ནས། ། ཡམས་ལ་སོགས་པ་ནད་ཀྱི་འཇིགས་པ་དང༌། ། དུས་མིན་འཆི་ལས་སྐྱོབ་པར་བྱེད་པ་ཡི། ། དོན་འགྲུབ་ཕྲིན་ལས་ཡུམ་ལ་ཕྱག་འཚལ་ལོ། ། པདྨའི་གདན་ལ་གསེར་མདོག་རི་ཁྲོད་མ། ། རྩ་བའི་ཞལ་སེར་གཡས་གཡོན་སྔོ་དང་དཀར། །
དབུ་སྐྲ་ཐོར་ཚུགས་གཟི་བརྗིད་ལྡན་པ་ཡི། ། དངོས་གྲུབ་ལྷ་མོའི་སྐུ་ལ་ཕྱག་འཚལ་ལོ། ། ཡེ་ཤེས་ཐུགས་རྗེའི་བདག་ཉིད་བཅོམ་ལྡན་འདས། ། དུས་མཐའི་མེ་དཔུང་ལྟ་བུའི་ཀློང་དཀྱིལ་ན། ། ཞལ་གསུམ་ཕྱག་དྲུག་འཇིགས་བྱེད་ཁྲོ་མོའི་ཞལ། ། ཞབས་གཉིས་བརྐྱང་བསྐུམ་མཛད་ལ་ཕྱག་འཚལ་ལོ། ། རི་ཁྲོད་ལོ་མ་སྐུ་ལ་བསྣམས་པ་ཡི། ། མདའ་གཞུ་དགྲ་སྟྭ་ཤིང་ལོའི་བམ་པོ་འཛིན། ། སྡིག་མཛུབ་རྡོ་རྗེ་བསྣམས་པའི་ཤ་ཝ་རི། ། ཡུམ་ཆེན་འགྲོ་བའི་མགོན་ལ་ཕྱག་འཚལ་ལོ།། །།
༢༢༦༽ ༄། །ཆོས་ཀྱི་རྩ་བ་སྙིང་པོའི་དོན་བསྡུས་དགེ་སྦྱོང་བསོད་ནམས་དཔལ་ལ་གདམས་པ།། མགོན་པོ་དཔལ་ལྡན་རིན་ཆེན་གྱི། ། ཞབས་ཀྱི་པདྨོར་གཙུག་གིས་འདུད། ། མགོན་པོ་དེ་ཡི་ཞབས་རྡུལ་ལ། ། ཅུང་ཟད་རེག་པར་གྱུར་པ་ཡི། ། ཤཱཀྱའི་དགེ་སློང་བསོད་སྙོམས་པ། ། བདག་ཉིད་ཆེན་པོ་དེ་ཉིད་ཀྱི། ། རབ་ཏུ་གནས་པའི་ཆོ་ག་ལ། ། བསྡུས་དོན་ཅུང་ཟད་བྲི་བར་བྱ། །
ཐེག་པ་ཆེན་པོ་གསང་སྔགས་ཀྱི། ། བླ་མ་རྡོ་རྗེ་འཛིན་པ་ཡི། ། སྡོམ་པ་གསུམ་དང་ལྡན་པ་ཡིས། ། གྲངས་དང་རྟགས་དང་མཚན་མ་ཡི། ། བསྙེན་པ་ཚད་དུ་འཁྱོལ་བ་ཡིས། ། སྒྲུབ་པ་ལས་སྦྱོར་བྱ་བ་ཡི། ། རིམ་པ་རྒྱ་ཆེར་བཤད་པ་ཀུན། ། རྣལ་འབྱོར་པ་ཡིས་བྱ་བ་ལས། ། གཞན་གྱིས་བྱ་བར་མ་གསུངས་པས། ། སྐུ་གསུང་ཐུགས་ཀྱི་རྡོ་རྗེ་འཛིན། །
རང་གཞན་སྣང་སྲིད་འཁོར་འདས་ཀུན། ། སྐུ་གསུམ་དབྱེར་མེད་སངས་རྒྱས་སུ། ། རྟོགས་ཤིང་ངེས་པའི་རྣལ་འབྱོར་པས། ། གསང་སྔགས་ཕྲིན་ལས་ཐམས་ཅད་ཀུན། ། བྱ་བ་ཡིན་གྱི་གཞན་མིན་ཕྱིར། ། རབ་ཏུ་གནས་པའི་ཆོ་ག་ཡང༌། ། རྒྱུ་གསུམ་རྐྱེན་གསུམ་བྱེད་པ་གསུམ། ། རྫོགས་པའི་སངས་རྒྱས་ཉིད་དུ་བསྒྲུབ། ། ཕན་དང་བདེ་བ་འབྱུང་བའི་གནས། ། གཞི་དང་ལམ་དང་འབྲས་བུར་ཡང༌། །
སྐྱབས་སུ་སོང་དང་སྡོམ་པས་བསྡམས། ། བྱང་ཆུབ་སེམས་དཔའི་བསླབ་ལ་གནས། ། རིག་འཛིན་སྔགས་དང་དེ་ཉིད་ཤེས། ། ཐོག་མ་བར་དང་མཐར་དགེ་བ། ། གཤིས་སམ་བབས་ཀྱི་དགེ་བའི་ཆོས། ། རྟེན་འབྲེལ་སྒྲིགས་ལ་མཁས་གྱུར་ན། ། གཙུབ་ཤིང་གཙུབ་སྟན་རྩོལ་བ་དང༌། ། པི་ཝང་སྒྲ་ཡི་དཔེ་བཞིན་དུ། ། ཐུབ་པ་ཆེན་པོ་རྒྱལ་བའི་སྐུ། ། རྣལ་འབྱོར་དབང་ཕྱུག་རྣམས་ཀྱིས་བསྒྲུབ། །
སྤྱི་དང་རང་གི་མཚན་ཉིད་ཀྱི། ། སྒྲུབ་ཐབས་བསམ་གྱིས་མི་ཁྱབ་པ། ། སྐྱབས་གསུམ་བདེན་པའི་བྱིན་རླབས་དང༌། ། ཚུལ་ཁྲིམས་བདེན་པའི་བྱིན་རླབས་དང༌། ། བྱམས་དང་སྙིང་རྗེ་བྱང་ཆུབ་སེམས། ། བྱིན་རླབས་ཆེན་པོ་བསྟན་པ་དང༌། ། ཆོས་ཉིད་རྣམ་པར་དག་པ་ཡི། ། བྱིན་གྱིས་བརླབས་སུ་བསྟན་པ་ཡི། ། རིགས་སྔགས་གསང་སྔགས་སྙིང་པོ་དང༌། ། ཕྱག་རྒྱའི་བྱིན་རླབས་བསྟན་པ་རྣམས། །
སངས་རྒྱས་ཆོས་ཀྱི་རྗེས་འབྲང་ནས། ། ཆོས་འདི་སྟོན་པའི་རྗེས་འབྲང་ཞེས། ། ཆོས་ཀྱི་སྟོན་པ་མཆོད་པ་འམ། ། སྟོན་པས་དམ་ཆོས་གང་མཆོད་པ། ། སྟོན་པའི་གསུང་རབ་རྣམས་སུ་ལྟོས། ། དེ་ལྟར་གྱུར་ན་དམ་པའི་ཆོས། ། དགེ་བ་གཤིས་ཀྱི་དགེ་བ་དང༌། ། མི་དགེ་གཤིས་ཀྱི་མི་དགེ་བ། ། དེ་ལ་མཁས་པ་སུ་ཞིག་སྐྲག ། གཞི་ལམ་འབྲས་བུ་ཐམས་ཅད་ཉིད། །
ཐོག་མ་བར་དང་མཐར་དགེ་བ། ། གཤིས་ཀྱི་དགེ་བ་ཡིན་པའི་ཕྱིར། ། མཁས་པ་རྣམས་ཀྱིས་ཅིས་མི་བསྒྲུབ། ། སྤྱི་ཡི་རྣམ་བཞག་བསྟན་གྱུར་ནས། ། བྱེ་བྲག་ཐ་དད་གནད་བསྟན་པ། ། འཇིག་རྟེན་མགོན་པོ་ཉིད་ཀྱིས་གསུངས། ། སྟོན་པ་ཆོས་དང་འཁོར་དང་ཡང༌། ། དུས་ཀྱི་བྱེ་བྲག་གང་བསྟན་པ། ། ཕུན་སུམ་ཚོགས་པ་རྣམ་ལྔ་ཞེས། ། དཔལ་ལྡན་ཕག་མོ་གྲུ་པས་གསུངས། །
སངས་རྒྱས་རྣམས་ཀྱི་ཕྲིན་ལས་ཀྱང༌། ། ཕྲིན་ལས་རྣམ་བཞིས་བསྡུས་པ་སྟེ། ། འདི་དག་འགྲུབ་པའི་སྒྲུབ་ཐབས་ནི། ། དུས་གསུམ་རྒྱལ་བ་ཐམས་ཅད་དང༌། ། འགྲོ་བའི་མགོན་པོ་ཆོས་ཀྱི་རྗེ། ། རྡོ་རྗེ་འཆང་ཆེན་བཅོམ་ལྡན་འདས། ། སྐྱེས་ཆེན་ཕག་མོ་གྲུ་པ་ཡིས། ། ཆོས་ཀྱི་རྩ་བ་གནད་ཀྱི་དོན། ། བསྡུས་པའི་སྙིང་པོ་ཚིག་གཅིག་པ། ། དད་པ་གཅིག་པུ་འདི་ཉིད་ཡིན། །
དད་པ་དད་པ་དད་པ་ཅན། ། རྒྱུད་ལ་སྐྱེས་པའི་དད་པ་ནི། ། གནས་བརྟན་ཆེན་པོ་ཀུན་དགའ་བོ། ། སྟོན་པའི་དམ་ཆོས་འཛིན་པའི་ཚེ། ། ལུས་ནི་དུམ་བུར་བཏང་ན་ཡང༌། ། བདག་གིས་མི་ཚོར་བཀའ་བསྩལ་གསུང༌། ། སྨན་པའི་རྒྱལ་པོ་འཚོ་བྱེད་ཀྱིས། ། དད་པ་སྐྱེས་པར་གྱུར་པ་ན། ། གོང་ནད་དམུ་སྐྲན་བརྡོལ་བར་གསུང༌། ། མ་གཅིག་ཇོ་མོ་ལྷ་རྗེ་མས། །
སྟོན་པའི་དམ་ཆོས་རིན་པོ་ཆེ། ། ཟབ་མོ་གནད་ཀྱི་དོན་མཐོང་བས། ། བརྒྱལ་ཞིང་འབོག་ནས་སངས་པའི་ཚེ། ། སྐྱོན་དང་བྲལ་ཞིང་ཡོན་ཏན་རྫོགས། ། འདིར་མང་སྨོས་པས་ཅི་ཞིག་བྱ། ། ཐུབ་པའི་དམ་ཆོས་ཐམས་ཅད་ཀྱི། ། དོན་གྱི་སྙིང་པོ་འདི་ཡིན་ཏེ། ། དད་པ་མེད་པའི་མི་རྣམས་ལ། ། དཀར་པོའི་ཆོས་ནི་མི་སྐྱེ་སྟེ། ། ས་བོན་མེ་ཡིས་ཚིག་པ་ལ། །
མྱུ་གུ་སྔོན་པོ་ཇི་བཞིན་ནོ། ། འདི་དོན་ཁོང་དུ་ཆུད་བྱས་ནས། ། རང་གིས་རང་ཉིད་མི་བསླུ་འཚལ། ། རང་མགོ་རང་གིས་མི་བསྐོར་འཚལ། ། རང་ལ་རང་རྫུན་མི་བྱ་བར། ། མོས་གུས་དད་པའི་བརྟུལ་ཞུགས་ཀྱིས། ། ཇི་ལྟར་གསུངས་པ་བཞིན་དུ་བསྒྲུབ། ། ཇི་ལྟར་གསུངས་པ་བཞིན་དུ་འབྱུང༌། ། བསླུ་བ་མེད་དེ་རྒྱལ་བའི་བཀའ། ། མགོན་པོ་དཔལ་ལྡན་ཕག་མོ་གྲུ་པའི་འགྱུར་མེད་རྡོ་རྗེའི་གསུང༌། །
མཉམ་གཞག་ཆེན་པོ་དམ་པའི་ཆོས་ཀྱི་རྟེན་འབྲེལ་གྱིས། ། ཕྱི་ནང་གསང་བ་མཐའ་ཡས་རྒྱ་མཚོ་མ་ལུས་ཀུན། ། ཀྱེ་མ་ཀྱེ་ཧོ་བཅུ་དང་སུམ་ཅུ་དམ་པའི་ཆོས་ཀྱིས་ངེས། ། འདི་ལྟར་འཕོང་གི་སློབ་དཔོན་གྱིས། ། མདའ་ཡི་རིག་བྱེད་ཤེས་པ་ཡིས། ། གཞུ་དང་རྒྱུད་དང་མདའ་དང་ནི། ། འཕེན་པའི་ཚོད་དང་རིག་བྱེད་ཀྱི། ། གནད་ཀྱིས་འབེན་ལ་འཕོག་པ་ལྟར། ། གསང་སྔགས་གནད་ཀྱི་འཕྲིན་ལས་བཞི། ། དུས་ཀྱི་སྦྱོར་བས་བསྒྲུབ་པ་སྟེ། །
རབ་སྣང་ཡུལ་གྱི་མི་ངས་ཀུན། ། གནས་བརྟན་སྒྲ་གཅན་མ་ཡིས་བཟློག ། ཇི་ལྟར་སྲང་མདའ་མཐོ་དམན་བཞིན། ། སྐྱེ་དང་འགག་པའི་རིམ་པ་ཀུན། ། སྲང་མདའི་མཐོ་དམན་བཞིན་དུ་གསུངས། ། གསང་སྔགས་རྟེན་འབྲེལ་ཟབ་མོ་རྣམས། ། ཞི་བ་ཤར་སྟེ་དབང་ལ་ནུབ། ། རྒྱས་པ་བྱང་སྟེ་དྲག་པོ་ལྷོ། ། ཞི་བ་ཕལ་ཆེར་ཐོ་རངས་བྱ། ། རྒྱས་པ་རྒྱས་པའི་དུས་ཉིད་ཡིན། །
དམར་ཐག་ཆད་པ་དབང་གི་དུས། ། ཉིན་མཚན་ཕྱེད་དུས་དྲག་པོ་གསུངས། ། ཞི་བ་དཀར་པོ་རྒྱས་པ་སེར། ། དབང་ལ་དམར་པོ་དྲག་པོ་གནག ། ཞི་བ་ཟླུམ་པོ་གྲུ་བཞི་རྒྱས། ། དབང་ལ་མགོན་པོ་ཕྱག་མཚན་ཏེ། ། ཟླ་གམ་ཉིད་དུ་གསུངས་པ་ཡིན། ། དྲག་པོ་ཟུར་གསུམ་ཉིད་དུ་བཞེད། ། བཟླས་པ་བསྐུལ་ཚིག་མཐའ་བསྒྱུར་གྱི། ། སྔགས་ཚིག་གནད་ཀྱི་བྱེ་བྲག་ཀུན། །
བླ་མའི་ཞལ་གྱི་བདུད་རྩི་ནི། ། སྐོམ་པར་གྱུར་པས་འཐུང་ན་ངོམས། ། སྐྱེ་རྒ་ན་འཆི་མེད་ཅེས་གྲགས། ། ཇི་ལྟར་རྒྱ་མཚོ་ལྟ་བུ་ཡི། ། གཞུང་དུ་གསུངས་པ་ཐམས་ཅད་ལས། ། ཆད་དམ་ཡང་ན་ལྷག་གྱུར་ན། ། ཐུབ་པའི་བཀའ་དང་འགལ་གྱུར་ཞིང༌། ། དགྲ་བོ་གསོད་པའི་རལ་གྲི་ཡིས། ། རང་ཉིད་སྐེ་བ་བཅད་པ་ལས། ། ཚེ་རིང་བདེ་བ་འདོད་པ་བཞིན། །
ཕྱིན་ཅི་ལོག་གི་རྟེན་འབྲེལ་གྱིས། ། རང་གཞན་ཕུང་བར་ཐེ་ཚོམ་མེད། ། དེ་ཕྱིར་བདག་གིས་གདམས་ངག་གི ། ཡི་གེ་མང་པོ་བྲིས་པ་དང༌། ། ཟབ་པའི་གནད་འདིར་བསྟན་པ་ཀུན། ། རང་ལ་ཡོད་པའི་རང་གི་སེམས། ། དགེ་དང་མི་དགེ་བསམ་པ་འདི། ། ཆེ་འབྲིང་ཆུང་གསུམ་སྐྱེས་པ་ལས། ། འབྲས་བུ་སོ་སོར་གང་འབྱུང་བ། ། ཉམས་སུ་མྱོང་བས་སྙིང་རྗེའི་ཤུགས། །
ཨ་མས་སྡུག་པའི་བུ་གཅིག་བཞིན། ། སྐོམ་པས་གདུངས་པའི་ཆུ་བཞིན་དུ། ། བཀྲེས་པས་ཉེན་པའི་ཁ་ཟས་བཞིན། ། སྙིང་རྗེས་གདུངས་པའི་ཆུ་རླབས་ཀྱིས། ། སྨོན་ལམ་རྒྱ་མཚོ་མ་གཏོགས་པ། ། ཀུན་ལ་ཕན་པའི་རེ་ཐག་ཆད། ། མོས་གུས་ལྡན་པའི་སློབ་མ་ལ། ། ཁ་ནས་ཁྲག་སྐྱུག་ཚིག་ཏུ་བརྗོད། ། ཐུབ་པའི་གསུང་རབ་རྒྱ་མཚོ་དང༌། ། འཕགས་པ་གྲུབ་ཐོབ་གོང་མ་ཡི། །
འགྲེལ་པ་ནོར་བུ་རིན་ཆེན་དེ། ། དགག་སྒྲུབ་གཉིས་ཀྱི་བསླབ་པ་དེ། ། ཇི་ལྟར་ཉམས་སུ་བླང་བའི་ཚུལ། ། དེ་དག་སྤངས་པའི་རིག་བྱེད་ཅིག ། བདག་གིས་གཞན་ནས་རྙེད་གྱུར་ཞེས། ། སུས་ཀྱང་སྨྲ་བ་ཡོད་མིན་ཏེ། ། བརྗོད་བྱེད་ཚིག་གིས་མཚོན་པའི་དོན། ། བརྗོད་བྱ་དོན་དུ་གནས་པ་ཀུན། ། རང་གི་བསམ་པ་འདི་ཡིན་ཞེས། ། འཇིག་རྟེན་མགོན་པོས་འོ་དོད་འབོད། །
ཁྱུ་མཆོག་རླབས་ཆེན་གནས་མཆོག་ཏུ། ། དམ་བཅའ་ཆེན་པོ་ཡང་ཡང་མཛད། ། འཁོར་གྱི་ནང་དུ་སེང་གེའི་སྒྲ། ། དཔག་ཏུ་མེད་པ་བསྒྲགས་པ་རྣམས། ། ཆོས་ཀྱིས་ཕོངས་པའི་བློ་གྲོས་ཅན། ། ཐ་སྙད་ཚིག་གིས་བསླུས་གྱུར་པས། ། བླ་མ་དམ་པའི་གསུང་བཞིན་དུ། ། ད་ལྟའི་ལུས་ངག་ཡིད་གསུམ་འདི། ། ལག་པ་གཡས་གཡོན་མ་སྤོས་པ། ། ད་ལྟའི་ལུས་ངག་ཡིད་གསུམ་ལ། །
བཀའ་བསྩལ་ཐམས་ཅད་གོ་བ་བླངས། ། ཉམས་སུ་བླངས་པས་རང་རྒྱུད་ཚིམ། ། རང་གི་བུ་ལ་སྙིང་གཏམ་བརྗོད། ། དཔེར་ན་ལྟོགས་པར་གྱུར་པའི་མི། ། ཟས་ཀྱིས་གདུངས་པར་གྱུར་པ་ལ། ། ཁ་ཟས་བཟང་པོ་རྙེད་གྱུར་ན། ། རང་ཉིད་འགྲངས་པར་གྱུར་པའི་ཚེ། ། རང་གི་བུ་སྨད་དྲན་པ་ལྟར། ། བདག་ཀྱང་རིན་ཆེན་གདམས་ངག་ཀུན། ། རང་གི་སེམས་ལ་བྱས་པ་ཡིས། །
ཉམས་སུ་མྱོང་བ་ཅུང་ཟད་སྐྱེས། ། ཕན་གནོད་འགྲོ་ལྡོག་གོ་བ་རྣམས། ། རང་གི་བུ་ལ་རྒྱ་ཆེར་བསྒྲགས། ། ཐ་སྙད་ཚིག་གི་རྗེས་འབྲངས་ཤིང༌། ། སྒྲ་དོན་འབྲེལ་བ་མ་ཤེས་པ། ། རང་སེམས་སྦྱངས་པ་མེད་པ་ལ། ། གོ་བ་མེད་པའི་གསང་ཚིག་འདི། ། དམུས་ལོང་ཉི་མ་མི་མཐོང་ལྟར། ། གོ་བ་མེད་པ་དེ་དག་ལ། ། ཀྱེ་མ་བདག་གིས་ཇི་ལྟར་བྱ། །
རང་རྒྱུད་རང་གིས་སྦྱོངས་ཤིག་ཅེས། ། རང་གི་བུ་ལ་འོ་དོད་འབོད། ། དོན་གྱི་སྙིང་པོ་བསྡུས་པ་འདི། ། པདྨ་ལ་ནི་ཆུ་བཞིན་དུ། ། འཇིག་རྟེན་ཆོས་ཀྱིས་མ་གོས་ཤིང༌། ། ཚུལ་ཁྲིམས་བསིལ་བའི་དྲི་ངད་ཀྱིས། ། རང་གཞན་རྒྱུད་ཀུན་ཚིམ་པ་དང༌། ། འཁོར་ཡུག་རྡོ་རྗེ་རི་བོ་ལྟར། ། མཐོ་དམན་སྐྱོན་གྱིས་མི་གཡོ་ཞིང༌། ། བླ་མ་དམ་པའི་མོས་གུས་ཀྱིས། །
ཡོན་ཏན་རིན་ཆེན་ལེན་པ་ཡི། ། བདག་གི་སྙིང་དང་འདྲ་བའི་བུ། ། གྲགས་ཆེན་ཤཱཀྱ་སེང་གེའི་སྲས། ། དགེ་སྦྱོང་བསོད་ནམས་དཔལ་གྱིས་ཞུས། ། འདི་བྲིས་བསོད་ནམས་གང་ཐོབ་དེས། ། དུས་གསུམ་རྒྱལ་བ་དམ་པའི་ཆོས། ། རང་གི་སེམས་སུ་གསུངས་གྱུར་པ། ། འགྲོ་བས་སེམས་ཉིད་རྟོགས་པར་ཤོག ། དུས་གསུམ་གྱི་སངས་རྒྱས་ཐམས་ཅད་ཀྱི་སྐུ་གསུང་ཐུགས་ཀྱི་ངོ་བོ་བླ་མ་རིན་པོ་ཆེའི་གསུང༌། དོན་གྱི་སྙིང་པོ་བསྡུས་པ་ཞེས་བྱ་བ་ཤཱཀྱའི་སྲས་ཀྱི་དགེ་སྦྱོང་བསོད་ནམས་དཔལ་གྱིས་ཞུས་པ་རྫོགས་སོ།། །།
༢༢༧༽ ༄། །ཐབས་དང་ཤེས་རབ་ཟུང་འཇུག་འདི་རྒྱལ་བའི་གཞུང་ལམ་ཡིན་པ།། རྣམ་རྟོག་མ་རིག་ཆེན་པོ་སྟེ། ། འཁོར་བའི་རྒྱ་མཚོར་ལྟུང་བྱེད་ཡིན། ། བཅོམ་ལྡན་འདས་ཀྱིས་གསུངས་པ་དེ། ། རྟོག་པ་དགག་སྒྲུབ་བསླབ་པ་ཡིན། ། ངན་རྟོག་སྤོང་བ་དགག་བཅས་ཏེ། ། སྐྱབས་གསུམ་ཉམས་ལེན་སྒྲུབ་བཅས་འདི། ། སྟོན་པས་ཐབས་སུ་གསུངས་པ་ཡིན། ། མི་རྟོག་ཤེས་རབ་རང་བཞིན་དང༌། །
གཉིས་སུ་མེད་པས་གནས་སྐབས་དང༌། ། མཐར་ཐུག་ཡོན་ཏན་བསྐྱེད་པ་ཡིན། ། རྣམ་རྟོག་མ་རིག་སྒྲ་སྤྱི་ལ། ། འཁྲུལ་བར་གྱུར་ན་ལྷུང་བར་ངེས། ། ཐབས་དང་ཤེས་རབ་ཟུང་འཇུག་འདི། ། རྒྱལ་བ་རྣམས་ཀྱི་གཞུང་ལམ་ཡིན། ། གཉིས་མེད་རྟོགས་པའི་རྣལ་འབྱོར་པ། ། བག་ཆགས་སློངས་པ་རྟེན་འབྲེལ་ཡིན། ། སློངས་ཤིང་འདག་པ་མ་ཤེས་ནས། ། ཕྱི་ལ་བཙལ་ན་འདག་པ་དཀའ། །
དེས་ན་བླ་མའི་མོས་གུས་དང༌། ། སྒོམ་ལ་ནན་ཏན་བསྐྱེད་པར་བྱ།། །། ༢༢༨༽ ༄། །གཞི་ལམ་འབྲས་བུའི་ཚུལ་དགེ་བའི་བཤེས་གཉེན་རྟོད་ཆེན་པོའི་ཞུ་ཆོས།། ཨོཾ་སྭསྟི། འཁོར་བ་ཉེས་ཚོགས་སྒྲིབ་པ་རྣམ་སྦྱོང་ཞིང༌། ། དུས་གསུམ་རྒྱལ་བའི་ཡོན་ཏན་མཆོག་སྦྱིན་པ། ། མཉམ་མེད་བླ་མ་རྡོ་རྗེ་འཆང་ཆེན་ལ། ། གུས་པས་ཕྱག་འཚལ་ཞབས་ལ་རབ་བཏུད་ནས། ། སྐྱེས་ཆེན་མཆོག་གི་བཀའ་བསྩལ་ཇི་བཞིན་དུ། །
ཞུས་པའི་གསུང་དོན་ཡི་གེར་བྲི་བར་བྱ། ། དཔག་མེད་བསོད་ནམས་ཚོགས་ལས་ལེགས་བྱུང་བར། ། ཐུབ་པའི་བསྟན་པ་གངས་ཅན་རྒྱུད་འདིར་འཁྲུངས། ། སྨོན་ལམ་སྟོབས་ཀྱིས་རིགས་དང་རུས་རྣམས་དང༌། ། ཡོན་ཏན་རྒྱ་མཚོ་དཔག་མེད་ལྗོན་ཤིང་རྒྱས། ། བསླབ་གསུམ་སྐྱོན་མེད་སེང་གེའི་ང་རོ་ཡིས། ། ཆོས་ལྟར་བཅོས་པའི་ཝ་ཚོགས་ཟིལ་མནན་ནས། ། འཇིགས་མེད་ཁྱོད་ནི་གངས་རིའི་ཁྲོད་འདིར་རྒྱུ། ། དབང་གི་རྒྱལ་པོ་ཨུ་དུམ་བ་ར་ལྟར། ། རྙེད་པར་དཀའ་བའི་བླ་མ་དམ་པ་ནི། །
སྐྱེས་ཆེན་ལྷ་དབང་གཙུག་གི་རྒྱན་དུ་མཛེས། ། དམ་པ་ཁྱོད་ཀྱིས་བདག་ལ་དྲིས་པ་ཡི། ། གཞི་དང་ལམ་དང་འབྲས་བུ་གསུམ་གྱི་ཚུལ། ། འདི་ལ་ཐེ་ཚོམ་ཟ་བ་མ་མཆིས་ཀྱང༌། ། ཁྱོད་ཀྱི་ཚིག་ལ་གཅེས་པར་གཟུང་བའི་ཕྱིར། ། ཡི་གེར་བྲིས་ལ་བསྐུར་ཅེས་གསུངས་པ་ལ། ། ཇི་ལྟར་ཉི་མའི་དབུས་སུ་གནས་པ་ཡི། ། འོད་ཟེར་གཞན་དུ་བཙལ་བ་རིགས་པ་མིན། ། ཁྱེད་ཀྱི་བླ་མ་ཉི་མའི་དཀྱིལ་འཁོར་གྱིས། ། བློ་ཡི་མུན་པ་ཐམས་ཅད་བཅོམ་ནས་ཀྱང༌། །
འོད་ཟེར་གཉིས་པས་མུན་པ་ཇི་བཞིན་དང༌། ། ཇི་ལྟར་ལྕགས་སྒྲོགས་དམ་པོས་བཅིངས་གྱུར་པ། ། བཅད་ཅིང་གྲོལ་ནས་ཐར་བར་བྱས་པ་ལ། ། ད་རུང་ལྕགས་སྒྲོགས་གྲོལ་བར་འདོད་པ་དང༌། ། ཇི་ལྟར་མིག་ཉིད་ལྡོངས་པར་གྱུར་པ་ལས། ། སྨན་པ་མཁས་པས་ལེགས་པར་མཐོང་བྱས་པ། ། ད་རུང་མཐོང་བར་འདོད་པའི་སྐྱེས་བུ་ལྟར། ། ཁྱེད་ཀྱིས་བདག་ལ་བསྐུལ་བར་རིགས་མིན་ཀྱང༌། ། ཉི་མ་མཐོང་བས་ཉི་མ་ཉིད་དང་ནི། ། ཤ་བཙོན་ཐར་བྱས་སྨན་པའི་རྒྱལ་པོ་ལ། །
དགའ་བར་གྱུར་བཞིན་ཁྱེད་ཀྱི་གསུང་འདི་འོས། ། འདས་དང་མ་བྱོན་ད་ལྟར་དང༌། ། ཕྱོགས་བཅུ་དུས་གསུམ་ཐམས་ཅད་ཀྱི། ། མི་ཡི་སེང་གེ་མ་ལུས་པས། ། གསུངས་པའི་དམ་ཆོས་ཐམས་ཅད་ཀུན། ། སེམས་ཅན་ཁམས་རྒྱུད་མ་ལགས་སམ། ། འགྲོ་བའི་ཁམས་རྒྱུད་བག་ལ་ཉལ། ། ཇི་ལྟར་ཡོད་པ་ཐམས་ཅད་ཀུན། ། རང་གི་སེམས་འདི་གཅིག་པུ་སྟེ། ། འཇིག་རྟེན་མགོན་པོ་རིན་ཆེན་གྱི། །
འཁོར་དང་མྱ་ངན་འདས་པ་ཀུན། ། ཐམས་ཅད་རང་གི་སེམས་ཡིན་གསུངས། ། འཁོར་འདས་རྩ་བ་རང་གི་སེམས། ། སྐྱེ་དང་འགག་དང་གནས་པ་དང༌། ། གཞི་དང་ལམ་དང་འབྲས་བུ་དང༌། ། སྤྲོས་དང་སྤྲོས་མེད་སྟོང་པ་དང༌། ། བདག་དང་གཞན་དང་གཉིས་མེད་དུ། ། གང་གིས་མཐོང་བར་གྱུར་པ་ཡི། ། སྐྱེས་བུ་ཐ་ཤལ་དེ་དག་གི ། གྲུབ་པའི་མཐའ་དང་ཐེག་པའི་ཚུལ། །
བསམ་གྱིས་མི་ཁྱབ་ཐམས་ཅད་ཀྱི། ། གཟུང་འཛིན་འཁོར་བའི་འཁོར་ལོ་ཡིས། ཁམས་གསུམ་འཁོར་བའི་གྲོང་ཁྱེར་དུ། ། བྱིས་པ་མུ་མཐའ་མེད་པར་འཁོར། ། དེ་ཡང་འཇིག་རྟེན་མགོན་པོ་ཡིས། ། བདེ་བར་གཤེགས་པ་ཉིད་ཀྱི་བཀའ། ། ལྷ་ཡི་ཐེག་དང་ཚངས་པའི་ཐེག ། དེ་བཞིན་དུ་ནི་རང་རྒྱལ་ཐེག ། བྱིས་པ་རྣམས་ནི་ཡོངས་དྲང་ཕྱིར། ། ཐེག་པ་སྣ་ཚོགས་ངས་བསྟན་ཏེ། །
ཇི་སྲིད་སེམས་འཇུག་ཡོད་ཀྱི་བར། ། ཐེག་པའི་མཐའ་ལ་ཐུག་པ་མེད། ། དེས་ན་ཐེག་པ་གཅིག་ཏུ་བསྟན། ། ཡང་དང་ཡང་དུ་བཀའ་བསྩལ་གསུང༌། ། རྒྱུ་གཅིག་ལམ་གཅིག་འབྲས་བུ་གཅིག ། ཐ་དད་འཛིན་པས་འཁོར་བར་འཁྲུལ། ། འགྲོ་བའི་མགོན་པོས་གསུངས་པས་ན། ། གང་དུ་འཛིན་པས་བསམ་མི་ཁྱབ། ། རྒྱུ་ལམ་འབྲས་བུ་དེ་བཞིན་ཏེ། ། བློ་ཡི་ཡུལ་ལས་འདས་པའི་དོན། །
རང་བྱུང་ཕྱག་རྒྱ་ཆེན་པོ་ནི། ། སྨྲ་བསམ་ཤེས་བརྗོད་ཡུལ་ལས་འདས། ། གཞན་གྱིས་བརྗོད་མིན་ལྷན་ཅིག་སྐྱེས། ། གང་དུ་ཡང་ནི་མི་རྙེད་དེ། ། བླ་མའི་དུས་མཐའ་བསྟེན་པ་དང༌། ། རང་གི་བསོད་ནམས་ལས་ཤེས་བྱ། ། བཅོམ་ལྡན་འདས་ཀྱིས་གསུངས་པ་དང༌། ། རྗེ་བཙུན་ལྷ་རྗེ་རིན་པོ་ཆེས། ། བྱིན་རླབས་ཀྱི་ལམ་ལ་གནས་པ་ཡིན། ། དད་པ་ཅན་གྱི་གོ་བ་ནི། །
ཐོས་པ་ཆེ་བས་ཤེས་པ་མིན། ། རྟོག་གེ་བ་ཡི་སྤྱོད་ཡུལ་མིན། ། དེ་ལྟར་ལགས་སོ་གྲོགས་པོ་ཀུན། ། བདག་ཉིད་ཆེན་པོས་གསུངས་པ་དང༌། ། མ་ཕམ་མགོན་པོའི་ཞལ་སྔ་ནས། ། རང་བྱུང་རྣམས་ཀྱི་དོན་དམ་ནི། ། དད་པ་ཉིད་ཀྱིས་རྟོགས་བྱ་ཡིན། ། ཉི་མའི་དཀྱིལ་འཁོར་འོད་འབར་བ། ། མིག་མེད་པ་ཡིས་མཐོང་བ་མེད། ། འདི་འདྲའི་བཀའ་བསྩལ་གསུང་གི་ཚོགས། །
དཔག་མེད་སྤྲིན་ཕུང་འཁྲིགས་པ་རྣམས། ། མཁས་པ་རྣམས་ཀྱིས་རྣམ་བཤད་མཛད། ། དེ་དོན་གང་ཡིན་མིག་འབྱེད་པ། ། དེ་བཞིན་ཉིད་གཅིག་ཤེས་པ་ཡིས། ། ཆོས་རྣམས་མ་ལུས་ཐམས་ཅད་ཀྱི། ། མདོ་དང་རྒྱས་པ་ཤེས་པ་དེ། ། རྡོ་རྗེ་འཛིན་པའི་བླ་མ་ལས། ། ཁྱོད་ཀྱི་ཐུགས་སུ་ཆུད་པར་ངེས། ། དེ་ལྟར་ཡིན་པའི་གཏན་ཚིགས་ཀྱང༌། ། མཚན་ཉིད་ལྡན་པའི་བླ་མ་ལ། །
མོས་གུས་དེ་འདྲ་སྐྱེས་པ་དེ། ། བདག་ལ་མངོན་ཤེས་མ་མཆིས་ཀྱང༌། ། ཐུབ་པ་སངས་རྒྱས་བཅོམ་ལྡན་གྱིས། ། རྒྱལ་སྲས་བདག་ཉིད་ཆེན་པོ་རྣམས། ། རྒྱུ་ཡིས་འབྲས་བུ་དཔག་པ་དང༌། ། འབྲས་བུས་རྒྱུ་ཉིད་དཔག་པར་གསུངས། ། དེ་ཡི་ཕྱིར་ན་སྐྱེས་ཆེན་གྱིས། ། ཡོན་ཏན་རྒྱ་མཚོ་སྐྱེད་བཞེད་ན། ། དེ་བཞིན་ཉིད་དུ་དབྱེར་མེད་པའི། ། ཆོས་འདི་ཐུགས་སུ་ཆུད་པ་ཡི། །
བླ་མ་རྡོ་རྗེ་འཛིན་པ་ལ། ། སྔར་བཞིན་མོས་གུས་མཛད་པར་ཞུ། ། བཅོམ་ལྡན་འདས་ཀྱི་མཆོག་གི་ཟུང༌། ། སྟོན་པ་དྲུང་དུ་ཕྱིན་པའི་ཚེ། ། དང་པོར་སྟོན་པ་བཅོམ་ལྡན་ལ། ། ཕྱག་མི་འཚལ་བའི་བཅས་པ་མཛད། ། དེ་ཡང་འདི་སྐད་བཀའ་བསྩལ་ཏོ། ། རྒན་པ་ཡང་ན་གཞོན་ཡང་རུང༌། ། གང་ལས་ཆོས་ནི་རྣམས་ཤེས་པ། ། དེ་ལ་ཐོག་མར་ཕྱག་བྱ་སྟེ། །
མེ་ལ་བྲམ་ཟེ་ཇི་བཞིན་ནོ། ། ཐེག་པ་ཆུང་ངུར་རྣམ་གྲགས་པ། ། འདུལ་བ་ལུང་དུ་གསུངས་པ་ལས། ། རྡོ་རྗེ་ཐེག་པ་ལ་སོགས་པ། ། ཐེག་པ་ཆེན་པོ་ཐམས་ཅད་ཀྱི། ། བརྗོད་བྱ་བླ་མ་ཡིན་པས་འདིར། ། མཆོད་པ་ཐམས་ཅད་ཡོངས་སྤངས་ཏེ། ། བླ་མ་མཆོད་པ་བརྩམ་པ་དང༌། ། མཆོད་པ་ཀུན་གྱི་ཐོག་མར་ནི། ། བླ་མའི་མཆོད་པ་བརྩམ་པར་གསུངས། །
རྗེ་བཙུན་མི་ལ་ཡབ་སྲས་ཀྱིས། ། བླ་མ་སངས་རྒྱས་ཡིན་པ་ལ། ། བརྒྱུད་པ་བགྲངས་པ་མཐོལ་ལོ་བཤགས། ། བཤགས་པའི་ཡུལ་དུ་བཞག་པས་ན། ། ཉིད་ཀྱི་རྩ་བའི་བླ་མ་ལ། ། སྔར་བཞིན་མོས་གུས་བྱས་གྱུར་པས། ། རྩ་བ་བརྒྱུད་པའི་བླ་མ་དང༌། ། དུས་གསུམ་རྒྱལ་བ་སྲས་བཅས་ཀྱང༌། ། དེ་དང་གཉིས་སུ་མེད་པའི་ཕྱིར། ། ཐམས་ཅད་མཆོད་ཅིང་བཀུར་བས་ན། །
གོང་མའི་ཡོན་ཏན་རྒྱ་མཚོ་དང༌། ། བྱིན་རླབས་འབྱུང་བར་ཐེ་ཚོམ་མེད། ། འཇིག་རྟེན་མགོན་པོ་གོང་མའི་བཀའ། ། བུ་ལ་རྗེས་སུ་གདམས་པ་འོ། ། དུས་གསུམ་རྒྱལ་བ་ཐམས་ཅད་འདུས་པའི་སྐུ། ། བཅོམ་ལྡན་འགྲོ་བའི་མགོན་པོ་རིན་ཆེན་གྱི། ། སྐུ་གསུང་ཐུགས་ཀྱི་རིགས་ལས་བྱུང་གྱུར་ཅིང༌། ། ཐུབ་པའི་བསྟན་པ་ཤེས་རབ་རྣམ་གསུམ་གྱིས། ། རང་གཞན་བློ་ཡི་མདུད་པ་གྲོལ་བྱེད་པ། ། རྒྱལ་བའི་སྲས་པོ་དགེ་བའི་བཤེས་གཉེན་གྱིས། །
ཤཱཀྱའི་རྒྱལ་པོ་གསུང་ལ་གུས་པ་དང༌། ། གོང་མའི་རྣམ་ཐར་དྲི་མ་མེད་པ་ཡི། ། སྦྱངས་སྡོམ་བརྟུལ་ཞུགས་ཅུང་ཟད་འཛིན་བྱེད་པ། ། ཤཱཀྱའི་དགེ་སློང་རི་ཁྲོད་པ་ལ་ཞུས། ། ནོར་ཅིང་འཁྲུལ་ན་བཟོད་པར་མཛད་པར་ཞུ། ། འགྲོ་ཀུན་དགེ་བ་ཇི་སྙེད་ཡོད་པ་དང༌། ། བྱས་དང་བྱེད་འགྱུར་དེ་བཞིན་བྱེད་པ་དག ། བཟང་པོ་ཇི་བཞིན་དེ་འདྲའི་ས་དག་ལ། ། ཀུན་ནས་ཀུན་ཀྱང་བཟང་པོ་རེད་གྱུར་ཅིག ། ཡོངས་ཀྱི་དགེ་བའི་བཤེས་གཉེན་ཆེན་པོ་དེ་བཞིན་གཤེགས་པའི་བསྟན་པ་ལ་མི་ནུབ་པའི་རྒྱལ་མཚན་བསྣམས་པ།
རྟོད་ཆེན་པོས་ཞུས་པ་རྫོགས་སོ།། །།
༢༢༩༽ ༄། །ཉམས་རྟོགས་གསལ་བར་བྱེད་པའི་སྒྲོན་མེ་བརྩོན་འགྲུས་རྒྱལ་མཚན་གྱི་ཞུ་ཆོས།། མཉམ་མེད་བླ་མ་མཆོག་དང་ཡི་དམ་ལྷ། ། རྒྱལ་བ་རྣམས་དང་ཞི་བ་ཆགས་བྲལ་ཆོས། ། རྒྱལ་བ་རྣམས་ལ་གུས་པས་ཕྱག་འཚལ་ནས། ། རང་གི་བུ་ལ་ལེགས་པར་གདམས་པའི་ངག ། ཉམས་ལེན་བྱེད་པ་དེ་ལ་ཅུང་ཟད་གདམས། ། རྒྱལ་བའི་སྲས་ཁྱོད་ཡབ་ཀྱི་ཕ་ཡི་ཕོགས། ། རྒྱལ་བའི་བསྟན་པ་རིན་ཆེན་བཟུང་བྱ་ཞིང༌། །
སྡིག་ཅན་བདུད་ཀྱི་སྤྱོད་ལ་འཇུག་མི་བྱ། ། བསླབ་གསུམ་བདུད་རྩིའི་ཆུ་རྒྱུན་བཏུང་བྱ་ཞིང༌། ། ཉེས་གསུམ་གདུག་པའི་དུག་རྣམས་བཟའ་མི་བྱ། ། རང་གཞན་ཕན་ཞིང་བདེ་བར་འགྱུར་བའི་ཐབས། ། ཐུབ་པའི་བཀའ་བཞིན་བྱེད་པ་ཡིན་ཞེ་ན། ། དྲན་དང་ཤེས་བཞིན་ལྡན་པའི་རྒྱལ་སྲས་ཀྱིས། ། ཅི་ཡི་ཕྱིར་ན་རང་གཞན་སྨིན་མི་མཛད། ། ཉམས་ལེན་གནད་དུ་དྲིལ་བ་རྡོ་རྗེའི་གསུང༌། ། སྡེ་སྣོད་རིན་ཆེན་གསུམ་གྱི་སྙིང་པོའི་བཅུད། ། གསེར་འགྱུར་རྩི་ཡི་རྣམ་པ་མཆོག་ལྟ་བུ། །
དྲང་སྲོང་ཆེན་པོ་ཕག་མོ་གྲུ་པ་ཡི། ། ཐུགས་ཀྱི་སྙིང་པོ་སྨོན་འཇུག་གཉིས་ཀྱི་སེམས། ། རང་དབང་མེད་པར་ཆུ་བོས་ཁྱེར་བའི་ཡིད། ། རྒྱུན་ཆད་མེད་ཅིང་ཉེས་པས་མ་གཡོས་ན། ། ཐེག་ཆེན་རྒྱ་མཚོའི་ནང་དུ་ཆུད་གྱུར་པ། ། མཁས་པ་ཆེན་པོ་ཁྱོད་ཀྱིས་ཐུགས་སུ་ཆུད། ། སྐུ་གསུང་ཐུགས་ཀྱི་རང་བཞིན་མི་བསྐྱོད་པ། ། གདོད་ནས་དག་པ་ལྷུན་གྱིས་གྲུབ་པའི་སྐུ། ། རྡོ་རྗེ་འཆང་ཆེན་བཅོམ་ལྡན་བདག་ཉིད་དང༌། ། རྟག་ཏུ་འབྲལ་བར་མི་བྱེད་དམ་ཚིག་ཅན། །
སྐྱོབ་པ་འགྲོ་བའི་མགོན་པོས་རྟག་ཏུ་སྐྱབས། ། སྐྱོབ་མཛད་བླ་མ་སེམས་ཉིད་ཇི་ལྟ་བར། ། མོས་གུས་ཅན་ཁྱོད་རྗེ་དང་འབྲལ་མི་བྱ། ། གཞི་དང་ལམ་དང་འབྲས་བུ་ཐམས་ཅད་ཀུན། ། ནམ་མཁའི་པདྨོ་རི་བོང་རྭ་བཞིན་དུ། ། ཡོད་མ་མྱོང་ལ་འདོད་པའི་བསམ་པ་ནི། ། རྟོགས་ལྡན་རྣལ་འབྱོར་པ་ལ་འབྱུང་མི་འགྱུར། ། བྱིས་པའི་རྗེས་བློས་ཉེས་སྤྱོད་གར་ཐབས་ནི། ། མིག་ལྡན་མཁས་པ་རྣམས་ཀྱིས་བྱེད་མི་སྲིད། ། སྐྱེ་མེད་ཞེས་དང་སྟོང་དང་བདག་མེད་ཞེས། །
དམན་པ་རྣམས་ཀྱིས་སེམས་དང་ཡུལ་རྣམས་ལ། ། རྣམ་པར་བརྟགས་པའི་བློ་གྲོས་ངན་པ་རྣམས། ། ཕྱག་རྒྱ་ཆེན་པོ་ལྷུན་གྱིས་གྲུབ་པའི་མེས། ། སྐལ་ལྡན་རྣམས་ཀྱི་སྒྲིབ་པའི་བུད་ཤིང་བསྲེགས། ། སེམས་ཉིད་རྣམ་དག་ཆུ་སྣོད་མེ་ལོང་ལ། ། རང་གཞན་གཉིས་མེད་སྣ་ཚོགས་གཟུགས་བརྙན་རྣམས། ། ནོར་འཁྲུལ་མེད་པར་སོ་སོར་གང་སྣང་བ། ། དཔལ་ལྡན་ཕག་མོ་གྲུ་པའི་མི་ཟད་གཏེར། ། རྟེན་ཅིང་འབྲེལ་འབྱུང་ནམ་མཁའི་གནས་འདི་ལ། ། བཅོམ་ལྡན་མགོན་པོ་རྣམས་དང་གོང་མ་ཡི། །
བླ་མ་དམ་པ་རྣམས་ཀྱིས་ངོ་མཚར་ཞེས། ། ཆེད་དུ་བརྗོད་པའི་དབྱངས་ཀྱིས་ལེགས་བསྟོད་པ། ། རྣལ་འབྱོར་རི་ཁྲོད་པ་ཡིས་ལོངས་སྤྱོད་མཛོད། ། ལུས་དང་སེམས་དང་སྣང་བའི་རི་མོ་ཀུན། ། ལུས་མེད་སེམས་མེད་སྣང་བ་མེད་པ་ལ། ། སྣང་བ་མཁའ་བཞིན་རྟོགས་པས་མངོན་ཤེས་ལྡན། ། མི་བསླུ་ཕག་མོ་གྲུ་པས་དེ་སྐད་གསུངས། ། བླ་མ་དམ་པའི་གདམས་ངག་རྒྱ་མཚོ་རྣམས། ། མཐོང་དང་ཐོས་དང་རེག་དང་དྲན་པ་དང༌། ། འདི་སྐད་བདག་གིས་ཐོས་པའི་བྱེ་བྲག་རྣམས། །
བདག་ཉིད་ཐུགས་ལ་བཏགས་དང་མ་བཏགས་ཀྱི། ། སྨིག་རྒྱུའི་ཆུ་བོས་ཁྱེར་བའི་རི་དྭགས་རྣམས། ། ལོག་ཤེས་ཚིག་གིས་བསླུས་ནས་ལྟུང་བར་ངེས། ། ཇི་ལྟར་དམུས་ལོང་ཉི་མ་མི་མཐོང་ལ། ། ཉི་མ་བཤད་པས་དེ་ལ་ཅི་ཞིག་བྱ། ། སྣང་མེད་མིག་གིས་རྒྱུ་འབྲས་མཐོང་ན་ཀོ ། མིག་ལྡན་དེ་ལ་ཉི་མ་བཤད་མི་དགོས། ། རིན་པོ་ཆེ་ཡིས་བུ་ལ་འདི་སྐད་ཅེས། ། རི་ཁྲོད་དགོན་པར་བསྒོམ་ཞེས་ཡང་ཡང་གསུངས། ། སྙིང་གཏམ་ཚིག་ཏུ་བརྗོད་པའི་ཡི་གེ་འདི། །
བདག་ཉིད་ཆེན་པོས་བསྐུལ་ནས་བྲིས་པ་ལས། ། བྱུང་བའི་དགེ་བ་དྲི་མེད་འདིས་མཚོན་ནས། ། དགེ་བ་ཐམས་ཅད་བྱང་ཆུབ་མཆོག་ཏུ་བསྔོ། ། དཔལ་ལྡན་ཕག་མོ་གྲུ་པའི་རིགས་ལས་བྱུང༌། ། སྐུ་གསུང་ཐུགས་ཀྱི་རྣམ་ཐར་འཛིན་བྱེད་པ། ། རིགས་ལ་སྐྱོན་མེད་དགེ་སློང་ཤཱཀྱ་ཡི་སྲས། ། བརྩོན་འགྲུས་རྒྱལ་མཚན་ཞེས་པས་ཞུས་པ་འོ། ། ཉམས་མྱོང་དང་མངོན་པར་རྟོགས་པས་གསུང་རབ་དོན་གསལ་བར་བྱེད་པའི་སྒྲོན་མེ། ཐ་སྙད་དང་ཚིག་གི་སྤྲོས་པ་གཅོད་པའི་ཡི་གེ ། ཉམས་སུ་བླང་བའི་རིམ་པ་ཞེས་བྱ་བ་རྫོགས་སོ།། །།
༢༣༠༽ ༄། །དཀོན་མཆོག་རིན་པོ་ཆེ་རྣམ་པ་གསུམ་ལ་མཆོད་ཅིང་བཀུར་བསུ་བྱ་བའི་རིམ་པ།། དཀོན་མཆོག་གསུམ་ལ་ཕྱག་འཚལ་ལོ། ། ཐུབ་པ་བདག་ཉིད་ཆེན་པོའི་བཀས། ། ལྷ་དང་བཅས་པའི་འཇིག་རྟེན་གྱི། ། བདེ་སྐྱིད་ཐམས་ཅད་འབྱུང་བའི་གནས། ། བླ་ན་མེད་པའི་དཀོན་མཆོག་ལ། ། མཆོད་ཅིང་གུས་འདུད་ཡིན་ཞེས་གསུངས། ། དེ་ལ་མཆོད་ཅིང་བཀུར་བའི་ཐབས། ། བསུ་བ་བྱ་བའི་རིམ་པ་བཤད། །
དེ་ལ་སྨོད་ཅིང་སྡང་བ་ཡིས། ། ངན་པ་བརྗོད་པ་གང་ཡིན་པ། ། ཐུབ་པའི་གསུང་ལ་སྡང་བ་བས། ། ཤར་ཕྱོགས་སྔ་མ་བཞིན་དུ་འཐད། ། ནུབ་ཕྱོགས་བསུ་བའི་རིམ་པ་ལ། ། དར་དང་གདུགས་དང་རོལ་ཆ་བས། ། སྔུན་ནས་བསུ་ལ་ཞབས་ཏོག་བྱ། ། ཆོས་ཀྱི་ཁྲི་ཡི་ཤར་ཕྱོགས་སུ། ། འབེན་གང་ཙམ་གྱི་ཐད་སོ་ནས། ། ལྷོ་ཡི་ཕྱོགས་སུ་ཁྲིད་པར་བྱ། །
ལམ་ནས་ལྷོ་ཡི་ཕྱོགས་ཉིད་དུ། ། འདོམ་པ་བཅུ་ནས་ནུབ་ཕྱོགས་སུ། ། མཉམ་གཞག་ཡེངས་པ་མེད་པ་ཡིས། ། ཐམས་ཅད་ལམ་ལ་ཚུད་པའི་ཚེ། ། དཀོན་མཆོག་གསུམ་ལ་ཕྱག་གསུམ་བྱ། ། དེ་ཡི་རྗེས་ལ་འགྲོ་བ་དང༌། ། སྡོད་པའི་སྐབས་ཀྱིས་ཤེས་པར་བྱ། ། དེ་ནས་བྱང་གི་ཕྱོགས་ཉིད་དུ། ། ལམ་དུ་མ་སླེབས་བར་དུ་དགུག ། ལམ་དུ་ཕྱིན་ནས་ཤར་ཕྱོགས་སུ། །
མཐའ་གཉིས་སྤངས་པའི་གོམ་པ་ཡིས། ། མཉམ་པར་བཞག་པས་ཕྱིན་ནས་ཀྱང༌། ། སྔ་མའི་ལམ་གྱི་སྲོལ་ཉིད་ལ། ། བྱང་དུ་འདོམ་པ་ཉི་ཤུ་དགུག ། གནས་དེར་ཕྱག་རྟེན་བྱས་ནས་ཀྱང༌། ། དར་གྱི་བརྡ་ཡི་མཚོན་པ་ཡིས། ། ཕྱག་དང་འདུད་པ་གང་འོས་བྱ། ། ཀུ་དང་བསྭོ་ཡིས་མི་གདའ་ཅིང༌། ། སྲེད་ཅན་ཟ་འདོད་མཆུ་སྨྱོང་གི ། ངན་སྤྱོད་སྤངས་པའི་ཚུལ་གྱིས་འགྲོ། །
དགེ་བ་བྱང་ཆུབ་མཆོག་ཏུ་བསྔོ།། །། ༢༣༡༽ ༄། །བག་མེད་ཤ་ཆང་སྤངས་ནས་བཟའ་བཏུང་ཡེ་ཤེས་ཀྱི་བདུད་རྩིའི་ཚོགས་འཁོར་བསྐོར་བ།། ཨོཾ་སྭསྟི། འཇིག་རྟེན་གསུམ་མགོན་རིན་པོ་ཆེ། ། ཆོས་ཀྱི་རྒྱལ་པོའི་ཐུགས་ཀྱི་སྲས། ། ཐོས་དང་བསམ་པས་རྒྱུད་སྦྱངས་ཤིང༌། ། བསླབ་གསུམ་བསྟན་པའི་རྒྱལ་མཚན་འཛིན། ། གཉིས་མེད་ཡེ་ཤེས་བདུད་རྩིའི་ཆུས། ། སྐལ་ལྡན་སྨིན་ཅིང་གྲོལ་མཛད་པ། །
ཁྱེད་ཀྱི་མཛད་སྤྱོད་ཐུགས་དགོངས་ལ། ། བདག་ཀྱང་རྗེས་སུ་ཡི་རང་ཞིང༌། ། ཞེ་འདོད་སྙིང་ནས་གསོལ་བ་འདེབས། ། འགྲོ་དྲུག་འཁོར་བའི་སེམས་ཅན་རྣམས། ། མི་ཤེས་མུན་པར་འཁྱམས་པ་ཀུན། ། བརྩེ་བའི་མ་མ་ཁྱེད་ཉིད་ཀྱིས། ། ལམ་ཁྲིད་དེད་དཔོན་མཛད་དུ་གསོལ། ། སྐལ་ལྡན་གུས་པའི་ཡིད་ཅན་གྱི། ། སློབ་མ་སྨིན་པར་བྱེད་པ་ལ། ། ཅི་གནས་ལྟ་བའི་འཕོ་སྐྱས་ཀྱིས། །
ཡི་ཆད་སྒྱིད་ལུག་གྱུར་པ་དེ། ། དྲང་སྲོང་ཆེན་པོ་གོང་མ་ཡི། ། རྣམ་ཐར་བསྡུ་དངོས་རྣམ་བཞི་དང༌། ། འགལ་བ་མེད་པ་མ་ཡིན་པས། ། དཔོན་སློབ་ཚོགས་པ་བྲལ་བ་ཡི། ། བདུད་དཔུང་མ་ལུས་བཅོམ་མཛད་ནས། ། འགྲོ་བ་སྨིན་ཅིང་གྲོལ་མཛད་གསོལ། ། དངོས་དང་བརྒྱུད་པ་ཐམས་ཅད་དུ། ། ཤ་ཆང་ཆགས་སྡང་འཁོར་ལོ་ཡིས། ། ངན་སོང་གསུམ་དང་ཁམས་གསུམ་དུ། །
འཁོར་བའི་འཁོར་ལོ་མི་བསྐོར་བར། ། ཀུན་རྫོབ་དོན་དམ་བྱང་སེམས་ཀྱི། ། རང་ལུས་རྒྱལ་བའི་དཀྱིལ་འཁོར་ལ། ། བཟའ་བཏུང་ཡེ་ཤེས་བདུད་རྩི་ཡིས། ། མཆོད་ཅིང་མཉེས་པར་བྱས་པ་ཡིས། ། ཚོགས་གཉིས་འཁོར་ལོ་མི་ཆད་པ། ། བསོད་ནམས་མཐར་ཐུག་ཚོགས་འཁོར་ལོ། ། བུ་སློབ་རྣམས་དང་ཁྱེད་རང་གིས། ། ཚོགས་ཀྱི་འཁོར་ལོ་བསྐོར་མཛད་གསོལ།། །། ༢༣༢༽
༄། །དྲང་སྲོང་ཆེན་པོའི་དམོད་མོ་དཔལ་ཆེན་རྡོ་རྗེ་ཡེ་ཤེས་ལ་སྤྲིངས་པ།། ཨོཾ་སྭསྟི། བླ་མ་རིན་པོ་ཆེས། ངའི་བུ་དམ་པ། སློབ་མའི་ཡང་རབ། ཉེ་གནས་ཀྱི་ཡང་སྙིང༌། དཔལ་ཆེན་པོ་རྡོ་རྗེ་ཡེ་ཤེས་ལ་སྤྲིང་པ། ཉིད་ཀྱི་ཞབས་ཏོག་དང༌། ཕྱོགས་ནས་བྱོན་པའི་འགྲུལ་པ་ལ་ཁུམས་པས། ཐུབ་པ་འགྲོ་བའི་མགོན་པོ།
སངས་རྒྱས་བཅོམ་ལྡན་འདས་ཀྱི་བསྟན་པ། བསླབ་པ་རིན་པོ་ཆེ་རྣམ་པ་གསུམ་གྱིས་ཉོན་མོངས་པ་ཕྲ་རགས་བཅོམ་པས། འབྲས་བུ་བཅོམ་ལྡན་འདས་སུ་གྱུར་བ་ཡིན་པ་ལ། ཤ་ཆང་འདོད་ཡོན་གྱི་རོ་ལ་ཆགས་པའི་ཉོན་མོངས་པ་གསུམ་གྱིས། རང་རྒྱུད་སྲེགས་ནས། འོད་ཀྱིས་གཞན་གྱི་རྒྱུད། བསྐལ་པའི་མེར་འབར་བས། ཐལ་བའི་ལྷག་མ་ཙམ་ཡང་མ་ལུས་པ་བཞིན་དུ། དཀར་པོའི་ཆོས་མ་ལུས་པར་བྱས་ནས། འཁོར་བ་དང་ངན་སོང་གི་སྡུག་བསྔལ་ཉམས་སུ་མྱོང་བར་བྱེད་པ་རྣམས་ལ།
ཚད་མེད་པའི་སྙིང་རྗེ་ཆེན་པོའི་གདུང་བའི་ཤུགས་ཀྱིས། ལྷག་པ་ཚུལ་ཁྲིམས་ཀྱི་བསླབ་པ་སོ་སོར་ཐར་པའི་སྡོམ་པ་དང༌། བྱང་ཆུབ་སེམས་དཔའི་བསླབ་པ་དང༌། ཐེག་པ་ཆེན་པོ་གསང་སྔགས་ཀྱི་ཡོན་ཏན་རིན་པོ་ཆེ་མཐའ་དག་སྐྱེད་པར་བྱེད་པའི་གཞི་རྟེན་དུ་གྱུར་པ། འབྲས་བུ་ཐམས་ཅད་མཁྱེན་པ། དེ་བཞིན་གཤེགས་པའི་སྟོབས་བཅུའི་རྒྱུ། ཚུལ་ཁྲིམས་རིན་པོ་ཆེ་ལ་འགོད་ཅིང༌། ཉོན་མོངས་པ་སྤངས་པའི་བྲལ་འབྲས། ཏིང་ངེ་འཛིན་དང༌། ལྷག་མཐོང་གི་ཤེས་རབ་ཀྱིས།
དཔག་ཏུ་མེད་པའི་འགྲོ་བ་སྨིན་ཅིང་གྲོལ་བར་མཛད་ཅེས་ཁུམས། དེ་སྟོན་པ་སངས་རྒྱས་བཅོམ་ལྡན་འདས་ཐུགས་རྗེ་ཆེན་པོ་དང་ལྡན་པ་དེའི་སྲས་སུ་ཁས་ལེན་པ་རྣམས་ཀྱི་འབབ་ས་ཡང་དེ་ཡིན། བླ་མ་དཀོན་མཆོག་གོང་མ་ཐམས་ཅད་ལ་བྱས་པ་ཤེས་པ་དང༌། བྱས་པ་གཟོ་བ་དང༌། བྱས་པ་ཆུད་མི་གཟོན་པ་དེ་ཡིན། བདག་ཀྱང་བླ་མ་དམ་པར་བཀུར་ནས། མཐོ་བཅུ་གསུམ་གུང་གི་ཡ་བླར་བཞག་པ་ཡང་དེ་ལགས་པས། ཤིན་ཏུ་ཐུགས་ལ་བཏགས། ཆ་བྱད་བཟང༌། ཁོ་བོ་ལ་སོགས་གོང་མ་རྣམས། །
ཁྱེད་ཀྱིས་ཤིན་ཏུ་ཐུགས་ལ་བཏགས། ། ཐུབ་པའི་བསྟན་པ་བཟུང་བ་ཡིས། ། ལྷ་དང་བཅས་པའི་འཇིག་རྟེན་ཡང༌། ། ཤིན་ཏུ་ཐུགས་ལ་བཏགས་པ་ལགས། ། ཉིད་ཀྱི་འབུལ་ཡིག་ཇི་བཞིན་དུ། ། གཏན་ཚིགས་ལྔ་ཡིས་བསྡུས་པ་ཡི། ། གང་ཕྱིར་དེ་ཕྱིར་དེ་དག་ལ། ། བྱས་པའི་དགེ་རྩ་འབུལ་བ་རྣམས། ། བཞེད་པ་བཞིན་དུ་ཕྱག་ཏུ་ཐེངས། ། བུ་སྡུག་ཤིན་ཏུ་ཐུགས་ལ་བཏགས། །
ད་རུང་སྔར་བཞིན་ཐུགས་ལ་ཐོགས། ། ང་ཡི་སྒོམ་ཆེན་རི་ཁྲོད་པ། ། ཉམས་སུ་ལེན་པའི་གང་ཟག་རྣམས། ། ལ་ལས་བླ་མ་རྗེས་སུ་དྲན། ། བྱིན་རླབས་ཆོས་སྐུར་རྟོགས་ཞེས་གསུངས། ། ལ་ལས་སངས་རྒྱས་རྗེས་སུ་དྲན། ། བསྐྱེད་རྫོགས་ཏིང་འཛིན་རྒྱུན་ཆད་མེད། ། ལ་ལས་དམ་ཆོས་རྗེས་སུ་དྲན། ། སེམས་གཉིས་འདྲེས་པས་རང་རྒྱུད་གྲོལ། ། ལ་ལས་དགེ་འདུན་རྗེས་སུ་དྲན། །
མོས་གུས་རྒྱ་མཚོ་གཏིང་ནས་གཡོ། ། ལ་ལས་མི་ཆོས་འཁྲུགས་པ་དྲན། ། མི་ཆོས་ཐལ་ཕྱག་བྱ་ས་དཀའ། ། ལ་ལས་ཨ་མ་རྗེས་སུ་དྲན། ། ཨ་མ་སྐྱོང་བ་ངས་མ་མཐོང༌། ། ལ་ལས་བུ་ལོན་ཁེ་སྐྱེད་དྲན། ། ལེན་པ་མང་སྟེ་ཁུགས་པ་ཉུང༌། ། ལ་ལས་མི་ཆོས་འཁྲུགས་པ་དྲན། ། བབས་ཀྱང་དགྲ་བོ་མ་ཆུན་པ། ། བློ་ནོར་རྣམས་ལ་ཐེ་ལེས་ མཆིལ་མ་ ཐོབ། །
བཟང་དྲན་དབུ་འཕང་དགུང་དུ་བསྟོད། ། བླ་མ་རྣམས་ཀྱིས་བྱིན་གྱིས་རློབས། ། ཆོས་སྐྱོང་རྣམས་ཀྱིས་བར་ཆད་སོལ། ། འདི་དྲང་སྲོང་ཆེན་པོའི་དམོད་མོ་ཡིན། ། བདེན་པ་མི་འགྲུབ་ཁ་མེད་ལགས།། །། ༢༣༣༽ ༄། །དགེ་འདུན་མཚམས་སྒྲུབ་མི་ནུས་པའི་རིགས་ཕྱོགས་གཞན་དུ་གཤེགས་པར་ཞུ་བ།། ཨོཾ་སྭསྟི། བླ་མ་རིན་པོ་ཆེའི་བཀའ་དྲིན་གྱིས། སྔོན་ང་ལ་གྲགས་པ་ཆེན་པོ་བྱུང༌།
དེ་ལ་བརྟེན་ནས་རྙེད་པ་ཆེན་པོ་བྱུང༌། དེ་ལ་ངས་བསམས་པས། རང་ལ་ཡོན་ཏན་ནི་མེད། ཡོན་ཏན་ཅན་དུ་གྲགས་པའི་འབུལ་བ་འདི་ལོག་འཚོར་འགྲོའམ། ཁུར་ཆེན་པོ་ངས་མི་ཐེག མི་བླང་དགོས་སྙམ་པ་ལ། འཇིག་རྟེན་མགོན་པོའི་བཀས། བྱང་ཆུབ་སེམས་དཔའ་རྟག་ཏུ་ངུ་དང༌། དྲི་མེད་གྲགས་པ་དང༌། ན་གརྫུ་ནའི་རྗེས་སུ་འབྲངས་ནས།
ཐོག་མ་དང་བར་དང༌། ཐ་མར་དགེ་བ། ཞིང་དང་བསམ་པ་དང་དངོས་པོ་རྣམ་པ་གསུམ་བསྒྲུབ་པ། བཟང་ངན་མེད་པ་ཐམས་ཅད་རབ་ཏུ་འབྱིན་པ། སྦྱོར་བ་དང་དངོས་གཞི་དང་རྗེས་ལ་བསམས་ནས། འཁོར་བ་མཐའ་ཡོད་པའམ། བྱང་ཆུབ་ཐོབ་པའི་རྒྱུ་འབའ་ཞིག་ལ་བསམས་པ་ལགས། དེང་སང་ནི་སྒྲུབ་པ་བྱེད་པའི་བསམ་པ་ཡོད་པ་འགའ་རེ་ཡང་བྱུང༌། རྒྱལ་བའི་བསྟན་པ་ལ་བསམ་པ་འགའ་རེ་འདུག་པས། སྔ་མའི་བསམ་པ་ཕྱོགས་ལོག་བསྒྲུབ་པ་བྱེད་པ་ལ་བློ་ངེས།
དགེ་འདུན་གྱི་སྐུ་མཚམས་ངའི་རིམ་གྲོར་འགྲོ་བར་འདུག་པས། དགེ་འདུན་རྣམས་མཚམས་གཅཽད་པར་ཞུ། མཚམས་བཅད་ལ་མཚམས་རྒྱགས་ཅུང་ཟད་ཞབས་ཏོག་བགྱི་བས་ཐམས་ཅད་སྐུ་མཚམས་སུ་བགྱི་བར་ཞུ། མཚམས་མི་ནུས་སྒྲུབ་པ་མི་བྱེད་པའི་རིགས་ཅན་རྣམས་ཕྱོགས་གཞན་དུ་གཤེགས་པར་ཞུ། སྔོན་བཞིན་རྗེས་ལ་བསྐྱར་ནས་བླངས་པ་ནི་མེད།

དད་པ་ཅན་གྱི་རྫས་ནི་ལྕི། ས་ཐག་རིང་པོ་ནས་ནི་འོངས། ཆོས་ཟབ་མོ་ནས་བྲེ་གང་ལ་ཡང་རག་ལུས་པས། ཚོང་གཟབ་པ་དང་སྲི་དགོས་པར་ཡང་གོ། །། ༡༣༤༽ ༄། །ངག་གི་དབང་ཕྱུག་དྲི་མ་མེད་པའི་སྒྲོན་མེ་རིན་ཆེན་གྲགས་ཀྱི་ཞུ་ཆོས།། བསྐལ་པ་བྱེ་བ་ཁྲག་ཁྲིག་དཔག་མེད་དུ། ། ལས་དང་སྐལ་པ་མཐུན་པར་གྱུར་པ་དང༌། ། གཅིག་གིས་གཅིག་ལ་བསྟངས་ ཕན་འདོགས་པ་ པར་གྱུར་པ་ཡིས། ། གཉའ་ཤིང་བུ་གར་རུས་སྦལ་མགྲིན་ཆུད་ལྟར། ། ཐུབ་པའི་བསྟན་ལ་སྐལ་མཉམ་མཚུངས་པར་སྐྱེས། །
སྔོན་གྱི་ཐུབ་པ་དྲང་སྲོང་སྲས་བཅས་ལྟར། ། ཕ་མ་ཉེ་དུ་གཉེན་འབྲེལ་འདོད་ཡོན་དང༌། ། རང་གི་ལུས་དང་སྲོག་ལ་མ་བལྟས་ཤིང༌། ། མི་བལྟ་ལྟོས་པ་མེད་པའི་བདག་ཉིད་ཅན། ། མི་བཟད་དམྱལ་བར་སོང་ཡང་རྗེས་འབྲང་ཞིང༌། ། སངས་རྒྱས་ཐོབ་ལ་དགའ་བའི་བློ་མེད་པས། ། ཅི་གསུང་བཀའ་ལ་ཉན་པའི་མོས་གུས་ཅན། ། དུས་གསུམ་རྒྱལ་བའི་གདུང་རྒྱུད་འཛིན་པ་དང༌། ། ཕ་མེས་མ་མེས་བརྒྱུད་པའི་དོན་རྒྱུད་འཛིན། ། ཁམས་གསུམ་སེམས་ཅན་ཀུན་གྱི་མགོན་མཛད་པའི། །
སྐུ་གསུང་ཐུགས་ཉིད་མི་ཟད་འཁོར་ལོའི་བདག ། འདས་དང་མ་འོངས་ད་ལྟ་ཐམས་ཅད་དུ། ། ལུང་དང་རིགས་པའི་དབང་ཕྱུག་མཁས་རྣམས་ཀྱིས། ། ཚིག་གི་དོན་ལ་སྒྲོ་སྐུར་མེད་པར་མཇལ། ། དེ་འདྲའི་སློབ་མ་རང་བས་ལྷག་པ་ལ། ། ཅི་ཡི་ཕྱིར་ན་གདམས་ངག་སྟེར་མི་བྱེད། ། ལྷ་དང་བཅས་པའི་འཇིག་རྟེན་ཐམས་ཅད་དུ། ། མི་ཆོས་ལྷ་དམ་གང་གིས་ངོས་ནས་ཀྱང༌། ། དེ་འདྲ་ཡལ་བར་དོར་བ་སྲིད་དམ་དགོངས། ། བུ་བུ་བུ་གཅིག་གུས་པས་བདག་ལ་ཉོན། །
དམ་པའི་གསུང་ལ་གུས་པ་མ་སྐྱེས་ན། ། ཉོན་མོངས་འཇོམས་པའི་ཉམས་རྟོགས་མི་སྐྱེ་སྟེ། ། དགོན་གདུང་ཚ་སྒོ་ཅན་ལ་པདྨ་བཞིན། ། ཉོན་མོངས་དུག་ལྔ་འབར་བའི་སྟོབས་འཕེལ་ནས། ། བླ་མ་རྣམས་དང་དམ་པའི་ཆོས་ལ་སྨོད། ། སྡིག་པའི་གྲོགས་པོ་བདུད་ཀྱི་དབང་དུ་འགྲོ། ། ཚེ་འདིའི་ཆེ་ཐབས་གཡེང་བས་རྣམ་པར་གཡེང༌། ། ཐོས་བསམ་སྒོམ་གསུམ་བརྟུལ་ཞུགས་གང་འཛིན་ཀྱང༌། ། ལྟོ་གོས་ཆོས་བརྒྱད་བསྒྲུབ་པའི་ཡང་ཟོང་ཕྱིར། ། འབད་པ་བྱས་ཀྱང་འཁོར་བའི་གཏིང་རྡོ་ཨང༌། །
ཨང་ངེ་ཨང་ངེ་རང་ལ་ལྟོས་པའི་བུ། ། བླ་མ་དམ་པས་ཁྱེད་ཅག་མགོ་མི་སྐོར། ། དུས་གསུམ་རྒྱལ་བའི་གཞུང་ལམ་རྒྱས་པ་འབུམ། ། བྱང་ཆུབ་སེམས་དཔའི་རྣམ་ཐར་ཕལ་པོ་ཆེ། ། རྡོ་རྗེ་ཚིག་རྐང་དཔལ་ལྡན་བིརྺའི་ལམ། ། བྲམ་ཟེ་ཆེན་པོའི་དགོངས་པ་དོ་ཧ་ཡིན། ། སློབ་དཔོན་འཕགས་པའི་དོ་ཧ་རྟོགས་པའི་ཆོས། ། རྩ་བ་ཤེས་རབ་རིམ་པ་ལྔ་ཡིན་གསུངས། ། ཚད་མེད་སྙིང་རྗེ་ཆེན་པོ་ཕུལ་བྱུང་བས། ། རྒྱལ་བ་སྲས་བཅས་གྲུབ་ཐོབ་གོང་མ་ཡིས། །
ཉམས་རྟོགས་ཐུགས་ལས་བྱུང་བ་གསུངས་པ་རྣམས། ། ཉམས་ལེན་མོས་གུས་བྱེད་པའི་མི་རྣམས་ཀྱིས། ། གོང་མའི་དགོངས་པ་ལོན་པ་མི་སྲིད་ཅེས། ། རྒྱལ་བའི་གསུང་དང་གྲུབ་ཐོབ་གོང་མ་ཡིས། ། རྒྱུ་མེད་འབྲས་བུ་རྒྱ་ཆེར་གང་གསུངས་པ། ། སྐལ་ལྡན་མོས་གུས་ཅན་གྱིས་གོ་བར་ཟད། ། རང་ལ་སྐྱེས་པའི་ཉམས་རྟོགས་གང་ཡིན་པ། ། མེ་སྟག་ཆུང་ཡང་ནགས་ཚལ་ཆེན་པོ་བསྲེག ། གཉིས་མེད་ཡེ་ཤེས་མེ་ལྕེ་རབ་ཏུ་འབར། ། མི་ཤེས་མུན་པའི་ཚོགས་རྣམས་རབ་ཏུ་སེལ། །
སྲེད་སོགས་ཉོན་མོངས་ལྗན་ལྗིན་ཐལ་བར་རློག ། ཉེས་སྤྱོད་བདུད་ཀྱི་དཔུང་གིས་ཟིལ་མི་བཟོད། ། ཐུབ་པའི་ཡོན་ཏན་དཔག་མེད་རབ་ཡངས་པ། ། ཐོབ་པར་འགྱུར་ན་གཞན་ལྟ་སྨོས་ཅི་དགོས། ། ཕྲ་བའི་མེ་སྟག་གསོས་ཤིག་རང་གི་བུ། ། སྤྱི་དང་རང་གི་མཚན་ཉིད་ཆོས་རྣམས་ལ། ། ཆགས་དང་ཐོགས་པ་མེད་པའི་ཤེས་རབ་ཀྱིས། ། བཀའ་དང་བསྟན་བཅོས་ལུང་རིགས་ཐམས་ཅད་ཀྱིས། ། ལེགས་པར་གཏན་ལ་ཕབ་པའི་དམ་ཆོས་ཀྱང༌། ། མེས་ནི་ནགས་ཚལ་ཇི་ལྟར་སྲེག་པའི་ཚུལ། །
ནོར་འཁྲུལ་མེད་པར་རྒྱ་ཆེར་བཤད་པ་ཡིན། ། བཤད་པའི་ཚིག་དང་དོན་གྱི་མེ་སྟག་གཉིས། ། སྒྲ་དང་དོན་དུ་སྣང་གི་རྣལ་འབྱོར་པ། ། མེ་སྟག་ལེགས་པར་སྐྱོངས་ལ་བཤད་པ་བཞག ། མེ་ལྕེ་འབར་ན་བཤད་པ་ཤེས་ནས་མཆི། ། མེ་འདོད་པ་ལ་དེ་བཞིན་ས་དང་ཆུ། ། རྣམ་པ་སྣ་ཚོགས་ལོག་ཤེས་ཐ་དད་ཀྱིས། ། ཕྱིན་ཅི་ལོག་ཏུ་ལོག་ལྟས་བསླད་པའི་ཡིད། ། ཡང་དག་ལམ་ལ་བར་དུ་གཅོད་པའི་བདུད། ། ཚོང་དུས་འོ་མ་གདམས་ཆུང་མན་ཆུང་རྣམས། །
ས་དང་ཆུ་སོགས་རྒྱ་ཆེ་གྲངས་མང་ཡང༌། ། མེ་མིན་མེ་ཡི་གྲོགས་སུ་མི་འགྱུར་བས། ། དོན་མེད་གདམས་ཆུང་རྣམས་ལ་རེ་ཐག་བཅད། ། རང་གི་མེ་སྟག་གསོས་དང་རྣལ་འབྱོར་པ། ། འདི་ལྟར་ཉམས་སུ་ལོངས་དང་འདི་ལྟར་འོང༌། ། གཏན་ཚིགས་རྒྱུ་མཚན་དག་དང་བཅས་པ་ཡི། ། མན་ངག་མང་པོ་གཞན་གྱིས་གང་བསྟན་པ། ། འཐད་འཐད་འདྲ་བའི་ཚིག་དང་ཡི་གེ་ལ། ། སུ་ཞིག་ངེས་ཤེས་སྐྱེ་ཞེས་བདེན་པར་འཛིན། ། སྔ་མའི་ལས་འཕྲོ་གོམས་པའི་ཚུལ་ཉིད་ལ། །
སད་པའི་རྐྱེན་གྱིས་སད་པར་གྱུར་པ་ལ། ། གོམས་པར་བྱ་བར་གསུང་རབ་ཐམས་ཅད་དང༌། ། བླ་མ་དམ་པས་བཀའ་བསྩལ་ཡང་ཡང་གསུངས། ། ནོར་བུ་རིན་ཆེན་འདོད་པར་གྱུར་པ་ལ། ། དེ་ཉིད་འཆིང་བུ་ཡིན་ཞེས་སྟོན་པ་ཡི། ། རྣམ་པར་སྨིན་པ་ཅི་འདྲ་གོ་བར་ཟད། ། གེགས་སེལ་འབོགས་འདོན་ཇི་ལྟར་བྱ་བའི་ཚུལ། ། འཇིག་རྟེན་མགོན་པོ་དཔལ་ལྡན་རིན་ཆེན་གྱི། ། མོས་གུས་ཡོད་མེད་གཅིག་པུ་མ་གཏོགས་པ། ། གཞན་དུ་མི་སྲིད་བཀའ་བསྩལ་ཡང་ཡང་གསུང༌། །
མོས་གུས་བརྟུལ་ཞུགས་བསྐྱེད་ཅིག་རྣལ་འབྱོར་པ། ། གཞན་གྱིས་བརྗོད་མིན་ལྷན་ཅིག་སྐྱེས་པ་དེ། ། བླ་མའི་དུས་མཐའ་བསྟེན་དང་བསོད་ནམས་གསུང༌། ། འཇིག་རྟེན་མགོན་པོ་དཔལ་ལྡན་རིན་ཆེན་གྱིས། ། སྡེ་སྣོད་གསུམ་དང་རྒྱུད་སྡེ་བཞི་དང་ཡང༌། ། རྒྱལ་བའི་གསུང་རབ་མ་ལུས་ཐམས་ཅད་དུ། ། ཟབ་དང་རྒྱ་ཆེ་དཔག་མེད་བཞུགས་གྱུར་ཀྱང༌། ། བླ་མ་དམ་པའི་བྱིན་རླབས་མ་ཞུགས་ན། ། བཤད་དང་མཐོང་ཡང་ངེས་ཤེས་མི་སྐྱེ་ཞེས། ། ནན་ཏན་ཆེན་པོས་བཀའ་བསྩལ་ཡང་ཡང་གསུངས། །
རིགས་པའི་གནས་ལྔ་མཁྱེན་པར་སྦྱངས་པ་ཡི། ། སློབ་དཔོན་འཕགས་པ་ལ་སོགས་སྐྱེས་ཆེན་རྣམས། ། བཤད་པས་མ་གོ་ནམ་མཁའི་པདྨོ་བཞིན། ། བླ་མ་དམ་པའི་བྱིན་རླབས་ཞུགས་གྱུར་ན། ། དུས་གསུམ་རྒྱལ་བའི་དགོངས་པ་མཐའ་དག་ཀྱང༌། ། སྦས་པ་མེད་པར་མངོན་དུ་གྱུར་པའི་ཚུལ། ། དཔལ་ལྡན་ནཱ་རོ་འཕགས་པ་ཀླུ་སྒྲུབ་དང༌། ། རྟག་ཏུ་ངུ་དང་རྒྱལ་སྲས་ནོར་བཟང་དང༌། ། རྒྱལ་བ་སྲས་བཅས་མཐའ་དག་ཐམས་ཅད་ཀྱང༌། ། བདེན་མཐོང་དོན་ལ་གོམས་པར་བྱས་པ་ཡིས། །
ཡོན་ཏན་རྒྱ་མཚོ་བརྙེས་ཞེས་ཡང་ཡང་གསུངས། ། རང་ལ་ཇི་ལྟར་སྐྱེས་པའི་ཉམས་རྟོགས་ལ། ། མཐུན་རྐྱེན་བསྟེན་ཅིང་འགལ་རྐྱེན་སྤོང་བའི་ཐབས། ། ཐུབ་པས་སྦྱངས་པའི་ཡོན་ཏན་གང་གསུངས་པ། ། ཉམས་སུ་བླང་ཞིང་རི་ཁྲོད་དགོན་པར་བསྡད། ། ཉོན་མོངས་དུག་རྣམས་སྤངས་པར་གྱུར་པ་ལས། ། གེགས་སེལ་གཞན་མེད་སྙིང་གི་དབུས་སུ་ཞོག ། མ་ཆགས་ཞེ་སྡང་མེད་དང་གཏི་མུག་མེད། ། རྣམ་དག་དགེ་བ་གསུམ་པོ་མ་གཏོགས་པ། ། བོགས་འདོན་གཞན་ན་མེད་དེ་ཉམས་སུ་ལོངས། །
ང་སྔོན་ཏིང་འཛིན་རྒྱལ་པོ་འདི་ཡི་ཕྱིར། ། བུ་དང་ཆུང་མ་མགོ་དང་རྐང་ལག་དང༌། ། གཏང་བར་དཀའ་བའི་དངོས་པོ་དཔག་མེད་བཏང༌། ། ཚུལ་ཁྲིམས་བཟོད་པ་བརྩོན་འགྲུས་དེ་བཞིན་བསྲུང༌། ། དེ་ཡིས་བྱང་ཆུབ་མཆོག་ཏུ་སངས་རྒྱས་པ། ། ཤཱཀྱའི་རྒྱལ་པོས་ཟླ་བ་སྒྲོན་མར་གསུངས། ། སེམས་ཐག་མ་ཆོད་བཞག་ས་མ་རྙེད་ལ། ། ལ་ཁའི་བྱ་སྒྲོ་ལྟ་བུའི་མི་རྣམས་ཀྱིས། ། བླ་མ་འཚོལ་ཞིང་གདམས་པ་འཚོལ་བ་ནི། ། དེ་བས་བྱ་ཐབས་མེད་པ་ཤིན་ཏུ་མད། །
ཉམས་རྟོགས་ཅུང་ཟད་ཡོད་པའི་སྒོམ་ཆེན་ལ། ། བླ་མའི་ཞབས་ཏོག་བྱ་བའི་བསམ་པ་ཡིས། ། བློ་བཙལ་གྲོས་བྱས་ཕོ་བཏགས་མོ་འདུར་ནས། ། ཁེ་གྲགས་རྙེད་བཀུར་མང་པོ་བཙལ་ནས་ཀྱང༌། ། གོང་མའི་ཞབས་ཏོག་རྒྱ་ཆེན་བྱས་པ་འདིས། ། དང་པོར་མོས་གུས་དམ་ཆོས་ཡིན་མོད་ཀྱང༌། ། སྤྱོད་འགྲོས་ཆོས་དང་བྲལ་བར་གྱུར་པ་ཡིན། ། འཇིག་རྟེན་པ་དང་བློ་མཐུན་བྱེད་པ་ལ། ། མི་ཆོས་འདུན་མ་ཤིན་ཏུ་མཁས་པ་དགོས། ། མི་ཆོས་འདུན་མ་བྱས་ན་འཁྲུག་དཔོན་ཡིན། །
མི་ཆོས་འདུན་མ་བཞག་ན་གོང་མའི་ཞབས་ཏོག་ཨང༌། ། ལྷ་ཆོས་པ་དང་མཐུན་འཇུག་བྱེད་པ་བ། ། ཀུན་ཏུ་གྲགས་དང་མ་གྲགས་གདམས་ངག་དགོས། ། གདམས་ངག་རྒྱ་མཚོ་དཔག་མེད་བསྟན་ན་ཡང༌། ། བླ་མར་འཛིན་པ་སྨོས་ཀྱང་ཅི་དགོས་ཏེ། ། སློབ་དཔོན་ཙམ་དུའང་འཛིན་པ་ངས་མ་མཐོང༌། ། འཇིག་རྟེན་མགོན་པོ་ཕག་མོ་གྲུ་པ་ཡིས། ། ཁོ་བོས་འཁོར་ལ་གདམས་ངག་བཤད་གྱུར་ན། ། ཁོ་བོས་སློབ་མ་གཅིག་ཀྱང་མི་ཐོན་ལ། ། ང་ལ་མགུ་བ་གཅིག་ཀྱང་མི་འོང་ཞེས། །
ཀུན་མཁྱེན་མགོན་པོས་གསུངས་པ་འདི་རེ་མད། ། ཐམས་ཅད་མཁྱེན་པས་གསུངས་པ་འདི་རེ་མད། ། ཡིག་ནག་མང་པོ་སློབ་པའི་སློབ་དཔོན་ལ། ། ཡིག་ནག་མང་པོ་ཀློག་པའི་སློབ་མས་ཀྱང༌། ། ཞབས་ཏོག་ཆེན་པོ་འོང་བར་མི་འདུག་པས། ། ཡིག་ནག་ཀློག་འདོན་ཞོག་ལ་རང་སེམས་བསྒོམ། ། བླ་མའི་ཞབས་ཏོག་མེད་པར་གྱུར་ཀྱང་བླ། ། ཆོས་ལས་སྐྱེས་པའི་བུ་གཅིག་རྣལ་འབྱོར་པ། ། སྦས་སྟོན་ཡེ་ཤེས་སེང་གེ་བཤེས་གཉེན་ལ། ། ཚད་མ་ལ་སོགས་ལུང་རིགས་གང་བསླབས་པ། །
བྱང་ཆུབ་སེམས་སོགས་གནད་ཀྱི་མན་ངག་དང༌། ། ལྷན་ཅིག་སྐྱེས་པ་དེ་དག་འཇུག་པའི་ཐབས། ། ཟབ་དང་རྒྱ་ཆེའི་གནད་རྣམས་བསྟན་པ་ལས། ། ནམ་མཁའི་པདྨོར་དམུས་ལོང་བལྟ་བ་བཞིན། ། རྟོག་པའི་ཕྲེང་བས་རྟོག་མེད་མི་རྟོགས་ཏེ། ། བླ་མའི་བྱིན་རླབས་མཐུ་ཡིས་གང་རྟོགས་པ། ། སློབ་མ་བྱུང་ན་དེ་ཉིད་ཁྲིད་པས་ཆོག ། འཐད་པ་དང་བཅས་སྨྲས་པར་གྱུར་པ་ལ། ། བདག་ཀྱང་དགའ་ཞིང་རྗེས་སུ་ཡི་རང་སྐྱེས། ། གུས་ལྡན་སློབ་མས་བཏུད་ནས་བླ་མ་ཡིས། །
ལོག་པའི་ལམ་དུ་འཁྲིད་པ་རིགས་པ་མིན། ། ཉམས་དང་རྟོགས་པ་ནོར་བུ་རིན་ཆེན་ཡང༌། ། ཕྱི་བ་གསུམ་གྱིས་ལེགས་པར་ཕྱིས་གྱུར་ནས། ། རྒྱལ་མཚན་རྩེར་བཏགས་མཆོད་པས་མཆོད་གྱུར་ན། ། དགོས་འདོད་མ་ལུས་ཐམས་ཅད་འབྱུང་བའི་དཔེས། ། བླ་མ་མཆོག་ལས་རྙེད་པའི་གཉུག་མའི་ཡིད། ། སྐྱོན་མེད་ལྷན་ཅིག་སྐྱེས་པ་དེ་ཉིད་ནི། ། ཉོན་མོངས་གསུམ་པོ་དྲི་མ་གང་ཡིན་པ། ། གསུམ་ལ་མངོན་པར་ཞེན་པ་གདུག་པའི་ཡིད། ། སྦྱངས་སྡོམ་བརྟུལ་ཞུགས་དྲག་པོས་སྤང་བར་བྱ། །
ཉེས་པའི་དྲི་མ་དེ་ཡིས་དག་གྱུར་ནས། ། བདེ་གསལ་མི་རྟོག་ཏིང་འཛིན་སྐྱེས་གྱུར་ཅིང༌། ། ཞེན་པའི་དྲི་མས་བསྒོས་པར་གྱུར་པ་ཡི། ། ཏིང་འཛིན་འདི་ཡིས་ཁམས་གསུམ་འཁོར་བར་འཁོར། ། ཞེན་པའི་དྲི་མ་སྤངས་ལ་སེམས་ཉིད་བསྒོམ། ། སེམས་དེ་སྒོམ་པའི་ཡུལ་དུ་བྱས་གྱུར་ན། ། ཡུལ་ཅན་ཤེས་པར་ཡུན་རིང་གོམས་ན་ཡང༌། ། གཟུང་དང་འཛིན་པ་ཉེས་པའི་དྲི་མ་འདིས། ། སེམས་ཉིད་རང་དགའི་གཟུགས་སུ་སོན་མི་འགྱུར། ། གཉུག་མའི་ཡིད་ལ་སྤང་བླང་རེ་དོགས་དང༌། །
བསྒོམ་བྱ་སྒོམ་བྱེད་སྤྲོས་པའི་མཚན་མ་ཀུན། ། སྦྱངས་སྡོམ་བརྟུལ་ཞུགས་སྤྱད་པའི་སྤྱོད་པ་དང༌། ། བླ་མ་མཆོག་ལ་གུས་པའི་བྱིན་རླབས་དང༌། ། བསོད་ནམས་ཚོགས་ཆེན་བསགས་པའི་ནུས་མཐུ་ཡིས། ། དྲི་མ་སྦྱང་གི་གཞན་གྱིས་ནམ་ཡང་མིན། ། དེ་འདྲའི་དབང་གི་རྒྱལ་པོ་རང་སེམས་དེ། ། བྱང་ཆུབ་སེམས་ཀྱི་རྒྱལ་མཚན་རྩེར་བཏགས་ནས། ། སྙིང་རྗེ་ཆེན་པོའི་མཆོད་པས་མཆོད་གྱུར་ཅིང༌། ། ལྷག་བསམ་དག་པས་གསོལ་བ་བཏབ་གྱུར་ན། ། འཁོར་འདས་ཡོན་ཏན་རྒྱ་མཚོ་མ་ལུས་ཀུན། །
འབྱུང་བར་འགྱུར་ཞེས་བླ་མ་རིན་ཆེན་གསུངས། ། ཚིག་དང་ཡི་གེ་སྟོན་པའི་བླ་མ་ང་ཡང་མིན། ། ཚིག་དང་ཡི་གེ་མང་པོ་ཁྱེད་ལ་ཅི་བྱ་སྟེ། ། ལྟ་སྤྱོད་ཡ་བྲལ་མེད་པའི་རྣལ་འབྱོར་དབང་ཕྱུག་གིས། ། རི་དང་གངས་དང་དགོན་པའི་གནས་དག་ཏུ། ། ལྟེམ་རྐྱང་མེད་པར་ཉམས་ལེན་གཞུང་བསྲངས་ན། ། སངས་རྒྱས་ཡོན་ཏན་རྒྱ་མཚོ་མངོན་དུ་འགྱུར་བ་ཡང༌། ། དཀའ་བ་མེད་ན་གཞན་ལྟ་སྨོས་ཀྱང་ཅི་ཞིག་དགོས། ། བུ་གཅིག་སྙིང་གཏམ་ཡིན་གྱི་གདམས་ངག་སེམས་ལ་ཞོག ། ངག་གི་དབང་ཕྱུག་དྲི་མ་མེད་པའི་སྒྲོན་མ་ཞེས་བྱ་བ།
བསྟན་བཅོས་འདིའི་མིང་ཡིན། ཞུ་བ་པོའི་མིང་སྙན་ནི། རྣལ་འབྱོར་དབང་ཕྱུག་རིན་ཆེན་གྲགས་ཞེས་བགྱི་བས་ཞུས། བྲིས་པ་འདི་ལས་བྱུང་བའི་དགེ་བ་དེས། ། ཉམས་ལེན་བྱེད་པའི་སྐྱེས་བུ་དམ་པ་ཀུན། ། ཐི་བ་ཚང་དུ་འཇུག་པ་ཇི་ལྟ་བར། ། ལྟེམ་རྐྱང་མེད་པར་རང་སེམས་དག་བྱས་ནས། ། ཤིན་ཏུ་རྣམ་དག་གོ་འཕང་ཐོབ་པར་ཤོག ། ངག་གི་དབང་ཕྱུག་དྲི་མ་མེད་པའི་སྒྲོན་མེ་ཞེས་བྱ་བའི་བསྟན་བཅོས། ། ཤཱཀྱའི་སྲས་ཀྱི་དགེ་སྦྱོང་རིན་ཆེན་གྲགས་ཀྱིས་ཞུས་པ་རྫོགས་སོ།། །།
༢༣༥༽ ༄། །ཆོས་ཀྱི་རྒྱལ་པོ་རིན་པོ་ཆེ་དཔལ་ལྡན་སྒམ་པོ་ལ་བསྟོད་པ།། ཨོཾ་སྭསྟི། གང་ཞིག་བསྐལ་པ་གྲངས་མེད་མཐའ་ཡས་པས། ། རྙེད་པར་དཀའ་བའི་སངས་རྒྱས་ཆོས་ཀྱི་སྐུ། ། སྐད་ཅིག་ཙམ་གྱིས་སེམས་སུ་རྟོགས་མཛད་པ། ། བླ་མ་མཆོག་གི་མཚན་དེ་ཐོས་པར་དཀའ། ། མ་རིག་མུན་པས་བསྒྲིབས་པའི་འཇིག་རྟེན་འདིར། ། ཡེ་ཤེས་ཉི་མའི་དཀྱིལ་འཁོར་འོད་གསལ་བས། ། སེམས་ཀྱི་དེ་ཉིད་རབ་ཏུ་སྣང་མཛད་པའི། །
བླ་མ་དམ་པའི་མཚན་འདི་ཐོས་པར་དཀའ། ། སྡུག་བསྔལ་རྒྱ་མཚོར་བྱིང་བའི་སེམས་ཅན་ལ། ། ཐུགས་རྗེས་མ་བཟོད་བྱང་ཆུབ་སངས་རྒྱས་ནས། ། འཁོར་བ་ཇི་སྙེད་འཁོར་ལོ་མི་ཟད་པས། ། འགྲོ་ཀུན་སྨིན་མཛད་དེ་ཡི་མཚན་ཐོས་དཀའ། ། འཇིག་རྟེན་མགོན་པོ་ཤཱཀྱའི་རྒྱལ་པོ་ཡི། ། སྲས་ཀྱི་ཐུ་བོ་བསྟན་པའི་མཛོད་འཛིན་པ། ། ཟླ་འོད་གཞོན་ནུར་གྱུར་པ་ཞེས་བྱ་བ། ། བླ་མ་རིན་པོ་ཆེ་ཡི་མཚན་ཐོས་དཀའ། ། འཁོར་འདས་ཀུན་གྱི་བདེ་སྐྱིད་འབྱུང་བའི་གནས། །
ཐུབ་པའི་བསྟན་པ་ཟབ་ཞི་སྤྲོས་བྲལ་བ། ། སྤྲོས་པའི་རྟོག་པ་ལོག་པར་རྟོགས་པ་ཡི། ། གཡུལ་ལས་རྒྱལ་མཚན་དེ་ཡི་མཚན་ཐོས་དཀའ། ། བཅོམ་ལྡན་འདས་ཀྱི་བསྟན་པའི་སྙིང་པོ་མཆོག ། གསང་སྔགས་རྡོ་རྗེ་ཐེག་པ་རིན་པོ་ཆེ། ། མ་གོ་ལོག་པར་རྟོགས་ནས་ཕུང་གྱུར་ལ། ། རྟོགས་ཤིང་དོན་སྟོན་དེ་ཡི་མཚན་ཐོས་དཀའ། ། མདོར་ན་ཆོས་སྐུ་བླ་མ་རིན་ཆེན་དེ། ། སྐུ་གསུང་ཐུགས་ཉིད་མི་ཟད་འཁོར་ལོ་ཡིས། ། འགྲོ་ཀུན་སྨིན་མཛད་རིན་ཆེན་བླ་མ་དེའི། །
མཚན་འདི་ཐོས་པར་ཤིན་ཏུ་དཀའ་བས་ན། ། དད་ཅིང་གུས་པས་སྲས་ཀྱི་ཐུ་བོ་ལ། ། སྐྱུ་ར་སྒོམ་པས་གསོལ་བ་བཏབ་པ་ལས། ། ཐུགས་ཀྱིས་དགོངས་ནས་གནང་བ་ཐུགས་ལ་བཏགས། ཆོས་ཀྱི་རྒྱལ་པོ་རིན་པོ་ཆེ་དཔལ་ལྡན་སྒམ་པོ་པའི་མཚན་ལ་བསྟོད་པ་ཟུར་ཙམ་ཡི་གེར་བཀོད་པ་རྫོགས་སོ།། །། ༢༣༦༽ ༄། །ཡན་ལག་བདུན་པ་ཚིག་ལྷུག་མ་པད་དཀར་བཞད་པའི་ཉིན་བྱེད།། སངས་རྒྱས་ཐམས་ཅད་འདུས་པའི་སྐུ། ། རྡོ་རྗེ་འཛིན་པའི་ངོ་བོ་ཉིད། ། དཀོན་མཆོག་གསུམ་གྱི་རྩ་བ་སྟེ། །
བླ་མ་རིན་པོ་ཆེ་ལ་ཕྱག་འཚལ་ལོ། ། དུས་གསུམ་གྱི་སངས་རྒྱས་ཐམས་ཅད་ཀྱི་ངོ་བོར་གྱུར་པ། དཀོན་མཆོག་གསུམ་གྱི་རང་བཞིན། བདེ་བ་དང་ལེགས་པ་ཐམས་ཅད་ཀྱི་འབྱུང་གནས་སུ་གྱུར་པ། བླ་མ་རིན་པོ་ཆེའི་སྐུ་གསུང་ཐུགས་ཡིད་བཞིན་གྱི་ནོར་བུ་རིན་པོ་ཆེ་ལ། བདག་དང་ཁམས་གསུམ་གྱི་སེམས་ཅན་ཐམས་ཅད་ལུས་གུས་ཤིང་སེམས་དང་བས་སྐྱབས་སུ་མཆིའོ། ། སངས་རྒྱས་ཀྱི་ཞིང་ཁམས་ཤིན་ཏུ་རྣམ་པར་དག་པ། ཉེས་པའི་སྐྱོན་ཐམས་ཅད་དང་བྲལ་ཞིང་ལེགས་པའི་ཡོན་ཏན་ཕུན་སུམ་ཚོགས་པ་ཐམས་ཅད་ཀྱིས་གང་བ། ཕྱི་དང་ནང་དང་གསང་བ་དེ་ཁོ་ན་ཉིད་ཀྱི་མཆོད་པ་ནམ་མཁའ་དང་མཉམ་པ། ཡུན་འཁོར་བའི་རྒྱ་མཚོ་ཆེན་པོ་མ་སྟོང་གི་བར་དུ་འབྱུང་བ་ལས།
ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་བདེ་བ་དང་ལྡན། སྡུག་བསྔལ་དང་བྲལ། རྫོགས་པའི་སངས་རྒྱས་ཐོབ་པར་བྱེད་ཅིང༌། འདས་མ་འོངས་ད་ལྟ་དུས་གསུམ་དུ་གཤེགས་ཤིང་བཞུགས་པའི་དཀོན་མཆོག་རིན་པོ་ཆེ་རྣམ་པ་གསུམ་མཉེས་པ་དང་དགྱེས་པར་སྤྱོད་པའི་མཆོད་པའི་ཚོགས། ནམ་མཁའི་མཐའ་དང་མཉམ་པ། ཆོས་ཀྱི་དབྱིངས་དང་མཉམ་པ་ཐམས་ཅད་ཀྱིས་རྒྱུན་ཆད་མེད་པར་མཆོད་དོ། ། བསྟོད་དོ། ། བཀུར་རོ། ། བསྔགས་སོ། ། འཁོར་བ་དང་མྱ་ངན་ལས་འདས་པའི་ཆོས་ཐམས་ཅད་རང་གི་སེམས།
སེམས་གདོད་ནས་སྐྱེ་བ་མེད་པ་ནམ་མཁའི་དཀྱིལ་ལྟ་བུ། ཆོས་ཀྱི་སྐུ་སྤྲོས་པ་ཐམས་ཅད་ཀྱི་མཐའ་དང་བྲལ་བའི་རང་བཞིན་དུ། ལྷུན་གྱིས་གྲུབ་པར་གནས་པ་ལས། འཁོར་བ་དང་མྱ་ངན་ལས་འདས་པའི་ཡོན་ཏན་གྱི་ཚོགས་ལྷུན་གྲུབ་ཏུ་བྱུང་ཞིང༌། སེམས་ཅན་ཐམས་ཅད་བདེ་བ་དང་ལྡན། སྡུག་བསྔལ་དང་བྲལ། རྫོགས་པའི་སངས་རྒྱས་ཐོབ་པར་མཛད་པའི་འཕྲིན་ལས་མངའ་བར་མ་གོ་ཞིང༌། ཕྱིན་ཅི་ལོག་ཏུ་འཁྲུལ་པའི་ཉེས་པ་ཐམས་ཅད་སོ་སོར་བཤགས་སོ། ། བླ་ན་མེད་པའི་འཕགས་པ་དཀོན་མཆོག་རིན་པོ་ཆེ་རྣམ་པ་གསུམ་དང༌། སེམས་ཅན་ཐམས་ཅད་ཀྱིས་བྱས་ཤིང་ཡོད་པའི་དགེ་བའི་རྩ་བ་ལ་རྗེས་སུ་ཡི་རང་ཞིང་ཡི་རང་ངོ༌། །
ཕྱོགས་བཅུ་དུས་གསུམ་དུ་གཤེགས་ཤིང་བཞུགས་པའི་དེ་བཞིན་གཤེགས་པ་ཐམས་ཅད་ལ་ཆོས་ཀྱི་འཁོར་ལོ་བླ་ན་མེད་པ་བསྐོར་བར་བསྐུལ་མ་འདེབས་སོ། ། སངས་རྒྱས་བཅོམ་ལྡན་འདས་མྱ་ངན་ལས་འདའ་བར་བཞེད་པ་ཐམས་ཅད་ལ། ཇི་སྲིད་འཁོར་བའི་རྒྱ་མཚོ་ཆེན་པོ་མ་སྟོང་གི་བར་དུ་མྱ་ངན་ལས་མི་འདའ་བར་གསོལ་བ་འདེབས་སོ། ། བདག་དང་སེམས་ཅན་ཐམས་ཅད་ཀྱིས་དུས་གསུམ་དུ་བསགས་ཤིང་ཡོད་པའི་དགེ་བའི་རྩ་བ་འདིས། བདག་དང་སེམས་ཅན་ཐམས་ཅད་བཅོམ་ལྡན་འདས་རྡོ་རྗེ་འཛིན་པ་ཆེན་པོ་བླ་མ་རིན་པོ་ཆེའི་གོ་འཕང་ཐོབ་པར་གྱུར་ཅིག དེ་དེ་ཁོ་ན་བཞིན་དུ་གྱུར་ཅིག དེ་དེ་ཁོ་ན་བཞིན་དུ་གྱུར་ཅིག དེ་དེ་ཁོ་ན་བཞིན་དུ་གྱུར་ཅིག། །། ༢༣༧༽ ༄། །རང་གཞན་གཉིས་སུ་མེད་པར་དག་པར་བྱ་བའི་ཞལ་གདམས།།
སངས་རྒྱས་ཐམས་ཅད་འདུས་པའི་སྐུ། ། རྡོ་རྗེ་འཆང་གི་ངོ་བོ་ཉིད། ། དཀོན་མཆོག་གསུམ་གྱི་རྩ་བ་སྟེ། ། བླ་མ་རྣམས་ལ་ཕྱག་འཚལ་ལོ། ། རྡོ་རྗེ་འཆང་གིས་བྱིན་རླབས་པ། ། ཏིལླི་ནཱ་རོའི་བརྒྱུད་པ་ལ། ། གཉིས་མེད་ཡེ་ཤེས་རྡོ་རྗེ་ཡོད། ། སངས་རྒྱས་རྣམས་དང་བྱང་ཆུབ་སེམས། ། ཉན་ཐོས་རང་རྒྱལ་ལྷ་རྣམས་དང༌། ། ཤ་ཟ་སྲིན་པོ་ཀླུ་ལ་སོགས། །
འཁོར་འདས་མ་ལུས་ཐམས་ཅད་ཀྱི། ། ཡུལ་གང་གཉིས་སུ་མེད་པ་ཡི། ། སེམས་ཉིད་ཡེ་ཤེས་རྡོ་རྗེ་ནི། ། དེ་རྣམས་ཀུན་གྱི་རྡོ་རྗེ་འཆང༌། ། ཕུང་པོ་ལ་སོགས་བདུད་ཚོགས་རྣམས། ། འཇོམས་མཛད་དཔའ་བོ་ཆེན་པོ་ཡིས། ཁམས་གསུམ་མ་ལུས་ཐམས་ཅད་ཀྱི། ། སྐྱོན་དག་ཡོན་ཏན་རྫོགས་མཛད་ཅིང༌། ། བྱང་ཆུབ་མཆོག་ལ་འགོད་པར་མཛད། ། དཔལ་ལྡན་རྡོ་རྗེ་འཆང་ཆེན་དང༌། །
བུ་འབྲལ་བ་མེད་པ་ངོ་མཚར་ཆེ། ། བུ་འདི་དང་མ་འབྲལ་རྣལ་འབྱོར་པ། ། བུ་འབྲལ་མེད་ཤུགས་ལ་གོམས་པ་ལས། ། གཟུང་འཛིན་རང་སར་དག་པ་ཡིན། ། ཅི་ཙམ་གཟུང་དང་འཛིན་པའི་ཆོས། ། རང་གི་ངང་དུ་དག་པ་ལྟར། ། སེམས་དང་སེམས་ལས་བྱུང་བའི་ཆོས། ། ཕྲ་རགས་རྟེན་འབྲེལ་མངོན་དུ་གྱུར། ། འཁོར་འདས་མ་ལུས་ཐམས་ཅད་ཀུན། ། རང་གི་ངང་དུ་རོ་གཅིག་པ། །
རང་གི་རང་ངོ་ཤེས་པ་འདི། ། ཅི་ཡང་ངོ་མཚར་ཆེ་རྒྱུ་མེད། ། ལས་དང་ཉོན་མོངས་ཤེས་བྱ་ཡི། ། སྒྲིབ་པའི་བུད་ཤིང་མ་ལུས་ཀུན། ། རང་གི་གཤིས་ལས་མི་གཞན་པས། ། སྐྱོབ་པ་རྒྱལ་བ་རྣམས་ཀྱིས་ཀྱང༌། ། སྐྱོན་དག་ཡོན་ཏན་རྫོགས་པ་མེད། ། བུ་སྤང་བྱ་གཉེན་པོ་གཉིས་མེད་པས། ། གཉིས་སུ་མེད་ལས་མ་གཡོས་ཤིག ། བུ་གཉིས་མེད་གཉིས་མེད་ཞེས་བྱ་བ། །
གཉིས་ཀ་མེད་པ་མ་གཏོགས་པ། ། གཉིས་ཀ་གཅིག་ཏུ་བྱེད་པ་ཡང༌། ། བྱེད་མཁན་བློ་དང་གསུམ་དུ་འགྲོ། ། དེས་ན་གཉིས་མེད་སྒྲ་དོན་ལ། ། ཕྱིན་ཅི་ལོག་ཏུ་འཁྲུལ་པ་ཡི། ། བྱིས་པ་རྣམས་ཀྱི་ལོག་རྟོག་གིས། ། མཁས་པའི་དགོངས་པ་མི་དགའ་བར། ། བུ་གཉིས་མེད་ཡེ་ཤེས་རྡོ་རྗེ་དང༌། ། སྐད་ཅིག་ཙམ་ཡང་མི་འབྲལ་འཚལ། ། ལར་བསྒོམས་པས་ཉམས་མྱོང་མ་སྐྱེས་ན། །
ཟབ་མོར་མིང་དུ་བཏགས་པ་ཡི། ། ཟབ་པའི་ཆོས་དང་གདམས་ངག་ཚོགས། ། མང་པོ་ཡོད་པའི་གང་ཟག་ཀྱང༌། ། དགོས་པའི་དུས་ལ་བབ་པ་དང༌། ། ཏུག་གིས་ཐུག་པའི་དུས་ཚོད་དུ། ། ཕན་ནམ་མི་ཕན་ཐེ་ཚོམ་ཟ། ། ཡིན་ནམ་མ་ཡིན་སོམ་ཉི་སྐྱེས། ། རྗེ་རྣལ་འབྱོར་ཆེན་པོའི་ཞལ་སྔ་ནས། ། དུས་འདིར་ཤིན་ཏུ་དཀའ་བ་ཡིན། ། མོ་དང་ཐུ་བ་འདེབས་དོགས་ཡོད། །
ཡང་དང་ཡང་དུ་བཀའ་བསྩལ་གསུངས། ། འཁོར་འདས་ཐམས་ཅད་རང་སེམས་ལ། ། སེམས་སྐྱེ་བ་མེད་པར་རྟོགས་པ་ཡིས། ། སྐྱོན་དག་ཡོན་ཏན་རྫོགས་པས་ན། ། མི་མཐུན་རྐྱེན་གྱི་ཚོགས་རྣམས་ལ། ། འདི་དང་འདི་ཞེས་བགྲང་མི་ལང༌། ། རང་གཞན་གཉིས་སུ་མེད་པས་ན། ། གཉིས་སུ་མེད་པས་དག་པར་བྱ། ། དེ་ཡི་ལག་ལེན་འདི་ལྟ་སྟེ། ། དུས་འདིར་ཉེ་བར་འཁོར་བས་ན། །
དང་པོ་བཟོད་པ་མཚོན་པར་བྱ། ། དེ་ཡང་རྣམ་པ་གསུམ་ཡིན་ཏེ། ། བདག་ལ་གནོད་པ་བྱེད་པ་ཡི། ། མི་དང་མི་མིན་ལ་སོགས་པ། ། ཉོན་མོངས་གསུམ་གྱིས་ལྡོངས་པ་ཡིས། ། བདག་ལ་གནོད་པར་བྱེད་པ་རྣམས། ། སེམས་གསུམ་རྡོ་རྗེའི་ལྕགས་ཀྱུས་གཟུང༌། ། གཉིས་མེད་བཟོད་པའི་གོ་བགོས་ནས། ། གནོད་ཅིང་འགལ་བ་ཅི་བྱས་ཀྱང༌། ། མ་མཐོང་མ་ཚོར་མ་རིག་པའི། །
ཐབས་ལ་མཁས་པའི་ཞགས་པས་བཅིངས། ། ཤིན་ཏུ་དབེན་པའི་གནས་ཉིད་དུ། ། ཟང་ཟིང་སྤྲོས་པ་རབ་བཅད་ནས། ། གདུལ་བྱ་རིགས་ཅན་ཐ་དད་ལ། ། ཚད་མེད་སྙིང་རྗེ་ཆེན་པོ་ཡིས། ། གདུལ་བྱ་ལ་སོགས་འགྲོ་བ་ཀུན། ། སྐྱོན་དག་ཡོན་ཏན་རྫོགས་ནས་ཀྱང༌། ། བྱང་ཆུབ་མཆོག་ལ་འགོད་པ་ཡི། ། དམ་བཅའ་བརྟན་པོས་འདི་ལྟར་བྱ། ། ཀུན་བརྟགས་མིག་ལ་ངེས་པ་བསྐྱེད། །
རྡོ་རྗེ་འཛིན་པ་ཉིད་དུ་བསྒོམ། ། རྩ་སྔགས་རྒྱུན་དུ་བགྲང་བར་བྱ། ། བསྒྲུབ་བྱ་མངོན་དུ་གྱུར་པའི་ཚེ། ། དཀར་གསུམ་མངར་གསུམ་གཏོར་མ་བཏང༌། ། ཞི་རྒྱས་དབང་དང་མངོན་སྤྱོད་ཀྱི། ། ཕྲིན་ལས་གང་དང་གང་བྱེད་ཀྱང༌། ། ཟླ་བ་གཅིག་གིས་འགྲུབ་འགྱུར་ཏེ། ། འདི་ལ་ཐེ་ཚོམ་མི་བྱ་འོ། ། ལྷ་མོ་ཀླུ་མོ་གནོད་སྦྱིན་མོ། ། ཤ་ཟ་སྲིན་མོ་མཁའ་འགྲོ་མ། །
སྲིད་པའི་ལྷ་སྲིན་སྡེ་བརྒྱད་ཀྱིས། ། བཅོམ་ལྡན་རྡོ་རྗེ་འཛིན་པ་ལ། ། རང་རང་སྲོག་གི་སྙིང་པོ་ཕུལ།། །། ༢༣༨༽ ༄། །རྡོ་རྗེ་སྙིང་པོ་ཞེས་བྱ་བའི་བསྟན་བཅོས་མཁན་པོ་རྒྱལ་བ་འབུམ་ལ་གནང་བ།། འགྲོ་བའི་མགོན་པོ་འཁོར་འདས་ཆོས་རྣམས་ཀུན། ། གདོད་ནས་ཞི་ཞིང་རྣམ་པར་དག་པའི་སྐུ། ། བཟང་ངན་སྤང་ཐོབ་སྐྱོན་གྱིས་མ་གོས་པ། ། ཀུན་བཟང་བདེ་ཆེན་རིན་པོ་ཆེ་དཔལ་འདུད། ། འཇིག་རྟེན་མགོན་པོ་དེ་དང་དབྱེར་མེད་ཅིང༌། །
སྙན་པའི་འབྲུག་སྒྲས་ཕྱོགས་བཅུ་ཀུན་བཀང་ཞིང༌། ། རང་གཞན་དོན་གྲུབ་བླ་མ་དམ་པ་དེའི། ། སྐུ་གསུང་ཐུགས་ཀྱི་སྲས་ཉིད་དགེ་བའི་བཤེས། ། བསྟན་པའི་སྲོག་འཛིན་མཁན་པོ་ཆེན་པོ་ཡིས། ། བདག་ལ་བརྩེ་བར་དགོངས་པའི་བསམ་པ་ཡིས། ། བཀུར་བསྟི་ཆེན་པོས་ལེགས་པར་བཀུར་གྱུར་ནས། ། བདག་ཉིད་ཡོན་ཏན་རྒྱ་མཚོར་ལོངས་སྤྱོད་ཀྱང༌། ། ཕེབས་པར་སྨྲ་བའི་ཚིག་གིས་འབྲེལ་འདོད་པས། ། ཡི་གེ་བསྐུར་ཅེས་བཀའ་བསྩལ་གསུངས་པའི་དོན། ། བདག་གིས་བྱས་ལུགས་ཅུང་ཟད་འདིར་བརྗོད་བྱ། །
ལུས་སེམས་རྡུལ་དུ་བརླགས་ནས་བསླབས་པ་ཡི། ། གདམས་ངག་ནམ་མཁའི་སྤྲིན་ཕུང་མང་པོ་རྣམས། ། འབད་པས་ཉམས་སུ་བླངས་ཀྱང་བསླུས་པ་ཡི། ། སྨིག་རྒྱུའི་ཆུ་ཡིས་རི་དྭགས་ཇི་བཞིན་དུ། ། སྐྱུག་ལོག་ནད་ཀྱིས་ཐེབས་པའི་ལྡོམ་བུ་བདག ། ཉམས་རྟོགས་བདུད་རྩིའི་ཁ་ཟས་འདོད་པའི་བློས། ། འཇིག་རྟེན་མགོན་པོའི་ཞབས་ཀྱི་པདྨོར་བཏུགས། ། ཁྱོད་ཀྱི་ཐུགས་དགོངས་ལྟེམ་རྐྱང་མ་མཆིས་ཀྱང༌། ། འཇིག་རྟེན་མགོན་པོས་བཀའ་བསྩལ་གསུངས་པའི་དོན། ། ཡི་གེར་བྲིས་ནས་བཅངས་པ་མ་མཆིས་ཏེ། །
མོས་གུས་སྟོབས་ཀྱིས་ཉམས་སུ་བླངས་པ་ཡིས། ། ཉམས་རྟོགས་ཅུང་ཟད་སྐྱེས་པར་གྱུར་པ་ཀུན། ། མཁྱེན་པའི་ཡེ་ཤེས་ཡོད་མེད་མན་ཆད་དང༌། ། ཉོན་མོངས་ཇི་ལྟར་སྐྱེས་པ་ཡན་ཆད་ཀུན། ། དྲི་བ་འཐེམས་ ནན་ཏན་ པར་དྲིས་ཤིང་ཞུ་བཏུག་བྱས། ། ཇི་ལྟར་མེ་ལོང་གཡའ་དང་བྲལ་བ་ལ། ། བཞིན་གྱི་དཀྱིལ་འཁོར་གསལ་བར་སྣང་བ་བཞིན། ། དུས་གསུམ་ནོར་འཁྲུལ་མེད་པའི་བླ་མ་དེས། ། བཟང་སར་མ་བཞག་བུ་ཡི་རྩིས་སུ་བཅུག ། ཟབ་དང་རྒྱ་ཆེ་ཆོས་ཀྱི་ཞུ་སྒོ་ཕྱེ། །
ལུས་སེམས་གཉིས་ཀྱི་གནས་ལུགས་དངོས་སུ་བསྟན། ། ཐབས་ལམ་རྒྱ་མཚོ་ཀུན་ལ་བཀའ་ནན་མཛད། ། ལྟ་ཁམ་ནམ་མཁའི་འབྲུག་སྒྲ་ངར་ཡང་བཅག ། སངས་རྒྱས་ཡེ་ཤེས་གོ་བའི་ལུང་བསྟན་མཛད། ། རྒྱུན་ཆད་མེད་པར་བསྒོམ་ཞེས་བཀའ་བསྩལ་གསུངས། ། ཐབས་ལམ་ལ་སོགས་ཟབ་པའི་གདམས་ངག་གི ། ཁྲིད་རྣམས་ཁོ་བོས་བྱ་ཞེས་ཞལ་གྱིས་བཞེས། ། སྒོམ་ཆེན་ཙམ་ལ་བཟང་བ་འོང་ངོ་ཞེས། ། ལན་གསུམ་བར་དུ་གསུང་ཞིང་དབུགས་ཀྱང་ཕྱུང༌། ། རྒྱལ་བའི་གསུང་རབ་མདོ་འགྲེལ་མན་ངག་གི །
ལུང་རྣམས་གནང་ཞིང་ཟབ་པའི་གནད་ཀུན་བསྟན། ། རབ་ཏུ་འབྱུང་བའི་བཀའ་ནན་ཆེན་པོ་མཛད། ། ཁམས་སུ་མི་འགྲོ་བློ་ཐག་སྤྱན་སྔར་བཅད། ། བླ་མ་དམ་པ་ལོ་གཉིས་བསྟེན་གྱུར་ཀྱང༌། ། ལུས་ངག་ཡིད་གསུམ་གསུང་དང་ཅི་མཐུན་བྱས། ། གཞན་ལ་ཕན་པའི་རེ་བ་མ་མཆིས་ཤིང༌། ། གསུང་བཞིན་འོང་བ་སྙམ་པ་མེད་ན་ཡང༌། ། ཅི་ཞིག་ལྟར་ལ་དེ་འདྲ་དེ་འདྲར་སོང༌། ། དྲིན་ཅན་བླ་མ་དམ་པའི་སྐུ་གསུང་ཐུགས། ། སུན་འབྱིན་བདག་ལ་མ་བབ་སྙམ་པ་ཡིས། །
རྣམ་ཐར་ཅུང་ཞིག་བསླབས་པར་གྱུར་ན་ཡང༌། ། རྒྱ་མཚོར་རབས་ཡངས་ཆུ་གཏེར་ཆེན་པོ་ལ། ། སྦྲང་བུའི་དྲི་ཆུས་ཆར་ཡང་མི་ཕོད་ཅིང༌། ། རི་དབང་རྒྱལ་པོ་ཕྲ་བའི་རྡུལ་ཉིད་ལྟར། ། རྣམ་ཐར་ཟུར་ཙམ་བཟུང་བར་མ་ནུས་ན། ། ཆ་ཙམ་རྟོགས་པའི་རེ་ཐག་བཅད་པ་ལགས། ། སྐུ་གསུང་ཐུགས་ཉིད་དུས་གསུམ་ཐམས་ཅད་དུ། ། ཀུན་ཏུ་སྣང་ཞིང་སྣང་བ་མེད་པ་ཡི། ། ཀུན་བཟང་རྡོ་རྗེ་རྒྱལ་པོ་བཅོམ་ལྡན་དེ། ། མཐོང་ངམ་ཐོས་སམ་གང་གིས་དྲན་གྱུར་པ། །
བསྐལ་པ་མང་པོར་དཔག་མེད་སྦྱང་བར་བྱས། ། ཉིད་ཀྱིས་བྱིན་གྱིས་བརླབས་པ་མ་གཏོགས་པ། ། གཞན་དུ་སྐལ་པ་ཡོད་སྙམ་མི་བགྱིད་དོ། ། ཇི་ལྟར་རབ་ཏུ་དྭངས་པའི་ཆུ་ནང་དུ། ། བཞིན་གྱི་གཟུགས་བརྙན་ཇི་ལྟར་སྣང་བ་བཞིན། ། འཇིག་རྟེན་མགོན་པོ་སྐུ་གསུང་ཐུགས་ཉིད་ལ། ། རང་སྣང་རྣམ་པ་སྣ་ཚོགས་ཅི་སྣང་བ། ། རང་གི་བསམ་པ་དེ་ཉིད་སྣང་བ་ལས། ། ཡུལ་ལ་འགྲོ་འོང་བྱེད་པ་མེད་དོ་ཞེས། ། འཇིག་རྟེན་མགོན་པོས་དེ་ཉིད་བཀའ་བསྩལ་གསུང༌། །
སྐུ་གསུང་ཐུགས་ཀྱི་རྣམ་པ་དེ་ཉིད་ལས། ། རང་རང་མངོན་རྟོགས་ཕྱོགས་རེ་སྨྲ་བ་ལས། ། གཞན་དུ་མི་འགྱུར་གཏན་ཚིགས་ངེས་པའི་ཕྱིར། ། འདི་སྐད་བདག་ཐོས་སྡུད་པ་པོ་རྣམས་སྨྲ། ། གང་ཟག་གཅིག་ལ་མངོན་རྟོགས་སྐྱེ་བའི་ཚུལ། ། དབང་པོ་རབ་འབྲིང་གསུམ་གྱི་བྱེ་བྲག་གིས། ། རབ་ཀྱིས་མཚན་ཙམ་ཐོས་པས་རྟོགས་པ་སྐྱེ། ། འབྲིང་གིས་ཞལ་མཐོང་ཐ་མས་ཁྲིད་བྱས་པས། ། མངོན་པར་རྟོགས་པ་སྐྱེ་ཞེས་བཀའ་བསྩལ་གསུངས། ། གང་ལྟར་ཡིན་ཀྱང་ཉམས་ལེན་ཁྲིད་ཀྱི་ཐབས། །
གསང་སྔགས་ཕ་རོལ་ཕྱིན་ལ་བརྟེན་ནས་ནི། ། ཉམས་སུ་བླང་བ་གོང་མའི་བཞེད་ཡིན་པས། ། སྐྱབས་སུ་སོང་ཞིང་སོ་སོར་ཐར་པས་བསྡམས། ། བྱང་ཆུབ་སེམས་མཆོག་རབ་སྦྱངས་དབང་བསྐུར་ནས། ། ཡི་གེ་བརྒྱ་པ་མཎྜལ་བསྙེན་པ་སོགས། ། བསགས་སྦྱངས་རྟགས་དང་མཚན་མ་མ་བྱུང་བར། ། འབད་པ་ཆེན་པོས་ཉམས་སུ་བླངས་གྱུར་ནས། ། ཕྱག་རྒྱ་ཆེན་པོ་བསྟན་པར་གྱུར་པ་ལས། ། ཉམས་མྱོང་སྐྱེས་ཤིང་ཉམས་དང་བྲལ་གྱུར་ནས། ། རང་སེམས་སྐྱེ་བ་མེད་པར་རྟོགས་པའི་ཚེ། །
དུས་གསུམ་རྒྱལ་བའི་དགོངས་པ་ཐུགས་སུ་ཆུད། ། སྐྱེ་དང་འགག་དང་གནས་པའི་སྤྲོས་པ་སྤངས། ། ཡོད་དང་མེད་པའི་སྒྲོ་སྐུར་གཉིས་དང་བྲལ། ། རང་བྱུང་ལྷུན་གྲུབ་ཆེན་པོའི་རྒྱལ་ས་ཟིན། ། ཚེ་འདི་དང་ཕྱི་མ་བར་དོ་གསུམ། ། དབྱེར་མེད་མཉམ་པ་ཉིད་དུ་སྐད་ཀྱིས་འབྱམས། ། སྣང་ཞིང་སྲིད་པ་ཉོན་མོངས་རྣམ་རྟོག་ཀུན། ། ཕྱི་ཤུན་དང་ནི་སྦུར་མ་སྤུང་གིས་སོང༌། ། ཚིག་དང་ཡི་གེ་སྤྲོས་པའི་ཆོས་རྣམས་ཀྱིས། ། དོན་གྱི་སྙིང་པོར་འགྱུར་མེད་མཚོན་དུ་མེད། །
དངོས་པོ་མཚན་མ་དམིགས་པའི་ཆོས་རྣམས་ལ། ། སྨིག་རྒྱུའི་ཆུ་ལ་མཁས་པས་མི་རེ་ལྟར། ། འདུས་བྱས་ཆོས་ལ་མྱ་ངན་འདས་པ་མེད། ། བྱང་ཆུབ་སྙིང་པོ་རང་སེམས་ནམ་མཁའ་ནི། ། དུས་གསུམ་ཀུན་ཏུ་རྟག་པ་ཉིད་ཀྱི་སྐུ། ། ལུས་ཀྱི་ན་ཚ་སེམས་ཀྱི་སྡུག་བསྔལ་དང༌། ། ཉོན་མོངས་རྣམ་རྟོག་རླུང་བཞིན་འཚུབ་པ་ཀུན། ། སྔོན་གྱི་ལས་ཀྱི་རྣམ་པར་སྨིན་པ་ཡང༌། ། རྒྱུ་ངན་ལས་སྐྱེས་ཕུང་པོ་ལུས་རྒྱས་ལན། ། རྒྱ་དང་བྲལ་ན་གཉིས་མེད་མངོན་སངས་རྒྱ། །
རི་དྭགས་རྒྱལ་པོ་མངལ་ནས་བྱུང་མ་ཐག ། མ་དང་མཉམ་ཞིང་མཐུ་རྩལ་རྫོགས་པ་འམ། ། མཁའ་ལྡིང་རྒྱལ་པོ་སྒོ་ངའི་རྒྱ་བཅག་པ། ། མཐུ་སྟོབས་མཉམ་པར་གྱུར་པ་ཇི་བཞིན་དུ། ། ལུས་རྒྱས་བཅིངས་པ་རྒྱ་དང་བྲལ་བའི་ཚེ། ། ནམ་མཁའ་གཉིས་འདྲེས་གཉིས་མེད་སངས་རྒྱ་བར། ། འཇིག་རྟེན་མགོན་པོས་ངོ་སྤྲོད་བཀའ་བསྩལ་གསུངས། ། རྟོགས་པའི་ཆོས་ཀྱིས་ངེས་པར་བརྟན་གྱུར་ནས། ། ལུས་ཀྱི་རྒྱ་དང་རྟོག་རྒྱ་སྣང་རྒྱ་གསུམ། ། དབྱེར་མེད་སེམས་ཀྱི་ངོ་བོར་རོ་གཅིག་པ། །
སྣང་བ་སྣ་ཚོགས་གསལ་བའི་དཀྱིལ་འཁོར་འདི། ། སྤྲོས་བྲལ་ནམ་མཁའི་དབུས་སུ་རོ་གཅིག་པ། ། དུས་འདིར་རྣལ་འབྱོར་དབང་ཕྱུག་ཆེན་པོ་དེ། ། ཞི་བ་རིན་ཆེན་གླིང་དུ་ཞུགས་གྱུར་ཀྱང༌། ། དཔའ་བོ་གར་སྤྱོད་ཤེས་རབ་ཕ་རོལ་ཕྱིན། ། ཐུགས་རྗེ་ཆེན་པོས་འགྲོ་བའི་དོན་ལ་ཞུགས། ། ཉོན་མོངས་བསལ་ཀྱང་སྐྱེ་བ་སྟོན་པར་བྱེད། ། རྒ་ནད་འཆི་བ་མེད་ཀྱང་འཆི་འཕོ་སྟོན། ། རྒྱུད་ཀྱི་རྒྱལ་པོ་གསང་བ་འདུས་པ་ལས། ། ཟུང་དུ་འཇུག་ཅེས་ཕག་མོ་གྲུ་པས་གསུངས། །
བཤད་པའི་རྒྱུད་དུ་གཉིས་སུ་མེད་པ་དང༌། ། རིན་ཆེན་གོང་མས་རོ་གཅིག་རྣལ་འབྱོར་ཏེ། ། འདི་ལ་ཐམས་ཅད་གཉིས་མེད་གཅིག་ཅེས་གསུངས། ། མཁས་པ་ཆེན་པོ་རྣལ་འབྱོར་དབང་ཕྱུག་ཁྱེད། ། རྡོ་རྗེ་ཐེག་པའི་གསང་སྔགས་ཐམས་ཅད་དུ། ། བཛྲ་དྷཱུ་པེ་དཱི་པེ་གྷནྡྷེ་ལ་སོགས་པ། ། གསང་སྔགས་བཛྲས་དྲངས་པའི་སྒྲ་གནད་འདིས། ། ཐམས་ཅད་སྟོང་པར་བསྟན་པ་མ་ལགས་སམ། ། དོན་དམ་ཀུན་རྫོབ་གཉིས་སུ་གཉིས་ཀྱིས་བཏགས། ། གཉིས་དང་བྲལ་བའི་རྣལ་འབྱོར་དབང་ཕྱུག་ལ། །
དངོས་དང་དངོས་མེད་དམིགས་དང་མི་དམིགས་མེད། ། བདག་མེད་གཞན་མེད་བདག་གཞན་གཉིས་ཀ་མེད། ། ཐུབ་མཆོག་རྡོ་རྗེ་འཆང་ལ་བཅོམ་ལྡན་གྱིས། ། གསང་སྔགས་གསང་ཞེས་གསུངས་པར་གྱུར་པའི་གནད། ། རང་སེམས་ཕྱོགས་གཅིག་རྟོགས་པའི་ཐེག་དམན་དང༌། ། རྒྱལ་སྲས་མཉམ་ཉིད་མ་རྟོགས་སེམས་དཔའ་ལ། ། དངོས་པོ་དངོས་མེད་ཡིན་ཞེས་གསུངས་པ་དང༌། ། དངོས་པོ་དངོས་མེད་ཡིན་ཞེས་གསུངས་པའི་དོན། ། བཛྲ་བཛྲ་རྡོ་རྗེ་མ་གོ་བས། ། ཕྱོགས་གཅིག་སྟོང་པར་རྟོགས་པའི་བློ་མིག་གིས། །
ཐེག་ཆེན་ཡངས་པའི་གནད་འདི་མ་མཐོང་བ། ། རྨོངས་པའི་བྱྀས་པ་ག་ཆད་ངུ་བར་བྱེད། ། འཇིག་རྟེན་མགོན་པོ་ཕག་མོ་གྲུ་པ་ཡི། ། ཞབས་ཀྱི་དྲུང་དུ་ལོ་གཉིས་བསྡད་པ་ལས། ། ལོ་གཅིག་བར་དུ་སྟོང་པའི་ཞལ་འཛིན་ཆེ། ། སེམས་ཉིད་རྟོགས་པ་སྐྱེ་བ་མི་ལེན་ཞེས། ། རྩ་བ་ཆད་པའི་ལོ་འབྲས་ཇི་བཞིན་དང༌། ། གྲེས་ཐག་བསྲེགས་པས་འཆིང་བར་མི་ནུས་ཤིང༌། ། སྐྱི་ཤོད་ཟན་སྦགས་སྣོད་ན་མེད་ན་ཡང༌། ། དྲི་མ་ངན་པ་བྲོ་བ་ཇི་བཞིན་དུ། །
གནས་ངན་ལེན་གྱིས་དྲི་མས་མི་གནོད་པ། ། དགྲ་བཅོམ་ནད་བུ་ཅན་དང་རང་སངས་རྒྱས། ། སྤྲེའུ་ལྟར་བྱེད་པའི་དཔེ་རྣམས་སྣ་ཚོགས་ཀྱིས། ། གནོད་པ་མེད་པའི་བཀའ་བསྩལ་དཔག་མེད་གསུངས། ། རེ་དགའ་རེ་སྐྱིད་ནམ་ཤི་སངས་རྒྱས་དང༌། ། ཐོད་པ་བོར་བས་ཆོག་པས་ང་རེ་དགའ། ། རང་གི་སེམས་ལ་བལྟས་པས་འདི་རེ་རྨད། ། རང་སེམས་སྟོང་པ་ཉིད་འདི་ཕ་རོལ་ཏུ། ། དངོས་པོ་སྐྱེ་བ་ལེན་པར་མི་འཐད་པའི། ། ཉམས་མྱོང་མངོན་རྟོགས་ལུང་རིགས་འཐད་པ་སྐྱེས། །
དགའ་བདེས་གང་བའི་དུས་ཚོད་དེ་ཉིད་ལ། ། མྱ་ངན་འདའ་ཁར་ཕྱིན་པའི་དུས་ཀྱི་ཚེ། ། འདི་ནི་ཐེག་པ་དམན་པ་ཉན་ཐོས་ཆོས་ཡིན་པས། ། ཉན་ཐོས་མདོ་སྡེ་པ་ཡི་གྲུབ་པའི་མཐའ། ། མར་མེ་ཤི་བར་གྱུར་པ་ཇི་བཞིན་དུ། ། རང་གི་སེམས་ནི་ཐར་པར་འདོད་དང་འདྲ། ། ཆོས་འདི་མཐར་ཐུག་གྱུར་པ་མ་ཡིན་ཞེས། ། ལོ་གཅིག་བར་དུ་རྒྱུན་ཆད་མེད་པར་གསུངས། ། དབང་པོ་རྣོ་ཞིང་ཤེས་རབ་ཆེ་བ་དང༌། ། དྲུང་དུ་གནས་ཤིང་བསྟེན་ཡུན་རིང་བ་རྣམས། །
འགྱུར་རོ་འགྱུར་རོ་གྲུབ་མཐའ་འགྱུར་རོ་ཞེས། ། གསང་སྐད་འོ་དོད་ཆེན་པོས་རྣམ་པར་བསྒྲགས། ། འདས་དང་མ་བྱོན་ད་ལྟར་བཞུགས་པ་ཡི། ། རྒྱལ་བ་སྲས་དང་བཅས་པ་མ་ལུས་ཀུན། ། ཉེ་བར་ཞི་ཞིང་འགྲོ་དོན་མི་བྱེད་པ། ། ཁོ་བོས་གར་ཡང་མཐོང་བ་མེད་ཅེས་གསུངས། ། ཕྱག་རྒྱ་ཆེན་པོ་རྟོགས་ལྡན་མཐར་ཐུག་པ། ། རྒྱལ་བས་ལུང་བསྟན་སློབ་དཔོན་འཕགས་པ་ཡང༌། ། ད་ལྟར་བདེ་བ་ཅན་ན་བཞུགས་པ་དང༌། ། གྲུབ་ཐོབ་བརྒྱད་ཅུ་རྩ་བཞི་རྣལ་འབྱོར་རྣམས། །
མྱ་ངན་མི་འདའ་འཇིག་རྟེན་ཀུན་ཏུ་བཞུགས། ། དཔག་མེད་འགྲོ་བ་སྨིན་པར་མཛད་དོ་ཞེས། ། དཔག་མེད་བཀའ་བསྩལ་མང་པོ་མང་པོ་གསུངས། ། མཐའ་མར་གནད་ལ་བབ་པ་རྡོ་རྗེའི་གསུང༌། ། ཐུབ་པའི་སྐྱེས་རབས་མང་པོ་མང་པོ་བྱུང༌། ། རྫུན་དང་སྒྲོ་སྐུར་མེད་པའི་དཔང་པོར་བཅས། ། ཚོགས་དང་དཔག་ཏུ་ལྷུར་ཕྱུང་རྗེན་པར་གསུངས། ། ཐུབ་པའི་གསུང་ལ་གུས་པར་མི་བྱེད་ཅིང༌། ། ཕྱོགས་གཅིག་གོ་བས་སྐྱེ་བ་མི་ལེན་ཞེས། ། གླེན་པ་སྨྲ་བར་བྱེད་པ་འགའ་ཞིག་ལ། །
རིགས་པ་སྐྱེས་པའི་སྐྱེས་བུ་ཁྱུ་མཆོག་རྣམས། ། ཁྱེད་ཀྱི་བླ་མ་སྐྱེ་བ་ལེན་པ་ལ། ། ཁྱོད་ལྟ་སྐྱེ་བ་མི་ལེན་ངོ་མཚར་ཆེ། ། སྟིངས་པའི་ཚིག་གིས་ཁྱད་གསོད་ཆེན་པོར་བྱེད། ། དོན་གྱི་སྙིང་པོ་ཚིག་གཅིག་ཞུ་ལགས་ན། ། བཛྲ་ཞེས་བྱ་གཉིས་མེད་སྙིང་པོའི་དོན། ། ཕྱག་ན་རྡོ་རྗེའི་རྡོ་རྗེ་རབ་འབར་བས། ། ནད་དང་གནོད་པ་སྡུག་བསྔལ་རྒྱ་མཚོ་དང༌། ། འཁོར་བ་ཉེས་ཚོགས་སྤྲོས་པའི་མཚན་མ་ཀུན། ། ཐམས་ཅད་འཇོམས་པར་འགྱུར་བ་རྡོ་རྗེའི་ཚིག །
ཡང་དང་ཡང་དུ་ནན་ཏན་བཀའ་བསྩལ་གསུངས། ། གལ་ཏེ་ལྟ་ཁམ་ཆེན་པོར་རྣལ་འབྱོར་པ། ། སེམས་ལ་སྟོང་པར་བཏགས་པའི་རྣམ་རྟོག་གིས། ། སྐྱེ་བ་མི་ལེན་སྡིག་པ་མ་སྤངས་པར། ། བྱང་ཆུབ་མཆོག་ཏུ་སངས་རྒྱས་འདོད་པ་དེ། ། བཛྲའི་གནད་འདི་གོ་བ་མེད་པས་ལན། ། ཀྱེ་ཧོ། རྣལ་འབྱོར་དབང་ཕྱུག་ཆེན་པོ་རྣམས། ། རྫོགས་པའི་སངས་རྒྱས་བཅོམ་ལྡན་དཔའ་བོ་དེ། ། ཕ་རོལ་ཕྱིན་དྲུག་མཐར་ཐུག་མ་རྫོགས་ཤིང༌། །
ཉོན་མོངས་བདུད་བཞི་བཅོམ་པར་མ་གྱུར་ན། ། རྫོགས་པའི་སངས་རྒྱས་གང་དུ་འབྱུང་བར་འགྱུར། ། སེམས་ཉིད་སྟོང་ཞེས་སངས་རྒྱས་ཡིན་སྲིད་ན། ། ཉོན་མོངས་རྣམ་རྟོག་སྣང་སྲིད་འཁོར་འདས་ཀུན། ། སྟོང་པ་ཉིད་དུ་ཅིའི་ཕྱིར་ཁས་མི་ལེན། ། རྒྱུ་འབྲས་རྟེན་འབྲེལ་སྟོང་པ་མ་གཏོགས་པ། ། རྒྱལ་བ་རྣམས་ཀྱིས་སྟོང་པ་གཞན་མི་བཞེད། ། བླ་མ་དེས་ཀྱང་དེ་ལྟར་མི་བཞེད་དེ། ། ཤེས་རབ་སྙིང་པོ་ལ་སོགས་གསུང་གིས་ངེས། ། ཡོན་ཏན་རྫོགས་ཕྱིར་སངས་རྒྱས་མི་བཞེད་ན། །
ཐུབ་པ་ཡོན་ཏན་ཀུན་དང་བྲལ་བར་ཐལ། ། གཞན་སྣང་ཡིན་ཞེས་དམ་བཅའ་མཛད་ན་ཡང༌། ། འཕགས་པ་ན་གརྫུ་ནའི་ཞལ་སྔ་ནས། ། གཟུགས་ཀྱི་སྐུ་ནི་མདོར་བསྡུ་ན། ། བསོད་ནམས་ཚོགས་ལས་བྱུང་བ་ཡིན། ། རྒྱུ་དང་འབྲས་བུ་གཏན་ཚིག་ངེས་པ་རྣམས། ། རྣལ་འབྱོར་དབང་ཕྱུག་དེ་ཡིས་ཕྱེ་སྟེ་གསུངས། ། ཕྱག་རྒྱ་ཆེན་པོ་ནམ་མཁའ་ཡངས་པ་ལ། ། དག་པའི་ཚུལ་ཁྲིམས་སྲུང་བ་མི་ཤོང་ཞིང༌། ། ཉེས་སྤྱོད་མཐའ་དག་ཤོང་བར་གྱུར་པ་འདི། །
མཐོང་དང་བསྒོམ་པས་སྤོང་བར་མི་འགྱུར་ཞིང༌། ། དེ་ལ་ཡོན་ཏན་མེད་པའི་སངས་རྒྱས་ཀྱང༌། ། བླ་མ་དམ་པས་བཞེད་པར་མ་ཚོར་བས། ། ཚུལ་ཁྲིམས་ལ་སོགས་རྒྱུ་ཡི་འབྲས་བུ་རྣམས། ། འབྱུང་བར་ངེས་པའི་གཏན་ཚིགས་ཁོང་དུ་ཆུད། ། ཚུལ་ཁྲིམས་ཉིད་ལས་གཞན་པའི་སྟོང་པ་ཉིད། ། འཇིག་རྟེན་མགོན་པོས་གསུངས་རེ་ང་འདིར་ཤི། ། དེ་ཡང་རིན་ཆེན་སྐེ་རགས་ལས། ། རོ་གཅིག་ངང་ལ་འབྱམས་གྱུར་ན། ། རྒྱུ་འབྲས་མངོན་དུ་གྱུར་བ་ཡིན། །
དམ་པ་བརྒྱད་ཀྱི་བསྟན་བཅོས་ལས། ། མཁའ་གཉིས་སུ་མེད་པའི་ནམ་མཁའ་ལ། ། འཇའ་གཉིས་སུ་མེད་པའི་གཟུགས་སྐུར་ཤར། ། ཡོངས་སུ་དག་པའི་རྒྱུ་འབྲས་དེ། ། རང་བཞིན་མེད་ཀྱང་མི་འཁྲུལ་བར། ། ཆོས་རྗེ་ཐུབ་པ་རྣམས་ཀྱིས་གསུངས། ། སྐུ་གཉིས་སུ་མེད་ལ་ཕྱག་འཚལ་ལོ། ། རྡོ་རྗེའི་ཚིག་འདི་ལ་སོགས་པ། ། འཇིག་རྟེན་མགོན་པོས་དཔག་མེད་གསུངས། ། རང་གི་ཉམས་སུ་བླངས་པའི་ཉམས་མྱོང་གིས། །
ཡིད་ཆེས་སྐྱེས་པའི་གང་ཟག་མང་པོ་ཡོད། ། རྟོག་པ་མི་བསྒོམ་རྟོག་མེད་མི་བསྒོམ་སྟེ། ། དམིགས་པ་མི་བསྒོམ་དམིགས་མེད་བསྒོམ་མི་བྱ། ། བཛྲ་ཞེས་པའི་སྒྲ་དོན་བྱང་ཆུབ་ལ། ། ཡོན་ཏན་ཕྲིན་ལས་འབྱུང་བར་འགྱུར་བ་འདི། ། དཔལ་ལྡན་ཕག་མོ་གྲུ་པ་དེ་ཉིད་ཀྱི། ། དགོངས་པ་བླ་ན་མེད་པར་ཉིད་ཀྱིས་བཞེད། ། བླ་མ་དམ་པའི་དགོངས་པ་རྟོགས་གྱུར་ན། ། ཡོད་དང་མེད་པའི་སྤྲོས་པ་ཆད་ནས་ཀྱང༌། ། ལྷུན་གྲུབ་ཆེན་པོའི་རང་ས་ཟིན་གྱུར་ནས། །
ཡོད་དང་མེད་པའི་ཕྱོགས་རིས་རྣམ་པར་སྤངས། ། ཇི་ལྟར་བྱས་ཀྱང་བཏུབ་པ་འོང་ངམ་སྙམ། ། རང་ལ་སྐྱེས་པའི་ཉམས་རྟོགས་ཡན་ཆད་ནས། ། མཐར་ཐུག་རྒྱལ་བའི་ཡེ་ཤེས་མན་ཆད་ལ། ། ཡོད་དང་མེད་པའི་བློ་ཡིས་གང་རྟོག་པ། ། ཚུ་རོལ་མཐོང་བའི་རྨོངས་པ་ཁོ་ནར་ཟད། ། ཕྱོགས་འདིར་འཇིག་རྟེན་མགོན་པོ་རིན་ཆེན་གྱི། ། དགོངས་པ་ཕྲ་རབ་རྡུལ་གྱི་ཆ་ཤས་ཙམ། ། ཕྱོགས་གཅིག་གོ་བར་གྱུར་པ་འདི་དག་ཀུན། ། སྐྱེས་བུ་དམ་པའི་གསུང་བཞིན་བྲིས་པ་ལགས། །
མཐར་ཐུག་སྒོམ་དུ་མེད་པའི་རྣལ་འབྱོར་གང༌། ། རྒྱལ་བ་རིན་པོ་ཆེ་ཡི་སྐུ་གསུང་ཐུགས། ། མཐར་ཐུག་བདག་གིས་དཔག་མར་མ་ནུས་སོ། ། འགྲོ་ཀུན་དགེ་བ་ཇི་སྙེད་ཡོད་པ་དང༌། ། བྱས་དང་བྱེད་འགྱུར་དེ་བཞིན་བྱེད་པ་དག ། བཟང་པོ་ཇི་བཞིན་དེ་འདྲའི་ས་དག་ལ། ། ཀུན་ཀྱང་ཀུན་ནས་བཟང་པོར་རེད་གྱུར་ཅིག ། རྡོ་རྗེ་སྙིང་པོ་ཞེས་བྱ་བའི་བསྟན་བཅོས། མཁན་པོ་དགེ་བའི་བཤེས་གཉེན་རྒྱལ་བ་འབུམ་གྱིས་ཞུས་པ་རྫོགས་སོ།། །།
༢༣༩༽
༄། །སེམས་དོན་ཉམས་ལེན་ཚང་ལ་མ་ནོར་བ་དགེ་སློང་སྙིང་པོ་བློ་གྲོས་ཀྱི་ཞུ་ཆོས།། བླ་མ་དམ་པ་རྣམས་ལ་ཕྱག་འཚལ་ལོ། ། ལྷ་དང་བཅས་པའི་འཇིག་རྟེན་གྱི། ། མགོན་དུ་གྱུར་པ་ཆོས་ཀྱི་རྗེ། ། ཤཱཀྱའི་རྒྱལ་པོའི་བསྟན་པ་ལ། ། བསླབ་གསུམ་རིན་ཆེན་རྒྱན་གྱིས་མཛེས། ། སྤྱི་དང་རང་གི་མཚན་ཉིད་ཀྱི། ། ཆོས་ལ་ཤེས་རབ་སྤྱན་མིག་བྱེ། ། གསང་སྔགས་རྡོ་རྗེ་ཐེག་པ་ཡི། ། དོན་གྱི་སྙིང་པོ་བདུད་རྩིའི་བཅུད། །
བླ་མ་དམ་པའི་ཐུགས་དགོངས་རྣམས། ། ཐུགས་སུ་ཆུད་པའི་བློ་མངའ་བས། ། གསོལ་བ་བཏབ་པའི་ཡི་གེ་འདི། ། དམ་པ་ཁྱེད་ཀྱི་ཐུགས་ལ་ཞོག ། རང་གི་རིག་པ་རིག་རིག་འདི། ། ངོས་གཟུང་སྤྲོས་པ་མཐའ་དང་བྲལ། ། སེམས་ཉིད་ལྷན་སྐྱེས་ཆོས་སྐུ་འདི། ། རྩོལ་སྒྲུབ་མེད་པར་ལྷུག་པར་བཞག ། མཐའ་བྲལ་གཤིས་སུ་འདུག་པ་དེ། ། ལྷུན་གྱིས་གྲུབ་པའི་ཞི་གནས་ཡིན། །
དེ་ཉིད་མཐོང་བས་ལྷག་མཐོང་ཡིན། ། གཉིས་སུ་མེད་པས་ཟུང་འཇུག་ཡིན། ། རེས་འཇོག་མེད་པས་བསྒོམ་པ་ཡིན། ། རང་རྒྱུད་སྐྱེ་བའི་ལས་ལ་ནི། ། ལས་ཀྱི་སྒྲིབ་པར་འདོགས་པ་ཡིན། ། དེ་ཉིད་རྟོགས་ནས་ས་བདུན་པར། ། ཉོན་མོངས་སྐྱེ་བ་ཉོན་མོངས་སྒྲིབ། ། བག་ཆགས་ཤེས་བྱའི་སྒྲིབ་པ་ཞེས། ། བཅོམ་ལྡན་འདས་ཀྱིས་གསུངས་པ་ཡིན། ། འདི་དག་རང་བཞིན་མི་དམིགས་པས། །
ཡོངས་སུ་སྦྱོང་བར་ཤེས་པར་བྱ། ། རྗེ་བཙུན་བྱམས་པས་གསུངས་པས་ན། ། དེ་ལྟར་ཉམས་སུ་བླང་བར་བྱ། ། ཚང་ལ་མ་ནོར་རྫོགས་པ་ཡི། ། ཐབས་དང་ཤེས་རབ་ཟུང་འབྲེལ་བ། ། དང་པོར་བྱང་ཆུབ་སེམས་བསྐྱེད་བྱ། ། རང་ལུས་ཡི་དམ་ལྷར་བསྒོམས་ནས། ། བླ་མ་དམ་པ་ཐུགས་ཀར་བསམ། ། རང་སེམས་རྩོལ་སྒྲུབ་བྲལ་བར་བཞག ། ལྷུན་གྱིས་གྲུབ་པར་གཅེར་གྱིས་མཐོང༌། །
རྩོལ་སྒྲུབ་སྤྲོས་པས་མ་གོས་པ། ། དེ་ཡང་ས་གསེར་ཟླ་བ་མེ། ། ཇི་ལྟར་གསུངས་པ་དེ་བཞིན་དུ། ། རྒྱུན་ཆད་མེད་པར་མངོན་དུ་གྱུར། ། རྗེས་སམ་སྐབས་སྐབས་ཐམས་ཅད་དུ། ། དགེ་བའི་རྩ་བ་བསྔོ་བར་བྱ། ། ཚུལ་ཁྲིམས་ངོ་ལྐོག་མེད་པར་བསྲུང༌། ། ཕ་རོལ་ཕྱིན་དྲུག་རྒྱུན་དུ་སྤྱད། ། དེ་ལྟར་ཉམས་སུ་བླང་བའི་ཚུལ། ། ཚང་ལ་མ་ནོར་རྫོགས་པ་ཞེས། །
འཇིག་རྟེན་མགོན་པོ་བླ་མས་གསུངས། ། རྟག་ཏུ་ཉམས་སུ་བླང་བར་ཞུ། ། ཤེར་གྱི་དགེ་སློང་སྙིང་པོ་བློ་གྲོས་ཀྱིས་ཞུས་པ་རྫོགས་སོ།། །། ༢༤༠༽ ༄། །ཐ་དད་འཛིན་བློ་སྤངས་ནས་རྟོགས་པའི་མཚན་མ་ཞི་བར་གདམས་པ།། ཨོཾ་སྭསྟི། འགྲོ་བའི་མགོན་པོ་འཇམ་དབྱངས་ཆོས་ཀྱི་རྗེས། ། སྐལ་པར་ལྡན་པའི་ནོར་བཟང་སེམས་བསྐྱེད་དེ། ། ཀུན་ཏུ་བཟང་པོའི་གོ་འཕང་ཐོབ་འདོད་པ། ། བསམ་གྱིས་མི་ཁྱབ་རྣམ་ཐར་ཐ་དད་པའི། །
བཤེས་གཉེན་རྣམ་པ་སྣ་ཚོགས་བསྟེན་པ་ལས། ། ཉེས་ཚོགས་སྐྱོན་ནི་གཅིག་ཀྱང་མ་མཐོང་བས། ། བྱང་ཆུབ་སེམས་གཉིས་གཅིག་ཏུ་གྱུར་པའི་སྐུ། ། ཀུན་ཏུ་བཟང་པོ་ནམ་མཁའི་རང་བཞིན་དུ། ། གཉིས་སུ་མེད་པའི་མགོན་པོ་འཇམ་དབྱངས་ཀྱིས། ། ཁྲིད་ཀྱི་མཛད་པ་ཤིན་ཏུ་ངོ་མཚར་ཆེ། ། མཆོག་གི་བླ་མས་ཡབ་སྲས་སྐྱེས་ཆེན་དང༌། ། མ་ལུས་རྒྱལ་བ་སྲས་དང་བཅས་པ་དང༌། ། དུས་གསུམ་བླ་མ་བརྩེ་བའི་བདག་ཉིད་ཅན། ། ཁྱེད་ཀྱི་བདག་ཅག་སེམས་ཅན་མ་ལུས་ཀུན། །
ཇི་སྙེད་རྒྱུ་ལས་བྱུང་བའི་འཁོར་འདས་རྣམས། ། ཀུན་ཏུ་བཟང་པོ་ལྷུན་གྱིས་གྲུབ་པའི་སྐུ། ། གཉིས་མེད་གཅིག་ཏུ་མྱུར་དུ་རྟོགས་གྱུར་ནས། ། སྤང་ཐོབ་བཟང་ངན་འཛིན་པ་དག་མཛད་ཅིང༌། ། རང་ལྟ་མཆོག་ཏུ་འཛིན་པས་དཀྲུགས་གྱུར་པས། ། ཉེས་ཚོགས་སྒྲིབ་པ་འདི་ལས་ཐར་མཛད་གསོལ། ། ཕུང་པོ་འདི་དག་འཇིག་རྟེན་པ་ཉིད་དེ། ། མི་རྟག་སྡུག་བསྔལ་སྟོང་པ་བདག་མེད་དུ། ། རྟོགས་པས་འཇིག་རྟེན་འདས་པའི་ལམ་ཉིད་དུ། ། སྟོན་པ་བདག་ཉིད་ཆེན་པོས་བཀའ་བསྩལ་བ། །
ཐ་དད་འཛིན་པའི་བློ་རྣམས་སྤངས་གྱུར་ནས། ། རྟོག་པའི་མཚན་མ་ཐ་དད་རབ་ཞི་སྟེ། ། རང་གཞན་ཐ་དད་ལྟ་བ་ཐ་དད་ཀུན། ། ཉེ་བར་ཞི་ནས་ནམ་ཞིག་བདེ་བར་གནས།། །། ༢༤༡༽ ༄། །འཁོར་འདས་གཉིས་ཀྱི་ཆོས་རང་རིག་འདུག་ལུགས་ཀྱི་སྤྲིངས་ཡིག། བླ་མ་དམ་པ་རྣམས་ལ་ཕྱག་འཚལ་ལོ། ། ཆེ་བའི་བདག་ཉིད་རྗེ་བཙུན་གྱིས། ། ཡི་གེ་བསྐུར་ཅིག་ཅེས་པའི་དོན། ། རང་ཉིད་ཡོན་ཏན་ཆེ་ན་ཡང༌། །
གུས་པས་ཞུས་པར་གྱུར་པ་འདི། ། གསུང་མི་བཅག་ཕྱིར་བྲི་བར་བྱ། ། རང་གཞན་འཁོར་བའི་སྡུག་བསྔལ་ལས། ། བརྒལ་ཞིང་སྒྲོལ་བར་བྱེད་པའི་ཐབས། ། ལྟ་སྤྱོད་རྣམ་པ་གཉིས་སམ་ཡང༌། ། ཐབས་དང་ཤེས་རབ་རྣམ་གཉིས་སུ། ། དུས་གསུམ་རྒྱལ་བའི་གསུང་རབ་དང༌། ། བླ་མ་དམ་པའི་གདམས་ངག་རྣམས། ། འདི་ལས་གཞན་མེད་རྣལ་འབྱོར་པ། ། ལྟ་བ་རྟོགས་པའི་སྤྱོད་པ་ཡིས། །
རྫོགས་པའི་སངས་རྒྱས་བྱང་ཆུབ་ཐོབ་པ་ཡང༌། ། ཚུལ་ཁྲིམས་བསྲུངས་པས་རྒྱལ་བ་ཡི། ། སྟོབས་བཅུ་ཐོབ་པར་གསུངས་པ་ཡིན། ། ལྟ་བ་རྟོགས་པ་མེད་པ་ཡི། ། སོ་སོའི་སྐྱེ་བོས་ཚུལ་ཁྲིམས་ལ། ། ཇི་བཞིན་ཉམས་སུ་བླང་གྱུར་པས། ། གོང་མའི་ཡོན་ཏན་ཐོབ་པ་ཡང༌། ། ཐུབ་པ་ཆེན་པོ་གསུངས་པ་ཡིན། ། ཇི་ལྟར་མཁའ་ལ་འཕུར་བའི་བྱ། ། གཤོག་པ་གཅིག་གིས་མི་བགྲོད་ལྟར། །
ཐབས་དང་བྲལ་བའི་ཤེས་རབ་ཀྱིས། ། བྱང་ཆུབ་ཐོབ་པ་མི་སྲིད་པས། ། ཚུལ་ཁྲིམས་གཞིར་བྱས་ཐབས་རྣམས་ཀྱིས། ། རྫོགས་པའི་བྱང་ཆུབ་ཐོབ་པར་མཛོད། ། རྫོགས་པའི་བྱང་ཆུབ་ཐོབ་དོན་དུ། ། བྱང་ཆུབ་མཆོག་ཏུ་སེམས་བསྐྱེད་ནས། ། སྦྱིན་དང་ཚུལ་ཁྲིམས་བཟོད་པ་དང༌། ། བརྩོན་འགྲུས་བསམ་གཏན་ལ་སོགས་པ། ། དཀར་ཕྱོགས་བྱས་དང་ཡོད་པ་ཡི། ། དགེ་བ་བྱང་ཆུབ་ཆེན་པོར་བསྔོ། །
གནས་ལུགས་ལྟ་བ་བསྟན་པ་ཡི། ། ཉམས་སུ་ལེན་བཞིན་ད་ལྟ་ཡི། ། དཀར་པོ་ཕྱོགས་ཀྱི་དགེ་བ་དང༌། ། འཁོར་འདས་གཉིས་ཀྱིས་བསྡུས་པའི་ཆོས། ། གཟུགས་ནས་ཐམས་ཅད་མཁྱེན་པའི་བར། ། གཟོད་ནས་ཞི་ཞིང་མ་སྐྱེས་པ། ། སྨྲ་བསམ་ཤེས་བརྗོད་ཡུལ་ལས་འདས། ། ཤེས་རབ་ཕ་རོལ་ཕྱིན་པ་དེ། ། རང་གི་རིག་པའི་འདུག་ལུགས་ཡིན། ། གཟུགས་ནས་ཐམས་ཅད་མཁྱེན་པའི་བར། །
ཕྱི་རོལ་དོན་དུ་ཡོད་མིན་ཏེ། ། འཛིན་པས་བཟུང་བའི་རྣམ་རྟོག་ཡིན། ། ཇི་ལྟར་ཆུ་ལ་ཆུ་བཞག་དང༌། ། ཇི་ལྟར་མར་ལ་མར་བཞག་ལྟར། ། རྟོག་དང་མི་རྟོག་དབྱེར་མེད་པ། ། འཁོར་འདས་གཉིས་ཀྱི་འདུག་ལུགས་ཡིན། ། འདུག་ལུགས་གོ་བ་ལྟ་བ་ཡིན། ། ལྟ་བ་གོ་བ་རྟོགས་པ་ཡིན། ། བརྗོད་མེད་གཤིས་ལས་མི་གཡོ་བ། ། ལྷུན་གྱིས་གྲུབ་པའི་འདུག་ལུགས་ཡིན། །
འགྲེ་ལོག་སྤྱི་ཚུགས་གར་གནས་ཀྱང༌། ། སེམས་ཉིད་གཤིས་ལས་གཡོ་བ་མེད། ། རང་སེམས་སྒོམས་ཤིག་རྣལ་འབྱོར་པ། ། རྣམ་རྟོག་སེམས་དང་ཆོས་རྣམས་ཀྱི། ། ངང་ལ་བཞག་པས་འདུག་ལུགས་ཀུན། ། མངོན་དུ་གྱུར་ཅིང་གསལ་ནས་མཆི། ། འདི་ལས་དྲི་ས་གར་ཡང་མེད། ། བདེ་བདེ་པོ་དང་གསལ་གསལ་པོ། ། རེས་ཡོད་རེས་མེད་ཏིང་འཛིན་ལ། ། འོང་དུ་རེ་བས་བསྒོམས་ན་ཡང༌། །
བྱིས་པ་འཇའ་ཚོན་བདའ་བ་བཞིན། ། ཇེ་རིང་ཇེ་རིང་མཁའ་ལ་ཡལ། ། སེམས་ཀྱི་འདུག་ལུགས་གོ་བས་ན། ། སྒོམ་པ་པོ་མེད་སྒོམ་པའང་མེད། ། ལྷ་མེད་སྔགས་ཀྱང་ཡོད་མ་ཡིན། ། སྤྲོས་པ་མེད་པའི་རང་བཞིན་ལ། ། ལྷ་དང་སྔགས་ནི་ཡང་དག་གནས། ། རྡོ་རྗེ་འཆང་གིས་གསུངས་པ་དེ། ། སྐྱེ་འཇིག་འགྲོ་འོང་མེད་པའི་དོན། ། སྐྱེས་ཆེན་ཁྱེད་ཀྱི་རང་བཞིན་ལགས། །
ཉིད་ཀྱིས་ཐུགས་སུ་ཆུད་ན་ཡང༌། ། ཡི་གེ་བསྐུར་ཅེས་གསུངས་པས་ན། ། དམ་པའི་གསུང་བཅག་འོས་མིན་ཕྱིར། ། ཡི་གེར་བྲིས་པ་གྱུར་པ་ཙམ། ། འདི་བྲིས་དགེ་བའི་རྩ་བ་དེ། ། རྫོགས་པའི་བྱང་ཆུབ་མཆོག་ཏུ་བསྔོ། ། རྫོགས་སོ།། །། ༢༤༢༽ ༄། །གྲུབ་ཐོབ་བརྒྱུད་པའི་མན་ངག་བྱང་ཆུབ་སེམས་ཉིད་གཅིག་པུ་ཡིན་པ།། ཨོཾ་སྭསྟི།
ཐོག་མ་བར་དང་མཐར་དགེ་བ། ། དུས་གསུམ་རྒྱལ་བས་བགྲོད་པའི་ཤུལ། ། བྱང་ཆུབ་སེམས་དཔའ་རྣམས་ཀྱི་ལམ། ། འཕགས་པ་རྣམས་ཀྱང་འབྱིན་བྱེད་པ། ། གྲུབ་ཐོབ་བརྒྱུད་པའི་མན་ངག་ནི། ། བྱང་ཆུབ་སེམས་ཉིད་གཅིག་པུ་ཡིན། ། དེ་ལ་ཀུན་རྫོབ་བྱང་ཆུབ་སེམས། ། བྱང་ཆུབ་མཆོག་ཏུ་སེམས་བསྐྱེད་ནས། ། དུས་གསུམ་བསགས་དང་ཡོད་པ་ཡི། ། དགེ་བ་བྱང་ཆུབ་ཆེན་པོར་བསྔོ། །
དེ་ལ་དོན་དམ་བྱང་ཆུབ་སེམས། ། རང་རིག་སྐྱེ་འགག་མེད་པའི་དོན། ། སྤྲོས་པའི་མཐའ་དང་བྲལ་བར་བཞག ། རྒྱུན་ཆད་མེད་པར་བསྐྱང་བར་བྱ། ། ལྷུན་གྲུབ་རྒྱུན་ཆད་མེད་པར་བཞག ། རྒྱུན་ཆད་མེད་པར་མངོན་དུ་འགྱུར།། །། ༢༤༣༽ ༄། །སྟོང་ཉིད་བདུད་རྩིའི་ཆུ་རྒྱུན་ཅེ་ཡོན་བཙུན་ལ་སྤྲིངས་པ།། ཨོཾ་སྭསྟི། བླ་མ་རིན་པོ་ཆེས།
ཅེ་ཡོན་བཙུན་ལ་སྤྲིངས་པ། ཁྱོད་ང་ལ་དད་པ་དང་གུས་པའི་ཤུགས་རྒྱ་མཚོ་ཆེན་པོ་ལྟ་བུ་གཡོས་པས། ཤེས་རབ་ཀྱི་ཕ་རོལ་ཏུ་ཕྱིན་པ་བཻ་ཌཱུརྻའི་གླེགས་བམ་ལ། རིན་པོ་ཆེ་གསེར་ཞུན་མས་བཞེངས་པ་ཕུལ་ནས། ཆོས་སྐུར་གསུངས་པའི་དོན་ལ། ཁྱེད་ཀྱིས་ཚུལ་ཁྲིམས་རིན་པོ་ཆེ། ། རིན་ཆེན་སྲོག་དང་བསྡོས་ལ་སྲུངས། ། བྱམས་དང་སྙིང་རྗེ་བྱང་སེམས་ཀྱིས། ། རང་རྒྱུད་ཤིན་ཏུ་དུལ་བར་བྱ། ། སྟོང་ཉིད་བདུད་རྩིའི་ཆུ་རྒྱུན་ནི། །
འཆི་བ་མེད་ཕྱིར་བཏུང་བར་བྱ། ། རང་གཞན་དུས་གསུམ་བསགས་པ་ཡི། ། དགེ་བ་ཆུད་ཟོས་མེད་པའི་ཕྱིར། ། རྟག་ཏུ་བྱང་ཆུབ་མཆོག་ཏུ་བསྔོ། ། འདི་ལྟར་ཉམས་སུ་བླངས་གྱུར་ན། ། འདི་ཕྱི་དུས་རྣམས་ཐམས་ཅད་དུ། ། ཕན་ཞིང་དགེ་བ་ཉིད་དུ་འགྱུར།། །།།། ༢༤༤༽ ༄། །སྤྱོད་པ་དུས་ཚོད་དང་འབྲེལ་བའི་ལམ་རིམ་ཉམས་ལེན་གྱི་ཞལ་གདམས།། སྤྱོད་པ་དུས་ཚོད་དང་འབྲེལ་བ་ཡིན་པས། །
དབང་མ་ཐོབ་པར་ཡི་གེ་བརྒྱ་པ་མི་གདབ། ། ཡི་གེ་བརྒྱ་པ་བཏབ་པ་རྣམས་ཚོགས་ཆོས་མཉན་པ་དང༌། ཟུང་འཇུག་ཏུ་ཚོགས་ཆོས་མི་བཅག སྒོམ་བཏབ་ནས་ནན་ཏན་དུ་སྒོམ་པ་གལ་ཆེ། བོགས་འདོན་གྱི་ཚུལ་ལུགས་གང་སུ་ལ་ནན་ཏན་བྱ། ཐབས་ལམ་སྒོམ་པ་ལ་བླ་མ་གཉན། པྲག་པྲིག་ ཅུང་ཟད་ ཤོར་བའི་ཐབས་མེད། ། སོ་སོར་བསམ་པ་གང་ཡིན་པ། ། དེ་ཡི་རྗེས་སུ་འབྲངས་པའི་ལས། ། དེ་ནི་སྨིན་པ་རྣམ་སྨིན་པས། །
ལྟ་སྤྱོད་ཟུང་དུ་འབྲེལ་པ་ཡིས། ། མྱུར་དུ་སངས་རྒྱས་ཐོབ་པར་ངེས། ། འདི་ལ་རྒྱུད་ཚོད་མཐོ་དམན་ཞེས། ། མཁས་པའི་སྐྱེས་བུ་ཐམས་ཅད་གསུངས།། །། ༢༤༥༽ ༄། །གཉེན་པོས་མི་ཆོམ་ན་རྟག་ལྟའི་ལོག་ལྟ་ཡིན་པ་སྒོམ་པ་ཆོས་སྐྱབས་ལ་སྤྲིངས་པ།། ཨོཾ་སྭསྟི། བླ་མ་རིན་པོ་ཆེས། ངའི་བུའི་དམ་པ་དུས་དི་རིང་ནས་བཟུང་སྟེ། སངས་མ་རྒྱས་ཀྱི་བར་དུ་སྐད་ཅིག་ཀྱང་མི་འབྲལ་བའི་མོས་གུས་དང་སྨོན་ལམ་གྱིས་འབྲེལ་བ།
ངེད་ཕ་སྤད་ལ་ཚེ་སྔ་མའི་ལས་ཀྱི་འབྲེལ་པ་ཟབ་མོ་ཡོད་པ་ཡིན་པ་ལ། བར་སྐབས་སུ་སྡིག་པའི་གྲོགས་པོས། བློ་གཞན་དུ་བསྒྱུར་ཀྱང༌། མཚན་ཉིད་དང་ལྡན་པའི་བླ་མ་བྱང་ཆུབ་ཀྱི་སེམས་གཉིས་འདྲེས་པ་ཡིན་ན། ཀུན་རྫོབ་བྱང་ཆུབ་ཀྱི་སེམས་ཀྱི་མཐུས་གནོད་པར་བསམ་པ་ལ། གནོད་པ་བྱས་ཀྱང་བདེ་བར་འབྲེལ་པར་གསུངས་ཏེ། དེ་ལྟར་ཡང༌། གང་ལ་སེམས་ཀྱི་དམ་པ་རིན་ཆེན་དེ། ། སྐྱེས་པ་དེ་ཡི་སྐུ་ལ་ཕྱག་འཚལ་ཏེ། ། གང་ལ་གནོད་པ་བྱས་ཀྱང་བདེར་འབྲེལ་བའི། །
བདེ་བའི་འབྱུང་གནས་དེ་ལ་སྐྱབས་སུ་མཆི། ། ཞེས་དང༌། ཐུགས་རྗེ་ཆེན་པོའི་རྣལ་འབྱོར་ཡིན་ན། བཅོམ་ལྡན་འདས་ཀྱིས། ཇི་ལྟར་གླ་རྩི་ནི་ཕན་པའམ། གནོད་པའི་བསམ་པས་བཏགས་ཀྱང༌། དྲི་མ་མཉམ་དུ་འབྱུང་བ་དང་འདྲ་བར་གསུངས་པ་དང༌། བླ་མ་རིན་པོ་ཆེ་ལ། ཞལ་ཟས་ངན་པ་དྲངས་ནས་གྲོངས་པ་ལ། གང་ཟག་དེ་ངན་སོང་དུ་མི་འགྲོ་བའི་གཉེར་ཁོ་བོ་ལ་ཡོད་གསུངས་པ་དང༌།
འདི་ལ་སོགས་པ་དཔག་ཏུ་མེད་པ་གསུངས་ཏེ། ཇི་ལྟར་བསྐལ་པའི་མེ་ཆེན་རབ་ཏུ་འབར་བ་ལ། ། ཕུབ་མ་སྦར་གང་བསྲེག་པར་གྱུར་པ་བཞིན། ། བྱང་ཆུབ་སེམས་ཀྱི་བསྐལ་པའི་མེ་ཆེན་གྱིས། ། ཁྱེད་དང་གཞན་གྱི་སྡིག་སྒྲིབ་ཐམས་ཅད་བསྲེག་པར་བྱེད། ། ལེགས་པར་དགོངས་དང་བུ་གཅིག་རྣལ་འབྱོར་པ། ། དོན་དམ་པ་བྱང་ཆུབ་ཀྱི་སེམས་མངོན་པར་རྟོགས་པ་ལ་ཡང་ཚུལ་དེ་དང་འདྲ་སྟེ། ཚུལ་དེ་བཞིན་ཉིད་རྟོགས་པ་གཅིག་ལ། མ་རྟོགས་པ་གཅིག་གིས་བསམ་པ་ཞུགས་ན། དེ་ཡང་སྔ་མ་བཞིན་དུ་འགྱུར་ཏེ།
དེ་བཞིན་ཉིད་དབྱེ་བ་མེད་པའི་རྒྱུ་མཚན་གྱིས། འཕགས་པ་དཀོན་མཆོག་འབྱུང་བའི་གནས། རྒྱལ་པོ་སྡེ་རབ་ཏུ་མི་ཕམ་པས། བྱང་ཆུབ་སེམས་དཔའ་དྲང་སྲོང་མེའི་རྐང་ལག་བཅད་པ་གཞིར་གྱུར་པས། མི་སྐྱེ་བའི་ཆོས་ལ་བཟོད་པ་ཐོབ་ཅིང་ལུང་བསྟན་པ་དང༌། རྒྱལ་པོ་མ་སྐྱེས་དགྲས་མཚམས་མེད་རྣམ་པ་བཞི་བྱས་ཀྱང༌། སེམས་སྟོང་པར་རྟོགས་པས། འབྲུམ་བུ་མེ་དབལ་ནག་པོའི་ནད་ཞི། མཚམས་མེད་པའི་སྡིག་པ་བྱང༌། ས་དྲུག་གི་རྟོགས་པ་ཐོབ་པར་གསུངས་པ་ཡིན་ན།
ཁྱེད་ཀྱང་སྟོང་པ་ཉིད་ལ་མོས་གུས་ནི་ཡོད། ང་དང་དྭགས་པོའི་བརྒྱུད་པ་འདི་སྟོང་པ་ཉིད་བསྒོམ་པ་ཡིན་པས། ཁྱེད་ཀྱི་དེ་ཚོད་ཀྱི་སྡིག་པ་མི་འབྱང་བ་ག་ལ་སྲིད་དེ། དེ་ལྟར་ཡང༌། འགྲོ་ཀུན་དགེ་བ་ཇི་སྙེད་ཡོད་པ་དང༌། ། བྱས་དང་བྱེད་འགྱུར་དེ་བཞིན་བྱེད་པ་དག ། བཟང་པོ་ཇི་བཞིན་དེ་འདྲའི་ས་དག་ལ། ། ཀུན་ཀྱང་ཀུན་ནས་བཟང་པོ་རེད་གྱུར་ཅིག ། ཁྱེད་དང་འགྲོ་བ་གཞན་དག་ཐམས་ཅད་ཀྱི། ། ཡོད་པ་ལྷུན་གྱིས་གྲུབ་པའི་དེ་ཉིད་དང༌། །
ཚད་མེད་བྱས་པའི་དགེ་བའི་རྩ་བ་ཀུན། ། གཉིས་མེད་ཚུལ་གྱིས་བྱང་ཆུབ་ཆེན་པོར་ཡང༌། ། འགྲོ་ཀུན་བདག་པོས་བསྔོ་བ་བྱེད་ན་ཀོ ། ཡུལ་དང་ཡུལ་ཅན་གཉིས་སུ་མེད་ཚུལ་གྱིས། ཁྱེད་ཀྱི་སྡིག་སྒྲིབ་ཐམས་ཅད་ཅིས་མི་འདག གཞན་ཡང་སྡིག་པ་མི་དགེ་བ་གསོག་མཁན་རང་གི་སེམས་ཡིན་པ་ལ། མི་དགེ་བའི་སེམས་སྔ་མ་འགགས་ནས། དགེ་བའི་སེམས་འགྱོད་པ་སྐྱེས་པ་དེ་ཉིད་ཀྱིས་འདག་པར་གསུངས་ཏེ། དེ་ལྟར་ཡང་བཅོམ་ལྡན་འདས་ཀྱིས་ལོག་པར་ལྟ་བ་ལ། ལོག་པར་ལྟ་བ་ཉིད་དུ་ཤེས་ན་དེ་ཉིད་དུ་ཡང་དག་པའི་ལྟ་བའོ་ཞེས་གསུངས་པ་དང༌།
དགེ་བའི་སེམས་ཀྱང་སྐད་ཅིག་མ། ། མི་དགེའི་སེམས་ཀྱང་སྐད་ཅིག་མ། ། ཞེས་གསུངས་པ་དང༌། སེམས་གཉིས་འགྲོགས་ཤིང་ཕྲད་པ་མེད། ། ཅེས་གསུངས་ཏེ། སྔ་མའི་མི་དགེ་བ་ནི་སྤང་བྱ། ཕྱི་མའི་འགྱོད་པ་ནི་གཉེན་པོ། གཉེན་པོས་སྤང་བྱ་བཅོམ་པ་ནི་གཤིས་ཉིད། གཉེན་པོས་སྤང་བྱ་མི་ཆོམས་སྙམ་ན། རྟག་པར་ལྟ་བ་ལོག་ལྟ་ཆེན་པོ་ཡིན་པས།
ཁྱེད་ཀྱི་སྡིག་པ་ཐམས་ཅད་དག་ཟིན། ང་དང་ཡང་ཡུན་རིང་མི་ཐོགས་པར་མྱུར་དུ་མཇལ། བྱམས་སྙིང་རྗེ་བྱང་ཆུབ་ཀྱི་སེམས་བསྒོམ་ལ་མྱུར་དུ་དྲུང་དུ་འབྱོན་པར་ཞུ། ཁྱེད་ཀྱིས་འབུལ་བ་སྐུར་བ་རྣམས་ཇི་ལྟར་གསུངས་པ་བཞིན་བགྱིས་པ་ལགས། སྒོམ་པ་ཆོས་སྐྱབས་ལ་སྤྲིངས་པ་རྫོགས་སོ།། །། ༢༤༦༽ ༄། །གདན་ས་དར་ཞིང་རྒྱས་པར་མཛད་པ་གནས་ལུགས་རྡོ་རྗེའི་གསང་ཚིག། ཨོཾ་སྭསྟི། དུས་གསུམ་རྒྱལ་བ་ཀུན་གྱི་སྐུ་གསུང་ཐུགས། ། དབྱེར་མེད་ཆོས་ཀྱི་རྒྱལ་པོ་རིན་པོ་ཆེ། །
མི་ཟད་རྒྱན་གྱི་འཁོར་ལོའི་མཛོད་འཛིན་པའི། ། འགྲོ་བ་སྨིན་པར་མཛད་ལ་ཕྱག་འཚལ་ལོ། ། སྐྱེས་ཆེན་དེ་ཡི་སྐུ་གསུང་ཐུགས་ཀྱི་སྲས། ། སྔོན་ཆད་བསོད་ནམས་ཚོགས་ཀྱི་འབྲས་བུ་ཡིས། ། ཆོས་ཀྱི་རྒྱལ་པོའི་རིགས་རྒྱུད་དམ་པར་འཁྲུངས། ། ཐེག་ཆེན་བླ་མ་རྣམས་ཀྱི་ཞབས་ལ་བཏུགས། ། ཐོས་དང་བསམ་པའི་ཤེས་རབ་མཆོག་སྦྱངས་པས། ། འགྲོ་བ་ཀུན་གྱི་དགེ་བའི་བཤེས་སུ་གྱུར། ། སྔོན་གྱི་རྒྱལ་པོ་ཨིནྡྲ་བྷོ་དྷི་ལྟར། ། ཁྱོད་ཀྱི་རྡོ་རྗེ་ཐེག་པས་རབ་ཏུ་བྱུང༌། །
ཕྲིན་ལས་བཞི་ཡིས་གདུལ་བྱ་འདུལ་མཛད་ཅིང༌། ། བསྡུ་དངོས་བཞི་ཡིས་མཐོ་དམན་ཀུན་བསྡུས་ནས། ། ཟབ་མོའི་ཆོས་ཀྱིས་ཐམས་ཅད་སྨིན་པར་མཛད། ། སྙིགས་མའི་དུས་སུ་ངོ་མཚར་རྨད་བྱུང་བ། ། རྡོ་རྗེ་འཆང་ཆེན་ཆོས་རྗེ་རིན་པོ་ཆེས། ། ཁྱོད་ཀྱི་སྐུ་གསུང་ཐུགས་ཉིད་བྱིན་གྱིས་རླབས། ། ལུས་ངག་ཡིད་མེད་རྡོ་རྗེའི་རང་བཞིན་སྐུ། ། སྐྱེ་འཇིག་མེད་པའི་དོན་ཉིད་ཐུགས་སུ་ཆུད། ། ཁྱོད་ཀྱི་ལུས་ངག་ལོངས་སྤྱོད་བུ་དང་གཉེན། ། ཐམས་ཅད་ལྟོས་པ་མེད་པར་ཞབས་ཏོག་ཏུ། །
འཇིག་རྟེན་མགོན་པོ་བླ་མ་མཆོག་ལ་ཕུལ། ། དུས་གསུམ་རྒྱལ་བ་ཀུན་གྱི་ཕྲིན་ལས་དང༌། ། རབ་ཏུ་མཉམ་པ་གདན་ས་རིན་ཆེན་མཆོག ། ཁྱོད་ཀྱིས་རང་གི་སྲོག་བཞིན་བསྐྱངས་ཤིང་མཛད། ། འཛམ་བུའི་གླིང་འདིར་དེང་སང་སྙིང་པོའི་དོན། ། དཔལ་ལྡན་ཕག་མོ་གྲུ་པའི་བསྟན་པ་དར། ། ནུབ་པར་མི་འགྱུར་རྡོ་རྗེའི་ཕྱག་རྒྱས་བཏབ། ། འཇིག་པར་མི་འགྱུར་གདན་ས་རྡོ་རྗེ་གདན། ། དར་ཞིང་རྒྱས་འགྱུར་མཆོད་སྡོང་འབར་བ་བཞིན། ། དབང་གི་རྒྱལ་པོ་ཀུན་གྱི་གཙུག་ན་མཛེས། །
སྐྱེས་ཆེན་ཁྱོད་ཀྱི་ཐུགས་དགོངས་རྫོགས་པ་འདི། ། ད་རུང་ཤིན་ཏུ་རྫོགས་པར་མཛད་པར་རིགས། ། ཅི་ཕྱིར་ཞེ་ན་ཉིད་ཀྱང་སྐུ་ན་བགྲེས། ། རྗེས་སུ་ལུས་ཀྱང་གཞན་ལ་ཕན་པ་དཀའ། ། ཕུན་སུམ་ཚོགས་པ་རྒྱ་མཚོ་ལྟ་བུར་ཡངས། ། ཁྱེད་ཀྱི་སྲས་དང་བཙུན་མོ་གཉེན་མདུན་དང༌། ། འཁོར་དང་འགྲོ་བ་ཀུན་གྱི་དོན་ཆེད་དུ། ། སྙིང་པོ་བླ་ན་མེད་པ་བླངས་ནས་ཀྱང༌། ། གང་དུ་གཤེགས་པའི་གནས་སུ་སྣོམས་པར་མཛོད། ། རི་ཁྲོད་དགོན་པར་སྤྲོས་པ་རབ་བཅད་ནས། །
ཉེ་བར་ཞི་བའི་བརྟུལ་ཞུགས་རབ་སྤྱོད་པ། ། རྣལ་འབྱཽར་བདག་ནི་སོ་ནམ་རྣམ་བཞིས་སྟོངས། ། སྙིང་རྗེ་བརྟས་པས་བསོད་སྙོམས་བྱུང་བ་ལ། ། རིན་པོ་ཆེ་ཡི་གདུལ་བྱ་རྒྱ་མཚོའི་ཚོགས། ། ཆུ་ལ་བྱ་ཚོགས་རུབ་པ་ཇི་བཞིན་དུ། ། འདི་སྤང་དེ་ལ་བཏང་བ་རིགས་མིན་ཏེ། ། གདན་སའི་གཡོག་པོ་མང་པོ་སྒྲུབ་ཕྱིར་དང༌། ། ཐུགས་དགོངས་འགྲོ་བའི་དོན་འདི་མ་བྱས་ན། ། འཇིག་རྟེན་མགོན་པོ་བླ་མ་བསླུ་ཕྱིར་རོ། ། ནམ་མཁའ་འདི་ལ་བསམ་ཡས་དཔག་མི་ཁྱབ། །
ནམ་མཁའི་མཛོད་དང་ནམ་མཁའི་རྒྱུ་འབྲས་དང༌། ། ཡོན་ཏན་ཕྲིན་ལས་རྫོགས་པ་ངོ་མཚར་ཆེ། ། བདག་ཀྱང་ཡིད་སྐྱོ་གདུང་བ་སྐྱེས་པ་དང༌། ། ཁྱེད་ཀྱིས་ཡི་གེ་བསྐུར་ཞེས་གསུངས་པའི་དོན། ། གནས་ལུགས་རྡོ་རྗེའི་གསང་ཚིག་མན་ངག་འདི། ། བརྩེ་བས་གང་གིས་ཐོས་ཀྱང་མཉེས་པར་ཞུ། ། རྫོགས་སོ།། །།
༢༤༧༽ ༄། །ལྟ་སྒོམ་གཅིག་གྱུར་སྙིང་ཚིག་གནད་ཀྱི་མན་ངག་གནམ་ཚོ་དོ་པའི་ཞུ་ཆོས།། ཨོཾ་སྭསྟི།
གཏིང་མཐའ་མེད་པའི་འཁཽར་བའི་རྒྱ་མཚོ་ན། ། མགོན་མེད་སྐྱབས་དང་བྲལ་བའི་འགྲོ་བ་རྣམས། ། ཐུགས་རྗེ་ཆེན་པོས་ཐར་མཛད་གཉེན་གཅིག་པུ། ། མཉམ་མེད་རིན་པོ་ཆེ་ལ་ཕྱག་འཚལ་ལོ། ། ཚོགས་གཉིས་བསགས་ལས་བྱུང་བ་སྟོང་པ་ཉིད། ། རང་སེམས་རྟོགས་པ་ནམ་མཁའ་ལྟ་བུ་ཡི། ། གང་ལ་མིག་ཡོད་པ་ཡིས་ཆོས་རྣམས་མཐོང༌། ། དེ་མཐོང་རྣལ་འབྱོར་པ་ལ་འཁྲུལ་པ་མེད། ། ཐོག་མ་བར་དང་ཐ་མ་ཐམས་ཅད་དུ། ། མི་དགེ་དགེ་བར་འགྱུར་བའི་གནས་མེད་ཅིང༌། །
དགེ་བ་རྣམས་ཀྱང་མི་དགེར་མི་འགྱུར་བ། ། གནས་དང་གནས་མིན་མཁྱེན་པ་ཐུབ་པའི་གསུང༌། ། དམ་པའི་ཆོས་ལ་མྱོང་བ་སྐྱེས་པ་རྣམས། ། མཐོ་དམན་ཚིག་གིས་ཕྲོགས་པར་མི་འགྱུར་རོ། ། གང་ལ་བསྟེན་ན་ཕལ་ཆེར་ཉེས་པའི་གཞི། ། ཐོག་མེད་དུས་ནས་རང་གི་མ་ཡི་ཤ། ། བརྩེ་བ་ཅན་རྣམས་ཅིའི་ཕྱིར་ཟ་བར་བྱེད། ། དབང་པོ་འདི་ལྔ་ཡུལ་གྱི་རྗེས་འབྲང་ནས། ། ཆགས་སྡང་རྨོངས་པར་གྱུར་པའི་སྐྱེ་བོ་རྣམས། ། གྲོལ་བར་འགྱུར་ཞེས་མཁས་པས་མི་གསུང་ན། །
ཤ་ལ་སྲེད་པའི་རོ་ལ་ཅི་ཕྱིར་ཨང༌། ། འདུལ་བ་རྒྱ་མཚོར་སྤོང་བའི་ཐབས་བཅས་ནས། ། ཐེག་ཆེན་མདོ་སྡེར་དངོས་སུ་བཀག་པ་དང༌། ། གསང་སྔགས་ཐེག་པར་ཤ་ལྔ་བདུད་རྩི་ལྔ། ། ཡེ་ཤེས་བདུད་རྩིར་བསྒྱུར་བར་བྱེད་པའི་ཐབས། ། དོན་གྱིས་ཐུབ་པ་ཆེན་པོས་བཀག་པ་འདི། ། བརྟུལ་ཞུགས་ཅན་གྱིས་སྤང་བར་ཤིན་ཏུ་འཐད། ། དེ་ལྟར་མིན་ན་གསང་སྔགས་ལུགས་ཀྱིས་སྙམ། ། མཉམ་མེད་བླ་མ་དམ་པ་ཆོས་ཀྱི་རྗེ། ། འགྲོ་བའི་མགོན་པོ་དུས་གསུམ་མངོན་གྱུར་པ། །
ཐུགས་རྗེ་ཆེན་པོས་འཁོར་བ་ཇི་སྲིད་པར། ། མྱ་ངན་མི་འདའ་འགྲོ་བའི་ཁུར་སྣོམས་པ། ། ཆོས་ཀྱི་རྒྱལ་པོ་བླ་མ་རིན་པོ་ཆེས། ། ཉིད་ཀྱི་སྲོག་གི་ཕྱིར་ཡང་མ་གསོལ་ན། ། ཉེས་པའི་གཞིར་འགྱུར་མྱོས་པར་བྱེད་པའི་ཆང༌། ། རྗེས་འཇུག་སྲས་སུ་བདག་ཅག་ཁས་ལེན་པ། ། ཤི་བར་གྱུར་ཀྱང་སུ་ཞིག་འཐུང་བར་བྱེད། ། ཤཱཀྱའི་རྒྱལ་པོ་སྟོན་པ་བཅོམ་ལྡན་གྱིས། ། ང་ལ་སྟོན་པར་འཛིན་པ་གང་ཡིན་གྱིས། ། བདག་ཉིད་མི་བཏུང་གཞན་ལ་མི་སྦྱིན་ཞེས། །
ཕུང་བར་ངེས་པ་དུས་གསུམ་གཟིགས་པ་ཡི། ། སྟོན་པས་བཅས་པ་འདི་ལས་སུ་ཞིག་འགལ། ། ཁ་དོག་དྲི་དང་ནུས་པ་དུག་གསུམ་ཚོགས། ། སྤོངས་པར་གྱུར་པ་ཡེ་ཤེས་བདུད་རྩིའི་བཅུད། ། རྡོ་རྗེ་འཆང་གིས་སྔགས་སུ་གནང་བ་དེ། ། འདུལ་བའི་སྡེ་སྣོད་རྣམས་སུ་སུ་ཡིས་བཀག ། རང་ལ་སྙིང་བརྩེ་ཡོད་པའི་གཅེས་པའི་བུ། ། སྲོག་ལ་བབ་ཀྱང་བརྟུལ་ཞུགས་མ་བཏང་ཞིག ། ཚད་མར་གྱུར་པ་བཅོམ་ལྡན་རྡོ་རྗེ་འཆང༌། ། ཧེ་རུ་ཀ་དཔལ་འཇིགས་བྱེད་རྒྱལ་པོ་ཡིས། །
དགེ་སློང་དགེ་ཚུལ་དགེ་བསྙེན་རྡོ་རྗེ་འཆང༌། ། རྣམ་པ་གསུམ་གྱིས་རབ་ཏུ་ཕྱེ་བ་ལས། ། ཚོགས་ཀྱི་སློབ་དཔོན་བྱ་བར་མ་གསུངས་ཤིང༌། ། གང་ཞིག་མཆོག་གི་གསང་སྔགས་སྒོར་འཇུག་པ། ། སྐྱབས་གསུམ་སོ་སོར་ཐར་དང་བྱང་ཆུབ་སེམས། ། ཁྱད་པར་དབང་གིས་བྱས་པ་མ་གཏོགས་པ། ། གསང་སྔགས་མཆོག་ཏུ་རུང་བ་མ་ཡིན་པ། ། རྡོ་རྗེ་འཆང་གིས་རྒྱུད་རྣམས་ཀུན་ཏུ་གསུངས། ། འགལ་དང་མི་འགལ་གནད་ཀྱི་བྱེ་བྲག་རྣམས། ། འཇིག་རྟེན་གསུམ་མགོན་བླ་མ་དམ་པའི་གསུང༌། །
ཆང་གི་སྐབས་སུ་ཇི་ལྟར་གསུངས་པ་བཞིན། ། གནང་བཀག་ཐམས་ཅད་དེ་ལྟར་གོ་བར་བྱ། ། འཇིག་རྟེན་མགོན་པོ་དེ་ཡི་རྗེས་སུ་བསླབ། ། ཆོས་ཀུན་སྐྱེ་མེད་ནམ་མཁར་རྟོགས་པ་ཡི། ། ལྟ་བ་རྣམ་པར་དག་པ་ཡོད་གྱུར་ན། ། དེ་དང་མཐུན་པའི་སྤྱོད་པ་རྣམ་དག་པས། ། མཐའ་གཉིས་སྤངས་པའི་འདུལ་བ་ཅིས་མི་སྤྱོད། ། ལྟ་སྤྱོད་གཅིག་ཏུ་གྱུར་པ་རིན་ཆེན་གསུང༌། ། འདི་ལས་འདའ་བར་མ་བྱེད་རྣལ་འབྱོར་པ། ། ཐུབ་པའི་གསུང་རབ་རྣམས་དང་བླ་མའི་བཀའ། །
སྐྱེས་ཆེན་མཁས་པ་རྣམས་ཀྱི་དགོངས་པ་དང༌། ། རང་གི་བསམ་པའི་ཐོག་ཏུ་སུས་མྱོང་བ། ། མུ་གེའི་སྙད་ཀས་བོར་ཚོང་མ་བྱེད་ཅིག ། ལྟ་སྤྱོད་གཅིག་གྱུར་བླ་མའི་དགོངས་པ་འདི། ། ཚད་མར་གྱུར་པས་ངེས་ཤེས་གཏིང་ནས་སྐྱེས། ། བསྒྲུབ་པར་མ་ནུས་ནོངས་པར་གང་གྱུར་རྣམས། ། སྐྱེས་ཆེན་གོང་མ་རྣམས་ལ་བཟོད་པར་གསོལ། ། བདག་གི་ཉེ་གནས་དགོངས་པ་རྫོགས་བྱེད་ཅིང༌། ། བུ་སྡུག་ཡིད་དུ་འོང་བ་རྒྱལ་བའི་སྲས། ། རྗེ་ཡི་གདུང་འཛིན་གནམ་མཚོ་དོ་པ་ཡིས། །
གསོལ་བ་བཏབ་ནས་ཞུས་པའི་ཡི་གེ་ལགས། ། སྙིང་ཚིག་གནད་ཀྱི་མན་ངག་རྫོགས་སོ།། །། ༢༤༨༽ ༄། །ཉེ་གནས་ཀྱིས་བླ་མའི་ཐུགས་དགོངས་རྫོགས་ཐབས་རི་ཁྲོད་དབང་ཕྱུག་ལ་གནང་བ།། ཨོཾ་སྭསྟི། ཆོས་ཀུན་གདོད་ནས་ཞི་ཞིང་མ་སྐྱེས་པ། ། སྤྲོས་པའི་མཐའ་དང་བྲལ་བ་རང་གི་སེམས། ། རྣམ་དག་གཉིས་སུ་མེད་པས་འགྲོ་བ་རྣམས། ། རྣམ་པར་དག་མཛད་བླ་མར་ཕྱག་འཚལ་ལོ། ། ཇི་ལྟར་ནམ་མཁའ་ཡོད་མེད་ཀུན་ལས་འདས། །
ནམ་ཡང་བློ་ཡི་ཡུལ་དུ་མ་གྱུར་བཞིན། ། འཁོར་དང་མྱ་ངན་འདས་པའི་ཆོས་རྣམས་ཀུན། ། རང་སེམས་འཁྲུལ་བས་སོ་སོར་བརྟགས་ན་ཡང༌། ། སྐྱེ་དང་འགག་དང་གནས་པ་ཀུན་དང་བྲལ། ། འགྱུར་མེད་རང་སེམས་དེ་ལ་ཕྱག་འཚལ་ལོ། ། ཕྱག་འཚལ་འདུད་ཅིང་ཕྱག་འཚལ་འདུད། ། ཇི་ལྟར་ཆུ་ལ་ཆུ་བཞག་དང༌། ། ཇི་ལྟར་མར་ལ་མར་བཞག་ལྟར། ། གཉིས་མེད་གཉིས་སུ་མེད་པའི་སེམས། ། འཁོར་བ་ཀུན་དང་གཉིས་སུ་མེད་པ་འདི། །
གཉིས་མེད་བཅོམ་ལྡན་བྱམས་པ་ཆེན་པོ་ཡིན། ། ལོག་རྟོག་ནམ་མཁའི་མདུད་པས་བཅིངས་པ་ཡིས། ། རྨི་ལམ་སྐྱེས་བུ་འཁོར་བར་སྡུག་བསྔལ་བ། ། སད་པར་གྱུར་བ་ཇི་བཞིན་གནས་ལུགས་ཤེས། ། དེ་ཉིད་སྙིང་རྗེ་ཆེན་པོ་སྤྱན་རས་གཟིགས། ། རང་སེམས་གདོད་ནས་མ་སྐྱེས་རབ་ཞི་བ། ། འཁོར་བ་མྱ་ངན་འདས་དང་དབྱེར་མེད་པ། ། དུས་གསུམ་རྟག་པའི་རྒྱལ་པོ་བྱང་ཆུབ་སེམས། ། ལྷུན་གྲུབ་བཅོམ་ལྡན་འདས་འདི་རྡོ་རྗེ་འཆང༌། ། གང་ལ་ལུས་དང་ངག་དང་ཡིད་ཡོད་པ། །
དེ་ལ་བསྲུང་བྱ་སྲུང་བྱེད་ཆགས་སྡང་ཡོད། ། དེ་དང་བྲལ་ན་དེ་ཉིད་ཡོད་མིན་ཏེ། ། ནམ་མཁའི་པདྨོ་རི་བོང་རྭ་དང་མཚུངས། ། ཐོབ་དང་མ་ཐོབ་སྐུ་དང་ཡེ་ཤེས་རྣམས། ། རྟོགས་ལྡན་རྣལ་འབྱོར་པ་ཡིས་མཐོང་བ་མེད། ། མཐོ་དམན་རྩིས་གདབ་མང་པོ་མ་ཤེས་སོ། ། སྟོང་ཉིད་སྒོམ་པའི་རྣལ་འབྱོར་དབང་ཕྱུག་ལ། ། བྱམས་དང་སྙིང་རྗེའི་བྱང་ཆུབ་སེམས་ཀྱི་སྐུ། ། མེད་པར་དོགས་ཤིང་ཀུན་རྫོབ་མཚོར་འཇུག་པ། ། ནམ་མཁས་བཅིངས་པའི་སྐྱེས་བུ་ལོག་པར་འཁྲུལ། །
ལུས་ངག་ཡིད་དུ་འཛིན་པའི་ཐ་ཤལ་གྱིས། ། པདྨའི་གསུང་དང་དགོངས་པ་བསྒྲུབ་མི་ནུས། ། ཀུན་བཟང་ནམ་མཁའི་མཛོད་འདི་རྙེད་པ་དེ། ། ཀུན་ཏུ་བཟང་པོ་དུས་རྣམས་རྟག་ཏུ་རོལ། ། བརྟུལ་ཞུགས་འཛིན་པའི་རྣལ་འབྱོར་སྨྲ་བཅད་པ། ། བླ་མའི་གསུང་བཞིན་དགོངས་པ་བསྒྲུབ་བྱེད་པས། ། འགྲོ་བའི་དོན་དུ་བྱ་བྱེད་སྒྲུབ་པའི་ཐབས། ། ཞབས་ཀྱི་པདྨོར་གཏུགས་ནས་ཞུས་པ་འདིས། ། བདག་ཏུ་འཛིན་པས་རྣམ་པར་དཀྲུགས་པ་ཡི། ། ལོག་པར་ལྟུང་བའི་སྐྱེ་བོ་འཁྲུལ་པ་རྣམས། །
གཉིས་མེད་ནམ་མཁའི་དབུས་སུ་རྣམ་གྲོལ་ཤོག ། ཉེ་གནས་ཀྱིས་བླ་མའི་ཐུགས་དགོངས་རྫོགས་པར་བྱེད་པ་བྱ་བྱེད་ཀྱི་རྒྱ་མཚོ་ཆེན་པོར་འཇུག་པའི་ཐབས། རྣལ་འབྱོར་གྱི་དབང་ཕྱུག་ཆེན་པོ་བརྟུལ་ཞུགས་སྤྱོད་པའི་རི་ཁྲོད་པས་ཞུས་པ་རྫོགས་སོ།། །། ༢༤༩༽ ༄། །གདོད་ནས་ཡོད་མ་མྱོང་བའི་ངེས་དོན་བདུད་རྩིའི་གཡུལ་བཟློག། ཨོཾ་སྭསྟི། དུས་གསུམ་སངས་རྒྱས་ཐམས་ཅད་ཀྱི། ། སྐུ་གསུང་ཐུགས་ཉིད་དབྱེར་མེད་པའི། ། འགྲོ་བའི་མགོན་པོ་རིན་ཆེན་གྱི། ། ཞབས་ཀྱི་པདྨོར་གཙུག་གིས་འདུད། །
རྗེ་བཙུན་དེ་ཡི་ཞལ་སྔ་ནས། ། བཅོམ་ལྡན་འདས་ཀྱིས་གསུངས་པའི་ལུང༌། ། དངོས་པོ་ཐམས་ཅད་དང་བྲལ་ཞིང༌། ། ཕུང་པོ་ཁམས་དང་སྐྱེ་མཆེད་དང༌། ། གཟུང་དང་འཛིན་པ་རྣམས་སྤངས་པ། ། ཆོས་བདག་མེད་པ་མཉམ་པ་ཉིད། ། རང་སེམས་གདོད་ནས་མ་སྐྱེས་པ། ། སྟོང་པ་ཉིད་ཀྱི་རང་བཞིན་ནོ། ། རང་སེམས་གདོད་ནས་མ་སྐྱེས་པ། ། དང་པོ་ཉིད་ནས་རང་གི་སེམས། །
སྤྲོས་པ་བྲལ་ཞིང་ཡོད་མ་མྱོང༌། ། དེ་ལ་བསྒོམ་བྱ་སྒོམ་བྱེད་མེད། ། སྒོམ་མེད་ལྷུན་གྱིས་གྲུབ་པ་ལ། ། རྨོངས་པའི་བློ་ཡིས་གང་བསྒོམ་པ། ། གཟུང་འཛིན་འཁོར་བའི་སྒྲོག་ཏུ་ཚུད། ། མཐོ་ན་སྐྱེ་མཆེད་མུ་བཞིར་སྐྱེ། ། སྟོང་པ་ཉིད་དང་འབྲེལ་བ་མེད། ། ཇི་ལྟར་ཐུགས་ཀྱི་དགོངས་པ་བཞིན། ། ནོར་དང་འཁྲུལ་པ་མ་མཆིས་པས། ། སྔ་མ་བཞིན་དུ་ཉམས་སུ་བླངས། །
རིན་པོ་ཆེ་ཡི་ཐུགས་དགོངས་ཡིན། ། གཞན་ལ་དམིགས་པ་སྟོན་པའི་གནད། ། ཉམས་སུ་མྱོང་བའི་རྗེས་འབྲངས་ནས། ། བཅོས་ཀྱི་རིམ་པ་མ་གཏོགས་པ། ། གཞན་གྱིས་ཕན་པ་མ་ལགས་པས། ། སྐྱེས་ཆེན་ཁྱེད་ཀྱི་ཐུགས་ལ་ཞོག ། རྫོགས་སོ།། །། ༢༥༠༽ ༄། །འགྲོ་མགོན་ཕག་མོ་གྲུ་པའི་རྣམ་ཐར་ཉམས་ལེན་རིན་ཆེན་མི་ཟད་པ་རྒྱ་མཚོའི་གཏེར།། ཨོཾ་སྭསྟི།
ཐུབ་པ་ཆེན་པོ་སྐུ་གསུང་ཐུགས་ཉིད་ཀྱི། ། ཕྲིན་ལས་འགྲོ་བའི་ཕན་བདེ་ཆུ་སྣོད་ཟླ་བ་བཞིན། ། རྣམ་དག་ཡོན་ཏན་བདག་ཉིད་རིན་ཆེན་ལ། ། གུས་པས་ཕྱག་འཚལ་རྟག་ཏུ་སྐྱབས་སུ་མཆི། ། འདིར་འཇིག་རྟེན་གསུམ་གྱི་མགོན་པོ་ཆོས་རྗེ་རིན་པོ་ཆེ་དཔལ་ལྡན་ཕག་མོ་གྲུ་པ་དེ་ནི། ཆོས་ཀྱི་སྐུ་རང་བཞིན་གྱིས་རྣམ་པར་དག་པའི་ངོ་བོར་སངས་རྒྱས་ཤིང༌། ཚོགས་གཉིས་རྫོགས་པའི་འབྲས་བུས། སྐུ་གསུང་ཐུགས་ཀྱི་ཕྲིན་ལས་ཇི་ལྟར་མཛད་པ་དང༌། ཇི་ལྟར་སྣང་བ་དེ་ཐམས་ཅད་བདག་ཅག་གདུལ་བྱ་སེམས་ཅན་ཐམས་ཅད་བདེ་བ་དང་ལྡན། སྡུག་བསྔལ་དང་བྲལ།
རྫོགས་པའི་སངས་རྒྱས་ཐོབ་པར་མཛད་པ་ཁོ་ན་ཡིན་པས་དེའི་རྗེས་སུ་བསླབ་པར་བྱའོ། ། དེ་ཡང་འདི་སྐད་བདག་གིས་ཐོས་ཤིང་ཅུང་ཟད་མཐོང་བའི་དུས་གཅིག་ན། སྟོང་གསུམ་གྱི་སྟོང་ཆེན་པོ་འཇིག་རྟེན་ཁམས་འདིའི་དབུས་ཀྱི་ལྟེ་བར་གྱུར་པ། གླིང་བཞི་པ་བར་མའི་ལྷོ་འཛམ་བུའི་གླིང་དུ། ཐུབ་པ་ཆེན་པོ་སྟོན་པ་ཐུགས་རྗེ་ཆེན་པོ་དང་ལྡན་པ་འདི་བྱུང་བའི་བསྟན་པ། བྱང་ཕྱོགས་ཁ་བ་ཅན་གྱི་ལྗོངས་འདིར་རྒྱས་པར་ལུང་བསྟན་པ་ཡིན་ལ། བསྟན་པ་དེ་ཡང་རྒྱས་པར་བྱེད་པའི་བྱེད་པ་པོ་རྒྱལ་བློན་བྱང་ཆུབ་སེམས་དཔའ་ཆེན་པོ་རྣམས་སམ། ཡོངས་ཀྱི་དགེ་བའི་བཤེས་གཉེན་ཐམས་ཅད་ལགས་མོད་ཀྱང༌། ཡུལ་ཁམས་ཀྱི་རྒྱལ་ཁམས། མི་ནག་ལ་ནི་འཇིངས་ཆེ།
སོ་རྣོ་ལ་ནི་ལྟག་ཚན་མཐུག གདོང་ཆེ་ལ་ནི་བྱས་པ་གཟོ། ཁས་བླངས་པའི་བྱ་བ་ནི་མཐར་འདོན། བྱས་པ་སྟོབས་དང་ལག་རྗེས་ནི་རླབས་ཆེ། དགེ་བ་དང་མི་དགེ་བ་ནི་གང་བདེན་ཆ་མེད་པའི་ས་ཕྱོགས་དེར། གདུལ་བྱ་དེ་ལྟ་བུ་འདུལ་བ་ལ་དགོངས་ནས། ཁམས་སུ་སྐུ་སྐྱེ་བ་བཞེས་སོ་ཞེས་གྲགས་པ་ལགས་སོ། ། དེ་ཡང་སྤྱིར་ཆོ་རིགས་ཕུན་སུམ་ཚོགས་པ་ལགས་མོད་ཀྱང༌། ཐུབ་པ་ཆེན་པོའི་བསྟན་པ་ནི་རིགས་གཙོ་བོར་གྱུར་པ་མ་ཡིན། རུས་གཙོ་བོར་གྱུར་པ་མ་ཡིན་པ་ལ་དགོངས་ནས།
རིན་པོ་ཆེ་ཉིད་ཀྱི་ཞལ་ནས། ཁོ་བོའི་ཡབ་ནི་མི་ཤིན་ཏུ་གནག་པ། སྡིག་པ་ལ་དགའ་བ། ཉེས་སྤྱོད་ལ་འཇུག་པ་ངན་པ་ཞིག་ཡིན་ཏེ། ཁོ་བོ་དེ་འདྲ་བའི་བུར་སྐྱེ་བ་གསུངས་པ་ལགས་སྐད། དེ་ཡང་ཡབ་ཡུམ་ཤིན་ཏུ་དབུལ་པོར་བཞུགས་ཤིང་འཚོ་བ་རྣམ་པར་མ་དག་པ་ལོངས་སྤྱོད་ཀྱང༌། ཇི་ལྟར་པདྨ་ལ་ཆུས་མི་གོས་པ་བཞིན་དུ་དགུང་ལོ་དགུ་བཞེས་པའི་དུས་སུ་མཁན་པོ་ཆེན་པོ་འཕགས་པའི་སྤྲུལ་པའི་སྐུ། ཡན་ཐུབ་བུ་ཚུལ་ཁྲིམས་ལ་རབ་ཏུ་གཤེགས་ནས། དཀར་པོའི་ཕྱོགས་ཀྱི་དགེ་བའི་རྩ་བ་ཐམས་ཅད་རང་གིས་འབད་པ་དང༌། རྩོལ་བ་དང༌།
བརྩོན་འགྲུས་ལ་རག་ལས་པར་བསྟན་པའི་ཆེད་དུ་སུས་ཀྱང་སློབ་པར་བསྐུལ་བ་མེད་ཀྱང༌། ཡི་གེ་སློབ་པ་རྣམས་ཀྱི་ནང་དུ་རང་ཞུགས་སུ་བཞུགས་ནས་སློབ་པ་དང༌། ཀློག་པ་དང༌། འབྲི་བ་ཐམས་ཅད་ཀྱི་དྲུང་དུ་ཡང་ཚུལ་དེ་ལྟར་མཛད་ནས། འབྲི་བ་དང་ཀློག་པ་ཐམས་ཅད་ཀྱང་མཐར་ཐུག་པར་གྱུར་པ་དང༌། ཐོས་པ་དང་བསམ་པ་ལ་སོགས་པ་རབ་ཏུ་བྱུང་བ་རྣམས་ཀྱི་ལས་དང༌། དཀར་པོའི་ཕྱོགས་ལ་མ་འགགས་ཤིང་སྟོབས་འཕེལ་བར་མཛད་ནས། དགུང་ལོ་བཅོ་བརྒྱད་ལ་ཡོན་ཏན་རིན་པོ་ཆེ་གཞོན་པའི་དུས་སུ་བསླབ་པར་བྱ་བ་དང༌། ཡོན་ཏན་རིན་པོ་ཆེ་དེ་ཡང་ཡོན་ཏན་གྱི་འབྱུང་ཁུངས། སྔོན་གྱི་བྱང་ཆུབ་སེམས་དཔའ་ཆེན་པོ་རིགས་གསུམ་གྱི་མགོན་པོའི་གདན་ས།
ནོར་བུ་རིན་པོ་ཆེ་དབང་གི་རྒྱལ་པོ་ལྟ་བུའི་དགེ་བའི་བཤེས་གཉེན་རྣམས། ཡུལ་དབུས་གཙང་གི་རྒྱལ་ཁམས་ན་ཡོད་པར་བསྟན་པར་བྱ་བའི་ཕྱིར་ཡུལ་དབུས་གཙང་གི་རྒྱལ་ཁམས་སུ་གཤེགས་པ་ལགས་སོ། ། དེ་ཡང་སྔོན་སངས་རྒྱས་བཅོམ་ལྡན་འདས་རྣམས་ཀྱིས་བྱིན་གྱིས་བརླབས་ཤིང༌། སྔོན་སྦྱངས་པའི་ལས་ཀྱི་འཕྲོ་ཅན་བསགས་པ་རབ་ཏུ་གྱུར་པ། བསོད་ནམས་ཀྱི་ཚོགས་མཐུ་ཆེན་པོ་དང་ལྡན་པ། རྒྱལ་བའི་བསྟན་པ་ལ་བྱ་བ་རྒྱ་ཆེན་པོ་བྱེད་པའི་སྟོབས་ཡོད་པ། ཕ་བཟང་གི་བུ། རྣོ་ལྕགས་ཀྱི་རྩེ། ཆེ་བའི་བདག་ཉིད་ཅན་རྣམས་ཀྱི་ནང་ནས་ཁྱུ་མ་འཁྱར་ན། ཐོས་བསམ་སྒོམ་གསུམ་གྱི་ཡོན་ཏན་རིན་པོ་ཆེ་འགྲུབ་པ་ལ་ཚེགས་མེད་པར་བསྟན་པར་བྱ་བའི་ཕྱིར།
ཕྱག་ན་དར་ཡུག་བཅོ་བརྒྱད་ཡོད་པ་གཅིག་ཀྱང་མ་ལུས་ཁམས་པ་མདོ་སྟོད་སྨད། གནས་པོ་དང་གྲོགས་པོ་བླ་མ་དང་སློབ་དཔོན་ལ་སྤོང་དག་ཏུ་མཛད་པ་ལགས་སོ། ། དེ་ནས་སྐྱི་ཤོད་དུ་གཤེགས་ནས་ཐོས་པ་དང་བསམ་པས་སྤྱི་དང་བྱེ་བྲག་རང་གི་མཚན་ཉིད་ཐམས་ཅད་ལ་སྒྲོ་འདོགས་གཅོད་དགོས་པ་དང༌། སྐྱེས་བུ་ཡང་རབ་ཐམས་ཅད་ཀྱི་མཛད་པ་རིག་པའི་གནས་ཀྱིས་རབ་ཏུ་བརྒྱན་པ་ཡིན་པར་བསྟན་པ་དང༌། ཕྱི་དང་ནང་གི་སྒྲོ་འདོགས་གཅོད་པ་སངས་རྒྱས་གཉིས་པ་ལྟ་བུའི་པཎྜི་ཏ་གྲུབ་པ་ཐོབ་པ་རྣམས་ཀྱི་དགོངས་པ། བསྟན་བཅོས་རྩོམ་པ་པོ་ཆེན་པོ་རྣམས་ཀྱིས་བསྟན་བཅོས་ལ་ཐོས་པ་དང་བསམ་པ་གལ་ཆེ་བར་བསྟན་པའི་ཕྱིར། ཡོངས་ཀྱི་དགེ་བའི་བཤེས་གཉེན་སྟོད་ལུང་པ་ཆེན་པོ་ལ་སོགས་པ་ཡུལ་དབུས་གཙང་གི་མཁས་པ་ཆེན་པོ་རྣམས་ལས་ལུང་དང་རིགས་པ་ཐམས་ཅད་གསན་ཅིང་ཐུགས་སུ་ཆུད་པར་མཛད་ནས། ལུང་དང་རིགས་པའི་དབང་ཕྱུག་ཆེན་པོར་བཞུགས་པ་ལགས་སོ། ། དོན་གྱི་སྙིང་པོ་ཐེག་པ་ཆེན་པོ་གསང་སྔགས་རྡོ་རྗེ་ཐེག་པའི་རྒྱུད་སྡེ་རིན་པོ་ཆེའི་མངའ་བདག་ཏུ་གྱུར་པ་རྣམས་ལ། ཐོས་པ་དང་བསམ་པ་མཐར་ཐུག་པར་མཛད་ཅིང༌།
རྡོ་རྗེ་ཐེག་པའི་མངའ་བདག་ཏུ་གྱུར་ནས་བཞུགས་པ་ལགས་སོ། ། དེ་ནས་བདེ་བར་གཤེགས་པའི་གསུང་རབ་རྒྱ་མཚོ་ཆེན་པོ་ལྟ་བུ་ལས་སྙིང་པོར་གྱུར་པ་དོན་དུ་གཉེར་བྱ་འོ་མའི་ཐིགས་པ་གཅིག་པོ་ལྟ་བུ། རྣལ་འབྱོར་གྱི་དབང་ཕྱུག་ཉམས་མྱོང་དང་རྟོགས་པ་ཅན་རྣམས་ལ་ཡོད་པར་དགོངས་ཤིང་དེ་བསྟེན་པར་བྱ་བའི་ཆེད་དུ། གྲུབ་པ་ཐོབ་པའི་རྣལ་འབྱོར་གྱི་དབང་ཕྱུག་ཆེན་པོ་རྗེ་བཙུན་དཔལ་རྒ་ལོ་དང༌། བྱང་ཆུབ་སེམས་དཔའ་ཟླ་བ་རྒྱལ་མཚན་དང༌། ཇོ་མོ་ལྷ་རྗེ་ལ་སོགས་པ་རྣམས་ལས་གདམས་ངག་དང་རྗེས་སུ་བསྟན་པ་མཐར་ཐུག་པ་མ་ལུས་པར་གསན་པ་ལ། དེ་ཡང་བྱང་ཆུབ་སེམས་དཔའ་ཆེན་པོ་ནོར་བཟང་ལྟར། ཕ་ཇོ་དང་མ་ཇོ་དང༌། ཡོན་ཏན་ཅན་ལ་གདམས་ངག་མེད་པའི་བླ་མ་བཟང་ངན་མེད་པར་ཐམས་ཅད་ལས་གདམས་ངག་ཞུས་པས། གདམས་ངག་གི་བེའུ་བུམ།
དཔལ་གྱི་ཕག་མོ་གྲུ་ནས་དཔལ་ཆུ་བོ་རིར་སྦྲེངས་ཀྱང་མི་ཟད་པ་མངའ་བར་གྲགས་པ་ལགས་སོ། ། དེར་ཡང་དུས་གསུམ་གྱི་སངས་རྒྱས་ཐམས་ཅད་ཀྱི་དགོངས་པ། བསླབ་པ་རིན་པོ་ཆེ་རྣམ་པ་གསུམ་སངས་རྒྱས་ཀྱི་རྨང་རྡོ་ཡིན་པ་དང༌། གདམས་ངག་དང་རྗེས་སུ་བསྟན་པ་ཉམས་སུ་ལེན་པ་རྣམས་ལ། ལྷག་པ་ཚུལ་ཁྲིམས་ཀྱི་བསླབ་པ་རིན་པོ་ཆེ་དང་བྲལ་བའི་གདམས་ངག་གིས་ཡོན་ཏན་སྐྱེད་པར་མི་ནུས་ཏེ། ཕུབ་མ་རྡུང་བ་དང་ཁྱད་པར་མེད་པར་དགོངས་ཤིང་བསྟན་པའི་ཕྱིར། རྗེ་ས་སྐྱ་བ་ཆེན་པོས་དབང་བསྐུར་བའི་དུས་སུ། ཚོགས་ཀྱི་འཁོར་ལོའི་ཆང་ལྗགས་ལ་མ་བཏང་ཅིང་བུ་རམ་ལ་རུང་ཆུ་བཏབ་ནས་གསོལ་བ་དང༌། གདམས་ངག་པ་རྣམས་ཀྱི་རང་སྤྱོད་ཐ་དད་པ་རྣམས་ལ། གང་གིས་ཀྱང་གཡོ་བ་མེད་པར་རྡོ་རྗེའི་རི་ལྟ་བུར་བཞུགས་པ་ལགས་སོ། །
ལྷག་པ་ཚུལ་ཁྲིམས་ཀྱི་བསླབ་པ་རིན་པོ་ཆེ་ལ་རང་གི་སྲོག་ལ་བབ་ཀྱང་ཐུབ་པ་ཆེན་པོས་བཅས་པའི་བསླབ་པའི་གཞི་ཤིན་ཏུ་ཕྲ་བ་ཡན་ཆད་ལ་འཛེམ་པར་དགོངས་ཤིང་ཐུགས་སུ་ཆུད་ནས། རྒྱལ་བའི་བསྟན་པ་ལ་རབ་ཏུ་གཤེགས་ནས། མྱ་ངན་འདས་པ་ཆེན་པོ་མྱ་ངན་ལས་མ་འདས་ཀྱི་བར་དུ། ཡུལ་དབུས་གཙང་ས་ངན་ཡང༌། སྐྱོ་ཚྭའི་རྡོར་ཚིལ་བུ་བཏབ་པ་གཅིག་ཀྱང་ཞལ་དུ་གསོལ་བ་མ་མྱོང་ཞིང༌། སྐུའི་དཀྱིལ་འཁོར་ལ་སྐུ་འགག་བརྗེ་བའི་དུས་མ་གཏོགས་པར་སྐུ་རགས་འགྲོལ་མ་མྱོང་བ་དང༌། རུས་པའི་ཚ་བ་ཞིག་ཉེ་གནས་ཀྱི་དྲངས་པ་གསོལ་བ་དང་དགེ་སློང་བཞི་སྡེ་ལ་བཤགས་བསྡོམ་མཛད་པ་དང༌། རྟ་དང་ཕྱུགས་མ་ལ་སོགས་པ་དངོས་པོ་ཐམས་ཅད་འཛིན་པ་མི་མངའ་བ་ལ་སོགས་པ། མདོར་ན་བསམ་གྱིས་མི་ཁྱབ་ཅིང་བརྗོད་ཀྱིས་མི་ལང་བའི་མངའ་བདག་ཏུ་གྱུར་པ་དང༌། རབ་ཏུ་གཤེགས་ཤིང་མྱ་ངན་ལས་མ་འདས་ཀྱི་བར་དུ་འགྲོ་བ་མཐོ་དམན་མེད་པ་ཐམས་ཅད་ཀྱི་ཁུར་འཁུར་ཞིང༌།
སྐྱེས་བུ་དམ་པ་ཐམས་ཅད་བཀུར་བས་ཡོན་ཏན་རིན་པོ་ཆེ་བུམ་པ་གང་བྱོའི་ཚུལ་དུ་འོང་ཞིང༌། སངས་རྒྱས་ཀྱི་ཡོན་ཏན་ཐམས་ཅད་འགྲུབ་པར་དགོངས་ནས། འགྲོ་བ་ཐམས་ཅད་ཀྱི་བྲན་ལྟ་བུར་མཛད་ཅིང༌། དཀའ་བའི་ཁུར་ཐམས་ཅད་བསྣམས་པ་ལ།

དྲིན་བརྩི་བ་དང༌། ལན་བགྲང་བ་མེད་པས་རབ་ཏུ་གཤེགས་ནས། རབ་ཏུ་བྱུང་བ་ཐམས་ཅད་ཀྱི་ཁུར་བསྣམས་ཤིང་དཀའ་བ་དང་དུ་བཞེས་པས། གཙུག་གི་ནོར་བུ་རིན་པོ་ཆེ་ལྟ་བུར་རྒྱན་དུ་གྱུར་པ་དང༌། གྲྭ་སར་བཞུགས་པའི་དུས་སུ་ང་རྒྱལ་དང་ཁེངས་པ་སྤངས་ཤིང་བརྟུལ་བུ་ལྟ་བུར་མཛད་ནས། དམན་པ་དང་མཆོག་གི་བྱ་བ་ཐམས་ཅད་དང་དུ་བཞེས་པ་དང༌། ཆབ་གདན་འདྲེན་པ་དང༌། ཐལ་བ་གཤེགས་སུ་གསོལ་བ་དང༌། རབ་ཏུ་བྱུང་བ་རྣམས་ཀྱི་བཤོས་ལྷག་མི་རུང་བ་ལེགས་པར་མཛད་ནས་གསོལ་བ་དང༌། ཚན་པོ་ཆེའི་སྟོབས་རབ་ཏུ་བརྙེས་པས། དམན་པ་དང་མཆོག་རྣམས་ཀྱི་ཁྲེས་པོ་ཆེན་པོ་བསྣམས་ཤིང་གཤེགས་པ་ལ་ངོ་ལྐོག་དང་སྐྱོ་དུབ་མེད་པར་མཛད་པ་དང༌།
ཐུབ་པའི་བསྟན་པ་ལ་ཐོས་བསམ་སྒོམ་གསུམ་དོན་དུ་གཉེར་བ་རྣམས་ཀྱིས། སྦྱངས་པའི་ཡོན་ཏན་གྱི་བརྟུལ་ཞུགས་ཉམས་སུ་མ་བླངས་པར། ཇག་ཆོམ་པོ། ཚོང་ཁེ་སྐྱེད། ཞིང་རྨོ་རྐོ། འབྲོག་བེའུ་ལུག་སྐྱོང་བས། ཐོས་བསམ་སྒོམ་གསུམ་གྱི་ཡོན་ཏན་མི་འབྱུང་བར་དགོངས་ནས། བསོད་སྙོམས་པ་ཆེན་པོ་སྦྱངས་པའི་ཡོན་ཏན་དང་ལྡན་པར་མཛད་པ་དང༌། དེ་ལྟར་ཆེ་བའི་ཡོན་ཏན་དཔག་ཏུ་མེད་པ་ཐམས་ཅད་ཀྱི་ཕ་རོལ་ཏུ་ཕྱིན་ཅིང༌། བསླབ་པ་རིན་པོ་ཆེ་རྣམ་པ་གསུམ་དང༌།
ཐོས་བསམ་སྒོམ་གསུམ་གྱི་ཡོན་ཏན་ཐམས་ཅད་ལ་འགྲན་གྱིས་དོ་ཟླ་དང་བྲལ་བར་གྱུར་ཀྱང༌། མཚན་ཉིད་དང་ལྡན་པའི་བླ་མ་བདེ་བླག་ཏུ་རྙེད་ན་མ་འཁྲུལ་བའི་ཆོས་ཀྱི་མིག་གིས་རྩ་བའི་བླ་མ་དམ་པར་གཟུང་བར་བྱ་བ་དང༌། སློབ་མ་མཚན་ཉིད་དང་ལྡན་པ་སྐྱོན་དག་པ་དང༌། ཡོན་ཏན་རིན་པོ་ཆེ་རྒྱུད་ལ་སྐྱེ་བར་གཟིགས་ན། ཚེགས་ལ་མི་ལྟ་བར། དན་གྲོགས་བྱ་བར་བསྟན་པའི་ཕྱིར་མཁན་པོ་རིན་པོ་ཆེའི་ཞབས་ཏོག་ཏུ་མཛད་ནས་དྭགས་ལྷ་སྒམ་པོར་བྱོན་ཏེ། དྲི་བ་ཚིག་གསུམ་གྱིས་རང་བྱུང་གི་ཡེ་ཤེས་ཐུགས་ལ་ཤར་ནས། ཆོས་སྤྱི་དང་རང་གི་མཚན་ཉིད་ཐམས་ཅད་ཀྱི་དོན་ཐག་ཀྱང་དེར་ཆོད། གདམས་ངག་དང་རྗེས་སུ་བསྟན་པ་ཐམས་ཅད་ནི་ཕྱི་ཤུན་དང་སྦུན་བུར་སོང༌། བླ་མ་བཙལ་སེམས་ཀྱི་སྤྲོས་པ་ཡང་དེར་ཆད།
གདམས་ངག་བཙལ་སེམས་ཀྱི་རེ་འདོད་ཀྱང་དེར་ཞི། བླ་མ་ལ་སངས་རྒྱས་སུ་ཡང་དེར་མཐོང༌། བྱ་བྱེད་ཀྱི་སྤྲོས་པ་ཡང་དེར་ཆོད་པ་ལགས་ཏེ། དེ་ལྟར་ཡང༌། ཉམས་མྱོང་ལ་ཞེན་པ་མ་མཆིས་ན། ། དཔེ་ཆ་ལ་ཆགས་པ་ག་ལ་མཆིས། ། ཇི་སྙེད་ཀྱི་གྲོང་ཁྱེར་མ་ཟད་ན། ། བཟའ་རྒྱུ་ལ་ཟད་པ་མ་མཆིས་པས། ། ལྟོགས་ཀྱི་དོགས་པ་ག་ལ་མཆིས། ། ཤི་ས་བརླ་གང་འདྲ་བ་ལ། །
ཡུལ་ཕྱོགས་ལ་དམིགས་པ་ག་ལ་མཆིས། ། ཞེས་པ་དང༌། དཔོན་སློབ་ཀྱི་རྟེན་འབྲེལ་འཛོམ་ན། བསྟེན་ཡུན་རིང་ཐུང་མེད་པར་ཡོན་ཏན་བུམ་པ་གང་བྱོའི་ཚུལ་དུ་འབྱུང་བ་ཡིན་ནོ། ། ཞེས་བསྟན་པའི་ཕྱིར་དགུང་ལོ་གཉིས་སྒམ་པོར་བཞུགས་པ་ལས། སྒམ་པོ་པ་ཆེན་པོ་ལ་མོས་གུས་ལྟ་ཨ་ཅང་ཆེས་ཏེ། བཞེས་པ་ཡན་ཆན་ལ་ཡང་མོས་གུས་མཐར་ཐུག་པ་མཛད་ཅིང༌། ཉེ་གནས་དང་གྲྭ་དཔོན་ཐམས་ཅད་ལ་བླ་མ་དམ་པར་བཀུར་བ་དང༌། སྤྱིར་ཡང་དགེ་འདུན་ཐམས་ཅད་ནི་སྟོན་པ་དངོས་དང་འདྲ་བར་མཛད་ཅིང༌། ཉིད་པས་བསླབ་པ་བགྲེས་པ་ཐམས་ཅད་ལ་ནི་ཕྱག་མཛད།
གཞོན་པའི་དགེ་སློང་བཞི་སྡེ་ཡན་ཆད་ལ་ནི་ཕྱག དགེ་ཚུལ་བཞི་སྡེ་ལ་ནི་ལྡང་བ་དང༌། ཆོས་ཚིག་གཅིག་པ་ཡན་ཆད། གསུང་རབ་ཐམས་ཅད་ལ་ནི་ཕྱག་དང་ལྡང་བ་དང་བསུ་བ། བླ་མ་དང་སངས་རྒྱས་ཀྱི་སྐུ་འབག་ལ་ནི་སྐད་ཅིག་ཀྱང་མི་འབྲལ་བར་མཛད་པ། སྐྱབས་སུ་འགྲོ་བའི་བསླབ་བྱ་མཐའ་དག་མ་བྲལ་བར་གྱིས་ཤིག་པར་བསྟན་པ་དང༌། དེ་ཡང་ཐུབ་པ་ཆེན་པོས་ཡོན་ཏན་གྱི་རྒྱ་མཚོ་ཆེན་པོར་ཆུ་བོ་ཐམས་ཅད་འབབ་པ་དང༌། པདྨའི་མཚོ་ལ་ངང་པ་འདུ་བ་ཇི་བཞིན་དུ་སློབ་མའི་ཚོགས་དཔག་ཏུ་མེད་པ་འདུས་པ་རྣམས་ལ་བསྐྱང་བར་མཛད་པའི་ཚུལ་ལུགས། གསོལ་རྒྱུའི་ངོས་ནས་ཐབ་ཆུང་དང༌། སྒེའུ་ཆུང་དང༌།
གཡོས་ཆུང་ལ་སོགས་པ་ཞིམ་ཞིམ་པོ་དང་བསྟར་བསྟར་པོ་སྣ་གཅིག་ཀྱང་མི་མཛད་པར། དགེ་འདུན་གྱི་རྒྱུགས་མ་ཇི་ལྟར་གསོལ་བ་དེ་ཁོ་ན་ཉིད་ལས་གཞན་དུ་མི་མཛད་པ་དང༌། སྐུ་འགག་རྙིང་པ་དཀྲུས་ནས་གསོལ་བ་ལ། སྙིང་ཉེ་བའི་ཉེ་གནས་ཀྱིས་གསོལ་བ་བཏབ་ནས། རྫས་དང་ཡོ་བྱད་ཀྱི་དངོས་པོ་ནི་འདི་ཙམ་ཡོད། སྐུ་འགག་གསར་པ་རེ་གསོལ་བར་ཞུ་དང་ཞུས་པས། ཁྱོད་ཀྱིས་ཅི་ཡོད་པར་མཐོང༌། ཁོ་བོ་དགེ་འདུན་གྱི་ཚོགས་སྐྱོང་བ་ཡིན་གསུངས་ནས། ཕུན་སུམ་ཚོགས་པ་ཇི་ལྟར་དུ་མངའ་བ་ཐམས་ཅད་ཀྱི་ཡོད་པ་ལ་ཕྱུག་སྣོན་མི་འདེབས། མེད་པ་ལྟོགས་གྲིར་མི་གསོད།
ཡོན་བདག་གི་སྣམ་ཕྲག་མི་འགེངས། འབུལ་བ་ལ་ཐེབས་ལེན་མི་མཛད། མ་བསྔོས་པར་ཆུད་ཟོས་སུ་མི་གཏོང་བར། ཐོས་བསམ་སྒོམ་གསུམ་གྱི་ཡོན་ཏན་གྱི་ཆུ་བོས་སྐལ་པ་དང་ལྡན་པའི་སྣོད་འགེངས་པར་མཛད་པ་དང༌། ཐོས་པ་དང་བསམ་པའི་ཡོན་ཏན་རིན་པོ་ཆེ་མཐར་ཐུག་ཀྱང་སྒྲུབ་པ་ཉམས་སུ་ལེན་པའི་རྣམ་པར་ཐར་པ་ཉམས་སུ་ལེན་པའི་ཚུལ་ལུགས་བསྟན་པའི་ཕྱིར། དགེ་བའི་བཤེས་གཉེན་རླངས་སེང་གེ་རྒྱལ་མཚན་གྱིས། རིན་པོ་ཆེ་ཉིད་ཀྱི་རྣམ་པར་ཐར་པ་མཛད་པའི་ཚུལ་ལུགས་ཞིག་འགྲོ་ཆོས་སུ་བྱས་པས། ཁོ་བོ་ལ་ཡོན་ཏན་གྱི་རྣམ་པར་ཐར་པ་བཤད་རྒྱུ་མེད། ཚེ་འདིའི་རྣམ་པར་རྟོག་པ་ནི་སྐྱེ་མ་མྱོང༌། ཐོས་བསམ་གྱི་གྲྭ་སར་ཡང་ཐུན་བཞིའི་རྣལ་འབྱོར་མ་ཆག་པ་ཡིན་གསུང་སྐད།
དགེ་བའི་བཤེས་གཉེན་རྨར་སྟོན་འཇམ་དང༌། ཆུང་པོ་གྲོགས་ཀྱི་དཔོན་སློབ་ཡིན་པ་ལ། རིན་པོ་ཆེ་ཡོན་ཏན་ཆེ། སངས་རྒྱས་ཡིན་བྱས་པ་ལ། སངས་རྒྱས་མིན་ནས་ཐ་མལ་པ་ཞིག་གིས་བསྒྲུབས་ཀྱང༌། བརྩོན་འགྲུས་དང་འབད་པ་ཆེན་པོ་དེ་ཚོད་ཀྱིས་ཡོན་ཏན་གྱི་ཚོགས་འདི་ཙམ་པ་འོང་དགོས། ཐག་རྀང་པོར་གཤེགས་བཞུད་མཛད། འོ་བརྒྱལ། ཐང་ཆད་གཞན་ཐམས་ཅད་རོ་ཉལ་བྱེད་པའི་དུས་སུ། མཚན་རིང་པོར་ཙོག་པུར་མཛད་ནས་གདན་གྱི་སོག་མ་རྣམས་ཀྱང་ཕྱེ་མར་བརླགས་གསུངས་སྐད།
ཞལ་སྔ་ནས་ཀྱང༌། ཁོ་བོ་བླ་མ་ཞུ་གཡས་ལྟ་བུར་ལྡོམ་བུ་བ་ཞིག་བྱེད་པ་ཡིན་པ་ལ། དུས་དེང་སང་འདི་འདྲ་བ་ཞིག་ཏུ་སོང་གསུངས་ནས། ཐུགས་མ་རངས་པའི་བཀའ་བསྩལ་གསུང་སྟེ། དེ་ཡང་དོན་གྱིས་ན་སེམས་ཅན་ཐམས་ཅད་ཀྱི་དོན་དུ་སྒྲུབ་པ་སྙིང་པོར་མཛད་པ་འབའ་ཞིག་གི་ཞེ་བཅད་ཀྱིས། སྒྲུབ་པ་རུས་སུ་ཐོན་པའི་དུས་སུ་འདག་རྒྱུ་ཉོན་མོངས་པ་དུག་རྣམ་པ་ལྔ་ནི་རང་སར་དག བྱམས་པ་དང་སྙིང་རྗེ་བྱང་ཆུབ་ཀྱི་སེམས་རིན་པོ་ཆེ་རང་འཁྲིས་མེད་པའི་སྟོབས་ནི་ཐོབ། གཏོང་བ་དང་ཡོངས་སུ་གཏོང་བ་དང་གཏོང་བ་ཆེན་པོས་འགྲོ་བ་སྨིན་པར་བྱེད་པའི་ཐབས་ལ་ནི་མཁས། བདག་དང་བདག་གི་ཞེས་པ་དང༌། གཟུང་བ་དང་འཛིན་པའི་སྤྲོས་པ་ཐམས་ཅད་ནི་ཆད།
རང་གཞན་མ་ལུས་པ་ཐམས་ཅད་རང་ཉིད་དང་གཉིས་སུ་མེད་པ་ཕྱག་རྒྱ་ཆེན་པོ་འབའ་ཞིག་ཏུ་རྟོགས་པས་ཕྲག་དོག་པའི་མེ་ནི་ཞི། ཅི་དང་ཅི་བྱེད་པ་ཐམས་ཅད་ཀྱི་བྱེད་པ་པོ་ང་དང་བདག་གི་རྒྱལ་ཐབས་དང༌། ཆེ་ཐབས་དང་བཟང་ཐབས་ཐམས་ཅད་སྟོང་པ་ཉིད་ཀྱི་ཡེ་ཤེས་ཀྱི་རྡོ་རྗེས་ཆོམས་པས། ཆོས་ཀྱི་སྐུའི་ཕྲིན་ལས། བྱང་ཆུབ་ཀྱི་སེམས་ཀྱི་སྟོན་ཐོག སྒྲུབ་པ་བྱས་པའི་འབྲས་བུ། རང་དོན་དང་གཞན་དོན་འབྱུང་བའི་དུས་སུ་བླ་མ་དང་ཡི་དམ་གྱི་ལུང་བསྟན་ནི་བྱུང༌། དཔའ་བོ་དང་མཁའ་འགྲོས་བྱིན་གྱིས་བརླབས། རྩ་བ་དང་བརྒྱུད་པའི་བླ་མ་དམ་པ་རྣམས་ཀྱིས་དབང་བསྐུར་བའི་དུས་སུ། སེམས་ཅན་གྱི་དོན་མི་བྱེད་པའི་དབང་མེད་པ་ཞིག་འོང་བར་བླ་མ་དམ་པ་དང་མདོ་རྒྱུད་ཐམས་ཅད་དུ་གསུངས་པས།
རིན་པོ་ཉིད་ཀྱང་དེ་ལྟར་ལགས་པའི་བཀའ་བསྩལ་མང་པོ་གསུངས་པ་ལགས་སོ། ། དུས་ཕུན་སུམ་ཚོགས་པ་དེ་ལྟ་བུ་ཡིན་ཀྱང་གནས་ཕུན་སུམ་ཚོགས་པ་ཤིན་ཏུ་གལ་ཆེ་སྟེ། དེ་སྐད་དུ་ཡང༌། ནགས་ཁྲོད་དབེན་པ་སྟེས་དབང་གིས། ། ཕྲད་ཅིང་རང་དབང་བསྟེན་མཛད་གསོལ། ། ཞེས་པ་ཁོ་བོས་གསོལ་བ་ཐེབས་པ་ཡིན་གསུངས། དུས་གསུམ་རྒྱལ་བ་ཐམས་ཅད་ཀྱང༌། ། ནགས་ཁྲོད་བྱང་ཆུབ་ཤིང་དྲུང་དུ། ། བྱང་ཆུབ་མཆོག་ཏུ་སངས་རྒྱས་ཤིང༌། ། མེ་ཏོག་ཟླ་མཛེས་ལ་སོགས་པ། །
བདག་ཉིད་ཆེན་པོ་ཐམས་ཅད་ཀྱང༌། ། ནགས་ཁྲོད་དགོན་པར་དོན་ཆེན་གྲུབ། ། དཔལ་གྱི་རི་དང་འབེ་ཏའི་ཚལ། ། གྲུབ་ཐོབ་གོང་མ་ཐམས་ཅད་ཀྱིས། ། ནགས་ཁྲོད་དགོན་པར་དངོས་གྲུབ་བརྙེས། ། རྗེས་སུ་འཇུག་པའི་སློབ་མ་རྣམས། ། སྐྱོན་དག་ཡོན་ཏན་རབ་རྫོགས་པ། ། ནགས་ཁྲོད་དགོན་པ་ཡིན་ནོ་ཞེས། ། ཡང་དང་ཡང་དུ་བཀའ་བསྩལ་གསུངས། ། དེ་ལྟར་གནས་ཕུན་སུམ་ཚོགས་པ་ནགས་ཁྲོད་ཀྱི་དགོན་པ་རྒྱལ་བྱེད་ཀྱི་ཚལ་དེ་ལྟ་བུ་རྙེད་ནས།
རང་གཞན་གྱི་དོན་ཕུན་སུམ་ཚོགས་པ་འཁོར་རྒྱ་མཚོ་ཆེན་པོ་ལྟ་བུ་བསྐྱང་བའི་ཐབས་འདི་ལྟར་བྱའོ་ཞེས་བསྟན་པར་བཞེད་པས། སློབ་མའི་རྒྱུད་སྨིན་པ་དང༌། ཡོན་ཏན་རིན་པོ་ཆེའི་ཚོགས་ཟླ་བ་ཡར་གྱི་ངོ་བཞིན་འཕེལ་བ་དང༌། བཀྲ་ཤིས་པ་དང༌། བདེ་བ་དང་ལེགས་པའི་དཔལ་ཕུན་སུམ་ཚོགས་པ་ཐམས་ཅད་འབྱུང་བའི་དུས་ཡིན་པ་དང༌། མཚམས་བཅད་ཅིང་སྒྲུབ་པ་ཉམས་སུ་ལེན་པའི་རྣལ་འབྱོར་པ་རྣམས་ཟླ་བའི་སྒྲོན་མེས་གསལ་བར་གྱུར་པ་ལ་སོགས་པ། ངེད་ཚུ་རོལ་མཐོང་བའི་རྟེན་གྱི་གང་ཟག་རྣམས་ཀྱིས་ཀྱང༌། ཕན་པ་མང་པོ་འབྱུང་བ་ཉམས་སུ་མྱོང་བས་གྲུབ་པ་དང༌། མར་གྱི་ངོ་ཟླ་ཕྱེད་ལ་ཐོས་པ་དང་བསམ་པ་དང་སྒོམ་པའི་ཡོན་ཏན་རིན་པོ་ཆེ་ཉིད་ཀྱིས་ཇི་ལྟར་བཞེད་ཅིང་གསུངས་པ་ཐམས་ཅད་ཉམས་སུ་མྱོང་བར་གྱུར་བ་དང༌། སྡིག་པ་དང་སྒྲིབ་པ་ཐམས་ཅད་ཟད་པར་གྱུར་བ་དང༌།
རྣལ་འབྱོར་པ་རང་ཉིད་ཀྱང་སྨྲ་བ་ལ་དགའ་བའི་ཉེས་པ་སྤངས་པས། བསམ་གཏན་དང༌། ཏིང་ངེ་འཛིན་དང༌། སྙོམས་པར་འཇུག་པ་ཐ་དད་པ་མཉམ་པར་བཞག་པས་སྔར་སློབ་མའི་རྒྱུད་སྨིན་པར་བྱས་པ་ལ་སོགས་པའི་བསོད་ནམས་ཀྱི་ཚོགས་ཡེ་ཤེས་ཀྱི་ཚོགས་ཀྱིས་སྨིན་པར་བྱས་པས། ཚོགས་གཉིས་འཕེལ་ཞིང་མི་ཟད་པའི་གཏེར་ཆེན་པོ་ཐོབ་པར་འགྱུར་བ་དང༌། རང་གི་ཡོན་ཏན་ལ་བོགས་དཔག་ཏུ་མེད་པ་འབྱུང་བ་དང༌། དགེ་འདུན་གྱི་ཚོགས་དང༌། གསོལ་བ་འདེབས་པ་རྣམས་དང༌། སེམས་ཅན་ཐམས་ཅད་ཀྱི་རྒྱུད་བྱིན་གྱིས་རློབས་པར་འགྱུར་བ་དང༌། ཞག་བཅོ་ལྔ་པོ་འདི་ལ་ཁྲིད་འདི་བྱས་པའི་ཡོན་ཏན་ངོ་སོ་དང་བཅས་པ་ཁོ་བོའི་དྲུང་དུ་ཁྱེར་ལ་ཤོག་ཅིག་གསུང་པའི་བཀའ་ནན་མཛད་ནས།
མི་མཐུན་པོ་རེ་རག་འཇིགས་གསུམ་ཡོད་པར་ནི་སོང༌། མཉེས་པ་དང་མི་མཉེས་པ་མཐོ་དམན་གྱི་དབང་ཆེན་པོ་ནི་འཛིན། ལེགས་ཉེས་ཀྱི་གསུང་ཚིག་གཅིག་གིས་གཏན་གྱི་སོ་ནམ་ཡོད་མེད་དུ་ནི་འགྲོ། མངོན་པར་ཤེས་པ་རྒྱ་ཆེན་པོ་མངའ་བར་རང་ལ་བྱ་ར་དགོས་པ་རྣམས་ལ་སྐུལ་མ་བཏབ་པས། ཡོན་ཏན་རིན་པོ་ཆེ་དབང་མེད་དུ་འགྱུར་བ་དང༌། ཕྱོགས་དང་ཕྱོགས་མཚམས་ཐམས་ཅད་ཀྱི་འགྲོ་བ་རྣམས་ཀྱི་དུས་ཤེས་པར་འགྱུར་བ་ལ་སོགས་པའི་ཕན་ཡོན་དཔག་ཏུ་མེད་པ་ལ་དགོངས་ནས། མར་ངོ་ལ་སྐུ་མཚམས་མཛད་པ་དང༌། དེ་ལ་ཟླ་བ་ཡར་ངོའི་དུས་སུ་ཡང༌། སྔ་དྲོའི་དུས་སུ་སྐུ་མཚམས་ཤིན་ཏུ་དམ་པར་མཛད་ཅིང༌། ཕྱི་འབྲེད་ཀྱི་དུས་སུ་སྐུ་གསུང་ཐུགས་ཀྱི་དགོངས་པ་རྫོགས་པར་མཛད་པར་དེ་ཡང་རྗེས་སུ་འཇུག་པ་རྣམས་དང༌།
བསྟན་པའི་སྒོར་ཞུགས་པ་སྤྱི་དང༌། འགྲོ་བ་ཐམས་ཅད་ལ་ཡང་གདམས་པར་དགོངས་ཤིང་མཛད་པ་ལགས་ཏེ། རིན་པོ་ཆེ་ཉིད་ཀྱི་ཞལ་སྔ་ནས། སྤྱིར་ཡོན་ཏན་རིན་པོ་ཆེ་སྐྱེ་བའི་དུས་ནམ་གྱི་ཐོ་རངས་ཡིན། སངས་རྒྱས་ཐམས་ཅད་ཀྱང་ཐོ་རངས་བྱང་ཆུབ་སངས་རྒྱས་བ་ཆོས་ཉིད་ཡིན། ཐབས་ལམ་གྱི་ཡོན་ཏན་ཐམས་ཅད་ཀྱང་ཐོ་རངས་ཀྱི་དུས་སུ་མི་སྐྱེ་ཁ་མེད་ཡིན་གསུང་ཞིང༌། ཐོ་རངས་ཤིན་ཏུ་གདམས་པར་མཛད་ནས། དེའི་དོན་ཐུགས་ཀྱི་དགོངས་པ་ཤིན་ཏུ་ཟབ་མོ་རྣམས་སྲས་ཀྱི་དམ་པ་རྣམས་ལ་བཤུག་ཐབས་སུ་མཛད་ཅིང་ཚོགས་སུ་སེང་གེའི་སྒྲ་ཆེན་པོ་སྒྲོགས་པ་དང༌། སྐུའི་དཀྱིལ་འཁོར་གྱིས་མངོན་སུམ་དུ་མཛད་པ་དང༌། ཐུབ་པ་ཆེན་པོ་བསྟན་པའི་བདག་པོ་སྐུ་འཁོར་དང་བཅས་པས་ཀྱང༌།
གདུགས་ཚོད་ལ་མ་བབ་ཕན་ཆད་དུ་ཐུགས་དམ་ལ་མཉམ་པར་བཞག་ཅིང༌། གདུགས་ཚོད་ལ་བབ་པའི་དུས་སུ། སྔ་དྲོ་ཤམ་ཐབས་དང་ཆོས་གོས་གསོལ་ཞིང་ལྷུང་བཟེད་བསྣམས་ཏེ། བསོད་སྙོམས་བཞེས་ནས་ཕྱག་བཅབས་ནས་ཆོས་གསུངས་པ་དང༌། སྒྲོ་འདོགས་གཅོད་པའི་གང་ཟག་རེ་རེ་ལ་ལ་སོགས་པ་ཁྲིད་ཀྱི་སྤྲོས་པ་ཆོད་པར་མཛད་ཅིང༌། དགོང་ཇ་དུས་ཡོལ་པ་ལན་གཅིག་མཛད་པའི་རྗེས། ཉི་མ་ནི་གུང་ཡོལ་ལ། སའི་ཁམས་དང་ཚད་པ་ནི་དྭངས། སེར་བུའི་ངད་བསིལ་བ་ནི་ལྡང༌། ཁམས་དང་དབང་པོ་ནི་བརྟས།
གྲིབ་ཆུང་སིལ་ལེ་གྲིབ་ཆེན་འུབ་བེ་བའི་དུས་དེར། དགེ་འདུན་གྱི་ཚོགས་པ་རྒྱ་ཚོ་ཆེན་པོ་འདུས་པ་ལ། མཐའ་ཐམས་ཅད་དང་བྲལ་བའི་སེང་གེའི་ཁྲི་ལ། དབུ་མར་གནས་པའི་རིན་པོ་ཆེའི་གདན་བཤམས་ནས། སྐུ་དགྱེ་དགུ་མེད་པར་དྲང་པོར་བཞུགས་ཤིང༌། སྐྱིལ་ཀྲུང་ཆེན་པོ་ལེགས་པར་བཅས་ནས་ཤིན་ཏུ་ཞུམ་པ་མེད་པའི་སེམས་ཀྱིས་ཤོད་ཅེས་པ་ལྟར། འཕྲུལ་གྱི་སྤྱན་གྱིས་དགེ་འདུན་གྱི་ཚོགས་ལ་གཟིགས་ཏེ། དུང་གི་ཚེམས་བར་ནས་ལྗགས་ཀྱི་དབང་པོ་བཀྲམ་ནས། སེང་གེའི་རྒྱལ་པོའམ། བྱ་ཀ་ལ་པིང་ཀའམ།
འབྲུག་གི་སྒྲའམ། ཚངས་པའི་དབྱངས་ལྟར་ཟབ་ཅིང་སྙན་པའི་གསུང༌། ཧ་ཅང་མང་བ་མ་ཡིན་པ་དང༌། ཧ་ཅང་ཉུང་བ་མ་ཡིན་ཞིང༌། ལུང་དང་བཅས་པ་དང༌། རིགས་པ་དང་བཅས་པ། མན་ངག་དང་བཅས་པ། ཉམས་སུ་མྱོང་བའི་གནད་ཟབ་མོ་དང་བཅས་པས། ཁམས་དང་བག་ལ་ཉལ་བ་དང༌། བསམ་པའི་གནད་མངོན་དུ་གྱུར་ཅིང་ཚིམ་པར་མཛད་པའི་གསུང་གི་སྒྲོ་འདོགས་དང་ཐེ་ཚོམ་གྱི་སྤྲོས་པ་ཆོད་ནས།
འཇིག་རྟེན་ཡི་རངས་ཤིང་གསུངས་པ་ལ་མངོན་པར་བསྟོད་དོ་ཞེས་གསུངས་པ་ལྟ་བུར་གྱུར་པ་ལགས་སོ། ། གཞན་ཡང་ཆོས་དོན་དུ་གཉེར་བས་གཞན་ཡང་དོན་དུ་གཉེར་བ་མ་ཡིན་པ་དང༌། མཛད་པ་ཤིན་ཏུ་རྣམ་པར་དག་པ་ལ་མི་ཆོས་ཀྱི་འདུན་མས་དགོས་པ་མེད་པར་བསྟན་པའི་ཕྱིར། ཞིང་ཁམས་དེ་ན་འདུས་པའི་གཙོ་འདུན་མེད། ། ས་གཞི་ཉིད་ཀྱིས་དབང་བ་མ་བཟུང་ཞིང༌། ། འདོད་པའི་ཡོན་ཏན་སྤངས་པས་ཤིན་ཏུ་བདེ། ། སོ་ནམ་རྣམ་བཞི་སྤངས་པ་རྒྱལ་བའི་སྲས། ། འཚོ་བ་བྱ་ཚོལ་བྱེད་པའི་བསོད་སྙོམས་པ། ། ས་ཕྱོགས་གཅིག་ཏུ་ཡུན་རིང་མི་བཞུགས་ན། ། སྐྱེས་ཆེན་དེ་ལ་འདུན་མ་ཅི་ཞིག་བྱ། །
དབང་གི་རྒྱལ་པོ་དགོས་འདོད་འབྱུང་བ་ལྟར། ། བདེ་བའི་འབྱུང་གནས་ཆོས་ཀྱི་རྒྱལ་པོ་ལ། ། ལྷ་ཀླུ་གནོད་སྦྱིན་ཆོས་སྐྱོང་སྲུང་མ་རྣམས། ། ཡུལ་དང་ཕྱོགས་སུ་བཅས་པར་བསྲུང་བར་བྱེད། ། མི་ཟད་གཏེར་ཆེན་དགོས་འདོད་ཆར་པ་ཡིས། ། ཡུལ་ཁམས་ཐམས་ཅད་བདེ་སྐྱིད་དཔལ་ལྡན་ན། ། སུ་ཡི་འདུན་མས་དེ་ལ་ཅི་ཞིག་བྱ། ། འདས་དང་མ་འོངས་དུས་གསུམ་མཁྱེན་པ་ཡི། ། མངོན་པར་ཤེས་པ་ཐོབ་པའི་མཐུ་མེད་ཀྱང༌། ། ཐམས་ཅད་མཁྱེན་པའི་གསུང་རབ་དམ་ཆོས་ཀྱི། །
རྗེས་སུ་འབྲང་ཞིང་ཆོས་དང་བསྟུན་པ་ལ། ། ཉེས་པ་མེད་ན་འདུན་མས་ཅི་ཞིག་བྱ། ། ཐུབ་པའི་གསུང་དང་འགལ་བ་མེད་པ་ཡིས། ། རྒྱལ་བའི་སྲས་རྣམས་ས་ཕྱོགས་གར་ཕྱིན་ཡང༌། ། ལྷ་ཀླུ་གནོད་སྦྱིན་དྲི་ཟའི་གནས་ཀྱང་རུང༌། ། གང་དུ་ཕྱིན་ཡང་ཀུན་གྱིས་མཆོད་པ་དང༌། ། བསུ་ཞིང་བཀུར་བསྟི་ཆེན་པོས་བཀུར་གྱུར་ན། ། གཅིག་ཏུ་ཞེན་པའི་འདུན་མས་ཅི་ཞིག་བྱ། ། ཞེས་པ་ལ་སོགས་པ་འདུན་མ་མི་དགོས་པའི་རྒྱུ་མཚན་དཔག་ཏུ་མེད་པ་སློབ་མ་རྣམས་ལ་བསྟན་པ་ལགས་སོ། ། དེ་ཡང་འདིར་ངེད་སེམས་ཅན་རྣམས་ཀྱི་འདུག་ལུགས་ནི་གཞན་དག་ལེགས་པར་གནས་ཤིང་བདེ་བ་དང་སྐྱིད་པའི་དུས་སུ་ངོ་དགའ་བ་དང་ཕྱེ་གཏོར།
དགོས་པ་མེད་ཅིང་མི་འདོད་ཀྱང་ཤི་ཤི་དང་ཆད་ཆད་དུ་ཕན་པ་དང་བདེ་བ་བསྒྲུབ་ཅིང༌། སྡུག་ཅིང་ཕོངས་ནས་ཉམ་ཐག་པའི་དུས་སུ་ཉེས་པ་བརྗོད་ཅིང་སྤོང་བར་གྱུར་བ་ཆོས་ཉིད་དུ་འདུག་ལ། སྐྱེས་བུ་ཆེན་པོ་དེ་ཉིད་ནི། བརྩེ་བ་ཆེན་པོས་ཀུན་ལ་བུ་བཞིན་གཟིགས། ། ཕོངས་པར་གྱུར་ན་ཤིན་ཏུ་མི་གཏོང་ཞིང༌། ། གནོད་པར་གྱུར་ཀྱང་ཐུགས་རྗེས་བདེར་འབྲེལ་བ། ། ང་འོ་ཟད་པས་འཁོར་གསུམ་ཡོངས་སུ་དག ། ཅེས་པ་ལགས། སུ་ལ་ཡང་མི་དགོས་པའི་དུས་སུ་ངོ་དགའ་དང༌། ཁ་བསག་དང༌།
ཞོགས་སློང་དང༌། ཐོབ་ཀྱིས་འཇལ་བ་ལ་སོགས་པ་མི་མངའ་ཞིང༌། ཕོངས་ཤིང་དགོས་པའི་དུས་སུ་ཕན་ཞིང་འདོམས་པར་མི་འགྱུར་བ་ནི་གཅིག་ཀྱང་མེད་དེ། བདག་ཉིད་ཀྱི་བདེ་བ་དང་སྐྱིད་པ་ཐམས་ཅད་དང༌། གཞན་གྱི་སྡུག་བསྔལ་ཐམས་ཅད་བརྗེས་ནས་ཁུར་དུ་བསྣམས་པར་མཛད་པའི་ཕྱིར་ཏེ། དེ་ཡང་གཞན་གྱིས་མ་ཚོར་བར་དབང་བསྐུར་བ་དང༌། རྒྱུད་བྱིན་གྱིས་རློབ་པ་དང༌། རྟེན་ཅིང་འབྲེལ་བར་འབྱུང་བ་ཟབ་མོས་དབང་བསྒྱུར་ཞིང༌། ཕྲིན་ལས་རྣམ་པ་བཞིས་སེམས་ཅན་གྱི་དོན་མཛད་པ་དང༌། ཚོགས་ཀྱི་དཀྱིལ་འཁོར་དེ་ཉིད་དུ་ཡང༌།
སྐྱོན་དག་པ་དང་ཡོན་ཏན་རྫོགས་པར་བྱེད་པ་ནི་གཞིར་གྱུར་པ་ཡིན་ལ། ཚོར་བ་དང་མཐོང་བ་ནི་ཅུང་ཟད་ཙམ་ཡིན་པར་རང་ཉིད་ལ་ཉམས་སུ་མྱོང་བ་དཔག་ཏུ་མེད་པ་ཡོད་པ་དང༌། ཡང་དུས་ཅིག་ན། མི་བྱ་བ་ཨ་ཕོ་རང་ཡིན། ངས་དཀའ་བ་དང་སྡུག་བསྔལ་དཔག་ཏུ་མེད་པ་ཞིག་གིས་ཞབས་ཀྱི་དྲུང་འདིར་ཐོན་སྙམ་པའི་རློམ་པ་ཆེན་པོ་སྐྱེས་པ་དང༌། ཞལ་སྔ་ནས། ཁྱོད་ལྟ་རང་ལ་རེ་བ་ཆེ་བར་འདུག་སྟེ། ཁྱེད་རྣམས་ཀྱི་ཕྱིར་ངས་སྡུག་བསྔལ་དཔག་ཏུ་མེད་པ་བྱས་པ་ཡིན་གསུང་བ་ལ། དུས་དེར་གོ་བ་མ་སྐྱེས། མདོར་ན་ཁམས་གསུམ་གྱི་སེམས་ཅན་ཐམས་ཅད་རང་དབང་མེད་པར་བྱང་ཆུབ་ཀྱི་ཐུགས་རིན་པོ་ཆེ་རྣམ་པ་གཉིས་ཀྱི་འཁོར་ལོ་གཉིས་སུ་མེད་པའི་ཡེ་ཤེས་ཀྱི་དབྱིངས་སུ།
རང་དབང་མེད་པར་འཁོར་ལོ་ལ་སྐྱོན་ནས་རང་དབང་མེད་པར་འདྲེན་པ་ནི་གཟོད་གོ་སྟེ་ཅུང་ཕྱིས་ཙམ། དེ་ཡང་མྱ་ངན་ལས་འདའ་ཀའི་དུས་སུ་གཞན་གྱིས་མི་མཐུན་པའི་ཕྱོགས་བསྒྲུབ་པར་བྱེད་པ་རྣམས་ཀྱིས་ཞལ་ཟས་དྲངས་པས་སྐུ་ལུས་ཐམས་ཅད་ནི་ཟུག་གིས་གང༌། འོ་བརྒྱལ་བ་ཆེན་པོས་ནི་ཤིན་ཏུ་འོ་བརྒྱལ་བའི་དུས་སུ་སྲས་ཀྱི་དམ་པ་མོས་གུས་དང་གདུང་བའི་ཡིད་ཅན་གྱིས། རིན་པོ་ཆེ་ལ་འདི་ལྟར་བྱས་པའི་མི་དེ་མནར་མེད་པའི་སེམས་ཅན་དམྱལ་བ་ཆེན་པོར་འགྲོ་ཞུས་པས། འདི་ངན་སོང་ཙམ་དུ་ཡང་མ་སོང་བ་ཁོ་བོའི་གཉེར་ཀ་ཡིན་གསུངས་པ་དང༌། སྤྱིར་ཡང་གདུག་སེམས་དང་གནོད་སེམས་ཅན་མང་པོ་དང༌། གདུག་པའི་ཁ་ཟས་དྲངས་པའི་དུས་སུ། ཁོ་བོའི་སྐུའི་རིམ་འགྲོ་དགེ་སློང་རྣམ་པར་དག་པ་བཞི་སྡེ་ཡན་ཆད་ལ། ཀཾ་ཀ་ནིའི་གཟུངས་ཀྱི་ཆོ་གས་གཞན་གྱི་སྡིག་སྒྲིབ་བྱང་ན། ཉིད་ཀྱི་སྐུ་ཁམས་བདེ་ཞིང་བྱང་བ་ལ་སོགས་པ་ངོ་མཚར་ལ་རྨད་དུ་བྱུང་བའི་རྣམ་པར་ཐར་པ་བརྗོད་ཀྱིས་མི་ལང་བ་དང༌།
ཡང་དུག་གི་རིགས་སྔགས་ཤིན་ཏུ་ཟབ་པ་མང་པོ་ཕན་ཞིང་ཉམས་སུ་མྱོང་བས་གྲུབ་པ་ཡོད་པ། སྲས་ཀྱི་དམ་པས་བྱ་བར་གསོལ་བ་བཏབ་པ་དང༌། ཁྱོད་ཀྱི་དེ་ངོ་མཚར་ཤིན་ཏུ་ཆེ་བ་ཞིག་གྱིས་དང་གསུང་སྐད། དེ་ལ་སྔགས་འདི་ཤིན་ཏུ་ནུས་པ་ཆེ། ཤིན་ཏུ་བསིལ་བས། ཆང་བཟང་པོའི་ཉིང་ཁུ་མེད་ན་གདབ་དུ་མི་བཏུབ་པ་ལགས་ཞུས་པས། སྲོག་གི་ཕྱིར་ཡང༌། ཆང་ནི་བཏུང་དུ་བཏུབ་པ་མ་ཡིན་ཏེ། ལས་ཀྱི་འབྲས་བུ་རྣམ་པ་སྨིན་པ་ཡང་ཤིན་ཏུ་འཇིགས་སུ་རུང་བ་ཡིན་ཏེ། དེ་ཡང་སྔོན་འདས་པའི་དུས་སུ།
དགེ་སློང་དགེ་བའི་བློ་གྲོས་ཆོས་ཀྱི་དཔལ་ཞེས་བྱ་བ། བྱང་ཆུབ་སེམས་དཔའ་མངོན་པར་ཤེས་པ་དྲུག་ཐོབ་པ། མངོན་པར་ཤེས་པ་རྒྱ་ཆེན་པོ་དང་ལྡན་པས། སྤྲེའུ་མང་པོ་ཞིག་གིས། རཏྣ་ཙརྻའི་མཆོད་རྟེན་ལ་མི་རིགས་པ་བྱེད་པ་མཐོང་བས། འདི་རྣམས་གང་དུ་སྐྱེ་དགོངས་པ་ལས། ཐམས་ཅད་མནར་མེད་པའི་སེམས་ཅན་དམྱལ་བ་ཆེན་པོར་འགྲོ་བར་གཟིགས་པས། དེ་ཐུགས་ཀྱིས་མ་བཟོད་ནས། གནས་དེར་སྤྲེའུའི་ལུས་སུ་བསམས་བཞིན་ཏུ་སྲིད་པར་ཉེ་བར་བླངས་ནས། ངག་ཏུ་ནི་ཆོས་མ་བཤད།
བྱམས་པ་ཆེན་པོའི་ཏིང་ངེ་འཛིན་ལ་མཉམ་པར་བཞག་ནས། མཆོད་རྟེན་ལ་བསྐོར་བ་བྱས་པས། སྤྲེའུ་རྣམས་ཏིང་ངེ་འཛིན་དང་ལྡན་པར་གྱུར་ཏེ། འཕོ་བ་མཛད་དགོངས་པ་ལས། སྤྲེའུ་གཉིས་ཆགས་པ་སྤྱོད་པ་མཐོང་བ་ལས། དུད་འགྲོ་རྟེན་ངན་པས་ཐིག་ལེ་ཉམས་པ་ཞིག་བྱུང༌། ཉེས་པ་དེས་རྒྱུས་མངལ་གྱི་སྐྱེ་གནས་སུ་སྐྱེས་ནས། རྫུ་འཕྲུལ་ལ་སོགས་པ་རྣམས་ནི་ཤོར། མངོན་པར་ཤེས་པ་བརྗེད་པ་ལ་སོགས་པ་ཉེས་པའི་ཚོགས་དཔག་ཏུ་མེད་པ་བྱུང་བར་གསུངས་ཏེ། དུས་གཞན་གྱི་ཚེ་ཡང༌།
ཨེ་མ་ལས་ཀྱི་རྣམ་པར་སྨིན་པ་འདི་ནི་རེ་འཇིགས། མངལ་གྱི་དྲི་མ་འདི་ནི་ཉེས་པ་རེ་ཆེ་གསུང་བ་ལགས་སྐད། བདག་ཉིད་ཆེན་པོ་དེས་ཆང་འཐུང་བའི་སྐྱོན་གཟིགས་ཤིང་མ་འཐུང་བའི་ཡོན་ཏན་ཐུགས་སུ་ཆུད་པས། རྗེས་སུ་འཇུག་པའི་སློབ་མ་རང་བས་གཅེས་པར་གྱུར་པ་རྣམས་ལ་མ་འཐུང་ཞིག་ཅེས། སྙིང་པོར་གྱུར་པའི་གདམས་ངག་གི་གནད། ཕྱིན་ཅི་མ་ལོག་པ་སྐྱེས་རབས་དང་བཅས་པ་གསུངས་པས་ཆང་བཏུང་བར་མི་བྱའོ། ། དུས་གསུམ་མངོན་དུ་གྱུར་པ་དཔལ་ལྡན་ཆོས་ཀྱི་རྗེས། ། རྒྱུ་དང་འབྲས་བུ་ཤིན་ཏུ་ཕྲ་བ་རྣམས། ། འདི་ལས་འདི་བྱུང་ཤིན་ཏུ་ཐུགས་སུ་ཆུད་པའི་ཕྱིར། ། འགྲོ་བ་བུར་གྱུར་རྣམས་དང་བུ་སློབ་རྗེས་འཇུག་ལ། །
བརྩེ་ཆེན་དེས་ནི་རང་བས་གཅེས་པར་གཟིགས་པའི་ཕྱིར། ། རྒྱུ་དང་འབྲས་བུ་ཟབ་པའི་གནད་འདི་སྙིང་པོར་གསུངས། ། ཆགས་སྡང་ཉེས་པའི་རྩ་བ་ཤ་དང་ཆང་རྣམས་ཀུན། ། རང་ཉིད་མི་བཞེས་གཞན་ལ་གནང་བར་མི་འགྱུར་བ། ། དུས་གསུམ་མཁྱེན་པ་རྒྱལ་བའི་གསུང་རྣམས་དཔང་མཛད་ནས། ། ཉིད་ཀྱིས་མངོན་དུ་གྱུར་པ་གཅེས་པའི་བུ་ལ་གདམས། ། གནད་འདིས་སོ་སོར་ཐར་དང་བྱང་སེམས་གསང་སྔགས་ཀྱི། ། དམ་ཚིག་ཇི་བཞིན་བསྲུངས་པས་གསང་སྔགས་ཡོན་ཏན་རྣམས། ། བུམ་པ་གང་བྱོའི་ཚུལ་དུ་ཐུགས་ལ་བཞག་ནས་ནི། ། ཐུགས་ཀྱི་སྙིང་པོར་ཆོངས་ཤིག་རྗེས་འཇུག་སློབ་མ་རྣམས། །
ཆགས་པ་སྤྱོད་པའི་སྦྱོར་ཐབས་སུམ་བརྒྱ་དྲུག་ཅུ་དང༌། ། རྩ་རླུང་ཐིག་ལེའི་གནད་རྣམས་ཟབ་པ་མ་ཡིན་ཏེ། ། དེ་རྣམས་འོད་གསལ་དབྱིངས་སུ་དག་ན་ཐུབ་པའི་ཆོས། ། རྒྱལ་བས་གསང་སྔགས་ཟབ་པའི་གནད་དུ་གསུངས་པ་ཡིན། ། གཞན་དུ་མུ་སྟེགས་འཁོར་བའི་སྡུག་བསྔལ་སྒྲུབ་ཐབས་སུ། ། ཡང་དང་ཡང་དུ་ནན་ཏན་ཆེན་པོས་བཀའ་བསྩལ་གསུང༌། ། འོ་ན་མད་དེ་དེ་ན་ཐམས་ཅད་ཤིན་ཏུ་ལེགས། ཁྱོད་ཉིད་དེ་ལྟར་མི་བྱེད་ཅི་སྟེ་ཞེ་ན། དེ་ནི་ཤིན་ཏུ་མད་སྟེ། བདག་ཉིད་ཆེན་པོ་དེའི་རྣམ་པར་ཐར་པ་མཐའ་དག་ནི་ལྷ་དང་བཅས་པའི་འཇིག་རྟེན་གྱིས་ཀྱང་བསྒྲུབ་པར་མི་ནུས་མོད་ཀྱི།
ཕྱོགས་རེ་རེ་ཙམ་གྱི་རྣམ་པར་ཐར་པ་ལ་མ་གནས་ན་ནི། བྱི་བོ་དབྱིག་པ་ཐོགས་པས་ཀྱང་མི་ཚེ་ཕྱིད་པར་མི་འགྱུར་བས། བདག་ཀྱང་ཕྱོགས་འགའ་ཞིག་ལ་བཞུགས་པ་ལགས་ཏེ། ཟླ་སྟོད་ཟླ་སྨད་དང༌། སྔ་དྲོ་ཕྱི་འབྲེད་ལ་སོགས་པ་སྒྲུབ་པར་ནུས་ཚད་གྱིས་དེ་སྔོན་ཡང་འབད་ཅིང༌། ད་ལྟར་ཡང་འབད་པ་ལགས། ར་ལྔ་མེད་པ་འགའ་ཞིག་བྱུང་བ་ལ་ནི་ཉེས་པར་མ་མཐོང་ཞིང་ཚོད་ཡོད་དུ་བགྱིས་པ་མ་ལགས་ཏེ། རྗེ་རིན་པོ་ཆེ་སྲས་དང་བཅས་ཕྱོགས་རིས་དང་བཅས་པ་ཐམས་ཅད་ལ་མཐོལ་ཞིང་བཤགས་པ་ལགས་པས། རྗེས་སུ་འཇུག་ཅིང་ཕན་པ་དང་བདེ་བར་འདོད་པ་རྣམས་ཀྱིས་བླ་མ་རིན་པོ་ཆེ་དེ་ཉིད་ཀྱི་རྣམ་པར་ཐར་པ་ལ་བསླབ་པར་བྱའོ། ། ཇི་ལྟར་ཉི་མ་ཤར་ནུབ་བཞིན། །
རིགས་འདི་གཙོ་བོར་སྨྲ་བ་ཡིན། ། འཇིག་རྟེན་པ་རྣམས་རིགས་གཙོར་བྱེད། ། རྒྱལ་པོ་བྲམ་ཟེ་རྟ་དང་གླང༌། ། དེ་ལས་དེ་ཉིད་ཇི་བཞིན་ན། ། འཇིག་རྟེན་མགོན་པོ་ཐུབ་པ་ཡི། ། སྲས་རྣམས་དེ་ཡི་རིགས་ལས་སྐྱེས། ། སྐུ་གསུང་ཐུགས་ཀྱི་རྣམ་ཐར་རྣམས། ། གང་ཞིག་འཛིན་པར་མི་བྱེད་ན། ། རྒྱལ་བའི་སྲས་སུ་ཇི་ལྟར་འགྱུར། ། གཞན་གྱི་བརྟུལ་ཞུགས་ཐ་དད་པའི། །
རིགས་ཉིད་གཙོ་བོར་མི་བྱེད་ཞིང༌། ། ཐུབ་པ་ཆེན་པོའི་རྗེས་འཇུག་པས། ། ཐུབ་པའི་སྲས་སུ་གྱུར་པ་ཡིན། ། ཐུབ་མགོན་བླ་མ་རིན་ཆེན་གྱི། ། སྐུ་གསུང་ཐུགས་ཀྱི་རྣམ་ཐར་ལ། ། མི་སློབ་རྗེས་སུ་མི་འབྲང་ན། ། དེ་ཡི་སྐུ་གསུང་ཐུགས་ཉིད་དང༌། ། དབྱེར་མེད་གཅིག་ཏུ་ཇི་ལྟར་འགྱུར། ། སྐྱེས་ཆེན་མཉེས་པར་བྱ་བའི་ཕྱིར། ། རྣམ་ཐར་ཕྱོགས་གཅིག་ཙམ་སྤྱད་ཀྱང༌། །
རང་གི་ལུས་ངག་ཡིད་གསུམ་རྣམས། ། རྣམ་ཐར་དེ་ཡི་རྗེས་འབྲངས་ནས། ། ཆོས་ཀྱི་སྐུ་ལ་ས་བོན་བཏབ། ། ཆོས་ཀྱི་སྐུ་དང་མཉམ་པར་འགྱུར། ། གཟུགས་ཀྱི་སྐུ་ལ་ས་བོན་བཏབ། ། གཟུགས་སྐུ་གཉིས་དང་མཉམ་པར་འགྱུར། ། དུས་གསུམ་སངས་རྒྱས་ཐམས་ཅད་ཀྱི། ། སྐུ་གསུང་ཐུགས་ཀྱི་ངོ་བོ་ཉིད། ། མཉམ་མེད་བླ་མ་རིན་ཆེན་དང༌། ། དབྱེར་མེད་གཅིག་ཏུ་གྱུར་པའི་ཕྱིར། །
སྐུ་གསུང་ཐུགས་ཀྱི་རྣམ་ཐར་ལ། ། ནན་ཏན་ཆེན་པོས་བསླབ་པར་བྱ། ། ཇི་ལྟར་ཉི་མའི་དཀྱིལ་འཁོར་གྱིས། ། ངར་སྣབས་ལ་ཡང་འོད་འབྱུང་ལྟར། ། འཇིག་རྟེན་མགོན་པོ་བླ་མ་ཡི། ། ཡོན་ཏན་ཉི་མའི་དཀྱིལ་འཁོར་གྱིས། ། ངར་སྣབས་འདྲ་བ་བདག་ཀྱང་འཚེར། ། ངར་སྣབས་བཟང་པོ་མ་ཡིན་ཏེ། ། ཚ་བའི་འོད་ལ་བློ་གཏད་མེད། ། སྐྱོབ་མཛད་མགོན་པོ་རིན་པོ་ཆེ། །
སངས་རྒྱས་འོད་ལ་ཐུག་པ་མེད། ། དཔག་ཏུ་གྱུར་པ་བསམ་ཡས་ཀྱང༌། ། བདག་ཅག་ཚུ་རོལ་མཐོང་བའི་ངོར། ། མཐུན་པར་སྣང་བའི་རྣམ་པར་ཐར། ། སྐྱེ་དང་རྣམ་པར་རོལ་བ་དང༌། ། ཡོན་ཏན་བརྙེས་དང་བསྒྲུབ་པ་དང༌། ། ནགས་ཁྲོད་བསྟེན་ཅིང་ཚོགས་སྐྱོང་དང༌། ། སྟོང་ཉིད་འབྲུག་གི་སྒྲ་སྒྲོགས་པ། ། སེང་གེའི་རྒྱལ་པོར་སྲས་རྣམས་ལ། ། ཇི་སྙེད་མཁྱེན་པ་རྒྱལ་བའི་ཆོས། །
རྒྱུ་འབྲས་ཞལ་ཆེམས་བཞག་པ་རྣམས། ། བདག་ཅག་རྗེས་སུ་འཇུག་པ་དང༌། ། ཁམས་གསུམ་སེམས་ཅན་ཐམས་ཅད་ལ། ། ཟབ་པའི་གནད་དུ་བདག་གིས་གོ། ། སྟོང་ཉིད་རྟོགས་ན་ཅི་ཕྱིར་ན། ། རྟེན་འབྲེལ་ཉིད་ལས་གཞན་པ་ཡི། ། སྟོང་ཉིད་སྟོན་པས་མ་གསུངས་ཤིང༌། ། རིན་ཆེན་ཉིད་ཀྱང་མི་གསུང་ལ། ། ཚོགས་གཉིས་རྫོགས་པའི་སྟོན་པར་ཡང༌། ། འགྱུར་དུ་བཏུབ་པར་མ་གོས་བས། །
གསུང་ལ་ནན་ཏན་བྱ་བ་དང༌། ། རྣམ་པར་ཐར་པའི་རྗེས་སུ་སློབ། ། ཆེ་བའི་ཡོན་ཏན་རྒྱ་མཚོ་ལྟར་ཡངས་པ། ། ཡོན་ཏན་རིན་ཆེན་འབྱུང་གནས་བཤེས་གཉེན་གྱིས། ། ཐུབ་པའི་གསུང་བཞིན་བླ་མ་མཉེས་བྱས་ནས། ། བདག་གི་རྣམ་ཐར་ཞུས་ཕྱིར་ཡི་གེར་བྲིས། ། དྲི་མེད་རིན་ཆེན་རྣམ་ཐར་འདི་བྲིས་པས། ། མཛུབ་མོས་ཟླ་བ་སྟོན་པ་ཇི་བཞིན་དུ། ། ཀུན་ཏུ་བཟང་པོ་བླ་མ་རིན་ཆེན་གྱི། ། སྐུ་གསུང་ཐུགས་དང་དབྱེར་མེད་གཅིག་ཏུ་ཤོག །
བདག་ཅག་དམན་པའི་གདུལ་བྱ་འགའ་ཞིག་ལ། ཚུ་རོལ་མཐོང་བའི་ངོར། མཐུན་སྣང་གི་རྣམ་པར་ཐར་པ་ཅུང་ཟད་བྲིས་པ། ཉམས་ལེན་རིན་པོ་ཆེ་མི་ཟད་པ་རྒྱ་མཚོའི་གཏེར་ཞེས་བྱ་བ་རྫོགས་སོ།། །།
༢༥༡༽ ༄། །སྒྲུབ་པ་བཅའ་ལྡད་ཀྱི་མན་ངག་རིན་ཆེན་ཤུགས་ཀྱི་གསང་ཆེན།། སྤྱིར་གོང་དུ་སྙན་དུ་གསོལ་བའི་ཉོན་མོངས་པ་དུག་ལྔའི་གཉེན་པོར། མཉམ་པ་ཉིད་རྣམ་པ་ལྔ་མངོན་དུ་གྱུར་པ་ལ། ཚོགས་གཉིས་རྫོགས་ནས་བཤད་པ་བཞིན་དུ་བྱུང་བའི་དུས་སུ་ཚོགས་པ་སྐྱོང་རན་པ་ཡིན། རིན་པོ་ཆེའི་ཞལ་སྔ་ནས།
སྒོམ་རོ་གཅིག་རྒྱུད་ལ་སྐྱེས་ནས་ཚོགས་སྐྱོང་རན་གསུངས། དེ་ཡང་ཕན་འདོགས་པ་དང་གནོད་པ་སྐྱེལ་བ་ཐམས་ཅད་གཉུག་མ་བྱམས་པ་ཆེན་པོའི་ཏིང་ངེ་འཛིན་གྱིས། སེམས་ཉིད་ཀྱི་ངང་དུ་བཅུ་ཆོས་ལྟར་ཉམས་སུ་བླངས་པས། བཅུ་ཆོས་ལྟར་འོང་བ་ཡིན། རང་ལ་ཡོད་པའི་རྫས་དང་ཡོ་བྱད། མངའ་རིས་དང་ཕྱོགས་རིས། སློབ་མ་སྙིང་པོར་གྱུར་པ་ནི་འདི་ཡིན། གཞན་ངན་པ་ནི་འདི་ཡིན་སྙམ་པ་བྱུང་ན། རང་ལ་སྐྱོང་རྒྱུ་ཞིག་བྱུང་བའི་དུས་སུ་དེ་ལ་གནོད་པ་ཞིག་ཅིས་ཀྱང་འབྱུང་བ་ཆགས་སྡང་གི་རྒྱུ་འབྲས། རོ་གཅིག་གི་དམ་ཚིག་ཉམས།
བླ་མ་ལ་མོས་གུས་མཉམ་པ་ཉིད་ཀྱི་དོན་ལ་ནན་ཏན། དེ་མཉམ་པ་ཉིད་དུ་གོམས་པ་གལ་ཆེ། དེ་ཡང་ཟླ་སྟོད་ཟླ་སྨད་དང༌། སྔ་དྲོ་ཕྱི་དྲོ་དང༌། སློབ་མ་བོགས་མ་ཐོན་པ་དང༌། གདུག་པ་དང༌། ཉེས་པ་མང་པོ་དང༌། ནད་དང་གནོད་པ་མི་མཐུན་པའི་ཕྱོགས་བྱུང་བའི་དུས་སུ་ཁོ་བོ་སྐུ་ཁམས་མ་བདེ་གསུང༌། ཟླ་དྲུག་དང་གསུམ་དང་ཅི་རིགས་པ་མཚམས་དམ་པར་བཅད་ནས། སྐུའི་རིམ་གྲོ་དགེ་སྦྱོར་ལ་འབད་དུ་བཅུག་པས།
ཞིང་དག་པ་བླ་མ་ཚོགས་གཉིས་བསགས་པའི་འབྲས་བུ། གེགས་སེལ་བ་དང༌། བོགས་ཐོན་པ་དང་ཡོན་ཏན་སྐྱེ་བ། རིན་པོ་ཆེའི་ཐུན་མོང་མ་ཡིན་པའི་ཐབས་མཁས་པ་དང༌། གནད་ཤིན་ཏུ་ཟབ་པར་གདའ་བས། ཕལ་ཆེར་སྐུ་མཚམས་སུ་མཛད་པ་དང་དགེ་སྦྱོར་ལ་འབད་པ་གལ་ཆེ། དྲིས་ལན་དང་པོ། ངག་བཟླས་བརྗོད་མང་པོ་དང༌། སེམས་བསམ་མནོ་མང་བས། རླུང་རང་གནས་སུ་མ་ཚུད།
སྲོག་རྩོལ་ཡན་པར་འཆོར། ཁ་ཏོན་བཟླས་པས་མི་འཚེངས། རྡོ་རྗེ་བཟླས་པའི་གནད་དང་བྲལ་བས། སྐད་ཆུང་ཞིང་འགག དཔྲལ་མདོ་བསྡུས་ཤིང་གཉིད་བྲོ། བྱང་ཁོག་དབུགས་ཀྱིས་རྒྱངས། ཁ་ཤུགས་འབྱིན། སྐད་ཆེན་པོ་བྱས་པའི་དུས་སུ་ཡོན་ཏན་ཡེ་མེད། སྐྱོན་མཐའ་དག་གིས་རྒྱས། ཚེ་ཐུང་ནད་མང་བ་ལ་སོགས་པ་འོང་བ་ཡིན་པས།
རྗེ་བཙུན་ཕྱག་ན་རྡོ་རྗེ། ཐུགས་གཉིས་སུ་མེད་པ་ཡེ་ཤེས་ཀྱི་རྡོ་རྗེ་དང༌། མེ་ལྕེ་དམར་པོ་ཆུ་འབབ་དམིགས་པ་ཆེན་པོས་སྐྱོན་འདག་ཅིང་ཡོན་ཏན་རྫོགས་པ་ནི། རྡོ་རྗེ་འཆང་ཆེན་པོ་ཐུན་མོང་མ་ཡིན་པའི་མན་ངག་ཏུ་གསུངས་པས། ཉིན་མཚན་དུས་དྲུག་ཐམས་ཅད་དུ། ནན་ཏན་ཆེན་པོ་མཛད་པར་ཞུ། ཞུ་ལན་གཉིས་པ། མ་ཞུས་པའི་གདམས་ངག ཉམས་སུ་མྱོང་བའི་སྙིང་པོ། ཕྱི་རོལ་ཏུ་རྫས་དང་ཡོ་བྱད།
ཉེ་དུ་གཉེན་འབྲེལ། ཕན་འདོགས་པ་དང་གནོད་པ་སྐྱེལ་བ་གང་ཡང་མི་འདུག རིན་པོ་ཆེའི་ཆོས་ལྔ་པོ་འདི་འབའ་ཞིག་ལས་མི་འདུག་པས། ལྔ་པོ་འདི་འབའ་ཞིག་ལས་གཞན་སྐད་ཅིག་ཀྱང་ཉམས་སུ་མི་བླང་བར་འདི་འབའ་ཞིག་ཏུ་སོང་བ་ཞིག་མཛད་པར་ཞུ། ཟླ་སྟོད་ཟླ་སྨད། སྔ་དྲོ་ཕྱི་འབྲེད། དགོས་པའི་དུས་དང་གསུམ་དུ་སྐུ་མཚམས་མཛད་ནས་དགེ་སྦྱོར་ལ་འབད་པར་ཞུ། དཔོན་གཅིག་གཡོག་གཅིག་རི་ཁྲོད་ཀྱིས། ། དགོན་པར་སྤྲོས་པ་རབ་བཅད་དེ། ། སྒྲུབ་པ་བྱ་བའི་སེམས་ཡོད་ཀྱང༌། །
སྐད་ཅིག་སྐད་ཅིག་བཅའ་བལྡད་ཀྱི། ། སྒྲུབ་པ་བྱེད་པའི་གནད་མེད་ན། ། ཡང་ཅིག་ཡང་ཅིག་རི་ཁྲོད་ཀྱི། ། ཤོམ་ར་ཤོམ་རས་མི་ཚེ་ཟད། ། མཁར་ལན་མཁར་ལན་བྱ་བྱེད་ཀྱིས། ། རང་གཞན་གཉིས་ཀྱི་ལུས་སེམས་དུབ། ། མོས་གུས་ཅན་གྱི་སློབ་མ་རྣམས། ། ཡིད་ཆད་སྐྱུག་ནག་གཏིང་ནས་ལོག ། སོ་ནམ་ཁེ་སྐྱེད་མི་ཆོས་ཀྱི། ། འདུན་མ་སྲིད་པ་གཅོད་བྱེད་ཅིང༌། །
དར་གྱི་ནང་དུ་བྲེ་བཏུམས་ཀྱང༌། ། ཉེ་རིང་ཀུན་གྱིས་ཤེས་ནས་འོང༌། ། ཐུབ་པ་ཆེན་པོ་སྲས་བཅས་ཀྱིས། ། དྲོ་ཟན་གཅིག་གི་གསོག་འཇོག་སྤོང༌། ། ཉིན་ཞག་ཕྲུག་གཅིག་ཉམས་མྱོང་གིས། ། དགྲ་བཅོམ་རང་སངས་རྒྱས་ལ་སོགས། ། འཕགས་པ་རྣམས་ཀྱིས་དོན་ཆེན་བསྒྲུབ། ། སྒྲུབ་པ་བཅའ་ལྡད་མན་ངག་འདི། ། རིན་ཆེན་ཤུགས་ཀྱི་གསང་ཆེན་ཡིན། ། ཚོགས་ཀྱི་དགེ་འདུན་གྲྭ་པ་ཡང༌། །
ལྔ་བརྒྱ་ཙམ་དུ་མ་ལོངས་ཚེ། ། ཕྱི་བཅུད་ནང་བཅུད་མཐོ་དམན་འོང༌། ། དེ་ཡི་བར་དུ་བཟོད་པ་བསྒོམ། ། བཅུ་ཆོས་གསུམ་ཆོས་གནད་དུ་ཟབ། ། ལས་ཅན་བློ་གཏད་ཡོད་པ་ཡིས། ། བསོད་ནམས་བསགས་པ་ཆེ་བ་ཡི། ། ཉེ་གནས་རང་ལ་མི་འཁུ་བ། ། དཔལ་ཆེན་ཆོས་ཡེ་ལྟ་བུ་ཡི། ། ལ་ལ་ཞིག་དང་ལྷན་ཅིག་ཏུ། ། དགེ་འདུན་རྒྱ་མཚོ་ལྟར་འཕེལ་ན། །
ཐམས་ཅད་ཆོས་ཀྱིས་དུལ་ནས་མཆི། ། ཕ་སྲོལ་བུ་ཡིས་འཛིན་པ་ལྟར། ། དུས་གསུམ་སངས་རྒྱས་ཐམས་ཅད་ཀྱི། ། གདུང་རྒྱུད་འཛིན་པའི་དམ་ཆོས་ནི། ། སྤྱོད་པ་ཚུལ་ཁྲིམས་རྣམ་དག་པས། ། ལྟ་བ་ནང་ནས་འཆར་བར་བཞེད། ། ཚད་ལྡན་བླ་མའི་མོས་གུས་ཀྱིས། ། རྟོགས་པ་རྒྱུད་ལ་སྐྱེས་པ་དང༌། ། ཉ་མོ་ཆུ་དང་མི་འབྲལ་ལྟར། ། སྤྱོད་པ་ཚུལ་ཁྲིམས་རིན་པོ་ཆེས། །
གེགས་སེལ་བོགས་འདོན་ཐམས་ཅད་བྱེད། ། ལྟ་སྤྱོད་གཉིས་ཀྱི་ཉམས་ལེན་འདི། ། རིན་པོ་ཆེ་ཡི་མཛད་པ་ཡིན། ། བདག་ཀྱང་འདི་ལ་སློབ་པ་ཡིན། ། རྣམ་ཐར་འདི་ལ་སློབ་པ་ཡི། ། དམ་པས་དབུ་སྙུང་བཞེས་པ་ཡིན། ། དཔོན་གཅིག་གཡོག་གཅིག་རི་ཁྲོད་དང༌། ། གཅིག་པུ་གཉིས་སུ་མེད་པ་དང༌། ། རྒྱ་མཚོ་ལྟ་བུའི་དགེ་འདུན་སྐྱོང༌། ། ཆོས་ལྡན་མཛད་པ་སྣ་ཚོགས་ཀུན། །
གང་ཕན་གང་ལེགས་བལྟ་བ་ལས། ། ཕྱོགས་གཅིག་ཁ་ཚོན་བཅད་པ་མེད། ། ཇི་ལྟར་དགྱེས་ཤིང་འཚམ་པར་མཛོད།། །། ༢༥༢༽ ༄། །འཁོར་འདས་ཀྱི་སྤང་བླང་ཉམས་ལེན་ཀ་ལ་པིང་ཀའི་སྒྲ་དབྱངས།། ཨོཾ་སྭསྟི། སྐྱེས་ཆེན་གང་ཞིག་ཉེས་ཚོགས་མུན་པ་རྣམས། ། ཉི་མའི་དཀྱིལ་འཁོར་ཤར་བ་ཇི་བཞིན་དུ། ། འཁོར་བ་འཇིག་རྟེན་ཆོས་ལས་རྣམ་རྒྱལ་བ། ། ཐུབ་མགོན་ཕག་མོ་གྲུ་པའི་ཞབས་ལ་འདུད། །
ཐུབ་པ་ཆེན་པོ་དེ་ཡི་སྲས་སུ་འཁྲུངས། ། སྐྱོན་མེད་ཡོན་ཏན་ཀུན་གྱི་གཏེར་གྱུར་པས། ། ལྷ་དང་བཅས་པའི་འཇིག་རྟེན་རེ་བ་སྐྱེས། ། འགྲོ་བའི་མགོན་དུ་ཁྱོད་ལ་མངའ་གསོལ་བ། ། གདུང་ཞིང་བརྩེ་བའི་ཡིད་ཅན་བླ་མ་ཡིས། ། དབང་གི་རྒྱལ་པོ་ངེས་ཕྱིར་རྒྱལ་མཚན་རྩེར། ། ལེགས་པར་བཞུགས་པ་སྐྱེས་བུ་ཆེན་པོ་ལ། ། ལེགས་སྤྱད་རྒྱ་མཚོས་གསོལ་འདེབས་ཡི་གེར་བྲི། ། འདིར་སྐྱེས་བུ་དམ་པ་བསོད་ནམས་དང་ཡེ་ཤེས་ཚོགས་བསགས་པའི་རྒྱབ་ཅན། ལྷ་དང་བཅས་པའི་འཇིག་རྟེན་ཐམས་ཅད་ཀྱི་མགོན་དང་སྐྱབས་དང༌།
རེ་གནས་སུ་གྱུར་པས། གནད་གཉིས་ལ་བརྟེན་པར་བྱ་སྟེ། འཇིག་རྟེན་པའི་ཆོས་སུ་གྱུར་ཚད་སྤང་བྱར་ཤེས་པ་བྱས་ནས་སྤང་བ་དང༌། འཇིག་རྟེན་ལས་འདས་པའི་ཡོན་ཏན་ཐམས་ཅད་བླང་བྱར་ཤེས་ནས་ཉམས་སུ་བླང་བར་བྱ། གཉིས་པོ་འདི་ཁོ་ན་ཐུགས་ཀྱི་དཀྱིལ་དུ་བཅང་བར་ཞུ་འཚལ། དེ་ལ་འཇིག་རྟེན་པའི་ཆོས་སྤང་བར་བྱ་བ་གང་ཞེ་ན། རང་གི་ཕ་མ་ཉེ་དུ་གཉེན་འབྲེལ། ཕྱོགས་རིས་དང་བཅས་པ་ཐམས་ཅད། རྩ་བ་གཏི་མུག་ང་དང་བདག་མེད་པ་ནམ་མཁའི་མེ་ཏོག་ལྟ་བུ་ལ། ཁ་དོག་ལེགས་མ་ལེགས་ཀྱི་འཁྲུལ་པ་གཏི་མུག་ཆེན་པོ་འབྱུང་བས།
ཆགས་པ་དང་སྡང་བའི་མེ་ཆེན་པོས་རང་ཉིད་སྲེག་ཅིང༌། འོད་ཀྱིས་གཞན་བསྲེག་པ། ཐལ་བ་ཙམ་ཡང་མ་ལུས་པར་བྱེད་པའི་ལུས་དང་ངག་དང་ཡིད་ཀྱི་སྤྱོད་པ། འདུན་མ་དང་གྲོས་དང༌། བྱེད་ལུགས་མཐའ་དག་སྤང་བར་བྱ་བ་ནི་ཐོག་མ་དང༌། བར་དང་ཐ་མར་མི་དགེ་བ་རྒྱུ་དང་ལམ་དང་འབྲས་བུ་ངན་པ་མཐའ་དག་ཐུགས་སུ་ཆུད་པར་མཛད་ནས། མགོའམ་གོས་ལ་མེ་ཤོར་བ་ལྟར་ཐམས་ཅད་སྤང་བར་བྱའོ། ། འཇིག་རྟེན་ལས་འདས་པའི་ཡོན་ཏན་ཇི་ལྟར་ཉམས་སུ་བླང་ཞེ་ན། དེ་ལ་རྣམ་པ་གཉིས་ཏེ། སྔ་མ་ལྟ་བུ་སེམས་ཅན་རྣམས་ལ་ཡང༌།
རྒྱུ་ཁམས་རང་བཞིན་གྱི་རྣམ་པར་དག་པ་ཡོད་པ་དང༌། རྐྱེན་སངས་རྒྱས་དང༌། བྱང་ཆུབ་སེམས་དཔའི་བྱིན་རླབས་ཞུགས་པས། དཀར་པོའི་བསམ་པ་སྐྱེས་ཏེ། ཕན་པ་དང་བདེ་བའི་ཚིག་ཀུ་རེ་དང་ཀྱལ་ཀ་ཡན་ཆད་དུ་ངག་ཏུ་བརྗོད་པ་དང༌། བསམ་པ་དེ་དང་འབྲེལ་བས། ཞབས་འབྲིང་དང༌། ཞབས་ཏོག་དང༌། མཆོད་པ་དང༌། བསྙེན་བཀུར་བྱེད་ཚད་བསམ་པ་དང༌།
དངོས་པོ་རྣམ་པར་དག་པ་ཡིན་པས། རང་ཉིད་ཞིང་རྣམ་པར་དག་པ་བསྒྲུབ་པ་གལ་ཆེ་སྟེ། བྱམས་པ་དང་སྙིང་རྗེ་བྱང་ཆུབ་ཀྱི་སེམས། དེ་ལས་སྐྱེས་པའི་ཡི་དམ་གྱི་ལྷ་དང་བླ་མ། ཇི་བཞིན་དུ་བབས་རྟོགས་པའི་ཤེས་རབ་ལ་གནས་པར་བྱས་ནས་བདག་གིར་བྱ་སྟེ། ཤིན་ཏུ་ཕྲ་བ་ནས་ནན་ཏན་དང༌། གཅེས་སྤྲས་བྱེད་པ་གལ་ཆེ་སྟེ། ཞིང་དང་བསམ་པའི་ཁྱད་པར་གྱིས། མཐོང་ཆོས་འབྲས་བུ་ཅན་གྱི་ལས། ཆོས་མངོན་པར་གསུངས་པ་དང༌།
རིན་པོ་ཆེའི་ཞལ་ནས་ཀྱང༌། ཕྲ་བའི་རྒྱུ་འབྲས་ལ་ཡིད་ཆེས་ན། རགས་པའི་རྒྱུ་འབྲས་མངོན་སུམ་དུ་གོ། ། ཞེས་པ་ཞིང་བསམ་པ་དངོས་པོ་གསུམ་གྱི་ས་བོན་ཕྲ་བའི་རྒྱུ་འབྲས་ལ་སོ་ནམ་དང་ནན་ཏན་བྱས་ན། རགས་པའི་རྒྱུ་འབྲས་རགས་པའི་འབྲས་བུ་ཕུན་སུམ་ཚོགས་པ། དཔག་ཏུ་མེད་པ་ལོངས་སྤྱོད་པར་བཞེད་པ་དང༌། བཅོམ་ལྡན་འདས་ཀྱིས་ཀྱང་སློབ་དཔོན་འཕགས་པ་ནི་ཞིང་སྲུང་བའི་ཐབས་ལ་མཁས་པ་ཡིན་པས་ངའི་བསྟན་པ་གཟུང་བར་ནུས་ཏེ། གཟན་ཀར་བབ་པའི་ཞིང་རང་ཉིད་ཀྱིས་བསྲུང་མི་ནུས་ཏེ། རྒྱལ་པོ་དང་རྒྱལ་པོའི་བློན་པོ་དང༌། ཆེན་པོར་གྱུར་པ་ཐམས་ཅད་དགའ་བར་བྱས་ཤིང༌།
ལེགས་པར་མཆོད་ནས་ཞིང་བསྲུང་བའི་རོགས་བཅོལ་ན། རང་གི་རྩོལ་བ་མི་དགོས་པར་ལེགས་པར་བསྲུང་བ་དང་འདྲ་བར་ཐུབ་པའི་བསྟན་པ་གདུག་པའི་སྐྱེ་བོས་འཇིག་པར་བྱེད་པ་ཡང༌། དེ་དགའ་བ་དང་བསྙེན་བཀུར་བྱས་ནས་རང་གི་གྲོགས་སུ་གྱུར་ནས། བསྟན་པ་བསྲུང་བར་སྟོན་པ་ཐམས་ཅད་མཁྱེན་པས་གསུངས་པ་དང༌། ཕན་པ་དང་གྲུབ་པ་ལ་དགའ་བའི་མི་ཆོས་གཙོ་བོ་མཁས་པས་ཀྱང༌། བཟང་པོའི་ཚིག་ཟེར་བ། ལྕེ་དམར་གཏེའུ་དུ་བཟུང་ནས་ཕན་པ་དང་བདེ་བ་སྒྲུབ་པ་ནི། འཇིག་རྟེན་པ་རྣམས་ཀྱི་རྒྱུད་ལ། འཕགས་པའི་ཡོན་ཏན་ཡོད་པ། མཁས་པའི་འབྱུང་ཁུངས་ནས་གསེར་བཙག་པ་ལྟ་བུ་དང༌།
འཕགས་པ་བདག་ཉིད་ཆེན་པོ་གོང་མ་རྣམས་ཀྱི་ཡོན་ཏན་བླང་བ་ནི། ཐུབ་པའི་གསུང་རབ་སྡེ་སྣོད་རིན་པོ་ཆེ་རྣམ་པ་གསུམ་ཡིན་པས་དེའི་རྗེས་སུ་བསླབ་པར་བྱའོ། ། དེ་ཡང་བླ་མ་རིན་པོ་ཆེའི་ཞལ་སྔ་ནས། དུས་གསུམ་གྱི་སངས་རྒྱས་ཐམས་ཅད་ཀྱི་ངོ་བོར་གྱུར་པ་ཇོ་བོ་ཆེན་པོ་རྗེ་ལྷ་ཅིག་ཡིན་གསུང༌། དེས་ཐུགས་སུ་ཆུད་པ་མངོན་པར་རྟོགས་པའི་ཆོས་ཚིག་ཏུ་ཉུང་བ། དོན་དུ་འདྲིལ་བ། གནད་དུ་ཕོག་པ། གསུང་རབ་ཐམས་ཅད་ཀྱི་དོན་འདུས་པ་དེ་འདྲ་བ་ཅིག་བྱུང་ན། རྣལ་འབྱོར་པའི་མངོན་པར་རྟོགས་པའི་ཆོས་ཡིན་གསུང༌། དེ་ལ་ཇོ་བོའི་ཆོས།
འཆི་བ་དང་མི་རྟག་པ་ལས་རྒྱུ་དང་འབྲས་བུ། འཁོར་བའི་ཉེས་དམིགས་བསྒོམ་པ་དང༌། བྱམས་པ་སྙིང་རྗེ་བྱང་ཆུབ་ཀྱི་སེམས་བསྒོམ་པ་དང༌། བདག་མེད་གཉིས་ཀྱི་དོན་བསྒོམ་པ་འདིར། རྒྱལ་བའི་གསུང་རབ་ཐམས་ཅད་མ་འདུས་པ་མེད་གསུང་ནས། བསྟན་པའི་རིམ་པ་སྐྱེས་བུ་གསུམ་གྱི་ལམ་རིམ་འདིའི་ཁྲིད་དང༌། ཕྱག་བཞེས་དང༌། བཀའ་བསྩལ་ཡང་གསུང་ཐོག་ཏུ་ཡང་བབ་སྟེ། འཆི་བ་དང་མི་རྟག་པ། ལས་རྒྱུ་དང་འབྲས་བུ་འཁོར་བའི་ཉེས་དམིགས་བསམ་པ་ཤིན་ཏུ་གལ་ཆེ།
དེ་མ་བསམས་ན་འཇིག་རྟེན་འདི་པ་རང་རྐྱང༌། འཇིག་རྟེན་ཕ་རོལ་ལ་དྲན་པ་མེད་པ་སྡིག་པོ་ཆེ་ཞིག་ཏུ་འགྱུར་བ་ལ་ཚེགས་མེད་པས་ཉམས་སུ་མྱོང་བས་གྲུབ་པས། འཆི་ནི་ངེས་དེ་རིང་དང་སང་ནམ་འཆི་ཡང་ཆ་མེད། བསམ་པའི་རྒྱུ་འབྲས་ཀྱང་ཟབ་པས། འདི་ལ་ནན་ཏན་ཆེན་པོས་འབད་པར་བྱའོ། ། དེ་ལྟར་ཉམས་སུ་བླངས་པས་ཁེ་ཆེན་པོ་དང༌། དོན་ཆེན་པོ་ཐོག་མ་དང་བར་དང་ཐ་མར་དགེ་བ་ལ་འཇུག་པའི་བློ་སྐྱེ་སྟེ། དེ་གང་ཡིན་སྙམ་དུ་ཐུབ་པའི་གསུང་རབ་ཐམས་ཅད་དུ་བཙལ་བས། ཤིན་ཏུ་རླབས་ཆེ་བ། བྱམས་པ་དང་སྙིང་རྗེ་བྱང་ཆུབ་ཀྱི་སེམས་འདི་ཐོག་མ་དང་བར་དང་ཐ་མར་དགེ་བ།
སངས་རྒྱས་ཀྱི་ཡོན་ཏན་ཐམས་ཅད་ཕན་པ་དང་བདེ་བ་ཐམས་ཅད་ཀྱི་འབྱུང་ཁུངས་ཡིན་པས། འདི་ཁོ་ན་ལ་བསམ་པ་འབྱོངས་ཤིང་ལག་ལེན་དུ་བསྒྲུབ་པར་བྱའོ། ། དེ་ལ་ཡང་དུས་དེང་སང༌། ཐེག་པ་ཆེན་པོ་གསང་སྔགས་ནི་ཤ་དང༌། ཆང་དང་བུད་མེད་དང༌། ཉོན་མོངས་པ་དུག་གསུམ་འབར་རབ་ཏུ་འབར། ཀུན་ཏུ་རབ་ཏུ་མཆེད་ཅིང༌། འབར་བ་འདི་ཡིན་ཟེར། ལུང་ཁུངས་ནི་སེམས་ལ་དབང་ཐོབ་ཅིང་སྤྲུལ་སྒྱུར་མཛད་པའི་གྲུབ་ཐོབ་རྣམས་ལ་བྱེད། བྱང་ཆུབ་སེམས་དཔའི་བསླབ་པ་ནི་མི་དགེ་བ་རྣམ་པ་བདུན་པོ་མཐའ་དག་གནང་བ་ཡིན་ཟེར།
ལུང་ཁུངས་ནི་དག་པའི་ས་གསུམ་ལ་གནས་པའི་བྱང་ཆུབ་སེམས་དཔའི་སྤྲུལ་སྒྱུར་གྱི་རྣམ་པར་ཐར་པ་ལ་བྱེད། དམ་པའི་ཆོས་འདུལ་བ་ནི། རྩ་བ་བརྣབ་སེམས་དང་གནོད་སེམས་ལོག་པར་ལྟ་བ་གསུམ་ཐུག་རེག་མེད། ངེད་སྤོང་བ་བདུན་འཁོར་དང་བཅས་པ་འདི་ཁོ་ན་སྤོང་བ་ཡིན་ཟེར། ལུང་ཁུངས་ནི་སུས་ཀྱང་མཐོང་བ་མེད་པའི་ཕྱིར། བྱེ་བྲག་གི་བཤད་མཛོད་ཆེན་པོ་ཡིན་ལོ། དེ་ལ་གསུམ་པོ་འདི་སྲོལ་ཆེན་པོར་གྲུབ་པ་ཡིན། ལུང་པ་གཡོ་བ་ཆུས་མི་འགྱུར། བོད་ཁམས་ཀྱི་རྣམ་པར་ཐར་པ་ཁྱོད་ཀྱིས་བསྒྱུར་མི་ནུས། རང་ཚོད་ཟིན་པ་དགའ་བ་ཡིན་སྙམ་པ་ཡོད་ན།
དུས་གསུམ་གྱི་སངས་རྒྱས་ཐམས་ཅད་ཀྱི་ངོ་བོར་གྱུར་པ། འཇིག་རྟེན་གསུམ་གྱི་མགོན་པོ་ཆོས་ཀྱི་རྒྱལ་པོ་རིན་པོ་ཆེ་སྟོན་པའི་བསྟན་པ་ཆེ་བའི་ཡོན་ཏན་ཐམས་ཅད་ཀྱིས་ཁྱད་པར་དུ་འཕགས་ཤིང༌། འགྲན་གྱིས་དོ་ཟླ་མེད་ལ། བདག་ཉིད་ཆེན་པོ་ཐམས་ཅད་ཀྱི་སྤྱི་གཙུག་གི་ནོར་བུ་རིན་པོ་ཆེར་གྱུར་པ་དེའི་རྣམ་པར་ཐར་པ། སྐུ་གསུང་ཐུགས་ཀྱི་མཛད་པ་ཐམས་ཅད་ནི། ཇོ་བོ་ཆེན་པོ་རྗེ་ལྷ་གཅིག་ལ་རྩ་བའི་བླ་མ་དམ་པར་མཛད། སེམས་ཉིད་གདོད་ནས་རང་བཞིན་གྱིས་རྣམ་པར་དག་པ་སྤྲོས་པའི་མཐའ་རྣམ་པ་བརྒྱད་དང་བྲལ་བ། རྗེ་སྒམ་པོ་པ་ཆེན་པོའི་རྗེས་སུ་འབྲང་ཞིང་རྩ་བའི་བླ་མ་དམ་པར་མཛད། ལྟ་སྤྱོད་རྣམ་པ་གཉིས་གཅིག་ཏུ་གྱུར་པས་སྐྱོན་འདག་པ་དང་ཡོན་ཏན་རྫོགས་པ་འབའ་ཞིག་ཏུ་ཐུགས་ངེས་ཤིང༌། ལུང་རིགས་པ་མན་ངག་མྱོང་བ་ཐམས་ཅད་ཀྱིས་གཏན་ལ་ཕབ་ནས།
བསྟན་པའི་སྙིང་པོ་རྗེས་སུ་འཇུག་པའི་སློབ་མ་རྣམས་ལ་གཏད་པ། ཁྱེད་ཀྱིས་ཐུགས་ཉམས་སུ་བཞེས་པར་ཞུ། དེ་གང་ཡིན་ཞེ་ན། ད་ལྟར་ཁྱེད་རང་ཉིད་ཀྱི་ཕྱག་བཞེས་དང༌། ཉམས་ལེན་དེ་ལས་གཞན་མེད་དེ། རྟག་ཏུ་སྙན་དུ་གསོལ་མོད་ཀྱི། གལ་པོ་ཆེ་ལ་ལན་གསུམ་དུ་བགྱིད་ན། ཇོ་བོ་ཆེན་པོ་རྗེ་དང༌། རིན་པོ་ཆེ་ཉིད་ཀྱི་ཐུགས་དགོངས་ཐེག་པ་ཆེ་ཆུང་བྱང་ཆུབ་ཀྱི་སེམས་ཡོད་མེད་ལས་གཞན་མེད་པར་གསུང་ཏེ། མི་འཁྲུགས་པའི་ཞིང་བཀོད་པ་དང༌།
སློབ་དཔོན་ཟླ་གྲགས་ཀྱི་དབུ་མ་ལ་འཇུག་པ་དང༌། བྱང་ཆུབ་སེམས་དཔའི་སྡེ་སྣོད་དེ་གཏན་ལ་འབེབས་པའི་འགྲེལ་པ་ཐམས་ཅད་ནས། ཕ་རོལ་ཏུ་ཕྱིན་པ་བཅུ་ཡོངས་སུ་རྫོགས་པས་ས་བཅུ་རྣམ་པར་བཞག་པ་དང༌། ཚུལ་ཁྲིམས་ཀྱིས་ནི་ཞི་བ་འདོད་རྣམས་འཕགས་པར་འགྱུར། ། སྟོབས་བཅུའི་སྤྱོད་ཡུལ་གནས་ཤིང་ཚུལ་ཁྲིམས་ཉམས་པ་མེད། ། ཅེས་པ་ཚུལ་ཁྲིམས་འབའ་ཞིག་གིས་ས་བཅུ་ལམ་ལྔ་རྫོགས་པར་བྱས་ནས། སངས་རྒྱས་ཐོབ་པ་བླ་མ་རིན་པོ་ཆེའི་བཞེད་པ་ཡིན་པས། དེ་ཡང་དང་པོ་ཁོ་ནར་དམ་པའི་ཆོས་འདུལ་བའི་རྗེས་སུ་འབྲང་སྟེ། དེ་ལ་འདུལ་བའི་སྡེ་སྣོད་ཐམས་ཅད་ཀྱང་བཀག་པ་དང༌། གནང་བ་དང༌།
སྒྲུབ་པ་རྣམ་པ་གསུམ་གྱིས་བསྡུས་པ་ཡིན་ཏེ། བཀག་པ་ཅིའི་ཕྱིར་བཀག གནང་བ་ཅིའི་ཕྱིར་གནང༌། སྒྲུབ་པ་ཅིའི་ཕྱིར་སྒྲུབ་སྙམ་པའི་རྒྱུ་མཚན་བསམ་པ་གལ་ཆེ་སྟེ། དེ་ལ་བཀག་པའི་རྒྱུ་མཚན་ནི། ཁམས་གསུམ་གྱི་སེམས་ཅན་ཐམས་ཅད་རྒྱུ་ཉོན་མོངས་པ་གསུམ་གྱི་རྗེས་སུ་འབྲངས་ནས། དེའི་ལས་མི་དགེ་བ་བྱས་པས་འབྲས་བུ་འཁོར་བ་ངན་སོང་གསུམ་དུ་འཁོར་བས་ཐུབ་པ་ཆེན་པོས་བཀག་པ་དང༌། རྒྱུ་ཉོན་མོངས་པར་མ་སོང་བ་དང༌། ལས་དེའི་རྗེས་སུ་འབྲངས་པ་མེད་པ་དང༌། འབྲས་བུ་ངན་སོང་རྣམ་པ་གསུམ་དུ་མི་སྐྱེ་བ་ནི་ཉེས་པ་མེད་པས་བཀག་པ་མེད་པ་དང༌།
སྒྲུབ་པའི་བཅས་པ་ནི་རྒྱུ་ཉོན་མོངས་པ་རྣམ་པ་གསུམ་གྱི་གཉེན་པོར་གྱུར་པ་དང༌། ལམ་དེ་ཉམས་སུ་ལེན་པ་དང༌། འབྲས་བུ་རྣམ་པར་དག་པ་ཟག་པ་མེད་པ་འཕགས་པའི་ས་ལ་གནས་པ་གསུམ་དུ་ཤེས་པར་བྱའོ། ། འདི་ལྟ་བུའི་འབྱུང་ཁུངས་གང་ཡིན་ཞེ་ན། གོང་དུ་སྙན་དུ་གསོལ་བའི་སོ་སོར་ཐར་པའི་སྡོམ་པ་དང༌། བྱང་ཆུབ་སེམས་དཔའི་བསླབ་པ། གསང་སྔགས་ཀྱི་དམ་ཚིག་པ་པ་མི་ཏྲ། སྡིག་པའི་གྲོགས་པོ་ལོག་པའི་བཤེས་གཉེན་རྣམས་ལས་འབྱུང་བ་མ་ཡིན་ཏེ། དེ་དང་བསྟེན་པར་བྱ་བའི་ཚུལ་ལུགས་ཀྱང༌། ཏིང་ངེ་འཛིན་རྒྱལ་པོ་ནས།
བྱང་ཆུབ་སྙིང་པོ་རྣམ་མཐོང་ནས། ། དེ་ལ་བརྙས་པར་མི་བྱ་འོ། ། ཞེས་པ་ལ་སོགས་པ་དཔག་ཏུ་མེད་པ་གདམས་པ་དེ་རྣམས་ཀྱི་རྗེས་སུ་འབྲངས་ནས་གུས་འདུད་དང༌། བསྙེན་བཀུར་དང༌། ཞབས་འབྲིང་དང༌། ཞབས་ཏོག་བྱ་ཡི། བློ་གཏད་དང༌། སྙིང་བཞག་པ་དང༌། བློ་བཞག་པའི་ཁོ་ཐག་བཅད་པར་བྱས་ནས། འཇིག་རྟེན་མགོན་པོ་རིན་པོ་ཆེ་ཉིད་ཀྱི་རྗེས་སུ་འབྲང་ཞིང༌།
དུས་གསུམ་གྱི་སངས་རྒྱས་ཐམས་ཅད་ཀྱི་གཞུང་ལམ་དང་གཤེགས་ཤུལ། འཕགས་པ་རྣམས་ཀྱིས་ཟག་པ་མེད་པའི་རྒྱལ་མཚན། ལྷ་དང་བཅས་པའི་འཇིག་རྟེན་ཐམས་ཅད་ཀྱི་གཙུག་གི་ནོར་བུ། འགྲོ་བ་ཐམས་ཅད་ཀྱི་མི་ཟད་པའི་གཏེར་མཛོད། ཆོས་ཀྱི་རྒྱལ་པོ་སྟོན་པ་མྱ་ངན་ལས་མ་འདས་ཤིང་ཞལ་མངོན་དུ་བཞུགས་པ། ལྷག་པ་ཚུལ་ཁྲིམས་ཀྱི་བསླབ་པ་རིན་པོ་ཆེ་འདི་ལ་ནན་ཏན་དང་གཅེས་སྤྲས་ཤིན་ཏུ་ཆེ་བར་བྱ་སྟེ། དེ་ཡང་རང་ཉིད་སྟོན་པའི་གསུང་རབ་དང་མཐུན་པར་བྱེད་པ་ནི་བགྱིས་པའི་དགེ་བའི་རྩ་བ། གཞན་ཐམས་ཅད་དེ་ལ་འགོད་པ་དང༌། བསྙེན་བཀུར་དང་ཞབས་འབྲིང་དང་ཞབས་ཏོག་བྱེད་པ་ནི་བགྱིད་དུ་བསྩལ་བའི་དགེ་བའི་རྩ་བ། གནས་དུས་རྒྱང་རིང་པོ་ནས་བསྐལ་ནས་བཀུར་བསྟི་མ་གྲུབ་པ་ལ་ནི།
ཕྱོགས་སུ་མཆོད་པ་བཤམས་ཤིང་གསོལ་བ་འདེབས་པ་དང༌། དགའ་བ་བསྒོམ་པ་ནི་རྗེས་སུ་ཡི་རང་བའི་དགེ་བའི་རྩ་བ། གསུམ་པོ་རེ་རེ་ལ་གསུམ་དུ་གྱུར་པས་ནི། རང་གཞན་ཐམས་ཅད་ཀྱིས་དུས་གསུམ་དུ་བྱས་ཤིང་བསགས་པའི་དགེ་བའི་རྩ་བ། རང་གི་བསམ་པ་གཅིག་གིས་ངེས་པར་བྱས་ཤིང་བྱང་ཆུབ་ཏུ་བསྔོ་བ་ནི་ཐབས་ལ་མཁས་པ། དེ་ཉིད་ཀྱང་རང་གི་སེམས། སེམས་གདོད་ནས་སྐྱེ་བ་མེད་པ་ནམ་མཁའི་དཀྱིལ་ལྟ་བུར་རྟོགས་པ་ནི་ཤེས་རབ། ཐབས་དང་ཤེས་རབ་ཟུང་དུ་འབྲེལ་བ་ནི། དམ་པ་གོང་མ་རྣམས་ཀྱི་ཐུགས་ཀྱི་དགོངས་པ་ལགས་པས། དེ་ལ་ནན་ཏན་ཆེན་པོར་འབད་པར་བྱའོ། །
ཇི་ལྟར་རི་དྭགས་རྒྱལ་པོ་ཡི། ། རྩི་དང་སྒོག་སྐྱའི་དྲི་བཞིན་དུ། ། གང་ལ་ཉེ་བའི་དྲི་ཡིས་གོས། ། སེམས་འདི་ཆུ་ཡི་ཆུ་བུར་བཞིན། ། རྐྱེན་ལས་སྐྱེ་ཞིང་འཇིག་པར་སྣང༌། ། སྡིག་པ་ཅན་གྱི་མི་རྣམས་དང༌། ། དེ་ཡི་ཚིག་དང་འདུན་གྲོས་རྣམས། ། མཁས་པས་དུག་བཞིན་སྤང་བར་མཛོད། ། ཐོག་མ་བར་དང་མཐར་དགེ་བ། ། རྒྱུ་ལམ་འབྲས་བུ་བཟང་བ་ཡི། །
གྲོགས་དང་དགེ་བའི་བཤེས་གཉེན་བསྟེན། ། ཕལ་ཆེར་མཉམ་གཞག་བསམ་གཏན་བྱ། ། འཇིག་རྟེན་མགོན་པོའི་རྣམ་ཐར་གྱིས། ། ཟླ་སྟོད་ཟླ་སྨད་བྱ་བ་དང༌། ། སྔ་དྲོ་ཕྱི་འབྲེད་ཏིང་འཛིན་གྱིས། ། བསམ་པ་སྦྱོར་བའི་ཏིང་འཛིན་འདི། ། མི་ཆོས་འདུན་མ་ཟབ་པ་ཡིན། ། སྡང་བའི་དགྲ་དང་བྱམས་པའི་གཉེན། ། སྲིད་དང་འདུན་མ་གཅོད་ལུགས་ཀྱི། ། སྐྱ་ལོག་སྔོ་ལོག་མང་པོ་ལ། །
གཏན་སྲིད་འབྱུང་བ་མི་སྲིད་ཅིང༌། ། མ་བྱས་པ་ཡི་མི་མེད་ཀྱང༌། ། ལེགས་པར་བྱུང་བ་ངས་མ་མཐོང༌། ། རྒྱལ་བའི་སྤྱན་གྱིས་མ་གཟིགས་པས། ། རྒྱ་གད་ཚིག་ངན་མི་བརྗོད་ཅིང༌། ། འཚམས་པའི་བསྙེན་བཀུར་བྱས་ལ་བཏང༌། ། རང་གི་དགེ་སྦྱོར་སྟོབས་འཕེལ་ན། ། རྒྱལ་བ་སྲས་དང་བཅས་པ་དང༌། ། ཆོས་སྐྱོང་སྲུང་མ་མཐུ་བོ་ཆེ། ། ཚངས་པ་རྒྱ་བྱིན་རྒྱལ་ཆེན་བཞི། །
དམ་པའི་ཆོས་ལ་སྐྱེས་པ་ཡི། ། མཐུ་སྟོབས་ལྡན་པའི་ཆེན་པོ་རྣམས། ། ཚོགས་ཤིང་འདུན་འགྲོས་བཅད་པ་ལ། ། གྲེ་བོ་གྲེ་མོ་བསེ་རགས་ཀྱང༌། ། འདུན་འགྲོས་བྱེད་ས་མེད་པར་འོང༌། ། འཇིག་རྟེན་མགོན་པོ་བླ་མ་ཡི། ། སྙིང་གྲོས་འདུན་མ་མཐིལ་གྱི་གནད། ། རང་ལ་སྡང་བའི་དགྲ་བོ་དང༌། ། འདུན་མ་གཅིག་ཏུ་བྱེད་པ་འདི། ། བདག་ལ་ཤིན་ཏུ་ཟབ་པར་བྱུང༌། །
ཤེས་པ་གཅིག་ཏུ་འདྲེས་པ་འདི། ། བྱམས་པ་ཆེན་པོའི་ཏིང་འཛིན་ཡིན། ། དགྲ་གཉེན་གཉིས་སུ་མེད་པ་འདི། ། དམ་པ་རྣམས་ཀྱི་མཛད་སྤྱོད་ཡིན། ། དེ་ལྟར་ཡང་སྙིགས་མའི་དུས་ཀྱི་སེམས་ཅན་ནི་གདུལ་དཀའ། ལས་ངན་པས་འབྲེལ་བའི་གྲོགས་པོ་ནི་སྙིང་རིང༌། བློ་གཏད་སའི་གྲོགས་དང་གཉེན་བཤེས་ནི་མེད། དྲིས་ཀྱང་གནས་སྐབས་མཐར་ཐུག་ཏུ་ཕན་པའི་འདུན་མ་ནི་སུས་ཀྱང་མི་ཤེས། ད་ཅི་ཙུག་བྱ་སྙམ་ན། སྔར་སྙན་དུ་གསོལ་བ་བཞིན་དུ།
དམ་པའི་ཆོས་འདུལ་བ་ལུང་སྡེ་བཞི་འདི་ཁོ་ན་བལྟ་བ་དང༌། མཆོད་གནས་དགེ་སློང་བཟང་པོར་ཀློག་ཏུ་བཅུག་ནས་དེ་ལ་མཉན་པ་དང༌། དེར་ཇི་ལྟར་དུ་ལེགས་པར་བྱུང་བའི་འདུན་གྲོས་དེ་ལྟར་ལག་ལེན་དུ་བཏབ་པས་ཤིན་ཏུ་ལེགས་པ་ཞིག་འོང་བར་འདུག རང་རྒྱུད་ཆོས་དང་མི་མཐུན་པའི་བྱ་བ་ཅི་བྱས་པས། རང་གཞན་ཐམས་ཅད་ཕུང་བར་འདུག འདུལ་བ་རིན་པོ་ཆེ་འདི་ཟབ་པར་ཡང་གསུངས་ཏེ། ཟབ་པར་ཚོར་བར་ཡང་བྱུང་བས། འདི་ཁོ་ནའི་རྗེས་སུ་འབྲང་བར་བྱའོ། ། འདི་ནི་སྙིང་པོར་གྱུར་པའི་གདམས་ངག་གོ། ། གཞན་ཡང་སྟོན་པ་བཅོམ་ལྡན་གྱིས།
ལྔ་བརྒྱའི་དུས་ཀྱི་སེམས་ཅན་རྣམས། ། ཇི་ལྟར་འདུལ་བར་བྱ་བའི་ཐབས། ། ཞིབ་ཏུ་ཏིང་འཛིན་རྒྱལ་པོར་གསུངས། ། ཤར་དུ་ཤེས་རབ་ཕ་རོལ་ཕྱིན། ། ལྷོར་ནི་ཕལ་ཆེན་སྡོང་པོ་བཀོད། ། ནུབ་ཏུ་གསང་བསམ་ཏིང་འཛིན་རྒྱལ། ། བྱང་དུ་གསེར་འོད་དམ་པའི་མདོ། ། བཀླགས་པས་གནོད་པ་ཐམས་ཅད་འཇིག ། ཡོན་ཏན་རྫོགས་པར་སྟོན་པས་གསུངས། ། འཇིག་རྟེན་འཇིག་རྟེན་འདས་པ་ཡི། །
བསོད་ནམས་ཡོན་ཏན་འབྱུང་འདོད་པས། ། བླ་ན་མེད་པའི་དཀོན་མཆོག་ལ། ། མཆོད་པ་རྒྱ་ཆེས་མཆོད་པར་བྱ། ། གསུང་བ་བཞིན་དུ་དགེ་འདུན་གྱི། ། སྡེ་ལ་བཀུར་སྟི་བྱ་བའི་ཐབས། ། དང་པོ་སྐྱེས་བུ་དམ་པ་ཞིག ། འདུལ་བའི་སྡེ་སྣོད་འཛིན་པ་དང༌། ། བཀླག་པ་ཁ་ཏོན་འཁོར་ལོ་ཅན། ། དེ་འདྲ་གཅིག་དང་གཉིས་དང་གསུམ། ། བཞི་སྡེ་ཙམ་ཞིག་རྙེད་པ་ན། །
ཆོས་ཀྱི་སྲིད་དང་བྱ་བ་རྣམས། ། ངམ་ངམ་ཤུགས་ཀྱིས་འཕེལ་ནས་ཀྱང༌། ། ཆོས་མིན་ཐམས་ཅད་འབྱེར་བར་འགྱུར། ། མངོན་མཚན་མེད་པའི་བྱ་བ་ཡིས། ། དམ་པའི་སྲིད་དང་འདུན་གྲོས་ཀྱིས། ། སྐྱེས་བུ་དམ་པ་འཕེལ་བར་བྱ། ། འུབས་ཀྱིས་ཧྲིལ་གྱིས་དྲིལ་ལགས་ན། ། དུས་གསུམ་རྒྱལ་བ་ཐམས་ཅད་ཀྱི། ། བསྟན་པ་ཁྱེད་ཀྱིས་བཟུང་ནས་ཀྱང༌། ། འགྲོ་བ་སེམས་ཅན་སྨིན་པ་དང༌། །
ཐོས་བསམ་སྒོམ་གསུམ་ཤེས་རབ་དང༌། ། བསླབ་པ་གསུམ་གྱི་རྒྱལ་མཚན་གྱིས། ། འགྲོ་བ་སེམས་ཅན་སྨིན་མཛད་ཞུ། ། ཇི་ལྟར་ཚད་པས་གདུངས་པའི་སྐྱེས་བུ་ཡིས། ། ངོམས་པ་དོན་དུ་གཉེར་བ་ཇི་བཞིན་དུ། ། ཡོངས་ཀྱི་དགེ་བའི་བཤེས་གཉེན་ཆེན་པོ་ཡིས། ། གསོལ་བ་བཏབ་ནས་ཇི་བཞིན་བྲིས་པ་ཡིན། ། དགེ་བ་འདིས་མཚོན་འཁོར་དང་མྱ་ངན་འདས་པ་ཡི། ། དགེ་བ་ཀུན་གྱིས་ཐུབ་པའི་བསྟན་པ་རྒྱས་པ་དང༌། ། མ་ལུས་སེམས་ཅན་ཁམས་རྣམས་ཇི་སྙེད་པས། །
རྫོགས་པའི་བྱང་ཆུབ་རིན་ཆེན་མྱུར་ཐོབ་ཤོག། །།
༢༥༣༽ ༄། །བླ་མ་དང་མི་འབྲལ་བའི་བསྟན་བཅོས་གདུང་སེལ་སྙིང་པོ་ཡེ་ཤེས་འོད་ཀྱི་ཞུ་ཆོས།། ཨོཾ་སྭསྟི། འདས་དང་མ་འོངས་ད་ལྟར་གྱི། ། རྒྱལ་བ་མ་ལུས་འདུས་པའི་སྐུ། ། འཇིག་རྟེན་མགོན་པོ་རིན་ཆེན་གྱི། ། ཞབས་ཀྱི་པདྨོར་གཙུག་གིས་འདུད། ། འཇིག་རྟེན་མགོན་པོ་དེ་ཉིད་ཀྱིས། ། བྱིན་གྱིས་རླབས་པ་ཐུགས་ཀྱི་སྲས། །
ཤཱཀྱའི་རྒྱལ་པོའི་གདུང་རྒྱུད་འཛིན། ། བསླབ་གསུམ་རྒྱན་གྱིས་བརྒྱན་པས་མཛེས། ། བླ་མ་དམ་པའི་མོས་གུས་ལ། ། མཐོ་དམན་ལྟེམ་རྐྱང་མ་མཆིས་ཤིང༌། ། དུས་གསུམ་རྒྱལ་བའི་དགོངས་པ་མཆོག ། འོད་གསལ་ནམ་མཁའ་ལྟ་བུ་ལ། ། བྱང་ཆུབ་སེམས་ཀྱི་ཉི་དཀྱིལ་རྒྱས། ། གདུལ་བྱ་པདྨོ་ཁ་འབྱེད་ཅིང༌། ། མི་ཤེས་མུན་པ་སེལ་བར་མཛད། ། ཤཱཀྱའི་དགེ་སློང་རྣལ་འབྱོར་པ། །
ཡེ་ཤེས་འོད་ཀྱིས་ཞུས་པ་ཡི། ། ཞུས་ལན་རྡོ་རྗེའི་གསང་ཚིག་འདི། ། སྲོག་དང་སྙིང་ལྟར་སྦ་ཞིང་བཅང༌། ། སྙིང་ཚིག་གསང་གཏམ་ཞུ་ལགས་ན། ། མནར་མེད་དམྱལ་བ་ཡན་ཆད་ནས། ། སྲིད་པའི་རྩེ་མོ་མན་ཆད་ཀྱི། ། ལུས་ཅན་འགྲོ་དྲུག་ཐམས་ཅད་ལ། ། རྩ་ཡོད་རླུང་ཡོད་ཐིག་ལེ་ཡོད། ། རྩ་དང་རླུང་དང་ཐིག་ལེ་ཡི། ། གདམས་ངག་ཟབ་གཅེས་གང་བསྟན་པ། །
རྨོངས་པ་རང་མགོ་རང་གིས་བསྐོར། ། དུས་གསུམ་རྒྱལ་བ་ཐམས་ཅད་ཀྱི། ། ཆོས་ཀྱི་ཕུང་པོ་དཔག་མེད་ཀྱིས། ། འགྲོ་བ་སྨིན་པར་བྱེད་པའི་ཚུལ། ། ཐབས་དང་ཤེས་རབ་རྣམ་གཉིས་དང༌། ། ལྟ་བ་སྤྱོད་པ་རྣམ་གཉིས་ཡིན། ། འཇིག་རྟེན་མགོན་པོ་རིན་ཆེན་གྱི། ། དོན་དམ་ཀུན་རྫོབ་དབྱེར་མེད་པ། ། བྱང་ཆུབ་སེམས་སུ་བཀའ་བསྩལ་གསུང༌། ། རྣམ་གསུམ་རྡོ་རྗེའི་ཚིག་དྲུག་འདི། །
ཅུང་ཟད་ཕྱེ་ཞིང་ཞུ་ལགས་ན། ། འཇིག་རྟེན་མགོན་པོ་དེ་ཉིད་ཀྱི། ། སེམས་བསྐྱེད་ཉིད་ཀྱི་རྗེས་འབྲང་ནས། ། དུས་གསུམ་བྱིན་གྱིས་རླབས་ནས་ཀྱང༌། ། ལུས་ངག་ཡིད་གསུམ་དགེ་བ་ལ། ། འཁོལ་བར་བྱེད་པའི་དམ་བཅའ་ཡིས། ། མི་དགེ་ཉེས་ཚོགས་བར་གཅོད་པ། ། ཐམས་ཅད་མཁྱེན་པས་བཅས་པ་ཡི། ། ལྟུང་བ་སྡེ་ལྔ་ཐག་བསྲིངས་ཏེ། ། རང་གཞན་འཁོར་འདས་ཐམས་ཅད་ཀྱིས། །
དུས་གསུམ་བྱས་དང་ཡོད་པ་ཡི། ། དགེ་བ་ཀུན་བཟང་རྡོ་རྗེ་འཛིན། ། མཐར་ཐུག་བྱང་ཆུབ་ཆེན་པོར་བསྔོ། ། བསྔོ་བྱ་བསྔོ་བྱེད་དགེ་བ་རྣམས། ། མ་སྐྱེས་སྟོང་པའི་ཤེས་རབ་དང༌། ། གཉིས་མེད་གཅིག་ཏུ་གྱུར་པ་དེ། ། འཇིག་རྟེན་མགོན་པོ་རིན་ཆེན་གྱི། ། ཐབས་དང་ཤེས་རབ་དབྱེར་མེད་ཡིན། ། སྐྱེས་ཆེན་ཁྱོད་ཀྱིས་ཐུགས་ལ་ཞོག ། འདོད་ཆགས་ཞེ་སྡང་གཏི་མུག་གསུམ། །
ཉེས་པའི་སྐྱོན་གྱིས་མ་གོས་པ། ། རང་སེམས་ལྷུན་གྲུབ་ཆོས་ཀྱི་སྐུ། ། རྒྱུན་ཆད་མེད་པའི་ངོ་བོ་ལ། ། གློ་བུར་རྐྱེན་གྱིས་བྱུང་བ་ཡི། ། འདོད་ཆགས་ཞེ་སྡང་གཏི་མུག་གསུམ། ། ཉེས་པའི་དྲི་མ་སྦྱངས་པའི་ཐབས། ། སྟོན་པ་ཐུགས་རྗེ་ཆེན་པོ་ཡིས། ། དམ་ཆོས་འདུལ་བའི་སྡེ་སྣོད་འདི། ། མཐའ་དང་བྲལ་བའི་སྤྱོད་པར་བསྟན། ། ལྟ་སྤྱོད་ཟུང་དུ་འབྲེལ་བ་འདིས། །
དུས་གསུམ་རྒྱལ་བ་ཐམས་ཅད་དང༌། ། བྱང་ཆུབ་སེམས་དཔའ་དཔའ་ཆེན་དང༌། ། གྲུབ་ཐོབ་གོང་མ་ཐམས་ཅད་ཀྱིས། ། རང་དོན་གཞན་དོན་ཕུན་སུམ་ཚོགས། ། འཇིག་རྟེན་མགོན་པོ་རིན་ཆེན་གྱི། ། བླ་མེད་ཐུགས་ཀྱི་ཡང་གཏེར་ཡིན། ། བུ་སྙིང་དང་འདྲ་བ་གཅཻས་སེ་ཡིས། ། སྙིང་དང་འདྲ་བར་ཉམས་སུ་ལོངས། ། སྤྲོས་པ་རབ་ཞི་དོན་དམ་བྱང་ཆུབ་སེམས། ། སྙིང་རྗེས་རབ་བརླན་ཀུན་རྫོབ་སྨོན་འཇུག་གཉིས། །
ཏིལ་དང་ཏིལ་མར་བཞིན་དུ་རོ་གཅིག་པ། ། འཁོར་བ་དང་ནི་མྱ་ངན་འདས། ། གཉིས་སུ་ཡོད་པ་མ་ཡིན་ཏེ། ། འཁོར་བའི་རང་བཞིན་ཤེས་པ་ལ། ། མྱ་ངན་འདས་ཞེས་བརྗོད་པ་ཡིན། ། དུས་གསུམ་རྒྱལ་བ་ཐམས་ཅད་ཀྱི། ། སྐུ་གསུང་ཐུགས་ཉིད་དབྱེར་མེད་པ། ། དཔའ་བོ་བདུད་བཞི་ལས་རྒྱལ་ཞིང༌། ། སྐུ་གཉིས་ལྷུན་གྲུབ་བཅོམ་ལྡན་གྱིས། ། སེང་གེའི་ཁྲི་ལ་བཞུགས་ནས་ཀྱང༌། །
དཔའ་བོའི་དུང་གི་ཚེམས་བར་ནས། ། ལྗགས་ཀྱི་དབང་པོ་བཀྲམ་ནས་ཀྱང༌། ། རྒྱ་མཚོ་ལྟ་བུའི་དགེ་འདུན་མཆོག ། མི་ཡི་སེང་གེས་ཚོགས་དབུས་སུ། ། ཡང་དང་ཡང་དུ་བཀའ་བསྩལ་གསུངས། ། ལས་ཅན་སློབ་མ་མོས་གུས་ཅན། ། སངས་རྒྱས་གསུང་དུ་གོ་བ་ཡིས། ། ཇི་ལྟ་བ་བཞིན་ཉམས་སུ་བླངས། ། ཇི་ལྟ་བ་བཞིན་ཉམས་སུ་མྱོང༌། ། ཐོས་བསམ་སྒོམ་པས་རྒྱུད་སྦྱངས་པའི། །
སྐྱེས་ཆེན་ཆོས་ཀྱི་མིག་ཅན་རྣམས། ། ནང་དུ་དགའ་བ་ཡང་ཡང་སྐྱེས། ། ཨེ་མ་ཆོས་རྗེ་བཅོམ་ལྡན་འདས། ། མྱ་ངན་མ་འདས་བཞུགས་པ་འདི། ། རེ་དགའ་རེ་སྐྱིད་ངོ་མཚར་ཞེས། ། ཆེད་དུ་བརྗོད་པ་ཆེད་དུ་བརྗོད། ། མགོ་དང་མིག་དང་སྙིང་དག་དང༌། ། གཏོང་ཞིང་མཆོད་པས་སྤྲོ་དགའ་ན། ། ཕུན་ཚོགས་གཞན་ལྟ་སྨོས་ཅི་དགོས། ། འཇིག་རྟེན་མགོན་པོ་དེ་ཉིད་ཀྱི། །
རྗེས་སུ་སློབས་ཤིག་རིགས་ཀྱི་བུ། ། གཞན་དག་ཐབས་ལམ་བྱེ་བྲག་རྣམས། ། རྩ་དང་རླུང་དང་ཐིག་ལེ་དང༌། ། མཐུ་ཆུང་མན་ཆུང་སྒམ་སྒུམ་དང༌། ། ཁྱི་སྔགས་རྨ་སྔགས་འགུགས་སྔགས་དང༌། ། རིག་བྱེད་ངོ་མཚར་ཆེ་རྣམས་ཀྱིས། ། ཕད་བུ་ཕྱིང་ཁུག་བཀང་ནས་ཀྱང༌། ། གྲོང་ཁྱེར་དབུས་སུ་སུ་འདོད་ཅེས། ། འོ་དོད་ཆེན་པོས་འབོད་ན་ཡང༌། ། ངེས་ཤེས་མི་སྐྱེ་སྨྱོན་པར་འཛིན། །
མཐུ་ཆེན་སྔགས་ཀྱི་ཚུལ་འཆང་བ། ། བརྒྱ་རྩ་བསད་པའི་མཐུ་ཆེན་ཡང༌། ། ཤ་སྐྱིད་མི་ཆེ་སྡུག་པ་མཐོང༌། ། དྲོད་པོ་ཆེ་ཡི་དམྱལ་བ་དང༌། ། མཁའ་ལ་འཕུར་བའི་བྱིའུ་དང༌། ། ཆུ་ན་གནས་པའི་ཉ་སྲམ་ཚོགས། ། མཁའ་ལ་རྒྱུ་བའི་ཡི་དྭགས་རྣམས། ། རྫུ་འཕྲུལ་ཆེ་སྟེ་སྡུག་གེ་འདུག ། བདག་གི་ཐབས་ལམ་བྱེ་བྲག་རྣམས། ། སེམས་ཀྱི་དེ་ཉིད་རྟོགས་པའི་ཐབས། །
གང་ཟག་དབང་པོའི་རིམ་པ་ཡིས། ། དཔག་ཏུ་མེད་པར་འགྱུར་བ་འདི། ། ཐུག་པ་མེད་ཅིང་མཐའ་མེད་པར། ། སྐྱེས་ཆེན་ཁྱེད་ཀྱི་ཐུགས་ལ་ཞོག ། སྐུ་འབག་སྐུར་ཅེས་བཀའ་བསྩལ་བ། ། མོས་གུས་ཅན་གྱི་སློབ་མ་ཡིས། ། བླ་མ་སངས་རྒྱས་ཉིད་དུ་མཐོང༌། ། སངས་རྒྱས་སྨན་པའི་རྒྱལ་པོ་འདི། ། དུས་གསུམ་བླ་མའི་སྐུ་འབག་ཡིན། ། སྨན་པའི་རྒྱལ་པོ་བཅོམ་ལྡན་འདས། །
བྱང་ཆུབ་སེམས་གཉིས་དབྱེར་མེད་པ། ། སྨན་པའི་རྒྱལ་པོ་རང་སེམས་དང༌། ། བུ་སྐད་ཅིག་ཙམ་ཡང་མི་འབྲལ་ཞུ། ། དབུ་སྐྲ་ཕྱག་ཞབས་སེན་མོ་རྣམས། ། ཇི་ལྟར་གསུང་བ་དེ་བཞིན་བསྒྲུབས། ། བླ་མ་དམ་པའི་སྐུ་གསུང་ཐུགས། ། དབྱེར་མེད་གཅིག་ཏུ་གྱུར་པ་ཡི། ། རང་གི་སེམས་དང་མི་འབྲལ་བ། ། གདུང་སེལ་རིན་ཆེན་ལྟ་བུ་ཡི། ། གདུང་བ་སེལ་བའི་སྨན་མཆོག་འདི། །
བུ་ཡིས་ཞུས་ནས་བརྩམས་པ་ལགས། ། བླ་མ་མཁའ་འགྲོ་མ་མཉེས་ན། ། བྱིན་གྱིས་རློབ་ཅིང་བཟོད་པ་བཞེས། ། དུས་ཐམས་ཅད་དུ་བླ་མ་དམ་པ་དང་མི་འབྲལ་བ་བསྟན་བཅོས་གདུང་བ་སེལ་བྱེད་ཐུགས་ཀྱི་སྙིང་པོ་ཞེས་བྱ་བ་རྫོགས་སོ།། །། ༢༥༤༽ ༄། །འགྲོ་བའི་བདེ་སྐྱིད་ཤེས་རབ་ཕར་ཕྱིན་ལས་བྱུང་བ་དགེ་བཤེས་ལྕགས་རི་བའི་ཞུ་ཆོས།། དུས་གསུམ་རྒྱལ་བ་ཀུན་དང་རྒྱལ་སྲས་དང༌། ། འཕགས་པ་རྣམས་དང་འགྲོ་བ་མ་ལུས་ཀུན། ། བདེ་སྐྱིད་ཀུན་གྱི་འབྱུང་གནས་གཅིག་པུ་ཉིད། ། ཡུམ་གྱུར་ཤེས་རབ་ཕ་རོལ་ཕྱིན་ལ་སྐྱབས་སུ་མཆི། །
རྒྱལ་བ་རྣམས་དང་དེ་སྲས་དང༌། ། མཁས་པ་རྣམས་དང་རྣལ་འབྱོར་པ། ། ཆོས་ཀྱི་མིག་ལྡན་དམ་པ་རྣམས། ། རྒྱལ་བའི་ཡུམ་འདིར་དད་ཅིང་གུས། ། མཉམ་མེད་འཇིག་རྟེན་མགོན་པོ་ཡིས། ། ཉིད་ཀྱི་སྐུ་བས་ལྷག་པར་དགོངས། ། ཤིན་ཏུ་གཅེས་པའི་གསང་ཚིག་འདི། ། མགོན་པོ་དེ་ཡི་རྗེས་འབྲང་ཞིང༌། ། རང་ལ་སྙིང་བརྩེ་ཡོད་པའི་མིས། ། རང་གི་སྲོག་པས་གཅེས་པར་བསྲུང༌། །
དཔག་མེད་འགྲོ་བ་སྨིན་པའི་ཐབས། ། ཆོས་འདིར་གུས་ལས་གཞན་མེད་པས། ། དད་གུས་བྱ་ཐབས་ཅུང་ཞིག་བསྟན། ། འདིར་བཅོམ་ལྡན་འདས་ཀྱི་ཡུམ་ཤེས་རབ་ཀྱི་ཕ་རོལ་ཏུ་ཕྱིན་པ་ལས། སངས་རྒྱས་སྲས་དང་ཉན་ཐོས་རང་རྒྱལ་ལྷ་རྣམས་དང༌། ། འགྲོ་བ་ཀུན་གྱི་བདེ་སྐྱིད་ཆོས་རྣམས་ཇི་སྙེད་པ། ། དེ་ཀུན་ཤེས་རབ་ཕ་རོལ་ཕྱིན་མཆོག་སྤྱོད་ལས་བྱུང༌། ། ཞེས་གསུངས་པས། མཆོད་ཅིང་ཉམས་སུ་བླང་བའི་ཕན་ཡོན་དེ་ཉིད་ཀྱིས་ཤེས་པ་ཡིན་ལ། མྱུར་དུ་རྫོགས་པའི་བྱང་ཆུབ་ཏུ་སངས་རྒྱ་བར་ལུང་བསྟན་པ་ཡང༌།
ཤེས་རབ་ཕ་རོལ་ཕྱིན་འདི་སུ་ཡི་ལག་ཐོབ་པ། ། རིང་པོར་མི་ཐོགས་འདྲེན་པ་རྣམས་ཀྱི་བྱང་ཆུབ་འཐོབ། ། ཅེས་གསུངས་པས་ཤེས་ལ། དེ་ལས་ལྡོག་པ་ལས་ནི། དེ་ལས་ལྡོག་པ་ཉིད་དུ་འགྱུར་ཏེ། དེ་ཡང་གང་ཞེ་ན། སངས་རྒྱས་དང༌། སྲས་དང༌། ཉན་ཐོས་དང༌། རང་སངས་རྒྱས་དང༌།
བདེ་འགྲོའི་ལྷ་རྣམས་དང༌། འགྲོ་བ་ཐམས་ཅད་ཀྱི་བདེ་སྐྱིད་དང༌། འགྲོ་བ་ཐམས་ཅད་ཀྱི་ནང་དུ་རང་ཡང་ཡོད་པས། དེ་ཐམས་ཅད་སྤངས་པ་དང༌། འདྲེན་པ་ཐམས་ཅད་ཀྱི་བྱང་ཆུབ་མི་ཐོབ་པ་དང༌། དེའི་འགྲོ་བའི་གནས་ཀྱང་གཅིག་པུ་ཉིད་དུ་གསུངས་ཏེ། རྒྱལ་བའི་ཤེས་རབ་ཕ་རོལ་ཕྱིན་ལ་མ་དད་ན། ། ཐོས་ནས་བློ་ཆུང་དེ་ཡིས་འདི་ནི་སྤོང་བྱེད་དེ། ། སྤངས་ནས་སྐྱབས་མེད་གྱུར་པ་དེ་ནི་མནར་མེད་འགྲོ། ། ཞེས་གསུངས་པས།
ཤེས་རབ་ཀྱི་ཕ་རོལ་ཏུ་ཕྱིན་པ་རྒྱ་མཚོ་ཆེན་པོ། ཆུ་ཐམས་ཅད་ཀྱི་གནས་སྤངས་ན། སྒོ་ཡིན་པའི་ཕྱིར་ཐུབ་པའི་ཆོས་རྣམས་མ་སྤངས་པ་གཅིག་ཀྱང་མེད་པས། རང་ལ་སྙིང་བརྩེ་ཡོད་པ་རྣམས་ཀྱིས་སྤོང་བ་ཞེས་པ། ཉོ་བ་དང༌། འཚོང་བ་དང༌། གཏའ་མར་འཛུད་པ་དང༌། གོང་འདེབས་པ་དང༌། ཁྱད་པར་དུ་འཇལ་ལེན་ཆེན་པོ་བྱེད་པ་རྣམས་ལ། གསུང་རབ་ཀྱི་གོང་བཏབ་ན།
ཡུལ་ཁམས་གསུང་རབ་ཀྱི་གོང་དུ་བཏབ་པས། ཡུལ་དེ་གསུང་རབ་ཀྱི་རིན་དུ་སོང་བས། ཡུལ་ལོངས་སྤྱད་པ་གསུང་རབ་ཀྱི་རིན་དུ་འགྱུར་བ་དང༌། རྫས་དང་ཡོ་བྱད་ཀྱི་དངོས་པོ་གཞན་ཐམས་ཅད་ཀྱང་དེ་དང་འདྲ་བར་འགྱུར་ལ། འདིའི་རྣམ་པར་སྨིན་པ་ཡང༌། ལྷའི་དབང་པོས་ཞུས་པའི་མདོ་ལས། རིན་པོ་ཆེའི་ཕུང་པོ་བླུད་ནས་འབྲུ་རེ་རཻས། སེམས་ཅན་དམྱལ་བར་བསྐལ་པ་ཆེན་པོ་རེར་སྡོད་དགོས་གསུང་སྟེ། ཐུབ་པ་ཆེན་པོའི་གསུང་འགྱུར་བ་མེད་པས། དངོས་པོ་ཐམས་ཅད་གསུང་རབ་ཀྱི་གོང་དུ་མི་གཅད།
ཁལ་ལྔ་བརྒྱ་ཕྲག་མང་པོའི་གྲངས་སམ། མཁར་བཤིག་པ་དང༌། ཐུས་རྟ་དང༌། ཡུལ་གྲུ་བཅད་འདྲལ་བྱས་ནས་ཅི་མ་རུང་བས། ཁྱེད་ཀྱི་འདི་ལ་ནན་ཏན་བྱ་བ་ཤིན་ཏུ་ཡང་གལ་ཆེ། པཎྜི་ཏ་ཆེན་པོ་ཤཱཀྱ་ཤྲཱིའི་ཞལ་སྔ་ནས། བདག་ལ་ཐུགས་མུག་བཀའ་འཕྲིན་དུ་ཡང་བརྫངས་པ་ལས། ཉི་མ་ནུབ་ཕྱོགས་ཁ་ཆེའི་རྒྱབ་ཐག་རིང་པོ་ནས། གར་ལོག་གི་དམག་བྱུང་ནས། དེ་བཞིན་གཤེགས་པའི་སྐུ་གསུང་ཐུགས་ཀྱི་རྟེན་ཐམས་ཅད་ནི་བཤིག
རབ་ཏུ་བྱུང་བ་ཐམས་ཅད་ནི་བསད། ད་ལྟ་སངས་རྒྱས་ཀྱི་བསྟན་པ་རྒྱ་གར་ཡུལ་དུ་ཟླ་བ་ཕྱེད་དང་བརྒྱད་ཚུན་ཆད་ན་མི་གནས་པ་ཡིན་གསུང༌། དེ་ཙམ་པའི་རྣམ་པར་སྨིན་པ་ཤིན་ཏུ་ཆེ་བ། ལས་རྔམས་པོ་ཆེ་དེ་ལ་ཤིན་ཏུ་ཡང་ཧ་ལས་པར་བྱུང་བ་ལས། ཡང་བསམས་པ། ག་རེ་ཡུལ་དེ་ན་ཤེས་རབ་ཀྱི་ཕ་རོལ་ཕྱིན་པ་མི་མང༌། ཕུང་པོ་ཆེན་པོ་དེ་ཙམ་གྱིས་ཀྱང་ཤེས་རབ་ཀྱི་ཕ་རོལ་ཏུ་ཕྱིན་པ་སྤངས་པའི་ཆ་ཙམ་ཡང་མི་ཕོད་པས་དེ་ཀུན་དྲག་ཤོས་སུ་འདུག ཆོས་ལ་ནོར་རྩིས་སུ་བཅུག་ནས། གོང་བཏབ་པའི་དུས་སུ་ཆོས་ཀྱིས་ནམ་སླ་ཆོད་པ་ག་ལ་ཡོད། ཆོས་མིན་པ་སྤྱོད་རྒྱུ་ནི་གར་རྙེད།
ཟ་བ་དང་འཐུང་བ་དང༌། སྤྱོད་པ་དང༌། དཀོར་དང༌། ནོར་དང༌། ཡུལ་དང༌། ཞིང་གཞི་མ་ཐམས་ཅད་འདི་ལྟར་གྱུར་ན། ཀྱེ་ཧུད་ཇི་ལྟར་འགྱུར་བ་བསམས་ནས་སྲོག་ལ་བབ་ཀྱང་ཤིན་ཏུ་གཟབ་པར་སློབ་མ་རྣམས་ཀྱིས་ཐུགས་ལ་བཞག་པར་ཞུ། ཀྱེ་མ་ཀྱེ་མ་ཤིན་ཏུ་ཡིད་རེ་མུག ། འཁོར་བ་སྡུག་བསྔལ་མུན་པའི་འཇིག་རྟེན་འདིར། ། ཨུ་ཏུམ་ཝ་ར་ལྟ་བུར་རེས་འགའ་ཞིག །
རྒྱལ་བ་བྱུང་ཡང་བསྟན་པ་མི་གནས་པ། ། ཐབས་ཚུལ་མང་པོས་འཇིག་པར་བྱེད་པ་ཡི། ། དུས་འདིར་བདག་ཅག་སྐྱེས་པར་གྱུར་པ་ལ། ། ཤིན་ཏུ་ཡི་མུག་བདག་གི་འགྲོ་བ་ལ། ། ད་ལྟ་ཉིད་དུ་ཤི་ན་ཅི་མ་རུང༌། ། ཤི་བར་འགྱུར་ཀྱང་བདེ་བ་མི་ཐོབ་པས། ། རྒྱལ་བ་རྣམས་ལ་གུས་པའི་བློ་གྲོས་ཀྱིས། ། རང་གི་སྲོག་དང་བསྡོས་ནས་འབད་པར་བྱ། ། འཇིགས་པའི་གཡང་ས་ཆེན་པོ་མ་མཐོང་བས། གཞན་ལ་ཕན་པའི་རེ་བ་མེད་ཀྱང༌།
རང་གི་བུ་སློབ་རྣམས་ལ་ཐུགས་བརྩེ་བའི་ཡིད་ཀྱིས། དགེ་བའི་བཤེས་གཉེན་ཆེན་པོ་ལྕགས་རི་བས་ཞུས་པ་ཡི་གེར་བཀོད་པ་རྫོགས་སོ།། །། ༢༥༥༽ ༄། །བླ་མའི་ཐུགས་དགོངས་ཟབ་མོ་ལྟ་སྒོམ་རྟོགས་པ་རོ་གཅིག་དབྱེར་མི་ཕྱེད་པ།། ཨོཾ་སྭསྟི། གང་ཞིག་ཀུན་ནས་མུན་པ་གཏན་བཅོམ་ཞིང༌། ། འཁོར་བའི་འདམ་ནས་འགྲོ་བ་འདྲེན་མཛད་པ། ། ཇི་སྙེད་ཇི་བཞིན་དོན་རྣམས་སྟོན་པ་ཡི། ། བླ་མ་མཆོག་གི་ཞབས་ལ་སྤྱི་བོས་འདུད། ། བསགས་པ་རབ་གྱུར་ཚོགས་ཆེན་བསགས་པ་ཡི། །
སློབ་མ་བཟང་པོས་དད་ཅིང་གུས་པ་ཡིས། ། གསོལ་བ་བཏབ་ནས་ཞུས་པའི་ཡི་གེ་འདི། ། མོས་གུས་ཅན་གྱི་དོན་ཕྱིར་འབྲི་བར་བྱ། ། སྤྱིར་བདག་ཅག་ཐམས་ཅད་ཀྱི་འདུག་ལུགས་ནི་འཆི་བ་མི་རྟག་པ་ཡིན། འཁོར་བ་དང་ངན་སོང་གི་སྡུག་བསྔལ་ལ་གཏིང་མཐའ་མེད་པ་ཡིན། འཁོར་བ་དང་ངན་སོང་གི་སྡུག་བསྔལ་ལས་རང་གཞན་ཐམས་ཅད་བརྒལ་བར་འདོད་པས། དང་པོར་བྱམས་པ་དང་སྙིང་རྗེ་བྱང་ཆུབ་ཀྱི་སེམས་བསྒོམ། དེ་ནས་ལུས་ཡི་དམ་གྱི་ལྷ་བསྒོམ། བླ་མ་དམ་པ་སྙིང་གི་དབུས་སུ་བསམ། དེ་ནས་རང་གི་སེམས།
ཡོད་པར་མི་བསྒོམ་རྟག་ལྟ་ཡིན། ། མེད་པར་མི་བསྒོམ་ཆད་ལྟ་ཡིན། ། སེམས་སུ་མི་བསྒོམ་སེམས་ཙམ་ཡིན། ། དབུ་མར་མི་བསྒོམ་འཛིན་པ་ཡིན། ། སྒོམ་པ་པོ་མེད་སྒོམ་པའང་མེད། ། ལྷ་མེད་སྔགས་ཀྱང་ཡོད་མ་ཡིན། ། སྤྲོས་པ་མེད་པའི་རང་བཞིན་ལ། ། ལྷ་དང་སྔགས་ནི་ཡང་དག་གནས། ། བཅོམ་ལྡན་འདས་ཀྱིས་གསུངས་པ་དང༌། ། འཇིག་རྟེན་མགོན་པོའི་ཞལ་སྔ་ནས། །
གཏང་ཡང་མི་བཏང་དགུག་ཀྱང་མི་དགུག་སྟེ། ། བསམ་དུ་མེད་པ་སྒོམ་དུ་མེད་པ་ཉིད་བསྒོམ་ན། ། ལྟ་སྒོམ་རྟོགས་པ་རོ་གཅིག་དབྱེར་མི་ཕྱེད། ། བཀའ་བསྩལ་ལེགས་པར་གསུངས་པ་འདི་ཡི་དོན། ། སོ་མ་མ་བཅོས་ལྷུག་པ་ཉིད་དུ་ཞོག ། འགྲོ་འཆག་ཉལ་འདུག་སྤྱོད་ལམ་ཐམས་ཅད་དུ། ། རྒྱུན་ཆད་མེད་པར་ཉམས་སུ་བླང་བར་བྱ། ། དེ་ལ་རྟོགས་པ་སྐྱེ་ན་རྣམ་གྲོལ་བ། ། བླ་མའི་བྱིན་རླབས་ཡིན་པ་རིན་ཆེན་བཞེད། ། དེ་ཡང་རྡོ་རྗེ་འཛིན་པ་ཡིས། །
གཞན་གྱིས་བརྗོད་མིན་ལྷན་ཅིག་སྐྱེས། ། གང་དུ་ཡང་ནི་མི་རྙེད་དེ། ། བླ་མའི་དུས་མཐའ་བསྟེན་པ་དང༌། ། རང་གི་བསོད་ནམས་ལས་ཤེས་བྱ། ། དོན་འདིར་ཡང་ཡང་བཀའ་བསྩལ་གསུངས། ། ངས་སྔོན་ཏིང་འཛིན་རྒྱལ་པོ་འདི་ཡི་ཕྱིར། ། རྒྱལ་པོ་ཁབ་ཀྱི་ཤར་ཕྱོགས་འདི་ཉིད་དུ། ། སངས་རྒྱས་བྱེ་བ་ཁྲག་ཁྲིག་རིམ་གྲོ་བྱས། ། ཟླ་བ་སྒྲོན་མ་རྒྱ་ཆེར་གསུངས་པ་དང༌། ། མི་ཕམ་མགོན་པོའི་ཞལ་སྔ་ནས། །
རང་བྱུང་རྣམས་ཀྱི་དོན་དམ་ནི། ། དད་པ་ཉིད་ཀྱིས་རྟོགས་བྱ་ཡིན། ། ཞེས་པ་ལ་སོགས་པ་གསུངས་པས། མངོན་པར་རྟོགས་པ་མོས་གུས་ལས་སྐྱེ་བ་ལགས་པས། མོས་གུས་ལ་ནན་ཏན་ཆེ་བར་མཛད་པར་ཞུ། རིན་པོ་ཆེ་ཡི་ཐུགས་དགོངས་མཆོག ། ཟབ་མོ་ཡི་གེར་བྲིས་པ་ལ། ། གནས་གསུམ་མཁའ་འགྲོ་མ་མཉེས་ན། ། བཟོད་པ་དམ་པ་བཞེས་ནས་ཀྱང༌། ། བྱིན་གྱིས་བརླབ་པར་མཛད་དུ་གསོལ། །
འགྲོ་ཀུན་དགེ་བ་ཇི་སྙེད་ཡོད་པ་དང༌། ། བྱས་དང་བྱེད་འགྱུར་དེ་བཞིན་བྱེད་པ་དང༌། ། བཟང་པོ་ཇི་བཞིན་དེ་འདྲའི་ས་དག་ལ། ། ཀུན་ནས་ཀུན་ཀྱང་བཟང་པོ་རེག་གྱུར་ཅིག ། རྫོགས་སོ།། །། ༢༥༦༽ ༄། །ཆོས་ཀྱི་གཞུང་ཤིང་གནད་བཞི་མ་འཁྱམས་པར་དགོས་པ་རོང་པོ་རས་པར་གནང་བ།། ཨོཾ་སྭསྟི། སྔོན་སྦྱངས་ལས་འཕྲོ་སད་པ་ཡིས། ། ཆོས་ཀྱི་རྒྱལ་པོའི་རིགས་སུ་འཁྲུངས། །
ཚད་ལྡན་བླ་མ་དམ་པ་ལ། ། མཉེས་པ་གསུམ་གྱིས་མཉེས་མཛད་ནས། ། ཚོགས་ཆེན་བསགས་པའི་ཡོན་ཏན་གྱིས། ། དབུས་གཙང་རིག་པའི་འབྱུང་གནས་སུ། ། ནོར་བུ་རིན་ཆེན་ལྟ་བུ་ཡི། ། བླ་མ་རྣམས་ཀྱི་ཐུགས་དགོངས་ཀྱིས། ། ཐུགས་ཀྱི་དཔལ་བེའུ་རྒྱས་པར་མཛད། ། ཇི་ལྟར་ཆུ་ལ་ཆུ་བཞག་དང༌། ། ཇི་ལྟར་མར་ལ་མར་བཞག་ལྟར། ། བདག་དང་ཁྱེད་ལ་གཉིས་སུ་མེད། །
གཉིས་མེད་རྟོགས་པའི་རྣལ་འབྱོར་པ། ། ཇི་ལྟར་ནོར་བུ་ཆུ་དྭངས་སམ། ། ཉི་མ་མཁའ་ལ་ཤར་བའི་ཚེ། ། མུན་པ་ལྷན་ཅིག་མི་གནས་ལྟར། ། འདོད་ཆགས་ཞེ་སྡང་གཏི་མུག་དང༌། ། ཉེས་ཚོགས་སྒྲིབ་པ་གང་ཡིན་པ། ། ཐམས་ཅད་སེལ་བའི་འཕྲིན་ལས་དེ། ། སེམས་ཉིད་རྟོགས་ལ་ཡོད་པར་གསུངས། ། ལྷག་པ་ཚུལ་ཁྲིམས་བསླབ་པ་དང༌། ། ཏིང་ངེ་འཛིན་དང་ཤེས་རབ་དང༌། །
བྱང་ཆུབ་སེམས་དཔའི་ཡོན་ཏན་དང༌། ། རྒྱལ་བའི་ཡོན་ཏན་མ་ལུས་པ། ། འདི་ལས་འབྱུང་ཞེས་བླ་མས་གསུངས། ། བུ་འཇིག་རྟེན་ཆོས་བརྒྱད་རབ་བཅད་ནས། ། རི་ཁྲོད་དགོན་པར་གནས་བཅས་ཏེ། ། འདོད་ཡོན་ཆང་གིས་མ་བཟི་བར། ། ཐུབ་པས་བཅས་པའི་ཚུལ་ཁྲིམས་དང༌། ། རྒྱལ་བའི་འབྱུང་གནས་བྱང་ཆུབ་སེམས། ། ལུས་ངག་དག་པ་ཡི་དམ་ལྷ། ། རང་བྱུང་རང་སེམས་ལྷུན་གྱིས་གྲུབ། །
བུ་ཆོས་ཀྱི་རྒྱལ་པོ་འདི་བཞི་ཡི། ། གཞུང་ཤིང་གནད་འདི་མ་འཁྱམ་ན། ། རྩ་བ་བརྒྱུད་པའི་བླ་མ་དང༌། ། དུས་གསུམ་རྒྱལ་བ་སྲས་བཅས་དང༌། ། དཔའ་བོ་ཆོས་སྐྱོང་མཁའ་འགྲོ་དང༌། ། ལྷ་དང་བཅས་པའི་འཇིག་རྟེན་དགྱེས། ། རང་དང་རང་གི་སྐུ་འཁོར་རྣམས། ། སོ་ནམ་ཁེ་སྐྱེད་གང་ཆེ་ཡི། ། བསམ་སྦྱོར་ངན་པར་བཏང་བྱས་ནས། ། ཚོགས་གཉིས་ཆོས་ཀྱི་ཁེ་སྐྱེད་ལ། །
ནན་ཏན་ཆེན་པོས་འབད་པར་ཞུ། ། དྲུང་ན་གནས་པའི་སློབ་མ་རྣམས། ། ཉམས་རྟོགས་བདུད་རྩིའི་ཆུ་འཐུང་ནས། ། སྤྱོད་པ་སེང་གེའི་རྒྱལ་པོ་ལྟར། ། རི་ཁྲོད་གངས་ཁྲོད་ནགས་ཁྲོད་རྣམས། ། སེང་གེ་ཕྲུ་གུས་འགེངས་པར་ཞུ། ། བླ་མ་གོང་མའི་རྣམ་ཐར་གྱིས། ། འདབ་གཤོག་མ་རྫོགས་བྱ་སྒོང་རྣམས། ། ཕ་མས་བསྐྱང་ནས་ཚར་བ་ལྟར། ། ལོ་བདུན་ཚུན་ཆད་སྐྱོང་བར་གདའ། །
འུབས་ཀྱིས་ཧྲིལ་གྱིས་དྲིལ་ལགས་ན། ། ཆོས་བཞི་རྐང་དུ་བྱེད་པ་ལ། ། རྩ་བའི་བླ་མ་པ་དམ་པ་ལ། ། མོས་གུས་ཚད་དུ་སྐྱོལ་བར་གཅེས། ། མོས་གུས་ཚད་དུ་མ་བསྐྱལ་ན། ། རྟོགས་པ་ཚད་དུ་མི་འཁྱོལ་གསུངས། ། དེས་ན་སློབ་མའི་ཚོགས་རྣམས་ལ། ། མོས་གུས་བྱ་ཐབས་བསྟན་པར་ཞུ། ། རྗེ་བཙུན་རོང་པོ་རས་པས་ཞུས་པ་རྫོགས་སོ།། །།
༢༥༧༽
༄། །བསྟན་བཅོས་རྡོ་རྗེ་རི་ཞེས་བྱ་བ་རྒོ་ན་བ་དང་ཤཱཀྱ་དབང་ཕྱུག་གཉིས་ལ་གནང་བ།། འཇིག་རྟེན་གསུམ་གྱི་མགོན་པོ་བྱང་ཆུབ་སེམས་ཀྱི་རང་བཞིན་སྐུ། ། ལྷུན་གྱིས་གྲུབ་ཅིང་འགྱུར་བ་མེད་པའི་ཡོན་ཏན་གྱིས། ། བདུད་བཞིའི་སྟོབས་འཇོམས་ཐུབ་པ་བླ་མ་མཆོག་ཉིད་ལ། ། གུས་པས་ཕྱག་འཚལ་རྟག་ཏུ་སྐྱབས་སུ་མཆིའོ། ། ཐུབ་ཆེན་ཉི་མའི་དཀྱིལ་འཁོར་ལྷང་ངེ་བས། ། མི་ཤེས་མུན་པ་སེལ་ཞིང་སྣང་བ་སྒྲུབ། ། དཔལ་ལྡན་བླ་མ་མཐོང་བས་མི་ཤེས་སེལ། ། དམ་པའི་གསུང་འདི་ཅུང་ཟད་བུ་ལ་གདམས། ། དུས་གསུམ་གྱི་སངས་རྒྱས་ཐམས་ཅད་ཀྱི་ངོ་བོར་གྱུར་པ།
འགྲོ་བའི་མགོན་པོ་ཆོས་ཀྱི་རྒྱལ་པོ་རིན་པོ་ཆེ་ཕག་མོ་གྲུ་པ་དེའི་ཞལ་སྔ་ནས། སྤྱིར་ཐོས་བསམ་སྒོམ་གསུམ་གྱི་ཡོན་ཏན་གང་ཡང་རུང་བ་རྒྱུད་ལ་སྐྱེད་པར་བྱེད་པའམ། ཁྱད་པར་དུ་མངོན་པར་རྟོགས་པ་རྒྱུད་ལ་སྐྱེད་པར་བྱེད་པ་ལ་དཔོན་སློབ་གྱི་རྟེན་འབྲེལ་འཛོམ་དགོས་གསུང༌། དེ་ལ་སློབ་དཔོན་ཇི་ལྟ་བུ་ཡིན་ཞེ་ན། བདེ་བར་གཤེགས་པའི་གསུང་རབ་དཔག་ཏུ་མེད་པར་བླ་མའི་མཚན་ཉིད་འདི་ལྟ་བུ་ཡིན་ཞེས་པའི་གསུང་ལུང་ཁུངས་དང་བཅས་པ་དཔག་ཏུ་མེད་པ་ཞིག་གསུང་བ་ནི་བརྗོད་ཀྱིས་མི་ལང་ཞིང༌། འདིར་ཡང་མི་སྨོས་ཏེ། དེ་ཡང་བླ་མ་རིན་པོ་ཆེའི་ཞལ་སྔ་ནས། ཤེས་རབ་ཆེན་པོའི་སྒོ་ནས་གཞན་གྱི་ལམ་སྣ་ཁྲིད་ནུས་པ་དང༌། སྙིང་རྗེ་ཆེན་པོའི་སྒོ་ནས་སེམས་ཅན་གྱི་ཁུར་འཁུར་བ་དང༌། ཚེ་འདི་ལ་སྐད་ཅིག་ཙམ་ཡང་ལྟོས་པ་མེད་པ་དང་གསུམ་ཡིན་གསུངས་པས།
འདི་གསུམ་ལ་རང་གི་རྒྱུད་ཞུ་བཏུག་བྱེད་པ་གལ་ཆེ་བར་གོ རྟོགས་པ་བསྐྱེད་པའི་བླ་མ་ནི་གཞན་ཅི་ཡོད་ཀྱང་མི་ཕན་ཏེ། རང་ཉིད་ལ་ཕྱག་རྒྱ་ཆེན་པོའི་མངོན་པར་རྟོགས་པ་ཡོད་པ་གལ་ཆེ་བས། དེ་ལྟར་ཡང་བཅོམ་ལྡན་འདས་ཀྱིས་དཔལ་སྡོམ་པ་རྒྱ་མཚོའི་རྒྱུད་ལས། གང་གི་དྲིན་གྱིས་བདེ་ཆེན་ནི། ། སྐད་ཅིག་ཉིད་ལ་འཆར་བ་གང༌། ། བླ་མ་རིན་ཆེན་ལྟ་བུ་ཡི། ། རྡོ་རྗེ་ཅན་ཞབས་པདྨོར་འདུད། ། ཅེས་གསུངས་པས། སློབ་མའི་རྒྱུད་ལ་སེམས་མངོན་པར་རྟོགས་པ་བསྐྱེད་ནུས་པ་དེ་ལ་ནི།
བླ་མ་རིན་པོ་ཆེ་ཞེས་ཟེར་བ་ཡིན་གསུངས། གཞན་རྒྱུད་ལ་སྒོམ་དེ་སྐྱེད་པར་བྱེད་པའི་ནུས་པ་ནི་སྒོམ་རོ་གཅིག་རྟོགས་ནས་ཡོང་བ་ཡིན་གསུངས། དེ་ལྟར་ཡང་ཚེ་འདིར་ཕྱག་རྒྱ་ཆེན་པོ་མཆོག་གི་དངོས་གྲུབ་ཐོབ་པར་འདོད་པའི་རྟེན་གྱི་གང་ཟག་གིས། བླ་མ་བྱང་ཆུབ་ཀྱི་སེམས་གཉིས་འདྲེས་པ་ཞིག་བཙལ་གསུངས་པ་དེ་ཡང༌། རང་ཉིད་བྱང་ཆུབ་ཀྱི་སེམས་གཉིས་འདྲེས་པར་གྱུར་པ། གཞན་གང་གི་ཡང་ལུས་སུ་མ་གྱུར་པ། རང་ཉིད་ལ་རང་ཉིད་ཡིད་ཆེས་པ། བླ་མའི་གསུང་དང་སངས་རྒྱས་བཅོམ་ལྡན་འདས་ཀྱི་གསུང་དང་མཐུན་པར་གྱུར་པ་ནི་བླ་མའོ། ། དེ་ལ་སློབ་མ་ནི། བླ་མའི་མཚན་ཉིད་དང་འདྲ་བར་སློབ་མའི་མཚན་ཉིད་ཀྱང་དཔག་ཏུ་མེད་པར་གསུངས་ཤིང་གསུངས་མོད་ཀྱི།
མངོན་པར་རྟོགས་པའི་ཡོན་ཏན་རྒྱུད་ལ་སྐྱེ་བ་ལ་ནི་མོས་གུས་ཁོ་ན་ཡིན་གསུངས། མོས་གུས་ཀྱི་ཆགས་ཚད་ཅི་ཡིན་སྙམ་ན། གཞན་གྱིས་བརྗོད་མིན་ལྷན་ཅིག་སྐྱེས། ། གང་དུ་ཡང་ནི་མི་རྙེད་དེ། ། བླ་མའི་དུས་མཐའ་བསྟེན་པ་དང༌། ། རང་གི་བསོད་ནམས་ལས་ཤེས་བྱ། ། ཞེས་པས། བླ་མའི་དུས་ཀྱི་མཐའ་ནི་འབུལ་བ་ཆེ་བ་དང༌། ཞབས་ཏོག་མང་བ་དང༌། བསྟེན་ཡུན་རིང་བ་ལ་ཟེར་བ་མིན།
བླ་མ་ཆོས་ཀྱི་སྐུར་མཐོང་ཞིང་ངེས་ཤེས་སྐྱེས་པ་དེ་ལས་ལྷག་པ་གཞན་དུ་མཐོང་བའི་དུས་མེད་པས་དུས་ཀྱི་མཐའ་དེ་ཡིན་གསུངས། དེ་ལ་སྐུ་གཉིས་དང་འཁོར་འདས་ཀྱི་ཡོན་ཏན་ཐམས་ཅད་འབྱུང་ཞིང་མངོན་པར་རྟོགས་པ་རྒྱུད་ལ་སྐྱེ་བ་དང༌། སྐྱོན་མཐའ་དག་འདག་པར་ཡང༌། ཁྱོད་ནི་མཐོང་དང་དྲན་པ་ཙམ་གྱིས་ཀྱང༌། ། སྲིད་པའི་སྡུག་བསྔལ་མ་ལུས་གཅོད་པར་བྱེད། ། སྨན་པའི་རྒྱལ་པོ་ཁྱོད་ལ་ཕྱག་འཚལ་ལོ། ། ཞེས་གསུངས། མོས་གུས་མཐར་ཐུག་འདི་འདྲ་བ་ཞིག་རྒྱུད་ལ་མ་སྐྱེས་ཀྱི་བར་དུ་རྟོགས་པ་དེ་འདྲ་བ་རྒྱུད་ལ་མི་སྐྱེ་བར། བཅོམ་ལྡན་འདས་རྡོ་རྗེ་འཛིན་པ་ཆེན་པོ་དང༌། དེ་གཉིས་པ་བླ་མ་དམ་པས་གསུངས་པས་སློབ་མ་མོས་གུས་སྐྱེད་པར་བྱེད་པ་གལ་ཆེ།
མོས་གུས་སྐྱེད་པར་བྱེད་པ་དེ་ཡང་རིམ་གྱིས་པ་དང་ཅིག་ཅར་བ་གཉིས་ཡིན་པར་གོ དེ་ཡང་ཅིག་ཅར་བ་ནི་བདག་རང་ལྟ་བུ་ཐོས་བསམ་སྒོམ་གསུམ་གྱི་ཡོན་ཏན་ནི་མེད། བསམ་ས་བླ་མ་གཅིག་པུ་ལས་ནི་མེད། དེའི་སྒོམ་ཞིག་རྒྱུད་ལ་མ་སྐྱེས་ན་གཞན་གང་གི་ཡང་བསམ་པ་ནི་མེད། ཆོས་ཀྱི་སྐུའི་ངེས་ཤེས་ནི་སྐྱེར་མ་བཏུབ། སྐྱེ་བ་ནི་འདོད་པ་དེས་ཆོས་ཀྱི་སྐུ་ཡིན་ནོ་བའི་ངེས་ཤེས་གཏིང་ནས་བསྐྱེད་ཅིང༌། བཅོས་མའི་མོས་གུས་ཀྱི་བསྒྲུབ་པ་དྲག་ཏུ་བསྒྲུབ་ཅིང་ཚོགས་གཉིས་རྒྱུན་ཆད་མེད་པར་བསགས་པས།

རེ་ཞིག་ཅིག་ན་དེ་ལ་ངེས་ཤེས་ཅུང་ཟད་སྐྱེས་ནས་སྒོམ་ཅུང་ཟད་སྐྱེས་པ་དང༌། འབད་པ་དང་རྩོལ་བས་ཆོས་སྐུའི་ངེས་པ་ཐོབ་ནས་རྟོགས་པའི་བརྟན་པ་ཐོབ་ལུགས་ཞིག་ཏུ་འདུག གཉིས་པ་ནི། ནད་པ་དང་ནི་ནད་པ་ལ། ། སྨན་པས་རྫས་བྱིན་ཇི་ལྟ་བར། ། དེ་བཞིན་སངས་རྒྱས་སེམས་ཅན་ལ། ། སེམས་ཙམ་དུ་ཡང་བསྟན་པ་ཡིན། ། ཞེས་པ་དང༌། ། རིམ་གྱིས་པའི་ལུང་དཔག་ཏུ་མེད་པ་གསུངས་པས། སློབ་མ་ཁྲིད་པའི་ཐབས་མཁས་པ་ཁོང་དུ་ཆུད་པར་བྱའོ། ། ཐབས་དེ་ཡང་གང་ཞེ་ན།
བྱང་ཆུབ་སེམས་དང་སྡོམ་པ་དང༌། ། རྗེ་བཙུན་ཐུགས་རྗེ་ཆེན་པོ་བསྒོམ། ། ཕ་རོལ་ཕྱིན་དྲུག་ལས་བྱུང་བའི། ། ཞིང་དང་བསམ་པ་དངོས་པོ་དང༌། ། བགྱིས་དང་བགྱིད་དུ་བསྩལ་བ་དང༌། ། རྗེས་སུ་ཡི་རང་ལ་སོགས་པ། ། གང་ཟག་རིགས་དང་སྦྱར་བར་ལས། ། ཡོན་བཤད་བྱས་པས་ཆོས་མཐོང་དང༌། ། ངེས་པའི་ཤེས་པ་སྐྱེས་པ་དང༌། ། རང་གཞན་འཁོར་འདས་ཐམས་ཅད་ཀྱིས། །
དུས་གསུམ་བསགས་དང་ཡོད་པ་ཡི། ། དགེ་བ་བྱང་ཆུབ་ཆེན་པོར་བསྔོ། ། ཅིས་ཀྱང་མི་ཕན་འཆི་བ་ལ། ། རང་ལུས་བསྲུངས་པས་ཅི་ཞིག་བྱ། ། གཅེར་བུ་བྱ་ཁྱིས་ཟ་བ་དང༌། ། མེ་ཡིས་བསྲེགས་པར་གྱུར་པ་ལ། ། གོས་དང་ཟས་ཀྱིས་ཅི་ཞིག་བྱ། ། དུས་གསུམ་རྒྱལ་བའི་དགོངས་པ་མཆོག ། བླ་ན་མེད་པའི་དམ་ཆོས་འདི། ། ཐམས་ཅད་ཀུན་ལ་བསྟན་པར་མཛོད། །
རང་གི་ཤ་ཁྲག་བཙིར་བའི་ནོར། ། གཏན་བདེ་གཏན་སྐྱིད་འདོད་པ་ཡིས། ། རང་ལ་ཕུལ་བའི་ཟས་ནོར་རྣམས། ། སློང་དུ་འོངས་པའི་མི་རྣམས་ལ། ། རྒྱལ་སྲས་མགོན་མེད་ཟས་སྦྱིན་དང༌། ། དགེ་བཤེས་གཉོས་ལ་བསྟན་པ་བཞིན། ། དམ་པ་ཁྱེད་ཀྱིས་བསྒྲུབ་པར་མཛོད། ། བརྒྱ་ལ་གལ་ཏེ་རེ་ཤིག་ན། ། དད་གུས་འདུན་པ་མེད་པ་ཡིས། ། མཐོན་པོའི་མཐོན་པོའི་དམ་པའི་ཆོས། །
རང་ལ་ཅིས་ཀྱང་ཞུ་ཟེར་ན། ། དང་པོ་སྐྱབས་འགྲོ་ཐུན་མོང་བ། ཁྱོད་ལ་བསྟན་པར་བྱ་ཞེས་ཏེ། ། ཀོ་ལོང་བྱེད་དམ་མི་བྱེད་པ། ། ངས་འདིར་ཆོས་སྒོར་གཞུག་ཅེས་བྱ། ། དེ་དང་མཐུན་པར་གྱུར་པ་ན། ། བསླབ་པ་གང་རུང་སོར་ཆུད་བླང༌། ། དེ་ནས་སེམས་བསྐྱེད་རྣམ་གསུམ་སྦྱིན། ། དབང་སྐུར་བྱེད་དུ་བཅུག་ནས་ཀྱང༌། ། ཡི་གེ་བརྒྱ་པའི་བསྙེན་པ་ལ། །
རྟགས་དང་མཚན་མ་མ་བྱུང་བར། ། ནན་ཏན་ཆེན་པོ་བསྐྱེད་དུ་གཞུག ། མོས་གུས་བྱ་བ་མན་ངག་ཡིན། ། དེ་ནས་ཕྱག་རྒྱ་ཆེན་པོ་གདབ། ། ཕྱག་རྒྱ་ཆེན་པོའི་མན་ངག་ནི། ། འཇིག་རྟེན་མགོན་པོའི་ཁྲིད་ལས་ཤེས། ། དེ་ཡང་རིན་ཆེན་ཞལ་སྔ་ནས། ། ཅིག་ཅར་བ་ཡི་སྨན་ཆེན་འདི། ། རིམ་གྱིས་པ་ཡི་དུག་ཏུ་འགྱུར། ། རིམ་གྱིས་པ་ཡི་སྨན་ཆེན་འདི། །
ཅིག་ཅར་བ་ཡི་དུག་ཏུ་འགྱུར། ། ཡང་དང་ཡང་དུ་བཀའ་བསྩལ་གསུངས། ། དོ་གལ་ཆེན་པོས་བུ་ལ་གདམས། ། མོས་གུས་ཅན་གྱིས་གཏིང་ནས་གོ ། རྣལ་འབྱོར་བཞི་ཡི་རིམ་པ་འདི། ། མཐར་ཐུག་ཕྱག་རྒྱ་ཆེན་པོ་དེ། ། རིམ་གྱིས་སྐྱེ་ལུགས་གསུངས་པ་ཡིན། ། ཅིག་ཅར་བ་དང་ཐོད་རྒལ་བ། ། རྣམ་པ་གཉིས་ཀྱང་ཡོད་ཅེས་གསུངས། ། དེ་ཡི་སྤྱོད་པ་རྣམ་པ་བཞི། །
སྤྱོད་པ་དུས་དང་འབྲེལ་བར་གསུངས། ། ཨ་ཧོ་ཀྱེ་མ་རྣལ་འབྱོར་རྣམས། ། མཚན་ཅིག་གྱེར་བའི་བོན་ཡོད་ཀྱང༌། ། གང་ལ་གང་འགྲོ་ཤེས་ལགས་སམ། ། རྩ་དང་རླུང་དང་ཐིག་ལེ་དང༌། ། ཐེག་པ་ཆེན་པོ་གསང་སྔགས་ཀྱི། ། རྒྱུད་དང་འགྲེལ་བ་མན་ངག་རྣམས། ། རྡོ་རྗེ་འཆང་དང་དེ་སྲས་ཀྱིས། ། གསུངས་ཤིང་མཛད་པ་འདི་དག་ཀུན། ། གང་གིས་གང་དག་བསྒྲུབ་པ་དང༌། །
དེ་ཡི་དགོངས་པ་ཤེས་པར་ཤོག ། རེམ་རེམ་འོན་འོན་ཤེས་པར་ཤོག ། ཆོས་ཀྱི་ཕུང་པོ་བརྒྱད་ཁྲི་དང༌། ། བཞི་སྟོང་གསུངས་པ་ཐམས་ཅད་དང༌། ། སྡེ་སྣོད་གསུམ་དང་རྒྱུད་སྡེ་བཞི། ། རྒྱལ་བའི་གསུང་རབ་མཐའ་ཡས་རྣམས། ། གང་ཟག་གཅིག་གི་ལམ་རིམ་དུ། ། འཇིག་རྟེན་མགོན་པོ་བླ་མས་བསྟན། ། ཡང་དང་ཡང་དུ་བཀའ་བསྩལ་གསུང༌། ། འདི་ལ་ནན་ཏན་ཆེན་པོ་བྱས། །
ཉམས་སུ་མྱོང་བ་བག་ཙམ་བྱུང༌། ། གོ་འམ་རྟོགས་སམ་དགོས་སེ་ཀུན། ། འུད་པོ་ཆེ་དང་ང་རྒྱལ་ཅན། ། སྒྱུར་ཞིང་སྒྱུར་ཞིང་བཀྲབ་པ་ཀུན། ། འདི་ལྟར་ཁྲིད་པའི་ཐབས་ཆེན་འདིས། ། འགྲོ་བ་རྗེས་སུ་གཟུང་བར་བྱ། ། ཐབས་དང་ཤེས་རབ་ཟབ་མོ་ཡིས། ། སྐལ་ལྡན་ལམ་སྣ་ཁྲིད་པ་ཡི། ། བྱ་ལུགས་ཅུང་ཟད་བསྟན་པ་ཡིན། ། ཐབས་དང་རིམ་པ་དེ་རྣམས་ནི། །
བླ་མའི་མོས་གུས་རིམ་པ་ལས། ། རྟོགས་པའི་རིམ་པ་སྐྱེ་ཞེས་གསུངས། ། དེ་ལ་རྗེ་རིན་པོ་ཆེ་ལ་བདག་གི་མཁན་པོ་ཆེན་པོས། སྒོམ་ཆེན་པའི་བསྟན་པ་འདི་ཇི་ཙམ་ན་ནུབ་ཅེས་ཞུས་པ་ལ། བླ་མ་སྒོམ་མེད་པ་ཞིག་གིས་སློབ་མ་ལ་སྒོམ་ནམ་ཁྲིད་པའི་དུས་སུ་སྒོམ་གྱི་བསྟན་པ་ནུབ་པ་ཡིན་གསུང༌། བླ་མ་ལ་སྒོམ་ཡོད་ཀྱང་རྗེ་རིན་པོ་ཆེའི་བླ་མའི་མཚན་ཉིད་རྣམ་པ་གསུམ་དང་མ་ལྡན་ན་སློབ་མ་ཐོན་པར་ཤིན་ཏུ་དཀའ། དཔོན་སློབ་གྱི་རྟེན་འབྲེལ་ཅུང་ཟད་འཛོམས་པ་ལྟར་སྣང་ཡང་ཚུལ་ཁྲིམས་རིན་པོ་ཆེ་དང༌། རིན་པོ་ཆེའི་རྣམ་པར་ཐར་པ་མ་བསྐྱངས་ན་ཚེ་འདི་པ་འབའ་ཞིག་ཏུ་འགྱུར་ཞིང༌། སངས་རྒྱས་ཀྱི་བསྟན་པ་རིན་པོ་ཆེ་ཡང་ནུབ་པར་བྱེད། རང་ལ་བློ་གཏད་སྙིང་བཞག་བྱས་པའི་སློབ་མ་རྣམས་ཀྱིས་ཀྱང༌།
ཉོན་མོངས་པ་དུག་གསུམ་གྱིས་མཉེས་པ་མ་གཏོགས་པ། སྒྲུབ་པ་བྱས་པས་མཉེས་པར་ཡང་དཀའ། དམག་དམུ་དང་འཁྲུག་པ་སངས་རྒྱས་ཀྱི་བསྟན་པ་ཡིན་ཟེར་ནས། རང་གཞན་ཐམས་ཅད་ཀྱི་མར་ཁྲིད་ཀྱི་དེད་དཔོན་བྱེད་པ་ཡང་རྩ་ན་ཡོད། འགྲོ་བའི་མགོན་པོ་ཕག་མོ་གྲུ་པའི་རྣམ་པར་ཐར་པ་ཚུལ་ཁྲིམས་རིན་པོ་ཆེ། སྦྱངས་པའི་ཡོན་ཏན་གྱི་རང་བཞིན། དེ་བཞིན་གཤེགས་པའི་སྟོབས་བཅུའི་ངོ་བོ། ཐར་པ་ཐམས་ཅད་མཁྱེན་པར་འགྲོ་བའི་ལམ་སྟེགས། ས་ནས་སར་འཕར་བའི་བོགས་འདོན་ན། འདི་ཡོད་ན་འདི་འབྱུང༌།
འདི་མེད་ན་འདི་མི་འབྱུང་བས་བུ་ནོར་བུ་རིན་པོ་ཆེ་རྣམས་ཀྱིས་འགྲོ་བའི་མགོན་པོ་རིན་པོ་ཆེ་དེ་ཉིད་ཀྱི་རྣམ་པར་ཐར་པ་གཟུང་བར་བྱའོ། ། ཚོགས་ཆེན་བསགས་པས་འགྲོ་བའི་གཉེན་གྱུར་པ། ། བསླབ་གསུམ་རིན་ཆེན་རྒྱན་གྱིས་རྣམ་པར་མཛེས། ། མང་པོའི་དབུས་སུ་ཉི་ཟླ་ཇི་བཞིན་དུ། ། མི་ཤེས་མུན་སེལ་སྐྱེས་བུ་དམ་པས་ཞུས། ། རྒྱ་མཚོའི་དབུས་ན་ལྷུན་པོ་ཇི་བཞིན་དུ། ། རྣམ་པར་མཛེས་ཀྱང་ཞིག་པར་དཀའ་བ་ཡི། ། བསྟན་བཅོས་འདི་ནི་རྡོ་རྗེའི་རི་མཆོག་སྟེ། ། ཚུར་རོལ་མཐོང་བའི་བློ་ཡིས་ཕིགས་པར་དཀའ། ། རྡོ་རྗེ་རི་ཞེས་བྱ་བའི་བསྟན་བཅོས།
འགྲོ་བའི་མགོན་པོ་ཆེན་པོ་ཆོས་ཀྱི་རྒྱལ་པོ་དཔལ་ལྡན་ཕག་མོ་གྲུ་པའི་ཞབས་ཀྱི་རྡུལ་ལ་རེག་པ། ཤཱཀྱའི་སྲས་ཀྱི་དགེ་སློང་སྦྱངས་པའི་ཡོན་ཏན་གྱི་བརྟུལ་ཞུགས་ཅུང་ཟད་འཛིན་པའི་བསོད་སྙོམས་པ་ལ། དགེ་བའི་བཤེས་གཉེན་ཆེན་པོ་རྒོ་ན་བ་དང༌། དགེ་བའི་བཤེས་གཉེན་ཆེན་པོ་ཤཱཀྱ་དབང་ཕྱུག་གཉིས་ཀྱིས་ཞུས་པ་རྫོགས་སོ།། །། ༢༥༨༽ ༄། །འཁོར་བར་འཁྱམས་པའི་རྒྱུ་བསྔོ་བ་མ་ཤེས་པ་གཅིག་པུས་ལན་གསུངས་པ།། ཨོཾ་སྭསྟི། དུས་གསུམ་གྱི་སངས་རྒྱས་ཐམས་ཅད་ཀྱི་ངོ་བོར་གྱུར་པ། བླ་མ་རིན་པོ་ཆེ་རྣམས་དང༌། ཡི་དམ་གྱི་ལྷ་དང༌།
ཇོ་བོ་བླ་ན་མེད་པའི་དཀོན་མཆོག་གསུམ་ལ་གུས་པས་ཕྱག་འཚལ་ཞིང་སྐྱབས་སུ་འཆིའོ། ། སྤྱིར་ཐེག་པ་ཆེན་པོ་བླ་ན་མེད་པའི་ཐེག་པ་རིན་པོ་ཆེ་ཕ་རོལ་ཏུ་ཕྱིན་པའི་ཐེག་པ་དང༌། རྡོ་རྗེའི་ཐེག་པ་གང་ཡིན་ཡང་རུང་སྟེ། ཉམས་སུ་བླང་བའི་ཆོས་རིན་པོ་ཆེ་དེ་ནི་སྦྱོར་བ་དང༌། དངོས་གཞི་དང༌། རྗེས་རྣམ་པ་གསུམ་གྱིས་བསྡུས་ཏེ། དེ་ཡང་སྦྱོར་དངོས་ཀྱི་དགེ་བའི་རྩ་བ་ཐམས་ཅད་གང་དུ་ཇི་ལྟར་བསྔོས་པ་དེ་ཁོ་ན་བཞིན་དུ་འགྲུབ་པས། བསྔོ་བ་ཤིན་ཏུ་གལ་ཆེ་བར་ཐེག་པ་ཆེན་པོའི་བཀའ་དང་བསྟན་བཅོས་ཐམས་ཅད་དུ་གསུངས་ལ། དེ་ཡང་ཟབ་མོ་སྟོན་པར་བྱེད་པ་ཤེས་རབ་ཀྱི་ཕ་རོལ་ཏུ་ཕྱིན་པ་ནས། འཁོར་འདས་ཀྱིས་བསྡུས་པའི་དགེ་བའི་རྩ་བ་ཐམས་ཅད་རྫོགས་པའི་བྱང་ཆུབ་ཏུ་བསྔོ་བར་གསུངས།
རྒྱ་ཆེན་པོ་སྟོན་པར་བྱེད་པའི་སངས་རྒྱས་ཕལ་པོ་ཆེ་ནས། རང་གཞན་ཐམས་ཅད་ཀྱིས་དུས་གསུམ་དུ་བསགས་པ་དང་ཡོད་པའི་དགེ་བའི་རྩ་བ་རྫོགས་པའི་བྱང་ཆུབ་ཏུ་བསྔོ་བར་གསུངས་སོ། ། དེ་ཇི་ལྟར་གསུངས་ཞེ་ན། ཤེས་རབ་ཀྱི་ཕ་རོལ་ཏུ་ཕྱིན་པ་རྒྱལ་བའི་ཡུམ་རྒྱས་པ་དང་ཉི་ཁྲིའི་ཡོངས་སུ་བསྔོ་བའི་ལེའུའི་རྗེས་ལ། ཀོའུ་ཤི་ཀ་བྱང་ཆུབ་སེམས་དཔའ་སེམས་དཔའ་ཆེན་པོ་ཤེས་རབ་ཀྱི་ཕ་རོལ་ཏུ་ཕྱིན་པས་ཡོངས་སུ་བཟུང་བ་རྣམས་ནི་ཐབས་མཁས་པས། འདས་པ་དང༌། མ་བྱོན་པ་དང༌། ད་ལྟར་བྱུང་བའི་སངས་རྒྱས་བཅོམ་ལྡན་འདས་དེ་དག་གིས་ཐུགས་དང་པོ་བསྐྱེད་པ་ནས། དམ་པའི་ཆོས་གནས་པའི་བར་གྱི་སངས་རྒྱས་བཅོམ་ལྡན་འདས་ཉན་ཐོས་ཀྱི་དགེ་འདུན་དང་བཅས་པ་དང༌། རང་སངས་རྒྱས་དང་བཅས་པ་དེ་དག་དང༌།
སེམས་ཅན་ཐམས་ཅད་ཀྱི་དགེ་བའི་རྩ་བ་དེ་དག་ཐམས་ཅད་གཅིག་ཏུ་བསྡུས་ཏེ། རྣམ་པ་ཐམས་ཅད་མཁྱེན་པ་ཉིད་དུ་ཡོངས་སུ་བསྔོ་བས་ན་བདག་གི་ཞུ་བ་སྐྱེས་སོ་ཞེས་གསུངས་པ་དང༌། སངས་རྒྱས་ཕལ་པོ་ཆེ་རྡོ་རྗེ་རྒྱལ་མཚན་གྱི་ཡོངས་སུ་བསྔོ་བའི་ལེའུ་ལས། འགྲོ་ཀུན་དགེ་བ་ཇི་སྙེད་ཡོད་པ་དང༌། ། བྱས་དང་བྱེད་འགྱུར་དེ་བཞིན་བྱེད་པ་དང༌། ། བཟང་པོ་ཇི་བཞིན་དེ་འདྲའི་ས་དག་ལ། ། ཀུན་ནས་ཀུན་ཀྱང་བཟང་པོར་རེག་གྱུར་ཅིག ། ཅེས་གསུངས་པ་ལས། བདག་དང་སེམས་ཅན་ཐམས་ཅད་ཀྱིས་དུས་གསུམ་དུ་བྱས་ཤིང་བསགས་པ་དང་ཡོད་པའི་དགེ་བའི་རྩ་བ་བསྔོ་བ་དེ་སངས་རྒྱས་ཕལ་པོ་ཆེ་ནས་རྙེད་པས། དེའི་གོང་དུ་དར་ཞིང་རྒྱས་པར་འགྱུར་བའི་རྗེས་ལ།
ཤེས་རབ་ཀྱི་ཕ་རོལ་ཏུ་ཕྱིན་པ་རྒྱས་པ་དང༌། ཉི་ཁྲི་ན་བཞུགས་པའི་སངས་རྒྱས་དང༌། བྱང་ཆུབ་སེམས་དཔའ་དང༌། འཕགས་པ་ཉན་ཐོས་དང༌། རང་སངས་རྒྱས་ཐམས་ཅད་ཀྱི་དགེ་བའི་རྩ་བ་བྱང་ཆུབ་ཏུ་བསྔོ་བ། ཚོགས་སུ་ཡི་གེ་བཀླགས་ཤིང་བཤད་པ་ནི་བྱས། སྔ་མ་ཐམས་ཅད་དུ་དར་བའི་སྟོབས་ཀྱིས་ཕྱི་མ་ཡང་གཅིག་ཡང་གཅིག་འབྲི་བར་འཚེར་བར་བྱུང་བ་ཡིན་པ་ལ། ཆོས་ལ་སོ་ནམ་དུ་བྱེད་པའི་སློབ་མ་མང་པོ་ཞིག་གིས་འཁོར་འདས་ཐམས་ཅད་བསྔོ་བ་བྱས་ནས་གདའ་བ་དང༌། དགེ་འདུན་སྤྱིར་ཞུས་ནས་བསྡུས་པ་ཡི་གེར་བཏབ་པའི་བསྔོ་བ་ནི། བདག་དང་འཁོར་འདས་ཐམས་ཅད་ཀྱིས་དུས་གསུམ་དུ་བསགས་པ་དང་ཡོད་པའི་དགེ་བའི་རྩ་འདིས།
བདག་དང་སེམས་ཅན་ཐམས་ཅད་མྱུར་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་རིན་པོ་ཆེ་ཐོབ་པར་གྱུར་ཅིག་ཅེས་བགྱིས་སོ། ། དེ་བཞིན་ཉིད་དབྱེར་མེད་རྟོགས་ཤིང༌། ། ཟུང་འཇུག་རྣལ་འབྱོར་ལ་གནས་པས། ། འཁོར་འདས་གཉིས་མེད་གཅིག་པའི་ཕྱིར། ། བསྔོ་བ་འདི་དང་མཐུན་པར་འཇུག ། འཇིག་རྟེན་མགོན་པོ་བླ་མ་ཡིས། ། མཛུབ་མོས་ཟླ་བ་མཚོན་པ་བཞིན། ། བདག་དང་བདག་གིས་དུས་གསུམ་དང༌། ། རང་གཞན་བྱས་དང་ཡོད་པ་དང༌། ། འཁོར་འདས་མ་ལུས་ཐམས་ཅད་ཀྱི། །
དགེ་བའི་རྩ་བ་བསྔོ་བའི་ཚུལ། ། རང་བློ་དམན་པའི་རིམ་པ་ལས། ། དུས་འདིར་ཕྱི་མ་བརྗོད་པ་ཡིན། ། རང་བློ་དམན་པས་མང་གྱུར་པ། ། རང་བློ་དམན་པའི་ཉེས་པ་ཀུན། ། འཁོར་འདས་མ་ལུས་ཀུན་ལ་བཤགས། ། འཇིག་རྟེན་གསུམ་གྱི་མགོན་གྱུར་པ། ། མཉམ་མེད་བླ་མ་རིན་ཆེན་གྱིས། ། འཁོར་དང་མྱ་ངན་འདས་པའི་ཆོས། ། ཐམས་ཅད་མ་ལུས་སེམས་ཡིན་གསུངས། །
བདག་ཅག་སེམས་ཅན་ཐམས་ཅད་ཀུན། ། འདི་ལྟར་འཁོར་བར་ལུས་པའི་རྒྱུ། ། བསྔོ་བ་མ་ཤེས་གཅིག་པུས་ལན། ། ཡང་དང་ཡང་དུ་བཀའ་བསྩལ་གསུངས། ། རིན་ཆེན་གསུང་གི་འགྲེལ་པ་ལས། ། འཁོར་འདས་རང་སེམས་དགེ་བ་ཀུན། ། བྱང་ཆུབ་མཆོག་ཏུ་བསྔོ་བ་དང༌། ། འབྲེལ་བའི་གསུང་དང་གཏན་ཚིགས་ལ། ། ངེས་པའི་ཤེས་པ་ཅུང་ཟད་ཐོབ། ། དུས་གསུམ་རྒྱལ་བ་ཀུན་གྱི་ཡུམ། །
ཟབ་པ་ཕ་རོལ་ཕྱིན་པ་དང༌། ། རྒྱ་ཆེན་སངས་རྒྱས་ཕལ་ཆེན་ལས། ། རང་སེམས་ཤེས་རབ་ཕ་རོལ་ཕྱིན། ། དབྱེར་མེད་འཁོར་འདས་ཐམས་ཅད་ཀྱི། ། དགེ་བའི་རྩ་བ་མ་ལུས་པ། ། དབྱེར་མེད་ཚུལ་དུ་བསྔོ་བ་འདི། ། ཆོས་ཀྱི་དབྱིངས་ཀྱི་བསྔོ་བ་སྟེ། ། བདག་དང་སེམས་ཅན་ཐམས་ཅད་ཀུན། ། བླ་མེད་ས་ལ་གནས་ཕྱིར་དང༌། ། འགྲོ་བའི་སྐྱབས་མགོན་བཙལ་ཕྱིར་དང༌། །
ཐུབ་པའི་དགོངས་པ་རྫོགས་ཕྱིར་དང༌། ། ཚེགས་ཆུང་དོན་ཆེན་འགྲུབ་ཕྱིར་དང༌། ། བཅོམ་ལྡན་རྡོ་རྗེ་རྒྱལ་མཚན་དང༌། ། ལྷ་དབང་བྱས་པ་བཟོ་ཕྱིར་དང༌། ། བུ་སྡུག་དགེ་བའི་རྩ་བར་ངས། ། སྨོན་ལམ་བཏབ་པར་གྱུར་པ་འདི། ། སྐྱེས་ཆེན་དགེ་བའི་བཤེས་གཉེན་དང༌། ། དགེ་འདུན་ཚོགས་ཀྱིས་ཞུས་པའི་ངོར། ། ངག་ཏུ་བཏོན་ཞིང་ཚིག་ཏུ་བརྗོད། ། ཇི་ལྟར་ལ་ཁའི་བྱ་སྒྲོ་བཞིན། །
བདག་གི་དམ་བཅའ་མ་བརྟན་པས། ། མང་པོ་བྱུང་བ་མ་ལགས་ཏེ། ། ཟབ་ཅིང་རྒྱ་ཆེ་གནད་ཀྱི་དོན། ། བསྔོ་བ་འདི་འདྲ་མ་ཐོས་པས། ། ངན་པར་སྨྲས་ན་ཉམས་དོགས་པས། ། ངག་ཏུ་མ་བཏོན་གསང་ན་ཡང༌། ། འཕགས་པའི་དགེ་འདུན་ཚོགས་ཀྱི་གསུང༌། ། བཅག་པར་མི་ནུས་བྲིས་པ་ལགས། ། ཇི་ལྟར་བསྔོ་བ་དེ་ལྟར་ཤོག། །།
༢༥༩༽
༄། །གནད་ཀྱི་གདམས་པ་ལྔ་པོ་ནན་ཏན་ཆེན་པོས་འབད་དགོས་པ།། འཁོར་དང་མྱ་ངན་འདས་པ་ཡི། ། ཡོན་ཏན་རྒྱ་མཚོ་འབྱུང་བའི་གཏེར། ། མི་ཟད་རྒྱན་གྱི་འཁོར་ལོ་འཛིན། ། བླ་མ་རྡོ་རྗེ་འཆང་ལ་འདུད། ། མཆོག་དང་ཐུན་མོང་དངོས་གྲུབ་དང༌། ། ཁྱད་པར་མཐུ་དང་ནུས་པ་རྣམས། ། འབྱུང་བའི་རྒྱུ་དང་གནས་པའི་གཞི། ། འཇིག་པར་བྱེད་པའི་རྐྱེན་རྣམས་ཀུན། ། རྡོ་རྗེ་འཆང་ཆེན་བླ་མ་ཡིས། །
རྒྱུད་དང་མན་ངག་ཐམས་ཅད་དུ། ། ལེགས་པར་བཤད་པ་མཉན་པར་གྱིས། ། མཉན་ནས་ཉམས་སུ་བླང་བར་བྱ། ། བྱང་ཆུབ་སེམས་དང་ཡི་དམ་ལྷ། ། བླ་མ་ཕྱག་རྒྱ་ཆེན་པོ་དང༌། ། བསྔོ་བའི་གནད་དང་བཅས་པ་ལྔར། ། ཐེག་པ་ཆེན་པོ་ཐམས་ཅད་འདུས། ། འདི་ལ་སྤྱི་དང་བྱེ་བྲག་གི ། ཉམས་སུ་ལེན་ལུགས་ཐ་དད་ལ། ། སྔ་མའི་དུས་དང་ད་ལྟར་དང༌། །
མ་འོངས་དུས་སུ་འབྱུང་བ་ལ། ། བསགས་པ་ཆེ་འབྲིང་གསུམ་དུ་བཤད། ། དངོས་གྲུབ་དེ་ལས་གོ་བར་གྱིས། ། གནད་ཀྱི་གདམས་ངག་ཟབ་མོའི་དོན། ། དགྲ་དང་འཐབ་པ་ཇི་བཞིན་དུ། ། བསོད་ནམས་ཚོགས་ཀྱི་རྒྱབ་རྟེན་དང༌། ། རང་ཉིད་ཚགས་སུ་གཞུག་པ་དང༌། ། ཤི་ས་གནད་ཀྱི་མན་ངག་དང༌། ། མ་ཡེངས་འབད་པའི་བརྩོན་འགྲུས་དང༌། ། མི་ལྡོག་གཏེར་དུ་སྦ་བ་དང༌། །
གནད་ཀྱི་གདམས་ངག་འདི་ལྔ་ལ། ། ནན་ཏན་ཆེན་པོ་མ་བྱས་ན། ། ཐོབ་ལེ་བས་ཀྱང་ཐེ་ལེ་སྔ། ། དངོས་གྲུབ་ཐམས་ཅད་ཉམས་པ་དང༌། ། མཐུ་དང་ནུས་པ་ཟད་པ་དང༌། ། ཉེས་ཕུང་སྣ་ཚོགས་བྱུང་ནས་ཀྱང༌། ། ངན་སོང་གསུམ་དུ་འགྲོ་བ་ལ། ། དམ་ཚིག་ཉམས་ཞེས་བརྗོད་པ་ཡིན། ། དེ་ལྟ་བས་ན་བླ་མ་དང༌། ། བླ་མའི་གསུང་དང་མཛད་པ་ལ། །
ཐེ་ཚོམ་ཡིད་གཉིས་མི་བྱ་ཞིང༌། ། ནན་ཏན་ཆེན་པོར་ཉམས་སུ་བླང༌། ། མཆོག་དང་ཐུན་མོང་དངོས་གྲུབ་དང༌། ། ཡོན་ཏན་རྒྱ་མཚོའི་ཡིད་བཞིན་གཏེར། ། ཟད་མེད་ཟད་པ་མེད་པ་ལ། ། སྤྱོད་པར་འགྱུར་བར་ཐེ་ཚོམ་མེད། ། སྙིང་གཏམ་ཡིན་གྱིས་ཐུགས་ལ་ཞོག ། ཟབ་མོ་གནད་ཀྱི་མན་ངག་འདི། ། རང་གི་བླ་མ་དམ་པ་ལ། ། མཉེས་པ་གསུམ་གྱིས་མཉེས་བྱས་ནས། །
བདག་གི་བུ་སྡུག་སྐུ་མཆེད་ཀྱིས། ། གཅེས་པའི་སྙིང་པོར་ཞུས་པ་ལགས། ། རྫོགས་སོ།། །། ༢༦༠༽ ༄། །འདི་གསུམ་དབང་གི་རྒྱལ་པོ་ཡིན་ཞེས་གྲགས་འབྱུང་དང་གློང་ཐང་ལ་གནང་བ།། ཨོཾ་སྭསྟི། བླ་མ་རིན་པོ་ཆེས། དགེ་བའི་བཤེས་གཉེན་གློང་ཐང་པ་ལ་ཞུ་བ། ཁྱེད་དེ་ན་ཡོད་པའི་བུ་ངའི་བུ་སློབ་རྣམས་ལ་ཉམས་མྱོང་དང་མངོན་པར་རྟོགས་པས་སློབ་མའི་རྒྱུད་སྨིན་པར་བྱེད་པ་དང༌། བྱིན་རླབས་དང་མོས་གུས་ཀྱིས་རང་གཞན་གྱི་ཁམས་གསོ་བ་དང༌།
ཆེ་དགེ་དང་ཡིག་ཚངས་ཚུལ་ཁྲིམས་རིན་པོ་ཆེ་དང༌། བྱང་ཆུབ་ཀྱི་སེམས་རིན་པོ་ཆེ་རྣམ་པ་གཉིས་ཀྱི་ཐོག་ཏུ་ལུས་ངག་ཡིད་གསུམ་བོར་བས་རྒྱལ་བའི་ཕྲིན་ལས་རླབས་པོ་ཆེའི་བརྟུལ་ཞུགས་ལ་ལོངས་སྤྱད་པ་མེད་པ་དང༌། མན་ཆུང་དང་མཛེ་འུར་དེད་དང་མན་ངག་སུ་ལ་ཡོད་ཀྱི་འགྲན་མོ་བྱེད་པ་འདྲ་བའི་ཡི་གེ་ཁ་ན་ཡར་ལ་མང་པས། དེ་འདྲ་བའི་ལོ་རྒྱུས་བཟློ་བརྗོད་ཅག་ཅོག་ཟེར་བ་རྣམས་ལ། ཁྱེད་ཐུགས་ལ་བཏགས་ནས་འདུག ངོ་མཚར་ཆེ། བླ་མ་ནི་ཐམས་ཅད་མཁྱེན་པ་ཡིན་ན་ཁྱི་སྔགས་འགུགས་སྔགས། གཏད་སེར་བ། མཁར་སེལ། ཞིང་སེལ།
དུག་སྦྱོར་གྱི་རིགས་པ་དུ་མ་གནང་ཞེས་ཁྱད་གསོད་དུ་སྨོས་ལ། ང་ལ་ནི། བྱང་ཆུབ་ཀྱི་སེམས་དང༌། ཕྱག་རྒྱ་ཆེན་པོ་དང༌། ཚུལ་ཁྲིམས་རིན་པོ་ཆེ་དང་འདི་གསུམ་ལས་ཡེ་མེད་གསུངས་ལ། གསུམ་པོས་དགེ་འདུན་གྱི་ཚོགས་པ་རྒྱ་མཚོ་ཆེན་པོ་ལྟ་བུ་སྨིན་པར་མཛད་པར་ཞུ། འདི་གསུམ་དབང་གི་རྒྱལ་པོ་ཡིན། ། གཞན་རྣམས་ཁྱི་ལུད་རིལ་རིལ་ཡིན། ། རིན་ཆེན་དབང་གི་རྒྱལ་པོ་འདིས། ། བུ་དང་ཚ་བོ་ཡང་ཚ་དང༌། །
རང་གི་གདུང་རྒྱུད་མཐའ་དག་དང༌། ཁམས་གསུམ་སེམས་ཅན་མ་ལུས་ཀུན། ། དུས་དང་རྣམ་པ་ཐམས་ཅད་དུ། ། མི་ཟད་གཏེར་དང་ཕྲད་པ་ཡིན། ཁྱི་ལུད་སེར་བའི་ཕྲུ་གུ་ལ། ། སྙིང་པོར་མ་ལྟ་རིགས་ཀྱི་བུ། ། བཙོག་ཅིང་སྙིང་པོ་མེད་པ་ཡིན། ། མི་ཆེན་རྒན་པོར་སོང་བཞིན་དུ། ། བུ་ཆུང་སྤྱོད་པ་ག་ལ་མཛད། ། སྙིང་གཏམ་ཡིན་གྱིས་ཐུགས་ལ་ཞོག །
དམ་པའི་ཆོས་འདི་གྲགས་འབྱུང་དང༌། ། བཤེས་གཉེན་ཁྱེད་ཀྱི་ཐུགས་ལ་ཞོག ། རྫོགས་སོ།། །། ༢༦༡༽ ༄། །དཔལ་ཕག་མོ་གྲུ་པའི་གདམས་ངག་མཐའ་དག་ཆོས་གསུམ་པོ་འདིར་རྫོགས་པ།། ཆོས་གསུམ་པོ་འདི་དང་ལྡན་པའི་བུ་སློབ་སུམ་བརྒྱ་གློ་སྙིང་འགེལ་དུ་བཏུབ་པ། གདམས་ངག་དང་ཡི་གེའི་སྤྲོས་པ་ཆད་པ་ནམ་ཐོན་པའི་དུས་སུ། ང་ལ་བླ་མ་རིན་པོ་ཆེས་གཏད་པའི་རྟེན་ངོ་མཚར་ཅན་ཞིག་དང༌། ཇི་ལྟར་གསུང་བའི་རང་གི་ཆོས་གོས་སྣམ་སྦྱར་དང༌། སྙིང་སྲོག་གི་ཐིག་ལེ་ཞེས་བྱ་བའི་གདམས་ངག་ཟབ་མོ་ཞིག་དང་གསུམ་གཏང་རག་ཏུ་བསྐུར་བ་ལགས་པས།
དེ་བར་དུ་ཁྱེད་རང་ནན་ཏན་ཆེན་པོས་ཆོས་གསུམ་པོ་དེ་ལ་རྒྱུད་སྦྱོང་ཞིང་བསྒོམ་པ་ནི་རྒྱུ། གཞན་དེ་ལ་འགོད་པ་ནི་རྐྱེན། གཞན་དེ་དང་ལྡན་པ་ནི་རྒྱུ། རང་ཉིད་དེ་གསུམ་ལ་ནན་ཏན་ཆེན་པོས་བསྒྲུབ་པ་ནི་སེམས། སེམས་ཀྱིས་ལུས་བྱིན་གྱིས་རློབ་པ་ནི་གསང་སྔགས། ལུས་སེམས་ཀྱིས་སྣང་བ་བྱིན་གྱིས་རློབ་པ་ནི་བྱིན་རླབས། ཉམས་སུ་བླངས་པས་མྱོང་བ་མང་པོ་འཆར་བ་ནི་གདམས་ངག དེ་ཁྲིད་པ་ནི་སློབ་དཔོན། ཡོན་ཏན་རྒྱུད་ལ་བསྐྱེད་པས་ནི་བླ་མ་ལགས་པས། བླ་མས་གཞན་གདམས་ངག་མེད་པ་ཉམས་མྱོང་དང་རྟོགས་པ་ཅན་གྱི་རྣལ་འབྱོར་རྣམས་དཔང་པོར་ངེས་སོ། །
དཔལ་ལྡན་ཕག་མོ་གྲུ་པའི་གདམས་ངག་མཐའ་དག་ཀྱང་ཆོས་གསུམ་པོ་འདིར་མ་རྫོགས་པ་མེད་པར་ང་རང་ལ་ངེས་ཤེས་དང་མྱོང་བ་ཡོད་པ་ལགས་སོ། ། ད་རེས་ཀྱི་ཡིག་རྟེན་གདུང་རྟེན་ཆུང་ངུ་འདི། ངའི་ཐུགས་དམ་ཐམས་ཅད་ཀྱི་ཡང་སྙིང༌། རྒྱུད་པ་གོང་མའི་རྟེན་ངོ་མཚར་ཅན་མང་པོ་བཞུགས་པ། བྱིན་རླབས་ཆེ་བ་ཞིག་ལགས་པས་རྟག་ཏུ་མི་འབྲལ་བར་ཞུ། ཕྱག་ཕྲེང་ཞིག་དང༌། དབུ་ཞུ་ཞིག་དང་སྣ་གསུམ་བསྐུར་ནས་མཆིས་སོ།། །། ༢༦༢༽ ༄། །བླ་མའི་ཞལ་གདམས་སྙིང་པོ་ཆོས་བདུན་པོ་འདི་ལས་མེད་པར་ཐག་ཆོད་པ།། ཨོཾ་སྭསྟི།
རྒྱལ་བ་འཇིག་རྟེན་གསུམ་གྱི་མགོན། ། སྐྱོབ་པ་མཉམ་མེད་རིན་པོ་ཆེ། ། དཔལ་ལྡན་ཕག་མོ་གྲུ་པ་ཡི། ། ཞབས་ཀྱི་པད་མོར་གཙུག་གིས་འདུད། ། འཇིག་རྟེན་མགོན་པོའི་ཐུགས་ཀྱི་སྲས། ། གོང་མའི་གདུང་རྒྱུད་འཛིན་པ་ཡི། ། དགེ་བའི་བཤེས་གཉེན་ཆེན་པོ་ཡིས། ། ཐོས་དང་བསམ་པས་རྣམ་དབེན་ཅིང༌། ། བླ་མའི་གསུང་རྡོག་གཅིག་པུ་ལ། ། སྡུག་སྒུར་བྱས་པའི་ཀུ་སཱ་ལི། །
བདག་འདྲ་རྨོངས་པ་ཐ་ཆད་ལ། ། ཐམས་ཅད་མཁྱེན་པར་དགོངས་མཛད་ནས། ། དུས་གསུམ་ཤེས་བྱའི་དཀྱིལ་འཁོར་དང༌། ། སྡེ་སྣོད་གསུམ་དང་རྒྱུད་སྡེ་བཞི། ། ཐུགས་ལ་དྲན་ཚད་དགོངས་ཚད་རྣམས། ། ཞུ་བ་རྒྱ་མཚོ་ཞུས་པ་ལ། ། ཐུབ་པའི་དགོངས་པ་ཟབ་མོ་རྣམས། ། ཐུབ་པ་ཉིད་ཀྱིས་དགོངས་པ་ལས། ། ས་བཅུ་མན་ཆད་སྤྱོད་ཡུལ་མིན། ། གསང་སྔགས་རྡོ་རྗེ་ཐེག་པ་ཡང༌། །
མཐའ་དྲུག་རྡོ་རྗེ་གསུང་དག་གིས། ། རྒྱས་བཏབ་པ་འདི་རྟོགས་པར་དཀའ། ། རྡོ་རྗེ་འཆང་ཆེན་བླ་མ་ལ། ། དད་གུས་པྲག་པྲིག་ཡོད་ན་ཡང༌། ། སྐྱེས་ཕྱིས་བུ་ཡི་ཕ་ཤི་སྔས། ། ཟབ་པ་གནད་ཀྱི་རྡོ་རྗེའི་གསུང༌། ། ལུང་དང་རིགས་པ་མན་ངག་དང༌། ། གཏིང་ནས་ངེས་ཤེས་སྐྱེས་པ་ཡི། ། བྱང་ཆུབ་སེམས་དང་བསྔོ་བ་ཡི། ། རྡོ་རྗེའི་གསུང་འདི་མ་གཏོགས་པ། །
གཞན་གྱི་གོ་བ་མ་མཆིས་པ། ། སྐྱེས་ཆེན་ཁྱེད་ལ་ཆ་ཡོད་མོད། ། ཆོས་ལྔ་བླ་མ་དམ་པ་ཡི། ། རྡོ་རྗེའི་གསུང་འདི་མ་གཏོགས་པ། ། དུས་གསུམ་རྒྱལ་བ་ཐམས་ཅད་དང༌། ། དུས་གསུམ་འཕགས་པ་ཐམས་ཅད་དང༌། ། དུས་གསུམ་རྡོ་རྗེ་སློབ་དཔོན་ལ། ། འདི་ལས་མེད་པའི་ངེས་ཤེས་སྐྱེས། ། སྡེ་སྣོད་གསུམ་དང་རྒྱུད་སྡེ་བཞི། ། ཆོས་ཀྱི་ཕུང་པོ་བརྒྱད་ཁྲི་དང༌། །
བཞི་སྟོང་གསུངས་པ་མ་ལུས་ཀྱང༌། ། རྩ་བ་འདི་ལས་གཞན་མེད་པར། ། བདག་གི་བླ་མ་དམ་པས་གསུངས། ། དེ་ལ་གོ་རྟོགས་སྐྱེ་རེ་པས། ། ཚོགས་ཀྱི་དཀྱིལ་འཁོར་ཐམས་ཅད་དུ། ། ཤི་ཤི་རྒས་རྒས་བཤད་པ་བྱས། ། ཕན་དུ་རེ་ནས་བཤད་པ་འདི། ། སྦྲུལ་ལ་འོ་མ་བླུད་པ་བཞིན། ། དུག་འཕེལ་འགྱུར་བ་ཁོ་ནར་ཟད། ། ཕྱོགས་སྔར་བཞག་པའི་གདམས་ཆུང་རྣམས། །
དེང་སང་བླ་མེད་སྙིང་པོ་ལྟར། ། བཅུ་ཆོས་གསུམ་ཆོས་ཟབ་དགུ་རྣམས། ། རྒན་སྦྲང་མ་ཡི་བལ་སྐུར་གང༌། ། དུས་གསུམ་རྒྱལ་བའི་གཞུང་ལམ་ལ། ། ཉམས་ལེན་སྙིང་པོར་བྱེད་པ་མེད། ། མོས་གུས་ཅན་གྱི་སློབ་མ་ཡི། ། རྒྱུད་ལ་ཉམས་རྟོགས་མི་སྐྱེད་པར། ། གདམས་ཆུང་གང་མང་ཟེར་མཆུ་ལ། ། འབྲི་གུང་རྗེ་བཙུན་བུ་སློབ་རྣམས། ། ཐུགས་ལ་བཏགས་དང་མ་བཏགས་ཀྱི། །
ཉོན་མོངས་སྡིག་སོག་རྒྱ་མཚོ་ལུད། ། བུ་གཅིག་ཚེ་ཐུང་ནད་མང་ལ། ། རྫུན་པོ་ཆེ་ཡི་ཁ་གཡོས་ལ། ། སྙིང་པོའི་དོན་དུ་མ་འཁྲུལ་བར། ། རང་ལ་གནང་བའི་དམ་ཆོས་དང༌། ། རྒྱུད་ལ་སྐྱེས་པའི་ཉམས་རྟོགས་ལ། ། ནན་ཏན་ཆེན་པོར་མཛད་པར་ཞུ། ། དུས་གསུམ་རྒྱལ་བའི་གཞུང་ལམ་མཆོག ། ཚུལ་ཁྲིམས་སྙིང་པོ་གཅེས་པར་སྲུངས། ། གཞན་གྱི་ཚིག་རྗེས་མ་དཔྱོད་པར། །
རང་གི་ཉམས་རྟོགས་སྙིང་པོར་མཛོད། ཁྱེད་ཀྱིས་ཞུས་ཚིག་རྒྱ་མཚོ་འདི། ། སྔགས་དང་ཕ་རོལ་ཕྱིན་པ་ཡི། ། གཞུང་ལུགས་མཉན་ནས་ལན་གདབ་བམ། ། ཡང་ན་རྫུན་གྱི་འཁོར་ལོ་ཡིས། ། བུ་གཅིག་བསླུ་བར་བྱ་འམ་ཅི། ། ཁྱེད་ཀྱི་ས་ཕྱོགས་དེ་ན་ཡང༌། ། རྒྱུ་མེད་འབྲས་བུ་འདོད་པ་ཡི། ། གཞི་མེད་མཁའ་ལྡིང་ཞུ་བའི་ཚོགས། ། ནམ་མཁའི་སྤྲིན་ཕུང་བཞིན་དུ་སྣང༌། །
བདག་འཛིན་མངའ་ཐང་ཆོས་བརྒྱད་ཀྱི། ། དབང་སྐུར་བདག་ལ་རེ་བ་ནི། ། སྲིད་ལྟ་མི་སྲིད་འདི་ཅི་ལགས། ། ལུས་ཅན་ཀུན་གྱིས་དམན་པའི་གནས། ། ར་ལ་ཀ་བཏགས་ཞབས་སྐྱེད་ལ། ། བ་བཞག་པ་ཡི་རྩ་གནས་ལ། ། བླ་མེད་རྣལ་འབྱོར་མ་ཡི་རྒྱུད། ། ཕག་གདོང་མ་ཞེས་རབ་བཤད་པ། ། འདི་ན་ལྷ་དེ་བཞུགས་སམ་ཅི། ། ཕ་རོལ་ཕྱིན་པའི་ཐེག་པ་འདིར། །
བཤང་ལམ་བཙོག་པའི་ཁུང་བུ་ཞེས། ། བཤད་པར་གྱུར་པ་འདི་ཅི་ཡིན། ། དེ་ལ་སོགས་པ་མཐའ་ཡས་མཆོག ། སྟོན་པ་ཉིད་ཀྱིས་གང་གསུངས་པ། ། ཁ་ཅིག་དགོངས་ཏེ་གསུངས་པ་ཡིན། ། དགོངས་མིན་གསུངས་པ་འགའ་ཡང་ཡོད། ། ཁ་ཅིག་དྲང་བའི་དོན་དུ་གསུངས། ། ངེས་པའི་དོན་ཡང་འགའ་ཞིག་ཡོད། ། ཁ་ཅིག་ཇི་བཞིན་སྒྲ་ཡིན་ཏེ། ཁ་ཅིག་ཇི་བཞིན་སྒྲ་མ་ཡིན། །
འདི་ཚོ་བདག་གིས་བཤད་པ་ཡི། ། གཉེར་ཁ་མེད་པ་ཐུགས་ཀྱིས་མཁྱེན། ། འཇིག་རྟེན་མགོན་པོ་བླ་མ་ཡིས། ། ཉེ་རིང་དགྲ་གཉེན་ཕྱོགས་མེད་པ། ། ནམ་མཁའ་མཉམ་པའི་ཨ་མ་རྣམས། ། བྱང་ཆུབ་མཆོག་ལ་དགོངས་མཛད་པའི། ། བརྟུལ་ཞུགས་བརྟན་པོའི་རྣལ་འབྱོར་ལ། ། ལྷ་དང་བཅས་པའི་འཇིག་རྟེན་རྣམས། ། དབང་དུ་མི་འདུ་མི་སྲིད་པས། ། ཕ་གི་ཟེར་བའི་རྫུན་མཆུ་བས། །
རང་གི་སེམས་ཀྱི་འགྲོ་ལྡོག་གཟིགས། ། དུས་གསུམ་རྒྱལ་བ་གཅིག་པའི་སྐུ། ། རྡོ་རྗེ་འཛིན་པའི་ཡི་དམ་ལྷ། ། གསལ་ཞིང་བརྟན་པར་མ་གྱུར་པ། ། ཨ་འོད་ཁུ་བོ་སྨྲ་བཅད་པས། ། ཕྲིན་ལས་བཞི་དང་གྲུབ་ཆེན་བརྒྱད། ། བྱེད་ལྟ་བྱེད་དེ་ཅང་མཆི་འམ། ། ཇི་ལྟར་ཆབ་ཀྱི་བུམ་པ་ལ། ། བསྐལ་པ་གྲངས་མེད་མང་པོར་ཡང༌། ། འབད་པ་དྲག་པོས་བསྲུབས་གྱུར་ཀྱང༌། །
མར་གྱི་སྙིང་པོར་ཐོན་གྱུར་ལྟར། ། ཐ་མལ་ལུས་ངག་ཡིད་གསུམ་དང༌། ། བྲལ་བར་གྱུར་པའི་ཡི་དམ་ལྷ། ། གསལ་ཞིང་བརྟན་པ་མ་བྱུང་བས། ། གསང་སྔགས་ཕྲིན་ལས་གྲུབ་གྱུར་ན། ། བཅོམ་ལྡན་འདས་ཀྱིས་བདག་ཅག་བསླུས། ། ལེགས་པར་དགོངས་དང་རྣལ་འབྱོར་པ། ། རྩ་གསུམ་འཁོར་ལོ་བཞི་དང་ལྔ། ། དྲུག་དང་བདུན་དང་མང་པོར་ཡང༌། ། རྡོ་རྗེ་འཆང་གིས་གསུངས་པ་རྣམས། །
ངེས་པར་སྐྱབས་སུ་སོང་བ་དང༌། ། ཚུལ་ཁྲིམས་རིན་ཆེན་བརྟན་པ་དང༌། ། བྱང་ཆུབ་སེམས་དང་ཡི་དམ་ལྷ། ། བླ་མའི་མོས་གུས་ཕྱག་རྒྱ་ཆེ། ། ཟད་མེད་བསྔོ་བས་བསྡུས་པ་ལས། ། སྤྱི་དང་བྱེ་བྲག་ཁྱད་པར་རྣམས། ། གོང་ནས་གོང་དུ་འགྱུར་བ་ལས། ། གཞན་དུ་འགྱུར་བ་མི་སྲིད་ཅེས། ། རྡོ་རྗེ་འཛིན་པའི་བླ་མ་ཡིས། ། རྡོ་རྗེའི་གསུང་གི་རྒྱ་མདུད་ཀྱིས། །
ལེགས་པར་བསྡམས་ཤིང་བཀའ་རྒྱས་བཏབ། ། གཙིགས་དང་བྲོ་ཐོན་ མནའ་ ཕུལ་བ་འདིས། ། གནད་བདུན་རྡོ་རྗེ་དམ་ཚིག་ལས། ། འདས་པར་གྱུར་པའི་གསང་སྔགས་ནི། ། མ་བྱུང་འབྱུང་བར་མི་འགྱུར་ཞིང༌། ། མི་སྲིད་སྲིད་པར་མི་འགྱུར་བ། ། ལེགས་པར་དགོངས་དང་རྣལ་འབྱོར་པ། ། ངས་ཆུང་ཕུད་བུ་ལོ་དགུ་ཚུན་ཆད་ནས། ། སུམ་ཅུ་རྩ་ལྔ་ཕན་ཆད་དུ། ། སྙིང་ནས་སྒྲུབ་པ་དྲག་པོར་བྱས། །
སུམ་ཅུ་རྩ་ལྔ་ཚུན་ཆད་ནས། ། དྲུག་ཅུ་རྩ་དྲུག་ཕན་ཆད་དུ། ། སློབ་མ་དགེ་འདུན་རྒྱ་མཚོའི་ཚོགས། ། བཟང་ངན་འབྲིང་གསུམ་དཔག་མེད་དང༌། ། ཁྱད་པར་ཐོས་བསམ་སྒོམ་གསུམ་གྱིས། ། དེང་སང་དུས་སུ་སྦྱངས་པ་ཡི། ། སྐྱེས་བུ་མཆོག་གི་སློབ་མ་རྣམས། ། དང་པོར་དམ་བཅས་བརྟན་པ་ཡི། ། ཚིག་གཅིག་དེ་ལས་མ་འགྱུར་བར། ། ཐམས་ཅད་ཁ་མཐུན་སྨྲ་བ་ལགས། །
ཡང་ཅིག་ཡང་ཅིག་གདམས་ངག་མེད། ། དཀར་པོ་ཕྱོགས་ཀྱི་ས་བོན་ལ། ། བླ་མ་དམ་པའི་བྱིན་རླབས་ཞུགས། ། གཉིས་མེད་གཅིག་ཏུ་གྱུར་པ་འདི། ། བཀའ་དྲིན་མི་ཆུང་ཤིན་ཏུ་ཆེ། ། ཁོ་བོ་ངོ་སོ་མཐོན་པར་ཡོད། ། སྣམ་སྦྱར་ཆོས་གོས་ཞིག་བསྐུར་ན། ། ཤག་པོར་འགྱུར་ཞིང་དགྱེས་སྲིད་ཀྱང༌། ། མཐོ་དམན་འབྲིང་གསུམ་དགེ་འདུན་ཚོགས། ། མང་པོ་མང་པོ་ཡོད་པ་ལ། །
བསྐུར་གྱིས་མ་ལང་མ་བསྐུར་བ། ། དགེ་བའི་བཤེས་ཀྱིས་བཟོད་པར་མཛོད། ། ཁྲོ་རྒྱལ་མི་གཡོ་མགོན་པོ་ཡི། ། སྒྲུབ་ཐབས་ལས་སྦྱོར་དཔག་མེད་རྣམས། ། སྔོན་གྱི་དུས་སུ་ལུང་དུ་བྱས། ། འཇིག་རྟེན་མགོན་པོ་བླ་མ་ལ། ། ལུང་ཐོབ་པས་ན་ལུང་དུ་བྱས། ། ང་ལ་འདི་ན་བསྐུར་རྒྱུ་མེད། ། བཀའ་བཀྱོན་ཞེ་བཀྱོན་མི་མཛད་ཞུ། ། མདོར་ན་འདི་དག་ཐམས་ཅད་ཀྱི། །
དོན་གོ་མ་ལུས་ཐམས་ཅད་ཀུན། ། དཀོན་མཆོག་གསུམ་དང་ཚུལ་ཁྲིམས་དང༌། ། ཆོས་ལྔ་བསྟན་པ་འདི་དང་བདུན། ། བདག་ལ་བླ་མས་གདམས་པ་ལགས། ། འདི་ལས་མེད་པར་གོ་མ་ལགས། ། ཉམས་རྟོགས་སྐྱེས་སམ་མ་སྐྱེས་ལས། ། འདི་ལས་མེད་པར་ཐུགས་ཐག་ཆོད། ། འདི་བྲིས་དགེ་བས་མཚོན་ནས་ཀྱང༌། ། འཁོར་འདས་མ་ལུས་ཐམས་ཅད་ཀྱིས། ། དུས་གསུམ་བསགས་དང་ཡོད་པ་ཡི། །
དགེ་བས་འགྲོ་བ་མ་ལུས་པ། ། བླ་མེད་བྱང་ཆུབ་ཐོབ་པར་ཤོག། །། ༢༦༣༽ ༄། །ཡོངས་ཀྱི་དགེ་བཤེས་ཆེན་པོ་མཁན་པོ་དམྱལ་གྱི་འདུལ་བའི་ཞུས་ལན།། མགོན་པོ་ཐམས་ཅད་མཁྱེན་པ་ལ་ཕྱག་འཚལ་ལོ། ། སོ་སོར་ཐར་པ་རྒྱལ་བའི་བཀའ་ཡང་དག་པ་འདི་ལ། འདུལ་བ་ལ་བསྟོད་པའི་སྦྱོར་བའི་ཆོས་དང༌། ལྟུང་བ་སྡེ་ལྔ་རྩོད་པ་ཞི་བར་བྱ་བ། སངས་རྒྱས་རབས་བདུན་གྱི་གསོ་སྦྱོང་དངོས་གཞི་དང༌། བཏོན་པའམ་བསྒྲུབས་པའི་འབྲས་བུ་ཐུབ་དབང་གོ་འཕང་ཐོབ་པར་བསྔོ་བ་རྗེས་དང་རྣམ་པ་གསུམ་དུ་གནས་པ་ལས།
སྡེ་ལྔ་སྤྱི་ལས་བསླབ་པ་འཆའ་བར་སྙད་ཀ་གླེང་གཞི་རྣམ་པར་བཞག་པ་དང༌། དགག་བྱ་ཉེས་དམིགས་ལྟུང་བའི་ངོ་ཏི་ཡན་ལག་རྩི་བ་རྣམ་པ་བཞིས་འཆད་པ་ལས། གླེང་གཞི་རྣམ་པར་བཞག་པ་ནི། སྟོན་པ་སངས་རྒྱས་བཅོམ་ལྡན་འདས་གནས་འདི་ན་བཞུགས་པའི་དུས་སུ། རྟེན་གྱི་གང་ཟག་འདི་ལ་དགེ་འདུན་བསྡུ་བ་མཛད་ནས། འདི་ལ་ཉེས་པ་བྱུང་བ་ལས། ཁྱོད་ཀྱིས་ཚུལ་མ་ཡིན་པ་འདི་འདྲ་བ་བྱས་པ་བདེན་ནམ་ཞེས་རྨེད་པ་ དྲིས་པ་ དང༌། བྱས་སོ་ཞེས་ཞུས་པ་དང༌། མི་བྱ་བར་བཅས་པ་དང༌། དེ་རྒྱ་ཆེར་རྣམ་པར་བཤད་པ་དང༌།
རྣམ་པ་ལྔས་རྣམ་པར་གཏན་ལ་ཕབ་པ་ནི་གླེང་གཞི་རྣམ་པར་བཞག་པའོ། ། དགག་བྱ་ཉེས་དམིགས་རྣམ་པ་གཉིས་གཅིག་ཏུ་བརྗོད་པ་ལས། དགག་བྱ་ཉོན་མོངས་པ་རྣམ་པ་གསུམ་ལྟུང་བ་སྡེ་ལྔར་བཞག་པ་ལས། ཕམ་པ་ལ་མཚོན་ན་འདོད་ཆགས་དང༌། ཞེ་སྡང་དང༌། གཏི་མུག་རྣམ་པ་གསུམ་སྟེ། ནང་སེམས་ཅན་ལ་ཆགས་པ་མཐར་ཐུག་པ་མི་ཚངས་པར་སྤྱོད་པ། ཕྱི་ཡུལ་ལ་ཆགས་པ་རླབས་པོ་ཆེ་རྐུ་བ། ཞེ་སྡང་མཐར་ཐུག་པ་མི་གསོད་པ། གཏི་མུག་མཐར་ཐུག་པ་མི་ཆོས་བླ་མར་གྱུར་པའི་རྫུན་ཏེ།
ལྟུང་བ་སྡེ་ལྔ་མཐའ་དག་ལ་དེ་ལྟར་ཤེས་པར་བྱ་བ་ནི། དགག་བྱ་ཉོན་མོངས་པ་དུག་གསུམ་གྱི་རྗེས་སུ་འབྲངས་པའི་ལས་དང་བཅས་པ་དགག་པའོ། ། ཉོན་མོངས་པ་དེའི་ལས་མཐར་ཐུག་པ་བྱས་པས་ནི། ལས་དང་ལམ་ལ་སྒྲིབ་པ་དང༌། ངན་སོང་གསུམ་དུ་ལྟུང་བ་དང༌། གཞན་དག་མ་དད་པར་འགྱུར་བའོ། ། ཞེས་འདུལ་བ་འཛིན་པ་མཁས་པ་རྣམས་ཀྱིས་བསྡུས་ནས་གསུངས་པ་ལ། གཤིས་སམ་བབས་ཀྱི་དབང་དུ་བྱས་ནས། རྒྱུ་ཉོན་མོངས་པ་དང་ལས་ཀྱི་འབྲས་བུ་རྣམ་པར་སྨིན་པ་སྡུག་བསྔལ་འབྱུང་བ་ནི། ཐུབ་པ་ཆེན་པོས་བདེན་པ་རྣམ་པ་བཞི་གསུངས་པ་ལས།
འཁོར་བ་རྒྱུ་འབྲས་འབའ་ཞིག་ཡིན་པས་བཀག་པ་ཡེ་བཀག་པ་ཡིན་ནོ་ཞེས་རྣལ་འབྱོར་པ་དག་ཟེར་རོ། ། ལྟུང་བའི་ངོ་ཏི་ནི་སྡེ་ལྔ་ཐ་དད་པ་ལས། ཉོན་མོངས་པ་ཆེ་འབྲིང་རྣམ་པ་གསུམ་འདི་དང་འདིའོ་ཞེས་ཕམ་པ་ནས་ཉེས་བྱས་ཀྱི་བར་དག་ཡིན་ནོ། ། དེ་རྫོགས་པར་བྱེད་པ་ལ་ཡན་ལག་རྣམ་པ་བཞི་རྫོགས་པར་སྡེ་སྣོད་གསུམ་ལེགས་པར་འཛིན་པ་མཁས་པ་ཐམས་ཅད་ཀྱིས་བཞེད་པ་ཡིན་ཏེ། དེ་ཡང་གཞིའི་ཡན་ལག་ལྟུང་བར་བྱ་བའི་གཞི་གང་ཡིན་པ་དེ་དང༌། ལྟུང་བར་བྱེད་པ་བསམ་པ་འདུ་ཤེས་དང༌། ཀུན་སློང་ངམ། ཀུན་སློང་དང་འདུ་ཤེས་སུ་ཡང་རུང་སྟེ། གཅིག་ཏུ་བྱས་པས་བསམ་པའི་ཡན་ལག་ཉོན་མོངས་པ་དང༌། བསམ་པ་དེས་ཀུན་ནས་བསླང་བའི་ཚོགས་སྡུད་པ་དང༌།
མཐར་ཐུག་གི་ཡན་ལག་བྱས་པ་མཐར་ཐུག་པས་སྙིང་ཚིམ་པའོ། ། འདི་ཡང་ཉོན་མོངས་པ་མཐར་ཐུག་པ་སྤྱད་པ་རྫོགས་པ་ཞིག་ལ་ཤིན་ཏུ་གཅེས་པའི་ཕྱིར། ཤིང་རྟའི་ཡན་ལག་ལྟར་ལུས་འགྲུབ་པར་བྱེད་པ་ཡན་ལག་རྩིས་པ་ཡིན་ཏེ། ལྟུང་བ་དེ་ལས་ལྟུང་མེད་དུ་འགྱུར་བ་ནི་མི་སྲིད་པ་ཁོ་ནའོ། ། དེ་ལྟར་རྒྱུ་ལས་དང་ཉོན་མོངས་པ་བཟློག་པ་ལས་འབྲས་བུ་སྡུག་བསྔལ་མི་འབྱུང་བའི་ཕྱིར་ན། ཉོན་མོངས་པའི་རྗེས་སུ་འབྲངས་པའི་ལས་ཆེ་འབྲིང་རྣམ་པ་གསུམ་པོ་གང་ཡིན་ཡང་ལས་ཀྱི་འབྲས་བུ་རྣམ་པར་སྨིན་པ་འབྱུང་བ་བསླུ་བ་མེད་པའི་ཚུལ། དགྲ་བཅོམ་པ་ནག་པོ་བྱ་རོག་ཞར་མ་འདྲ་ཞེས་སྨྲས་པས། བུ་མོ་ཁྲིད་དེ་བཅོམ་ལྡན་འདས་ལ་འདིས་ནི་ཞེ་སྡང་གིས་ནི་སྨྲས་པ་མེད། སྐྱེ་བ་ལྔ་བརྒྱར་བྱ་རོག་ཞར་མར་སྐྱེ་ཞེས་མི་གསུང་བར་ཞུ་ཞེས་བཟོད་པར་གསོལ་བ་ལས། སྲིང་མོ་ཞེ་སྡང་གིས་ཀུན་ནས་བསླངས་ན་ལྟ་དམྱལ་བར་སྐྱེ་སྟེ།
སྐྱེ་བ་ལྔ་བརྒྱར་དུད་འགྲོའི་སྐྱེ་གནས་སུ་སྐྱེ་བར་དབུ་བསྙུང་བཞེས་པ་ལྟ་བུ་སྟེ། ཐམས་ཅད་མཁྱེན་པས་བབས་མཁྱེན་པས་ན། རྒྱུ་ལས་དང་ཉོན་མོངས་པ་ལས་འབྲས་བུ་སྡུག་བསྔལ་གྱི་ཕུང་པོར་འབྱུང་བ་ནི། དགེ་སློང་རྣམས་སམ། རྒྱལ་བའི་སྲས་རྣམས་སམ། སེམས་ཅན་ཐམས་ཅད་ལ་བཀག་པ་ཡེ་བཀག ཤིན་ཏུ་བཀག རྣམ་པར་བཀག་པ་ནི་ཡེ་བཀག་པའོ། ། དེ་ལ་བསྒྲུབ་པར་བྱ་བ་རྒྱུ་ལས་དང་ཉོན་མོངས་པ་འགོག་པར་བྱེད་པའི་ཐབས། བཅོམ་ལྡན་འདས་ཀྱིས་འདོད་ཆགས་འདོད་ཆགས་དང་བྲལ་བར་བྱ་བ་དང༌།
ཞེ་སྡང་འདོད་ཆགས་དང་བྲལ་བ་དང༌། གཏི་མུག་འདོད་ཆགས་དང་བྲལ་བའི་ཕྱིར་ཆོས་བསྟན་པ་ལ་སེམས་རྣམ་པར་གྲོལ་བ་དང༌། ཤེས་རབ་རྣམ་པར་གྲོལ་བ་ལམ་འཕགས་པའི་བདེན་པ་ལས། འགོག་པ་འཕགས་པའི་བདེན་པ་གཉིས་ཏེ། རྒྱུ་ལས་དང་ཉོན་མོངས་པ་འགགས་ཙམ་ཉན་ཐོས་དང་རང་སངས་རྒྱས་ཀྱི་འགོག་པ་དང༌། ཤེས་བྱའི་སྒྲིབ་པ་ཤིན་ཏུ་ཕྲ་བ་འགགས་པ། སངས་རྒྱས་ཉག་གཅིག་དང་རྣམ་པ་གཉིས་ཏེ། འདིར་ཤེས་བྱའི་སྒྲིབ་པ་དང་བྲལ་བའི་བྲལ་འབྲས། སྟོབས་བཅུ་དང༌། མི་འཇིགས་པ་བཞི་དང༌།
མ་འདྲེས་པའི་ཆོས་བཅོ་བརྒྱད་ཡིན་པར་ནི། ཐེག་པ་ཆེན་པོ་བླ་ན་མེད་པའི་ཐེག་པར་བཞེད་པ་འདུལ་བ་ལུང་ནས་ཀྱང༌། སྟོབས་བཅུ་ཏིང་འཛིན་ཡེ་ཤེས་མཆེ་བ་ཅན། ། སྟོན་པ་གླང་པོ་དེ་ལ་ཕྱག་འཚལ་ལོ། ། ཞེས་གསུངས་སོ། ། གང་ཞིག་སྤངས་དང་ཡེ་ཤེས་ཕུན་ཚོགས་པས། ། དུས་གསུམ་འཁོར་འདས་ཤེས་བྱ་མ་ལུས་ཀུན། ། སྐད་ཅིག་ཉིད་ལ་མངོན་སུམ་མཁྱེན་གྱུར་པའི། ། ཀུན་མཁྱེན་རྒྱལ་པོ་རིན་པོ་ཆེ་ལ་འདུད། ། ལེགས་པར་གསུངས་པའི་ཆོས་ལ་བསླབ་པའི་གཞི། །
ཁྱད་པར་འཕགས་ཤིང་ཐུན་མོང་མ་ཡིན་པ། ། ངོ་མཚར་རྨད་དུ་བྱུང་བ་གསུངས་པ་ལས། ། ཐེ་ཚོམ་ཅུང་ཟད་སྐྱེས་པ་བསལ་བར་ཞུ། ། དེ་ལ་རྗེ་རིན་པོ་ཆེ་ཡི་ཞལ་སྔ་ནས། ལེགས་པར་གསུངས་པའི་ཆོས་འདུལ་བའི་བརྗོད་བྱ་བདེན་པ་བཞིར་ངེས་ཞེས་གསུངས་པ་ནི་ཤིན་ཏུ་ངོ་མཚར་ལ་བཤད་པར་ཡང་རྔོ་ཐོག་མོད་ཀྱི། འོན་ཀྱང་དཀྱུས་ཀྱི་ས་བཅད་པ་ནི་ཅུང་ཟད་དཀའ་བར་བྱུང་ཞེས་ཞུས་པ་དང༌། བདེན་པ་བཞིར་བཤད་པའི་རྔོ་ཐོག་པ་ཤིན་ཏུ་ཐུགས་ལ་བཏགས། དཀྱུས་ཀྱི་ས་བཅད་པ་ནི་རྒྱུ་ཉོན་མོངས་པ་གསུམ་ལས་ལས་འབྱུང་བས། དེས་སྡུག་བསྔལ་བསྐྱེད་པ་མཐའ་དག་སྤང་བར་གསུངས་པ་ལྟུང་བ་སྡེ་ལྔ་དང༌། དགག་པའི་བསླབ་པ་མཐའ་དག་རྒྱུ་ཀུན་འབྱུང་གི་བདེན་པ་ཡིན་པ་དང༌།
ལས་དེའི་འབྲས་བུ་རྣམ་པར་སྨིན་པ་ཐོག་མ་དང༌། བར། མཐའ་མར་མི་དགེ་བའི་སྡུག་བསྔལ་བར་འགྱུར་བ་འབྲས་བུ་སྡུག་བསྔལ་གྱི་བདེན་པ་དང༌། རྒྱུ་ལས་དང་ཉོན་མོངས་པ་ལས་འདོད་ཅིང་ཆགས་པ་སྤངས་པས་ཏིང་ངེ་འཛིན་དང་ཤེས་རབ་སྐྱེ་བ་ལམ་གྱི་བདེན་པ་དང༌། ལམ་དེ་ཉམས་སུ་བླངས་པ་ལས་འགོག་པ་བྱང་ཆུབ་གསུམ་ཐོབ་པར་བསྟན་པ་ནི། ས་བཅད་པ་ཤིན་ཏུ་ཡང་སླ་བ་ལགས་གསུངས། ཡང་བསླབ་པ་ནི་དགག་པ་སྒྲུབ་པ་གཉིས་སུ་ངེས་ཞེས་གསུངས་པ་ཡང་ལེགས་པ་ལ། ཅི་དགར་འཇུག་པ་གནང་བའི་བསླབ་པ་ཡང་ཡོད་སྲིད་དམ་སྙམ་པར་བྱུང་ན་ཞེས་ཞུས་པ་ལས། འདི་ཡང་ཉོན་མོངས་པ་གསུམ་གྱི་རྗེས་སུ་འབྲངས་ནས། དཀོན་མཆོག་གསུམ་གྱི་དཀོར་ལ་བརླམ་ཞིང་ལོངས་སྤྱོད་པ་དང༌།
སྤྱོད་པར་འགྱུར་བ་བཀག་པ་ནི་རྒན་ཞུགས་རང་རྟགས་འཛིན་པ་ལྟ་བུ་མ་གནང་བ་དང༌། ཉོན་མོངས་པ་གསུམ་དང་བྲལ་བའི་བསླབ་པའམ་བྱ་བ་ནི་ཐར་པ་ཐམས་ཅད་མཁྱེན་པའི་སྙིང་པོ་ཡིན་པས། ཤིན་ཏུ་ཡང་ཡོད་དེ། སེམས་ཅན་ཆེན་པོ་བཞི་དང༌། རང་སངས་རྒྱས་ལྟ་བུར་དགོངས་འཚལ་གསུངས། དགེ་བ་གཤིས་ཀྱིས་དགེ་ལ། མི་དགེ་བ་གཤིས་ཀྱིས་མི་དགེ་ཞིང་རང་བཞིན་གང་ན་ཡོད་པ་ན་བཅས་པ་ཡོད་ལ། བཅས་པ་གང་ན་ཡོད་པ་ན་རང་བཞིན་ཡོད་ཅེས་གསུངས་པ་ཡང་ཤིན་ཏུ་ལེགས་པར་གསུངས་པ་ལགས་མོད་ཀྱི། འོན་ཀྱང་ཞིབ་ཏུ་དཔྱད་ན་ལུང་གཏམ་གྱི་གཞི་ལས། ལུང་མ་བསྟན་པ་ནི་ཀུན་ནས་བསླང་བ་དང༌།
ངོ་བོ་ལུང་དུ་མ་བསྟན་པ་དང༌། རྣམ་པར་སྨིན་པར་མི་འགྱུར་བའི་ནོངས་པ་ཡོད་པར་གསུངས་པ་ཇི་ལྟར་ལགས་ཞེས་ཞུས་པ་དང༌། ལུང་དུ་མ་བསྟན་པ་ནི་དགེ་བར་ལུང་དུ་མ་བསྟན་པ་སྟེ། ཉམས་པ་མེད་པའི་དགེ་བ་བསྒྲུབ་བྱ་ཡིན་པའི་ཕྱིར། སྟོན་པས་གསུངས་པ་ངོ་མཚར་ཏེ་རྨད་དུ་བྱུང་བའོ་གསུངས། ཡང་རང་གཞན་གྱི་ཚུལ་ཁྲིམས་དང༌། སྲོག་དང་ཡོན་ཏན་རིན་པོ་ཆེའི་བར་དུ་བར་ཆད་ཀྱི་རྐྱེན་ལ་སོགས་པ་གནང་བར་གསུངས་པ་ཡང་ཇི་ལྟར་འགྱུར་སྙམ་ན་ཞེས་ཞུས་པ་དང༌། རང་གཞན་གྱི་ཚུལ་ཁྲིམས་དང༌། ཡོན་ཏན་རིན་པོ་ཆེ་སྐྱེ་བའི་བར་ཆད་ཀྱི་རྐྱེན་ནི། ཉོན་མོངས་པ་དང་ལས་ཡིན་པས་དེ་དང་འབྲལ་བ་ལ་ནི་གནང་བ་ཉིད་ཡིན་པའོ། །
སྲོག་གི་བར་ཆད་ནི་དཔྱད་འཚལ་བ་ཉིད་དེ། ཆུ་ཚགས་ཀྱི་གླེང་གཞི་དང༌། སྲོག་དང་བྲལ་ཞིང་ཤི་བ་ནི་བླ་ཡི། ཚུལ་ཁྲིམས་ཉམས་ཤིང་ཞིག་པ་ནི་དེ་ལྟ་མ་ཡིན་པར་གསུངས་པས་སོ་གསུངས། འགྲོ་བ་ཐམས་ཅད་ལ་བཅས་པས་ཁྱབ་ན། དུད་འགྲོ་ཕལ་ཆེ་བ་ལ་དགེ་བའི་སེམས་ནི་མི་སྲིད་པའི་ཚུལ་གྱིས། ཤིན་ཏུ་ཡང་སྐྱེ་དཀའ་ལ། བཅས་པའི་སྡིག་པ་ཇི་བཞིན་དུ་འབྱུང་ན་ངན་སོང་ལས་ཐར་བར་ཇི་ལྟར་འགྱུར་སྙམ་ན་ཞེས་ཞུས་པ་དང༌། དེ་ལ་དུད་འགྲོའི་སྐྱེ་གནས་པས། ཚུལ་ཁྲིམས་ཉམས་ཤིང་ཞིག་པ་ནི་སྐྱེ་བ་འབུམ་ཕྲག་བརྒྱའི་བར་དུ་རིགས་དང་བྲལ་ཞིང་བདེ་བ་སྤངས་ཏེ་ངན་སོང་གསུམ་དུ་ལྟུང་བར་གསུངས་ན།
གཞན་ལྟ་སྨོས་ཀྱང་ཅི་དགོས་དགོངས་འཚལ་གསུངས། ཡང་ལུང་ལས་སྨྱོན་པ་དང༌། ལས་དང་པོ་པ་ལ་ལྟུང་བ་མེད་དེ་ཞེས་གསུངས་པས། ཁྱིམ་པའམ། འགྲོ་བ་གཞན་ལ་བཅས་པ་མ་མཛད་དམ་སྙམ་པ་དང༌། དེ་དག་ལ་ལྡོག་འཇུག་བྱེད་པའི་དགོས་པ་ཡང་མ་མཆིས་སམ་སྙམ་པའི་ཐེ་ཚོམ་ཅུང་ཟད་སྐྱེས་ན་ཞེས་ཞུས་པ་དང༌། སྨྱོན་པ་ལ་སོགས་པ་གསུམ་ནི་བསམ་པ་ལ་སྨྱོས་པར་བྱས་ལ་ཉོན་མོངས་པ་སྤྱད་དོ་སྙམ་པའི་བསམ་པ་མེད་པ་དང༌། བསམ་པ་དེའི་རྗེས་སུ་འབྲངས་བའི་ལས་མཐར་མ་ཐུག་པས་གསོར་རུང་བ་ཙམ་དུ་དགོངས་པ་དང༌། འདི་འདྲ་བ་དགེ་འདུན་གྱིས་མ་བསྐྱངས་ན་གཞན་མ་དད་པར་འགྱུར་བ་ལ་སོགས་པ་དང༌། དགེ་འདུན་རང་ལ་ཡང་ནོངས་པར་འགྱུར་བའི་བསམ་པ་བྱུང་ན།
ཉེས་པ་ཤིན་ཏུ་ཆེ་བར་འབྱུང་བའི་ཆེད་དུ་གསུངས་ཏེ། མདོར་ན་ལྷུང་ཟིན་པ་དང་འདྲ་དགེ་འདུན་གྱིས་འབྱིན་པ་ཙམ་ལ་དགོངས་པའོ། ། ལས་དང་པོ་པ་ལ་ལྟུང་བ་མེད་དོ་ཞེས་གསུངས་པ་ནི། ལྟུང་བ་ཞེས་བྱ་བ་ནི་ངན་སོང་གསུམ་དུ་ལྟུང་བའི་དོན་གྱིས་ན་ལྟུང་བ་མེད་པ་ལགས་སམ། ཉོན་མོངས་པས་གཡེན་སྤྱོས་པའི་བྱ་བ་དང་བྱེད་པ་ཉུང་བ་ལགས་སམ། འཕགས་པའི་དགེ་འདུན་རྣམས་ཀྱི་ལས་བགོ་སྐལ་ལ་དབང་བ་ལགས་སམ། བྱང་ཆུབ་རྣམ་པ་གསུམ་གྱི་ལམ་གྱི་བར་ཆད་དུ་མི་འགྱུར་བ་ལགས་སམ། ལྷ་དང་བཅས་པའི་འཇིག་རྟེན་ཐམས་ཅད་མ་དད་ཅིང་སྨོན་པར་མི་འགྱུར་བས་བཅས་པ་མཛད་ཀྱི་བར་དུ་འདི་རྣམས་མི་འབྱུང་བ་ལགས་སམ། འོན་ཏེ་འབྱུང་བ་ལགས་སམ་ཞེས་སྟོན་པ་ཉིད་ལ་འདྲི་བར་བྱ་བ་ཁོ་ན་ཏེ། འདི་ལ་ནི་དགོངས་པ་བླང་རྒྱུ་མི་འདུག་པས་འགྲོ་བ་རིགས་དྲུག་གི་བདེ་བ་དང་སྡུག་བསྔལ།
གནས་སྐབས་དང་མཐར་ཐུག་ཏུ་གསུངས་པ་ཐམས་ཅད་དགེ་སློང་ལ་སོགས་པ་དགག་སྒྲུབ་ཀྱི་བསླབ་པར་བཅས་པའི་ཕྱིར་དང༌། སྟོན་པ་ཐམས་ཅད་མཁྱེན་པ་འཇིག་རྟེན་དུ་བྱོན་པའི་དགོས་པ་བསམ་རིགས་སོ། ཁྱིམ་པའམ་འགྲོ་བ་གཞན་ལ་བཅས་པར་མི་འགྱུར་ན་ནི། ཡོངས་སུ་གྲགས་པ་ལྟར་ཁྱིམ་པའམ་འགྲོ་བ་གཞན་ལ་ཉེས་པ་མེད་པ་དེ། ཐམས་ཅད་མཁྱེན་པའི་སྲས་སུ་ཁས་བླངས་པ་རྣམས་ལ། སངས་རྒྱས་བཅོམ་ལྡན་འདས་ཀྱིས་གནོད་པ་ཆེན་པོས་རྗེས་སུ་འབྲང་བ་ལ་ཁྱད་པར་དུ་གནོད་པ་མཛད་པའི་ཕྱིར། སྟོན་པར་མི་འོས་པའི་ཕྱིར་དང༌། ངའི་ཞལ་ལ་མ་ཉན་ན་ཁྱེད་ལ་ང་གནོད་པ་སྒྲུབ་པ་ཡིན་ཏེ། ཞེས་པས་ཞེ་འདོད་ཆེན་པོ་མངའ་བའི་ཕྱིར་དང༌། ཕྱྭ་དང་དབང་ཕྱུག་བྱེད་པ་པོ་ཡིན་ཏེ་ཞེས་པས་ལྟ་བ་ལས་མ་འདས་པའི་ཕྱིར་དང༌།
ཤེས་བྱའི་བབས་བདེན་པ་རྣམ་བཞིར་མི་གནས། ཆོས་ཀྱི་འཁོར་ལོ་ཐམས་ཅད་མཁྱེན་པའི་གསུང་མ་ཡིན་པར་འགྱུར་བའི་སྐྱོན་དང༌། སངས་རྒྱས་ཐམས་ཅད་ཀྱི་སེམས་བསྐྱེད་པ་དང༌། སྤྱོད་པ་སྤྱད་པ་སངས་རྒྱས་པ་དོན་མེད་དུ་འགྱུར་བ་དང༌། སྟོན་པས་གསུངས་པའི་བསླབ་པ་གསུམ་ལ་མ་བསླབས་པར་གྲོལ་བར་འགྱུར་བ་དང༌། གནས་སྐབས་དང་མཐར་ཐུག་གི་ཡོན་ཏན་ཉོན་མོངས་པའི་ལས་ལས་འབྱུང་བའི་ཕྱིར་ཏེ། སྐས་ཀྱི་ཐེམ་པ་ལྟར་བསླབ་པ་འཆའ་བ་ནི་གཉེན་པོ་དང་སྦྱོར་བ་ཐམས་ཅད་མཁྱེན་པའི་ཆོས་ཏེ། བསྒྲུབ་པར་མ་ནུས་པ་ལ་མིང་གི་ལྟུང་མེད་དུ་བཏགས་པ་ཡིན་གྱི། ལྟུང་བ་གཏན་མེད་པ་ནི་ཐམས་ཅད་མཁྱེན་པའི་ཚུལ་ཁྲིམས་ཀྱི་ཕ་རོལ་ཏུ་ཕྱིན་པ་སྟོབས་བཅུ་དང་ལྡན་པ་ཁོ་ནའོ། ། དེ་ལ་རྗེ་རིན་པོ་ཆེ་ཐམས་ཅད་མཁྱེན་པ་དངོས་ལགས་པས།
ཐེ་ཚོམ་གཅོད་པའི་ཆོས་ཟབ་མོ་ཞིག་ཚོགས་སུ་གནང་བར་ཞུ་ཞེས་ཞུས་པ་ལས། དགེ་བའི་བཤེས་གཉེན་པས་བླ་མ་ལ་ཡང་དག་པར་རྫོགས་པའི་སངས་རྒྱས་སུ་བལྟ་ཞིང་བརྗོད་པར་བཅོམ་ལྡན་འདས་ཀྱིས་གསུངས་པ་དང༌། རྒྱུད་བྱིན་གྱིས་རློབ་པར་བྱེད་པའི་བླ་མ་ལ་སངས་རྒྱས་ཀྱི་འདུ་ཤེས་སྐྱེས་ན་དུས་མཐའ་བསྟེན་པས་བརྗོད་མིན་ལྷན་ཅིག་སྐྱེས་པའི་ཡེ་ཤེས་རྒྱུད་ལ་སྐྱེ་བར་གསུངས་པ་དང༌། རྒོལ་བ་ཤིན་ཏུ་གནད་པ་ཚིག་འཇམ་པོ་དང་ཞེ་ས་དང་བཅས་པས་ཞུ་བ་སྐྱེས་བུ་དམ་པ་ཡ་རབས་གོང་མ་རྣམས་ཀྱིས་མཛད་པ་ཡིན་པས་སྤངས་པ་ཕུན་སུམ་ཚོགས་པ་དང༌། ཡེ་ཤེས་ཕུན་སུམ་ཚོགས་པས་བསྟོད་པའི་བསྟོད་པ་ནི་ལེགས་ཤིང་ཤིན་ཏུ་ཐུགས་ལ་བཏགས་མོད་ཀྱི། བདག་ལ་ཐོས་པ་དང་བསམ་པའི་ཡོན་ཏན་རླབས་པོ་ཆེ་ཡོད་པ་མ་ལགས་ཀྱང༌། དམ་པའི་ཆོས་འདུལ་བའི་སྡེ་སྣོད་འདི་ཐར་པ་དང་ཐམས་ཅད་མཁྱེན་པའི་ཡེ་ཤེས་སུ་འགྲོ་བའི་གཞི་དང་ལམ་དང་འབྲས་བུར་གསུངས་ཏེ། དེ་ལྟར་ཡང་བཅོམ་ལྡན་འདས་ཀྱིས། ཚུལ་ཁྲིམས་ཀྱིས་ནི་ཞི་བ་འདོད་རྣམས་འཕགས་པར་འགྱུར། ། སྟོབས་བཅུའི་སྤྱོད་ཡུལ་གནས་ཤིང་ཚུལ་ཁྲིམས་ཉམས་པ་མེད། །
ཅེས་གསུངས་པ་དང༌། ལུང་རྣམ་པར་འབྱེད་པ་ནས་ཀྱང༌། ཉོན་མོངས་པ་འདོད་ཆགས་དང་བྲལ་བས་སེམས་དང་ཤེས་རབ་རྣམ་པར་གྲོལ་བར་གསུངས་པ་དང༌། སྔགས་དང་མཚན་ཉིད་རྒྱལ་བའི་གསུང་རབ་ཐམས་ཅད་དུ། གདོད་མཐའ་བར་གསུམ་ཐམས་ཅད་དུ། ཚུལ་ཁྲིམས་ཀྱིས་ལམ་བགྲོད་པར་གསུངས་པ་དང༌། བདག་གི་བླ་མ་དམ་པས་དེ་ལྟར་བཞེད་པ་ལགས་པ་ལ། དུས་དེང་སང་རབ་ཏུ་བྱུང་བ་ཁ་ཅིག་ཚངས་པར་སྤྱོད་པ་ནི་ལེགས་པར་སྤྱོད། ཚུལ་ཁྲིམས་རིན་པོ་ཆེ་ལ་ནི་གཅེས་སྤྲས་སུ་མཛད། སྲོག་ལ་བབ་ཀྱང་སྡོམ་པ་ནི་མི་གཏོང་བའི་རང་བཞིན་ཅན་དུ་གྱུར་པས།
རང་ཉིད་ནོར་བུ་རིན་པོ་ཆེ་དབང་གི་རྒྱལ་པོ་ལྟ་བུ་ཐམས་ཅད་མཁྱེན་པའི་སྟོབས་བཅུ་དང་ལྡན་པའི་ཡོན་ཏན་མན་ཆད་ཐོབ་པར་འགྱུར་བ་ལ། རང་ཉིད་ཐེ་ཚོམ་དང་སོམ་ཉིར་གྱུར་ཅིང༌། ཉོན་མོངས་པའི་དྲ་བར་ཆུད་པས། སྔགས་དང་ཐེག་པ་ཆེན་པོ་ལ་སྙད་བཏགས་ནས། ཤ་དང་ཆང་བུད་མེད་དང༌། ཉེས་པ་ཐམས་ཅད་ལ་སྤྱོད་པར་འགྱུར་བ་རང་ཉིད་ཀྱི་རིགས་ལས་བྱུང་ན་སྟོན་པའི་བསྟན་པ་བཤིག་ཅིང༌། ཐར་པ་ཐམས་ཅད་མཁྱེན་པའི་ལམ་འཕྲང་བཤིག་ནས་ངན་སོང་རྣམ་པ་གསུམ་དུ་འགྲོ་བ། རང་གི་སློབ་མ་རྣམས་ལ་སྙིང་གིས་མ་བཟོད་པ་དང༌། འཇིག་རྟེན་གསུམ་གྱི་བླ་མ་ཆོས་ཀྱི་རྒྱལ་པོ་དཔལ་ལྡན་རིན་པོ་ཆེ་བདག་གིས་ཞལ་མཐོང་ཞིང་གསུང་ཐོས་པ་དེ་ཉིད་རྒྱུར་བྱས་ནས། བླ་མ་དམ་པ་ལ་རྣམ་པར་འཁུས་ཤིང་རྡོ་རྗེ་དམྱལ་བར་འགྲོ་བ་ཤེས་པས་མ་བཟོད་ནས།
རིན་པོ་ཆེའི་གསུང་སྒྲོས་ཅུང་ཟད་ཚོགས་དང་དཔག་ཐམས་ཅད་དུ་སྙན་དུ་གསོལ་བ་ལགས་པས། རང་ལ་སྙིང་བརྩེ་ཡོད་པ་རྣམས། ། འཇིག་རྟེན་མགོན་པོ་རིན་ཆེན་དང༌། ། སྐྱབས་མཆོག་དམ་པ་ཨ་ཏི་ཤ། ། ཚད་མར་གྱུར་པའི་གོང་མ་རྣམས། ། ཚུལ་ཁྲིམས་འདི་ལ་གཅེས་པར་གསུངས། ། འདི་ལས་ཐེག་གསུམ་ཡོན་ཏན་རྣམས། ། མ་ལུས་མཐའ་དག་འབྱུང་འགྱུར་ཞིང༌། ། མེད་ན་མི་འབྱུང་རྒྱུ་འབྲས་སུ། ། རང་ལ་ངེས་ཤེས་ཉམས་མྱོང་ཡོད། །
རང་བས་གཅེས་པའི་སློབ་མ་ལ། ། སྨྲ་བར་གྱུར་པ་མ་གཏོགས་པ། ། གཞན་ལ་ཕན་པའི་རེ་བ་མེད། ། ཐམས་ཅད་མཁྱེན་ཞེས་ཞུས་པ་ཡི། ། ཞུས་ཚིག་གཏན་ལ་ཕབ་པའོ། ། གསོལ་བ་འདི་བཏབ་དགེ་བ་གང་ཡོད་དེས། ། འགྲོ་བ་ཀུན་གྱི་བསླབ་གཞི་རྣམ་དག་ཅིང༌། ། ཏིང་ངེ་འཛིན་དང་ཤེས་རབ་ཡོངས་རྫོགས་ནས། ། ཐུབ་དབང་གོ་འཕང་མྱུར་དུ་ཐོབ་པར་ཤོག ། འཁོར་གྱི་དཀྱིལ་འཁོར་སྡོམ་བརྩོན་རྣམས་ཀྱིས་ཀྱང༌། །
དགག་དང་བསྒྲུབ་པའི་ལྡོག་འཇུག་ལེགས་རྟོགས་ཏེ། ། ཇི་བཞིན་བསླབས་པས་ཡོན་ཏན་རབ་རྫོགས་ནས། ། ཚེ་འདི་ཉིད་ལ་རྒྱལ་བའི་སྐུར་གྱུར་ཅིག ། ཡོངས་ཀྱི་དགེ་བའི་བཤེས་གཉེན་ཆེན་པོ་མཁན་པོ་དམྱལ་བ་པའི་ཞུས་ལན་རྫོགས་སོ།། །།
༢༦༤༽ ༄། །རྣམ་རྟོག་གཞོམ་པར་བྱེད་པ་རླུང་འདུལ་གྱི་གདམས་པ་ཨུ་དུམ་བ་རའི་གེ་སར།། ཨོཾ་སྭསྟི། གང་གི་དྲིན་གྱིས་བདེ་ཆེན་ནི། ། སྐད་ཅིག་ཉིད་ལ་འཆར་བ་གང༌། ། བླ་མ་རིན་ཆེན་ལྟ་བུ་ཡི། །
རྡོ་རྗེ་ཅན་ཞབས་པདྨོར་འདུད། ། འཁོར་བ་མཐའ་མེད་རྣམ་རྟོག་ལས། ། སྐྱོབ་པར་མཛད་པའི་སྐྱབས་གཅིག་པུ། ། རྣམ་པར་མི་རྟོག་རང་བཞིན་སྐུ། ། བླ་མའི་ཞབས་པད་ལ་བཏུད་ནས། ། རྣམ་རྟོག་རླུང་དང་བཅས་པ་ཡི། ། སྡུག་བསྔལ་ཉེ་བར་ཞི་བ་ཉིད། ། སྐྱེས་བུ་དམ་པས་ཞུས་པ་འདི། ། གཅེས་པའི་སྙིང་པོ་ཡི་གེར་བྲི། ། འདིར་བཅོམ་ལྡན་འདས་འགྲོ་བའི་བླ་མ་ཆོས་ཀྱི་རྒྱལ་པོ་ཆེན་པོ་སངས་རྒྱས་བཅོམ་ལྡན་འདས་ཀྱིས་ཏིང་ངེ་འཛིན་གྱི་རྒྱལ་པོ་ནས།
རྣམ་རྟོག་མ་རིག་ཆེན་པོ་སྟེ། ། འཁོར་བའི་རྒྱ་མཚོར་ལྟུང་བྱེད་ཡིན། ། མི་རྟོག་ཏིང་འཛིན་ལ་གནས་ན། ། མཁའ་བཞིན་བྱེད་པ་མེད་པར་མངོན། ། ཞེས་གསུངས་པས། རྣམ་པར་རྟོག་པ་མ་རིག་པ་འཁོར་བའི་རྒྱ་མཚོ། ཉེས་པ་ཐམས་ཅད་ཀྱི་རྩ་བ་ཀློང་འཁྱིལ་བ་འདི་ཉིད་ཡིན་ལ། དེ་ལ་ཕྱི་རོལ་གྱི་བགེགས་དང་བདུད་དང་བར་དུ་གཅོད་པ་ཐམས་ཅད་ཀྱང་དེ་ཉིད་ལས་མེད་པར། རྗེ་བཙུན་ཆེན་པོ་མི་ལའི་ཞལ་སྔ་ནས་ཀྱང༌། རྣམ་རྟོག་བདུད་དུ་མ་ལངས་ན། །
བདུད་ཆོ་འཕྲུལ་རྣལ་འབྱོར་གྱི་རྒྱན་དུ་ཆེ། ། ཞེས་གསུངས་པས། བདུད་དང་བར་དུ་གཅོད་པའི་ཕྱི་རོལ་གྱི་བགེགས་ཀྱང་རྣམ་པར་རྟོག་པ་གཅིག་པུ་ཡིན་གྱི་གཞན་མེད་པར་གསུངས། འོ་ན་རྣམ་པར་རྟོག་པ་དེ་སྐྱེད་པར་བྱེད་པ་གང་གིས་བསྐྱེད་ཅེ་ན། རླུང་འབའ་ཞིག་གིས་སྐྱེད་པར་བྱེད་པ་ཡིན་ཏེ། དེ་ལྟར་ཡང་བཅོམ་ལྡན་འདས་ཀྱིས། རླུང་ཞེས་བྱ་བས་ལས་ཀུན་བྱེད། ། འདི་ནི་རྣམ་ཤེས་བཞོན་པ་སྟེ། ། ཞེས་བྱ་བར་གསུངས་པ་དང༌། ཡང་རྡོ་རྗེ་ཕྲེང་བ་ལས། །
བཅོམ་ལྡན་འདས་ཀྱིས། རླུང་རྣམས་ཕྲ་བའི་གཟུགས་ཀྱིས་ནི། ། ཤེས་དང་ཡང་དག་འདྲེས་གྱུར་ནས། ། དབང་པོའི་ལམ་ནས་བྱུང་ནས་ནི། ། ཡུལ་རྣམས་ལ་ནི་དམིགས་པར་བྱེད། ། ཅེས་གསུངས་པས། རླུང་འདུལ་བར་བྱེད་པ་གལ་ཆེ། དེ་ལྟར་ཡང་རླུང་སེམས་དབྱེར་མེད་ཀྱི་ལུང་དང༌། རྟ་དང་བཞོན་པའི་རླུང་དང༌། རིགས་མི་གཅིག་པའི་བཀའ་བསྩལ་དཔག་ཏུ་མེད་པ་གསུངས་ཀྱང༌།
དོན་གཅིག་ལས་མེད་པས་ལས་ཀུན་བྱེད་ཅེས་པ་ནི་བཟང་པོ་དང་ངན་པའི་ལས་ཕྱོགས་རིས་མེད་པ་ཡིན་ལ། ངན་པ་ནི་འདོད་ཆགས་དང་ཞེ་སྡང་དང་གཏི་མུག་རྣམ་པ་གསུམ་སྐྱེད་པར་བྱེད་པའི་ལས་རླུང་གིས་བྱས་ནས། ཉོན་མོངས་པ་གསུམ་གྱི་དབང་གིས་གནས་སྐབས་སུ་ནད་དང་གནོད་པ་སྡུག་བསྔལ་དཔག་ཏུ་མེད་པ་འབྱུང༌། ཤི་ནས་ངན་སོང་རྣམ་པ་གསུམ་དུ་སྐྱེ། སྤྱིར་འཁོར་བ་སྡུག་བསྔལ་ལས་མི་ཐར་བ་ཉོན་མོངས་གསུམ་གྱི་ལག་རྗེས་ཡིན་ཏེ། དེ་ལྟར་ཡང་སློབ་དཔོན་འཕགས་པའི་ཞལ་སྔ་ནས། འདོད་ཆགས་ཞེ་སྡང་གཏི་མུག་བཅས། ། དེས་བསྐྱེད་ལས་ནི་མི་དགེ་བ། ། ཞེས་གསུངས་པ་ངེས་ཏེ། དེའི་ཕྱིར་ན་ཉོན་མོངས་པ་སྤངས་པས།
ཉོན་མོངས་སྐྱེད་བྱེད་ཀྱི་རླུང་སྤངས། རླུང་སྤངས་པས་ཉོན་མོངས་པ་གསུམ་མི་སྐྱེ་བ་ལ། ལྷག་པ་ཚུལ་ཁྲིམས་ཀྱི་བསླབ་པ་ཟེར། ཐེག་པ་ཆེན་པོ་གསང་སྔགས་སུ་རླུང་ལས་སུ་རུང་བ་ཞེས་ཟེར་དགོས་པ་དེ་མེད་ན་ཕུང་བའི་གཞི་ཡིན་པར་ཐེག་པ་ཆེན་པོ་གསང་སྔགས་ཀྱི་དམ་ཚིག་ཏུ། བཀའ་ནན་ཆེན་པོ་གསུངས་ཚུལ་ལེགས་པར་ཁོང་དུ་ཆུད་པར་བྱའོ། ། ཡང་ཉོན་མོངས་པ་གསུམ་སྤངས་པའི་ལག་རྗེས་ལ། ཉོན་མོངས་པ་མེད་པ་རྣམ་པ་གསུམ་སྐྱེ་སྟེ། ཡང་རླུང་དེས་ལྷག་པ་ཏིང་ངེ་འཛིན་གྱི་བསླབ་པ་མ་ཆགས་པ་ཞེ་སྡང་མེད་པ། གཏི་མུག་མེད་པ་རྣམ་པ་གསུམ་བསྐྱེད་ནས། ཏིང་ངེ་འཛིན་དང་ཤེས་རབ་ཀྱི་གནས་སྐབས་སུ་ནད་དང་གནོད་པ།
བགེགས་དང་ལོག་འདྲེན། བར་ཆད་དང་ཉེས་པ་ཐམས་ཅད་སྤངས་ནས། བྱམས་སྙིང་རྗེ་བྱང་ཆུབ་ཀྱི་སེམས་དང༌། ཕྱི་ཡུལ་དང་ནང་སེམས་ཅན་ལ་ཆགས་པའི་ཆགས་པ་སྤངས་པ་དང༌། ཤེས་རབ་རྣམ་པ་གསུམ་ཅི་རིགས་པ་རྒྱུད་ལ་སྐྱེས་ནས། དེ་ལ་སེམས་གནས་པ་ལྷག་པ་ཏིང་ངེ་འཛིན་གྱི་བསླབ་པ་ཞེས་ཀྱང་ཟེར། ཉོན་མོངས་པ་སྤངས་བ་ལས་བྱུང་བས་ལྷག་པ་སེམས་ཀྱི་བསླབ་པ་ཞེས་ཀྱང་ཟེར། ཉོན་མོངས་པ་སྤངས་པའི་ལག་རྗེས་ལས་བྱུང་བ་ཡིན་པས་དམ་བཅས་པའི་ཤེས་པ་ལ་སྡོམ་པ་རྟེན་ཅན་ཞེས་ཀྱང་ཟེར། མདོར་བསྡུས་ན་གནས་སྐབས་དང་མཐར་ཐུག་གི་ཉེས་པ་ཐམས་ཅད་འཇིག་པ། ཡོན་ཏན་ཐམས་ཅད་སྐྱེད་པར་བྱེད་པ།
འཁོར་བའི་རྒྱ་མཚོ་ལས་སྒྲོལ་བར་བྱེད་པའི་གྲུ། འཇིགས་པ་ལས་སྐྱོབ་པར་བྱེད་པའི་སྐྱབས་འདི་གཅིག་པུ་ལས་མེད་པས། འདི་ལ་སེམས་རྩེ་གཅིག་ཏུ་གནས་པར་བྱ་བ་ནི་ལྷག་པ་ཏིང་ངེ་འཛིན་ནམ་སེམས་ཀྱི་བསླབ་པའོ། ། དེ་ལྟར་ཉམས་སུ་བླངས་པས་ལྷག་པ་ཚུལ་ཁྲིམས་དེ་ཡང་རང་གི་སེམས། ཏིང་ངེ་འཛིན་དེ་ཡང་རང་གི་སེམས། སྤང་བྱ་དང་གཉེན་པོ་ཐམས་ཅད་ཀྱང་རང་གི་སེམས་འབའ་ཞིག་མ་གཏོགས་པ་མི་སྲིད་པར་བློ་ཐག་ཆོད་ནས། སེམས་དེ་ནི་དུས་གསུམ་གྱི་སངས་རྒྱས་ཀྱིས་མ་གཟིགས་མི་གཟིགས་གཟིགས་པར་མི་འགྱུར་བ་དང༌། འགའ་ཡང་མཐོང་བ་མེད་པ་ནི་དེ་ཁོ་ན་ཉིད་མཐོང་བའོ་ཞེས་པ་དང༌། ཤེས་རབ་བདེན་དོན་གཏན་ལ་འབེབས་པ། ཞེས་པས་ལྷག་པ་ཤེས་རབ་ཀྱི་བསླབ་པ་སེམས་ཉིད་རང་བཞིན་གྱིས་རྣམ་པར་དག་པ་རྟོགས་པ་འདི་ཁོ་ནས།
གནས་སྐབས་དང་མཐར་ཐུག་གི་ཡོན་ཏན་ཐམས་ཅད་སྐྱེད་ཅིང་སྐྱོན་ཐམས་ཅད་འཇིག་པ་སྟེ། དེ་ལྟར་ཡང་བཅོམ་ལྡན་འདས་ཀྱིས། སངས་རྒྱས་སྲས་དང་ཉན་ཐོས་རང་རྒྱལ་ལྷ་རྣམས་དང༌། ། འགྲོ་བ་ཀུན་གྱི་བདེ་སྐྱིད་ཆོས་རྣམས་ཇི་སྙེད་པ། ། དེ་ཀུན་ཤེས་རབ་ཕ་རོལ་ཕྱིན་པ་མཆོག་ལས་བྱུང༌། ། ཞེས་གསུངས་པར་ངེས་པ་ལགས་སོ། ། དེ་ཡང་མདོར་བསྡུ་ན། ཉོན་མོངས་པ་སྤངས་པས་ཉོན་མོངས་མེད་པའི་སེམས་སྐྱེ། ཉོན་མོངས་མེད་པའི་སེམས་ལས་རྣམ་པར་དག་པའི་ཤེས་རབ་སྐྱེ་བ་བབས་ཡིན་མོད། དེ་ཀུན་རྣམ་བཞག་ཡིན།
ཞུས་པའི་གདམས་ངག་མི་འོང་བར། མ་ཞུས་པའི་སྡེ་སྣོད་གསུམ་དང་བསླབ་པ་བཞི་ང་ལ་དགོས་པ་མེད་སྙམ་ན། ང་དང་བདག་ཏུ་འཛིན་པའི་རྣམ་པར་རྟོག་པ་ཐོལ་གྱིས་སྐྱེ་བ་དེ་ཉིད་ལ་བདག་ཏུ་མི་གཟུང༌། ཡན་པར་མི་གཏོང༌། སྐུ་ཡུས་མི་སྐྱེད་བཙིར་གྱིས་གཟུང་ལ་མ་ཡེངས་པར་བཞག་པས་རྟོག་པ་རྟོག་མེད། རླུང་རང་དག་ཉོན་མོངས་པ་ནུས་མེད་དུ་འོང་བར་འདུག་པས། རྟོག་པ་དེ་ཡུན་རིང་དུ་བསྐྱངས་པ་ལས་རྟོག་པ་ཞི་བའི་ཞི་གནས་ཟེར་བར་འདུག་པ། ཉེ་བར་ཞི་བ་ལྷུན་གྲུབ་ཏུ་གཤིས་ཡིན་པར་གོ་ན་བདག་འཛིན་གྱི་རྟོག་པ་བདེན་པ་མེད་པར་གོ་བས་ཡིད་མི་རྟོག རྟོག་མེད་ལྷུན་གྲུབ་རང་ཆས་སུ་སོང་བས་འགྲོ་འོང་དང་རྒྱུན་ཆད་མེད་པ་ལ་མཁས་པ་རྣམས་ཀྱིས་བརྟེན་གནས་ཡིན་ཞེས་ཟེར་བ་ཡང་ཡོད་དེ། སྟེ་སྟེ་སུ་མི་རྒྱུགས་དགུར་རྒྱུགས།
རྟོག་པ་མི་ཚོལ་དགུ་ཚོལ། བདག་འཛིན་མི་འཛིན་དགུ་འཛིན། དགུ་གཉིས་བཅོ་བརྒྱད་ཀྱི་ཐོག་ཏུ་ཡང་དགུ་བསྣན་པའི་མི་ལ་བསྟན་པས་ཅི་ཕན། གླེང་བས་ཅི་བྱ། སྨྲས་པས་ཁ་ཚགས་ཆེ་བ་ཙམ་དུ་ཟད་ཅེས། དཔལ་འབྲི་གུང་པའི་ཉེ་གནས་རྣམས་ལ་བླ་མ་དམ་པའི་ཐུན་མོང་མིན་པའི་གདམས་ངག་ཤི་བ་སྐད་དུ་བསྟན་པའི་དམ་ཆོས། ཨེ་རེ་འདོད་ཆེན་མོ་བྱ་བ་ལགས་ཏེ། ཁྱེད་དགེ་བའི་བཤེས་གཉེན་ཆེན་པོ་རང་གི་མཚན་ཉིད་ལ་ཆགས་པ་དང་ཐོགས་པ་མེད་པའི་ཤེས་རབ་ནི་མངའ། བླ་མ་གྲུབ་པ་ཐོབ་པ་ཡོངས་སུ་འཛིན་པའི་དགེ་བའི་བཤེས་གཉེན་རྣམས་ཀྱི་ཐུགས་རིན་པོ་ཆེས་ནི་ཟིན། གདམས་ངག་དང་རྗེས་སུ་བསྟན་པ་ཀློང་ཡངས་པ་རྒྱ་མཚོ་ཆེན་པོས་ནི་ཐུགས་ལ་གཏམས།
དཔལ་ཆེན་པོ་འབྲི་གུང་པའི་ཉེ་གནས་ནི་མ་ལགས་པས། ཇི་ལྟར་ཞུས་པ་འདི་ལྟར་ཉམས་སུ་བླང་བར་ཞུ། ཇི་ལྟར་ཞུས་པ་འདི་བཞིན་དུ། ། གལ་ཏེ་ཉམས་སུ་མ་བླངས་ན། ། སྨན་དཔྱད་བཀླགས་པ་ཙམ་གྱིས་ནི། ། ནད་པ་དག་ལ་ཕན་འགྱུར་རམ། ། ཟབ་པའི་གདམས་ངག་རིན་པོ་ཆེ། ། དུས་གསུམ་རྒྱལ་བའི་དགོངས་པ་འདི། ། དཔལ་ལྡན་རིན་ཆེན་ཞལ་སྔ་ནས། ། ཐུགས་ཀྱི་སྙིང་པོ་བཅུད་ཕྱུང་བ། །
ལེགས་པར་གདམས་པ་འདི་ལགས་པས། ། གལ་ཏེ་ཕན་པར་མ་གྱུར་ན། ། དུས་གསུམ་རྒྱལ་བ་ཐམས་ཅད་ཀྱིས། ། བདག་ཅག་ཐམས་ཅད་བསླུས་པར་ངེས། ། བསླུ་བ་མེད་པ་རྒྱལ་བའི་བཀའ། ། སྐྱེས་ཆེན་ཁྱེད་ཀྱི་ཐུགས་ལ་ཞོག ། ནན་ཏན་ཆེན་པོས་ཉམས་སུ་བླངས། ། འགྲོ་ཀུན་དགེ་བ་ཇི་སྙེད་ཡོད་པ་དང༌། ། བྱས་དང་བྱེད་འགྱུར་དེ་བཞིན་བྱེད་པ་དག ། བཟང་པོ་ཇི་བཞིན་དེ་འདྲའི་ས་དག་ལ། །
ཀུན་ཀྱང་ཀུན་ནས་བཟང་པོར་རེག་གྱུར་ཅིག། །། ༡༦༥༽ ༄། །ཆོས་ཐམས་ཅད་གདོད་མ་ནས་རང་བཞིན་གྱིས་རྣམ་པར་དག་པ་ཞེས་པ།། ཨོཾ་སྭསྟི། དུས་གསུམ་རྒྱལ་བ་ཀུན་གྱི་སྐུ་གསུང་ཐུགས། ། མི་ཟད་འཁོར་ལོའི་བདག་པོ་ཆོས་ཀྱི་རྗེ། ། ལྷུན་གྱིས་གྲུབ་ཅིང་འགྱུར་བ་མི་མངའ་བ། ། དཔལ་ལྡན་ཕག་མོ་གྲུ་པའི་ཞབས་ལ་འདུད། ། འགྲོ་བའི་མགོན་པོ་དེ་ཉིད་ཀྱི་ཞལ་སྔ་ནས། འཁོར་བ་དང་མྱ་ངན་ལས་འདས་པ་བསྡུས་པའི་ཆོས་ཐམས་ཅད་སེམས།
སེམས་གདོད་ནས་སྐྱེ་བ་མེད་པ་ནམ་མཁའི་དཀྱིལ་ལྟ་བུ་ཡིན་གསུང༌། དཀྱིལ་དེ་ཉིད་ཇི་ལྟ་བུ་ཡིན་སྙམ་ན། ཞལ་སྔ་ནས། ཤེས་རབ་སྣ་ཚོགས་ལས། ཕྱི་རོལ་ནམ་མཁའ་མ་ཡིན་ཞིང༌། ། སེམས་ཀྱི་ནམ་མཁའི་དབུས་གནས་པ། ། ཞེས་པ་དང༌། དཔལ་རྒྱུད་ཀྱི་རྒྱལ་པོ་ཆེན་པོ་ལས་ཀྱང༌། ནམ་མཁའི་དབྱིངས་ཀྱི་དབུས་གནས་པ། ། ཞེས་པ་དང༌།
རྗེ་བཙུན་ཆེན་པོ་མི་ལའི་ཞལ་སྔ་ནས་ཀྱང༌། སེམས་ཉིད་འདི་ལ་དཔེ་མ་བཏུབ། ། ནམ་མཁའ་འདི་ལ་དཔེ་བྱས་རུང༌། ། ནམ་མཁའ་རིག་མེད་སྟོང་པ་ཡིན། ། སེམས་ཉིད་རིག་བཅས་སྟོང་པ་ཡིན། ། སྟོང་པ་ཙམ་དུ་འདྲ་ལགས་ཀྱང༌། ། འདྲ་དང་མི་འདྲ་ཁྱད་པར་ཆེ། ། ཞེས་པ་དང༌། བཅོམ་ལྡན་འདས་ཀྱིས་ཀྱང༌། སེམས་བསྒོམས་པས་ནི་སངས་རྒྱ་འོ། །
རིན་ཆེན་སེམས་ལས་ཕྱིར་གྱུར་པའི། ། སངས་རྒྱས་མེད་ཅིང་སེམས་ཅན་མེད། ། ཞེས་པ་དང༌། ཤེས་རབ་ཀྱི་ཕ་རོལ་ཏུ་ཕྱིན་པ་རྒྱས་པ་ལས་ཀྱང༌། ནམ་མཁའ་ནི་ཁ་དོག་དང་དབྱིབས་དང༌། ཡོད་པ་དང་མེད་པ་དང༌། ལྡན་པ་དང་མི་ལྡན་པ་གང་ཡང་མ་ཡིན་པར་གསུངས་ཏེ། མདོར་ན་སེམས་ཀྱི་གནས་ལུགས་སྨྲ་བསམ་བརྗོད་མེད། བསྒོམ་བྱ་སྒོམ་བྱེད་ཐམས་ཅད་དང་བྲལ་བར་བློའི་ཡུལ་ལས་འདས་པ་དང་པོ་ནས་ལྷུན་གྱིས་གྲུབ་ཅིང་འགྱུར་བ་མེད་པ་དེ་ལ་བཞེད་པར་གདའ་ལ། ཚུལ་འདི་ལྟར་གྱུར་ན་འཁོར་བ་དང་མྱ་ངན་ལས་འདས་པས་བསྡུས་པའི་ཆོས་ཐམས་ཅད་ནི་ཡོད་མི་སྲིད་དེ།
དེ་ལྟར་ཡང་ཆོས་ཐམས་ཅད་ནི་གདོད་མ་ནས་རང་བཞིན་གྱིས་རྣམ་པར་དག་པའོ། ། ཞེས་གསུངས་པ་དང༌། ཆོས་ཀྱི་འཁོར་ལོ་བསྐོར་བ་ན། ། གཟོད་ནས་ཞི་ཞིང་མ་སྐྱེས་པ། ། རང་བཞིན་མྱ་ངན་འདས་པ་ཡི། ། ཆོས་རྣམས་མགོན་པོ་ཁྱེད་ཀྱིས་བསྟན། ། ཞེས་པས། དེ་ཁོ་ན་བཞིན་དུ་ཐུགས་སུ་ཆུད་པར་མཛད་པར་ཞུ། ཇི་ལྟར་སེམས་ཀྱི་གནས་ལུགས་འདི། ། མ་གོ་རྟོགས་པར་མ་གྱུར་པས། །
གྲུབ་མཐའ་ལྟ་བའི་བྱེ་བྲག་ཚོགས། ། བསམ་གྱིས་མི་ཁྱབ་རྣམ་རྟོག་གིས། ། རང་སེམས་རྣམ་དག་ནམ་མཁའ་འདི། ། ལོག་རྟོག་སྤྲིན་གྱིས་བཀབ་ན་ཀོ ། རྣམ་དག་གསལ་བར་མི་འགྱུར་བས། ། སེམས་ཀྱི་ངོ་བོ་རྣམ་དག་འདི། ། ལོག་རྟོག་སྤྲིན་གྱིས་མི་དགབ་པར། ། ལྷུན་གྲུབ་རང་ས་ཟིན་དུ་ཆུག ། འདི་བྲིས་དགེ་བ་གང་ཡིན་དེས། ། ནམ་མཁའ་མཉམ་པའི་མ་རྒན་རྣམས། །
བདེ་ཐོབ་སྡུག་བསྔལ་བྲལ་ནས་ཀྱང༌། ། རང་སེམས་སངས་རྒྱས་རྟོགས་པར་ཤོག། །། ༢༦༦༽ ༄། །བླ་མའི་གདམས་ངག་ཞུས་ལན་འཆི་མེད་བདུད་རྩིའི་བཅུད།། སྐྱབས་གཅིག་དྲིན་ཅན་བླ་མ་རིན་ཆེན་དེ། ། མི་འབྲལ་གཙུག་གི་ནོར་བུར་བཀུར་གྱུར་ཏམ། ། བླ་མེད་དཀོན་མཆོག་འགྲོ་བའི་མགོན་གྱུར་པའི། ། སྐྱབས་ལས་གཞན་པའི་སྐྱོབ་པ་མི་ཚོལ་ལམ། ། ཚུལ་ཁྲིམས་རྣམ་དག་དྲི་མེད་བདུད་རྩིའི་ཆུ། ། ཁྱད་དུ་བསད་ནས་ཉོན་མོངས་མི་གཡེམ་མམ། །
བྱང་ཆུབ་སེམས་ཀྱི་ལྗོན་ཤིང་རྒྱས་པ་ལ། ། དམན་མོས་ཆོས་བརྒྱད་སྟ་རེས་མི་གཅོད་དམ། ། བདག་མེད་ནམ་མཁའི་ངང་ལ་མི་འཕྱོ་བར། ། བདག་ཏུ་འཛིན་པའི་འཆིང་བས་མི་འཆིང་ངམ། ། ཚིག་དང་ཡི་གེ་གྲུབ་མཐའི་རྒྱ་རྙོག་ལ། ། མི་ཤེས་རྨོངས་པའི་རི་དྭགས་མི་འཛིན་ཏམ། ། མི་ཟད་གཏེར་མཛོད་གཉུག་མའི་ཕ་ཕོགས་དེ། ། ཉམས་གསུམ་རྒྱ་མཚོའི་ཀློང་དུ་མི་འཕེན་ནམ། ། བསམ་གྱིས་མི་ཁྱབ་གོང་མའི་རྣམ་ཐར་ལ། ། གོ་བ་རྙེད་དམ་ངེས་ཤེས་སྐྱེས་ལགས་སམ། །
བླ་མའི་གདམས་ངག་འཆི་མེད་བདུད་རྩིའི་བཅུད། ། བློ་ཡི་པདྨོར་རྒྱས་པ་འཐུང་ལགས་སམ། ། སྐྱབས་བྲལ་མ་རྒན་སེམས་ཅན་ཐམས་ཅད་ལ། ། སྙིང་རྗེ་ཆེན་པོས་སྡུག་བསྔལ་ཁུར་བཟོད་དམ། ། དྲིས་པའི་དོན་དེ་ཁྱོད་ལ་མངའ་ལགས་ན། ། འགྲོ་བའི་དོན་དུ་ཅི་ཕྱིར་མི་འགྱུར་མོད།། །། ༢༦༧༽ ༄། །འགྲོ་བ་སྨིན་བྱེད་ཁྱེད་ལ་རེ་ཆེ་ཞེས་བླ་མ་བྱང་ཆུབ་ཤེས་རབ་ལ་སྤྲིངས་པ།། ཨོཾ་སྭསྟི། བླ་མ་ཡི་དམ་དཀོན་མཆོག་ལ། །
གུས་པས་ཕྱག་འཚལ་སྐྱབས་སུ་མཆི། ། བརྩེ་བའི་བདག་ཉིད་ཆེན་པོ་ཡི། ། བརྩེ་བས་བྱིན་གྱིས་བརླབ་ཏུ་གསོལ། ། བདག་གི་བུ་གཅིག་དགེ་བའི་བཤེས། ། བླ་མ་བྱང་ཆུབ་ཤེས་རབ་ཀྱིས། ། ཇི་ལྟར་གསུངས་པའི་འབུལ་བ་རྣམས། ། ལྷག་ཆད་མེད་པར་ཕྱག་ཏུ་ཐོན། ། ཆེའོ་རིང་ངོ་འབུལ་བ་རྣམས། ། བསམ་གྱིས་མི་ཁྱབ་དཔག་ཏུ་མེད། ། འོན་ཀྱང་ཟང་ཟིང་ཞབས་ཏོག་འདི། །
བསྡུ་དངོས་བཞི་ཡི་དང་པོ་ཡིན། ། འགྲོ་བ་འདྲེན་པའི་མཚོན་པ་ཡིན། ། འགྲོ་བ་འདྲེན་པར་བྱེད་པའི་བུ། ། དུས་གསུམ་རྒྱལ་བའི་གདུང་འཚོབ་ཡིན། ། འགྲོ་བ་ཀུན་གྱི་རེ་གནས་ཡིན། ། གོང་མའི་དབང་སྐུར་ཐོབ་པ་ཡིན། ། མཐོ་དམན་གཞི་བྱེས་ཐམས་ཅད་དུ། ། འགྲོ་བ་སྨིན་པར་བྱེད་པ་ལ། ། ཁྱེད་ལ་ཤིན་ཏུ་རེ་བ་ཆེ། ། སྙིགས་མ་ལྔ་ཡི་དུས་ལ་བབ། །
རྩོད་པ་བདོ་བའི་དུས་ཚོད་འདིར། ། ཕུན་སུམ་ཚོགས་པའི་ས་ཕྱོགས་དཀའ། ། བྱམས་པ་ཆེན་པོའི་ཏིང་འཛིན་དང༌། ། བླ་མ་གོང་མའི་དམ་ཆོས་གསུང༌། ། ཉམས་སུ་ལེན་པའི་སློབ་མ་ལ། ། སྡང་བའི་དགྲ་རྣམས་གཉེན་དུ་འགྱུར། ། ལྷར་བཅས་འཇིག་རྟེན་ཀུན་གྱིས་མཆོད། ། ཤ་དང་ཆང་གི་རེ་ལྟོས་བཅད། ། རྩ་བ་ལོ་མ་གྱི་ན་ཙམ། ། སྒེའུ་གཡོས་ཐབ་ཆུང་སྤངས་ནས་ཀྱང༌། །
དཔོན་གཡོག་མཉམ་པར་ཟ་ན་ཀོ ། ཕུན་སུམ་ཚོགས་པར་ཅིས་མི་འགྱུར། ། སྔོ་རྔད་ཆོལ་པོའི་བརྟུལ་ཞུགས་ལ། ། ནན་ཏན་མ་ཆུང་རྒྱལ་བའི་སྲས། ། རྟོགས་པ་ཡོད་པའི་རྣལ་འབྱོར་པ། ། དེ་ཉིད་འབྲལ་མེད་བླ་མ་ཡིན། ། ནག་ཁུང་ན་ཡང་བྱང་ཆུབ་མེད། ། བསྔོ་བ་སེམས་བསྐྱེད་བྱས་ན་ཡང༌། ། ཉམས་ལེན་བསྲུང་བྲན་བྱེད་པ་དཀའ། ། ཚོགས་ཀྱི་དཀྱིལ་འཁོར་སྐྱོང་བར་ཞུ། །
སྐྱོང་བའི་ཚུལ་ལུགས་གོང་མ་ལྟར། ། ནན་ཏན་ཆེན་པོ་བྱ་བ་དང༌། ། མི་ཟད་རིན་ཆེན་རྒྱ་མཚོའི་གཏེར། ། རིན་པོ་ཆེ་ཡི་རྣམ་ཐར་དང༌། ། བྱ་བའི་རིམ་པ་ལ་སོགས་པ། ། དཔག་མེད་བསྟན་པའི་དམ་ཆོས་རྣམས། ། ཁྱེད་ཀྱིས་ཉམས་སུ་བླང་བར་ཞུ། ། དགེ་བས་བྱང་ཆུབ་མཆོག་ཐོབ་ཤོག། །། ༡༦༨༽ ༄། །མཛད་པ་བཅུ་གཉིས་དུས་མཆོད་རྣམ་བཞིར་འདུ་བ་ཀློང་ཐང་འདུས་ཚོགས་ལ་གནང་བ།།
ཨོཾ་སྭསྟི། རྗེ་བཙུན་བླ་མ་རྣམས་དང་དཀོན་མཆོག་ལ། ། གུས་པའི་ཕྱག་འཚལ་རྟག་ཏུ་སྐྱབས་སུ་མཆི། ། ཐུབ་ཆེན་སྐྱོབ་པ་བཅོམ་ལྡན་འདས། ། འགྲོ་བའི་བླ་མ་སྐྱབས་གཅིག་པུ། ། སྐྱོབ་མཛད་ཤཱཀྱའི་རྒྱལ་པོ་ཡིས། ། དང་པོ་བྱང་ཆུབ་ཐུགས་བསྐྱེད་ནས། ། སངས་རྒྱས་ཞིང་འདི་རྣམ་པར་སྦྱངས། ། སྦྱོར་བའི་གོ་བ་གང་ཞེ་ན། ། བསགས་པའི་ལས་ཀྱི་སྣང་བ་དེ། །
བྱས་ལས་བྱུང་བ་མ་གཏོགས་པ། ། རྒྱུ་མེད་བྱུང་བ་མ་ཡིན་པས། ། ཞིང་འདི་རྒྱལ་བས་བྱས་པ་ཡིན། ། དེ་ཡང་སྟོན་པས་བཀའ་བསྩལ་པ། ། འཇིག་རྟེན་སྣ་ཚོགས་ལས་ལས་བྱུང༌། ། གསུངས་པར་གྱུར་པ་ཉིད་ཀྱིས་ཤེས། ། རྒྱུ་མཐུན་ལས་ལས་བྱུང་བ་ཡི། ། སྣོད་ཀྱི་འཇིག་རྟེན་འདི་ཉིད་དུ། ། ལས་མཐུན་བཅུད་ཀྱིས་སེམས་ཅན་རྣམས། ། སྟོན་པས་སྨིན་པར་བྱས་པ་ཡི། །
གདུལ་བྱ་སེམས་ཅན་བྱུང་བ་ཡིན། ། སྟོན་པའི་མཛད་པ་ཐམས་ཅད་ཀྱང༌། ། གདུལ་བྱ་རྣམས་ཀྱི་སྣང་བ་ཡིན། ། མཛད་པ་རྣམ་པ་བཅུ་གཉིས་དེ། ། འགྲོ་བ་རྣམས་དང་ཐུན་མོང་དུ། ། སྟོན་པས་བསྟན་པར་གྱུར་པ་རྣམས། ། དུས་མཆོད་ཆེན་པོ་རྣམ་བཞིར་འདུས། ། ཁྱད་པར་གང་དང་གང་དག་གི ། མཆོད་ན་དེ་དེའི་འབྲས་བུ་འབྱུང༌། ། ཆོ་འཕྲུལ་ཆེན་པོའི་དུས་མཆོད་འདི། །
རྒྱལ་བས་ཆོས་མིན་ཕམ་མཛད་ནས། ། ལྷ་དང་བཅས་པའི་འཇིག་རྟེན་དུ། ། རྒྱལ་བ་དགྲ་ལས་རྣམ་རྒྱལ་བ། ། གཅིག་པུ་ཉིད་དུ་ངེས་པར་མཛད། ། རྒྱ་མཚོ་ལྟ་བུའི་དགེ་འདུན་ཏེ། ། སྔོན་གྱི་རྒྱལ་བས་བྱིན་རླབས་དང༌། ། རིགས་གསུམ་མགོན་པོའི་ཕྱག་རྗེས་མཆོག ། ཀློང་ཐང་སྒྲོན་མར་བཞུགས་པ་ཡི། ། དགེ་འདུན་རྣམས་ལ་ཞུ་བའི་དོན། ། ཆོས་འཁོར་ཆེན་པོ་བྱུང་བ་དང༌། །
ད་ལྟའི་དུས་ཚོད་ཕན་ཆད་དུ། ། དགེ་འདུན་དར་ཞིང་རྒྱས་པ་དང༌། ། བསྟན་པ་དར་ཞིང་རྒྱས་པ་དང༌། ། གཞན་ཕན་དར་ཞིང་རྒྱས་པ་དང༌། ། ཉེ་རིང་གྲྭ་ས་རྒྱ་མཚོའི་ཚོགས། ། རིན་ཆེན་གསེར་གྱི་ས་གཞི་ལ། ། ཐམས་ཅད་རྟེན་ཅིང་གནས་པ་ལྟར། ། ཐམས་ཅད་མཁྱེན་ལ་བརྟེན་པ་ཡིན། ། ཁྱེད་ཀྱང་སྟོན་པ་བཅོམ་ལྡན་གྱི། ། གསུང་བཞིན་བསྒྲུབ་པར་མཛད་པ་དང༌། །
དུས་མཆོད་ཆེན་པོ་རྣམ་བཞི་དང༌། ། དུས་དང་དུས་ཀྱི་མཆོད་པ་རྣམས། ། རྒྱུན་ཆད་མེད་པར་མཛད་པར་ཞུ། ། དེ་ཡང་སྟོན་པ་བཅོམ་ལྡན་གྱིས། ། བསོད་ནམས་འདོད་པར་གྱུར་པ་ཡིས། ། དེ་བཞིན་གཤེགས་པ་མཆོད་ཅེས་གསུངས། ། ཆོས་ཀྱི་དུང་སྟེ་སྒྲ་ཆེན་ལྡན། ། མགོན་པོ་ཚེ་དཔག་མེད་པ་ཉིད། ། མཐོང་ཐོས་དྲན་པས་འགྲོ་བ་ཀུན། ། སྨིན་ཅིང་གྲོལ་བར་མཛད་པ་འདི། །
དགེ་འདུན་རྣམས་ཀྱི་ཚོགས་སུ་ཞུ། ། ཀློང་ཐང་པ།། །།
༢༦༩༽ ༄། །གནས་གཅིག་ཐེར་ཟུག་བཞུགས་པའི་རྟེན་འབྲེལ་མཛོད་ཅེས་ཁ་རགས་པར་གདམས་པ།། ཨོཾ་སྭསྟི། བླ་མ་རྣམས་དང་བླ་མེད་དཀོན་མཆོག་དང༌། ། སློབ་དཔོན་འཕགས་པ་ཡབ་སྲས་ལ་སོགས་པ། ། ཐུབ་པའི་བསྟན་པ་རིན་ཆེན་མཛོད་འཛིན་པ། ། དཔའ་བོ་དཔལ་མཆོག་རྣམས་ཀྱི་ཞབས་ལ་འདུད། ། དུས་གསུམ་རྒྱལ་བ་མ་ལུས་ཐམས་ཅད་ཀྱི། །
བསྟན་པ་མཐའ་དག་བསྡུས་པའི་སྙིང་པོའི་དོན། ། ལྷག་པ་ཚུལ་ཁྲིམས་ཏིང་འཛིན་ཤེས་རབ་ལ། ། ཕྱོགས་སུ་གཞོལ་བ་ཙམ་ཡང་དཀོན་ལགས་ན། ། འཇིག་རྟེན་འཁྲི་བ་བཅད་པའི་སྙིང་པོ་མཆོག ། ཡོན་ཏན་གཞིར་གྱུར་ཚུལ་ཁྲིམས་བརྟུལ་ཞུགས་འཛིན། ། ཏིང་ངེ་འཛིན་དང་ཤེས་རབ་རྣམ་གསུམ་གྱིས། ། འགྲོ་བ་སྨིན་པའི་མཐུ་སྟོབས་མངའ་བ་ཁྱེད། ། སྲོག་དང་བསྡོས་ནས་གཞན་ཕན་མཛད་པར་རིགས། ། སྟོན་པས་མཉན་དུ་ཡོད་པར་ཉི་ཤུ་བཞི། ། དཔལ་ལྡན་ནཱ་རོས་པུཥྤ་ཧ་རིར་བཞུགས། །
གོང་མ་རྣམས་ཀྱི་གནས་གཅིག་ཐེར་ཟུག་སྟེ། ། བྱང་ཆུབ་གླིང་དུ་ངས་ཀྱང་སུམ་ཅུ་ལྷག ། མི་མཐུན་ཆར་ལྟར་བབ་ལ་བཟོད་པར་བྱས། ། དེང་སང་འདོད་པའི་བསམ་པ་ལྷུན་གྱིས་གྲུབ། ། སྐྱེས་ཆེན་ཁྱེད་ཀྱིས་དེ་ལྟར་མཛད་པར་ཞུ། ། བུ་ལ་ཐུགས་རྗེ་ཆེན་པོས་མ་གཟིགས་པར། ། ཅི་དགའ་རང་དགའི་བརྟུལ་ཞུགས་བཟུང་ན་ཀོ ། སྟོན་པའི་བསྟན་པ་སུ་ཡིས་འཛིན་པར་འགྱུར། ། སྐྱེས་ཆེན་ཁྱེད་ཀྱིས་དེ་ལྟར་དགོངས་མཛོད་ལ། ། གནས་གཅིག་ཐེར་ཟུག་བཞུགས་པའི་རྟེན་འབྲེལ་མཛོད། །
བདག་དང་འཁོར་འདས་མ་ལུས་ཐམས་ཅད་ཀྱིས། ། དུས་གསུམ་བསགས་དང་ཡོད་པའི་དགེ་བ་འདིས། ། བདག་དང་སེམས་ཅན་མ་ལུས་ཐམས་ཅད་ཀྱི། ། མཐར་ཐུག་རྫོགས་པའི་སངས་རྒྱས་ཐོབ་པར་ཤོག ། ཁ་རགས་པ་ལ།། །། ༢༧༠༽ ༄། །ཆོས་ཀྱི་རྒྱལ་སྲིད་སྐྱོངས་ཤིག་ཞེས་པ་གུག་ཤི་རས་པར་གདམས་པ།། ཨོཾ་སྭསྟི། སྐྱེས་ཆེན་གང་ཞིག་ཆོས་རྣམས་མ་ལུས་པ། ། ནམ་མཁའ་ལྟ་བུར་རྣམ་པར་དག་གཟིགས་ནས། །
འཁོར་བ་སྲིད་དུ་འགྲོ་བ་མ་ལུས་རྣམས། ། སྨིན་མཛད་བླ་མ་དམ་པའི་ཞབས་པད་འདུད། ། བླ་མ་རྣམས་དང་རྒྱལ་བ་སྲས་བཅས་ཀྱིས། ། འགྲོ་བ་སྨིན་པར་མཛད་པ་ཆོས་ཀྱི་རྗེ། ། དབང་བསྐུར་ཐོབ་པའི་སྐྱེས་བུ་མཚུངས་མེད་པ། ། ཁྱེད་ལ་ཅུང་ཟད་ཞུ་དོན་འབུལ་བ་ནི། ། དུས་གསུམ་བླ་མ་རྣམས་དང་རྒྱལ་བ་ཡི། ། ཐུགས་ཀྱི་དགོངས་པ་ཚུལ་ཁྲིམས་རིན་པོ་ཆེས། ། རང་གཞན་སྨིན་པར་མཛད་པ་འགྲོ་བའི་དཔལ། ཁྱེད་ཀྱིས་ཕྱོགས་དེར་ཐུབ་པའི་བསྟན་པ་ལ། །
རྒྱལ་བ་འགྲོ་བའི་མགོན་ལྟར་མཛད་པ་མཛད། ། བསྟན་པ་གཅེས་འཛིན་ཐམས་ཅད་དགྱེས་ཤིང་དགའ། ། ཆེན་པོས་བཀུར་ཞིང་ཕུན་སུམ་ཚོགས་གྱུར་ན། ། ཁེངས་ཤིང་འགྱིང་བག་དྲེགས་པའི་ཞེ་རློམ་ཞིང༌། ། ཆོས་ལ་གཅེས་འཛིན་མེད་པར་གྱུར་པ་ཡི། ། སྡིག་ཅན་མདུན་ན་འདོན་གྱི་བྲམ་ཟེ་སྤངས། ། ཆོས་ཀྱི་རྒྱལ་པོའི་བླ་མ་གྱུར་པ་ལ། ། ཁྲིམས་ལ་གཏོགས་ཞེན་མེད་པར་རྗེས་ཡི་རང༌། ། ཐུབ་པ་ཆེན་པོས་རྒྱལ་བའི་སྲས་རྣམས་ཀྱི། ། ཉེས་ལྟུང་ཆེ་ཤེས་རང་གི་དགེ་བ་ལ། །
དགེ་བར་མི་ཤེས་གཞན་ནས་དགེ་བ་ཚོལ། ། ཉེས་ལྟུང་ཆེན་པོ་དེ་ལ་བཀྱོན་ཅིང་སྨད། ། འགྲོ་བའི་མགོན་པོར་ཀུན་ཏུ་མངའ་གསོལ་ཞིང༌། ། ཆོས་རྒྱལ་བླ་མ་དམ་པར་གྱུར་པའི་ཚེ། ། ཡུལ་དེར་རང་གི་ཤེས་པ་མ་བཞག་ནས། ། གཟེབ་ཏུ་བཅུག་པའི་བྱ་ལྟར་འབྲོས་འདོད་ན། ། བྱམས་དང་སྙིང་རྗེ་ཞི་བའི་དཀྱིལ་འཁོར་གྱིས། ། ཡུལ་དེ་བྱིན་གྱིས་རློབ་པའི་མཐུ་མེད་པས། ། རྒྱལ་པོའི་ཡུལ་ཁམས་ཕྱོགས་རྣམས་ཉམས་པ་དང༌། ། རང་ལུས་བླ་མའི་དྲུང་དུ་མ་ཐོན་པས། །
ཤ་བཙོན་ཆས་སུ་བཅུག་ལྟར་སྡུག་བསྔལ་བས། ། རང་གཞན་གཉིས་ཀ་ཕུང་བར་ཅི་ཞིག་བྱ། ། དམྱལ་བའི་གནས་སུ་གནས་པར་གྱུར་ཀྱང་ནི། ། དེ་ན་ཕན་ཅིང་གདུལ་བྱ་ཡོད་པའི་ཕྱིར། ། རྣལ་འབྱོར་པ་ལ་འགྲོ་ས་གཞན་ན་མེད། ། ཐུབ་པའི་གསུང་དང་འགལ་བར་མ་གྱུར་ན། ། བླ་མ་དཀོན་མཆོག་གསུམ་དང་མི་འབྲལ་བ། ། སྐྱེས་ཆེན་ཁྱེད་ཀྱིས་ཐུགས་ལ་བཞག་པར་ཞུ། ། བསྟན་པའི་ཁུར་འཛིན་ཆེན་པོར་མངའ་གསོལ་ན། ། རང་ཕྱོགས་འཛིན་པའི་ཕྲག་དོག་ཁེ་གྲགས་ཀྱིས། །
ངན་པ་མང་པོའི་ལས་ཀས་རྒྱགས་གྱུར་ན། ། རྒྱལ་པོའི་སྲིད་དང་བསྟན་པ་གཉིས་ཀ་འཇིག ། ཐོས་བསམ་སྒོམ་པའི་ཡོན་ཏན་མཆོག་ལྡན་པ། ། བཀའ་གདམས་པ་དང་དགེ་བཤེས་སྟོན་པ་རྣམས། ། བླ་ལྷག་གཅེས་པར་འཛིན་ཅིང་ལེགས་བསྐྱང་ན། ། རྒྱལ་པོའི་སྲིད་དང་བསྟན་པ་གསལ་ཞིང་སྨན། ། ལས་ཀའམ་བཟང་པོར་གྱུར་པ་ངས་བྱས་ཤིང༌། ། ངན་པ་ཐམས་ཅད་ཁོང་གིས་བྱས་འདོད་ན། ། རྒྱལ་ཁམས་ཡོངས་དང་ས་ཆེན་འདིས་མི་ཁྱག ། གཞན་ལ་ཕན་ཡང་མི་ཏོ་སེམས་དཔའ་ཆེ། །
ལོག་པར་བཟུང་བའི་བདག་འཛིན་རྒྱལ་ན་ཕམ། ། ཆོས་ཀྱི་རྒྱལ་སྲིད་སྐྱོངས་ཤིག་དགེ་བའི་བཤེས། ། ཁྱོད་ཀྱི་བླ་མ་ང་འབུ་གཅིག་པུ་ཉིད། ། ཤཱཀྱའི་སྲས་ཀྱི་དགེ་སྦྱོང་རི་ཁྲོད་པ། ། སྦྱངས་སྡོམ་བརྟུལ་ཞུགས་འཛིན་པའི་དགེ་སློང་ལ། ། རྫས་དང་ཡོ་བྱད་འབུལ་བ་སྣ་ཚོགས་རྣམས། ། བདེ་སྡུག་གཏམ་གྱིས་བསྡོས་ནས་ཕུལ་གྱུར་ཀྱང༌། ། ཚོགས་ཆེན་རྫོགས་པའི་བསམ་པ་མ་གཏོགས་པ། ། ངེད་རང་ཕ་སྤད་གཉིས་ལ་དགོས་པ་མེད། ། མཐོ་དམན་ཚིག་རྣམས་ཀུན་གྱིས་གཡེངས་པ་ན། །
ཐུབ་པའི་གསུང་དང་རིན་ཆེན་ཕྲེང་བ་དང༌། ། བཤེས་སྤྲིང་སྐྱེས་རབས་ལ་སོགས་གསུང་རྣམས་ལས། ། སྐྱབས་གཞན་མེད་པས་ཆོས་ལ་རི་ལྟར་སྟོན། ། ཟབ་ཞི་སྤྲོས་བྲལ་འོད་གསལ་འདུས་མ་བྱས། ། ཐུབ་པས་མཆོད་པའི་བླ་མ་རིན་པོ་ཆེ། ། ཡོན་ཏན་ཕྲིན་ལས་ཀུན་དང་ལྷན་ཅིག་ཏུ། ། ཁྱེད་ཀྱི་ཐུགས་ལ་རྟག་ཏུ་བཞུགས་གྱུར་ན། ། རྟེན་གྱི་བྱེ་བྲག་སྣ་ཚོགས་ཐ་དད་པ། ། བདག་གིས་ཁྱེད་ལ་ཇི་ལྟར་བསྐུར་བར་བྱ། ། བཅུ་ཆོས་སུམ་ཆོས་དཔག་ཆོས་མངོན་ཆོས་དང༌། །
ང་ཡི་ཆོས་རྣམས་མ་ལུས་ཇི་སྙེད་པ། ། སྔོན་གྱི་དུས་སུ་ཐམས་ཅད་རྫོགས་པར་བྱས། ། མངོན་རྟོགས་སྐྱེས་ཤིང་འབྲས་བུ་མཆོག་ལ་སྤྱོད། ། ཁྱེད་ལ་དམ་ཆོས་བསྐུར་རྒྱུ་བདག་ལ་མེད། ། ཐམས་ཅད་བསྣམས་པས་བདག་ཀྱང་བློ་རེ་བདེ། ། འཇིག་རྟེན་མགོན་པོ་བླ་མ་རིན་ཆེན་གྱི། ། གདུལ་བྱ་ནམ་མཁའ་མཉམ་པའི་སེམས་ཅན་རྣམས། ། སྨིན་ཅིང་གྲོལ་བར་མཛད་པའི་དབང་བསྐུར་ཞིང༌། ། ཕུན་སུམ་ཚོགས་པའི་དགེ་འདུན་དབུས་ཞུགས་པས། ། ཡིག་རྟེན་བྲལ་བྲུལ་བསྐུར་བར་མ་གྱུར་པ། །
སྐྱེས་ཆེན་ཁྱོད་ཀྱིས་བཟོད་པར་མཛད་པར་ཞུ། ། གུག་ཤི་རས་པ་ལ།། །། ༢༧༡༽ ༄། །རྒྱུ་འབྲས་སྐད་ཅིག་ཉིད་དུ་ཤེས་པ་སྐྱངས་སྟོན་པ་ལ་གདམས་པ།། འཆི་མེད་རྟག་པའི་བདག་ཉིད་སྐུ། ། རིན་པོ་ཆེ་ལ་བཏུད་བྱས་ཏེ། ། རང་གི་བུ་ཡིས་གསོལ་བཏབ་པས། ། དེ་དོན་ཅུང་ཟད་བྲི་བར་བྱ། ། སྔོན་གྱི་ལས་ཀྱི་རྣམ་སྨིན་དང༌། ། འཕྲལ་གྱི་རྐྱེན་གྱིས་འཆི་བ་ལས། །
ལས་ཀྱི་རྣམ་སྨིན་མ་གཏོགས་ཞེས། ། ཐུབ་པའི་གསུང་རབ་ཁ་ཅིག་ཏུ། ། ཐུབ་པ་ཆེན་པོས་གསུངས་པ་བཞུགས། ། ཚེ་དང་ལས་ལ་དབང་བ་ཡི། ། རྣལ་འབྱོར་དབང་ཕྱུག་འགའ་ཞིག་ལ། ། ཇི་ལྟར་བྱ་བྱ་བཏུབ་པ་ཡི། ། ཐབས་ཀྱང་སྟོན་པ་ཉིད་ཀྱིས་གསུངས། ། སྟོན་པའི་དགོངས་པ་བསམ་ཡས་ཀྱང༌། ། ཆོས་རྗེ་བླ་མ་རིན་ཆེན་གྱིས། ། རྒྱུ་འབྲས་སྐད་ཅིག་ཉིད་དུ་བཞེད། །
རྒྱུ་འབྲས་སྐད་ཅིག་བདེན་གྱུར་ན། ། རིང་དང་ཐུང་དང་འབྲིང་པོའི་ཚུལ། ། བསམ་ཡས་བསམ་གྱིས་མི་ཁྱབ་པའི། ། སྐྱེ་བའི་རྒྱུ་དང་གནས་པའི་གཞི། ། ཐ་མར་འཇིག་པའི་རྐྱེན་ལ་སོགས། ། ལག་མཐིལ་སྐྱུ་རུའི་འབྲས་བཞག་བཞིན། ། མིག་དང་ལྡན་པས་མཐོང་ནས་མཆི། ། བུ་གོའམ་རྟོགས་སམ་རྣལ་འབྱོར་པ། ། ཆོས་སྦོམ་པོ་ཁ་ལ་འབྱམས་ལགས་ན། ། ཉམས་མྱོང་ཕྲ་མོ་ག་ལ་སྐྱེ། །
ཉམས་རྟོགས་སྒོམ་བྱུང་ཤེས་རབ་ཀྱིས། ། སྤྱི་དང་རང་གི་མཚན་ཉིད་ཀུན། ། ཐོགས་པ་མེད་པར་མངོན་གྱུར་པ། ། དཔལ་ལྡན་ཕག་མོ་གྲུ་པའི་ཕ་ཕོགས་ཡིན། ། བདག་ན་སོ་རྒས་ཤིང་ནད་ཀྱིས་ཟིན། ། ཚན་ཆེན་གྲིབ་ཀྱིས་སྐུ་ཁམས་ལོག ། ཉེ་དུ་གཉེན་དང་བྲལ་བའི་ཚེ། ། འཆི་བར་དོགས་པའི་བསམ་པ་ཡིས། ། གདུང་བའི་སེམས་ཀྱིས་སེམས་གདུངས་ནས། ། གུས་པས་ཞུ་ཕུལ་ཞུས་པའི་ལན། །
ཚེ་རིང་པོར་འགྱུར་བའི་གདམས་ངག་ནི། ། ཉམས་རྟོགས་ཡོན་ཏན་གསང་བ་དང༌། ། གཡོན་པ་ཀུན་སྤྱོད་ལ་གནས་དང༌། ། སྲོག་རྩོལ་རླུང་གི་རྟེན་འབྲེལ་དང༌། ། རང་གི་རྩ་བའི་བླ་མ་དང༌། ། འཆི་མེད་རྟག་པའི་སེམས་དང་ཡང༌། ། རང་སྲོག་བདུད་ལ་མ་ཤོར་ན། ། ཚེ་རིང་པོར་འགྱུར་བའི་གདམས་ངག་ཏུ། ། བླ་མ་སྟོན་པ་རྒྱལ་བས་གསུངས། ། བྲིས་པའི་དགེ་བའི་རྩ་བ་འདིས། །
སྐྱེ་རྒ་ན་འཆི་སྤངས་པ་པོ། ། མི་འགྱུར་རྟག་ཅིང་ལྷུན་གྱིས་གྲུབ། ། རིན་པོ་ཆེ་ཡི་སྐུ་ཐོབ་ཤོག ། སྐྱང་སྟོན་ལ་གདམས་པ་རྫོགས་སོ།། །། ༢༧༢༽ ༄། །མཁའ་འགྲོ་མཆོད་པའི་རྫས་སུ་ཤ་ཆང་ཟབ་མོའི་ཚོགས་འཁོར་ཨང་ཞེས་པ།། བྱང་ཕྱོགས་ཁ་བ་ཅན་གྱི་ལྗོངས། ། ཉི་ཤུ་རྩ་བཞིའི་གནས་ཀྱི་གཙོ། ། རྒྱལ་བའི་གསུང་རབ་དར་བའི་གནས། ། བཅོམ་ལྡན་འདས་ཀྱིས་ལུང་བསྟན་པ། །
གོང་མ་བཞུགས་པའི་གདན་ས་དེར། ། མཁའ་འགྲོ་མཆོད་པའི་དམ་རྫས་སུ། ། ཤ་ཆང་ཟབ་མོའི་ཚོགས་འཁོར་ཨང༌། ། དུས་གསུམ་མཁྱེན་པའི་ཡེ་ཤེས་ཅན། ། རྒྱལ་བ་སྲས་བཅས་ཐམས་ཅད་དང༌། ། བཀའ་བརྒྱུད་གོང་མས་ཅི་གསུང་ན། ། ཆོས་སྐྱོང་སྲུང་མ་ར་མདའ་ལོག། །། ༢༧༣༽ ༄། །སེམས་ཙམ་དབུ་མའི་གཉེར་ཁ་མེད་ཅེས་པའི་ཞལ་གདམས།། ཨོཾ་སྭསྟི།
ཐུབ་པ་ཆེན་པོ་རྒྱལ་བའི་བཀའ། ། ཐེག་པ་གོང་མ་སྟོན་བྱེད་པ། ། ཡོངས་གྲགས་སངས་རྒྱས་ཕལ་ཆེན་གྱི། ། སྙིང་པོ་ས་བཅུ་བསྟན་པའི་མདོར། ། བོད་ཀྱི་ཆེན་པོ་འགའ་ཞིག་གིས། ། སེམས་ཙམ་སྟོན་པ་ཡིན་ཞེས་གསུངས། ། སློབ་དཔོན་ཟླ་བ་གྲགས་པ་ཡིས། ། དབུ་མའི་བསྟན་བཅོས་ཆེན་པོར་བཀྲལ། ། སེམས་ཙམ་དབུ་མའི་གཉེར་མེད་པ། ། ཀུ་སཱ་ལི་ཡི་སྒོམ་ཆེན་རྣམས། །
ཐུབ་པའི་དགོངས་པ་ཇི་ལྟར་ལེན། ། འཇིག་རྟེན་མགོན་པོ་རིན་ཆེན་གྱི། ། དགོངས་པ་ལེན་ལུགས་གཅིག་པུ་ཅིག ། ཡོད་ལྟ་ཡོད་དེ་ཁར་མི་ཐོན། ། དོན་དུ་གཉེར་བ་ཡོད་སྲིད་ན། ། ཟླ་ཤོད་སྨན་པའི་ད་ལི་བཞིན། ། དམར་པོ་རིན་གྱིས་ཉོ་ས་ཚོལ། ། ཨ་ཡ་ཨ་ཡཱེ། ཐོས་བསམ་སྒོམ་པ་ཟླ་བ་ཉ་བའི་བསྟན་རྩ་ཆེན་པོ་ཡང༌། ། མི་གཙང་གཡོ་སྒྱུ་དུར་ཁྲོད་རོ་ལངས་མཛའ་མོས་བསླུ། །
འཁོར་བ་མི་གཙང་རླུབས་ འོབས་ ལ་དགའ་བར་མ་བྱེད་ཅིག ། ཚེར་མ་ཟུག་པའི་ན་ཚས་སྡར་མ་སེམས་སྡུད་བྱེད། ། དཔའ་བོ་དག་གིས་ལུས་སྲོག་ཀུན་གྱིས་འཕགས་པ་མཆོད། ། ཆགས་པ་སྤངས་པའི་བློ་གྲོས་ནམ་མཁའི་མཐའ་དང་མཉམ། ། ཆགས་བྲལ་བརྟུལ་ཞུགས་མ་ཆུང་ཐུབ་མགོན་རྒྱལ་བའི་སྲས།། །། ༢༧༤༽ ༄། །གདན་ས་རིན་པོ་ཆེ་ཕག་མོ་གྲུར་ཞབས་ཏོག་འབད་དགོས་གསུངས་པ།། རྒོད་ནམ་འཕང་གཅོད་པའི་བྱམས་པ་དེ། ། ཕྱོར་རང་མཐོང་སྐྱོང་བའི་དམ་ཆོས་ཡིན། ། བབས་གཤིས་ལ་གནས་པའི་བྱམས་པ་དེ། །
རྗེ་དུས་གསུམ་རྒྱལ་བའི་དགོངས་པ་ཡིན། ། གནད་ཕན་པ་བསྒྲུབ་པའི་བྱམས་པ་དེ། ། ཁོང་འཁོར་དང་མཐུན་པའི་རྩི་སྨན་ཡིན། ། མི་མང་པོས་བཀུར་བའི་ཚོགས་དཔོན་ཡང༌། ། ཆོས་བབས་ལ་གནས་པ་བསམ་པར་རིགས། ། ཁོང་བུ་སྲི་ཞུ་ཅན་རྣམས་ཕ་ཞིག་སེམས། ། སྐུ་གསུང་ཐུགས་ཀྱི་དགོངས་པ་བསྒྲུབ་ཅིང་མཉེས། ། ཅི་མཛད་གཞན་དུ་བྱས་པ་གཅིག་ཀྱང་མེད། ། བདག་ནི་དེང་སང་ཁྱི་རྒན་དོང་དུ་ལྷུང༌། ། ཁྱེད་རྣམས་ཚར་ལ་རེ་ལྟོས་བཅས་པ་ཡིན། །

གདན་ས་རིན་ཆེན་དཔལ་གྱི་ཕག་མོ་གྲུར། ། ཁྱེད་རྣམས་ཐམས་ཅད་ཕུལ་བ་ཡིན་པས་འདིར། ། ཞབས་འབྲིང་ཞབས་ཏོག་འབད་པ་མཛད་པར་ཞུ། ། འཁོར་འདས་ཡོན་ཏན་ཇི་སྙེད་ཡོད་པ་ཀུན། ། བླ་མ་མཉེས་པར་བྱས་ལས་བྱུང་བར་གསུངས། ། བླ་མའི་བླ་མ་བླ་ན་མེད་པ་མཆོག ། ཁྱེད་རྣམས་བླ་མ་བླ་ན་མེད་པ་མཆོག ། ཁྱེད་ལ་རྟག་ཏུ་བདེ་ལེགས་བླ་མེད་ཤོག། །། ༢༧༥༽ ༄། །ཐུབ་པའི་བསྟན་པ་ཤ་ཆང་སྤོང་བར་གདམས་པའི་འཇམ་ཡིག། ཨོཾ་སྭསྟི།
བླ་མ་རིན་པོ་ཆེས། ། ངའི་སློབ་མར་གྱུར་པ་ཕྱོགས་ཐམས་ཅད་ན་བཞུགས་པ་རྣམས་ལ་ཞུ་བ། ངའི་སློབ་མ་ཡིན་ཟེར་ནས། ཤ་ཟ་ཆང་འཐུང་བ་ལ་ཚོགས་འཁོར་དུ་མིང་བཏགས་ནས་བསྟན་པ་འཇིག་པ་འདུག་ན། དེ་དང་འབྲེལ་བ་མེད་པ་ཡིན། སངས་རྒྱས་ཀྱི་བསྟན་པ་རིན་པོ་ཆེ་ལ་རྨ་ཕྱུང་བ་ཡིན། གསང་སྔགས་ཀྱི་དམ་ཚིག་བཅུ་བཞི་པ་དང༌། བཅོ་ལྔ་པ་ཡན་ལག་དང་བཅས་པ་དང༌། མི་མཐུན་པས་དམ་ཉམས་སུ་སོང་བ་ཡིན། འཇིག་རྟེན་གསུམ་གྱི་མགོན་པོ་རིན་པོ་ཆེ་ཕག་མོ་གྲུ་པ་བསླུས་པ་ཡིན།
དེ་ཉིད་ཀྱི་རྣམ་པར་ཐར་པ་དང་མི་མཐུན་པས། སྐྱེས་བུ་གོང་མ་དེ་རྣམས་སུན་ཕྱུང་བ་ཡིན། མདོར་ན་ཐུབ་པའི་བསྟན་པ་ལ་དགྲ་འདི་གཅིག་པུ་ལས་མེད་པས་ཁྱེད་རྣམས་ཀྱང་དུང་དུང་མཛད་པར་ཞུ། སོ་སོའི་ཡུལ་ཕྱོགས་སུ་མི་ཆགས་པར་གཞན་དུ་བསྐྲད་པར་ཞུ། སློབ་མ་ཐམས་ཅད་ཀྱི་འཇམ་ཡིག་དང་ད་རུང་གོང་དུ་ཡང་མང་དུ་བྱས་པ་ཡིན་པས། ད་རེས་ཀྱང་འདི་འཇམ་ཡིག་ཡིན་པས། བུ་སློབ་རྣམས་ཀྱིས་རྣ་བར་ཕྱིན་པ་ཐུགས་གཉེར་དུ་མཛད་པར་ཞུ།། །། ༢༧༦༽ ༄། །མི་མིན་གདུག་པ་གནས་སར་དགོན་གནས་མི་བཅའ་བ་ཡེ་བླར་གདམས་པ།། ཨོཾ་སྭསྟི།
འཇིག་རྟེན་གསུམ་གྱི་མགོན་པོ་བླ་མ་དམ་པ་རྣམས་ལ་ཕྱག་འཚལ་ཞིང་སྐྱབས་སུ་མཆིའོ། ། སྟོན་པ་སངས་རྒྱས་བཅོམ་ལྡན་གྱིས། ། མི་མིན་གདུག་པ་གནས་པའི་སར། ། གནས་དང་དགོན་པ་མི་བྱ་བར། ། ནན་ཏན་ཆེན་པོར་གསུངས་པ་དང༌། ། གནས་དང་དགོན་པ་བྱས་པ་ན། ། ལྷ་འདྲེ་གཏུམ་པོ་ཁྲོས་པ་ཡིས། ། ཕུང་བར་འགྱུར་བ་གདོན་མི་ཟ། ། རྣལ་འབྱོར་པ་ལ་མ་ཚུགས་ན། ། གནས་དང་དགོན་པ་འཇིག་པ་དང༌། །
ཉེས་པ་མང་པོ་འབྱུང་བ་ཡིན། ། བྱ་བྱེད་སྤངས་ལ་བསྒྲུབ་པར་བྱ། ། སྙིང་གཏམ་ཚིག་ཏུ་བརྗོད་པ་ཡིན། ། རྫས་ཀྱིས་དབང་པོ་མི་འདྲ་བ། ། བླང་དུ་བཏུབ་དང་མི་བཏུབ་པ། ། འདི་ལས་འདི་བྱུང་རྒྱུ་འབྲས་ཀྱི། ། རྟེན་ཅིང་འབྲེལ་པ་ཟབ་མོ་རྣམས། ། རང་སེམས་ནམ་མཁའ་དག་པ་ལ། ། ཉོན་མོངས་རྣམ་རྟོག་སྤྲིན་ཚོགས་ཀྱིས། ། སྒྲིབ་པ་མེད་ན་ཤེས་ནས་མཆི། །
ཡེ་བླ་ལ།། །། ༢༧༧༽ ༄། །བསྟན་པ་དར་རྒྱས་མཛད་པར་གསོལ་བ་མཁན་པོ་བྲག་ཐོག་ལ་གདམས་པ།། ཕ་དང་མ་དང་ཉེ་དུ་དང༌། ། གཉེན་དང་འབྲེལ་བ་མ་ལུས་དང༌། ། རིགས་དང་རུས་དང་ཆོ་འབྲང་དང༌། ། ཤ་དང་རུས་པ་ཁྲག་འདི་ལ། ། ང་དང་བདག་ཅེས་རྣམ་འཁྲུལ་པ། ། དགོངས་པ་འདི་ལ་བདག་མེད་ཅིང༌། ། བདག་ཀྱང་འདི་དག་རྣམས་ལ་མེད། །
ཇི་ལྟར་སྨིག་རྒྱུའི་ཆུ་བོ་ཡིས། ། རི་དྭགས་སྐོམས་པས་ཤི་བ་བཞིན། ། ཞག་གཅིག་ཞག་གཉིས་ཞག་འགའ་དང༌། ། ཟླ་གཅིག་ཟླ་གཉིས་ཟླ་འགའ་དང༌། ། ལོ་གཅིག་ལོ་གཉིས་ལོ་འགའ་ཡི། ། སྨིག་རྒྱུའི་ཆུ་བོ་གཡོ་བ་ཡིས། ། རི་དྭགས་འཆི་བ་ཇི་བཞིན་དུ། ། གཏན་སྡུག་བརླག་པར་འགྲོ་བ་འདི། ། སྐྱེས་ཆེན་ཁྱེད་ཀྱིས་ག་ལ་མཛད། ། ཆོས་ཀྱི་རྒྱལ་པོ་ཆེན་པོ་ཡི། །
བསྟན་པ་དར་ཞིང་རྒྱས་མཛད་གསོལ། ། ཐུབ་པའི་དགོངས་པ་རྫོགས་མཛད་གསོལ། ། བླ་མ་ཐམས་ཅད་དགྱེས་མཛད་གསོལ། ། འགྲོ་བ་བདེ་ལ་འགོད་མཛད་གསོལ། ། རི་ཁྲོད་དབང་ཕྱུག་ལྡོམ་བུ་བ། ། ཁྱེད་ཀྱི་བླ་མར་གྱུར་པ་བདག ། སྙིང་ནས་ཁྱེད་ལ་གསོལ་བ་འདེབས། ། མཁན་པོ་བྲག་ཐོག་པ་ལ།། །། ༢༧༨༽ ༄། །གདན་ས་ཕག་གྲུར་སྙིང་སྟོབས་ཆེན་པོས་དགེ་འདུན་སྐྱོང་བར་གདམས་པ།།
ཨོཾ་སྭསྟི། ལུས་དང་ངག་དང་ཡིད་རྣམས་ལ། ། འཇིག་རྟེན་བསམ་པས་མ་གོས་ཤིང༌། ། མི་བྱེད་མི་སྨྲ་མི་བསམ་པའི། ། སྦྱོར་བས་ཕྱི་ཡི་སྤྲོས་པ་གཅད། ། ལྷ་དང་སྔགས་དང་བྱང་སེམས་ཀྱིས། ། ནང་གི་སྤྲོས་པ་གཅད་པར་བྱ། ། མོས་གུས་འོད་གསལ་སྐྱེ་མེད་ཀྱིས། ། གསང་བའི་སྤྲོས་པ་གཅད་པར་བྱ། ། སྤྲོས་པ་འདི་གསུམ་མ་བཅད་ན། །
ཕྱི་ནང་གསང་གསུམ་བདུད་ཀྱི་ཚོགས། ། རྒྱུན་ཆད་མེད་པར་ཀ་ར་ར། ། ཁབ་རྩེ་ཙམ་གྱི་བུ་གར་ཡང༌། ། བདུད་ཀྱི་དམག་དཔུང་འཇུག་པར་ངེས། ། ཞུགས་ནས་རང་དང་རང་གི་འཁོར། ། གཉེན་འདུན་ཕྱོགས་རིས་རླགས་པར་བྱེད། ། ཨ་ལ་ལ་དང་ཨ་ཛི་ཛི། ། གདན་ས་དཔལ་གྱི་ཕག་མོ་གྲུ། ། བྱང་ཆུབ་ཤིང་དྲུང་རྡོ་རྗེ་གདན། ། འདི་ན་བདུད་ཀྱི་དམག་ཚོགས་མེད། །
དེ་ལྟར་ཐུགས་སུ་ཆུད་བྱས་ནས། ། འབད་པ་ཆེན་པོས་སྒོ་གསུམ་བསྡམས། ། སྙིང་སྟོབས་ཆེན་པོས་དགེ་འདུན་བསྐྱང༌། ། དུས་རིང་པོ་ཅིག་ཏུ་གནས་འདིར་བསྡད། ། མཐོ་དམན་འབྲིང་གསུམ་ཉམས་མྱོང་ཡོད། ། ང་ཡི་ཚིག་ལ་གསན་པར་ཞུ། ། ཞུ་རྟེན་གསེར་གྱི་མདོག་འདྲ་བ། ། ནང་དར་སེར་པོ་ཡུག་གསུམ་འདི། ། རིན་པོ་ཆེ་ཡི་མཚན་གྱིས་མཚན། ། གསུམ་ཀ་ཁ་ཐེའུ་མ་ཉམས་པ། །
ཕྱག་ཏུ་འབུལ་ལོ་ཅི་དགྱེས་མཛོད། ། གདན་ས་བ་ལ།། །།
༢༧༩༽ ༄། །རྗེ་བཙུན་མི་ལའི་རྟོགས་ཚད་ཀྱི་ཞལ་གདམས་གསུང་མགུར།། དུས་གསུམ་སངས་རྒྱས་ཐམས་ཅད་ཀྱི། ། སྐུ་གསུང་ཐུགས་ཀྱི་གསང་བ་ཡི། ། མཛོད་འཛིན་དཔལ་ལྡན་རྡོ་རྗེ་འཆང༌། ། མི་ལ་ཆེན་པོའི་ཞབས་ལ་འདུད། ། བླ་མ་མཉེས་མཛད་མོས་གུས་ཅན། ། རི་ཁྲོད་འགྲིམས་པའི་རྣལ་འབྱོར་པ། །
གཅིག་པུར་སྡོད་པའི་སྙིང་སྟོབས་ཅན། ། ཕ་ལ་བུ་སྐྱེས་རྗེ་བཙུན་པ། ། རྟོགས་པ་ཚད་ལྡན་མི་ལ་ལ། ། གུས་པས་ཕྱག་འཚལ་སྐྱབས་སུ་མཆི། ། ཕ་རྗེ་བཙུན་དེ་ཡི་ཞལ་སྔ་ནས། ། ཡོད་པ་དངོས་པོར་སྣང་བ་དང༌། ། མེད་པ་སྟོང་པའི་ཆོས་ཉིད་གཉིས། ། ངོ་བོ་དབྱེར་མེད་རོ་གཅིག་པས། ། རང་རིག་གཞན་རིག་ཡོད་མིན་ཏེ། ། ཐམས་ཅད་ཟུང་འཇུག་ཡངས་པ་ཡིན། །
དེ་ལྟར་རྟོགས་པའི་མཁས་པ་ཡིས། ། རྣམ་ཤེས་མ་མཐོང་ཡེ་ཤེས་མཐོང༌། ། སེམས་ཅན་མ་མཐོང་སངས་རྒྱས་མཐོང༌། ། ཆོས་ཅན་མ་མཐོང་ཆོས་ཉིད་མཐོང༌། ། དེ་ལ་སྙིང་རྗེ་ཤུགས་འབྱུང་སྟེ། ། སྟོབས་དང་མི་འཇིགས་གཟུངས་ལ་སོགས། ། སངས་རྒྱས་ཡོན་ཏན་གང་ཡིན་པ། ། ནོར་བུ་རིན་ཆེན་ཚུལ་དུ་འབྱུང༌། ། དེ་རྣལ་འབྱོར་ང་ཡི་རྟོགས་ཚད་ཅེས། ། རྗེ་བཙུན་ཆེན་པོའི་ཞལ་ནས་གསུངས།། །།
༢༨༠༽ ༄། །སྡིག་པའི་འཁོར་ལོ་བཅུ་འདིས་མི་བཟད་དམྱལ་བར་ལྟུང་བ།། ཨོཾ་སྭསྟི། དཀོན་མཆོག་གསུམ་གྱི་བདེན་པས་བཀྲ་ཤིས་པར་གྱུར་ཅིག སྟོན་པའི་གསུང་གིས་འདི་སྐད་དུ། ། སྡིག་པའི་འཁོར་ལོ་རྣམ་པ་བཅུ། ། དགེ་སློང་རྡོལ་པ་ཅན་དག་དང༌། ། རྒྱལ་བློན་རྡོལ་པ་ཅན་སོགས་ཀྱིས། ། དབེན་པའི་དགེ་སློང་དག་མཐོང་ན། ། སྐུར་བ་རྣམ་པ་སྣ་ཚོགས་ཀྱིས། །
བསྐུར་ནས་བརྙས་ཤིང་སྨོད་པ་དང༌། ། གང་ན་དེ་དག་གནས་པ་དང༌། ། བྱམས་དང་སྙིང་རྗེ་དགེ་བའི་ཆོས། ། ལེགས་པར་གྱུར་ལ་མི་སྤྱོད་པར། ། མཆོད་རྟེན་དགེ་འདུན་ནོར་ལ་སྤྱོད། ། མཛངས་ཤིང་དྲང་ལ་སྡང་བ་དང༌། ། སྡིག་པའི་གྲོགས་ལ་བསྟེན་པ་ཡིས། ། ཤིན་ཏུ་གླེན་པར་གྱུར་པ་ཡིས། ། ཉན་ཐོས་རང་རྒྱལ་ཐེག་ཆེན་གྱིས། ། གང་རུང་དེ་ཡི་གྲུབ་མཐར་ཞེན། །
གཞན་ལ་སྨོད་པར་འགྱུར་བ་དང༌། ། སྡིག་ཅན་ཚུལ་ཁྲིམས་མི་ལྡན་ངོར། ། ཡོན་ཏན་ཅན་ལ་ཞེ་སྡང་བས། ། གཅམ་སྒྱུ་གནོད་པ་སྣ་ཚོགས་བྱེད། ། ནོར་འཕྲོགས་ཆད་པ་སྣ་ཚོགས་ཀྱིས། ། མགོ་གཅོད་བར་དུ་བྱེད་པ་དང༌། ། ཤིན་ཏུ་གླེན་པའི་རང་བཞིན་ཅན། ། ཅུང་ཟད་ཤེས་པ་སྙེམས་པ་ཡིས། ། གཡོ་སྒྱུ་ཐབས་ངན་སྣ་ཚོགས་ཀྱིས། ། སྲོག་དང་འབྲལ་བ་ལ་སོགས་པའི། །
གནོད་པ་སྣ་ཚོགས་བྱེད་པ་དང༌། ། སྡིག་པའི་གྲོགས་པོ་བསྟེན་པ་དང༌། ། དགེ་བའི་རྩ་བ་ཆུང་བ་ཡིས། ། ཕྱོགས་བཞི་དགེ་འདུན་རྣམས་ཀྱི་དཀོར། ། སྐྱེས་ཤིང་སྐྱེས་པ་བུད་མེད་སོགས། ། དགེ་འདུན་དཀོར་ལ་ལོངས་སྤྱོད་དང༌། ། སྟོན་པའི་བསྟན་ལ་རབ་ཏུ་བྱུང༌། ། ཤེས་རབ་རྣོ་ལ་མང་དུ་ཐོས། ། ཚིག་དོན་རྫོགས་པར་སྨྲ་བར་ནུས། ། ཐེག་པ་གསུམ་གྱིས་གཞན་དོན་བྱེད། །
དེ་ལ་འཕྱ་བསྐུར་གནོད་པ་དང༌། ། ཕྱོགས་བཞིའི་དགེ་འདུན་དཀོར་རྣམས་ལ། ། རང་ཉིད་སྤྱོད་པར་བྱས་ནས་ཀྱང༌། ། གཞན་ལ་སྤྱོད་དང་འཕྲོག་བྱེད་ཅིང༌། ། གཞན་ལ་ཕྲོག་ཏུ་འཇུག་པ་དང༌། ། སྲོག་གཅོད་ངན་པར་ལྟ་བ་ཡི། ། འཇིག་རྟེན་བསླུས་པའི་གང་ཟག་དག ། བདག་ནི་ཚུལ་ཁྲིམས་ལྡན་སྨྲ་ཞིང༌། ། རྣམ་པ་སྣ་ཚོགས་ཐབས་རྣམས་ཀྱིས། ། ཐུབ་པའི་བསྟན་པ་མ་རུང་བྱེད། །
བསྟན་ལ་རབ་ཏུ་བྱུང་བ་ལ། ། གནོད་པ་རྣམ་པ་སྣ་ཚོགས་ཀྱིས། ། གསོད་པའི་བར་དུ་བྱེད་པ་དང༌། ། དེ་ལྟར་གྱུར་པ་དེ་དག་གིས། ། སྟོན་པས་ལེགས་པར་བསྟན་པ་ཡི། ། ཆོས་ལ་ཡིད་ཆེས་མི་སྐྱེ་བས། ། མཆོད་རྟེན་གཙུག་ལག་ཁང་འཛིན་དང༌། ། དགེ་སློང་ཁྱིམ་པར་འབེབས་པ་དང༌། ། རབ་བྱུང་བར་ཆད་བྱས་ནས་ཀྱང༌། ། སྣ་ཚོགས་ལས་ལ་འཁོར་བ་སྟེ། །
སྡིག་པའི་འཁོར་ལོ་བཅུ་འདི་དང༌། ། སྤྱི་དང་བྱེ་བྲག་རེ་རེ་རྣམས། ། གང་གིས་བྱས་པའི་ས་ཕྱོགས་དེའི། ། ལྷ་ཀླུ་ཆོས་སྐྱོང་ཐམས་ཅད་ཀུན། ། མི་དགའ་ཞེ་སྡང་སྐྱེས་ནས་ཀྱང༌། ། འབྲོས་དང་གནོད་པ་བྱེད་པ་དང༌། ། ཡུལ་དེར་ཕྱི་འཁྲུགས་ནང་འཁྲུགས་དང༌། ། ནད་དང་མུ་གེ་ལོ་ཉེས་ཀྱིས། ། ཤིན་ཏུ་བརླགས་པ་ཉིད་དུ་གྱུར། ། དཀོན་མཆོག་གསུམ་ལས་བྱུང་བ་ཡི། །
ཡོན་ཏན་བསོད་ནམས་ཟད་པ་ཡིས། ། ཐོག་མ་བར་དང་ཐ་མར་ཡང༌། ། མི་དགེ་སྣ་ཚོགས་འབྱུང་བ་སྟེ། ། ཡུལ་དེར་ཡོད་པའི་རྒྱལ་བློན་དང༌། ། ཁྱིམ་པ་ཚོང་དཔོན་དགེ་སྦྱོང་དང༌། ། བྲམ་ཟེ་ལ་སོགས་གདོལ་པ་རྣམས། ། རིང་པོར་མི་ཐོགས་ཡན་ལག་ཀུན། ། དུམ་བུར་ཆད་དང་ལྐུགས་པ་དང༌། ། མི་བཟད་ནད་དང་སྡུག་བསྔལ་གྱིས། ། ཤི་ནས་མནར་མེད་དམྱལ་བར་ལྟུང༌། །
དེ་ལྟར་གྱུར་པའི་དགེ་སློང་དང༌། ། ཐུབ་པའི་ངུར་སྨྲིག་འཆང་བ་ལ། ། སྟོན་པ་ཐམས་ཅད་མཁྱེན་པ་ཡིས། ། གནོད་པ་བྱེད་དུ་མ་གནང་སྟེ། ། གླང་ཆེན་དུར་ཁྲོད་སྲིན་པོ་དང༌། ། ལྷར་བཅས་འཇིག་རྟེན་མཆོད་རྟེན་ཏེ། ། གུས་པས་ཡོན་ཏན་དཔག་མེད་པ། ། བསྐལ་མང་འཁོར་བ་བསྙིལ་ནས་ཀྱང༌། ། མྱུར་དུ་བྱང་ཆུབ་ཐོབ་པར་གསུངས།། །། ༢༨༡༽
༄། །ཞུས་ཚིག་ཉི་ཤུ་སྤྱི་ཞུས་ཅིག་ཞེས་བྱ་བའི་གདམས་པ།། ཨོཾ་སྭསྟི། ཆོས་ཀུན་གདོད་ནས་རྣམ་དག་ནམ་མཁའ་ལས། ། སྐུ་གཉིས་ཉི་མའི་དཀྱིལ་འཁོར་རབ་རྒྱས་པ། ། འགྲོ་བའི་མི་ཤེས་མུན་སེལ་བླ་མ་དང༌། ། བླ་མེད་དཀོན་མཆོག་གསུམ་ལ་གུས་པས་འདུད། ། ཁྱེད་ཀྱི་ཞུ་བ་རྒྱ་མཚོ་ལྟར་ཡངས་ཤིང༌། ། དཔག་མེད་དོན་རྣམས་བགྲང་གིས་མི་ལང་བ། ། བདག་དང་དབྱེར་མེད་གཅིག་ཏུ་ཁྱེད་གྱུར་པས། ། བདག་གི་རྣམ་ཐར་ལེགས་པར་ཐུགས་ཆུད་མོད། །
ཞུ་བ་འདི་ཡི་དོན་རྣམས་མདོར་བསྡུས་ན། ། འདོད་ཆགས་ཞེ་སྡང་གཏི་མུག་མི་བཟད་པ། ། གནས་སྐབས་མཐར་ཐུག་ཀུན་ཏུ་ཉེས་སྐྱེད་ཅིང༌། ། དཀར་པོའི་ཕྱོགས་རྣམས་མ་ལུས་བཅོམ་པས་ན། ། གནས་སྐབས་མཐར་ཐུག་གང་དུ་གནང་བ་མེད། ། མ་ཆགས་ཞེ་སྡང་གཏི་མུག་དང་བྲལ་བ། ། ཐོག་མ་བར་དང་ཐ་མར་དགེ་བའི་ཕྱིར། ། བཀག་པ་མེད་ཅིང་བསྒྲུབ་པའི་བསླབ་པར་གསུངས། ། ཐུབ་པའི་ཆོས་རྣམས་མཐའ་དག་འདིར་ཤེས་བྱ། ། ཆོས་རྗེ་མགོན་པོས་ནད་དང་རིམས་དང་དུག །
བཞི་རྒྱ་རྩ་བཞི་ནད་དང་གདོན་ཚོགས་དང༌། ། འཇིགས་ཆེན་བརྒྱད་དང་བཅུ་དྲུག་ཉེས་ཚོགས་རྣམས། ། དུག་གསུམ་ལས་བྱུང་མཁྱེན་ནས་གཉེན་པོས་བཅོམ། ། སྤྱི་དང་བྱེ་བྲག་རྟེན་འབྲེལ་བསམ་ཡས་རྣམས། ། དེ་རྒྱུ་མཁྱེན་པས་རྒྱུ་ལམ་འབྲས་བུ་ཀུན། ། དག་པར་མཛད་པ་འདི་ལས་གཞན་མེད་པར། ། ཤེས་རབ་སྤྱན་གྱིས་གཟིགས་ནས་ཕྱག་ལེན་མཛོད། ། བསགས་པ་རབ་གྱུར་གང་ཟག་གིས། ། སྐྱེ་འདིར་སངས་རྒྱས་མཆོག་ཉིད་དུ། ། སེམས་བསྒོམས་པས་ན་སངས་རྒྱ་འོ། །
རིན་ཆེན་སེམས་ལས་ཕྱིར་གྱུར་པའི། ། སངས་རྒྱས་མེད་ཅིང་སེམས་ཅན་མེད། ། བཅོམ་ལྡན་འདས་ཀྱིས་གསུངས་པས་ན། ། ཚེ་གཅིག་སངས་རྒྱས་འདིར་ཤེས་བྱ། ། དབང་པོ་འབྲིང་དང་ཐ་མ་ཡིས། ། འཁོར་འདས་རྩ་བ་སེམས་ཉིད་ལས། ། གཞན་གྱི་བྱ་བ་བྱེད་པ་ཡི། ། རྫོགས་པའི་སངས་རྒྱས་འདོད་པ་རྣམས། ། རིམ་གྱིས་རིམ་གྱིས་འཇུག་པའི་ཕྱིར། ། རྒྱུད་ནས་བྱང་ཆུབ་ཐོབ་པ་ཡིན། །
ཉན་ཐོས་སྐྱེ་བ་ལྔ་བརྒྱ་སྟེ། ། བསེ་རུ་བསྐལ་བ་བརྒྱ་ཡི་བར། ། སངས་རྒྱས་བསྐལ་པ་གྲངས་མེད་གསུམ། ། སློབ་དཔོན་ཆེན་པོ་དབྱིག་གཉེན་གྱིས། ། མཛོད་དུ་ལེགས་པར་གསུངས་མོད་ཀྱང༌། ། ཐུབ་པའི་གསུང་རབ་མཐའ་ཡས་སུ། ། ཇི་ལྟར་གོང་དུ་བསྟན་པ་བཞིན། ། སྤང་བྱ་ཉོན་མོངས་སྤོང་བ་ཡི། ། གཉེན་པོ་བརྩོན་འགྲུས་བསམ་བྱས་པས། ། ཐེག་གསུམ་རྣམ་པར་གྲོལ་བ་ལ། །
དུས་ཀྱང་ངེས་པ་མ་མཆིས་པར། ། ཆོས་རྗེ་ཐུབ་པས་བཀའ་བསྩལ་ཏོ། ། རྫོགས་པའི་སངས་རྒྱས་ཐོབ་པ་ལ། ། ལམ་གྱི་འདོད་ལུགས་རྣམ་མང་ཡང༌། ། དོན་དམ་ཀུན་རྫོབ་བྱང་ཆུབ་སེམས། ། གཅིག་ཆོད་གཅིག་ཏུ་ཤེས་པར་བྱ། ། ཆགས་ལམ་གྲོལ་ལམ་གཉིས་པོ་ཡི། ། བྱེ་བྲག་ཉོན་མོངས་རྣམ་པ་གསུམ། ། སྤོང་བའི་ཚུལ་ལུགས་གསུངས་པ་ལགས། ། ད་ལྟར་འཛམ་གླིང་ཐམས་ཅད་ན། །
ཚོགས་འཁོར་དབང་བསྐུར་འདོད་ཆགས་ལ། ། མཛད་ལུགས་བསམ་གྱིས་མི་ཁྱབ་པ། ། དར་ཞིང་རྒྱས་པར་གྱུར་པ་ལ། ། ཆོས་དང་ཆོས་མིན་རྣམ་དབྱེ་ཡིས། ། ཆགས་སྡང་མང་པོ་བསྐྱེད་གྱུར་ན། ། བདག་གཞན་གཏི་མུག་ཆེན་པོ་ལ། ། ཆགས་དང་སྡང་བའི་སྟོབས་འཕེལ་ནས། ། དུག་གསུམ་མཐུ་རྒྱས་ཁམས་གསུམ་དུ། ། སྡུག་བསྔལ་ཉམས་སུ་མྱོང་བའི་ཕྱིར། ། ཆོས་ཀུན་གདོད་ནས་སྐྱེ་མེད་ལ། །
མོས་གུས་བྱ་ཞིང་གཉིས་མེད་བསྒོམ། ། དུས་གསུམ་རྒྱལ་བ་ཐམས་ཅད་ཀྱི། ། གཞུང་ལམ་ཚང་ཞིང་སྐྱོན་མེད་པ། ། བྱམས་དང་སྙིང་རྗེ་བྱང་ཆུབ་སེམས། ། དབྱེར་མེད་དོན་དམ་བྱང་ཆུབ་སེམས། ། སེམས་ཉིད་དྲི་མ་རྣམ་དག་པ། ། ཚུལ་ཁྲིམས་རིན་ཆེན་ལྷུར་ལེན་པས། ། ཚང་ལ་མ་ནོར་རྫོགས་པ་ཡི། ། དམ་ཆོས་དེ་ལས་གཞན་མེད་པར། ། འཇིག་རྟེན་མགོན་པོ་རིན་ཆེན་གསུངས། །
སྔགས་དང་ཕ་རོལ་ཕྱིན་པ་ཡི། ། ཁྱད་པར་དབང་གིས་བྱེད་པ་ནི། ། རང་གི་ལུས་ངག་ཡིད་གསུམ་འདི། ། སངས་རྒྱས་སྐུ་གསུམ་ལྷུན་གྲུབ་ཏུ། ། རྟོགས་ན་ཐེག་ཆེན་དབང་ཡིན་ཞེས། ། རྡོ་རྗེ་འཆང་ཆེན་བརྒྱུད་པ་དང༌། ། འཇིག་རྟེན་མགོན་པོ་རིན་ཆེན་གསུངས། ། ངེས་པར་རང་གཞན་མ་བསླུས་པའི། ། དབང་བསྐུར་མཛད་ན་དེ་ལྟར་མཛོད། ། བདག་གིས་སློབ་མ་སྨིན་བྱེད་ན། །
ཡོངས་སུ་མ་སྨིན་སེམས་ཅན་ལ། ། གསང་བ་བསྒྲག་པར་མི་བྱ་ཞེས། ། རྡོ་རྗེ་འཛིན་པས་གསུངས་པའི་ཕྱིར། ། གསང་སྔགས་ཆོ་ག་མཁས་པ་ཡི། ། སློབ་མ་སྐྱེས་བུ་དམ་པ་ཡིས། ། རྒྱས་བསྡུས་དབང་གིས་སྨིན་པར་བྱ། ། དེ་ནས་ཟབ་མོའི་ཁྲིད་རྣམས་ཀྱིས། ། གཞན་རྒྱུད་སྨིན་པར་བྱེད་པ་ལ། ། དབང་གི་འཁོར་ལོ་རིན་ཆེན་གསུང༌། ། རང་སེམས་སངས་རྒྱས་རྟོགས་གྱུར་ན། །
དགེ་དང་མི་དགེའི་རྒྱུ་འབྲས་རྣམས། ། ཡོངས་སུ་དག་པའི་མེ་ལོང་ལ། ། དཀར་ནག་བཟང་ངན་སྣང་བ་ལྟར། ། སེམས་ཉིད་རྣམ་དག་མེ་ལོང་ལ། ། རྒྱུ་འབྲས་དགེ་དང་མི་དགེ་རྣམས། ། མངོན་དུ་གསལ་ཞིང་སྣང་བ་ལ། ། མགོན་པོ་ཕག་མོ་གྲུ་པ་ཡིས། ། རྒྱུ་འབྲས་མངོན་དུ་འགྱུར་ཞེས་གསུངས། ། དུས་གསུམ་སངས་རྒྱས་ཐམས་ཅད་ཀྱང༌། ། ཇི་སྙེད་མཁྱེན་པའི་ཡེ་ཤེས་ཀྱིས། །
འཁོར་འདས་ཐམས་ཅད་འཆད་པ་འདི། ། ཐུབ་པའི་གསུང་རབ་ཡིན་ཞེས་གསུངས། ། ཐུབ་པ་ཆེན་པོའི་གསུང་རབ་རྣམས། ། ཉམས་ལེན་ལྷག་པ་ཚུལ་ཁྲིམས་དང༌། ། ཏིང་ངེ་འཛིན་དང་ཤེས་རབ་ལས། ། འབྲས་བུ་མཐར་ཐུག་སངས་རྒྱས་འབྱུང༌། ། བྱུང་བའི་འབྲས་བུ་མཐར་ཐུག་གིས། ། བྱང་ཆུབ་སེམས་གཉིས་འདྲེས་པའི་སྐུ། ། དུས་གསུམ་འཁོར་འདས་མ་ལུས་ཀུན། ། སྐུ་གསུང་ཐུགས་ཉིད་མི་ཟད་པ། །
རྒྱན་གྱི་འཁོར་ལོས་འགྲོ་བ་རྣམས། ། ཇི་སྲིད་འཁོར་བ་མ་སྟོངས་པར། ། ལྷུན་གྲུབ་རྒྱུན་ཆད་མི་མངའ་བ། ། སྒྲུབ་པའི་འབྲས་བུ་མཐར་ཐུག་ཡིན། ། ཕྱི་ནང་རྟེན་འབྲེལ་ཟབ་མོ་རྣམས། ། འདི་ཡིས་འདི་འགྲུབ་ཕྲ་དང་རགས། ། རང་སེམས་དག་ན་མངོན་དུ་གྱུར། ། དེ་ལ་ཟབ་པའི་དོན་དུ་བསྟན། ། གཞན་གྱི་ཚོགས་དཔོན་བྱེད་པ་ལ། ། རང་གཞན་མགོ་སྐོར་མ་བྱས་ཤིང༌། །
མར་ཁྲིད་དེད་དཔོན་མི་བྱེད་པ། ། དཀོན་མཆོག་གསུམ་ལ་སྐྱབས་འགྲོ་དང༌། ། བསླབ་པའི་གཞི་དང་བྱང་ཆུབ་སེམས། ། ལུས་ངག་ཡིད་གསུམ་བྱ་བ་རྣམས། ། དུས་གསུམ་འཁོར་འདས་ཐམས་ཅད་ཀྱི། ། དགེ་བ་བསྡུས་ནས་བསྔོས་པ་ཡི། ། ཐེག་ཆེན་དགེ་བའི་བཤེས་གཉེན་དུ། ། ཐུབ་པ་ཆེན་པོས་བཀའ་བསྩལ་ཏེ། ། རང་སེམས་སྐྱེ་མེད་མཐར་ཐུག་གི ། རང་དབང་ཐོབ་པར་གྱུར་ན་གཟོད། །
བསམ་གྱིས་མི་ཁྱབ་མཛད་པ་དང༌། ། རྒྱུ་དང་འབྲས་བུའི་རྟེན་འབྲེལ་རྣམས། ། ད་གཟོད་བསྒྲུབ་པ་མ་ལགས་སམ། ། ཇི་ལྟར་འོན་པ་རོལ་མོ་མཁན། ། ལེགས་སོ་ཡར་རོ་ཡིན་ནོ་སྐད། ། མི་ཤེས་རྨོངས་པའི་བྱིས་པ་རྣམས། ། སྣ་ཚོགས་ཚིག་གིས་བསྟོད་ན་ཡང༌། ། འདི་ལ་བློ་གཏད་མེད་པའི་ཕྱིར། ། ཐུབ་པས་བསྒོམ་པའི་ཤེས་རབ་ལ། ། བསྟོད་པ་གསུངས་པ་གོ་བར་མཛོད། །
དེས་ན་བར་དོ་ཨ་ཅང་ཆེས། ། ཐབས་ལམ་སོ་སོ་ཨ་ཅང་ཆེས། ། ཡང་སྒོས་འཕོ་བ་ཨ་ཅང་ཆེས། ། ཉལ་དང་ཙོག་པུའི་ཁྱད་པར་ཡང༌། ། ཐུབ་མགོན་ཆོས་རྗེ་རིན་པོ་ཆེས། ། དུག་དང་སྨན་གྱི་ཁྱད་པར་དུ། ། གསུངས་པ་ཐུགས་སུ་ཆུད་པ་བས། ། བེམ་རིག་འབྲལ་བའི་དུས་ཚོད་དུ། ། གནད་གཅོད་སྡུག་བསྔལ་མི་འོང་བར། ། རིན་པོ་ཆེ་ཡི་བསྔོ་བ་དང༌། །
ཀུ་སཱ་ལི་ཡི་ཚོགས་གསོག་དང༌། ། ཡི་གེ་བརྒྱ་པ་ལ་སོགས་པ། ། དམ་ཚིག་དྲི་མ་འཁྲུ་བ་རྣམས། ། བྱ་ཞེས་ཡང་ཡང་བཀའ་སྩལ་གསུངས། ། ཉམས་སུ་ལེན་པའི་རྣལ་འབྱོར་གྱི། ། ཐིག་ལེ་འབྱམས་པར་གྱུར་པ་ན། ། བྱ་ལུགས་བཅོས་ཐབས་རྣམ་མང་ཡང༌། ། ཇི་ལྟར་བདེ་བ་སྐྱེས་པའི་ཚེ། ། སྐྱེས་པ་བུད་མེད་ཡུལ་གཞན་ལ། ། ཕྱི་རོལ་ཡུལ་ལ་དམིགས་པས་ལན། །
ནང་གི་རྩ་ཡི་འཁོར་ལོ་དང༌། ། ཨ་བ་དྷུ་ཏཱི་གནད་དུ་ཟབ། ། ནང་གི་རྒྱལ་བའི་ཞིང་ཁམས་སུ། ། རྡོ་རྗེ་སེམས་པ་བཞུགས་སུ་གསོལ། ། དུག་ནད་དྲག་པོའི་སྦྱོར་བ་ལ། ། དུས་གསུམ་སངས་རྒྱས་ཐམས་ཅད་ཀྱང༌། ། ཁྲོ་བཅུ་སྲུང་བའི་འཁོར་ལོ་ཡིས། ། མ་རུངས་འདུལ་བར་བྱེད་པ་དང༌། ། དེ་ནས་གསང་སྔགས་བསྐྱེད་རྫོགས་དང༌། ། བསྙེན་བསྒྲུབ་ལས་སྦྱོར་ཐམས་ཅད་ལ། །
བསྒོམས་པས་བདེ་སྐྱིད་འབྱུང་བ་རྣམས། ། ད་རུང་ཁྱོད་ཀྱིས་མ་གོ་འམ། ། རྣལ་འབྱོར་དབང་ཕྱུག་དར་གཞོན་གྱིས། ། བདག་ལ་ཇི་ལྟར་བགྱིད་པ་ལྟར། ། སྲུང་བའི་འཁོར་ལོ་བྱ་བ་གཅེས། ། སྨན་དང་སྔགས་དང་ཏིང་འཛིན་དང༌། ། སྦྱོར་བའི་རྣམ་པ་སྣ་ཚོགས་ཀུན། ། ལི་ལི་ཤོར་བའི་སྐར་ཁུང་ཡིན། ། ཐུབ་པའི་རང་སེམས་གསོ་ལོ་ཡིན། ། རྫུན་པོ་ཆེ་ཡི་ཡང་ཟོར་ཡིན། །
དེ་ཕྱིར་སྟོན་པ་བཅོམ་ལྡན་གྱིས། ། སློབ་དཔོན་དང་ནི་སློབ་མ་གཉིས། ། མཚུངས་པར་དམ་ཚིག་མཉམ་གྱུར་པས། ། འབྲེལ་བར་གཏོགས་པའི་རྒྱུ་མཚན་ཡང༌། ། འགག་དང་ཉ་ག་འདི་ཉིད་ཡིན། ། སློབ་མའི་མཚན་ཉིད་དཔག་མེད་རྣམས། ། གསུངས་པའི་རྒྱུ་མཚན་འདི་ཉིད་ཡིན། ། རང་གི་རིགས་ལས་སྐྱེས་པ་ལས། ། བློ་གཏད་བྱ་བར་གསུངས་པ་ཡང༌། ། རྒྱུ་མཚན་འདི་དང་འབྲེལ་བ་ཡིན། །
སློབ་མ་ཡོད་དམ་རྣལ་འབྱོར་པ། ། ཡོད་ན་དེ་ལ་སྙིང་གཏམ་མཛོད། ། ཚོགས་ཀྱི་གཏོར་ཆེན་རླབས་པོ་ཆེ། ། ཤ་དང་ཆང་གིས་བརྒྱན་གྱུར་ཅིང༌། ། རི་རབ་ཙམ་དུ་སྤུངས་པ་དང༌། ། ཏིལ་འབྲུ་ཙམ་གྱི་གཏོར་མ་ལ། ། བྱིན་རླབས་ཆེ་ཆུང་ག་ལ་ཡོད། ། དག་པ་གསུམ་གྱི་རྣམ་དག་དང༌། ། བྱང་ཆུབ་སེམས་ལས་བྱུང་བ་འདི། ། ཤིན་ཏུ་ཕྲ་བའི་རྡུལ་ཕྲན་དང༌། །
དུས་གསུམ་འཁོར་འདས་མཉམ་པ་འདི། ། རྣལ་འབྱོར་དབང་ཕྱུག་ཁྱེད་ཉིད་ཀྱིས། ། ཐུགས་སུ་ཆུད་ཅིང་གོ་བར་ཟད། ། རྒྱན་གཏོར་ད་ལྟའི་བསྔོ་ལུགས་འདི། ། རྣམ་གསུམ་རླུང་མེ་བུད་སྦར་གྱིས། ། བླ་མ་ཡིད་དམ་དཀོན་མཆོག་དང༌། ། ཆོས་སྐྱོང་སྲུང་མ་མཆོད་པ་དང༌། ། འགྲོ་བ་རིགས་དྲུག་སེམས་ཅན་ཀུན། ། འབྱུང་པོ་གཏོར་མས་ལྷར་སྦྱངས་པའི། ། དོན་གྱི་གནད་འདི་གཅིག་ཡིན་ཕྱིར། །
གསུམ་ལ་གཅིག་བསྣོན་ཕྱོགས་གཅིག་ལགས། ། ཕན་གནོད་བྱེད་པའི་ལྷ་འདྲེ་དང༌། ། ཀླུ་རིགས་གསུམ་གྱི་གཏོར་མ་འདི། ། བྱིན་གྱིས་བརླབས་པ་མཐུན་པའི་ཕྱིར། ། བཞི་པོ་གཅིག་ཏུ་སྒྲུབ་པ་ལགས། ། སྙིང་རྗེའི་མགྲོན་གྱུར་ཡི་དྭགས་དང༌། ། བཟང་ངན་སྐྱིད་སྡུག་ལན་ཆགས་ཀྱིས། ། མགྲོན་གཉིས་ཞིང་དང་བསམ་པ་དང༌། ། གཏོར་མ་སྦྱོང་ལུགས་གཅིག་པའི་ཕྱིར། ། གཉིས་པོ་གཅིག་ཏུ་སྒྲུབ་པ་ལགས། །
ཞུས་ཚིག་ཉི་ཤུ་སྤྱི་ཞུས་གཅིག ། ཁྱེད་ཀྱིས་བདག་ལ་ཞུས་པ་འདི། ། བདག་གི་རྗེས་འཇུག་སློབ་མ་ལ། ། རྩེ་བས་གསོལ་བ་བཏབ་པ་འདི། ། ལེགས་སོ་ལེགས་སོ་ཁྱོད་ལེགས་སོ། ། ཤིན་ཏུ་ལེགས་སོ་རྒྱལ་བའི་སྲས། ། རང་དོན་ཐུགས་དམ་ཉམས་ལེན་དང༌། ། གཞན་རྒྱུད་སྨིན་པར་བྱེད་པ་རྣམས། ། ཞུས་པར་གྱུར་པའི་ཚིག་རྣམས་ཀྱིས། ། བདག་གི་བསམ་པ་རྫོགས་པར་མཛད། །
འགྲོ་ཀུན་དགེ་བ་ཇི་སྙེད་ཡོད་པ་དང༌། ། བྱས་དང་བྱེད་འགྱུར་དེ་བཞིན་བྱེད་པ་དག ། བཟང་པོ་ཇི་བཞིན་དེ་འདྲའི་ས་དག་ལ། ། ཀུན་ནས་ཀུན་ཀྱང་བཟང་པོར་རེག་གྱུར་ཅིག། །། ༢༨༢༽ ༄། །རྒྱལ་བ་མ་གཏོགས་དཔང་པོ་གཞན་མེད་ཅེས་ཤྲཱི་ཕུག་པ་ལ་སྤྲིངས་པ།། ཨོཾ་སྭསྟི། སྲིད་ཞི་སེམས་ཀྱི་དཀྱིལ་འཁོར་མཉམ་ཉིད་རོ་གཅིག་པས། ། ནམ་མཁའ་ཇི་སྲིད་གནས་ཀྱི་བར་དུ་བཞུགས་གྱུར་ཅིང༌། ། འཕགས་པ་རྣམས་དང་འགྲོ་ཀུན་སྨིན་མཛད་བླ་མ་ཡི། །
ཞབས་ཀྱི་པདྨོར་འབྲལ་མེད་གུས་པས་རྟག་ཏུ་འདུད། ། བདག་ཉིད་ཆེན་པོ་ཚོགས་གཉིས་རབ་རྫོགས་ཤིང༌། ། དཔག་མེད་འགྲོ་བ་སྨིན་པར་མཛད་པ་ལ། ། ཉིད་སྐུ་བདེ་ཞིང་ཐུགས་དགོངས་རྫོགས་ཞེས་ཁུམས། ། དེ་ལ་བདག་ཅག་ཐམས་ཅད་བློ་བདེར་མཆིས། ། དེང་སང་བསྟན་པའི་སྒོར་ཞུགས་སྐྱེས་བུ་ཡི། ། འདུག་ལུགས་གང་ཡིན་ཟུར་ཙམ་བརྗོད་པ་འདི། ། སྐྱེས་ཆེན་ཁྱེད་ཀྱིས་ཐུགས་ལ་དགོངས་པར་ཞུ། ། བསྟན་པའི་བདག་པོ་ཤཱཀྱའི་རྒྱལ་པོ་འདིས། ། སྔོན་ཚེ་ངེད་ཀྱི་འདུག་ལུགས་མི་བཟད་པ། །
ཉེས་ཕུང་རྩ་བ་ཉོན་མོངས་དབང་གྱུར་ཅིང༌། ། འཁོར་བ་ངན་སོང་རྣམས་སུ་གནས་གྱུར་པ། ། བདག་ཅག་རྣམས་ལ་ཐུགས་རྗེས་མ་བཟོད་ནས། ། སྙིགས་མ་ལྔ་ལྡན་ཞིང་འདི་ཆེད་དུ་བཟུང༌། ། ཕན་བཏགས་ལན་དུ་གནོད་པས་འཚེ་བྱེད་ཅིང༌། ། གདུག་སྡང་གནོད་འཁྲུག་སེམས་ཅན་རྣམས་ཀྱི་ཕྱིར། ། བྱང་ཆུབ་མཆོག་ཏུ་སངས་རྒྱས་སྟོན་པ་དང༌། ། ངེད་རྣམས་སྨོན་ལམ་གཅིག་ཅིང་རྗེས་སུ་ཞུགས། ། དེ་ཡི་བསྟན་པ་འཛིན་པར་སྨོན་ལམ་བཏབ། ། ཐུབ་པའི་སྲས་པོ་བདག་ཉིད་ཆེན་པོ་རྣམས། །
པདྨའི་མཚོ་ལ་ངང་པ་ཇི་བཞིན་དུ། ། ཡ་ང་འཇིགས་པའི་གནས་སུ་རོལ་པར་མཛད། ། གནད་འདིས་ཚེ་གཅིག་སངས་རྒྱས་ཐོབ་པར་ངེས། ། དེ་ཕྱིར་རྒྱལ་སྲས་དཔའ་བོ་ཆེན་པོ་རྣམས། ། གངས་རིའི་སྤོ་ལ་ཉི་མ་ཤར་བཞིན་མཛེས། ། རྒྱལ་བ་རྣམས་ཀྱིས་ལེགས་པར་ཐུགས་སུ་ཆུད། ། རྒྱལ་བ་མ་གཏོགས་དཔང་པོ་གཞན་མེད་ལགས། ། ཆོས་ཀྱི་རྒྱལ་པོ་བྱང་ཆུབ་སེམས་དཔའི་ཞིང༌། ། དཀོན་མཆོག་ཕོ་བྲང་ཕན་དང་བདེ་བའི་མཛོད། ། རྩྭ་མིའི་ཡུལ་དེ་བསྟན་པའི་གཞིར་གྱུར་ལགས། །
ལུས་ཅན་བསོད་ནམས་མ་ཡིན་ཚོགས་འཕེལ་བས། ། རྒྱལ་བའི་བསྟན་པ་འཇིག་པར་གྱུར་ལ་ཕྱོགས། ། མཚོན་གྱི་བསྐལ་པས་ལུས་ཅན་དཔག་མེད་ཤི། ། ནད་ཀྱི་བསྐལ་པས་ཤིན་ཏུ་བཅོམ་པར་འགྱུར། ། མུ་གེའི་བསྐལ་པས་ཡ་ངའི་ལས་ལ་སྤྱོད། ། འཇིགས་པའི་གནས་དེར་མགོན་པོ་ཁྱོད་ཉིད་ལ། ། རྒྱལ་བ་རྣམས་ཀྱིས་བྱིན་གྱིས་རླབས་པ་དང༌། ། གོང་མའི་ཐུགས་དགོངས་ཆོས་སྐྱོང་མཐུ་རྣམས་ཀྱིས། ། རང་དབང་མེད་པར་ཡུལ་དེར་བྱོན་པ་ནི། ། སངས་རྒྱས་མཐུ་ཡིན་རང་ལ་ཅི་བྱར་མེད། །
འདི་ཉིད་ཁྱེད་ཀྱི་ཁུར་ཡིན་གང་གི་ཡང༌། ། ཁུར་མ་ཡིན་པར་བདག་གིས་བསམ་པ་ལགས། ། ངན་ཁྲིད་བསྐལ་པར་མ་ཕམ་མགོན་པོ་ལྟར། ། ལྷར་བཅས་འཇིག་རྟེན་དེ་ཀུན་དབུགས་ཕྱུང་མོད། ། རྒྱལ་བའི་བསྟན་ལ་མཛད་པ་རླབས་ཆེ་མོད། ། གོང་མ་རྣམས་ཀྱི་ཐུགས་དགོངས་རྗོགས་ལགས་མོད། ། ལྷར་བཅས་འཇིག་རྟེན་ཐམས་ཅད་རེ་བ་འདི། ། རྫོགས་པར་མཛད་ལ་བདག་ཅག་རྗེས་ཡི་རང༌། ། བསམ་གྱིས་མི་ཁྱབ་འཇིགས་པ་ཆེན་པོ་འདི། ། འཛམ་བུ་གླིང་འདིར་བྱུང་བར་གྱུར་པ་དང༌། །
ཡ་ངའི་གནས་སུ་ཁྱེད་ཉིད་བཞུགས་པ་ལ། ། ཐམས་ཅད་བྲེད་ཅིང་དངངས་པར་གྱུར་པ་ཡི། ། རྒྱུ་མཚན་ཅུང་ཟད་བརྗོད་པར་གྱུར་པ་འདི། ། ལུང་རིགས་མན་ངག་ཆོས་ལས་ལེགས་བྱུང་བས། ། བདག་གི་བསམ་པའི་གསོས་སུ་གྱུར་པ་ལགས། ། ཕྱག་ཏུ་བཞེས་ལ་ཐུགས་ཀྱིས་དགོངས་པར་ཞུ། ། ཤི་རི་ཕུག་པ་ལ།། །།
༢༨༣༽ ༄། །ཡིག་ནག་ཞོག་ལ་རང་སེམས་བསྒོམ་ཞེས་པ་འཇིགས་མེད་སེང་གེའི་ང་རོ།། ཨོཾ་སྭསྟི།
བླ་མ་དམ་པ་རྣམས་ལ་གུས་པས་ཕྱག་འཚལ་ལོ། ། སྤྱིར་རྣལ་འབྱོར་པ་རང་གཞན་གྱི་དོན་བསྒྲུབ་པར་འདོད་པས། སྟོན་པ་སངས་རྒྱས་བཅོམ་ལྡན་འདས་ཀྱི་རྗེས་སུ་འབྲང་བར་བྱ་སྟེ། དེ་ཡང་གང་ཞེ་ན། སྟོན་པ་དེ་བཞིན་གཤེགས་པ་དེ་ཚོགས་གཉིས་རྫོགས་པའི་འབྲས་བུར་སངས་རྒྱས་ལ། ཇི་ལྟར་དགོངས་པའི་ཏིང་ངེ་འཛིན་རེ་རེ་ལ་མཉམ་པར་བཞག་པས་ཕུན་སུམ་ཚོགས་པ་ལྔ་ལྷུན་གྱིས་གྲུབ་པར་འབྱུང་བས། དཔག་ཏུ་མེད་པའི་སེམས་ཅན་སྨིན་པ་དང་གྲོལ་བར་འགྱུར་བ་དེ་དང་འདྲ་བར། རྣལ་འབྱོར་པ་བསོད་ནམས་ཀྱི་ཚོགས་བསགས་པའི་སྟོབས་ཀྱིས་བླ་མ་དམ་པའི་དྲུང་དུ་ཕྱིན་ནས། ཕྱག་རྒྱ་ཆེན་པོའི་མངོན་པར་རྟོགས་པ་ཇི་བཞིན་དུ་སྐྱེས་པའི་རྟེན་གྱི་གང་ཟག་དེས། ཏིང་ངེ་འཛིན་མི་འདྲ་བ་རེ་རེ་ལ་མཉམ་པར་བཞག་པས་ཏིང་ངེ་འཛིན་དེའི་མཐུ་ཆེན་པོ་སྟོབས་སུ་གྱུར་པས་ལུས་དང་དབྱེ་བ་མེད་པར་འགྱུར་ཏེ།
དེ་ལ་བཅོམ་ལྡན་འདས་ཀྱིས། སེམས་ཀྱི་ཏིང་ངེ་འཛིན་ལུས་ཀྱིས་མངོན་དུ་བྱས་ནས་སྡུག་བསྔལ་བ་དང་བྲལ་བར་གྱུར་ཏོ། ། ཞེས་གསུངས་ལ། དེ་ལྟར་གྱུར་པས་ཕྱི་རོལ་གྱི་སྣང་བ་ཐམས་ཅད་ཀྱང་ཕན་པ་དང་བདེ་བ་བསམ་གྱིས་མི་ཁྱབ་པར་གྱུར་ཏེ། རྒྱལ་པོ་བྱམས་པའི་སྟོབས་ལྟ་བུར་གྱུར་ནས། རང་གཞན་ཐམས་ཅད་བདེ་བ་དང་སྐྱིད་པའི་དཔལ་ཕུན་སུམ་ཚོགས་པར་འགྱུར་བ་དེ་སྟོན་པའི་གསུང་རབ་ཏུ་གསུངས་ཤིང༌། རྣལ་འབྱོར་པའི་ཉམས་སུ་མྱོང་བར་ངེས་ཏེ། དེ་ལ་མདོར་བསྡུ་ན་བྱམས་སྙིང་རྗེ་བྱང་ཆུབ་ཀྱི་སེམས་དང༌། ལྷག་པའི་ལྷ་དང༌། བླ་མ་དམ་པ་དང༌།
ཕྱག་རྒྱ་ཆེན་པོ་ལྷུན་གྱིས་གྲུབ་པ་དང༌། རྗེས་དགེ་བའི་རྩ་བ་དང་བསྔོ་བ་རྣམ་པ་ལྔ་ལས། སྟོན་པའི་གསུང་རབ་ཐམས་ཅད་བསྡུས་པ་དོན་གྱི་སྙིང་པོ་འགྱུར་བ་མེད་པར་ངེས་པས། རང་གི་ཉམས་སུ་མྱོང་བ་གོམས་པའི་སྟོབས་ཆེན་པོས། བསྐལ་པའི་མེ་ཆེན་པོ་རབ་ཏུ་འབར་བ་ལྟར་སྟོབས་བསྐྱེད་པ་ལས་གཞན་མེད་པས། དེ་ལྟར་ཐུགས་ལ་བཞག་པར་བྱའོ། ། འཇིག་རྟེན་གསུམ་གྱི་གཉེན་གཅིག་པུ། ། འགྲོ་བའི་བླ་མ་སྟོན་པ་པོས། ། ཕ་མེད་ཡིག་ནག་མང་པོ་ཡིས། ། དམ་ཚིག་ཉམས་ལ་དངོས་གྲུབ་མེད། །
ཡང་དང་ཡང་དུ་བཀའ་བསྩལ་གསུངས། ། ཡིག་ནག་ཞོག་ལ་རང་སེམས་བསྒོམ། ། རང་ཉིད་ཉམས་མྱོང་མངོན་རྟོགས་དང༌། ། རྒྱལ་བའི་གསུང་རབ་མཐུན་པས་ན། ། སྟོན་པའི་གསུང་རབ་རྟག་ཏུ་བཀླག ། གཞན་རྒྱུད་སྨིན་པའི་ཐབས་ཀྱི་མཆོག ། བསྡུ་བ་རྣམ་བཞིས་འགྲོ་དོན་བྱ། ། ཏིང་འཛིན་སྟོབས་མཆོག་སྐྱེ་བའི་ཕྱིར། ། དབེན་པའི་གནས་སུ་བསྡད་པར་བྱ། ། བླ་མེད་ཐེག་པ་མཆོག་སྒྲུབ་ཕྱིར། །
ཅི་བྱེད་འགྲོ་བའི་དོན་དུ་བསྔོ། ། འུབས་ཀྱིས་ཧྲིལ་གྱིས་དྲིལ་ལགས་ན། ། ཉམས་ལེན་སྙིང་པོ་གཅེས་པར་མཛད། ། འདི་བྲིས་དགེ་བའི་རྩ་བ་དེས། ། འགྲོ་བ་བྱང་ཆུབ་མཆོག་ཐོབ་ཤོག། །། ༢༨༤༽ ༄། །སློབ་མས་ཇི་ལྟར་བྱ་བའི་དྲིས་ལན་སྙིང་གཏམ་བློ་བཞག། དུས་གསུམ་གྱི་སངས་རྒྱས་ཐམས་ཅད་ཀྱི་ངོ་བོར་གྱུར་པ། ཇི་སྲིད་འཁོར་བའི་རྒྱ་མཚོ་ཆེན་པོ་སྟོང་པར་མ་གྱུར་གྱི་བར་དུ། བདག་ཅག་སེམས་ཅན་ཐམས་ཅད་ཀྱི་མགོན་གཅིག་པུ།
སྐྱབས་གཅིག་པུ། རྟེན་གཅིག་པུ་དཔུང་གཉེན་གཅིག་པུར་གྱུར་པའི་བླ་མ་དམ་པའི་ཞབས་ལ་གུས་པས་ཕྱག་འཚལ་ལོ། ། སྙིང་གཏད་བློ་བཞག་པའི་སློབ་མས་ང་ཇི་ལྟར་བྱ་བའི་གྲོས་དྲིས་པ་ལ། ཞེ་ཐག་པ་སྙིང་ཁོང་རུས་པའི་གཏིང་ནས་རང་ཉིད་འཆི་བར་འདུག ཅིས་ཀྱང་འཆི་བར་འདུག འཆི་ངེས་པར་འདུག གནས་དང་དུས་དང་རྐྱེན་ལ་ངེས་པ་མི་འདུག ངན་སོང་དང་འཁོར་བའི་སྡུག་བསྔལ་ནི་རྫུན་མེད་ངེས། ཉེ་དུ་དང་གཉེན་འབྲེལ་གྱི་དོན་དུ་བདེ་སྡུག་ཟད་པ་མེད་པ་སོ་ཚིས་དང་འབད་པར་བྱས་ཀྱང༌། ཁོང་ལ་ཡང་མི་ཕན་རང་ལ་ཡང་གནོད་པ་རང་ཉིད་ཀྱི་ཉམས་སུ་མྱོང་བས་ཤེས་མོད།
མི་ཕན་གྱི་ཕ་རོལ་ཏུ་ཉོན་མོངས་པ་གསུམ་གྱིས་བདག་བསྲེག འོད་ཀྱིས་གཞན་བསྲེག་པར་འདུག་པ། ཆོས་ཤེས་ཀྱང་ཉམས་སུ་མ་བླངས་ན་ཤེས་པའི་དོན་མེད་པའི་ཕ་རོལ་ཏུ་ཆོས་བྱེད་ལ་རེ་ཆེ་བས་རང་གིས་ཆོས་མ་བྱས་པའི་དུས་སུ། གཞན་འགྲོ་བ་ཐམས་ཅད་ཀྱང་ཆོས་བྱེད་པའི་སྤྱོད་པ་འདི་འདྲ་བས་ཆོས་ལ་བདེན་པ་མེད་སྙམ་ནས་ཉམས་སུ་ལེན་པ་མི་འོང༌། ཉམས་ལེན་བྱེད་པ་མེད་པས་བསྟན་པ་དུང་ཕྱིས་པ་བཞིན་དུ་འགྲོ། འགྲོ་བ་གཞན་མར་ཁྲིད་ཀྱི་དེད་དཔོན་བྱས་པས་རང་ལ་ཐར་བའི་དུས་མེད། ཉེས་དམིགས་འདི་ཐམས་ཅད་ཀྱི་རྩ་བ། ཁྱི་རྒན་བཞིན་དུ་རང་དང་རང་གི་ཉེ་དུ་དང༌། གཉེན་འབྲེལ་ཕྱོགས་དང་རིས་ཐམས་ཅད་ལ་བདག་ཏུ་བཟུང་བའི་ཉེས་དམིགས་ཡིན་ཏེ། བཅོམ་ལྡན་འདས་ཀྱིས་ཀྱང༌།
ཇི་ལྟར་འཛིན་པ་དེ་ལྟར་ཀུན་ནས་ཉོན་མོངས་བསྟན་གསུངས། འཛིན་པ་མེད་པ་ཆོས་ཐམས་ཅད་ཀྱི་རྩ་བ་ཡོན་ཏན་རིན་པོ་ཆེ་མཐའ་དག་གི་གཞི་རྟེན། ཐར་པ་དང་ཐམས་ཅད་མཁྱེན་པའི་ཐེམ་སྐས། འཁོར་བའི་གཡུལ་ལས་རྒྱལ་བར་བྱེད་པའི་དཔའ་བོ། ཆོས་ཀྱི་ཕུང་པོ་བརྒྱད་ཁྲི་བཞི་སྟོང་གི་ཡང་སྙིང༌། འཛིན་པ་མེད་པ་གཅིག་པུ་ཡིན། དེ་ལ་འབད་པར་བྱ། རང་ཕན་དང་གཞན་ཕན། རང་བདེ་དང་གཞན་བདེ། རང་སྐྱིད་དང་གཞན་སྐྱིད།
གང་འདོད་ཀྱང་བླ་མ་དང༌། དཀོན་མཆོག་ལ་མོས་གུས་ཀྱི་ཤུགས་དྲག་པོས་ཚོགས་གསོག་པ་དང༌། བྱམས་སྙིང་རྗེ་བྱང་ཆུབ་ཀྱི་སེམས་ལ་ནན་ཏན་དུ་བྱས་ན། མི་ཆོས་ཀྱི་འདུན་མ་ཐམས་ཅད་དབང་མེད་དུ་རང་འགྲིག་ཏུ་འགྲོ། སྔོན་ཚོགས་བསགས་པས་འབྱོར་བ་དང་བཙན་འཇིང་དང༌། བསོད་ནམས་ཆེ་བ་བྱུང་བ་ཡིན། དེ་ལྟར་ཡང་དེ་ཁོ་ན་བཞིན་དུ་བྱས་ན་འོང་བར་འདུག་པས། མི་ཆོས་ཀྱི་འདུན་མ་གཏན་མི་བསམ་པར་ཞུ། ལྷ་ཆོས་འབའ་ཞིག་དོན་དང་ཁེབས་གང་ཆེ་ཆེ་མཛད་པར་ཞུ། དོན་ཆེ་སྙམ་པ་ལ་ཧབ་ཤུར་གྱིས་རླབས་པོ་ཆེ་བྱ་བར་འདོད་ན།
འགྲུབ་པར་ཤིན་ཏུ་དཀའ་བས་ཕ་རོལ་ཏུ་ཉེས་དམིགས་སུ་འགྲོ་བ་ལ་ཚེགས་མེད་དེ། དགེ་བཤེས་སུམ་པའི་མཛོ་མོ་དང་འདྲ། དེ་ལྟར་ཡང་སློབ་དཔོན་ཨརྻ་ན་གརྫུ་ནའི་ཞལ་སྔ་ནས། དགེ་བའི་ཉམས་ཀྱིས་མི་ལྕོགས་པ། ། གཞན་གྱིས་སྦད་ཀྱང་མཉན་མི་བྱ། ། དགའ་འོ་དགའ་འོ་ཞེས་བརྗོད་ཀྱང༌། ། མེ་ཡི་ནང་དུ་སུ་ཞིག་མཆོང༌། ། གསུངས། ཡུལ་ལ་དམིགས་པའི་ཟང་ཟིང་འདིས་ཀྱང་ཇི་ལྟར་བྱས་ཀྱང་ཕན་པ་མགུ་བ་དོན་དུ་གྱུར་བ་ཤིན་ཏུ་དཀའ་བར་འདུག་སྟེ། བྱས་པ་ཐམས་ཅད་དོན་མེད་སྡུག་བསྔལ་རྒྱུ།
གསུངས། ཤེས་པ་ནང་དུ་ལོག་གིས་ལོག རང་གཞན་དང་འཁོར་འདས་སུ་བཏགས་པ་ཐམས་ཅད་རང་གི་བསམ་པས་ཕར་ལ་བཏགས། རང་གི་བསམ་པ་དེ་ལྟར་དུ་སྣང་བ་ལས་གཤིས་ལ་གྲུབ་པ་ནི་ཡོད་མི་སྲིད་པས། བསམ་པ་སྔ་མ་ཕྱི་མའི་ཞགས་པས་བཅིངས་པས་མ་རིག་པ་དང༌། འདུ་བྱེད་འཁོར་བའི་འཁོར་ལོ་སྲིན་བུའི་ཁ་ཆུས་རང་འཆིང་བའམ། སྦུར་བ་བལ་དུ་བཏུམ་པ་ལྟར་ཇེ་སྡུག་ཇེ་སྡུག་ཇེ་ངན་ཇེ་ངན་དུ་འགྲོ་བར་འདུག བསམ་པ་དེ་ཉིད་གཟུང་བ་དང་འཛིན་པ་གཉིས་མེད། འཁོར་བ་མྱ་ངན་ལས་འདས་པ་གཉིས་མེད། རང་གཞན་གཉིས་མེད།
གཉིས་མེད་པས་གཅིག་བྱ་བ་ཡང་མེད་པས་རང་བཞིན་གྱིས་རྣམ་པར་དག་པ། གདོད་ནས་མ་སྐྱེས་པ། སྤྲོས་པ་ཐམས་ཅད་ཀྱི་མཐའ་དང་བྲལ་བ་ལ་མཉམ་པར་བཞག དེ་རང་གཞན་ཐམས་ཅད་ཀྱི་བབས་དང་འདུག་ལུགས་ཡིན། དེ་ལ་འཁོར་འདས་ཀྱི་བདེ་སྐྱིད་ཐམས་ཅད་འབྱུང་བ་ཡོན་ཏན་ཡིན། དེས་འགྲོ་བ་ཐམས་ཅད་གཉིས་སུ་མེད་པའི་ཚུལ་དེས་སྨིན་པ་དང་གྲོལ་བར་བྱེད་པ་ཆོས་ཀྱི་སྐུའི་ཕྲིན་ལས་ཞེས་འདོགས་པ་ཡིན། དོན་གྱིས་སྒོམ་པ་མ་གཏོགས་པ་གཞན་མེད། སེམས་ཉིད་ཆོས་ཀྱི་སྐུ་དེ་ལོངས་སྤྱོད་རྫོགས་པའི་སྐུར་བཞེངས་ནས་སྤྱོད་ལམ་རྣམ་པ་བཞི་དེ་འབའ་ཞིག་གིས་བསྒྲུབ་ཅིང༌། དེ་བརྟན་པ་ལས་གསང་སྔགས་གྱི་དངོས་གྲུབ་དང་ཕྲིན་ལས་ཐམས་ཅད་བྱུང་བ་ཡང༌། ཆར་འབེབས་པ་དང༌།
སེར་བ་གཅོད་པ་དང༌། ནད་ཞི་བ་ལ་སོགས་པ་མང་པོ་ཞིག་འབྱུང་བར་འདུག་པས། གསུངས་པ་ཐམས་ཅད་ཀྱང་མི་འབྱུང་མི་སྲིད་པས། སྣང་སྲིད་འཁོར་འདས་ཀྱི་ཆོས་ཐམས་ཅད་རང་གི་ལྷག་པའི་ལྷ་ཡི་དམ། དེ་ཉིད་བཅོམ་ལྡན་འདས་ཀྱིས་སྐུ་གསུམ་དུ་གསུངས་པས། གང་རྟོགས་པ་གང་ལ་བློ་ངེས་པ་དེའི་རྗེས་སུ་འབྲངས་ནས་ཐ་མལ་པའི་ལུས་ངག་ཡིད་གསུམ། ཐ་མལ་པའི་གཟུང་བ་དང་འཛིན་པའི་རྗེས་སུ་སྐད་ཅིག་ཀྱང་མ་འབྲངས་པར་ཉམས་སུ་བླང་བར་བྱ་བ་གལ་ཆེ། བྱམས་པ་དང་སྙིང་རྗེ་སེམས་ཅན་དང༌། ཆོས་དང་དམིགས་པ་མེད་པ་རྣམ་པ་གསུམ་ལས་སྐྱེ་བའི་ཚུལ་ལུགས་གསུངས་ཀྱང༌། གསང་སྔགས་ཀྱི་རྣལ་འབྱོར་པ་འདི་བསྐྱེད་རྫོགས་གཉིས་ཀྱིས་རབ་ཏུ་ཕྱེ་བ་ཡིན་པས་ཆོས་དང་དམིགས་མེད་ཀྱི་སྙིང་རྗེ་མ་གཏོགས་པ་སེམས་ཅན་ལ་དམིགས་པའི་སྐབས་ནི་སྦྱོར་བའི་ཆོས་ཁོ་ན་ཡིན།
དེ་ལྟར་ཉམས་སུ་བླང་པས། བསྐྱེད་རྫོགས་གཉིས་པོ་རང་བཞིན་དུ། ། མཉམ་རྗེས་ཡོད་པར་གྱུར་པ་ལ། ། བྱང་ཆུབ་སེམས་དཔའ་ཟེར་བ་ཡིན། ། མཉམ་རྗེས་མེད་པར་གྱུར་པ་ལ། ། གྲུབ་ཐོབ་སངས་རྒྱས་ཟེར་བ་ཡིན། ། མཉམ་རྗེས་ཡོད་པའི་གནས་སྐབས་སུ། ། མཐུན་པའི་ཕུན་སུམ་ཚོགས་པ་ལྔ། ། ལེགས་པར་བསྟན་ཅིང་ཉམས་སུ་བླང༌། ། རྗེས་མེད་མཉམ་གཞག་འབའ་ཞིག་ལ། །
གོམས་སུ་བཅུག་པར་གྱུར་པ་ལ། ། མཉམ་པར་བཞག་པར་དཀའ་བ་མིན། ། མཐུན་པའི་རྐྱེན་དང་མི་ལྡན་ཞིང༌། ། འགལ་བའི་རྐྱེན་རྣམས་བསྒྲུབས་པ་ཡིས། ། ཇི་ལྟར་མེ་དང་ཆུ་དག་ནི། ། སོ་སོར་ནུས་པ་ཡོད་པ་ལ། ། གཅིག་ཏུ་བསྲེས་པར་གྱུར་པ་ཡིས། ། གཉིས་ཀའི་ནུས་པ་ཤི་བ་ལྟར། ། ཉམས་ལེན་མཐའ་དག་འདི་ལྟ་བུར། ། འགྱུར་བར་ཐུགས་སུ་ཆུད་པས་ན། །
སྟོན་པས་བར་དུ་གཅོད་པ་ཞེས། ། ནན་ཏན་ཆེན་པོས་བཀའ་བསྩལ་གསུངས། ། གཉེན་པོའི་དམ་ཚིག་འདི་ཡིན་པས། ། མཐུན་རྐྱེན་བསྟེན་ཅིང་འགལ་རྐྱེན་སྤང༌། ། ཏིང་ངེ་འཛིན་ལ་དབང་བསྒྱུར་བས། ། སྟོང་གསུམ་སྟོང་ཆེན་འཇིག་རྟེན་འདི། ། རིན་ཆེན་བདུན་དུ་བསྒྱུར་བ་དང༌། ། དགོས་འདོད་ཆར་པ་འབེབས་པ་དང༌། ། བྱམས་པ་ཆེན་པོའི་ཏིང་འཛིན་གྱིས། ། འགྲོ་བ་བདེ་བར་བསྒྱུར་བ་དང༌། །
ངན་སོང་གསུམ་གྱི་མེ་རླབས་རྣམས། ། ཞི་བར་བྱས་ནས་འགྲོ་བ་ཀུན། ། འཇིག་རྟེན་མགོན་པོ་རིན་ཆེན་གྱི། ། ཐུགས་ཀྱི་དགོངས་པ་བླ་མེད་པ། ། བདེ་ལྡན་སྡུག་བསྔལ་བྲལ་བ་དང༌། ། བྱང་ཆུབ་ཐོབ་པར་གྱུར་བ་ལ། ། རང་གི་ཉེ་དུ་གཉེན་འབྲེལ་གྱི། ། ཁ་ཚིས་སོ་ཚིས་སྨོས་ཅི་དགོས། ། ནན་ཏན་ཆེན་པོས་བསྒྲུབ་པར་བྱ། ། འདས་དང་མ་བྱོན་ད་ལྟར་དང༌། །
ཕྱོགས་བཅུ་དུས་གསུམ་རྒྱལ་བ་ཡི། ། ཞབས་འབྲིང་ཞབས་ཏོག་འདི་ལས་མེད། ། འདི་ལས་གཞན་པ་མི་སྲིད་ན། ། ཨ་ཁུ་བླ་མ་རིན་ཆེན་གྱི། ། ཞབས་ཏོག་ཡིན་པ་སྨོས་ཅི་དགོས། ། འདི་ལ་འབད་པ་ཆེན་པོ་ཡིས། ། ནན་ཏན་ཆེན་པོར་ཉམས་སུ་བླང༌། ། རྫོགས་སོ།། །། ༢༨༥༽ ༄། །བླ་མ་དམ་པའི་གདམས་ངག་ཨ་མ་ཨ་ཛི་ང་རེ་འཇིགས་ཞེས་པ།།
ཕ་སྐྱབས་སུ་མཆིའོ་རིན་པོ་ཆེ། ། བདག་ཅག་འགྲོ་དྲུག་སེམས་ཅན་ལ། ། སྐྱབས་གཞན་ན་མེད་དོ་འགྲོ་བའི་མགོན། ། གསོལ་བ་འདེབས་སོ་བྱིན་གྱིས་རློབས། ། སྡར་མ་གཡང་ཁར་ཕྱིན་པ་ལྟར། ། རང་ལ་རང་ཉིད་ཡ་ང་ཟ། ། ཕ་བྱིན་གྱིས་རློབས་དང་རིན་པོ་ཆེ། ། ཕ་དམ་པ་དེ་ཡི་སྙན་པ་ཡིས། ། མི་མང་པོ་འདུས་པའི་ཚུལ་ལུགས་འདི། ། ཇི་ལྟར་ཉི་མའི་འོད་ཟེར་གྱིས། །
ངར་སྣབས་འཚེར་བར་གྱུར་པ་ལ། ། རྨོངས་པའི་བྱིས་པ་གླེན་པ་རྣམས། ། ངར་སྣབས་ཉི་མ་ཡིན་པར་སེམས། ། བདག་ཀྱང་དེ་ལྟར་འཁྲུལ་འཁྲུལ་འདྲ། ། ཉེས་འཁྲུལ་བདུད་ཀྱི་གྲོགས་པོ་ཡི། ། ཕྱེ་གཏོར་འདི་ལས་བསྐྱབ་ཏུ་གསོལ། ། རྗེ་རིན་པོ་ཆེ་ཡི་བཀའ་དྲིན་གྱིས། ། དད་པ་ཅན་གྱིས་ཟས་ནོར་ཚོགས། ། ཞིང་ས་གཤིན་པོ་ཡིན་ནམ་སྙམ། ། ཐམས་ཅད་ནམ་མཁའི་སྤྲིན་ལྟར་ཕུངས། །
བདག་ཉོན་མོངས་གདུག་པའི་མེ་ནང་དུ། ། དད་རྫས་ས་བོན་ཚིག་ཚིག་འདྲ། ། གཞན་ཕན་ཞེན་མེད་ཆུ་རྒྱུན་གྱིས། ། འཁོར་གསུམ་དག་པའི་ས་གཞི་ལ། ། སངས་རྒྱས་འབྲས་བུར་སྨིན་མཛད་གསོལ། ། ངོ་ཤ་མི་ལ་བྱིན་ཤ་ཁྱི། ། ལུས་དང་སྲོག་ལ་མ་བལྟས་པར། ། ཚེ་གཅིག་ཏུ་བསྐྱངས་པའི་སློབ་མ་རྣམས། ། གོང་མའི་རྣམ་ཐར་རི་ཁྲོད་དུ། ། བསྒྲུབ་པ་བྱེད་དུ་བཏང་བ་དགའ། །
ཉོན་མོངས་བག་ཆགས་ས་བོན་རྣམས། ། ཕྱི་རོལ་བདུད་ཀྱི་སད་པར་བྱ། ། ལོག་པར་འཁྲུལ་པའི་ང་རྒྱལ་གྱིས། ། དམ་པ་གོང་མ་ཁྱད་དུ་གསོད། ། ནག་པོའི་བདུད་ཀྱི་དམག་དཔོན་དུ། ། བསྟན་པའི་ཕུང་འདྲེའི་རུ་མཚོན་འཕྱར། ། རྒྱལ་བའི་བསྟན་པ་སྣུབ་པར་བྱེད། ། དམྱལ་བར་འགྲོ་བའི་གཏིང་རྡོ་བཏགས། ། ཨ་མ་ཨ་ཛི་ང་རེ་འཇིགས། ། རང་ལ་ཇེ་འཇིགས་ཇེ་འཇིགས་ཐལ། །
ཀུན་མཁྱེན་ཡེ་ཤེས་མ་ཐོབ་ཚེ། ། སློབ་མ་སྐྱོང་བའི་གོ་ཆ་ཤོར། ། ཕ་བྱིན་གྱིས་རློབས་དང་བྱིན་རླབས་ཅན། ། བདུད་དཔུང་འཇོམས་མཛད་མཐུ་བོ་ཆེ། ། རྡོ་རྗེ་འཆང་ཆེན་བཅོམ་ལྡན་གྱིས། ། བདག་ཅག་སྐྱོབ་པར་མཛད་དུ་གསོལ། ། ཚེ་འདི་དང་ཕྱི་མའི་སོ་ཚིས་ལ། ། འདི་ལ་ཏིག་ཏིག་ཡོད་སྙམ་ནས། ། ཕོངས་པ་སྙིང་ནས་འདྲི་བ་ལ། ། བླ་མ་དམ་པའི་གདམས་ངག་གསུང༌། །
ལུང་དང་རིགས་པ་ཉམས་མྱོང་དང༌། ། འབྲེལ་མེད་མུ་ཅོར་སྨྲ་བའི་ཚིག ། ངག་འཁྱལ་རྣམ་པ་སྣ་ཚོགས་ལས། ། ད་རུང་ཐར་པར་མ་གྱུར་པ། ། རང་གཞན་བསླུ་བར་གྱུར་པ་འདི། ། འཁོར་བ་ངན་སོང་རྒྱུ་ཡིན་ཞིང༌། ། ཐར་པ་ཐམས་ཅད་མཁྱེན་པ་ལས། ། བར་དུ་གཅོད་པར་འགྱུར་བའི་ཕྱིར། ། ཉེས་ཚོགས་སྒྲིབ་པའི་རྒྱ་མཚོ་ལས། ། བཅོམ་ལྡན་གསུང་གི་དབང་ཕྱུག་གཙོ། །
མགོན་པོ་འོད་དཔག་མེད་པ་ཡིས། ། ངག་གི་སྒྲིབ་པ་སྦྱང་མཛད་གསོལ།། །། ༢༨༦༽ ༄། །རི་ཁྲོད་དུ་ཉེ་བར་ཞི་བའི་བརྟུལ་ཞུགས་མཛོད་ཅེས་སྐྱ་མོ་ལ་གདམས་པ།། ཨོཾ་སྭསྟི། དུས་གསུམ་གྱི་སངས་རྒྱས་ཐམས་ཅད་ཀྱི་ངོ་བོར་གྱུར་པ། བླ་མ་རིན་པོ་ཆེ་ལ་གུས་པས་ཕྱག་འཚལ་ཞིང་སྐྱབས་སུ་མཆིའོ། ། དགེ་བའི་བཤེས་གཉེན་པའི་སྤྱན་སྔར་ཞུ་བ། ཕྱིན་ཅི་ལོག་གི་ཤེས་པས་བདག་ཏུ་བཟུང་བའི་ལུས་ཀེང་རུས་ཤ་ར་རི་དང་ཁྲག་ར་རི་ཆགས་པ། མི་གཙང་བའི་རྫས་སུམ་ཅུ་རྩ་གཉིས་ཀྱིས་གང་བ།
བློ་གཏད་མེད་ཅིང་ཡིད་བརྟན་དུ་མི་རུང་བ་འདི་མྱུར་དུ་འཇིགས་པར་ཐུགས་སུ་ཆུད་པས། རང་གི་རིགས་སྟོང་པ། རུས་སྟོང་པ་མིང་སྟོང་པ་ལ་ང་དང་བདག་ཏུ་མ་གྲུབ་པར་གོ་བས་འཇིག་རྟེན་གྱི་ཕུན་སུམ་ཚོགས་པ་ལ་མ་ཆགས་པ་དང༌། དགེ་བ་དང་མི་དགེ་བའི་ལས་ཀྱི་འབྲས་བུ་བསླུ་བ་མེད་པར། ཚེ་འདི་དང་ཕྱི་མ་དང་དུས་གཞན་དང་གཞན་དག་ཏུ་འབྲས་བུ་བསླུ་བ་མེད་པར་འབྱུང་བར་ཐུགས་སུ་ཆུད་པས་སྡིག་པ་མི་དགེ་བ་ཐམས་ཅད་ཐག་རིང་དུ་སྤངས་ཤིང༌། དགེ་བའི་ཕྱོགས་རླབས་པོ་ཆེ་ཐམས་ཅད་ལ་དང་དུ་ལེན་པར་མཛད་པ་དང༌། སེམས་ཅན་ཐམས་ཅད་རང་གི་ཨ་མ་ཡིན་པའི་ངེས་པའི་ཤེས་པ་སྐྱེས་པའི་ནམ་མཁའ་དང་མཉམ་པའི་སེམས་ཅན་ཐམས་ཅད་བདེ་བ་དང་ལྡན། སྡུག་བསྔལ་དང་བྲལ། རྫོགས་པའི་སངས་རྒྱས་ཐོབ་པར་བྱེད་པའི་གོ་ཆ་ཆེན་པོ་བགོས་ནས་བརྟུལ་ཞུགས་ཆེན་པོ་ལ་སྤྱོད་པར་མཛད་པ་དང༌། འགྲོ་བའི་སྡུག་བསྔལ་སེལ་བ་ལས།
འགྲོ་བའི་ཉེས་སྐྱོན་གྱི་ཕུང་པོ། འཁོར་བ་ངན་སོང་དུ་ལོག་པར་ལྟུང་བར་ཞུགས་པ། འཇུག་པ། འཇུག་པར་འགྱུར་བ་རྣམས་དང་རང་ཉིད་ལྟ་སྤྱོད་བསྟུན་ན་རང་བདེ་བ་ཙམ་ཡང་འབྱུང་མི་སྲིད་ན། གཞན་སྨིན་པ་དང་གྲོལ་བར་བྱེད་པ་ལྟ་སྨོས་ཀྱང་ཅི་དགོས་པར་ཐུགས་སུ་ཆུད་པས། སེམས་མེད་ལུས་མེད་སྣང་བ་མེད་ན་ཁྱད་པར་གྱི་ཆོས་བདག་ཅེས་བྱ་བའམ། སེམས་ཅན་ཞེས་བྱ་བའམ། སྲོག་དང༌། གསོ་བ་དང༌། སྐྱེས་བུ་དང༌།
གང་ཟག་ཅེས་ལོག་པར་བརྟགས་པ་ཁྱད་པར་གྱི་ཆོས་སྨོས་ཀྱང་ཅི་དགོས་པར་ཐུགས་སུ་ཆུད་ནས་འོད་གསལ་དོན་དམ་པའི་བདེན་པས། དུས་གསུམ་གྱི་སངས་རྒྱས་དང་བྱང་ཆུབ་སེམས་དཔའ་བླ་མ་དཀོན་མཆོག་ཐམས་ཅད་ཀྱི་གདུང་རྒྱུད་འཛིན་པའི་ཞབས་འབྲིང་ཞབས་ཏོག་རྒྱ་ཆེན་པོ་མཛད་པ་ཐམས་ཅད་ལ་རྗེས་སུ་ཡི་རང༌། བདག་ལ་བཀའ་དྲིན་ཤིན་ཏུ་ཆེ། སླད་ཀྱི་དོན་ཞུ་བ། ང་ཡང་དེ་ཁོ་ན་བཞིན་དུ་ཐུགས་ལ་གདགས་པར་ཞུ། དུས་གསུམ་རྒྱལ་བ་ཐམས་ཅད་ཀྱིས། ། ཚངས་པ་རྒྱ་བྱིན་དབང་ཕྱུག་དང༌། ། འཁོར་ལོས་བསྒྱུར་བའི་བདེ་རྒྱས་རྣམས། ། སྤངས་ནས་རི་ཁྲོད་ནགས་ཁྲོད་དུ། ། ཉེ་བར་ཞི་བའི་བརྟུལ་ཞུགས་ཀྱིས། །
རང་དོན་གཞན་དོན་མཛད་པ་དང༌། ། རང་སྐྱིད་གཞན་སྐྱིད་བྱུང་བ་དང༌། ། ལྷ་དང་བཅས་པའི་འཇིག་རྟེན་གྱི། ། མགོན་དང་སྐྱབས་སུ་གྱུར་པ་དེ། ། བུ་གཅིག་ཁྱེད་ཀྱི་ཐུགས་ལ་ཞོག ། ཤིན་ཏུ་ཟབ་བོ། ། སྐྱ་བོ་མ་ལ།། །།
༢༨༧༽ ༄། །འདུན་གྲོས་སྙིང་དང་འདྲ་བར་ཐུགས་ལ་ཞོགས་ཞེས་སྐྱོ་ཁྱམ་པར་གདམས་པ།། བླ་མ་རྣམས་ལ་ཕྱག་འཚལ་ལོ། །
རང་དང་འདྲ་བའི་བུ་སློབ་རྣམས། ། སྐྱིད་སྡུག་མཐོ་དམན་བཟང་ངན་གྱི། ། འདུན་གྲོས་སྙིང་ནས་འདྲ་བ་ཀུན། ། སྙིང་གཏམ་ཚིག་ཏུ་བརྗོད་པ་འདི། ། སྙིང་དང་འདྲ་བར་ཐུགས་ལ་ཞོག ། ཀྱེ་ཧོ་ཀྱེ་ཀྱེ་གཅེས་པའི་བུ། ། བདེ་དང་སྐྱིད་པར་འདོད་པའི་བློ། ། རིགས་དྲུག་སེམས་ཅན་ཀུན་ལ་ཡོད། ། བདེ་ཐབས་སྐྱིད་ཐབས་མི་ཤེས་པས། ། ཇེ་སྡུག་ཇེ་བསྔལ་གཏན་དུ་སྡུག །
ཐམས་ཅད་མཁྱེན་པ་རྒྱལ་བའི་སྲས། ། སྟོན་པའི་གསུང་གི་རྗེས་འབྲངས་ནས། ། ཇེ་དགའ་ཇེ་སྐྱིད་སྐྱིད་མཐར་ཕྱིན། ། ཀྱེ་ཧོ་རྣལ་འབྱོར་དབང་ཕྱུག་རྣམས། ། རང་ལ་རེ་བ་མ་ཆེ་བར། ། བླ་མ་ཡི་དམ་དཀོན་མཆོག་ལ། ། ཆེ་འམ་ཡང་ན་ཆུང་ཡང་རུང༌། ། བླ་མེད་རྣམ་དག་མཆོད་པ་ཡིས། ། སྙིང་ནས་མཆོད་པར་གྱུར་པ་ཡིས། ། འདོད་པའི་དོན་རྣམས་འགྲུབ་པའི་ཕྱིར། །
བསོད་ནམས་བསགས་ལ་ནན་ཏན་བྱ། ། དེ་ལས་ལེགས་པའི་བློ་གྲོས་སྐྱེ། ། ནམ་མཁར་དབྱིག་པ་འཕངས་པ་བཞིན། ། རང་དབང་མེད་པར་འགྱུར་ནས་འགྲོ། ། རང་འདོད་ཞེ་འདོད་བསམ་པ་དེ། ། ཉོན་མོངས་དྲག་པོའི་དུག་ཡིན་པས། ། དེ་ལ་ཤིན་ཏུ་འཇིགས་ཤིང་བྲོས། ། བབས་ལ་གནས་པའི་བསམ་པ་ལ། ། དྲང་པོ་བབས་ཀྱི་འདུན་མ་འཆར། ། བྱམས་དང་སྙིང་རྗེ་བྱང་ཆུབ་སེམས། །
རང་འཁྲིས་སྐྱོན་དང་བྲལ་བའི་ཚེ། ། རང་གཞན་དོན་ཀུན་འགྲུབ་ནས་མཆི། ། ལྷ་དང་བཅས་པའི་འཇིག་རྟེན་ལ། ། ལས་ཀྱི་སྒྲིབ་པས་བསྒྲིབ་པ་ཡི། ། མི་འདི་ཤིན་ཏུ་གླེན་པར་ཚོར། ། ལྷ་ཀླུ་གནོད་སྦྱིན་མི་མ་ཡིན། ། ཡིད་ཀྱི་གཟུགས་ཅན་ཕལ་ཆེར་གྱིས། ། རང་གི་བསམ་པ་ཤེས་ནས་མཆི། ། མན་ཆུང་དག་ཚངས་བྱ་མི་འཚལ། ། སྐད་ཅིག་ཉིད་དུ་ངེས་པར་འགྱུར། །
ཕན་གནོད་སྐད་ཅིག་ཉིད་དུ་འབྱུང༌། ། དུས་གསུམ་རྒྱལ་བའི་གདན་ས་དེ། ། བྱང་ཆུབ་སེམས་ཀྱི་འདུག་གནས་ཡིན། ། བྱང་ཆུབ་སེམས་དང་མ་འབྲལ་དང༌། ། འདུན་འགྲོས་ཐམས་ཅད་ལེགས་པར་མཆི། སྐྱོ་ཁྱམ་པ།། །། ༢༨༨༽ ༄། །མི་གཡོ་རྡོ་རྗེ་དང་སྐད་ཅིག་ཀྱང་མི་འབྲལ་བའི་རྟེན་འབྲེལ་ཟབ་མོའི་གདམས་པ།། བླ་མ་རྣམས་ལ་ཕྱག་འཚལ་ལོ། ། སྒྲུབ་པའི་སྙིང་སྟོབས་ཆུང་བ་དང༌། །
ཉོན་མོངས་ཡུལ་ལ་ཞེན་པ་དང༌། ། ཉམས་མྱོང་ཡོད་པ་རྒུད་པ་དང༌། ། འཁྲུལ་བའི་བག་ཆགས་བརྟས་པའི་འཁོར། ། འབྱུང་བར་འགྱུར་བའི་རྟེན་འབྲེལ་ཅི། ། སྣ་ཚོགས་གདུག་པའི་ས་ཕྱོགས་སུ། ། ཟབ་མོའི་ཆོས་ལ་བར་གཅོད་པ། ། མི་མཐུན་རྐྱེན་གྱིས་གང་བའི་སར། ། རང་དབང་མེད་པར་སྡོད་དགོས་པའི། ། མི་མཐུན་རྐྱེན་གྱི་རྟེན་འབྲེལ་ཅི། ། འགྲོགས་ཤིང་ངོ་སྲུང་དཀའ་བ་ཡི། །
གདུག་པའི་ལྷ་འདྲེ་གཏུམ་པོའི་ཚོགས། ། ཉོན་མོངས་དྲག་ལས་བྱུང་བ་དང༌། ། གཏན་དུ་འགྲོགས་པའི་རྟེན་འབྲེལ་ཅི། ། ནམ་ཞིག་འགྲོ་བའི་དུས་ཀྱི་ཚེ། ། ཆར་སྒང་ལྷགས་སྒང་ལ་སོགས་པའི། ། ཤིན་ཏུ་སྡུག་པའི་དུས་ཚོད་དུ། ། རང་དབང་མེད་པར་འགྲོ་དགོས་པའི། ། འདི་ཡི་རྒྱུ་མཚན་ཇི་ལྟར་ལགས། ། འགྲོ་མགོན་དཔལ་ལྡན་ཆོས་ཀྱི་རྗེ། ། མཉམ་མེད་བླ་མ་དམ་པ་ཡི། །
བརྒྱུད་པ་གོང་མས་གནང་བའི་རྫས། ། བྱ་རོག་འགུམས་པར་འགྱུར་བ་དང༌། ། དེ་ན་སྐྱེས་པའི་པདྨ་ལ། ། འབྲས་བུ་མེད་པའི་རྟེན་འབྲེལ་ཅི། ། བདག་ཉིད་ཆེན་པོས་གསུང་བར་ཞུ། ། རྒྱུ་འབྲས་ཀྱི་རྟེན་འབྲེལ་ཟབ་མོ་འདི། ། རྒྱུ་ལས་འབྲས་བུ་འབྱུང་ངེས་པས། ། རྒྱལ་བས་བསྔགས་པའི་སྨོན་ལམ་ལ། ། སྔོན་གྱི་དམ་བཅའ་མ་བརྗེད་པར། ། ཁྱེད་ཀྱིས་ནན་ཏན་ཆེན་པོ་གྱིས། །
སྐྱོན་དག་ཡོན་ཏན་རྫོགས་ནས་མཆི། ། རྩ་ནི་གང་ཡིན་རླུང་གང་ཡིན། ། ཡི་གེ་གང་ཡིན་དང་པོ་ཡི། ། རླུང་སེམས་ཚོགས་པའི་ཉམས་མྱོང་གང༌། ། དེ་རྣམས་གང་གིས་སྦྱོང་བར་བྱེད། ། འཁོར་དང་མྱ་ངན་འདས་པའི་མ། ། སྦྱོང་བྱེད་མི་ཕམ་མགོན་པོས་གསུངས། ། བག་ཆགས་དག་པའི་འབྲས་བུ་འདི། ། གཉིས་ལྡན་དྲི་མེད་ཆོས་སྐུ་ཡིན། ། ལས་མཐུན་པར་སྣང་བའི་སྐྱིད་སྡུག་རྣམས། །
རྒྱུ་གང་ལས་འབྱུང་བར་ཤེས་ལགས་སམ། ། རྒྱུ་གང་ལས་བྱུང་བ་མ་ཤེས་ན། ། ཕྱི་ནང་རྟེན་འབྲེལ་ཟབ་མོའི་གནད། ། གཙོ་བོས་འཁོར་རྣམས་བྱིན་གྱིས་རློབ། ། འཁོར་གྱིས་གཙོ་བོ་བྱིན་གྱིས་རློབས། ། ག་པུར་གླ་རྩི་གར་ལོག་སྤོས། ། ཚད་དང་ལྡན་པའི་དྲི་བཞིན་དུ། ། ནྣཧ་དྷརྨཱ་ར་ཙ་ནི། ། ཤིན་ཏུ་ཟབ་པའི་རྟེན་འབྲེལ་ཉིད། ། དེས་ན་མི་གཡོ་རྡོ་རྗེ་དང༌། །
སྐད་ཅིག་ཙམ་ཡང་འབྲལ་མི་བྱ། ། བག་ཆགས་ས་བོན་སྦྱོར་བར་ངེས། ། མཐར་ཐུག་འབྲས་བུ་ཐོབ་པར་ངེས། ། གཏན་གྱི་སོ་ནམ་ཚར་བར་ངེས།། །། ༢༨༩༽ ༄། །ཀྱེ་པ་བཅུ་ཡི་གདམས་ངག་རྣལ་འབྱོར་རྣམས་ལ་གནང་བ། ཀྱེ་ཀྱེ། ཡང་དང་ཡང་དུ་རྒྱལ་བའི་དབང་པོ་རྣམས། ། དམ་བཅའ་བརྟན་པོས་ཐམས་ཅད་འགྲུབ་པར་གསུངས། ། ཀྱེ་ཀྱེ།
སྡོམ་པ་ཞེས་ནི་གང་གིས་བཅས་པ་ཡི། ། ཉན་ཐོས་རང་སངས་རྒྱས་དང་སེམས་དཔའ་རྣམས། ། དང་པོ་ཁོ་ནར་དམ་བཅའ་བྱེད་པ་ནི། ། སྲོག་ལ་བབ་ཀྱང་མ་གཏོང་གང་ཡིན་དེས། ། བསྒྲུབ་པའི་འབྲས་བུ་མྱུར་དུ་གྲུབ་པར་གསུངས། ། ཀྱེ་ཀྱེ། ཐུབ་པའི་དབང་པོ་ཤཱཀྱའི་རྒྱལ་པོ་དེས། ། ཤིང་དབང་དྲུང་དུ་དང་པོ་དམ་བཅས་པའི། ། འོད་གསལ་བ་དེ་ཐོབ་པར་མ་གྱུར་ཚེ། ། དཀྱིལ་མོ་ཀྲུང་འདི་བཤིག་པར་མི་བྱ་ཞེས། །
དམ་བཅའ་ཞག་བདུན་གནས་པས་ཐོབ་པ་ཡིན། ། ཀྱེ་ཀྱེ། ཀ་ཏ་ཡ་ན་ཀུན་དགའ་བོས། ། ཤིང་གི་དྲུང་དུ་དམ་བཅས་གྲུབ། ། ཀྱེ་ཀྱེ། མ་ཁོལ་ལ་སོགས་མུ་སྟེགས་པ། ། ཡེངས་པ་མེད་པའི་དྲན་པས་གྲུབ། ། ཀྱེ་ཀྱེ། འདི་དང་ཕྱི་མ་བར་དོ་གསུམ། ། གཅིག་གི་དྲན་རྒྱུན་བསྟེན་པས་འགྲུབ། །
ཀྱེ་ཀྱེ། དྲན་དང་ཤེས་བཞིན་འདི་ཉིད་ནི། ཆོས་ཀྱི་རྩ་བར་ཐུབ་པས་གསུངས། ། ཀྱེ་ཀྱེ། མ་ཡེངས་པ་དང་མི་འདའ་བ། ། གཉིས་པོས་ལམ་དང་དམ་ཚིག་རྫོགས། ། ཀྱེ་ཀྱེ། གློ་རྡོལ་བུམ་པའི་ཆུ་བཞིན་དུ། ། དྲན་པ་ལ་ནི་མི་གནས་པ། ། དེས་ནི་ནམ་ཡང་འགྲུབ་མི་སྲིད། །
ཀྱེ་ཀྱེ། དགེ་དང་མི་དགེའི་དྲན་པ་ནི། ། ས་བོན་དང་པོ་གང་བྱུང་དེ། ། དྲན་པ་རྒྱུན་དུ་བསྲིངས་པས་འགྲུབ། ། ཀྱེ་པ་བཅུ་ཡི་གདམས་ངག་ལ། ། རྣལ་འབྱོར་རྣམས་ཀྱིས་གནས་པ་དེར། ། ཚེ་འདིར་རྫོགས་པའི་སངས་རྒྱས་སམ། ། ཡང་ན་ཞག་བདུན་ཁོ་ནས་འགྲུབ།། །། ༢༩༠༽ ༄། །ཆགས་སྡང་སྤོང་བར་གདམས་པ་ཞེ་འདོད་ཏུང་ཏུང་གི་ཁ་ན་མེད་ཅེས་པ།།
ཕ་ཆོས་རྗེ་བླ་མ་རིན་ཆེན་གྱི། ། དག་དང་མ་དག་གདུལ་བྱ་རྣམས། ། སྐུ་གསུང་ཐུགས་དང་ཡོན་ཏན་དང༌། ། ཕྲིན་ལས་ཀྱི་གདན་ས་འཛིན་པ་ལ། ། རང་འདོད་ཕྱོགས་རེའི་བསམ་པ་ཡིས། ། བཟང་ངན་གྱི་ཕྱོགས་རིས་མ་བྱེད་ཅིང༌། ། ཞེ་འདོད་ཏུང་ཏུང་གི་ཁ་ན་མེད། ། སྤྱིར་གང་ཡང་ཡག་པར་འོང་དུ་འདྲ། ། བུ་རང་ལ་གཏད་པའི་ཕ་ཕོགས་དེ། ། ཆགས་སྡང་གི་དགྲ་ལ་མ་བསྐུར་མཛོད། །
བཀའ་རྒྱུད་ཀྱི་བླ་མ་གོང་མ་རྣམས། ། དུས་གསུམ་རྒྱལ་བའི་གདན་ས་མཆོག ། རིགས་དྲུག་འཁོར་བའི་རྒྱ་མཚོ་དེ། ། ཐུགས་རྗེ་ཆེན་པོའི་ཐབས་ཀྱིས་འཛིན། ། ཞེ་འདོད་ཏུང་ཏུང་གི་ཁ་ན་མེད། ། སྤྱིར་གང་ཡང་ཡག་པར་འོང་དུ་འདྲ། ། བུ་རང་ལ་གཏད་པའི་ཕ་ཕོགས་དེ། ། ཆགས་སྡང་གི་དགྲ་ལ་མ་བསྐུར་མཛོད། ། ཕ་སྐྱེས་ཆེན་བླ་མ་གོང་མ་རྣམས། ། སྐྱེ་འགག་མེད་པར་སེམས་ཀྱི་གཤིས། །
འཁོར་འདས་ཀུན་གྱི་གནས་ལུགས་མཆོག ། ལྷུན་གྱིས་གྲུབ་པའི་རྒྱལ་ས་དེ། ། འདུ་འབྲལ་མེད་པའི་ཤུགས་ཀྱིས་འཛིན། ། ཞེ་འདོད་ཏུང་ཏུང་གི་ཁ་ན་མེད། ། ཐམས་ཅད་ལེགས་པར་འོང་དུ་འདྲ། ། བུ་རང་ལ་གཏད་པའི་ཕ་ཕོགས་དེ། ། ཆགས་སྡང་གི་དགྲ་ལ་མ་བསྐུར་མཛོད། ། ཕ་རྟག་པའི་རྒྱལ་པོ་ཆོས་ཀྱི་སྐུ། ། དུས་གསུམ་འགྱུར་མེད་ཀྱི་གདན་ས་དེ། ། གཟུང་འཛིན་གྱི་རྟོག་པས་ག་ལ་ཟིན། །
ཡང་ཕ་བདག་ཉིད་ཆེན་པོའི་ཀུ་རེ་ལ། ། བདག་འཁྲུལ་པའི་བྱིས་པ་ཨ་ཐང་ཆད། ། བུ་ནམ་མཁའི་པདྨོ་མ་འཛིན་པར། ། མཉམ་ཉིད་ཀྱི་ཐང་ལ་ངལ་སོས་དང༌། ། བདེ་ཆེན་གྱི་དབྱིངས་སུ་གཉིད་ནས་མཆི། ། དགེ་བ་བྱང་ཆུབ་མཆོག་ཏུ་བསྔོ།། །། ༢༩༡༽ ༄། །འགྲོ་བའི་དོན་དུ་ཡུན་རིང་བཞུགས་པར་གསོལ་བ་དཔལ་ཤྲཱི་ཕུག་པ་ལ་གདམས་པ།། ཨོཾ་སྭསྟི། ཐུབ་པའི་དབང་པོ་དུས་གསུམ་རྒྱལ་བ་རྣམས། །
འགྲོ་བ་སྨིན་པར་ཐུགས་ཀྱི་དགོངས་པ་གཅིག ། སྐྱོན་དང་བྲལ་ཞིང་ཡོན་ཏན་རྫོགས་པར་མཉམ། ། གདུལ་བྱ་སྨིན་པར་བྱེད་པའི་ཐབས་ཚུལ་ལ། ། ང་འོ་ང་རྒྱལ་ཟད་ཅིང་བདག་མེད་པས། ། སློབ་དཔོན་སློབ་མ་རྗེ་བྲན་ཁྱོ་ཤུགས་སོགས། ། ཅིར་ཡང་སྟོན་པའི་བྱ་བ་རུས་སུ་འདོན། ། བདག་པས་ཁྱེད་ཉིད་ཡོན་ཏན་ཆེ་མོད་ཀྱང༌། ། བླ་མ་ཡིན་པའི་དམ་ཚིག་མཛད་ཕྱིར་དང༌། ། འགྲོ་བའི་ཚོགས་གཉིས་ཡོངས་སུ་རྫོགས་པའི་ཕྱིར། ། ཁྱེད་ཀྱིས་བདག་ལ་མཆོད་པ་རྒྱ་མཚོས་མཆོད། །
ཕུན་སུམ་ཚོགས་པས་འབྲེལ་བ་མེད་མོད་ཀྱི། ། ཕྱིང་རུལ་དུག་པོ་འཆང་བར་འགྱུར་བ་ལྟར། ། བདག་གི་ལག་ནས་བྱུང་བའི་དངོས་པོ་ལ། ། ཕྲ་བར་གྱུར་ལ་རྩི་ཚད་མཛད་པ་དེ། ། ཁོ་བོ་ཤིན་ཏུ་ཐུགས་ལ་བཏགས་མོད་ཀྱི། ། བྲ་བོ་ཕུལ་ཕྱེད་རིན་མེད་མ་ནུ་མེད། ། ཁ་ཆེ་གུར་གུམ་རྫུན་དུ་མ་སོང་ཙམ། ། ཤིང་རྩ་རྡོག་མ་གསུམ་པོ་རྩིས་ཅན་ལགས། ། བཅོ་ལྔ་སྤོས་ལ་བྲེ་ལྔ་ཁོ་ན་མཆིས། ། གསུང་སྙན་དྲིལ་བུ་ཕྱག་མཚན་ཕྲུགས་གཅིག་འདི། །
ཕོག་རོ་མ་བས་བཟང་བར་བཟོད་པར་མཛོད། ། རག་དུང་ཁམས་གསུམ་གཟིལ་གནོན་འབུལ་ཞིང་མཆིས། ། དབུ་ཞུ་ཞྭ་ཕྲུགས་སྣམ་ཡུག་བཅོ་ལྔ་འབུལ། ། འགྲོ་བའི་དོན་ཕྱིར་ཡུན་རིང་བཞུགས་པར་ཞུ། དཔལ་ཤྲཱི་ཕུག་པ།། །། ༢༩༢༽ ༄། །ཆོས་རྗེ་རིན་པོ་ཆེ་ལ་དཔལ་ཤྲཱི་ཕུག་པས་བསྟོད་པ་གསེར་གྱི་ཕྲེང་བ།། ཨོཾ་སྭསྟི། དཔལ་དང་འབྱོར་བ་ཕུན་ཚོགས་བསམ་ཡས་རྒྱ་ཡངས་ས་གཞིར་བརྩེ་ཆེན་ཡན་ལག་བརྒྱད་ལྡན་ཆུས་བརླན་ལ་གནས་མཆོག་གི་རྩ་བ་རབ་ཏུ་བརྟན། ། སྐུ་གཉིས་དཔག་བསམ་ཆེན་པོ་མཚན་དཔེའི་ལྗོན་པ་རབ་རྒྱས་ཟག་མེད་སྟོབས་སོགས་ཡིད་འོང་མེ་ཏོག་སྡུག་ཅིང་ཡེ་ཤེས་མཁྱེན་པའི་འབྲས་བུ་མཐའ་ཡས་བསྐྲུན། །
བྱམས་དང་བདེ་བའི་བསིལ་ལྡན་བསྡུ་བའི་གྲིབ་ངོགས་དགེ་ལེགས་དྲི་ཞིམ་ངད་ལྡན་དཔག་མེད་ཕྱོགས་མཚམས་ཀུན་ཏུ་ཁྱབ་ཅིང་རྒྱུན་ཆད་མེད་པར་རབ་ལྡང་བས། ། མཆོག་གི་དབང་པོ་ངེས་པར་ཚིམ་ཞིང་ཉོན་མོངས་ཉི་ཟེར་རབ་ཏུ་ཚ་བས་གདུངས་པ་ལས་སྐྱོབ་ཐེག་མཆོག་སྙིང་པོས་སྐྱོང་མཛད་ཆོས་རྗེའི་ཞབས་ལ་འདུད། ། སྤྲོས་མེད་ལྷུན་གྲུབ་མི་གཡོ་ནམ་མཁའ་ལས། ། དམིགས་མེད་ཐུགས་རྗེའི་རྣམ་འཕྲུལ་སྤྲིན་བསྡུས་ཏེ། ། ལྷན་ཅིག་སྐྱེས་པ་འབྲུག་གི་སྒྲ་སྒྲོགས་ཤིང༌། ། གཉིས་མེད་བདུད་རྩིའི་ཆར་རྒྱུན་རབ་བབས་པས། ། གདུལ་བྱ་བློ་ལྡན་པདྨོའི་བསྐྱེད་མོས་ཚལ། ། ཤེས་རབ་སྡོང་བུའི་བྱམས་པའི་འདབ་མ་བསྐྱེད། ། ཉམས་མྱོང་ཟེའུ་འབྲུ་རྟོགས་པའི་སྙིང་པོ་དག ། གཉིས་མེད་སྦྲང་རྩིས་ཁྱབ་མཛད་རྗེ་ལ་འདུད། །
མི་འགྱུར་རྡོ་རྗེ་གངས་ཀྱི་སྤོ་ལ་གནས། ། མཐའ་བྲལ་གཉུག་མའི་ང་རོ་སྒྲོགས་པ་ཡིས། ། མཐའ་ལ་ཞེན་པའི་རི་དྭགས་རྣམས་སྐྲག་ཅིང༌། ། གྲུབ་མཐའ་དམན་པའི་ཝ་ཚོགས་མྱུར་དུ་འབྱེར། ། བསྡུ་བའི་རྩལ་ལྡན་ཐབས་མཁས་མཆེ་སྡེར་གྱིས། ། ཞེན་པའི་མཐའ་འཛིན་གླང་ཆེན་ཀླད་འགེམས་ཤིང༌། ། རང་གི་རིགས་ལ་མཐུ་རྩལ་རྒྱས་མཛད་པའི། ། མཉམ་མེད་མི་ཡི་སེང་གེར་ཕྱག་འཚལ་ལོ། ། བྱང་ཆུབ་སེམས་གཉིས་རྣམ་པར་གྲོལ་བའི་སྤོར། ། དམ་ཆོས་མཐའ་ཡས་རྩི་བཅུད་མེ་ཏོག་རྒྱས། །
ཞི་བདེ་དགེ་ལེགས་ཆུ་རྒྱུན་དལ་གྱིས་འབབ། ། སྡུག་བསྔལ་སྐོམ་པས་གདུང་བ་རབ་སེལ་ཞིང༌། ། སོ་སོར་འདོད་པས་དོན་གཉེར་སྐྱེས་བུ་རྣམས། ། དད་དང་ཤེས་རབ་ལག་པ་ལེགས་བརྐྱང་པས། ། ཇི་ལྟར་འདོད་པའི་བདེ་ལེགས་རྩི་བཅུད་སྩོལ། ། མི་འགྱུར་རྣམ་དག་སྤོ་ལ་གུས་ཕྱག་འཚལ། ། གནས་མེད་ཁྱབ་པ་ཆོས་ཉིད་གསེར་གྱི་གཞི། ། ཡོན་ཏན་མཐའ་ཡས་རྒྱ་མཚོ་ཆེན་པོའི་དབུས། ། ལྷན་ཅིག་སྐྱེས་པ་རི་བོ་མཆོག་རབ་བརྗིད། ། བསླབ་གསུམ་གསེར་རི་རྣམ་དག་རོལ་པའི་མཚོ། །
གསུང་རབ་དྲི་མེད་སྙིང་པོ་གཟིགས་པའི་གླིང༌། ། འགོག་པ་མེད་པ་ཉི་མའི་དཀྱིལ་འཁོར་གསལ། ། ཚད་མེད་ཟླ་རྒྱས་རྫུ་འཕྲུལ་སྐར་མས་བཀོད། ། འགྲོ་རྣམས་བདེ་བའི་རྟེན་མཛད་དེ་ལ་འདུད། ། ཉོན་མོངས་མ་ལུས་ཚངས་པའི་བདག་ཉིད་ཅན། ། དབང་བཅུ་འབྱོར་ལྡན་དེ་ནི་དབང་ཕྱུག་གཙོ། ། སེམས་ཅན་ཁམས་ལ་ཐུགས་རྗེས་ཁྱབ་པར་འཇུག ། དཔལ་དང་གྲགས་པས་སྦྱིན་པས་ལྷ་ཡི་དབང༌། ། ལྷ་མིའི་སྟོན་པ་ཆོས་ཀྱི་འཁོར་ལོ་སྒྱུར། ། དགོས་འདོད་འབྱུང་བ་རིན་ཆེན་རྣམ་བདུན་འཛིན། །
མཐའ་བཞི་དགྲ་ལས་རྒྱལ་ཐབས་ལེགས་མཛད་པ། ། བཅུད་ལྡན་རྗེ་དཔོན་ཆེན་པོའི་ཞབས་ལ་འདུད། ། བདེ་གཤེགས་བླ་མར་བཅས་པའི་ཆབ་སྲིད་སྐྱོང༌། ། ངེས་པའི་དོན་སྟོན་ཡ་ལད་སྐུ་ལ་བགོས། ། ཐེག་པ་སྣ་ཚོགས་བཀྲ་བའི་བ་དན་བསྣམས། ། འབད་རྩོལ་ལས་འདས་བརྩོན་པའི་གླང་ཆེན་བཅིབས། ། སྤྲོས་པའི་རང་བཞིན་སྤྲོས་མེད་གཟིགས་པས་དཔའ། ། ཐེག་པ་ཆེན་པོ་རྒྱ་མཚོའི་དམག་དཔུང་གིས། ། ཕས་རྒོལ་མ་རུངས་ཉོན་མོངས་སྡེ་བཅོམ་ནས། ། མཉམ་པ་མེད་པའི་རྒྱལ་ཐབས་མཛད་ལ་འདུད། །
སྡེ་སྣོད་འཛིན་ཞེས་དྲེགས་པའི་གླང་ཆེན་སྣམ། ། ཟབ་མོའི་ལྕགས་ཀྱུས་བརྒྱབ་སྟེ་ཉིད་ཇི་ལྟར། ། དགྱེས་པ་བཞིན་དུ་རྗེས་སྒྲུབ་ཚུལ་དུ་འདུལ། ། བཀའ་སྐྱོང་ཆེན་པོས་བསྒྱུར་ཏེ་ལས་ལ་སྦྱར། ། གཟིགས་པས་དོན་སྒྲུབ་འགྱུར་བ་རྣམ་པར་སྤངས། ། རྗེས་འབྲངས་དང་བཅས་བསྟན་པའི་སྙིང་པོར་རིག ། མཛད་པ་དཔུང་བཅས་ཚོགས་ཀྱིས་ཡོངས་སུ་བསྐོར། ། འདུལ་བའི་སྡེ་དཔོན་ཆེན་པོའི་ཞབས་ལ་འདུད། ། ཆོས་རྗེ་ཉིད་ཀྱིས་བྱིན་རླབས་དཔག་མེད་པའི། ། གཟི་བརྗིད་ཆེན་པོ་ལྷ་མིའི་འཇིག་རྟེན་འདིར། །
ཚངས་དང་དབང་པོ་ཁྱབ་འཇུག་དྲག་པོ་དང༌། ། དྲི་ཟ་ལྷ་མིན་ཀླུ་དབང་ལ་སོགས་པའི། ། སྡེ་དཔོན་ཆེན་པོ་རྣམས་ཀྱིས་རྟག་པར་མཆོད། ། ལྷ་ཡི་བུ་རྣམས་ཉིད་ཀྱི་དགྱེས་པ་སྒྲུབ། ། འཇིག་རྟེན་ཁམས་གང་གྲངས་སྙེད་ཇི་སྙེད་ནའང༌། ། འགྲན་ཟླ་མེད་པའི་བདག་ཉིད་ཁྱོད་ལ་འདུད། ། ལྷ་དང་མི་ཡི་གནས་རྣམས་གང་ལགས་དང༌། ། ཀླུ་གཞན་གནས་ན་མ་མཆིས་ཁྱོད་ལྟ་བུ། ། གངས་ཆེན་མཚོ་དང་བརྒྱ་བྱིན་གནས་འཁོད་ལྟར། ། ད་ལྟ་འདི་ན་དགོས་འདོད་འབྱུང་བ་ནི། །
འཁོད་པར་གྱུར་བ་གཅིག་པུ་དབང་ཕྱུག་ཉིད། ། རྟོག་པ་མི་མངའ་འགྲོ་ལ་རྟག་གཟིགས་པ། ། སྐལ་ལྡན་རྒྱལ་མཚན་རྩེ་ལ་མཆོད་པའི་ཚེ། ། ཡིད་བཞིན་རེ་སྐོང་རིན་པོ་ཆེ་ལ་འདུད། ། འདས་དང་མ་འོངས་རབ་ཏུ་བཀོད་པ་ནི། ། འཇིག་རྟེན་གསུམ་གྱི་མགོན་པོ་ཆོས་ཀྱི་རྗེ། ། ཨུ་དུམ་ཝཱ་རའི་མེ་ཏོག་ཇི་ལྟ་འདིར། ། ཁྱོད་འདྲ་སྔོན་ཆད་མ་བྱུང་ཕྱིས་མི་འབྱུང༌། ། ད་ལྟ་གདུལ་བྱ་རྣམ་དག་བསོད་ནམས་ཀྱི། ། སྣང་བས་རྣམ་འཕྲུལ་མཛད་པ་མཐའ་ཡས་པས། །
སྨིན་གྲོལ་མཐར་ཕྱིན་མུ་མཐའ་བརྗོད་མི་ལང༌། ། རབ་ཏུ་འབྱོན་དཀའ་བྱོན་པ་དེ་ལ་འདུད། ། ཡེ་ཤེས་སྒྲོལ་མ་རབ་ཏུ་གསལ་བ་ཡིས། ། རྒྱུ་འབྲས་ལ་རྨོངས་འགྲོ་ཚོགས་མ་ལུས་པའི། ། མ་རིག་མུན་པའི་སྨག་རུམ་རབ་བསལ་ནས། ། རྒྱུ་འབྲས་ཕྲ་བའི་དངོས་པོ་གསལ་མཛད་པས། ། རྣམ་སྨིན་ཕྲ་བའི་ཕྲ་ལ་རབ་སྐྲག་ཅིང༌། ། དགེ་བའི་མེ་ཏོག་ཕྲ་མོ་བསྐྱེད་ལ་སྦྱར། ། རྒྱུ་འབྲས་རྣམས་ལ་མ་རྨོངས་ཟེའུ་འབྲུར་གསལ། ། ལྡོངས་པར་འབྱེད་མཛད་དེ་ལ་གུས་ཕྱག་འཚལ། །
འདོད་ཆགས་ལ་སོགས་ནད་ཀྱིས་གདུངས་རྣམས་ལ། ། བཟློག་པའི་སྨན་དང་གཉེན་པོར་འགྱུར་བའི་ཚུལ། ། ཐ་དད་དུ་མར་ཕྱེ་སྟེ་རབ་སྦྱར་ནས། ། གཉིས་མེད་ལམ་གྱི་རྟ་ལ་བསྐྱོན་ནས་སུ། ། བརྩེ་བའི་ཕྱག་གིས་དལ་གྱི་རབ་བསྩལ་བས། ། མགོ་མནན་རང་བཞིན་ཤེས་པའི་སྟོབས་ཀྱིས་བཅོམ། ། ནད་རྣམས་མ་ལུས་སྐད་གཅིག་དེ་ལ་བསལ། ། སྨན་པའི་རྒྱལ་པོ་དེ་ལ་གུས་ཕྱག་འཚལ། ། ཆོས་རྣམས་ཐམས་ཅད་རྟེན་འབྲེལ་སྙིང་པོར་གཟིགས། ། མཉམ་པར་མ་བཞག་གནས་སྐབས་ཡོངས་མི་མངའ། །
སྐུ་གསུང་ཐུགས་ཀྱི་སྤྱོད་ལམ་མ་ལུས་ཀུན། ། ཡེ་ཤེས་ལས་གཞན་ཕྲ་བའི་གོ་སྐབས་མེད། ། མཛད་པ་མཐའ་དག་དོན་དང་ལྡན་གྱུར་པ། ། སྙིང་པོའི་སྙིང་པོ་ཉིད་དུ་ཉེ་བར་སྟོན། ། འབད་རྩོལ་མ་དམིགས་ངང་གིས་ལྷུན་གྱིས་གྲུབ། ། དཔལ་ལྡན་བདེ་གཤེགས་བླ་མའི་ཞབས་ལ་འདུད། ། འཇིག་རྟེན་ཁམས་འདིར་རིགས་ཀྱི་སྣོད་འཛིན་རྣམས། ། མཚན་ཙམ་ཐོས་པས་དད་པའི་བདུད་རྩིས་འགེངས། ། ལྷུན་པོ་གསེར་གྱི་མདོག་འདྲའི་སྐུ་མཐོང་ན། ། སྐད་ཅིག་དེ་ལ་སེམས་ཡང་གཞན་དོན་གྱི། །
སྤོབས་པ་མཐའ་ཡས་དཔལ་དང་ལྡན་པར་མཛད། ། ཚངས་དབྱངས་རྒྱལ་པོའི་གསུང་ནི་རབ་བསྒྲགས་པས། ། རྣམ་གྲོལ་ཆ་འཛིན་མི་ལྡོག་རྒྱལ་བའི་སྲས། ། བསྐྲུན་པའི་ཡུམ་གྱུར་དེ་ལ་གུས་པས་འདུད། ། སུམ་ཅུ་བདུན་རྫོགས་ཕོ་བྲང་བཀོད་པ་ཅན། ། མི་གཡོ་རབ་ཏུ་རྒྱས་པའི་ས་ཕྱོགས་སུ། ། ཆོས་ཀྱི་ཕུང་པོ་ཡང་དག་དོན་གྱི་རྫིང༌། ། མ་འདྲེས་མཁྱེན་པའི་ཨུཏྤལ་ཚལ་རབ་རྒྱས། ། ལེགས་པར་རྟག་གསུང་ཕུ་ཆུའི་རྒྱུན་སྒྲ་སྙན། ། སྣ་ཚོགས་བློ་ལ་བྱེ་བྲག་བཀོད་མའི་ཆུ། །
རབ་ཚིམ་མེ་ཏོག་དུ་མའི་ཁ་དོག་ཅན། ། མ་འདྲེས་རྫོགས་མཛད་དེ་ལ་བདག་ཕྱག་འཚལ། ། རྒྱལ་བ་རྒྱ་མཚོ་སྤྲོ་དང་སྡུད་པ་པོ། ། སེམས་དཔའ་རྒྱ་མཚོས་བསྐོར་བའི་དབུས་སུ་རོལ། ། དགྲ་བཅོམ་རྒྱ་མཚོ་ཆེན་པོ་སྟོབས་མངའ་བ། ། ཆོས་སྐྱོང་རྒྱ་མཚོ་ཆེན་པོའི་རུ་དར་འཕྱར། ། ཐེག་མཆོག་རྒྱ་མཚོ་ཆེན་པོའི་བང་མཛོད་འཛིན། ། གདུལ་བྱ་རྒྱ་མཚོ་ཆེན་པོ་གྲོལ་བར་མཛད། ། ཏིང་འཛིན་རྒྱ་མཚོ་ཆེན་པོ་སྒོ་འབྱེད་པ། ། ཡོན་ཏན་རྒྱ་མཚོ་བླ་མའི་ཞབས་ལ་འདུད། །
ཚངས་པའི་རྒྱལ་པོ་རྣམས་ཀྱི་བསྙེན་བཀུར་གནས། ། ལྷ་ཡི་དབང་པོ་རྣམས་ཀྱི་དཔུང་དང་དཔལ། ། ལྷ་མིན་རྒྱལ་པོ་རྣམས་ཀྱི་སྐྱབས་ཀྱི་མཆོག ། ཀླུ་ཡི་རྒྱལ་པོ་རྣམས་ཀྱི་གཙུག་གི་ནོར། ། གནོད་སྦྱིན་རྒྱལ་པོ་རྣམས་ཀྱི་ཅོད་པན་མཛེས། ། དྲི་ཟའི་རྒྱལ་པོ་རྣམས་ཀྱི་དགོས་འདོད་གཏེར། ། མི་ཡི་རྒྱལ་པོ་རྣམས་ཀྱི་བདེ་ལེགས་ཚལ། ། འཇིག་རྟེན་དབང་རྣམས་སྨིན་མཛད་རྗེ་ལ་འདུད། ། ཆོས་དབྱིངས་རྣམ་དག་ཡངས་པའི་རི་རྒྱལ་བརྟན། ། སེམས་ཉིད་རྣམ་རོལ་ཟབ་པ་རི་རྒྱལ་བརྗིད། །
དབྱེར་མེད་ཟུང་འཇུག་རི་རྒྱལ་ལྷང་ངེར་གསལ། ། འཁོར་འདས་མཉམ་པའི་རི་རྒྱལ་འགྱུར་བ་བྲལ། ། གཟོད་ནས་ལྷུན་གྲུབ་རི་རྒྱལ་སྐྱེ་བ་མེད། ། སྤང་གཉེན་མ་དམིགས་རི་རྒྱལ་ལྷུན་པོ་སྤ། ། རེ་དོགས་མེད་པའི་རི་རྒྱལ་དུས་གསུམ་སྟོང༌། ། གཉིས་བྲལ་ཆོས་སྐུའི་ངང་དུ་བདག་ཕྱག་འཚལ། ། འདི་ལྟར་སྣང་བའི་བཀོད་པ་འདི་དག་རྣམས། ། བཀོད་མེད་ངང་དུ་རྣམ་པར་གྲོལ་བར་སྤྱོད། ། ཡེ་ཤེས་ལྷན་སྐྱེས་གཉུག་མ་མཐའ་ལས་འདས། ། གཅིག་དང་ཐ་དད་ཕྲ་བའི་ཕྲ་བས་སྟོང༌། །
ཞེན་པའི་བརྟག་པའི་དྲི་མས་མ་གོས་པ། ། བརྟགས་པས་མི་རྟོགས་མ་བརྟག་པས་མ་ཡིན། ། གཉིས་སུ་འཛིན་པ་རྣམས་ཀྱིས་མ་བསྒྲིབས་མོད། ། ཡོངས་སུ་གཟིགས་མེད་གཟིགས་ལ་དམིགས་མེད་འདུད། ། དུས་གསུམ་བདེ་གཤེགས་མ་ལུས་འདུས་པའི་བདག ། སྐུ་གསུམ་བདག་ཉིད་ཡེ་ཤེས་སྟོབས་དང་བཅས། ། མཚན་དཔེས་རྣམ་སྤྲས་སྤྲུལ་པ་དུ་མ་འགྱེད། ། རིགས་ལྔ་འདུས་པའི་ཚུལ་གཅིག་རྡོ་རྗེ་འཆང༌། ། སྙིགས་དུས་འགྲོ་བའི་དཔལ་མགོན་ཐུགས་རྗེ་ཅན། ། འཇིག་རྟེན་སྟོན་པ་ཤཱཀྱའི་རྒྱལ་པོ་ཉིད། །
མཁྱེན་པ་གཉིས་མེད་ཡོན་ཏན་བསམ་མི་ཁྱབ། ། འདྲེན་པ་དཔེ་ཟླ་མེད་པ་དེ་ལ་འདུད། ། ཁྱོད་ཀྱི་ཡོན་ཏན་མཐའ་ཡས་གྱུར་པ་ནི། ། བསྐལ་པར་བརྗོད་ཀྱང་རྫོགས་པར་མི་འགྱུར་ལ། ། ཚངས་སོགས་འཇིག་རྟེན་བཅས་པས་བགྲང་མི་ལང༌། ། རྫུ་འཕྲུལ་སྟོབས་ལྡན་ཉན་ཐོས་རང་རྒྱལ་དང༌། ། རྒྱལ་སྲས་དཔའ་བོ་ཆེན་པོ་རྣམས་ཀྱིས་ཀྱང༌། ། གཞལ་བར་མི་ནུས་དེ་ཡང་བསམ་ལས་འདས། ། དེ་ཕྱིར་རྒྱ་མཚོ་ཆེ་ལས་ཆུ་ཐིགས་དག ། སྐྲས་བླངས་གྱུར་པ་ཙམ་ཞིག་འདིར་བསྟོད་ལགས། །
སླད་མ་ཉིད་སྐུ་ལྷུན་པོ་ལྟ་བུ་ནི། ། འགྲོ་བ་རྣམས་སླད་རྟག་ཏུ་བཞུགས་ཞེས་དང༌། ། ཞི་བདེའི་ཆར་གྱིས་བརླན་པར་མཛད་ཅེས་པ། ། གཡར་འབངས་བདག་གིས་ཕྱོགས་ཀྱི་འགྲུལ་ལ་ཁུམས། ། རབ་ཏུ་དགའ་བའི་མདངས་ལྡན་གྱུར་པ་ནི། ། ཡེ་ཤེས་གཟིགས་པའི་བྱང་ཆུབ་སེམས་དཔའ་བཞིན། ། དེ་ལྟར་བཞུགས་པ་བདག་སོགས་ཐམས་ཅད་ལ། ། བཀའ་དྲིན་ཆེན་པོའི་སྐྱབས་ཀྱིས་སྐྱོང་མཛད་ལགས། ། འབད་པ་མེད་པ་བརྩོན་པའི་འཁོར་ལོ་ཡིས། ། སྐད་ཅིག་འགྲིབ་མེད་གཞན་དོན་མཛད་པ་ལ། །
ཡང་དག་ཉིད་དུ་མཉེལ་སོགས་མི་མངའ་ཡང༌། ། ཀུན་རྫོབ་སྣང་བས་ཁ་ཅིག་དྲང་བའི་ཕྱིར། ། ཐུགས་ཀྱི་མཛད་པ་དགྱེས་པར་སྤྱོད་པ་དང༌། ། སྐུ་མཆོག་ཉམས་དང་ལྡན་པར་བཞུགས་པ་དང༌། ། ཟབ་མོའི་དོན་ལྡན་རྟག་པར་གསུང་བ་ལ། ། ཅུང་ཟད་མཉེལ་བའི་རྣམ་པ་མི་མངའ་བ། ། ཉིད་ཀྱི་བསྟོད་བརྗོད་གསེར་གྱི་ཕྲེང་བ་ནི། ། ཡོན་ཏན་འདོད་ཆགས་དགའ་དགུ་རབ་སྙོམས་པ། ། འཕགས་དབྱངས་སྲད་བུ་ལ་བརྒྱུས་མདོ་འཛིན་རྒྱུན། ། ཁྱད་པར་འཕགས་འདི་གུས་པས་འབུལ་གྱིས་བཞེས། །
དེ་སླད་ཆོས་རྗེའི་སྤྱན་སྔར་གསོལ་བགྱི་བ། ། ཞུ་བའི་དོན་ཅིག་རིང་ནས་དྲུང་དུ་མཆིས། ། བདག་ལ་བརྩེ་བའི་ཐུགས་ཀྱིས་རབ་གཟིགས་ལ། ། ཅུང་ཟད་གནས་པའི་སྐབས་གཅིག་དབྱེ་བར་ཞུ། ། སྔོན་ཆད་བསོད་ནམས་བསགས་པར་གྱུར་པ་ཡིས། ། ཉིད་དང་འབྲེལ་བའི་རྩ་བ་རབ་བརྟན་ཟབ། ། ཡོད་པར་གྱུར་པའི་རྐྱེན་དེས་གནས་སྐབས་དེར། ། ཆོས་རྗེ་ཆེན་པོའི་སྤྱན་སྔར་ལྷགས་པར་གྱུར། ། དེ་ཚེ་བཀའ་བསྩལ་རྟེན་འབྲེལ་ཟབ་མོའི་གསུངས། ། བསམ་པ་གཡོས་པས་ལྷ་ལ་གུས་པས་བཏུད། །
ལམ་གྱི་རིམ་པའི་སྔོན་འགྲོ་དག་དང་སྦྱར། ། བརྩོན་པས་ནན་ཏན་ཉམས་སུ་བླང་བར་བགྱིས། ། སྐབས་དེར་མཚན་ལྡན་དཔལ་འཛིན་དགོན་པ་དེ། ། མདུན་ན་གསེར་གྱི་མཎྜལ་ལྟ་བུའི་ཐང༌། ། བསྲེག་བྱ་བཙལ་ཕྱིར་དེ་རུ་ཕྱིན་པ་ན། ། སྐད་ཅིག་དེ་ལ་དོན་གཅིག་རབ་ཏུ་རྙེད། ། ཆོས་ཀྱི་རྗེ་ལ་ཞུས་པས་ལེགས་གསུང་ལ། ། རོ་གཅིག་ཉིད་དུ་ངེས་པར་བསྐྱེད་དེ་གསལ། ། ཡུན་དུ་བསྟེན་པའི་སྟོབས་ཀྱི་གོ་ཆ་མཆིས། ། སྨིན་བྱེད་མདོར་བསྡུས་སྣོད་རུང་གྱིས་ཞེས་གནང༌། །
གསུང་ལྟར་བསྒྲུབས་ཏེ་མང་པོ་ཡོད་པ་དག ། མ་འཁྱམས་ལེགས་པར་གྱུར་པས་དགྱེས་བྱེད་ལགས། ། དེ་སླད་བདེ་ལེགས་ཡོན་ཏན་ཐམས་ཅད་ནི། ། རྩ་བར་གྱུར་པ་འདི་ལས་བྱུང་བ་ལགས། ། གཞན་དུ་རྙེད་པའང་མ་ལགས་བཙལ་མ་ལགས། ། རྟག་ཏུ་གསུང་བཞིན་བགྱིས་པ་ཉིད་དུ་རྟོགས། ། དུས་ཕྱིས་བདག་གི་སེམས་ནི་གཡོས་པ་ལས། ། ཉིད་ཀྱི་དྲུང་དུ་ལྷགས་ནས་རབ་ཞུས་པས། ། གནང་བ་རྙེད་པས་ཡུལ་གཞན་བགྲོད་པའི་ཕྱིར། ། དལ་གྱི་དལ་གྱིས་ཉེ་བར་འོངས་པ་ལས། །
གནོད་སྦྱིན་སྡེ་དཔོན་སྤྲིན་གྱི་ཕྲེང་བ་ཅན། ། བཞུགས་གནས་རྨ་ཆེན་སྤོམ་རའི་ཞོལ་དུ་ནི། ། ལོ་གྲངས་ཁ་ཅིག་བསོད་སྙོམས་བགྱིས་པ་ལ། ། ངོ་སྲུང་སླ་བའི་ཡུལ་དེར་དགེ་སྦྱོར་འཕེལ། ། དགོན་པ་བསྟེན་པའི་དགེ་སྦྱོང་ཁ་ཅིག་བྱུང༌། ། ཟང་ཟིང་ཅུང་ཟད་རྙེད་སོགས་ཉིད་ཀྱི་མཐུ། ། བདག་ནི་མོས་གུས་གྲོགས་དང་རང་འགྲོགས་ཏེ། ། དཔལ་ལྡན་ཉིད་དང་འབྲལ་བའི་སྐབས་མ་མཆིས། ། དྲན་པ་རྒྱུན་ཆགས་ངང་དུ་གནས་པ་ལས། ། ཏིང་འཛིན་ཁྱད་པར་གཞན་ན་ཅི་ཡང་མེད། །
བསྐྱེད་རྫོགས་ལ་སོགས་ལམ་གྱི་རྣམ་པ་ནི། ། དེ་ལས་གཞན་པའི་བགྲོད་བྱ་མ་མཆིས་ལགས། ། ཉོན་མོངས་སྣ་ཚོགས་ཡུལ་དང་བཅས་པ་ཡི། ། སྤྲོས་པ་རྣམས་ཀྱི་རང་བཞིན་སྤྲོས་མེད་རྟོགས། ། འཁོར་འདས་དུས་གསུམ་གཞི་ལམ་འབྲས་བུ་ནི། ། ལྷན་ཅིག་སྐྱེས་པའི་ཐ་མལ་ཤེས་པ་ཉིད། ། དབྱིངས་རིག་དབྱེར་མེད་གཉུག་མའི་ངང་ཉིད་ལ། ། བཟང་པོར་བརྟགས་པའི་སངས་རྒྱས་ཐོབ་དུ་མེད། ། སྤང་བླང་རེ་དོགས་གང་དུ་གནས་མ་མཆིས། ། བརྗོད་པ་དང་བྲལ་བརྗོད་པས་ཡོངས་མི་རྟོགས། །
འཛིན་པ་དང་བྲལ་འཛིན་པས་ཀུན་ཏུ་དབེན། ། དངོས་པོ་དང་བྲལ་དངོས་པོའི་ངོ་བོ་ཉིད། ། དགག་སྒྲུབ་བྲལ་བ་འདི་ཉིད་ཆོས་ཀྱི་སྐུ། ། བདེ་དང་གསལ་བའི་རང་བཞིན་སྐུ་ཉིད་ལགས། ། ཡིན་སྙམ་འཆིང་བས་མ་དཀྲིས་རྩ་བ་ཆད། ། ཨེ་མ་ངོ་མཚར་རྨད་བྱུང་མཐའ་ལས་གྲོལ། ། སྒོམ་ཞེས་འཛིན་པས་བྲལ་བའི་རང་བཞིན་དུ། ། འབད་རྩོལ་མ་དམིགས་བདག་ནི་བདེ་བར་གནས། ། དེ་སླད་ཕྱོགས་ནས་ཉེ་བར་འོངས་པའི་མི། ། ངལ་ཞིང་དུབ་པའི་རྔུལ་གྱིས་ལུས་ཁེབས་ཤིང༌། །
གཙོ་བོ་ཟས་ནོར་དོན་གཉེར་བཅོས་མའི་ཝ། ། ཁས་འཆེ་རྒྱལ་བ་ཁ་ཅིག་ལྷགས་པ་ལས། ། ཆོས་རྗེའི་རྗེས་འཛིན་ལྷག་པར་འགྱུར་གྲང་བ། ། རྣམ་པ་མང་པོ་རྟག་པར་མཆིས་པར་ཁུམས། ། དེ་ལ་རབ་དགའ་གུས་པས་ཟེར་གྱིས་སུ། ། རྒྱུན་ཆད་མེད་པར་རྒྱས་པར་རབ་ཏུ་བསྟོད། ། དོན་གཞན་ཉིད་ཀྱི་ལེགས་བརྫངས་བཀའ་ཡིག་དག ། སྙན་པར་གྱུར་པ་ཕྲེང་བའི་མདོ་འཛིན་ལས། ། མི་མཐུན་སྟོན་པ་རྒྱན་གྱི་ཚིག་གིས་སུ། ། ཉིད་པས་བདག་ལ་ཡོན་ཏན་ཆེ་ཞེས་གདའ། །
འདི་ལྟར་བརྟགས་པས་དེ་ཡི་དགོངས་པ་ནི། ། དྲང་བའི་དོན་དང་ངེས་པའི་དོན་ལ་སོགས། ། གང་ཞིག་ལགས་པ་ཤེས་པར་མ་གྱུར་པས། ། ཉིན་མཚན་དཔྱོད་པའི་སྟོབས་ཀྱིས་བདག་རབ་དུབ། ། སྐུ་གསུང་ཐུགས་ཀྱི་མཛད་པ་ཐམས་ཅད་ལ། ། རྒྱུ་མཚན་མེད་པ་ཅུང་ཟད་མི་མངའ་ན། ། ཉིད་པས་ཡོན་ཏན་མང་ཞེས་གསུང་བ་དེ། ། གང་ལས་འོངས་པའི་འབྲེལ་པ་ཇི་ལྟར་ལགས། ། བདག་ལ་བསམ་པ་ཚུལ་མིན་དེ་ལྟ་བུ། ། རློམ་པའི་སྟོབས་དག་ཅུང་ཟད་མཆིས་གྱུར་ན། །
ཕྱོགས་བཅུའི་སངས་རྒྱས་སྲས་བཅས་ལེགས་གསུངས་ཆོས། ། དེ་སྐྱོང་རྣམས་ནི་དགྱེས་པར་ཡོངས་མི་འགྱུར། ། བདག་གི་དཔང་པོ་བདག་ཉིད་ཆེན་པོ་ལགས། ། སྤྱན་སྔར་འགུམ་ཞིང་ཡོན་ཏན་སྐྱེ་མི་འགྱུར། ། དུས་རྣམས་ཀུན་ཏུ་སྐྱབས་གཞན་གནས་མེད་ན། ། ཅི་ལ་དགོངས་ཏེ་དེ་སྐད་གསུངས་པར་འགྱུར། ། བདག་ཅག་དཔུང་བཅས་རྟག་ཏུ་ངལ་བཅས་ཤིང༌། ། བྲན་གཡོག་བགྱིས་པ་ཇི་ལྟར་གང་དུ་ལགས། ། ད་ལྟ་ཉེ་བར་མི་གནས་བདག་ཡིན་པས། ། ལུས་ཀྱི་སྟོབས་ཀྱིས་དེར་ལས་མི་བགྱིས་མོད། །
ད་ནི་སྤྲོས་པའི་གཡེང་བ་རབ་བསྐྱུངས་ནས། ། ནགས་ཁྲོད་གཅིག་ཏུ་དབེན་པར་གནས་བགྱིས་སྙམ། ། འོན་ཀྱང་བདག་གི་སེམས་ནི་དྲི་མ་བྲལ། ། ཟླ་བ་རྒྱས་པ་བཞིན་དུ་གསལ་བར་མཆིས། ། དེ་ཡི་ཡོན་ཏན་མི་བསླུ་གྱུར་བ་དེས། ། ཆེས་གསལ་ཉིད་དུ་འགྲུབ་པར་འགྱུར་བ་ལགས། ། ཉིད་ཀྱི་བཀའ་བརྒྱུད་དྲི་མ་མེད་པ་ནི། ། རྒྱན་དང་བཅས་པ་སྐྱོང་བར་བྱེད་པ་ཡང༌། ། བདག་གིས་བགྱིས་ལ་བརྒྱུད་པའི་བླ་མ་དང༌། ། དཔལ་ལྡན་ཆོས་རྗེ་ཉིད་རབ་དགྱེས་པར་འོས། །
ཇི་ལྟར་བརྒྱུད་འཛིན་མི་འཛིན་གང་ལགས་པ། ། གཉིས་མེད་སྙིང་པོར་བྱས་ཏེ་རབ་བསྐྱངས་པས། ། མི་ཕྱེད་དད་པ་རྒྱུད་ལ་སྐྱེས་པ་དང༌། ། རྟོགས་ལྡན་རྣམ་མང་ཡོན་ཏན་ལེགས་རིག་འཚལ། ། རྟོགས་ལྡན་ཡོན་ཏན་མེད་པར་གྱུར་པ་ནི། ། ནོར་བུ་རིན་ཆེན་དགོས་འདོད་མི་འབྱུང་ངམ། ། ཉི་མའི་དཀྱིལ་འཁོར་མཁའ་ལ་ཤར་བ་ལ། ། འོད་ཟེར་མེད་པ་སྲིད་པར་མི་འགྱུར་ལྟར། ། ཡོན་ཏན་མཐའ་ཡས་ཉིད་ལ་མངའ་བས་ནི། ། གྲངས་མེད་འགྲོ་རྣམས་སྨིན་པར་མཛད་ལ་མོད། །
འདམ་སྐྱེས་པདྨ་འདམ་གྱིས་མི་གོས་ལྟར། ། འགྲོ་རྣམས་སྨིན་མཛད་སྐྱེས་རྣམས་དྲི་མ་བྲལ། ། ཇི་ལྟར་སྤྲིན་ཆེན་གློག་དང་བཅས་པ་ལས། ། ཆར་པ་བབ་པས་ལོ་ཏོག་སྨིན་བྱེད་ལྟར། ། རྟོགས་ལྡན་ཡོན་ཏན་བཅས་པའི་སྤྲིན་ཆེན་ལས། ། དགེ་བའི་ལོ་ཐོག་སྨིན་བྱེད་ཆོས་ཆར་འབེབས། ། དེ་བས་སྔོན་ཆད་བརྒྱུད་པའི་བླ་མ་རྣམས། ། རྟོགས་དང་ཡོན་ཏན་ཟུང་དུ་འབྲེལ་བ་ཡིས། ། འགྲོ་བ་མང་པོ་སྨིན་དང་གྲོལ་བྱས་ཤིང༌། ། སླར་ཡང་ཉིད་ཀྱིས་རྒྱས་པར་མཛད་ལགས་མོད། །
དེ་ལྟར་མཛད་པ་མཐའ་ཡས་བཞུགས་བཞིན་དུ། ། བདག་ལ་དེ་སྐད་གསུང་བ་རིགས་སམ་ཅི། ། ཡོན་ཏན་ཅུང་ཟད་སྣང་བར་གྱུར་ན་ཡང༌། ། ཉིད་ལས་བྱུང་བར་གྱུར་པ་མ་ལགས་སམ། ། དེ་ལྟར་ཡིན་ཡང་བདག་ལ་དེ་སྐད་ཅེས། ། གསུང་བའི་གནས་ནི་ཅི་ཡང་མ་མཆིས་སོ། ། མི་བདོག་བཞིན་དུ་གསུངས་པར་གྱུར་པ་ལ། ། བདག་གི་སེམས་ནི་འདི་ལྟར་དཔྱོད་པས་གཟེར། ། ཅི་ཕྱིར་མི་དགྱེས་ཡོད་པ་སུ་ཡིས་བྱས། ། གང་གིས་དགྱེས་བྱེད་དེ་ནི་གང་ལགས་སྙམ། །
ཇི་ལྟར་འཁོར་ལོས་བསྒྱུར་བའི་རྒྱལ་པོ་ཡི། ། བུ་གཅིག་གཅེས་པར་འདོད་པས་དོན་གསོལ་ལྟར། ། བླ་མེད་ཆོས་ཀྱི་རྒྱལ་པོའི་སྤྱན་སྔར་ཡང༌། ། བདག་གིས་གསོལ་བགྱིས་དེ་ཡང་དེ་འདྲར་འདོད། ། སླད་མར་ཆབ་ཡིག་འདི་རྟེན་བདེ་གཤེགས་ཀྱིས། ། བྱིན་གྱིས་བརླབས་པ་རྒྱ་ཆེན་ལས་བྱུང་བའི། ། ཟི་པོལ་མཆོག་གྱུར་དྲི་རོ་རེག་བྱ་དང༌། ། བསྣམས་མྱངས་རེག་པས་བརྩོན་ཞིང་ཏིང་འཛིན་གསལ། ། དཔལ་སྡེར་མཐོང་བས་ཉེས་པ་རྣམས་འཇོམས་ཤིང༌། ། བདེ་ལེགས་རྣམས་གྲངས་མིང་གཞན་ནག་རུག་ཅེས། །
རྒྱ་གར་ཡུལ་སོགས་གཞན་ན་དཀོན་པ་ཡི། ། སྨན་གྱི་ཁྱད་པར་རྒྱ་མ་བཞི་བཅུ་འབུལ། ། བདག་གིས་དགེ་བ་གང་བགྱིས་དཔག་མེད་དང༌། ། བགྱིད་གྱུར་ད་ལྟའི་བྱེ་བྲག་མ་ལུས་པས། ། སེམས་ཅན་ཁམས་རྣམས་གྲོལ་བའི་སར་བཞུགས་ནས། ། ཆོས་རྗེ་ཉིད་ཀྱི་གོ་འཕང་ཐོབ་པར་ཤོག ། བདག་ཀྱང་རྒྱུན་ཆད་མེད་པར་འགྲོ་རྣམས་ཀྱི། ། འདྲེན་པའི་སྡེ་དཔོན་ཉིད་དུ་འགྱུར་བ་དང༌། ། ཆོས་རྗེ་བླ་མ་རྟག་ཏུ་མཉེས་བྱེད་ཅིང༌། ། སྟོབས་སོགས་རྒྱལ་སྲིད་མྱུར་དུ་འཛིན་གྱུར་ཅིག། །།
༢༩༣༽ ༄། །དཔལ་ཕག་མོ་གྲུ་པའི་མཐོང་ཆོས་བཞི་ཐ་དད་མེད་པའི་ཚུལ་བསྟན་པ།། ན་མོ་གུ་རུ། རྗེ་ས་བདག་རྒྱལ་པོའི་བཀའ་བསྩལ་དང༌། ། སྣང་བ་སེམས་ཀྱི་གྲུབ་མཐའ་དང༌། ། རྐྱེན་ཉིད་འདི་པའི་རྟེན་འབྲེལ་དང༌། ། དཔལ་ཕག་མོ་གྲུ་པའི་མཐོང་ཆོས་བཞི། ། ཐ་དད་མེད་ཅིང་བྱེ་བྲག་སྤངས། ། གཅིག་ཏུ་གྱུར་པ་འདི་རེ་དགའ། ། ཇོ་བོ་བ་ལ་ཞུ་བ་ལགས། །
ཤཱཀྱའི་རྒྱལ་པོ་བཅོམ་ལྡན་གྱིས། ། འཁོར་ལོས་བསྒྱུར་བའི་སྲིད་སྤངས་ནས། ། བྱང་ཆུབ་མཆོག་གི་ཤིང་དྲུང་དུ། ། ཟབ་མོ་ཐུགས་སུ་ཆུད་པའི་ཆོས། ། འདི་ལས་མེད་པར་ཞལ་གྱིས་བཞེས། ། ལེགས་པར་དགོངས་སམ་ཇོ་བོ་རྗེ། ། སྐྱབས་སུ་མཆི་འོ་བཅོམ་ལྡན་འདས། ། སྐྱོབ་པ་ཤཱཀྱའི་རྒྱལ་པོ་ཡིས། ། བརྟུལ་ཞུགས་དཔག་ཏུ་མེད་པ་ཡིས། ། གྲངས་མེད་གསུམ་དུ་ཚོགས་བསགས་པའི། །
འབྲས་བུ་རྟེན་འབྲེལ་ཐུགས་སུ་ཆུད། ། སྐྱོབ་པ་དེ་ཡི་རྗེས་འཇུག་པ། ། རྟེན་འབྲེལ་གང་གིས་མཐོང་བ་དེས། ། བླ་མེད་དཀོན་མཆོག་གསུམ་མཐོང་བར། ། ཐུབ་པ་ཆེན་པོས་ཞལ་གྱིས་བཞེས། ། ཀྱེ་ལེགས་པར་དགོངས་སམ་ཇོ་བོ་པ། ། ཡང་ལེགས་པར་དགོངས་སམ་ཇོ་བོ་པ། ། འདི་ལེགས་པར་དགོངས་སམ་ཇོ་བོ་པ། ། ངེད་ཀྱི་པ་ཕས་དེ་སྐད་གསུངས། ། མཐར་ཐུག་ཟབ་པའི་རྟེན་འབྲེལ་འདི། །
དུས་གསུམ་རྒྱལ་བས་ཐུགས་སུ་ཆུད། ། བྱང་ཆུབ་མཆོག་གི་ཤིང་དྲུང་དུ། ། ཤཱཀྱའི་རྒྱལ་པོས་ཐུགས་སུ་ཆུད། ། ངམ་ཤོད་དཔལ་གྱི་ཕག་མོ་གྲུར། ། འཇིག་རྟེན་མགོན་པོ་རིན་ཆེན་གྱིས། ། དུས་གསུམ་རྒྱལ་བའི་དགོངས་པ་གསུངས། ། འདི་སླ་མོ་མ་ལགས་དཀའ་མོ་ལགས། ། ཕྱོགས་བཅུའི་འཇིག་རྟེན་གང་དུ་ཡང༌། ། བླ་མའི་བྱིན་རླབས་མ་གཏོགས་པ། ། གཞན་དུ་རྙེད་པར་འགྱུར་མི་སྲིད། །
འཇིག་རྟེན་གསུམ་གྱི་གཉེན་གཅིག་པུ། ། མི་ཁོ་བོའི་བླ་མས་དེ་སྐད་གསུངས། ། གཙང་བདག་བདེ་དང་རྟག་ཉིད་དང༌། ། ཡོན་ཏན་མཐར་ཕྱིན་བླ་མ་རྗེ། ། བླ་ན་མེད་པའི་དཀོན་མཆོག་ལ། ། གུས་པས་ཕྱག་འཚལ་སྐྱབས་སུ་མཆི། ། འདུས་བྱས་ཐམས་ཅད་མི་རྟག་ཅེས། ། སྟོན་པ་ཤཱཀྱའི་རྒྱལ་པོས་གསུངས། ། རྟག་ཅིང་འགྱུར་མེད་དམ་པའི་ཆོས། ། དུས་གསུམ་རྒྱལ་བའི་གཞུང་ལམ་མཆོག །
དབྱེར་མེད་བྱང་ཆུབ་སེམས་སུ་བསྟན། ། ཐུབ་མགོན་བླ་མ་གོང་མ་ཡི། ། ཐུགས་ཀྱི་དགོངས་པ་རྫོགས་པའི་ཕྱིར། ། དུས་གསུམ་རྒྱལ་བའི་བསྟན་པ་འདིས། ། འགྲོ་བ་སྨིན་པར་བྱའོ་ཞེས། ། བླ་མ་རྒྱལ་བ་སྲས་བཅས་ཀྱི། ། སྤྱན་སྔར་ཁས་བླངས་དམ་བཅས་ནས། ། མཛེ་བོའི་གྲོང་ཁྱེར་ཉུགས་ན་ཡང༌། ། མཛེ་ཞལ་མཐོང་བ་དཀའ་བར་བྱུང༌། ། བླ་མ་དམ་པའི་བཀའ་དྲིན་གྱིས། །
བག་ཡངས་དབེན་པའི་རི་ཁྲོད་དུ། ། གདུལ་བྱ་སྐལ་ལྡན་དཔག་མེད་པ། ། འགྲོ་མགོན་ཕག་མོ་གྲུ་པ་ཡི། ། སྙན་པའི་འབྲུག་སྒྲ་རྒྱ་མཚོ་ལ། ། འདུས་པའི་སྐལ་ལྡན་སྤྲིན་ཕུང་བཞིན། ། མཁས་དང་བཙུན་དང་བསྒྲུབ་པ་ལ། ། བརྟག་དཔྱད་ཅི་ཡང་མི་དགོས་པ། །

དཔག་ཏུ་མེད་པའི་ཚོགས་འདུས་འདིར། ། དམ་ཆོས་སྟོན་པ་དགའ་མོར་གདའ། ། རེས་འགའ་སྐྱིད་པའི་ཐོ་ལེ་རྒྱལ། ། རེས་འགའ་སྡུག་པའི་ང་རེ་སྡུག ། རེས་འགའ་བཏང་སྙོམས་ཅི་དགར་གནས། ། དགེ་འདུན་ཚོགས་པའི་སོ་ནམ་དུ། ། ཁ་སྨྲས་ཟང་ཟིང་འདོད་ཡོན་སྒྲུབ། ། བདག་ལ་བརྩེ་བའི་སློབ་མ་ཡིས། ། ཁྱོད་ཀྱི་དམ་ཆོས་འདི་ཀུན་ཡང༌། ། ཞང་ལྕམ་རྗེས་བཞིན་ཐལ་ལོ་ཟེར། ། ལེགས་པར་བརྟགས་ན་འདི་རེ་བདེན། །
འགྲོ་བའི་མགོན་པོ་ཆོས་ཀྱི་རྗེ། ། དཔལ་ལྡན་སྟག་ལུང་ཐང་པ་གྲོངས། ། མགོན་དང་སྐྱབས་དང་དཔུང་གཉེན་མེད། ། ལེགས་པར་ངོ་སོ་གསོལ་ས་མེད། ། ཉེས་ན་ཞེ་བས་ཁྲེལ་དགོས་བྲལ། ། འཕོངས་ཤིང་ཐུག་པའི་དགེ་འདུན་ལ། ། ཟ་མ་ཅིག་གི་སྐྲུ་ས་མེད། ། སྟོན་པའི་བསྟན་པའི་གཞི་རྟེན་མཆོག ། སྐྱེས་ཆེན་རིན་ཆེན་སྒང་པ་དང༌། ། བདག་ཉིད་ཆེན་པོ་གོང་མ་རྣམས། །
འོག་མིན་དགའ་ལྡན་གནས་སུ་གཤེགས། ། དཔལ་ཆེན་ཤྲཱི་རི་ཕུག་པ་དང༌། ། སྐྱེས་ཆེན་རྗེ་བཙུན་རས་པ་དང༌། ། ཁ་རག་རྗེ་བཙུན་རིན་ཆེན་རྣམས། ། རྒས་ཤིང་ཐུག་པའི་བླ་མ་རྣམས། ། རྒྱལ་བ་རྗེ་བཙུན་གོང་མ་ལ། ། གཅེས་ཀ་མཛད་པ་ག་ལ་སྲིད། ། སེམས་ཅན་ཞིང་ལ་སངས་རྒྱས་སྐྱེས། ། དགེ་བའི་བཤེས་ལ་རག་ལས་པས། ། འདི་ལས་ལྷག་པའི་བྱ་རྒྱུ་མེད། །
དེ་ལ་ཀུ་རེ་མཛད་མི་སྲིད། ། བདག་ཏུ་འཛིན་པའི་འཆིང་བས་བཅིངས། ། སོ་ནམ་ཆགས་སྡང་གཉིས་ལ་བྱེད། ། འདོད་ཡོན་དོན་དུ་གཉེར་བ་ཡིས། ། སོ་བསོད་ དབེན་པ་ ཨེ་སྐྱིད་ལྟ་མི་སྲིད། ། མཐའ་དྲུག་མ་གཏོགས་དགོངས་པ་གཅིག ། དཔག་ན་ཡོད་པ་མ་ལགས་སམ། ། དགེ་འདུན་མི་སྐྱོང་ངོ་ཞེས་གྲགས། ། ནུས་པ་ཡོད་པའི་སྐྱེས་ཆེན་གྱི། ། ཟབ་པའི་དགོངས་པར་ངས་མ་ཤེས། །
ད་ནི་བན་རྒན་སྐེ་རགས་འཆིངས། ། དཔལ་ལྡན་ཕག་མོ་གྲུ་པ་དང༌། ། གོང་མ་རྣམས་ལ་གསོལ་བ་འདེབས། ། སྒྲུབ་པ་བྱས་པའི་འབྲས་བུ་དེས། ། རང་གཞན་གཉིས་ཀྱི་འདོད་པ་སྒྲུབ། ། འཁོར་བ་མུ་མཐའ་མེད་པ་ཡི། ། སེམས་ཅན་རྣམས་ལ་སྨིན་འགྱུར་ཤོག། །། ༢༩༤༽ ༄། །ཅིག་ཅར་དང་རིམ་གྱིས་གཉིས་སུ་མེད་པ་ཤཱཀྱ་ཡེ་ཤེས་དང་གྲགས་འབྱུང་ལ་གསུངས་པ།། ཕྱག་འཚལ་འདུད་ཅིང་ཕྱག་འཚལ་འདུད། །
ཕྱག་འཚལ་ཆོས་རྗེ་རིན་ཆེན་ལ། ། གུས་པས་ཕྱག་འཚལ་སྐྱབས་སུ་མཆི། ། བྱིན་གྱིས་བརླབ་པར་མཛད་དུ་གསོལ། ། མགོན་པོ་ཉི་མའི་འོད་ཟེར་གྱིས། ། བདག་བློ་མུན་པ་དྭངས་མཛད་པས། ། ངར་སྣབས་ལྟ་བུ་བདག་འདྲ་ཡང༌། ། ཉི་མའི་འོད་ཀྱིས་རྣམ་པར་འཚེར། ། འཇིག་རྟེན་མགོན་པོའི་བཀའ་དྲིན་གྱིས། ། ཐུབ་པའི་གསུང་རབ་རྒྱ་མཚོ་ལ། ། ངེས་ཤེས་ཅུང་ཟད་སྐྱེས་པ་འདི། །
གུས་པས་ཞུས་པའི་བུ་ལ་གདམས། ། འདིར་རྟེན་གྱི་གང་ཟག་ཁ་ཅིག་དང་པོ་ཁོ་ནར་འཆི་བ་དང་མི་རྟག་པ་ལས་རྒྱུ་དང་འབྲས་བུ་འཁོར་བའི་ཉེས་དམིགས། བྱམས་སྙིང་རྗེ་བྱང་ཆུབ་ཀྱི་སེམས་རིམ་པས་ཇི་བཞིན་དུ་རྒྱུད་ལ་སྐྱེས་ནས། གཟོད་བདག་མེད་རྣམ་པ་གཉིས་བསྒོམ་པར་བྱ་བ་འདི་ཁོ་ན་ཡིན་ཅིང༌། གཞན་གང་ཡང་མ་ཡིན་ཞེས་གསུང་བ་དང༌། ཡང་ཁ་ཅིག་ན་རེ་སྟོང་པ་ཉིད་འབའ་ཞིག་བསྒོམ་པར་བྱ་སྟེ། དེ་ལ་ཡོན་ཏན་གྱི་ཚོགས་ཐམས་ཅད་ཡར་ལྡན་གྱིས་མ་ཚང་བ་མེད་ལ། དེ་ལྟར་ཡང༌། སྟོང་ཉིད་བསྒོམས་པས་གྲོལ་འགྱུར་གྱི། ། བསྒོམ་པ་ལྷག་མ་དེ་དོན་ཡིན། །
ལུས་ངག་ཡིད་ཀྱི་སྤྱོད་པ་ཀུན། ། ཐེག་པ་དམན་ལ་བསྟན་པ་ཡིན། ། ཞེས་པ་ལ་སོགས་པ་སྟོང་པ་ཉིད་གཅིག་པུས་ཆོག་པར་བཞེད་པ་དང་རྣམ་པ་གཉིས་ཡིན་ནོ། ། དེ་ལ་རྣམ་པ་གཉིས་པོ་འདི་གང་ལྟར་བྱས་ཀྱང་ཐུབ་པའི་གསུང་རབ་ཏུ་མི་བཞུགས་པའམ། རང་དགའམ་རང་བཟོའམ་གཟུ་ལུམ་དུ་གྱུར་པ་ནི་མ་མཆིས་ཏེ། གོང་མ་ལྟར་ན་དུས་གསུམ་གྱི་སངས་རྒྱས་ཐམས་ཅད་ཀྱང་རྒྱུ་དང་པོ་བྱང་ཆུབ་མཆོག་ཏུ་སེམས་བསྐྱེད། བར་དུ་བསྐལ་པ་དཔག་ཏུ་མེད་པར་བསོད་ནམས་དང་ཡེ་ཤེས་ཀྱི་ཚོགས་བསགས། ས་བཅུ་རིམ་གྱིས་བགྲོད་ནས་རྫོགས་པའི་བྱང་ཆུབ་ཏུ་སངས་རྒྱས་པ་སངས་རྒྱས་ཐམས་ཅད་ཀྱི་གསུང་རབ་གཅིག་ཏུ་ངེས་པ་ནི་ལུང་ཡིན། རིགས་པའམ་འཐད་པའི་དབང་དུ་བྱས་ཀྱང༌། གཞི་མེད་པ་ལ་ཁྱད་པར་གྱི་ཆོས་འགྲུབ་ཏུ་མི་བཏུབ་ཅིང་གཞི་ལ་བརྟེན་ནས་སྐས་ཀྱི་རིམ་པ་ལྟར་གོང་ནས་གོང་དུ་བགྲོད་པ་ནི་འཐད་ཅིང་རིགས་པ།
ཉམས་སུ་ལེན་པའི་གདམས་ངག་ནི་ཇོ་བོ་ཆེན་པོ་རྗེ་ལྷ་གཅིག་གི་རྗེས་སུ་འབྲང་ཞིང་ཚུལ་ལུགས་འདི་ལྟར་ཉམས་སུ་ལེན་པ་འདི་ལ་འགལ་བ་མེད་ཅིང་ངོ་མཚར་དུ་གྱུར་པའོ། ། ཕྱི་མ་ལྟར་བྱས་ན། རྟེན་གྱི་གང་ཟག་དང་པོ་ནས་སྟོང་པ་ཉིད་ལ་དགའ་བའི་རིགས་ཅན་ཞིག བླ་མ་རྟོགས་པ་དང་ལྡན་པ་ཅིག་དང་ཕྲད་ནས་སྟོང་པ་ཉིད་ཀྱི་དོན་རྒྱུད་ལ་སྐྱེ་བ་ཡང་མི་འགལ་ཏེ། འདི་ཡང་བླ་མ་རིན་པོ་ཆེའི་ཞལ་སྔ་ནས། ཅིག་ཅར་བ་བྱ་བ་ནི་མི་སྲིད། ཚེ་སྔ་མ་ཕན་ཆད་ལ་བསོད་ནམས་ཀྱི་ཚོགས་གོང་དུ་བསགས་པ་ལས་འདིར་དགེ་སྦྱོར་ཅིག་ཅར་དུ་སྐྱེ་བ་དེ་ཡང་སྔ་མ་ལ་ལྟོས་པའི་རིམ་གྱིས་པ་ཡིན་གསུངས། དེ་ལྟར་གྱུར་ན་ཅིག་ཅར་བ་དང་རིམ་གྱིས་པ་ཡང་གཉིས་སུ་མི་འདུག སྔ་ཕྱི་ཉམས་སུ་ལེན་པའི་ཚུལ་ལ་ཡང་མི་མཐུན་པ་མེད། ཐུབ་པའི་གསུང་རབ་ཐམས་ཅད་དུ་ཡང་སེམས་བསྐྱེད་མ་ཐག་ཏུ་མི་སྐྱེ་བའི་ཆོས་ལ་བཟོད་པ་ཐོབ་པ་དང༌།
སེམས་བསྐྱེད་ནས་བསྐལ་པ་དཔག་ཏུ་མེད་པའི་འོག་རོལ་དུ་གཟོད་མི་སྐྱེ་བའི་ཆོས་ལ་བཟོད་པ་ཐོབ་པ་གཉིས་ལ་འགལ་བ་མེད་པར་ཁོང་དུ་ཆུད་པར་བྱའོ། ། གོང་དུ་མངོན་པར་རྟོགས་པ་རྒྱུད་ལ་སྐྱེས་ནས། ཡོན་ཏན་གྱི་ཚོགས་དཔག་ཏུ་མེད་པ་དེ་གཟོད་སྐྱེ་བ་འདི་ཡང་སྟོན་པའི་གསུང་རབ་ཏུ་གསུངས་ཏེ། མཐོང་ལམ་རྣམ་པར་མི་རྟོག་པའི་ཡེ་ཤེས་རྒྱུད་ལ་སྐྱེས་པ་དང༌། ས་བཅུའི་རིམ་པ་རྒྱུད་ལ་སྐྱེས་ནས་ཡོན་ཏན་སྐྱེ་བར་གསུང་རབ་ཐམས་ཅད་ཀྱི་དགོངས་པ་ཡིན་ལ། སློབ་དཔོན་འཕགས་པའི་ཞལ་སྔ་ནས་ཀྱང༌། དེ་ལྟར་རྣལ་འབྱོར་པ་རྣམས་ཀྱིས། ། སྟོང་ཉིད་འདི་ནི་བསྒོམ་བྱས་ནས། ། བློ་ནི་གཞན་དོན་ལ་དགའ་བར། ། འགྱུར་བ་ཉིད་དུ་ཐེ་ཚོམ་མེད། །
ཅེས་པ་དང༌། བླ་མ་རིན་པོ་ཆེའི་ཞལ་སྔ་ནས་ཀྱང༌། སེམས་རྒྱུན་རྟོགས་པ་དྭངས་པའི་འོད་གསལ་མ་མཆིས་པར། ། བྱམས་དང་སྙིང་རྗེའི་གཟུགས་བརྙན་གསལ་བར་འདོད་པ་ཡི། ། སྐྱེས་བུ་རྣམས་ནི་གཡའ་མ་ལས་བྱས་མེ་ལོང་བལྟ། ། ཞེས་པ་ལ་སོགས་པ་སྟོན་པའི་བཀའ་དང༌། སློབ་དཔོན་འཕགས་པ་ལ་སོགས་པ་གོང་མའི་གསུང་དང༌། བླ་མ་དམ་པའི་གདམས་ངག་དང༌། འཐད་ཅིང་ཡོངས་སུ་གྲགས་པའི་དབང་དུ་བྱས་ཀྱང་སྟོང་པ་ཉིད་མངོན་པར་རྟོགས་པའི་ས་གཞི་ལ་ཡོན་ཏན་རིན་པོ་ཆེ་དཔག་ཏུ་མེད་པའི་འབྲས་བུ་འཆར་བ་ལ་ཡང་མཐུན། རྒྱུ་ཚོགས་གཉིས་ལས་འབྲས་བུ་སྐུ་གཉིས་འབྱུང་བར་ཡང་མཐུན།
ཇི་ལྟ་བ་མཁྱེན་པའི་ཡེ་ཤེས་མཐར་ཐུག་པ་ལ་ཡོན་ཏན་ཇི་སྙེད་པ་མཁྱེན་པ་སྟོབས་དང༌། མི་འཇིགས་པ་དང༌། མ་འདྲེས་པའི་ཆོས་རྣམས་འབྱུང་བར་མཐུན་ན། ངེད་ཚུ་རོལ་མཐོང་བའི་གང་ཟག་འཇིག་རྟེན་གྱི་ཕ་རོལ་གྱི་གཡང་ས་ཆེན་པོ་ནི་མ་མཐོང༌། ཉོན་མོངས་པའི་རྣམ་པར་རྟོག་པས་ནི་བཅིངས། ཕྱོགས་འཛིན་གྱི་བློ་མི་ཤེས་པའི་དྲྭ་བར་ཆུད་པ་རྣམས། ཤེས་རབ་ཀྱི་གོ་མ་ཕྱེས་པས་ཉམས་སུ་ལེན་པའི་ཚུལ་ལ་རྨོངས་ནས། འཁོར་བའི་ཕ་མཐར་ཕྱིན་པར་མི་ནུས་པ་ལ་དགོས་པ་ནི་ཅི་ཡོད། སྙིང་པོ་ནི་ཅི་ལེན། ཐེན་ ཆགས་ཞེན་ ལོའི་ སྙན་གྲགས་ ཁེ་གྲགས་ཀྱིས་ནི་ཅི་ལ་ཕན།
སྙམ་དུ་ལེགས་པར་བསམས་ནས་བློ་ཕྱོགས་ལྷུང་མེད་པར་གནས་པར་བྱའོ། ། འདིའི་དགོངས་པ་གང་ཞིག་ཡིན་སྙམ་ན། རིམ་གྱིས་པ་དང་ཅིག་ཅར་བ་མི་མཐུན་པ་དང༌། ཐབས་གཙོ་བོར་སྨྲ་བ་དང༌། ཤེས་རབ་གཙོ་བོར་སྨྲ་བ་མི་མཐུན་པ་དང༌། དོན་དམ་པའི་བདེན་པ་དང་ཀུན་རྫོབ་ཀྱི་བདེན་པ་གཙོ་བོར་སོ་སོར་སྨྲ་བ་མི་མཐུན་པ་རྣམས་ནི་སོ་སོར་རང་གི་ཉམས་སུ་མྱོང་བས་རྟོགས་པ་ཕྱོགས་གཅིག་པ་དང༌། སློབ་དཔོན་གྱི་འདོད་ལུགས་ཕྱོགས་ཆར་ཐེན་པ་དང༌། སྔོན་གྱི་གོམས་པས་མོས་པ་ཐ་དད་པ་སྐྱེ་བ་ཤིན་ཏུ་རིགས་པ་ཡིན་མོད་ཀྱི། འཇིག་རྟེན་གསུམ་གྱི་མགོན་པོ་ཆོས་ཀྱི་རྒྱལ་པོ་དཔལ་ལྡན་ཕག་མོ་གྲུ་པ་ལྷ་དང་བཅས་པའི་འཇིག་རྟེན་ཐམས་ཅད་ཀྱི་ཚད་མར་གྱུར་པ། ཐོས་པ་དང་བསམ་པ་དང་སྒོམ་པའི་ཤེས་རབ་ལ་འགྲན་གྱིས་དོ་ཟླ་མེད་པར་གྱུར་ཅིང༌།
བསྟན་པའི་མངའ་བདག་ཐུབ་པ་ཆེན་པོ་དེ་ཉིད་ཀྱིས། སངས་རྒྱས་བཅོམ་ལྡན་འདས་ཀྱི་གསུང་རབ། ཆོས་སྤྱི་དང་རང་གི་མཚན་ཉིད་སྔགས་དང་ཕ་རོལ་ཏུ་ཕྱིན་པའི་ཐེག་པ་མཐའ་དག་ཐམས་ཅད་གྲུ་བཞི་ལོགས་བརྒྱད་རྩེ་མོ་དབལ་དང་དགུར་ཉམས་སུ་བླངས་པའི་རིམ་པ་ལས་དང་པོ་བའི་རྟེན་གྱི་གང་ཟག ཇོ་བོ་ཆེན་པོ་རྗེ་ལྷ་གཅིག་གི་བསྟན་པའི་རིམ་པ་ཇི་བཞིན་དུ་ཉམས་སུ་བླང་བའི་ཁྲིད་ཀྱིས་རྒྱུད་ལེགས་པར་སྦྱངས་ནས། ཚད་མེད་པའི་བྱང་ཆུབ་ཀྱི་སེམས་རིན་པོ་ཆེས་འགྲོ་བ་ཐམས་ཅད་སྨིན་པ་དང་གྲོལ་བར་བྱེད་པའི་བྱང་ཆུབ་ཀྱི་སེམས་ལྷག་པའི་བསམ་པ་རྣམ་པར་དག་པ་གཡོ་མེད་པས་འགྲོ་བ་སྨིན་པར་བྱེད་པའི་ཚུལ་ལུགས། ཐུབ་པ་ཆེན་པོ་འདིས་སྙིགས་མ་རྣམ་པ་ལྔའི་ཞིང་བཟུང་ནས་གདུལ་བར་དཀའ་བའི་གདུལ་བྱ་འདུལ་བར་བྱེད་པ་ལ། ཐེག་པ་ཆེན་པོ་གསང་སྔགས་རྡོ་རྗེ་འཛིན་རྒྱ་མཚོ་འཁྲུགས་ཀྱི་ཏིང་ངེ་འཛིན་གྱིས་ཐེག་པ་གསུམ་ལས་ཡང་དག་པར་འདའ་བར། དང་པོ་བྱང་ཆུབ་མཆོག་ཏུ་ཐུགས་བསྐྱེད། བར་དུ་བསྐལ་པ་གྲངས་མེད་པ་གསུམ་མམ་དཔག་ཏུ་མེད་པར་བྱ་དཀའ་བ་བསམ་གྱིས་མི་ཁྱབ་པས་ཚོགས་གཉིས་རྫོགས་པར་མཛད་ནས། བྱང་ཆུབ་ཏུ་སངས་རྒྱས་པའི་ཐུབ་པ་ཆེན་པོ།
འོག་མིན་གནས་མཆོག་དམ་པ་དེར། ། རྫོགས་པའི་སངས་རྒྱས་དེར་སངས་རྒྱས། ། སྤྲུལ་པ་པོ་ནི་འདིར་སངས་རྒྱས། ། ཞེས་པས། འོག་མིན་དུ་རྣམ་པར་སྣང་མཛད་ཆེན་པོའམ། རྡོ་རྗེ་འཆང་ཆེན་པོར་སངས་རྒྱས་པའི་སངས་རྒྱས་བཅོམ་ལྡན་འདས་དེའི་དམ་པའི་ཆོས་ཐེག་པ་ཆེན་པོ་གསང་སྔགས་རྒྱུད་སྡེ་རིན་པོ་ཆེ་རྣམ་པ་བཞི་ལས། རྒྱུད་སྡེ་རིན་པོ་ཆེ་རྣམ་པ་གསུམ་ནི་རྣལ་འབྱོར་བླ་ན་མེད་པའི་རྒྱུད་ཉམས་སུ་བླང་བའི་མཐུན་རྐྱེན་ནམ་ཆ་ལག་ཙམ་དུ་གསུངས་ཏེ། དེ་ལྟར་ཡང༌། རྒྱུད་སྡེ་རིན་ཆེན་བཞི་པོ་ནི། ། བྱ་བའི་རྒྱུད་དང་སྤྱོད་པའི་རྒྱུད། །
རྣལ་འབྱོར་རྒྱུད་དང་བླ་མེད་རྒྱུད། ། དང་པོས་ལུས་སྤྱོད་གཙོ་བོར་སྟོན། ། གཉིས་པས་ངག་སྤྱོད་གཙོ་བོར་སྟོན། ། གསུམ་པས་སེམས་སྤྱོད་གཙོ་བོར་སྟོན། ། བཞི་པས་ལྷན་སྐྱེས་འབའ་ཞིག་གོ ། ཞེས་པ་དང་གསུམ་པོ་འདི་ཆ་ལག་ཏུ་སྟོན་པས་འདི་ལྟར་གསུངས་པ་ཡིན་ཞེས་བཀའ་བསྩལ་དཔག་ཏུ་མེད་པ་གསུངས་ཏེ། མདོར་བསྡུ་ན་སྐུ་གསུང་ཐུགས་རྡོ་རྗེ་གདོད་མ་ནས་ལྷན་ཅིག་སྐྱེས་པ། དང་པོ་ནས་བྱང་ཆུབ་ཏུ་སངས་རྒྱས་པ། མདོར་ན་ཕུང་པོ་ལྔ་རྣམས་ནི། ། སངས་རྒྱས་ལྔར་ནི་རྣམ་པར་གྲགས། །
ཞེས་པ་ལ་སོགས་པ་བཅོམ་ལྡན་འདས་དཔལ་གསང་བ་འདུས་པར་གསུངས་པ་དང༌། འགྲོ་བ་འདི་དག་སངས་རྒྱས་ལྔའི་བདག་ཉིད། ། གར་མཁན་དག་དང་རི་མོ་བཟང་ལྟར་སྣང༌། ། ཞེས་པ། བཅོམ་ལྡན་འདས་དཔལ་འཁོར་ལོ་སྡོམ་པར་གསུངས་ཤིང༌། བཅོམ་ལྡན་འདས་དགྱེས་མཛད་ལས་ཀྱང༌། སེམས་ཅན་རྣམས་ནི་སངས་རྒྱས་ཏེ། ། འོན་ཀྱང་གློ་བུར་དྲི་མས་བསྒྲིབས། ། ཞེས་པས། བླ་ན་མེད་པའི་རྒྱུད་མཐའ་དག་ཏུ་སྐུ་གསུང་ཐུགས་རྡོ་རྗེ་འགྱུར་བ་མེད་པ་ལྷུན་གྱིས་གྲུབ་པ་དེ།
མི་ཤེས་མ་རིག་པས་བསྒྲིབས་པས། མི་ཤེས་མ་རིག་པའི་ལིང་ཏོག་དེ། མཚན་ཉིད་དང་ལྡན་པའི་བླ་མ་དམ་པ་སངས་རྒྱས་ལས་བརྒྱུད་པ་བར་མ་ཆད་པ། ཉམས་མྱོང་དང་མངོན་པར་རྟོགས་པ་ཐུགས་ནས་ཐུགས་སུ་བརྒྱུད་པ་ཕྱིན་ཅི་མ་ལོག་པ་ལྷན་ཅིག་སྐྱེས་པའི་ཡེ་ཤེས་ཉི་མའི་དཀྱིལ་འཁོར་གྱིས་མ་རིག་པའི་མུན་པ་སེལ་བའི་མཐུ་མངའ་བའི་བླ་མ་དམ་པ་ལ། ལས་དང་སྐལ་པར་ལྡན་པའི་མོས་གུས་ཀྱི་ཤུགས་རྒྱ་མཚོ་ཆེན་པོའི་རླབས་གཡོ་བ་ལྟ་བུས་བླ་མ་དམ་པ་མཉེས་པར་བྱས་པ་ལས། གང་གི་དྲིན་གྱིས་བདེ་ཆེན་ནི། ། སྐད་ཅིག་ཉིད་ལ་འཆར་བ་གང༌། ། བླ་མ་རིན་ཆེན་ལྟ་བུ་ཞེས། ། བླ་མ་རིན་པོ་ཆེས་གསུངས་པས། ། མཚན་ཡང་རིན་པོ་ཆེར་འདོགས་ཤིང་མོས་གུས་ཅན་གྱི་སློབ་མ་གསེར་དངུལ་ལྟ་བུའི་སྣོད་ལྷན་ཅིག་སྐྱེས་པའི་ཡེ་ཤེས་སེང་གེའི་འོ་མ་ལྟ་བུས་གང་བར་བྱེད་པ་ནི།
ཚེ་གཅིག་གིས་རྫོགས་པའི་བྱང་ཆུབ་ཏུ་སངས་རྒྱ་བ་བཅོམ་ལྡན་འདས་ཀྱིས་གསུངས་ཤིང༌། རིན་པོ་ཆེ་ཉིད་ཀྱི་ཞལ་སྔ་ནས་ཀྱང༌། སེམས་ཅན་རྣམས་ནི་སངས་རྒྱས་ཏེ། ། འོན་ཀྱང་གློ་བུར་དྲི་མས་བསྒྲིབས། ། ཞེས་པ་དེའི་དོན་གློ་བུར་གྱི་དྲི་མ་མོས་གུས་དང་བྱིན་རླབས་ཀྱི་རྐྱེན་གྱིས་སྐད་ཅིག་གིས་མི་གནས་པར་མཛད་པ་ལ་དབང་ཞེས་གསུངས་པ་སྟེ། སྒྱུར་བ་དང༌། སྨིན་པ་དང༌། རྟོགས་པར་མཛད་པ་དབང་གི་གོ་བར་བྱེད་པ་ནི་དེ་ཁོ་ན་ཡིན་ཏེ། དེ་ཉམས་སུ་བླང་བའི་རིམ་པ་ལུང་དང་འཐད་པ་དང༌། རྗེ་བཙུན་གྱི་གསུང་དང༌།
རང་གི་ཉམས་སུ་མྱོང་བས་དེ་ལྟར་ཤེས་པར་བྱས་ཤིང་ཉམས་སུ་བླང་བར་བྱའོ། ། དེ་ཡང་དང་པོ་ཁོ་ནར་མཚན་ཉིད་དང་ལྡན་པའི་བླ་མ་དམ་པའི་ཞབས་ཀྱི་པདྨོར་གཏུགས་ནས། མོས་གུས་རྒྱ་ཆེན་པོ་དང་ལྡན་པ་འགྲོ་བ་ཐམས་ཅད་ཀྱི་དེད་དཔོན་དུ་གྱུར་པས། ཐུབ་པ་ཆེན་པོའི་ཐུགས་ཀྱི་དགོངས་པ། ནོར་བུ་རིན་པོ་ཆེ་དབང་གི་རྒྱལ་པོ་ལྟ་བུ་མཚན་ཉིད་དང་ལྡན་པའི་བླ་མ་དམ་པ་ཀླུའི་རྒྱལ་པོའི་གཙུག་གི་ནོར་བུ་རིན་པོ་ཆེ་ཐབས་མཁས་པ་དང་བྱ་དཀའ་བ་དཔག་ཏུ་མེད་པས་འབད་པ་ལས་སྐུ་གསུང་ཐུགས་རྡོ་རྗེ་ལྷན་ཅིག་སྐྱེས་པའི་ཡེ་ཤེས་གདོད་མ་ནས་རང་ཆས་སུ་ཡོད་པ། རང་གི་ཉམས་མྱོང་དང་མངོན་པར་རྟོགས་པ་ཁོང་དུ་ཆུད་པའི་རྟེན་གྱི་གང་ཟག་དེས། ཐུབ་པ་ཆེན་པོས་དམ་པའི་ཆོས་འདུལ་བའི་བརྗོད་བྱ་སྦྱངས་པའི་ཡོན་ཏན་བཅུ་གཉིས་ཀྱི་གཙོ་བོ། དང་པོར་སྨོས་པའི་དགོན་པ་ནགས་ཁྲོད་དབེན་པའི་གནས་སུ་ཚུལ་ཁྲིམས་རིན་པོ་ཆེས་སྤང་བྱ་དང་གཉེན་པོ་ངོ་ཤེས་པར་བྱས་ནས། སྤང་བྱ་མི་མཐུན་པའི་ཕྱོགས་ཀྱིས་མ་གོས་པ་ལ་པང་དུ་སྦྲུལ་འོངས་པའམ་མགོ་ལ་མེ་ཤོར་བ་ལྟར། དང་པོར་མ་བྱུང་བར་བྱ་བ་དང༌།
བྱུང་ན་མྱུར་དུ་སྤོང་བ་ཙམ་མ་གཏོགས་པ་ཉམས་སུ་བླང་རྒྱུ་མང་པོ་ཡོད་པ་མ་ལགས་ཏེ། དེ་ཉིད་འབའ་ཞིག་ཉམས་སུ་བླངས་ནས་དེ་ཉིད་ཀྱིས་གཡེན་སྤྱོས་ན། བཅུད་མེད་པའི་སྣོད་སྟོང་པ་བྱི་དོར་བྱེད་པ་དང་འདྲ་བས་འདི་ལ་ཡང་སྙིང་པོར་མི་བལྟ་སྟེ། བླ་མ་དམ་པ་ལས་ཐོབ་པའི་སྐུ་གསུང་ཐུགས་རྡོ་རྗེ། ནོར་བུ་རིན་པོ་ཆེ་དབང་གི་རྒྱལ་པོ་རང་ལ་ཡོད་པ་ཕྱི་བ་དང་འདྲ་བར། ལྷག་པ་ཚུལ་ཁྲིམས་ཀྱི་བསླབ་པ་རིན་པོ་ཆེ་ལ་གནས་ཤིང༌། སྐུ་གསུང་ཐུགས་རྡོ་རྗེ་ཉམས་སུ་བླང་བའི་རིམ་པ་ཉིན་མོའི་རྣལ་འབྱོར་དང༌། མཚན་མོའི་རྣལ་འབྱོར་གྱིས། དཔལ་ལྡན་ནཱ་རོ་པ་ཆེན་པོའི་ཆོས་དྲུག་ལྟར་ཉམས་སུ་བླངས་པས། སེམས་རང་བཞིན་གྱིས་རྣམ་པར་དག་པ་ནོར་བུ་རིན་པོ་ཆེ་དབང་གི་རྒྱལ་པོ་ཕྱི་བ་རྣམ་པ་གསུམ་གྱིས་ལེགས་པར་ཕྱིས་པ་དགོས་འདོད་ཀྱི་རེ་བ་ཐམས་ཅད་ཕུན་སུམ་ཚོགས་པར་བྱུང་མ་ཐག་པ་སྔར་བསྟན་པའི་ཁམས་རང་བཞིན་གྱིས་རྣམ་པར་དག་པ་དེ།
དབེན་པའི་གནས་སུ་གློ་བུར་གྱི་དྲི་མ་དག་པར་བྱས་པ་དང༌། དག་པ་གཉིས་ལྡན་དྲི་མ་མེད་པ་ཆོས་ཀྱི་སྐུས་དམ་བཅས་པའི་ཤེས་པ་ནམ་མཁའ་དང་མཉམ་པའི་སེམས་ཅན་ཐམས་ཅད་བདེ་བ་དང་ལྡན། སྡུག་བསྔལ་དང་བྲལ། བླ་ན་མེད་པ་ཡང་དག་པར་རྫོགས་པའི་བྱང་ཆུབ་རིན་པོ་ཆེ་ཐོབ་པར་བྱེད་པ་དེ་དག་པ་གཉིས་ལྡན་དྲི་མ་མེད་པ་ཆོས་ཀྱི་སྐུ་འདི་ཉིད་ཀྱིས་བྱེད་པ་འབའ་ཞིག་ཏུ་ཤེས་པར་བྱ་སྟེ། དེ་ལྟར་ཡང༌། ང་དང་བདག་ཏུ་འཛིན་པའི་རྣམ་པར་རྟོག་པ་ལ་ཞེན་པའི་ང་རྒྱལ་གྱིས་ཡང་དང་ཡང་དུ་རང་གིས་རང་ལ་ཕྱེ་གཏོར་ཞིང༌། བདག་གིར་བྱ་ཞེས་པ་དེ་བདག་ཏུ་འཛིན་པའི་འཆིང་བ། མ་རིག་པའི་མུན་པ་འཁོར་བའི་རྒྱ་མཚོ་ཆེན་པོའི་རྦ་ཀློང་འདི་ཉིད་ཀྱིས་བྱེད་པར་ག་ལ་ནུས་ཏེ། དེ་ལྟར་ཡང༌། ལུས་དང་ངག་ཡིད་ཡོད་ན་ཁྱོད་ཀྱི་སྐུ་གསུང་ཐུགས། །
འཁོར་བའི་རྒྱ་མཚོ་རྣམས་དང་མཉམ་པར་མི་འགྱུར་ན། ། རྣམ་གསུམ་རྣམ་པར་དག་པས་བདེ་ཆེན་ངོ་བོ་ཉིད། ། ལྷུན་གྲུབ་འགྱུར་བ་མེད་པ་ཁྱོད་ནི་འདུས་མ་བྱས། ། ཞེས་པ་དག་པ་གཉིས་ལྡན་དྲི་མ་མེད་པ་ཆོས་ཀྱི་སྐུ་དེ་ལ་ཡོན་ཏན་དང་ཕྲིན་ལས་དབྱེར་མེད་པར་གྱུར་ནས། འགྲོ་བ་ཐམས་ཅད་ཀྱི་རང་བཞིན་སྐུ་གསུང་ཐུགས་རྡོ་རྗེའི་རང་བཞིན་ཡིན་པ་དང༌། རང་ཉིད་སྐུ་གསུང་ཐུགས་རྡོ་རྗེར་གྱུར་པ་དང་གཉིས། ཇི་ལྟར་ཆུ་ལ་ཆུ་བཞག་པ་དང་མར་ལ་མར་བཞག་པ་ལྟར་གཉིས་སུ་མེད་པར་གཅིག་ཏུ་གྱུར་ནས་ལྷུན་གྱིས་གྲུབ་ཅིང་རྩོལ་སྒྲུབ་མེད་པ་འདི་ཉིད་ཀྱིས་སྔོན་དམ་བཅས་པའི་ཤེས་པ་བྱང་ཆུབ་ཀྱི་སེམས་དེ་རྫོགས་པ་མ་ཡིན་ནམ་སྙམ་དུ་བསམ་པར་བྱའོ། ། འདི་ནི་ལུང་དང་འཐད་པ་དང་བླ་མ་དམ་པའི་གསུང༌། རང་གི་ཉམས་སུ་མྱོང་བ་ཡང་སྔོན་ཨ་ཕ་འདིའི་བུ་དང་ཨ་མ་འདིའི་བུ་མོ་ཡིན་པས། དུས་ད་ལྟའི་དུས་སུ་རང་གཞན་གྱི་དོན་འབྱུང་བ་མ་ཡིན།
བླ་མ་དམ་པའི་ཆོས་རིན་པོ་ཆེ་ཉམས་སུ་བླངས་པ་ལས་བྱུང་བ་ཡིན། ཆོས་ཀྱང་པོ་ཏི་དང་ཡང་ཨ་ཅང་ཆེས་ཏེ་རང་གི་སེམས་ཆོས་སུ་སོང་བ་ལ་ཟེར་བ་ཡིན། དེ་ལས་འཇིག་རྟེན་གྱི་ཆོས་བརྒྱད་འབྱུང་བ་ཡིན་པས་ད་རུང་རང་གི་དགེ་སྦྱོར་དེ་ཁོ་ན་ལ་ནན་ཏན་ཆེ་བར་ཉམས་སུ་བླང་སྟེ། དེ་ལྟར་ཡང་རིན་པོ་ཆེའི་ཞལ་སྔ་ནས། དབེན་པའི་གནས་སུ་རབ་བསྡད་ནས། ། རྒྱུན་ཆད་མེད་པར་བསྒོམ་ལགས་ན། ། འདོད་པ་མེད་ཀྱང་དབང་མེད་དུ། ། དཔལ་གྱི་རི་ལ་དར་ཆེན་ཕྱར། ། དགོས་དགུ་མི་འདོད་བཞིན་དུ་འོང༌། ། ཞེས་གསུངས་པས།
བསྒོམས་པ་ལས་ཐམས་ཅད་འོང་བ་ཡིན། དེ་ལ་རང་གཞན་ཐམས་ཅད་ཀྱི་དོན་ཕུན་སུམ་ཚོགས་པའི་སངས་རྒྱས་ཀྱང་འོང་ན། འདི་འདྲ་ལྟ་སྨོས་ཀྱང་ཅི་དགོས་སྙམ་དུ་བསམས་ལ་བསྒྲུབ་པ་ལ་ནན་ཏན་ཤིན་ཏུ་ཆེ་བར་བྱའོ། ། རྩ་བ་སྙིང་པོར་གྱུར་པའི་རང་གི་དགེ་སྦྱོར་ནི་བཞག དགེ་བའམ་མི་དགེ་བའམ། བར་ཆད་དམ། དངོས་གྲུབ་བམ། སངས་རྒྱས་ཀྱི་བྱིན་རླབས་སམ་བདུད་ཀྱི་བར་ཆད་དངོས་བརྒྱུད་དང༌། རང་གཞན་ལ་ཕན་པ་དང་བདེ་བ་དང༌། གནོད་པ་དང་སྡུག་བསྔལ་བསྒྲུབ་པར་བྱེད་པའི་རྒྱུ་གང་ཡིན་ཆ་མེད་ལ།
ཕན་པ་དང་བདེ་བ་བསྒྲུབ་མ་ཤེས། ཉེས་པ་དང་ཕུང་བ་གནོད་པ་ཐམས་ཅད་ཀྱི་གཞིར་གྱུར་ཅིང༌། བདག་འཛིན་གྱི་ཁེ་གྲགས་སྒྲུབ་པ་ལ་སྙིང་པོར་གྱུར་ན་བདུད་ཀྱི་བར་ཆད། ངན་སོང་གི་རྒྱུ་བསགས། འབྲས་བུ་རྡོ་རྗེ་དམྱལ་བར་འགྲོ། ཕུན་སུམ་ཚོགས་པ་ཐམས་ཅད་རང་ཆད་དུ་འགྱུར་ཏེ། དེ་ལྟར་ཡང༌། རྒྱ་ལ་རེ་ཤིག་སྐྱེས་བུ་ཡིས། ། སེམས་ལ་ལྟ་བ་འདི་རྣམས་སྤངས། ། མྱ་ངན་འདས་ལ་རྒྱབ་ཀྱིས་ཕྱོགས། །
བྱང་ཆུབ་ཀྱི་སེམས་ཞིག་གཞན་ནས་བཙལ། ། ཚིག་ཚོགས་ཀྱི་སྤྲོས་པ་ཉེར་གཟིགས་ཏེ། ། ཐ་སྙད་ཀྱི་སྤྲོས་པ་རྣམས་བསམས་པས། ། བསྒྲུབ་པའི་དམ་ཚིག་རྩ་ནས་ཉམས། ། མི་འདོད་ཀྱི་འབྲས་བུ་འབྱུང་འགྱུར་བ། ། དབང་མེད་ཀྱི་རྒྱུ་འབྲས་མ་ལགས་སམ། ། ཞེས་གསུངས་པས། ཐོག་མ་དང་བར་དང་ཐ་མར་དགེ་བ། འཁོར་བ་དང་མྱ་ངན་ལས་འདས་པ་ཐམས་ཅད་ཀྱི་བདེ་བ་དང་སྐྱིད་པའི་འབྱུང་གནས། དུས་གསུམ་གྱི་སངས་རྒྱས་ཐམས་ཅད་ཀྱི་གཞུང་ལམ་དང་གཤེགས་ཤུལ།
བྱང་ཆུབ་ཀྱི་སེམས་རྣམ་པ་གཉིས་གཅིག་ཏུ་གྱུར་པ་འདི་ལ་ནན་ཏན་དང་གཅེས་སྤྲས་ཤིན་ཏུ་ཆེ་བར་བྱ་ཞིང༌། དེ་ལས་གཞན་པ་ནི་སྐད་ཅིག་ཙམ་ཡང་བསམ་པར་མི་བྱ་ན། ཉོན་མོངས་པ་སྐྱེས་པའི་རྗེས་སུ་འབྲང་ནས། ལས་བྱ་བ་ལྟ་སྨོས་ཀྱང་ཅི་དགོས་ཏེ་སྤང་བར་བྱ་བ་གལ་ཆེ་གསུངས། བཙན་ཐོང་དབང་མེད་དུ་བསམ་པའི་ཉམས་སུ་མྱོང་བ་འདི་ཙམ་ལ་བརྟེན་ནས་མ་འཁྲུལ་བར་འབད་པ་ཆེན་པོས་ཉམས་སུ་བླང་བ་དང༌། དུས་ད་ལྟའི་དུས་ན་ཕྲད་ཕྲད་དང་ཤི་ལ་ཁད་དང༌། འབད་པ་ཟད་པ་མེད་པ་ཅིག་བྱས་ཀྱང་གཅིག་ཙམ་ལ་ཕན་པ་ཡང་དཀའ། སྤྲང་ཕྲུག་ཚེ་མ་ཕྱིད། ནམ་མ་ལངས། ཕས་མ་སོས།
མས་མ་ཁྱོགས་པ། མི་མང་པོ་འདུས་པའི་ཕྱོགས་སུ་བོར་བ་ལ་རྩི་ཚད་གནམ་ཙམ་བྱས། བཟང་སྐད་འབྲུག་ཙམ་བསྒྲགས། གཅེས་ཚོད་བུ་གཅིག་ཙམ། མཆོད་བཀུར་བླ་མ་ལྟར་བྱས། ངོ་མཚར་ཆེ་ལོ་ཆེ་ལོ་བྱས་ཀྱང་གསེར་གྱི་བུ་ཆུང་སོལ་བར་འགྱུར་བ་ལ་ཚེགས་མེད་པར་འདུག སྣ་ཐུང་ཤལ་གྱིས་འགྲོ་བ་ལ་ཚེགས་མེད་པར་འདུག ཁྱོད་ཀྱི་དྲིན་མེད། ངས་ཁྱོད་དང་ཁྱོད་ཀྱི་གྲྭ་པ་མ་བསད་པ་ཁྱོད་རང་ཁ་རྗེ་ཆེ་བ་ཡིན་ཁྱོད་རང་ཚོད་བཟུང༌། ཁྱོད་ངའི་ལག་ཏུ་ལྟུང་ངེས་ཟེར་བར་འདུག་པ།
བཙུན་ལུགས་གསུམ་དང་བརྟུལ་ཞུགས་གསུམ་གྱི་གྲྭ་ས་དཀྲུགས། ཁྱིམ་སུན་འབྱིན། བསྟན་པ་སྣུབ། དམ་པ་ཐམས་ཅད་ཡིད་སྐྱོ་བར་བྱེད་པར་འདུག་པ། འདི་འདྲ་བའི་གྲྭ་པ་ལ་གདུང་བའི་བློ་བཞག སྨིག་རྒྱུའི་རྒྱ་མཚོ་མ་བསྙགས་ནས་བསྒྲུབ་པ་ཚུལ་བཞིན་དུ་བྱས། ཕྱི་བ་རྣམ་པ་གསུམ་གྱིས་ནོར་བུ་རིན་པོ་ཕྱིས། འབད་པ་ཆེན་པོ་བྱས་ནས། ཁྱོད་ནི་མཐོང་དང་དྲན་པ་ཙམ་གྱིས་ཀྱང༌། ། སྲིད་པའི་སྡུག་བསྔལ་མ་ལུས་གཅོད་པར་བྱེད། །
སྨན་པའི་རྒྱལ་པོ་ཁྱོད་ལ་ཕྱག་འཚལ་ལོ། ། ཞེས་པས། ཕྱོགས་སུ་མོས་གུས་དང་གསོལ་བ་བཏབ་པ་ཙམ་གྱིས་གོང་དུ་སྨོས་པ་ལྟར་མཐོང་བ་ཙམ་དང༌། དྲན་པ་ཙམ་དང༌། དད་པ་ཙམ་དང༌། བསྒོམས་པ་ཙམ་གྱིས་རང་ཉིད་རྡོ་རྗེ་རྣམ་གསུམ་དང༌། གཞན་དག་རྡོ་རྗེ་རྣམ་གསུམ་ལ། ། དབྱེ་བ་མེད་པར་གཅིག་གྱུར་པ། ། ཨེ་མ་ངོ་མཚར་མི་ཆེ་འམ། ། འདིའི་དགོངས་པ་གང་ཡིན་ན་བསྒོམ་རྒྱུ་རང་ལ་ཡོད་པ་ངོ་ཤེས་པར་བྱས་ནས།
དབེན་པའི་གནས་སུ་གློ་བུར་གྱི་དྲི་མ་ཕྱིས་པས། སྐུ་གསུམ་ལྷུན་གྲུབ་ཏུ་འཆར་བས་ད་འགྲོ་བའི་དོན་ལ་སྔ་ཕྱི་ཆེན་པོ་མི་འདུག རིན་པོའི་ཆེའི་ཐུགས་ཀྱི་དགོངས་པ་བསྒྲུབ་ལ་ནན་ཏན་ཤིན་ཏུ་ཆེ་བར་བྱའོ་ཞེས་གདམས་པ་འདི་ནི་ཤཱཀྱ་ཡེ་ཤེས་དང༌། ཤེས་རབ་འབྱུང་གནས་ཀྱིས་ཞུས་པ་ལ་སྨྲས་པའི་གདམས་ངག་དང་རྗེས་སུ་བསྟན་པའོ། ། དེ་ལ་འདི་སྐད་ཅེས་བྱ་སྟེ། ཐུབ་མགོན་སྟོན་པ་བཅོམ་ལྡན་གྱིས། ། རྒྱུ་དང་འབྲས་བུ་འབྱུང་བའི་ཚུལ། ། མཐོང་ཆོས་སྐྱེས་ནས་མྱོང་འགྱུར་དང༌། ། ལན་གྲངས་གཞན་ལ་མྱོང་ཞེས་གསུངས། ། སྦྱོར་བའི་ཆོས་དང་དངོས་གཞི་དང༌། །
འབྲས་བུ་སྨིན་པར་གྱུར་པ་ལས། ། རྒྱལ་བ་རྣམས་ཀྱི་ཐུགས་དགོངས་ནི། ། རིམ་གྱིས་པ་ལས་གཞན་པ་ཡི། ། ཅིག་ཅར་མི་སྲིད་ངེས་པའི་ཕྱིར། ། ཞེ་འདོད་ཕྱོགས་རིས་སྤངས་པ་ཡིས། ། ཐུབ་པའི་གསུང་བཞིན་ཉམས་སུ་བླང༌། ། ཕ་རོལ་ཕྱིན་པའི་ཐེག་པ་དང༌། ། གསང་སྔགས་རྡོ་རྗེ་ཐེག་པ་ཡི། ། ཉམས་ལེན་ཅུང་ཟད་འདིར་སྨོས་པ། ། སྟོན་པས་ལེགས་པར་གསུངས་པ་ཡི། །
ལྷག་པ་ཚུལ་ཁྲིམས་བསླབ་པ་ལ། ། ནན་ཏན་ཆེན་པོར་བསླབ་པ་སྟེ། ། སྦྱངས་པའི་ཡོན་ཏན་གཞིར་གནས་ནས། ། ལྷུན་གྱིས་གྲུབ་པའི་ངང་ཚུལ་དུ། ། ཡོན་ཏན་ཕུན་སུམ་ཚོགས་པར་འགྱུར། ། ཕུན་སུམ་ཚོགས་འགྱུར་ཡོན་ཏན་ནི། ། བླ་མ་མཉེས་པར་བྱས་པ་ལས། ། ལེགས་པར་བྱུང་བའི་སྐུ་གསུང་ཐུགས། ། གཉིས་མེད་ཡེ་ཤེས་རྡོ་རྗེ་ནི། ། དབང་གི་རྒྱལ་པོ་རིན་ཆེན་ཞེས། །
བླ་མ་སངས་རྒྱས་ཉིད་ཀྱིས་གསུངས། ། གདོད་ནས་རང་བཞིན་རྣམ་དག་པ། ། དེ་ཉིད་དབེན་པའི་གནས་དག་ཏུ། ། གློ་བུར་དྲི་མ་དག་པར་བྱ། ། དག་པ་གཉིས་ལྡན་ཆོས་སྐུ་ལས། ། ཡོན་ཏན་ཕྲིན་ལས་ཐམས་ཅད་ཀུན། ། གཉིས་སུ་མེད་པའི་ཚུལ་གྱིས་འབྱུང༌། ། སེམས་ཅན་ཁམས་དང་རང་གི་ཁམས། ། དབྱེར་མེད་གཅིག་ཏུ་གྱུར་པ་ཡིས། ། སྐུ་གསུང་ཐུགས་ཉིད་མི་ཟད་པའི། །
འཁོར་ལོ་ཆེན་པོར་འགྱུར་བ་འདི། ། དམ་པ་རྣམས་ཀྱིས་ཉམས་སུ་བླང༌། ། དུས་ངན་ཐ་མའི་སྲོག་ཆགས་ཀུན། ། རྒྱལ་བས་ཀྱང་ནི་མི་མགུ་ན། ། བདག་འདྲ་དམན་པས་སྨོས་ཅི་དགོས། ། དེ་བས་འཇིག་རྟེན་བསམ་པ་གཏང༌། ། སྒྲུབ་པ་སྙིང་པོར་བྱས་གྱུར་ན། ། མཐོང་དང་ཐོས་དང་དྲན་པས་ཀྱང༌། ། འཁོར་བ་སྲིད་པའི་སྡུག་བསྔལ་ལས། ། ཐར་མཛད་དེད་དཔོན་ཆོས་ཀྱི་རྗེར། །
འགྱུར་བར་ཐེ་ཚོམ་མ་མཆིས་པས། ། བུ་སྡུག་སྒྲུབ་པ་སྙིང་པོར་མཛོད། ། མཆོག་གི་ཉེ་གནས་བསྒྲུབ་པ་ཡི། ། ཆོས་བཞི་སྙིང་པོར་བྱེད་པ་ཡིས། ། བླ་མ་མཉེས་པར་འདོད་པ་ཡི། ། ཉེ་གནས་གཉིས་ཀྱིས་ཞུས་པ་ལགས། ། བདག་དང་སེམས་ཅན་ཐམས་ཅད་ཀྱིས། ། དུས་གསུམ་རྒྱལ་བའི་བསྟན་པ་ལ། ། ཐོས་བསམ་སྒོམ་པ་གང་བྱས་ཀྱང༌། ། སངས་རྒྱས་ཐམས་ཅད་མཉེས་པ་དང༌། །
ཐུགས་ཀྱི་དགོངས་པ་རྫོགས་པ་དང༌། ། འདིས་མཚོན་དགེ་བ་ཐམས་ཅད་ཀྱིས། ། བཅོམ་ལྡན་དུས་གསུམ་མགོན་པོ་རྣམས། ། ཐུགས་རྗེ་ཆེན་པོས་དགོངས་པ་དང༌། ། དུས་གསུམ་རྒྱལ་བའི་བསྟན་པ་རྣམས། ། དར་ཞིང་རྒྱས་པར་གྱུར་བ་ཡིས། ། འགྲོ་ཀུན་བྱང་ཆུབ་མཆོག་ཐོབ་ཤོག ། ཅིག་ཅར་དང་རིམ་གྱིས་པ་གཉིས་སུ་མེད་པར་ལམ་ཉམས་སུ་བླང་བའི་རིམ་པ་གཉིས་མེད་རྡོ་རྗེ་རིན་པོ་ཆེ་རྫོགས་སོ།། །།
༢༩༥༽ ༄། །བཀྲ་ཤིས་ཀྱི་ཚིགས་སུ་བཅད་པ་དགེ་བཤེས་ཁ་རགས་པར་གདམས་པ།།
ཨོཾ་སྭསྟི། དུས་གསུམ་སངས་རྒྱས་ཐམས་ཅད་ཀྱི། ། སྐུ་གསུང་ཐུགས་ཀྱི་ངོ་བོ་ཉིད། ། རྡོ་རྗེ་འཆང་ཆེན་བཅོམ་ལྡན་འདས། ། རང་སེམས་བླ་མའི་བཀྲ་ཤིས་ཤོག ། སངས་རྒྱས་ཆོས་དང་དགེ་འདུན་ཏེ། ། བླ་ན་མེད་པའི་དཀོན་མཆོག་གསུམ། ། རང་སེམས་གཞན་ལ་ཕན་པའི་བློ། ། བྱང་ཆུབ་སེམས་ཀྱི་བཀྲ་ཤིས་ཤོག ། ལུས་ངག་ཡིད་གསུམ་ཧེ་རུ་ཀཿ །
གདོད་ནས་ལྷུན་གྱིས་གྲུབ་པའི་སྐུ། ། འགྱུར་བ་མེད་ཅིང་རྟག་པ་ཉིད། ། ཡི་དམ་ལྷ་ཡི་བཀྲ་ཤིས་ཤོག ། བླ་མ་ཡི་དམ་དཀོན་མཆོག་དང༌། ། དུས་རྣམས་ཀུན་ཏུ་མི་འབྲལ་བ། ། སྐྱེས་བུ་ཆེན་པོ་ཁྱེད་ཉིད་ལ། ། བཀྲ་ཤིས་རྒྱུན་ཆད་མེད་པར་གནས། ། བཀྲ་ཤིས་ཀུན་གྱི་བཀྲ་ཤིས་པ། ། དུས་རྣམས་ཀུན་ཏུ་བཀྲ་ཤིས་པར། ། རྟག་ཏུ་བཀྲ་ཤིས་རྒྱུན་ཆད་མེད། །
བཀྲ་ཤིས་མཆོག་གིས་བཀྲ་ཤིས་ཤོག ། སྐུ་གསུང་ཐུགས་ཀྱི་རྣམ་ཐར་ལ། ། ཁྱེད་ལ་འཁྲུལ་པ་ཡོང་མི་མངའ། ། ཇི་ལྟར་མཛད་པ་ཐམས་ཅད་ལ། ། བླ་མ་ཡི་དམ་དཀོན་མཆོག་གི ། ཐུགས་དགོངས་རྫོགས་པར་མཛད་པ་ལས། ། གཞན་དུ་འགྱུར་བ་སྤུ་ཙམ་མེད། ། དེ་ལ་ཉེས་འཁྲུལ་ག་ལ་ཡོད། ། སྐུ་གསུང་ཐུགས་ཀྱི་མཛད་པ་ལ། ། དེ་སྔོན་འཁྲུལ་པ་མི་མངའ་ན། །
ད་འདིར་འཁྲུལ་པ་ག་ལ་སྲིད། ། ཁྱེད་ཀྱི་ཐུགས་ཀྱི་དགོངས་པ་ཀུན། ། བར་ཆད་མེད་པར་རྫོགས་གྱུར་ཅིག ། རྣལ་འབྱོར་དབང་ཕྱུག་ཌོཾ་བྷི་པ། ། ཙརྻ་རིན་ཆེན་རྒྱལ་པོ་ལ། ། ཇི་ལྟར་གསུངས་པའི་བཀའ་བསྩལ་གྱིས། ། བློ་ཐག་ཆོད་ཅིང་ཤེས་པ་བདེ། ། བསམ་གྱིས་མི་ཁྱབ་འགྲོ་བ་ཀུན། ། སྨིན་པར་མཛད་པ་མ་གཏོགས་པ། ། བསོད་སྙོམས་དྲོ་གཅིག་སློང་ན་ཡང༌། །
དཔག་ཏུ་མེད་པས་བསྒྲུབ་དགོས་ན། ། དེ་ལས་གཞན་པ་སྨོས་ཅི་དགོས། ། བདག་གི་སྐེ་རག་འཆིང་ལུགས་ཀྱང༌། ། དེ་དང་འདྲ་བ་ཁོ་ནར་ཟད། ། ང་ཡི་དྲུང་ནས་འོངས་པ་དང༌། ། ང་ཡི་ཚིག་དང་ཡི་གེ་ལ། ། ཁྱེད་ཀྱིས་མཛད་དང་བརྟུལ་ཞུགས་ཀྱིས། ། ལོག་པར་བསྒྲུབས་པ་ག་ལ་སྲིད། ། ཁྱེད་ཀྱིས་དགོངས་པ་གང་ཡིན་པས། ། བདག་གི་བསམ་པ་རྫོགས་པ་ལ། །
ཐེ་ཚོམ་ནེམ་ནུར་མི་སྲིད་པས། ། ཐམས་ཅད་ཀུན་ལ་དབང་མཛད་ཞུ། ། ཁ་རག་པ།། །། ༢༩༦༽ ༄། །གོང་མའི་ཞབས་ཏོག་སྡིག་པས་མི་ཞུ་ཞེས་འདན་མ་ཡེ་ཤེས་གྲགས་ལ་གནང་བ།། ཨོཾ་སྭསྟི། རྗེ་འགྲོ་བའི་མགོན་པོ་ཆོས་ཀྱི་རྒྱལ་པོ་རིན་པོ་ཆེས། ང་ཡི་བུ་དམ་པ་སློབ་མའི་ཡང་རབ། རྣལ་འབྱོར་གྱི་དབང་ཕྱུག་འདན་མ་ཡེ་ཤེས་གྲགས་པ་ལ་གདམས་པ། འཁོར་བ་ཐོག་མ་མེད་པ་ནས་བསགས་པའི་སྡིག་པ་དང་སྒྲིབ་པ་ཐམས་ཅད་ཆོས་ཟབ་མོ་ཞིག་ཉམས་སུ་བླངས་པའི་དུས་སུ་སྡིག་སྒྲིབ་འདག་ཅེས་པ་དེ་ད་ལྟའི་ཁྱེད་རང་གིས་ཉམས་སུ་མྱོང་བ་དེ་ཁོ་ན་ཡིན།
དེ་ལ་བར་དུ་གཅོད་པར་འགྱུར་བ་དང༌། ཡོན་ཏན་དུ་འགྱུར་བ་དང༌། རང་སོ་ཐུབ་པ་དང་གསུམ་ཡིན། ཡོན་ཏན་དུ་འགྱུར་པ་ནི་སངས་རྒྱས་བཅོམ་ལྡན་འདས་དང༌། བླ་མ་གོང་མ་རྣམས་ཀྱིས། སྐྱིད་སྡུག་ཉེས་ཚོགས་བར་ཆད་ཐམས་ཅད་བྱམས་སྙིང་རྗེ་བྱང་ཆུབ་ཀྱི་སེམས་ཀྱིས་དང་པོར་བཙིར་གྱིས་བཟུང་ནས། དེ་ཉིད་ཆོས་ཀྱི་སྐུ་ཕྱག་རྒྱ་ཆེན་པོ་ཡིན་པས། དེ་ཉིད་ལ་མ་ཡེངས་པར་བསྒོམས་པས་དེ་རང་སར་ཡལ་ནས་འགྲོ་སྟེ། དེ་ལྟར་ཡང༌། གསང་སྔགས་རྡོ་རྗེ་ཐེག་པ་ནས། །
ནང་སེམས་སུ་ཤེས་པའི་ཏིང་འཛིན་ལ། ། ངས་རྒྱུན་ཆད་མེད་པའི་དྲན་པ་བསྟེན། ། ཞེས་པ་དེ་ཁོ་ན་ཡིན་པས་དེ་ཁོ་ན་རྒྱུན་ཆད་མེད་པར་ཉམས་སུ་བླང༌། གཙོ་བོར་བདེ་སྡུག་བྱུང་བའི་དུས་སུ་ཡིན། བདེ་སྡུག་མེད་པའི་དུས་ཚོད་དུ་ཧ་ཅང་ཤེས་པ་གཟིར་དྲགས་ན་ཞན་དུ་འགྲོ་བ་སྲིད་པས་བལྟ་ལ་ཚོད་གཟུང༌། ནད་དང་གནོད་པ་དང་བདེ་སྡུག་གང་ཅི་ཡང་རུང་བ་ལ་ཉམས་སུ་མྱོང་བ་ཅིག་སྐྱེས་པའི་དུས་སུ་མཐའ་དག་ཐམས་ཅད་ལ་ཚེགས་མེད་པ་ཐམས་ཅད་ཀྱི་གཤིས་སམ་བབས་སུ་གནས་པ་ཡིན་པས་དེ་ལྟར་ཉམས་སུ་བླང༌། དམིགས་པ་སྔ་མ་དེ་མ་ནོར་བ་ཡིན། འོན་ཀྱང་མདའ་རྒྱང་གང་ཙམ་དུ་མར་ལ་བསྲིང༌། དེ་ནས་ཕྱག་རྒྱ་ཆེན་པོའི་ངང་ལ་བཞག དེས་ཡོན་ཏན་དུ་འགྱུར་བ་ཡིན།
ཉམས་ལེན་སྤངས། མོ་བོན་སྨན་དཔྱད་འདྲེ་བརྡུངས་ལ་སོགས་པའི་ཚན་པས་བར་དུ་བཅོད་ནས། ལན་ཅིག་ཕན་པ་ལྟར་བྱུང་ཡང་ཐར་པ་དང་ཐམས་ཅད་མཁྱེན་པའི་བར་ཆད་དུ་འགྱུར་བས་བར་ཆད་དུ་གྱུར་བ་ཡིན། ཁེ་གྲགས་ནི་ཆེ་ལོ་བྱེད། བླ་མ་ནི་ངན། ཉམས་ལེན་ནི་མ་ཤེས་པའི་དུས་སུ་སེམས་ཐ་མལ། ནང་བརྒྱད་རྒྱུག བསྒོམ་ཡང་བཏུབ་པ་ཙམ་དུ་འདུག་པ་དེ་ལ་རང་སོ་ཐུབ་པ་ཙམ་པོ་ཡིན་པས་བུ་རང་གོང་མ་ལྟར་ཉམས་སུ་བླངས་པས་དེ་འདྲ་ཅིག་ལ་ཅི་ཚེགས། བཀྲ་ཤིས་རྒྱལ་བར་གྱུར་ཅིག ངེད་ཀྱི་པ་ཕ་རིན་པོ་ཆེ།
འཇིག་རྟེན་གསུམ་གྱི་གཉེན་གཅིག་པུ། ། ཆོས་རྗེ་ཕག་མོ་གྲུ་པ་དེས། ། བླ་མ་བླ་མེད་དཀོན་མཆོག་ལ། ། ཞེ་ས་ལྟག་འོག་མི་ནོར་ན། ། མི་དགེ་སྡིག་པས་ག་ལ་ཆོད། ། བུ་ཡིན་ནོ་ཟེར་ན་གོང་མ་ལ། ། ཞབས་ཏོག་སྡིག་པས་མི་མཆོད་ཞུ། ། སངས་རྒྱས་བསྟན་པ་དེ་ཉིད་ཡིན། ། ཅི་བྱ་གཞན་དུ་དམ་ཆོས་སྤྱོད། ། ཐོག་མེད་དུས་ཀྱི་ཕ་དང་མ། །
བྱང་ཆུབ་བསྒྲུབ་པའི་ངན་གྲོགས་སུ། ། ཚེ་གཅིག་འབད་པའི་ཡོན་བདག་ལ། ། དམག་དང་མཐུ་སེར་རིགས་པ་མིན། ། བདེ་ཞིང་ཡངས་པའི་གནས་སུ་སོང༌། ། འཛམ་གླིང་གང་བའི་ཟས་ནོར་གྱིས། ། འཆི་བའི་དུས་སུ་ཕན་པ་མེད། ། བསོད་སྙོམས་ལྟོ་འགྲང་གར་ཡང་རྙེད། ། ནོར་གྱིས་མ་འཆིང་བསོད་སྙོམས་སྤྱོད། ། ཆོས་དང་མི་མཐུན་སྡིག་སྤྱོད་འཁོར། ། བྱེ་བ་ཙམ་གྱིས་བསྐོར་ན་ཡང༌། །
གཤིན་རྗེའི་སྐྱེས་བུ་དངོས་ཡིན་པས། ། སྡིག་གྲོགས་སྤོངས་ལ་གང་དགར་སོང༌། ། འཇིག་རྟེན་འབྲེལ་པར་གྱུར་བའི་མི། ། ངེད་ཀྱི་སྤྱོད་དང་ཁོང་མི་བསྟུན། ། ཁོང་གི་སྤྱོད་དང་ཇི་ལྟར་བསྟུན། ། ཆགས་སྡང་མེད་པའི་གནས་སུ་སོང༌། ། གྲོགས་པོས་ཆོས་ཚུལ་མི་བྱེད་ན། ། ཁྲོ་ཞིང་རྔམ་པའི་ཁ་ན་མེད། ། བགས་ རིམ་བཞིན་ ཀྱིས་དལ་བུས་གཞན་དུ་འགྲོ། ། བྱང་ཆུབ་སེམས་དཔའ་ཤིང་རྟས་གསུང༌། །
མི་གཙང་འདམ་ལས་བཟུར་བ་ཡི། ། སེང་གེའི་རྒྱལ་པོ་ག་ལ་བསྡར། ། སློབ་དཔོན་འཕགས་པ་ཀླུ་སྒྲུབ་ཀྱིས། ། རྗེས་འཇུག་བུ་ལ་གདམས་པ་ཡིན། ། བདག་དང་བདག་གིར་འཛིན་པ་འདི། ། གང་གིས་སྤངས་པར་གྱུར་བ་དེ། ། ཐུབ་པའི་བསྟན་པ་རིན་ཆེན་ལ། ། རབ་ཏུ་བྱུང་བ་ཡིན་ཞེས་གསུངས། ། བཙུན་པོ་རབ་བྱུང་མཛད་པར་ཞུ། ། བླ་མ་རིན་ཆེན།
བླ་མ་རིན་ཆེན། བླ་མ་རིན་ཆེན། སྨེལ་ཏིར་འགྲོན་པོ་བཅོམ་དུས་གསུངས་པ། ། མི་མཁས་རོ་ཚོད་ངན་པའི་དབྱངས་འདི་ལ། ། གྲེ་བ་བརྒྱངས་ནས་ལེན་པའི་སྐྱོན་ཆེན་ཡོད། ། ལྷོད་པ་རབ་ལྷོད་རྩོལ་སྒྲུབ་བྲལ་བ་དེ། ། མཁས་པ་ཁུལ་དུ་ཆུད་པའི་མན་ངག་ཡིན།། །། ༢༩༧༽ ༄། །གླེན་པ་སྤྲང་པོ་ཧང་ངང་ལ་ལེགས་པར་གདམས་པའི་གདམས་ངག། སྟོན་པ་རྒྱལ་བ་སྲས་བཅས་དང༌། །
དེས་གསུངས་ཆོས་ལ་གུས་པས་འདུད། ། དུས་གསུམ་རྒྱལ་བ་ཐམས་ཅད་ཀུན། ། སེམས་ཅན་མ་ལུས་ཐམས་ཅད་ཀྱི། ། ལུས་ངག་ཡིད་དང་མཐུན་པར་འཇུག ། བྱང་ཆུབ་སེམས་ཀྱི་འབྲས་བུར་གཅིག ། བདེ་ཞིང་སྡུག་བསྔལ་བྲལ་བ་དང༌། ། བྱང་ཆུབ་ཐོབ་པར་བྱེད་པ་འོ། ། སྟོན་པ་བཅོམ་ལྡན་འདས་ཀྱི་སྲས། ། འཇིག་རྟེན་མགོན་པོའི་བུ་གཅིག་པུ། ། མཁས་ཤིང་ཤིན་ཏུ་མཁས་པ་རྣམས། །
གཞན་གྱི་སེམས་དང་མཐུན་པར་འཇུག ། དཔའ་བོ་དགྲ་ལས་རྣམ་རྒྱལ་བས། ། གཞན་སེམས་སྲུང་བར་མི་བྱེད་ན། ། བྱམས་སྙིང་རྗེ་བསྒོམ་པ་སྒྱུ་མ་ཡིན། ། གཞན་གྱིས་བསམ་པ་མི་ཤེས་པས། ། གཞན་ལ་ཕན་པར་དཀའ་བས་ན། ། གཞན་གྱི་སེམས་དང་མཐུན་པར་འཇུག ། རྒྱ་ཆེན་སངས་རྒྱས་ཐོབ་པ་བས། ། ཆབ་ཚ་སུན་ཅིག་ཐོན་པ་དམ། ། ཆབ་ཚ་སུན་ཅིག་བྱིན་པ་ཡིས། །
མཐར་ཐུག་སངས་རྒྱས་སར་ཁྲིད་ནུས། ། སངས་རྒྱས་ཆེ་བ་བསྟན་པ་ཡིས། ། སངས་རྒྱས་ཉིད་དང་འབྲེལ་བར་འགྱུར། ། འགྲོ་བའི་ཁམས་དང་བག་ལ་ཉལ། ། བསམ་པ་ཤེས་པར་གྱུར་པ་ཡིས། ། འགྲོ་བ་སྨིན་པར་བྱ་འོ་ཞེས། ། རྒྱལ་སྲས་ལག་ན་མར་མེས་གསུངས། ། ཐུབ་པ་ཆེན་པོ་ཆོས་ཀྱི་རྗེས། ། སྟོང་གསུམ་མི་མཇེད་འཇིག་རྟེན་འདིར། ། སྟོན་པ་ཉིད་དང་ངེས་པ་ཡིས། །
འགྲོ་བ་ཇི་ལྟར་འདུལ་བ་ལྟར། ། གདུལ་བར་བྱ་ཞེས་ཐུབ་པས་གསུངས། ། དེ་ལྟར་སྟོན་པ་ཉིད་དག་དང༌། ། བླ་མའི་བཀའ་བཞིན་བསྒྲུབ་པར་བྱ། ། དམ་ཆོས་འདི་ཡི་གླེང་ལངས་ནི། ། གླེན་པ་སྤྲང་པོ་ཧང་ངང་ལ། ། ལེགས་པར་གདམས་པའི་གདམས་ངག་གོ། །། ༢༩༨༽ ༄། །བླ་མ་དམ་པའི་གསུང་ཁོ་ནར་ཡིད་ཆེས་དགོས་པ་དགེ་བའི་བཤེས་གཉེན་གྱི་གསུང་ལན།། ཨོཾ་སྭསྟི།
ཡོད་མེད་སྤྲོས་པའི་མཐའ་ལས་རྣམ་འདས་པ། ། ཆོས་ཀྱི་སྐུ་ལས་ཡོན་ཏན་ཕྲིན་ལས་ཀྱི། ། ཚིག་ཚོགས་མཁའ་ལ་རྣམ་པར་འཁྲིགས་པ་ཡིས། ། དགོས་འདོད་ཆར་འབེབས་བླ་མ་རྣམས་ལ་འདུད། ། དགེ་བའི་བཤེས་གཉེན་ཆེན་པོའི་ཞལ་སྔ་ནས་ཀྱིས་རྒྱུ་མཚན་ཉིད་ཀྱི་ཐེག་པ་དང༌། འབྲས་བུ་གསང་སྔགས་རྡོ་རྗེའི་ཐེག་པ་གྲུབ་པའི་མཐའི་ཚུལ་ལུགས་ཇི་ལྟར་གསུངས་པ་དེ་ཁོ་ན་ལྟར་སངས་རྒྱས་བཅོམ་ལྡན་འདས་ཀྱི་གསུང་རབ་དང༌། བླ་མ་དམ་པའི་བཀའ་བསྩལ་ཡང་དེ་ཁོ་ན་བཞིན་དུ་འདུག་པར་གོ དེ་ལས་འཁོར་བ་མཐའ་ཡོད་པ་དང༌། མཐའ་མེད་པའི་བཞེད་ལུགས་བདེ་བར་གཤེགས་པའི་གསུང་རབ་ཏུ་ཡང་དཔག་ཏུ་མེད་པ་ཞིག་འདུག མཁས་པ་ཆེན་པོ་ཆེ་བའི་བདག་ཉིད་ཅན་མང་པོ་ཞིག་གི་ཡང་དགོངས་པ་ཐ་དད་པ་ཞིག་གསུང་བར་གདའ་བས།
འདི་ལྟར་ཡིན་ཞེས་བགྱི་བ་བཞག་པར་ཤིན་ཏུ་དཀའ་མོད་ཀྱི། བདག་གི་བླ་མ་དམ་པའི་ཞལ་སྔ་ནས་ཀྱི་མན་ངག་གི་གནད་ཐུབ་པ་ཆེན་པོའི་དགོངས་པ་འདི་ལྟར་ཡིན་ཞེས་བྱ་བ་གསུང་ཚིག་གཅིག་ཡོད་པ་དེ་ནི་ལྷ་དང་བཅས་པའི་འཇིག་རྟེན་གྱིས་ཀྱང་ཡིད་ཆེས་པར་མི་འགྱུར་བས། ཡི་གེ་ལ་བྲི་བར་ཡང་མི་ནུས་པས། མདོར་ན་སོ་སོ་རང་གི་བླ་མ་དམ་པའི་གསུང་ཁོ་ན་ལ་ཡིད་ཆེས་པར་བྱ་ཞིང་ཉམས་སུ་བླང་བ་ཁོ་ནའོ། ། དགེ་བའི་བཤེས་གཉེན་ཆེན་པོས་བཀའ་སྩལ་གསུངས་བའི་ལན་ཡི་གེར་སྦྱར་བ། རྫོགས་སོ།། །། ༢༩༩༽ ༄། །གཏོར་མ་ཆ་བཅུ་འབུལ་བའི་ཕྱག་ལེན་ཇི་ལྟར་མཛད་ཚུལ་བསྟན་པ།། བླ་མ་དམ་པ་རྣམས་ལ་ཕྱག་འཚལ་ལོ། ། ཉི་ཤུ་རྩ་གཅིག་ལ་སོགས་པའི་གཏོར་མ་ཡང༌།
གཏོར་མ་ཆ་བཅུ་འབའ་ཞིག་ཏུ་སྡུད་པ་མ་གཏོགས་པ་མེད་དེ་སོ་སོ་རང་རང་གི་ཞེ་འདོད་ཀྱི་དབང་དུ་བྱས་ཏེ་ཕུལ་བས་ཆོག་པའོ། ། ཕྱག་ལེན་གྱི་མཛད་པ་ནི། དང་པོར་བླ་མ་རྣམས་ལ་གཅིག ཡི་དམ་གྱི་ལྷ་ལ་བཞི། ཇོ་བོ་དཀོན་མཆོག་གསུམ་ལ་གཅིག་སྟེ་དྲུག ཆོས་སྐྱོང་བའི་སྲུང་མ་ཆེན་པོ་མ་མགོན་ལྕམ་དྲལ་གཉུག་མར་གནས་པ་རྣམས་ཀྱི་ངོར་བྱས་ཏེ་ཆོས་སྐྱོང་མ་ལུས་པ་ཐམས་ཅད་ལ་གཅིག ཆོས་སྐྱོང་ཐམས་ཅད་ངོར་བྱས་ཏེ་ཆོས་སྐྱོང་མ་ལུས་པ་ཐམས་ཅད་ལ་གཅིག དུར་ཁྲོད་པ་ངོར་བྱས་ལ་ཆོས་སྐྱོང་གོང་མ་གཉིས་ལ་འབུལ་བའི་ཚུལ་དང་འདྲ་བར་གཅིག་སྟེ། ཆོས་སྐྱོང་མ་ལུས་པ་ཐམས་ཅད་ལ་མཉམ་དུ་ཕུལ་བ་གསུམ་སྟེ་སྨན་བཏབ་པ་དགུ་འབུལ་བའོ། ། དེ་ནས་འབྱུང་པོ་ཐམས་ཅད་ཀྱི་གཏོར་མས་འཁོར་འདས་ལྷག་པའི་ལྷར་བྱས་པ་ལ་དྲུག་དབུལ་བར་བྱའོ། །
དེ་ནས་དབང་དུ་བྱ་བའི་གཏོར་མ་དང༌། ཀླུའི་ངོར་བྱས་ཀྱི་གཏོར་མ་གསུམ་དང་བཞི་འབུལ་བར་བྱའོ། ། དེ་ནས་ཡི་དྭགས་ཐམས་ཅད་ལ་གཅིག དེ་ནས་ལན་ཆགས་ཐམས་ཅད་ལ་གཅིག་འབུལ་བ་ནི་ཕྱག་ལེན་གྱི་རྗེས་སུ་འབྲངས་པའོ། ། གཏོར་མ་ཆ་བཅུ་པོ་འདི་ལ་གཏོར་མ་མང་ཡང་རུང་ཉུང་ཡང་རུང་ཇི་ལྟར་འདོད་པ་བཞིན་འབུལ་བར་བྱའོ། ། ནད་པའི་དོན་དུ་བརྒྱ་གཏོར་ཞུ་བ་བྱུང་ན། གཏོར་མ་ཆ་བཅུ་བརྒྱ་རྩ་བརྒྱད་དམ་བརྒྱ་ལ་མ་གཏོགས་པར་བཅུ་འབུལ། དེ་ནས་བརྒྱའམ་བརྒྱ་རྩ་བརྒྱད་པོ་དེ་ནད་འདྲེ་ལ་ནད་པ་དེའི་སྲོག་བླུ་བར་བྱ་བའི་ཆེད་དུ་ཁ་འབར་མའི་གཏོར་མས་དབུལ་བར་བྱའོ། ། རིན་པོ་ཆེའི་ཕྱག་བཞེས་ནི། དེ་བཞིན་གཤེགས་པ་བཞི་ལ་ཕྱག་འཚལ་བའི་རྗེས་ལ་སྔགས་གཅིག་སེ་གོལ་གཅིག་བྱས་ནས་ནད་འདྲེ་ལ་འབུལ་བར་གདའ་སྟེ།
དེ་འདྲ་བ་བརྒྱ་རྩ་བརྒྱད་དམ། ལོ་གྲངས་སམ། ཉི་ཤུ་རྩ་གཅིག་འབུལ་བ་ནི་གཏོར་མ་ཏོག་ཅིག་ཞེས་ཀྱང་ཟེར་བར་གདའོ། ། གཏོར་མ་དེ་དག་འཇིག་རྟེན་པ་དང་འཇིག་རྟེན་ལས་འདས་པ་ཐམས་ཅད་ལ་ཕུལ་བ་ནི་སྦྱིན་པའོ། ། དེ་ནས་འཇིག་རྟེན་པ་དང་འཇིག་རྟེན་ལས་འདས་པ་སོ་སོའི་བསྟོད་པ་བྱ་བ་ནི་ཚིག་སྙན་པའོ། ། དེ་ནས་རང་གཞན་ཐམས་ཅད་བདེ་བ་དང་ལྡན། སྡུག་བསྔལ་དང་བྲལ། མྱུར་དུ་རྫོགས་པའི་བྱང་ཆུབ་ཐོབ་པར་འདོད་པའི་གསོལ་བ་འདེབས་པ་ནི་དོན་སྤྱོད་པའོ། ། དེ་ནས་འཁོར་གསུམ་ཡོངས་སུ་དག་པ་མི་དམིགས་པའི་བསྔོ་བ་ནི་དོན་མཐུན་པའོ། ། ཐམས་ཅད་འབྲེལ་པ་ཅན་དུ་བཞུགས་སོ།། །།
༣༠༠༽ ༄། །རྒྱུད་རྡོ་རྗེ་མཁའ་འགྲོའི་དགོངས་དོན་བཅུད་ལེན་སྨན་གྱི་སྦྱོར་ཐབས།། བཅོམ་ལྡན་འདས་རྡོ་རྗེ་སེམས་དཔའ་ལ་ཕྱག་འཚལ་ལོ། ། བཅོམ་ལྡན་འདས་དཔལ་རྡོ་རྗེ་མཁའ་འགྲོའི་ལེའུ་བཅུ་བདུན་པ་ནས། དེ་ནས་ཡང་དག་བཤད་པར་བྱ། ། སྙིང་པོ་ཐམས་ཅད་བསྡུས་པ་སྟེ། ། སེམས་ཅན་ཀུན་ལ་ཕན་པའི་ཕྱིར། ། སྒྲུབ་པོ་བདུད་རྩི་སྦྱོར་བའི་མཆོག ། ཅེས་བཅུད་ཐམས་ཅད་ཀྱི་སྙིང་པོ་བསྡུས་པ་དེ་ལེན་པ་བཟའ་བའི་ཐབས་བསྟན་པ་སྟེ། བཅུད་དེ་ཡང་དངུལ་ཆུ་སྟེ།
དེ་ནི་བཅོམ་ལྡན་འདས་རྡོ་རྗེ་འཆང་ཆེན་པོ་ཡིན་པར་བཅོམ་ལྡན་འདས་དེ་ཉིད་ཀྱིས་གསུངས་ཏེ། དེ་ལྟར་ཡང༌། འདས་པའི་དུས་སུ་སྔོན་བྱུང་བ། ། བསྐལ་པ་དང་པོ་བདེ་བ་ཆེ། ། དེར་ནི་རྡོ་རྗེ་སེམས་དཔའ་ཆེ། ། ལྷག་པ་ཡི་ནི་ལྷ་ཅིག་བཞུགས། ། ལྷ་མིན་གྲུབ་པ་སོགས་མཐོང་སྟེ། ། ལྷ་ཡི་ཚོགས་ནི་སྐྲག་གྱུར་ནས། ། སངས་རྒྱས་ཐམས་ཅད་འདུས་པ་ནི། ། མྱུར་དུ་ང་ལ་སྐུལ་བར་བྱེད། །
ཐིག་ལེར་ཞུ་ལས་ལྷ་མོ་ཆེ། ། བདུད་ཀྱིས་ཀུན་ཏུ་གཏོར་བ་ནི། ། ཐམས་ཅད་རྨོངས་པར་བྱེད་པ་ཡི། ། དངུལ་ཆུ་ཞེས་ནི་བྱ་བར་གྲགས། ། འགྲོ་བ་ཀུན་གྱི་བདེ་སྐྱིད་ཆོས་རྣམས་ཇི་སྙེད་པ། ། དེ་ཀུན་ཤེས་རབ་ཕ་རོལ་ཕྱིན་པ་མཆོག་ལས་བྱུང༌། ། སྨན་དང་སྔགས་རྣམས་མི་བདེ་བར། ། འཛིན་པ་ལོག་པར་ལྟ་བ་ཞེས། ། སངས་རྒྱས་བཅོམ་ལྡན་འདས་ཀྱིས་གསུངས། ། མདོར་ན་ཕན་བདེ་ཇི་སྙེད་པ། །
ཐམས་ཅད་དཀོན་མཆོག་གསུམ་ལས་བྱུང༌། ། ཀུན་ཀྱང་ཚོགས་གཉིས་ལས་བྱུང་ཕྱིར། ། ཚོགས་གཉིས་བསགས་ལ་འབད་པར་བྱ། ། བསོད་ནམས་བསགས་པའི་འབྲས་བུ་ལས། ། བཅུད་ཀྱིས་ལེན་དང་རིན་ཆེན་བྱུག་པ་སྤོས། ། དེ་དག་སྐྱེ་བོ་ཆེ་ལ་ཡོད་མོད་ཀྱི། ། འཕོངས་པར་གྱུར་པ་དེ་དག་རྣམས་ལ་མེད། ། ཅེས་པས། བསོད་ནམས་ཀྱི་ཚོགས་བསགས་པའི་སྣང་བ་ཡེ་ཤེས་ཀྱི་ཚོགས་ལ་འཇུག་པ་བཅུད་ཀྱིས་ལེན་ལེགས་པར་བསྟན་པ་དཔལ་རྡོ་རྗེ་མཁའ་འགྲོ་ལ་སོགས་པར་ལེགས་པར་གསུངས་པ་འདི་ནི། བྱང་ཆུབ་ཀྱི་སེམས་རིན་པོ་ཆེ་རྣམ་པ་གཉིས་ཀྱི་རྒྱུ་ལས་བྱུང་བ་ཡིན་པས།
རི་ཁྲོད་དུ་སྒྲུབ་པ་ཚུལ་བཞིན་དུ་བྱེད་པའི་རྣལ་འབྱོར་པ་རྣམས་ཀྱིས་ཉམས་སུ་བླང་བར་བྱ་སྟེ། དེ་ཡང་བཅོམ་ལྡན་འདས་ཀྱིས་དབེན་པའི་གནས། རི་བོའི་ཁྲོད། ནགས་ཚལ་གྱི་མཐོངས་སུ་བསྒྲུབ་པར་བྱ་བར་གསུངས་པ་དང༌། དེར་ཡང་སྨན་དང་རྫས་དང་བཅུད་ཀྱིས་ལེན་གྱི་རིམ་པ་མདོར་ན་ཁམས་བྱང་ཆུབ་ཀྱི་སེམས་ཀྱི་མཐུ་བསྐྱེད་པར་བྱེད་པའི་དངོས་པོ་སྨན་དང༌། རྫས་དང་རིན་པོ་ཆེ་ལ་སོགས་པ་ཡུལ་དང་གནས་འདི་ན་འདི་དང་འདི་དག་ཡིན་ཅེས། བཅོམ་ལྡན་འདས་ཀྱིས་རྡོ་རྗེ་མཁའ་འགྲོ་ལ་སོགས་པའི་རྒྱུད་རྣམས་སུ་གསུངས་པ་དེའི་རྗེས་སུ་འབྲང་བར་བྱ་སྟེ། དེ་ཡང་ར་མོ་ཤག་དང༌། ཉེའུ་ཤིང་པ་དང༌། དབང་པོ་ལག་པ་དང༌།
དངུལ་ཆུ་དང༌། རྩ་བ་དང༌། ལོ་མ་དང༌། མེ་ཏོག་དང༌། འབྲས་བུ་དང༌། ཤ་རྣམ་པ་ལྔ་དང༌། བདུད་རྩི་རྣམ་པ་ལྔ་དང༌། བཅུད་ཀྱི་སྙིང་པོ་བསྡུས་པ་སྤྱི་དང་བྱེ་བྲག་དཔག་ཏུ་མེད་པ་བྱ་བའི་རིམ་པས་ཁམས་འཕེལ་བར་གྱུར་ནས། འཆི་བ་མེད་པ་ཡེ་ཤེས་ཀྱི་བདུད་རྩི་དེ་ལ་རྡོ་རྗེ་སེམས་དཔའ་ཞེས་མིང་འདོགས་པས། རྡོ་རྗེ་སེམས་དཔའ་དང༌།
རྡོ་རྗེ་སེམས་དཔའི་ཡོན་ཏན་དང༌། རྡོ་རྗེ་སེམས་དཔའི་ལས་མཐའ་དག་འདིས་ཁོང་དུ་ཆུད་པར་བྱས་ལ་བསྒྲུབ་པར་བྱ་སྟེ། མདོར་ན་འདི་ནི་བཅོམ་ལྡན་འདས་ཀྱིས་བཟའ་བའི་དམ་ཚིག་ཅེས་གསུང་ལ། དེའི་མི་མཐུན་པའི་ཕྱོགས་སྤོང་བ་ལ་བསྲུང་བའི་དམ་ཚིག་ཏུ་འགྱུར་པས། དེ་ཁོ་ན་གོ་བར་བྱས་ལ་རི་ཁྲོད་དུ་སྒྲུབ་པ་ཉམས་སུ་བླང་བར་བྱ་བ་ནི་སྤྱིར་བསྟན་པ་དགོས་པ་དང་བཅས་པའོ། ། དེ་ལ་དངུལ་ཆུ་ཉིད་བསྟན་པར་བྱ་བའི་དབང་དུ་བྱས་ན། སྦྱང་བ་དུག་འདོན་པ་དང༌། བཅིང་བ་ལུས་ལ་གནས་པ་དང༌། ནུས་པ་བསྐྱེད་པ་བཙོ་བའི་གདམས་ངག་དང༌། ཕན་པར་བྱེད་པ་མཛའ་བོ་དང་སྦྱོར་བ་དང༌།
མི་མཐུན་པའི་ཕྱོགས་སྐྱོན་སྤོང་བ་དང་ལྔ་ལས། དུག་འདོན་པར་བྱེད་པ་ནི། མདོག་དམར་ཞེས་པ་དང༌། ཉེས་ཟད་ནས་གཞན་དུ་མིན་ཞེས་པ་ཡན་ཆད་ཀྱིས་དུག་འདོན་པའི་སྦྱོར་བ་བསྟན་པ་དང༌། དེ་ནས་མ་ཧེ་རྐང་ནང་དུ། ཞེས་པ་ནས། བཅིངས་པར་འགྱུར་བ་ཡིན་ཞེས་པའི་བར་དང༌། ལྷང་ཙེར་དངུལ་ཆུ་རྣོན་པོ་ཡིས། ། ཞེས་པའི་བར་གྱིས་བཅིང་བ་ལུས་ལ་གནས་པ་བསྟན་པ་དང༌། གླང་ཆེན་མགོའི་བཅུད་བླུགས་ཏེ་སེང་གེར་བཙོ་ཞེས་པ་དང༌།
དེ་དག་ཟླ་བ་ལས་བྱུང་བ་ཞེས་པ་ནས། ཡང་དང་ཡང་དུ་བྱ་ཞེས་པ་ཡན་ཆད་ཀྱིས་ནུས་པ་སྐྱེད་པར་བྱེད་པ་དང༌། ནི་རུ་ཀུ་དང་ཐི་བ་ཞེས་པ་ནས་འདི་དག་མཛའ་བོའི་སྡེ་ཞེས་པ་དང༌། སྨན་སྐྱོན་མེད་པར་བསྟན་པ་དང༌། བཅུད་ཐམས་ཅད་མཛའ་བོའི་སྡེར་བསྟན་པ་དང༌། དངུལ་ཆུ་ལྷ་ཙེར་གྱི་སྐྱོན་གསུམ་གསུམ་དང༌། སྟོབས་ལྡན་བཅུད་བྲལ་གྱི་སྐྱོན་བསྟན་པ་དང༌། སྐྱེས་པ་བུད་མེད་ཀྱི་རླུང་མཁྲིས་བད་ཀན་གསུམ་གསུམ་གྱི་གནད་མ་ཤེས་པའི་སྐྱོན། ཆེས་ན་དུག་ཏུ་འགྱུར་བའི་སྐྱོན་དང༌། དུས་དྲུག་གནད་མ་ཤེས་པའི་སྐྱོན་གྱིས་མི་མཐུན་པའི་ཕྱོགས་བསྟན་པའོ། །
ལག་ཏུ་བླང་བའི་རིམ་པ་ནི། དངུལ་ཆུ་རིགས་བཟང་པོ་སྐམ་ས་དང་རྡོ་ལས་བྱུང་བ་དུག་འདོན་པའི་སྦྱོར་བ་གང་ཡང་རུང་བས་དུག་མེད་པར་བྱས་ནས་ནུས་པ་ཆེན་པོ་བསྐྱེད་པའི་ཕྱིར། གླང་ཆེན་མགོར་བཙོ་བ་དང༌། ཁམས་ཐ་དད་པ་ལ་ཕན་པས་སྨན་ཐ་དད་པར་བཙོ་བ་དང༌། བཙོས་ནས་ལྷང་ཙོར་དང་རྣོན་པོ་ལ་སོགས་པས་ལུས་ལ་མི་འབྲོས་པར་བཅིང་བའི་སྨན་དང་སྦྱར་བ་དང༌། ཁམས་ཐ་དད་པ་བསམ་གྱིས་མི་ཁྱབ་པའི་སྨན་ཐ་དད་པ་རྣམས་དང་སྦྱར་ནས་སྐྱོན་མི་འབྱུང་བར་བྱ་བའི་ཆེད་དུ་སྟོབས་ལྡན་དང་སྦྱར་བ་དང༌། བཅུད་མཐའ་དག་བསྟེན་པར་བྱའོ། ། འབྲས་བུ་ནི་གོང་དུ་བསྟན་པ་གཅིག་པུའོ། ། དུག་ལེགས་པར་བཏོན་ནས་མ་ཧེ་ལ་སོགས་པའི་རྐང་གི་ནང་དུ་སྨན་གྱི་ནུས་པ་བསྐྱེད་པར་བྱ་བའི་ཕྱིར། གྲོགས་ཟངས་མ་དང༌།
མཁར་ཕྱེ་དང༌། མིག་སྨན་དང་ཆར་པའི་ཆུ་ལ་སོགས་པ་དང་ལྷན་ཅིག་ཏུ་བཙོ་བ་དང༌། དེ་ནས་དེ་ཕྱུང་ནས་རྡོ་གཞོང་ནང་དུ་ཐལ་སྨན་ལ་སོགས་པ་དང་ལྷན་ཅིག་ཏུ་མཉེས་ཏེ། སྦྲང་རྩི་དང་བུ་རམ་གྱིས་བཤིག་ནས་ད་གཟོད་སྨན་ཐ་དད་པ་དང་སྦྱར་བར་བྱ། དེའི་རིལ་ལུ་བླ་མ་མཁས་པའི་ཉམས་མྱོང་དང༌། ། ཉམས་སུ་མྱོང་བའི་གནད་རྣམས་དང༌། ། སྦྱར་ནས་ཟོས་པར་གྱུར་པ་ཡིས། ། སྟོན་པའི་དགོངས་པ་དེ་གཟོད་འགྲུབ།། །།
༣༠༡༽ ༄། །སྙིང་པོ་བསྡུས་པའི་གདམས་ངག་དགེ་བཤེས་དབུ་སྒོམ་ལ་སྤྲིངས་པ།།
ཨོཾ་སྭསྟི། བརྟག་པ་གསུམ་གྱི་གྲོང་ཁྱེར་དུ། ། འཛིན་པ་གསུམ་གྱི་སྐྱེས་བུ་དེ། ། འཁྲུལ་པ་གསུམ་གྱི་ངང་ལ་གནས། ། ཡེངས་མེད་མཐའ་བྲལ་གྱི་དབུ་མ་ལ། ། ཞེན་འཛིན་ཆགས་པས་དཀྲི་བྱས་ན། ། སྨན་ཡང་དུག་དུ་འགྱུར་བ་ཡིན། ། དོགས་པ་གསུམ་གྱི་གཞལ་ཡས་ནས། ། ཡིན་པ་གསུམ་གྱི་ཚངས་པ་དེ། ། མོ་ཤམ་བུ་ཡི་འགྱིང་བག་ཡིན། །
བརྟན་པ་གསུམ་གྱི་ཐེག་པ་ལ། ། ཟླ་ཕྱེད་ལོན་པའི་བྱིས་པས་བཞོན། ། ཁ་ཕོ་དང་སྣ་ཕོ་སྒྲོགས་ཤིང་འགྲོ། ། དེ་སྨྱོན་པའི་ལག་རྗེས་གསུམ་པ་ཡིན། ། ལར་ཅིས་ཀྱང་མི་ཕན་འཆི་འགྱུར་བས། ། སྐྱེས་བུ་དམ་པ་སྔར་བཞིན་ཞུ། ། བཅོམ་ལྡན་མགོན་པོ་ཆོས་ཀྱི་རྗེ། ། མཐར་ཕྱིན་ཡེ་ཤེས་རྒྱལ་པོ་ལ། ། སྲས་ཀྱི་ཐུ་བོས་ཞུ་བ་ཞུས། ། འཇིག་རྟེན་མགོན་པོའི་བུ་སློབ་ཀྱིས། །
བཀའ་བཀྱོན་ཞེ་བཀྱོན་སྣ་ཚོགས་ཀྱིས། ། སེམས་ལ་ཤིན་ཏུ་གནད་པར་བྱུང༌། ། ཇི་ལྟར་བྱས་ཀྱང་མ་ཕན་ན། ། དེ་ལ་ཇི་ལྟར་བགྱི་བ་ཞུས། ། འཇིག་རྟེན་མགོན་པོ་རིན་ཆེན་གྱིས། ། དེ་ལ་འདུག་ལུགས་བཀའ་བསྩལ་པ། ། བདག་དང་གཞན་དང་བདག་གཞན་དུ། ། བརྟག་པ་གསུམ་གྱི་གྲོང་ཁྱེར་ན། ། བདག་དང་གཞན་དང་བདག་གཞན་དུ། ། འཁྲུལ་པ་གསུམ་གྱི་ངང་ལ་གནས། །
ཡེངས་མེད་མཐའ་བྲལ་གྱི་དབུ་མ་ལ། ། གོང་གི་ཞེ་འཛིན་དཀྲི་བྱས་ན། ། སྨན་ཡང་དུག་དུ་འགྱུར་བ་ཡིན། ། ཁམས་གསུམ་འཁོར་བའི་གཞལ་ཡས་ན། ། བདག་དང་བདག་གི་བསྒོམ་པ་དེ། ། མོ་ཤམ་བུ་ཡི་འགྱིང་བག་ཡིན། ། བདག་དང་བདག་གི་ཕྱག་རྒྱ་ཆེ། ། འཁོར་གསུམ་རྟོག་པའི་འཛིན་པ་ལ། ། ཟླ་དགུ་ངོ་བཅུ་ཚང་བ་ལ། ། བྱིས་པ་ཤིན་ཏུ་རིགས་པ་ལ། །
ཟླ་ཕྱེད་ལོན་པའི་བྱིས་པས་བཞོན། ། ཡོད་མ་མྱོང་ལ་ཁྱད་པར་ཆོས། ། ཁ་ཕོ་སྣ་ཕོ་སྒྲོགས་ཤིང་འགྲོ། ། ཤེས་བྱ་གཤིས་ལ་མི་སྲིད་པས། ། བདག་དང་གཞན་དང་བདག་གཞན་རྣམས། ། སྨྱོན་པའི་ལག་རྗེས་གསུམ་པ་ཡིན། ། དཔལ་ལྡན་ཕག་མོ་གྲུ་པས་གསུངས། ། ལར་ཅིས་ཀྱང་མི་ཕན་འཆི་འགྱུར་བས། ། སྐྱེས་བུ་དམ་པ་སྔར་བཞིན་བསྒོམས། ། སྙིང་པོ་བསྡུས་པའི་གདམས་ངག་གོ །
དབུ་སྒོམ་ལ་སྤྲིངས་པ།། །། ༣༠༢༽ ༄། །གདུལ་བྱ་སྨིན་ཅིང་གྲོལ་བ་མཛད་པར་ཞུ་བ་ཤྲཱི་ཕུག་པ་ལ་གདམས་པ།། ཨོཾ་སྭསྟི། ན་མོ་རཏྣ་གུ་རུ། འགྲོ་བའི་བླ་མ་ཆོས་རྗེ་རིན་པོ་ཆེ། ། ལུས་ཅན་ཁུར་སྣོམ་བཏང་སྙོམས་མི་མངའ་བས། ། ཚོགས་གཉིས་མཐར་བྱོན་འགྲོ་བའི་གཉེན་གྱུར་པ། ། དཔལ་ལྡན་ཕག་མོ་གྲུ་པའི་ཞབས་ལ་འདུད། ། མགོན་པོ་དེ་ཡི་ཞབས་རྡུལ་རེག་པ་ཡི། །
ཤཱཀྱའི་སྲས་ཀྱི་དགེ་སློང་བསོད་སྙོམས་པ། ། སྦྱངས་སྡོམ་བརྟུལ་ཞུགས་སྤྱོད་པའི་རི་ཁྲོད་པས། ། སྐྱེས་ཆེན་རང་གི་བུ་ལ་དོན་འདི་གདམས། ། མི་མཐུན་སྟོན་པའི་བསྟིངས་ཚིག་ལ། ། སྟོན་པའི་མཐའ་དྲུག་ག་ལ་རྙེད། ། དེ་ཉིད་བབས་སུ་དགོངས་ལ་གསན། ། མཐའ་དྲུག་ངེས་དོན་གཅིག་པུར་འགྱུར། ། ལྷ་དང་བཅས་པའི་འཇིག་རྟེན་འདིར། ། ཡོན་ཏན་རྒྱ་མཚོ་རབ་ཡངས་པ། ། དེང་འདིར་ཁྱོད་ལ་བརྗོད་མི་ལང༌། །
དེ་ཡང་དུས་འདིར་བརྗོད་པ་མིན། ། ཐོས་དང་བསམ་དང་སྒོམ་པ་ཡི། ། ཡོན་ཏན་རྒྱ་མཚོ་མཐའ་ཡས་པ། ། ལྷག་པར་གྱུར་པ་ཐམས་ཅད་ཀྱང༌། ། དུས་འདིར་བརྗོད་པ་མ་ཡིན་ཏེ། ། རྒྱལ་པོ་ཆེན་པོ་ང་ལ་ནུས། ། སྲན་རྡོག་བཞི་ལས་གླིང་བཞི་དང༌། ། སྲན་རྡོག་གཅིག་པུ་ལྷུང་ཟེད་ཀྱི། ། ཁ་ལ་ཕོག་ནས་ལྷུང་བ་ཡིས། ། དབང་པོ་བརྒྱ་བྱིན་སྟན་ཉིད་ལས། །
ལྷུང་བར་གྱུར་པ་ཇི་བཞིན་དུ། ། ཕྲ་རགས་རྒྱུ་དང་འབྲས་བུ་འདི། ། མི་བསླུ་ངེས་པར་འབྱུང་བའི་ཕྱིར། ། བདག་པས་ཡོན་ཏན་ཅིས་མི་ཆེ། ། བླ་མ་བདག་ཉིད་གཅིག་པུ་ལ། ། ཇི་ལྟར་མཛད་པ་ཐམས་ཅད་ཀྱིས། ། བདག་ལས་ལྷག་པར་ཅིས་མི་འགྱུར། ། དུས་གསུམ་རྒྱལ་བའི་ཡོན་ཏན་རྣམས། ། བླ་མ་མཆོག་ལས་ངེས་འབྱུང་ཞེས། ། དུས་གསུམ་རྒྱལ་བ་ཀུན་གྱིས་གསུངས། །
མཆོག་གི་བླ་མ་མཉེས་བྱས་ནས། ། དུས་གསུམ་རྒྱལ་བའི་ཡོན་ཏན་རྣམས། ། ཤུགས་ལས་འབྱུང་བར་མཁྱེན་གྲང་མོད། ། དཔག་མེད་ཡོན་ཏན་རབ་རྒྱས་ཤིང༌། ། ཡོན་ཏན་ཐུགས་ལ་རི་རྒྱལ་ལྟར། ། བརྟན་ཞིང་འགྱུར་བ་མེད་པ་ཁྱེད། ། ཇི་ལྟར་གསུངས་པ་དེ་བཞིན་དུ། ། བདག་དང་མཇལ་བར་གྱུར་པ་ལས། ། ཇི་ལྟར་ཉི་མའི་འོད་ཟེར་གྱིས། ། མུན་པ་བསལ་བར་གྱུར་པ་བཞིན། །
ང་རྒྱལ་ཆེ་ཐབས་ཐམས་ཅད་ཀྱིས། ། ནམ་མཁའ་ལྟ་བུར་རྣམ་པར་དག ། གདོང་དུ་བལྟ་ཡང་མི་ཕོད་པའི། ། མོས་གུས་རྒྱ་མཚོ་གཏིང་ནས་གཡོས། ། དྲུང་དུ་བཞུགས་པའི་དམ་བཅའ་མཛད། ། ལྷན་ཅིག་སྐྱེས་པའི་ཡེ་ཤེས་ཏེ། ། མོས་གུས་མཐུ་ཡིས་འབྱུང་ངོ་ཞེས། ། ཐུབ་པས་གསུངས་པ་འདི་རེ་མད། ། དཔོན་སློབ་རྟེན་འབྲེལ་འཛོམ་པ་ལ། ། ཡོན་ཏན་སྐྱེ་བ་ངོ་མཚར་ཆེ། །
ཁྲིད་དང་གདམས་ངག་སྤྲོས་པ་རྣམས། ། ཐམས་ཅད་མཁའ་ལ་འཇའ་བཞིན་ཡལ། ། བདག་གི་བུ་སློབ་ཐམས་ཅད་ལ། ། མོས་གུས་མཐར་ཐུག་ཁྱེད་ཡིན་ཞེས། ། རྩོད་པ་མེད་པ་དེ་ཉིད་ལགས། ། འཁོར་འདས་ཀུན་གྱི་ཡོན་ཏན་རྣམས། ། བླ་མ་དམ་པ་བཀུར་བ་ལས། ། འབྱུང་བར་ཁྱེད་ཀྱིས་ངེས་ཤེས་ཡོད། ། བཅོམ་ལྡན་མར་པ་ལོ་ཙཱ་བས། ། རྗེ་བཙུན་མི་ལ་རྣལ་འབྱོར་པ། །
བྲན་དང་གཡོག་ཏུ་བཀོལ་བ་ཡིས། ། སངས་རྒྱས་ཡོན་ཏན་འཁྲུངས་པ་སྟེ། ། ཡོན་ཏན་ཆེ་ཞེས་བགྱི་བ་ལགས། ། འཇིག་རྟེན་མགོན་པོའི་ཞབས་དྲུང་དུ། ། བྲན་དང་གཡོག་ལྟ་ཅི་སྨོས་ཏེ། ། ཉིན་ལས་གཅིག་ཀྱང་བྱེད་མ་མྱོང༌། ། ཁྱེད་ཀྱང་བདག་དང་འདྲ་ལགས་སམ། ། མི་འབྲལ་འགྲོགས་པའི་བློ་ཡོད་ཀྱང༌། ། ལོ་ངོ་གཉིས་ལས་མ་བསྟེན་ཅིང༌། ། སྐུ་གསུང་ཐུགས་ཀྱི་གསང་བ་ཡང༌། །
སྤུ་རྩེ་ཙམ་ཡང་མ་མཐོང་ཞིང༌། ། ཚིག་དོན་བརྒྱུད་པའི་གདམས་ངག་ལ། ། ལུང་ཐོབ་ཙམ་ལས་མ་མཆིས་པས། ། བདག་དང་ཁྱེད་དུ་མཉམ་ལགས་སམ། ། བླ་མ་རྡོ་རྗེ་འཛིན་པ་དེ། ། ཞབས་ཀྱི་པདྨོ་རབ་བཏུད་ནས། ། དུས་འདི་ད་ལྟ་ཕན་ཆད་དུ། ། བྲན་དང་གཡོག་ཏུ་ཞལ་གྱིས་བཞེས། ། བདེ་གཤེགས་གོང་མའི་ཞབས་ཏོག་ཏུ། ། འགྲོ་ལ་ཕན་པ་སྒྲུབ་སྙམ་ཡང༌། །
རྒྱུ་ཡོད་རྐྱེན་དང་བྲལ་བས་ཀྱང༌། ། བསམ་པ་འགྲུབ་པར་མི་གྱུར་ཏེ། ། བཟང་ངན་འབྲིང་གསུམ་གདུལ་བྱ་རྣམས། ། ཁྱེད་ཀྱིས་ལེགས་པར་སྨིན་མཛད་ནས། ། ཐམས་ཅད་བདག་ལ་ཕུལ་བ་དེ། ། བདག་དང་ཁྱེད་ཀྱི་བྱ་བ་དེ། ། མཉམ་པར་འདུག་གམ་ཇི་ལྟར་དགོངས། ། ཐུབ་མགོན་ཆོས་རྒྱལ་རིན་ཆེན་གྱི། ། རྣམ་ཐར་ཚུལ་ཁྲིམས་རིན་ཆེན་ལ། ། འགྲོ་བ་འགོད་པའི་བསམ་པ་བྱུང༌། །
ཁྱེད་ཀྱིས་བདག་གི་བསམ་པ་དེ། ། དགོངས་ཤིང་རྫོགས་པའི་དོན་ཆེད་དུ། ། རབ་ཏུ་མ་གཤེགས་གོང་དུ་ཡང༌། ། ཤ་དང་ཆང་གི་སྤྲོས་པ་བཅད། ། གཞན་གྱི་རབ་ཏུ་བྱུང་བ་བས། ། བདག་གི་དགེ་བསྙེན་བཙུན་པར་གྲགས། ། ད་ལྟ་བདག་གི་དགེ་འདུན་རྣམས། ། ཚངས་པར་སྤྱོད་པའི་རྒྱལ་མཚན་འཛིན། ། བདག་ལ་ཤིན་ཏུ་བཀའ་དྲིན་ཆེ། ། སུ་དང་སུ་ཞིག་མཉམ་པས་སྙོམས། །
ཕྲ་བའི་རྒྱུ་འབྲས་རྟེན་འབྲེལ་ལ། ། བསྒྲིགས་སམ་རང་འགྲིག་ངས་མ་ཤེས། ། ཤར་ནུབ་སྤྱིལ་པོའི་རྟེན་འབྲེལ་དང༌། ། ཟབ་ཆེན་ཁ་གང་རྟེན་འབྲེལ་གྱིས། ། ཕྱོགས་མཚམས་གང་དུ་གཤེགས་ན་ཡང༌། ། བླ་མ་དམ་པའི་གདན་ས་འཛིན། ། དཔག་མེད་འགྲོ་བ་སྨིན་པར་མཛད། ། སུ་དང་མཉམ་པས་སུ་དང་སྙོམས། ། ཡུལ་འདིར་བསྡད་པར་གྱུར་ནས་ཀྱང༌། ། འགྲོ་ལ་ཕན་བདེ་སྒྲུབ་པ་ལ། །
མང་དྲུག་གཉིས་ཀྱིས་ལེགས་པར་བསྐྱངས། ། ཚུར་ལ་ཉེ་བ་དཔོན་ཇོ་དང༌། ། དྲུང་ན་འདུག་པའི་བུ་སློབ་རྣམས། ། ཀུན་ཀྱང་ཉེ་གནས་ཡང་སྙིང་ལགས། ། བདག་གི་རྟེན་ས་རེ་གནས་དང༌། ། དགེ་འདུན་ཀུན་གྱི་རྟེན་གནས་ཀྱང༌། ། ཁྱེད་ཀྱི་བུ་སློབ་མ་ལགས་སམ། ། བདག་གི་བསམ་པས་ཁྲེལ་བ་མེད། ། ངོ་དགའ་ཁ་བསག་བཟློ་བ་མིན། ། འདི་འདྲ་འདི་འདྲར་འདུག་པ་དེ། །
ཐུགས་ཀྱིས་མ་དགོངས་ལགས་སམ་ཅི། ། སུ་དང་མཉམ་པས་སུ་དང་སྙོམས། ། དུས་གསུམ་སངས་རྒྱས་ཐམས་ཅད་ཀྱང༌། ། གདུལ་བྱ་སྨིན་པར་མཛད་པ་ལ། ། བསྡུ་དངོས་བཞི་ཡིས་མཛད་པར་གསུངས། ། འབྲི་གུང་དཔལ་གྱི་དགོན་པ་དེར། ། འབད་པས་དགེ་འདུན་སྐྱོང་ན་ཡང༌། ། ངེད་རང་ཕ་སྤད་འཛོམ་དུས་སུ། ། སུས་ཀྱང་འགྲངས་ཤིག་ཟོས་པ་མེད། ། ངེད་རང་གཉིས་པོས་གོ་བར་ཟད། །
དཔག་མེད་གདུལ་བྱ་སྨིན་སླད་དུ། ། ཤར་གྱི་ཕྱོགས་སུ་གཤེགས་པ་དང༌། ། ཉི་མ་དི་རིང་ཕན་ཆད་དུ། ། ཀུན་ཏུ་བཟང་པོའི་སྤྲིན་ཕུང་འཆར། ། ནམ་མཁའ་མཛོད་ལ་ལོངས་སྤྱོད་པ། ། སུ་ཡི་དྲིན་ཡིན་གང་ནས་བྱུང༌། ། ལེགས་པར་དགོངས་དང་ཤེས་རབ་ཅན། ། སུ་དང་མཉམ་པས་སུ་དང་སྙོམས། ། ཇི་ལྟར་འཁོར་ལོས་བསྒྱུར་བའི་བུ། ། ཆ་རྐྱེན་རིན་ཆེན་བདུན་ལྡན་པས། །
རྒྱལ་པོའི་སྲིད་ལ་ལོངས་སྤྱོད་ལྟར། ། བརྒྱུད་པ་གོང་མའི་གདུལ་བྱ་མཆོག ། ཁམས་གསུམ་འཁོར་བའི་སེམས་ཅན་རྣམས། ། སྨིན་པར་བྱེད་པའི་མཐུ་མེད་ན། ། གདུང་རྒྱུད་གུམ་པ་མ་ལགས་སམ། ། མི་རབས་ཆད་པ་མ་ལགས་སམ། ། གླང་སྣ་བོལ་བ་མ་ལགས་སམ། ། སྟོན་པ་སངས་རྒྱས་མན་ཆད་དང༌། ། འཇིག་རྟེན་མགོན་པོ་ཡན་ཆད་ཀྱི། ། སྐུ་གསུང་ཐུགས་ཀྱི་དགོངས་པ་རྣམས། །
རྫོགས་པར་མཛད་པ་ཨ་ཅང་སྟེ། ། སྐུ་གསུང་ཐུགས་ཀྱི་རྡོ་རྗེ་དང༌། ། གཉིས་མེད་གཅིག་ཏུ་གྱུར་པ་ཡིས། ། ཡབ་དང་སྲས་ཀྱང་ངོ་མ་ཤེས། ། གཉིས་སུ་མེད་པས་གཉིས་མེད་པའི། ། གོང་མའི་ཐུགས་དགོངས་རྫོགས་མཛད་པ། ། གོང་མ་རྣམས་ཀྱི་ཞབས་ཏོག་འདི། ། སུ་དང་མཉམ་པས་སུ་དང་སྙོམས། ། འདི་ལ་སོགས་པ་མཐའ་ཡས་མཆོག ། དཔག་ཏུ་མེད་པ་མ་སྨོས་ཤིང༌། །
ཟུར་ཙམ་སྨྲས་པར་གྱུར་པ་ལ། ། བཀའ་བཀྱོན་ཆེན་པོ་མཛད་པ་དེ། ། ཉིད་ཀྱི་འདུག་ལུགས་མ་དགོངས་སམ། ། གོང་མའི་ཞབས་ཏོག་མ་དྲན་ནམ། ། གདོད་མཐའ་བར་གསུམ་ཐམས་ཅད་དུ། ། བུ་སློབ་མཐོ་དམན་ཐམས་ཅད་དང༌། ། ཁམས་གསུམ་སེམས་ཅན་ཐམས་ཅད་ཀྱི། ། རྒྱལ་བ་དཔང་པོར་བཞག་ནས་འདིར། ། འགྲོ་བ་ཀུན་གྱི་ཁུར་འཁུར་བས། ། ངོ་དགའ་ཕྱེ་གཏོར་བྱེད་ན་ཀོ །
བླ་མ་རྒྱལ་བ་སྲས་བཅས་དང༌། ། འགྲོ་བ་ཐམས་ཅད་བསླུས་པར་འགྱུར། ། དེ་ཕྱིར་འདི་འདྲ་མེད་པ་དེ། ། དེ་རུ་ཁྱེད་ཀྱིས་མ་ཤེས་སམ། ། འདི་ལ་སོགས་པ་མཐའ་ཡས་མཆོག ། འགྲན་གྱིས་དོ་དང་བྲལ་བ་ཡང༌། ། ཐམས་ཅད་བརྗོད་ཀྱིས་རྫོགས་པ་མིན། ། བརྗོད་པའི་ཚིག་འདི་ཐམས་ཅད་ཀུན། ། སྐྱུག་མི་བྲོ་བ་གང་ཡིན་པ། ། ཁྱེད་ཀྱིས་མཛུབ་གུས་སློངས་པར་ཟད། །
འོན་ཀྱང་སྐྱེས་ཆེན་གོང་མ་རྣམས། ། བྱས་པ་ཁྱད་དུ་མི་གསོད་ཅིང༌། ། བདེ་དང་ལེགས་པ་ཐམས་ཅད་ཀུན། ། བླ་མ་དཀོན་མཆོག་བཀའ་དྲིན་དུ། ། ཐུགས་ཀྱི་དགོངས་པ་རྫོགས་པ་དེ། ། ཆོས་མིག་མངའ་བའི་མཛད་པ་ཡིན། ། དུས་གསུམ་རྒྱལ་བ་མན་ཆད་དང༌། ། ཁམས་གསུམ་སེམས་ཅན་ཡན་ཆད་ཀྱི། ། ཕན་བདེ་ཡོན་ཏན་ཇི་ཡོད་པ། ། ཤེས་རབ་ཕ་རོལ་ཕྱིན་པ་ལས། །
མ་ལུས་ཐམས་ཅད་བྱུང་བ་དང༌། ། བརྗོད་དུ་མེད་པའི་ལྷན་ཅིག་སྐྱེས། ། བླ་མའི་མོས་གུས་ལས་བྱུང་བར། ། སངས་རྒྱས་རྡོ་རྗེ་ཅན་གྱིས་གསུངས། ། དེང་སང་སྐྱེ་བོ་ཕལ་ཆེར་དང༌། ། རིག་བྱེད་སྡེ་སྣོད་འཛིན་པ་དང༌། ། དཔོན་སློབ་གྲོགས་པོ་ཐམས་ཅད་ཀུན། ། བླ་མ་གོང་མའི་ཡོན་ཏན་བས། ། རང་ཉིད་ཡོན་ཏན་ཆེའོ་ཞེས། ། ཞེ་བས་རློམ་ཞིང་ཚིག་ཏུ་སྨྲ། །
བླ་མ་གོང་མ་ཐམས་ཅད་དང༌། ། འབྲེལ་བ་ཡོད་ཀྱི་དོགས་པ་འདྲ། ། ཡི་ཆད་སྐྱེས་པའི་དུས་ཚོད་འདིར། ། ཁྱེད་ཀྱིས་བཀའ་བསྩལ་གསུང་བྱོན་པས། ། དགའ་བ་རྒྱ་མཚོ་ལྟར་ཡངས་ཤིང༌། ། ནམ་མཁའ་ལྟ་བུར་མཐའ་མེད་པས། ། བདག་གི་སེམས་རྒྱུད་ཚིམ་པར་གྱུར། ། ཤིན་ཏུ་ཐུགས་ལ་བཏགས་སོ་བུ། ། ཡོན་ཏན་བདག་བས་ཁྱེད་ཆེ་ཞེས། ། བབས་སུ་འདུག་པས་ཟུར་སྨྲས་པས། །
འདི་ལ་ཁྱེད་ཉིད་ཐུགས་ཆད་པ། ། ཀུན་ཏུ་རྒྱུ་དང་རྐང་གཉིས་པ། ། མཐོ་དམན་གང་དང་གང་དག་གི ། ཡབ་སྲས་ཕྱེ་བར་ཐུགས་དགོངས་ན། ། མཐོ་དམན་འབྲིང་གསུམ་ཐམས་ཅད་ཀྱིས། ། ཁྱེད་ཀྱིས་ཡོན་ཏན་རྒྱ་མཚོའི་ཚོགས། ། བརྗོད་པར་ཕྱག་རྟེན་མ་གཏོགས་པ། ། ཕྲ་མས་བདག་གི་བསམ་པ་ལ། ། སྐད་ཅིག་ཐང་ཅིག་ཡུད་ཙམ་ཡང༌། ། འགྱུར་བར་སྨྲས་པ་ཡོད་རེ་སྐན། །
རྒྱལ་བ་སྲས་བཅས་དཔང་པོར་བཞུགས། ། འཇིག་རྟེན་མགོན་པོའི་ཞལ་སྔ་ནས། ། སྒྲུབ་པ་བྱས་པའི་འབྲས་བུ་དེ། ། རང་གཞན་གཉིས་ཀྱི་འདོད་པ་འགྲུབ། ། འཁོར་བ་མུ་མཐའ་མེད་པ་ཡི། ། སེམས་ཅན་རྣམས་ལ་སྨིན་པར་ཤོག ། འབྲས་བུ་མདོར་བསྡུས་གསུངས་པ་འདི། ། དེང་སང་ཁྱེད་ཀྱི་དུས་ལ་བབ། ། སངས་རྒྱས་བརྒྱུད་པ་མ་ཆད་པ། ། བླ་མ་བརྒྱུད་པ་གོང་མ་ཡི། །
སྐུ་གསུང་ཐུགས་ཀྱི་དགོངས་པ་རྣམས། ། སྒྲུབ་པར་མཛད་པའི་དུས་ཚོད་འདིར། ། གཅིག་པུ་ཉིད་དུ་དཔག་ཕུག་ཏུ། ། སྒྲུབ་པ་བྱས་པར་གྱུར་བ་ལས། ། འབྲས་བུ་ཅི་འགྲུབ་ཐུགས་ཀྱིས་དགོངས། ། ན་སོ་རྒས་པ་ལོས་གདུངས་ཤིང༌། ། ནད་དང་གཅོང་གིས་ལུས་པོ་གདུངས། ། བསམ་པ་ཞུམ་པས་གཉེན་ལ་སྐྱོ། ། སྔར་འདྲིས་འབྲེལ་པ་ཐམས་ཅད་ལ། ། ལྟོགས་པ་ཟས་ཀྱིས་གདུངས་པ་ལྟར། །
ཁྱེད་དང་མཇལ་བར་ཤིན་ཏུ་སྐྱོ། ། ལན་ཅིག་མཐོང་བས་གདུངས་ན་ཡང༌། ། ཐམས་ཅད་སྒྲོལ་གྱི་བུ་བཞིན་དུ། ། ཁྱེད་ཀྱིས་འགྲོ་བ་སྨིན་པ་ལ། ། འདོད་པའི་བརྟུལ་ཞུགས་དྲག་པོས་བྱུང༌། ། ང་ཡང་ཁྱེད་ཀྱིས་གདུལ་བྱ་རྣམས། ། སྨིན་ཅིང་གྲོལ་བར་མཛད་པར་ཞུ། ། ཁྱེད་ཀྱི་བཀུར་སྟི་ཆེན་པོ་དང༌། ། དད་པ་ཅན་གྱི་ཟས་ནོར་དང༌། ། མཛོ་བརྟག་ཐབས་བློ་ཤེས་གསུམ་གྱིས། །
ཟས་དང་གོས་ལ་བྲིད་བྱས་ནས། ། སེམས་བསྐྱེད་པ་དང་བསྔོ་བ་གཉིས། ། རྣ་བར་ཐོས་སུ་རེ་ལགས་ན། ། ཁྱེད་ཀྱི་གདུལ་བྱ་དཔག་མེད་རྣམས། ། འདུལ་བར་མཛད་པ་སྨོས་ཅི་དགོས། ། བདག་གི་བསམ་པ་འདི་ལས་མེད། ། ཁྱེད་ཀྱིས་མཛད་པ་རྫོགས་མཛད་གསོལ། ། འགྲོ་ཀུན་དགེ་བ་ཇི་སྙེད་ཡོད་པ་དང༌། ། བྱས་དང་བྱེད་འགྱུར་དེ་བཞིན་བྱེད་པ་དག ། བཟང་པོ་ཇི་བཞིན་དེ་འདྲའི་ས་དག་ལ། །
ཀུན་ནས་ཀུན་ཀྱང་བཟང་པོར་རེག་གྱུར་ཅིག ། ཤྲཱི་ཕུག་པ་ལ།། །། ༣༠༣༽ ༄། །ཉམས་པར་མི་འགྱུར་བའི་ཆོས་བདུན་གྱི་བསླབ་བྱ་མེ་ཏོག་ཕྲེང་བ།། ཨོཾ་སྭསྟི། མགོན་པོ་ཡབ་སྲས་འཁོར་བཅས་དང༌། ། དེས་གསུང་ཆོས་དེ་དཀོན་མཆོག་ལ། ། གུས་པས་ཕྱག་འཚལ་སྐྱབས་སུ་མཆི། ། སྟོན་པ་ཐུགས་རྗེ་ཆེན་པོའི་གསུང༌། ། ཉམས་པར་མི་འགྱུར་དམ་པའི་ཆོས། །
གུས་པས་སྤྱི་བོ་གཙུག་གིས་བླངས། ། བཅོམ་ལྡན་འདས་ལ་བྲམ་ཟེ་དབྱར་བྱེད་ཀྱིས། དགྲ་སྤོང་བྱེད་པ་ཕམ་པར་ནུས་སམ་མི་ནུས་ཞེས་ཞུས་པ་ལས། དེ་ནས་བཅོམ་ལྡན་འདས་ཀྱིས། ཚེ་དང་ལྡན་པ་ཀུན་དགའ་བོ་ལ་བཀའ་བསྩལ་པ། ཅི་ཀུན་དགའ་བོ་ཡུལ་སྤོང་བྱེད་པ་རྣམས་ཡང་དང་ཡང་དུ་འདུ་ཞིང༌། ཡང་དང་ཡང་དུ་འདུ་བ་ལས། རིང་དུ་གནས་པར་ཐོས་སམ། དེ་བཞིན་དུ་མཐུན་པར་འདུག་ཅིང་མཐུན་པར་འགྲོ་བ་དང༌། དགོས་པ་དང་བྱ་བ་མཐུན་པར་བྱེད་པ་ཐོས་སམ།
སྨོན་པ་མ་ཡིན་པ་ལ་ནི་སྨོན་པར་མི་བྱེད། སྨོན་པ་ནི་ཀུན་ཏུ་འདོར་བར་མི་བྱེད་ཀྱི། ཇི་ལྟར་ནང་ཁྲིམས་བཅས་པ་བཞིན་ཡང་དག་པར་བླངས་ནས་སྤྱོད་པ་ཐོས་སམ། ཡང་སྤོང་བྱེད་ཀྱི་བུད་མེད་རྣམས་གཞོན་ནུ་མ་དག་འདི་ལྟ་སྟེ། ཕས་བསྲུངས་པ་དང༌། མས་བསྲུངས་པ་དང༌། དེ་བཞིན་དུ་མིང་པོ་དང༌། ཕུ་ནུ་མོ་དང༌། སྒྱུག་མོ་དང༌། ཉེ་དུ་དང༌།
རུས་དང༌། ཆད་པ་དང༌། སྒྲིབ་པ་དང་བཅས་པ་དང༌། གཞན་གྱི་ཆུང་མ་གཞན་གྱིས་ཡོངས་སུ་བཟུང་བ་བསྲུངས་པ་དག་ཆུང་ངུ་ན་མེ་ཏོག་གི་ཕྲེང་བ་བོར་བ་ལྟ་བུ་དག་ལ་ཡང་འཕྲལ་དུ་ཁྱད་དུ་གསད་ནས་མཐུས་འདོད་པ་མི་སྤྱོད་པ་ཐོས་སམ། ཡང་སྤོང་བྱེད་ཀྱི་རྒན་རིགས་དང་ཡ་རབས་རྣམས་དང་ཕ་མའི་རྒྱུད་གང་དག་ལ། བཀུར་སྟིར་བྱེད། བླ་མར་བྱེད། རི་མོར་བྱེད། མཆོད་པར་བྱེད་ཅིང་དེ་དག་གི་ཚིག་ལ་དད་པས་མཉན་པར་བྱེད། སེམས་པར་བྱེད་པ་ཐོས་སམ།
ཡང་སྤོང་བྱེད་ཀྱི་ཕྱོགས་བཞི་པོ་གང་དག་ན་མཆོད་རྟེན་ཡོད་པ་དེ་དག་ལ་བཀུར་སྟིར་བྱེད། བླ་མར་བྱེད། རི་མོར་བྱེད། མཆོད་པར་བྱེད་ཅིང༌། དེ་དག་གི་སྔོན་གྱི་མཚན་མར་བཟུང་བ་མི་འདོར་བར་ཐོས་སམ། ཡང་སྤོང་བྱེད་པ་རྣམས་དགྲ་བཅོམ་པ་རྣམས་ལ་དད་པ་དྲག་པོས་ཀུན་ཏུ་བསྲུངས་པ་དྲན་པ་ཉེ་བར་གནས་ཏེ། དགྲ་བཅོམ་པ་མ་བྱོན་པ་རྣམས་ནི་སྤྱན་འདྲེན་པར་བྱེད། བྱོན་པ་རྣམས་ལ་ནི་མངོན་པར་དགའ་བར་བྱེད་ཅིང༌། དེ་དག་ལ་ཆོས་གོས་དང༌། བསོད་སྙོམས་དང༌།
མལ་ཆ་དང༌། ནད་ཀྱི་རྐྱེན་སྨན་དང༌། ཡོ་བྱད་རྣམས་ཀྱིས་མི་བྲེལ་བར་བྱེད་པ་ཐོས་སམ། ཐོས་ལགས། དེ་ལྟར་བགྱིད་ཅེས་ཞུས། དབྱར་བྱེད་དེ་ལྟར་གྱུར་པ་ལ། ། ཉམས་པར་མི་འགྱུར་བཀའ་བསྩལ་ཏེ། ། དྲིས་དང་དྲིས་པའི་ལན་དག་ལས། ། ལན་གསུམ་བར་དུ་གསུངས་པ་ཡིས། ། དབྱེར་མེད་དགའ་མགུ་ཡི་རངས་ཏེ། །
འདི་ལ་གཅིག་དང་ལྡན་ན་ཡང༌། ། མ་ག་དྷ་ཡི་རྒྱལ་པོས་ཀྱང༌། ། ཐུབ་པར་མི་འགྱུར་གཞན་ཅི་འཚོལ། ། དེ་ལྟར་ཞུ་བ་ཞུས་ནས་སོང༌། ། སོང་ནས་རིང་པོར་མ་ལོན་པར། ། སྟོན་པ་བདག་ཉིད་ཆེན་པོ་ཡིས། ། ཀུན་དགའ་བོ་ལ་བཀའ་བསྩལ་པ། ། བྱ་རྒོད་ཕུང་པོའི་རི་འདི་ལ། ། འདུག་པའི་དགེ་འདུན་བསྡུས་ཤིག་གསུངས། ། དྲུང་དུ་འཚོགས་ནས་ཞུས་པ་ལས། །
དགེ་སློང་དག་ཅེས་ཡང་དང་ཡང༌། ། བཀའ་བསྩལ་གསུངས་པ་འདི་ལྟར་སྟེ། ། འདུ་དང་དགེ་འདུན་མཐུན་པ་དང༌། ། སྨོན་པའི་གནས་ལ་མི་སྨོན་ཅིང༌། ། སྲིད་པའི་འདོད་ཆགས་དབང་མི་འགྲོ། ། གནས་བརྟན་རྒྱལ་པོ་ལྟ་བུར་བཀུར། ། དགོན་དང་ནགས་ཁྲོད་བས་མཐའ་བསྟེན། ། ཚངས་པར་སྤྱོད་པའི་དགེ་སློང་དག ། མ་འོངས་པ་དག་འབོད་བྱེད་ཅིང༌། ། ཆོས་ཀྱི་ལོངས་སྤྱོད་ཡོ་བྱད་ཀྱིས། །
དེ་ལྟར་འབྲེལ་བར་མི་བྱེད་པ། ། ཉམས་པར་མི་འགྱུར་ཆོས་བདུན་ཞེས། ། སྟོན་པ་ཆེན་པོས་བཀའ་བསྩལ་ཅིང༌། ། གཞན་ཡང༌། སྟོན་པ་ཉིད་དང་སྟོན་པའི་ཆོས། ། རྣམ་པར་འབྱེད་དང་ཏིང་འཛིན་དང༌། ། བཀུར་སྟི་བླ་མའི་རིམ་གྲོ་དང༌། ། ཏིང་ངེ་འཛིན་དུ་བྱེད་ཅིང་བྱས། ། དེས་ཀྱང་ཉམས་པར་མི་འགྱུར་གསུངས། ། གཞན་ཡང༌།
ལས་དང་སྨྲ་དང་གཉིད་དང་ནི། ། འདུ་དང་འདུ་འཛི་རྙེད་བཀུར་དང༌། ། འདུ་ཤེས་སྤངས་ཤིང་སྦྱོར་བ་བརྩོན། ། ཅུང་ཟད་ངན་ངོན་ཙམ་གྱིས་ཆོག ། གོང་ནས་གོང་དུ་བསྒྲུབ་ལ་འབད། ། དེས་ཀྱང་ཉམས་པར་མི་འགྱུར་གསུངས། ། དད་དང་ངོ་ཚ་ཁྲེལ་ཡོད་དང༌། ། བརྩོན་འགྲུས་དྲན་པ་ཉེ་བར་འཇོག ། མཉམ་རྗེས་ཤེས་རབ་དྲན་པས་ཀྱང༌། ། དགེ་བའི་ཆོས་རྣམས་མི་ཉམས་གསུངས། །
གཞན་ཡང་དགེ་སློང་ཇི་སྲིད་དུ། ། ཆོས་ཤེས་པ་དང་དོན་ཤེས་དང༌། ། དུས་ཤེས་པ་དང་ཚོད་ཤེས་དང༌། ། བདག་ཉིད་ཤེས་དང་འཁོར་ཤེས་དང༌། ། གང་ཟག་མཆོག་དང་མཆོག་མིན་ཤེས། ། དགེ་བའི་ཆོས་ལས་མི་ཉམས་གསུངས། ། དགེ་སློང་དག་ཇི་སྲིད་དུ་དྲན་པ་ཡང་དག་བྱང་ཆུབ་ཀྱི་ཡན་ལག་དབེན་པ་ལ་གནས་པ། འདོད་ཆགས་དང་བྲལ་བ་ལ་གནས་པ། འགོག་པ་ལ་གནས་པ། རྣམ་པར་སྤོང་བས་རྣམ་པར་བསྒྱུར་བ་བསྒོམ་པ་དང༌།
ཆོས་རྣམ་པར་འབྱེད་པ་དང༌། དགའ་བ་དང་ཤིན་ཏུ་སྦྱངས་པ་དང༌། ཏིང་ངེ་འཛིན་དང༌། བརྩོན་འགྲུས་དང༌། བཏང་སྙོམས་ཡང་དག་བྱང་ཆུབ་ཀྱི་ཡན་ལག་བདུན་པོ་ལ་གནས་པས་ཀྱང་ཉམས་པར་མི་འགྱུར་བ་དང༌། དགའ་བར་འགྱུར་བར་གསུངས་སོ། ། གཞན་ཡང་དགའ་བར་འགྱུར་བའི་ཆོས་དྲུག་གསུངས་ཏེ། བྱམས་པའི་ལུས་ཀྱིས་ལས་དང༌། ངག་གི་ལས་དང༌། ཡིད་ཀྱི་ལས་ཀྱིས་ཆོས་སྟོན་ཅིང་བསྒོམ་པ་དང༌།
ཚངས་པ་མཚུངས་པར་སྤྱོད་པ་མཁས་པ་རྣམས་ལ་ཞབས་འབྲིང་དང༌། ཞབས་ཏོག་དགའ་བར་གྱུར་པ་ཐམས་ཅད་ཀྱིས་བྱེད་པ་དང༌། དེས་སྡུད་པ་དང༌། ཆོས་ཀྱིས་ཐོབ་པའི་ལྷུང་བཟེད་ཀྱི་ནང་དུ་འོངས་པ། ཚངས་པ་མཚུངས་པར་སྤྱོད་པ་རྣམས་དང་ལྷན་ཅིག་ཏུ་ཟ་ཞིང་དགའ་བ་དང་བསྒོམ་པ་དང་སྡུད་པ་འཐབ་རྩོད་མེད་པ་དང༌། ཚངས་པར་སྤྱོད་པ་ལྷན་ཅིག་ཏུ་མཐུན་པར་སྤྱོད་པ་དང༌། འཕགས་པའི་ལྟ་བ་རྣམ་པར་གྲོལ་བས་ངེས་པར་འབྱིན་པ་དང༌། སྡུག་བསྔལ་ཟད་པར་བྱེད་ཅིང་མཐར་འབྱིན་པ་འདི་ཡང་དགའ་བར་འགྱུར་པའི་ཆོས་སུ་གསུངས་སོ། ། སྟོན་པ་དང་ནི་འདུ་བ་དང༌། ། ལས་དང་དད་དང་ཆོས་ཉིད་དང༌། །
བྱང་ཆུབ་ཡན་ལག་ཀུན་ཏུ་དགའ། ། དབྱར་བྱེད་པ་དང་ཡང་དག་བཤད། ། མགོན་པོས་དྲན་པ་ཉེར་བཞག་ལས། ། ཁམས་དང་ཡིད་བྱེད་རེག་པ་དང༌། ། དགའ་བའི་ཟས་དང་རྣམ་པ་བཞི། ། འདོད་པའི་ཁམས་སུ་གསུངས་པ་ལ། ། ངན་སོང་གསུམ་དང་ལྷ་མ་ཡིན། ། ཀུན་ལ་ཡོད་པར་གསུངས་དེ་དག ། ཉོན་མོངས་ཞེ་སྡང་གཞིར་གྱུར་པས། ། མི་རྟག་མི་བརྟན་འགྱུར་ཞིང་གཡོ། །
ལྷ་ཡི་བྱམས་པ་གཞིར་གྱུར་པས། ། ཡུན་རིང་བར་དུ་གནས་པར་འགྱུར། ། འཕགས་པ་བཅོམ་ལྡན་འདས་ཀྱི་སྲས། ། རྣམ་པར་གྲོལ་བའི་མཉམ་གཞག་ཅན། ། རྗེས་རྣམས་ཐབས་དང་བཅས་པ་ཡིས། ། རྣམ་པར་གྲོལ་བ་ཉིད་དུ་གྱུར། ། ལོག་པར་ལྟ་བ་རྣམ་གཉིས་ཏེ། ། ཡོད་པ་འཇིག་དང་ལོག་པར་ཤེས། ། སྦྱིན་པ་སྦྱིན་སྲེག་མཆོག་སྦྱིན་དང༌། ། ལེགས་ཉེས་འབྲས་བུ་རྣམ་སྨིན་མེད། །
ཅེས་པའི་ལོག་པར་ཤེས་པ་ནི། ། བདེ་དང་སྡུག་བསྔལ་གང་ཡིན་པ། ། ལས་ཀྱི་འབྲས་བུ་མ་ཡིན་ཏེ། ། ལྷས་བྱས་ཞེས་པ་ལོག་ཤེས་སོ། ། བཅོམ་ལྡན་སྟོན་པ་སངས་རྒྱས་ཀྱི། ། རྗེས་སུ་ཞུགས་པའི་སློབ་མ་རྣམས། ། སྟོན་པའི་གསུང་བཞིན་ཉམས་ལེན་པ། ། ཐོག་མ་བར་དང་མཐར་དགེ་བར། ། སྟོན་པ་ཉིད་ཀྱིས་གསུངས་པ་སྟེ། ། གུས་པས་ཕྱག་འཚལ་སྤྱི་བོས་བླངས། །
བདག་དང་འགྲོ་བ་མ་ལུས་ཀྱིས། ། དུས་གསུམ་སྟོན་པ་རྒྱལ་བ་ཡི། ། བསྟན་པ་མ་ལུས་རྒྱས་བྱེད་པ། ། དམ་པའི་ཆོས་ལ་སྤྱོད་པར་ཤོག ། ཉམས་པར་མི་འགྱུར་བའི་ཆོས་བདུན། ། རྫོགས་སོ།། །།
༣༠༤༽ ༄། །ཐུབ་བསྟན་འཛིན་སྐྱོང་སྲུང་གསུམ་གྱིས་བསྒྲུབ་པ་རག་ཤི་མཁན་པོར་གདམས་པ།། དཀོན་མཆོག་གསུམ་ལ་ཕྱག་འཚལ་ལོ། ། སྤྱིར་རྒྱལ་བའི་བསྟན་པ་རིན་པོ་ཆེ།
ལྷ་དང་བཅས་པའི་འཇིག་རྟེན་ཐམས་ཅད་ཐོག་མ་དང་བར་དང་མཐའ་མར་དགེ་བའི་ཐབས་ཡིན་ཏེ། དེ་ལྟར་ཡང༌། ཐོག་མ་བར་དང་མཐར་དགེ་བ། ། འདས་པའི་སངས་རྒྱས་རྣམས་ཀྱིས་གསུངས། ། མ་འོངས་རྣམས་ཀྱང་གསུང་འགྱུར་ལ། ། ད་ལྟར་བྱུང་བའི་རྫོགས་སངས་རྒྱས། ། ཡང་དང་ཡང་དུ་གསུངས་པ་གང༌། ། ཞེས་གསུངས་པ་ཡིན་པས། གང་ཞེས་པའི་སྒྲས་དྲིས་པས། འདི་ཞེས་པས་ལན།
བསྟན་པ་འཛིན་པ་དང༌། སྲུང་བ་དང༌། སྐྱོང་བ་རྣམ་པ་གསུམ་ལགས་ཏེ། དེ་ཡང་འཛིན་པ་ནི་ཡོངས་སུ་འཛིན་པ་དགེ་བའི་བཤེས་གཉེན་ཡིན་ལ། དེ་ལྟར་ཡང༌། སངས་རྒྱས་ཆོས་རྣམས་དགེ་བའི་བཤེས་ལ་བསྟེན་ཏོ་ཞེས། ། ཡོན་ཏན་ཀུན་གྱི་མཆོག་མངའ་རྒྱལ་བས་དེ་སྐད་གསུངས། ། ཞེས་པ་ལགས་ལ། དེ་ཡང་སྡེ་སྣོད་རིན་པོ་ཆེ་རྣམ་པ་གསུམ། འདུལ་བའི་སྡེ་སྣོད་འཛིན་པ་དང༌།
མདོ་སྡེའི་སྡེ་སྣོད་འཛིན་པ་དང༌། མངོན་པའི་སྡེ་སྣོད་འཛིན་པ་རྣམ་པ་གསུམ་ཡིན་པས། དེ་ལ་ཐོས་པ་དང༌། བསམ་པ་དང༌། བསྒོམ་པའམ་བསྒྲུབ་པ་རྣམ་པ་གསུམ་གྱིས་ཡོངས་སུ་འཛིན་པ་དགེ་བའི་བཤེས་གཉེན་སངས་རྒྱས་ཀྱི་བསྟན་པ་རིན་པོ་ཆེའི་མངའ་དག་ཏུ་གྱུར་བ་ལགས། དེ་ལྟ་བུའི་བསྟན་པ་རིན་པོ་ཆེ་འཛིན་པ་དེ་ལ་ཆོས་ཀྱི་རྒྱལ་པོ་ཆེན་པོའམ། དུས་དེང་སང་དགེ་འདུན་གྱི་སྡེ་རྒྱ་མཚོ་ཆེན་པོ་ལྟ་བུ་རྣམས་ཀྱིས། དགེ་བའི་བཤེས་གཉེན་དེའི་བདག་མ་བྱས། མཆོད་པ་དང་བཀུར་སྟི་མེད་ན་དཔེར་ན་ཉི་མའི་དཀྱིལ་འཁོར་རམ། ཟླ་བའི་དཀྱིལ་འཁོར་ནམ་མཁའ་ལ་མེད་ན་མུན་པའི་སྨག་རུམ་དུ་གྱུར་པ་ལྟར།
དགེ་བ་དང་མི་དགེ་བ་ངོ་མི་ཤེས་ཤིང༌། ཐོག་མ་དང་བར་དང་མཐའ་མར་དགེ་བ་རྒྱུན་ཆད་པས། ཁམས་གསུམ་དུ་འཁོར་བ་སྡུག་བསྔལ་གྱི་རྒྱ་མཚོ་ཆེན་པོར་ལྟུང་བ་ཡིན་པས། བསོད་ནམས་དང་དབང་ཆེན་པོས་དགེ་བའི་བཤེས་གཉེན་བཀུར་བ་གལ་ཆེ་སྟེ། དེ་ལ་ཡང་རྣམ་པ་གསུམ། བསོད་ནམས་ཀྱི་གཟི་བརྗིད་ཆེན་པོ་དང་ལྡན་པའི་གནས་བརྟན་ནམ། རྒྱལ་པོ་དང་ཕན་པ་དང་ཚུལ་ཁྲིམས་ལ་གནས་པའི་བློན་པོའམ་བཟའ་མི་དང༌། དེ་ལེགས་པར་སྐྱོང་ཞིང་སྒྲུབ་པའི་ཡོན་བདག་དང་རྣམ་པ་གསུམ་གྱིས་སངས་རྒྱས་ཀྱི་བསྟན་པ་རིན་པོ་ཆེ་སྐྱོང་བ་ལགས། བསྟན་པ་རིན་པོ་ཆེ་བསྲུང་བའི་དབང་དུ་བྱས་ན། སྔོན་གྱི་སངས་རྒྱས་བཅོམ་ལྡན་འདས་རྣམས་དང༌།
ཡོངས་སུ་འཛིན་པའི་དགེ་བའི་བཤེས་གཉེན་རྣམས་ཀྱི་ཞབས་འབྲིང་དང་ཞབས་ཏོག་ཕྲིན་ལས་རྣམ་བཞིའི་རྗེས་སུ་འབྲང་ནས། དཀོན་མཆོག་གི་ཞབས་ནས་འདེགས་པ། སངས་རྒྱས་སམ་ཆོས་སམ་དགེ་འདུན་གང་ཉམས་དམའ་བ་དེ་མཐོན་པོར་བྱེད་པ་དཀོན་མཆོག་གི་ཞབས་ནས་འདེགས་པ། ཕུ་མིས་མདའ་སྐྱོང་བ་རྒྱལ་པོ་རྣམས་ཀྱི་དབང་དུ་བྱས་ནས། ཡུལ་ཁམས་མི་གཅིག་པའི་རྒྱལ་པོ་མཐུ་ཆེན་པོ་དང་ལྡན་པ་རྣམས་ཕུ་མིའི་ཟླ་འབྲེལ་ཞིང་མཐུན་པ་དང༌། དེའི་དབང་དུ་མི་འགྲོ་བའི་ཐབས། རང་གི་ཡུལ་རིས་དང་རྒྱལ་ཁམས་དེར། སོ་ནམ་གྱི་རིགས་ལོ་ཏོག་བསྒྲུབ་པ་དང༌། ཚོང་བྱ་བ་དང་འབྲོག་སྐྱོང་བ་དང་སྨན་དང་སྔགས་རིག་བྱེད་ཀྱིས་ཕྱི་ནང་གི་གནོད་པ་སེལ་བ་དང༌། མར་ངན་སློང་གི་རད་པ་གནོན་པ་དང༌།
སོ་ཁམས་ཀྱི་དགྲ་གདུག་པ་ཅན་ཟིལ་གྱིས་གནོན་པ་ལ། ཡུལ་གྱི་དཔའ་བོ་གོ་ཆ་དང༌། མཚོན་དང་དགྲ་ཐབས་ཀྱི་རིགས་ལ་མཁས་པས་ཕས་ཀྱི་རྒོལ་བ་ཟིལ་གྱིས་གནོན་པ་དང༌། གསང་སྔགས་དང་རིག་སྔགས་མཐུ་དང་རིག་པ་རྨད་དུ་བྱུང་བས། གདུག་པ་ཅན་ཕྲིན་ལས་རྣམ་པ་བཞིས་འདུལ་བར་བྱེད་པ་ནི་ངན་སློང་གི་རད་པ་གནོན་པར་བསྟན་པ་རིན་པོ་ཆེ་བསྲུང་བ་ཡིན་པས། མདོར་ན་ཐུབ་པའི་བསྟན་པ་རིན་པོ་ཆེ་ཐོག་མ་དང་བར་དང་མཐའ་མར་དགེ་བ། འཛིན་སྐྱོང་སྲུང་བ་དང་རྣམ་པ་གསུམ་གྱིས་དར་ཞིང་རྒྱས་པར་འགྱུར་བས་དེ་ཁོ་ན་བཞིན་དུ་བསྒྲུབ་པར་བྱའོ།། །། ༣༠༥༽ ༄། །མ་རིག་མུན་སེལ་ཉི་མའི་གཟི་བརྗིད་ཅེས་པ་རྒྱལ་བ་འོད་སོགས་ཀྱི་ཞུ་ཆོས།། དཔལ་ལྡན་དུས་གསུམ་བདག་ཉིད་ལྷུན་གྱིས་གྲུབ་པའི་སྐུ། །
གཙང་བདག་བདེ་དང་རྟག་པ་འགྱུར་བ་མེད་པ་ཉིད། ། མགོན་པོ་ཕག་མོ་གྲུ་པ་བཅོམ་ལྡན་འགྲོ་བའི་མགོན། ། སྐྱེས་ཆེན་དེ་ལ་གུས་པས་ཕྱག་འཚལ་སྐྱབས་སུ་མཆི། ། བུ་བུ་ཡབ་དང་སྲས་ཀྱི་འབྲེལ་བ་ནི། ། ཆོས་ལས་སྐྱེས་པའི་སྲས་གཅིག་པུ། ། ཐུབ་མགོན་ཤཱཀྱའི་རྒྱལ་པོ་དང༌། ། བྲམ་ཟེ་ལས་སྐྱེས་ཤཱ་རིའི་བུ། ། ཡབ་དང་སྲས་སུ་རྣམ་པར་གསུངས། ། རྗེ་བཙུན་བརྒྱུད་པ་གོང་མ་རྣམས། ། ཡབ་དང་སྲས་ཀྱི་ཚུལ་ལུགས་ནི། །
ཁྱེད་ཀྱི་ཐུགས་སུ་ཆུད་པ་བས། ། ཕ་དང་བུ་ཡི་འབྲེལ་དོན་གྱིས། ། ཕ་དང་བུ་ཡོད་བུ་ཉིད་དབང༌། ། བུ་ཡང་ཕ་ཡི་རྗེས་སུ་འཇུག ། གླ་མིའི་བུ་མོ་བྲན་དང་ཁོལ། ། ཕ་དང་བུ་ལྟར་མི་འགྱུར་ཞིང༌། ། དབང་ཚོད་ཕྱོགས་རིས་འཚོ་བར་བྱེད། ། མགོན་པོ་བླ་མ་ཐུགས་རྗེ་ཅན། ། འགྲོ་ཀུན་སྐད་དུ་ཆོས་སྟོན་པ། ། རང་གིས་ཇི་ལྟར་རྟོགས་པ་དེ། །
ཉམས་སུ་བླངས་པས་ཡོན་ཏན་སྐྱེ། ། བུ་རམ་མི་ཡིས་བཀའ་བསྩལ་གསུངས། ། གང་ལ་ཡོན་ཏན་གང་སྐྱེས་ཀྱང༌། ། བྱང་ཆུབ་སེམས་དང་མ་ལྡན་ན། ། འདི་ཡང་ལྷ་ཅིག་ཇོ་ལྕམ་མ། ། ཆོས་ཀྱི་ཕུང་པོ་བརྒྱད་ཁྲི་དང༌། ། བཞི་སྟོང་གསུངས་པ་ཐམས་ཅད་ཀུན། ། གང་ཟག་སོ་སོའི་བློ་ཚོད་ལས། ། གཞན་ན་མེད་པ་གོ་ལགས་སམ། ། སྲིད་དང་བྱུས་དང་ཟས་དང་ནོར། །
ཕྱོགས་རིས་ཀུན་གྱི་གང་དང་གང༌། ། བདག་གི་བླ་མའི་ཕྱོགས་རིས་རྣམས། ། བདག་དང་བདག་གིར་གང་འཛིན་པ། ། འདི་ལ་ཐུབ་པ་ཆེན་པོ་ཡིས། ། དཀོན་མཆོག་གསུམ་ལ་སྐྱབས་སོང་ཞིང༌། ། ཐབས་མཁས་ཐུགས་རྗེ་ཆེན་པོ་ཡིས། ། རྒྱལ་བའི་བསྟན་པ་འཛིན་པར་གསུངས། ། དད་དང་གུས་པའི་བརྟུལ་ཞུགས་ཀྱིས། ། ཀུན་གྱི་བདག་པོར་འགྱུར་ངེས་ན། ། གཞན་གྱི་བདེ་སྐྱིད་ཡོན་ཏན་ལ། །
ཕྲག་དོག་བྱེད་པ་ཅི་སྙམ་ཨང༌། ། བདག་གི་ཉམས་སུ་མྱོང་བས་ནི། ། བླ་མའི་རྫས་དང་ཡོ་བྱད་དང༌། ། བར་ཆད་བརྒྱད་པོ་གང་རུང་ཡང༌། ། སེམས་ལ་ཤིན་ཏུ་བརྩེ་བར་འདུག ། གུས་འདུད་ཕྲ་མོ་དེ་འདྲས་ཀྱང༌། ། ལོ་གཉིས་བསྟན་པའི་ཀུ་སཱ་ལི། ། ཡོན་ཏན་མེད་པ་བདག་འདྲ་ཡང༌། ། ཕ་ཡི་བུ་ཞེས་བརྗོད་པར་གནང༌། ། འདས་དང་མ་བྱོན་ད་ལྟར་དང༌། །
ཕྱོགས་བཅུ་ཀུན་ན་བཞུགས་པ་ཡི། ། རྒྱལ་བ་སྲས་དང་བཅས་པ་ཀུན། ། བྱང་ཆུབ་མཆོག་ཏུ་ཐུགས་བསྐྱེད་པ། ། དེ་ལ་སྲས་སུ་དགོངས་པ་མཛད། ། དེ་ཚེ་དེ་ལ་དགེ་བའི་ཕྱིར། ། རྒྱལ་བ་སྲས་དང་བཅས་པ་རྣམས། ། བུ་སྡུག་འདྲ་བར་དགོངས་པར་འགྱུར། ། གོང་མ་རྣམས་ཀྱིས་བཀའ་བསྩལ་པ། ། དུས་གསུམ་རྒྱལ་བ་ཐམས་ཅད་དང༌། ། ཚད་ལྡན་བླ་མ་གོང་མ་ཡི། །
སྲས་ཀྱི་དམ་པར་གྱུར་པ་ནི། ། བྱང་ཆུབ་སེམས་ལས་གཞན་མི་སྲིད། ། བྱང་ཆུབ་སེམས་དང་མ་བྲལ་དང༌། ། གོང་མ་རྣམས་ཀྱིས་སྲས་མཆོག་ཡིན། ། དེ་ཡང་རིན་ཆེན་ཞལ་སྔ་ནས། ། ནམ་མཁའ་དང་མཉམ་སེམས་ཅན་རྣམས། ། བདེ་བ་དག་དང་ལྡན་པ་དང༌། ། སྡུག་བསྔལ་ཀུན་དང་བྲལ་བ་དང༌། ། མཐར་ཐུག་རྫོགས་པའི་སངས་རྒྱས་སུ། ། བདག་གིས་བསྒྲུབ་པར་བྱ་བ་ཡི། །
གོ་ཆ་ཆེན་པོ་བགོས་ནས་ཀྱང༌། ། ཉམས་སུ་ལེན་པར་མི་བྱེད་པའི། ། བཟང་པོ་བྱས་པའི་བཟང་ལན་ཙམ། ། བྱེད་པའི་རྟེན་གྱི་གང་ཟག་ལ། ། སྙིང་རྗེ་ཅན་ཞེས་མི་བརྗོད་དེ། ། དེ་ཙམ་ཞིག་གི་སྙིང་རྗེ་ནི། ། དབྱུག་ཐོག་བྱི་པོ་ལ་ཡང་ཡོད། ། བྱང་ཆུབ་སེམས་ཀྱི་བརྟུལ་ཞུགས་ཀྱིས། ། རང་གཞན་སྨིན་པར་བྱ་འོ་ཞེས། ། ཡང་དང་ཡང་ཏུ་བཀའ་སྩལ་གསུངས། །
བུ་གོ་འམ་རྟོགས་སམ་རྣལ་འབྱོར་པ། ། དེ་ལྟར་གྱུར་ན་དུས་གསུམ་གྱི། །

རྒྱལ་བ་དཀོན་མཆོག་གསུམ་རྣམས་ཀྱིས། ། ཕུན་སུམ་ཚོགས་པ་ཐམས་ཅད་ཀུན། ། རང་ཉིད་དབང་བར་ངེས་པའི་ཕྱིར། ། དུས་གསུམ་འཕགས་པ་ཐམས་ཅད་ཀྱི། ། དགེ་བ་བསྔོ་བར་བཏུབ་པ་ཡིན། ། བུ་གོ་འམ་རྟོགས་སམ་དགོས་སེ་ཀུན། ། ཤེས་རབ་ཞིབ་མོས་དགོངས་དང་ཀྱེ། ། དོན་འདི་གོ་ཞིང་རྟོགས་གྱུར་ན། ། ཆུ་བོ་གཞོལ་ཕྱོགས་འབབ་པ་འམ། ། ཉི་མ་ཤར་ནས་འཆར་བ་བཞིན། ། རྩོལ་སྒྲུབ་མེད་པར་དགེ་བའི་ཆོས། །
དཔག་ཏུ་མེད་པ་འཐོབ་འགྱུར་སྙམ། ། གོང་མ་རྣམས་ཀྱིས་གསུངས་པ་ཡི། ། ཐབས་སུ་གྱུར་པ་ཐམས་ཅད་ཀུན། ། བྱང་ཆུབ་སེམས་འདིས་བསྡུས་པས་ན། ། ནན་ཏན་མ་ཆུང་རྒྱལ་བའི་སྲས། ། འོ་ན་དོན་དམ་བྱང་ཆུབ་སེམས། ། སྤྲོས་པ་ཀུན་དང་བྲལ་གྱུར་ཅིང༌། ། དུས་གསུམ་རྒྱལ་བས་མ་གཟིགས་པ། ། སེམས་ཉིད་སྐྱེ་བ་མེད་པ་དེ། ། གང་ཡིན་གང་ནས་བཙལ་བར་བྱ། །
སྙམ་པའི་རྣམ་རྟོག་སྐྱེས་ལགས་ན། ། གོང་གི་ཐབས་ལས་གཞན་པ་ཡིས། ། སེམས་ཉིད་གཞན་ན་མི་རྙེད་དེ། ། གོང་གི་དེ་ཉིད་སྐྱེ་བ་མེད། ། རྣམ་པར་དག་ཅིང་སྤྲོས་བྲལ་བར། ། དུས་གསུམ་རྒྱལ་བ་ཀུན་གྱིས་གསུངས། ། འདི་ཡང་བཅོམ་ལྡན་འདས་ཀྱི་ཡུམ། ། ཤེས་རབ་སྙིང་པོར་གསུངས་པ་བཞིན། ། འཁོར་དང་མྱ་ངན་འདས་པའི་ཆོས། ། གདོད་ནས་མ་སྐྱེས་སྟོང་པ་ལ། །
དངོས་དང་དངོས་མེད་གང་དུ་ཡང༌། ། ལྟ་ན་ལོག་ཤེས་ཉིང་འཁྲུལ་ཡིན། ། ལྟ་བ་སྒོམ་པ་སྤྱོད་པ་རྣམས། ། ཐ་དད་འཛིན་པའི་རྣམ་རྟོག་ལ། ། ཉམས་མྱོང་ཅན་ཞེས་སུ་ཞིག་སྨྲ། ། གཉིས་མེད་གཉིས་སུ་མེད་པའི་དོན། ། ཡང་དག་དོན་གྱི་སྙིང་པོ་མཆོག ། འཁོར་འདས་ཀུན་གྱི་གཤིས་གཅིག་པུ། ། འདི་ལས་མ་གཡོ་རྣལ་འབྱོར་པ། ། གཡོ་བྱ་གཡོ་བྱེད་གཡོ་བ་ཡང༌། །
རྟོགས་ལྡན་རྣལ་འབྱོར་དབང་ཕྱུག་གིས། ། འབད་པས་བཙལ་ཡང་རྙེད་རེ་སྐན། ། གཉིས་སུ་སྨྲ་བ་ཐམས་ཅད་ཀྱང༌། ། རྣལ་འབྱོར་པ་ཡིས་མ་མཐོང་བས། ། གཉིས་མེད་གཉིས་སུ་མེད་པ་ཡང༌། ། ཡོད་པ་མ་ཡིན་གཉིས་མེད་ཉིད། ། སྐྱེ་ཆེན་ཉིད་ཀྱིས་ཐུགས་ལ་ཞོག ། ཐུབ་མགོན་བཅོམ་ལྡན་འདས་ཀྱི་སྲས། ། རྒྱལ་བའི་འོད་དང་བྱང་ཆུབ་དཔལ། ། འབྱུང་གནས་རིན་ཆེན་གཡུ་རིས་པས། །
མཉེས་པར་མཛད་ནས་ཞུས་པ་ལགས། ། དཔལ་ལྡན་ཕག་མོ་གྲུ་པའི་ཞབས་ཀྱི་རྡུལ་ལ་རེག་པ་ཡི། ། ཤཱཀྱའི་སྲས་ཀྱི་རྣལ་འབྱོར་རི་བོའི་ཁྲོད་ན་བདེར་གནས་པས། ། དུས་གསུམ་རྒྱལ་བའི་དབང་ཕྱུག་གཏེར་མཛོད་ཐོབ་པ་ལ། ། ལེགས་པར་བསྟན་པའི་དམ་ཆོས་ཉི་མའི་གཟི་བརྗིད་འདིས། ། ཤིན་ཏུ་གསལ་བར་གྱུར་ཅིང་བླ་ན་མེད་པའི་གནས་ཐོབ་པས། ། འགྲོ་བ་མ་ལུས་ཀུན་གྱིས་ཐབས་དང་ཤེས་རབ་སྟོབས་ཐོབ་ནས། ། རྩོལ་སྒྲུབ་མེད་པར་རིན་ཆེན་བྱང་ཆུབ་སེམས་ཀྱི་གཏེར་རྙེད་དེ། ། ཐམས་ཅད་ལྷུན་གྱིས་གྲུབ་པའི་བྱང་ཆུབ་མཆོག་ཏུ་སངས་རྒྱས་ཤོག ། མ་རིག་པའི་མུན་པ་སེལ་བ་ཉི་མའི་གཟི་བརྗིད་ཅེས་བྱ་བ། །
རྫོགས་སོ།། །། ༣༠༦༽ ༄། །གོང་མའི་རྣམ་ཐར་བརྟུལ་ཞུགས་ཅུང་ཟད་བཟུང་ཞེས་པ་དཔལ་སྡིངས་ལ་གནང་བ།། ཨོཾ་སྭསྟི། དུས་གསུམ་རྒྱལ་བ་ཀུན་གྱི་སྐུ་གསུང་ཐུགས། ། དབྱེར་མེད་བྱང་ཆུབ་སེམས་ཀྱི་ངོ་བོ་ཉིད། ། མགོན་པོ་ཕག་མོ་གྲུ་པ་བདག་ཉིད་གཙོ། ། སྲས་དང་བཅས་པ་རྣམས་ལ་ཕྱག་འཚལ་ལོ། ། སྐྱབས་སུ་མཆི་འོ་བྱིན་གྱིས་བརླབ་ཏུ་གསོལ། ། མགོན་པོ་དེ་ཡི་སྲས་ཀྱི་ཐུ་བོ་པ། །
བདག་ཅག་ཀུན་གྱི་མགོན་དང་སྐྱབས་གྱུར་ཅིང༌། ། མཆོག་གི་བླ་མ་དེ་ཡི་སྲས་ཀྱི་གཙོ། ། སྐྱེས་ཆེན་ཁྱེད་ཀྱི་ཞབས་ཀྱི་པདྨོ་ལ། ། སྤྱི་བོ་གཙུག་གིས་འདུད་ཅིང་སྐྱབས་སུ་མཆི། ། འཇིག་རྟེན་མགོན་པོ་ཉི་མའི་དཀྱིལ་འཁོར་ལ། ། འདུལ་ཞིང་མཛེས་པ་རྒྱལ་སྲས་འོད་ཟེར་གྱིས། ། ངར་སྣབས་འདྲ་བའི་དམན་པ་བདག་ཉིད་ཀྱང༌། ། ཉི་མའི་འོད་ལྟར་ཅུང་ཟད་འཚེར་བར་མཆིས། ། རྒྱ་མཚོ་ལྟ་བུར་རབ་ཡངས་སྲས་རྣམས་ཀྱིས། ། གདན་ས་ཁྱོད་ཀྱིས་སྐྱོངས་ཞེས་བདག་ལ་གཏད། །
བརྩེ་བའི་བདག་ཉིད་གྲོང་འདས་མ་མཆིས་དེས། ། གདན་ས་གཏོད་ལ་ལོགས་སུ་སྒོམས་ཤིག་གསུངས། ། ཏི་སེའི་གངས་ལ་སྒྲུབ་པ་བྱེད་དུ་ཕྱིན། ། བྱིན་གྱིས་རླབས་ཀྱིས་འབྲི་གུང་དགོན་པར་བབ། ། གོང་མའི་རྣམ་ཐར་བརྟུལ་ཞུགས་ཅུང་ཟད་བཟུང༌། ། གསུང་སྒྲོས་ཅུང་ཟད་ཅུང་ཟད་གཞན་ལ་བསྟན། ། བླ་མའི་ཐུགས་དགོངས་ཅུང་ཟད་རྫོགས་སམ་སྙམ། ། བསྟེན་ཡུན་ཐུང་ཞིང་ཞབས་འབྲིང་ཞབས་ཏོག་ལ། ། ཁོ་ཐག་མ་ཆད་གདུང་བ་ཆེན་པོས་གདུངས། ། སྲོག་ལ་མ་བལྟས་གདན་ས་རིན་ཆེན་ལ། །
སྙིང་ལ་དྲན་ཚད་ཞབས་ཏོག་མཐའ་དག་བྱས། ། ས་བདག་རྒྱལ་པོ་བྱང་ཆུབ་སེམས་དཔའ་རྣམས། ། དགེ་བའི་བཤེས་གཉེན་དགེ་འདུན་སྡེ་རྣམས་དང༌། ། ངམ་ཤོད་ལ་སོགས་ཕྱོགས་རིས་ཐམས་ཅད་ཀྱིས། ། སྤྲང་པོ་བུ་གཅིག་ལྟ་བུར་ཤིན་ཏུ་བསྐྱངས། ། ལུས་པ་མེད་པར་རྟག་ཏུ་བཀུར་གྱུར་ཀྱང༌། ། དགེ་འདུན་རྣམས་ཀྱང་བླ་མའི་མོས་གུས་ཀྱིས། ། ལུས་དང་སྲོག་ལ་བལྟ་བ་མེད་པ་དང༌། ། གདན་སར་བཞུགས་པའི་དགེ་འདུན་ཉུང་བ་དང༌། ། བདུད་ཀྱི་སྤྲུལ་པ་མི་ངན་ཁ་ཅིག་གིས། །
ཕྲ་བའི་གནོད་པ་མི་འོང་མི་སྲིད་གདའ། ། དེ་ལྟར་གྱུར་ན་བསྐལ་པའི་མེ་ཆེན་ལྟར། ། ལེགས་པར་སྤྱོད་པའི་གོ་སྐབས་མ་མཆིས་པར། ། ཡབ་སྲས་ཀུན་གྱི་བྱིན་གྱིས་བརླབས་ཀྱིས་གོ ། གང་ནས་བལྟས་པའི་རྒྱུ་མཚན་ཟབ་མོ་ཡང༌། ། གཏིང་ནས་ངེས་པའི་ཤེས་པ་སྐྱེས་གྱུར་བས། ། རིན་ཆེན་ཡབ་སྲས་རྩ་བ་བརྒྱུད་པ་དང༌། ། བླ་མ་དཀོན་མཆོག་གསུམ་གྱི་ཞབས་ཏོག་ཏུ། ། འཇིག་རྟེན་ཆོས་བརྒྱད་ལུས་སྲོག་མ་བསམ་ནས། ། གོང་མ་རྣམས་ཀྱི་ཐུགས་དགོངས་རྫོགས་པར་བྱས། །
དམ་པ་རྣམས་ཀྱང་བདག་ལ་དགའ་བ་སྐྱེས། ། ལྷར་བཅས་འཇིག་རྟེན་མང་པོ་དབུགས་ཀྱང་ཕྱུང༌། ། རང་གཞན་མང་པོ་ཚོགས་གཉིས་རྫོགས་ཤིང་གྲུབ། ། ཇེ་དགའ་ཇེ་དགའ་ཇེ་སྐྱིད་ཇེ་སྐྱིད་ཐལ། ། དེང་སང་དབུས་གཙང་ཁྱིམ་པར་གྱུར་པ་ཡིས། ། ཐམས་ཅད་ལེགས་པར་དགོངས་པར་གྱུར་མོད་ཀྱང༌། ། གུས་པའི་ཤུགས་ཀྱིས་ཅུང་ཟད་ཡུས་བདོ་ལགས། ། ལེགས་པར་དགོངས་པའི་སྐྱེས་ཆེན་ཁྱེད་ཉིད་ཀྱིས། ། འཇིག་རྟེན་མགོན་པོའི་ན་བཟའ་རིན་ཆེན་དང༌། ། བཀའ་ལུང་མཉན་པས་དབུགས་དབྱུང་ཐུགས་ལ་བཏགས། །
སླད་ཀྱི་ཞུ་བ་དགོས་དོན་སྙིང་པོ་ཞིག ། སྙན་དུ་གསོལ་གྱི་ཐུགས་ལ་ལེགས་པར་དགོངས། ། རིན་ཆེན་དགོངས་པ་ཉིད་ཀྱི་ཕྱག་རྗེས་མཆོག ། སྡིངས་ཀྱི་ཡང་དགོན་གདན་ས་ཆེན་པོ་དེར། ། སྤྱི་དང་བྱེ་བྲག་བུ་སློབ་ཐམས་ཅད་ཀྱིས། ། ཐུགས་ཀྱི་དགོངས་པ་གཞོལ་ཞིང་འབབ་པར་འགྱུར། ། བདག་གི་བསམ་པ་དམེ་འདོར་ས་ཕྱོགས་དེར། ། མདོ་ཁམས་ལ་སོགས་སྤྱི་དང་བྱེ་བྲག་གི ། ཕྱོགས་རིས་མེད་པའི་གདན་ས་ཆེན་པོ་ལགས། ། མཆོད་ཅིང་བཀུར་བར་བདག་ཀྱང་ཤིན་ཏུ་སྤྲོ། །
བདག་ལ་དད་གུས་བྱེད་པ་ཡོད་སྲིད་ན། ། སྐུ་གསུང་ཐུགས་ཀྱི་རྟེན་དང་འབུལ་བའི་ཚོགས། ། སྡིངས་སུ་ཕུལ་ཅེས་བུ་སློབ་རྣམས་ལ་གདམས། ། ང་ཡི་བུ་སློབ་མོས་གུས་ཅན་རྣམས་ཀྱིས། ། སྡིངས་སུ་མཆོད་ཅིང་བསྙེན་བཀུར་བགྱིད་པ་ལགས། ། ས་ཐག་རིང་ཞིང་ན་སོ་རྒས་པ་དང༌། ། དྲུང་དུ་ཚོགས་པ་རྒྱ་མཚོ་ལྟར་ཡངས་ཤིང༌། ། པྲེ་ཏ་པུ་རིའི་གྲོང་འདིར་ཕོངས་པ་ཡིས། ། ཞབས་ཏོག་བྱ་རྒྱུ་འཛོམ་པར་མ་གྱུར་ཀྱང༌། ། ཁྱེད་ཀྱི་ཉེ་གནས་དབོན་པོར་གྱུར་པ་ལགས། །
ང་ཡི་བུ་དང་སློབ་མར་གྱུར་པ་ལ། ། ཆིབས་དང་མཛོ་དང་བུ་རམ་ལྟང་ཚེ་གཅིག ། བསྐུར་ནས་མཆིས་པས་སྤྱན་གཟིགས་ཅུང་ཟད་འདི། ། བདག་གི་ཚོགས་ཆེན་རྫོགས་པར་འགྱུར་བའི་ཕྱིར། ། ཅིས་ཀྱང་མས་ཀྱང་ཞལ་དུ་གསོལ་བར་ཞུ། ། འགྲོ་ཀུན་དགེ་བ་ཇི་སྙེད་ཡོད་པ་དང༌། ། བྱས་དང་བྱེད་འགྱུར་དེ་བཞིན་བྱེད་པ་ཀུན། ། བཟང་པོ་ཇི་བཞིན་དེ་འདྲའི་ས་དག་ལ། ། ཀུན་ཀྱང་ཀུན་ནས་བཟང་པོར་རེག་གྱུར་ཅིག ། སྡིངས་པ་ལ།། །།
༣༠༧༽ ༄། །ཡོད་པའི་དགེ་རྩ་བསྔོ་ཚུལ་བསྟན་པ་ངོ་མཚར་རྨད་དུ་བྱུང་བ།། འཇིག་རྟེན་གསུམ་གྱི་མགོན་པོ་བླ་མ་དམ་པའི་ཞལ་སྔ་ནས། སེམས་ཅན་ཐམས་ཅད་ལ་དེ་བཞིན་གཤེགས་པའི་སྙིང་པོ་ཡོད་པ་དེ་སྟོང་ཉིད་སྙིང་རྗེ་ཉིད་པའི་དུས་སུ་བདག་འཛིན་མེད་པ་དང༌། ཁྲ་དང་སྤྱང་ཀི་ཡང་བུ་ལ་སྙིང་རྗེ་ཡོད་པ་ལ་ཟེར་བ་ཡིན་གསུང༌། རྨོངས་པ། གླེན་པ། ཆོས་མ་མཐོང་བ། བདག་གི་རྣམ་པར་རྟོག་པ་ལ་རང་བཞིན་གྱིས་རྒྱུད་བཟང་བ། རང་བཞིན་གྱིས་ཡོན་ཏན་དང་ལྡན་པ།
འགྲོ་བ་རིགས་དྲུག་ལམ་རྒྱུད་ལྔ། སེམས་ཅན་གྱི་རིགས་མི་གཅིག་པ་རྣམས་ལ་ཡོད་པ་དེ། ཡོད་པའི་དགེ་བའི་རྩ་བ་ཡིན་པར་མ་ཤེས་པས། དེ་བསྔོ་བའི་བསམ་པ་མ་བྱུང་བ་ལགས་པ་ལ། མགོན་པོ་དེ་ཉིད་ཀྱི་གསུང་གདོད་ནས་ཡོད་པའི་དགེ་བའི་རྩ་བ་ཡོད་པའི་ཚུལ། དེ་བཞིན་གཤེགས་པའི་སྙིང་པོའི་གོ་བ་སྐུ་གསུམ་ལྷུན་གྱིས་གྲུབ་པ་རྫོགས་པའི་བྱང་ཆུབ་ཏུ་བསྔོ་བ། རིན་པོ་ཆེ་ཉིད་ཀྱི་ཐུགས་ཀྱི་དགོངས་པ་འདི་ནི་ངོ་མཚར་ཞིང་རྨད་དུ་བྱུང་བ་སྟེ། བླ་མ་རིན་པོ་ཆེ་ཐམས་ཅད་མཁྱེན་པ་དེ་ལ་ཕྱག་འཚལ་ཞིང་སྐྱབས་སུ་མཆིའོ། ། དུས་གསུམ་རྒྱལ་བ་ཀུན་གྱི་ཆོས། ། མཁྱེན་པའི་ཡེ་ཤེས་འདི་ཡིན་ཞེས། །
ཡང་དང་ཡང་དུ་བཀའ་བསྩལ་པ། ། ངོ་མཚར་རྨད་དུ་བྱུང་བ་ལ། ། གུས་པས་ཕྱག་འཚལ་སྐྱབས་སུ་མཆི། ། དེ་ལྟར་གྱུར་ན་ཡེ་ཤེས་དེས། ། མ་རིག་མུན་པ་སེལ་བ་འདི། ། ཉི་མས་མུན་པ་སེལ་བ་བཞིན། ། འགྲོ་འོང་བསལ་བཞག་མེད་པ་ཉིད། ། ནན་ཏན་ཆེན་པོས་གསུང་པ་དང༌། ། རྟོགས་མ་རྟོགས་གཉིས་ལས་མ་གཏོགས་པ། ། འབྲས་བུ་ཐོབ་དང་མ་ཐོབ་མེད། །
རྗེ་ངོ་མཚར་ཆེ་འོ་རིན་པོ་ཆེ། ། སྐྱབས་སུ་མཆི་འོ་རིན་པོ་ཆེ། ། བྱིན་གྱིས་རློབས་དང་རིན་པོ་ཆེ། ། རྗེ་སྔོན་ཡང་བཀའ་དྲིན་མི་ཆུང་ཆེ། ། ད་རུང་བྱིན་གྱིས་བརླབ་ཏུ་གསོལ།། །།
༣༠༨༽ ༄། །ཉེས་ཚོགས་ཐམས་ཅད་འཇོམས་པར་བྱེད་པའི་རྡོ་རྗེ་ཤཱཀྱ་རྒྱལ་པོའི་ཞུ་ཆོས།། འཇིག་རྟེན་གསུམ་མགོན་ཆོས་ཀྱི་རྗེ། ། འགྲོ་བའི་ནད་གསོ་མཛད་པའི་སྨན། ། ཆོས་ཀྱི་རྒྱལ་པོ་རིན་པོ་ཆེ། །
ཕག་མོ་གྲུ་པའི་ཞབས་ལ་འདུད། ། མགོན་པོ་ཆོས་རྗེའི་ཞལ་སྔ་ནས། ། ཐོག་མ་བར་དང་མཐར་དགེ་བའི། ། བླ་མེད་དམ་ཆོས་རིན་པོ་ཆེ། ། འགྲོ་རྣམས་སྨིན་པར་མཛད་ཅེས་གསུངས། ། དེ་ཡི་བསྡུས་དོན་ཅུང་ཟད་བྲི། ། སྤྱིར་ནད་དང་གནོད་པ་སྡུག་བསྔལ་གྱི་ཚོགས་ཉེས་པ་ཇི་སྙེད་ཅིག་བྱུང་བ་དེ་ཐམས་ཅད་ནི། མི་དགེ་བ་འབའ་ཞིག་ལས་འབྱུང་བར་ཟད་ཀྱི། དེ་ལྟར་ཡང༌། མི་དགེ་བ་ལས་སྡུག་བསྔལ་འབྱུང༌།
ཞེས་པས་མངོན་ནོ། ། འདི་ལ་དབྱེ་ན་དོན་རྣམ་པ་ལྔས་སྟོན་ཏེ། འབྱུང་བ་ལུས་འཁྲུགས་ཀྱི་བར་ཆད། ཕྱི་རོལ་བདུད་ཀྱི་བར་ཆད། ཏིང་ངེ་འཛིན་སེམས་ཀྱི་བར་ཆད། འཆི་བའི་ལྟས། ལས་ཀྱི་རྣམ་པར་སྨིན་པ་དང་རྣམ་པ་ལྔ་འབའ་ཞིག་ཏུ་ཟད་དེ། དེ་ཡང་འབྱུང་བ་ལུས་འཁྲུགས་ཀྱི་བར་ཆད་ནི། སྨན་པ་རྣམས་ཀྱིས་བཅོས་པར་བྱ་བ་ཡིན། ཏིང་ངེ་འཛིན་སེམས་ཀྱི་བར་ཆད་ནི།
གདམས་ངག་གི་གནད་གེགས་སེལ་གྱི་རིམ་པས་བཅོས་པ་ཡིན། ཕྱི་རོལ་བདུད་ཀྱི་བར་ཆད་ནི། ཆེ་འབྲིང་གི་བྱེ་བྲག་གིས་སྔགས་དང་གཉེན་པོའི་སྦྱོར་བས་བཅོས་པ་ཡིན། འཆི་བའི་ལྟས་ལ་ནི་འཆི་བ་བསླུ་བ་འབའ་ཞིག་གིས་བཅོས་པ་ཡིན། ལས་ཀྱི་རྣམ་པར་སྨིན་པའི་ནད་ལ་ནི་བཅོས་མེད་པ་ཡིན་ཏེ། སྔོན་གྱི་ལས་ཀྱི་རྣམ་པར་སྨིན་པ་ནི་མ་གཏོགས་སོ་ཞེས་ལུང་འདྲེན་པ་ཡོད་ཀྱང༌། ཆོས་ཀྱི་རྒྱལ་པོ་དཔལ་ལྡན་ཕག་མོ་གྲུ་པའི་ཞལ་སྔ་ནས། འདི་ཐམས་ཅད་འཕྲང་དོག་པ་དང་ཁལ་ཡོ་བ་དུས་མཉམ་དུ་འོང་བས། འདི་ཐམས་ཅད་ལ་བླ་མ་དམ་པའི་མོས་གུས་དང༌། ཚུལ་ཁྲིམས་རིན་པོ་ཆེ་ཉོན་མོངས་པའི་གཉེན་པོ་ལ་ནན་ཏན་དང༌།
བྱང་ཆུབ་ཀྱི་སེམས་རང་གི་དགེ་སྦྱོར་ལ་ནན་ཏན་བྱེད་པ་འབའ་ཞིག་གིས་སེལ་བར་གསུངས་ཏེ། འདི་ཐམས་ཅད་ལ་ངེས་པར་དཀོན་མཆོག་གསུམ་ལ་སྐྱབས་སུ་སོང་བས་ནི། སྲིད་ཚན་པོ་ཆེ་ཡོད་པ་ལ་དགྲས་མི་ཚུགས་པ་དང་འདྲ་སྟེ། འཁོར་འདས་ཐམས་ཅད་ཀྱི་སྐྱབས་དཀོན་མཆོག་གསུམ་མ་གཏོགས་པ་གཞན་མེད་པས། ངེས་པར་དཀོན་མཆོག་གསུམ་ལ་སྐྱབས་སུ་སོང་ཞིང་སྲོག་གི་ཕྱིར་ཡང་བསླབ་བྱ་མི་གཏོང་བས། ཉོན་མོངས་པ་སྤོང་བའི་ཚུལ་ཁྲིམས་དུག་རྣམ་པ་ལྔའམ་གསུམ་གྱི་རྟོག་པ་སྐད་ཅིག་ཀྱང་མི་རྒྱུ་བའི་ཚུལ་ཁྲིམས་ནི། ས་འགག་བཙན་པོ་ལ་མཁར་བཙན་པོའི་ནང་དུ་གོ་བཙན་པོ་གོན་པ་དང་འདྲ་བ། རྒྱུ་ཉོན་མོངས་པ་སྤངས་པའི་ཚུལ་ཁྲིམས་ཀྱིས། ལས་དེ་དང་ལས་ཀྱི་འབྲས་བུ་རྣམ་པར་སྨིན་པ་མི་ལྡོག་པ་ནི་གནས་མེད་པ་ལགས་པས། འཕགས་པ་དགྱེས་པའི་ཚུལ་ཁྲིམས་རྣམ་པར་དག་པ།
ཉོན་མོངས་པའི་དྲི་མས་མ་གོས་པ་ལ་གནས་པའི་རྟེན་གྱི་གང་ཟག་གིས། བྱམས་པ་དང་སྙིང་རྗེ་ཆེན་པོ་ལས་བྱུང་བའི་བྱང་ཆུབ་ཀྱི་སེམས་ནི་ནོར་བུ་རིན་པོ་ཆེ་དབང་གི་རྒྱལ་པོ་ལྟ་བུས་ནི། ནད་དང་གནོད་པ་སྡུག་བསྔལ་གྱི་ཚོགས་འདག་པ་ཨ་ཅང་ཆེས་ཏེ། དགོས་འདོད་ཀྱི་རེ་བ་ཕུན་སུམ་ཚོགས་པ་ཐམས་ཅད་འབྱུང་བ་ནི། ས་བཅུའི་དབང་ཕྱུག་མན་ཆད་ཀྱི་ཡོན་ཏན་ཡང་ནོར་བུ་རིན་པོ་ཆེ་ལས་འབྱུང་བར། ཨ་མོ་གྷ་པཱ་ཤའི་རྒྱུད་དུ་གསུངས་ལ། བྱང་ཆུབ་ཀྱི་སེམས་རིན་པོ་ཆེས་ནི། རྫོགས་པའི་སངས་རྒྱས་མན་ཆད། འཁོར་བ་དང་མྱ་ངན་ལས་འདས་པའི་ཡོན་ཏན་མཐའ་དག་འབྱུང་བར་གསུངས་ཏེ། དེ་ཡང་འཇིག་རྟེན་གསུམ་གྱི་མགོན་པོ་བླ་མ་དམ་པ་དེའི་ཞལ་སྔ་ནས།
ཞེ་ཐག་པ་སྙིང་ཁོང་རུས་པའི་གཏིང་ནས་དམ་བཅའ་སེམས་བསྐྱེད་པར་བྱ་ཞེས་གསུངས་པ། སྲོག་དང་སྙིང་དང་རྐང་དུ་སོང་བས་རང་གི་ལུས་ལྷག་པའི་ལྷ། མཚན་ཉིད་དང་ལྡན་པའི་བླ་མ་དམ་པའི་དབང་གིས་ཤེས་ཤིང་རྟོགས་པ། ཐ་མལ་པའི་ལུས་ཡུལ་གསུམ་ཕྱོགས་ན་མེད་པར། སངས་རྒྱས་སྐུ་གསུམ་གྱི་བདག་ཉིད་ལྷུན་གྱིས་གྲུབ་ཅིང་རྒྱུན་ཆད་པ་མེད་པ། ཡི་དམ་གྱི་ལྷ་དུས་གསུམ་གྱི་སངས་རྒྱས་ཐམས་ཅད་ཀྱི་སྐུ་གསུང་ཐུགས་ཀྱི་ངོ་བོ་ཉིད་གཅིག་པུར་གྱུར་པ་ཉིད་དུ་དང་པོར་ཤེས་པར་བྱ། བར་དུ་གོམས་པར་བྱ། མཐའ་མར་གོམས་པའི་དབང་གིས་དེ་ཉིད་དུ་འགྲོ་བ་ནི། དང་པོ་ཉིད་ནས་ལྷུན་གྱིས་གྲུབ་པར་བདག་ཉིད་སངས་རྒྱས་སྐུ་གསུམ་གྱི་བདག་ཉིད་ཡིན་ཏེ། དེ་ལ་དེ་བཞིན་གཤེགས་པའི་སྙིང་པོའམ།
ཁམས་རང་བཞིན་གྱི་རྣམ་པར་དག་པ་ཞེས་མིང་དུ་འདོགས་ཀྱང༌། གཤིས་དེ་ལས་མི་འདའ་བས་དེའི་རང་བཞིན་དུ་གྱུར་པ་ལ། སྒོམ་པ་མཐར་ཕྱིན་ཞེས་བྱ་བའམ། གྲུབ་པ་ཐོབ་ཅེས་བྱ་བའམ། སངས་རྒྱས་ཞེས་མིང་འདོགས་ཏེ། རང་གི་རང་བཞིན་དུ་གྱུར་པ་ལ་ངེས་པར་བྱས་པའི་ཡི་དམ་གྱི་ལྷ་བསྒོམས་པས་ནི། མ་ནམ་མཁའ་དང་མཉམ་པའི་སེམས་ཅན་ཐམས་ཅད་ཀྱང་བདེ་བ་དང་ལྡན་པ་དང༌། སྡུག་བསྔལ་དང་བྲལ་བ་དང༌། རྫོགས་པའི་སངས་རྒྱས་ཐོབ་པར་བྱེད་པའི་རྡོ་རྗེ་འཆང་ཆེན་པོ་ཉིད་དུ་འགྱུར་ན། ཐ་མལ་པའི་ལུས་ངག་ཡིད་གསུམ་ཉོན་མོངས་པ་དང་རྣམ་པར་རྟོག་པ་ལས་བྱུང་བའི་ལས་ཀྱི་རྣམ་པར་སྨིན་པ་ལས་གྲུབ་པའི་ཐ་མལ་པའི་ལུས་ངག་ཡིད་གསུམ་ཉེས་པའི་ཚོགས་ཐམས་ཅད་ཀྱི་རྐྱལ་པ།
ཕུང་བའི་གནོད་པ་ཐམས་ཅད་ཀྱི་རྩ་བ། ཐ་མལ་པའི་ལུས་ངག་ཡིད་གསུམ་དུ་འཛིན་པའི་ཤེས་པ། དེའི་ཁྱད་པར་གྱི་ཆོས་ནད་དང་གནོད་པ་སྡུག་བསྔལ་འདག་པར་འགྱུར་བ་ལྟ་ཅི་སྨོས་ཏེ། དཔེར་ན་ཉི་མའི་དཀྱིལ་འཁོར་ནམ་མཁའ་ལ་ཤར་ན་མུན་པ་རང་ཤུགས་ཀྱིས་མི་གནས་པ་དང་འདྲ་བར། ལྷག་པའི་ལྷ་བསྒོམ་པ་ལ་ནན་ཏན་ཤིན་ཏུ་ཆེ་བར་འབད་པ་ནི། སྤྲིན་མེད་པའི་ཉི་མའི་དཀྱིལ་འཁོར་གྱིས་མུན་པ་ཐམས་ཅད་རྣམ་པར་སེལ་བ་ལྟ་བུའོ། ། འདི་ཐམས་ཅད་ཀྱང་འབྲེལ་བ་ཅན་དུ་བལྟ་བར་བྱ་སྟེ། འབྲེལ་བ་མེད་པ་དོན་གྱིས་འགྲུབ་པ་སྟེ། སྐྱབས་སུ་སོང་ནས་ཚུལ་ཁྲིམས་ལས་བྱུང་བའི་བྱང་ཆུབ་ཀྱི་སེམས་དེའི་རང་བཞིན་ལྷག་པའི་ལྷ་ལགས་ལ། འདི་ཐམས་ཅད་ཀྱང་བླ་མ་དམ་པ་འབའ་ཞིག་ལས་གཞན་མི་སྲིད་དེ།
དེ་ལྟར་ཡང༌། བླ་མ་སངས་རྒྱས་བླ་མ་ཆོས། ། དེ་བཞིན་བླ་མ་དགེ་འདུན་ཏེ། ། ཀུན་གྱི་བྱེད་པོ་བླ་མ་ཡིན། ། ཞེས་པས། བླ་མ་དམ་པ་འབའ་ཞིག་ལས་མེད་པས། བླ་མ་དམ་པ་ནི་ཀུན་གྱི་བྱེད་པོ་སྟེ། དཔེར་ན་མིག་དང་སྙིང་དང་ལུས་སྤྱི་དང་བྱེ་བྲག་ཐ་དད་པ་དང་འདྲ་བར། བདག་ཉིད་སངས་རྒྱས་དང་ཆོས་དང༌། དགེ་འདུན་དང༌།
བྱེ་བྲག་ཕན་པ་དང་བདེ་བ་ཐམས་ཅད་བླ་མ་འབའ་ཞིག་ཡིན་པས། བླ་མ་དམ་པ་མ་གཏོགས་གཞན་བསམ་དུ་མེད་པར་མོས་གུས་ཀྱི་ཤུགས་རླབས་པོ་ཆེས་བསྒོམ་པར་བྱ་བའི་ཡུལ་བསམ་གྱིས་མི་ཁྱབ་པར་བསྒོམ་ནས། མཆོག་དང་ཐུན་མོང་གི་དངོས་གྲུབ་མཐའ་དག་བླང་བར་བྱ་སྟེ། རྟག་ཏུ་སྙན་དུ་གསོལ་བ་ཐུགས་ལ་ངེས་པ་ཁོ་ནའོ། ། གཞན་ཡང་འདི་ལྟར་ལྷན་ཅིག་སྐྱེས། ། ལྷན་ཅིག་སྐྱེས་པ་ལྷན་སྐྱེས་དེ། ། སུ་ཞིག་གང་དང་ལྷན་ཅིག་སྐྱེས། ། གང་གིས་གང་ལ་འདྲིས་བྱེད་པ། ། ཆོས་རྣམས་ཀུན་གྱི་དེ་བཞིན་ཉིད། ། དབྱེར་མེད་མྱ་ངན་འདས་པ་པོ། །
ལྷུན་གྱིས་གྲུབ་ཅིང་འདུས་མ་བྱས། ། དུས་གསུམ་དུས་མེད་རྟག་པའི་སྐུ། ། གཞན་གྱིས་བརྗོད་མིན་ལྷན་སྐྱེས་དེ། ། བླ་མའི་མོས་གུས་མ་གཏོགས་པ། ། ཡིག་ནག་རྒྱ་མཚོ་འབྲི་བ་དང༌། ། དཔག་མེད་འགྲོ་བ་སྨིན་པའི་ཐབས། ། རྫས་དང་ཡོ་བྱད་ཀ་ཅ་རྣམས། ། ཆོས་རྗེ་མགོན་པོ་བླ་མ་ཡི། ། ཐུགས་ཀྱི་དགོངས་པ་མི་འགྲུབ་པར། ། ཕྱི་དང་ནང་གི་རྟ་རྒྱུག་དང༌། །
གསང་བའི་རྟ་རྒྱུག་འདྲེ་རེས་འདིས། ། རྒྱུ་དང་ལམ་དང་འབྲས་བུ་ཡི། ། ཡོན་ཏན་བསྐྱེད་པ་ག་ལ་སྲིད། ། བླ་མ་དམ་པ་བཞུགས་བཞིན་དུ། ། ལུས་ངག་ཡིད་གསུམ་སྲོག་གིས་ཀྱང༌། ། བླ་མ་དམ་པ་མཉེས་བྱས་ནས། ། ལོངས་སྤྱོད་གཡོ་བའི་དངོས་པོ་ལ། ། སྙིང་པོ་ལེན་པར་མི་བྱེད་ཅིང༌། ། ཡིག་ནག་རྟ་རྒྱུག་བྱེད་པ་རྣམས། ། ཝ་ལ་ཟ་མི་ང་རེ་ན། །
བསམ་གྱིན་ཚིག་པ་མི་ཟ་རེ། ། མགོ་ལོག་པོ་ལ་ཆོ་རེ་རེ། ། དམ་ཚིག་སྙིང་ནས་བྱེད་པའི་མི། ། ཤཱཀྱའི་སྲས་པོ་རྣལ་འབྱོར་པ། ། འགྲོ་བའི་བླ་མ་གཉེན་གཅིག་པུ། ། ཁྱེད་ཀྱིས་རང་གཞན་ཐམས་ཅད་ཀྱི། ། དོན་དུ་བདག་ལ་ཤིན་ཏུ་བསམས། ། མཉེས་པ་གསུམ་གྱིས་མཉེས་པར་བྱས། ། ཆོས་ལྡན་རྡོ་རྗེ་རི་བོ་ཡིས། ། སྒྲིབ་གསུམ་ཉེས་པའི་ཚོགས་བཅོམ་པས། །
ཐུབ་པས་བྱང་ཆུབ་ཤིང་དྲུང་དུ། ། ཐོ་རངས་བྱང་ཆུབ་འཚང་རྒྱ་ཚེ། ། སྲོད་ལ་བདུད་ཀྱི་དཀྱིལ་འཁོར་འབྱུང༌། ། གོང་མའི་གནད་འདི་ཐམས་ཅད་ལ། ། ཡུལ་དང་ཡུལ་ཅན་གཉིས་མེད་ཅིང༌། ། ཉེས་ཚོགས་སྒྲིབ་པའི་བུད་ཤིང་དང༌། ། གཉེན་པོ་ཡེ་ཤེས་གཉིས་མེད་པར། ། ཉམས་སུ་བླངས་པས་རྣམ་པར་དག ། སྙིང་གཏམ་ཚིག་གཅིག་སྨྲས་པ་འདིས། ། མཐོ་དམན་ཟེར་མཆུའི་གདམས་ཆུང་ཚོགས། །
བརྫུན་ཚིག་མུན་ནག་འཐིབས་པ་ཡང༌། ། ཉི་མའི་དཀྱིལ་འཁོར་ཤར་བས་སེལ། ། བླ་མ་དམ་པའི་བཀའ་བསྩལ་དང༌། ། རང་གི་ཉམས་སུ་མྱོང་བ་དང༌། ། སྟོན་པའི་གསུང་རབ་ཐམས་ཅད་ཀྱི། ། བསྡུས་པའི་སྙིང་པོ་བླ་མེད་འདི། ། ཐུགས་ལ་བཞག་ལ་ཉམས་སུ་བླང༌། ། འདི་བྲིས་དགེ་བའི་རྩ་བ་དེས། ། ཐུབ་དབང་འཇིག་རྟེན་གསུམ་གྱི་མགོན། ། ཆོས་རྗེ་བླ་མ་རིན་ཆེན་གྱི། །
སྐུ་གསུང་ཐུགས་ཀྱི་དགོངས་པ་རྣམས། ། མ་ལུས་ཐམས་ཅད་རྫོགས་པར་ཤོག ། ཟབ་མོ་ཡི་གེར་བྲིས་པ་ལ། ། གནས་གསུམ་མཁའ་འགྲོ་མ་མཉེས་ན། ། ཐུགས་རྗེ་ཆེན་པོ་དགོངས་ནས་ཀྱང༌། ། བྱིན་གྱིས་བརླབས་ཅིང་བཟོད་པར་བཞེས། ། ཐོག་མ་བར་དང་མཐར་དགེ་བ། ། ཚེ་འདི་དང་བར་དོ་དང་ཕྱི་མར་རྫོགས་པའི་བྱང་ཆུབ་ཐོབ་པའི་གདམས་ངག་ཉེས་ཚོགས་ཐམས་ཅད་འཇོམས་པར་བྱེད་པའི་རྡོ་རྗེ་ཞེས་བྱ་བ། དགེ་བའི་བཤེས་གཉེན་ཤཱཀྱ་རྒྱལ་པོས་ཞུས་པ་རྫོགས་སོ།། །། ༣༠༩༽
༄། །བྱང་ཆུབ་ཀྱི་སེམས་དང་ལྡན་ན་ལྷ་ཀླུ་སོགས་ཀྱིས་མཐུན་འགྱུར་བྱེད་པར་བསྟན་པ།། དཀོན་མཆོག་གསུམ་ལ་ཕྱག་འཚལ་ལོ། ། བླ་ན་མེད་པའི་དཀོན་མཆོག་ལ། ། ངེས་པར་སྐྱབས་སུ་སོང་བ་རྣམས། ། ཆོས་ཀྱི་རྩ་བ་བྱང་ཆུབ་སེམས། ། བྱང་ཆུབ་སེམས་དང་མ་བྲལ་ན། ། འཛམ་གླིང་བདག་པོ་ཀླུ་ཡི་རྗེ། ། བྱང་ཆུབ་སེམས་དཔའ་མ་དྲོས་པས། ། རྒྱལ་སྲས་ལྟོགས་དྲིར་ག་ལ་གསོད། ། དགའ་བོ་ཉེར་དགའ་འཇོག་པོ་དང༌། །
མཐའ་ཡས་དུང་སྐྱོང་རྒྱ་མཚོ་ཆེ། ། བྱང་ཆུབ་སེམས་དཔའ་ཐམས་ཅད་ཀྱིས། ། རྒྱལ་བའི་སྲས་རྣམས་སྐྱོང་བར་ངེས། ། ཡུལ་འཁོར་སྐྱོང་དང་འཕགས་སྐྱེས་པོ། ། སྤྱན་མི་བཟང་དང་རྣམ་ཐོས་སྲས། ། སྡེ་དཔོན་ཉི་ཤུ་རྩ་བརྒྱད་སོགས། ། སངས་རྒྱས་སྲས་པོ་འགྲོ་བའི་མགོན། ། སྐྱེས་ཆེན་བདག་ཉིད་ཆེན་པོ་རྣམས། ། སྟོན་པའི་གསུང་བཞིན་བསྒྲུབས་པས་ན། ། རྒྱལ་སྲས་ལྟོགས་དྲིར་ག་ལ་གསོད། །
སུམ་ཅུ་རྩ་གསུམ་ཆོས་ཀྱི་རྗེ། ། ལྷ་དབང་རྒྱལ་པོ་ཀཽའུ་ཤི་ཀ ། རྒྱལ་སྲས་བདེན་མཐོང་ལུང་བསྟན་ཐོབ། ། འགྲོ་བའི་མགོན་གྱུར་གཅིག་པུ་ཉིད། ། རྒྱལ་སྲས་ཐུགས་ཀྱིས་འཛིན་པར་ངེས། ། མི་མཇེད་བདག་པོ་ཚངས་པ་ཆེ། ། ཁྱབ་འཇུག་དབང་ཕྱུག་ཆེན་པོ་དང༌། ། འགྲོ་བ་འདྲེན་པའི་སྐྱབས་གནས་མཆོག ། རྒྱལ་སྲས་བསོད་ནམས་གཟི་བརྗིད་ཅན། ། ཆོས་སྐྱོང་སྲུང་མ་མཐུ་བོ་ཆེ། །
ཅི་འདོད་འགྲུབ་པའི་བདག་ཉིད་རྣམས། ། རྒྱལ་བའི་སྲས་པོ་ཐམས་ཅད་ལ། ། སྤྱན་རས་མི་གཟིགས་ག་ལ་སྲིད། ། འགྲངས་པར་ཟོ་ལ་ངོམས་པར་འཐུང༌། ། ཉིན་མཚན་མེད་པར་དགེ་སྦྱོར་མཛོད། ། ཁ་ཟས་རྣལ་འབྱོར་གཙིགས་སུ་ཆེ། ། ཁོང་ལྷ་ཡི་སྤྱན་གྱིས་གཟིགས་པའི་ཚེ། ། ཁོང་གནོད་པ་མེད་པ་ཙམ་རེ་མཛོད། ། པྲང་པྲང་གཞན་གྱི་ཁ་ན་མེད། ། ནོར་སྒྲུབ་བསོད་ནམས་འདི་ན་གདའོ།། །།
༣༡༠༽ ༄། །སངས་རྒྱས་ཀྱི་འདས་ལོ་དང་བསྟན་པའི་གནས་ཚད་པཎ་ཆེན་ཤཱཀྱ་ཤྲཱིའི་གསུང་དུ་ངེས་པ།། ཨོཾ་སྭསྟི། དུས་གསུམ་བླ་མ་ཡི་དམ་དང༌། ། མ་ལུས་བླ་མེད་དཀོན་མཆོག་གསུམ། ། བསྟན་པའི་མངའ་བདག་དགེ་བའི་བཤེས། ། ཀུན་ཀྱི་ཞབས་ལ་གུས་ཕྱག་འཚལ། ། འཛམ་གླིང་རྒྱན་གྱུར་དགེ་བའི་བཤེས། ། ལྔ་རིག་མཁས་པ་ཤཱཀྱ་ཤྲཱི། ། རྡོ་རྗེ་གདན་སོགས་ཡུལ་དབུས་ཀྱི། །
བསྟན་པའི་མངའ་དག་གནས་བརྟན་མཆོག ། རྒྱལ་པོ་སིང་ག་ལ་རིགས་ཀྱིས། ། གཅེས་པར་འཛིན་པས་བསྟན་པ་འདི། ། ཇི་ཙམ་གནས་པ་རྩིས་པ་ཡི། ། ལུགས་སུ་མཁས་པ་ཆེན་པོས་གསུངས། ། སྨིན་དྲུག་ཟླ་བའི་དཀར་ཕྱོགས་ཀྱི། ། ཚེས་བརྒྱད་ནམ་གུང་མཉམ་པ་ལ། ། ཟླ་བ་རི་བོ་ལ་ནུབ་ཚེ། ། ཐུབ་དབང་ཡོངས་སུ་མྱ་ངན་འདས། ། དེ་རྗེས་ལོ་ནི་སྟོང་ཕྲག་ཅིག །
བདུན་བརྒྱ་དང་ནི་ལྔ་བཅུ་དང༌། ། ཟླ་བ་གཉིས་དང་ཟླ་བ་ཕྱེད། ། དེ་བཞིན་ཉིན་མོ་ལྔ་རབ་འདས། ། ལོ་ནི་སྟོང་ཕྲག་གསུམ་དག་དང༌། ། ཉིས་བརྒྱ་དང་ནི་བཞི་བཅུ་དགུ། ། ཟླ་དགུ་དང་ནི་ཉིན་མོ་བཅུ། ། མ་འོངས་བསྟན་པའི་ལྷག་མར་གནས། ། ཞེས་པ་མེ་མོ་ཡོས་ཀྱི་ལོ། ༼༡༢༠༧༽ ། དཔྱིད་ཟླ་འབྲིང་པོའི་གྲལ་ཚེས་ལྔའི་ཉིན་མོ།
ཡར་ལུང་སོལ་ནག་ཐང་ ཐང་པོ་ཆེ་ཞེས་ཀྱང་ཟེར་ གི་གཙུག་ལག་ཁང་ཆེན་པོར། ཆོས་ཀྱི་རྗེ་པཎྜི་ཏ་ཆེན་པོ་ཁ་ཆེ་ཤཱཀྱ་ཤྲཱིས་རྩིས་པ་ལགས་སོ། ། བདག་གི་རྣམ་པར་རྟོག་པ་ལ། ། སྟོན་པ་མྱ་ངན་འདས་འོག་ཏུ། ། སློབ་དཔོན་ཆེན་པོ་འཕགས་པ་བྱུང༌། ། དགུང་ལོ་དྲུག་བརྒྱའི་བར་དུ་བཞུགས། ། འཕགས་པའི་སློབ་མ་ཟླ་བ་གྲགས། ། དེ་སྲས་རིག་པའི་ཁུ་བྱུག་གིས། ། ཨ་ཏི་ཤ་ལ་དབུ་མ་བཤད། ། སྟོན་པ་མྱ་ངན་འདས་འོག་ཏུ། །
ལོ་ནི་དགུ་བརྒྱ་ལྷག་ཙམ་ན། ། སློབ་དཔོན་ཆེན་པོ་ཐོགས་མེད་བྱུང༌། ། ལོ་ནི་བརྒྱ་དང་ལྔ་བཅུར་འཚོ། ། ཐོགས་མེད་སློབ་མ་དབྱིག་གི་གཉེན། ། དེ་སྲས་འཕགས་པ་རྣམ་གྲོལ་སྡེ། ། དེ་བཞིན་སོ་སྐྱེ་རྣམ་གྲོལ་སྡེ། ། རབ་མཆོག་སྡེ་དང་དུལ་བའི་སྡེ། ། བཻ་རོ་ཙ་ནའི་སྡེ་ཡིས་ནི། ། སེང་གེ་བཟང་པོ་ཉིད་ལ་བཤད། ། དེ་ཡིས་རཏྣ་ཕ་ལ་ལ། །
དེས་ཀྱང་གྷུ་ན་མཻ་ཏྲི་ལ། ། དེ་ཡིས་གསེར་གླིང་པ་ལ་བཤད། ། དེས་ཀྱང་ཨ་ཏི་ཤ་ལ་གསུངས། ། བརྒྱུད་པ་མང་དང་ཉུང་ན་ཡང༌། ། དོན་གྱིས་ལེགས་པར་དཔྱད་པ་ལས། ། ཆོས་རྗེ་པཎ་ཆེན་གསུང་དུ་ངེས། ། འདི་ལ་དགའ་བ་ཆེན་པོ་སྐྱེས། ། བསྟན་པ་ཡུན་རིང་གནས་པ་དང༌། ། བདག་ཅག་བསྒྲུབ་པ་བྱེད་པ་རྣམས། ། འབྲས་བུ་རྒྱ་ཆེན་ཐོབ་པ་ལ། །
མཁས་པ་དགའ་བ་ཅིས་མི་སྐྱེ། ། སློབ་དཔོན་ཆེན་པོ་འབུམ་ཊིག་མཁན་པོས། དེ་བཞིན་གཤེགས་པ་མྱ་ངན་ལས་འདས་པའི་འོག་ཏུ། ལོ་ལྔ་སྟོང་གི་བར་དུ་དམ་པའི་ཆོས་གནས་པར་འགྱུར་ཏེ། དེ་ལ་ལོ་ལྔ་བརྒྱ་ཕྲག་བཅུ་ཡོད་དེ། ལྔ་བརྒྱ་ཕྲག་དང་པོ་ལ་དམ་པའི་ཆོས་སྤྱོད་པ་རྣམས་ཕལ་ཆེར་དགྲ་བཅོམ་པའི་འབྲས་བུ་ཐོབ་པར་གྱུར་ལ། གཉིས་པ་ལ་ཕྱིར་མི་འོང་བའི་འབྲས་བུ་ཐོབ་པར་གྱུར་ལ། གསུམ་པ་ལ་ལན་ཅིག་ཕྱིར་འོང་བ་དང༌། རྒྱུན་ཏུ་ཞུགས་པའི་འབྲས་བུ་ཐོབ་པར་གྱུར་བ་མང་བ་སྟེ། ལྔ་བརྒྱ་ཕྲག་གསུམ་པོ་དེ་དག་གི་ཚེ་ནི་ཆོས་རྟོགས་ཤིང་འབྲས་བུ་ཐོབ་པ་མང་བའི་ཚིགས་ཞེས་བྱའོ། །
ལྔ་བརྒྱ་བཞི་པ་ལ་ནི་ལྷག་མཐོང་གི་ཤས་ཆེ་ཞིང་ཤེས་རབ་རྣོ་བ་མང་ངོ༌། ། ལྔ་པ་ལ་ནི་ཞི་གནས་ཤས་ཆེ་སྟེ། ཏིང་ངེ་འཛིན་བསྒོམ་པ་མང་ངོ༌། ། དྲུག་པ་ལ་ནི་ཚུལ་ཁྲིམས་དང་ལྡན་པ་མང་སྟེ། ལྔ་བརྒྱ་ཕྲག་གསུམ་པོ་དེ་དག་གི་ཚེ་ནི། ཞི་གནས་དང་ལྷག་མཐོང་བསྒོམ་ཞིང་ཚུལ་ཁྲིམས་དང་ལྡན་པ་མང་བས་བསྒྲུབ་པ་དང་ལྡན་པའི་ཚིགས་ཞེས་བྱའོ། ། ལྔ་བརྒྱ་ཕྲག་བདུན་པ་ལ་མངོན་པར་དར་བར་འགྱུར། བརྒྱད་པ་ལ་མདོ་སྡེ་དར་བར་འགྱུར། དགུ་པ་ལ་འདུལ་བ་དར་བར་འགྱུར་ཏེ། ལྔ་བརྒྱ་ཕྲག་གསུམ་པོ་དེ་དག་ལ་བཅོམ་ལྡན་འདས་ཀྱི་ཞལ་སྔ་ནས་གསུངས་པའི་སྡེ་སྣོད་གསུམ་པ་ལ་བརྟེན་ཅིང་ལུང་ལ་སྤྱོད་པ་མང་བས་ལུང་གི་ཚིགས་ཞེས་བྱའོ། །
ལྔ་བརྒྱ་ཕྲག་བཅུ་པ་ལ་སྡེ་སྣོད་གསུམ་ལ་ཡང་བརྩོན་པར་མི་བྱེད། ཆོས་བཤད་པ་རྣམས་ཀྱང་གཞུང་ལས་བཤད་པ་བཞིན་དུ་ལེགས་པར་ཉམས་འོག་ཏུ་མི་ཆུད། མཚན་མ་ཙམ་ཞིག་སྤྱོད་པ་མང་བས་མཚན་མ་ཙམ་གྱི་ཚིགས་ཞེས་བྱ་སྟེ། དེ་ལྟར་ལྔ་བརྒྱ་ཕྲག་བཅུའི་མཐའ་མ་འདི་ལ་ཕྱི་མའི་དུས་ལྔ་བརྒྱ་མཐའ་མ་ཞེས་བྱའོ། ། དེའི་དུས་སུ་ཡང་ཤེས་རབ་ཀྱི་ཕ་རོལ་ཏུ་ཕྱིན་པ་འདིས་སངས་རྒྱས་ཀྱི་བྱ་བ་བྱེད་པར་འགྱུར་རོ་ཞེས་གསུངས་པས། འབྲས་བུ་ཐོབ་པར་འགྱུར་བ་མང་ཉུང་ཙམ་དུ་གསུངས་པ་ལས། འབྲས་བུ་མི་ཐོབ་པ་ནི་མ་གསུངས་ཏེ། ཟླ་བ་སྙིང་པོའི་མདོ་ལས། བསྟན་པ་ནུབ་པའི་དུས་སུ་ཡང་དགྲ་བཅོམ་པ་དེས་པ་འབྱུང་བ་དང༌། སངས་རྒྱས་མྱ་ངན་ཡོང་མི་འདའ། །
ཆོས་ཀྱང་ནུབ་པར་ཡོང་མི་འགྱུར། ། གསུངས་པ་ལགས་ན། གདུལ་བྱ་སྨིན་པ་དང་གྲོལ་བ་རྒྱུན་ཆད་པར་ག་ལ་འགྱུར་ཏེ། ཚེ་ལོ་བཅུ་པའི་དུས་སུ་ཡང་རྒྱལ་པོ་རྡོ་རྟ་ཅན་དང༌། བཅོམ་ལྡན་འདས་མགོན་པོས་ཚེ་ལོ་བརྒྱད་ཁྲིའི་བར་དུ་འཁྲིད་ཅེས་གྲགས་པ་དང༌། འཁོར་བ་མ་སྟོང་གི་བར་དུ་འཕགས་པ་རྒྱུན་མི་འཆད་པ་ལས་ཤེས་པར་བྱའོ།། །།
༣༡༡༽ ༄། །རྣལ་འབྱོར་རྒྱུད་ཀྱི་རྗེས་སུ་འབྲངས་ནས་གཤིན་པོ་ཡར་འདྲེན་ཚོགས་རྫོགས་བསྟན་པ།། ཨོཾ་སྭསྟི། བླ་མ་ཡི་དམ་དཀོན་མཆོག་ལ། །
གུས་པས་ཕྱག་འཚལ་སྐྱབས་སུ་མཆི། ། རྟག་ལྟ་ཤིད་ཀྱི་ཉེས་སྦྱང་ཕྱིར། ། བདག་གིས་ཡི་གེ་འདི་བརྩམ་བྱ། ། ཤིད་ཕ་མ་མཆོད་པ་བསོད་ནམས་ཀྱི་ཚོགས་སུ་འགྲོ་བ་དང༌། ཕ་མ་ཕ་རོལ་ཏུ་ཕ་མ་རང་དུ་ཡོད་པར་ལྟ་བ་ལོག་ལྟ་ཡིན་པ་དང༌། ཐབས་འཁོར་གསུམ་གྱི་བྱེད་པས་ཡན་མན་དུ་འགྲོ་བ་བསྟན་པའོ། ། དེ་ལ་དང་པོའི་ཚོགས་སུ་འགྲོ་བ་ནི། འཕགས་པ་མིན་ཡང་ཕ་མ་དང༌། ། ཞེས་པའི་དོན། ཐུབ་པ་སངས་རྒྱས་བཅོམ་ལྡན་འདས་ཀྱིས་བྱས་པ་ཤེས་ཤིང་བྱས་པ་དྲིན་དུ་བཟོ་བ་ལས།
བྱམས་པ་དང་སྙིང་རྗེ་དང་བྱང་ཆུབ་ཀྱི་སེམས་སྐྱེ་བས་སངས་རྒྱས་ཐོབ་པའི་རྒྱུར་བསྟན་པ་དང༌། ཆོས་དཀོན་མཆོག་དེ་ཉིད་ཐོག་མ་དང་བར་དང་མཐའ་མར་དགེ་བ། ཐུབ་པའི་ཆོས་དེ་ལས་གཞན་མེད་པར་བསྟན་པས། ཚོགས་གཉིས་རྫོགས་པར་བསྟན་པའོ། ། ཕ་མའམ་ཤི་བ་དེ་ཕ་རོལ་ཏུ་མ་ཤི་བ་བཞིན་དུ་ཡོད་པར་ལྟ་བ་ནི་རྟག་ལྟ་སྟེ། གང་ཟག་ལོག་པར་ལྟ་བས་ལེགས་སྤྱད་ཀྱང༌། ། དེ་ཡི་རྣམ་པར་སྨིན་པ་མི་བཟད་ལྡན། ། ཞེས་གསུངས་པའི་དོན། ལོག་པར་ལྟ་བ་གཏི་མུག་གི་རྗེས་སུ་འབྲངས་པ་འཁོར་བ་དང་ངན་སོང་འབའ་ཞིག་ཡིན་ཏེ། ཕ་མ་དགེ་བ་དང་མི་དགེ་བའི་བསམ་པའི་རང་གཟུགས་སུ་ཕ་རོལ་ཏུ་སྐྱེ་ལ།
དགེ་བ་བྱས་ན་སྔ་མའི་བསམ་པ་དགེ་བའི་སྟོབས་འཕེལ་ནས་རྒྱུ་རྐྱེན་གཉིས་འཛོམས་པས། ཐར་པ་གོང་ནས་གོང་དུ་འཕར་ཞིང་ཐོབ་པ་དང༌། ཡང་ཤི་ཁར་དགེ་བའི་བསམ་པ་ཕྲ་ཡང་ཉེ་དུ་གཉེན་འབྲེལ་གྱིས་ཁོའི་ཆེད་དུ་དགེ་བའི་རྩ་བ་བྱས་པས། ལྷའི་དབང་པོ་ནོར་བུ་དྲི་མ་མེད་པས་དགེ་བའི་རྩ་བ་བྱས་པས། མནར་མེད་པ་དགའ་ལྡན་དུ་སྐྱེས་ནས། སངས་རྒྱས་དང་འདྲ་བར་གྱུར་པར་གསུངས་པ་དང༌། རྟག་པར་ལྟ་བ་ནི། ཕ་མ་བསམ་པའི་རང་གཟུགས་སུ་གྱུར་ནས། རིགས་དྲུག་མཐོ་དམན་དུ་སྐྱེས་ཟིན་པ་ལ། མ་ཤེས་པ་གཏི་མུག་གི་དབང་དུ་སོང་བས་རྟ་བསད་པས་ཕ་མའི་བཞོན་པར་རེ་བ་དང༌།
ཟས་ནོར་བཏང་བས་ཟ་རྒྱུ་དང་ནོར་དུ་འོང་དུ་རེ་ནས་ཆགས་སྡང་རྨོངས་གསུམ་གྱི་བསམ་པས་མི་དགེ་བ་རྣམ་པ་གསུམ་གྱི་སྟོབས་འཕེལ་བ། གཤིན་པོའི་མི་དགེ་བའི་བསམ་པས་རྒྱུ། རྐྱེན་འདིར་མི་དགེ་བ་ཆེན་པོ་བྱས་པས་རྒྱུ་རྐྱེན་གཉིས་འཛོམས་ནས་མནར་མེད་པའི་དམྱལ་བ་ཆེན་པོར་སྐྱེ་བ་དང༌། ཤི་བ་དེ་ལ་དགེ་བའི་བསམ་པ་ཅུང་ཟད་ཡོད་ཀྱང༌། རྐྱེན་ཁོའི་ཆེད་དུ་མི་དགེ་བའི་ལས་བྱས་པས་དགེ་བའི་བསམ་པ་ཕྲ་མོ་བཅོམ་ན་ཡང་དམྱལ་བར་སྐྱེ་བ། སྔགས་པ་དམ་ཉམས་པས་མནར་མེད་དུ་སྐྱེས་པ་ལྟ་བུ་ཡིན་པས། ལོག་པར་ལྟ་བ་སྤང་བར་བསྟན་པའོ། ། དེ་ལ་ཞིང་བསོད་ནམས་ཀྱི་ཚོགས་སུ་འགྱུར་བ་ཚེ་འཕོ་བ་ཇི་ལྟར་འགྱུར་བ་བསྟན་པ་དང༌། རྣལ་འབྱོར་གྱི་རྒྱུད་ཡོ་གའི་རྗེས་སུ་འབྲངས་ནས། ཚོགས་གཉིས་རྫོགས་པར་བྱེད་པའི་ཐབས་ལ་མཁས་པ་ལ་འབད་པར་བྱའོ། །
དེ་ཡང་ཇི་ལྟར་བྱ་ཞེ་ན། དང་པོ་ཁོ་ནར་ཞིང་རྣམ་པར་དག་པ་དཀོན་མཆོག་གི་སྤྱན་སྔར་གཏད་ཡར་གྱི་ཕུད་ལ་ཤིད་བྱེད་པའི་སྔ་ནུབ་བམ། ཞག་གསུམ་མམ་བདུན་ལ་སོགས་ཀྱང་རུང་སྟེ། དཀོན་མཆོག་གི་མཆོད་པ། འབྱུང་པོའི་གཏོར་མ། ལོང་སྤྲང་གི་ཡོན། བདུན་ཚིགས་རྒྱས་བསྡུས་རྣམ་པ་གསུམ་གང་ཡང་རུང་བའི་རྗེས་སུ་འབྲངས་ནས། ཕྱི་དེ་ཉིན་པར་རྫས་དང་ཡོ་བྱད་ཀྱི་དངོས་པོ་མདུན་དུ་བསགས་པ། བསང་པོ་དང༌། འབྲང་རྒྱས་དང༌།
གཏད་ཡར་གྱི་དངོས་པོ་འདི་དོན་གཏོར་མ་ཡིན་པས། ཇི་ལྟར་བྱས་ཀྱང་འགལ་བ་མེད། ཡུལ་དེའི་ལུགས་གང་ཡིན་པ་བཤམས་ནས། རྣལ་འབྱོར་པས་འཇིག་རྟེན་འདི་ནས་ཕ་རོལ་ཏུ་ཚེ་འདས་པ་དེ་དག་གིས་གཙོ་བོ་བྱས་པའི་སེམས་ཅན་ཐམས་ཅད་བདེ་བ་དང་ལྡན་པ་གནས་སྐབས་དང་མཐར་ཐུག སྡུག་བསྔལ་དང་བྲལ་བ་གནས་སྐབས་དང་མཐར་ཐུག བྱང་ཆུབ་གནས་སྐབས་དང་མཐར་ཐུག རྣམ་པ་གསུམ་གོ་བའི་ཤེས་རབ་ཀྱི་རྗེས་སུ་འབྲངས་ནས་འབྱུང་པོ་ཐམས་ཅད་ཀྱི་གཏོར་མས། འཇིག་རྟེན་འདི་ནས་ཕ་རོལ་ཏུ་ཚེ་འདས་པ་གཏད་ཡར་བྱ་བའི་ཡུལ་དེ་ལ་སོགས་པ། ཁམས་གསུམ་གྱི་སེམས་ཅན་མ་ལུས་པ་རང་གི་ལྷག་པའི་ལྷར་བྱས་པ་དང༌། དུས་གསུམ་གྱི་འཕགས་པ་དཀོན་མཆོག་གསུམ་ལྷར་བྱས་པ་ལ་མཆོད་པ་རྣམ་པ་ལྔ་སྔོན་དུ་འགྲོ་བས་གཏད་ཡར་ཐམས་ཅད་འདོད་པའི་ཡོན་ཏན་ཕྱི་ནང་གསང་གསུམ་བསམ་གྱིས་མི་ཁྱབ་པས་སྤྱིར་མཆོད་ནས།
འདིའི་ཕད་ཕུད་མར་གྱི་མཚན་མ་ཇི་ལྟར་འོས་པ་དཀོན་མཆོག་ལ་མར་མེ་འབུལ། སུམ་ཆ་ལ་སོགས་པ་ཇི་ལྟར་འོས་པ་གཏོར་མ་དགུའི་ཆ་རྐྱེན་དུ་བཞག་གཡང་ཁུ་ཡེ་བདག་པོ་ལ་ཅི་འོས་སྦྱིན། སུམ་ཆ་ལ་དེར་འདུས་པ་རྣམས་ལ་ཚོགས་སོག་ཙྭ་རུའི་སྟོན་མོ་བྱ། ཤའི་རིགས་དང་ཟན་ལ་སོགས་པའི་ཆ་ཉུང་ཟད་ཅིག་བར་དོའི་ཤེས་པ་དྲི་ཟ་བར་བཤད་པས་གསུར་བྱ་བར་གལ་ཆེ། ཤིན་ཏུ་གལ་ཆེ་བ་ཆོ་ག་ཐོན་པའི་རྗེས་ལ་བསྲེག གཏོར་མ་དགུའི་བརྒྱད་པོ་འབྱུང་པོ་ཐམས་ཅད་ཀྱི་གཏོར་མས་སྔ་མ་བཞིན་དུ་འབུལ། གཅིག་ཁ་འབར་མས་གཤིན་པོ་དང་ཡོན་བདག་གི་ལན་ཆགས་ལ་འབུལ། དེ་ནི་བསོད་ནམས་ཀྱི་ཚོགས། ཡེ་ཤེས་ཀྱི་ཚོགས་ནི་དགེ་འདུན་རྣམས་ཀྱིས་ཞིང་དང་བསམ་པ་དངོས་པོ་གསུམ་འཁོར་གསུམ་ཡོངས་སུ་དག་པ་མི་དམིགས་པའི་ངང་ལས་མདོ་ཚར་རེ་ཀླག དེ་དང་དུས་མཉམ་དུ་རྒྱུན་བཤགས་གསུམ་པ་དང༌།
རིགས་ལྔའི་བཀྲ་ཤིས་བརྗོད་ནས་བཀྲ་ཤིས་པའི་མཐུན་འགྱུར་བྱ། དེའི་རྗེས་ལ་ཡོན་ཕུལ་ནས་དགེ་བའི་རྩ་བ་རྫོགས་པའི་བྱང་ཆུབ་ཏུ་བསྔོ། དེ་ལྟར་བསོད་ནམས་དང་ཡེ་ཤེས་ཀྱི་ཚོགས་བསགས་པའི་མཐུས། གནས་སྐབས་དང་མཐར་ཐུག་གི་ཕན་བདེའི་ཡོན་ཏན་འབྱུང་ཚུལ་དེ་ཁོ་ན་ལྟར་ཁོང་དུ་ཆུད་པར་བྱའོ། ། གཏོར་མའི་སྦྱོར་བ། ཤིད་ཀྱི་བྱ་ལུགས་ཡུལ་མཐའ་ལ་སོགས་པར་བྱ་བའི་རིམ་པ། ཚོགས་གཉིས་རྫོགས་པའི་མན་ངག་འདི་སྦྱར་བའི་བསོད་ནམས་ཀྱིས། མ་ནམ་མཁའ་དང་མཉམ་པའི་སེམས་ཅན་ཐམས་ཅད་བདེ་བ་དང་ལྡན། སྡུག་བསྔལ་དང་བྲལ། མྱུར་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་རིན་པོ་ཆེ་ཐོབ་པར་གྱུར་ཅིག
དེ་ཁོ་ན་བཞིན་དུ་གྱུར་ཅིག དེ་དེ་ཁོ་ན་བཞིན་དུ་གྱུར་ཅིག དེ་དེ་ཁོ་ན་བཞིན་དུ་གྱུར་ཅིག། །། ༣༡༢༽ ༄། །དཔལ་ཆེན་ཤྲཱི་ཕུག་པར་རིང་འཚོ་སྙུན་རྨེད་ཀྱི་བསྟོད་ཕྲིན་ཨ་ཁུ་དགེ་བཤེས་བྱ་བ།། སྐྱེས་ཆེན་གང་ཞིག་དང་པོར་བྱང་ཆུབ་ཐུགས་བསྐྱེད་ནས། ། ཚོགས་གཉིས་རབ་རྫོགས་བྱང་ཆུབ་བླ་ན་མེད་པ་བརྙེས། ། ལྷུན་གྱིས་གྲུབ་ཅིང་རྒྱུན་ཆད་མེད་པར་རྟག་པའི་སྐུ། ། དཔལ་ལྡན་ཕག་མོ་གྲུ་པས་རྟག་ཏུ་རྒྱལ་གྱུར་ཅིག ། མཉམ་མེད་བླ་མ་དེ་ཡི་སྲས་གྱུར་པ། །
རིན་ཆེན་དེ་དང་གཉིས་མེད་གྱུར་པ་ཡི། ། དཔལ་ཆེན་ཤྲཱི་རི་ཕུག་པར་རྣམ་གྲགས་པ། ། རིང་དུ་འཚོར་གྱུར་སྙུན་རྨེད་ཅུང་ཟད་བྲི། ། འདིར་སྲས་ཀྱི་དམ་པ་ཕྱོགས་ནས་འགྲུལ་པ་འགའ་ཞིག་དང༌། ཐུགས་ཀྱི་དགོངས་པ་ཇི་བཞིན་དུ་རྫོགས་པར་མཛད་པ་ནོར་བུ་རིན་པོ་ཆེ་དབང་གི་རྒྱལ་པོ་ལྟ་བུ། ཨ་ཁུ་དགེ་བཤེས་པ་ལ་སྨྲས་པ། སྐུ་ཁམས་ཤིན་ཏུ་བདེ་ཞེས་བགྱི་བར་ཁུམས། དེ་བདག་དང་འགྲོ་བ་སེམས་ཅན་ཐམས་ཅད་ལ་བཀའ་དྲིན་ཆེ། དེ་ཡང་བདེ་བར་གྱུར་པའི་རྒྱུ་མཚན། དཔག་མེད་བསྐལ་པར་ཚོགས་གཉིས་བསགས་པ་ཡིས། །
དཔག་མེད་ཕུན་སུམ་ཚོགས་པའི་རིགས་སུ་འཁྲུངས། ། དང་པོར་བལྟམས་ནས་མཐའ་མའི་དུས་ཀྱི་བར། ། ཆོས་ཀྱི་རྒྱལ་པོའི་བྱང་ཆུབ་མཐའ་དག་མཛད། ། སྟོན་པའི་བསྟན་ལ་བསླབ་གསུམ་རིན་ཆེན་གྱིས། ། རང་གཞན་སྨིན་མཛད་ཡོན་ཏན་རྒྱ་མཚོ་བརྙེས། ། ཐོས་བསམ་སྒོམ་པས་རང་རྒྱུད་སྨིན་གྱུར་པས། ། སྐྱེས་ཆེན་ཁྱེད་ནི་རྟག་ཏུ་བདེ་བར་བཞུགས། ། གང་གི་རིགས་སུ་འཁྲུངས་པའི་བསྟན་པའི་གཙོ། ། ཤཱཀྱའི་རྒྱལ་པོ་བཅོམ་ལྡན་དེ་ཉིད་ཀྱི། ། སྐུ་གསུང་ཐུགས་ཀྱི་དགོངས་པ་རྫོགས་པར་གྱུར། །
ཐུགས་རྗེ་ཕུལ་བྱུང་གདུང་རྒྱུད་འཛིན་མཛད་པས། ། སྐྱེས་ཆེན་ཁྱོད་ནི་ཤིན་ཏུ་བདེ་བར་བཞུགས། ། བླ་མེད་ཐེག་པར་རང་དབང་མན་ངག་རྒྱུད། ། རྒྱལ་བས་ལུང་བསྟན་འབྲེལ་བར་བཅས་པ་རྣམས། ། ཐུགས་སུ་ཆུད་ཅིང་མུན་པ་མི་མངའ་བས། ། ཉི་མའི་དཀྱིལ་འཁོར་ལྟར་གསལ་བདེ་བར་བཞུགས། ། ཐོག་མ་བར་དང་མཐར་དགེ་བསིལ་ལྡན་པས། ། ཟླ་བའི་དཀྱིལ་འཁོར་མཁའ་ལ་རྒྱས་འདྲ་བའི། ། དམ་ཆོས་རྣམ་དག་དྲི་མ་མེད་པ་ཡིས། ། གཞན་རྒྱུད་ཚིམ་མཛད་ཁྱོད་ནི་བདེ་བར་བཞུགས། །
ཉིད་ནི་བླ་མར་གྱུར་པ་གང་ལ་ཡང༌། ། བླ་མ་སངས་རྒྱས་ཉིད་དུ་རབ་གཟིགས་ནས། ། སྒྲུབ་པའི་མཆོད་པ་ཡོན་ཏན་རྒྱ་མཚོ་རྣམས། ། ཆུ་སྣོད་གཅིག་ནས་གཅིག་ཏུ་ཇི་བཞིན་པར། ། ལུས་པ་མེད་པར་ཐུགས་ཀྱི་པདྨོར་བཀང༌། ། དེ་དོན་སྙིང་པོར་གྱུར་པའི་བདུད་རྩི་ཡིས། ། དཔག་མེད་སྨིན་མཛད་ཁྱོད་ནི་བདེ་བར་བཞུགས། ། མཉེས་པ་གསུམ་དུ་རྣམ་གྲགས་ཞབས་ཏོག་ལས། ། རྟག་ཏུ་ངུ་འམ་ནོར་བཟང་ཇི་བཞིན་དུ། ། གཡོག་དང་བྲན་དུ་ཉིད་ཀྱིས་ཞལ་བཞེས་ནས། །
གོང་མ་ཁུར་ཆེན་བསམ་གྱིས་མི་ཁྱབ་པས། ། ཁུར་དུ་བཞེས་ནས་རྒྱ་མཚོ་ལྟ་བུ་ཡི། ། དགེ་འདུན་རྣམས་དང་མ་ལུས་སེམས་ཅན་གྱི། ། དོན་ཆེན་བསྒྲུབ་པ་ཁྱེད་ནི་བདེ་བར་བཞུགས། ། ནམ་མཁའ་མཛོད་དང་ཀུན་བཟང་རྣམ་འཕྲུལ་ལྟར། ། ཕུན་སུམ་ཚོགས་པའི་དགོས་འདོད་བསམ་ཡས་པ། ། ལྷུན་གྱིས་གྲུབ་ཅིང་རྒྱུན་ཆད་མེད་པ་ཡིས། ། བདག་གི་བསམ་པ་རྟག་ཏུ་རྫོགས་མཛད་ཅིང༌། ། གོང་མ་མཆོད་ཅིང་འོག་མ་སྐྱོང་བ་དང༌། ། མཉམ་པ་མགུ་བར་གནས་པ་ཁྱོད་ཀྱི་དྲིན། །
སྐྱེས་ཆེན་ཁྱོད་ཀྱི་ཐུགས་ལ་མི་བདེ་མེད། ། བདེ་བར་བཞུགས་པ་ཁྱེད་ནི་རྟག་ཏུ་བདེ། ། ས་སྟེང་འཛམ་བུ་གླིང་འདིར་འཇིགས་ཆེན་བྱུང༌། ། ཕྱོགས་དང་ཕྱོགས་མཚམས་ཀུན་ཏུ་འབར་ཞིང་འཁྲུགས། ། ངན་སོང་གཉིས་དང་དམྱལ་བ་ཇི་བཞིན་པའི། ། རབ་འབར་གནས་སུ་བཞུགས་ཀྱང་པདྨོ་བཞིན། ། མགོན་པོ་འཇམ་དབྱངས་མཁྱེན་དང་རྡོ་རྗེ་བསྣམས། ། སྤྱན་རས་གཟིགས་དབང་མགོན་ལྟར་ཁྱོད་ནི་མགོན། ། མགོན་པོ་མགོན་གྱུར་འགྲོ་བའི་མགོན་པོ་ཁྱོད། ། བསྟོད་པ་རྒྱ་མཚོས་བསྟོད་པ་ཁྱོད་ཉིད་ནི། །
བདེ་བར་གྱུར་ཅིང་ཐུགས་བདེ་བདེ་བར་བཞུགས། ། སྐྱེས་ཆེན་ཁྱེད་ཉིད་འདི་ལྟར་བདེར་བཞུགས་ཤིང༌། ། བདག་གི་དགེ་འདུན་རྒྱ་མཚོ་ལྟ་བུ་རྣམས། ། ཕལ་ཆེར་ཆོས་དང་མཐུན་ཞིང་བདེར་བཞུགས་པ། ། པདྨའི་ཚལ་ལྟར་ཚུལ་ཁྲིམས་རྒྱན་གྱིས་མཛེས། ། ལྷུན་པོའི་རི་བཞིན་ཏིང་འཛིན་གཡོ་བ་མེད། ། རྒྱལ་བའི་འོད་ལྟར་ཤེས་རབ་རྣམ་དག་ཅིང༌། ། སེམས་ཉིད་རིན་ཆེན་དྲུག་གིས་ཕྱུག་གྱུར་པས། ། བདག་ཀྱང་དེང་སང་ཤིན་ཏུ་བདེ་བར་མཆིས། ། བར་སྐབས་ལོ་རྒྱུས་ཅུང་ཟད་སྙན་གསོལ་བ། །
བྱ་བྱེད་སྤྲོས་པའི་མཚན་མས་གཡེངས་གྱུར་ཅིང༌། ། གཏི་མུག་མེ་ཡིས་རང་ཉིད་བསྲེགས་པ་དང༌། ། འོད་ཀྱིས་གཞན་རྒྱུད་བསྲེགས་པ་རིགས་མིན་ཀྱང༌། ། སྙིང་དང་འདྲ་བ་གོང་མའི་རྟེན་མཆོག་རྣམས། ། རེ་བ་ཆེན་པོས་བདག་ལ་ཕུལ་བ་རྣམས། ། འཐོར་བར་གྱུར་པ་སྙིང་གིས་མ་བཟོད་ནས། ། གདུང་རྟེན་མཆོག་ཅིག་དེང་འདིར་བགྱིས་པ་འདིས། ། རང་དབང་མེད་པ་རྒྱ་མཚོའི་གྲུ་བཞིན་དུ། ། སྤྲོས་པའི་གཡེང་བས་རྣམ་པར་གཡེང་ཡང་དོགས། ། རྒྱ་མཚོ་ཆེན་པོར་ཀླུ་དབང་ཆར་པ་བཞིན། །
སྤྲོས་པ་ཉེར་ཞིར་འོང་དུ་རེ་འང་མཆིས། ། གང་ལྟར་བགྱིས་ཀྱང་མི་བྱ་དབང་མེད་པའི། ། གདུང་རྟེན་ལེགས་པར་བགྱིས་པ་འདི་ཉིད་ཀྱིས། ། རྟེན་མཆོག་བླ་ན་མེད་པའི་གཞལ་ཡས་ཁང༌། ། ཤེལ་དང་བཻ་ཌཱུརྻ་དང་གསེར་དང་ནི། ། ཤེལ་གདར་མེ་ཤེལ་ཙན་དན་གོར་ཤི་ཥ། ། གྱི་དྷན་དངུལ་ཁྲི་ལ་སོགས་རིན་ཆེན་རྣམས། ། སྙིང་པོ་ཡང་སྙིང་རྟེན་གྱི་སྣོད་དུ་བགྱིས། ། བླ་མ་གོང་མའི་ཐུགས་དགོངས་རྫོགས་པ་དང༌། ། བདག་གི་བསམ་པ་རྫོགས་པར་ཐུགས་དགོངས་པ། །
ལེགས་པར་གྲུབ་པ་འབྲས་བུས་རྒྱུ་དཔག་པས། ། ཐུགས་དགོངས་རྣམ་པར་དག་པ་རྫོགས་པ་ལགས། ། འགྲོ་ཀུན་དགེ་བ་ཇི་སྙེད་ཡོད་པ་དང༌། ། བྱས་དང་བྱེད་འགྱུར་དེ་བཞིན་བྱེད་བ་དག ། བཟང་པོ་ཇི་བཞིན་དེ་འདྲའི་ས་དག་ལ། ། ཀུན་ཀྱང་ཀུན་ནས་བཟང་པོར་རེག་གྱུར་ཅིག། །། ༣༡༣༽ ༄། །ཕྱི་ནང་བར་གསུམ་གྱི་བར་ཆད་ཞི་བ་བཅུ་ཆོས་གསུམ་ཆོས་ལས་མེད་པར་ཐག་ཆོད་པ།། ཨོཾ་སྭསྟི། བླ་མ་རིན་པོ་ཆེ་འགྲོ་བའི་མགོན་པོ་དཔལ་ལྡན་རི་ཁྲོད་པས།
བླ་མ་ཡོངས་ཀྱི་དགེ་བའི་བཤེས་གཉེན་ཆེན་པོ་དཔལ་ཆེན་པོའི་སྤྱན་སྔར་གདམས་པ། སྤྱིར་ཡང་དག་པར་རྫོགས་པའི་སངས་རྒྱས་བཅོམ་ལྡན་འདས་ཀྱིས། ཕྱི་རོལ་བདུད་ཀྱི་བར་ཆད། འབྱུང་བ་ལུས་འཁྲུགས་ཀྱི་བར་ཆད་དང༌། ཏིང་ངེ་འཛིན་སེམས་ཀྱི་བར་ཆད་དང་རྣམ་པ་གསུམ་དུ་གསུངས་པ་ཡིན་ལ། དེ་གསུམ་ལ་གང་ཡིན་པ་བརྟག་པ་དང༌། བརྟགས་ནས་བཟློག་པ་དང༌། བཟློག་པས་ཡོན་ཏན་སྐྱེས་པའི་རིམ་པ་དཔག་ཏུ་མེད་པ་ཞིག་གསུངས་ཤིང༌། ཁྱད་པར་དུ་ཡི་དམ་གྱི་ལྷ་ཞལ་མཐོང་བ་ལ་སོགས་པའི་རིམ་པ་ལ། བརྡ་དང་བརྡའི་ལན་དཔག་ཏུ་མེད་པ་ཞིག་གསུངས་ཀྱང༌།
དེ་ཐམས་ཅད་ཀྱི་དོན། བསླུ་བ་མེད་པའི་གནད་ཕྱིན་ཅི་མ་ལོག་པའི་གདམས་ངག སངས་རྒྱས་བཅོམ་ལྡན་འདས་ཀྱི་དགོངས་པ། ཕྱི་ནང་གནད་ཀྱི་རྟེན་བྲེལ། རྡོ་རྗེ་འཆང་ཆེན་པོའི་གསང་ཚིག བཅུ་ཆོས་དང་སུམ་ཆོས་མ་གཏོགས་པ་གཞན་མ་མཆིས་པར་ཐུགས་ཐག་རྦད་ཀྱིས་ཆོད། དེ་ཡང་བཅོམ་ལྡན་འདས་ཀྱིས། ངའི་ཆོས་ནི་རིགས་པའི་སྤོབས་པ་དང༌། འབྲེལ་བའི་སྤོབས་པ་དང༌། དོན་དང་ལྡན་པའི་སྤོབས་པ་དང༌།
འཇིག་རྟེན་ཐམས་ཅད་ལས་འཕགས་ཤིང་ཁྱད་ཞུགས་པའི་སྤོབས་པ་མཐའ་དག་ནི། སངས་རྒྱས་བཅོམ་ལྡན་འདས་ཀྱི་གསུང་དུ་ཤེས་པར་བྱའོ། ། ཞེས་གསུངས་པ་དང༌། དོན་གྱི་གནད་ཀྱང་སངས་རྒྱས་བསྐྱེད་པར་བྱེད་པའི་རྒྱུ་བདེ་བ་དང་ལྡན། སྡུག་བསྔལ་དང་བྲལ། རྫོགས་པའི་སངས་རྒྱས་ཐོབ་པར་བྱེད་པ་དེ་སངས་རྒྱས་བཅོམ་ལྡན་འདས་ཉིད་ཀྱི་གསུང་དང༌། ཆོས་དང་བྱིན་གྱིས་བརླབས་དང༌། དེ་བཞིན་གཤེགས་པ་ཉིད་དུ་ཤེས་པར་བྱ་བ་ནི་དོན་གྱི་གནད་འབྲེལ་བ་ཟབ་མོ། རིགས་པ་དང་བཅས་པ་ཡིན་པར་ཤེས་པར་བྱ་བ་དང༌། བདག་ཉིད་ཀྱིས་ཉམས་སུ་མྱོང་ཞིང་ཁོང་དུ་ཆུད་པའི་དོན་ནི་བསླུ་བ་མེད་པ།
སྟོན་པས་གསུངས་པ་བླ་མ་དམ་པའི་བཀའ་སྣང་བ་རང་གི་སེམས། ཡུལ་གང་བྱང་ཆུབ་སེམས་སུ་ཤེས། ། བྱང་ཆུབ་སེམས་སུ་མཐོང་གྱུར་ན། ། བྱང་ཆུབ་སེམས་ཀྱི་རང་བཞིན་སྐུ། ། དཔལ་ལྡན་རྡོ་རྗེ་འཆང་ཉིད་ཀྱིས། ། རང་ཉིད་བྱིན་གྱིས་རློབ་པ་དང༌། ། སྟོན་པ་ཤཱཀྱའི་རྒྱལ་པོ་ལ། ། ཕྲག་དོག་དྲག་པོའི་བསམ་པ་ཡིས། ། ལོག་པར་ལྟས་པའི་ལྷས་བྱིན་ནི། ། རྙེད་དང་བཀུར་སྟི་རྒྱུན་ཆད་ནས། །
མནར་མེད་དམྱལ་བར་འཚེད་འགྱུར་པ། ། ཐམས་ཅད་འདི་དང་འདི་འདྲ་ཞེས། ། སྟོན་པ་ཐམས་ཅད་མཁྱེན་པས་གསུངས། ། དེས་ན་རྣལ་འབྱོར་དབང་ཕྱུག་གིས། ། ཐམས་ཅད་སངས་རྒྱས་ཉིད་དུ་བསྒྲུབ། ། གང་ཕྱིར་བདག་ཅག་ཐམས་ཅད་ཀྱི། ། སྐྱོབ་མཛད་སྐྱོབ་པའི་མགོན་གཅིག་པུ། ། སློབ་དཔོན་འཕགས་པ་རྡོ་རྗེ་འཆང༌། ། མགོན་པོ་དེ་ཡིས་བྱིན་བརླབས་ཤིང༌། ། སྐྱོབ་པས་སྐྱབས་པ་འདི་ཉིད་ནི། །
སྐྱོབ་མཛད་མགོན་པོ་འདི་ཉིད་ལ། ། གུས་པས་ཕྱག་འཚལ་སྐྱབས་སུ་མཆི། ། གུས་པས་མཆོད་ཅིང་རྟག་ཏུ་མཆོད། ། གཟིགས་པ་དེ་ཉིད་དེ་ཡིན་པར། ། ངེས་པའི་ཤེས་པ་སྐྱེ་བའི་ཚུལ། ། མགོན་པོ་དེ་ཡི་བྱིན་རླབས་ཀྱིས། ། ཐུབ་པའི་བསྟན་པ་སྤྱི་དང་ཡང༌། ། བྱེ་བྲག་ཉིད་ཀྱི་དམ་ཆོས་ཀྱིས། ། ངེད་ཀྱི་སེམས་རྒྱུད་སྨིན་པ་དང༌། ། རྣམ་པར་གྲོལ་བར་གྱུར་པ་འདི། །
བླ་མ་དེ་ཡི་བཀའ་དྲིན་ཡིན། ། ཕོངས་ཤིང་ཉམ་ངར་གྱུར་པའི་ཚེ། ། སྐྱོབ་པར་མཛད་པ་དམ་ཚིག་ཡིན། ། ངོ་མཚར་ཆེ་འོ་རྒྱལ་བའི་སྲས། ། རྨད་དུ་བྱུང་ངོ་རིགས་ཀྱི་བུ། ། ངེས་ཤེས་སྐྱེས་སོ་ཨེ་མ་ཧོ། ། བདག་དང་འཁོར་འདས་ཐམས་ཅད་ཀྱིས། ། དུས་གསུམ་བསགས་དང་ཡོད་པ་ཡི། ། དགེ་བ་བླ་ན་མེད་པ་ཡིས། ། སློབ་དཔོན་འཕགས་པའི་ཐུགས་དགོངས་མཆོག །
ཐམས་ཅད་བྱང་ཆུབ་མཆོག་ཐོབ་ཤོག ། རྫོགས་སོ།། །། ༣༡༤༽ ༄། །ཀུན་རྫོབ་དོན་དམ་བྱང་ཆུབ་སེམས་གཉིས་ཀྱི་ཚུལ་བེར་སྟོན་ལ་གདམས་པ།།
སླད་མར་ཞལ་ནས་གསུངས་པའི་དོན། ། གདམས་ངག་དང་རྗེས་སུ་བསྟན་པ་ཞུ་ཞེས་པ། ། འདས་དང་མ་བྱོན་ད་ལྟར་དང༌། ། ཕྱོགས་བཅུ་དུས་གསུམ་བཞུགས་པ་ཡི། ། རྒྱལ་བ་མ་ལུས་ཐམས་ཅད་ཀུན། ། བྱང་ཆུབ་སེམས་ལས་བྱུང་བ་ཡིན། །
དེ་ལ་རྣམ་པ་གཉིས་ཡོད་དེ། ། དང་པོ་ཀུན་རྫོབ་བྱང་ཆུབ་སེམས། ། མཁའ་དང་མཉམ་པའི་འགྲོ་བ་རྣམས། ། བདེ་ཞིང་སྡུག་བསྔལ་བྲལ་བ་དང༌། ། རྫོགས་པའི་བྱང་ཆུབ་མཆོག་ཐོབ་པར། ། བདག་གིས་བྱ་ཞེས་དམ་བཅས་ནས། ། གཡོ་སྒྱུ་མེད་པའི་ལྷག་བསམ་གྱིས། ། ལུས་ངག་ཡིད་གསུམ་མ་ལུས་པས། ། དུས་གསུམ་རྒྱལ་བའི་བསྟན་པ་འདི། ། འཛིན་དང་སྲུང་དང་སྐྱོང་བ་དེས། །
དུས་གསུམ་རྒྱལ་བ་མཆོད་པ་དང༌། ། སེམས་ཅན་མ་ལུས་སྨིན་པ་དང༌། ། བླ་མེད་བྱང་ཆུབ་ཐོབ་པ་ལགས། ། ཟབ་དང་རྒྱ་ཆེ་དཔག་དཀའ་བ། ། བསམ་གྱིས་མི་ཁྱབ་མཐའ་ཡས་པས། ། བསྔོ་བ་བླ་ན་མེད་པ་འདི། ། སྟོན་པ་ཐུགས་རྗེ་ཆེན་པོ་ཡིས། ། ཟབ་པ་ཤེས་རབ་ཕ་རོལ་ཕྱིན། ། རྒྱ་ཆེ་སངས་རྒྱས་ཕལ་ཆེན་ལས། ། བདག་དང་འཁོར་འདས་ཐམས་ཅད་ཀྱིས། །
དུས་གསུམ་བསགས་དང་ཡོད་པ་ཡི། ། དགེ་བ་མ་ལུས་ཐམས་ཅད་ཀྱིས། ། བདག་དང་སེམས་ཅན་ཐམས་ཅད་ཀུན། ། རྫོགས་པའི་བྱང་ཆུབ་ཐོབ་གྱུར་ཅིག ། འདི་དོན་ངེས་པར་བསམ་བྱས་ནས། ། ཡང་ཡང་བསྔོ་བ་གང་ཡིན་པ། ། རྫོགས་པའི་བྱང་ཆུབ་མཆོག་ཐོབ་ཅེས། ། སྟོན་པ་ཐུགས་རྗེ་ཅན་གྱིས་གསུངས། ། ཀྱེ་ཧོ་དོན་དམ་བྱང་ཆུབ་སེམས། ། དཔལ་ལྡན་ནཱ་རོ་པཎ་ཆེན་གྱིས། །
སློབ་དཔོན་ཆེན་པོ་ཏིལླི་ལ། ། དོན་དམ་གང་ཞེས་ཞུས་པ་ལས། ། ཀྱེ་ཧོ་འདི་ནི་རང་རིག་སྟེ། ། ངག་གི་ལམ་འདས་སྤྱོད་ཡུལ་མིན། ། ཏིལླི་ང་ཡིས་བསྟན་དུ་མེད། ། རང་རིག་ཉིད་ལས་ཤེས་ཏེ་བྱོས། ། བླ་མ་དམ་པས་གསུངས་པའི་དོན། ། དཔལ་ལྡན་ཏིལླིའི་ཆོས་དྲུག་ལ། ། བློ་དང་བྲལ་བར་ཉམས་སུ་བླང༌། ། སྤྲོས་དང་བྲལ་བར་རང་གི་སེམས། །
ཉམས་སུ་མྱོང་བར་ཐེ་ཚོམ་མེད། ། ཀྱེ་ཧོ་ཉམས་སུ་བླང་པའི་ཚུལ། ། ཁྱེད་ཀྱི་བླ་མ་གོང་མ་རྣམས། ། རྒྱལ་བ་རྫོགས་པའི་སངས་རྒྱས་རྣམས། ། སངས་རྒྱས་བརྒྱུད་པ་མ་ཆད་པ། ། ཚོང་འདུས་འོ་མར་མ་སོང་ཞིང༌། ། སྙན་ནས་སྙན་དུ་བརྒྱུད་པ་དང༌། ། ཐུགས་ནས་ཐུགས་སུ་བརྒྱུད་པ་དང༌། ། ཐུགས་རྒྱུད་ཕྱིན་ཅི་མ་ལོག་པས། ། ཐུགས་ཀྱི་པདྨོར་རབ་བཀང་བ། །
རྒྱུན་ཆད་མེད་པར་བསྒོམ་པར་ཞུ། ། འགྲོ་ཀུན་དགེ་བ་ཇི་སྙེད་ཡོད་པ་དང༌། ། བྱས་དང་བྱེད་འགྱུར་དེ་བཞིན་བྱེད་པ་དག ། བཟང་པོ་ཇི་བཞིན་དེ་འདྲའི་ས་དག་ལ། ། ཀུན་ཀྱང་ཀུན་ནས་བཟང་པོར་རེག་གྱུར་ཅིག ། བེར་སྟོན་ལ།། །། ༣༡༥༽ ༄། །འཆི་བ་བླུ་བའི་གདམས་ངག་ཆོས་ལྔར་འདུས་པ་སྐ་ལྡམ་པ་ལ་གནང་བ།། རྗེ་བླ་མ་རྣམས་ལ་ཕྱག་འཚལ་ལོ། ། སྟོན་པ་ཐམས་ཅད་མཁྱེན་པ་ཡིས། །
འཆི་བདག་གཞོམ་པའི་གདམས་ངག་གསུངས། ། དེ་ལ་དང་པོར་འཆི་བའི་རྟགས། ། ཕྱི་དང་ནང་དང་གསང་བ་དང༌། ། དེ་བཞིན་ཉིད་ཀྱི་འཆི་ལྟས་བཞི། ། དཔལ་ལྡན་ཕག་མོ་གྲུ་པས་གསུངས། ། མགོན་པོ་དེ་ཡི་བཀའ་བསྩལ་གྱིས། ། འཆི་བ་བསླུ་བའི་གདམས་ངག་ཀྱང༌། ། མང་པོ་ཞིག་ཏུ་བཀའ་བསྩལ་ཡང༌། ། འུབས་ཀྱིས་ཧྲིལ་གྱིས་དྲིལ་ལགས་ན། ། ཆོས་ལྔ་དག་ཏུ་མ་འདུས་མེད། །
དེ་ཡང་དང་པོར་ལམ་དུ་བཏང༌། ། བྱང་ཆུབ་མཆོག་ཏུ་སེམས་བསྐྱེད་ནས། ། དེ་རྗེས་འདི་ལ་ཟབ་པའི་གནད། ། ཀུ་སཱ་ལི་ཡི་ཚོགས་གསོག་ལ། ། ཡང་དང་ཡང་དུ་ནན་ཏན་བྱ། ། དེ་ནས་རང་ཉིད་ཡི་དམ་ལྷར། ། རྒྱུན་ཆད་མེད་པར་ནན་ཏན་བསྒོམ། ། དུས་གསུམ་སངས་རྒྱས་ངོ་བོ་ཉིད། ། བླ་མ་མཆོག་ལ་མོས་གུས་བྱ། ། སྟོང་ཉིད་བདེ་ཆེན་དམ་པ་ནི། །
འཆི་བ་བསླུ་བའི་མཆོག་ཏུ་གསུངས། ། གྲུབ་ཐོབ་གོང་མས་གསུངས་པས་ན། ། དེ་ཡི་རྗེས་སུ་འབྲང་བར་བྱ། ། འཇིག་རྟེན་མགོན་པོ་རིན་ཆེན་གསུང༌། ། ལར་གྱིས་ལར་གྱིས་ལར་གྱིས་ན། ། བསླུ་ཐབས་གཉེན་པོ་དཔག་མེད་ཀྱང༌། ། གནད་ཀྱི་ཏིང་འཛིན་འབའ་ཞིག་ལ། ། སྐད་ཅིག་ཙམ་ཡང་མ་ཡེངས་པར། ། ནན་ཏན་ཆེན་པོས་མ་བསྒོམ་ན། ། གཞན་གྱིས་ཕན་པའི་ཉམས་མྱོང་མེད། །
ཕན་པ་ཡིན་ནོ་ཡིན་ནོ་ཟེར། ། ཉམས་མྱོང་མེད་པའི་དམ་ཆོས་ལ། ། གློ་གཏད་སྙིང་གཞག་བྱེད་མ་ནུས། ། ཉམས་སུ་མྱོང་བའི་མན་ངག་ལ། ། ནན་ཏན་ཆེན་པོས་ཡང་ཡང་བསྒོམ། ། བདག་ཀྱང་འཆི་བདག་ཁར་ཆུད་ཅིང༌། ། འཆི་བར་ངེས་པ་མང་པོ་ཞིག ། དགེ་འདུན་མཐུན་པའི་ཐུགས་དམ་གྱིས། ། སོས་པར་གྱུར་པ་མྱོང་བས་གྲུབ། ། དེས་ན་ཁྱེད་ཀྱི་བུ་སློབ་རྣམས། །
བརྩོན་འགྲུས་ཆེན་པོས་བསྒོམ་དུ་ཆུག ། འདིར་ཡང་དགེ་འདུན་རྒྱ་མཚོ་ཚོགས། ། ཐུགས་དམ་རྩེ་གཅིག་ཞུ་བ་འབུལ། ། བྱེད་མིན་མི་བྱེད་མ་ཡིན་ཞིང༌། ། ཐེ་མ་རྐྱང་གི་ལོ་ཆོས་ཀྱིས། ། མི་ཚེ་འདས་པར་བྱས་ན་ཡང༌། ། ཤི་མིན་གསོན་མིན་ཡུན་རིང་ཞིག ། ནད་ཀྱིས་མནར་ནས་འཆི་བར་འདུག ། བརྩོན་འགྲུས་འབད་པ་དྲག་པོ་ཡིས། ། ནན་ཏན་ཆེན་པོས་བསྒོམ་གྱུར་ན། །
སྐག་དང་དབང་ཐང་རྩོད་པ་ཡིས། ། བསོད་ནམས་ཡོན་ཏན་རྒྱ་མཚོའི་ཚོགས། ། གོང་ནས་གོང་དུ་ཁྱད་པར་འགྱུར། ། ཐ་མལ་འཁོར་བའི་སྲོག་བཅད་ནས། ། ཚེ་འདིར་མཆོག་གི་དངོས་གྲུབ་ཐོབ། ། སྐ་ལྡམ་པ།། །། ༣༡༦༽ ༄། །མགོན་པོ་མི་འཁྲུགས་པའི་བསྟོད་པ་ཚིགས་སུ་བཅད་པ།། ལྷ་ན་མོ། འགྲོ་བའི་བླ་མ་བཅོམ་ལྡན་མི་འཁྲུགས་པ། །
ཐུགས་རྗེ་ཆེན་པོས་འགྲོ་བ་རྗེས་བཟུང་བའི། ། སྨོན་ལམ་མཐར་ཕྱིན་བྱང་ཆུབ་མཆོག་བརྙེས་པ། ། སྐྱོབ་མཛད་འགྲོ་བའི་མགོན་ལ་ཕྱག་འཚལ་ལོ། ། གླང་པོ་པདྨ་ཉི་མའི་གདན་སྟེང་ན། ། བཻ་ཌཱུརྻ་ཡི་མདོག་འདྲ་མཚན་དཔེས་བརྒྱན། ། དཀྱིལ་ཀྲུང་མཉམ་གཞག་ས་གནོན་ཕྱག་རྒྱ་ཅན། ། རྣམ་དག་སྐུ་མངའ་དེ་ལ་ཕྱག་འཚལ་ལོ། ། ཉིད་ཀྱི་ཐུགས་ལས་འོད་ཟེར་རབ་འཕྲོས་པས། ། འགྲོ་བའི་སྡུག་བསྔལ་མ་ལུས་རྣམ་སྦྱངས་ནས། ། བླ་མེད་ས་ལ་འགོད་པའི་གཉེན་གཅིག་པུ། །
ཡོན་ཏན་རྫོགས་པར་མཛད་ལ་ཕྱག་འཚལ་ལོ། ཁྱོད་ཀྱི་སྐུ་གསུང་ཐུགས་དང་སེམས་ཅན་རྣམས། ། དབྱེར་མེད་གཅིག་པས་མཚན་ཙམ་ཐོས་པ་ཡང༌། ། ཉེས་ཚོགས་སྤངས་ནས་འཚང་རྒྱར་གདོན་མི་ཟ། ། ཕྱག་འཚལ་སྐྱབས་སུ་མཆིའོ་བསྐྱབ་ཏུ་གསོལ།། །། ༣༡༧༽ ༄། །སྙིང་པོ་དོན་གྱི་ཞུས་ལན་གསང་ཆེན་ཡི་གེ་ཞེས་པ།། ཨོཾ་སྭསྟི། འཁོར་འདས་བདག་པོ་མཉམ་མེད་རིན་པོ་ཆེ། ། རྡོ་རྗེ་འཆང་ཆེན་བླ་མ་དམ་པ་དང༌། །
དཀོན་མཆོག་གསུམ་ལ་གུས་པས་ཕྱག་འཚལ་ནས། ། བདག་ཉིད་ཆེན་པོའི་གསུང་ལན་བྲི་བར་བྱ། ། སྙིང་པོའི་དོན་ནི་སྙིང་པོ་ཉིད་ཡིན་དེ། ། སྙིང་པོའི་དོན་ཐོབ་གཞན་ལ་རེ་བ་མེད། ། འབྲས་བུ་སྙིང་པོ་ལོ་ཏོག་ལེགས་གྱུར་ན། ། འདོད་པ་མེད་ཀྱང་ཇི་ལྟར་ཕུབ་སོགས་བཞིན། ། རང་དབང་མེད་པར་ཤུགས་ལས་བྱུང་བ་ཡིན། ། རང་གི་རིག་པ་ཇི་ལྟར་ཡོད་པ་འདི། ། བཅོས་སྒྱུར་མེད་པ་གང་གིས་གོ་གྱུར་ན། ། ཉི་མས་མུན་པ་སེལ་བ་ཇི་བཞིན་དུ། །
སྐྱོན་རྣམས་བསལ་བཞག་མེད་པར་དག་ནས་འགྲོ། ། ཡོན་ཏན་འདོད་པ་མེད་ཀྱང་ངང་གིས་འབྱུང༌། ། སེམས་ཀྱི་ཡུལ་དུ་བྱས་པའི་དམ་ཆོས་འདིས། ། ཉིད་ཀྱིས་ཇི་ལྟར་གསུངས་པ་དེ་བཞིན་དུ། ། རི་དྭགས་སྨིག་རྒྱུའི་ཆུ་བོར་སྙོག་དང་མཚུངས། ། རང་སེམས་རྒྱ་མཚོར་སྒོམས་ཤིག་རྣལ་འབྱོར་པ། ། འདི་ལས་གཞན་པ་ཐམས་ཅད་དོན་མེད་ཅེས། ། སེམས་ཀྱི་དེ་ཉིད་དེ་ཉིད་རང་གི་གསུང༌། ། སེམས་ཀྱི་དེ་ཉིད་སྙིང་པོ་འདི་གོ་ན། ། ཚིག་དང་ཡི་གེ་བཟློ་བརྗོད་ཐམས་ཅད་ཀུན། །
ཕྱི་ཤུན་སྦུན་པ་ཉིད་དུ་ངེས་ནས་མཆི། ། སྦུན་པ་དག་ལ་སྙིང་པོ་ག་ལ་རེ། ། དོན་འདི་བླ་མ་རིན་ཆེན་གྱིས། ། སྟོན་པ་རྡོ་རྗེ་འཆང་ཆེན་གྱི། ། བཅོམ་ལྡན་དགྱེས་པའི་རྡོ་རྗེ་ནས། ། གཞན་གྱིས་བརྗོད་མིན་ལྷན་ཅིག་སྐྱེས། ། གང་དུ་ཡང་ནི་མི་རྙེད་དེ། ། བླ་མའི་དུས་མཐའ་བསྟན་པ་དང༌། ། རང་གི་བསོད་ནམས་ལས་ཤེས་བྱ། ། སྟོན་པས་གསུངས་པ་དེ་ཡི་དོན། །
མཚན་ཉིད་ལྡན་པའི་བླ་མ་ལ། ། དུས་མཐའ་ཆོས་སྐུའི་འདུ་ཤེས་བསྐྱེད། ། ངེས་ཤེས་སྐྱེ་བ་དཀའ་གྱུར་ན། ། བསོད་ནམས་ཚོགས་ལ་ནན་ཏན་བྱ། ། ལུས་དང་ལོངས་སྤྱོད་ཡོད་ཚད་དང༌། ། དུས་གསུམ་བསགས་པའི་དགེ་བ་རྣམས། ། ལྟོས་པ་མེད་པར་རྗེ་ལ་འབུལ། ། ལུས་དང་ལོངས་སྤྱོད་དགེ་བ་ལའང༌། ། འཛིན་པ་མེད་པར་གྱུར་པ་ན། ། འཛིན་པ་མེད་པ་དེ་ཉིད་ལས། །
དེ་ལས་གཞན་མེད་འོད་གསལ་དོན། ། བརྗོད་མེད་ལྷན་ཅིག་སྐྱེས་པ་དེ། ། ཨེ་མ་མངོན་དུ་གྱུར་པ་འདི། ། ཨེ་མ་ཨེ་མ་ངོ་མཚར་ཆེ། ། དོན་འདི་རྟོགས་པར་གྱུར་པའི་ཚེ། ། འཁོར་བ་དང་ནི་མྱ་ངན་འདས། ། ཡོད་མེད་སྤྲོས་དང་སྤྲོས་མེད་རྣམས། ། སེམས་ཉིད་ངང་དུ་རོ་གཅིག་པ། ། རྫོགས་པའི་བྱང་ཆུབ་དེ་ལ་བྱ། ། མ་ལུས་རྫོགས་པས་རྫོགས་པ་ཡིན། །
དོན་གྱི་གསང་ཆེན་ཡི་གེ་འདི། ། སྐྱེས་བུ་དམ་པས་ཉམས་སུ་ལོངས། ། ཚིག་གི་སྡེབ་སྦྱོར་མ་བྱས་ཤིང༌། ། དོན་གྱི་སྙིང་པོ་རིན་པོ་ཆེ། ། ཕུག་ཏུ་མ་བཞག་རྒྱབ་ཏུ་སྟོན། ། གནས་གསུམ་མཁའ་འགྲོ་མ་མཉེས་ན། ། འགྲོ་ལ་ཕན་པའི་དོན་བསམས་པས། ། ཐུགས་དགོངས་རྫོགས་ཤིང་བཟོད་པར་བཞེས། ། འགྲོ་བས་བྱང་ཆུབ་མཆོག་ཐོབ་ཤོག ། རྫོགས་སོ།། །།
༣༡༨༽ ༄། །གཏོར་མ་དང་ལྷ་བཤོས་བཟའ་མི་རུང་བ་རུང་བར་བསྒྱུར་ཐབས།། ཨོཾ་སྭསྟི། འཇིག་རྟེན་གསུམ་མགོན་རིན་ཆེན་གྱི། ། སྲས་ཀྱི་ཐུ་བོ་དགེ་བའི་བཤེས། ། སྟོན་པའི་བསྟན་པ་འཛིན་པའི་དཔལ། ། གདན་ས་རིན་ཆེན་མངའ་བདག་གིས། ། བདག་གི་མཐོ་དམན་སྤྱོད་པ་ལ། ། བཀའ་བཀྱོན་ཞེ་བཀྱོན་མ་མཛད་ནས། ། དགྱེས་པར་དགོངས་པ་ཐུགས་ལ་བཏགས། །
གཏོར་མ་དང་ལྷ་བཤོས་ཟ་བ་འདིས་བྱ་བའི་རྒྱུད་དང་སྤྱོད་པའི་རྒྱུད་དུ། ངག་གི་ནུས་པ་ཐམས་ཅད་འཇིག་པ་དང༌། ཉེས་པ་དཔག་ཏུ་མེད་པ་འབྱུང་བར་གསུངས། བདག་གི་འཁོར་ལྟོགས་ལ། ངན་ལ། མང་ཐལ་བས་གཏོར་མ་དང་ལྷ་བཤོས་ཟ་དགོས་སུ་ཐལ། འདི་ལ་རྣལ་འབྱོར་བླ་ན་མེད་པའི་རྒྱུད་ཀྱི་རྗེས་སུ་འབྲངས་ནས། དེར་དབང་ཐོབ་པ་ལུས་ལྷ། ངག་སྔགས། སེམས་ཕྱག་རྒྱ་ཆེན་པོའི་དཀྱིལ་འཁོར་དང་མ་བྲལ་བར་བྱས་ནས།
གཏོར་མ་དང་ལྷ་བཤོས་རླུང་མེ་བུད་སྦར་གྱི་སྦྱོར་པ་གང་ཡང་རུང་བའམ། རྗེ་སྒམ་པོ་པའི་རྗེ་བཙུན་མ་ཁམས་གསུམ་མའི་གཏོར་མ་ལྟར་ལེགས་པར་སྦྱངས་ནས། རང་དཀྱིལ་འཁོར་རྣམ་པ་གསུམ་གྱི་ཐོག་ཏུ། དུས་གསུམ་གྱི་སངས་རྒྱས་སྲས་དང་བཅས་པ་རྣམས་ལ་ཞལ་ཟས་ཀྱི་ཕུད་བླ་མ་ཡི་དམ་དཀོན་མཆོག་ཆོས་སྐྱོང་ལ་དང་པོ་འབུལ། དེ་ནས་རང་གི་ལུས་ལ་བཅུག་ནས། མཆོད་པ་རྣམ་པ་ལྔ་སྔོན་དུ་འགྲོ་བས། རང་ཉིད་དཀྱིལ་འཁོར་གྱི་འཁོར་ལོ་མཆོད་པར་བསམས་ནས། ལེགས་པར་གསོལ་བའི་རྗེས་ལ། ལྷག་མ་ལ། ཨོཾ་ཨུ་ཙི་ཏ་ཧཱ་རི་དེ་བྷྱ་སྭཱ་ཧཱ། །
ཞེས་པས་ལྷག་མ་ལ་དབང་བའི་འབྱུང་པོ་ལ་མཆོད་ནས། མདོའི་དོད་ལ་ཡི་དམ་ལྷའི་སྙིང་པོ་དང་བསྔོ་བ་བྱའོ། ། མདོར་ན་ཁ་ཟས་རྣལ་འབྱོར་ནང་གི་གཏོར་མ་ཚོགས་ཀྱི་འཁོར་ལོ་གསུམ་གཅིག་པ་ཡིན་པས་ཟ་ཚད་དང་འཐུང་ཚད་དེ་ལྟར་བསྒྲུབ་པར་བྱའོ།། །། ༣༡༩༽ ༄། །རྣམ་པར་འཕྲུལ་བའི་འབྲས་བུ་ལ་ཐ་དད་མ་མཆིས་པ་ཤེར་འབྱུང་ལ་གདམས་པ།། འགྲོ་བའི་མགོན་པོ་ཆོས་ཀྱི་རྗེ། ། ཐམས་ཅད་མཁྱེན་པ་སྟོན་པ་པོ། ། སློབ་དཔོན་རྒྱལ་པོ་དགྱེས་པས་གྲོལ། ། འཕགས་པ་ཐོགས་མེད་སྙིང་རྗེས་གྲོལ། ། གནས་བརྟན་གྲགས་པ་སྐྱུགས་པས་གྲོལ། །
ཏ་པ་ཞང་སྒོམ་རྩིབ་ཐུར་བསྲུང༌། ། རྒྱ་སྟོང་རི་པ་མཛེ་མགོ་ཟ། ། དམ་ཆོས་གང་ཡིན་མ་ཤེས་ཟེར། ། ཡོངས་གྲགས་འདི་ཡང་བདེན་ནམ་སྙམ། ། རྨོངས་པའི་བྱིས་པས་མ་ཤེས་པས། ། བདག་གི་ཐེ་ཚོམ་བསལ་བར་ཞུ། ། དེ་སྐད་ཞུས་པས་འདི་སྐད་གསུང༌། ། བླ་མ་རྣམ་གཉིས་ངས་མི་ཤེས། ། གོང་མ་གསུམ་གྱི་གྲོལ་ཚུལ་ནི། ། ཞིང་དང་བསམ་པ་དངོས་པོ་གསུམ། །
གྲོལ་བའི་གྲོལ་རྒྱུ་མ་ལགས་སམ། ། འཆི་བ་བདག་ཏུ་འཛིན་པ་ལས། ། གྲོལ་བས་གྲོལ་བ་མ་ལགས་སམ། ། རྣམ་པར་གྲོལ་བའི་འབྲས་བུ་ལ། ། གཉིས་མེད་ཐ་དད་མ་མཆིས་པས། ། རྣལ་འབྱོར་རྣམས་ཀྱིས་གོ་བར་མཛོད། ། དེ་ལྟར་མིན་ན་དམ་པ་གསུམ། ། རྟག་ཏུ་དེ་ལྟར་མཛད་པར་ཐལ། ། འདི་ལ་ཐུབ་ཆེན་རྒྱལ་བའི་སྲས། ། སྟོན་པའི་བྱིན་རླབས་ཞུགས་གྱུར་ཅིང༌། །
ཐོས་བསམ་བསྒོམ་པས་རྒྱུད་སྦྱངས་ནས། ། ཚད་ལྡན་བླ་མ་དམ་པ་ཡི། ། གསུང་གིས་གྲོལ་བས་ཤེས་པ་ཡིན། ། ལོག་པའི་རྗེས་འབྲངས་མུ་སྟེགས་པ། ། ཚུ་རོལ་མཐོང་བས་གོ་བ་མིན། ། བུ་གོ་འམ་ཤེས་སམ་དགོས་སེ་ཀུན། ། ཤེར་འབྱུང་ལ།། །། ༣༢༠༽ ༄། །བླ་མ་ལྷ་པས་སྒྲུབ་པའི་མཆོད་པར་ནན་ཏན་མཛད་པར་བསྔགས་པ།། ཨོཾ་སྭསྟི།
ཡུལ་དབུས་གཙང་གི་སའི་ཆ། མངའ་བདག་བྱང་ཆུབ་སེམས་དཔའ་རིགས་གསུམ་མགོན་པོའི་གདན་ས། ཐུབ་པའི་བསྟན་པ་རིན་པོ་ཆེ་དར་ཞིང་རྒྱས་པའི་གཞི། བརྟུལ་ཞུགས་ཀྱི་ཁུར་བླངས་ཤིང་གྲུབ་པ་ཐོབ་པའི་རྣལ་འབྱོར་གྱི་དབང་ཕྱུག་ཆེན་པོ་རྣམས་ཀྱི་གནས། སློབ་དཔོན་ཆེན་པོ་པདྨས་ཕྲིན་ལས་རྣམ་པ་བཞིས་གདུག་པ་ཅན་ཐམས་ཅད་བཏུལ་བའི་ཡུལ། གཞུ་སྟོད་ཏི་སྒྲོ་བྲག་དཀར། འབྲི་གུང་སེ་བ་བྱང་ཆུབ་ཀྱི་གླིང་ནས། ཐུབ་པའི་བསྟན་པ་རིན་པོ་ཆེ་ལ་དད་པ་དང་གུས་པའི་ཤུགས་ཀྱིས་སྦྱངས་པའི་ཡོན་ཏན་གྱི་བརྟུལ་ཞུགས་ཉམས་སུ་ལེན་པ། ཤཱཀྱའི་དགེ་སློང་རིན་ཆེན་དཔལ་གྱིས། ངའི་བུའི་དམ་པ།
སློབ་མའི་ཡང་རབ། སྙིང་པོར་གྱུར་པའི་བུ་གཅིག་པུ། བླ་མ་ལྷ་ལ་སྤྲིངས་པ། ཁྱེད་བླ་མ་གོང་མའི་རྣམ་པར་ཐར་པས། འགྲོ་བ་ཐམས་ཅད་ལ་ཕན་པ་དང་བདེ་བ་རྒྱ་ཆེན་པོ་བསྐྱེད་པར་མཛད་ཅིང༌། སྐལ་པ་དང་ལྡན་པའི་རྟེན་གྱི་གང་ཟག་ཆོས་དང་མཐུན་པ་ཡང་དག་པར་སྐྱོང་ཞིང་སྨིན་པར་མཛད་ཅེས་ཁུམས། དེ་བདག་དང་བདག་གི་བླ་མ་བརྒྱུད་པ་གོང་མ་རྣམས་ལ་ཤིན་ཏུ་བཀའ་དྲིན་ཆེ། ཞབས་ཏོག་ཆེ། ཕྱོགས་གང་ནས་ཀྱང་བཀུར་སྟི་དང་ཞབས་ཏོག་དེ་ལས་ཆེ་བ་མ་མཆིས། དེ་ཡང་སྔ་མ་བཞིན་དུ་ཐུགས་ལ་བཏགས་ནས།
དགེ་འདུན་གྱི་ཚོགས་རྒྱ་མཚོ་ཆེན་པོ་ལྟ་བུ་སྨིན་པ་དང་གྲོལ་བར་མཛད་པར་ཞུ། འཇིག་རྟེན་གསུམ་མགོན་ཆོས་ཀྱི་རྗེ། ། བཅོམ་ལྡན་ཤཱཀྱའི་རྒྱལ་པོ་ཡི། ། བླ་མེད་བསྟན་པ་རིན་པོ་ཆེ། ། ཐོས་དང་བསམ་དང་བསྒོམ་པ་ཡིས། ། ཐམས་ཅད་དར་ཞིང་རྒྱས་ལགས་ཀྱང༌། ། ཉམས་ལེན་སྙིང་པོར་གྱུར་པ་ཡིས། ། རང་གཞན་སྨིན་པར་གྱུར་པ་འདི། ། སྐྱེས་ཆེན་འགའ་ཡི་རྣམ་ཐར་ཙམ། ། ཡོངས་སུ་གྲགས་པའི་ཁ་སྐད་ལ། །
ཁྱེད་རང་ཡབ་སྲས་འཁོར་བཅས་རྣམས། ། སྒྲུབ་པ་སྙིང་པོར་མཛད་ཅེས་ཁུམས། ། དེ་ལ་ཁོ་བོ་དགའ་བ་སྐྱེས། ། རྒྱ་ལ་བདེན་ན་དགའ་བ་ལ། ། སྙམ་པའི་བསམ་པ་ཡང་ཡང་བྱུང༌། ། འཛམ་གླིང་རྒྱན་གྱུར་པཎྜི་ཏ། ། ལྔ་རིག་མཁས་པ་ཤཱཀྱ་ཤྲཱིས། ། མངའ་རིས་བོད་ཀྱི་རྒྱལ་ཁམས་ན། ། མཁས་སོ་ཤེས་སོ་ཟེར་བ་དེ། ། ཤིན་ཏུ་མང་བར་གྱུར་ན་ཡང༌། །
ཉམས་ལེན་བྱེད་པ་མི་གདའ་ཞེས། ། ཐུགས་མུག་ཐུགས་ཆད་བཀའ་བསྩལ་ཞེས། ། ཡོངས་སུ་གྲགས་པ་བདག་གིས་ཁུམས། ། ཁྱེད་རང་ཡབ་སྲས་འཁོར་བཅས་ཀྱིས། ། སྒྲུབ་ལ་ནན་ཏན་གཅེས་མཛད་ཞུ། ། བདག་གི་ཞབས་འབྲིང་ཞབས་ཏོག་ཀྱང༌། ། དེ་ལས་ཆེ་བ་མེད་པར་དགོངས། ། རྫས་དང་ཡོ་བྱད་ཞབས་ཏོག་ནི། ། འཛམ་གླིང་དངོས་པོ་ཀུན་གྱི་བདག ། རྒྱལ་པོ་ཆེན་པོ་ཨ་ཅང་སྟེ། །
གླིང་བཞི་འཁོར་ལོས་བསྒྱུར་བ་ཡི། ། རྒྱལ་སྲིད་མ་ལུས་ཐམས་ཅད་ཀྱིས། ། བླ་མ་སངས་རྒྱས་མཆོད་པ་བས། ། རབ་བྱུང་གཅིག་ལ་མཉེས་པ་དང༌། ། རྒྱལ་བའི་ཞབས་ཏོག་ཆེ་བ་དེ། ། རྒྱལ་བའི་གསུང་རབ་ཐམས་ཅད་དུ། ། ཁྱེད་ཀྱིས་ཐུགས་སུ་ཆུད་ཅིང་དགོངས། ། རྫས་དང་ཡོ་བྱད་བཀུར་སྟིའི་ཚོགས། ། ང་ལ་འདི་ཀོ་བསྐུར་བ་ཡིས། ། བདག་ལ་འདིས་ཀོ་ཅི་ཞིག་བྱ། །
དགེ་འདུན་རྒྱ་མཚོའི་ཚོགས་རྣམས་ལ། ། གནང་ཞིང་འཕེལ་བར་མཛད་དུ་གསོལ། ། གནང་ཞིང་འཕེལ་བར་མཛད་དུ་གསོལ། ། བླ་མ་ལྷ་ལ་གདམས་པ།། །། ༣༢༡༽ ༄། །བཀྲ་ཤིས་སྨོན་ལམ་བདེ་ལེགས་ཀྱི་ཚིགས་སུ་བཅད་པ་དད་ལྡན་རྣ་བའི་དཔྱིད་འཇོ།། རང་བྱུང་བྱང་ཆུབ་སེམས་ཀྱི་དཀྱིལ་འཁོར་ཤིན་ཏུ་ཉམས་དགའ་བ། ། ལྷན་ཅིག་སྐྱེས་པ་བདེ་བ་ཆེན་པོའི་རོ་ལ་རོལ་མཛད་ཅིང༌། ། འཁོར་དང་མྱ་ངན་འདས་པ་ཐམས་ཅད་བདེ་བ་ཆེན་པོར་བསྒྱུར་མཛད་པ། ། རྣལ་འབྱོར་དབང་ཕྱུག་ཁྱོད་ཀྱིས་རྟག་ཏུ་བདེ་ལེགས་ཤོག །
གནས་དང་ཉེ་བའི་གནས་དང་ཞིང་དང་ཉེ་བའི་ཞིང་རྣམས་ན། ། དཔའ་བོ་རྣལ་འབྱོར་མཁའ་འགྲོའི་ཚོགས་ཀྱིས་གང་གྱུར་པས། ། འཁོར་བའི་སྡུག་བསྔལ་མ་ལུས་ཚོགས་ནི་སྐེམས་མཛད་པ། ། དཔའ་བོ་རྣལ་འབྱོར་ཚོགས་ཀྱིས་རྟག་ཏུ་བདེ་ལེགས་ཤོག ། ཕྱོགས་བཅུ་དུས་གསུམ་བཞུགས་པའི་རྒྱལ་བ་རྒྱ་མཚོ་རྣམས། ། སྲས་དང་བཅས་པས་ཡོན་ཏན་རྒྱ་མཚོ་རབ་བརྗོད་ཅིང༌། ། སྐུ་གསུང་ཐུགས་ཀྱི་ཡོན་ཏན་རྒྱ་མཚོ་དཔག་མེད་ཀྱིས། ། འཁོར་བའི་རྒྱ་མཚོ་མ་ལུས་སྨིན་དང་གྲོལ་བྱེད་ཤོག ། ལྷ་དང་ཀླུ་དང་གནོད་སྦྱིན་མི་རྣམས་དང༌། ། འགྲོ་བ་ཀུན་གྱི་དཔལ་དང་བདེ་སྐྱིད་མ་ལུས་ཐམས་ཅད་ཀྱང༌། །
ཁྱོད་ལ་བརྟེན་ནས་ཤིན་ཏུ་རྒྱས་ཤིང་བཀྲ་ཤིས་འབྱུང༌། ། བདེ་བའི་འབྱུང་གནས་ཁྱེད་ཀྱིས་རྟག་ཏུ་བདེ་ལེགས་ཤོག ། རྡོ་རྗེ་འཆང་ཆེན་དུས་གསུམ་རྒྱལ་བ་ཀུན་གྱི་སྐུ། ། དབྱེར་མེད་བྱང་ཆུབ་སེམས་ཀྱི་རང་བཞིན་འགྱུར་བ་མེད། ། མགོན་པོ་གདོད་ནས་བྱང་ཆུབ་མཆོག་ཏུ་སངས་རྒྱས་པའི། ། བཀྲ་ཤིས་དམ་པ་དེས་ཀྱང་དེང་འདིར་བདེ་ལེགས་ཤོག ། སེམས་ཀྱི་ལྷ་ཚོགས་ལུས་ཀྱི་དཀྱིལ་འཁོར་ནས། ། གདོད་ནས་མ་སྐྱེས་འགག་པ་མེད་པ་རྣམས། ། ཟུང་འཇུག་བདེ་བ་ཆེན་པོའི་གནས་མཆོག་ཏུ། ། རྡོ་རྗེ་འཛིན་པ་བླ་མའི་བཀྲ་ཤིས་ཤོག །
རང་བྱུང་དཀྱིལ་འཁོར་ཕག་མོའི་པདྨ་ལ། ། དཔལ་ལྡན་རྡོ་རྗེ་གཉིས་མེད་བཞུགས་པ་ཡི། ། རིན་ཆེན་རྒྱལ་པོ་བདེ་ཆེན་འཁོར་ལོ་ནས། ། མཁའ་འགྲོ་མ་བཞི་བཅས་པའི་བཀྲ་ཤིས་ཤོག ། ལྷན་ཅིག་སྐྱེས་པ་ནམ་མཁའི་གཞལ་ཡས་ནས། ། ཡུལ་དང་ཡུལ་ཅན་དབྱེར་མེད་རོལ་པ་ཡི། ། ཐོད་པའི་དུམ་བུ་རབ་གཏུམ་མ་སོགས་ཀྱིས། ། བླ་མེད་ཐུགས་ཀྱི་དབང་ཕྱུག་བཀྲ་ཤིས་ཤོག ། གསུང་གི་འཁོར་ལོས་ས་སྟེང་ཁྱབ་གྱུར་ཅིང༌། ། མྱུ་གུ་ཅན་དང་ས་སྲུང་མཁའ་འགྲོ་མས། །
མ་ཆགས་པདྨའི་དངོས་གྲུབ་བཀྲ་ཤིས་ཤོག ། ངན་འགྲོའི་སྲིད་པ་རྣམ་སྦྱོང་བདེ་བའི་མཆོག ། སྟོབས་པོ་ཆེ་དང་ཤུགས་ཅན་མཁའ་འགྲོའི་ཚོགས། ། གཏི་མུག་དག་པ་ཡེ་ཤེས་ལྷ་ཚོགས་ཀྱིས། ། དངོས་གྲུབ་ཆེན་པོའི་བཀྲ་ཤིས་དེང་འདིར་སྩོལ། ། དམ་ཚིག་འཁོར་ལོར་གནས་པའི་མཁའ་འགྲོ་མ། ། སྣ་ཚོགས་ཕྲིན་ལས་ཐུགས་རྗེའི་བདག་ཉིད་རྣམས། ། ཐ་མལ་ཀུན་རྟོག་འཁོར་བའི་རྒྱ་མཚོ་ལས། ། གྲུབ་མཆོག་ཁྱེད་ཀྱིས་སྒྲོལ་བའི་བཀྲ་ཤིས་ཤོག ། འཁོར་འདས་མ་ལུས་ཁྱབ་བདག་མཁའ་འགྲོ་མ། །
སུམ་ཅུ་རྩ་བདུན་ཐབས་དང་དབྱེར་མེད་པས། ། དུག་ལྔ་རྣམ་དག་རིགས་ལྔའི་སངས་རྒྱས་སུ། ། ཡེ་ཤེས་ལྔ་དང་ལྡན་པའི་བཀྲ་ཤིས་ཤོག ། བཀྲ་ཤིས་དང་བདེ་ལེགས་སུ་གྱུར་ཅིག ། ཡེ་དྷརྨཱ་ཧེ་ཏུ་པྲ་བྷ་ཝཱ་ཧེ་ཏུནྟེ་ཥཱནྟ་ཐཱ་ག་ཏོ་ཧྱ་བ་ད་ཏ། ཏེ་ཥཱཉྩ་ཡོ་ནི་རོ་དྷ་ཨེ་ཝཾ་བཱ་དཱི་མ་ཧཱ་ཤྲ་མ་ཎཿ མངྒལཾ། བྷཝནྟུ། ཤུ་བྷཾ།། །།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
