འཇིག་རྟེན་མགོན་པོའི་གསུང་སྐོར།
པོད ༥
༄༅། །བླ་མ་རིན་པོ་ཆེས་མཛད་པའི་ཕྱག་ཆེན་གཤིས་བབས་ངོ་སྤྲོད་པའི་གདམས་པ།།
༄༅། །ཁམས་གསུམ་ཆོས་ཀྱི་རྒྱལ་པོ་ཐུབ་དབང་རཏྣ་ཤྲཱིའི་ཕྱི་ཡི་བཀའ་འབུམ་ནོར་བུའི་བང་མཛོད་བཞུགས་སོ།། ༄༅། །བླ་མ་རིན་པོ་ཆེས་མཛད་པའི་ཕྱག་ཆེན་གཤིས་བབས་ངོ་སྤྲོད་པའི་གདམས་པ།། ༤༦༥༽ བླ་མ་དང་ནི་རྣལ་འབྱོར་མ། ། མཁའ་འགྲོའི་ཚོགས་ལ་ཕྱག་འཚལ་ལོ། ། ལྷན་ཅིག་སྐྱེས་པ་ཞེས་བྱ་བ། ཆོས་ཀྱི་སྐུ་ལ་བྱ་སྟེ། སྣང་བ་ལྷན་ཅིག་སྐྱེས་པ་དང༌། སེམས་ཉིད་ལྷན་ཅིག་སྐྱེས་པའོ། ། སེམས་ཉིད་གནས་པ་རྡོ་རྗེ་ཡེ་ཤེས་ཡིན། སྣ་ཚོགས་སྣང་ཡང་གཉུག་མའི་ངོ་བོ་ཉིད།
བྱེད་སྒོ་ཐ་དད་པ་ཡི་ཚུལ་སྣང་ཡང༌། དེ་ཉིད་དོན་ལས་གཞན་པ་ཡོད་མ་ཡིན། སྣང་གྲགས་ཀྱི་ཆོས་དང་སེམས་ཉིད་ཀྱི་སྐུ་གཉིས་ཐ་དད་མེད་དེ་ཉི་མ་དང་འོད་ཟེར་བཞིན་ནོ། ། རྣལ་འབྱོར་པས་དོན་གང་ལ་གནས་པར་བྱ་ཞེ་ན། ཐ་དད་དུ་ཞེན་པའི་རྟོག་པ་མེད་པར་གཉུག་མའི་དེ་ཁོ་ན་ཉིད་ལ་གནས་པར་བྱའོ། ། ཇི་ལྟར་གནས་པར་བྱ་ཞེ་ན། འབྲས་བུ་ལ་རེ་བ་དང༌། འཁོར་བ་ལ་དོགས་པ་དང༌། མཉམ་པ་ཉིད་ལ་རྩོལ་བའི་སེམས་དེ་དག་ཐོངས་ལ་ཅི་ཡང་མ་ཡིན་པའི་སེམས་རང་དགའ་རྣལ་མ་འདི་ཉིད་རྣལ་འབྱོར་དམ་པའོ། ། དེ་ནས་སེམས་ཉིད་ཅི་ཡང་མ་ཡིན་པ་ལ་ཅི་ཡང་མ་ཡིན་པའི་ཚུལ་དུ་སྤྱད་ཅིང་གོམས་པར་བྱས་ནས།
བླ་མ་དག་གིས་སྨྲས་པའི་རྣལ་མའི་ཤེས་པ་དེ་ཐུགས་ཀྱིས་གོ་སྟེ། སྙིང་པོ་གཉུག་མའི་ངོ་བོ་ལ་བསྒོམས་པས་མཉམ་པ་ཉིད་ཀྱི་དོན་སྙིང་ལ་ཞུགས་པར་འགྱུར་ཏེ། ཇི་བཞིན་པའི་ངོ་བོ་དེ། དེ་བཞིན་པར་རྟོགས་སོ། ། དཔེར་ན་སྐྱུ་རུ་ར་ལག་མཐིལ་དུ་བཞག་པའམ། ནོར་བུ་རིན་པོ་ཆེ་ཨ་སྨྲི་ས་ར་མེ་ལོང་གཡའ་དག་པའི་སྟེང་དུ་བཞག་ན་ཕྱི་ནང་མེད་པར་གསལ་བ་བཞིན་དུ། གཉུག་མའི་དོན་རྟོགས་ན་ཆོས་ཐམས་ཅད་སེམས་ཉིད་དུ་རྟོགས་ཤིང་བདེ་བ་ཆེན་པོ་རོ་གཅིག་པ། བདག་མེད་པ་མཉམ་པའི་དོན་ཤུགས་ཀྱིས་འཇོག་སྟེ། སྣང་ཞིང་གྲགས་པ་ཐམས་ཅད་དེའི་ངོ་བོ་ཡིན་པའི་ཕྱིར་རོ། ། དེ་ལས་གཞན་པའི་མཐའ་ཞིག་ནི་སངས་རྒྱས་དང་རྗེ་བཙུན་ལ་སོགས་པ་སུས་ཀྱང་ཤེས་པར་མི་འགྱུར་རོ། །
སེམས་ཉིད་གཅིག་པུ་ལ་འཁོར་བ་དང་མྱ་ངན་ལས་འདས་པར་སྣང་སྟེ། རང་ལ་འཁྲུལ་པས་གཉིས་སུ་བརྟགས་ཤིང་སྣང་བ་དེ་སྲིད་དུ་འཁོར་བ་ཡིན་ལ། དེ་ཉིད་གཉིས་མེད་ཀྱི་ངོ་བོ་རྟོགས་ཤིང་རང་ཉིད་སངས་རྒྱས་སུ་མཐོང་བ་གོམས་པ་རབ་ཀྱིས་མཐར་ཕྱིན་པ་ནི་མྱ་ངན་ལས་འདས་པའོ། ། དེ་བས་གྲུབ་ཐོབ་ཀྱི་བླ་མ་རྣམས་སྐལ་ལྡན་གྱི་སློབ་མ་ལ་འོ་དོད་རྟག་ཏུ་འབོད་དེ། ལྷན་ཅིག་སྐྱེས་པའི་ཡེ་ཤེས་འོད་གསལ་བ། སངས་རྒྱས་རང་ལས་གཞན་ནས་བཙལ་མི་དགོས། ཞེས་སྙན་པའི་འོ་དོད་འབོད་དོ། ། སྡུག་བསྔལ་ཐམས་ཅད་དང་བྲལ་བའི་བདེ་བ་ཆེན་པོ་དེ་རང་གི་སེམས་ཉིད་ཡིན་ཞེས་པའི་འོ་དོད་དང༌། སྣང་གྲགས་ཀྱི་ཆོས་འཇིག་མི་དགོས། སེམས་ལས་ཐ་དད་ན་སྣང་བཞིན་དུ་སྣང་ཡང་ལོགས་ན་མེད།
སེམས་ཀྱི་ངོ་བོ་ཆོས་སྐུ་ཡིན་ཞེས་གྲགས་པའི་འོ་དོད་དོ། ། དེས་ན་སྣང་བ་ལོགས་སུ་དོར་ནས་ཡེ་ཤེས་གཞན་ནས་འདོད་པ་མ་ཡིན་ཏེ། དུག་ལ་སྔགས་ཀྱིས་བཏབ་པ་བཞིན་ཐ་མལ་གྱི་ཤེས་པ་ཉམས་སུ་མྱོང་བ་ནི་འཁྲུལ་རྟོག་ཉིད་ལམ་དུ་གྱུར་པའི་ཕྱིར་རོ། ། སྲོག་ཆགས་ཐམས་ཅད་ཀུན་ལ་ཡང༌། ། དེ་ཉིད་ཡོད་དེ་རྟོགས་པ་མེད། ། ཐམས་ཅད་རོ་མཉམ་རང་བཞིན་པས། ། ཏིལ་དང་ཏིལ་མར་ཇི་བཞིན་ནོ། ། བྱ་བྱེད་རྟོག་པའི་རྣམ་པར་སྣང་བ་ཐམས་ཅད་བྱ་བ་མི་བྱེད་པ་སེམས་ཉིད་གཉུག་མའི་ངོ་བོ་སྟེ། སྣང་གྲགས་ཐམས་ཅད་ཆོས་ཀྱི་སྐུ་ཕྱག་རྒྱ་ཆེན་པོའི་ངོ་བོ་ཡིན་ལ། དེ་དུས་གསུམ་གྱི་སངས་རྒྱས་ཀྱི་དགོངས་པ་ཡིན་ཏེ།
རྟོགས་ལྡན་སྤྲུལ་པའི་བླ་མས་བསྟན་པའོ། ། ལྷན་ཅིག་སྐྱེས་པ་བདུད་རྩིའི་རོ། ། གཞན་ནས་རྙེད་པ་མ་ཡིན་ཏེ། ། རྟོགས་དང་ལྡན་པའི་བླ་མ་ཡི། ། ཞལ་གྱི་བདུད་རྩི་དག་ལས་དྲིས། ། ཞེས་སོ། ། སེམས་དངོས་པོ་མེད་པར་རྟོགས་པ་དང་མེད་པར་རྟོགས་པ་གཉིས་ཀ་ཡང་ཆོས་ཀྱི་སྐུའི་འཆིང་བ་སྟེ་དོན་རྟོགས་པར་མི་འགྱུར་རོ། ། རྨོངས་པའི་བསམ་གཏན་ནི་སྟེང་འོག་གི་རྩ་དང་རླུང་དང༌། ཐིག་ལེ་དང་སྐུ་དང་ཕྱག་རྒྱ་ལ་སོགས་ཀྱིས་དམིགས་པ་ཉེ་བར་བཟུང་བའི་ཞི་གནས་བསྒོམས་ཏེ། ཤེས་པ་ནན་གྱིས་ཁུགས་སུ་བཅུག་ཀྱང་ལམ་དུ་མི་འགྱུར།
སེམས་ཀྱི་ཟུག་རྔུ་སྡུག་བསྔལ་འབའ་ཞིག་བསྐྱེད་པར་ཟད་དོ། ། དེ་ཅིའི་ཕྱིར་ཞེ་ན། ཐབས་ཐ་མལ་གྱི་ཤེས་པ་དང༌། ཤེས་རབ་གསལ་བ་དང༌། མི་རྟོག་པ་དང༌། བདེ་བའི་རང་བཞིན་དང་བྲལ་ཞིང་མེད་པར་གྱུར་པས། གཉིས་འཛིན་གྱི་མཉམ་པར་བཞག་པས་བྱེ་མ་བཙིར་བའི་མར་བཞིན་ནོ། གཉུག་མའི་དོན་ལ་བསྒོམ་དུ་མེད་དེ། གཉིས་འཛིན་གྱི་བསམ་གཏན་དང་བྲལ་བའོ། ། རང་བཞིན་གྱིས་དག་པའི་སེམས་ཀྱི་ངང་རྟོག་པའི་དྲི་མས་མ་གོས་པ་ལ་རྟོག་གེའི་བསམ་གཏན་དག་གིས་བསླད་པར་མི་བྱ་སྟེ།
རང་བཞིན་རང་དགའི་ཚུལ་དུ་བཞག་པར་བྱས་ནས། དེ་ཉིད་ཉམས་སུ་མྱོང་བར་འགྱུར་ཏེ། ཉམས་སུ་མྱོང་བའི་བདེ་བ་ལུས་དང་སེམས་ལ་གནས་ཀྱང་དེ་ལ་མ་ཞེན་ཅིག དམ་པ་རྣམས་ཀྱི་གདམས་པའོ། ། འོ་ན་བསྒོམ་པར་བྱ་བ་མ་ཡིན་ནམ་ཞེ་ན། གཉུག་མའི་ཏིང་ངེ་འཛིན་གྱི་ཟས་ཟ་ཞིང་བླ་མ་དམ་པའི་གདམས་ངག་སྐོམ་དུ་འཐུང་པ་བདེ་སྟོང་གཉིས་མེད་དུ་སྦྱོར་བ་ནི་རང་དགའི་ཚུལ་ཏེ། སྣང་བ་སེམས་སུ་མ་ཐིམ་གྱི་བར་དུ་དྲན་པ་རྒྱུན་ཆགས་ཀྱིས་སེམས་དང་སེམས་སུ་སྤྲོད་པར་བྱེད་ཅིང་རྟག་ཏུ་ལན་མང་དུ་བསྒོམ་པར་བྱ་སྟེ། བླ་མ་དམ་པའི་གདམས་ངག་ཁྱིམ་མཆོག་དམ་པ་ནས། ཉམས་མྱོང་ཁྱིམ་ནས་དགག་སྒྲུབ་མེད་པར་རྟོགས། ། མ་བཅོས་རྣལ་མའི་ཟས་ཤིག་ཟོས་གྱུར་ན། །
གྲུབ་མཐའ་མ་ལུས་ཀུན་ཀྱང་ཚིམ་པར་འགྱུར། ། རྨོངས་པས་མ་རྟོགས་ཐ་སྙད་ཚིག་ལ་བརྟེན། ། བཙལ་ཀྱང་མ་རྙེད་འདུག་ཀྱང་དེ་མ་ཤེས། ། ཆུ་མ་རྙོག་ན་དྭངས་བའི་རྣམ་པ་དང༌། ། མར་མེ་མ་བཅོས་གསལ་བཞིན་དུ། ། སེམས་ནི་མ་བཅོས་དེ་བཞིན་ཞོགས། ། ཉམས་མྱོང་བདེ་བ་ཆེན་པོའི་རོ། ། ཉམས་སུ་མྱོང་བས་ཤིན་ཏུ་བདེ། ། བདག་གིས་སྨྲ་བར་མི་ནུས་ཀྱི། ། སྨྲ་ཕྱིར་ཚད་དང་རྒྱ་ཚད་མེད། །
དེ་ཉིད་ངོ་བོ་ཤེས་མི་ནུས། ། རྟོགས་པར་འགྱུར་བ་མ་ཡིན་ནོ། ། བླ་མས་བསྟན་པར་མི་ཤེས་ན། ། སློབ་མས་གོ་བ་ཡོད་མིན་ཏེ། ། ལྷན་ཅིག་སྐྱེས་པ་བདུད་རྩིའི་རོ། ། གང་ཞིག་ཇི་ལྟར་བསྟན་པར་བྱ། ། རྗེ་བཙུན་རྣམས་ཀྱིས་བུ་ཞེས་བོས་ཏེ། ། ཁྱེད་ཆོས་ཀྱི་སྐུ་བླང་བར་འདོད་པ་རྣམས་རང་ལས་བླང་བར་གྱིས་ཤིག་ཅེའོ། ། ཇི་ལྟར་ཞེ་ན། སྐྱེས་པ་ཐ་མལ་གྱི་ཤེས་པ་གཉུག་མའི་ངོ་བོ་དེ།
ནམ་མཁའ་བཞིན་དུ་སྐྱེ་བ་དང་འགག་པ་དང་གནས་པ་དང་བྲལ་བའི་སྐུ་གསུམ་ཡེ་ཤེས་ལྔའི་བདག་ཉིད་དེ་དབུ་མ་ལ་སོགས་པ་གཞན་གྱིས་རྟོགས་པ་མ་ཡིན་ཏེ། ཤེས་པ་བློ་དང་བརྗོད་པ་སྒྲའི་ཡུལ་ལས་འདས་པ་མངོན་སུམ་དང་རྗེས་དཔག་གི་རིག་པའི་ཚིག་གི་མཚོན་ཆས་གཞན་སུན་འབྱིན་པར་བྱེད་ཀྱང༌། དེ་ཁོ་ན་ཉིད་སུས་ཀྱང་མཚོན་པར་མི་ནུས་ལ། བདག་ཉིད་ཀྱིས་བརྟགས་དཔྱད་ཀྱང་ངོ་བོ་རྙེད་པ་མ་ཡིན་ནོ། ། གཉུག་མའི་ངོ་བོ་དེ་མིང་དུ་ཡོད་ཀྱང་ངོས་བཟུང་མེད་དོ། ། ནམ་མཁའ་དང་འདྲ་བའི་ཕྱིར་ཐོག་མ་དང་མཐའ་མ་མེད་ལ་དབུས་ཀྱང་ཡོད་པ་མ་ཡིན་ཏེ། ཅི་ཡང་མ་ཡིན་པའི་ཕྱིར་རོ། ། དེ་ལ་བསྒོམ་བྱ་སྒོམ་བྱེད་གཉིས་སུ་མི་བྱ་སྟེ། དངོས་གཞི་འཁྲུལ་བས་ཐར་པ་མི་རྙེད་དོ། ། དེས་ན་ཆུ་ལ་ཆུ་བཞག་པ་བཞིན།
སེམས་ལ་སེམས་སུ་བཞག་སྟེ་བསྒོམ་པར་བྱའོ། ། དེས་ཉམས་སུ་མྱོང་བའི་དོན་ལ་མཐའ་གཉིས་ཀྱིས་ཆོས་མེད་ཅིང༌། མཚན་མ་བགྲོད་པར་བྱ་བའི་ལམ་ཡང་མེད་ལ། ཉོན་མོངས་པ་དང་གཉེན་པོའི་གོ་རིམ་གྱི་ཚུལ་དུ་བཅོས་པར་བྱ་བ་མ་ཡིན་ནོ། ། སྤང་བྱ་སྤོང་བྱེད་ཀྱི་ཚུལ་གྱིས་གྲོལ་བར་བྱེད་པ་རྣམས་ཀྱང་དེ་ཉིད་ཉམས་སུ་མྱོང་བའི་དུས་སུ་མཚན་མ་ལ་སེམས་མི་འཕྲོ་ལ། མི་གཡོ་སྟེ་ཐམས་ཅད་ངོ་བོ་གཅིག་པའི་ཕྱིར་རོ། ། རྟོགས་པ་བརྟན་པར་གནས་ཏེ་སྒོམ་དུ་མེད་པར་ཐ་མལ་གྱི་ཤེས་པ་རྣམ་པར་འཇོག་པ་ལ་ཕྱི་ནང་གི་གཡེང་བས་གནོད་པར་མི་འགྱུར་ཏེ། ཐམས་ཅད་རིག་པར་གོ་ཞིང་མཉམ་རྗེས་མེད་པའོ། ། བློ་རྣོ་སྟེ་དམིགས་པ་གང་གཏད་ཆོས་ཉིད་དུ་ཝལ་ཝལ་འཆར་བའོ། ། བློ་དག་སྟེ་རྟག་ཆད་གཟུང་འཛིན་གྲུབ་མཐའི་རྟོག་པ་དང་བྲལ་བའོ། །
བློ་མི་འཕྲོགས་ཏེ་ཐ་སྙད་སྒྲོ་བཏགས་ཡིན་པའི་ཕྱིར་རོ། ། གཉིས་འཛིན་མེད་དེ། སྣང་བ་དང་སེམས་རོ་མཉམ་གྱུར་པའི་ཕྱིར་རོ། ། རེ་དོགས་མེད་དེ་འཁོར་འདས་དབྱེར་མེད་པའི་ཕྱིར་རོ། ། བླང་དོར་སྤྱོད་པ་འབྱུང་བར་མི་འགྱུར་ཏེ། གཟའ་གཏད་བྲལ་བའི་དངོས་པོ་ཉམས་སུ་མྱོང་བའི་ཕྱིར་རོ། ། དམངས་རིགས་དང་བྲམ་ཟེ་མེད་དེ། ཐ་སྙད་ཀྱི་རྟོག་པ་དང་བྲལ་བའི་ཕྱིར་རོ། ། གཉིས་མེད་ནི་ཐ་མལ་གྱི་ཤེས་པ་ཉིད་དོ། ། མྱོང་བ་ནི་གསལ་བ་དང་མི་རྟོག་པ་དང་བདེ་དང་མྱོང་དུ་མེད་པའི་མྱོང་བ་སྟེ།
བྲལ་ན་ཞེས་བྱ་བ་ནི་གཉིས་སུ་མེད་པའི་དོན་ལ་ལྡང་འཇུག་ཡོད་ཅིང་ཀློང་དུ་མ་གྱུར་གྱི་བར་དུ་དེ་བཞིན་ཉིད་མ་ཡིན་ནོ། ། དེ་མི་བཏང་བ་ནི་བླ་མ་ལ་བསྙེན་བཀུར་བ་དང༌། བསོད་ནམས་ཀྱི་ཚོགས་དང་སྙིང་རྗེ་ལ་འབད་པར་བྱ་སྟེ། སྙིང་རྗེ་དང་བྲལ་བའི་སྟོང་པས་ཀྱང་ལམ་ཐག་ཆོད་པར་མི་འགྱུར་ཞིང༌། སྟོང་པ་དང་བྲལ་བའི་སྙིང་རྗེས་ཀྱང་འཁོར་བ་འབའ་ཞིག་སྐྱེད་པར་བྱེད་པའི་རྒྱུ་ཞེས་བྱའོ། ། ཀློང་དུ་གྱུར་པ་ན་ཐེག་པ་དམན་པའི་སྤྱོད་པ་དང་ལྟ་བ་དང་སྒོམ་པ་དང་རྣམ་རིག་ལྟ་བ་དང༌། དབུ་མ་པའི་དགག་སྒྲུབ་དང་བཅས་པའི་བསམ་གཏན་དང༌། མཆོད་པ་དང་སྔགས་ཀྱི་བྱེ་བྲག་ཀྱང་མི་སྨྲ་སྟེ། སྙིང་པོའི་དོན་འདི་རྟོགས་པ་ན་ལོགས་ནས་སངས་རྒྱས་སྒྲུབ་རྒྱུ་མེད་པས། དགོས་པ་མེད་པའི་ཕྱིར་རོ། །
ཆེད་དུ་རྣམ་པར་ཆད་པ་མ་ཡིན་ཏེ། དེ་གཉིས་སྙན་དང་རྟོག་པ་ཤུགས་ཀྱིས་འགག་པའི་ཕྱིར་རོ། ། སྙིང་རྗེས་གཞན་དོན་དུ་འབད་པ་ཡང་ཆེད་དུ་བསྒྲུབས་པ་མ་ཡིན་ཏེ་ཤུགས་ཀྱིས་འབྱུང་བའི་ཕྱིར་རོ། ། འཁོར་བའི་རྒྱུ་ནི་མ་རིག་པ་སྟེ། དེ་ཡང་ལྷན་ཅིག་སྐྱེས་པའི་ཡེ་ཤེས་རྒྱུན་ཆད་མེད་པར་བསྒོམ་པར་བྱ་སྟེ། དེ་ཡང་བསྒོམ་བྱ་སྒོམ་བྱེད་དུ་བྱས་ན་བློས་བྱས་བཅོས་མའོ། ། འོ་ན་ཇི་ལྟར་ཞེ་ན། རང་གསལ་ལ་རྣམ་རྟོག་བག་ཆགས་མ་བྱུང༌། མ་བཅོས་པར་བཞག་ན་རང་མཐོང་བར་འགྱུར་རོ། ། དེའི་ཚེ་མ་རིག་པ་ཡང་རང་གི་ངོ་བོར་གྲུབ་ཅིང་རྟོགས་པ་དང་མཐོང་བས་འདུ་བྱེད་ལས་མི་གསོག་སྟེ་རྣམ་པར་རྟོག་པ་ལ་སོགས་པ་ངང་གིས་གཅད་པར་འགྱུར་རོ། །
རྣམ་རྟོག་བྱུང་ཡང་འཇིགས་པར་མི་བྱ་སྟེ། དྲན་པའི་དུས་ཉིད་ན་གཉུག་མའི་ངོ་བོར་གྲུབ་པའི་ཕྱིར་རོ། ། དེས་ན་བདེ་གསལ་མི་རྟོག་ཅིང་ཇི་ལྟར་ཉམས་སུ་མྱོང་བས་ན་ནམ་མཁའི་ངང་ལས་འདས་པ་མེད་དོ། ། དོན་དང་ཉམས་དང་ལྡན་པ་སྟེ། བདེ་བ་ཆེན་པོ་རྒྱུན་ཆད་མེད་པའི་ཕྱིར་རོ། ། མྱོང་བ་ནི་བཟང་ངན་དུ་སྣང་བ་བསྒོམ་པའི་ཉམས་ཏེ་དོན་ལ་མེད་དོ། ། གཉུག་མའི་ངོ་བོ་ལ་རྣམ་རྟོག་བྱུང་ཡང་ནམ་ལངས་པའི་མུན་པ་བཞིན་རང་བཞིན་གྱིས་དྭངས་པར་འགྱུར་རོ། ། གཞན་དུ་སོང་བ་ནི་མེད་དེ་མ་སྐྱེས་མ་འཇིག་སེམས་ཀྱི་ངོ་བོར་གྲུབ་པའོ། ། སེམས་ཉིད་འོད་གསལ་བ་ལས་བག་ཆགས་ཀྱི་སྣང་བ་ལོགས་ན་མེད་པའོ། ། འོད་གསལ་དང་དབྱེར་མེད་དུ་རྟོགས་ཤིང༌།
ནང་ནས་ངེས་པ་ཡེངས་པ་མེད་པ་ཆུ་བོའི་རྒྱུན་བཞིན་གནས་པར་ལྟ་བ་ཡེ་ཤེས་བསྒོམ། སྤྱོད་པ་ཟུང་འཇུག་ཡིན་ནོ། ། སྣང་བ་སེམས་ཀྱི་ངོ་བོར་བཞག་སྟེ། དེ་རང་བཞིན་གྱིས་འོད་གསལ་བ་དེ་རང་དགར་བཏང༌། གློད་ལ་བཞག འདོད་པའི་ཡོན་ཏན་མི་དགག ཡུལ་ལ་འཕྲོས་པའི་སེམས་མི་དགུག གང་སྣང་སྐྱེ་མེད་ཐུག་ཕྲད་དུ་བྱའོ། ། འདི་དག་གིས་ཅི་ཙམ་ནས་སངས་རྒྱས་པར་ནུས་ཞེ་ན། རྟོགས་པའི་སྐད་ཅིག་དེ་ཉིད་ལས་སངས་རྒྱས་པར་འགྱུར་རོ། །
རྒྱུ་འབྲས་ཚུལ་དུ་ཡོད་དམ་ཞེ་ན། དེ་རྨི་ལམ་དུ་ཡང་མི་སྲིད་ན་དངོས་སུ་ལྟ་ཅི་སྨོས་ཀྱང་ཅི་དགོས། དེ་ནས་སངས་རྒྱས་ཐོབ་པར་ངེས་ཞེས་སློབ་མའི་བློ་ལ་མཚོན་ཀྱང༌། རྟོགས་པའི་ངོ་བོ་ངོས་བཟུང་བའོ། ། དེས་ན་སྤྱོད་ལམ་ཐམས་ཅད་དུ་ཡང་སྣང་སྲིད་གཉུག་མའི་ངོ་བོར་རྟོགས་པར་བྱ་བ་དེ་ཁོ་ན་ཉིད་ལ་མ་ཡེངས་པར་མཆོད་པར་གྱིས་ཤིག་ཅེའོ། ། བླ་མ་རིན་པོ་ཆེས་མཛད་པའི་ཕྱག་རྒྱ་ཆེན་པོ་རྫོགས་སོ།། །། ༤༦༦༽ ༄། །གཞི་ལམ་འབྲས་གསུམ་གཤིས་ཀྱི་འགྲོ་ཚུལ་བཀྲ་ཤིས་སེང་གེར་གནང་བ།། ཨོཾ་སྭསྟི། གཏིང་མཐའ་མེད་པའི་འཁོར་བའི་རྒྱ་མཚོ་ལས། །
སྒྲོལ་བྱེད་རྫིངས་ནི་བླ་མ་དམ་པ་སྟེ། ། སྲིད་པའི་མཚོ་ལས་སྒྲོལ་བའི་གྲུ་སྐྱ་འཛིན། ། མཉམ་མེད་བླ་མ་དམ་པའི་ཞབས་ལ་འདུད། ། དུས་གསུམ་གྱི་སངས་རྒྱས་ཐམས་ཅད་ཀྱི་སྐུ་གསུང་ཐུགས་གཉིས་སུ་མེད་པའི་ཡེ་ཤེས་ཀྱི་ངོ་བོར་གྱུར་པ། འཇིག་རྟེན་གསུམ་གྱི་མགོན་པོ་བླ་མ་རིན་པོ་ཆེའི་ཞལ་སྔ་ནས། འཇིག་རྟེན་དང་འཇིག་རྟེན་ལས་འདས་པའི་ཡོན་ཏན་གང་བསྒྲུབ་ཀྱང༌། བླ་མ་མཁས་པ་ཤིན་ཏུ་གལ་ཆེ་སྟེ། འཇིག་རྟེན་གྱི་སྨན་དང་བཟོ་དང༌། རིག་བྱེད་ཐམས་ཅད་ལ་ཡང་བླ་མ་ཤིན་ཏུ་གལ་ཆེ་བར་འདུག་ན། ཚེ་འདི་དང་ཕྱི་མ་དུས་དང་རྣམ་པ་ཐམས་ཅད་ཀྱི་སོ་ནམས།
ཡང་དག་པར་རྫོགས་པའི་སངས་རྒྱས་ཀྱི་ཆོས་ལྟ་སྨོས་ཀྱང་ཅི་དགོས་ཏེ། དེ་ལྟར་ཡང༌། བཅོམ་ལྡན་འདས་ཀྱིས། སངས་རྒྱས་ཆོས་རྣམས་དགེ་བའི་བཤེས་ལ་བསྟེན་ཏོ་ཞེས། ། ཡོན་ཏན་ཀུན་གྱི་མཆོག་མངའ་རྒྱལ་བས་དེ་སྐད་གསུངས། ། ཞེས་པ། བླ་མ་བསྟེན་པ་ཤིན་ཏུ་གལ་ཆེ། བླ་མ་དེ་ཡང་བླ་མར་ཁས་འཆེ་བ་ཙམ་གྱིས་ཕན་པ་མ་ཡིན་ཏེ། བརྟག་པ་གལ་ཆེ་བར། བླ་མ་ལྔ་བཅུ་པ་ནས་ཀྱང༌།
སློབ་དཔོན་དང་ནི་སློབ་མ་གཉིས། ། མཚུངས་པར་དམ་ཚིག་མཉམ་གྱུར་པས། ། དཔའ་བོས་འབྲེལ་པ་བརྟག་པར་བྱ། ། ཞེས་པ་དང༌། སྔགས་དང་མཚན་ཉིད་ཐམས་ཅད་ནས་བླ་མའི་མཚན་ཉིད་དཔག་ཏུ་མེད་པ་གསུངས་པས་ཤེས་ལ། དེ་ཐམས་ཅད་ཀྱང་མདོར་བསྡུས་ན། དུས་གསུམ་གྱི་སངས་རྒྱས་ཐམས་ཅད་ཀྱིས་ཉོན་མོངས་པ་ཐམས་ཅད་རྣམ་པར་སྤངས་པ་དང༌། དེ་སྤངས་པའི་ཡོན་ཏན་ཐམས་ཅད་མཐར་ཕྱིན་པ་ལ་སྤངས་པ་ཕུན་སུམ་ཚོགས་པ་དང༌། ཡེ་ཤེས་སམ་རྟོགས་པ་མཐར་ཕྱིན་པ་ལ། སྤངས་རྟོགས་སམ།
སངས་རྒྱས་ཞེས་བྱ་བར་གསུང་རབ་རྣམས་དང༌། མཁས་པ་ཐམས་ཅད་ཀྱི་ཞལ་མཐུན་པ་ཡིན་ལ། འདིར་བླ་མ་ཡང༌། སངས་རྒྱས་སུ་བསྒོམ་པ་ཡང་ཨ་ཅང་ཆེས་སློབ་མའི་གཉེར་ཀ་ཡིན་ཏེ། མ་ཐ་ཡང་སངས་རྒྱས་འགྲུབ་པའི་རྒྱུ་ཚང་ལ་མ་ནོར་བ་ཤེས་ནས་ལམ་ཉམས་སུ་ལེན་པ་ཞིག་དགོས་ལ། སློབ་མ་ཡང་དེ་དང་རྗེས་སུ་མཐུན་པས་འབྲེལ་པར་འགྱུར་བ་ཞིག་དགོས་ཏེ། དེ་ཡང་བླ་མ་དམ་པ་དེའི་སྐུ་གསུང་ཐུགས་ཀྱི་རྣམ་པར་ཐར་པ་གསུམ་ལས། དང་པོ་དང༌། བར་པ་དང༌། ཐ་མར་རིག་པར་བྱ་སྟེ།
དང་པོའི་དབང་དུ་བྱས་ན། ལྷག་པ་ཚུལ་ཁྲིམས་ཀྱི་བསླབ་པ། བཅོམ་ལྡན་འདས་ཀྱིས་མདོར་བསྡུས་ནས་གསུངས་པ། སྡིག་པ་ཅི་ཡང་མི་བྱ་སྟེ། ། ཞེས་པས། ལུས་ཀྱི་སྒོ་ནས་སྲོག་གཅོད་པ་དང༌། མ་བྱིན་པར་ལེན་པ་དང༌། མི་ཚངས་པར་སྤྱོད་པ་རྣམ་པ་གསུམ། སྟོན་པ་ཡང་དག་པར་རྫོགས་པའི་སངས་རྒྱས་བཅོམ་ལྡན་འདས་ཐུགས་རྗེ་ཆེན་པོ་དང་ལྡན་པ་དེས། འདི་ལྟར་ཕམ་པར་གྱུར་པ་མི་གསོད་པ་དང༌།
རྐུ་བ་དང༌། འཁྲིག་པའི་ཆོས་སྤྱོད་པ་མན་ཆད། ཐ་ན་སྲོག་ཆགས་གྲོག་སྦུུར་གསོད་པ་དང༌། ཏིལ་གྱི་འབྲུ་གུ་ཙམ་ཡང་མ་བྱིན་པར་མི་བླང་བ་དང༌། ཆགས་པའི་མིག་གིས་ཡུལ་བུད་མེད་ལ་ཡང་མི་བལྟ་བ། འདོད་པ་ཁྱོད་རྩ་ངས་ཤེས་ཏེ། ། རྟོག་པ་ལས་ནི་འདོད་པ་སྐྱེ། ། ཁྱོད་ལ་རྟོག་པ་མ་བྱས་དང༌། ། དེ་ནས་འདོད་པ་མི་སྐྱེ་འོ། ། ཞེས་པ་དང༌།
ལུས་ཀྱི་ལས་མི་དགེ་བ་རབ་འབྲིང་རྣམ་པ་གསུམ་མི་བྱ་བར་གསུངས་པ་དང༌། ངག་གི་ལས་མི་དགེ་བ་རྫུན། ཕྲ་མ། ཚིག་རྩུབ། ངག་འཁྱལ་རྣམ་པ་བཞི་དང༌། སེམས་ཀྱི་མི་དགེ་བ་བརྣབ་སེམས། གནོད་སེམས། ལོག་པར་ལྟ་བ་རྣམ་པ་གསུམ་སྟེ། དེ་རེ་རེ་ལ་ཡང་ཞིང་དང་བསམ་པ་དང༌། དངོས་པོ་རྣམ་པ་གསུམ་གྱི་བྱེད་པས།
ཆེ་འབྲིང་ཆུང་གསུམ་དུ་འགྱུར་བ་མཐའ་དག་དགག་པར་བྱ་བའི་བསླབ་པར་གསུངས་ཏེ། དེ་འགོག་པའི་དགོས་པ། ལས་དང་ལམ་ལ་སྒྲིབ་པ་དང༌། བྱ་དང་བྱེད་པ་མང་བ་དང༌། ངན་སོང་གསུམ་དུ་ལྟུང་བ་དང༌། གཞན་དག་མ་དད་པར་འགྱུར་བ་སྤྱིའི་དགག་དགོས་སུ་གསུངས་ལ། དགེ་སློང་རྣལ་འབྱོར་སྤྱོད་པ་ཆོས་ལ་ཆོས་ཀྱི་རྗེས་སུ་དྲན་པ་དང༌། དྲན་པ་དང༌། ཤེས་བཞིན་དང་ལྡན་པས། མཚན་ཉིད་འཛིན་པའི་ཆོས་གཅིག་ཏུ་དཀར་བ་དང༌།
གནག་པ་དང༌། འདྲེན་མ་བྱས་ཤིང་བསགས་པ། སེམས་ཀྱིས་བྱས་ཤིང་བསགས་པ། ལུས་ངག་གཉིས་ཀྱིས་བསམ་པ་དེ་རྫོགས་པར་བྱས་པ་མ་ལགས་སམ། དེ་ཡིན་ན་ལས་རྙིང་པ་ལས་གྲུབ་པའི་ལུས་ནི་འཇོག སེམས་གསར་པའི་རང་གཟུགས། སེམས་ལས་ལས། ལས་ལས་ལས་ཀྱི་འབྲས་བུ་རྣམ་པར་སྨིན་པ་འབྱུང་གསུང་བ་དེ། མི་དགེ་བ་ཕྲ་མོས་ངན་སོང་ཕྲ་མོ་ཤིག་དང༌། སྲོ་མ་དང༌།
ཡི་དྭགས་ནུས་མེད་ཕྲ་མོ་དང༌། དམྱལ་བའི་འཁོར་ཕྲ་མོ་དག་ཏུ་སྐྱེ་ཞིང༌། ཕྲ་མོ་དེར་སྐྱེས་ཀྱང་བསམ་སྦྱོར་ངན་པ་ཆེ་ཞིང༌། གདུག་པའི་ལས་བྱས་པས་ངན་སོང་ཆེན་པོ་རྣམས་སུ་སྐྱེ་བར་ངེས་པ་འདི་ནི། དགེ་སློང་རྣལ་འབྱོར་སྤྱོད་པ་ཆོས་ཀྱི་རྗེས་སུ་བལྟ་བ་རྣམས་ཀྱིས་མཐོང་ཞེས་གསུངས་པས། ལུང་དང་རིགས་པ་གང་ཉམས་སུ་མྱོང་བ་རྣམ་པ་གསུམ་གྱིས་ཁོང་དུ་ཆུད་པར་བྱས་ནས་སྤང་བར་བྱ་བ་ནི། བླ་མའི་སྐུ་གསུང་ཐུགས་ཀྱི་རྣམ་པར་ཐར་པ་དང་པོ་ལ་བསླབ་པར་བྱ་བ་སྟེ། དེ་ཡང་འདི་ཡོད་ན་འདི་འབྱུང༌། འདི་མེད་ན་འདི་མི་འབྱུང་སྟེ། འདི་རྣམས་སྤངས་སམ་སྤོང་བ་ཡོད་ན།
བླ་མ་དང་མི་འབྲལ་བ་ཡོད་ལ། འདི་མ་སྤངས་མི་སྤོང་ན་བླ་མ་དང་འབྲལ་བར་འགྱུར་ཏེ། དཔེར་ན་ངེད་ཀྱི་སྟོན་པ་ཐུགས་རྗེ་ཆེན་པོ་འདི་སྔོན་བྱང་ཆུབ་སེམས་དཔའི་སྤྱད་པ་སྤྱོད་པ་ན། བགྲེས་མོ་སྐྱེ་བ་ལྔ་བརྒྱའི་བར་དུ་ཡུམ་དུ་གྱུར་ཀྱང༌། བྱང་ཆུབ་སེམས་དཔའ་རབ་ཏུ་འབྱུང་བ་ལ་བརྩེ་ཞིང་ཕན་པར་གྱུར་པའི་བློས་རབ་ཏུ་འབྱུང་བར་མ་གནང་ཞིང༌། ཞག་གསུམ་ཟན་བཅད་པའི་ལས་ཀྱི་རྣམ་པར་སྨིན་པས་དེ་ཕྱིན་ཆད་སངས་རྒྱས་ཀྱི་ཡུམ་དུ་མ་གྱུར་ཞིང་དབུལ་ཞིང་ཕོངས་པ་ཤ་སྟག་ཏུ་གྱུར་པ་ལྟ་བུ་སྟེ། གནས་དུས་ཀྱིས་བསྐལ་པས་ཤིན་ཏུ་ཡང་ངེས་པ་ཡིན་ནོ། ། དེས་ན་སྐྱེས་བུ་དམ་པ་ཀུན། ། དྲན་དང་ཤེས་བཞིན་བག་ཡོད་པས། ། ཐུབ་པས་གསུངས་པའི་བཅས་པ་དང༌། །
སྐད་ཅིག་ཙམ་ཡང་འབྲལ་མི་བྱ། ། ཤིན་ཏུ་ཕྲ་མོར་བསམ་བྱས་ཤིང༌། ། ཐུབ་པའི་གསུང་དང་འགལ་བྱེད་པ། ། དམུས་ལོང་བསྒྱིངས་པའི་གར་སྟབས་ཀྱིས། ། གཡང་ས་ཆེན་པོར་ལྷུང་བ་ལྟར། ། ཐུབ་པ་ཆེན་པོ་འོད་སྲུང་གི ། དགེ་སློང་སྡེ་སྣོད་གསུམ་ལྡན་པ། ། བསམ་གཏན་བརྩོན་པའི་ཡིད་ཅན་གྱིས། ། གཅིག་པུ་དགོན་པའི་ས་ཕྱོགས་སུ། ། ཨེ་ལའི་འདབ་དྲུང་གནས་བཅས་པས། །
མགོ་ལ་ཤིང་གི་ཡལ་གས་ཐུག ། དེ་ལ་འདི་སྐད་ཚིག་སྨྲས་པ། ། ཐུབ་པ་ཆེན་པོ་འོད་སྲུང་གིས། ། སེམས་ཅན་མ་ཡིན་སྲོག་མེད་པའི། ། ཤིང་ལ་ཅིའི་ཕྱིར་བཅས་པ་བྱས། ། སྙམ་ཞིང་བརྗོད་ནས་བཅད་པ་ཡིས། ། ཀླུ་ཡི་རྒྱལ་པོ་ཨེ་ལའི་འདབ། ། ཐུབ་པ་ཆེན་པོའི་དྲུང་དུ་འོངས། ། སངས་རྒྱས་ཆོས་ནི་ཤིན་ཏུ་ཟབ། ། བདག་གིས་རྟོགས་པར་མ་གྱུར་པས། །
ཨེ་ལའི་འདབ་མ་བཅད་པ་ཡིས། ། ངན་འགྲོའི་གནས་སུ་ལྷུང་འགྱུར་ཞེས། ། ངུ་ཞིང་འོ་དོད་འབོད་པར་གསུངས། ། བུ་རང་ལ་སྙིང་བརྩེ་ཡོད་པ་རྣམས། ། ལུས་དང་སྲོག་ལ་མི་བལྟ་བར། ། ཐུབ་པའི་གསུང་དང་འགལ་མི་བྱ། ། དེ་ལྟར་ལྷག་པ་ཚུལ་ཁྲིམས་ཀྱི་བསླབ་པ་དགག་པར་བྱ་བ་སྤང་བ། དགག་པར་བྱ་བའི་བསླབ་པ་ལས་དང་ཉོན་མོངས་པ་སྤངས་པས་ཆོག་མོད། སྤྱིར་མཁན་པོ་ལས་ཐོབ་པའི་ཆོས་གསུམ་མི་དགོས། བྱེ་བྲག་ཏུ་ངུར་སྨྲིག་ལ་དགོས་པ་མེད་སྙམ་ན།
བཅས་པ་དེ་ཡང་སྒྲུབ་བཅས་གཉེན་པོའི་ཕྱོགས་ལ་བལྟས་པས། བླ་མ་རིན་པོ་ཆེའི་ཞལ་སྔ་ནས། སངས་རྒྱས་དང་བྱང་ཆུབ་སེམས་དཔའི་འོད་ཟེར་གྱིས་མ་བསྐུལ་ན། ཁྱིམ་ན་གནས་པ་ལ་ཡིད་འབྱུང་ཞིང་རབ་ཏུ་འབྱུང་བ་ལ་བྲོད་པ་སྐྱེ་བ་གཏན་མི་སྲིད་གསུངས་པ་དང༌། དཀར་པོའི་ཕྱོགས་ཀྱི་བག་ཆགས་ཀྱི་ས་བོན་དགེ་བའི་བཤེས་གཉེན་གྱིས་སད་པར་བྱེད་པ་ན། རྐྱེན་དགེ་བའི་བཤེས་གཉེན་ཞེས་གྲགས་པ་དང༌། བཅོམ་ལྡན་འདས་ཀྱིས་ཀྱང༌། རྒྱལ་བའི་ཉན་ཐོས་པ་དག་ཇི་སྙེད་ཆོས་སྟོན་དང༌། ། འཆད་དང་རིགས་པ་ངག་དང་ལྡན་པར་བརྗོད་པ་དང༌། ། མཆོག་འཕགས་བདེ་བ་བྱེད་དང་དེ་ཡི་འབྲས་ཐོབ་པ། །
དེ་དག་ཀུན་ཀྱང་དེ་བཞིན་གཤེགས་པའི་སྐྱེས་བུའི་མཐུ། ། ཞེས་པས། སྤང་བྱ་བཅོམ་པ་དེ་ཡང་གཉེན་པོ་ལ་ལྟོས་ལ། གཉེན་པོ་རྒྱུད་ལ་སྐྱེ་བ་ཡང་སྤང་བྱ་སྤངས་པ་ལ་ལྟོས་པ་ཡིན་ཏེ་ལུང་ལས། ཡུལ་འཁོར་སྐྱོང་རབ་ཏུ་བྱུང་བ་དང༌། རྒྱལ་པོ་མ་སྐྱེས་དགྲས་ཞུས་པ་ལས་ཀྱང༌། ཉོན་མོངས་པ་གསུམ་གྱི་རྗེས་སུ་འབྲངས་པའི་ལས་མི་དགེ་བ་རྣམ་པ་བཅུ་རང་གཞན་ཐམས་ཅད་ཡིད་གདུང་ཞིང་སྐྱོ་བར་བྱེད་པ། འཁོར་བ་དང་ངན་སོང་གི་གཞིར་གྱུར་པ་འདི་གཅིག་ཏུ་སེལ་གྱིས་སྤོང་བར་མི་ནུས་པས། བདག་སྐྲ་དང་ཁ་སྤུ་བྲེགས། གོས་ངུར་སྨྲིག་བགོས་ནས།
དད་པས་ཁྱིམ་ནས་ཁྱིམ་མེད་པར་རབ་ཏུ་བྱུང་བར་བྱའོ་སྙམ་ནས་རབ་ཏུ་བྱུང་ཞིང༌། ཉོན་མོངས་པ་དང་ཉེས་པ་ཐམས་ཅད་ཀྱི་རང་བཞིན་ནམ་གཞིར་གྱུར་པའི་ཁྱིམ་པའི་རྟགས་ཡང་དག་པར་སྤངས་ཤིང༌། རབ་ཏུ་བྱུང་བའི་རྟགས་ངུར་སྨྲིག་གི་རྒྱལ་མཚན་ཡིན་པ་ལ། ངུར་སྨྲིག་གི་རྒྱལ་མཚན་ཡང་དག་པར་བླངས་པ་ལ། འདི་ན་སྐྱེ་བོ་མི་མཁས་པ་ཁ་ཅིག་རབ་ཏུ་བྱུང་བའི་རྟགས་མ་བླངས་ཀྱང༌། ཉོན་མོངས་པའི་རྗེས་སུ་འབྲེལ་བའི་ལས་མི་དགེ་བ་མཐའ་དག་སྤོང་ནུས་པ་ལྟ་བུ་ཡོད་དེ། སློབ་དཔོན་རྒྱལ་པོ་ཨིནྡྲ་བྷོ་དྷི་ལྟ་བུ་ཡིན་སྙམ་ན། དེ་ནི་བཅོམ་ལྡན་འདས་རྡོ་རྗེ་འཆང་ཆེན་པོ་ཉིད་ཀྱི་སྤྲུལ་པ་རྗེ་བཙུན་ཕྱག་ན་རྡོ་རྗེ་ཡིན་པར་ལུང་བསྟན་ཅིང༌། ཉོན་མོངས་པ་སྤོང་བར་མི་ནུས་པ་རྣམས་ལ་དཀར་པོ་ཕྱོགས་ཀྱི་བག་ཆགས་ཀྱི་ས་བོན་བཞག་པའི་ཕྱིར་དང༌། ས་བོན་ཕྱོགས་ཅིག་བཅོམ་པའི་ཕྱིར་སྤྲུལ་པ་ཡིན་ཏེ།
དེ་ཡང་ངུར་སྨྲིག་གི་རྒྱལ་མཚན་དང༌། ངུར་སྨྲིག་གི་རྒྱལ་མཚན་ཅན་རྣམས་སྤྱི་གཙུག་གི་ནོར་བུ་འཆང་བ་ཡིན་ནོ། ། དེ་ལྟར་ཡང༌། བཅོམ་ལྡན་འདས་ཀྱིས་སའི་སྙིང་པོ་འཁོར་ལོ་བཅུ་པ་ལས། ཚལ་བུ་ཙམ་ཞིག་འཛིན་པ་ལ། ། སྟོན་པའི་འདུ་ཤེས་མི་སྐྱེད་ཅིང༌། ། སྡང་ཞིང་མཚང་རྣམས་འབྲུ་བ་ནི། ། ཞེས་གསུངས་སོ། ། དེ་ཡང་དཔེར་ན་རླུང་དང་མཁྲིས་པ་དང་བད་ཀན་གྱི་ནད་ཀྱིས་བཏབ་པ་ལ། དེའི་གཉེན་པོའི་རྫས།
ནད་གསུམ་གྱི་གཉེན་པོར་གྱུར་པ། ཐུབ་པ་དུས་གསུམ་དུ་གཤེགས་ཤིང་བཞུགས་པ་རྣམས་ཀྱིས་བྱིན་གྱིས་བརླབས་ཤིང་སྔགས་ཀྱིས་བཏབ་པ་ཟོས་ཤིང་ལོངས་སྤྱད་ན། ནད་ཀྱི་སྡུག་བསྔལ་དང་བྲལ་བ་བཞིན་དུ། དུས་གསུམ་གྱི་སངས་རྒྱས་ཐམས་ཅད་ཀྱིས་བྱིན་གྱིས་བརླབས་པའི་ཆོས་གོས་ངུར་སྨྲིག་འཕགས་པ་རྣམས་ཀྱི་རྒྱལ་མཚན་ཡིན་ཏེ། དེ་ལྟར་ཡང༌། དཔལ་གྱི་ལྷ་མོའི་དམ་ཚིག་གི་མདོ་ལས་ཀྱང༌། ཆོས་གོས་ངུར་སྨྲིག་འདི་ནི། དུས་གསུམ་གྱི་སངས་རྒྱས་ཐམས་ཅད་ཀྱིས་བྱིན་གྱིས་བརླབས་ཤིང་འཕགས་པ་རྣམས་ཀྱི་རྒྱལ་མཚན་ཡིན་ནོ། ། ཞེས་པ་ལ་སོགས་པ་ཡོན་ཏན་དཔག་ཏུ་མེད་པ་གསུངས་པ་དང༌། བཅོམ་ལྡན་འདས་བསྟན་པའི་བདག་པོ་འདི་རབ་ཏུ་གཤེགས་པའི་དུས་ཀྱི་ཚེ།
སྔོན་གྱི་སངས་རྒྱས་བཅོམ་ལྡན་འདས་རྣམས་ཀྱིས་ན་བཟའ་ཇི་ལྟ་བུ་མནབས་པ་ཡིན་སྙམ་དུ་དགོངས་པ་ལས། གནས་གཙང་མའི་རིས་ཀྱི་ལྷ་རྣམས་ཀྱིས། བཅོམ་ལྡན་འདས་སྔོན་གྱི་སངས་རྒྱས་བཅོམ་ལྡན་འདས་རྣམས་ཀྱིས་ནི་ན་བཟའ་ཆོས་གོས་ངུར་སྨྲིག་མནབས་སོ། ། ཞེས་ཞུས་ཤིང་དགོངས་ནས། ལྷའི་དབང་པོ་རྔོན་པའི་གཟུགས་ཅན་ལས་ཆོས་གོས་ངུར་སྨྲིག་གི་རྒྱལ་མཚན་བླངས་ནས། རབ་ཏུ་བྱུང་དང་དཀའ་ཐུབ་མཛད། ། བདུད་ཀྱི་སྡེ་རྣམས་འཇོམས་པ་དང༌། ། བྱང་ཆུབ་མཆོག་ཏུ་སངས་རྒྱས་ཤིང༌། ། ཆོས་ཀྱི་འཁོར་ལོ་བསྐོར་བ་དང༌། ། སློབ་མའི་ཚོགས་རྣམས་བསྡུ་བ་དང༌། །
སྙིང་པོར་གྱུར་པའི་སྟོན་པའི་འཁོར། ། ཐམས་ཅད་རབ་ཏུ་བྱུང་ནས་ཀྱང༌། ། ཉོན་མོངས་བདུད་ཀྱི་སྡེ་བཅོམ་ཞིང༌། ། བུད་ཤིང་ཟད་པའི་མེ་བཞིན་དུ། ། མྱ་ངན་འདས་པ་ཐམས་ཅད་ཀུན། ། རྒྱུ་ལས་འབྲས་བུ་ངེས་པའི་ཕྱིར། ། མེད་ན་མི་འབྱུང་ངེས་སམ་སྙམ། ། བདེ་གཤེགས་ལུང་གི་གྲྭ་ཟུར་ཙམ། ། ཁྱེད་ཀྱིས་བསྐུལ་ནས་བྲིས་པ་ཡིན། ། རིགས་པ་འདི་འདྲ་བ་ཡང་ཡོད་དེ།
གལ་ཏེ་སངས་རྒྱས་ཀྱིས་བྱིན་གྱིས་རླབས་པ་དང༌། དེའི་བསྟན་པ་རིན་པོ་ཆེ་དང༌། ཚུལ་ཁྲིམས་རིན་པོ་ཆེ་ལས་ངུར་སྨྲིག་གི་རྒྱལ་མཚན་མ་བྱུང་ན་བསྟན་པ་ནུབ་པའི་དུས་སུ་ཡང་ངུར་སྨྲིག་གི་རྒྱལ་མཚན་ཡོད་པར་འགྱུར་བའི་ཕྱིར་རོ། ། ཉམས་སུ་མྱོང་བ་ཡང་ཡོད་དེ། རབ་ཏུ་བྱུང་བ་རྣམས་ཀྱི་ངུར་སྨྲིག་གི་རྒྱལ་མཚན་ལ་ཉེས་པ་རབ་འབྲིང་རྣམ་པ་གསུམ་པོ་གང་བྱུང་བ་རྨི་ལམ་ཉམས་སུ་བྱུང་ཡང༌། རབ་ཏུ་བྱུང་བའི་སྲོག་དེ་ཉིད་ཡིན་པའི་ཕྱིར་ཉེས་པ་རབ་འབྲིང་རྣམ་པ་གསུམ་འབྱུང་བར་སྣང་བའི་ཕྱིར་རོ། ། ཆོས་ཀྱི་རྒྱལ་པོ་སངས་རྒྱས་བཅོམ་ལྡན་འདས་ཀྱི་བཀའ་རྟགས་ཀྱི་ཕྱག་རྒྱ་འདི། སྙིང་རྗེ་ཆེན་པོ་པདྨ་དཀར་པོ་ལས། སེམས་ཅན་གང་གིས་ཐ་ན་སོར་བཞི་ཙམ་གཅིག་ཡན་ཆད་འཛིན་ཡང༌། དེ་ལ་སྔོན་གྱི་ལས་ཀྱི་རྣམ་པར་སྨིན་པ་མ་གཏོགས་པར་མི་མ་ཡིན་པའི་གནོད་པ་མི་འབྱུང་བ་དང༌།
ཐེག་པ་གསུམ་གྱིས་མྱ་ངན་ལས་མ་འདས་ན་ཞེས། དེ་བཞིན་གཤེགས་པ་ཉིད་ཀྱིས་དབུ་བསྙུང་བཞེས་པའི་ཕྱིར། རྒྱུ་ལས་དང་ཉོན་མོངས་པ་བཅོམ་ཞིང༌། ལམ་འཕགས་པའི་ལམ་ཡན་ལག་བརྒྱད་རྒྱུད་ལ་བསྐྱེད་ནས། འབྲས་བུ་འགོག་པའི་བདེན་པ་བྱང་ཆུབ་རྣམ་པ་གསུམ་མངོན་དུ་བྱེད་པ་འདི་ཡང༌། སྐྱབས་དཀོན་མཆོག་གསུམ་ཡིན་པའི་ཕྱིར་ངེས་པ་ཁོ་ནའོ། ། དེ་ནི་སྤང་བྱ་གཉེན་པོས་བཅོམ་པ་ངུར་སྨྲིག་ལ་ལྟོས་པ་ལྟ་བུ་དང༌། གཉེན་པོ་རྒྱུད་ལ་སྐྱེས་པས་སྤང་བྱ་ཤུགས་ཀྱིས་སྤོང་ཞིང་ཡོན་ཏན་ངུར་སྨྲིག་གི་རྒྱལ་མཚན་ཐོབ་པ། ཡེ་ཤེས་ཁོང་དུ་ཆུད་པ་བསྙེན་པ་རྫོགས་པ་ལྟ་བུ་གང་དང་ཡང་འགལ་བ་མེད་པ་སྤྱིར་བསྟན་ནས། ད་ནི་རིམ་གྱིས་སྐྱེ་བ་བརྗོད་པར་བྱ་སྟེ།
བཅོམ་ལྡན་འདས་ཀྱིས། སྡིག་པ་ཅི་ཡང་མི་བྱ་སྟེ། ། དགེ་བ་ཕུན་སུམ་ཚོགས་པར་སྤྱད། ། རང་གི་སེམས་ནི་ཡོངས་སུ་འདུལ། ། འདི་ནི་སངས་རྒྱས་བསྟན་པ་ཡིན། ། ཞེས་གསུངས་པ་ལས། དེ་ཡང་དང་པོ་སྡིག་པ་མི་བྱེད་པ་ལས་དགེ་བ་སྐྱེ། དགེ་བས་སེམས་འདུལ་ཞེས་པ་ནི་འདི་ཉིད་ཀྱི་འབྲེལ་ཡིན་ལ། སངས་རྒྱས་བསྟན་པ་ཞེས་པ་ནི་སངས་རྒྱས་ཐམས་ཅད་ཀྱིས་ཞེས་གསུངས་སོ། ། འོ་ན་སྤང་བྱ་སྤོང་བ་གཉེན་པོ་ལ་ལྟོས་པའི་ཕྱིར།
ལྔ་སྡེ་བཟང་པོ་ཡེ་ཤེས་ཁོང་དུ་ཆུད་པས་ཟེར་བ་དང་མི་འགལ་ལམ་སྙམ་ན། དེ་གཉེན་པོ་དགེ་བའི་སྟོབས་འཕེལ་བས་སྤང་བྱ་སྤང་བའི་བྲལ་འབྲས་སྟོབས་ཆེ་བ་ལ་བཞག་པ་ཡིན་གྱི། རྒྱུ་སྡིག་པ་མི་དགེ་བ་མ་སྤངས་པ་ལས་འབྲས་བུ་དགེ་བ་མི་འབྱུང་བའི་ཕྱིར་དང༌། སྟོན་པའི་བསྟན་པ་རིན་པོ་ཆེ་རྣམ་པ་གསུམ་རིམ་གྱིས་བཞག་པ་དང་འགལ་བར་འགྱུར་ཏེ། དེ་ལྟར་ཡང༌། འདོད་ཆགས་དང༌། ཞེ་སྡང་དང༌། གཏི་མུག་རྣམ་པ་གསུམ། འདོད་ཆགས་དང་བྲལ་བས་སེམས་རྣམ་པར་གྲོལ་བ་དང༌། ཤེས་རབ་རྣམ་པར་གྲོལ་བའོ་ཞེས་གསུངས་པས།
མདོར་ན་རིམ་གྱིས་པ་ཁོ་ན་སྟེ། ཅིག་ཅར་བ་ནི་མི་སྲིད་གསུངས་སོ། ། འདི་ལ་ཉམས་སུ་ལེན་ལུགས་རྣམ་པ་གཉིས་ཏེ། ཉན་ཐོས་ཀྱི་ཐེག་པ་ཁམས་གསུམ་གྱི་འཁོར་བས་ནི་སྐྲག་ཅིང་བྲེད། དགེ་བའི་རྩ་བ་ཅི་བྱེད་ཀྱང་དགེ་བ་དེས་རང་ཉིད་ཞི་བ་དེ་ནི་སྒྲུབ། འཁོར་བར་སྐྱེ་བའི་རྒྱུ་སྲེད་པ་འབའ་ཞིག་ཏུ་ནི་གོ སྲེད་དང་བྲལ་ལ་ཡང་སྲིད་མེད་པའི་ངེས་པའི་ཤེས་པ་སྐྱེས་ནས། ཁམས་གསུམ་གྱི་འདོད་ཆགས་དང་བྲལ་བའི་དགྲ་བཅོམ་པ་ཆེན་པོ་དེ་གཅིག་པུས་ཆོག་པ། ཞི་བ་ཡང་སྲིད་མེད་པའི་དབྱིངས་སུ་འཇུག་པ་ནི། ཉན་ཐོས་ཀྱི་གཞུང་ལུགས་སུ་གཤིས་ཀྱིས་གནས་པ་ཡིན་ལ།
དང་པོ་འདོད་ཆགས་སྤང་བར་བསྟན་པ་དང༌། བླ་མའི་སྐུ་གསུང་ཐུགས་ཀྱི་རྣམ་པར་ཐར་པ་གཉིས་ལ་བསླབ་པར་བྱ་བ། བྱང་ཆུབ་སེམས་དཔའི་ཐེག་པ་ནི། ཞེ་སྡང་འདོད་ཆགས་དང་བྲལ་བ་ལས་བྱམས་པ་སྙིང་རྗེ་བྱང་ཆུབ་ཀྱི་སེམས་ཞེ་སྡང་དང་བྲལ་བའི་འབྲས་བུར་སྐྱེས་ནས། དེ་ཡང་སེམས་ཅན་ཐམས་ཅད་བདེ་བ་དང་ལྡན་པར་འདོད་པའི་བྱམས་པ། སྡུག་བསྔལ་དང་བྲལ་བར་འདོད་པའི་རྒྱུ་གསུམ། བྱང་ཆུབ་རྣམ་པ་གསུམ་ལས། རྫོགས་པའི་བྱང་ཆུབ་ཐོབ་པར་བྱ་བའམ། དེ་ལ་འགོད་པའི་བྱང་ཆུབ་ཀྱི་སེམས་དང༌། བདེ་བ་དང་ལྡན་པར་བྱེད་པའི་དགེ་བ་ཕུན་སུམ་ཚོགས་པར་སྤྱད་པ་དང༌།
སྡུག་བསྔལ་དང་བྲལ་བར་བྱེད་པ། སྡིག་པ་ཅི་ཡང་མི་བྱ་བ་དང༌། སེམས་འདུལ་བ་བྱང་ཆུབ་ཐོབ་པར་བྱེད་པ་སྟེ། དེ་ལྟར་ཡང༌། བཅོམ་ལྡན་འདས་ཀྱིས། བྱང་ཆུབ་ནམ་མཁའི་མཚན་ཉིད་དེ། ། རྟོགས་པ་ཐམས་ཅད་སྤངས་ཕྱིར་རོ། ། ཞེས་པ་ལ་སོགས་པ་དཔག་ཏུ་མེད་པ་གསུངས་པའི་ཕྱིར་རོ། ། དེ་ལ་འདི་དག་ཀྱང་གནས་ལུགས་རྣམ་པ་གསུམ་དུ་གནས་ཤིང༌། གནས་ལུགས་དེ་ལ་ཉམས་ལེན་གྱི་གནད་རྣམ་པ་གསུམ་གྱིས་ཉམས་སུ་བླང་བར་བྱ་བ་ནི།
ཐེག་པ་ཆེན་པོ་མཐའ་དག་གི་མན་ངག་གི་གནད་ཤིན་ཏུ་ཟབ་པ་ཡིན་ནོ། ། གནས་ལུགས་གསུམ་པོ་གང་ཞེ་ན། ཞེ་སྡང་འདོད་ཆགས་དང་གནས་སྐབས་སུ་བྲལ་བས། བྲལ་བའི་འབྲས་བུ་བྱམས་པ་སྙིང་རྗེ་བྱང་ཆུབ་ཀྱི་སེམས་སྐྱེ་ལ། སེམས་དེ་བསྐྱེད་པའི་ཆོ་ག་ཇི་ལྟར་སྔོན་གྱི་སངས་རྒྱས་དང་བྱང་ཆུབ་སེམས་དཔའ། ཆོས་སྐྱོང་བའི་སྲུང་མ་བླ་མ་དམ་པ་དང་བཅས་པ་དཔང་པོར་བཞག་ནས། ཚེ་ཐོག་མ་མེད་པ་ནས། མཐའ་མ་ད་ལྟ་ཕན་ཆད་ཀྱི་དགེ་བའི་རྩ་བས། སྔོན་གྱི་སངས་རྒྱས་བཅོམ་ལྡན་འདས་རྣམས་དང༌། བྱང་ཆུབ་སེམས་དཔའ་ཆེན་པོ་རྣམས་ཀྱིས་ཇི་ལྟར་ཐུགས་བསྐྱེད་ཅིང་དམ་བཅས་ནས།
བྱང་ཆུབ་སེམས་དཔའི་སྤྱོད་པ་སྤྱད་དེ་སངས་རྒྱས་པ་དེ་བཞིན་དུ། ང་ཡང་བྱེད་དོ་ཞེས་དམ་བཅས། ཁས་བླངས། མནའ་བོར་བ་ཡིན་ནོ། ། སྙིང་རུས་ཆེན་པོས་དཔའ་བོ་གཡུལ་དུ་འཇུག་པ་ལྟ་བུའི་སེམས་དེ་སྐྱེས་པ་ལས། སེ་སྐོར་ལོག་གིས་བསམ་མནོ་ལ་ཞུགས་པས་གོང་མ་རྣམས་ཀྱིས་མ་བསྒྲལ་བ་སྒྲོལ། མ་གྲོལ་བ་དགྲོལ། དབུགས་མ་ཕྱུང་བ་དབུགས་དབྱུང༌། མྱ་ངན་ལས་མ་འདས་པ་མྱ་ངན་ལས་འདའ་བར་བྱ་བར་ཐུགས་སྐྱེས་ཤིང་མཛད་པ། དེ་ལྟར་མཛད་ནས་སངས་རྒྱས་པར་འདུག་པས།
ངས་ཀྱང་དེ་ལྟར་བྱའོ་སྙམ་དུ་བསམས་ནས། ཡང་དམ་བཅས་པའི་ཚིག་དེ་ལ་དཔྱོད་པར་བྱེད་དེ། མ་བསྒྲལ་བ་ཞེས་བྱ་བ་ནི་ཁམས་གསུམ་གྱི་འཁོར་བ་སྡུག་བསྔལ་གྱི་རྒྱ་མཚོ་ཆེན་པོ་ཡིན་ལ། དེ་ལས་སྒྲོལ་བ་ནི་རྒྱུ་ལས་དང་ཉོན་མོངས་པ་ལས་བརྒལ་ན། འབྲས་བུ་སྡུག་བསྔལ་ལས་བསྒྲལ་བས། ལས་དང་ཉོན་མོངས་པ་ལས་བསྒྲལ་བར་བྱའོ་སྙམ་པ་དང༌། ཉོན་མོངས་པའི་འཆིང་བ་ལས་མ་གྲོལ་བ་དགྲོལ་བར་བྱའོ་སྙམ་པ་དང༌། དབུགས་མ་ཕྱིན་པ་ནི་འདིར་སྡུག་བསྔལ་སྤྱི་དང༌། ཉན་ཐོས་དང་རང་སངས་རྒྱས་འཁོར་བའི་འཇིགས་པས་སྐྲག་པ་ལས་ཆོས་ཐམས་ཅད་གདོད་མ་ནས་ཉེ་བར་ཞི་བ་དང༌། ལྷུན་གྱིས་གྲུབ་པའི་འགྲོ་བའི་དོན་རྩོལ་སྒྲུབ་མེད་པར་འབྱུང་བས་དབུགས་དབྱུང་བ་དང༌།
མྱ་ངན་ལས་མ་འདས་པ་རྣམས་ཡོངས་སུ་མྱ་ངན་འདའ་བར་བྱ་བ་ནི། གཙང་བདག་བདེ་དང་རྟག་ཉིད་དང༌། ། ཡོན་ཏན་ཕ་རོལ་ཕྱིན་པ་འབྲས། ། ཞེས་བཅོམ་ལྡན་འདས་རྗེ་བཙུན་བྱམས་པས་གསུངས་པ། སྟོན་པ་ཆེན་པོ་ཉིད་ཀྱིས་ངེས་པའི་དོན་གྱི་ཆོས་ཀྱི་འཁོར་ལོ་མྱ་ངན་ལས་འདས་པ་ཆེན་པོར་སངས་རྒྱས་པའི་ཚུལ་ལུགས་གསུངས་པ་འདི་ཡིན་པས་འདི་ལ་དགོད་པར་བྱའོ། ། ཞེས་དམ་བཅས་པ་ཡིན་པས། འདི་ནི་བདག་གི་རང་བཞིན་ནམ་བྱེད་པའམ་ཆོས་ཡིན་ནོ་སྙམ་པས། དམ་བཅའ་བ་བཞི་པོ་ལ་དམ་བཅས་པའོ། ། དེ་ཡང་རྣམ་པ་གསུམ་དུ་གནས་ཏེ། མ་བསྒྲལ་བ་སྒྲོལ་བ་དང༌།
མ་གྲོལ་བ་དགྲོལ་བ་གཉིས་ནི་ལྷག་པ་ཚུལ་ཁྲིམས་ཀྱི་བསླབ་པ། དབུགས་མ་ཕྱིན་པ་དབུགས་འབྱིན་པར་བྱེད་པ་ནི་ལྷག་པ་སེམས་ཀྱི་བསླབ་པ། མྱ་ངན་ལས་མ་འདའ་བ་མྱ་ངན་ལས་འདས་པ་ཆེན་པོ་ལ་དགོད་པ་ནི་ལྷག་པ་ཤེས་རབ་ཀྱི་བསླབ་པ། འདི་གསུམ་ཆར་བྱང་ཆུབ་ཀྱི་སེམས་ཀྱིས་དབང་བྱས་པ་ནི་བྱང་ཆུབ་སེམས་དཔའི་སྡོམ་པའམ་ཚུལ་ཁྲིམས། དུས་དེ་རིང་ནས་བཟུང་ནས་རྫོགས་པའི་སངས་རྒྱས་མ་ཐོབ་ཀྱི་བར་དུ། རང་གི་ལུས་སམ་སྲོག་གམ། དམ་པའི་ཆོས་ཀྱང་བཏང་བར་བྱའོ་སྙམ་པའི་དམ་བཅས། མ་ཆགས་པར་གཏོང་བ་ནི་ལྷག་པ་ཚུལ་ཁྲིམས་ཀྱི་བསླབ་པ་ཡིན་པ་ལས། དམ་བཅས་པ་ཡིན་ཡང་ཕྱི་ཡུལ་དང་ནང་སེམས་ཅན་ལ་ཆགས་པ་ཆེ་འབྲིང་ཆུང་གསུམ་མཐོ་དམན་རྣམ་པ་སྣ་ཚོགས་ཅི་རིགས་པར་སྐྱེ་བ། དེའི་གཉེན་པོ་དམ་པའི་ཆོས་འདུལ་བར་སངས་རྒྱས་བཅོམ་ལྡན་འདས་ཀྱིས།
འདུལ་བའི་ཐབས་དཔག་ཏུ་མེད་པར་གསུངས་པ་དང༌། བྱང་ཆུབ་སེམས་དཔའི་སྡེ་སྣོད་ཆེན་པོ་རྣམས་སུ་ཡང་མངོན་གྱུར་བྱེད་པ་དང་བཅས་པ་དང༌། ས་བོན་བག་ཆགས་དང་བཅས་པ་སྤོང་བའི་ཐབས་རྣམ་པ་སྣ་ཚོགས་ཀྱིས་སྤོང་བར་བསྟན་ཏེ། ས་བཅུའི་དབང་ཕྱུག་ཆེན་པོ་རྣམས་ལ་ཡང༌། ཤེས་བྱའི་སྒྲིབ་པར་མིང་བཏགས་པའི་ཉོན་མོངས་པ་ཡོད་དེ། གཉེན་པོ་རྡོ་རྗེ་ལྟ་བུའི་ཏིང་ངེ་འཛིན་ཡིན་ཞེས་པ་དང༌། བླ་མ་སངས་རྒྱས་ཐམས་ཅད་ཀྱིས་བྱིན་གྱིས་རློབས་དགོས་པའི་ཕྱིར་དང༌། སྒྲིབ་པ་དེ་སྤངས་ནས་དེ་གཟོད་ཐམས་ཅད་མཁྱེན་པ་ཉིད་ཀྱི་ཡེ་ཤེས་ཐོབ་ཅེས་གསུངས་པའི་ཕྱིར་དང༌། སྒྲིབ་པ་དེ་དང་བྲལ་བའི་འབྲས་བུ་སྟོབས་བཅུ་དང༌། མི་འཇིགས་པ་བཞི་དང༌།
མ་འདྲེས་པའི་ཆོས་བཅོ་བརྒྱད། བྲལ་བའི་ཡོན་ཏན་སུམ་ཅུ་རྩ་གཉིས་ཞེས། བཅོམ་ལྡན་འདས་རྗེ་བཙུན་བྱམས་པས་གསུངས་པའི་ཕྱིར་དང༌། རྡོ་རྗེ་གདན་བྱང་ཆུབ་ཀྱི་ཤིང་དྲུང་དུ་ཉོན་མོངས་པའི་བདུད་དེ་གཟོད་བཅོམ་པ་ཡིན་ཞེས་གསུངས་པའི་ལྷག་པའི་ཚུལ་ཁྲིམས་ཀྱི་བསླབ་པ་ནི་སངས་མ་རྒྱས་ཀྱི་བར་དུ་བསྲུང་དགོས་ཤིང༌། སངས་རྒྱས་ནས་ཤིན་ཏུ་རྣམ་པར་དག་པ་ཚུལ་ཁྲིམས་ཀྱི་ཕུང་པོར་ཚུལ་ཁྲིམས་ཀྱི་ཕ་རོལ་ཏུ་ཕྱིན་པ་རྫོགས་པས། རྫོགས་པའི་བྱང་ཆུབ་ཡིན་པར་ཐེ་ཚོམ་དང་སོམ་ཉི་མེད་དོ། ། དེ་ཡང་བཅོམ་ལྡན་འདས་ཀྱིས་ལྟུང་བ་བྱུང་བའི་ཉེས་དམིགས་བྱང་ཆུབ་རྣམ་པ་གསུམ་གྱི་ལམ་ལ་སྒྲིབ་པའམ། བར་དུ་གཅོད་པར་འགྱུར་བར་མཁས་པ་རྣམས་ཀྱིས་དགོངས་ཤིང་དཔག་ཏུ་མེད་པ་བཤད་པ་ཡིན་ནོ། ། ཉོན་མོངས་པ་དེ་དང་བྲལ་བའི་ཡོན་ཏན་གཞན་ཡང་ས་ནས་སར་འཕར་བ་དང༌། གཏོང་བ་དང་ཡོངས་སུ་གཏོང་བ་ཆེན་པོ་ལ་སོགས་པ་བྲལ་བ་དང་རྣམ་པར་སྨིན་པའི་ཡོན་ཏན་གྱི་སྐུར་འགྲུབ་ཚད་མཐའ་དག་ལྷག་པ་ཚུལ་ཁྲིམས་ཀྱི་བསླབ་པའི་འབྲས་བུ་ལག་རྗེས་ཡིན་ནོ། །
ལྷག་པ་སེམས་ཀྱི་བསླབ་པ་ནི། སྔར་གོང་དུ་སྨོས་པའི་བསམ་པ་དེ་ལྟ་བུ་སྨོན་པ་བྱང་ཆུབ་ཀྱི་སེམས་བསྐྱེད་ནས་གཟོད་འཇུག་པའི་སྡོམ་པ་བླང་དགོས་ཏེ། དེ་ཡང་སྐྱེས་བུ་དམ་པ་འགའ་ཞིག་གིས། གོང་དུ་སྨོས་པའི་སྨོན་པ་ཉིད་འཇུག་པ་ཡིན་ནོ་གསུངས་པས་དེའི་རྗེས་སུ་འཇུག་པ་ཡོད་དེ། དཔེར་ན་ངས་དགེ་འདུན་ལ་ཁྱོད་ལ་གོ་བ་མེད་ཅེས་པའི་ཚིག་གནད་དུ། སུམ་བརྒྱ་བའི་མཆོད་བརྗོད་གསང་བ་འདུས་པའི་འདུལ་བ་ཡིན་སྨྲས་པས་དེར་འཛིན་པ་ལྟ་བུ་ཡིན་ནོ། ། སྨོན་པ་འཇུག་པ་ཡིན་ན། འཇུག་པའི་ཆོ་ག་གཞན་དུ་འབྱུང་བར་མི་རིགས་ཏེ། སྨོན་པ་གཅིག་པུས་ཆོག་པར་ཐལ་བའི་ཕྱིར་དང༌། གོང་མ་རྣམས་ཀྱིས་གསུངས་པ་ཐམས་ཅད་དང་འགལ་བར་འགྱུར་བའི་ཕྱིར་རོ། །
ཁྱད་པར་ཡང་འདི་ལྟ་བུ་ཡོད་དེ། སྨོན་པ་ནི་བསམ་པ་བྱང་ཆུབ་ཀྱི་སེམས་བསྐྱེད་ལ། སེམས་དེ་ཁྱད་པར་དུ་བྱེད་པའི་བསླབ་བྱ་དེ་བསྲུངས་པས་བསམ་པ་དེ་ཉིད་འགྲུབ་ལ། བསམ་པ་དེ་ཉིད་སྒྲུབ་པ། འཁོར་ལོས་བསྒྱུར་བའི་རྒྱལ་པོའི་བུ་བཙས་མ་ཐག་པ་མ་ལ་སོགས་པ་རྣམས་ཀྱིས་དེ་ཉིད་ཆུད་མ་ཟོས་པ་འགྲུབ་པ་ལྟ་བུ། འཇུག་པ་བྱང་ཆུབ་ཀྱི་སེམས་ནི། དགེ་བ་ཆོས་སྡུད། སེམས་ཅན་དོན་བྱེད། སྡོམ་པའི་ཚུལ་ཁྲིམས་རྣམ་པ་གསུམ་སེམས་དང་སེམས་ལས་བྱུང་བའི་ཚུལ་དུ་མི་ལེན་ཏེ། སྡོམ་པའི་སེམས་གཅིག་ཏུ་བསྒྲུབ་ཅིང་ལེན་པ་ཡིན་ཏེ།
དགེ་སློང་གི་སྡོམ་པ་བླངས་པས། དགེ་སློང་གི་བསླབ་པ་ཐམས་ཅད་བླངས་པ་རོ་གཅིག་པ་དང་འདྲ་བར། སྡོམ་པ་ཐམས་ཅད་ཀྱང་དེ་དང་འདྲ་བས་བསོད་ནམས་རྒྱུན་ཆགས་ཀྱང་འབྱུང་བ་ཡིན་ནོ། ། དེ་ལྟར་གྱུར་ན་བྱང་ཆུབ་སེམས་དཔའི་ཚུལ་ཁྲིམས་ཀྱི་སྡོམ་པ་གཅིག་པུ་བླངས་པས་སྤང་བྱ་ཐམས་ཅད་སྤོང་བ་དང༌། ཡོན་ཏན་ཐམས་ཅད་ཀྱི་རྫོགས་ཚུལ་འདི་གཅིག་པུས་ཆོག་པ་ལས་སྔ་མ་སྨོས་ཅི་དགོས་སྙམ་ན། ལག་རྗེས་རྣམ་པ་གསུམ་དུ་གནས་པ་ལས་གོལ་ནས། ལ་ལ་ན་རེ་མི་དགེ་བ་བྱས་པ་བྱང་ཆུབ་ཀྱི་ལམ་ཡིན་ཏེ། དེད་དཔོན་ཐབས་ལ་མཁས་པ་ལྟ་བུ་ཟེར། ལ་ལ་ན་རེ་དགེ་བ་བྱས་པ་བྱང་ཆུབ་ཀྱི་ལམ་ཡིན་ཏེ། ཕ་རོལ་ཏུ་ཕྱིན་པ་དྲུག་གང་ལ་མོས་མོས་རྫོགས་པའི་ལུང་འདྲེན།
རྣམ་པ་སྣ་ཚོགས་སུ་སྣང་ཞིང་གྲུབ་པའི་མཐའ་རྣམ་པ་སྣ་ཚོགས་སུ་གནས་པ། དད་པ་ནི་ཡོད། ཐོས་པ་ནི་ཆུང༌། རང་གི་རྗེས་སུ་འཇུག་འདོད་པ་ལ་གདམས་པ་ཡིན་ཏེ། བྲལ་བ་དང་རྣམ་པར་སྨིན་པའི་ཡོན་ཏན་དེ་དང༌། ད་གཟོད་སྨྲ་བར་འགྱུར་བའི་ཉེ་བར་ཞི་བ་བདེན་པའི་དོན་མཐར་ཐུག་ཆོས་ཀྱི་སྐུ་དེའི་ཕྲིན་ལས། ནམ་མཁའ་དང་མཉམ་པའི་སེམས་ཅན་ཐམས་ཅད་བདེ་བ་དང་ལྡན། སྡུག་བསྔལ་དང་བྲལ། བླ་ན་མེད་པ་ཡང་དག་པར་རྫོགས་པའི་བྱང་ཆུབ་རིན་པོ་ཆེ་ཐོབ་པར་བྱེད་པའི་ཕྲིན་ལས་ལྷུན་གྱིས་གྲུབ་ལ་རྒྱུན་མི་འཆད་པར་འབྱུང་བ་ནི། འཇུག་པ་བྱང་ཆུབ་ཀྱི་སེམས་སམ།
བྱང་ཆུབ་སེམས་དཔའི་ཚུལ་ཁྲིམས་ཀྱི་སྡོམ་པ་རོ་གཅིག་ཅིང༌། གཉིས་སུ་མེད་པར་གྱུར་པའི་ལག་རྗེས་ཡིན་ཏེ། འབྲས་བུས་རྒྱུ་དཔག་པ་དང༌། རྒྱུས་འབྲས་བུ་དཔག་པ་གཉིས་ཆར་ལ་ཐེ་ཚོམ་མེད་པར་ཤེས་པར་བྱ་སྟེ། དེ་ནི་ལྷག་པ་སེམས་ཀྱི་བསླབ་པའི་ལག་རྗེས་སོ།། ༈ །།ལྷག་པ་ཤེས་རབ་ཀྱི་བསླབ་པ་འདི་ལ་ཡང༌། ཤེས་རབ་བདེན་དོན་གཏན་ལ་འབེབས། ཞེས་ཏེ་ཤེས་རབ་སྟོང་པ་ཉིད་ཀྱི་མིག་ཡོད་ན། ཡོན་ཏན་རྒྱུ་འབྲས་ཀྱི་རྟེན་འབྲེལ་གོ་བར་འཇིག་རྟེན་མགོན་པོ་ཕག་མོ་གྲུ་པ་དང༌། རྒྱལ་བའི་གསུང་རབ་ཐམས་ཅད་དུ་གསུངས་ཀྱང༌།
འདིར་བདག་རྒྱུ་དང་འབྲས་བུ་དང༌། ། གཟུང་བ་དང་ནི་འཛིན་པ་དང༌། ། འཁོར་དང་མྱ་ངན་འདས་པའི་ཆོས། ། སྟོང་པར་བཅོམ་ལྡན་འདས་ཀྱིས་གསུངས། ། སློབ་དཔོན་འཕགས་པ་ལ་སོགས་པ། ། མཁས་པ་རྣམས་ཀྱིས་གཏན་ལ་ཕབ། ། འདི་ལ་ཡིད་ཆེས་བྱར་རུང་སྟེ། ། རྫོགས་སངས་རྒྱས་ཀྱིས་ལུང་བསྟན་པ། ། འཕགས་པ་ཀླུ་སྒྲུབ་ཡབ་སྲས་ཡིན། ། ཕྱི་མ་སྣོད་བཅུད་འཁོར་འདས་ཀུན། །
མིག་སེར་ལྡན་པའི་སྐྲ་ཤད་བཞིན། ། བདེན་མེད་བསླུ་བའི་ཆོས་ཡིན་པས། ། དགེ་སྡིག་མེད་པར་ཅོག་གེར་ཞོག ། ཤ་བཟན་གྲོ་བོ་གསོད་ན་ཡང༌། ། བསད་སེམས་མེད་པར་སྐེ་བ་ཆོད། ། ཅེས་པའི་གདམས་ངག་སྟོན་པ་ཀུན། ། སློབ་དཔོན་འཕགས་པའི་དབུ་མ་དང༌། ། རྫོགས་ཆེན་བྱར་མེད་ཕྱག་རྒྱ་ཆེ། ། རྒྱུད་ལ་སྐྱེས་པ་ཡིན་རེ་ཤིག ། གལ་ཏེ་རྒྱུད་ལ་སྐྱེས་ཞེ་ན། །
ཉོན་མོངས་སྤངས་པའི་ལག་རྗེས་སུ། ། རིམ་པས་སྐྱེ་བར་གསུངས་པ་བརྫུན། ། དེ་ཡི་ལག་ལེན་འདི་ལྟར་བྱ། ། དེ་ལ་སྤྱིར་བསླབ་པ་རིན་པོ་ཆེ་རྣམ་པ་གསུམ་སྐྱེ་བའི་གཉེན་པོ་ཡིན་པས། བྱང་ཆུབ་རྣམ་པ་གསུམ་ཐོབ་པར་བྱེད་པའི་ལམ་དུ་ཇི་ལྟར་བྱས་ཀྱང་རུང་སྟེ། རང་རྒྱུད་གཅིག་གིས་བསྡུས་པ་དུག་གསུམ་འདུལ་བའི་གཉེན་པོ་ཡིན་པས། ཉོན་མོངས་པ་གང་ཆེ་ཆེ་སྤོང་བར་བྱེད་པའི་ཐབས་སུ་བསྟན་པས། ཚུལ་དེ་ལྟར་ཉམས་སུ་བླང་བར་བྱ་སྟེ། དེ་ལ་རྣམ་པ་གཉིས། སྤྱིའི་རྣམ་པར་བཞག་པ་གཙོར་བྱ་སྟེ།
ལམ་ཚང་ལ་མ་ནོར་རྫོགས་པ། ཇོ་བོ་རྗེ་ལྷ་ཅིག་ཡབ་སྲས་ཀྱི་རྗེས་སུ་འབྲང་བ། ལྟ་བ་རང་བཞིན་གྱིས་རྣམ་པར་དག་ཅིང་སྤྲོས་པ་ཐམས་ཅད་ཀྱི་མཐའ་དང་བྲལ་བ་དམ་པའི་ཆོས་དབུ་མ། ཀླུ་སྒྲུབ་སློབ་མ་ཟླ་གྲགས་ཡིན། ། དེ་ལས་བརྒྱུད་པའི་གདམས་ངག་གིས། ། ཆོས་ཉིད་བདེན་པ་རྟོགས་པར་འགྱུར། ། ཞེས་པ་ལྟ་བའི་གདེང་དེ་ལ་བྱེད། ཚུལ་ཁྲིམས་རིན་པོ་ཆེ་མིག་གི་འབྲས་བུ་བཞིན་དུ་ནི་བསྲུང༌། ཅི་དང་ཅི་བྱེད་པ་ཐམས་ཅད་ལ་སྦྱོར་བ་བྱང་ཆུབ་ཀྱི་སེམས། དངོས་གཞི་ཕ་རོལ་ཏུ་ཕྱིན་པ་རྣམ་པ་དྲུག །
རྗེས་འཁོར་གསུམ་ཡོངས་སུ་དག་པ་མི་དམིགས་པའི་བསྔོ་བ། བྱས་པ་ཐམས་ཅད་ཆུད་མི་ཟོས་པ། སྐབས་སྐབས་སུ་གསང་སྔགས་ཀྱི་མན་ངག་བསྐྱེད་རྫོགས་རྣམ་པ་གཉིས་ཀྱང་དམ་དུམ་བསྒོམ་ཞིང་བག་ཆགས་འཇོག་པ། ལམ་ཚང་ལ་མ་ནོར་རྫོགས་པ། ཆོས་གྲུ་བཞི་ལོགས་བརྒྱད་རྩེ་མོ་དབལ་དང་དགུ། ཉམས་ལེན་གནད་དང་བཅས་པ། ངོ་མཚར་ལ་རྨད་དུ་བྱུང་བ། མྱ་ངན་ལས་འདས་པའི་རྒྱུ་ངེས་པ་ཞིག་འདི་ན་གདའོ། ། དེ་ཡང་སྤྱིར་སྟོན་པ་ཡང་དག་པར་རྫོགས་པའི་སངས་རྒྱས་བཅོམ་ལྡན་འདས་དེས། རྒྱུ་དང་པོ་བྱང་ཆུབ་མཆོག་ཏུ་ཐུགས་བསྐྱེད།
བར་དུ་བསྐལ་པ་གྲངས་མེད་པ་གསུམ་དུ་བསོད་ནམས་དང་ཡེ་ཤེས་ཀྱི་ཚོགས་བསགས། ཐ་མར་རྫོགས་པའི་བྱང་ཆུབ་ཏུ་མངོན་པར་རྫོགས་པར་སངས་རྒྱས་པའི་འབྲས་བུ། བསྟན་པའི་སྒོར་ཞུགས་ཚད་འདི་རྣམས་ཐམས་ཅད་ཡིན་པས། མོས་གུས་དང་གདུང་ཤུགས་ཆེན་པོ་ཡང་ཡོད། སྟོང་གསུམ་མི་མཇེད་འདི་ན་གནས་པའི་སེམས་ཅན་རྣམས། བཅོམ་ལྡན་འདས་སྟོང་གི་གདུལ་བྱ་ཡིན་པས། སྟོང་གསུམ་འདི་ལ་འཁོར་བ་དོང་སྤྲུགས།། ༈ །།ཨེ་མ་ཧོ། ཞིང་འདིའི་སེམས་ཅན་ཐམས་ཅད་ལ་ཡང་མོས་གུས་བྱེད། སེམས་ཅན་ཐམས་ཅད་ལ་ཡང་སངས་རྒྱས་ཀྱི་སྙིང་པོ་ཡོད་གསུངས་པ་འདི་ལ་ཡང་དགའ་བ་ཆེན་པོ་སྐྱེ་བར་འདུག
སྒོས་བྱེ་བྲག་ཏུ་བྱང་ཕྱོགས་ཁ་བ་ཅན་གྱི་ལྗོངས་འདི་དུས་གསུམ་གྱི་སངས་རྒྱས་ཐམས་ཅད་ཀྱི་གསུང་རབ་རྒྱས་པའི་གནས་སུ་ནི་གསུངས། ཡུལ་ཉི་ཤུ་རྩ་བཞིའི་ཆེ་ཤོས་ནི་ལུང་བསྟན་པ་དཔག་ཏུ་མེད་པས་ནི་ལུང་བསྟན་པ་འདིའི་གདོད་མཐའ་བར་གསུམ་དུ་བསྟན་པ་དར་ཞིང་རྒྱས་པར་བྱེད་པ་པོ་གང་ཡིན། སོམས་དང༌། ངེད་རྣམས་ཀྱི་མགོ་དང༌། རྐང་པ་དང༌། ལག་པ་ཐམས་ཅད་དུམ་བུ་དུམ་བུར་བྱས་ནས་བསྐལ་པའམ་བསྐལ་པ་བས་ལྷག་པར་མཆོད་ཀྱང་བཀའ་དྲིན་གྱི་ལན་འཁོར་བ་ནི་མི་སྲིད་པར་ངེས་སོ། ། སྒོས་བྱེ་བྲག་གི་དབང་དུ་བྱས་ན་ཇོ་བོ་ཆེན་པོ་རྗེ་ལྷ་ཅིག ངེད་ཚུ་རོལ་མཐོང་བའི་རྟེན་གྱི་གང་ཟག་རྣམས་དང་བློ་བསྟུན་ནས་རིགས་དང་རུས་དང་མཁས་པ་དང་བཙུན་པ་དང༌། སྒྲུབ་པའི་ཡོན་ཏན་ཐམས་ཅད་ཀྱི་ཕ་རོལ་ཏུ་ཕྱིན་པ་དེ་ལ་རྗེ་བཙུན་མ་འཕགས་མ་སྒྲོལ་མས་ཁྱོད་བྱང་ཕྱོགས་ཁ་བ་ཅན་དུ་སོང་དང༌། དགེ་བསྙེན་སྟོན་པ་གཅིག་ལ་བསྟེན་ནས་འགྲོ་བ་དཔག་ཏུ་མེད་པ་ལ་ཕན་ཐོགས་པར་འགྱུར་ཞེས་གསུངས་པ་དེས།
རྗེ་བཙུན་མ་འཕགས་མ་ཚད་མར་གྱུར་པ་དང༌། ཇོ་བོ་ཚད་མར་གྱུར་པ་དང༌། ཨུ་པ་སི་ཀ་ཚད་མར་གྱུར་པ་དང༌། དེའི་རྗེས་སུ་འཇུག་པ་ཐམས་ཅད་ཚད་མར་གྱུར་པ་ཡིན་པས། ནོར་བུ་རིན་པོ་ཆེ་ལྟར་སྤྱི་གཙུག་གི་རྒྱན་དུ་ཐོགས་ཤིང་རྗེས་སུ་འབྲང་བར་བྱའོ། ། བྱེ་བྲག་ཉམས་མྱོང་དང་མངོན་པར་རྟོགས་པ་སྐྱེ་བའི་དབང་དུ་བྱས་ན་ནི། དུས་གསུམ་གྱི་སངས་རྒྱས་ཐམས་ཅད་ཀྱི་སྐུ་དང་གསུང་དང་ཐུགས་གཉིས་སུ་མེད་པའི་ཡེ་ཤེས་ཀྱི་ངོ་བོར་གྱུར་པ། འཇིག་རྟེན་གསུམ་གྱི་མགོན་པོ་དཔལ་ལྡན་རིན་པོ་ཆེ་དེའི་ཐུགས་ཀྱི་དགོངས་པས་ནི། སྔར་ཇི་ལྟར་སྙན་དུ་གསོལ་བ་བཞིན་དུ་སོ་སོར་ཐར་པའི་སྡོམ་པ་བྱང་ཆུབ་སེམས་དཔའི་སྡོམ་པའི་རྟེན་དུ་བཞེད་པ་ཡིན་ཏེ། དེ་ཡང་ཁོ་བོ་ཇོ་བོ་ཆེན་པོའི་རྗེས་སུ་འབྲང་གསུང༌།
ཇོ་བོ་ཆེན་པོ་རྟེན་ཅན་དུ་བཞེད་པར་ནི་གྲགས། དེ་ལ་ཇོ་བོའི་དགོངས་པ་སྐོང་ལུགས་རྗེས་སུ་འཇུག་པ་རྣམས་ལ་ཐ་དད་པ་མང་པོ་འདུག་སྟེ། ཉོན་མོངས་པ་རྣམ་པ་གསུམ། དེའི་རྗེས་སུ་འབྲང་བའི་ལས། ལས་དང་ཉོན་མོངས་པ་གང་གིས་སྤངས་པ་དེ་ཐར་བར་འགྱུར་གྱི། མ་སྤངས་པ་ནི་ཐར་བར་མི་འགྱུར་བའི་ཕྱིར་སོ་སོར་ཐར་པ་ཞེས་བྱ་ལ། དེ་ཡང་འཕགས་པ་འདུལ་བ་གཏན་ལ་ཕབ་པ་ཉེ་བར་འཁོར་གྱིས་ཞུས་པའི་མདོ་ལས། ཉན་ཐོས་ཀྱི་སོ་སོ་ཐར་པ་དང༌། བྱང་ཆུབ་སེམས་དཔའི་སོ་སོ་ཐར་པ་ཞེས་གསུངས་པས། དང་པོ་གནས་སྐབས་ཀྱི་ཉོན་མོངས་པ་གསུམ་མ་སྤངས་པ་ལས།
སེམས་ཅན་ཐམས་ཅད་ཀྱི་དོན་དུ་རྫོགས་པའི་སངས་རྒྱས་ཐོབ་པར་འདོད་པའི་བསམ་པ་དེ་ཐོབ་པར་བྱེད་པ་ལ་ཉོན་མོངས་པ་ཆེ་འབྲིང་ཆུང་གསུམ་སྤོང་བའི་དམ་བཅའ་དང༌། བདག་མེད་རྣམ་པ་གཉིས་རྟོགས་པར་བྱེད་པའི་དམ་བཅའ་མི་སྐྱེ་བ་ལགས་སམ། དེ་སྐྱེས་ན་སྐྱེ་བའི་རྟེན་མ་ལགས་སམ། དེ་ལགས་ན་གནས་པའི་རྟེན་དུ་གྱུར་པ་མ་ལགས་སམ། ཤེས་བྱའི་སྒྲིབ་པ་ཤིན་ཏུ་ཆ་ཕྲ་བ་བྱང་ཆུབ་ཀྱི་ཤིང་དྲུང་དུ་རྡོ་རྗེ་ལྟ་བུའི་ཏིང་ངེ་འཛིན་གྱིས་བཅོམ་ནས་ཐམས་ཅད་མཁྱེན་པའི་ཡེ་ཤེས་ཐོབ་པ་དེ་བཞིན་གཤེགས་པའི་སྟོབས་བཅུའི་ངོ་བོར་གནས་པར་གསུངས་ཏེ། དེ་ལྟར་ཡང༌། བྱང་ཆུབ་སྙིང་པོར་བཞུགས་པ་ན། ། འདོད་ཆགས་ཞེ་སྡང་གཏི་མུག་དང༌། ། དྲི་མ་སྣ་ཚོགས་གཞན་དག་ཀྱང༌། ། ཁྱོད་ཀྱི་ཡེ་ཤེས་མེ་ཡིས་བསྲེགས། །
ཞེས་པ་དང༌། ཚུལ་ཁྲིམས་ཀྱིས་ནི་ཞི་བ་འདོད་རྣམས་འཕགས་པར་འགྱུར། ། སྟོབས་བཅུའི་སྤྱོད་ཡུལ་གནས་ཤིང་ཚུལ་ཁྲིམས་ཉམས་པ་མེད། ། ཅེས་གསུངས་པས། ཉོན་མོངས་པ་རྣམ་པ་གསུམ་གྱིས་སྟོང་པའི་སྟོང་ཉིད་དེ། ཉོན་མོངས་པ་སྤངས་པས་མངོན་དུ་གྱུར་པའི་ཕྱིར། སངས་རྒྱས་བཅོམ་ལྡན་འདས་ཀྱང་སོ་སོ་ཐར་པའི་སྡོམ་པ་ལ་བརྟེན་ཅིང་བཞུགས་པས། སངས་རྒྱས་ཀྱང་རྟེན་ཅན་དུ་འདོད་ན། གཞན་ལྟ་སྨོས་ཀྱང་ཅི་དགོས་ཏེ། ལམ་རིམ་གྱིས་བགྲོད་པའི་ཕྱིར་རོ། །
འདི་ཡང་བླ་མ་རིན་པོ་ཆེའི་ཞལ་སྔ་ནས། སྔགས་དང་ཕ་རོལ་ཏུ་ཕྱིན་པའི་ཐེག་པ་ཐམས་ཅད་ལས། སྐྱོན་ཤིན་ཏུ་ཆུང་བ་ཕྲ་མོས་ཀྱང་ཡོན་ཏན་གྱི་ཚོགས་རྒྱ་ཆེན་པོ་འགེགས་པར་བྱེད་དེ། སློབ་དཔོན་འཕགས་པས་རྫའི་བུམ་པ་ཆུང་ངུ་གཅིག་ལ་ཆགས་པས། གནོད་སྦྱིན་མོ་གྲུབ་པའི་བར་ཆད་དུ་གྱུར་པ་དང༌། མངའ་བདག་མཻ་ཏྲི་བས། བླ་མ་ལ་ཡིན་མིན་གྱི་ཐེ་ཚོམ་སྐྱེས་པས། ཚེ་འདིར་མཆོག་གི་དངོས་གྲུབ་ཐོབ་པའི་བར་ཆད་དུ་གྱུར་པ་དང༌། སློབ་དཔོན་ཆེན་པོ་ཏོག་ཙེ་བ་ཚེ་རབས་གོང་མ་ལ་མཆིལ་ལྷམ་གོན་ནས་དྲི་གཙང་ཁང་དུ་ཕྱིན་པས་ཁྱི་རྒོད་དུ་གྱུར་པ་དང༌། སློབ་དཔོན་ཆེན་པོ་ནག་པོ་སྤྱོད་པ་བས་བླ་མས་ཟ་མ་ཏོག་ཁ་མ་འབྱེད་གསུངས་པ་ཕྱེ་བས་མཁའ་འགྲོ་མས་བཀྲོངས་པ་དང༌།
དགེ་སློང་གཅིག་དགྲ་བཅོམ་པ་ཐོབ་པར་འགྱུར་བའི་ཉིན་པར་ཟན་སྤགས་ཟོས་པས། སངས་རྒྱས་སྟོང་གི་བསྟན་པ་ལ་ཡང་དགྲ་བཅོམ་པ་མ་ཐོབ་པ་དང༌། ཀ་ལན་ཏ་ཀའི་བུ་བཟང་སྦྱིན་གྱིས་འཇིག་རྟེན་སྐྱོན་མེད་པའི་དུས་སུ་སྐྱོན་ཕྱུང་བས་ཐུབ་པའི་བསྟན་པ་སྐྱོན་ཕྱུང་བ་ལ་སོགས་པ་ཉེས་པ་ཤིན་ཏུ་ཕྲ་བས། ལམ་གོང་མ་ཡོན་ཏན་རླབས་པོ་ཆེ་ཐམས་ཅད་ཀྱི་བར་དུ་གཅོད་པར་འགྱུར་ཏེ། བཅོམ་ལྡན་འདས་ཀྱིས་འཇམ་དཔལ་རྩ་བའི་རྒྱུད་ནས། ཚུལ་ཁྲིམས་འཆལ་ལ་སྔགས་འགྲུབ་པར། ། རྒྱལ་བ་རྣམས་ཀྱིས་མ་གསུངས་ཏེ། ། མྱ་ངན་འདས་གྲོང་འགྲོ་བ་ནི། ། ཡུལ་དང་ཕྱོགས་ཀྱང་མ་ཡིན་ནོ། ། ཞེས་གསུངས་པས།
མདོར་བསྡུས་པའི་གསུང་བྱང་ཆུབ་མཆོག་ཏུ་སེམས་བསྐྱེད་ནས། བསྐྱེད་རྫོགས་རྣམ་པ་གཉིས་སམ། སེམས་ཉིད་དྲི་མ་མེད་པ་ལ་ཉོན་མོངས་པའི་བག་ཆགས་ཀྱི་མ་གོས་པར་བྱས་ལ། དབེན་པའི་གནས་སུ་སྙིང་སྟོབས་ཆེན་པོས་སྒྲུབ་པ་ཡུན་བསྲིངས་ན། སྐྱོན་དག་ཡོན་ཏན་ཐམས་ཅད་རྫོགས་པའི་སངས་རྒྱས་སུ་འགྱུར་གསུང་ངོ༌། ། ཆོས་འདི་རྣམ་པ་ཐམས་ཅད་ཀྱང་གཞི་མལ་མལ། དོག་ཅམ་ཅམ། སངས་རྒྱས་སྒམ་པོས་མ་མཛད། སེམས་ཅན་སྒྲིན་པོས་མ་བསླད། གཤིས་སམ་བབས་ཀྱིས་དེ་ལྟར་དུ་གནས་པ་དེ།
ཐམས་ཅད་མཁྱེན་པ་སངས་རྒྱས་བཅོམ་ལྡན་འདས་ཀྱིས་མཁྱེན་ནས། རྗེས་སུ་འཇུག་པའི་སློབ་མ་རྣམས་ལ་གསུངས་པ་ལས། ཆོས་ཀྱི་འཁོར་ལོ་ཞེས་རྣམ་པར་གྲགས་པ་ཡིན་པས། ཁྱེད་ཀྱིས་བླ་མ་དམ་པའི་སྐུ་གསུང་ཐུགས་ཀྱི་རྣམ་པར་ཐར་པ་གཉིས་པ་འདི་ལ་བསླབ་པར་བྱ་སྟེ། འདི་ཡོད་ན་ནི་འདི་འབྱུང་ལ། འདི་མེད་ན་འདི་མི་འབྱུང་བ་གནས་དུས་ཀྱིས་བསྐལ་པ་དང་མ་བསྐལ་བ་ནི་གོང་མ་ལྟར་ཤེས་པར་བྱའོ། ། རྣམ་པར་ཐར་པ་གསུམ་པ་ནི། སེམས་འདུལ་སངས་རྒྱས་བསྟན་པ་གཟུང༌། ། ཉེས་པ་གསུམ་དང་བྲལ་བའི་ཡིད། ། གཟོད་ནས་ཞི་ཞིང་མ་སྐྱེས་པ། །
ལྷུན་གྱིས་གྲུབ་ཅིང་རྒྱུན་མི་འཆད། ། དུས་གསུམ་ཁམས་གསུམ་ཐམས་ཅད་དང༌། ། དབྱེར་མེད་གཅིག་པའི་རང་བཞིན་སྐུ། ། ཉོན་མོངས་གསུམ་དང་བྲལ་གྱུར་ཅིང༌། ། ཡོན་ཏན་གསུམ་གྱི་ལག་རྗེས་ཀྱིས། ། ཁམས་གསུམ་འཁོར་བའི་སེམས་ཅན་རྣམས། ། སྡེ་སྣོད་རིན་ཆེན་གསུམ་པོ་དང༌། ། བསླབ་པ་གསུམ་གྱི་འཁོར་ལོ་འདི། ། སྐུུ་གསུང་ཐུགས་ཉིད་མི་ཟད་པ། ། རྒྱན་གྱི་འཁོར་ལོས་འགྲོ་བ་རྣམས། །
སྨིན་ཅིང་འཁོར་ལོར་འཁོར་བ་ནི། ། བླ་མ་སངས་རྒྱས་གོང་མ་ཡི། ། རྣམ་པར་ཐར་པ་གསུམ་པ་སྟེ། ། ཁྱེད་ཀྱིས་འདི་ལ་བསླབ་པར་བྱ། ། ཚེ་ཐུང་ནད་མང་རྐྱེན་ངན་གྱིས། ། ད་ལྟར་སེམས་ཅན་ཐམས་ཅད་སློངས། ། རིང་པོ་སྡོད་པའི་ལོང་མེད་པས། ། རྣམ་གཞག་ཁ་ཏ་རྐྱང་པ་ཡི། ། རྗེས་སུ་འབྲང་བར་མི་བྱ་ཞིང༌། ། སེམས་ཉིད་རྣམ་དག་དྲི་མ་མེད། །
ཉེས་པ་གསུམ་དང་བྲལ་བ་དེ། ། བྱང་ཆུབ་སེམས་ཀྱིས་གོམས་པར་བྱ། ། འགྲོ་འཆག་ཉལ་འདུག་ཐམས་ཅད་དུ། ། སྐད་ཅིག་ཙམ་ཡང་མ་བྲལ་དང༌། ། བླ་མ་སངས་རྒྱས་གོང་མ་དང༌། ། སྐད་ཅིག་ཙམ་ཡང་མི་འབྲལ་བ། ། གནས་དང་དུས་ཀྱིས་མ་བསྐལ་བས། ། བུ་འབྲལ་བ་མེད་དོ་ཐུགས་ལ་ཞོག ། འཇིག་རྟེན་མགོན་པོ་རིན་ཆེན་གྱིས། ། སྡིག་པ་ཅི་ཡང་མི་བྱ་སྟེ། །
དགེ་བ་ཕུན་སུམ་ཚོགས་པར་སྤྱད། ། རང་གི་སེམས་ནི་ཡོངས་སུ་གདུལ། ། འདི་ནི་སངས་རྒྱས་བསྟན་པ་ཡིན། ། ཞེས་སུ་གསུངས་པའི་གསུང་སྒྲོས་འདི། ། ཞབས་ཏོག་ཅན་གྱི་སློབ་མ་ཡིས། ། བསྐུལ་ནས་ཀུན་གྱི་དོན་དུ་ཞུས། ། ཇི་ལྟར་ཉི་མའི་དཀྱིལ་འཁོར་ནི། ། དཔག་ཚད་བཞི་ཁྲིའི་ནམ་མཁའ་ལ། ། རྒྱུ་ཞིང་འཁོར་བར་གྱུར་ན་ཡང༌། ། འཛམ་བུ་གླིང་པའི་མི་རྣམས་ཀྱི། །
སོ་སོའི་རི་ཡི་རྩེ་ནས་འཆར། ། དེ་བཞིན་ཐུབ་པ་ཆེན་པོའི་གསུང༌། ། ཟབ་ཅིང་རྒྱ་ཆེ་མཐའ་མེད་པ། ། རང་རང་བློ་དང་མཐུན་པར་སྣང༌། ། འཇིག་རྟེན་མགོན་པོ་རིན་ཆེན་གྱི། ། ཐུགས་ཀྱི་དགོངས་པ་མཐའ་མེད་པ། ། བདག་གིས་རྟོགས་པར་ག་ལ་ནུས། ། འོན་ཀྱང་བདག་གི་ཡི་གེ་འདི། ། སེམས་ཅན་མ་ལུས་ཁམས་རྣམས་ཀྱི། ། རྒྱུ་དང་ལམ་དང་འབྲས་བུའི་བར། །
གཤིས་ཀྱིས་འགྲོ་བའི་ཚུལ་བསྟན་པ། ། ནོར་ཅིང་འཁྲུལ་པ་མ་མཆིས་པར། ། རྡོ་རྗེ་མཁའ་འགྲོ་མ་རྣམས་ཀྱིས། ། གཉིད་ཀྱིས་ལོག་པའི་རྨི་ལམ་དུ། ། དགྱེས་ཤིང་ཤིན་ཏུ་དགའ་བར་བསྟན། ། འདི་ལྟར་ཉམས་སུ་བླངས་གྱུར་ན། ། དཔའ་བོ་མཁའ་འགྲོ་ཐམས་ཅད་ཀྱིས། ། བྱིན་གྱིས་རློབ་ཅིང་དགྱེས་པར་ངེས། ། ཀུན་གྱིས་ཐུགས་ལ་བཞག་པར་ཞུ། ། དགེ་བ་འདི་ཡིས་འགྲོ་བ་ཀུན། །
ཕྱིན་ཅི་ལོག་གི་ལམ་སྤངས་ཤིང༌། ། རྣམ་གྲོལ་མཆོག་ལ་རེག་པར་ཤོག ། ཚིག་གསུམ་གནད་ཀྱི་མན་ངག་ཅེས་བྱ་བ། དཀའ་བ་དང་དུ་བླངས། ཐེག་པ་ཕྲག་ལ་ཁུར། ལུས་སྲོག་གདོན་ལྟོར་བཏང༌། མཉེས་པ་རྣམ་པ་གསུམ་གྱིས་བླ་མ་དམ་པ་མཉེས་པར་བྱས་པའི་དཔལ་བཀྲ་ཤིས་སེང་གེས་ཞུས་པ་རྫོགས་སོ།། །།
༤༦༧༽ ༄། །གཞི་ལམ་འབྲས་གསུམ་གྱི་བསྟན་བཅོས་ཀུན་ཕན་རིན་པོ་ཆེ་རྒྱལ་མཚན་བྱ་བ།། ཨོཾ་སྭསྟི།
གང་ཞིག་སངས་རྒྱས་ཐམས་ཅད་འདུས་པ་རྡོ་རྗེ་འཆང་གི་སྐུ། ། སྟོབས་དང་མི་འཇིགས་མ་འདྲེས་ཡོན་ཏན་ཀུན་གྱི་ཕ་རོལ་ཕྱིན། ། བདུད་བཞི་ཉེས་པའི་ཚོགས་འཇོམས་དཔའ་བོ་འགྲོ་བའི་གཉེན་གཅིག་པུ། ། དཔལ་ལྡན་ཕག་མོ་གྲུ་པ་བླ་མ་རིན་པོ་ཆེ་ལ་འདུད། ། བླ་མ་དམ་པའི་གསུང་སྒྲོས་རྣམས། ། དཔག་ཏུ་མེད་པ་གསན་གྱུར་ཀྱང༌། ། མོས་གུས་གདུང་བས་མ་ངོམས་པས། ། ད་རུང་བཞེད་པའི་དོན་དུ་བྲི། ། དུས་གསུམ་གྱི་སངས་རྒྱས་ཐམས་ཅད་ཀྱི་སྐུ་གསུང་ཐུགས་ཡེ་ཤེས་ངོ་བོར་གྱུར་པ། འགྲོ་བའི་མགོན་པོ་དཔལ་ལྡན་རིན་པོ་ཆེའི་ཞལ་སྔ་ནས།
འཁོར་བ་དང་མྱ་ངན་ལས་འདས་པའི་ཆོས་ཐམས་ཅད་རང་གི་སེམས། སེམས་གདོད་ནས་སྐྱེ་བ་མེད་པ་ནམ་མཁའི་དཀྱིལ་ལྟ་བུ་གསུང་བ་དེ་ལ། ཅུང་ཟད་ཅིག་རྒྱས་པར་བྱས་ན། སྤྱིར་འཁོར་བ་དང་མྱ་ངན་ལས་འདས་པས་བསྡུས་པའི་ཆོས་ཐམས་ཅད་རང་གི་སེམས་མ་གཏོགས་པ་མི་སྲིད་དེ། དེ་ལྟར་ཡང༌། འཕགས་པ་དཔའ་བར་འགྲོ་བའི་ཏིང་ངེ་འཛིན་གྱི་མདོ་ལས་ཀྱང༌། སེམས་ལས་ནི་ལས། ལས་ལས་ནི་ལས་ཀྱི་འབྲས་བུ་རྣམ་པར་སྨིན་པ་ཞེས་གསུངས་པས། སེམས་ངེས་པར་གྱུར་པའི་རྣམ་པར་ཤེས་པ། དེས་བྱས་པའི་ལུས་དང་ངག་དང་ཡིད་ཀྱི་ལས།
དེ་གྲུབ་པའམ་སྨིན་པ། རྣམ་པར་སྨིན་པ་འདི་འབའ་ཞིག་ཏུ་འཁོར་བ་དང་མྱ་ངན་ལས་འདས་པས་བསྡུས་པའི་ཆོས་ཐམས་ཅད་མ་འདུས་པ་མེད་པ། གཞི་དང་ལམ་དང་འབྲས་བུ་ཐམས་ཅད་མ་འདུས་པ་མེད་པ། གཟུང་བ་དང་འཛིན་པ་དང་གཉིས་ཀར་གྱུར་པ་ཐམས་ཅད་མ་འདུས་པ་མེད་པར། བདེ་བར་གཤེགས་པའི་ལུང་དང༌། མཁས་པ་རྣམས་ཀྱི་རིགས་པ་དང༌། རྣལ་འབྱོར་པ་རྣམས་ཀྱི་ཉམས་སུ་མྱོང་བས་དཔག་ཏུ་མེད་པ་གསུངས་ཤིང་གཏན་ལ་ཕབ་པ། མཁས་པ་རྣམས་ཀྱིས་རྟོགས་ཤིང་ཁོང་དུ་ཆུད་པ་ཡིན་ལ། སེམས་དེ་ཉིད་གདོད་ནས་སྐྱེ་བ་མེད་པ་ཡིན་ཏེ། གདོད་ནས་ཞེས་པའི་སྒྲ་དོན་ལ།
དང་པོ་ནས་ཞེས་བྱ་བ་ཡིན་ཏེ། སངས་རྒྱས་འཇིག་རྟེན་དུ་བྱོན་རུང་མ་བྱོན་རུང༌། སེམས་ཅན་ཁམས་གསུམ་གྱི་འཁོར་བར་འཁྱམས་རུང་མ་འཁྱམས་རུང༌། དང་པོ་ནས་གཤིས་ཉིད་མ་སྐྱེས་པ་རྟག་པ་ཉིད་དེ། སུས་ཀྱང་མ་བྱས་ཤིང་གྲུབ་པ་མེད་པ། ནམ་མཁའི་དཔེ་བསྟན་ནས། དཀྱིལ་ཞེས་བྱ་བ་ནི། བཅོམ་ལྡན་འདས་ཀྱིས། ཕྱི་རོལ་ནམ་མཁའ་མ་ཡིན་ཞིང༌། ། སེམས་ཀྱི་ནམ་མཁའི་དབུས་གནས་པ། །
ཞེས་གསུངས་པས། ཕྱི་རོལ་གྱི་ནམ་མཁའ་ནི་མཐའ། སེམས་ཀྱི་ངོ་བོ་ནི་དབུས་ཡིན་པས། རྒྱུད་ཀྱི་རྒྱལ་པོ་དཔལ་གསང་བ་འདུས་པ་ལ་སོགས་པ་རྣམས་སུ། བཅོམ་ལྡན་འདས་ཀྱི་ནམ་མཁའི་དབྱིངས་ཀྱི་དབུས་གནས་པ། ཞེས་པ་ལ་སོགས་པ་གསུངས་པའི་དོན་ཡང་འདི་ཡིན་ཏེ། གཞི་ཆོས་ཐམས་ཅད་མ་སྐྱེས་པ། སྐྱེ་བ་མེད་ཉེ་བར་ཞི་བ། སྨྲ་བསམ་ཤེས་བརྗོད་ལས་འདས་པ། ཞེས་བྱ་བ་ལ་སོགས་པ་དཔག་ཏུ་མེད་པ་ཞིག་བཤད་པ་ཐམས་ཅད།
ཤེས་བྱའི་ཡུལ་ལ་ཁ་ཕྱིར་བལྟས་པ། ཚིག་དང་ཐ་སྙད་ཀྱི་རྗེས་སུ་འབྲངས་པ། མཚན་ཉིད་དང་ལྡན་པའི་བླ་མའི་བརྒྱུད་པ་མེད་པ། ཉམས་མྱོང་དང་མངོན་པར་རྟོགས་པ་རྒྱུད་ལ་མ་སྐྱེས་པའི་སྐྱོན་ཡིན་ལ། སེམས་ཉིད་གཅིག་པུ་ཀུན་གྱི་ས་བོན། འཁོར་འདས་ཀྱི་ཆོས་ཐམས་ཅད་རང་གི་སེམས་ཉིད། སུས་ཀྱང་བྱས་པ་མེད་པར་གདོད་ནས་ལྷུན་གྱིས་གྲུབ་པ་ནི། གཞིའི་གནས་ལུགས་སོ། ། གནས་ལུགས་དེ་ལྟ་བུ་ཞིག་ཡིན་པ། མ་རིག་པས་མ་རིག་པ།
མི་ཤེས་པས་གཏི་མུག་ཅན། མ་གོ་བས་གོ་བ་མེད་པ། མ་རྟོགས་པས་རྟོགས་པ་མེད་པ། སྐྱེ་ཞིང་འཇིག་པ་ལ་བརྟེན་པས། འཇིག་རྟེན་པ་ཞེས་བྱ་ལ། དེ་ལྟར་ཡང༌། བླ་མ་རིན་པོ་ཆེའི་ཞལ་ནས་ཀྱང༌། ལར་གྱི་འདུག་ཚུལ་ཞིག་མ་ཤེས་ན། ། ཅི་བྱས་འཁོར་བའི་གཞུང་ལམ་ཡིན། ། ཞེས་གསུངས་པས།
སེམས་རྟོགས་པ་ཤིན་ཏུ་གལ་ཆེ། རྟོགས་པ་དེ་ལ་ཡང་བླ་མ་རྟོགས་ལྡན་ཞིག་དགོས་ཏེ། བླ་མ་རིན་པོ་ཆེའི་ཞལ་སྔ་ནས། བླ་མ་ལ་རྟོགས་པ་མེད་ན་སློབ་མའི་རྒྱུད་ལ་རྟོགས་པ་སྐྱེ་མི་ནུས། བརྐོས་ཕོར་ལ་རི་མོ་མེད་ན་ཚ་ཚ་ལ་རི་མོ་མི་འོང༌། བླ་མ་བཟང་པོ་གལ་ཆེ་གསུང༌། བཅོམ་ལྡན་འདས་དགྱེས་པ་རྡོ་རྗེ་ལས་ཀྱང༌། གཞན་གྱིས་བརྗོད་མིན་ལྷན་ཅིག་སྐྱེས། ། གང་དུ་ཡང་ནི་མི་རྙེད་དེ། ། བླ་མའི་དུས་མཐའ་བསྟེན་པ་དང༌། །
རང་གི་བསོད་ནམས་ལས་ཤེས་བྱ། ། ཞེས་གསུངས་པ་དང༌། དཔལ་གསང་བ་འདུས་པ་ལས་ཀྱང༌། ཡོན་ཏན་ཐམས་ཅད་རབ་རྫོགས་ཀྱང༌། ། བླ་མ་མེད་ན་སྲིད་མཐར་མིན། ། སྐྱ་བ་འཛིན་པ་མེད་པ་ཡི། ། གྲུ་ཡིས་ཕ་རོལ་འགྲོ་མི་ནུས། ། ཞེས་པ་དང༌། དཔལ་སྡོམ་པ་འབྱུང་བའི་རྒྱུད་ནས་ཀྱང༌། མཆོད་པ་ཐམས་ཅད་ཡོངས་སྤངས་ཏེ། །
བླ་མ་མཆོད་པ་བརྩམ་པར་བྱ། ། དེ་མཉེས་པ་ལས་དངོས་གྲུབ་ནི། ། ཀུན་མཁྱེན་ཉིད་ནི་ཐོབ་པར་འགྱུར། ། ཞེས་གསུངས་པས། བླ་མ་མེད་པའི་རྡོལ་བོན་ཁ་ནག་ལ་རྟོགས་པ་མི་སྐྱེ་བར་གསུངས་སོ། ། འོ་ན་དེ་ཙམ་དུ་གནད་ཆེ་བའི་བླ་མ་དེ་ཇི་ལྟར་བསྟེན་སྙམ་ན། བདེ་བར་གཤེགས་པའི་གསུང་རབ་ཏུ་བླ་མ་བསྟེན་པར་བྱ་བའི་ཐབས་བསམ་གྱིས་མི་ཁྱབ་པ་ཞིག་གསུངས་པ་དང༌། སློབ་དཔོན་བྷི་བྷི་ལྷའི་བླ་མ་ལྔ་བཅུ་པར་ཇི་ལྟར་བསྟན་པ་བཞིན་དུ་ཉམས་སུ་བླང་ཞིང༌། འཕགས་པ་ས་བཅུ་པའི་མདོ་ལས་ཀྱང༌། ས་གསུམ་ལ་གནས་པའི་བྱང་ཆུབ་སེམས་དཔའ་སེམས་ཅན་ལ་སྙིང་རྗེ་སྐྱེ་སྟེ།
འདི་རྣམས་འཁོར་བར་འཁྱམས་ཤིང་སྡུག་བསྔལ་བ་ཅིས་ལན་སྙམ་དུ་བསམས་པས། སངས་རྒྱས་ཀྱི་ཡེ་ཤེས་མ་རྟོགས་པས་ལན་པར་གོ ། དེ་སུ་ལ་རག་ལས་ན། དགེ་བའི་བཤེས་གཉེན་ལ་རག་ལས་པར་གོ་བས། དགེ་བའི་བཤེས་གཉེན་བསྟེན་པའི་ཕྱིར་མགོ་དང་རྐང་ལག ལུས་དང་ལོངས་སྤྱོད་ཐམས་ཅད་གཏོང་ཞིང༌། བཟོད་པའི་ཕ་རོལ་ཏུ་ཕྱིན་པ་ཡོངས་སུ་རྫོགས་པར་བྱེད་ཅིང་བླ་མ་མཉེས་པར་བྱེད་པར་གསུངས་པ་དང༌། བླ་མ་རིན་པོ་ཆེའི་ཞལ་སྔ་ནས་ཀྱང༌། ཡོན་ཏན་རྒྱས་པར་བྱེད་ཅིང་སྐྱོན་དག་ཤེས། ། དེ་འདྲའི་བླ་མ་སྲོག་གིས་གཟུང་བར་བྱ། །
ཞེས་གསུངས་པས། འདི་ཡང་ཚད་དང་ལྡན་པའི་བླ་མ་དམ་པ་དེ་ལས། ཚིག་དང་ཡི་གེའི་གདམས་ངག་དང་རྗེས་སུ་བསྟན་པ་ཡི་གེའི་རིས་སུ་བྲིས་ཤིང༌། བེའུ་བུམ་དུ་བསྟར་བ། སྦས་ཤིང་གསང་པ། ཟབ་མོ་ཟབ་པར་གྲགས་པ་ཅི་ལ། འདི་གསེར་ཞོ་གཅིག་གིས་ཐོབ་བམ། སྲང་གཅིག་དང་སྲང་བརྒྱས་ཐོབ་བམ། མོས་གུས་ཀྱི་རྣམ་གཞག ཕྱག་ཕྱི་དང༌།
ཞུང་ཞུང་དང༌། ལྗབ་ལྗིབ་ཀྱི་རྣམ་པར་བློ་ལ་ལེན་ཅིང་ཚིག་ཏུ་ཀློག་པ་དང༌། ངོམ་པོ་བྱེད་ཅིང་གཞན་ལ་བཤད་པས་ཀྱང༌། བླ་མའི་ཆོས་ཟབ་མོ་སྙིང་ནས་ཐུགས་ལ་གནས་པ། སྨྲ་བ་དང༌། བསམ་པ་དང༌། ཤེས་པ་དང༌། བརྗོད་པ་ཐམས་ཅད་ཀྱི་ཡུལ་ལས་འདས་པ། ཐུགས་གཉིས་སུ་མེད་པའི་ཡེ་ཤེས་དེ་ལེན་པའི་མོས་གུས། རང་དང་བླ་མ་དེ་གཅིག་ཏུ་སོང་བ་གཅིག་མ་གཏོགས་པ་གཞན་གང་གིས་ཀྱང་མི་རྟོགས་པར་གོ །
རང་དང་བླ་མ་གཅིག་ཏུ་སོང་བ་དེ་གོའམ། དེ་མ་གོ་ན་སྙིང་གཅིག་ཏུ་སོང་བ་ལ་མི་ཟེར། སྐུ་དང་གསུང་དང་ཐུགས་གཅིག་ཏུ་གྱུར་པ། རྒྱ་དང་རྒྱའི་འབུར་ལྟ་བུར་གྱུར་ན། མོས་གུས་ཡིན་ཅིང༌། ཟབ་མོ་དེ་ལོན་པ་མ་ལགས་སམ། ཟབ་མོ་དེ་ལོན་ན་བཅོམ་ལྡན་འདས་ཀྱིས། དེ་བཞིན་ཉིད་གཅིག་ཤེས་ན་ཆོས་ཐམས་ཅད་ཀྱི་མདོ་དང་རྒྱས་པ་ཤེས་པར་འགྱུར་རོ། ། ཞེས་གསུངས་པ་དང༌། འཇིག་རྟེན་ཁམས་ནི་སྟོང་དག་ཏུ། །
ངས་ནི་མདོ་སྡེ་གང་བཤད་པ། ། ཚིག་འབྲུ་ཐ་དད་དོན་གཅིག་ཡིན། ། ཚིག་གཅིག་རྣམ་པར་བསྒོམ་ན་ནི། ། ཐམས་ཅད་བསྒོམ་པར་འགྱུར་བ་ཡིན། ། ཞེས་པ་དང༌། བཅོམ་ལྡན་འདས་བྱང་ཆུབ་ཏུ་སངས་རྒྱས་ནས། བརྩེ་བ་ཆེན་པོ་རྗེ་བཙུན་ཚངས་པའི་རྒྱལ་པོས། ཆོས་ཀྱི་འཁོར་ལོ་བསྐོར་བར་བསྐུལ་མ་བཏབ་པ་ལས། བཅོམ་ལྡན་འདས་ཀྱིས། ཟབ་ཞི་སྤྲོས་བྲལ་འོད་གསལ་འདུས་མ་བྱས། །
བདུད་རྩི་ལྟ་བུའི་ཆོས་ཤིག་ཁོང་དུ་ཆུད། ། ཅེས་གསུངས་པས། ཆོས་ཀྱི་ཕུང་པོ་བརྒྱད་ཁྲི་བཞི་སྟོང་ཇི་སྙེད་ཅིག་གསུངས་པ་ཐམས་ཅད་བརྗོད་བྱ་འདི་ཁོ་ན། རྟོགས་པའི་ཐབས་འབའ་ཞིག་ཏུ་ངེས་པས། བཅོམ་ལྡན་འདས་ཀྱིས་ལུང་བསྟན་པ། སློབ་དཔོན་དཔའ་བོའི་ཞལ་སྔ་ནས་ཀྱང༌། ཆོས་ཉིད་རྒྱུ་མཐུན་གསུང་རབ་བཅུ་གཉིས་དང༌། ། ཆོས་ལ་སྐྱེ་འགག་མེད་ཅིང་སྤྲོས་པ་དབེན། ། དེ་ལ་དམིགས་ཏེ་ཡོན་ཏན་ཀུན་གྲུབ་པ། ། ལེགས་བསྒྱུར་དམ་པའི་ཆོས་ལ་ཕྱག་འཚལ་ལོ། །
ཞེས་གསུངས་པས། བརྗོད་པར་བྱ་བའི་དོན་གྱི་བདག་ཉིད། རྗོད་པར་བྱེད་པ་ཚིག་གི་བརྡ་སྤྲོད་པའམ། རྒྱུ་མཐུན་པ་ཙམ་དུ་བྱས་པས། འདི་ནི་མོས་གུས་ཚད་དུ་བསྐྱལ་བ་འབའ་ཞིག་གི་སྤྱོད་ཡུལ་དུ་གསུངས་པ་ངེས་སོ། ། དེ་ལྟར་བླ་མ་ཚད་དང་ལྡན་པ་ལ། སློབ་མ་མོས་གུས་དང་ལྡན་པས། སྐུ་གསུང་ཐུགས་གཅིག་ཏུ་གྱུར་པའི་མོས་གུས་ཀྱིས། བླ་མའི་ཐུགས་གཉིས་སུ་མེད་པའི་ཡེ་ཤེས་དང་གཅིག་ཏུ་གྱུར་པས། རང་གི་སེམས་རྟོགས་པའི་མངོན་པར་རྟོགས་པ་རྒྱུད་ལ་སྐྱེ་སྟེ།
རྟོགས་པ་དེ་ཡང་རྗེ་བཙུན་བྱམས་པའི་ཞལ་སྔ་ནས། དྲི་བཅས་དེ་བཞིན་ཉིད་དང་དྲི་མ་མེད། ། དྲི་མེད་སངས་རྒྱས་ཡོན་ཏན་རྒྱལ་བའི་མཛོད། ། ཅེས་གསུངས་པས། བླ་མའི་བྱིན་རླབས་ཞུགས་ཀྱང༌། སློབ་མ་ལམ་གྱིས་བསྡུས་པའི་དེ་བཞིན་ཉིད་དྲི་མ་དང་བཅས་པ་ཡིན་ཏེ། དྲི་མ་དེ་ཡང་གང་ཞེ་ན། མཐོང་བས་སྤང་བའམ། སྒོམ་པས་སྤང་བ་རྣམ་པ་གཉིས་སུ་འདུས་ལ། དེ་གང་ཡིན་ཡང་སེམས་ཅན་ཐམས་ཅད་ཀྱི་གཤིས་གཉིད་ལོག་པར་ཕྱིན་ཅི་ལོག་ཏུ་འཁྲུལ་བ།
འདོད་ཆགས་དང་ཞེ་སྡང་གཏི་མུག ཕྲ་བ་དང་རགས་པར་གནས་པས་མངོན་པར་མཐོ་བ་དང༌། ངེས་པར་ལེགས་པ་དང༌། ཐམས་ཅད་མཁྱེན་པའི་ཡེ་ཤེས་ལ་སྒྲིབ་པ་ཡིན་པས། འཕགས་པ་དཀོན་མཆོག་སྤྲིན་ལས། བྱང་ཆུབ་སྙིང་པོར་བཞུགས་པ་ན། ། འདོད་ཆགས་ཞེ་སྡང་གཏི་མུག་དང༌། ། དྲི་མ་གཞན་ཡང་རྣམ་མང་པོ། ། ཁྱོད་ཀྱི་ཡེ་ཤེས་མེ་ཡིས་བསྲེགས། ། ཞེས་གསུངས་པས།
དྲི་མ་དང་བཅས་པའི་དེ་བཞིན་ཉིད་ཀྱི་དྲི་མ། འདོད་ཆགས་དང་ཞེ་སྡང་དང་གཏི་མུག་རྣམ་པ་གསུམ་གྱི་གཉེན་པོ། མ་ཆགས་པ། ཞེ་སྡང་མེད་པ། གཏི་མུག་མེད་པ་རྣམ་པ་གསུམ། གོང་ནས་གོང་དུ་འཕེལ་ཞིང་ཡངས་པ་དང་རྒྱ་ཆེན་པོར་གྱུར་པས། མཐར་ཐུག་རྫོགས་པའི་བྱང་ཆུབ་ཏུ་སངས་རྒྱས་པར་བཞེད་དེ། དེ་ཡང་བཅོམ་ལྡན་འདས་ཀྱིས། སེམས་ཅན་ཐ་མ་འབྲིང་དང་མཆོག་གྱུར་ཇི་སྙེད་པ། ། དེ་ཀུན་མ་རིག་ལས་བྱུང་བདེ་བར་གཤེགས་པས་གསུངས། །
ཞེས་པ་འཁོར་བ་ལུགས་འབྱུང་དུ་གསུངས་པ་དང༌། མ་རིག་པ་དེ་ཉིད་ཀྱི་གཉེན་པོ་སྨྲ་བསམ་ཤེས་བརྗོད་ཀྱི་ཡུལ་ལས་འདས་པའི་དོན། ཤེས་རབ་ཀྱི་ཕ་རོལ་ཏུ་ཕྱིན་པ་ལས། ཡེ་ཤེས་ཚུལ་སྒོ་ཐབས་དང་རྩ་བ་ཇི་སྙེད་པ། ། དེ་ཀུན་ཤེས་རབ་ཕ་རོལ་ཕྱིན་པ་མཆོག་ལས་བྱུང༌། ། ཞེས་པས། འཁོར་བ་ལུགས་ལྡོག་རྒྱུ་མཚན་དང༌། གནད་ཀ་རྩ་བ་གཏི་མུག་གི་གཉེན་པོ་ཤེས་རབ་ཀྱི་ཕ་རོལ་ཏུ་ཕྱིན་པའི་དོན་རྟོགས་པ་དགོས་ལ། ཤེས་རབ་ཀྱི་ཕ་རོལ་ཏུ་ཕྱིན་པའི་མིག་མེད་ན། ལམ་གྱི་ཡེ་ཤེས་དང་འབྲས་བུའི་ཡེ་ཤེས་རྣམ་པ་ཐམས་ཅད་མཁྱེན་པ་ཉིད།
སྟོབས་བཅུ་དང༌། མི་འཇིགས་པ་བཞི་དང༌། མ་འདྲེས་པའི་ཆོས་མངོན་དུ་མི་འགྱུར་ཞིང༌། དུས་གསུམ་ལ་ཆགས་པ་དང་ཐོགས་པ་མེད་པའི་ཡེ་ཤེས་མ་ཐོབ་པས། དཀོན་མཆོག་གསུམ་རྒྱུན་ཆད་ཅིང་སྐུ་གསུང་ཐུགས་མི་ཟད་པ་རྒྱན་གྱི་འཁོར་ལོས་སེམས་ཅན་གྱི་དོན་བྱེད་པ་ཡང་མི་འབྱུང་བས། རྟོགས་པའི་དོན་སྨྲ་བསམ་ཤེས་བརྗོད་ལས་འདས་པའི་ཇི་ལྟ་བའི་དོན་རྟོགས་ཀྱང༌། དྲི་མ་དགག་པར་བྱ་བའི་བསླབ་པ་དང༌། དྲི་མ་དང་བྲལ་བ་བསྒྲུབ་པར་བྱ་བའི་བསླབ་པ། དེ་བཞིན་གཤེགས་པའི་མཁྱེན་པའི་ཡེ་ཤེས། སྟོབས་བཅུའི་རང་བཞིན།
འགྲོ་བ་ཐམས་ཅད་ཀྱི་བདེ་སྐྱིད། འཕགས་པ་རྣམས་ངེས་པར་འབྱུང་བ། བྱང་ཆུབ་སེམས་དཔའ་རྣམས་ཀྱི་ཐམས་ཅད་མཁྱེན་པ་ཉིད་ཐོབ་པར་འགྱུར་བ། རྒྱུ་དང་འབྲས་བུའི་རྟེན་ཅིང་འབྲེལ་བར་འབྱུང་བ་ཕྲ་བ་ཡིན་ལ། དེས་ཤིན་ཏུ་ཕྲ་བའི་ཉེས་པ་བྱུང་ཡང༌། ཡེ་ཤེས་དང༌། ཡེ་ཤེས་ཆེན་པོ་དང༌། རང་གཞན་ཐམས་ཅད་ཀྱི་དོན་འགྲུབ་པའི་བར་དུ་གཅོད་པར་འགྱུར་བ། འཕགས་པ་དགྲ་བཅོམ་པ་ནག་པོ་ལ་བྱ་རོག་ཞར་མ་འདྲ་ཞེས་ལྐོག་འབུག་བྱས་པས། བཅོམ་ལྡན་འདས་ཀྱིས་སྐྱེ་བ་ལྔ་བརྒྱར་བྱ་རོག་ཞར་མར་སྐྱེ་བར་དབུ་བསྙུང་བཞེས་ཤིང་ལུང་བསྟན་པ་དང༌།
དགེ་འདུན་གྱི་ཞལ་ཏ་བ་ཞིག་གིས། དགྲ་བཅོམ་པ་ཞིག་ལ་བྲན་མོའི་བུ་ཞེས་བརྗོད་པས། སྐྱེ་བ་ལྔ་བརྒྱའི་བར་དུ་བྲན་མོའི་བུར་གྱུར་ཅིང༌། དགྲ་བཅོམ་པ་ཐོབ་པའི་སྲིད་པ་ཐ་མའི་བར་དུ་ཡང༌། བྲན་མོའི་བུར་གྱུར་པ་ལ་སོགས་པ་སྒྲིབ་པ་མྱུར་བའི་ཆོས་སྤང་བར་བསྟན་པས། འདི་འདྲ་བའི་ཆོས་ལ་ས་བཅུའི་དབང་ཕྱུག་ཆེན་པོ་རྣམས་ཀྱང་རྡུགས་ཏེ། སངས་རྒྱས་ཉག་གཅིག་གི་སྤྱོད་ཡུལ་ཡིན་པས། འདུལ་བ་ལ་བསླབ་པའི་གཞི་འཆའ་བར་མཛད་པ་དང༌། འདུལ་བའི་སྡེ་སྣོད་ལས་ཐམས་ཅད་མཁྱེན་པ་ལ་ཕྱག་འཚལ་ལོ། ། ཞེས་གཏན་ལ་ཕབ་པ་ལགས་པས།
དགེ་སློང་དང་དགེ་ཚུལ་ལམ་བྱང་ཆུབ་སེམས་དཔའི་ཐེག་པ་ལ་སོགས་པ་ཐམས་ཅད་མཁྱེན་པའི་ཡེ་ཤེས་ཐོབ་པར་འདོད་པས་ཚུལ་ཁྲིམས་ལ་བསླབ་པར་བྱ་བ་གལ་ཤིན་ཏུ་ཆེ་སྟེ། དེ་ལྟར་ཡང༌། བཅོམ་ལྡན་འདས་ཀྱིས། ཚུལ་ཁྲིམས་ཀྱིས་ནི་ཞི་བ་འདོད་རྣམས་འཕགས་པར་འགྱུར། ། སྟོབས་བཅུའི་སྤྱོད་ཡུལ་གནས་ཤིང་ཚུལ་ཁྲིམས་ཉམས་པ་མེད། ། ཅེས་གསུངས་པས། ལྟུང་བ་སྡེ་ལྔ་རྩ་བར་གྱུར་པའི་ལྟུང་བ་བྱུང་ན། མགོ་ཆད་པ་ལ་ཤི་གསོན་གྱི་མིང་མེད་པ་དང་འདྲ་བར་དཀར་པོའི་ཆོས་ཐམས་ཅད་མི་སྐྱེ་བའི་ཆོས་ཅན་ཡིན་ཞིང༌། ལྟུང་བ་གཞན་གང་ཡང་རུང་བ་ཞིག་བྱུང་ཡང་དགེ་འདུན་གྱི་ལས་བརྒྱ་རྩ་གཅིག་གམ། དགེ་འདུན་གྱི་བྱ་བ་དང་བྱེད་པའི་ལས་དཀར་པོའི་ཆོས་གོང་ནས་གོང་དུ་ཁྱད་པར་གྱུར་པའི་ཐམས་ཅད་བྱར་མི་བཏུབ་ཅིང་སྒྲིབ་པ་དང༌།
ཉན་ཐོས་དང་རང་སངས་རྒྱས་ཀྱི་ལམ་ལ་སྒྲིབ་ཅིང་བྱང་ཆུབ་ཐོབ་པའི་བར་ཆད་དུ་གྱུར་པ་དང༌། བླ་ན་མེད་པའི་འབྲས་བུ་རྫོགས་པའི་བྱང་ཆུབ་ཀྱི་ལམ་དང༌། འབྲས་བུའི་བར་དུ་གཅོད་པ་ཆེན་པོར་འགྱུར་བས་ལས་དང་ལམ་ལ་སྒྲིབ་པ་དང༌། སེམས་ཅན་དམྱལ་བ་དང༌། ཡི་དྭགས་དང༌། དུད་འགྲོའི་སྐྱེ་གནས་སུ་ལྷུང་བས་ངན་སོང་གསུམ་དུ་སྐྱེ་བ་དང༌། དཀར་པོའི་ཆོས་ཐར་པ་དང༌། ཐམས་ཅད་མཁྱེན་པའི་ཡེ་ཤེས་ཐོབ་པ། ཀློག་པ་དང༌། བསམ་གཏན་གྱི་འཁོར་ལོ་མི་ཁོམ་ཞིང༌།
ཕྱིན་ཅི་ལོག་གི་བྱ་བ་དང་བྱེད་པས་གཡེངས་པར་གྱུར། བྱ་དང་བྱེད་པ་མང་བ་དང༌། བླ་མ་དང་མཁན་པོ་དང༌། སློབ་དཔོན་དང༌། ཆོས་དང་མཐུན་པའི་དམ་པ་རྣམས་དང༌། ལྷ་དང་བཅས་པའི་འཇིག་རྟེན་ཐམས་ཅད་མ་དད་ཅིང་ཞབས་འདྲེན་པར་གྱུར་པས། གཞན་མ་དད་པར་འགྱུར་བའི་ཉེས་དམིགས་དགག་པའམ། སྤང་བར་བྱ་བའི་བསླབ་པར་བཅས་པ་འདི་ཡང༌། བཅོམ་ལྡན་འདས་ཀྱིས་སྔོན་འདས་པའི་དུས་དང༌། མ་འོངས་པའི་དུས་དང༌།
ད་ལྟར་གྱི་དུས་ཉེ་བའམ་རིང་བ་ཐམས་ཅད་དུ། འགྲོ་བ་རིགས་དྲུག་གིས་བསྡུས་པའི་སེམས་ཅན། ངན་པར་སོང་ཞིང་ཉེས་པའི་ཚོགས་ཅན། འདི་དང་འདི་ནི་ལུས་དང་ངག་དང་ཡིད་ཀྱི་ལས་འདི་དང་འདི་འདྲ་བ་བྱས་པ་ལས་གྱུར་པ་དེས་ན། དགེ་སློང་དག་ཁྱེད་ཀྱིས་སྤང་བར་བྱའོ་ཞེས་དགག་པར་བྱ་བའི་བསླབ་པར་བཅས་པ་དང༌། ཡང་དགེ་སློང་དག་ང་སྔོན་བྱང་ཆུབ་སེམས་དཔར་གྱུར་བ་ན། ཕ་རོལ་ཏུ་ཕྱིན་པ་དྲུག་ལ་ཚུལ་འདི་ལྟར་སྤྱད་ཅིང་ཉམས་སུ་བླངས་པས། ངས་ལམ་གྱི་ཡོན་ཏན་ཐམས་ཅད་མངོན་དུ་བྱས་ཤིང་རྫོགས་པའི་བྱང་ཆུབ་ཐོབ་བོ་ཞེས་སྐྱེས་པའི་རབས་ལྔ་བརྒྱ་གསུངས་ཤིང་དེ་འདུལ་བར་བསྟན་པ་དང༌། མི་འཁྲུགས་པ་དང་འོད་དཔག་མེད། ། གཞན་ཡང་སངས་རྒྱས་མང་པོ་དང༌། །
སངས་རྒྱས་འདི་དག་སྨོས་པ་ཀུན། ། བྱང་ཆུབ་སེམས་དཔར་གྱུར་པ་དང༌། ། རང་སངས་རྒྱས་དང་ཉན་ཐོས་ཚོགས། ། ལེགས་པར་སྤྱད་པ་ཐམས་ཅད་ལ། ། བདག་ཉིད་ཆེན་པོ་འདི་དག་གིས། ། ལུས་དང་ངག་དང་ཡིད་ཀྱི་ལས། ། དགེ་བར་གྱུར་པ་འདི་སྤྱད་པས། ། འབྲས་བུ་འདི་ལྟར་གྱུར་པས་ན། ། དགེ་སློང་དེ་ལ་ཁྱེད་ཀྱིས་ཀྱང༌། ། ནན་ཏན་ཆེན་པོས་བསླབ་བོ་ཞེས། །
སྒྲུབ་པའི་བསླབ་པར་བཅས་པ་ཡིན། ། དགག་དང་སྒྲུབ་པའི་བསླབ་པ་འདི། ། རྒྱལ་བ་རྣམས་ཀྱིས་བཅས་པ་ལ། ། བཅས་པ་དང་ནི་རང་བཞིན་གྱི། ། དབྱེ་བ་མཁན་རྣམས་ཇི་ལྟར་མཛད། ། ལེགས་པར་དགོངས་དང་དམ་པ་ཀུན། ། ཚེ་གཅིག་སྐྱེས་པའི་ལུས་པོ་འདི། ། ཤ་རུས་དུམ་བུར་གྱུར་ཀྱང་བླ། ། སྐྱོབ་པ་བཅོམ་ལྡན་འདས་ཀྱི་གསུང༌། ། དེ་དང་འགལ་བར་སུ་ཞིག་བྱེད། །
སྟོབས་བཅུ་མཆོག་ལྡན་འགྲོ་བའི་མགོན། ། ཤཱཀྱའི་རྒྱལ་པོ་བཅོམ་ལྡན་གྱིས། ། ལེགས་པར་གསུང་བ་དམ་པའི་ཆོས། ། འཁོར་བ་ལུགས་འབྱུང་ལུགས་ལྡོག་གི ། གཞི་ཡི་གནས་ལུགས་བསྟན་པ་ཡིས། ། ལམ་དང་འབྲས་བུའི་གནས་ལུགས་ཀྱང༌། ། རྒྱུ་ཡིས་འབྲས་བུ་དཔག་པ་དང༌། ། འབྲས་བུ་ཡིས་ཀྱང་རྒྱུ་དཔག་པ། ། གསལ་བར་གྱུར་པ་བཅོམ་ལྡན་གྱིས། ། མྱ་ངན་འདས་པ་ཆེན་པོར་གསུངས། །
སྤྱི་ཡི་རྣམ་པར་གཞག་པའོ། ། སྒོས་བྱེ་བྲག་ཏུ་རྟེན་གྱི་གང་ཟག་རྣལ་འབྱོར་པ་ཞིག་གིས་ཉམས་སུ་བླང་བའི་རིམ་པ། ལམ་བསླབ་པ་རིན་པོ་ཆེ་རྣམ་གསུམ་ལྟར་ཉམས་སུ་བླང་བར་བྱ་སྟེ། དེ་ཡང་མེད་ན་མི་འབྱུང་བའི་རྒྱུ་འབྲས། ཚུལ་ཁྲིམས་མེད་ན་ཏིང་ངེ་འཛིན་མི་འབྱུང༌། ཏིང་ངེ་འཛིན་མེད་ན་ཡང་དག་པའི་ཤེས་རབ་རྒྱུད་ལ་མི་སྐྱེ་སྟེ། དེ་མ་སྐྱེས་ན་ཚུལ་ཁྲིམས་ཀྱི་ཕུང་པོ་དང༌། ཏིང་ངེ་འཛིན་གྱི་ཕུང་པོ་དང༌། ཤེས་རབ་ཀྱི་ཕུང་པོ་དང༌། རྣམ་པར་གྲོལ་བའི་ཕུང་པོ་དང༌།
རྣམ་པར་གྲོལ་བའི་ཡེ་ཤེས་གཟིགས་པའི་མཐར་ཐུག་པ་མི་ཐོབ་པས། གསུམ་པོ་འདི་ལ་ཇི་བཞིན་དུ་བསླབ་པར་བྱའོ། ། དེ་ལྟར་ཡང༌། ལྷག་པ་ཚུལ་ཁྲིམས་ཀྱི་བསླབ་པ་ནི་གཙོར་ཉོན་མོངས་པ་འདོད་ཆགས་ཀྱི་གཉེན་པོ། ལྷག་པ་ཏིང་ངེ་འཛིན་གྱི་བསླབ་པ་ནི་གཙོར་ཉོན་མོངས་པ་ཞེ་སྡང་གི་གཉེན་པོ། ལྷག་པ་ཤེས་རབ་ཀྱི་བསླབ་པ་ནི་གཙོར་ཉོན་མོངས་པ་གཏི་མུག་གི་གཉེན་པོ་ཡིན་ལ། དེ་ཡང་རྟེན་གྱི་གང་ཟག་སོ་སོའི་རིག་པ་ཐ་དད་པ་དང༌། སྔོན་གྱི་སྦྱངས་པ་ཐ་དད་པ་དང༌། བྱང་ཆུབ་གསུམ་གྱི་འབྲས་བུ་ཐ་དད་པའི་བྱེ་བྲག་གིས་ཉམས་ལེན་ཐ་དད་པར་སོང་སྟེ། ཉན་ཐོས་དང་རང་སངས་རྒྱས་ཀྱི་ཐེག་པ་རྣམས་ཀྱིས་ནི།
འཁོར་བ་སྡུག་བསྔལ་གྱི་རྒྱ་མཚོ་ཆེན་པོར་ནི་མཐོང༌། སྡུག་བསྔལ་དེ་གྲུབ་པར་བྱེད་པའི་རྒྱུ་འདོད་ཆགས་ཡིན་པས་ཁམས་གསུམ་གྱི་འདོད་ཆགས་དང་བྲལ་ནས་དགྲ་བཅོམ་པར་འགྱུར་བ་གྲུབ་སྟེ། དེ་ལྟར་ཡང༌། སྲེད་དང་བྲལ་ལ་ཡང་སྲིད་མེད། ། འདོད་པ་མེད་པས་མྱ་ངན་འདས། ། ཞེས་པས། ལྷག་པ་ཚུལ་ཁྲིམས་ཀྱི་བསླབ་པ་གཙོ་བོར་གྱུར་པ་ཡིན་ལ། བྱང་ཆུབ་སེམས་དཔའི་བསླབ་པ་ནི་བྱམས་པ་སྙིང་རྗེ་བྱང་ཆུབ་ཀྱི་སེམས་གཙོ་བོ་དང༌། གཞིར་གྱུར་པ་མི་གནས་པའི་མྱ་ངན་ལས་འདས་པ་ལ་འབྲས་བུར་སྒྲུབ་པའི་རྒྱུ་མཚན་གྱིས། སྙིང་བརྩེར་ལྡན་ཞིང་བྱམས་ཕྱིར་དང༌། །
སེམས་དགེ་བ་ལ་ཉེས་མེད་པས། ། སྙིང་རྗེ་གཙོ་བོར་གྱུར་པ་དང༌། ཐེག་པ་ཆེན་པོ་གསང་སྔགས་ཀྱི་རྣལ་འབྱོར་པ་ཅིག་ཅར་དུ་འཇུག་པ་སེམས་མངོན་པར་རྟོགས་པའི་ཤེས་རབ་སྐྱེ་བ་དང༌། ལྔ་སྡེ་བཟང་པོ་ཡེ་ཤེས་ཁོང་དུ་ཆུད་པས་བསྙེན་པ་རྫོགས་པ་ལ་སོགས་པ། དེ་གསུམ་ཆར་ཡང་བཅོམ་ལྡན་འདས་ཀྱི་གསུང་རབ་ཏུ་གསུངས་ཤིང༌། དེ་ལྟར་རྩོད་པའི་གཞིར་གྱུར་ཡང་འགལ་བ་མེད་དེ། ཚུལ་ཁྲིམས་བསྲུངས་པས་ཏིང་ངེ་འཛིན་སྐྱེ། ཏིང་ངེ་འཛིན་དེ་ལ་ཡང་དག་པའི་ཤེས་རབ་སྐྱེས་པ། འཕགས་པ་དགའ་བོ་ལྟ་བུ་དང༌། ཁམས་གསུམ་གྱི་སེམས་ཅན་ལ་ཚད་མེད་པའི་སྙིང་རྗེ་ཆེན་པོ་སྐྱེས་ཤིང༌།
དེ་རྫོགས་པའི་བྱང་ཆུབ་ལ་འགོད་པའི་བྱང་ཆུབ་ཏུ་སེམས་བསྐྱེད་པས། རང་གཞན་སྨིན་ཅིང་གྲོལ་བར་གྱུར་ན། ཚུལ་ཁྲིམས་ཀྱིས་སྨིན་ཅིང་གྲོལ་བར་འགྱུར་བར་གོ་བས། དེ་འབའ་ཞིག་ཉམས་སུ་ལེན་པས། གཉིས་ལ་གནས་པའི་བྱང་ཆུབ་སེམས་དཔའ་དང༌། བྱང་ཆུབ་སེམས་དཔའ་མི་འཁྲུགས་པ་དང༌། ད་ལྟར་གྱི་བྱང་ཆུབ་སེམས་དཔའ་རབ་ཏུ་བྱུང་བ་རྣམས་ལྟ་བུ་དང༌། དང་པོར་ཡང་དག་པའི་ཤེས་རབ་ཡང་དག་པའི་ཡེ་ཤེས་ཁོང་དུ་ཆུད་པས་བསྙེན་པར་རྫོགས་ཤིང༌། ཏིང་ངེ་འཛིན་ལ་དབང་བསྒྱུར་བ་ལྔ་སྡེ་བཟང་པོ་ལྟ་བུ་དང༌། སློབ་དཔོན་ཆེན་པོ་ཏོག་ཙེ་བ་ལྟ་བུ་སྟེ།
འདི་རྣམས་ཀྱང་ཁ་ཅིག་ནི་ཏིང་ངེ་འཛིན་གྱི་རྒྱུ་ཚུལ་ཁྲིམས། འབྲས་བུ་ཤེས་རབ། ཁ་ཅིག་ནི་གཞི་ཤེས་རབ། འབྲས་བུ་ཚུལ་ཁྲིམས་དང་ཏིང་ངེ་འཛིན། ཁ་ཅིག་ནི་གཞི་ཚུལ་ཁྲིམས། འབྲས་བུ་ཏིང་ངེ་འཛིན་དང་ཤེས་རབ་ཡིན་པར་བདེ་བར་གཤེགས་པའི་གསུང་རབ་ཏུ་བསམ་གྱིས་མི་ཁྱབ་ཅིང་དཔག་ཏུ་མེད་པ་ཞིག་གསུངས་ཀྱང༌། རྒྱུས་པའི་སྣ་ཕག་ཟེས་མཚོན་པ་དང་འདྲ་བར་སྦྱངས་པ་དང་ལས་འཕྲོའི་སྟོབས་ཀྱིས་དང་པོ་ཁོ་ན་གང་ཡང་རུང་བས་མཚོན་ནས་བསླབ་པ་གསུམ་ཆར་ཉམས་སུ་ལེན་པར་དགོས་པར་ངེས་ཏེ། སངས་རྒྱས་ཟག་པ་མེད་པའི་ཕུང་པོ་ལྔའི་རང་བཞིན་ཡིན་པའི་ཕྱིར་དང༌། བསླབ་པ་གསུམ་མཐར་ཕྱིན་ཅིང་དེའི་ལག་རྗེས་སངས་རྒྱས་ཡིན་པའི་ཕྱིར་དང༌། བླ་མ་རིན་པོ་ཆེའི་བཞེད་པས་སྟོང་པ་ཉིད་རྟོགས་པའི་རྒྱུད་ཚོད་མཐོ་ཡང་རུང༌།
དམའ་ཡང་རུང་སྟེ་ཇི་ལྟ་བ་མཁྱེན་པའི་ཡེ་ཤེས་ཀྱི་ཆ་སྟོང་ཉིད་རྟོགས་པའི་ཤེས་རབ་ཡིན་ལ། ཇི་སྙེད་པ་མཁྱེན་པའི་ཡེ་ཤེས་ཀྱི་ཆ། རྒྱུ་འབྲས་ཀྱི་རྟེན་ཅིང་འབྲེལ་བར་འབྱུང་བ།

མི་དགེ་བ་ལས་སྡུག་བསྔལ་འབྱུང་བ་དང༌། དགེ་བ་ལས་བདེ་བ་འབྱུང་བ་ཉམས་སུ་མྱོང་ཞིང་གོ་བ་ཅུང་ཟད་བྱུང་བ་དེས་དཔགས་ནས། དཔག་ཏུ་མེད་པ་ཞིག་མངོན་དུ་གྱུར་པས་རང་གི་སྲོག་དང་ཡང་བསྡོས་ནས་བསླབ་པ་གསུམ་ཆར་ཉམས་སུ་བླང་བ་ལ་འབད་པར་བྱའོ། ། འདི་ཡང་དོན་བསྡུ་ན། བཅོམ་ལྡན་འདས་ཀྱིས། འདོད་ཆགས་འདོད་ཆགས་དང་བྲལ་བས་སེམས་རྣམ་པར་གྲོལ་བ་དང༌། ཤེས་རབ་རྣམ་པར་གྲོལ་བར་འགྱུར་བ་དང༌། ཞེ་སྡང་འདོད་ཆགས་དང་བྲལ་བས་སེམས་རྣམ་པར་གྲོལ་བ་དང༌། ཤེས་རབ་རྣམ་པར་གྲོལ་བར་འགྱུར་བ་དང༌། གཏི་མུག་འདོད་ཆགས་དང་བྲལ་བས་སེམས་རྣམ་པར་གྲོལ་བ་དང༌། ཤེས་རབ་རྣམ་པར་གྲོལ་བར་འགྱུར་རོ། །
ཞེས་གསུངས་པས། སྡེ་སྣོད་གསུམ་དང་བསླབ་པ་གསུམ། གསུམ་གསུམ་གྱི་དབྱེ་བས་ཕྱེ་ན་དགུའམ། ཆོས་ཀྱི་ཕུང་པོ་བརྒྱད་ཁྲི་བཞི་སྟོང་དུ་འགྱུར་ཏེ། རྣལ་འབྱོར་པ་ལག་ལེན་དུ་བྱེད་ན་ཕྱི་ཡུལ་ལམ། ནང་སེམས་ཅན་ནམ། ཆགས་པའི་ཡུལ་གང་ལ་ཆགས་ཤིང་ཞེན་པ་སྐྱེ་བའི་གནས། གྲོགས་སམ། དུས་སམ། ཡོ་བྱད་ལ་སོགས་པ་འདི་ལ་ཆགས་པ་སྐྱེ་ན་ཉན་ཐོས་ཀྱི་རྣལ་འབྱོར་པ་ཡིན་ནམ།
བྱང་ཆུབ་སེམས་དཔའི་རྣལ་འབྱོར་པ་ཡིན་ནམ། གསང་སྔགས་ཀྱི་རྣལ་འབྱོར་པ་ཡིན་ནམ། འཇིག་རྟེན་མགོན་པོ་ཕག་མོ་གྲུ་པའི་ཇོ་སྲས་རྣལ་འབྱོར་པ་ཞིག་ཡིན། ཡང་ཞེ་སྡང་འདོད་ཅིང་ཞེ་སྡང་ལ་ཆགས་པས། ཞེ་སྡང་སྐྱེ་བའི་ཡུལ། གནས་སམ་དུས་སམ། གྲོགས་སམ། ཡོ་བྱད་ལ་སོགས་པ་འདི་ལ་ཞེ་སྡང་སྐྱེ་ན། རྣལ་འབྱོར་པ་དེ་བཞི་གང་ཡིན་ནམ། ཡང་གཏི་མུག་སྐྱེ་བའི་གནས་ཐོས་བསམ་སྒོམ་གསུམ་གྱི་ཤེས་རབ་ཅན་མི་གནས་པ།
འཇིག་རྟེན་འདི་ལ་མངོན་པར་ཞེན་ཅིང་འདོད་ཡོན་ཆུ་བཞིན་དུ་འཐུང་བ། བསླབ་པ་ཉམས་པ། ལྟུང་བ་ཕམ་པར་གྱུར་པའི་ཁྱུས་འཚོ་བ། སྐྱེས་བུ་དམ་པ་ལ་གཤེ་སྐུར་འདེབས་ཤིང་ལོག་པར་ལྟ་བའི་གནས་སམ། སྟོན་པས་སྔགས་པ་མ་ཡིན་པའི་ཉེས་པའམ། ལྟུང་བའམ། ཤེས་རབ་ཉམས་པར་བྱེད་པའི་གྲོགས་སམ། གནས་སྐབས་འགའ་ཞིག་ཏུ་ལེགས་པར་སྤྱོད་ཀྱང༌། དུས་སྐབས་འགའ་ཞིག་ཏུ་ཉེས་པར་འགྱུར་བའི་དུས་སམ། སྟོན་པས་མ་གནང་ཞིང་ཉོན་མོངས་པ་དང་རྣམ་པར་རྟོག་པ་འབའ་ཞིག་བསྐྱེད་པར་བྱེད་པའི་རྫས་ཡོ་བྱད་ཀྱི་དངོས་པོ།
ཐོས་བསམ་སྒོམ་གསུམ་གྱི་ཤེས་རབ་ཉམས་ཤིང་ན་སྨད་པར་བྱེད་པ་དེ་ལྟ་བུ་རྣམས་ལ། ཉན་ཐོས་ཀྱི་རྣལ་འབྱོར་པ་ཡིན་ནམ། བྱང་ཆུབ་སེམས་དཔའི་རྣལ་འབྱོར་པ་ཡིན་ནམ། གསང་སྔགས་ཀྱི་རྣལ་འབྱོར་པ་ཡིན་ནམ། འཇིག་རྟེན་མགོན་པོ་ཕག་མོ་གྲུ་པའི་ཇོ་སྲས་རྣལ་འབྱོར་པ་ཡིན་ནམ། གང་ཡིན་ཡང་ཕྱར་ཕྱོར་རམ། ཟ་ཟི་བྱས་པས་མི་ཕན། སྡང་བའི་དགྲ་དང་ཐུག་པ་ཡིན། གཏན་གྱི་བདེ་སྐྱིད་འཆོར་བ་ཡིན། སོ་ནམ་ཞིབ་ཏིག་དུ་བྱེད་དགོས་པ་ཡིན།
བཞི་པོ་གང་ཡང་རུང་བ་གཅིག་གིས་འདོད་ཆགས་གསུམ་པོ་དང་བྲལ་བར་བྱས་ནས། དེ་གསུམ་གྱིས་མ་བཅིངས་པའི་སེམས་འདོད་ཆགས་ཀྱི་ཞགས་པས་མ་བཅིངས་པ། ཞེ་སྡང་གི་ཞགས་པས་མ་བཅིངས་པ། གཏི་མུག་གི་ཞགས་པས་མ་བཅིངས་པ། མ་བཅིངས་པས་རྣམ་པར་གྲོལ་བར་གྱུར་པ། ཉོན་མོངས་པ་དང་ཉེ་བའི་ཉོན་མོངས་པ་བྲལ་བ། ལས་སུ་རུང་བ། ཅི་བྱར་བཏུབ་པ་ཞིག་འོང་སྟེ། སེམས་དེ་ནི་ལྷག་པའི་སེམས། ཏིང་ངེ་འཛིན་བསམ་གྱིས་མི་ཁྱབ་པའི་གཞིའམ་སྒོར་གྱུར་པ།
གཟུངས་དང་བསམ་གྱིས་མི་ཁྱབ་པའི་རྣམ་པར་ཐར་པ་ཐམས་ཅད་ཀྱི་གཞིར་གྱུར་པ་ཡིན་ཏེ། དེ་ལྟར་ཡང༌། བཅོམ་ལྡན་འདས་ཀྱིས། བསམ་གཏན་གྱིས་ནི་འདོད་པའི་ཡོན་ཏན་སྨད་པར་འདོར། ། རིག་དང་མངོན་པར་ཤེས་དང་ཏིང་འཛིན་མངོན་པར་སྒྲུབ། ། ཞེས་གསུངས་པས། སེམས་རྣམ་པར་གྲོལ་བ་འདི་ཡོན་ཏན་ཐམས་ཅད་ཀྱི་གཞིའམ་སྒོའམ། འབྱུང་གནས་སུ་གྱུར་པ་ཡིན་ཏེ། བཅོམ་ལྡན་འདས་ཀྱིས་ཀྱང་རྡོ་རྗེའི་གདན་བྱང་ཆུབ་ཀྱི་ཤིང་དྲུང་དུ། ཐུགས་འདི་ལ་གནས་ནས།
ཐམས་ཅད་མཁྱེན་པ་ཉིད་ཀྱི་ཡེ་ཤེས་བརྙེས་པ་དང༌། བྱ་རྒོད་ཀྱི་ཕུང་པོའི་རི་ལ་ཉིད་ཀྱིས་གདན་སེངྒེའི་ཁྲི་བཤམས་ནས། ཏིང་ངེ་འཛིན་འདི་ལ་མཉམ་པར་བཞག་ནས་ཤེས་རབ་ཀྱི་ཕ་རོལ་ཏུ་ཕྱིན་པ་གསུངས་པ་དང༌། རྩྭ་མཆོག་གི་གྲོང་ཁྱེར་ཤིང་སཱ་ལ་དྲུང་གི་ཚལ་དུ་ཏིང་ངེ་འཛིན་འདི་ལ་མཉམ་པར་བཞག་ནས་མྱ་ངན་ལས་འདས་པ་ཡིན་ཞེས། བདེ་བར་གཤེགས་པའི་གསུང་རབ་ཏུ་གསུངས་ཤིང༌། མཁས་པ་རྣམས་ཀྱིས་ངེས་པར་མཛད་ན། ཀྱེ་ཅི་ཀ་སེམས་ཉིད་དོན་དམ་པའི་བདེན་པ་རྟོགས་ཤིང་མངོན་དུ་གྱུར་པའི་རྣལ་འབྱོར་པ་ཉོན་མོངས་པ་གསུམ་གྱི་ཞགས་པས་བཅིངས་པའི་འཆིང་བ་ལས་གྲོལ་ཞིང༌། གཅོད་པར་བྱེད་པའི་མཐུ་མེད་ན། སེམས་རྣམ་པར་གྲོལ་བའི་ཡོན་ཏན་གྱི་ཚོགས་དཔག་ཏུ་མེད་པ་ཇི་ལྟར་སྒྲུབ་ན་ཨང་གེ འོ་ན་སེམས་ཉིད་དོན་དམ་པའི་བདེན་པ་ནི་མཐོང༌།
སྐྱེ་བ་ནི་མི་ལེན། ཤི་བས་འཁྲུལ་པའི་བག་ཆགས་ནི་འཛད་སྙམ་ན། ས་བཅུའི་བྱང་ཆུབ་སེམས་དཔས་ཀྱང་དེ་བཞིན་གཤེགས་པའི་སྟོབས་བཅུ་ནི་མ་ཐོབ། མ་ཐོབ་པས་ཐམས་ཅད་མཁྱེན་པར་མ་གྱུར། ཐམས་ཅད་མཁྱེན་པས་འདུལ་བའི་བསླབ་པའི་གཞི་འཆའ་བའི་ནུས་པ་མེད་པ་དང༌། རྒྱུ་མཚན་དེ་ཉིད་ཀྱིས་ཚུལ་ཁྲིམས་ལེགས་པར་བསྲུང་དགོས་པ་དང༌། དེ་བཞིན་གཤེགས་པའི་ཚུལ་ཁྲིམས་ཀྱི་ཕུང་པོ་རྫོགས་དགོས་པ་དང༌། དེ་བཞིན་གཤེགས་པའི་ཡོན་ཏན་ཐམས་ཅད་ཐོབ་པར་བྱ་དགོས་ན། ངེད་ཀྱི་མངོན་པར་རྟོགས་པ་འདི་ཚོད་ཙམ་གྱིས་ཕྱིན་ཅི་ལོག་ཏུ་རློམ་པ་བསྐྱེད་ནས། ལྷག་པ་ཚུལ་ཁྲིམས་ཀྱི་བསླབ་པ་དང༌།
ཏིང་ངེ་འཛིན་གྱི་བསླབ་པ་དང༌། ཤེས་རབ་ཀྱི་བསླབ་པ་ལ་ནན་ཏན་མི་བྱེད་པ་ནི་བདུད་ཀྱིས་བྱིན་གྱིས་བརླབས་པར་ཟད་དོ། ། དོན་འདི་བླ་མ་རིན་ཆེན་གྱིས། ། རྟོག་པ་ཕྲ་བའི་ཕྲ་བ་ལ། ། ཆེན་པོའི་ཆེན་པོར་གྱུར་པའི་བདུད། ། འཇུག་པར་འགྱུར་བར་གསུངས་པ་དང༌། ། རོ་གཅིག་ངང་ལ་འབྱམས་གྱུར་ན། ། རྒྱུ་འབྲས་མངོན་དུ་འགྱུར་རོ་གསུང༌། ། འགྲོ་བའི་མགོན་པོ་ཀླུ་སྒྲུབ་ཀྱིས། ། མི་རྟོག་ཡེ་ཤེས་བསྐྱང་བའི་ཕྱིར། །
གནོད་སྦྱིན་བུ་མོ་བསྒྲུབས་པ་ལས། ། རྫ་བུམ་ཆུང་ངུའི་ཉེས་སྐྱོན་གྱིས། ། གྲུབ་པར་མ་གྱུར་བཀའ་བསྩལ་གསུང༌། ། སྐྱོབ་པ་ཤཱཀྱའི་རྒྱལ་པོ་ཡིས། ། བྱང་ཆུབ་མཆོག་གི་ཤིང་དྲུང་དུ། ། ཉོན་མོངས་ལ་སོགས་བདུད་བཞི་བཅོམ། ། དེ་ཡི་ཕྱིར་ན་བཅོམ་ཞེས་བྱ། ། བཅོམ་པས་ལྡན་དང་འདས་པ་ཡིས། ། སྒྲ་དོན་ཁྱེད་ཀྱི་ཐུགས་ལ་གསལ། ། དེ་ལྟར་ལྷག་པ་ཚུལ་ཁྲིམས་དངོས། །
ཆགས་པ་གསུམ་དང་བྲལ་གྱུར་པས། ། མ་བཅིངས་དྲི་མ་མེད་པའི་སེམས། ། ཏིང་འཛིན་ཡོན་ཏན་ཀུན་གྱི་སྒོ། ། དཔལ་ཆེན་རྒྱུད་ལ་སྐྱེས་གྱུར་ནས། ། སྨྲ་བསམ་ཤེས་བརྗོད་ཡུལ་ལས་འདས། ། མ་སྐྱེས་མི་སྐྱེ་སྐྱེ་བ་མེད། ། ཤེས་རབ་ཕ་རོལ་ཕྱིན་པའི་མཐའ། ། ཤེས་རབ་ཀྱིས་ནི་དེ་ཉིད་ཐོབ། ། དང་པོ་ལས་ཅན་ཡན་ཆད་དང༌། ། ས་བཅུའི་དབང་ཕྱུག་མན་ཆད་ཀུན། །
སྔོན་སྦྱངས་གོམས་པའི་བྱེ་བྲག་དང༌། ། ལས་འཕྲོ་སོ་སོ་དག་གིས་ནི། ། དང་པོ་འཇུག་པའི་བྱེ་བྲག་ལ། ། བདེ་བར་གཤེགས་པའི་གསུང་རབ་ཏུ། ། ཐ་དད་མང་པོ་གསུངས་ན་ཡང༌། ། འདོད་ཆགས་ཞེ་སྡང་གཏི་མུག་གསུམ། ། བྱང་ཆུབ་མཆོག་གི་ཤིང་དྲུང་དུ། ། ཡེ་ཤེས་མེ་ཡིས་བསྲེགས་ཞེས་པས། ། སྦྱང་གཞི་ཡོད་ན་སྦྱོང་བྱེད་ཡོད། ། བསླབ་པ་གསུམ་དང་བྲལ་ཐབས་མེད། །
མི་འབྲལ་གནད་ཀྱི་དོན་གོ་རྣམས། ། ཕན་ཚུན་འབྲེལ་པས་གོ་བར་ཟད། ། དེ་ལྟར་ཉམས་སུ་བླངས་པ་ལ། ། གཏི་མུག་མེད་པ་གང་ཡིན་པ། ། མཐར་ཕྱིན་སངས་རྒྱས་ཆོས་ཀྱི་སྐུ། ། སྐྱེ་འགག་མེད་པའི་སྤྲོས་ལས་དབེན། ། ཆོས་སྐུ་ཤེས་རབ་ཕ་རོལ་ཕྱིན། ། སྡོང་པོ་བཀོད་པར་གསུངས་པ་ནི། ། སྨྲ་བསམ་བརྗོད་ལས་འདས་པ་འོ། ། ཐུབ་པ་རྣམས་ཀྱི་ལོངས་སྐུ་ནི། །
སྟོབས་དང་མི་འཇིགས་མ་འདྲེས་ཆོས། ། བྲལ་བའི་ཡོན་ཏན་སུམ་ཅུ་གཉིས། ། རྒྱུ་དང་འབྲས་བུར་བསྟན་པ་ནི། ། དགག་སྒྲུབ་གཉིས་ཀྱི་བསླབ་པ་སྟེ། ། བུ་མོ་རིན་ཆེན་མདོ་ལས་གསུངས། ། རྣམ་པར་སྨིན་པའི་འབྲས་བུ་ནི། ། མཚན་མཆོག་སུམ་ཅུ་རྩ་གཉིས་ཏེ། ། རྒྱུ་དང་འབྲས་བུ་རྟགས་པའི་ཚུལ། ། རྒྱལ་བའི་ཡུམ་དུ་གསུངས་པ་སྟེ། ། ཡོན་ཏན་དྲུག་ཅུ་རྩ་བཞི་འདི། །
ཆོས་ཀྱི་སྐུ་ཡི་ཡོན་ཏན་ཡིན། ། སྐུ་གསུམ་སོ་སོར་དབྱེ་བ་ལས། ། ལོངས་སྤྱོད་རྫོགས་པའི་སྐུ་ཞེས་གྲགས། ། འཇིག་རྟེན་ངམ་གྱུར་པདྨས་ཀྱང༌། ། རྣམ་པར་སྣང་མཛད་ཡེ་ཤེས་ནི། ། བདེ་བར་གཤེགས་པའི་ཐུགས་ལ་གནས། ། ཐེག་ཆེན་གསུང་རབ་དཔག་མེད་དུ། ། དཔག་མེད་གཞན་ཡང་གསུངས་པས་ངེས། ། ཆགས་པ་མེད་པ་མཐར་ཕྱིན་པས། ། ཞི་བ་འདོད་ཆགས་བྲལ་བའི་ལུས། །
བཅོམ་ལྡན་ལོངས་སྤྱོད་རྫོགས་སྐུ་འོ། ། ཞེ་སྡང་མེད་པའི་ངོ་བོ་ཉིད། ། འགྲོ་བའི་དོན་ཕྱིར་བྱང་ཆུབ་སེམས། ། སེམས་ཅན་ཀུན་གྱི་དོན་ཆེད་དུ། ། བསྐྱེད་ཅིང་སྡོམ་པ་བླངས་པ་ལས། ། སྡོམ་པ་གསུམ་གྱི་ཚུལ་བཞིན་དུ། ། ཇི་སྲིད་འཁོར་བ་མ་སྟོང་བར། ། སངས་རྒྱས་རྣམས་ཀྱི་སྐུ་གསུང་ཐུགས། ། མི་ཟད་རྒྱན་གྱི་འཁོར་ལོ་ལ། ། སྤྲུལ་པའི་སྐུ་ཞེས་ཡོངས་སུ་གྲགས། །
ཁྱད་པར་སྐུ་གསུམ་འབྲས་བུ་གསུམ། ། སྐྱེས་ཆེན་ཁྱེད་ཀྱི་ཐུགས་དམ་མཛོད། ། ཕྱི་ནང་གསང་བའི་རྟེན་འབྲེལ་རྣམས། ། སོ་སོ་གང་གིས་གང་སྒྲུབ་པ། ། གསང་གཏམ་ཤུབ་ནས་བཟླས་པ་ཡང༌། ། སྤང་བྱ་གཉེན་པོ་གཉིས་ཀྱི་སེམས། ། སོ་སོའི་སེམས་སུ་གང་སྐྱེས་པ། ། འདི་ནི་ནང་གི་རྟེན་འབྲེལ་ཏེ། ། བསམ་པ་དེ་ཡིས་བྱིན་རླབས་པ། ། སེམས་ཀྱི་ལུས་སུ་གྱུར་པ་དེ། །
གསང་བ་རྟེན་ཅིང་འབྲེལ་པ་ཡིན། ། ལུས་སེམས་གཉིས་པོས་ཕྱི་རོལ་གྱི། ། སྣང་བ་བྱིན་གྱིས་རླབས་པའི་ཚེ། ། ཕྱི་རོལ་རང་གཟུགས་ཤར་བ་དེ། ། ཕྱི་ཡི་རྟེན་ཅིང་འབྲེལ་པ་སྟེ། ། འཇིག་རྟེན་མགོན་པོ་རིན་ཆེན་གྱིས། ། རྒྱུ་དང་འབྲས་བུ་ཡིན་ནོ་ཞེས། ། སངས་རྒྱས་མཁྱེན་པའི་ཡེ་ཤེས་འདི། ། གཅེས་སེ་རྣམས་ལ་ངོ་སྤྲོད་མཛད། ། རྟོགས་ལྡན་རྣམས་ལ་བཀའ་སྩལ་གསུང༌། །
མོས་གུས་ཅན་ལ་གོ་བ་སྐྱེས། ། སྙིང་གཏམ་ཚིག་གཅིག་གསུང་བ་འདི། ། ངས་ཀྱང་ཁྱེད་ལ་བསྟན་པ་ཡིན། ། དུས་ཚོད་གཉེན་པོ་རེ་རེ་ལ། ། བཤེས་གཉེན་བཟང་པོ་རེ་རེ་བྱུང༌། ། གྲྭ་ཚོགས་མང་པོ་རེ་རེ་འདུས། ། རེ་རེའི་གསུང་སྒྲོས་རེ་རེ་བྲིས། ། དམ་ཆོས་མང་པོ་མང་པོར་སོང༌། ། ཚུ་རོལ་མཐོང་བའི་དད་ཅན་རྣམས། ། གང་མཐོང་བདེན་ནམ་བདེན་ནམ་སྙམ། །
ཕ་ཚ་མང་པོ་བཀང་ན་ཡང༌། ། ཉམས་དང་རྟོགས་པ་མ་འབྱོར་ན། ། མ་སྐྱེས་མི་འགག་བློ་ལས་འདས། ། ལྟ་བ་ནམ་མཁའ་ལྟ་བུ་ཡང༌། ། བཅུ་གསུམ་གུང་གི་ཡ་བླར་བྲོས། ། བདེ་དང་གསལ་དང་མི་རྟོག་པ། ། ལྷོ་སྤྲིན་འཐིབས་པ་ལྟ་བུ་ཡང༌། ། སད་ནག་བྱུང་བའི་ནམ་བཞིན་དྭངས། ། མ་ཚོར་བསགས་པའི་མི་དགེ་བ། ། འཆི་བའི་དུས་སུ་མངོན་དུ་གྱུར། །
ཨ་མ་ཨ་ཛི་ང་རེ་འཇིགས། ། སེམས་ཅན་ཀུན་ལ་སྐྱབས་མེད་པ། ། བྱང་ཆུབ་སེམས་དཔས་མ་གཟིགས་སམ། ། འདོད་ཡོན་རོ་ལ་ཆགས་པ་སྤང༌། ། རོ་སྙོམས་པ་ལ་དགོས་རྒྱུ་ཆུང༌། ། མན་ངག་སེར་སྣ་བྱེད་པ་ཡང༌། ། བཅོམ་ལྡན་འདས་ཀྱི་གསུང་དང་འགལ། ། ལས་དང་སྐལ་པར་ལྡན་པ་ལ། ། ཉམས་རྟོགས་གཉིས་མེད་འཁྲིད་པར་ཞུ། ། རིན་པོ་ཆེ་ཡི་གསུང་སྒྲོས་འདི། །
ཇི་ལྟར་གསོལ་བ་བཏབ་པ་བཞིན། ། བྲིས་པའི་དགེ་བ་གང་ཡིན་དེས། ། འགྲོ་བ་བྱང་ཆུབ་མཆོག་ཐོབ་ཤོག ། བསྟན་བཅོས་ཀུན་ལ་ཕན་པ་རིན་པོ་ཆེའི་རྒྱལ་མཚན་ཞེས་བྱ་བ་རྫོགས་སོ།། །།
༤༦༨༽ ༄། །འཕན་ཡུལ་དཔོན་ཆེན་ཡེ་ཤེས་ཚུལ་ཁྲིམས་ཀྱི་སྤྱན་སྔར་སྤྲིངས་པ།། ཨོཾ་སྭསྟི། བླ་མ་རིན་པོ་ཆེས། དཔོན་ཆེན་པོའི་སྤྱན་སྔར་སྤྲིངས་པ། ཁྱེད་ངའི་བུའི་དམ་པ་སློབ་མའི་ཡང་རབ།
སྐྱེ་བ་དཔག་ཏུ་མེད་པ་ལས་ཀྱི་འབྲེལ་བ་ཟབ་མོར་གྱུར་པ། དད་པ་དང་གུས་པ་མི་ཕྱེད་པའི་ཤུགས་ཐོབ་པ། ཟབ་པ་དང་རྒྱ་ཆེ་བ་རིན་པོ་ཆེའི་ཆོས་ལ་གསེར་གྱི་སྣོད་ལྟ་བུར་གྱུར་པ། བསོད་ནམས་ཀྱི་ཚོགས་བསགས་པ། རིའི་རྒྱལ་པོ་རི་རབ་ལྟ་བུའི་རྒྱབ་ཡོད་པ། མོས་གུས་སྐྱེས་བུ་སྟོབས་དང་ལྡན་པའི་ལག་པ་གཡས་པ་ལྟ་བུ། བླ་མ་དམ་པའི་བྱིན་རླབས་ཀྱི་བཅུད། སངས་རྒྱས་ཐམས་ཅད་ཀྱི་ཡེ་ཤེས་སྐད་ཀྱིས་བླངས་ནས། རང་གཞན་ཐམས་ཅད་སྨིན་པ་དང་གྲོལ་བར་བྱེད་པའི་ནུས་པ་ཡོད་པ་ཡིན་པ་ལ། ཚིག་དང་ཐ་སྙད་ཀྱི་ཡི་གེ
བྱིས་པ་དམན་པའི་མགོ་སྐོར། མི་མཁས་པ་ཐམས་ཅད་ཀྱི་སླུ་བྲིད། བླུན་པོ་རྣམས་ཀྱི་ཡང་ཟོང༌། མང་པོ་ཞིག་ཁྱེད་དགའ་རེ་ནས། སྐུར་ཞིང་ངས་མགོ་བསྐོར་བ་ག་ལ་ཕོད། དེ་ཡང་བླ་མ་རིན་པོ་ཆེའི་ཞལ་སྔ་ནས། ཉམས་མྱོང་ལ་ཞེན་པ་མ་མཆིས་ན། ། དཔེ་ཆ་ལ་ཆགས་པ་ག་ལ་མཆིས། ། ཞེས་པ་དང༌། གདམས་ངག་ཇི་ལྟར་ཟབ་ཀྱང་ཞི་གནས་ཀྱི་ཉམས་ཡང་ཡུད་ཅིག་སྐྱེད་པར་ཡང་དཀའ།
ཉམས་མྱོང་མཐུག་པོ་ཞིག་སྐྱེས་ཀྱང༌། ཉམས་སྤྲིན་ལ་མཚན་མ་བཙུགས་གྱུར་ཀྱང༌། ། འདུས་བྱས་ཡིན་པས་བསླུ་ནས་འཆི། ། ཞེས་གསུངས་པ་དང༌། བཅོམ་ལྡན་འདས་ཀྱིས། གཞན་གྱིས་བརྗོད་མིན་ལྷན་ཅིག་སྐྱེས། ། གང་དུ་ཡང་ནི་མི་རྙེད་དེ། ། བླ་མའི་དུས་མཐའ་བསྟེན་པ་དང༌། ། རང་གི་བསོད་ནམས་ལས་ཤེས་བྱ། ། ཞེས་གསུངས་པ་ཡིན་པས།
བླ་མའི་མོས་གུས་དང་སེམས་བསྒོམ་པ་ལ་ནན་ཏན་ཆེར་མཛད་པར་ཞུ། དེ་ཡང་ཕ་མེས་རིགས་རྒྱུད་ཅན་གྱི་བུ་ཚ་ནི་སྐྱེས། མི་རྐང་གྲངས་ནི་ཉུང༌། ས་བར་ཁྲོམ་ཚིགས་ནི་འཛིན། རྒྱབ་རྟེན་དང་སྐྱབས་མགོན་ཆོས་མ་ཡིན་པ་ནི་མེད། སོ་ནམས་གདམས་ངག་དང་ཡིག་སྣ་འབའ་ཞིག་ལ་བྱེད་པས་མི་རིགས་ལགས། གདམས་ངག་མང་པོ་ཡང་ཡོད། མང་པོ་ཞིག་ཉམས་ལེན་བྱས་པས་ཀྱང་མ་བསླུས་པར་མ་བྱུང༌། མི་བསླུ་ངེས་པ་བླ་མའི་མོས་གུས་སུ་བྱུང་བ་ཡིན་པས། སྙིང་ཚིག་གི་གདམས་ངག་ཐུགས་ལ་བཞག་པར་ཞུ།
འཇམ་དབྱངས་ཀུན་ཏུ་བཟང་པོ་འགྲོ་བའི་གཉེན་གཅིག་པུ། ། ནོར་བཟང་མོས་གུས་རྒྱ་མཚོའི་ཁྲིད་མཛད་ཇི་བཞིན་དུ། ། འགྲོ་བ་ཀུན་གྱི་ཁྲིད་ལ་རབ་ཏུ་མཁས་པ་པོ། ། མཚུངས་མེད་བླ་མ་རྣམས་དང་རྟག་ཏུ་མི་འབྲལ་ཤོག ། ཆོས་ཀུན་གདོད་ནས་རྣམ་པར་དག་པ་ཤེས་རབ་ཕ་རོལ་ཕྱིན། ། ཤིན་ཏུ་རྣམ་པར་ཞིང་ཁམས་བསམ་གྱིས་མི་ཁྱབ་ཚད་ལས་འདས། ། གཞི་དང་སྙིང་པོ་མེ་ཏོག་བརྒྱན་པའི་འཇིག་རྟེན་ལོངས་སྐུའི་ཞིང༌། ། ཤཱཀྱའི་རྒྱལ་པོའི་ཞིང་ཁམས་སྟོང་གསུམ་མི་མཇེད་འཇིག་རྟེན་གྱི། ། གླིང་བཞི་བར་པ་གཞན་ལས་ཁྱད་པར་འཕགས་པ་འཛམ་བུའི་གླིང༌། ། ཐུབ་པའི་མཆོད་རྟེན་ཉི་ཤུ་རྩ་བཞིའི་གནས་ཀྱི་མཆོག་གྱུར་པ། །
བྱང་ཕྱོགས་ཁ་བ་ཅན་ཞེས་རྣམ་པར་གྲགས་པར་གྱུར་པ་ཡི། ། དྲི་ཟའི་རྒྱལ་པོ་ཆེན་པོ་ཟུར་ཕུད་ལྔ་པའི་གནས་ཀྱི་དྲུང༌། ། འཕན་ཡུལ་རྒྱལ་ཞེས་ཡོངས་སུ་གྲགས་པའི་གཙུག་ལག་ཁང་ཆེན་དུ། ། བསོད་ནམས་ཚོགས་ལས་ལེགས་པར་འཁྲུངས་པ་ཤཱཀྱའི་རྒྱལ་པོའི་སྲས། ། གཞོན་ནུ་རབ་བྱུང་ཚུལ་ཁྲིམས་རྒྱལ་གྱིས་མཛེས་པའི་ཡེ་ཚུལ་གྱིས། ། རྒྱལ་བའི་ཡུམ་གྱུར་སྟོང་ཕྲག་བརྒྱ་པ་གསེར་གྱིས་བཞེངས་པ་འདི། ། ཞིང་དང་ལྷག་པའི་བསམ་པ་དངོས་པོ་ཀུན་གྱིས་ཁྱད་པར་འཕགས། ། རབ་འབྱམས་ཕྱོགས་བཅུའི་འཇིག་རྟེན་ཁམས་རྣམས་མ་ལུས་ཐམས་ཅད་དུ། ། ལྷ་དང་བཅས་པའི་འཇིག་རྟེན་ཀུན་གྱི་གཙུག་གི་རྒྱན་གྱུར་ཅིང༌། ། རྒྱལ་བ་སྲས་དང་བཅས་པ་རྣམས་ཀྱི་ཡུལ་དུ་གྱུར་པ་འདི། །
གང་གི་ལག་ཏུ་ཐོབ་པར་གྱུར་པ་དེ་དག་ཐམས་ཅད་ཀུན། ། རིང་པོར་མི་ཐོགས་འདྲེན་པ་རྣམས་ཀྱིས་བྱང་ཆུབ་ཐོབ་ཅེས་གསུངས། ། དེ་ཕྱིར་འཆང་དང་ཀློག་དང་མཆོད་དང་ཉན་དང་སྟོན་དང་སྒོམ་པ་ཡི། ། བསོད་ནམས་དྲི་མེད་མཆོག་ཏུ་གྱུར་པ་རྨད་དུ་བྱུང་བ་དེས། ། ནམ་མཁའི་མཐའ་དང་མཉམ་པའི་འགྲོ་བ་མ་ལུས་ཐམས་ཅད་ཀྱིས། ། མཐར་ཐུག་ཆོས་སྐུ་ཤེས་རབ་ཕ་རོལ་ཕྱིན་པ་མཆོག་ཐོབ་ཤོག། ༈ །།ཨེ་མ་ཧོ། འདས་དང་མ་བྱོན་ད་ལྟར་དང༌། ། ཕྱོགས་བཅུ་དུས་གསུམ་བཞུགས་པ་ཡི། ། རྒྱལ་བ་སྲས་དང་བཅས་པ་དང༌། །
འགྲོ་བའི་བདེ་སྐྱིད་འབྱུང་བའི་གནས། ། སྤྲོས་མེད་ཤེས་རབ་ཕ་རོལ་ཕྱིན། ། སེམས་ཉིད་འོད་གསལ་སྟོང་ཉིད་དོན། ། སྨྲ་བསམ་ཤེས་བརྗོད་ཡུལ་ལས་འདས། ། དུས་གསུམ་རྒྱལ་བའི་དགོངས་པ་མཆོག ། སངས་རྒྱས་རྣམས་ཀྱི་བྱིན་རླབས་ཀྱིས། ། སྟོན་པ་ཤཱཀྱ་སེངྒེ་ཡི། ། རྒྱལ་སྲས་ཡེ་ཤེས་ཚུལ་ཁྲིམས་ཀྱིས། ། ཐུགས་དམ་སྟོང་ཕྲག་བརྒྱ་པ་ནི། ། མཐིང་ཤོག་བཻ་ཌཱུར་གླེགས་བམ་ལ། །
རིན་ཆེན་གསེར་གྱིས་ལེགས་བྲིས་ནས། ། མཆོད་དང་འཆང་དང་ཀློག་པ་དང༌། ། ཉན་དང་གཞན་ལ་སྟོན་པ་དང༌། ། ཚུལ་བཞིན་ཡིད་ལ་བྱེད་པ་ཡི། ། དཔག་མེད་བསོད་ནམས་ཕུང་པོ་ཡིས། ། བདག་དང་སེམས་ཅན་ཐམས་ཅད་ཀྱིས། ། ཤེས་རབ་ཕ་རོལ་ཕྱིན་པའི་དོན། ། སྐྱེ་མེད་འོད་གསལ་རྟོགས་པར་ཤོག། །། ༤༦༩༽ ༄། །ཇོ་སྲས་ལ་སྐྱེས་ཕྲིན་དང་ཕག་གྲུའི་གདན་འཛིན་ལ་བསྟོད་པ།།
ཨོཾ་སྭསྟི། སྟོང་དང་སྙིང་རྗེ་ལྷུན་གྱིས་གྲུབ་པའི་སྐུ། ། མི་གཡོ་རྡོ་རྗེའི་རི་ལྟར་རབ་བརྟན་ཅིང༌། ། དབང་གི་རྒྱལ་པོ་ནམ་མཁའ་མཛོད་འཛིན་པ། ། བརྩེ་ཆེན་བླ་མའི་ཞབས་ལ་ཕྱག་འཚལ་འདུད། ། ཇི་ལྟར་མ་ནི་བུ་ལ་བྱམས་པ་ཡིས། ། བྱེ་བ་ཕྲག་ཁྲིག་ཆར་ཡང་མི་ཕོད་པ། ། ཆོས་ལས་སྐྱེས་པའི་བུ་སྡུག་དམ་པ་ལ། ། བླ་མ་རྣམས་ནི་རྒྱུན་ཆད་མེད་པར་བརྩེ། ། ཆགས་པའི་ཡིད་ཅན་ཕ་མ་བུ་གཅིག་ལ། །
བྱམས་ཀྱང་གཏི་མུག་ཞེ་སྡང་དབང་གིས་ཉམས། ། ཆོས་ཀྱི་རྒྱལ་པོའི་སྲས་ཀྱིས་དུས་གསུམ་གྱི། ། རྒྱལ་བ་རྣམས་ཀྱི་གདུང་རྒྱུད་འཛིན་ཕྱིར་དང༌། ། ལྷར་བཅས་འཇིག་རྟེན་ཀུན་གྱི་སྐྱབས་ཡིན་པས། ། བསམ་རྒྱུ་གཞན་མེད་ཆོས་ཀྱི་བུ་ལ་སེམས། ། འཇམ་དབྱངས་དཔའ་བོས་འཇིག་རྟེན་ཁམས་རྣམས་སུ། ། དཔག་མེད་སེམས་ཅན་སྨིན་པར་མཛད་པ་ལྟར། ། ཁྱེད་ཀྱིས་འགྲོ་ལ་ཕན་པ་རྒྱ་ཆེ་ཡང༌། ། གདུང་བས་སྙིང་ལ་ཡང་ཡང་འདོད་པར་འབྱུང༌། ། བཟང་པོ་དཔལ་གྱི་མཆོད་པའི་བཀོད་པ་ལྟར། །
བསམ་ཡས་དཔག་ཏུ་མེད་པའི་ཚོགས་རྣམས་ཀྱིས། ། ནམ་མཁའི་ཁམས་བཀང་ཕུལ་བར་གྱུར་ན་ཡང༌། ། བརྩེ་ཞིང་གདུང་བའི་སེམས་ཀྱིས་ཕྲད་པར་སྨོན། ། མཉེས་པ་གསུམ་གྱིས་དུས་གསུམ་བླ་མ་རྣམས། ། སྲོག་ལ་མི་ལྟ་རྟག་ཏུ་མཉེས་བྱེད་པ། ། མཆོག་གི་རིགས་འཁྲུངས་ཇོ་སྲས་བདག་གི་བུས། ། ཁྱེད་དང་བདག་གི་བསམ་པ་རྫོགས་པར་བྱས། ། བདག་ཀྱང་འཆི་བདག་ཁར་ཆུད་ན་བ་ལས། ། དགེ་འདུན་རྣམས་དང་ཁྱེད་ཀྱི་འབུལ་བ་དང༌། ། དཔོན་ཇོ་ལ་སོགས་བརྩེ་བའི་ཉེ་གནས་ཀྱིས། །
འབད་པ་བྱས་པས་དེང་སང་བདེ་བར་མཆིས། ། རྒྱུད་ཀྱི་རྒྱལ་པོ་མཁའ་འགྲོ་རྒྱ་མཚོ་ནི། ། མྱུར་དུ་བྲིས་ཏེ་ཉིད་ཀྱི་ཞལ་སྔ་ནས། ། ང་ཡི་འདྲུལ་་་་་་འགྲུལ་པ་གཅིག་བྱུང་བར་མ་གྱུར་ཚེ། ། མ་བསྐུར་གསུང་བས་ཕྱིས་ན་བཟོད་པར་གསོལ།། ༈ །།སྐྱེས་ཆེན་གང་ཞིག་བསགས་པ་མཐར་ཕྱིན་པས། ། བདག་གི་བླ་མས་ཤིན་ཏུ་སྨིན་མཛད་པས། ། ལྷན་ཅིག་སྐྱེས་པའི་ཡེ་ཤེས་རང་བྱུང་ཤར། ། སྐལ་ལྡན་རང་བྱུང་ཁྱོད་ལ་ཕྱག་འཚལ་ལོ། ། རྡོ་རྗེ་འཆང་ཆེན་ཚོགས་ཀྱི་དཀྱིལ་འཁོར་དུ། །
འགྲན་ཟླ་མེད་པར་ཕྱོགས་རྣམས་ཀུན་ཏུ་གྲགས། ། མི་ཡི་སེངྒེ་རྣལ་འབྱོར་དབང་ཕྱུག་གཙོ། ། སྙན་པའི་འབྲུག་སྒྲ་ཅན་ལ་ཕྱག་འཚལ་ལོ། ། འཇིག་རྟེན་མགོན་པོས་ལེགས་པར་བསྔགས་པ་ཡི། ། ལྷག་པའི་ཚུལ་ཁྲིམས་རྒྱན་གྱིས་ལེགས་པར་བརྒྱན། ། སྐྱེ་བོ་ཉེས་ཚོགས་རྒྱ་མཚོ་ལས་སྒྲོལ་བ། ། འགྲོ་བའི་དེད་དཔོན་ཁྱོད་ལ་ཕྱག་འཚལ་ལོ། ། ཚེ་གཅིག་མཆོག་གིས་བྱང་ཆུབ་སངས་རྒྱ་བ། ། བླ་མེད་གསང་སྔགས་རྡོ་རྗེ་ཐེག་པ་ཡི། ། སངས་རྒྱས་དངོས་ཀྱི་བརྒྱུད་པ་མ་ཆད་པའི། །
གདུང་རྒྱུད་འཛིན་པ་ཁྱོད་ལ་ཕྱག་འཚལ་ལོ། ། དུས་གསུམ་རྒྱལ་བ་ཀུན་གྱི་ཐུགས་ཀྱི་གཏེར། ། ཟབ་ཞི་སྤྲོས་བྲལ་འོད་གསལ་མི་གཡོ་བས། ། འཁོར་འདས་ཀུན་གྱི་བདེ་སྐྱིད་འབྱུང་བའི་གནས། ། མི་ཟད་མཛོད་འཛིན་ཁྱོད་ལ་ཕྱག་འཚལ་ལོ། ། དུས་གསུམ་སངས་རྒྱས་ཐམས་ཅད་འདུས་པའི་སྐུ། ། འཇིག་རྟེན་མགོན་པོ་བླ་མ་རིན་ཆེན་གྱི། ། སྲས་ཀྱི་ཐུ་བོ་འགྲན་གྱི་ཟླ་མེད་པ། ། མཆོག་གི་དབང་བསྐུར་ཐོབ་ལ་ཕྱག་འཚལ་ལོ། ། སྐྱེས་ཆེན་ཁྱོད་ཀྱིས་འཇིག་རྟེན་མགོན་པོ་ཡི། །
བསྟན་པའི་སྙིང་པོ་གདན་ས་རིན་ཆེན་འཛིན། ། ཞབས་པད་ལེན་སོགས་འགྲོ་བ་ཐམས་ཅད་བསྐྱངས། ། བསྟན་པའི་བདག་པོ་ཁྱོད་ལ་ཕྱག་འཚལ་ལོ། ། ཐུབ་པ་ཆེན་པོ་བཞུགས་སམ་གྲོངས་ཀྱང་རུང༌། ། ཁྱོད་ཀྱི་མོས་གུས་འདུས་བྱས་མ་ཡིན་པས། ། ལྷུན་གྱིས་གྲུབ་ཅིང་རྒྱུན་ཆད་མི་མངའ་བ། ། མོས་གུས་མཐར་ཐུག་ཁྱོད་ལ་ཕྱག་འཚལ་ལོ། ། སངས་རྒྱས་ཉིད་ཀྱིས་སངས་རྒྱས་མཛད་པ་བྱེད། ། རྒྱལ་པོའི་བཙུན་མོ་རྒྱལ་པོ་ཉིད་ཀྱི་ཡིན། ། ཡབ་ཀྱི་གདན་ས་དཔལ་གྱི་ཕག་མོ་གྲུ། །
སྲས་ཀྱི་ཐུ་བོ་དམ་པ་ཁྱོད་ཉིད་ཀྱིས། ། ཐུགས་དགོངས་རྫོགས་ཕྱིར་མཛད་པ་མཐའ་ཡས་མཛད། ། ཁྱོད་ཀྱི་མཛད་པ་མཐའ་ཡས་རྒྱ་མཚོ་ལ། ། བདག་ཅག་རྗེས་སུ་སྒྲུབ་པོའི་བུ་སློབ་རྣམས། ། ཁྱེད་ཀྱི་དགོངས་པ་ཡོངས་སུ་རྫོགས་བྱའི་ཕྱིར། ། ཅི་གསུང་བཀའ་བཞིན་བགྱིད་དོ་ཐུགས་ལ་བཏགས། ། གོང་མའི་ཞལ་མཐོང་གསུང་ཐོས་མ་གྱུར་ཀྱང༌། ། སྐུ་གསུང་ཐུགས་ཀྱི་སྲས་མཆོག་ཡིད་འོང་བ། ། སེང་གེ་གླང་ཆེན་ཡིད་བཞིན་ནོར་འདྲ་བའི། ། བུ་དང་ཚ་བོ་རྣམས་ཀྱང་ཅི་གསུང་བགྱིད། །
དཔལ་གྱི་མིང་ཅན་རི་ཁྲོད་ལྡོམ་བུ་པས། ། རྒྱ་ནག་རྒྱལ་པོ་ཕྱག་གི་མཛོད་ནས་ཕྱུང༌། ། མགོན་པོ་འཇམ་དབྱངས་འཕྲུལ་བས་རྣམ་འཕྲུལ་བས། ། ཁྲི་གཙུག་རལ་པ་ཅན་གྱི་ན་བཟའ་འདི། ། ཐུགས་བརྩེར་དགོངས་ནས་སྐུ་ལ་གསོལ་བར་ཞུ།། །། ༤༧༠༽ ༄། །དགེ་བཤེས་བེར་སྟོན་ཀླག་སྟོན་སོགས་རྔོད་པའི་སྒོམ་ཆེན་རྣམས་ལ་སྤྲིངས་པ།། ཨོཾ་སྭསྟི། ལྷ་དང་བཅས་པའི་འཇིག་རྟེན་གྱི། ། གཙུག་གི་ནོར་བུ་རིན་པོ་ཆེ། །
འགྲན་གྱིས་དོ་ཟླ་མེད་པ་ཡི། ། བླ་མ་རིན་ཆེན་ཞབས་ལ་འདུད། ། དམ་པ་དེ་ཡི་ཞབས་རྡུལ་ལ། ། ཅུང་ཟད་རེག་པར་གྱུར་པ་ཡི། ། ཐུབ་མགོན་ཤཱཀྱ་སེང་གེ་ཡི། ། རྒྱལ་སྲས་རི་ཁྲོད་ལྡོམ་བུ་པས། ། རང་གི་རིགས་ལས་བྱུང་བ་ཡི། ། དགེ་བཤེས་འབེར་སྟོན་ཀླག་སྟོན་དང༌། ། སེངྒེ་གླང་ཆེན་འདྲ་བ་ཡི། ། བུ་སློབ་རྣམས་ལ་ཞུ་བའི་དོན། །
བཀྲ་ཤིས་སྒོ་མང་རག་རྡོ་འདི། ། དེ་སྔོན་ཁྱོད་ཀྱིས་ཐུགས་ལ་བཏགས། ། རག་རྡོ་སྔ་མས་མ་འདང་ཞིང༌། ། ད་རུང་མང་པོ་དགོས་པར་འདུག ། གདན་ཁྲི་རིན་ཆེན་ལྟོ་བོ་ཆེ། ། ཁམས་གསུམ་སྲིད་གསུམ་ཟས་ནོར་དང༌། ། ཟངས་དང་རག་རྡོ་ཇི་སྙེད་ཅིག ། གསོལ་ཡང་འགྲངས་པར་མ་གྱུར་པས། ། བཟང་ལ་མང་བ་ཐུགས་ལ་ཐོགས། ། ཞབས་ཏོག་བྱས་པའི་གཏང་རག་ཏུ། །
དཔལ་ལྡན་བླ་མ་དམ་པ་ཡི། ། སྐུ་གསུང་ཐུགས་དང་ཁྱེད་ཉིད་ཀྱི། ། ལུས་ངག་ཡིད་གསུམ་འདྲེས་གྱུར་པ། ། ཨེ་མ་ངོ་མཚར་མི་ཆེ་འམ། ། རྔོད་པའི་སྒོམ་ཆེན་པ་རྣམས་ལ། རག་རྡོའི་ཞེ་འདོད་ཞུས་པ་རྫོགས་སོ།། །། ༤༧༡༽ ༄། །ཉོན་མོངས་རྣམ་གསུམ་གྱི་དབང་དུ་མི་གཏོང་བ་བླ་མེད་ཐེག་པའི་ཉམས་ལེན་གྱི་སྐོར།། ཨོཾ་སྭསྟི། སྐྱེས་ཆེན་གང་ཞིག་བསྐལ་པ་གྲངས་མེད་མཐའ་ཡས་པར། །
ཐབས་དང་ཤེས་རབ་ཚོགས་གཉིས་བསགས་པ་མཐར་ཕྱིན་པས། ། སྐུ་གཉིས་མངོན་དུ་གྱུར་ནས་རང་གཞན་དོན་གྲུབ་པ། ། བླ་མ་རྡོ་རྗེ་འཛིན་པའི་ཞབས་ལ་རབ་བཏུད་ནས། ། དགེ་བའི་བཤེས་ཀྱི་གསུང་མི་གཅག་ཕྱིར་བྲི་བར་བྱ། ། འདིར་ཕ་སྤད་དྲུང་པོར་གྱུར་པས། ཀུ་རེ་དང་ཀྱལ་ཀ་ནི་མེད། ཞེ་ཐག་པ་སྙིང་ཁོང་རུས་པའི་གཏིང་ནས། རང་ཉིད་ཀྱི་འདུག་ལུགས་ཟུར་ཙམ་སྙན་དུ་གསོལ་ན། འཇིག་རྟེན་འདིར་ནི་ཡུན་རིང་པོ་སྡོད་པའི་དབང་མེད། མྱུར་དུ་འཆི་དགོས་པར་འདུག
འོ་ན་ཤི་བས་ཆོག་མོད་སྙམ་ན་ཤི་བས་ལྟ་མི་ཆོག་སྟེ། རང་གི་བསམ་པ་དགེ་བ་དང་མི་དགེ་བ་འདི། རྒྱ་དང་རྒྱའི་འབུར་བཞིན་དུ་སྐྱེ་ཞིང་འབྱུང་བས། བསམ་པ་ངན་པ་སྤང་ཞིང་བཟང་པོ་བསྒྲུབ་པ་ལ་འབད་པར་བྱ་སྟེ། དེ་ལ་བཟང་པོ་ནི་གང༌། ངན་པ་ནི་གང་ཞེ་ན། སློབ་དཔོན་འཕགས་པའི་ཞལ་སྔ་ནས། འདོད་ཆགས་ཞེ་སྡང་གཏི་མུག་བཅས། ། དེ་སྐྱེད་ལས་ནི་མི་དགེ་བ། ། མ་ཆགས་མ་སྡང་གཏི་མུག་མེད། །
དེས་སྐྱེད་ལས་ནི་དགེ་བ་ཡིན། ། ཞེས་གསུངས་པས། ཉོན་མོངས་པ་རྣམ་གསུམ་གྱི་དབང་དུ་མི་བཏང་ཞིང༌། དེའི་གཉེན་པོ་མ་ཆགས་པ་ཞེ་སྡང་མེད་པ། གཏི་མུག་མེད་པ་གསུམ་ཉམས་སུ་བླང་བར་བྱའོ། ། འདིའི་ཉམས་སུ་ལེན་ལུགས་ཤིན་ཏུ་མང་ཡང༌། ཐེག་པ་ཆེན་པོ་བླ་ན་མེད་པའི་ཐེག་པའི་སྒོར་ཞུགས་པ་རྣམས་ཀྱིས། ཉམས་སུ་བླང་བའི་རིམ་པ་ནི། བྱམས་པ་དང༌། སྙིང་རྗེ་དང༌།
བྱང་ཆུབ་ཀྱི་སེམས་རིན་པོ་ཆེའི་རྗེས་སུ་འབྲངས་ནས་བྱ་བ་ཐམས་ཅད་བསྒྲུབ་པར་བྱ་སྟེ། དེ་ལྟར་ཡང༌། བླ་མ་རིན་པོ་ཆེའི་ཞལ་སྔ་ནས། བྱམས་པའི་ཆུ་བོ་མི་བཅད་ཅིང༌། ། སྙིང་རྗེའི་རྩ་བ་རབ་བརླན་ཏེ། ། བྱང་སེམས་ལྗོན་ཤིང་རབ་རྒྱས་ནས། ། དོན་གཉིས་འབྲས་བུ་སྨིན་མཛད་གསོལ། ། ཞེས་གསུངས་པས། དང་པོར་སེམས་ཅན་ཐམས་ཅད་ཨ་མ་དྲིན་ཅན་དུ་བསྒོམས་པ་ལས་སྐྱེས་པའི་བྱམས་པ་བསྒོམ། མ་དེ་འགྲོ་བ་རིགས་དྲུག་དུ་སྡུག་བསྔལ་བ་བསམས་པ་ལས་སྐྱེས་པའི་སྙིང་རྗེ་བསྒོམ།
མ་སྡུག་བསྔལ་ཅན་འདི་རྣམས་བདེ་བ་དང་ལྡན། སྡུག་བསྔལ་དང་བྲལ། རྫོགས་པའི་སངས་རྒྱས་ཐོབ་པར་བྱ་བར་དམ་བཅས་པའི་བསམ་པ་དེའི་རྗེས་སུ་འབྲངས་ནས། དེ་བཞིན་གཤེགས་པའི་བསྟན་པ་བསླབ་པ་རིན་པོ་ཆེ་གསུམ་ཉམས་སུ་བླང་བར་བྱ་སྟེ། དེ་ཡང་ལྷག་པ་ཚུལ་ཁྲིམས་ཀྱི་བསླབ་པ། དུས་གསུམ་གྱི་དེ་བཞིན་གཤེགས་པ་ཐམས་ཅད་ཀྱི་གཞུང་ལམ་དང་གཤེགས་ཤུལ། སངས་རྒྱས་ཐམས་ཅད་ཀྱི་བྱང་ཆུབ། སྟོབས་བཅུ་ཐོབ་པར་བྱེད་པའི་རྒྱུ་ངེས་པ། སོ་སོ་ཐར་པ་རིས་བདུན་གྱི་སྡོམ་པ། རང་གི་སྲོག་དང་བསྡོ་བ།
འཁོར་བའི་རྒྱ་མཚོའི་ཕ་རོལ་ཏུ་འགྲོ་བའི་རྐྱལ་པ་ལ་རངས་པ་དང༌། ཕྱེད་དང་སུམ་ཆ་དང༌། ལག་མཐིལ་ཙམ་མམ་སྙུང་བུའི་ཤུལ་ཙམ་བླངས་པ་ལས། དེ་གང་མེད་ཀྱང་རྒྱ་མཚོ་བརྒལ་བར་མི་ནུས་པའི་དཔེ་བསྟན་པ་ལྟར། ཉེས་བྱས་ཤིན་ཏུ་ཕྲ་བ་ཡན་ཆད་རང་ཉིད་ཀྱིས་བསྲུང་བ་ནི། ཚུལ་ཁྲིམས་ལས་བྱུང་བའི་བསོད་ནམས་བྱ་བའི་དངོས་པོ། བགྱིས་པ་དང༌། རང་གི་ཉེ་དུ་དང་གཉེན་འབྲེལ། ཕྱོགས་དང་རིས་སེམས་ཅན་གྱིས་བསྡུས་པ་གང་ཅི་ཡང་རུང་སྟེ། རེ་རག་འཇིགས་གསུམ་གང་ཡོད་ཚད་ཐམས་ཅད།
ཐ་ན་སྣ་གཅིག་བསྲུང་བའི་དགེ་བསྙེན་ནམ། ཉིན་གཅིག་གམ་མཚན་གཅིག་བསྲུང་བའམ། བསྙེན་གནས་ཀྱི་སྡོམ་པ་ཡན་ཆད་ལ་འགོད་པ་ནི་བགྱིད་དུ་བསྩལ་བའི་དགེ་བའི་རྩ་བ། དཔེར་ན་རང་ཉིད་ཁྱིམ་པར་གྱུར་ནས། དགེ་སློང་ཚུལ་ཁྲིམས་རྣམ་པར་དག་པ་དང་ལྡན་པ་མཐོང་ན། དེ་ལ་རྗེས་སུ་ཡི་རང་ཞིང་དགའ་བ་དང༌། མགུ་བ་དང༌། ཡོན་ཏན་དང་ལེགས་པར་བརྗོད་ཅིང༌། ཐལ་མོ་ཙམ་ཞིག་སྦྱར་བ་བྱས་པས་ཀྱང་ཚུལ་ཁྲིམས་ཀྱི་བསོད་ནམས་མཉམ་པོར་ཐོབ་པའམ། དེ་ལས་ལྷག་པར་འགྱུར་བ་བཅོམ་ལྡན་འདས་ཀྱིས་གསུངས་ཏེ།
ནོར་བུ་འཆིང་བུའི་ཕུང་པོ་ཆེན་པོར་གྱུར་པ་ཡང༌། ། རིན་ཆེན་བཻ་ཌཱུརྻ་གཅིག་དེ་ཀུན་ཟིལ་གྱིས་གནོན། ། དེ་བཞིན་འགྲོ་ཀུན་སྦྱིན་པའི་ཕུང་པོ་རྒྱ་ཆེན་ཀུན། ། རྗེས་སུ་ཡི་རང་བྱང་ཆུབ་སེམས་དཔས་ཟིལ་གྱིས་གནོན། ། ཞེས་པ་དང༌། དེ་ལས་ལྡོག་པ་ནི། འཕགས་པ་རྟོགས་པ་ཆེན་པོ་ལས། གང་ཞིག་དགེ་བ་སྤྱོད་མཐོང་ལ། ། འཕྱ་ཞིང་བསྐུར་ཏེ་མ་མོས་ན། ། དཀོན་མཆོག་གསུམ་གྱི་རིགས་ཀྱང་གཅོད། །
ཅེས་གསུངས་པས། རྗེས་སུ་ཡི་རང་བའི་དགེ་བའི་རྩ་བ་གལ་ཆེ་བར་གསུངས་པས། ཚུལ་ཁྲིམས་ལས་བྱུང་བའི་བསོད་ནམས་བྱ་བའི་དངོས་པོ། བགྱིས་པ་དང༌། བགྱིད་དུ་བསྩལ་བ་དང༌། བགྱིས་པ་ལ་རྗེས་སུ་ཡི་རང་བའི་དགེ་བའི་རྩ་བ་ཟུར་ཙམ་སྨོས་པ་དེས་མཚོན་ནས། ལྷག་པ་ཏིང་ངེ་འཛིན་གྱི་བསླབ་པ་རང་ཉིད་བསྒོམས་པ་དང༌། སྒོམ་དུ་བསྩལ་བ་དང༌། བསྒོམས་པ་ལ་རྗེས་སུ་ཡི་རང་བ་དང༌། ལྷག་པ་ཤེས་རབ་ཀྱི་བསླབ་པ།
ཐོས་བསམ་སྒོམ་གསུམ་གྱི་ཤེས་རབ་རང་གི་རྒྱུད་ལ་སྐྱེས་པ་དང༌། སྐྱེད་པ་དང༌། བསྐྱེད་དུ་བསྩལ་བ་དང༌། ཐོས་བསམ་སྒོམ་གསུམ་གྱི་ཤེས་རབ་གང་ཡང་རུང༌། སྐྱེས་ཤིང་བསྐྱེད་པ་ལ་རྗེས་སུ་ཡི་རང་བའི་དགེ་བའི་རྩ་བ་འདི། བསམ་གྱིས་མི་ཁྱབ་ཅིང་དཔག་ཏུ་མེད་པར་འཇུག་པ། དུས་གསུམ་གྱི་དེ་བཞིན་གཤེགས་པ་ཐམས་ཅད་ཀྱི་བསྟན་པ། སངས་རྒྱས་དང་བྱང་ཆུབ་སེམས་དཔའ་འཕགས་པ་ཐམས་ཅད་ཀྱི་གཞུང་ལམ་དང་གཤེགས་ཤུལ། ལྷ་དང་བཅས་པའི་འཇིག་རྟེན་ཐམས་ཅད་ཀྱི་བདེ་བ་དང་སྐྱིད་པའི་འབྱུང་གནས། ཐབས་ཁྱད་པར་དུ་འཕགས་ཤིང་བླ་ན་མེད་པ།
དགེ་བའི་བཤེས་གཉེན་ཆེན་པོ་ཉིད་ལ་ལྷུན་གྱིས་གྲུབ་ཅིང་རྩོལ་སྒྲུབ་མི་འཚལ་བར་གྱུར་པས། དེ་བཞིན་གཤེགས་པའི་བསྟན་པ་རིན་པོ་ཆེའི་བདག་པོར་གྱུར་པ་ལགས་པ་ལ། བདག་ཅག་བླ་མར་གྱུར་པ་རྣམས་དང༌། དེ་བཞིན་གཤེགས་པའི་བསྟན་པའི་སྒོར་ཞུགས་པ་ཐམས་ཅད་ལ་ཡང་བཀའ་དྲིན་ཆེ་ཞིང་རྗེས་སུ་ཡི་རང་བར་གྱུར་པ་ལགས་པས། དེ་ཡང་བསླབ་པ་རིན་པོ་ཆེ་རྣམ་པ་གསུམ་གྱིས་རང་གཞན་ཐམས་ཅད་སྨིན་པ་དང༌། གྲོལ་བའི་བརྟུལ་ཞུགས་དང་ཁུར་ཆེན་པོ་སྣོམས་པར་ཞུ་འཚལ་ལགས་ཏེ། འདི་ནི་ཐབས་མཁས་པ་བླ་ན་མེད་པའོ། ། དེ་ལ་ཤེས་རབ་ནི། སློབ་དཔོན་འཕགས་པའི་ཞལ་སྔ་ནས། ཤེས་རབ་བདེན་དོན་གཏན་ལ་འབེབས། །
ཞེས་པས། འཁོར་བ་དང་མྱ་ངན་ལས་འདས་པས་བསྡུས་པའི་ཆོས་ཐམས་ཅད་ནི་རང་གི་སེམས། སེམས་ནི་གདོད་ནས་མ་སྐྱེས་པ། དུས་གསུམ་གྱི་སངས་རྒྱས་ཐམས་ཅད་ཀྱིས་མ་གཟིགས་པ། མི་གཟིགས། གཟིགས་པར་མི་འགྱུར་བ། གྲུབ་པའི་མཐའ་ཐམས་ཅད་དང༌། བློས་བྱས་པའི་ལྟ་བ་ཐམས་ཅད་དང་བྲལ་བ་ཡིན་པས། འདི་ལྟར་རང་ཉིད་ལ་ང་ཞེས་བྱ་བའམ། བདག་ཅེས་བྱ་བ་ཕྱིན་ཅི་ལོག་ཏུ་འཁྲུལ་བའི་བློའི་ཁྱད་པར་གྱིས།
བདག་ཡོད་པ་དང༌། མེད་པ་དང༌། སྟོང་པ་དང༌། མི་སྟོང་པ་དང༌། དབེན་པ་དང༌། མི་དབེན་པ་དང༌། ཞི་བ་དང་མ་ཞི་བ་ཞེས་བྱ་བ་བདག་གི་ཁྱད་པར་གྱི་ཆོས་ལོག་པར་ལྟ་བ་མཁས་པ་ཐམས་ཅད་ཀྱིས་རྒྱང་རིང་དུ་བསྲིངས་པ་ཡིན་པས། ཁྱེད་ཀྱིས་བླ་མ་དམ་པའི་བྱིན་རླབས་ཀྱིས་རྟོགས་པར་བྱའོ། ། དེ་ཇི་ལྟར་ཉམས་སུ་བླང་ཞེ་ན། བཅོམ་ལྡན་འདས་དགྱེས་མཛད་ལས།
གཞན་གྱིས་བརྗོད་མིན་ལྷན་ཅིག་སྐྱེས། ། གང་དུ་ཡང་ནི་མི་རྙེད་དེ། ། བླ་མའི་དུས་མཐའ་བསྟེན་པ་དང༌། ། རང་གི་བསོད་ནམས་ལས་ཤེས་བྱ། ། ཞེས་གསུངས་པས། བླ་མ་ལ་ཡང་དག་པར་རྫོགས་པའི་སངས་རྒྱས་ཆོས་ཀྱི་སྐུའི་འདུ་ཤེས་བསྐྱེད་ཅིང་གསོལ་བ་གདབ། བསོད་ནམས་ཀྱི་ཚོགས་བསགས་པས། བླ་མ་དམ་པའི་ཐུགས་གཉིས་སུ་མེད་པའི་ཡེ་ཤེས་དང༌། རང་གི་ཤེས་པ་གཅིག་ཏུ་འདྲེས་ནས། ནོར་བུ་རིན་པོ་ཆེ་ཆུ་དང་རྙོག་གསེབ་དུ་བཅུག་པ་ལྟར་ཉོན་མོངས་པ་དང་རྣམ་པར་རྟོག་པ་ཐམས་ཅད་ཆུ་དྭངས་སྙིགས་ཕྱེད་པ་བཞིན་དུ།
སེམས་ཉིད་རང་བཞིན་གྱིས་རྣམ་པར་དག་པ་དང༌། དྭངས་སྙིགས་ཕྱེད་ནས་མངོན་དུ་འགྱུར་ཏེ། དེ་ལྟར་ཡང༌། བླ་མ་རིན་པོ་ཆེའི་ཞལ་སྔ་ནས། ཉམས་མྱོང་དང་རྟོགས་པ་གཅིག་ཏུ་མཆི། ། རྒྱུན་ཆད་མེད་པར་རྟག་ན་ཡིན། ། ཞེས་གསུངས་པས། ལྷུན་གྱིས་གྲུབ་པའི་དེ་ཁོ་ན་ཉིད། དེ་ཉིད་ལ་རྒྱུན་ཏུ་གོམས་པར་བྱ་སྟེ། འདི་ནི་དུས་ཐམས་ཅད་ཀྱི་ཉམས་ལེན་ནོ། །
བྱེ་བྲག་སྒོམ་པའི་རིམ་པ་ནི། འདས་དང་མ་བྱོན་ད་ལྟར་ཕྱོགས་བཅུ་དུས་གསུམ་དུ་གཤེགས་ཤིང་བཞུགས་པའི་སངས་རྒྱས་དང་བྱང་ཆུབ་སེམས་དཔའི་འཕགས་པ་ཉན་ཐོས་དང་རང་སངས་རྒྱས་བདག་ཉིད་ཆེན་པོ་ཐམས་ཅད་ཀྱིས། སྐྱོན་ཐམས་ཅད་ནི་སྤངས། ཡོན་ཏན་གྱི་ཚོགས་རྒྱ་མཚོ་ལྟ་བུ་ནི་རྫོགས་པའི་འཁྲུལ་འཁོར་རྡོ་རྗེའི་གདན་བྱང་ཆུབ་ཀྱི་ཤིང་དྲུང་དུ། བདུད་སྡེ་དང་བཅས་པ་ཐམས་ཅད་ནི་ཕམ་པར་མཛད་ཅིང༌། རྫོགས་པའི་བྱང་ཆུབ་ཐོབ་པའི་བཞུགས་ལུགས། ཐུབ་པ་ཆེན་པོ་ཉིད་ཀྱིས་དམ་བཅའ་མཛད་པ། ཇི་སྲིད་ཟག་མེད་མ་ཐོབ་པ། ། དེ་སྲིད་སྐྱིལ་དཀྲུང་བཤིག་མི་བྱ། ། ཞེས་གསུངས་པའི་དོན།
དབེན་པའི་གནས་སུ་འབོལ་བའི་སྟན་བཏིང༌། ལུས་སྐྱིལ་མོ་ཀྲུང་ལེགས་པར་བཅའ། བསམ་གཏན་གྱི་ཡན་ལག་ལྔས་གནས་པར་བྱས་ནས། དང་པོར་བྱང་ཆུབ་ཀྱི་སེམས་བསྒོམ། ལུས་ཡི་དམ་གྱི་ལྷར་བསྒོམ། བླ་མ་དམ་པ་ཐུགས་ཀར་བསམ། སེམས་མ་བཅོས་པ་རང་སོར་བཞག ཡོད་དང་མེད་དང་སྟོང་དང་མི་སྟོང་དང༌། ། བདག་དང་བདག་མེད་ཞི་དང་མ་ཞི་དང༌། ། མཉམ་པར་བཞག་དང་ལངས་པའི་འདུ་ཤེས་ལས། །
རྣམ་པར་དབེན་པའི་དོན་དེ་ཁྱོད་ཀྱིས་གོམས་པར་མཛོད། ། འཁོར་བ་ཉོན་མོངས་རྣམ་རྟོག་ཡིན་གྱུར་ན། ། དེ་ཉིད་རང་སར་གྲོལ་བའི་རྣལ་འབྱོར་པ། ། འཁོར་བ་ཆོས་སྐུར་གྱུར་པ་མ་ཡིན་ནམ། ། འཇིག་རྟེན་གསུམ་མགོན་བླ་མ་རིན་ཆེན་གྱིས། ། འཁྲུལ་པ་ཡེ་ཤེས་ཡིན་ཞེས་བཀའ་བསྩལ་གསུང༌། ། ཐོ་ཡོར་སྐྱེས་བུས་འཇིགས་ཤིང་སྐྲག་པའི་མི། ། སྐྱེས་བུ་མེད་པར་ཤེས་ན་འཇིགས་ཤིང་སྐྲག་པ་བྲལ། ། བདག་དང་བདག་ཏུ་འཛིན་པའི་རྣམ་རྟོག་ཀྱང༌། ། དེ་དང་འདྲ་བར་འཇིག་རྟེན་མགོན་པོས་གསུངས། །
རྣམ་པར་རྟོག་པ་མ་རིག་ཆེན་པོ་སྟེ། ། རྟོག་པའི་གཤིས་ཉིད་ལྷུན་གྲུབ་མི་རྟོག་པར། ། སྤང་བླང་མེད་པར་གོ་བའི་རྣལ་འབྱོར་པས། ། ཆོས་ཀུན་ཁོང་དུ་མ་ཆུད་ཅི་ཞིག་ཡོད། ། འཁོར་བའི་རྒྱ་མཚོ་ཇི་ལྟ་བུ་ཞིག་སྤང༌། ། མྱ་ངན་འདས་པ་སུ་ཡིས་ཇི་ལྟར་ཐོབ། ། མཉམ་ཉིད་བདེ་ཆེན་འདི་དང་མི་འབྲལ་མཛོད། ། ནད་དང་གནོད་པ་ཉེས་ཚོགས་རྒྱ་མཚོ་ཀུན། ། ཉོན་མོངས་རྣམ་རྟོག་ཉིད་ལས་ངེས་འབྱུང་ན། ། དེ་ཡི་གཉེན་པོ་འདི་ལས་གཞན་པའི་ཆོས། །
དུས་གསུམ་རྒྱལ་བ་ཀུན་གྱིས་མི་རྙེད་པས། ། དགེ་བའི་བཤེས་ཀྱིས་ཉམས་སུ་བླང་བར་ཞུ། ། རྫོགས་སོ།། །།
༤༧༢༽ ༄། །སྐྱེས་བུ་དམ་པའི་ཐུགས་དམ་མེ་ཏོག་ཕྲེང་བ་ཞེས་བྱ་བ་གཅེས་པའི་སྙིང་པོ།། ཨོཾ་སྭསྟི། ཇི་ལྟར་པདྨོ་ཆུ་ཡིས་མ་གོས་ལྟར། ། ཉེས་ཚོགས་སྐྱོན་གྱིས་མ་གོས་བླ་མ་དང༌། ། རྒྱལ་བ་སྲས་བཅས་དམ་པའི་ཆོས་རྣམས་ལ། ། གུས་པས་རབ་བཏུད་ཞུས་ལན་ཡི་གེར་བྲི། །
མི་མཇེད་འཇིག་རྟེན་ཐུབ་པས་འདུལ་བའི་ཞིང༌། ། ཉོན་མོངས་སྟོབས་འཕེལ་སྙིགས་མ་ལྔ་ཡི་དུས། ། གདུག་པའི་མི་རྣམས་ཉོན་མོངས་དུག་འཕེལ་བ། ། ཁྱེད་སྤུན་འགྲོ་བའི་གཉེན་བཤེས་སྐྱེས་མཆོག་གིས། ། གདུག་པའི་མེ་རླབས་ཐམས་ཅད་ཞི་བྱ་ཞེས། ། ཕྱོགས་རྣམས་ཀུན་ཏུ་རྒྱ་ཆེར་རབ་གྲགས་པ། ། བརྩེ་བར་གནས་པ་བདག་ཅག་རྗེས་ཡི་རང༌། ། གཉའ་ཤིང་བུ་གར་རུས་སྦལ་མགྲིན་ཆུད་ལྟར། ། མི་ལུས་ཐོབ་པ་ཤིན་ཏུ་དཀའ་བ་དང༌། ། དལ་འབྱོར་ཐོབ་པ་དེ་བས་ཤིན་ཏུ་དཀོན། །
ཐུབ་པའི་བསྟན་པའི་བདག་པོར་མངའ་གསོལ་བ། ། དགེ་བའི་བཤེས་གཉེན་ཁྱེད་ལ་འདི་ཉིད་རིགས། ། རྟག་ཏུ་ངུ་དང་ནོར་བཟང་ཇི་བཞིན་དུ། ། སྐྱོན་མེད་དགེ་བའི་བཤེས་གཉེན་རྣམས་བཙལ་ཞིང༌། ། སྡེ་སྣོད་རིན་པོ་ཆེ་ལ་མཁྱེན་པ་སྦྱངས། ། བསླབ་གསུམ་མཛེས་པའི་རྒྱན་ཅན་སྐུ་མཆེད་ཀྱིས། ། བྱ་བར་འོས་པའི་བྱེད་པ་ཤིན་ཏུ་མཛད། ། སངས་རྒྱས་ཉིད་ནས་ད་ལྟ་ཕན་ཆད་དུ། ། དོན་རྒྱུན་མ་ཆད་ཚིག་ཚོགས་སྤྲོས་པ་ཡི། ། ཚོང་དུས་འོ་མ་སྤངས་པའི་དམ་པའི་ཆོས། །
མོས་གུས་ལྕེས་བླངས་ཐུགས་ཀྱི་དཀྱིལ་འཁོར་རྒྱས། ། དུལ་བའི་རང་བཞིན་ཅང་ཤེས་གླང་ཆེན་གྱིས། ། བྱ་བར་འོས་པ་མཛད་པ་ངོ་མཚར་ཆེ། ། རྡོ་རྗེ་འཆང་ཆེན་དཔལ་ལྡན་ཆོས་ཀྱི་རྗེས། ། དབང་བསྐུར་བྱིན་རླབས་མཛད་ནས་ཤར་ཕྱོགས་ཀྱི། ། འགྲོ་བ་དཔག་མེད་ཕན་བདེ་ལ་འགོད་ཅིང༌། ། ཐུབ་པའི་བསྟན་པ་འཛིན་པར་གཉེར་གཏད་པའི། ། བསྟན་པའི་ཁུར་བསྣམས་བླ་མ་མཉེས་མཛད་པ། ། དམ་པ་ཁྱེད་ལ་བླ་མ་རིན་ཆེན་དགྱེས། ། སྐྱེས་ཆེན་དེ་ཡི་བུ་སློབ་ཅང་ཤེས་ལ། །
ཅང་ཤེས་ཚོགས་ཀྱིས་བསྐོར་བའི་གླང་པོ་དང༌། ། སེང་གེ་གཅན་གཟན་ཚོགས་ཀྱིས་བསྐོར་བ་ལྟར། ། མཁས་དང་བཙུན་དང་རྟོགས་དང་གྲོལ་བ་དང༌། ། དུལ་བར་གནས་པ་རྒྱ་མཚོ་ལྟ་བུ་རྣམས། ། དགའ་བ་དྲག་པོས་རངས་ཤིང་དགྱེས་པར་མཛད། ། ལྷ་དང་བཅས་པའི་འཇིག་རྟེན་ཐམས་ཅད་ཀུན། ། བྱང་ཆུབ་སེམས་ཀྱི་དབང་གྱུར་ཁྱེད་ཉིད་ལ། ། མིག་རྩ་ཧྲིག་ཧྲིག་བལྟ་ཞིང་རེ་བ་ཆེ། ། འདི་ཡིས་བདག་ཅག་ཐམས་ཅད་འཁོར་བ་དང༌། ། ངན་སོང་སྡུག་བསྔལ་གནས་ལས་སྐྱོབ་མཛད་ཅེས། །
རེ་བར་གྱུར་པའི་འགྲོ་བ་ཐམས་ཅད་ཀུན། ། སྒྲོལ་བར་དམ་བཅས་སྐྱེས་བུ་ཆེན་པོ་ཡིས། ། མཛད་པ་རླབས་ཆེན་ཅི་ཡི་ཕྱིར་མི་མཛད། ། སྨིག་རྒྱུའི་རྒྱ་མཚོས་ཁྱེར་བའི་འགྲོ་བ་རྣམས། ། གཟིངས་དང་གྲུ་ཟམ་མཉན་པའི་ཐབས་རྣམས་ཀྱིས། ། འབད་པ་བྱེ་བ་ཁྲག་ཁྲིག་མང་བྱས་ཤིང༌། ། ཇི་སྙེད་བསྒྲལ་ཅེས་བདག་ཉིད་མགུ་བ་དང༌། ། མ་བརྒལ་སྒྲོལ་བའི་ཐབས་ལ་འབད་པ་དང༌། ། སྒྲོལ་བཞིན་པ་ལ་སྐྱོ་བ་མེད་པ་རྣམས། ། སྨིག་རྒྱུ་ཆུ་ཡིས་སྟོང་པར་ཤེས་ཙམ་གྱིས། །
བསྒྲལ་བྱ་སྒྲོལ་བྱེད་སྒྲོལ་བའི་རྩོལ་བ་ལ། ། རྣལ་འབྱོར་དབང་ཕྱུག་སུ་ཀོ་དགའ་བ་སྐྱེ། ། བློ་ཡི་བྱ་བ་ཐོངས་དང་རྟོགས་ལྡན་ཀུན། ། ཡོད་མ་མྱོང་བ་བདག་ཏུ་འཛིན་པའི་ཡིད། ། ཕུང་པོ་འདི་ལ་བདག་ཏུ་བཟུང་བ་ཡིས། ། ཆགས་དང་ལྡན་པ་དུག་གི་སྟོབས་འཕེལ་བས། ། རྒྱལ་ཞིང་མྱོས་པར་གྱུར་པའི་སྐྱེ་བོ་ལ། ། སྨན་པའི་རྒྱལ་པོ་བདུད་རྩི་མཆོག་འཛིན་ལ། ། རང་ཉིད་དུག་འཐུངས་ནད་པར་གྱུར་ནས་ཀྱང༌། ། ནད་ཀྱིས་གདུངས་པས་གསོ་བར་མི་བྱེད་པའི། །
སྨན་པའི་རྒྱལ་པོ་རིགས་པ་མ་ཡིན་ཞེས། ། སྐྱེ་དགུ་ཀུན་གྱིས་ཁོང་དུ་ཆུད་པར་འགྱུར། ། གླང་ཆེན་དབང་པོས་ཁུར་མཆོག་ཁྱེར་བ་ལྟར། ། བསྟན་པའི་བདག་པོས་བསྟན་པའི་ཁུར་ཁྱེར་བ། ། ལྷ་དང་བཅས་པའི་འཇིག་རྟེན་ཐམས་ཅད་ཀུན། ། རེ་བ་རང་གནས་འདི་ལ་ཁྱེད་ཀྱིས་འབད། ། མང་དུ་འདི་ལ་སྨོས་ཀྱང་ཅི་འཚལ་ཏེ། ། སེམས་ཅན་རྙེད་པ་མེད་ལ་སྨོད་པ་དང༌། ། རྙེད་པ་ཅན་ལ་མི་སྙན་སྨྲ་བ་དང༌། ། མོས་པ་ཐ་དད་སེམས་ཅན་སྣ་ཚོགས་ཀྱི། །
བསམ་པ་རྒྱལ་བས་མགུ་བར་མི་ནུས་ཞེས། ། ཁྱེད་རང་ཉིད་ཀྱིས་དཔག་མེད་གསུང་བ་དེ། ། ཐུགས་ལ་བཞག་ཅིང་ཡང་ཡང་བསམ་པར་རིགས། ། འདི་བྲིས་དགེ་བའི་རྩ་བ་དེས། ། བདག་དང་འགྲོ་བ་མ་ལུས་ཀུན། ། ཉེས་ཚོགས་སྒྲིབ་པ་རབ་སྤངས་ཏེ། ། རྫོགས་པའི་བྱང་ཆུབ་མཆོག་ཐོབ་ཤོག ། སྐྱེས་བུ་དམ་པའི་ཐུགས་དམ་མེ་ཏོག་ཕྲེང་བ་ཞེས་བྱ་བ་གཅེས་པའི་སྙིང་པོ་རྫོགས་སོ།། །། ༤༧༣༽ ༄། །བླ་མ་མཉེས་པར་བྱེད་པའི་རིན་ཆེན་ཞེས་པ་སྟོན་པ་རྒྱལ་བ་འབུམ་གྱི་ཞུ་ཆོས།།
འགྲོ་བའི་མགོན་པོ་དཔལ་ལྡན་ཆོས་ཀྱི་རྗེ། ། ཀུན་མཁྱེན་བརྩེ་བའི་བདག་ཉིད་རིན་ཆེན་གྱི། ། ཞབས་ཀྱི་རྡུལ་ལ་རེག་པའི་བསོད་སྙོམས་པས། ། གཞན་གྱིས་ཅི་བྱས་ཚད་མར་མ་བྱས་ཤིང༌། ། ཅི་གསུང་བཀའ་ལ་གུས་པས་སྤྱི་བོས་བླངས། ། འབྲི་ལ་གཡག་ཏུ་གསུང་ཡང་ངེས་པ་བསྐྱེད། ། བདག་འཛིན་གོམས་པའི་སྟོབས་རྒྱས་འགྱུར་མེད་པ། ། མཐའ་འཁོབ་ཡུལ་དུ་སྐྱེས་པའི་རྒྱལ་མཚན་གྱིས། ། ཤེས་པ་ཐ་རྒོད་མི་ཚད་རྡོ་རྗེར་གྱུར། ། དཀར་པོ་ལོ་ཏོག་སྐྱེ་བའི་གནས་མེད་ཀྱང༌། །
བླ་མ་བདེན་ནོ་བ་ཡི་ཁེ་གྲགས་ཀྱིས། ། གསུང་བཞིན་བྱེད་ལོ་ཙམ་གྱིས་ཕྱིར་ཕྱིར་ཞིང༌། ། ཕན་ཞིང་བདེ་བའི་ངེས་ཤེས་ཇེ་ཆེར་སོང༌། ། བླ་མ་སྙིང་ནས་མད་པར་དེང་སང་གོ ། ཅི་གསུང་བཀའ་བཞིན་བྱེད་པའི་མོས་གུས་ཅན། ། སྲོག་ལ་མི་ལྟོས་བླ་མ་མཉེས་བྱེད་པ། ། རང་གི་བུ་ལ་མགོན་པོའི་གསུང་འདི་གདམས། ། དེ་དང་དེར་གསུངས་རྒྱུ་མཚན་འབྲས། ། ལྷ་དང་སྐུ་འབག་ཡི་གེ་གསུམ། ། དུག་དང་ལྟེམ་རྐྱང་བརྗོད་བྱ་གསུམ། །
འཁོར་དང་ལོངས་སྤྱོད་གེགས་སེལ་གསུམ། ། བོགས་འདོན་གནད་དང་བྱང་ཆུབ་ཆེ། ། བྲིད་བསྡིགས་ཚོགས་དང་དཔག་གི་དམ་ཆོས་དང༌། ། འབྲེལ་གཏམ་ཐུགས་ཕེབས་བཀའ་བསྩལ་གསུང་གི་གནད། ། བུ་གཅིག་སེམས་ལ་ཞོག་དང་ཆོས་ཀྱི་བུ། ། སྔོན་ཡང་གསུང་བཞིན་བྱས་ལ་དེ་བཞིན་དུ། ། ད་ཡང་བླ་མ་དམ་པའི་གསུང་བཞིན་དུ། ། ནན་ཏན་ཆེན་པོས་བསྒྲུབ་ཅིང་དང་དུ་བླང༌། ། མ་འགྱོད་མི་འགྱོད་འགྱོད་པ་མེད་པར་འགྱུར། ། མོས་གུས་ཇེ་ཆེ་ངེས་ཤེས་བླ་མེད་ཅིང༌། །
ཕུལ་དུ་བྱུང་ཞིང་རང་ལ་དགའ་མགུ་བའི། ། རིན་ཆེན་གསུང་དེ་ཁྱེད་ལ་ངོ་སྤྲོད་བྱ། ། བཀའ་བཀྱོན་གསུང་ལ་ལོག་ལྟ་མ་སྐྱེས་ཤིང༌། ། ཅི་གསུང་ཚད་མར་བྱེད་པའི་མོས་གུས་ཅན། ། ཀུན་གྱི་ཡིད་འོང་སྐྱེས་བུ་དམ་པ་ཡི། ། སྟོན་པ་ཤེས་རབ་འབུམ་གྱིས་དམ་ཆོས་འདི། ། དགེ་འདུན་རྣམས་དང་འགྲོ་ལ་ཕན་པའི་ཕྱིར། ། དད་ཅིང་གུས་པས་ཞུས་པའི་ཡི་གེ་འདི། ། བླ་མ་རྣམས་དང་རྒྱལ་བ་སྲས་བཅས་ཀུན། ། མཉེས་པར་བྱེད་པའི་རིན་ཆེན་ཞེས་པའོ། །
རྫོགས་སོ།། །། ༤༧༤༽ ༄། །རང་སེམས་རང་བྱུང་འདུས་མ་བྱས་ཞེས་པ་བྱང་ཆུབ་ནམ་མཁའི་མཚན་ཉིད།། བྱང་ཆུབ་ནམ་མཁའི་མཚན་ཉིད་དེ། ། རྟོག་པ་ཐམས་ཅད་སྤངས་པའི་ཕྱིར། ། འགྲོ་འོང་མེད་པའི་རིན་པོ་ཆེ། ། རྟག་ཏུ་བྱང་ཆུབ་གླིང་ན་བཞུགས། ། དུས་གསུམ་རྒྱལ་བ་ཀུན་གྱི་ཐུགས། ། སྟོང་དང་སྙིང་རྗེ་དབྱེར་མེད་པ། ། ཕན་དང་བདེ་བའི་རང་བཞིན་དེ། །
སེམས་ཅན་ཀུན་གྱི་ཁམས་ལ་བཞུགས། ། སྔོན་གྱི་ཐུགས་རྗེ་སྨོན་ལམ་གྱིས། ། རྟག་ཏུ་ཕན་བདེ་བསྐྱེད་པ་ཡི། ། བླ་མ་དམ་པའི་སྐུ་གསུང་ཐུགས། ། མོས་གུས་ཅན་ལ་རྟག་ཏུ་བཞུགས། ། ང་འབུ་སྤྲང་པོ་རི་ཁྲོད་པ། ། ངེས་པ་མེད་པའི་རྣལ་འབྱོར་འདི། ། སྤྱིར་ནི་གངས་ཁྲོད་རི་ཁྲོད་འགྲིམ། ། ནམ་ཡང་དབུ་རུའི་ཕྱོགས་སུ་མཆི། ། ད་རེས་ཚུར་བྱོན་མི་ཆེན་རྣམས། །
ཤི་གཟིར་རོ་གཟིར་མ་མཛད་པར། ། འདི་ཡི་བབས་ལ་དགོངས་ནས་ཀྱང༌། ། ད་རེས་ཅུང་ཞིག་གློད་པར་ཞུ། ། ཞི་བ་ཆགས་བྲལ་ལྷ་དང་མིས་མཆོད་པ། ། ཆོས་ལ་ཕྱག་འཚལ་དེང་འདིར་བདེ་ལེགས་ཤོག ། སྐྱབས་གནས་མཐར་ཐུག་རིན་པོ་ཆེ། ། རང་སེམས་ཆོས་སྐུ་འདུས་མ་བྱས། ། འཁོར་འདས་ཀུན་གྱི་སྐྱབས་གཅིག་པུ། ། རང་སེམས་སངས་རྒྱས་སྐྱབས་སུ་མཆི། ། ཕྱག་འཚལ་འདུད་ཅིང་ཕྱག་འཚལ་འདུད། །
ཕྱག་འཚལ་ཕྱག་འཚལ་ཕྱག་འཚལ་འདུད། ། ཇི་ལྟར་ཆུ་ལ་ཆུ་བཞག་དང༌། ། ཇི་ལྟར་མར་ལ་མར་བཞག་ལྟར། ། རང་གིས་རང་གི་ཡེ་ཤེས་ནི། ། ལེགས་མཐོང་གང་ཡིན་འདིར་ཕྱག་ཡིན། ། སེམས་སྤྲོས་བྲལ་རྟོགས་ན་ཆོས་ཀྱི་སྐུ། ། རང་སེམས་རྡོ་རྗེ་ཕྱག་འཚལ་ཞེས། ། སྐྱོབ་མཛད་འཇིག་རྟེན་གསུམ་གྱི་མགོན། ། སློབ་དཔོན་འཕགས་པ་ཀླུ་སྒྲུབ་གསུངས། ། སོམས་དང་རྣལ་འབྱོར་དབང་ཕྱུག་རྣམས། །
རང་སེམས་བཟང་པོ་མ་གཏོགས་པ། ། འཁོར་དང་མྱ་ངན་འདས་པ་ལ། ། སྐྱབས་དང་དཔུང་གཉེན་གཞན་མེད་པ། ། གླེན་པ་ད་རུང་མ་གོ་འམ། ། ཀྭ་ཨ་མ་ཨ་ཛི་ང་རེ་འཇིགས། ། སྙིང་དང་འདྲ་བའི་ཤག་པོ་ལ། ། སྐྱབས་དང་རེ་གནས་མ་མཆིས་ཏེ། ། རང་ལ་ཡོད་པའི་དུས་ཚོད་དུ། ། ཕྱེ་གཏོར་བྱེད་ཅིང་ཤན་ཤུན་འབྱེད། ། གུས་པས་བསྙེན་བཀུར་བྱས་ན་ཡང༌། །
ཕྱེ་འགམ་དེ་ལ་དེ་ཕེད་ཅེས། ། མི་མཐུན་ཕྱོགས་ཀྱི་དགྲ་བོ་ལ། ། དགྲ་ལ་ཐོབ་པའི་སྙིང་གཏམ་བཤད། ། ཁ་སྦྱང་མཆུ་སྦྱང་སྣ་ཚོགས་ཀྱིས། ། ཁོང་པའི་ནང་ཆ་འབྲུ་བར་བྱེད། ། ཟུར་སྨྲས་ཚིག་གཅིག་ཤོར་བ་ན། ། ངན་སྨྲས་བརྒྱ་ཙམ་བཏགས་ནས་ཀྱང༌། ། ཁོ་ཡི་རྣ་བར་སྐྱེལ་བར་བྱེད། ། ཉིན་ཕྱེད་མུན་ནི་རུབ་པ་བཞིན། ། ཐམས་ཅད་དུས་གཅིག་དགྲ་བོར་འགྱུར། །
ཉོན་མོངས་དུག་གི་སྟོབས་འཕེལ་ནས། ། རྩ་བ་བརྒྱུད་པའི་བླ་མ་དང༌། ། དུས་གསུམ་སངས་རྒྱས་མན་ཆད་ནས། ། ཁམས་གསུམ་སེམས་ཅན་ཡན་ཆད་ཀྱི། ། སྐྱོན་བསམས་ངག་ཏུ་ཐོན་པ་ཡིས། ། སངས་རྒྱས་རྣམས་དང་སེམས་ཅན་ལ། ། སྐྱོན་རྣམས་ཐམས་ཅད་བླངས་པ་ལས། ། སངས་རྒྱས་སེམས་ཅན་དག་ལས་བྱུང༌། ། དཀར་པོའི་ས་བོན་ཚིག་པ་ན། ། ཇི་སྲིད་འཁོར་བ་མ་སྟོང་ཚེ། །
སངས་རྒྱས་སེམས་ཅན་གང་ལ་ཡང༌། ། ཡོན་ཏན་སྐྱེ་བའི་སྐལ་མེད་པ། ། འཇིགས་ཤིང་ཡ་ང་འདི་འདྲ་བར། ། བཞི་བཀྱིགས་ལེགས་པར་བྱས་ནས་ཀྱང༌། ། ཚམ་ཚོམ་མེད་པར་བསྐྱུར་བར་བྱེད། ། རྟོག་གཉིས་ཅིག་ཅར་མི་འཇུག་ཅིང༌། ། སེམས་གཉིས་འགྲོགས་ཤིང་མི་འཕྲད་པས། ། ཐོས་བསམ་སྒོམ་གསུམ་གང་གིས་ཀྱང༌། ། ཡོན་ཏན་རྒྱུད་ལ་མི་སྐྱེ་བ། ། ཀྱི་ཧུད་སྡིག་པའི་གྲོགས་པོས་བསླུས། །
ཀྱི་ཧུད་ཀྱི་ཧུད་ཇི་ལྟར་བྱ། ། སྲིན་པོ་གཤེད་མ་མཛའ་བོའི་གཟུགས། ། འདི་ཕྱི་མ་ལུས་ཐམས་ཅད་དུ། ། ཕུང་བྱེད་སྡིག་པའི་གྲོགས་པོ་ལ། ། སྐྱབས་གནས་མ་རེ་རང་སེམས་བསྒོམ། ། རང་སེམས་རང་བྱུང་འདུས་མ་བྱས། ། གཏན་གྱི་སྐྱབས་གནས་མིན་རེ་ཤི། ། ཐར་པའི་བར་དུ་གཅོད་པའི་བདུད། ། མཁན་པོ་སློབ་དཔོན་མཆེད་གྲོགས་དང༌། ། ཡོན་བདག་ཕོ་མོ་ལ་སོགས་པ། །
སྟོན་པ་ཐམས་ཅད་མཁྱེན་པ་ཡིས། ། སྡིག་པའི་གྲོགས་པོར་བསྟན་པ་ཡི། ། སྤྱི་ཡི་རྣམ་གཞག་ཟུར་ཙམ་མོ། ། ཤག་པོ་སྐྱབས་གནས་མ་ཡིན་པའི་ཚོམས་སོ།། ༈ །།ཀྱེ་མ་རྣལ་འབྱོར་དབང་ཕྱུག་རྣམས། ། གནས་འདི་འདྲ་ངེས་པར་བཙལ་ནས་ཀྱང༌། ། དུས་རིང་པོར་སྡོད་པའི་བསམ་པ་ཡིས། ། གནས་གཅིག་ལ་སྐྱབས་གནས་མི་བཙལ་བར། ། སེམས་གཉིས་མེད་ཡེ་ཤེས་རྡོ་རྗེ་གདན། ། དུས་གསུམ་སངས་རྒྱས་བཞུགས་ས་འདིར། །
རྒྱུན་ཆད་མེད་པར་བཞུགས་ལགས་ན། ། དུང་ཕྱུར་སུམ་ཅུ་སོ་དྲུག་གི ། སྲོད་ལ་བདུད་ཀྱི་ཚོགས་བཅོམ་ནས། ། ཐོ་རངས་མཁྱེན་པའི་ཡེ་ཤེས་རྒྱས། ། གཉིས་མེད་ཡེ་ཤེས་གནས་ཀྱི་མཆོག ། གཉུག་མའི་རང་སོ་མ་ཟིན་ན། ། གནས་གང་དུ་བསྡད་ཀྱང་ས་ཡི་ཐོག ། ཨ་མ་ཨ་ཛི་ང་རེ་འཇིགས། ། ལོ་ཕྱེད་དང་གསུམ་དུ་སེམས་ཁྲལ་བྱས། ། གནས་ཕུན་སུམ་ཚོགས་པའི་ཡུལ་དབུས་སུ། །
མཁར་ཟུར་མང་མཐོན་པོའི་ནང་ཤེད་དུ། ། རྣལ་འབྱོར་དབང་ཕྱུག་གནས་བཅས་ནས། ། རང་གཞན་སྨིན་པར་བཞེད་ན་ཡང༌། ། ངོ་མཚར་ཅན་གྱི་དགོན་པ་ལ། ། ཧ་ཅང་ཐུགས་རྗེ་ཆེ་དྲགས་པས། ། མོས་གུས་ཅན་གྱི་བུ་སློབ་རྣམས། ། ལུས་སེམས་དྲ་ཤ་ཆད་པར་བྱེད། ། བསགས་པ་ཅན་གྱི་ཡོན་བདག་གིས། ། རྫས་དང་ཡོ་བྱད་གང་ཡིན་རྣམས། ། གཡོ་སྒྱུ་ཐབས་ཀྱི་བྱེ་བྲག་གིས། །
ནན་ཚིར་བྱས་ནས་མཁར་ལེན་བྱེད། ། དད་པ་ཅན་གྱི་དད་རྫས་རྣམས། ། དཀོན་མཆོག་གསུམ་པོ་མི་མཆོད་ཅིང༌། ། ཆོས་ལྡན་དྲུང་ན་ཡོད་པའི་ཡང༌། ། ཅི་ཡོད་ཤན་ཤུན་ཕྱེ་ནས་ཀྱང༌། ། དགོན་པར་བསྡོད་པའི་སོ་ཚིས་ཀྱིས། ། གཙོ་བོ་མི་ཆེན་སྲིད་དུ་གཅོད། ། ནམ་ཡང་འཁྲུག་པའི་སོ་ཚིས་བྱེད། ། སློབ་དཔོན་ཐུགས་ཀྱི་དགོངས་པ་དེ། ། བུ་སློབ་དྲུང་ན་འདུག་པས་ལོན། །
ཉིན་ཕྱེད་མུན་ནི་རུབ་པ་བཞིན། ། གཏམ་ངན་ལུང་པ་ཁེངས་པ་དང༌། ། གཅིག་ཀྱང་འཁོར་མི་མེད་པ་དང༌། ། དགོན་པར་སྡོད་དབང་མེད་པ་དང༌། ། གོང་གི་བསམ་ངན་རྒྱུ་འབྲས་ཀྱིས། ། གནས་དེ་རྩོད་པའི་གཞིར་གྱུར་ནས། ། འདི་དང་ཕྱི་མ་ཐམས་ཅད་དུ། ། རང་དང་རང་ལ་བརྩེ་བ་རྣམས། ། ཨེ་མ་ངན་སར་བསྐྱུར་བ་འདི། ། རང་ལ་རང་སྙིང་མི་རྗེ་འམ། །
ཀྱེ་མ་ཀྱི་ཧུད་ཇི་ལྟར་བྱ། ། གནས་དང་གཞི་དང་ཁང་པ་དང༌། ། ཞེན་ཅིང་ཆགས་པའི་དགོན་པ་ཡི། ། ཉེས་སྐྱོན་ཆེན་པོ་མཐོང་ནས་ཀྱང༌། ། སྐྱོབ་པ་རྒྱལ་བ་ཐམས་ཅད་ཀྱིས། ། འདུ་འཛི་ཆགས་པས་དབེན་པ་ཡི། ། དགོན་པའི་བསྔགས་པ་གསུངས་པ་དང༌། ། བླ་མ་རིན་ཆེན་ཞལ་སྔ་ནས། ། གནས་གང་དུ་སྡོད་ཀྱང་གཞལ་ཡས་ཁང༌། ། ཆགས་པ་མེད་པའི་འབོལ་སྟན་འདིང༌། །
གནས་གང་དང་གང་དུ་བསྡོད་ན་ཡང༌། ། ཡུན་རིང་པོར་སྡོད་པའི་བསམ་པ་སྤང༌། ། གསུང་གི་རྗེས་སུ་འབྲངས་ནས་ཀྱང༌། ། གནས་ལ་སྐྱབས་གནས་འཚོལ་བ་ཡི། ། བསམ་པ་གཏད་ལ་རང་སེམས་བསྒོམ། ། གནས་སྐྱབས་གནས་མ་ཡིན་པའི་ཚོམས་སོ།། ༈ །།དེང་སང་སྙིགས་མའི་དུས་ལ་བབ། ། རྩོད་པ་བདོ་བའི་དུས་ཚོད་འདིར། ། རྫས་དང་ཡོ་བྱད་ཕལ་ཆེར་རྣམས། ། བསོད་ནམས་ཚོགས་སུ་འགྲོ་བ་ཉུང༌། །
དུས་བཟང་བསྐལ་པ་བཟང་དུས་ན། ། རྫོགས་པའི་སངས་རྒྱས་བྱུང་བ་རྣམས། ། སྟོབས་ཀྱིས་འཁོར་ལོས་བསྒྱུར་བ་ཡི། ། རྒྱལ་སྲིད་མ་ལུས་སྤངས་ནས་ཀྱང༌། ། ཐུབ་པ་བསོད་ནམས་སྤྱོད་པ་དང༌། ། འཕགས་པ་གནས་བརྟན་འོད་སྲུང་དང༌། ། སྐྱེས་ཆེན་བྱེ་བ་ཉི་ཤུ་པ། ། ཤཱཀྱའི་རྒྱལ་པོ་བཟང་ལྡན་སོགས། ། ཐུབ་པ་དྲང་སྲོང་ཆེན་པོ་རྣམས། ། རྫས་དང་ཡོ་བྱད་སྤངས་ནས་ཀྱང༌། །
བདག་ཉིད་ཆེན་པོ་བསོད་སྙོམས་སྤྱོད། ། སྐྱེས་ཆེན་གོང་མའི་རྣམ་ཐར་ལ། ། ཅི་ཕྱིར་བདག་ཅག་སློབ་མི་བྱེད། ། ཨ་མ་ཨ་ཛི་ང་རེ་འཇིགས། ། ཕུང་བྱེད་རྫས་དང་ཡོ་བྱད་འདི། ། ཇི་སྙེད་དགྲ་དང་ཆོམ་རྐུན་དང༌། ། གདུག་པ་མཚོན་དང་དུག་སོགས་ཀྱིས། ། འཇིགས་པ་ཐམས་ཅད་འབྱུང་བའི་གནས། ། གསོག་འཇོག་མེད་ལ་འཇིགས་པ་ཅི། ། སྡིག་དང་སྡུག་བསྔལ་སྣ་ཚོགས་ཀྱིས། །
བསགས་པའི་རྫས་དང་ཡོ་བྱད་རྣམས། ། སྦྲང་མས་འབད་དེ་རྩི་བསགས་ཀྱང༌། ། སྦྲང་རྩི་གཞན་གྱིས་སྤྱོད་པར་བྱེད། ། ནོར་ཡང་སྡིག་པའི་རྒྱུར་སོང་ཞིང༌། ། ལུས་ཀྱང་སྡིག་པའི་རྒྱུར་སོང་ནས། ། འཇིགས་སུ་རུང་བའི་དམྱལ་བ་ཡི། ། བུད་ཤིང་བྱེད་པ་ཨ་རེ་འཇིགས། ། ཕྱིན་ཅི་ལོག་ཏུ་འཁྲུལ་པའི་བློ། ། དངོས་དང་བརྒྱུད་པ་ཐམས་ཅད་དུ། ། ཕུང་བར་བྱེད་པའི་ཟས་ནོར་ལ། །
སྐྱབས་དང་རྟེན་ས་བྱེད་པ་འདི། ། ཤེས་པ་འཁྲུལ་ལམ་གདོན་གྱིས་བརླམས། ། སོར་བཅུ་བྲང་ལ་བཀྲམས་ནས་ཀྱང༌། ། ལེགས་པར་སོམས་དང་བསམ་གཞིག་ཅན། ། ནོར་དང་རྫས་དང་ཡོ་བྱད་རྣམས། ། སྐྱབས་དང་རྟེན་ས་མ་ཡིན་ཞིང༌། ། ཕལ་ཆེར་དངོས་དང་བརྒྱུད་པར་ཡང༌། ། ཕུང་བར་འགྱུར་ཞེས་སྟོན་པས་གསུངས། ། རང་ལ་སྙིང་བརྩེ་ཡོད་པ་རྣམས། ། སེམས་ཀྱི་ནོར་བུ་རིན་ཆེན་ནི། །
དགོས་འདོད་མ་ལུས་འབྱུང་བ་སྟེ། ། རྗེ་བཙུན་བྲམ་ཟེ་ཆེན་པོ་ཡིས། ། ནོར་གྱི་ནོར་མཆོག་ཆོག་ཤེས་ནོར། ། འཁོར་དང་མྱ་ངན་འདས་འཕྲོ་བ། ། འདོད་དགུ་མ་ལུས་འབྱུང་བ་ཡི། ། རིན་ཆེན་སེམས་ལ་ཕྱག་འཚལ་ཞེས། ། སེམས་ཉིད་རྡོ་རྗེ་བསྟོད་པ་དང༌། ། དུས་གསུམ་སངས་རྒྱས་ཐམས་ཅད་ཀྱང༌། ། བྱང་ཆུབ་སེམས་འདི་གཅིག་པུ་ལས། ། སངས་རྒྱས་ཆོས་དང་དགེ་འདུན་དང༌། །
འཁོར་དང་ཡོན་ཏན་ཀུན་འབྱུང་བ། ། གསུང་རབ་རྣམས་སུ་རྒྱ་ཆེར་བཤད། ། དེས་ན་རང་སེམས་རིན་ཆེན་ལ། ། གཏན་གྱི་ནོར་བུ་མཛད་པར་ཞུ། ། ནོར་རྟེན་ས་དང་སྐྱབས་མ་ཡིན་པས་བྱང་ཆུབ་ཀྱི་སེམས་ནོར་ཆེན་པོར་བསྟན་པའི་ཚོམས་སོ།། ༈ །།ཨེ་མ་རྣལ་འབྱོར་དབང་ཕྱུག་གཙོ། ། ལེགས་པར་སོམས་དང་རྗེ་བཙུན་པ། ། བདག་ཏུ་འཛིན་པའི་ཡུས་པོ་ཆེ། ། གོམས་པའི་སྟོབས་ཅན་སྙིང་རུས་ཅན། ། རིགས་དང་རུས་དང་ཆོ་འབྲང་རྣམས། །
ཁྱོད་ཀྱི་ང་བདག་དེ་ཡིན་ནམ། ། ཧ་ཧ་ངུ་བྲོ་གད་མོ་ཐོབ། ། ཕྱིན་ཅི་ལོག་གི་རྟེན་འབྲེལ་ལས། ། ཉེས་པ་མང་པོའི་ཕུང་པོ་འདི། ། དང་པོར་སྐྱེ་བའི་སྡུག་བསྔལ་བསྒྲུབ། ། ཀུན་ཏུ་རླུང་དང་མཁྲིས་པ་དང༌། ། བད་ཀན་འདུས་པ་ནད་ཀྱི་གཞི། ། བར་དུ་རྒས་ཤིང་འཁོགས་པ་བསྐྱེད། ། མཐའ་མར་འཆི་བའི་སྡུག་བསྔལ་དང༌། ། དགྲ་དང་གདོན་དང་སྡུག་བསྔལ་ཚོགས། །
དམྱལ་བ་ཡི་དྭགས་དུད་འགྲོ་དང༌། ། འཁོར་བ་མཐའ་མེད་སྡུག་བསྔལ་ཚོགས། ། ཉེས་པ་ཀུན་གྱི་གཞིར་གྱུར་པ། ། སྤྱི་བོ་གཙུག་ནས་རྐང་མཐིལ་བར། ། མི་གཙང་རྫས་ཀྱིས་གང་བ་འདི། ། ཕྱི་སྒྱུར་བྱས་ན་འཇིགས་ཀྱང་འཇིགས། ། ཨེ་མ་ཨ་ཛི་ཨ་ལ་ལ། ། ཕུང་པོ་སྡུག་པའི་དགྲ་ཆེན་ལ། ། སྐྱབས་གནས་མ་འཚོལ་མཁས་པ་རྣམས། ། བདག་ཏུ་མ་འཛིན་རྣལ་འབྱོར་པ། །
སྙིང་རྗེ་མ་ཆེ་ཐུགས་རྗེ་ཅན། ། ཁྱུ་མཆོག་ཤཱཀྱའི་རྒྱལ་པོ་དང༌། ། སྔོན་གྱི་དྲང་སྲོང་ཆེན་པོ་རྣམས། ། རྣམ་ཤེས་ཕུང་པོ་ལ་སོགས་པ། ། ཕུང་པོ་དགྲ་ལས་རྒྱལ་བའི་ཕྱིར། ། འཕགས་པ་དགྲ་བཅོམ་མ་ལགས་སམ། ། ཕུང་པོ་དགྲ་ཆེན་འཇོམས་བྱེད་པ། ། མཐའ་དང་བྲལ་བ་གཉུག་མའི་སེམས། ། གཉིས་མེད་ཡེ་ཤེས་རྡོ་རྗེ་ལ། ། རྒྱུན་ཆད་མེད་པར་སྐྱབས་སུ་སོང༌། །
བདག་ཕུང་པོའི་ཡིན། ཕུང་པོ་བདག་གི་ཡིན་ཞེས་པ་རུལ་པ་ལ་སྐྱབས་མི་བཙལ་བའི་ཚོམས་སོ།། ༈ །།ད་ནི་མི་རྒོད་རྣམ་རྒྱལ་རྣམས། ། སུ་དང་མི་འདྲ་དབང་པོ་ཆེ། ། རྒྱལ་པོ་ཚོགས་དཔོན་དགེ་བའི་བཤེས། ། ཁས་བླངས་སྙིང་ལ་བསམས་པ་རྣམས། ། ཕྱག་ལེན་མཛད་པའི་བརྟུལ་ཞུགས་ཅན། ། དགྲ་གཉེན་འཛིན་པའི་རྣམ་རྟོག་རྣམས། ། ཆུ་ཡི་ཆུ་བུར་ཇི་བཞིན་དུ། ། རྐྱེན་ལས་སྐྱེ་ཞིང་འབྱུང་བ་རྣམས། །
སྐྱེ་ཞིང་འགག་པ་མ་གོ་བ། ། དགྲ་གཉེན་འཛིན་པའི་རྣམ་རྟོག་ཅན། ། རྨོངས་པའི་བྱིས་པ་སྙིང་རྗེའི་གནས། ། གླེན་པ་ཡུས་ཀྱིས་བརྣངས་པ་རྣམས། ། ཤེས་རབ་མིག་དང་ནམ་ཡང་བྲལ། ། བསམ་པའི་སྙིང་ཡང་བུད་པ་ཡི། ། ངས་བྱས་ཅན་གྱི་དབང་པོ་ཆེ། ། རྣམ་རྟོག་མི་རྟག་མ་གོ་འམ། ། དོན་འདི་ཤེས་རབ་སྣ་ཚོགས་ནས། ། སྟོན་པ་སངས་རྒྱས་བཅོམ་ལྡན་གྱིས། །
སྐར་མ་རབ་རིབ་མར་མེ་དང༌། ། སྒྱུ་མ་ཟིལ་པ་ཆུ་བུར་དང༌། ། རྨི་ལམ་གློག་དང་སྤྲིན་ལྟ་བུ། ། འདུས་བྱས་ཆོས་རྣམས་དེ་ལྟར་བལྟ། ། གཞན་ཡང་འདུ་བྱས་མི་རྟག་པ། ། སྟོན་པས་དཔག་མེད་གསུངས་པ་རྣམས། ། འཁོར་བ་འདུས་བྱས་མི་རྟག་པའི། ། རྒྱུ་མཚན་དེ་ཡིས་ངེས་པ་ཡིན། ། མི་རྟག་པ་ཉིད་སྡུག་བསྔལ་བས། ། སྡུག་བསྔལ་འཁོར་བའི་རྒྱ་མཚོ་འདི། །
རྣམ་པར་རྟོག་པ་ཁོ་ན་ཡིན། ། རྟོག་པ་ཐོག་མཐའ་མེད་པས་ན། ། འཁོར་བ་ཐོག་མཐའ་མེད་པ་ཡིན། ། རྣམ་རྟོག་མུ་མཐའ་མེད་པས་ན། ། འཁོར་བ་མུ་མཐའ་མེད་པ་ཡིན། ། ཇི་ལྟར་སྒྱུ་མ་མཁན་པོ་ཡིས། ། སྔགས་དང་རྫས་ཀྱི་རྟེན་འབྲེལ་རྣམས། ། ཚོགས་པ་ཡོད་ན་སྒྱུ་མ་འབྱུང༌། ། དེ་ལ་ཐོག་མ་མཐའ་མ་དང༌། ། མུ་མཐའ་ཡོད་པར་མི་འགྱུར་བ། །
དེ་བཞིན་འཁོར་བའི་ཐོག་མཐའ་དང༌། ། མུ་མཐའ་ཡོད་པར་མི་འགྱུར་རོ། ། འཁོར་བའི་དབུས་དང་ཐོག་མཐའ་རྣམས། ། གདོད་ནས་ཞི་ཞིང་མ་སྐྱེས་པ། ། གང་གིས་མ་ཤེས་མ་རིག་པ། ། དེ་ལ་འདུ་བྱེད་ནས་བཟུང་སྟེ། ། རྒ་ཤིའི་བར་དུ་འཁོར་གྱུར་ན། ། ཅི་ཕྱིར་གདོད་ནས་མ་སྐྱེས་པ། ། གཉིས་མེད་རྟོགས་པའི་ཤེས་རབ་ཀྱིས། ། འཁོར་བའི་རྒྱ་མཚོ་སྐེམས་མི་བྱེད། །
དེས་ན་རྣལ་འབྱོར་དབང་ཕྱུག་རྣམས། ། མ་རིག་ལས་བྱུང་འདུ་བྱེད་ལ། ། གཏན་གྱི་སྐྱབས་མཆོག་མ་མཛད་པར། ། སེམས་ཉིད་རང་བྱུང་འདུས་མ་བྱས། ། སྨྲ་བསམ་ཤེས་བརྗོད་ཡུལ་ལས་འདས། ། ཤེས་རབ་ཕ་རོལ་ཕྱིན་པ་ལ། ། རྒྱལ་བ་སྲས་བཅས་སྐྱབས་སུ་སོང༌། ། སྐྱབས་སུ་སོང་བས་དོན་ཆེན་གྲུབ། ། རང་དོན་ཆོས་ཀྱི་སྐུ་ཉིད་དང༌། ། གཞན་དོན་གཟུགས་སྐུ་རྣམ་པ་གཉིས། །
ལྷུན་གྲུབ་རྒྱུན་ཆད་མི་མངའ་བ། ། སྐྱབས་རང་སེམས་བསྒོམ་ལས་བྱུང་བས་ན། ། སྐྱབས་མེད་རྣམ་པར་རྟོག་པ་ལ། ། སྐྱབས་དང་རེ་གནས་མི་བཙལ་བར། ། སྔོན་གྱི་སངས་རྒྱས་ཇི་བཞིན་དུ། ། སྐྱབས་ཀྱང་དམ་པ་རང་སེམས་བསྒོམ། ། བདག་དང་བདག་གིར་འཛིན་པ་ཡི། ། རྣམ་པར་རྟོག་པ་སྐྱབས་གནས་མ་ཡིན་པའི་ཚོམས་སོ།། ༈ །།ཇི་ལྟར་མིག་གི་དབང་པོ་ཡིས། ། སྣ་ཚོགས་གཟུགས་རྣམས་མཐོང་ན་ཡང༌། །
རང་གིས་རང་ཉིད་མི་མཐོང་ལྟར། ། གཞན་གྱིས་བདག་ནི་བཀུར་བ་ལས། ། ཆེན་པོར་རློམ་པའི་བསམ་པ་ཡིས། ། གཞན་སྐྱོན་ངན་མཚང་འབྲུ་བ་མིན། ། རང་ལ་བལྟས་པས་རང་ཉིད་ཀྱི། ། རེ་ས་སྐྱབས་གནས་འདི་རྣམས་ལ། ། རེ་ལྟོས་ཤིན་ཏུ་ཆེ་བར་འདུག ། རེ་ལྟོས་གཅོད་པའི་ཡི་གེ་འདི། ། ཕག་སྣ་གཏུན་བུ་བྱས་པ་ཡིན། ། མཁས་པའི་སྐྱེ་བོ་མ་མཉེས་ན། །
བཟོད་པ་དམ་པ་བཞེས་པར་ཞུ།། །།
༤༧༥༽ ༄། །རང་ཐེད་ལ་བཏང་ནས་གཞན་དོན་བྱེད་ཅེས་པ་སྟོན་པ་བློ་གྲོས་སེང་གེར་གསུངས་པ།། རྗེ་བླ་མ་དམ་པ་རྣམས་ལ་ཕྱག་འཚལ་ལོ། ། སྒོས་བཀའ་དྲིན་ཅན་ལ་སྐྱབས་སུ་མཆི། ། དཔལ་ཕག་མོ་གྲུ་པའི་བཀའ་དྲིན་གྱིས། ། ཆོས་ཟབ་མོ་ཞིག་ལ་ངེས་ཤེས་སྐྱེས། ། ཐབས་མཁས་པ་ཞིག་ལ་ཉམས་ལེན་བྱས། ། སྟོན་པའི་བསྟན་ལ་རབ་ཏུ་བྱུང༌། ། ཤཱཀྱའི་རྒྱལ་པོའི་རྗེས་སུ་བསླབ། །
སྦྱངས་པའི་ཡོན་ཏན་དང་དུ་བླངས། ། ས་ཕྱོགས་གར་སྡོད་གར་གནས་ཀྱང༌། ། བདག་འཛིན་ཉལ་ས་བླ་གང་མེད། ། ཇི་སྙེད་རྫས་ལ་ལོངས་སྤྱོད་ཀྱང༌། ། གསོག་འཇོག་ཕུལ་གང་བྱས་པ་མེད། ། འདོད་དགུ་ཟོང་དུ་བཀྲམ་ན་ཡང༌། ། ཁེ་སྐྱེད་གང་ཆེ་བལྟ་མ་མྱོང༌། ། ཆེ་དགུ་འཁོར་དུ་ལྷགས་ན་ཡང༌། ། རང་འདོད་ཞེ་འདོད་བྱེད་མ་མྱོང༌། ། ཟབ་དགུ་ཚོགས་སུ་བཤད་ན་ཡང༌། །
ཉམས་སུ་མ་མྱོང་སྨྲས་པ་མེད། ། ང་རྒྱལ་པོ་ལྟ་བུའི་རྣལ་འབྱོར་པ། ། སྟོན་པ་ཤཱཀྱ་སེངྒེ་ཡི། ། ཚད་མེད་སྙིང་རྗེ་ཆེན་པོ་ཡིས། ། རང་ཐེད་ལ་བཏང་ནས་གཞན་དོན་བྱས། ། ཕྱོགས་རིས་མེད་པར་གཉེན་དུ་གྱུར། ། ཀུན་གྱིས་བཀུར་བས་ང་རེ་བྲོད། ། ང་ནམ་མཁའ་ལྟ་བུའི་རྣལ་འབྱོར་པ། ། བྱང་ཆུབ་མཆོག་ཏུ་སེམས་བསྐྱེད་ནས། ། ཆེ་ཆུང་བསོད་ནམས་གང་བསགས་ཀྱང༌། །
འཁོར་གསུམ་ཡོངས་སུ་དག་པས་ན། ། མཁའ་ལ་རི་མོ་བྲིས་ན་ཡང༌། ། མཐོང་ཆོས་འབྲས་བུ་མྱུར་དུ་འབྱུང༌། ། ང་ལ་ཕུལ་དང་བསགས་པ་ཅན། ། ང་སྐྱི་བསེར་ལྟ་བུའི་རྣལ་འབྱོར་པ། ། གཟུང་དུ་མེད་ཅིང་བཅིང་དུ་མེད། ། གནས་ལ་ངེས་པ་མེད་པས་ན། ། ཅག་ཅག་ཏིག་ཏིག་མེད་ན་ཡང༌། ། གང་དུ་བསྡད་པའི་ས་ཕྱོགས་སུ། ། བསོད་ནམས་ཡེ་ཤེས་ཚོགས་གཉིས་རྫོགས། །
གནས་ང་ལ་ཕུལ་དང་མངའ་ཐང་ཅན། ། ང་སེངྒེ་ལྟ་བུའི་རྣལ་འབྱོར་པ། ། རྩ་བ་སེམས་ཉིད་དོན་རྟོགས་པས། ། ཚིག་ཐ་སྙད་གཙོ་བོར་འཛིན་པ་ལ། ། ཉམ་ང་བག་ཚ་མི་སྐྱེ་ཞིང༌། ། ཆོས་དང་མི་མཐུན་ཝ་ཚོགས་རྣམས། ། ངོ་སྲུང་མེད་པའི་རང་སྒྲ་ཡིས། ། སྐྲག་ནས་འབྱེར་བར་འགྱུར་བ་ཡིན། ། ཉམས་རྟོགས་འདོད་ན་ང་ལ་འཐུད། ། ང་གླང་པོ་ལྟ་བུའི་རྣལ་འབྱོར་པ། །
ཉོན་མོངས་དགྲ་ཡི་གཡུལ་ངོ་རུ། ། གཉིས་མེད་ཐུག་ཕྲད་ཉམས་ལེན་ཤེས། ། ནད་དང་གནོད་པ་སྡུག་བསྔལ་ཚོགས། ། དངོས་གྲུབ་ཆེན་པོར་འགྱུར་བ་ཡིན། ། ང་དང་འགྲོགས་ཞིག་སྐྱོན་ཅན་རྣམས། ། ང་སྨྱོན་པ་ལྟ་བུའི་རྣལ་འབྱོར་པ། ། ཅིར་སྣང་ཆོས་སྐུར་ཤར་བ་དེས། ། གཉིས་མེད་གཅིག་ཏུ་འདྲེས་པ་ཡིས། ། ཞེན་འཛིན་འཆིང་བ་མེད་ན་ཡང༌། ། བྱིན་གྱིས་རློབ་ཅིང་ཉམས་རྟོགས་བསྐྱེད། །
ང་ལ་འཐུད་ཅིག་སློབ་རིས་རྣམས། ། ང་ཉི་ཟླ་ལྟ་བུའི་རྣལ་འབྱོར་པ། ། སྣ་ཚོགས་ལྟ་བའི་མུན་ཁྲོད་དུ། ། རྟོགས་པའི་ཡེ་ཤེས་འོད་ཟེར་གྱིས། ། འཛིན་པའི་མུན་པ་དྭངས་པར་བྱེད། ། ང་ལ་བསྟེན་དང་གཏི་མུག་ཅན། ། མེད་ཀྱང་ཀུ་རེ་བགྱིས་པ་ལགས། ། གསང་སྔགས་ཐེག་པའི་སྒོར་ཞུགས་ནས། ། ཅིར་སྣང་འདི་དག་ཐམས་ཅད་ཀུན། ། སངས་རྒྱས་སྐུ་རུ་མ་རྟོགས་པས། །
རང་དགེ་སློང་གཅིག་ཏུ་ངེས་ཤེས་སྐྱེས། ། སྦྱངས་པའི་ཡོན་ཏན་བསྔགས་པ་བརྗོད། ། ཞེན་ཆགས་མེད་པའི་ཡུས་པོ་ཆེ། ། ངན་སར་ལྟུང་བ་མ་ཚོར་རམ། ། བདེ་ཆེན་བླ་མའི་ཞབས་བཏུད་ནས། ། ཕྱག་རྒྱ་ཆེན་པོའི་བྱིན་རླབས་ཀྱིས། ། ཅིར་སྣང་གཅིག་ཏུ་མ་གྱུར་བས། ། རང་བཟང་པོར་གོ་བའི་རྟོགས་པ་ཅན། ། ང་ཡིན་ཁ་ཚོ་འབྲུག་ལྟར་སྒྲོགས། ། ཁྱོད་བཟང་པོ་ཡིན་ནོ་ངས་ཀྱང་བྱས། །
སྙིང་ནས་བཟང་པོ་དཀའ་མོར་གདའ། ། བསགས་པའི་རྫས་དང་ཡོ་བྱད་རྣམས། ། དད་པས་བླ་མའི་ཕྱོགས་སུ་བཏང༌། ། རི་ཁྲོད་དགོན་པར་སྙུང་འདུག་བྱེད། ། བློ་ཕུགས་སྤྲང་པོ་གཅིག་ལ་གཏད། ། སྤྱང་ཁུ་ལྟོགས་པ་ལྟ་བུ་ཡི། ། སྟོན་པ་བློ་གྲོས་སེངྒེ་ལ། ། ཀུ་རེ་ཀྱལ་ཀ་བགྱིས་པ་ལགས།། །། ༤༧༦༽ ༄། །རང་བློར་ཤར་བའི་གདམས་ངག་ཞལ་གདམས་གེགས་སེལ་ཆེན་མོ།།
ཕ་ཆོས་ཀྱི་རྒྱལ་པོ་རིན་པོ་ཆེ། ། བཀའ་དྲིན་ཅན་ལ་སྐྱབས་སུ་མཆི། ། ཕ་རྗེ་བཙུན་དེ་ཡི་བྱིན་བརླབས་ཀྱི། ། རང་བློ་ལ་གདམས་ངག་འདི་ཚོ་བྱུང༌། ། བུ་དམིགས་མེད་ཀྱི་སྙིང་རྗེ་མ་བརྟན་ཚེ། ། སྨོན་ལམ་གྱི་བརྩོན་འགྲུས་མ་གཏོགས་པ། ། གཞན་དོན་གྱི་ཞེ་འདོད་མ་ཆེ་ཞིག ། རྒྱུ་མེད་ཀྱི་འབྲས་བུར་འགྲོ་ཉེན་གདའ། ། རང་རྡོ་རྗེ་འཆང་དུ་མ་སོང་ཚེ། ། བརྒྱུད་པ་གོང་མ་མ་གཏོགས་པ། །
རང་འཁོར་ལ་བསྒོམ་དུ་མ་འཇུག་ཅིག ། འཁྲུལ་པ་ལ་ཉིང་འཁྲུལ་བསྣན་ཉེན་གདའ། ། ཚད་མེད་ཀྱི་ཐུགས་རྗེ་མ་སྐྱེས་ཚེ། ། ཚེ་འདི་ལོག་པའི་བློ་གྲོས་ཀྱིས། ། རྩ་རླུང་གི་གདམས་ངག་མ་བསྒོམ་ཤིག ། རང་གཤེད་རང་གིས་བསྐོར་ཉེན་གདའ། ། གཉིས་འཛིན་གྱི་རྟོག་པ་མ་ནུབ་ཚེ། ། ང་མེད་ཀྱི་ཁ་ལྟ་མ་ཆེ་ཞིག ། མི་ཆོས་བླ་མའི་བརྫུན་པོ་ཡིས། ། མནར་མེད་ཀྱི་བུད་ཤིང་བྱས་ཉེན་གདའ། །
ཚེ་འདིའི་བསམ་པ་མ་ཐེངས་ཚེ། ། ཁེ་གྲགས་ཀྱི་རི་ཁྲོད་མ་བསྟེན་ཅིག ། ཉོན་མོངས་དུག་གི་སྟོབས་འཕེལ་ནས། ། རང་ཉིད་ངན་སར་ལྷུང་ཉེན་གདའ། ། སྣང་སེམས་གཅིག་ཏུ་མ་འདྲེས་ཚེ། ། རྩ་བ་བསྒོམ་པ་མ་གཏོགས་པ། ། མཐོ་དམན་གྱི་ལས་ལ་མ་འཇུག་ཅིག ། རང་གཞན་གཉིས་ཀ་ཕུང་ཉེན་གདའ། ། འདི་གཞན་ལ་བཟླས་པ་མ་ལགས་ཏེ། ། རང་གི་ཤེས་པ་བསྐུལ་བ་བས། །
དུས་གསུམ་ཉོན་མོངས་ཀྱི་གཡོ་མེད་ན། ། སྒྲིབ་པ་སྤངས་པའི་ཁ་ཚོན་དུ། ། སྨོན་ལམ་མྱུར་དུ་འགྲུབ་པ་མཚར། ། གེགས་སེལ་ཆེན་མོ་རྫོགས་སོ།། །། ༤༧༧༽ ༄། །བཅུ་ཆོས་ཀྱི་གེགས་སེལ་ཟབ་མོ་སྟོན་པ་དར་མ་བློ་གྲོས་ཀྱི་ཞུ་ཆོས།། མགོན་པོ་ཁྱོད་ནི་ཆོས་ཀྱི་སྐུ། ། འཁོར་འདས་ཀུན་ལ་ཁྱབ་པ་པོ། ། སྟོབས་བཅུ་ལ་སོགས་ཡོན་ཏན་རྫོགས། ། ལྷུན་གྲུབ་རྒྱུན་ཆད་མི་མངའ་བའི། །
སྐུ་གསུང་ཐུགས་ཀྱི་ཕྲིན་ལས་ཀྱིས། ། འགྲོ་ཀུན་ཉེས་ཚོགས་དག་མཛད་ཅིང༌། ། སངས་རྒྱས་ས་ལ་འགོད་མཛད་པ། ། མགོན་པོ་སྤྱན་རས་གཟིགས་ལ་འདུད། ། བདག་ལ་མོས་གུས་དྲག་པོ་ཡིས། ། བཅུ་ཚན་སུམ་ཅུ་ཐམ་པ་ཡི། ། དགེ་འདུན་རྣམས་ཀྱིས་གསོལ་བཏབ་ཅིང༌། ། གསང་སྔགས་ཚུལ་དང་མཐུན་པར་ནི། ། ཕྲ་དང་རགས་པའི་བྱེ་བྲག་གིས། ། ལུས་སེམས་གཉིས་ཀྱི་གནས་ལུགས་ཞུས། །
ལུས་སེམས་གཉིས་ཀྱི་གནས་ལུགས་ལ། ། སྟེང་ཁ་མ་ཞེས་ཡོངས་སུ་གྲགས། ། གྲགས་པ་ཅན་གྱི་དམ་ཆོས་ལ། ། བཤད་རྒྱུ་ཉུང་སྟེ་ཉམས་ལེན་མང༌། ། འཁོར་འདས་བདེ་སྡུག་ཐམས་ཅད་ཀྱི། ། དང་པོར་སྐྱེ་བའི་རྒྱུ་དང་ནི། ། བར་དུ་གནས་པའི་གཞི་དང་ཡང༌། ། མཐའ་མར་འཇིག་པའི་རྐྱེན་ཡང་ཤེས། ། ཐུབ་པའི་གསུང་རབ་ཐམས་ཅད་ཀྱི། ། ཕྱི་ནང་གསང་བའི་རྟེན་འབྲེལ་རྣམས། །
ཆགས་ཐོགས་མེད་པར་མངོན་དུ་འགྱུར། ། སྐད་ཅིག་མ་དང་མི་རྟག་པ། ། སྡུག་བསྔལ་སྟོང་པ་བདག་མེད་ཀྱི། ། བཀའ་རྟགས་ཕྱག་རྒྱ་བཞི་དང་ཡང༌། ། སྐད་ཅིག་ཙམ་ཡང་མི་འབྲལ་བ། ། ཟབ་ཅིང་རྒྱ་ཆེའི་དམ་ཆོས་འདི། ། གསངས་ནས་བཤད་པ་མ་གོ་བས། ། ད་རེས་ཚོགས་སུ་ཀློག་ལ་ཐོངས། ། ཚོགས་སུ་བཀླགས་ཀྱང་མ་གོ་ན། ། གཅིག་པུ་རི་ཁྲོད་དགོན་པར་སོང༌། །
འཇིག་རྟེན་བསམ་པ་རྒྱབ་ཏུ་སྐྱུར། ། ལྷག་པ་ཚུལ་ཁྲིམས་བསླབ་པ་བསྲུང༌། ། ཚིག་ཙམ་གྱི་བཙུན་པོས་མགུ་མི་བྱ། ། སེམས་ལ་ཉོན་མོངས་མི་རྒྱུ་བའི། ། སྤོང་སེམས་བརྟུལ་ཞུགས་བརྟན་པར་བྱ། ། དུས་གསུམ་སངས་རྒྱས་ཐམས་ཅད་ཀྱི། ། བརྟུལ་ཞུགས་འདི་ལ་དཀའ་ཐུབ་མཛད། ། ཉོན་མོངས་སྐྱོན་གྱིས་མ་གོས་པ། ། སྐྱོབ་པ་སངས་རྒྱས་ཐམས་ཅད་ལ། ། བཙུན་པོ་ཞེས་ཀྱང་བསྟོད་པ་ཡིན། །
བཙུན་པོ་འདི་དང་བྲལ་བ་ལ། ། འཁོར་དང་མྱ་ངན་འདས་པ་ཡི། ། ཡོན་ཏན་མཐའ་དག་མི་སྐྱེ་ཞེས། ། སྡེ་སྣོད་གསུམ་དུ་རྒྱལ་བ་ཡིས། ། ནན་ཏན་ཆེན་པོར་གསུངས་པས་ན། ། འདི་ལ་ནན་ཏན་ཆེན་པོར་བསྐྱེད། ། སྤོང་སེམས་བརྟན་པོ་གཞིར་བཞག་ནས། ། བྱང་ཆུབ་སེམས་ཀྱི་གོ་བགོས་ཏེ། ། གསང་སྔགས་རྡོ་རྗེ་ཐེག་པ་ཡི། ། དབང་གིས་སྨིན་པར་བྱས་ནས་ཀྱང༌། །
ཐ་མལ་ལུས་ངག་ཡིད་གསུམ་དུ། ། སྐད་ཅིག་ཙམ་ཡང་མ་སོང་བའི། ། རིག་པ་འཛིན་པའི་སྡོམ་པ་གཟུང༌། ། རང་ཉིད་སངས་རྒྱས་སྐུ་གསུམ་གྱི། ། བསྐྱེད་རྫོགས་བར་ཆད་མེད་པར་བསྒོམ། ། རྒྱ་ལ་གལ་ཏེ་རྣལ་འབྱོར་པ། ། ས་སྟེང་གྲགས་པས་ཁྱབ་པ་དང༌། ། ཀུན་གྱི་སྙིང་དུ་སྡུག་པ་དང༌། ། བཀུར་སྟི་སྣ་ཚོགས་འབྱུང་བ་དང༌། ། འཁོར་གྱི་འདུ་ལོང་བྱུང་བ་རྣམས། །
འབྱུང་བའི་རྒྱུ་དང་གནས་པའི་གཞི། ། འཇིག་པའི་རྐྱེན་རྣམས་ཤེས་པ་ཡིས། ། རྗེ་བཙུན་ཉིད་ལ་རིན་ཆེན་གྱི། ། རྣམ་པར་ཐར་པས་དེ་དག་བཟློག ། ཡང་རྣལ་འབྱོར་གྱི་དབང་ཕྱུག་ཆེན་པོ་དེས། ། གོང་མའི་རྟེན་འབྲེལ་ཤེས་ནས་ཀྱང༌། ། བསྐྱེད་རྫོགས་གོམས་པར་གྱུར་པ་ལས། ། མི་མ་ཡིན་གྱི་བཀུར་སྟི་འབྱུང༌། ། ལྷ་ཀླུ་གནོད་སྦྱིན་དྲི་ཟ་དང༌། ། འབྱུང་པོའི་ཚོགས་རྣམས་བགྲང་མི་ལང༌། །
ཕུན་སུམ་ཚོགས་པ་ལྔ་ཡིས་བསྡུས། ། སྐྱེ་བའི་རྒྱུ་དང་གནས་པའི་གཞི། ། འཇིག་པའི་རྐྱེན་རྣམས་ཤེས་པ་ཡིས། ། ཕྱི་ནང་བར་ཆད་བྲལ་བར་བྱ། ། ཡང་མ་ཡེངས་གཅིག་ཤོས་གོམས་པར་བྱ། ། གོང་མའི་བར་ཆད་མེད་པ་དང༌། ། བསམ་པ་རྣམ་པར་དག་པ་དང༌། ། བརྟན་ཞིང་གོམས་པར་གྱུར་པ་ཡིས། ། སངས་རྒྱས་བྱང་ཆུབ་སེམས་དཔའི་ཚོགས། ། མངོན་དུ་བྱོན་ཞིང་ལུང་བསྟན་དང༌། །
གྲུབ་ཆེན་བརྒྱད་པོ་ལ་སོགས་པ། ། སོ་སོ་གང་འདོད་དངོས་གྲུབ་སྟེར། ། རྒྱ་ལ་གལ་ཏེ་ཀུ་སཱ་ལི། ། མགོ་ཆུང་ཀླད་སྐམ་གཡམ་བརླག་རྣམས། ། རང་སེམས་ཡིན་པར་མ་གོ་ཞིང༌། ། སངས་རྒྱས་སྐྱེ་འགག་འགྲོ་འོང་ཅན། ། སྒྱུ་མ་མི་རྟག་བསླུ་བ་ལ། ། དད་དང་གུས་པའི་བསམ་པ་ཡིས། ། གཟུང་འཛིན་རྟོག་པའི་དངོས་གྲུབ་ལེན། ། དངོས་གྲུབ་ཐོབ་ནས་ངན་སར་ལྷུང༌། །
དུས་འདིར་རྣལ་འབྱོར་དབང་ཕྱུག་གཙོ། ། བརྒྱུད་པ་གོང་མ་བྱིན་རླབས་ཅན། ། ཚད་ལྡན་བླ་མ་དམ་པ་ཡི། ། ཐུགས་ཟིན་མོས་གུས་བསམ་པ་ཡིས། ། ཡོན་ཏན་ཚོགས་ལ་འདོད་པ་མེད། ། མཐོ་དམན་ཅི་སྣང་ཐམས་ཅད་ཀུན། ། རང་སེམས་སྣང་བར་གོ་མ་ངེས། ། རང་གཞན་འཛིན་པའི་རྣམ་རྟོག་ལ། ། དངོས་གྲུབ་ལེན་པའི་ཞེ་འདོད་བྲལ། ། གོང་མ་གོམས་པར་བྱས་པ་ལ། །
རང་ཉིད་སངས་རྒྱས་ཀུན་གྱི་སྐུ། ། རྡོ་རྗེ་འཛིན་པའི་ངོ་བོ་ཉིད། ། དཀོན་མཆོག་གསུམ་གྱི་རྩ་བ་སྟེ། ། བླ་མ་མཆོག་ཏུ་གྱུར་ནས་ཀྱང༌། ། འཁོར་འདས་ཀུན་གྱི་དབང་ཕྱུག་གཙོ། ། དཔའ་བོ་མཁའ་འགྲོ་ཐམས་ཅད་ཀྱི། ། དབང་ཕྱུག་བདག་པོར་གྱུར་ནས་ཀྱང༌། ། བྱང་ཆུབ་མཆོག་ཏུ་སངས་རྒྱས་པ། ། བསྒྲུབས་པའི་འབྲས་བུ་ཐོབ་པ་ཡིན། ། སྤྱིར་གསང་སྔགས་རྡོ་རྗེ་ཐེག་པ་ལ། །
ཚད་ལྡན་བླ་མ་དམ་པ་ཡི། ། བྱིན་རླབས་སེམས་ལ་མ་ཞུགས་ཤིང༌། ། ཉམས་རྟོགས་ཚད་དུ་མ་སྐྱོལ་བ། ། ཐ་སྙད་ཚིག་གི་བེའུ་བུམ་དང༌། ། ཚིག་ཚོགས་སྤྲོས་པའི་ཡི་གེ་ལ། ། ཟབ་པའི་གདམས་ངག་རེ་བ་རྣམས། ། ཏུག་གིས་ཐུག་ན་བསླུ་བར་ངེས། ། དེས་ན་རྣལ་འབྱོར་དབང་ཕྱུག་རྣམས། ། རང་ལ་སྐྱེས་པའི་ཉམས་རྟོགས་དང༌། ། སྐད་ཅིག་ཙམ་ཡང་མི་འབྲལ་ཞུ། །
གསང་སྔགས་གེགས་སེལ་ཟབ་མོ་འདི། ། སྟོན་པ་དར་མ་བློ་གྲོས་ཀྱིས། ། དད་ཅིང་གུས་པའི་བསམ་པ་ཡིས། ། ཀུན་ལ་ཕན་པའི་དོན་དུ་ཞུས། ། དགེ་བས་བྱང་ཆུབ་ཐོབ་པར་ཤོག ། རྫོགས་སོ།། །། ༤༧༨༽ ༄། །དཔལ་ནཱ་རོའི་བརྒྱུད་པ་འདི་ཚིག་བརྒྱུད་མིན་པར་ཉམས་རྟོགས་ཀྱི་བརྒྱུུད་པ་ཡིན་པ།། ཨོཾ་སྭསྟི། བཀྲ་ཤིས་པ་དང་བདེ་ལེགས་ཕུན་སུམ་ཚོགས་པས་ཕྱོགས་དུས་ཐམས་ཅད་དུ་ཁྱབ་པར་གྱུར་ཅིག
འདི་ལྟར་འཁོར་བ་དང་མྱ་ངན་ལས་འདས་པས་བསྡུས་པའི་ཆོས་ཐམས་ཅད། གདོད་ནས་ཞི་ཞིང་མ་སྐྱེས་པ་རྡོ་རྗེའི་ཐུགས་གཅིག་ཏུ་གྱུར་པས། ཡུལ་དང་ཡུལ་ཅན། བྱ་བ་དང་བྱེད་པའི་རྩོལ་སྒྲུབ་ཐམས་ཅད་ཉེ་བར་ཞི་བས། མི་ཤིགས་པ་རྡོ་རྗེའི་སྐུའི་དབང་ཕྱུག་ཆེན་པོར་གྱུར་པས་རང་གི་དོན་ཕུན་སུམ་ཚོགས་པ། ཆོས་ཐམས་ཅད་མཉམ་པ་ཉིད་ཉི་མའི་དཀྱིལ་འཁོར་ལྟ་བུ་ལས། གཉིས་སུ་མེད་པའི་ཡོན་ཏན་གྱི་ཚོགས་ཐོས་པ་དང༌། བསམ་པ་དང༌། སྒོམ་པའི་ཤེས་རབ་ཀྱི་སྣང་བ་ཕྱོགས་མེད་དུ་རྒྱས་པས། ཁམས་གསུམ་གྱི་འཁོར་བའི་རྒྱ་མཚོར་བྱིངས་པ་ལ་སྨིན་པ་དང་གྲོལ་བར་མཛད་པའི་མཐུ་ཆེན་པོ་མངའ་བས།
གཞན་གྱི་དོན་ཕུན་སུམ་ཚོགས་པར་གྱུར་པ། འཇིག་རྟེན་གྱི་ཕུན་སུམ་ཚོགས་པ་སྟོབས་ཀྱི་འཁོར་ལོས་བསྒྱུར་བའི་རྒྱལ་སྲིད་ལྟ་བུ་ལ་མ་ཆགས་པས། པདྨའི་རྒྱལ་པོ་ལྟ་བུར་གྱུར་པས་འགྲོ་བ་དཔག་ཏུ་མེད་པའི་མིག་རྟེན་དུ་གྱུར་པ། ཐུབ་པ་སྟོན་པ་སངས་རྒྱས་བཅོམ་ལྡན་འདས་ཀྱི་བྲལ་བའི་ཡོན་ཏན། སྟོབས་དང་མི་འཇིགས་པ་དང༌། མ་འདྲེས་པའི་ཆོས་འདུལ་བའི་སྡེ་སྣོད་རིན་པོ་ཆེ་ལ་གནས་བརྟན་འདུལ་བ་འཛིན་པ་ཆེན་པོར་གྱུར་པས། དུས་གསུམ་གྱི་སངས་རྒྱས་ཐམས་ཅད་ཀྱི་བསྟན་པའི་མངའ་བདག་ཏུ་གྱུར་པ། ཉེ་རིང་མི་མཐུན་པའི་སྤྲོས་པ་ཐམས་ཅད་ཀྱིས་དབེན་པ་ཐག་རིང་པོའི་ཁྲོད་དུ། བསོད་སྙོམས་དང༌། ཕྱག་དར་ཁྲོད་དང༌།
དུར་ཁྲོད་ལ་སོགས་པ་སངས་རྒྱས་བཅོམ་ལྡན་འདས་ཀྱིས་ལེགས་པར་བསྔགས་པའི་དཀའ་ཐུབ་དང༌། དཀའ་སྤྱད་དཔག་ཏུ་མེད་པ་སྤྱད་པས་བརྟུལ་ཞུགས་སྤྱོད་པར་གྱུར་པ། ཐེག་པ་ཆེན་པོ་གསང་སྔགས་རྡོ་རྗེའི་ཐེག་པ་སྤྱི་དང༌། རང་གི་མཚན་ཉིད་ཐམས་ཅད་ལ་ཆགས་པ་དང་ཐོགས་པ་མེད་པར་ཐུགས་སུ་ཆུད་ཅིང༌། གྲུབ་པ་ཐོབ་པའི་རྣལ་འབྱོར་གྱི་དབང་ཕྱུག་རྣམས་ཀྱི་གདམས་ངག་དང་རྗེས་སུ་བསྟན་པ་ལ་ཉམས་མྱོང་དང་མངོན་པར་རྟོགས་པ་སྐྱེས་པས། གོང་མ་རྣམས་ཀྱི་བརྒྱུད་པ་འཛིན་པ། བསོད་ནམས་ཀྱི་བསགས་པ་ཕུལ་དུ་གྱུར་པས། འཇིག་རྟེན་དང་འཇིག་རྟེན་ལས་འདས་པའི་ཕུན་སུམ་ཚོགས་པའི་མངའ་བདག་ཏུ་གྱུར་ཀྱང༌། ཐུབ་པའི་བསྟན་པ་ལ་སྣང་བ་བརྙེས་ཀྱང༌། ལྦུ་བ་རྡོལ་བ་ལྟ་བུ་སྙིང་པོ་མེད་པར་གཟིགས་ཤིང་བཏང་བས་བྲལ་བ་དང་རྣམ་པར་སྨིན་པའི་ཡོན་ཏན་ཐམས་ཅད་ཀྱི་དབང་ཕྱུག་ཆེན་པོར་གྱུར་ཅིང༌།
བླ་མ་དམ་པ་རྣམས་ཀྱི་རྒྱལ་སྲིད་ལ་མངའ་བརྙེས་པའི་དགེ་བའི་བཤེས་གཉེན་རྒྱལ་བའི་སྤྱན་སྔར། ཤཱཀྱའི་དགེ་སློང་བསོད་སྙོམས་པ། རི་ཁྲོད་པ་བརྟུལ་ཞུགས་སྤྱོད་པའི་རྣལ་འབྱོར་པས་ཞུ་བ། སྤྱིར་འདི་རྣམས་ཐམས་ཅད་ཀྱི་འདུག་ལུགས་ཁྱེད་རང་ཉིད་ཀྱིས་མཁྱེན་ཅིང་ཐུགས་སུ་མ་ཆུད་པ་མེད་མོད་ཀྱི། འཁོར་བ་སྡུག་བསྔལ་གྱི་རྒྱ་མཚོ་ནི་གཏིང་མཐའ་རིང༌། སྙིགས་མ་ལྔ་བདོ་བའི་དུས་ལ་བབ། ཐུབ་པའི་བསྟན་པ་རིན་པོ་ཆེ་ནི་ནུབ་ཏུ་ཉེ། ཕན་པ་དང་བདེ་བ་ལ་དགའ་བ་རྣམས་ཀྱི་གྲོས་དང་མདུན་མ་ལ་ཉན་པ་ཡང་མི་འདུག ཟབ་པ་དང་རྒྱ་ཆེ་བའི་ཆོས་རང་གཞན་ལ་མྱུར་དུ་ཕན་པ་ཉམས་སུ་ལོངས་བྱས་ནས། ལྟོ་གོས་ཆོས་གསུམ་སྦྱར་ཡང༌།
འདིས་ང་མགོ་བསྐོར། གནོད་པ་སྐྱེལ་སྙམ་ནས། མི་དགའ་ཞིང༌། གནོད་པ་སྐྱེལ་ངེས་པའི་ཕྱེ་གཏོར་ཚིག་རེ་ལ་དགའ་བར་ཡང་སྣང༌། རང་གཞན་ཐམས་ཅད་ཀྱི་དོན་བསྒྲུབ་པ་གཅིག་པུ་ཡིན་པར་གོ་བས། ང་འབུ་ཡང་ཚོགས་པ་སྤངས་ནས་གཅིག་པུར་བསྡད། སློབ་དཔོན་ཡང་ཡུམ་རྒན་ཡར་ལ་འབོད་ཟེར་བ་དེས། མི་ཆོས་དང་ཕྱོགས་རིས་ཀྱི་འབྲེལ་ཆོད། སྒྲུབ་པ་འཕེལ་པོར་འདུག་སྙམ་པས་ང་འབུ་ཡང་ཤིན་ཏུ་དགའ་བར་བྱུང༌། ཐུགས་ལ་ཡང་ཤིན་ཏུ་བཏགས།
ད་རུང་ཡང་རང་གཞན་གྱི་དོན་ཕུན་སུམ་ཚོགས་པ་མཛད་པར་ཞུ།། ༈ །།རྒྱལ་ཁམས་ཕྱོགས་མེད་ཀྱི་ཡང་དགོན། གངས་ཁ་བ་ཅན་གྱི་རི་ཁྲོད། སྒམ་པོ་དཔལ་གྱི་རྩེ་མོ་ནས། ཤཱཀྱའི་དགེ་སློང་ལྡོམ་བུ་པ། ། བརྟུལ་ཞུགས་སྤྱོད་པའི་རི་ཁྲོད་པ། ། དབེན་པར་གནས་པའི་རྣལ་འབྱོར་པས། ། བུ་གཅིག་རྣལ་འབྱོར་དབང་ཕྱུག་ལ། ། དགའ་བས་རྗེས་སུ་ཡི་རང་འབུལ། ། ཡང་གཅིག་དགེ་བའི་བཤེས་གཉེན་པ། །
ཟུར་པོ་ཅུང་ཞིག་ཞུ་ལགས་ན། ། ཁྱེད་ཀྱི་སྐུ་མཆེད་རི་ཁྲོད་པ། ། ཕྱོགས་མེད་ཀུན་ན་བཞུགས་པ་རྣམས། ། ཤཱཀྱའི་རྒྱལ་པོའི་སྲས་བཞིན་དུ། ། བསླབ་གསུམ་རིན་ཆེན་རྒྱན་གྱིས་མཛེས། ། ཏིང་འཛིན་ཟས་ལ་ལོངས་སྤྱོད་ཅིང༌། ། ལྷན་སྐྱེས་བདུད་རྩིའི་བཏུང་བ་འཐུང༌། ། གཉུག་མ་ཡེ་ཤེས་རང་དྲོད་གོན། ། བདག་མེད་གཞི་ཡི་འབོལ་སྟན་བཏིང༌། ། སྲོག་ལ་མི་བལྟ་གོ་བགོས་ཤིང༌། །
དཀའ་སྤྱད་དྲག་པོའི་བརྟུལ་ཞུགས་ཀྱིས། ། གོང་མའི་རྣམ་ཐར་རྗེས་བསྙགས་ཞེས། ། ཧེ་ཧེ་ཐམས་ཅད་དེ་སྐད་ཟེར། ། ཀུ་རེ་མིན་ན་དགའ་བ་ལ། ། སྙིང་ནས་བདེན་ན་ངོ་མཚར་ཆེ། ། སྒྲོ་སྐུར་མེད་པ་ཁོ་ན་འདྲ། ། ངོ་དགའ་ཡིན་ཏེ་རྒྱ་ལ་ཆེ། ། འདི་ལ་ངོ་མཚར་ཆེ་རྒྱུ་མེད། ། ང་རང་ངན་ཏེ་བླ་མ་བཟང༌། ། དཔལ་ལྡན་ཕག་མོ་གྲུ་པ་ཡིན། །
སངས་རྒྱས་བརྒྱུད་པ་བར་མ་ཆད། ། མྱ་ངན་མི་འདའ་རྟག་ཏུ་བཞུགས། ། མཁྱེན་དང་བརྩེ་དང་ནུས་པར་ལྡན། ། སྐུ་གསུང་ཐུགས་ཉིད་མི་ཟད་པ། ། རྒྱན་གྱི་འཁོར་ལོའི་བདག་ཉིད་ཀྱིས། ། བརྒྱུད་འཛིན་རྗེས་འཇུག་བུ་སློབ་རྣམས། ། བྱིན་གྱིས་རློབ་པར་མི་མཛད་ན། ། སྔོན་གྱི་ཐུགས་དམ་བསྙེལ་ལམ་ཅི། ། རྡོ་རྗེ་འཆང་གི་སྤྱན་སྔ་རུ། ། ཇི་ལྟར་ཁས་བླངས་དམ་བཅས་པའི། །
དཔའ་བོ་རྣལ་འབྱོར་མ་ཡི་ཚོགས། ། བུ་གཅེས་སེ་བསྲུང་བར་མི་བྱེད་ན། ། སུ་ཞིག་དམ་ཚིག་ཉམས་པར་འགྱུར། ། ཇི་ལྟར་བྱས་ཀྱང་རི་ཁྲོད་པ། ། རྣལ་འབྱོར་དབང་ཕྱུག་དམ་ཚིག་ཅན། ། ཅིས་ཀྱང་མི་ཟད་དབང་མེད་ལགས། ། ཆ་ལ་ཇེ་བཟང་ཇེ་བཟང་མཆི། ། ནཱ་རོ་ཆེན་པོའི་གདུང་རྒྱུད་འདི། ། ཚིག་གི་བརྒྱུད་པར་མ་སོང་ཞིང༌། ། ཉམས་རྟོགས་བརྒྱུད་པ་མ་ཆད་པས། །
ནུབ་ཀྱིས་དོགས་པ་ང་ལ་མེད། ། ཀུ་རེ་ཡིན་ན་རང་ལ་སྡིག ། དེ་བས་སྒྲུབ་ལ་ནན་ཏན་མཛོད། ། ནན་ཏན་བྱས་པའི་རྣལ་འབྱོར་པ། ། ཕུན་སུམ་ཚོགས་པའི་ཡོན་ཏན་གྱི། ། འབྲས་བུ་སྟོན་ཐོག་བཞིན་དུ་མཆི། ། ཅིས་ཀྱང་འོང་བ་རྒྱུ་འབྲས་ཡིན། དགེ་བཤེས་རྒྱལ་བ་ལའོ།། །།
༤༧༩༽ ༄། །ཆོས་ཚུལ་བཞིན་ཉམས་སུ་ལེན་དགོས་པའི་གདམས་ངག་གྲོས་མདུན་ཆེན་མོ།།
སྐྱོན་མེད་ཡོན་ཏན་རབ་རྫོགས་པ། ། ཆོས་སྐུ་བདེ་ཆེན་འགྲོ་བའི་མགོན། ། མཉམ་མེད་བླ་མ་རིན་ཆེན་གྱི། ། ཞབས་ཀྱི་ཟེའུ་འབྲུར་གཙུག་གིས་འདུད། ། ཁོང་འཇིག་རྟེན་མགོན་པོའི་བཀའ་དྲིན་གྱིས། ། རང་ལ་ཉམས་མྱོང་བག་ཙམ་སྐྱེས། ། གཅིག་པུར་རི་ཁྲོད་ཀྱི་དགོན་པར་བསྡད། ། མྱོང་བའི་འགྲོ་ལྡོག་བག་ཙམ་གོ ། དེ་ཀླད་པ་སླ་བས་གསང་མ་ཐུབ། ། གཞན་ལ་བཟླས་པས་ཚོགས་པ་འཕེལ། །
དེང་སང་ཚོགས་དཔོན་ཆེན་པོར་སོང༌། ། མི་ང་ལ་ཚོགས་པ་མང་པོ་ཡོད། ། སྙིང་ནས་བྱང་ཆུབ་སྒྲུབ་པ་ཉུང༌། ། མང་པོའི་རྐང་གྲངས་རྩི་ས་མེད། ། ང་ཡི་གྲྭ་པ་གང་ཡིན་པ། ། སྲོག་དང་བསྡོས་ལ་བྱང་ཆུབ་བསྒྲུབ། ། ཡང་ང་ལ་ཉེ་གནས་མང་པོ་ཡོད། ། རི་ཁྲོད་འགྲིམ་པ་ཤིན་ཏུ་ཉུང༌། ། ཆོས་ཉམས་སུ་ལེན་ན་ཉེ་གནས་ཡིན། །

ང་ཡི་ཉེ་གནས་གང་ཡིན་པ། ། ཤི་ཡང་རི་ཁྲོད་དགོན་པ་འགྲིམས། ། ང་ལ་མི་ཆེན་མང་པོ་ཡོད། ། ཆེ་ཐབས་དམ་ཆོས་སྤྱོད་པ་ཉུང༌། ། ངན་བྱེད་ལ་མི་ཆེན་མི་ཟེར་བས། ། ཆེན་པོ་རིང་པོ་ཨག་ཚོམས་ཅན། ། ཆོས་དང་བསྟུན་ན་ཆེན་པོར་མཆི། ། ཡང་ང་ལ་བཙུན་པོ་མང་པོ་ཡོད། ། བསླབ་པ་མཆོག་ལ་གུས་ན་ཡང༌། ། སྤང་བྱ་གཉེན་པོ་བསྟེན་པ་ལས། ། ཉོན་མོངས་རང་སར་གྲོལ་བ་ཉུང༌། །
སེམས་སྐྱེ་མེད་གོམས་ན་བཙུན་པོར་མཆི། ། ང་ལ་མཁས་པ་མང་པོ་ཡོད། ། རྟོག་གེ་རིག་བྱེད་མ་གཏོགས་པ། ། གཟུང་འཛིན་གཉིས་མེད་གོ་བ་ཉུང༌། ། དོན་མ་གོ་མཁས་པ་མི་སྲིད་དེ། ། སེམས་གཉིས་མེད་གོ་ན་མཁས་པ་ཡིན། ། ང་ལ་བུ་སློབ་མང་པོ་ཡོད། ། བརྒྱུད་པ་འཛིན་པ་ཤིན་ཏུ་ཉུང༌། ། ང་ཡི་བུ་སློབ་གང་ཡིན་རྣམས། ། སྟོང་ཉིད་སྙིང་རྗེའི་བརྒྱུད་པ་ཟུང༌། །
རྗེ་གོང་མ་འདི་ལས་བྱུང་བ་ཡིན། ། ང་ལ་ཚོགས་དཔོན་མང་པོ་ཡོད། ། མ་བསྒྲུབས་ཚོགས་དཔོན་མི་འོང་སྟེ། ། ས་བོན་མེད་པའི་འབྲས་བུ་བཞིན། ། རང་མགོ་མ་བསྐོར་ནགས་སུ་སོང༌། ། ང་ལ་རྙེད་ཚོལ་མང་པོ་ཡོད། ། སེམས་ལ་དགོས་དགུ་རྙེད་པ་ཉུང༌། ། མངོན་ཤེས་གྲོང་ཆོག་རྟེན་འབྲེལ་མཁན། ། མི་མགོ་མ་བསྐོར་དམྱལ་བར་འགྲོ། ། རང་ལ་རང་སྙིང་མི་རྗེ་འམ། །
ཡང་ང་ལ་སྒོམ་ཆེན་མང་པོ་ཡོད། ། ཉམས་དང་མཐོང་སྣང་རློམས་པ་ལས། ། གཉིས་མེད་ཡེ་ཤེས་རྟོགས་པ་ཉུང༌། ། བྱས་པ་མི་རྟག་མ་གོ་འམ། ། ཚེ་ལ་ལོང་མེད་ལོག་ཤེས་སྤོངས། ། ཡང་ང་ལ་བཟང་པོ་མང་པོ་ཡོད། ། རང་རྒྱུད་བཟང་ངན་མི་བལྟ་བར། ། གཞན་སྐྱོན་ཚོལ་ཞིང་ང་ཡིན་སྒྲོགས། ། འདི་ནི་ངན་རྟགས་ཆེན་པོ་ཡིན། ། བཟང་པོ་འདོད་ན་རང་རྒྱུད་སྦྱོངས། །
ཀྭ་རང་དང་འདྲ་བའི་བུ་སློབ་རྣམས། ། སོ་སོ་ང་རྒྱལ་གང་ཡོད་པ། ། དམ་ཆོས་འདི་དང་ཞུ་གཏུག་མཛོད། ། རྟག་ཏུ་ཁ་ཏ་བྱས་ན་ཡང༌། ། ཁྱེད་ཀྱང་སུན་ལ་ང་ཡང་སྐྱོ། ། ཡང་ཡང་འཐབ་ཅིང་གཅུད་པ་ཡི། ། དགྲ་ཟུན་ལྷན་ཅིག་འཚོགས་པ་མིན། ། ཚོགས་ཀྱི་བཤད་བཤུད་མི་ལང་སྟེ། ། རྟག་ཏུ་པག་ཤི་བྱེད་མི་ཁོམ། ། བཏུབ་ན་འདི་དང་ཞུ་གཏུག་མཛོད། །
མི་བཏུབ་ཇི་ལྟར་དགྱེས་དགྱེས་མཛོད། ། ཁོ་བོ་སྤྲང་པོ་རི་ཁྲོད་པ། ། སེམས་སྐུ་གསུམ་ཞལ་ངོ་མ་བལྟས་ནས། ། འཁོར་བཟང་ངན་མང་པོའི་ངོ་འཛུམ་ལ། ། སྒེག་མོའི་མེ་ལོང་ཇི་བཞིན་དུ། ། དགའ་འམ་མི་དགའ་བལྟས་བལྟས་ནས། ། ཆགས་སྡང་མང་པོ་སྐྱེ་བར་གདའ། ། རྣལ་འབྱོར་ཤེས་པ་གང་དགར་གཏོང༌། ། ཀུ་རེ་ཡིན་ན་རང་ལ་སྡིག ། སྙིང་གཏམ་ཚིག་གཅིག་འཆད་པ་དེ། །
བུ་སྙིང་དང་འདྲ་བས་ཐུགས་ལ་ཞོག ། ཚེ་རབས་དཔག་ཏུ་མེད་པ་ནས། ། འབྲེལ་པ་ཟབ་མོ་ཡོད་པར་ངེས། ། ང་ཡོན་ཏན་མེད་པའི་སྤྲང་པོ་ལ། ། སྙིང་ནས་སངས་རྒྱས་ཀྱི་འདུ་ཤེས་སྐྱེས། ། མོས་གུས་གདུང་ཤུགས་དྲག་པོ་ཡིས། ། ལུས་སྲོག་ལ་མ་བལྟས་དྲུང་དུ་ཕྱིན། ། རྒྱུ་ཚད་མེད་སྙིང་རྗེ་ཆེན་པོ་ཡིས། ། བྱང་ཆུབ་མཆོག་ཏུ་སེམས་བསྐྱེད་ནས། ། ཚད་ལྡན་བླ་མ་དམ་པ་ཡི། །
ཅི་གསུང་བཀའ་དང་མི་འགལ་བར། ། ལུས་ངག་ཡིད་གསུམ་རྡུལ་དུ་བརླགས། ། ཚེ་འདི་དང་ཕྱི་མ་ཐམས་ཅད་ཀྱི། ། སོ་ནམ་བླ་མའི་ཕྱོགས་སུ་བྱས། ། གྲུབ་ཐོབ་བརྒྱུད་པའི་གདམས་ངག་ལ། ། སྦྱོར་བ་དངོས་གཞི་རྗེས་གསུམ་དང༌། ། ཞིང་དང་བསམ་པ་དངོས་པོ་ཡི། ། ཉེས་པའི་སྐྱོན་དང་བྲལ་བར་བྱས། ། ཇི་ལྟར་གསུངས་པའི་དམ་ཆོས་ལ། ། ལྐོག་ཏུ་མ་ལུས་ཉམས་སུ་མྱོང༌། །
མཉམ་མེད་དཔལ་ལྡན་རྡོ་རྗེ་འཆང༌། ། བླ་མ་རིན་ཆེན་ལ་སོགས་པ། ། བརྒྱུད་པ་གོང་མ་རྣམས་དང་ཡང༌། ། དཔའ་བོ་རྣལ་འབྱོར་མ་ཚོགས་ཀྱིས། ། ཅིས་ཀྱང་བྱིན་གྱིས་རློབས་པར་ངེས། ། བུ་གཅིག་རི་ཁྲོད་དགོན་པ་བསྟེན། ། ཚུལ་བཞིན་ཉམས་སུ་བླངས་གྱུར་ན། ། རྒྱུ་འབྲས་བསླུ་བ་མེད་པ་ན། ། ཡོན་ཏན་མི་སྐྱེ་དབང་མེད་ཡིན། ། སྒྱིད་ལུག་སྙོམས་ལས་མི་མཛད་པར། །
སྒྲུབ་པ་ཚུལ་བཞིན་མཛད་པར་ཞུ། ། བུ་ཁྱེད་ཀྱི་ཞབས་འབྲིང་ཞབས་ཏོག་དང༌། ། མོས་གུས་གདུང་ཤུགས་དྲག་པོ་དེ། ། མི་ཁོ་བོའི་ཤེས་པའི་ཁུར་དུ་ཐལ། ། ཁུར་ཡང་བར་མི་གདའ་ཇེ་ལྗིར་སོང༌། ། ད་ལྟ་ང་ཡི་སྤྱོད་འགྲོས་དང༌། ། བརྩོན་འགྲུས་འབད་རྩོལ་འདི་ཙམ་གྱིས། ། བུ་ཁྱེད་ཀྱི་བསམ་པ་མི་འགྲུབ་པས། ། ངས་ཀྱང་འཇིག་རྟེན་སྤྲོས་པ་བཅད། ། ཟང་ཟིང་སྤྲོས་པ་མ་བཅད་ན། །
འཇིག་རྟེན་ཟང་ཟིང་སྣ་ཚོགས་ལ། ། དགའ་དགའ་སྤྲོ་སྤྲོ་བྱས་པ་འདིས། ། ང་ཡང་ངན་སར་ལྟུུང་ཉེན་གདའ། ། ཁྱེད་ཀྱང་རྙེད་ཚོལ་མང་པོར་སོང༌། ། རྙེད་པ་བཙལ་བའི་ཟས་ནོར་གྱིས། ། རྗེ་གོང་མ་རྣམས་ཀྱི་ཞབས་འདྲེན་བྱས། ། སྐྱོབ་པ་ཤཱཀྱ་སེང་གེ་ཡིས། ། མགོན་པོ་ཟླ་འོད་གཞོན་ནུ་ཡི། ། མ་དག་འཁོར་དུ་ལུང་བསྟན་པ། ། ངེད་རང་པང་ལ་འོང་འོང་འདྲ། །
དཔལ་ལྡན་ཕག་མོ་གྲུ་པ་ཡི། ། ཞབས་འདྲེན་ཆེན་པོར་མ་སོང་བར། ། གཅིག་པུ་རི་ཁྲོད་མི་འགྲིམ་རེ། ། ཟང་ཟིང་སྤྲོས་པ་མི་གཅོད་རེ། ། འདུ་འཛི་གཡེང་བ་མི་སྐྱུངས་རེ། ། ཉམས་རྟོགས་གཉིས་མེད་མི་བསྒོམ་རེ། ། རྗེ་གོང་མའི་བརྒྱུད་པ་མི་འཛིན་རེ། ། ཏིང་འཛིན་ཟས་སུ་མི་ཟ་རེ། ། ཨེ་མ་རྣལ་འབྱོར་དབང་ཕྱུག་རྣམས། ། སྡུག་བསྔལ་བྱས་པའི་འབྲས་བུ་དེ། །
རི་ཁྲོད་དགོན་པར་སྨིན་པ་ཡིན། ། མཆོག་ཐུན་མོང་གཉིས་ཀྱི་གཏེར་ཁ་ནི། ། བླ་མ་དམ་པས་འབྱེད་པ་ཡིན། ། རྣལ་འབྱོར་བདེ་སྐྱིད་ལོངས་སྤྱོད་རྣམས། ། དབེན་པའི་གནས་སུ་མྱོང་བ་ཡིན། ། ཕྱི་དང་ནང་གི་བར་ཆད་རྣམས། ། དཔའ་བོ་མཁའ་འགྲོས་བཟློག་པ་ཡིན། ། སྣང་སྲིད་འཁོར་འདས་ཐམས་ཅད་ཀུན། ། སེམས་ཀུན་བཟང་ཡངས་པའི་དཀྱིལ་འཁོར་དུ། ། སྤངས་ཐོབ་བཟང་ངན་མ་མཆིས་པའི། །
རྣལ་འབྱོར་དབང་ཕྱུག་ཆེན་པོ་རྣམས། ། ལུས་སེམས་གཉིས་ཀྱི་གནས་ལུགས་ལ། ། ལམ་ཇི་ལྟར་ཉམས་སུ་བླང་བའི་ཚུལ། ། ཐབས་ལམ་བྱེ་བྲག་མཐའ་ཡས་པ། ། རྒྱུ་འབྲས་རྟེན་འབྲེལ་ཟབ་མོ་རྣམས། ། རི་ཁྲོད་དགོན་པར་སྒོམ་པས་མཐོང༌། ། སྟོན་པ་ཤཱཀྱ་སེང་གེས་ཀྱང༌། ། དོན་འདི་ལྗོན་པས་ཞུས་པ་ལས། ། བསམ་གཏན་རྣམས་དང་མངོན་ཤེས་རྣམས། ། དགོན་པ་རྣམས་སུ་འབྱུང་ཞེས་གསུངས། །
སློབ་དཔོན་འཕགས་པ་ཀླུ་སྒྲུབ་ཀྱིས། ། རི་བོ་གསེར་དུ་བསྒྱུར་ནས་ཀྱང༌། ། འགྲོ་ལ་ཕན་པར་བྱེད་པ་ཡི། ། ཐུགས་ཀྱི་དགོངས་པ་བྱུང་ནས་ཀྱང༌། ། གསེར་འགྱུར་རྩི་ཡི་སྦྱོར་བ་ཡིས། ། ལྷོ་ཕྱོགས་དྲིལ་བུའི་རི་ཞེས་པ། ། གསེར་དུ་འགྱུར་ལ་ཁད་པ་དང༌། ། ཐུགས་དམ་རྗེ་བཙུན་སྒྲོལ་མ་ཡིས། ། སྡིག་པ་འདི་འདྲ་བྱེད་དམ་ཞེས། ། བཀའ་བཀྱོན་གསུང་ནས་བཞག་པ་ལ། །
ངེད་ཀྱི་ཟང་ཟིང་བག་ཙམ་གྱིས། ། ཕན་དུ་རེ་བ་གཅོལ་ཆུང་ཡིན། ། གཅིག་པུ་རི་ཁྲོད་དགོན་པ་བསྟེན། ། འཇིག་རྟེན་མགོན་པོ་རིན་ཆེན་ཀྱང༌། ། རི་ཁྲོད་དགོན་པར་སྡོད་ཅིག་དང༌། ། སྐྱོན་དག་ཡོན་ཏན་རབ་རྫོགས་པ། ། ཁོ་བོས་ཡོན་ལེན་བཀའ་བསྩལ་གསུང༌། ། དེས་ན་རྣལ་འབྱོར་དབང་ཕྱུག་རྣམས། ། བུ་སོ་སོ་རི་ཁྲོད་དགོན་པ་བསྟེན། ། རང་གཞན་ཀུན་ལ་ཕན་པ་ཡི། །
མཐར་ཐུག་མདུན་གྲོས་ཟབ་མོ་འདི། ། རང་དང་འདྲ་བའི་བུ་སློབ་རྣམས། ། ཅིས་ཀྱང་ཐུགས་ལ་བཞག་པར་ཞུ། ། དུས་གསུམ་གྱི་སངས་རྒྱས་ཐམས་ཅད་ཀྱི་ཡུམ་དུ་གྱུར་པ། རྗེ་བཙུན་མ་འཕགས་མ་སྒྲོལ་མའི་བྱིན་རླབས་ལས་བྱུང་བ། ཕྱིན་ཅི་ལོག་གི་རྟོག་པ་འཇིག་རྟེན་ཆོས་བརྒྱད་ཀྱི་སྤྲོས་པ་གཅོད་པའི་གདམས་ངག ཡིད་བཞིན་གྱི་ནོར་བུ་རིན་པོ་ཆེ་དབང་གི་རྒྱལ་པོ་ལྟ་བུ་གྲོས་མདུན་ཆེན་མོ་ཞེས་བྱ་བ་རྫོགས་སོ།། །། ༤༨༠༽ ༄། །བག་ཆགས་དག་པའི་འབྲས་བུ་དྲི་མེད་ཆོས་སྐུ་ཡིན་པའི་རྟེན་འབྲེལ་ཟབ་མོ།། བླ་མ་རྣམས་ལ་ཕྱག་འཚལ་ལོ། །
སྒྲུབ་པའི་སྙིང་སྟོབས་ཆུང་བ་དང༌། ། ཉོན་མོངས་ཡུལ་ལ་ཞེན་པ་དང༌། ། ཉམས་མྱོང་ཡོད་པ་རྒུད་པ་དང༌། ། འཁྲུལ་པའི་བག་ཆགས་བརྟས་པའི་འཁོར། ། འབྱུང་བར་འགྱུར་བའི་རྟེན་འབྲེལ་ཅི། ། སྣ་ཚོགས་གདུག་པའི་ས་ཕྱོགས་སུ། ། ཟབ་མོ་ཆོས་ལ་བར་གཅོད་པ། ། མི་མཐུན་ཕྱོགས་ཀྱིས་གང་བའི་སར། ། རང་དབང་མེད་པར་སྡོད་དགོས་པའི། ། མི་མཐུན་རྐྱེན་གྱི་རྟེན་འབྲེལ་ཅི། །
འགྲོགས་ཤིང་ངོ་སྲུང་དཀའ་བ་ཡི། ། གདུག་པའི་ལྷ་འདྲེ་གཏུམ་པོའི་ཚོགས། ། ཉོན་མོངས་དྲག་ལས་བྱུང་བ་དང༌། ། གཏན་དུ་འགྲོགས་པའི་རྟེན་འབྲེལ་ཅི། ། ནམ་ཞིག་འགྲོ་བའི་དུས་ཀྱི་ཚེ། ། ཆར་སྒང་ལྷགས་སྒང་ལ་སོགས་པའི། ། ཤིན་ཏུ་སྡུག་པའི་དུས་ཚོད་དུ། ། རང་དབང་མེད་པར་འགྲོ་དགོས་པའི། ། འདི་ཡི་རྒྱུ་མཚན་ཇི་ལྟར་ལགས། ། འགྲོ་མགོན་དཔལ་ལྡན་ཆོས་ཀྱི་རྗེ། །
མཉམ་མེད་བླ་མ་དམ་པ་ཡི། ། བརྒྱུད་པ་གོང་མས་གནང་བའི་རྫས། ། བྱ་རོག་འགུམས་པར་འགྱུར་བ་དང༌། ། དེ་ན་སྐྱེས་པའི་པདྨ་ལ། ། འབྲས་བུ་མེད་པའི་རྟེན་འབྲེལ་ཅི། ། བདག་ཉིད་ཆེན་པོས་གསུང་བར་ཞུ། ། རྒྱུ་འབྲས་ཀྱི་རྟེན་འབྲེལ་ཟབ་མོ་འདི། ། རྒྱུ་ལས་འབྲས་བུ་འབྱུང་ངེས་པས། ། རྒྱལ་བས་བསྔགས་པའི་སྨོན་ལམ་ལ། ། སྔོན་གྱི་དམ་བཅས་མ་བརྗེད་པར། །
ཁྱོད་ཀྱིས་ནན་ཏན་ཆེན་པོ་གྱིས། ། སྐྱོན་དག་ཡོན་ཏན་རྫོགས་ནས་མཆི། ། རྩ་ནི་གང་ཡིན་རླུང་གང་ཡིན། ། ཡི་གེ་གང་ཡིན་དང་པོ་ཡི། ། རླུང་སེམས་ཚོགས་པའི་ཉམས་མྱོང་གང༌། ། དེ་རྣམས་གང་གིས་སྦྱོང་བར་ངེས། ། འཁོར་བ་མྱ་ངན་འདས་པ་ཡི། ། སྦྱོང་བྱེད་མ་ཕམ་མགོན་པོས་གསུངས། ། བག་ཆགས་དག་པའི་འབྲས་བུ་འདི། ། གཉིས་ལྡན་དྲི་མེད་ཆོས་སྐུ་ཡིན། །
ཆགས་སོགས་དྲི་མས་འཕགས་པ་མཆོད་པ་གང༌། ། གོང་མ་རྣམས་ལ་ཧ་ལའི་དུག་བླུད་བཞིན། ། ཁོང་ཁྲོ་གདུག་པ་ཞེ་སྡང་མི་བཟད་འདི། ། གནས་སྐབས་དུས་རྣམས་ཀུན་གྱི་བདེ་བ་རྣམས། ། འབྱུང་བའི་རྒྱུ་རྐྱེན་ཀུན་ཏུ་མི་འགྱུར་ཞེས།། །། ༤༨༡༽ ༄། །འཕགས་པ་ཆར་ཀས་སྤོང་མགུ་སྤྱོད་པ་ལས་གསུངས་པའི་སོ་ཐར་མེ་ལོང༌།། ན་མོ་རཏྣ་ཏྲ་ཡ་ཡཱ། ན་མ་ཨཱརྻ་བ་ལོ་ཀེ་ཏེ་ཤྭ་ར་ཡ། བོ་དྷི་ས་ཏྭོ་ཡ།
མ་ཧཱ་ས་ཏྭ་ཡ། མ་ཧཱ་ཀ་རུ་ནི་ཀ་ཡཱ། ཏདྱ་ཐ། ཨ་ཏེ་ན་ཏེ་ཨ་བ་རི་ཧད་ཏེ། མ་ཧཱ་བི་དང་གམ་སྭཱཧཱ། ཉོན་མོངས་པས་གཟིར་བའི་ཤཱཀྱའི་བུ་མོ་རྣམས་ལ་སྐེམ་མོ། ། གོའུ་ཏམ་གྱི་སྐྱོ་བ་བསྐྱེད་ནས་བདེན་པ་བཞིས་གྲོལ་བ་དང༌། ཐུབ་པ་དགའ་བོ་དམྱལ་བ་དང༌། ། ཟས་གཙང་རྒྱལ་པོ་མ་སྐྱེས་དགྲ། ། ཚེར་མས་སྤྲོ་བ་བསྐྱེད་པ་དང༌། །
མིག་དམར་ཚར་ནི་བཅད་པ་དང༌། ། ཆར་ཀ་དམའ་ནི་བབས་པ་དང༌། ། ཉེ་རྒྱལ་མཛེས་ལ་དད་པ་ཡི། ། དུས་སུ་བདེན་བཞི་ཟབ་མོ་ཡིས། ། སྨིན་པར་བྱེད་པའི་དགེ་བའི་བཤེས། ། དམ་པ་རྣམས་ལ་ཕྱག་འཚལ་ལོ། ། ཡངས་པ་ཅན་གྱི་དགེ་སློང་རྣམས། ། ཕན་ཚུན་རྩོད་པར་གྱུར་པ་ལས། ། སྐྱོབ་པ་ཤཱཀྱ་སེངྒེ་ཡིས། ། རྩོད་པ་ཞི་བར་མ་ནུས་པས། །
དེ་ཚེ་རྒྱལ་བ་མཁའ་ལ་གཤེགས། ། བཅུ་གཉིས་ལོ་ཡི་གྲངས་སྙེད་དུ། ། རྩོད་པར་གྱུར་ཀྱང་བཏང་སྙོམས་མཛད། ། བདག་ཉིད་ཆེན་པོས་ཡུལ་ཕྱོགས་དེར། ། ནམ་ཡང་མ་གཤེགས་ཐབས་མཛད་པས། ། རྩོད་པ་ངམ་ངམ་ཤུགས་ཀྱིས་ཞི། ། སུ་ཞིག་དེ་ལ་སྙིང་རྗེ་ཆེ། ། ལས་མཐུན་པར་སྣང་བའི་སྐྱིད་སྡུག་རྣམས། ། རྒྱུ་གང་ལས་བྱུང་བར་ཤེས་ལགས་སམ། ། རྒྱུ་གང་ལས་འབྱུང་བར་མ་ཤེས་ན། །
ཕྱི་ནང་རྟེན་འབྲེལ་ཟབ་མོའི་གནད། ། གཙོ་བོ་འཁོར་རྣམས་བྱིན་གྱིས་རློབས། ། འཁོར་གྱིས་གཙོ་བོ་བྱིན་གྱིས་རློབ། ། ག་བུར་གླ་རྩི་གར་ལོག་སྤོས། ། ཚད་དང་ལྡན་པའི་དྲི་བཞིན་དུ། ། བུདྡྷ་དྷརྨཱ་ཙ་ཙ་ནི། ། ཤིན་ཏུ་ཟབ་པའི་རྟེན་འབྲེལ་ཉིད། ། དེས་ན་མི་གཡོ་རྡོ་རྗེ་དང༌། ། སྐད་ཅིག་ཙམ་ཡང་འབྲལ་མི་བྱ། ། བག་ཆགས་ས་བོན་སྦྱོང་བར་ངེས། །
མཐར་ཐུག་འབྲས་བུ་ཐོབ་པར་ངེས། ། གཏན་གྱི་སོ་ནམ་ཚར་བར་ངེས། ། འདི་ལྟར་ཐུབ་པ་ཆེན་པོའི་ཆོས། ། ཉོན་མོངས་གསུམ་ལ་ཆགས་པ་དང༌། ། སྡང་བར་བྱེད་པ་གང་ཡིན་པས། ། ལྷ་མི་ལ་སོགས་གོང་མ་ཡི། ། འབྲས་བུ་ཐོབ་པར་འགྱུར་བ་ལ། ། ཉོན་མོངས་གདུག་པས་དཀྲུགས་པའི་ཡིད། ། འདི་ཡིས་ཐར་པ་མི་ཐོབ་ཅེས། ། སོ་སོ་ཐར་པའི་མེ་ལོང་ལ། །
བལྟས་ན་ཉེས་པ་སྤང་བར་བྱ། ། འདི་ནི་འཕགས་པ་ཆར་ཀ་ལས། ། སྤོང་མགུ་སྤྱོད་པ་ཉིད་ལས་གསུངས།། །། ༤༨༢༽ ༄། །རྟེན་འབྲེལ་མ་འཛོམས་པས་དུས་ཡུན་བསྐལ་པའི་བར་ཆད་དུ་འགྱུར་བ་ཤེས་དགོས་པ།། ཆོས་རྣམས་གདོད་ནས་མ་སྐྱེས་པ་སྨྲ་བསམ་བརྗོད་མེད་ཀྱི་ངོ་བོར་གནས་པ་ལ་སྨྲ་བ་དང་བསམ་པ་དང་བརྗོད་པ་རྣམ་པ་གསུམ་གྱིས་ནི། ཤེས་རབ་ཀྱི་ཕ་རོལ་ཏུ་ཕྱིན་པའི་དོན་རྟོགས་པར་མི་འགྱུར་བ་དང༌། རྟོགས་པ་རྣམས་ཀྱིས་ཀྱང་རྟོགས་པ་དེའི་དོན་གོམས་པར་བྱ་ཞིང༌། སྨྲ་བ་དང༌། བསམ་པ་དང༌།
བརྗོད་པ་མེད་པའི་སྤྱོད་པས། སློབ་དཔོན་ཤན་ཏ་དེ་བ་ལྟར། དུས་འདའ་བར་བྱས་ནས། བླ་མ་རིན་པོ་ཆེའི་དགོངས་པ་ལྟ་བའི་མཐར་ཐུག་བལྟ་བྱ་ལྟ་བྱེད་ཐམས་ཅད་དང་བྲལ་བ། སྤྱོད་པའི་མཐར་ཐུག་སྤང་བླང་དང་དགག་སྒྲུབ་ཐམས་ཅད་དང་བྲལ་བ། ཆགས་སྡང་མེད་པའི་ལུས་ངག་དང༌། ཚུལ་ཁྲིམས་རྣམ་པར་དག་པ་ཞེས་པ་ལྟ་སྒོམ་སྤྱོད་པ་གཅིག་ཏུ་གྱུར་པ་ལ་ཚེགས་མེད་པས། ལྟ་སྤྱོད་སྒོམ་གསུམ་ཡ་མ་བྲལ་བར་དུས་རྟག་ཏུ་གནས་པར་བྱའོ། ། འདི་ཡང་འདི་འབའ་ཞིག་ཏུ་མ་ཟད་དེ། འཁོར་བ་དང་མྱ་ངན་ལས་འདས་པའི་ཆོས་ཐམས་ཅད་ལྟ་བ་དང་སྒོམ་པ་སྤྱོད་པ་རྣམ་པ་གསུམ་མམ།
བསམ་པ་དང་སྦྱོར་བ་དང་མཐར་ཐུག་རྣམ་པ་གསུམ་མམ། ཞིང་དང་བསམ་པ་དངོས་པོ་རྣམ་པ་གསུམ་ལ་སོགས་པ་སྒྲུབ་པར་བྱེད་པའི་ཚུལ་ལུགས་དཔག་ཏུ་མེད་པ་ཞིག་བཤད་པ་དང༌། རྟེན་འབྲེལ་མ་འཛོམས་པས་མྱུར་དུ་མི་འགྲུབ་པ་དང༌། ཡུན་རིང་དུ་འགོར་བ་དང༌། གཏན་དུ་མི་འགྲུབ་པའི་བར་ཆད་དུ་འགྱུར་བར་ཤེས་པར་བྱའོ།། །། ༤༨༣༽ ༄། །ཉམས་རྟོགས་ཀྱི་གནད་གསང་སྒྲོ་འདོགས་གཅོད་པ་གཞོན་ནུ་ཤེས་རབ་ཀྱི་ཞུ་ཚིག། རྟོགས་པ་མཁའ་འདྲའི་ངང་ཉིད་ལས། ། ཐུགས་རྗེ་ཉི་ཟླའི་འོད་ལྟ་བུས། ། གདུལ་བྱའི་རེ་འདོད་སྐོང་མཛད་པ། །
རྗེ་རིན་པོ་ཆེ་ལ་ཕྱག་འཚལ་ལོ། ། སེམས་ཉིད་གདོད་ནས་དག་པ་ལ། ། འཁོར་བར་འཁྱམས་པ་ཇི་ལྟར་ལགས། ། ཚེ་འདིའི་འཁྲི་བ་ཆོད་གྱུར་ནས། ། ཆོས་ལམ་དུ་ངེས་པར་འགྲོ་བ་ལ། ། ཐབས་མཆོག་གང་གིས་འགྲུབ་པ་ལགས། ། ཚད་མེད་སྙིང་རྗེ་མ་མཆིས་ན། ། རྟོགས་པ་མཐོན་པོར་རློམས་ན་ཡང༌། ། ཐེག་པ་ཆེན་པོར་བཏུབ་ལགས་སམ། ། མཚན་ཉིད་ལྡན་པའི་བླ་མ་ཡི། །
ཅི་གསུང་བཀའ་ལས་མ་འདས་ན། ། དེ་ཉིད་གཅིག་པུས་ལམ་བགྲོད་དམ། ། རང་སེམས་ཆོས་སྐུར་རྟོགས་གྱུར་པས། ། སྐུ་གཉིས་ཤུགས་ལས་འབྱུང་ལགས་སམ། ། འོན་ཏེ་ཐུབ་པས་གསུངས་པ་ཡི། ། སོ་སོའི་རྒྱུ་ལ་འབད་འཚལ་ལམ། ། སངས་རྒྱས་རྣམས་ཀྱི་ཆོས་གཅིག་སྟེ། ། གྲུབ་ཐོབ་རྣམས་ཀྱི་ཐུགས་དགོངས་ནི། ། གཅིག་ལ་ཀླུ་སྒྲུབ་བྱམས་པ་གཉིས། ། གྲུབ་མཐའ་མི་མཐུན་ཇི་ལྟར་ལགས། །
སངས་རྒྱས་རྣམས་ལ་རང་རྒྱུད་ཀྱིས། ། བསྡུས་པའི་ཡེ་ཤེས་མངའ་མི་མངའ། ། སྒྲོ་འདོགས་བཅད་ཕྱིར་ཞུས་པའི་ལན། ། བརྩེ་བས་བདག་ལ་གསུང་བར་ཞུ། ། ཐུགས་དང་འགལ་བ་བྱུང་སྲིད་ན། ། བླ་མ་མཆོག་ལ་བཟོད་པར་གསོལ། ། འདི་ཞུས་དགེ་བ་གང་ཐོབ་དེས། ། འགྲོ་རྣམས་མྱུར་དུ་སངས་རྒྱས་ཤོག། །། ༤༨༤༽ ༄། །ཉམས་རྟོགས་ཀྱི་གནད་གསང་སྒྲོ་འདོགས་གཅོད་པ་གཞོན་ནུ་ཤེས་རབ་ཀྱི་ཞུས་ལན།།
བླ་མ་རིན་ཆེན་ཞབས་ལ་འདུད། ། རང་སེམས་སྐྱེ་འགག་མེད་པ་ལ། ། འཁོར་བར་འཁྱམས་པའི་རྒྱུ་མཚན་ནི། ། བདག་ཏུ་འཛིན་པའི་རྟོག་པས་ལན། ། བདག་མེད་རྟོགས་ན་རང་སར་གྲོལ། ། ཆོས་ལམ་དུ་འགྲོ་བར་བྱེད་བཞེད་ན། ། འཇིག་རྟེན་འདི་ཡི་ཞེན་པ་བཅད། ། སྟོང་ཉིད་སྙིང་རྗེ་བསྒོམས་གྱུར་ན། ། ཐམས་ཅད་གྲུ་བཞི་ལམ་པར་མཆི། ། རང་ལ་ཞེ་འདོད་མེད་པ་ཡི། །
སྙིང་རྗེ་ཆེན་པོ་མ་མཆིས་ན། ། ཐེག་པ་ཆེན་པོར་མི་མཆི་བས། ། བླ་མ་སངས་རྒྱས་རྣམས་ཀྱིས་གསུངས། ། མཚན་ཉིད་ལྡན་པའི་བླ་མ་ནི། ། སྟོན་པ་སངས་རྒྱས་གཅིག་པུར་བས། ། སངས་རྒྱས་འདྲ་བའི་བླ་མ་ཡི། ། ཅི་གསུང་བཀའ་བཞིན་བསྒྲུབས་ལགས་ན། ། ཅི་འདོད་འབྲས་བུ་འབྱུང་བ་ལ། ། ཐེ་ཚོམ་སོམ་ཉི་ག་ལ་འཚལ། ། རང་སེམས་ཆོས་སྐུར་རྟོགས་ལགས་ཀྱང༌། །
ཐབས་དང་བྲལ་བའི་ཤེས་རབ་ཀྱིས། ། མཐར་ཐུག་སངས་རྒྱས་མི་ཐོབ་པར། ། རྣལ་འབྱོར་དབང་ཕྱུག་རྩོད་པ་མེད། ། ས་ར་ཧ་ལ་སོགས་པ་རྣམས། ། ནན་ཏན་ཆེན་པོས་གསུངས་པ་ཡིན། ། སངས་རྒྱས་ཉིད་དང་འདྲ་བ་ཡི། ། ཀླུ་སྒྲུབ་མ་ཕམ་ལ་སོགས་པ། ། གྲུབ་པའི་མཐའ་དང་བྲལ་བ་ལ། ། གྲུབ་མཐའ་སྣ་ཚོགས་མ་མཐུན་པ། ། གདུལ་བྱའི་བསམ་པས་གསུངས་པ་བས། །
མཐར་ཐུག་སངས་རྒྱས་ཡེ་ཤེས་ནི། ། ཡོད་མེད་སྤྲོས་པའི་ཡུལ་ལས་འདས། ། ཉམས་རྟོགས་ལྡན་པའི་རྣལ་འབྱོར་པས། ། ངམ་ངམ་ཤུགས་ཀྱིས་གོ་བ་ལས། ། ཐོས་དང་བསམ་པའི་ཤེས་རབ་ཀྱིས། ། ཡོད་དང་མེད་པར་བརྟགས་པ་ཡིས། ། སངས་རྒྱས་ཡེ་ཤེས་གོ་རེ་སྐན། ། དད་དང་གུས་པའི་བསམ་པ་ཡིས། ། དགེ་སློང་གཞོན་ནུ་ཤེས་རབ་ཀྱིས། ། དྲིས་པའི་ལན་དུ་སྨྲས་པ་འདི། །
གང་གི་ཐུགས་དང་འགལ་ན་ཡང༌། ། འགལ་བ་དེ་ལ་བཟོད་པར་ཞུ།། །།
༤༨༥༽ ༄། །སྒམ་པོ་ཟངས་ཟླུམ་ཡང་དགོན་དུ་མོས་གུས་ཅན་གྱི་ཉེ་གནས་ཀྱི་ཞུ་ལན།། ཨོཾ་སྭསྟི། དྲང་སྲོང་ཆེན་པོ་བརྟུལ་ཞུགས་མཐར་ཕྱིན་པ། ། ཆོས་དབྱིངས་མཁའ་ལ་ཡེ་ཤེས་ཉི་མ་ཤར། ། འགྲོ་ཀུན་བློ་ཡི་མུན་པ་སེལ་མཛད་པ། ། མཉམ་མེད་བླ་མའི་ཞབས་ལ་ཕྱག་འཚལ་ལོ། ། སྔོན་ཐུབ་པ་ཆེན་པོ་བཞུགས་དུས་སུ། །
འབྲས་བུ་མྱུར་དུ་ཐོབ་པ་དང༌། ། འབྲས་བུ་དུས་སུ་བསྟན་པ་དེ། ། ཅིས་ཀྱང་དེ་ལྟར་ལགས་སམ་ཅི། ། གསང་སྔགས་རྡོ་རྗེའི་ཐེག་པ་དང༌། ། ཟབ་ཅིང་རྒྱ་ཆེའི་དམ་ཆོས་རྣམས། ། ལྔ་བརྒྱ་ཐ་མར་འབྱུང་འགྱུར་བ། ། ངེས་པར་གསུངས་པ་ཇི་ལྟར་ལགས། ། སྟོན་པ་གཞན་ལ་མེད་པའི་ཆོས། ། གསང་སྔགས་རྡོ་རྗེའི་ཐེག་པ་འདི། ། བསྟན་པ་འདི་ལ་འབྱུང་འགྱུར་པ། །
ཨ་དེ་ཡི་རྒྱུ་མཚན་ཇི་ལྟར་ལགས། ། དེང་སང་དུས་ཀྱི་ཆོས་པ་རྣམས། ། འཇིག་རྟེན་ཟང་ཟིང་ནོར་རྫས་གསོག ། ཁྱིམ་པ་རྣམས་ཀྱི་ལས་ལ་ཞུགས། ། དམ་ཆོས་མི་སྤྱོད་ཇི་ལྟར་ལགས། ། སངས་རྒྱས་ཞི་ཁྲོ་ཡབ་ཡུམ་ཚོགས། ། མཐའ་ཡས་རྣམ་པ་སྣ་ཚོགས་ལ། ། སྔོན་དང་ད་ལྟའི་དུས་དག་ལ། ། སྒྲུབ་ཐག་ཉེ་རིང་མཆིས་ལགས་སམ། ། སྒྲུབ་པ་བྱེད་པའི་གང་ཟག་རྣམས། །
སྒྲུབ་པ་ཡུན་རིང་བྱས་ན་ཡང༌། ། འབྲས་བུ་གང་ཡང་མི་གདའ་བ། ། དེ་ཡི་རྒྱུ་མཚན་ཇི་ལྟར་ལགས། ། སྲོག་དང་བསྡོས་པའི་བླ་མ་ཡི། ། དྲུང་དུ་སྡོད་སྙིང་མི་འདོད་པ། ། གཞན་དུ་འགྲོ་བར་འདོད་པ་ཡི། ། དེ་ཡི་རྒྱུ་མཚན་ཇི་ལྟར་ལགས། ། མཐོ་དམན་ཅལ་ཅོལ་ཞུས་ཚིག་བདུན། ། བློ་ལས་བྱུང་ནས་ཞུས་པ་འདི། ། སེམས་ཀྱི་སྒྲོ་འདོགས་གཅོད་སླད་དུ། །
ཐུགས་ཀྱིས་དགོངས་ནས་གསུང་བར་ཞུ།། ༈ །།ཐུབ་པ་ཆེན་པོ་རྟག་ཏུ་བཞུགས། ། སྙིང་ནས་སྒྲུབ་པ་བྱེད་ནུས་ན། ། སྔོན་དང་ད་ལྟའི་དུས་དག་ལ། ། འབྲས་བུ་ཐོབ་ལ་ཁྱད་པར་མེད། ། རིགས་ཅན་སྙིང་སྟོབས་ལྡན་པ་རྣམས། ། ལྔ་བརྒྱའི་དུས་སུ་ཉོན་མོངས་བདོ། ། གཉེན་པོ་སྤང་བྱ་ལ་ལྟོས་པས། ། ཟབ་ཅིང་རྒྱ་ཆེ་འབྱུང་བ་ལགས། ། སྟོན་པ་ཐུགས་རྗེ་ཆེན་པོ་འདིས། །
ཉོན་མོངས་བདོ་བའི་ཞིང་བཟུང་བས། ། ཉོན་མོངས་ལམ་དུ་བྱེད་པ་འདི། ། གསང་སྔགས་རྡོ་རྗེ་ཐེག་པ་ལགས། ། དེང་སང་དུས་ཀྱི་ཆོས་པ་རྣམས། ། ཆོས་མིན་རྟགས་ཙམ་འཛིན་པ་ནི། ། ཆོས་ཀྱི་ཡོན་ཏན་སྐྱེས་པ་ཡི། ། བླ་མ་མེད་པས་ལན་པ་ཡིན། ། སངས་རྒྱས་ཞི་ཁྲོ་ཡབ་ཡུམ་ཚོགས། ། བློ་ཡི་འཇུག་སྒོ་སྣ་ཚོགས་ལ། ། སེམས་འཛིན་ཞི་གནས་བསྟན་པ་ཡིན། །
ལྷག་མཐོང་སྐྱེ་བའི་ཐབས་སུ་གཅིག ། སྒྲུབ་པ་ཡུན་རིང་བྱེད་པ་ཀུན། ། ཉོན་མོངས་མ་སྤངས་ཚོགས་མ་བསགས། ། བྲལ་དང་རྣམ་སྨིན་འབྲས་བུ་ནི། ། རྒྱུ་མེད་འབྲས་བུ་ག་ལ་སྲིད། ། བླ་མའི་དྲུང་དུ་མི་དགའ་བ། ། རྒྱུ་མཚན་མང་པོ་ཡོད་པ་རྣམས། ། རྣམ་གསུམ་རྣམ་བཞིའི་ཆོས་དབྱེ་བྱེ། ། ཕལ་ཆེར་བླ་མའི་སྐྱོན་དུ་མཆི། ། སྒམ་པོ་ཟངས་ཟླུམ་ཡང་དགོན་དུ། །
བརྟུལ་ཞུགས་སྤྱོད་པའི་རྣལ་འབྱོར་པ། ། མོས་གུས་ཅན་གྱི་ཉེ་གནས་ཀྱིས། ། མཉེས་པར་བྱས་ནས་ཞུས་པ་ལགས།། །། ༤༨༦༽ ༄། །ཞེ་འདོད་ཀྱི་བསམ་པ་ཐ་དད་ལ་ཅིར་ཡང་སྣང་དུ་བཏུབ་པ་ཞེས་པ།། སྣ་ཚོགས་སྣང་བ་དཀར་དམར་འདི། ། ཁ་ཅིག་ཕྱི་རོལ་དོན་དུ་འདོད། ། ཁ་ཅིག་རང་གི་སེམས་སུ་འདོད། ། ཁ་ཅིག་སྣང་བ་མེད་པར་འདོད། ། ཐམས་ཅད་རང་གི་སེམས་ཡིན་པས། །
ཞེ་འདོད་བསམ་པ་ཐ་དད་ལ། ། ཅིར་ཡང་སྣང་དུ་བཏུབ་པས་ན། ། རྟག་དང་ཆད་པ་ལ་སོགས་ཀྱང༌། ། བསགས་པ་ཆུང་ཞིང་དམན་པ་ཡི། ། ལོག་ལྟ་ཅན་ལ་ངེས་པས་ན། ། ལྟ་བའི་བྱེ་བྲག་ཁས་ལེན་པ། ། ལུང་དང་རིགས་པ་ཉམས་མྱོང་གིས། ། དགག་པར་གསུངས་པ་ཡིན་མོད་ཀྱི། ། ལུང་འདི་འདམ་རློན་ཕུར་པ་འདྲ། ། གསུང་རབ་རྣམས་ན་ཀུན་ཀྱང་སྣང༌། །
རིགས་པ་རང་གི་ཞེ་འདོད་སྨྲ། ། ཉམས་མྱོང་ཉམས་སུ་མྱོང་བ་ལ། ། ཉམས་སུ་མྱོང་བྱ་མྱོང་བྱེད་མེད། ། དེས་ན་དཔལ་ལྡན་རིན་པོ་ཆེ། ། ལྟ་བ་བལྟ་བྱ་ལྟ་བྱེད་བྲལ། ། སྒོམ་པ་ཉམས་སུ་མྱོང་དང་བྲལ། ། སྤྱོད་པ་དགག་དང་སྒྲུབ་པ་བྲལ། ། འབྲས་བུ་རེ་དོགས་གཉིས་དང་བྲལ། ། བྲལ་བ་རྣམ་པ་བཞི་པོ་འདི། ། དུས་གསུམ་སངས་རྒྱས་ཐམས་ཅད་ཀྱི། །
ཞི་བ་འདོད་ཆགས་བྲལ་གྱུར་པ། ། དུས་གསུམ་རྒྱལ་བ་ཀུན་གྱི་ཡུམ། ། འཕགས་པ་ཀུན་གྱིས་མཆོད་པའི་གནས། ། བླ་མ་རིན་ཆེན་དམ་པའི་ཆོས། ། སྐྱབས་ཆེན་དམ་པ་ཡིན་པར་ངེས།། །། ༤༨༧༽ ༄། །སྒྲུབ་པ་ཉམས་ལེན་གྱི་སྐོར་ཞལ་གདམས་ལེ་ཚན་དུམ་བུ་དྲུག། ན་མོ་རཏྣ་གུ་རུ། སྟོང་དང་སྙིང་རྗེ་དབྱེར་མེད་པ། ། འདི་དེ་སྐྱེ་བའི་ས་བོན་ཡིན། །
ཚོགས་དང་གུས་འདུད་དྲག་པོས་ནི། ། བོགས་འདོན་གོང་དུ་ཁྲིད་པ་ཡིན། ། རང་གཞན་ཐ་མལ་ལུས་དང་ངག ། ཡིད་གསུམ་སྤོང་བ་མཐུན་རྐྱེན་ཡིན། ། གསལ་དང་སྒྲིམ་དང་མ་ཡེངས་པ། ། དམ་ཆོས་འདི་ཡི་མན་ངག་ཡིན། ། རྣམ་པ་གསལ་ཞིང་ང་རྒྱལ་བརྟན། ། རྣམ་དག་དྲན་པ་ལག་ལེན་ཡིན། ། བདག་འཛིན་དུག་ཆེན་གསུམ་པོ་འདི། ། རྒྱུ་དང་བཅས་པ་བཅོམ་པ་ཡིན། །
ལུས་དང་སྲོག་ལ་མི་ལྟོས་ཤིང༌། ། ལྕེབ་པའི་སྦྱོར་བས་འགྲུབ་པ་ཡིན། ། ལུས་ཐ་མལ་གྱི་ཁ་ཚིས་མ་ཆེ་བར། ། ལྟོ་གོས་ཀྱི་སེམས་ཁྲལ་མ་མང་བར། ། འཁྲུལ་པའི་ཆོས་བརྒྱད་མ་བསམ་པར། ། བུ་ཅིས་ཀྱང་མི་སྟོངས་འཆི་བ་དང༌། ། འཁོར་བའི་སྡུག་བསྔལ་ཞེ་ལ་ཞོག ། བུ་དབང་བཞི་རྟེན་འབྲེལ་ཟབ་མོ་ཡིས། ། ལུས་ངག་ཡིད་གསུམ་ཅི་བརྗེ་ལྟོས།། ༈ །།མཉམ་མེད་བླ་མའི་ཞབས་ལ་འདུད། །
ཚད་མེད་བསོད་ནམས་སྟོབས་ལས་འཁྲུངས། ། སྟོན་པའི་བསྟན་ལ་རབ་ཏུ་བྱུང༌། ། ཐོས་དང་བསམ་པས་རྒྱུད་སྦྱངས་ཤིང༌། ། བསླབ་གསུམ་མ་གིའི་སྦྱོར་བ་ཡིས། ། འཁོར་བའི་དུག་སྦྲུལ་ཞི་བར་བྱས། ། གསང་སྔགས་རྡོ་རྗེ་ཐེག་པ་ལ། ། རྡོ་རྗེ་འཆང་དང་འདྲ་བ་ཡི། ། ཞབས་ཀྱི་པདྨོར་སྤྱི་གཏུགས་ཤིང༌། ། བསམ་གྱིས་མི་ཁྱབ་དཔག་མེད་པའི། ། མཉེས་པ་གསུམ་གྱིས་མཉེས་མཛད་ནས། །
ལྷན་སྐྱེས་གཉུག་མའི་བདུད་རྩི་མཆོག ། མོས་གུས་ལྕེ་ཡིས་བླངས་ནས་ཀྱང༌། ། སྐུ་གསུང་ཐུགས་ཉིད་རྒྱས་མཛད་ཅིང༌། ། ཟབ་མོ་རྡོ་རྗེ་ཐེག་པ་ཡིས། ། དོན་ཀུན་སྒྲུབ་པའི་རྣལ་འབྱོར་པ། ། མཉམ་ཉིད་གནམ་མཚོ་ཕྱུག་མོ་ལ། ། རྩ་བ་བརྒྱུད་པའི་བླ་མ་དང༌། ། དུས་གསུམ་འཕགས་པ་མཉེས་མཛད་པའི། ། རྣལ་འབྱོར་དབང་ཕྱུག་ཆེན་པོ་ལ། ། བདག་ཀྱང་དགའ་བས་རྗེས་ཡི་རང༌། །
ཇི་སྲིད་འཁོར་བ་མ་སྟོང་པར། ། སྐྱིད་སྡུག་གཅིག་ཏུ་གྱུར་པ་ཡི། ། སྨོན་ལམ་དཔག་མེད་བཏབ་པ་དེ། ། ནམ་ཡང་བསླུ་བ་མེད་པས་ན། ། སྒྲུབ་ལ་ནན་ཏན་གཅེས་མཛད་པ། ། ངེད་རང་སྤད་དང་འགྲོ་དྲུག་གིས། ། སོ་ནམ་ཡིན་པར་ཐུགས་ལ་ཞོག ། བུ་ཁྱོད་ཀྱི་པ་ཕ་རིན་ཆེན་དེ། ། སེམས་ཀུན་བཟང་ནམ་མཁའི་ཀློང་དཀྱིལ་ནས། ། ཐུགས་རྗེ་ཉི་ཟླའི་འོད་ཕྱུང་ནས། །
འགྲོ་དྲུག་མི་ཤེས་མུན་པ་སེལ། ། བུ་དགའ་བར་སོམས་དང་རྣལ་འབྱོར་པ། ། ཡང་ཁྱོད་ཀྱི་པ་ཕ་རིན་ཆེན་དེ། ། བློ་འདས་གངས་ཀྱི་རྩེ་མོ་ནས། ། གཉིས་མེད་རྟེན་འབྲེལ་རྡོ་རྗེའི་གསུང༌། ། སེངྒེ་དཀར་མོའི་སྒྲ་སྐད་སྒྲོག ། ཁམས་གསུམ་ཟིལ་གནོན་ངོ་མཚར་ཆེ། ། ཡང་ཁྱོད་ཀྱི་པ་ཕ་རིན་ཆེན་དེ། ། ནམ་མཁའ་མཛོད་ལ་མངའ་བརྙེས་པས། ། དབུལ་བའི་འཇིགས་པ་གཅོད་པར་བྱེད། །
བུ་གསོལ་བ་ཐོབ་དང་དགོས་འདོད་འབྱུང༌། ། མི་ང་རང་ངན་ཏེ་བླ་མ་བཟང༌། ། འཇིག་རྟེན་མགོན་པོ་རིན་པོ་ཆེ། ། དཔལ་ཕག་མོ་གྲུ་པའི་ཇོ་སྲས་ཡིན། ། དྲན་པ་ཙམ་གྱིས་དགའ་བ་སྐྱེ། ། བསམ་པ་ཙམ་གྱིས་བྲོད་པ་སྐྱེ། ། གསོལ་བ་བཏབ་པས་ཡོན་ཏན་སྐྱེ། ། ཀྭ་རེ་དགའ་རེ་སྐྱིད་ང་རེ་དགའ། ། སྐྱེ་ས་ཕམ་སྟེ་འགྲོ་ས་རྒྱལ། ། དཔལ་ལྡན་ཐུགས་རྗེའི་ཞགས་པ་ཡིས། །
དབུས་གཙང་རིག་པའི་གནས་སུ་དྲངས། ། ཤི་ཡང་འདི་ནས་འགྲོ་རེ་སྐན། ། ང་ཕོ་སྒོ་ཞན་ཏེ་དམ་ཆོས་བཟང༌། ། ཆོས་གསང་སྔགས་རྡོ་རྗེ་ཐེག་པ་ལ། ། སྒྲུབ་ལ་ནན་ཏན་གཅེས་སུ་བྱས། ། ཕྱག་རྒྱ་ཆེ་ལ་སྦར་ཟིན་བྱས། ། རི་ཁྲོད་གངས་ཁྲོད་དགོན་པར་བྱས། ། དེ་ཁ་ཕོ་ཟུར་པོ་ཀུ་རེ་ལགས། ། རྫོགས་སོ།། ༈ །།ཇི་ལྟར་པདྨོ་ཨུཏྤ་ལ། །
འདམ་གྱིས་མ་གོས་ཇི་བཞིན་དུ། ། མི་མཆོག་དཔའ་བོ་ཁྱོད་ཉིད་ནི། ། ཉེས་པའི་དྲི་མས་ཡོངས་མ་གོས། ། ཇི་ལྟར་མེ་ཏོག་ཀུ་མུད་ཏ། ། ཉི་མའི་ཟེར་གྱིས་ཁ་འབྱེད་པ། ། དེ་བཞིན་རིགས་ཅན་སྐྱེས་བུ་ཡང༌། ། བླ་མ་དམ་པས་སྨིན་པར་བྱེད། ། ཇི་ལྟར་དཔའ་བོ་རུ་མཚོན་ཅན། ། ཕ་རོལ་གཡུལ་ལས་རྒྱལ་བ་ལྟར། ། ཁྱོད་ཀྱིས་ཐུབ་པའི་བསྟན་པ་ལ། །
མི་ནུབ་རྒྱལ་མཚན་དམ་པ་བཟུང༌། ། ཇི་ལྟར་སེངྒེའི་རང་སྒྲ་ཡིས། ། ཝ་ཚོགས་ཐམས་ཅད་འབྱེར་བ་ལྟར། ། ཤཱཀྱ་སེངྒེའི་དམ་ཆོས་ཀྱིས། ། མི་ཤེས་ལོག་ལྟའི་ཚོགས་རྣམས་སྐྲག ། འགྱུར་མེད་རྡོ་རྗེའི་གདན་སྟེང་ན། ། སེམས་ཉིད་རང་བྱུང་བཅོམ་ལྡན་འདས། ། ཆོས་བརྒྱད་སྤངས་པའི་དད་གུས་ཀྱིས། ། འབྲལ་བ་མེད་པར་ཁྱོད་ཀྱིས་གཟིགས། ། བུ་གཅིག་ཁྱོད་ཀྱི་རྣམ་ཐར་འདི། །
སྔོན་གྱི་བྱང་ཆུབ་སེམས་དཔའ་འདྲ། ། རང་གི་ལུས་དང་སྲོག་བས་ཕངས། ། གླང་ཆེན་སྨྱོན་པའི་སྤྱོད་འགྲོས་ཐོངས། ། མ་ག་དྷ་ཡི་རྡོ་རྗེ་གདན། ། བྱང་ཆུབ་མཆོག་གི་ཤིང་དྲུང་དུ། ། རྫོགས་པའི་བྱང་ཆུབ་སངས་རྒྱས་པ། ། གོའུ་ཏམ་དཔའ་བོ་བཅོམ་ལྡན་གྱིས། ། གང་ཞིག་ང་ལ་གཟུགས་སུ་མཐོང༌། ། གང་ཞིག་ང་ལ་སྒྲར་ཤེས་པ། ། ལོག་པར་མཐོང་ལ་ཞུགས་པ་སྟེ། །
སྐྱེ་བོ་དེ་དག་ང་མི་མཐོང༌། ། ཐུགས་རྗེས་དགོངས་ནས་གསུངས་པ་དེ། ། དད་གུས་གདུང་བས་མ་བཟོད་ཀྱང༌། ། ཐུབ་པའི་དེ་ཉིད་ཆོས་ཀྱི་སྐུ། ། མི་མཆོག་ཁྱོད་ཀྱིས་ཉམས་སུ་ལོངས།། ༈ །།རྒྱུད་པའི་གདུང་འཚོབ་རྒྱལ་བ་རྣམས་ཀྱི་སྲས། ། ཐུབ་པའི་བསྟན་ལ་བསླབ་གསུམ་རྒྱལ་མཚན་འཛིན། ། མི་ཡི་སེངྒེ་རྣལ་འབྱོར་དབང་ཕྱུག་ཀུན། ། ང་རྒྱལ་སྤྲོས་པ་ཆོད་ལ་རི་ལ་སོང༌།། ༈ །།དུས་གསུམ་སངས་རྒྱས་ཐམས་ཅད་ཀྱི། །
གསང་ཆེན་བླ་མེད་སེམས་ཀྱི་གཤིས། ། སྤྲོས་མེད་ལྷན་ཅིག་སྐྱེས་པ་དེ། ། གྲུབ་ཐོབ་གོང་མ་རྣམས་ཀྱིས་གསུངས། ། བརྒྱུད་པའི་བླ་མ་རྣམས་ཀྱི་ཁྲིད། ། མོས་གུས་ཅན་གྱི་རྒྱུད་ལ་ཤར། ། སློབ་དཔོན་འཕགས་པ་ཀླུ་སྒྲུབ་ཀྱིས། ། འོད་གསལ་དོན་དམ་བདེན་པར་གསུངས། ། འདི་ལས་ཕུལ་ས་མ་མཆིས་པར། ། སྤྲང་པོ་ང་ལ་ངེས་ཤེས་ཡོད། ། ཇི་ལྟར་ཉི་མའི་དཀྱིལ་འཁོར་གྱིས། །
གླིང་བཞི་འཇིག་རྟེན་སྣང་བར་བས། ། རྒྱལ་བའི་འོད་ལ་ཕྱོགས་རིས་མེད། ། རྟ་བདུན་ཤིང་རྟར་ལྡན་པ་ཡང༌། ། ཐུབ་པ་ཆེ་ལ་འགྲན་དུ་མེད། ། ཉེ་བར་ཞི་བའི་འོད་གསལ་འདི། ། འཕགས་པའི་གཞི་རྟེན་ཡིན་ན་ཡང༌། ། མི་གནས་མྱ་ངན་འདས་པ་ལ། ། འགྲན་དུ་ཡོད་པ་མ་ཡིན་ཏེ། ། གླིང་བཞི་གླིང་མཆོག་འཛམ་གླིང་འདིར། ། གཡའ་བྲལ་རིན་ཆེན་གསེར་འཆང་བའི། །
རྟེན་གྱི་གང་ཟག་མང་ལགས་ཀྱང༌། ། རིན་ཆེན་དབང་གི་རྒྱལ་པོ་དེ། ། ཁྱུ་མཆོག་ཀླུ་དབང་གླང་ཆེན་གྱི། ། སྤྱི་གཙུག་རྒྱན་དུ་གྱུར་པ་ལས། ། འཛམ་གླིང་གསེར་ཕྱེ་ཅན་ལ་མིན། ། བདག་པོ་དབང་ཐང་རིགས་རྣམས་ཀྱི། ། རིན་ཆེན་བྱེ་བྲག་གང་ཡིན་པ། ། ཤེས་རབ་ཅན་གྱིས་རྟོགས་པར་གྱིས།། ༈ །།བདག་གི་བསམ་པ་རྒྱུ་ལས་འབྲས་བུའི་ཚུལ། ། དེད་དཔོན་མཛའ་བོའི་བུ་མོ་ཇི་བཞིན་དུ། །
བྱས་པ་དྲན་པ་སད་ནས་སྨིན་སྙམ་ན། ། བདག་གིས་བྱས་པའི་ལས་ཀྱི་འབྲས་བུ་ནི། ། བྱས་ཤིང་བསགས་པ་སྔོན་དུ་སོང་བ་དེ། ། རི་བོ་རྡིབ་པའི་འོག་ཏུ་སོང་བ་ལྟར། ། དྲན་བསམ་མེད་པར་རང་དབང་མེད་པར་བྱུང༌། ། ལས་ཀྱི་ཚུལ་ནི་འདི་ལྟར་ཟབ་གྱུར་ན། ། མཁས་པ་ཅི་ཕྱིར་ནགས་སུ་གནས་མི་བྱེད། ། དཀར་པོ་དགེ་བ་རྣམས་ཀྱི་སྲོག་གྱུར་པ། ། དམ་པ་རྣམས་སམ་སེམས་ཅན་གང་ལ་ཡང༌། ། གུས་པ་སྤངས་པའི་ལུས་ངག་ཡིད་ཀྱི་ལས། །
ཆེ་བར་གྱུར་ཏམ་ཡང་ན་ཕྲ་ཡང་རུང༌། ། སྲོག་རྩ་ཁབ་ཀྱི་རྩེ་མོས་བཙུགས་གྱུར་ཀྱང༌། ། མི་འཚོ་འཆི་བར་གྱུར་པ་ཇི་བཞིན་དུ། ། རང་སྲོག་རང་གིས་སྲུང་བ་གཅེས་གྱུར་ཅེས། ། རང་ལ་སྙིང་བརྩེ་ཡོད་པའི་མི་རྣམས་ཀྱིས། ། རང་གིས་རང་ལ་ཅི་ཕྱིར་འདེམས་མི་བྱེད།། ༈ །།ཐུབ་པ་ཆེན་པོ་འགྲོ་བའི་གཉེན་གྱུར་པས། ། བར་དུ་གཅོད་པར་འགྱུར་བར་དམ་བཅས་པ། ། དེ་ལ་བར་དུ་གཅོད་པར་མི་འགྱུར་ཞེས། ། སུས་ཀྱང་རྒོལ་ཞིང་རྩོད་པར་མི་ནུས་ན། །
འདུལ་བ་རྒྱ་མཚོར་སྟོན་པས་གང་གསུངས་པའི། ། བར་དུ་གཅོད་པར་འགྱུར་པའི་ཉེས་ལྟུང་ལ། ། ད་རུང་འཛེམ་པའི་བསམ་པ་མ་སྐྱེས་ན། ། སྟོབས་དང་མི་འཇིགས་ཡོན་ཏན་རྒྱ་མཚོའི་ཚོགས། ། ཨེ་མ་བདག་གིས་ནམ་ཞིག་ཐོབ་པར་འགྱུར།། །། ༤༨༨༽ ༄། །མི་ཉག་རྒྱལ་པོ་སོགས་ལ་གནང་བའི་གསུང་འཕྲིན་དུམ་བུ་གཅིག། ཨོཾ་སྭསྟི། ཆོས་ཀྱི་རྒྱལ་པོ་འགྲོ་བའི་མགོན། ། རྒྱལ་བ་སྲས་དང་བཅས་པ་རྣམས། །
དངོས་དང་འཕྲིན་དང་ཡི་གེ་ལས། ། གོང་མའི་ཞབས་ལ་ཕྱག་བྱས་ནས། ། གནོད་པ་ཆུང་ངམ་ཉམ་ང་བ་ཆུང་ངམ། ། བསྐྱོད་པ་ཡང་ངམ་འཚོ་བ་བདེ་འམ། ། སྟོབས་དང་བདེ་བ་ལ་རེག་པར་གནས་སམ། ། ཞེས་ཞུས་པའི་རྗེས་ལ། འདོད་པའི་དོན་ཀུན་ཞུ་དོན་གསོལ། ། མི་ཉག་རྒྱལ་པོ་ལ་སོགས་པ། ། ཆོས་ཀྱི་རྒྱལ་པོ་རྣམས་ཀྱི་འཕྲིན། ། ཐུབ་པ་རྣམས་ཀྱི་གསུང་རབ་དང༌། །
མཐུན་པར་གྱུར་པ་ངོ་མཚར་ཆེ། ། དོན་འདི་གཞན་ལ་དཀའ་བར་གནས།། །། ༤༨༩༽ ༄། །རྡོ་རྗེ་མཁའ་འགྲོའི་གསང་ཚིག་འཕགས་པ་དོ་པ་ལ་གནང་བ།། སངས་རྒྱས་ཐམས་ཅད་འདུས་པའི་སྐུ། ། རྡོ་རྗེ་འཆང་གི་ངོ་བོ་ཉིད། ། དཀོན་མཆོག་གསུམ་གྱི་རྩ་བ་སྟེ། ། བླ་མ་རྣམས་ལ་ཕྱག་འཚལ་ལོ། ། ལྟ་བའི་རྦད་ཁམ་ཆེ་ཆུང་བ། ། སྲོག་ལྟོས་པ་མེད་ན་ཆེ་བ་ཡིན། །
རྟོགས་པ་སྐྱེས་པ་ཞིག་གཙིགས་སུ་ཆེ། ། འགྱུར་བ་མེད་ན་བདེན་པ་ཡིན། ། སྒོམ་པའི་བློ་བཅད་ཆེ་ཆུང་བ། ། སྲོག་ལྟོས་མེད་ན་ཆེ་བ་ཡིན། ། དུས་རྒྱུན་ཆད་མེད་པ་ཞིག་གཙིགས་སུ་ཆེ། ། མཉམ་རྗེས་མེད་ན་བདེན་པ་ཡིན། ། སྤྱོད་པའི་ཚན་ཁ་ཆེ་ཆུང་བ། ། སྦྱང་སྡོམ་སྤྱོད་ན་ཆེ་བ་ཡིན། ། གྲོགས་སུ་འགྱུར་བ་ཞིག་གཙིགས་སུ་ཆེ། ། གཉིས་སུ་མེད་ན་བདེན་པ་ཡིན། །
འབྲས་བུའི་གནས་ལུགས་མཐོང་མ་མཐོང༌། ། རྒྱུ་འབྲས་གོ་ན་མཐོང་བ་ཡིན། ། རྗེས་དཔག་གོ་བ་ཞིག་གཙིགས་སུ་ཆེ། ། མཐར་ཐུག་འབྲས་བུ་སྐུ་གསུམ་ཡིན། ། དེ་གཞན་ལ་བཟླས་པ་མ་ལགས་ཏེ། ། བུ་རྣལ་འབྱོར་དབང་ཕྱུག་བརྟུལ་ཞུགས་ཅན། ། རི་ཁྲོད་འགྲིམས་པའི་སྒྲུབ་པ་པོ། ། གཅིག་པུར་སྡོད་པའི་སྙིང་སྟོབས་ཅན། ། བླ་མ་མཉེས་བྱས་མོས་གུས་ཅན། ། དུས་གསུམ་རྒྱལ་བའི་སྲས་གཅིག་པུ། །
རྡོ་རྗེ་མཁའ་འགྲོའི་གསང་ཚིག་འདི། ། འཕགས་པ་དོ་པས་ཞུས་པ་ལགས།། ༈ །།མགོན་པོ་ཐམས་ཅད་མཁྱེན་པ་ལ། ། རྒྱལ་བའི་སྲས་ཀྱིས་ཞུ་བ་ཞུས། ། སྒྲ་ལ་འཇུག་པའི་རིག་པ་གསུང༌། ། འདོད་ཆགས་ཞེ་སྡང་གཏི་མུག་དང༌། ། ཉེས་པའི་སྒྲ་ལ་ཞེ་སྡང་ཞིང༌། ། འདོད་ཆགས་ཞེ་སྡང་གཏི་མུག་མེད། ། ལེགས་པའི་སྒྲ་ལ་ཆགས་པ་ཡི། ། འདུན་པ་སྐྱེ་བར་གྱུར་པ་ན། །
སངས་རྒྱས་ཆོས་ལ་མི་སློབ་ཞེས། ། མགོན་པོ་ཐམས་ཅད་མཁྱེན་པས་གསུངས། ། འགྲོ་བའི་མགོན་པོ་གཉེན་གཅིག་པུ། ། རྗེ་བཙུན་འཇམ་དབྱངས་ཞལ་སྔ་ནས། ། ཉོན་མོངས་ལ་སོགས་ཉེས་པ་ཡི། ། སྒྲ་རྣམས་ཇི་སྙེད་ཡོད་པ་དང༌། ། ཉོན་མོངས་མེད་པ་རྒྱལ་བའི་གསུང༌། ། མཉམ་པ་ཉིད་དུ་བཀའ་སྩལ་གསུང༌།། །། ༤༩༠༽ ༄། །ཆོས་རྒྱལ་ཡུམ་སྲས་ལ་སྐུ་རྟེན་བཞེངས་རྒྱུར་སྦྱིན་བདག་མཛད་ཞུའི་ཕྲིན་བསྐུལ།།
བླ་མ་རྣལ་འབྱོར་གྱི་དབང་ཕྱུག་ཆེན་པོ། ། དུས་གསུམ་གྱི་སངས་རྒྱས་ཐམས་ཅད་ཀྱི་ངོ་བོ། ལྷ་དང་བཅས་པའི་འཇིག་རྟེན་ཐམས་ཅད་ཀྱི་གཙུག་གི་ནོར་བུ་རིན་པོ་ཆེ་བསམ་གྱིས་མི་ཁྱབ་པའི་རྫུ་འཕྲུལ་དང་ཆོ་འཕྲུལ་སྣ་ཚོགས་སྟོན་པས། སངས་རྒྱས་ཀྱི་བསྟན་པ་རིན་པོ་ཆེ་དར་ཞིང་རྒྱས་པར་མཛད་ཅིང༌། གཞན་མུ་སྟེགས་ཅན་ལོག་པར་ལྟ་བ་ལ་ཞུགས་པའི་རྒྱལ་པོ་གདུག་པ་ཅན་འཁོར་དང་བཅས་པ་ལ་སོགས་པ། ཐར་པ་དང་མྱ་ངན་ལས་འདས་པ་ལ་འགོད་པར་མཛད་པའི་བླ་མ་དམ་པ་དེའི་ཞལ་སྔ་ནས། ཁྱོད་ཀྱིས་རྗེ་བཙུན་གྱི་སྐུ་གྱིས་ཤིག་དང༌། འགྲོ་བ་ལ་སངས་རྒྱས་འཇིག་རྟེན་དུ་བྱུང་བ་དང་འདྲ་བར་འགྱུར་བས། གྱིས་ཤིག་པའི་གསུང་བྱུང་བ་དང༌། བདག་ཀྱང་བླ་མ་དམ་པའི་བཀའ་དྲིན་རྗེས་སུ་དྲན་པའི་སྒོ་ནས།
རྫས་དང་ཡོ་བྱད་ཀྱི་དངོས་པོ་ཡོད་ཀྱང༌། རྗེ་བཙུན་གང་དུ་བཞུགས་པའི་གཏོལ་མེད་པས། ལག་ན་ཅི་ཡོད་ཀྱིས་བླ་མའི་ཐུགས་ཀྱི་དགོངས་པ་བསྒྲུབ་པར་འདོད་པ་དང༌། ཚངས་པ་བརྒྱ་བྱིན་ཉེ་དབང་བཅས། ། རྒྱལ་པོ་ཆེན་པོ་རྣམ་ཐོས་སྲས། ། ཡུལ་འཁོར་སྐྱོང་དང་འཕགས་སྐྱེས་པོ། ། སྤྱན་མི་བཟང་དང་ཕྱོགས་སྐྱོང་དང༌། ། ཆོས་སྐྱོང་སྲུང་མ་ཐམས་ཅད་དང༌། ། ལྷ་ཀླུ་ལ་སོགས་སྡེ་བརྒྱད་དང༌། ། ཆོས་རྒྱལ་རྗེ་བློན་ཡོན་བདག་དང༌། །
ཕ་མ་མཁན་པོ་སློབ་དཔོན་དག ། མཐའ་ཡས་སེམས་ཅན་དོན་སླད་དུ། ། བཞེངས་པར་འདོད་པའི་བློ་ཡོད་ཀྱང༌། ། པྲེ་ཏ་པུ་རིའི་གྲོང་ཁྱེར་འདིར། ། མཐུན་པའི་རྐྱེན་དང་བྲལ་བ་ལ། ། ཆོས་རྒྱལ་ཡུམ་སྲས་དབང་འབྱོར་པས། ། རྗེ་བཙུན་སྤྱན་རས་གཟིགས་དབང་གི ། སྤྲུལ་པར་ཡོངས་གྲགས་བླ་མ་ཡི། ། ཐུགས་ཀྱི་དགོངས་པ་རྫོགས་མཛད་ཅིང༌། ། རྟེན་འདིའི་ཡོན་བདག་མཛད་པར་ཞུ། །
བདག་གིས་ཁྱེད་ཀྱི་ཞབས་ཏོག་བགྱི། ། ཐུགས་དང་འགལ་བར་གྱུར་ན་ཡང༌། ། བདག་ལ་བཀའ་བཀྱོན་མི་མཛད་ཅིང༌། ། བརྩེ་བས་ནོངས་པ་བཟོད་པར་མཛོད།། །།
༤༩༡༽ ༄། །བདག་འཛིན་གཏོང་བའི་ཐབས་ཀྱི་གདམས་པ་དགེ་བའི་བཤེས་གཉེན་ཆེན་པོར་གནང་བ།། ཨོཾ་སྭསྟི། དགེ་བའི་བཤེས་གཉེན་ཆེན་པོའི་འབུལ་བ་དང་ཞབས་ཏོག་ཐམས་ཅད་ཕྱག་དུ་ཐོན། ཐུགས་ལ་ཡང་ཤིན་ཏུ་བཏགས། སྐུ་ཁམས་ཀྱི་ངོས་དེ་ནས་ཉེས་པ་ཐམས་ཅད་ཀྱི་རྩ་བ་བདག་འཛིན་ཡིན་པས།
བདག་འཛིན་ཤིན་ཏུ་གཏོང་བ་གལ་ཆེ། དེ་གཏོང་བའི་ཐབས་ལ། བྱང་ཆུབ་སེམས་དང་ཡི་དམ་ལྷ། ། བླ་མ་དམ་པ་བསྒོམ་བྱས་ནས། ། ནད་དང་སྐྱོན་གྱི་ངང་ལ་བཞག ། ཡེངས་པ་མེད་པར་གཏད་ལ་བསྒོམ། ། དང་པོར་ཟང་ཟིང་སྣ་ཚོགས་འབྱུང༌། ། དེ་ནས་ཆུ་ལ་ཆུ་བཞག་དང༌། ། མར་ལ་མར་ནི་བཞག་པ་ལྟར། ། ཕྱག་རྒྱ་ཆེན་པོའི་ངོ་བོར་འཆར། །
སྐྱོན་དང་ཡོན་ཏན་རབ་རྫོགས་པ། ། སངས་རྒྱས་འདྲ་བའི་བླ་མ་ཡིས། ། ཡང་དང་ཡང་དུ་བཀའ་བསྩལ་གསུང༌། ། ཉམས་སུ་ལོངས་དང་མངོན་དུ་འགྱུར། ། རྫོགས་སོ།། །། ༤༩༢༽ ༄། །དོན་དམ་གྱི་སྒོ་ནས་ཡན་ལག་བདུན་པ་ཚིགས་སུ་བཅད་པ།། སེམས་ཉིད་ངོ་བོ་ཉིད་ཀྱི་སྐུ། ། ལྷུན་གྱིས་གྲུབ་ཅིང་འདུས་མ་བྱས། ། སྨྲ་བསམ་ཤེས་བརྗོད་ཡུལ་ལས་འདས། །
རྗེ་རིན་པོ་ཆེ་ལ་ཕྱག་འཚལ་ལོ། ། དངོས་དང་དངོས་མིན་འཁོར་འདས་ཀུན། ། སེམས་ཉིད་གཅིག་ཏུ་འདྲེས་པ་ཡིས། ། ཀུན་ཏུ་བཟང་པོར་གྱུར་བ་ཡི། ། བླ་མེད་མཆོད་པས་མཆོད་པར་བགྱི། ། རང་གཞན་ཐམས་ཅད་རྫོགས་སངས་རྒྱས། ། སྐུ་གསུམ་ལྷུན་གྱིས་གྲུབ་པ་ལ། ། ཐ་མལ་ལུས་ངག་ཡིད་གསུམ་དུ། ། འཁྲུལ་པར་གྱུར་པ་མཐོལ་ལོ་བཤགས། ། རང་གཞན་གདོད་ནས་སངས་རྒྱས་ཤིང༌། །
བླ་མེད་དཀོན་མཆོག་གསུམ་པོ་དང༌། ། འགྲོ་བ་ཀུན་གྱི་དགེ་བ་ལ། ། སྙིང་ནས་དགའ་ཞིང་ཡི་རང་ངོ༌། ། རྒྱལ་སྲས་མྱུར་དུ་སངས་རྒྱས་ཤིང༌། ། རྫོགས་པའི་བྱང་ཆུབ་ཐོབ་པ་རྣམས། ། ཆོས་ཀྱི་འཁོར་ལོ་བསྐོར་གྱུར་ནས། ། འགྲོ་ཀུན་བྱང་ཆུབ་ཐོབ་མཛད་གསོལ། ། སྟོན་པ་ཐུགས་རྗེ་ཆེན་པོ་རྣམས། ། མྱ་ངན་འདའ་བར་གང་བཞེད་པ། ། སྔོན་གྱི་དམ་བཅས་མ་བསྙེལ་བར། །
མྱ་ངན་མི་འདའ་བཞུགས་སུ་གསོལ། ། བདག་དང་འགྲོ་བ་མ་ལུས་པ། ། གདོད་ནས་ཡོད་པའི་དགེ་བ་དང༌། ། དུས་གསུམ་བསགས་པའི་དགེ་བ་འདིས། ། འགྲོ་ཀུན་བྱང་ཆུབ་མཆོག་ཐོབ་ཤོག ། རྡོ་རྗེ་འཆང་ཆེན་དུས་གསུམ་རྒྱལ་བ་ཀུན་གྱི་སྐུ། ། དབྱེར་མེད་བྱང་ཆུབ་སེམས་ཀྱི་རང་བཞིན་འགྱུར་བ་མེད། ། མགོན་པོ་གདོད་ནས་བྱང་ཆུབ་མཆོག་ཏུ་སངས་རྒྱས་པའི། ། བཀྲ་ཤིས་དེས་ཀྱང་སྐྱེ་དགུ་རྣམས་ལ་བཀྲ་ཤིས་ཤོག། །། ༤༩༣༽
༄། །བླ་མའི་དགོངས་པ་རྫོགས་བྱེད་བདག་ཉིད་རྟག་ཏུ་གཡོག་པོར་ཤོག་ཅེས་པ།། སངས་རྒྱས་ཐམས་ཅད་འདུས་པའི་སྐུ། ། རྡོ་རྗེ་འཆང་གི་ངོ་བོ་ཉིད། ། དཀོན་མཆོག་གསུམ་གྱི་འབྱུང་གནས་མཆོག ། དུས་གསུམ་བདག་ཉིད་རིན་པོ་ཆེ། ། དཔལ་ལྡན་ཕག་མོ་གྲུ་པ་ཡི། ། སྐུ་གསུང་ཐུགས་ཉིད་མི་ཟད་ཅིང༌། ། ལྷུན་གྲུབ་རྒྱུན་ཆད་མི་མངའ་བའི། ། ཇི་སྲིད་འཁོར་བ་མ་སྟོང་ཚེ། ། འགྲོ་བ་སྨིན་པར་མཛད་པ་ཡི། །
སྐུ་གསུང་ཐུགས་ཀྱི་དགོངས་པ་རྣམས། ། རྫོགས་པར་བྱེད་པའི་གཡོག་པོར་ཤོག ། རྟག་ཏུ་མི་མཉེས་མེད་པ་དང༌། ། རྟག་ཏུ་མཉེས་པ་ཉིད་དུ་ཤོག ། རབ་འབྱམས་འཇིག་རྟེན་ཁམས་རྣམས་སུ། ། རྗེ་བཙུན་དུས་གསུམ་སངས་རྒྱས་རྣམས། ། གང་དང་གང་དུ་འབྱུང་བ་ཡི། ། དང་པོ་ལྷུམས་སུ་འཇུག་པ་དང༌། ། བལྟམས་ཤིང་རོལ་རྩེད་མཛད་པ་དང༌། ། བཙུན་མོའི་འཁོར་དུ་ཞུགས་པ་དང༌། །
རབ་ཏུ་བྱུང་དང་དཀའ་ཐུབ་མཛད། ། བྱང་ཆུབ་སྙིང་པོར་གཤེགས་ནས་ཀྱང༌། ། བདུད་ཀྱི་སྡེ་རྣམས་འཇོམས་པ་དང༌། ། བྱང་ཆུབ་མཆོག་ཏུ་སངས་རྒྱས་ཤིང༌། ། ཆོས་ཀྱི་འཁོར་ལོ་བསྐོར་བ་དང༌། ། ཐུགས་ཀྱི་དགོངས་པ་རྫོགས་ནས་ཀྱང༌། ། བུད་ཤིང་ཟད་པའི་མེ་བཞིན་དུ། ། སྐྱེས་ཆེན་མྱ་ངན་འདས་ལ་སོགས། ། དུས་དང་རྣམ་པ་ཐམས་ཅད་དུ། ། དཔལ་ལྡན་ཕག་མོ་གྲུ་པ་དང༌། །
སྐད་ཅིག་ཙམ་ཡང་མི་འབྲལ་ཞིང༌། ། སྐུ་གསུང་ཐུགས་ཀྱི་དགོངས་པ་མཆོག ། མ་ལུས་མཐའ་དག་རྫོགས་བྱེད་པའི། ། བདག་ཉིད་རྟག་ཏུ་གཡོག་པོར་ཤོག ། སྟོན་པ་མྱ་ངན་འདས་ནས་ཀྱང༌། ། འཇིག་རྟེན་མགོན་པོའི་སྐུ་གདུང་ལ། ། རིན་ཆེན་རྣམ་པ་སྣ་ཚོགས་ལས། ། ལེགས་པར་བསྒྲུབས་ཤིང་ཡིད་སོང་བ། ། ལྷ་དང་བཅས་པའི་འཇིག་རྟེན་གྱི། ། ཚོགས་གཉིས་རྫོགས་པའི་མཆོད་རྟེན་གྱིས། །
འཇིག་རྟེན་གང་བ་བྱེད་པར་ཤོག ། སྟོན་པ་བདག་ཉིད་ཆེན་པོའི་བཀའ། ། ལྷ་དང་གནོད་སྦྱིན་མི་རྣམས་དང༌། ། རབ་འབྱམས་འཇིག་རྟེན་ཁམས་རྣམས་སུ། ། འཐོར་བར་གྱུར་པ་བསྡུས་ནས་ཀྱང༌། ། དབང་གི་རྒྱལ་པོ་རིན་ཆེན་གྱི། ། གླེགས་བམ་ཡིད་དུ་འོང་བ་ལ། ། དེ་བས་ལྷག་པའི་རིན་པོ་ཆེས། ། བཀུར་སྟིས་བརྒྱན་ཅིང་ལེགས་བྲིས་ནས། ། སྟོན་པ་བདག་ཉིད་ཆེན་པོའི་བཀས། །
འཁོར་གྱི་དཀྱིལ་འཁོར་ཐམས་ཅད་དུ། ། ལེགས་པར་གསུངས་པ་སྟོན་པར་ཤོག ། གང་གིས་ཆོས་དེ་ཐོས་པ་དང༌། ། བདག་ནི་མཐོང་དང་དྲན་པས་ཀྱང༌། ། ཐམས་ཅད་བདེ་ཞིང་སྐྱིད་པ་དང༌། ། སྡུག་བསྔལ་ཀུན་དང་བྲལ་བ་དང༌། ། བྱང་ཆུབ་དམ་པ་ཐོབ་པ་ཡིས། ། འཇིག་རྟེན་མགོན་པོ་རིན་ཆེན་གྱི། ། བསྟན་པ་དར་ཞིང་རྒྱས་པར་ཤོག། །། ༤༩༤༽
༄། །འཁོར་འདས་ཀུན་གྱི་སྲོག་སྙིང་བྱང་ཆུབ་སེམས་ཀྱི་གསེར་འགྱུར་རྩི།། ན་མོ་རཏྣ་གུ་རུ། སངས་རྒྱས་ཐམས་ཅད་འདུས་པའི་སྐུ། ། རྡོ་རྗེ་འཆང་གི་ངོ་བོ་ཉིད། ། དཀོན་མཆོག་གསུམ་གྱི་རྩ་བ་སྟེ། ། རིན་པོ་ཆེ་ལ་ཕྱག་འཚལ་ལོ། ། འཛམ་གླིང་ནོར་གྱིས་ཁེངས་གྱུར་ཀྱང༌། ། བུ་མེད་ཀྱི་ཨ་ཕ་རབས་ཆད་ཡིན། ། ཕ་ཀུན་མཁྱེན་ཡེ་ཤེས་སྤྱན་གྱིས་གཟིགས། ། ཁམས་གསུམ་སེམས་ཅན་གྲངས་མང་ཡང༌། །
བུ་མེད་ཀྱི་རྒྱལ་པོ་རབས་ཆད་ཡིན། ། ཕ་མཁྱེན་པ་ཅན་གྱིས་བཀའ་མི་བཀྱོན། ། བརྒྱུད་པ་འཛིན་པའི་བུ་མེད་ན། ། བསྐྱངས་པ་དོན་མེད་སྐྱོན་མཐོང་བས། ། མཐོ་དམན་གྱ་ཚོམ་ཚིག་སྨྲས་པས། ། དེ་ཡི་ཐུགས་དགོངས་རྫོགས་པར་མཐོང༌། ། མགོན་པོ་འཇམ་དབྱངས་ལྟ་བུར་བསམ། ། རྗེ་བྱིན་གྱིས་རློབས་དང་རིན་པོ་ཆེ། ། ལྷག་བསམ་གཡོ་དང་བྲལ་བ་འདི། ། ཀུན་མཁྱེན་མགོན་པོས་མི་གཟིགས་མེད། །
སྐྱོན་དག་ཡོན་ཏན་རྫོགས་མཛད་གསོལ། ། རྗེ་སྐྱོན་དག་ཡོན་ཏན་རྫོགས་མཛད་གསོལ། ། རྗེ་བཙུན་དཔའ་བོ་མཁའ་འགྲོའི་ཚོགས། ། སྔོན་གྱི་དམ་བཅས་མ་བསྙེལ་བར། ། བདག་ཅག་སྒྲུབ་པ་བྱེད་པ་རྣམས། ། བྱིན་གྱིས་བརླབ་ཅིང་བསྐྱབ་ཏུ་གསོལ། ། རྗེ་བྱིན་གྱིས་བརླབ་ཅིང་བསྐྱབ་ཏུ་གསོལ། ། རྗེ་བྱིན་གྱིས་བརླབ་ཅིང་བསྐྱབ་ཏུ་གསོལ།། ༈ །།གང་ཕྱིར་རྡོ་རྗེ་འཛིན་པ་ཡིས། ། དངོས་གྲུབ་སློབ་དཔོན་རྗེས་འབྲངས་གསུངས། །
ཀུ་རེ་ཀྱལ་ཀའི་ཆེད་དུ་ཡང༌། ། སྒོ་གསུམ་གྱི་ཁྱད་གསོད་མ་སྤངས་ན། ། ཉམས་སྐྱོན་མེད་གསུམ་པོ་སྐྱེ་བར་དཀའ། ། ཉམས་སྐྱོན་མེད་གསུམ་དང་རྟོགས་པ་དག ། ཐ་དད་མེད་ཅིང་བྱེ་བྲག་སྤངས། ། བཅོམ་ལྡན་གསུངས་པ་འདི་རེ་མད། ། ས་འདི་བར་མཐོངས་མ་ཕྱེ་བ། ། ཀྱེ་མ་དེང་སང་ཁ་རྗེ་ཆེ། ། ཀྱེ་ཀྱེ་ཀྱེ་མ་ཨེ་མ་འོ། ། གསེར་འགྱུར་རྩི་ཡི་རྣམ་པ་མཆོག་ལྟ་བུ། །
མི་གཙང་ལུས་འདི་བསྒྱུར་ནས་རྒྱལ་བའི་སྐུ། ། རིན་ཆེན་རིན་ཐང་མེད་པར་བསྒྱུར་བས་ན། ། བྱང་ཆུབ་སེམས་ཞེས་བྱ་བ་ལེགས་བརྟན་བཟུང༌། ། གཉེན་གཅིག་མཁན་པོས་གསུངས་པ་འདི་རེ་མད། ། དཔའ་བོ་མཁའ་འགྲོ་གནོད་སྦྱིན་དང༌། ། སྲིན་པོ་མི་བཟད་གདུག་པ་ཅན། ། འཁོར་འདས་ཀུན་གྱི་སྲོག་སྙིང་རྣམས། ། བྱང་ཆུབ་སེམས་ཀྱི་གསེར་འགྱུར་རྩིས། ། བདེ་ཆེན་ཕན་ཆད་རྒྱལ་བའི་སྐུར། ། གཡོ་སྒྱུ་མེད་པར་མ་བསྒྱུར་ན། །
གསང་སྔགས་གང་ཡིན་གང་ལ་བཤད། ། གང་གིས་གསང་སྔགས་ཅི་བསྒྲུབས་པས། ། འདྲེ་ཕུང་བ་བཞིན་ཕུང་བར་འགྱུར། ། གསང་སྔགས་ཡོན་ཏན་འབྱུང་འདོད་ན། ། ཀུན་མཁྱེན་མགོན་པོའི་ཞལ་སྔ་ནས། ། ཡོན་ཏན་གྱི་རྒྱ་མཚོ་ཞིག་བསྐྱེད་བཞེད་ན། ། རྨི་ལམ་སྒྱུ་མ་ལྟ་བུ་ཡི། ། ཚོགས་རྒྱུན་ཆད་མེད་པར་གསོག་ན་ཡིན། ། གཏོར་མས་བར་ཆད་སེལ་བ་ཡང༌། ། བསོད་ནམས་ཚོགས་ཀྱི་མཐུ་ཡིན་གསུངས། །
གསང་སྔགས་གྲུབ་ཐག་ཉེ་བ་ཡང༌། ། ཚོགས་གསོག་མཁས་པའི་རྟེན་འབྲེལ་ཡིན། ། དེ་སྟེ་ཨ་འོད་ཁུ་མཚན་ལ། ། འདི་དང་འདིར་ཡང་དེ་དག་གི ། གཉེར་ཀ་མེད་ཀྱིས་བཞེས་པ་གསོལ། ། ཡང་ན་མཐུན་འཇུག་ངོ་སྲུང་མཛོད། ། འདི་ཕྱི་གཉིས་ཀར་མི་ཕུང་རེ། ། ཆང་གིས་བཟི་བའི་གཉིད་ལམ་ན། ། རི་བོ་པང་གིས་ཐེབས་ཐེབས་འདྲ། ། ཤེས་པ་འཁྲུལ་བའི་གང་ཟག་གིས། །
རང་གིས་རང་ཉིད་ཆེན་པོར་མཐོང༌། ། རང་སྤྱོད་མ་ཤེས་གཏི་མུག་ཅན། ། ཕུང་ཞེས་གྲགས་པ་འདི་རེ་བདེན། ། འཇིག་རྟེན་མགོན་པོ་རིན་པོ་ཆེ། ། སློབ་དཔོན་རྒྱལ་པོ་བཞུགས་པའི་གནས། ། ནུབ་ཕྱོགས་ཨུ་རྒྱན་གནས་མཆོག་ན། ། ཕོ་སྐྱེས་ཐམས་ཅད་དཔའ་བོ་ལ། ། མོ་སྐྱེས་རང་བཞིན་རྣལ་འབྱོར་མ། ། གཉིས་མེད་སྦྱོར་བ་ཨ་ལ་ལ། ། ཕག་མོ་གྲུ་ཡི་ནགས་ཚལ་ཡིན། །
ཨ་ཧོ་རྣལ་འབྱོར་དགྱེས་པར་མཛོད།། །། ༤༩༥༽ ༄། །བྱེད་པ་ཐམས་ཅད་ཀུན་རྫོབ་ལ་བྱེད་མེད་མྱ་ངན་འདའ་བ་ཞེས་པའི་གདམས་པ།། དཔལ་ཕག་མོ་གྲུ་པའི་ཞབས་ལ་འདུད། ། དཔའ་བོ་རྡོ་རྗེ་དྲིལ་བུ་པས། ། དམ་ཆོས་རྩ་བ་བྱང་སེམས་ཀྱིས། ། འཁོར་འདས་གཉིས་ཀྱི་སྲོག་བཅུད་པས། ། རྒྱལ་པོའི་གྱོད་ལས་ཐར་པ་ཡིན། ། དཔལ་ལྡན་ནཱ་རོ་པཎ་ཆེན་གྱིས། ། ཞིང་རྣམ་པར་དག་པའི་བླ་མ་ལ། །
ཚེ་འདིར་སངས་རྒྱས་འདོད་པའི་བློས། ། ལུས་སྲོག་ཕུལ་བས་འབྲས་བུ་སྨིན། ། རྣལ་འབྱོར་དབང་ཕྱུག་བྷུ་སུ་ཀུ། ། ཡིད་ལ་མི་བྱེད་ཕྱག་རྒྱ་ཆེ། ། རྣམ་པར་མི་རྟོག་དོན་ཉིད་ལ། ། རྒྱུན་ཆད་མེད་པའི་སྦྱོར་བས་གྲུབ། ། སློབ་དཔོན་ན་ག་བྷོ་དེ་ནི། ། གནོད་སྦྱིན་ཕོ་མོའི་གཏམ་རྣམས་ཀྱིས། ། འཁོར་ལ་བར་ཆད་སྣ་ཚོགས་གཏོང༌། ། དངོས་གྲུབ་བར་ཆད་རང་དབང་ཆེ། །
རྗེ་བཙུན་པདྨ་སྙིང་རྗེ་ཆེ། ། གདུག་པ་རྣམས་དང་སྣང་སྲིད་ཀུན། ། བྱང་ཆུབ་སེམས་ཀྱི་དཀྱིལ་འཁོར་གྱིས། ། བདེ་བ་ཆེན་པོར་བསྒྱུར་བར་མཛད། ། ཨཱརྻ་ན་གརྫུ་ན་ནི། ། ལྔ་ཡི་བདག་ཉིད་མིང་བཅུ་པོ། ། རྣམ་རྟོག་འཁོར་བ་སྒྲུབ་བྱེད་རླུང༌། ། འོད་གསལ་དབྱིངས་སུ་གསོད་པར་མཛད། ། ཨུ་རྒྱན་རྒྱལ་པོ་འགྲོ་བའི་མགོན། ། དུག་གསུམ་འཁོར་བའི་བག་ཆགས་རྣམས། །
བདེ་ཆེན་ལྷན་ཅིག་སྐྱེས་པར་སྦྱོར། ། འཁོར་དང་བཅས་པ་མཁའ་སྤྱོད་ཁྲིད། ། སློབ་དཔོན་ཆེན་པོ་ལཱུ་ཧི་པ། ། ས་སྟེང་སྟན་དང་ནམ་མཁའི་གོས། ། ཉི་ཟླ་སྒྲོན་མེ་ལག་ངར་སྔས། ། ཉ་རྒྱུ་གསོལ་བས་དོན་ཆེན་གྲུབ། ། འཇིག་རྟེན་ངམ་གྱུར་པདྨ་ཡིས། ། རང་གི་ཉམས་སུ་མྱོང་བ་ཡིས། ། སྣང་སྲིད་ཐམས་ཅད་ཧེ་རུ་ཀཿ ། གཅིག་ཏུ་བྱས་པས་བདུད་རྣམས་བཏུལ། །
རྣལ་འབྱོར་དབང་ཕྱུག་བིརྺ་པ། ། ཕྱི་ནང་གསང་བའི་རྟེན་འབྲེལ་གྱིས། ། འཁོར་འདས་སྣང་སྲིད་མ་ལུས་ཀུན། ། བསྒྱུར་ཞིང་བྱིན་གྱིས་བརླབས་པར་མཛད། ། རྗེ་དཔལ་ལྡན་བླ་མ་རིན་ཆེན་ནི། ། དུས་གསུམ་རྒྱལ་བའི་འབྱུང་གནས་པས། ། སེམས་གཉིས་འདྲེས་པའི་སྦྱོར་བ་ཡིས། ། འགྲོ་རྣམས་བྱང་ཆུབ་མཆོག་ལ་འགོད། ། ངས་ནི་ཐམས་ཅད་སེམས་སུ་གོ ། བྱེད་པ་ཐམས་ཅད་ཀུན་རྫོབ་ལ། །
བྱེད་མེད་རྟོགས་ན་མྱ་ངན་འདས། ། གཉིས་སུ་མེད་པས་རྫོགས་སངས་རྒྱས། ། དུས་གསུམ་སངས་རྒྱས་ཐམས་ཅད་ནི། ། ཚོགས་གཉིས་འགྲོ་བའི་དོན་དུ་སྤྱད། ། རང་གཞན་གཉིས་སུ་མེད་པའི་ཕྱིར། ། སྐུ་གསུམ་ལྷུན་གྱིས་གྲུབ་པར་ངེས། ། རང་ལ་སྙིང་བརྩེ་ཡོད་གྱུར་ན། ། ལྷག་པའི་བསམ་པ་གཡོ་མེད་པས། ། གོང་མ་རྣམས་ཀྱི་རྗེས་འབྲངས་ན། ། མྱུར་དུ་འབྲས་བུ་འབྱུང་ནས་མཆི། །
མི་དགེ་རྒྱུ་ལས་བྱུང་བ་ཡི། ། ཉེས་ཚོགས་ཕུང་པོ་ཐམས་ཅད་ལ། ། དེ་ཉིད་སྐྱེ་བ་མེད་ཤེས་ན། ། ཕྲ་བའི་བག་ཆགས་ཟད་བྱས་ནས། ། མགོན་པོ་རིན་ཆེན་ཟླ་བ་ལྟར། ། རྣམ་པར་དག་པ་སངས་ཀྱང་རྒྱ། ། དེ་ཉིད་སྟོང་པར་མ་ཤེས་ནས། ། དགེ་སྦྱོང་བྱས་པའི་འབྲས་བུ་ཡིས། ། ནོར་བུ་སྙིང་པོ་དྲི་མེད་ལྟར། ། རྒྱལ་བས་རྗེས་སུ་འཛིན་པར་འགྱུར། །
རྒྱལ་བས་སྐྱེ་རྒ་ན་འཆི་གཟིགས། ། བིརྺ་པདྨ་བཛྲ་སོགས། ། གཏམ་རྒྱུད་རིང་པོ་མང་དུ་གསུངས། ། ཅིས་ཀྱང་འཆི་བར་ངེས་པ་དང༌། ། ཤི་ནས་འཁོར་བ་ངན་སོང་གི ། མི་ཟད་སྡུག་བསྔལ་དྲན་པ་རྣམས། ། བློ་བདེར་སྡོད་པ་ག་ལ་སྲིད། ། བརྟུལ་ཞུགས་བསྒྲུབ་པར་བྱ་བའི་ཕྱིར། ། རང་ལ་སྐྱེས་པའི་ཉམས་རྟོགས་རྣམས། ། ཉམས་དགའ་དབེན་པའི་ས་ཕྱོགས་སུ། །
བསྒྲུབ་ཅིང་གྲུབ་པ་ཐོབ་པ་བྱ། ། མགོན་པོ་བླ་མས་དེ་སྐད་གསུངས། ། མི་བཟད་གདུག་པའི་ལྷ་འདྲེ་ཡང༌། ། རང་གི་སེམས་ལས་གཞན་པ་མེད། ། རང་སེམས་ཐུལ་བའི་རྣལ་འབྱོར་པ། ། སངས་རྒྱས་ཆོས་དང་དགེ་འདུན་དང༌། ། རང་གཞན་མ་ལུས་སྣང་སྲིད་ཀུན། ། ཆོས་སྐུ་ཡིན་པར་ཐུགས་སུ་ཆུད། ། ཉམས་སུ་ལོངས་དང་རྣལ་འབྱོར་པ། ། ཉོན་མོངས་རྟོག་པའི་ཉེས་ཚོགས་ཀུན། །
དེ་ཉིད་ཆོས་སྐུར་ཤེས་གྱུར་ན། ། ཕྲ་བའི་བག་ཆགས་འདག་པ་ཡིན། ། དེ་ཡི་གཉེན་པོར་དམ་པའི་ཆོས། ། དཔག་མེད་བསམ་ཡས་བྱས་ན་ཡང༌། ། འདི་ཉིད་རྟོག་པའི་རྒྱུར་འགྱུར་གྱི། ། འབྲས་བུ་ཐོབ་པར་ཤིན་ཏུ་དཀའ། ། འཁོར་བའི་འཇིགས་པས་ཉེན་པ་དང༌། ། ངན་སོང་སྡུག་བསྔལ་བཟོད་དཀའ་བ། ། རྫུན་མེད་འཆི་བ་བྱུང་བའི་ཚེ། ། སྐྱབས་འགྲན་ཟླ་མེད་པར་འཕོ་བ་ལ། །
སྐྱབས་སུ་མི་འགྲོ་ག་ལ་སྲིད། ། འཕོ་བ་བྱས་པའི་རྣལ་འབྱོར་ལ། ། བར་དོའི་སྣང་བ་མི་འབྱུང་ཞེས། ། འཇིག་རྟེན་མགོན་པོ་རིན་ཆེན་གསུང༌། ། འཕོ་བས་མཚམས་སྦྱོར་མ་བྱས་ན། ། བར་དོའི་གདམས་ངག་ཤིན་ཏུ་གཅེས།། །། ༤༩༦༽ ༄། །ལུས་སེམས་ཀྱི་རྟེན་འབྲེལ་སྒྲིགས་སྟངས་འབུ་ཡང་ཤེས་རབ་བུ་ལ་གནང་བ།། ཨོཾ་སྭསྟི། བྱང་ཆུབ་སེམས་ཀྱི་རང་བཞིན་སྐུ། །
སྣང་སྲིད་བྱིན་གྱིས་རློབ་མཛད་པ། ། བདེ་བ་ཆེན་པོར་བསྒྱུར་མཛད་པ། ། བླ་མ་རྡོ་རྗེ་འཆང་ལ་འདུད། ། མཐོ་དམན་བཟང་ངན་གང་ཡང་རུང༌། ། དང་པོ་སྐྱེས་པའི་བསམ་པ་ཡིས། ། ལུས་འདི་བྱིན་གྱིས་རློབ་པ་ཡིན། ། ལུས་ཀྱིས་སྣང་བ་བྱིན་གྱིས་རློབ། ། མཁས་པ་བདག་ཉིད་ཆེན་པོ་རྣམས། ། འདི་ཡི་རྟེན་འབྲེལ་སྒྲིག་པ་ཡིན། ། སྣང་སྲིད་དབང་དུ་བསྒྱུར་བ་ཡིན། །
ཁྱེད་ཀྱིས་གསུངས་པའི་བཀའ་བསྩལ་དེ། ། ཉམས་སུ་ལེན་པར་བཞེད་ལགས་ན། ། དཀོན་མཆོག་གསུམ་དང་བྱང་ཆུབ་སེམས། ། ཡི་དམ་ལྷ་དང་བླ་མ་དང༌། ། ཆོས་ཉིད་རང་བཞིན་རྣམ་དག་པས། ། དང་པོར་རང་སེམས་བྱིན་གྱིས་རླབས། ། སེམས་དང་དབྱེར་མེད་གཅིག་གྱུར་ཅིང༌། ། ངེས་པའི་ཤེས་པ་སྐྱེས་པ་དང༌། ། ཤེས་པའི་ངར་དང་དཔའ་སྐྱེས་པས། ། ཐོགས་པ་མེད་པའི་བརྟུལ་ཞུགས་ཀྱིས། །
ཕྲིན་ལས་བརྩམ་པར་བྱ་བ་ཡིན། ། དེ་ཡི་བྱ་ལུགས་འདི་ལྟར་ཡིན། ། དེ་ན་གནས་པའི་མི་རྣམས་དང༌། ། ཇི་སྲིད་མི་མ་ཡིན་རྣམས་དང༌། ། ཁྱད་པར་གདུག་པ་ཅན་རྣམས་ལ། ། ཚད་མེད་ཐུགས་རྗེ་ཆེན་པོ་བསྐྱེད། ། རང་བས་གཞན་གཅེས་སྐྱེས་ཙམ་ན། ། དེ་དག་མ་ལུས་ཐམས་ཅད་ལ། ། གཏོར་མ་བཀུར་སྟིས་བརྒྱན་པར་བྱ། ། བྱང་ཆུབ་སེམས་ཀྱི་གདུང་ཤུགས་ཀྱིས། །
བདག་ཅག་འགྲོ་ལ་ཕན་དོན་དུ། ། ས་ཕྱོགས་འདི་དང་འདི་དག་ཏུ། ། བྱ་བ་འདི་དང་འདི་བྱེད་པའི། ། ཕྲིན་ལས་སྡོང་གྲོགས་གྱིས་ཤིག་ཅེས། ། གསོལ་བ་གདབ་ཅིང་བདེན་པ་བདར། ། དེ་ལྟར་ཡང་ཡང་བྱས་པ་ཡིས། ། འདོད་པའི་རྟགས་དང་མཚན་མ་ནི། ། བཟང་པོ་བྱུང་ན་སྦྱོར་བ་བརྩམ། ། གལ་ཏེ་མི་འདོད་རྟགས་བྱུང་ན། ། ཉེས་པ་མང་པོ་འབྱུང་བའི་ཕྱིར། །
སྦྱོར་བ་མི་བརྩམ་བཞག་པར་བྱ། ། གལ་ཏེ་མི་བྱ་ཐབས་མེད་ན། ། རང་ཉིད་སྐུ་མཚམས་དམ་པར་གཅད། ། རང་གི་དགེ་སྦྱོར་དྲུག་འགྱུར་བྱ། ། ལུས་དང་སེམས་དང་སྣང་བ་གསུམ། ། གཅིག་ཏུ་འདྲེས་པ་མན་ངག་ཡིན། ། ཡོན་བདག་ཉེ་འབྲེལ་ཐམས་ཅད་ལ། ། ཚོགས་གསོག་དགེ་སྦྱོར་མང་དུ་བཅོལ། ། དེ་ལྟར་བྱས་པའི་དུས་གཅིག་ན། ། གཏོར་མ་གཏོང་བ་ལ་སོགས་པའི། །
གོང་གི་སྦྱོར་བ་བྱས་པ་ཡིས། ། རྟགས་དང་མཚན་མ་འགྱུར་ནས་མཆི། ། དང་པོའི་དུས་ཀྱི་སྦྱོར་བ་འོ། ། དངོས་གཞི་བྱ་བའི་རིམ་པ་ནི། ། ཚུལ་ཁྲིམས་ལྡན་པའི་དགེ་སློང་བཞི། ། ཡང་ན་དེ་བས་མང་ཡང་ལེགས། ། གསོ་སྦྱོང་བཤགས་བསྡོམ་བྱས་པ་རྣམས། ། རང་དང་ལྷན་ཅིག་དེར་ཕྱིན་ནས། ། དཀོན་མཆོག་མཆོད་པ་ཆེན་པོ་བཤམ། ། བྱིན་རླབས་ཅན་གྱི་རྟེན་རྣམས་དཀྲམ། །
བླ་མ་ཡི་དམ་ཆོས་སྐྱོང་དང༌། ། དེ་ན་གནས་པའི་གཞི་བདག་ལ། ། གཏོར་མ་རྒྱ་ཆེན་བྱིན་ནས་ནི། ། གསོལ་བ་གདབ་ཅིང་བདེན་པ་བདར། ། དེ་བཞིན་གཤེགས་པའི་བསྟོད་པ་དང༌། ། རྒྱུན་ཆགས་གསུམ་དང་བཀྲ་ཤིས་རྣམས། ། བྱས་པས་བཀྲ་ཤིས་དཔག་མེད་འབྱུང༌། ། དེ་ན་གནས་པའི་དགེ་འདུན་ལ། ། ཆོས་སྟོན་ཡོན་དང་བཅས་པ་དབུལ། ། དེ་ན་ཚོགས་པ་ཐམས་ཅད་ཀྱང༌། །
ཞིམ་དགུ་མངར་བཅུའི་ཁ་ཟས་ཀྱིས། ། ཐམས་ཅད་ངོམས་ཤིང་ཚིམ་པར་བྱ། ། དེ་ནས་སྔར་བཞིན་དགེ་སྦྱོར་བྱ། ། དེ་ཡང་ཆོས་རྗེ་འགྲོ་བའི་མགོན། ། མཉམ་མེད་བླ་མ་རིན་ཆེན་ནི། ། ས་ཕྱོགས་དེ་དང་སྣང་སྲིད་ཀུན། ། རྗེ་བཙུན་འཕགས་པ་སྤྱན་རས་གཟིགས། ། གང་ཡང་རུང་བ་བསྒོམ་པ་ལ། ། ནན་ཏན་ཆེན་པོ་མཛད་པས་ན། ། ངེད་ཀྱང་དེ་ལྟར་བསྒོམ་པར་བྱ། །
འདི་ལ་ནན་ཏན་བཀའ་བསྩལ་གསུང༌། ། དེ་ནས་མཁར་ལན་བྱ་བྱེད་རྣམས། ། ཇི་ལྟར་འདོད་པ་བཞིན་དུ་བསྒྲུབ། ། ཇི་ལྟར་འདོད་པ་གྲུབ་གྱུར་ན། ། རྟག་ཏུ་ཕན་བདེ་འབྱུང་བ་དང༌། ། བརྟན་ཞིང་ཡུན་རིང་གནས་བྱའི་ཕྱིར། ། རྗེས་ཀྱི་ཆོ་ག་བསྟན་པ་ནི། ། ཚུལ་བཞིན་རབ་ཏུ་གནས་པར་བྱ། ། སྟོན་པ་བྱང་ཆུབ་ཆེན་པོ་དང༌། ། ཤེས་རབ་ཕ་རོལ་ཕྱིན་ལ་སོགས། །
འདི་ལྟར་སྐུ་གསུང་ཐུགས་ཀྱི་རྟེན། ། བྱིན་རླབས་ཅན་རྣམས་བཞུགས་པར་བྱ། ། མཆོད་པ་ཆེན་པོ་རྒྱུན་ཏུ་བྱ། ། འདི་ལྟར་རྗེ་བཙུན་གསང་བའི་བདག ། ཕྱག་ན་རྡོ་རྗེ་དབང་བསྐུར་བའི། ། རྒྱུད་དུ་སྟོན་པ་བཅོམ་ལྡན་གྱིས། ། ཤར་དུ་ཤེས་རབ་ཕ་རོལ་ཕྱིན། ། ལྷོར་ནི་སྡོང་པོ་བརྒྱན་པ་བཀླག ། ནུབ་དུ་གསང་བ་བསམ་མི་ཁྱབ། ། བྱང་དུ་གསེར་འོད་དམ་པ་རྣམས། །
རྒྱུན་ཆད་མེད་པར་ཀློག་པ་ལ། ། སངས་རྒྱས་བྱང་ཆུབ་སེམས་དཔའ་དང༌། ། ཚངས་པ་བརྒྱ་བྱིན་རྒྱལ་ཆེན་དང༌། ། ལྷ་ཀླུ་གནོད་སྦྱིན་མཐུ་བོ་ཆེ། ། གཟི་བརྗིད་ཅན་རྣམས་འདུ་བར་འགྱུར། ། དེ་རྣམས་འདུས་པར་གྱུར་བ་ལས། ། འབྱུང་པོ་གནོད་སྦྱིན་བྱེར་མེད་འགྱུར། ། བཀྲ་ཤིས་བདེ་དགའ་འབྱུང་བ་རྣམས། ། སྟོན་པ་ཐུགས་རྗེ་ཅན་གྱིས་གསུངས། ། སངས་རྒྱས་རྣམས་དང་དམ་པའི་ཆོས། །
བྱིན་གྱིས་རླབས་པའི་ཐབས་བསྟན་ནས། ། བླ་མེད་སྟོན་པའི་ཉན་ཐོས་ཚོགས། ། དབུས་གཙང་རིག་པའི་འབྱུང་གནས་སུ། ། ཐོས་བསམ་སྒོམ་པས་རྒྱུད་སྦྱངས་ཤིང༌། ། ལྷ་དང་བཅས་པའི་འཇིག་རྟེན་གྱི། ། སྐྱབས་མགོན་རེ་གནས་བྱང་ཆུབ་སེམས། ། སྨིན་གྲོལ་གཉིས་ཀྱིས་རྒྱུད་སྦྱངས་པའི། ། རྣལ་འབྱོར་དབང་ཕྱུག་རི་ཁྲོད་པ། ། ཁྱེད་ལ་གདམས་ངག་བསྟན་པ་ནི། ། ཉོན་མོངས་དུག་གི་སྟོབས་འཕེལ་ན། །
ཚེ་འདི་ལོག་པའི་བློ་གྲོས་ཀྱིས། ། ཕྱིན་ཅི་ལོག་གིས་སྤང་གྱུར་པའི། ། འཇིག་རྟེན་ཆོས་བརྒྱད་བསྒྲུབ་པ་ཡི། ། མི་ཆོས་གཤིན་རྗེ་འདྲ་རྣམས་ཀྱི། ། ལོག་རྟོག་དབང་དུ་སོང་གྱུར་ནས། ། སྤྱང་ཁུ་ལྟོགས་པ་འདྲ་བ་ཡི། ། ཡེ་རྔམ་ཆེན་པོའི་བསམ་པ་ཡིས། ། ཕྱོགས་དང་རིས་སུ་ཆད་གྱུར་ན། ། ཕུང་འདྲེ་ཆེན་པོར་འགྱུར་བས་ན། ། སྐྱེས་བུ་དམ་པ་ཁྱེད་ཅག་གིས། །
བྱམས་དང་སྙིང་རྗེ་བྱང་སེམས་ཀྱིས། ། དགྲ་ཟུན་ཐམས་ཅད་མཉམ་པར་གྱིས། ། སྣང་སྲིད་ཐམས་ཅད་ཡི་དམ་ལྷ། ། ཐམས་ཅད་ཀུན་ལ་བསྒྲུབ་པར་བྱ། ། ཐམས་ཅད་སེམས་ཉིད་ཕྱག་རྒྱ་ཆེ། ། རང་གཞན་གཅིག་ཏུ་ཤེས་པ་ཡིས། ། ཆགས་སྡང་མཐའ་དག་བྲལ་བར་བྱ། ། དེ་ལྟར་མཛད་ན་སྐྱེས་ཆེན་ཁྱེད། ། ཕྱོགས་རིས་གཉེན་འབྲེལ་ཨ་ཅང་སྟེ། ། ལྷ་དང་བཅས་པའི་འཇིག་རྟེན་གྱི། །
གཙུག་གི་ནོར་བུ་ཆེན་པོར་འགྱུར། ། བསྟན་པའི་མངའ་བདག་དགེ་འདུན་གྱིས། ། བྱིན་གྱིས་རློབ་ལུགས་བསྟན་པ་འོ། ། དེ་ལྟར་བླ་མ་དཀོན་མཆོག་གསུམ། ། སྐྱབས་དང་བྱིན་རླབས་ཆེན་པོ་ཡིས། ། བྱིན་གྱིས་བརླབ་པར་གྱུར་པ་ཡིས། ། ཡོན་ཏན་དཔག་ཏུ་མེད་པ་འབྱུང༌། ། རྗེས་ཀྱི་ཆོ་ག་བསྟན་པ་རི་ཁྲོད་པའི་གདམས་པ་འབུ་ཡང་ཤེས་རབ་དཔལ་གདམས་པའོ།། །།
༤༩༧༽ ༄། །ཀུན་རྫོབ་དོན་དམ་བྱང་ཆུབ་ཀྱི་སེམས་ཇི་ལྟར་ཉམས་སུ་བླང་ཚུལ་བསྟན་པ།།
ཨོཾ་སྭསྟི། རྗེ་རིན་པོ་ཆེའི་ཐུགས་ཀྱི་དགོངས་པ། བྱང་ཆུབ་ཀྱི་སེམས་རིན་པོ་ཆེ་རྣམ་གཉིས་ཡིན་ཏེ། དེ་ཡང་ཀུན་རྫོབ་བྱང་ཆུབ་ཀྱི་སེམས་མ་ནམ་མཁའ་དང་མཉམ་པའི་སེམས་ཅན་ཐམས་ཅད་བདེ་བ་དང་ལྡན། སྡུག་བསྔལ་དང་བྲལ། བླ་ན་མེད་པ་ཡང་དག་པར་རྫོགས་པའི་བྱང་ཆུབ་རིན་པོ་ཆེ་ཐོབ་པར་བྱ། དེའི་ཆེད་དུ་བདག་གིས་སྤྱིར་སངས་མ་རྒྱས་ཀྱི་བར་དུ་ལུས་ངག་ཡིད་གསུམ་དགེ་བ་ལ་བཀོལ། མ་ཤིའི་བར་དུ་ལུས་ངག་ཡིད་གསུམ་དགེ་བ་ལ་བཀོལ། དུས་དེ་རིང་ནས་བཟུང་ནས་ཉི་མ་སང་ད་ཙམ་གྱི་བར་དུ་ལུས་ངག་ཡིད་གསུམ་དགེ་བ་ལ་བཀོལ་སྙམ་དུ་ཞེ་ཐག་པ་ནས་སྙིང་ཁོང་རུས་པའི་གཏིང་ནས་དམ་བཅའ། ཁས་བླངས།
མནའ་བོར་བས། རང་ཉིད་དང་འཁོར་འདས་ཐམས་ཅད་ཀྱིས་དུས་གསུམ་དུ་བྱས་ཤིང་བསགས་པ་དང༌། ཡོད་པའི་དགེ་བའི་རྩ་བ་ཐམས་ཅད་བློས་གཅིག་ཏུ་བསྡུས་ནས་རྫོགས་པའི་བྱང་ཆུབ་ཏུ་བསྔོ་བ་ནི། བདག་དང་འཁོར་འདས་ཐམས་ཅད་ཀྱིས་དུས་གསུམ་དུ་བསགས་པ་དང༌། ཡོད་པའི་དགེ་བའི་རྩ་བ་འདིས། བདག་དང་སེམས་ཅན་ཐམས་ཅད་མྱུར་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་རིན་པོ་ཆེ་ཐོབ་པར་གྱུར་ཅིག་ཅེས་དགེ་བའི་རྩ་བ་བསྔོ་བར་བྱ་ཞིང༌། དུས་རྣམ་པ་གསུམ་པོ་དེར་དགེ་བ་འབའ་ཞིག་མ་གཏོགས་པར། མི་དགེ་བ་སྐད་ཅིག་ཀྱང་མི་བྱ་བ་ནི་ཀུན་རྫོབ་བྱང་ཆུབ་ཀྱི་སེམས་ཡིན་ལ། དོན་དམ་པ་བྱང་ཆུབ་ཀྱི་སེམས་ནི། དེ་ལྟར་འཁོར་བ་དང་མྱ་ངན་ལས་འདས་པས་བསྡུས་པའི་ཆོས་ཐམས་ཅད།
རང་ལ་ཡོད་བཞིན་པའི་རིག་པ་འདི་གཅིག་པུ་ཡིན་ལ། རིག་པ་དེ་སྨྲ་བསམ་བརྗོད་མེད་ཀྱི་ངོ་བོ། ཡོད་པ་དང་མེད་པའམ་སྟོང་དང་མི་སྟོང་པ་ཐམས་ཅད་དང་བྲལ་བ་དེ་ཉིད་ཕྱག་རྒྱ་ཆེན་པོ་ཡིན་ཏེ། ཀུན་རྫོབ་དང་དོན་དམ་པ་གཉིས་མེད་པར། བཅོམ་ལྡན་འདས་ཀྱིས། འཁོར་བ་དང་ནི་མྱ་ངན་འདས། ། གཉིས་སུ་ཡོད་པ་མ་ཡིན་ཏེ། ། འཁོར་བའི་རང་བཞིན་ཤེས་པ་ལ། ། མྱ་ངན་འདས་ཞེས་བརྗོད་པ་ཡིན། ། ཞེས་པ་དང༌།
འགྲོ་བའི་མགོན་པོ་རིན་པོ་ཆེའི་ཞལ་སྔ་ནས་ཀྱང༌། རྟོགས་མ་རྟོགས་གཉིས་ལས་མ་རྟོགས་པ། ། འབྲས་བུ་ཐོབ་དང་མ་ཐོབ་མེད། ། ཅེས་གསུངས་པས། དུས་གསུམ་སངས་རྒྱས་ངོ་བོ་ཉིད། ། དེ་ཡི་རང་བཞིན་རང་གི་སེམས། ། རྟོགས་པར་འདོད་ན་ཇི་བཞིན་ཞོག ། གོམས་པར་བྱས་ན་མངོན་དུ་འགྱུར། ། ཞེས་པས། རྒྱུན་ཆད་མེད་པའི་སེམས་ཉིད་ལྷུན་གྱིས་གྲུབ་པར་ཉམས་སུ་བླང་བར་བྱའོ། །
རྫོགས་སོ།། །། ༤༩༨༽ ༄། །ཆོས་གོས་ངུར་སྨྲིག་གི་ཁ་སྒྱུར་འདི་བྱང་ཆུབ་སེམས་པའི་རྒྱལ་མཚན་ཡིན་པ།། དཀོན་མཆོག་གསུམ་ལ་ཕྱག་འཚལ་ལོ། ། དུས་གསུམ་གྱི་སངས་རྒྱས་ཐམས་ཅད་ཀྱི་འཕགས་པ་རྣམས་ཀྱི་རྒྱལ་མཚན་ཆོས་གོས་ངུར་སྨྲིག་འདི་ནི། གནས་སྐབས་དང་མཐར་ཐུག་གི་སྐྱོན་དག་པ་དང༌། ཡོན་ཏན་རྫོགས་པར་བྱེད་པ་ཡིན་ཏེ། དེ་ལྟར་ཡང༌། དེ་བཞིན་གཤེགས་པ་དཔལ་གྱི་དམ་ཚིག་གི་མདོ་ལས། ཆོས་གོས་ངུར་སྨྲིག་ཁ་སྒྱུར་བ་འདི་ནི།
སྔོན་གྱི་སངས་རྒྱས་བཅོམ་ལྡན་འདས་ཐམས་ཅད་ཀྱིས་བྱིན་གྱིས་བརླབས་པ་ལགས་སོ། ། བྱང་ཆུབ་སེམས་དཔའ་རྣམས་ཀྱི་རྒྱལ་མཚན་ལགས་སོ། ། མྱ་ངན་ལས་འདས་པར་མཆིས་པ་རྣམས་ཀྱི་ལམ་ལགས་སོ། ། ཉོན་མོངས་པ་རྣམས་ཀྱི་རལ་གྲི་ལགས་སོ། ། མྱ་ངན་ལས་འདས་པའི་ས་བོན་ལགས་སོ། ། ལམ་ལས་རབ་ཏུ་ཉམས་པ་རྣམས་ཀྱི་སྒྲོན་མ་ལགས་སོ། ། ཕུང་པོ་རྣམས་ཀྱི་སྨན་ལགས་སོ། ། མ་རིག་པའི་མུན་པའི་རླུང་ལགས་སོ། ། ངན་འགྲོ་རྣམས་ཀྱི་སྲོག་ཤིང་ལགས་སོ། ། ཉོན་མོངས་པའི་སྐྱོན་གྱིས་ཉམས་པར་གྱུར་པ་རྣམས་ཀྱི་སྐྱུག་སྨན་ལགས་སོ། །
དགྲ་རྣམས་ཀྱི་རྗེ་ལགས་སོ། ། དགེ་བའི་རྩ་བ་ཐམས་ཅད་ཀྱི་གཏེར་ལགས་སོ། ། སྡིག་པས་གོས་པ་རྣམས་ཀྱི་ཆབ་ལགས་སོ། ། ནོངས་པར་བགྱིས་པ་རྣམས་ཀྱི་མེ་ལོང་ལགས་སོ། ། སེམས་གཡེངས་པ་རྣམས་ཀྱི་ཏིང་ངེ་འཛིན་ལགས་སོ། ། ཏིང་ངེ་འཛིན་རྣམས་ཀྱི་ཟ་མ་ཏོག་ལགས་སོ། ། ཕ་རོལ་ཏུ་ཕྱིན་པ་རྣམས་ཀྱི་ས་གཞི་ལགས་སོ། ། གཟུངས་རྣམས་ཀྱི་ནོར་བུ་ལགས་སོ། ། བཟོད་པ་རྣམས་ཀྱི་ཁྱིམ་ལགས་སོ། ། ས་རྣམས་ཀྱི་སྣོད་ལགས་སོ། །
ཕས་ཀྱི་རྒོལ་བ་རྣམས་ཀྱི་མཁར་ལགས་སོ། ། ནད་པ་རྣམས་ཀྱི་སྨན་པ་ལགས་སོ། ། བསླབ་པ་རྣམས་ཀྱི་རི་ལགས་སོ། ། ཉོན་མོངས་པས་ཀུན་ནས་གདུངས་པ་རྣམས་ཀྱི་ཟླ་བ་ལགས་སོ། ། ལྟ་བ་ངན་པར་ལྷུང་བ་རྣམས་ཀྱི་ཉི་མ་ལགས་སོ། ། ཡེ་ཤེས་ཀྱི་རྒྱ་མཚོ་ལགས་སོ། ། བྱང་ཆུབ་ཀྱི་ཕྱོགས་པ་རྣམས་ཀྱི་ཕྲེང་བར་གྱུར་པ་ལགས་སོ། ། ཐམས་ཅད་མཁྱེན་པའི་ཡེ་ཤེས་ཀྱི་བུམ་པ་བཟང་པོ་ལགས་སོ། ། ཆོས་གོས་ངུར་སྨྲིག་འདི་ནི་ཡིད་བཞིན་གྱི་ནོར་བུ་རིན་པོ་ཆེ་དང་འདྲ་བ་ལགས་སོ། ། ཆོས་གོས་ངུར་སྨྲིག་འདི་ནི་སེམས་ཅན་རྣམས་ལ་ཆོས་ཀྱི་ཆར་དབབ་པའི་དོན་སླད་དུ་སངས་རྒྱས་ཐམས་ཅད་ཀྱིས་བྱིན་གྱིས་བརླབས་པ་ལགས་སོ། །
ཞེས་གསུངས་ལ། དེའི་རྒྱུ་མཚན་ཡང༌། བསྟན་པའི་བདག་པོ་འདི་ཉིད་ལ་མཚོན་ན། དང་པོ་བཅོམ་ལྡན་འདས་རིན་ཆེན་སྙིང་པོའི་སྤྱན་སྔར་བྱང་ཆུབ་མཆོག་ཏུ་ཐུགས་འདི་ལྟར་བསྐྱེད་དེ། དེ་ཡང་སྙིང་རྗེ་པདྨ་དཀར་པོ་ལས། བཙུན་པ་བཅོམ་ལྡན་འདས་བདག་བྱང་ཆུབ་ཐོབ་པའི་ཆོས་གོས་ངུར་སྨྲིག་དམར་པོ་ལྷ་དང་མི་རྣམས་ཀྱིས་གུས་པར་བགྱིས་པ་དང༌། རི་མོར་བགྱིས་པ་དང༌། མཆོད་པར་བགྱིས་པར་འགྱུར་བར་མཐོང་མ་ཐག་ཏུ། ངུར་སྨྲིག་མགུལ་ན་ཐོགས་པར་འགྱུར་བའི་སེམས་ཅན་རྣམས་ཀྱང༌། ཐེག་པ་གསུམ་པོ་དག་གིས་ཕྱིར་མི་ལྡོག་པར་གྱུར་ཅིག
སེམས་ཅན་གང་དག་བཟའ་བ་དང་བཏུང་བ་དང་བྲལ་ཞིང༌། བཀྲེས་པ་དང༌། སྐོམ་པ་དང་གནོད་པར་གྱུར་པ་རྣམས་དང༌། ཐ་ན་གནོད་སྦྱིན་དབུལ་པོ་རྣམས་སམ། གཤིན་རྗེའི་འཇིག་རྟེན་པའི་སེམས་ཅན་གང་དག་ཐ་ན་ཆོས་གོས་ངུར་སྨྲིག་སོར་བཞི་ཙམ་འཚལ་བར་འགྱུར་བ་དེ་དག་ཐམས་ཅད་ཀྱང༌། བཟའ་བ་དང་བཏུང་བ་ཕུན་སུམ་ཚོགས་པར་འགྱུར་ཞིང༌། བསམ་པ་ཡོངས་སུ་རྫོགས་པར་གྱུར་ཅིག ལྷའམ། གནོད་སྦྱིན་ནམ། སྲིན་པོའམ།
ཀླུའམ། ལྷ་མ་ཡིན་ནམ། ནམ་མཁའ་ལྡིང་ངམ། མིའམ་ཅིའམ། ལྟོ་འཕྱེ་ཆེན་པོའམ། གྲུལ་བུམ་མམ། ཤ་ཟའམ། མིའམ། སེམས་ཅན་གང་དག་ཕན་ཚུན་ཞེ་འགྲས་ཤིང་འཁོན་བཅུག་པ་མང་པོར་གྱུར་པ་རྣམས་དང༌། ཕན་ཚུན་འགྱེད་ཅིང་གཡུལ་ངོར་ཞུགས་ཏེ།
གཡུལ་སྤྲོད་པར་བྱེད་པ་རྣམས་ཀྱིས་ཀྱང༌། བདག་གི་ཆོས་གོས་ངུར་སྨྲིག་རྗེས་སུ་དྲན་པར་གྱུར་ན། སེམས་ཅན་དེ་དག་སྙིང་རྗེའི་སེམས་དང༌། འཇམ་པའི་སེམས་དང༌། མཁོན་མེད་པའི་སེམས་དང༌། ལས་སུ་རུང་བའི་སེམས་སུ་གྱུར་ཅིག སེམས་ཅན་གང་དག་གཡུལ་ངོའམ། འགྱེད་པའམ། འཐབ་པའམ། རྩོད་པའི་ནང་དུ་སྲུང་བ་དང༌།
མཆོད་པར་བགྱི་བ་དང༌། གུས་པ་བགྱི་བའི་སླད་དུ། ངུར་སྨྲིག་གི་དུམ་བུ་འཆང་བར་འགྱུར་བའི་སེམས་ཅན་དེ་དག་ཀྱང་རྟག་ཏུ་རྒྱལ་བར་འགྱུར་བ་དང༌། འཁྲུལ་པ་མ་མཆིས་པ་དང༌། རྣམ་པར་འཚེ་བ་མ་མཆིས་པར་གྱུར་ཅིག གཡུལ་ངོ་དང༌། འགྱེད་པ་དང༌། འཐབ་མོ་དང༌། རྩོད་པ་དེ་དག་ལས་ཀྱང་ལེགས་པར་ཡོངས་སུ་ཐར་བར་གྱུར་ཅིག བཙུན་པ་བཅོམ་ལྡན་འདས་གལ་ཏེ་བདག་གི་ཆོས་གོས་ངུར་སྨྲིག་དམར་པོ་འཕགས་པའི་ཡོན་ཏན་ལྔ་པོ་དེ་དག་དང་ལྡན་པར་མ་གྱུར་ན།
བདག་གིས་ཕྱོགས་བཅུའི་སངས་རྒྱས་བཅོམ་ལྡན་འདས་རྣམས་བསླུས་པར་འགྱུར་པ་ནས། བདག་གིས་སངས་རྒྱས་ཀྱི་མཛད་པ་མཐའ་དག་ཡོངས་སུ་རྫོགས་པར་བགྱིད་པར་རྔོ་མི་ཐོགས་པ་དང༌། བདག་གིས་ཆོས་རྣམས་བསྐྱུང་པར་འགྱུར་བ་དང༌། བདག་གིས་གཞན་མུ་སྟེགས་ཅན་རྣམས་ཚར་གཅོད་པར་རྔོ་མི་ཐོགས་པར་གྱུར་ཅིག ཅེས་གསུངས་སོ། གསུང་འདིས་མཚོན་ཅིང་འདི་ལྟར་གྱུར་ན་ནི། དུས་གསུམ་གྱི་སངས་རྒྱས་ཐམས་ཅད་ཀྱང་དང་པོར་བྱང་ཆུབ་མཆོག་ཏུ་སེམས་བསྐྱེད་པ་ཡིན་ལ། སེམས་བསྐྱེད་པ་དེའི་གཞི་རྟེན་ཡང་སྐྱབས་སུ་སོང་བ་འབའ་ཞིག་སྟེ། སྐྱབས་སུ་འགྲོ་བའི་ཡུལ་ནི་ཉོན་མོངས་པ་རྣམ་པ་གསུམ་སྐྱེས་པ་དེའི་རྗེས་སུ་འབྲངས་པའི་ལས། ལས་དེའི་འབྲས་བུ་རྣམ་པར་སྨིན་པ་ངན་སོང་གསུམ་དང་ཁམས་གསུམ་གྱི་འཁོར་བ་ནི་ཡིན་ངེས།
རྒྱུ་འབྲས་དེ་མ་བཀག་པར་ངན་སོང་གསུམ་དུ་མི་འགྲོ་བ་དང༌། འཁོར་བ་ལས་ངེས་པར་ཐར་པ་ནི་ཁམས་གསུམ་གྱི་སེམས་ཅན་སྤྱི་དང་སྟོན་པ་འདིའི་ཞིང་མི་མཇེད་པ་དང༌། བྱེ་བྲག་ཏུ་ངེད་འཛམ་བུ་གླིང་པ་ལ་མི་སྲིད་པར་བཀའ་དང་བསྟན་ཆོས་ཐམས་ཅད་དུ་ངེས་ཤིང༌། གཞན་དུ་འགྱུར་མི་སྲིད་པས་ན། འདིར་བཀག་པ་ཡེ་བཀག་པ་ཡིན་ནོ། ། དེ་ལ་གནང་ཞིང་བསྒྲུབ་པ་ཞེས་བྱ་བ་ནི། ཉོན་མོངས་པ་སྤངས་པའི་དགེ་བ་མ་ཆགས་པ་དང༌། ཞེ་སྡང་མེད་པ་དང༌། གཏི་མུག་མེད་པ་ལས་བྱུང་བ་རྣམ་གསུམ་གྱིས་གནས་སྐབས་སུ་མཐོ་རིས་དང་ཐར་པ་རྣམ་པ་གཉིས་ཐོབ་ལ། འབྲས་བུ་རྫོགས་པའི་བྱང་ཆུབ་ཏུ་སངས་རྒྱས་པ་ནི།
རྒྱུ་ལམ་གྱི་བདེན་པ་ལས་མཐར་ཐུག་སྐུ་གསུམ་ཐོབ་པ་འདི་ལ་ནི་དགེ་བ་གཤིས་ཀྱི་དགེ་བ་ཞེས་བྱ་བ་མིང་འདོགས་པ་ཡིན། དེ་ལྟར་མ་ཡིན་པར་ནི་བསྟན་པའི་སྒོར་ཞུགས་པ་སུས་བརྩད་དུ་ཡོད་དེ། རྩོད་པ་དང་བྲལ་བ་ཁོ་ནའོ། ། སྐྱབས་གནས་དེ་ལ་སྐྱབས་སུ་སོང་བ་གཞིར་གྱུར་པས། བྱང་ཆུབ་མཆོག་ཏུ་སེམས་བསྐྱེད་དེ། བྱང་ཆུབ་ནི་ཉོན་མོངས་པ་རྒྱུ་འབྲས་བྱང་ཞིང་ཉོན་མོངས་པ་མེད་པར་ཆུབ་པ་ལ་བྱང་ཆུབ་ཅེས་མིང་དུ་འདོགས་པ་མ་ལགས་སམ། དེ་ལྟར་དུ་གྱུར་ན། དགེ་བ་དང་མི་དགེ་བ་གཤིས་ཡིན་པ་ཐམས་ཅད་མཁྱེན་པས་མཁྱེན་ཅིང་མི་བྱ་བར་བཅས་པ་དང༌། དགེ་བ་གནང་ཞིང་བསྒྲུབ་བྱ་བཅས་པས། གནས་སྐབས་དང་མཐར་ཐུག་གི་ཡོན་ཏན་མཐའ་དག་ཐོབ་པ་གཤིས་ཡིན་པ་ལ།
མཐོ་བ་དང་དམའ་བའི་ལོ་རྒྱུས་འདི་ཇི་ལྟར་དུ་གྱུར་པ་ཡིན་ཨང་སྙམ་པའི་བསམ་པ་མང་པོ་སྐྱེ་བར་བྱུང་སྟེ། མདོར་བསྡུས་ན་གནས་སྐབས་དང་མཐར་ཐུག་ཐམས་ཅད་ཀྱི་སྐྱོན་དག་ཅིང༌། ཡོན་ཏན་མཐའ་དག་རྫོགས་པ་ནི་ཚུལ་ཁྲིམས་རིན་པོ་ཆེ་འབའ་ཞིག་ཡིན་པས། དུས་དེ་རིང་ནས་བཟུང་ནས་རྫོགས་པའི་བྱང་ཆུབ་མ་ཐོབ་ཀྱི་བར་དུ་ཚུལ་ཁྲིམས་རིན་པོ་ཆེ་དང་མི་འབྲལ་བར་གྱུར་ཅིག ཚུལ་ཁྲིམས་རིན་པོ་ཆེའི་རང་བཞིན་སྐྱབས་བླ་ན་མེད་པའི་དཀོན་མཆོག་རིན་པོ་ཆེ་གསུམ་དང་མི་འབྲལ་བར་གྱུར་ཅིག སྐྱབས་བླ་ན་མེད་པ་དེས་མ་ནམ་མཁའ་དང་མཉམ་པའི་སེམས་ཅན་ཇི་སྙེད་ཅིག་ཡོད་པ་མ་ལུས་ཤིང༌། ལུས་པ་མེད་པར་ཐམས་ཅད་སྐྱབས་བླ་ན་མེད་པའི་དཀོན་མཆོག་རིན་པོ་ཆེ་གསུམ་དང་མི་འབྲལ་བར་གྱུར་ཅིག ། འདས་དང་མ་བྱོན་ད་ལྟར་དང༌། ། ཕྱོགས་བཅུ་དུས་གསུམ་བཞུགས་པ་ཡི། ། རྒྱལ་བ་མ་ལུས་ཐམས་ཅད་ཀྱི། །
སྟོན་པ་ཆོས་དང་འཁོར་དང་ཡང༌། ། ཞིང་དང་བསྟན་པའི་འཕེལ་འགྲིབ་དུས། ། ཉོན་མོངས་ཉེས་ཚོགས་སྤངས་པ་དང༌། ། ཚུལ་ཁྲིམས་ཏིང་འཛིན་ཤེས་རབ་ཀྱི། ། ཡོན་ཏན་རྫོགས་པར་གྱུར་པ་ལ། ། འབྲས་བུ་དཀོན་མཆོག་འཁོར་ལོ་ཞེས། ། རྒྱལ་བ་རྣམས་དང་དེ་སྲས་གསུངས། ། དེས་ན་བླ་མེད་ཚུལ་ཁྲིམས་ཀྱི། ། རང་བཞིན་ཉིད་དུ་དག་གྱུར་ཅིག། །། ༤༩༩༽
༄། །གོ་ཆ་ཆེན་པོ་བདུད་ཀྱི་སྒྱུ་འདུལ་ཞེས་ཤེར་འབྱུང་ལ་གདམས་པའི་སྐོར།། ན་མོ་རཏྣ་གུ་རུ་དྷརྨཱ་ཀཱ་ཡ། གོ་ཆ་ཆེན་པོ་བགོས་ཤིང་བདུད་ཀྱི་སྒྱུ་འདུལ་ཞེས། ། ཐུབ་མགོན་ཤཱཀྱའི་རྒྱལ་པོས་བསྡུད་པར་གསུངས་འདི་དག ། སྟོང་ཕྲག་བརྒྱ་པར་སུམ་ཅུ་རྩ་དྲུག་དག་ཏུ་གསུངས། ། བསྐལ་པ་བཟང་པོར་དེ་ཉིད་རབ་ཏུ་ཕྱེ། ། སྡོང་པོ་བརྒྱན་པར་རྣམ་ཐར་དེ་དག་རེ་རེ་ཡང༌། ། ཀུན་ཏུ་བཟང་པོར་སྟོན་པས་རྒྱ་ཆེར་གསུངས་པ་སྟེ། ། ཀུན་ཏུ་བཟང་པོའི་ལུས་ནི་ནམ་མཁའི་རང་བཞིན་ཏེ། ། ཐམས་ཅད་ཞིང་ལ་མི་གནས་དེ་བཞིན་ཉིད་ལ་གནས། །
རིམ་པས་རྩ་བཤད་རྣམ་པར་ཕྱེ་བར་བསྟན་པ་དག ། བདག་གི་བུ་ལ་ནན་ཏན་ཆེན་པོར་གདམས་པ་ནི། ། འཇིག་རྟེན་གསུམ་གྱི་མགོན་པོ་བླ་མའི་བྱང་ཆུབ་སེམས། ། དབྱེར་མེད་གཅིག་ཏུ་གྱུར་པ་འདི་ནི་སྟོན་པའི་གསུང༌། ། བུ་ཤེས་རབ་འབྱུང་གནས་ལ་གདམས་པའོ།། །། ༥༠༠༽ ༄། །བསྟན་བཅོས་གཉིས་མེད་ཨ་བ་དྷུ་ཏཱི་ཞེས་སྒོམ་པ་དར་གཞོན་གྱི་ཞུ་ཆོས།། ཨོཾ་སྭསྟི། སྐྱེས་ཆེན་གང་ཞིག་ཚོགས་གཉིས་རབ་རྫོགས་པས། ། རང་གཞན་དོན་གྲུབ་ཆོས་རྒྱལ་རྡོ་རྗེ་འཛིན། །
རྒྱལ་བ་ཀུན་གྱི་སྐུར་གྱུར་དཀོན་མཆོག་གསུམ། ། དབྱེར་མེད་བླ་མ་དམ་པའི་ཞབས་ལ་འདུད། ། བདག་གི་སློབ་མ་དམ་པ་མོས་གུས་ཅན། ། མཉེས་པ་གསུམ་གྱིས་རྟག་ཏུ་མཉེས་བྱེད་ཅིང༌། ། ཚོགས་གཉིས་རྫོགས་པར་འདོད་པའི་བློ་ཅན་གྱིས། ། ཡང་ཡང་ཞུ་བ་ཞུས་པས་སྙིང་གཏམ་བྲི། སྤྱིར་འཁོར་བ་དང་མྱ་ངན་འདས་པ་རང་གཞན་ཐམས་ཅད་ཀྱི་བདེ་བ་དང་སྐྱིད་པ་སྒྲུབ་པར་བྱེད་པའི་ཐབས། བསོད་ནམས་དང་ཡེ་ཤེས་ཀྱི་ཚོགས་རྣམ་པ་གཉིས་གསོག་པ་མ་གཏོགས་པའི་གཞན་མི་སྲིད་པར། བཅོམ་ལྡན་འདས་ཀྱིས་གསུང་རབ་ཐམས་ཅད་དུ་གསུངས་ཤིང༌། སྐྱེས་བུ་དམ་པ་ཐམས་ཅད་ཀྱིས་ཐུགས་ངེས་པ་ཡིན་པས།
ཚོགས་གཉིས་གསོག་པ་ལ་འབད་པར་བྱའོ། ། དེ་ཇི་ལྟར་བྱ་ཞེ་ན། ཞིང་དང༌། བསམ་པ་དང༌། དངོས་པོ་རྣམ་པ་གསུམ་གྱི་རྟེན་ཅིང་འབྲེལ་བར་འབྱུང་བ། ལུགས་དང་མཐུན་པ་ཐབས་སུ་གྱུར་པ། བསོད་ནམས་ཀྱི་ཚོགས་དང༌། འཁོར་གསུམ་ཡོངས་སུ་དག་པ་རྟེན་ཅིང་འབྲེལ་བར་འབྱུང་བ། ལུགས་ལས་ལྡོག་པ་སེམས་ཉིད་གདོད་ནས་མ་སྐྱེས་པ། མངོན་པར་རྟོགས་པའི་ཤེས་རབ་ཡིན་པས་དེ་ཉམས་སུ་བླང་བར་བྱ་བའི་རིམ་པ་དང༌།
དེ་གཉིས་དབྱེར་མེད་པར་རྟོགས་པ་ཟུང་དུ་འཇུག་པའི་རྣལ་འབྱོར་པས་ཐབས་ཟབ་མོ་ཕྱིན་ཅི་མ་ལོག་པ་ཚོགས་བསག་པ་ཉམས་སུ་བླངས་པས། རྫོགས་པའི་བྱང་ཆུབ་ཏུ་སངས་རྒྱས་པར་བཞེད་དེ། དེ་ཡང་སྤྱིར་རྒྱལ་བའི་གསུང་རབ་ཐམས་ཅད་དུ། ཇོ་བོ་དཀོན་མཆོག་རིན་པོ་ཆེ་རྣམ་པ་གསུམ་ཞིང་ཤིན་ཏུ་རྣམ་པར་དག་པ་དང༌། འཕགས་པ་དང་སེམས་ཅན་གྱི་ཞིང་ཤིན་ཏུ་རྣམ་པར་དག་པ་ལ། ཚོགས་གསོག་པའི་ཚུལ་དཔག་ཏུ་མེད་པ་གསུངས་ཀྱང༌། ཐེག་པ་ཆེན་པོ་གསང་སྔགས་རྡོ་རྗེ་ཐེག་པའི་ལུགས་ཀྱི་ཞིང་དག་པ་ཐམས་ཅད་བླ་མ་གཅིག་པུར་ཚང་བར་གསུངས་ཏེ། དེ་ལྟར་ཡང༌། སངས་རྒྱས་ཐམས་ཅད་འདུས་པའི་སྐུ། ། རྡོ་རྗེ་འཆང་གི་ངོ་བོ་ཉིད། །
དཀོན་མཆོག་གསུམ་གྱི་རྩ་བ་སྟེ། ། བླ་མ་ལ་ནི་སྐྱབས་སུ་མཆི། ། ཞེས་གསུངས་པ་དང༌། མཆོད་པ་ཐམས་ཅད་ཡོངས་སྤངས་ཏེ། ། བླ་མ་མཆོད་པ་བརྩམ་པར་བྱ། ། དེ་མཉེས་པ་ལས་དངོས་གྲུབ་ནི། ། ཀུན་མཁྱེན་ཉིད་ཀྱང་ཐོབ་པར་འགྱུར། ། ཞེས་གསུངས་པ་དང༌། བླ་མ་རིན་པོ་ཆེའི་ཞལ་སྔ་ནས་ཀྱང༌། ལམ་ཉམས་སུ་ལེན་པ་རྣམས་ཀྱི་ཞིང་དག་པ་ནི་བླ་མ་དམ་པ་ཡིན་གསུངས་པས།
མཚན་ཉིད་དང་ལྡན་པའི་བླ་མ་དམ་པ་ལ་བསྟེན་པར་བྱའོ། ། དེ་ཡང་མཚན་ཉིད་དང་ལྡན་པ་དེ་ནི་བླ་མ་གོང་མ་སྟེ། གོང་མ་ནི་མཚན་ཉིད་དང་ལྡན་པ་ལ་མཚན་ཉིད་དང་ལྡན་པ་ཞེས་བྱ་སྟེ། སེམས་ཅན་ང་དང་བདག་ཏུ་འཁོར་བ་རྣམས་ཀྱི་བླ་མ་རྣམས་ནི། བདག་མེད་པར་རྟོགས་པ་ཉན་ཐོས་དང་རང་སངས་རྒྱས་ཡིན་ལ། ཉན་ཐོས་དང་རང་སངས་རྒྱས་ཀྱི་བླ་མ་ནི་བྱང་ཆུབ་ཀྱི་སེམས་གཉིས་དང་ལྡན་པའི་བྱང་ཆུབ་སེམས་དཔའ་ཡིན་ཞིང༌། དེ་དག་ཐམས་ཅད་ཀྱི་བླ་མ་ནི་སེམས་གཉིས་དབྱེར་མེད་པར་རྫོགས་པའི་བྱང་ཆུབ་ཏུ་སངས་རྒྱས་པའི་སངས་རྒྱས་ཡིན་ལ། བདག་ཅག་སྙིགས་མའི་དུས་སུ་བྱུང་བསམ་པ་གཅིག་གི་སྟེང་དུ་ཉོན་མོངས་པ་གསུམ་དུས་གཅིག་ཏུ་སྐྱེ་བ། དེ་ཉིད་སྐྱེ་བ་དང༌། འགག་པ་དང་གནས་པ་མེད་པར་རྟོགས་པའི་ཡེ་ཤེས་ཀྱིས་རྡོ་རྗེ་སྤང་བྱ་དང༌།
གཉེན་པོ་རང་དང་གཞན། འཁོར་བ་དང་མྱ་ངན་ལས་འདས་པ་གཉིས་སུ་འཛིན་པའི་རི་བོ་ཐམས་ཅད་འཇོམས་པར་བྱེད་པ་ནི། བླ་མ་རྡོ་རྗེ་འཛིན་པ་ཆེན་པོ་སྟེ། མཚན་ཉིད་ནི་དེ་འདྲ་བའི་མཚན་ཉིད་འཛིན་པའི་ཕྱིར་ན། མཚན་ཉིད་དང་ལྡན་པ་ཞེས་བྱའོ། ། དེ་ལྟ་བུའི་བླ་མ་དམ་པ་དེ་ཡང་ཤིན་ཏུ་རྙེད་པར་དཀའ་སྟེ། དེའི་རྒྱུ་མཚན་ཡང༌། སྔོན་བསོད་ནམས་དང་ཡེ་ཤེས་ཀྱི་ཚོགས་བསགས་པས། ཚོགས་ཇི་ལྟར་དུ་བསགས་པའི་བླ་མ་དམ་པ་དེ་དང༌། རང་ཉིད་གནས་དུས་ཀྱིས་མ་བསྐལ་བར་ཕྲད་པ་ལ་དམ་ཚིག་དང་ལྡན་པའི་སློབ་མ་ཞེས་ཀྱང་ཟེར།
ལས་དང་སྐལ་བ་དང་ལྡན་པ་ཞེས་ཀྱང་ཟེར། ཚོགས་བསགས་པའི་རྟེན་གྱི་གང་ཟག་ཅེས་ཀྱང་ཟེར་བས། དེ་འདྲ་བའི་བླ་མ་ཞིག་རྙེད་ན་ནོར་བུ་རིན་པོ་ཆེ་དབང་གི་རྒྱལ་པོ་རྙེད་པ་བས་ཀྱང་ཤིན་ཏུ་ལྷག་སྟེ། ལྷག་པའི་རྒྱལ་མཚན་ཡང་ནོར་བུ་རིན་པོ་ཆེས་དགོས་འདོད་ཀྱི་རེ་བ་ཐམས་ཅད་འབྱུང་ཡང་མཐར་ཐུག་རྫོགས་པའི་སངས་རྒྱས་འབྱུང་བར་ཤིན་ཏུ་དཀའ་བས། དཀོན་མཆོག་གསུམ་གྱི་དཔེ་རིན་པོ་ཆེ་ཉིད་ལ་བྱས་ཤིང་དེ་གསུམ་དབྱེར་མེད་པ་ནི་བླ་མ་འབའ་ཞིག་ཡིན་པས། དེ་ཡང་རང་གི་སྲོག་ལ་བབ་ཀྱང་སྲོག་ནི་གཏང་གི བླ་མ་དམ་པ་གཏང་བར་མི་བྱ་སྟེ། དེ་ལྟར་ཡང༌། རིན་པོ་ཆེའི་ཞལ་སྔ་ནས། དེ་འདྲའི་བླ་མ་སྲོག་གིས་གཟུང་བར་བྱ། །
ཞེས་པས་སོ། ། དེ་ཡང་འདིའི་འབྲེལ་པ་ནི། རང་ཉིད་འཁོར་བ་སྡུག་བསྔལ་གྱི་རྒྱ་མཚོ་ཆེན་པོ་གཏིང་མཐའ་མེད་པར་ནི་ལྷུང༌། ཉོན་མོངས་པ་འདོད་ཆགས་དང་ཞེ་སྡང་དང་གཏི་མུག་རྣམ་པ་གསུམ་གྱི་རང་བཞིན་དུ་ནི་སོང༌། བདུད་དང་ལོག་འདྲེན། ལས་ངན་པ་ལས་སྐྱེས་པ་ཉོན་མོངས་པ་རྣམ་པ་གསུམ་གྱི་རང་བཞིན་དུ་གྱུར་པ་རྣམས་དང༌། རང་ཉིད་དབྱེར་མེད་པར་གནས་པ་ལས་གོང་དུ་སྨོས་པའི་བླ་མ་དམ་པ་དེའི་ཐུགས་རྗེའི་འོད་ཟེར་ཉི་མའི་དཀྱིལ་འཁོར་ནམ་མཁའ་ལ་ཤར་བ་ལྟ་བུས། རང་ཉིད་ཀྱི་ཉོན་མོངས་པ་མི་ཤེས་པའི་མུན་པ་ཅུང་ཟད་བསལ་ནས། ཡང་དག་པའི་ཤེས་རབ་རྣམ་པ་གསུམ་རྒྱུད་ལ་སྐྱེས་པ་དེའི་བསམ་པ་དེའི་རང་གཟུགས་ཀྱིས་མིའི་ལུས་ཐོབ་ཅིང༌། བླ་མ་དམ་པ་མཐོང་བའི་སྐལ་བ་དང་ལྡན་པར་གྱུར་པས།
ཇི་ཙམ་དུ་བླ་མ་དམ་པ་དེ་ལ་ཉེ་བ་དང་བསྙེན་པ་དང༌། བཏུད་པ་དང༌། མཆོད་ཅིང་བསྙེན་བཀུར་བས། དེ་དང་ཇེ་ཉེར་གྱུར་པས་སྡིག་པ་དང་སྒྲིབ་པ་ཐམས་ཅད་མྱུར་དུ་འདག་པ་དང༌། ཡོན་ཏན་གྱི་ཚོགས་གོང་ནས་གོང་དུ་ཁྱད་པར་དུ་འཕགས་པར་གྱུར་པ་ས་ནས་སར་འཕར་བ་དང༌། བྲལ་བ་དང་རྣམ་པར་སྨིན་པའི་ཡོན་ཏན། ཉེས་ཚོགས་ཐམས་ཅད་དང་ཇི་ཙམ་དུ་བྲལ་བ་དེ་ཙམ་དུ་བླ་མ་དམ་པ་ལ་ཕྱག་གཅིག་པུ་འཚལ་བ་ཡང༌། ཞིང་བླ་མ་དམ་པ་དེ་དང་རང་གི་སེམས་དབྱེ་བ་མེད་པར་གྱུར་པས། འདས་མ་བྱོན་ད་ལྟར་ཕྱོགས་བཅུ་དུས་གསུམ་གྱི་དཀོན་མཆོག་རིན་པོ་ཆེ་རྣམ་པ་གསུམ་ལ་ཕྱག་འཚལ་བར་གྱུར་པ། བྱང་ཆུབ་སེམས་དཔའ་ནོར་བཟང་གིས།
བཅོམ་ལྡན་འདས་རྗེ་བཙུན་ལ་བཏུད་པ་ལྟ་བུ་དང༌། ཤིན་ཏུ་ཕྲ་བའི་དངོས་པོ་ཆབ་ཚ་སུན་གཅིག་གམ། བཤོས་རྡོག་མ་གཅིག་ཕུལ་ཡང་དུས་གསུམ་གྱི་དཀོན་མཆོག་ཐམས་ཅད་ལ་དེ་དང་འདྲ་བའི་མཆོད་པ་དཔག་ཏུ་མེད་པས་མཆོད་པ་རྒྱལ་བའི་ཡུམ་དུ་གསུངས་པ་ལྟ་བུ་དང༌། ཚུལ་དེ་དང་འདྲ་བར་ཚུལ་ཁྲིམས་རྣམ་པར་དག་པས་དུས་གསུམ་གྱི་རྒྱལ་བའི་འཁོར་ཤིན་ཏུ་རྣམ་པར་དག་ཅིང༌། རྙོག་པའི་དྲི་མ་ཐམས་ཅད་དང་བྲལ་བར་གྱུར་ནས། རྒྱལ་བའི་དཀྱིལ་འཁོར་ཐམས་ཅད་དུ་མཆོད་པའི་སྤྲིན་ཕུང་ཀུན་ཏུ་བཟང་པོའི་རྣམ་འཕྲུལ་ལྟར་འབྱུང་ཞིང༌།

གཏན་གྱི་སྐྱེས་བུ་དམ་པར་གྱུར་ནས། རྒྱལ་བ་ཐམས་ཅད་ཀྱི་ཐུགས་ཀྱི་དགོངས་པ་རྫོགས་པར་བྱེད་པ་དང༌། ཡང་དཀའ་བའི་ལས་ཕྲན་ཚེགས་ཉེས་པ་དང་སྡུག་བསྔལ་དང་བཀའ་བཀྱོན་པའི་གསུང་བཟོད་པས། རྒྱལ་བའི་ཞིང་ཁམས་ཐམས་ཅད་དུ་ལྷ་དང་བཅས་པའི་འཇིག་རྟེན་ཐམས་ཅད་ཀྱིས་བལྟ་བས་ངོམས་པ་མེད་པར་ལྷམ་མེ་ལྷན་ནེ་ལྷང་ངེར་གྱུར་ནས། མཐོང་བ་དང༌། ཐོས་པ་དང་རེག་པ་ཐམས་ཅད་སྨིན་པ་དང་གྲོལ་བར་བྱེད་པ། འཕགས་པ་འོད་ཟེར་བཀྱེ་བ་ལས་གསུངས་པ་ལྟ་བུ་དང༌། ཚུལ་དེ་དང་འདྲ་བར་བརྩོན་འགྲུས་དང༌། བསམ་གཏན་དང༌། ཤེས་རབ་དང་རྣམ་པ་དྲུག་པོ་རེ་རེ་ལ་ཡང་བཅོམ་ལྡན་འདས་རྗེ་བཙུན་གྱིས་གོ་ཆ་སུམ་ཅུ་སོ་དྲུག་ཏུ་གསུངས་པ་དང༌། བསྐལ་པ་བཟང་པོ་བརྒྱད་ཁྲི་བཞི་སྟོང་དུ་གསུངས་པ་དང༌།
དེ་ཉིད་ས་བཅུ་ལ་གནས་པའི་བྱང་ཆུབ་སེམས་དཔས་རྟོགས་ཤིང་ཁོང་དུ་ཆུད་པས། ཆོས་ཀྱི་སྤྲིན་སྣ་ཚོགས་སུ་འགྱུར་བར་ཁོང་དུ་ཆུད་པར་བྱ་བ་ནི་ཞིང་རྣམ་པར་དག་པ་ལ་ཚོགས་བསགས་པའི་འཐད་པ་ཅུང་ཟད་ཅིག་བྲིས་པ་ཡིན་ཏེ། མདོར་བསྡུས་ན་མཚན་ཉིད་དང་ལྡན་པའི་བླ་མ་དམ་པ་གཅིག་དང་ཕྲད་ན་རྫོགས་པའི་བྱང་ཆུབ་ཏུ་སངས་རྒྱས་པ་ལ་ཚེགས་མེད། ཚེ་ཐོག་མ་མེད་པ་ནས་འཁོར་བ་ཁྲག་གི་རྒྱ་མཚོ་ཆེན་པོར་འཁྱམས་པའི་རྒྱུ་བླ་མ་དམ་པ་དང་མ་ཕྲད་པའི་ཉེས་པ་འབའ་ཞིག་ཡིན་ཞེས་ཡང་དང་ཡང་དུ་བཀའ་བསྩལ་ཅིང༌། གསེར་འགྱུར་གྱི་རྩི་དང༌། རི་རབ་གསེར་གྱི་ངོས་ལ་བྱ་གནས་པ་དང༌། རི་རབ་ཀྱི་རྩེ་ནས་ལྷུང་བའི་མི་དང༌། གཞན་ཡང་དཔེ་དཔག་ཏུ་མེད་པས་བླ་མ་དམ་པ་ལ་བསྟེན་པར་གསུངས་སོ། ། ཞིང་རྣམ་པར་དག་པ་བསྟེན་ཅིང༌། བསྟེན་པ་དེ་ལས་ཡོན་ཏན་འབྱུང་བའི་ཚུལ་ལུགས་ཅུང་ཟད་བསྟན་ནས།
ད་ནི་བསམ་པ་ཤིན་ཏུ་རྣམ་པར་དག་པས། དག་པ་ལ་གནས་པར་བྱ་སྟེ། དེ་ཡང་ཇི་ལྟ་བུ་ཡིན་ཞེ་ན། བསམ་པ་ཞེས་བྱ་བ་ནི་རང་གི་སེམས་ཡིན་ལ། དག་པ་ཞེས་པ་ནི་གདོད་ནས་རང་བཞིན་གྱིས་རྣམ་པར་དག་པ་སྤྲོས་པ་ཐམས་ཅད་ཀྱི་མཐའ་དང་བྲལ་བའི་འོད་གསལ་བ་སེམས་གདོད་ནས་རང་བཞིན་གྱིས་རྣམ་པར་དག་པ་ཞེས་ཟེར། གློ་བུར་གྱི་དྲི་མ་དང་བྲལ་བ་སེམས་དེ་ཉིད་ལ། ཉོན་མོངས་པ་གསུམ་གནས་སྐབས་མཐར་ཐུག་ཏུ་ཤེས་བྱའི་གཤིས་ལ་མི་གནས་ཤིང༌། གདོད་ནས་ཡོད་མ་མྱོང་བ་སྨིག་སྒྱུ་ལ་ཆུ་དང༌། ཐོ་ཡོར་ལ་མི་དང༌། འཇའ་ཚོན་ལ་དངོས་པོ་དང༌།
ནམ་མཁའི་བཙོན་རར་ཆུད་པ་དང་འདྲ་བའི་དེ་དང་བདག་ཉེས་པ་ཐམས་ཅད་དང་བྲལ་བ་དང༌། རྣམ་པ་གཉིས་སུ་དབྱེར་མེད་པ་ནི་དག་པ་གཉིས་ལྡན་དྲི་མ་མེད་པ་ཆོས་ཀྱི་སྐུ་ཞེས་མཁས་པ་རྣམས་ཀྱིས་གསུངས་པ་ཡིན་པས། བསམ་པ་རྣམ་པར་དག་པ་འདི་ལྟ་བུར་ཞིང་རྣམ་པར་དག་པ་དེ་ལ་བལྟ་བར་བྱ་བ་ནི་གཞིར་གྱུར་པ། ཆོས་ཀྱི་སྐུ་རང་བཞིན་གྱིས་རྣམ་པར་དག་པ་ཡེ་ཤེས་ཀྱི་ཚོགས་མཐར་ཐུག་ཐོབ་པའི་རྒྱུ་ངེས་པའོ། ། ཡང་རང་ཉིད་དམ་རང་ཉིད་ཕྱོགས་དང་རིས་མཐའ་དག་ཡོད་མ་མྱོང་བ་ལ་ཡོད་མ་མྱོང་བར་ཤེས་པས། བདག་མེད་པ་ལས་སྐྱེས་པའི་བྱང་ཆུབ་ཀྱི་སེམས་མ་ནམ་མཁའ་དང་མཉམ་པའི་སེམས་ཅན་གཟུང་བ་དང་འཛིན་པའི་མ་རིག་པའི་མུན་པས་ཆགས་པ་དང་སྡང་བའི་འཁོར་བའི་འཁོར་ལོ་སྡུག་བསྔལ་གྱི་རྒྱ་མཚོ་གཏིང་མཐའ་མེད་པར་འཁྱམས་པའི་སེམས་ཅན་ཐམས་ཅད་བདེ་བ་དང་ལྡན། སྡུག་བསྔལ་དང་བྲལ། རྫོགས་པའི་སངས་རྒྱས་ཐོབ་པར་བྱེད་པའི་ལྷག་པའི་བསམ་པ་གཡོ་མེད་པས། བྱང་ཆུབ་མཆོག་ཏུ་སེམས་བསྐྱེད་པ་ནི་རང་འཁྲིས་མེད་པས་དག་པའི་བྱང་ཆུབ་ཀྱིས། གཟུགས་ཀྱི་སྐུ་འབྱུང་བར་བྱེད་པའི་རྒྱུ་ངེས་པའོ། །
བསམ་པ་བྱང་ཆུབ་ཀྱི་སེམས་དེས་བླ་མ་ཡང་དག་པར་རྫོགས་པའི་སངས་རྒྱས་ཆོས་ཀྱི་སྐུ་ལ་མཉེས་པར་བྱ་བའི་ཚུལ་ལུགས། ཆོས་ཀྱི་སྐུ་ཐོབ་པར་བྱེད་པའི་བར་ཆད་བསམ་པའི་དྲི་མ་སྦྱངས་པ་དང༌། གཟུགས་ཀྱི་སྐུ་ཐོབ་པར་བྱེད་པའི་བར་ཆད་ཀུན་རྫོབ་བྱང་ཆུབ་ཀྱི་སེམས་ལྟེམ་རྐྱང་དུ་མ་གྱུར་པ་དང༌། དེ་གཉིས་འགྲུབ་པར་བྱེད་པའི་རྒྱུའམ་མཐུན་པའི་རྐྱེན་བླ་མ་དམ་པ་མཉེས་པར་བྱེད་པ་འབའ་ཞིག་ཏུ་གསུངས་ཏེ། དེ་ལྟར་ཡང༌། བླ་མ་ལྔ་བཅུ་པ་ནས། འདིར་མང་སྨོས་པས་ཅི་ཞིག་བྱ། ། བླ་མ་མཉེས་བྱེད་གང་ཡིན་བྱ། ། མི་མཉེས་བྱེད་ཀུན་སྤང་བར་བྱ། ། ཞེས་པས་བསམ་པ་རྣམ་པར་དག་པ།
བླ་མ་ལ་ལྟ་བ་རྣམ་པར་དག་པ་དང༌། བསམ་པ་ལ་བྱང་ཆུབ་ཀྱི་སེམས་རྣམ་པར་དག་པ་དང༌། དངོས་པོ་ལ་མཉེས་པར་བྱ་བ་རྣམ་པ་གསུམ་གྱིས་བསམ་པ་རྣམ་པར་དག་པའོ། ། དེ་ལ་དངོས་པོ་རྣམ་པར་དག་པ་ནི། ཐུབ་པའི་གསུང་རབ་ཏུ་མཐོང་ཆོས་འབྲས་བུ་ཅན་གྱི་ལས། སྐྱེས་ནས་མྱོང་འགྱུར་གྱི་ལས། ལན་གྲངས་གཞན་ལ་མྱོང་བའི་ལས་དང་རྣམ་པ་གསུམ་དུ་གསུངས་པ་ཡིན་ཀྱང༌། ཐེག་པ་ཆེན་པོ་གསང་སྔགས་བརྩོན་འགྲུས་ཤིན་ཏུ་ཆེ་བ་དང༌། ཡིད་ཐུང་བར་གྱུར་པའི་དོན་དུ་མཐོང་ཆོས་འབྲས་བུ་ཅན་འབའ་ཞིག་གཙོར་གསུངས་པ་ཡིན་ཏེ། དེ་ཡང་འགྲུབ་བྱེད་ཀྱི་རྒྱུ།
ཞིང་དང་བསམ་པ་དང༌། དངོས་པོ་རྣམ་པ་གསུམ་གཅིག་ཏུ་གྱུར་པ་སྒྲུབ་པ་གལ་ཆེ་སྟེ། དེ་ལྟར་ཡང༌། ཞིང་དང་བསམ་པ་དངོས་པོ་གསུམ། ། གཅིག་ཏུ་བྱས་ལ་གསོལ་བ་གདབ། ། བར་ཆད་གསུམ་དང་བྲལ་གྱུར་ན། ། གང་འདོད་འབྲས་བུ་མྱུར་དུ་སྨིན། ། ཞེས་པས་མདོར་བསྡུས་པའི་ཚིག་སྨྲས་པའོ། ། དེ་ལ་ཞིང་ཇི་ལྟ་བ་དང༌། བསམ་པ་ཇི་ལྟ་བ་དེ་ལྟར་དངོས་པོ་ཡང་དེ་ལྟར་བསྒྲུབ་པར་བྱ་སྟེ།
འདིར་ཐེག་པ་ཆེན་པོ་གསང་སྔགས་སུ། རྡོ་རྗེ་ཞེས་པ་རང་ཉིད་ཀྱི་ཕུང་པོ་ཁམས་དང་སྐྱེ་མཆེད། གཟུང་བ་དང་འཛིན་པས་བསྡུས་པ་ཐམས་ཅད་གཉིས་སུ་མེད་པའི་ཡེ་ཤེས་རྡོ་རྗེ་སྟེ། དེ་ལྟར་ཡང་བཛྲས་བསྡུས་པའོ། ། འདི་ཡང་དུས་གསུམ་གྱི་སངས་རྒྱས་ཐམས་ཅད་ཀྱི་སྐུ་གསུང་ཐུགས་ཀྱི་ངོ་བོར་གྱུར་པ། འཇིག་རྟེན་གསུམ་གྱི་མགོན་པོ་ཆོས་ཀྱི་རྒྱལ་པོ་བཅོམ་ལྡན་འདས་རྡོ་རྗེ་འཆང་ཆེན་པོ་དཔལ་ལྡན་ཕག་མོ་གྲུ་པའི་ཞལ་སྔ་ནས། འཁོར་བ་དང་མྱ་ངན་ལས་འདས་པས་བསྡུས་པའི་ཆོས་ཐམས་ཅད་རང་གི་སེམས། སེམས་གདོད་ནས་སྐྱེ་བ་མེད་པ་ནམ་མཁའི་དཀྱིལ་འཁོར་ལྟ་བུ་ཞེས་གསུངས་པས། ཞིང་དང་བསམ་པ་དང་དངོས་པོ་རྣམ་པ་གསུམ་དབྱེར་མེད་པའི་གནད་ཀས་དབྱེར་མེད་པ་ལ། དབྱེར་མེད་དུ་ཤེས་པས་ཡང་དག་པའི་ཤེས་པ་ཁོང་དུ་ཆུད་པ།
དབྱེར་མེད་པའི་རང་བཞིན་གྱི་ལུས་སུ་གྲུབ་པར་ཁོང་དུ་ཆུད་པར་བྱ་སྟེ། དེ་ལྟར་ན་ཞིང་རྣམ་པར་དག་པ་བྱང་ཆུབ་ཀྱི་སེམས་གཉིས་དབྱེར་མེད་པའི་སྐུ། བསམ་པ་རྣམ་པར་དག་པ་བྱང་ཆུབ་ཀྱི་སེམས་རིན་པོ་ཆེ་རྣམ་པ་གཉིས་དབྱེར་མེད་པ། དེ་དང་དབྱེར་མེད་པའི་ལུས་ངག་ཡིད་རྣམ་པ་གསུམ་མཆོད་པར་བྱ་བའི་ཡུལ་དང༌། མཆོད་པར་བྱེད་མཁན་དང༌། དངོས་པོ་ཐམས་ཅད་ཆོས་ཀྱི་དབྱིངས་རང་བཞིན་གྱིས་རྣམ་པར་དག་པ། དེ་བཞིན་ཉིད་དབྱེ་བ་མེད་པ། དུས་གསུམ་དུ་གཤེགས་ཤིང་བཞུགས་པའི་བླ་ན་མེད་པའི་དཀོན་མཆོག་གསུམ་ལྷུན་གྱིས་གྲུབ་ཅིང་རྒྱུན་མི་འཆད་ལ། བདག་མིང་རྣལ་འབྱོར་པ་རྡོ་རྗེ་ཞེས་བགྱི་བས། ཚུལ་དེ་དང་དབྱེ་བ་མེད་པའི་ལུས་ངག་ཡིད་གསུམ་གཉིས་སུ་མེད་པའི་ཡེ་ཤེས་ཀྱི་རྡོ་རྗེ།
ཕུང་པོ་རྣམ་པ་ལྔ་རྒྱལ་བ་རིགས་རྣམ་པ་ལྔ་དང༌། སྐྱེ་མཆེད་བྱང་ཆུབ་སེམས་དཔའ། འབྱུང་བ་ཡུམ། གཟུང་བ་དང་འཛིན་པས་བསྡུས་པ་ཐམས་ཅད་རྒྱལ་བའི་དཀྱིལ་འཁོར་ཉིད་དུ་ལྷུན་གྱིས་གྲུབ་པར་གནས་ཏེ། བྱང་ཆུབ་ཀྱི་སེམས་རིན་པོ་ཆེ་རྣམ་པ་གཉིས་དབྱེ་བ་མེད་པའམ། ཐབས་དང་ཤེས་རབ་རྣམ་པ་གཉིས་དབྱེར་མེད་པའམ། འཁོར་བ་དང་མྱ་ངན་ལས་འདས་པ་གཉིས་དབྱེར་མེད་པར་གོ་བ་དང༌། རྟགས་པའི་རྣལ་འབྱོར་པ་ལ་ངེས་པའི་ཤེས་པ་སྐྱེས་པ་ནི། དེ་ལྟར་ཡང༌། ལུང་གིས་ཀྱང་ངེས་ཏེ།
འཁོར་བ་དང་ནི་མྱ་ངན་འདས། ། གཉིས་སུ་ཡོད་པ་མ་ཡིན་ཏེ། ། འཁོར་བའི་རང་བཞིན་ཤེས་པ་ལ། ། མྱ་ངན་འདས་ཞེས་བརྗོད་པ་ཡིན། ། ཞེས་པ་ལ་སོགས་པ་ཟུང་དུ་འཇུག་པའི་རྣལ་འབྱོར་པས། སྤྱོད་པའང་དེ་དང་གཉིས་སུ་མེད་པས་འདི་ཐམས་ཅད་རབ་འབྱམས་ཆོས་ཀྱི་དབྱིངས་ཀྱིས་ཀླས་པ་ནམ་མཁའི་མཐས་གཏུགས་པ། ཤེས་བྱའི་དཀྱིལ་འཁོར་ཐམས་ཅད་ལ་མ་ཁྱབ་པ་མེད་པ་སེམས་ཅན་གྱི་ཁམས་ཐམས་ཅད་སྨིན་པ་དང་གྲོལ་བར་བྱེད་པ། དུས་གསུམ་གྱི་འཕགས་པ་ཐམས་ཅད་ཕྱི་ནང་གསང་བ་དེ་ཁོ་ན་ཉིད་ཀྱིས་མཆོད་པས། མཉེས་པ་ཐམས་ཅད་ཀྱི་ཕ་རོལ་ཏུ་ཕྱིན་པས་མཉེས་པ་ལ། ཕྱོགས་འདི་གཅིག་པུ་ཡིན་ཞེས་པ་ནི།
སེམས་ཅན་གྱི་ཁམས་ཐམས་ཅད་པས་ཀྱང༌། སངས་རྒྱས་ཐམས་ཅད་ཀྱིས་ཀྱང་གསུངས་པའི་མཐར་ཕྱིན་པ་མེད་པར་རྣལ་འབྱོར་པ་རང་ཉིད་ཀྱིས་ཤེས་པར་བྱས་ལ། ལུས་ངག་ཡིད་གསུམ་མམ་མཉེས་པ་ཐམས་ཅད་ཀྱིས་བླ་མ་དམ་པ་མཉེས་པར་བྱའོ། ། དེ་དག་གི་དོན་བསྡུས་པའི་ཚིགས་སུ་བཅད་པ། འཁོར་དང་མྱ་ངན་འདས་པ་ཡི། ། ཆོས་རྣམས་མ་ལུས་ཇི་སྙེད་པ། ། གདོད་ནས་ཞི་ཞིང་མ་སྐྱེས་པ། ། རང་བཞིན་མྱ་ངན་འདས་པའི་དབྱིངས། ། ལྷུན་གྱིས་གྲུབ་ཅིང་རྒྱུན་ཆད་མེད། ། དེ་ལྟར་རྟོགས་པའི་རྣལ་འབྱོར་པ། །
འཁོར་གསུམ་ཡོངས་སུ་དག་པ་ཡིན། ། ཚུར་རོལ་མཐོང་བའི་གང་ཟག་ངོར། ། ཞིང་དང་བསམ་པ་དངོས་པོ་གསུམ། ། འཁོར་གསུམ་དག་ཏུ་བསྟན་པ་སྟེ། ། དག་དང་དག་རྒྱུ་གང་ཡིན་པ། ། དབྱེར་མེད་གཅིག་ཏུ་ཤེས་པ་ནི། ། མཁས་པ་རྣམས་ཀྱི་ཟུང་འཇུག་སྟེ། ། བླ་མ་སྐུ་གསུམ་ལྷུན་གྲུབ་ལ། ། རང་ཉིད་སྐུ་གསུམ་ལྷུན་གྲུབ་ཀྱིས། ། དངོས་པོ་སྐུ་གསུམ་ལྷུན་གྲུབ་ཀྱི། །
ལུས་ངག་ཡིད་གསུམ་སྣ་ཚོགས་ཀྱི། ། དངོས་པོ་བསམ་གྱིས་མི་ཁྱབ་པ། ། ཤིན་ཏུ་ཕྲ་བའི་རྡུལ་ཅིག་ལ། ། ཀུན་ཏུ་བཟང་པོའི་སྨོན་ལམ་ལྟར། ། དུས་གསུམ་ཤེས་བྱ་མ་ལུས་པ། ། བསམ་གྱིས་མི་ཁྱབ་མཆོད་སྤྲིན་གྱིས། ། མཁས་པས་རྟག་ཏུ་མཆོད་པར་བྱ། ། དབྱེར་མེད་གཅིག་ཏུ་གྱུར་པ་ཡིས། ། ཚེ་འདིར་རྫོགས་པའི་སངས་རྒྱས་ཀྱང༌། ། ཐོབ་པར་དཀའ་བ་མ་ཡིན་ན། །
གཞན་ལྟ་སྨོས་ཀྱང་ཅི་ཞིག་དགོས། ། གཞན་ལ་བཟླས་པ་མ་ལགས་ཏེ། ། ཤིན་ཏུ་ཟབ་པའི་གསང་ཚིག་འདི། ། རང་གི་ལུས་དང་སྲོག་དང་ཡང༌། ། དུས་གསུམ་བསགས་པའི་དགེ་བ་ལ། ། ཆགས་ཤིང་ཞེན་པ་མེད་པ་ཡིས། ། བླ་མ་དམ་པ་མཉེས་བྱེད་པ། ། དེ་ལ་དེ་དང་འཚམ་པ་ཡི། ། བསྟན་བཅོས་གཉིས་མེད་རྡོ་རྗེ་འདི། ། བྱས་པའི་དགེ་བའི་རྩ་བ་ཡིས། །
བཅོམ་ལྡན་འཇིག་རྟེན་གསུམ་གྱི་མགོན། ། རྡོ་རྗེ་འཆང་ཆེན་ཆོས་ཀྱི་རྗེ། ། དཔལ་ལྡན་ཕག་མོ་གྲུ་པ་ཡི། ། ཐུགས་ཀྱི་དགོངས་པ་རིན་པོ་ཆེ། ། ནམ་མཁའ་མཉམ་པའི་སེམས་ཅན་རྣམས། ། བདེ་སྐྱིད་ཕུན་སུམ་ཚོགས་པ་དང༌། ། སྡུག་བསྔལ་ཀུན་དང་བྲལ་བ་དང༌། ། རྫོགས་པའི་སངས་རྒྱས་བཅོམ་ལྡན་འདས། ། རྡོ་རྗེ་འཛིན་པ་ཉིད་ཐོབ་ཤོག ། དཔལ་གཉིས་སུ་མེད་པའི་རྡོ་རྗེ་ཨ་བ་དྷུ་ཏཱི་ཞེས་བྱ་བའི་བསྟན་བཅོས་དོན་གྱི་སྙིང་པོ་སྒོམ་པ་དར་གཞོན་གྱིས་ཞུས་པ་རྫོགས་སོ།། །།
༥༠༡༽ ༄། །མ་རིག་གཏི་མུག་སྤོང་བའི་ཆོས་དམ་ཆོས་འདུལ་བ་མ་ཡིན་ནམ་ཞེས་པ།། ཨོཾ་སྭསྟི། སངས་རྒྱས་ཆོས་དང་དགེ་འདུན་ལ། ། གུས་པས་ཕྱག་འཚལ་སྐྱབས་སུ་མཆི། ། བོད་ཀྱི་རྒྱལ་ཁམས་ཡོངས་ཀྱི་དཔལ། ། འགྲོ་བ་འདྲེན་པ་ཆོས་ཀྱི་རྗེ། ། རྒྱ་སོག་གཉིས་ཀྱི་ཞབས་ལ་འདུད། ། མཁས་པས་མངོན་པའི་རྗེས་འབྲངས་ནས། ། གཞི་དང་བསམ་སྦྱོར་མཐར་ཐུག་གི །
ཡན་ལག་བརྩི་བ་ངོ་མཚར་ཆེ། ། ཤིན་ཏུ་ཐུགས་ལ་བཏགས་མོད་ཀྱི། ། ཐུབ་པ་ཆེན་པོ་ཆོས་ཀྱི་རྗེས། ། མི་དགེ་རྣམ་པ་བཅུ་པོ་ཡི། ། སེམས་ཀྱི་མི་དགེ་རྣམ་པ་གསུམ། ། འདོད་ཆགས་ཞེ་སྡང་གཏི་མུག་ལ། ། བརྣབ་སེམས་གནོད་སེམས་ལོག་ལྟ་ཞེས། ། གསུངས་པ་འདི་ཡི་གོ་བའི་དོན། ། མ་སྐྱེས་དགྲ་དང་གཙུག་ཕུད་ཅན། ། ཕ་བསད་ལྟུང་བ་མ་རྫོགས་ཞེས། །
ཁ་ཅིག་ཟེར་བར་གྱུར་ན་ཡང༌། ། སྟོན་པའི་གསུང་རབ་ཐམས་ཅད་དུ། ། མཚམས་མེད་འབྱུང་ཞེས་གསུངས་པའི་དོན། ། བསམ་སྦྱོར་མཐར་ཐུག་རྫོགས་པར་ངེས། ། དེ་ནི་ཅི་ཡི་ཕྱིར་ཞེ་ན། ། ལོག་ལྟའི་སེམས་ནི་སེམས་བྱུང་ཕྱིར། ། སེམས་དང་མཐར་ཐུག་མ་གོ་བས། ། སྟོན་པའི་གསུང་ལ་རྣམ་རྨོངས་ཤིང༌། ། ཐམས་ཅད་མཁྱེན་པའི་སྤྱོད་ཡུལ་མཆོག ། མ་རིག་གཏི་མུག་སྤོང་བའི་ཆོས། །
དམ་ཆོས་འདུལ་བ་མ་ཡིན་ནམ། ། དགོངས་དང་སོམས་དང་ཤེས་རབ་ཅན། ། ལྟོས་དང་གཟིགས་དང་རྒྱལ་བའི་བཀའ།། །། ༥༠༢༽ ༄། །ཚོགས་སུ་གསུངས་པའི་ཆོས་སེང་གེ་མིག་བྱེད་ཅེས་བྱ་བའི་གསུང་མགུར།། མིག་མཁན་རྒྱལ་པོ་འགྲོ་བའི་མགོན། ། མཉམ་མེད་བླ་མའི་ཞབས་ལ་འདུད། ། ཕྱག་རྒྱ་ཆེན་པོ་སེང་གེ་སྟེ། ། བཅུ་ཆོས་མི་ཤེས་མིག་མེད་ཡིན། ། རྟེན་འབྲེལ་ཐབས་མཁས་སེང་གེ་སྟེ། །
གསུམ་ཆོས་མི་ཤེས་མིག་མེད་ཡིན། ། གསང་སྔགས་ཐབས་མཁས་སེངྒེ་སྟེ། ། ལྔ་ལྡན་མི་ཤེས་མིག་མེད་ཡིན། ། གྲུབ་ཐོབ་རྟོགས་ལྡན་སེངྒེ་སྟེ། ། རྗེ་ང་འདྲ་མ་རྙེད་མིག་མེད་ཡིན། ། མཁྱེན་པའི་ཡེ་ཤེས་སེངྒེ་སྟེ། ། དབྱེར་མེད་མ་ཤེས་མིག་མེད་ཡིན། ། མཁས་བཙུན་ལྡན་པ་སེངྒེ་སྟེ། ། སྙིགས་དུས་མ་ཤེས་མིག་མེད་ཡིན། ། སྡེ་སྣོད་གསུམ་པོ་སེངྒེ་སྟེ། །
རང་གཟུགས་མ་ཤེས་མིག་མེད་ཡིན། ། སེངྒེ་མིག་འབྱེད་བྱ་བ་ཡིན། ། ཚོགས་སུའོ།། །། ༥༠༣༽ ༄། །འཇའ་ཚོན་མི་བསྒོམ་སྟོང་ར་བསྒོམ་ཞེས་པའི་གདམས་ཕྲན་དུམ་བུ་གསུམ།། འཇའ་ཚོན་མི་བསྒོམ་སྟོང་ར་བསྒོམ། ། གཙུབ་ཤིང་གཙུབ་སྟན་མེ་ཆ་ཡིན། ། རྟོག་པས་རླུང་ལོག་ན་ཚ་བསྐྱེད། ། འཁོར་བ་སྡུག་བསྔལ་ཚ་བ་ཡིན། ། བྱམས་དང་སྙིང་རྗེ་བྱང་ཆུབ་སེམས། །
དེ་ལས་སྐྱེས་པའི་ལྷ་ལ་སོགས། ། བྱ་བྱེད་མང་པོས་ནད་པ་སོས། ། སྟོན་པས་སེམས་ཀྱི་ཏིང་ངེ་འཛིན། ། ལུས་ཀྱིས་མངོན་དུ་བྱས་པ་ཡིས། ། སྐྱོན་དག་ཡོན་ཏན་རྫོགས་ཞེས་གསུངས།། ༈ །།སྐྱབས་དཀོན་མཆོག་བླ་ན་མེད་པ་ལ། ། ངེས་པར་སྐྱབས་སུ་སོང་བ་དང༌། ། སྒྲུབ་པ་ཚུལ་བཞིན་བྱས་ལགས་ན། ། དགོས་འདོད་ཐམས་ཅད་ཤུགས་ལས་འབྱུང༌། ། བླ་མ་རིན་ཆེན་དེ་སྐད་གསུངས། །
བདག་འབངས་ཀྱིས་ཞུ་བ་འབུལ་ལགས་ན། ། དགོས་འདོད་ཤུགས་ལས་འབྱུང་མོད་ཀྱང༌། ། དར་གཞོན་མེད་ན་ཅི་ཙུག་བྱེད། ། དངུལ་རྐྱན་མེད་ན་གང་ནས་འདྲེན། ། ལར་དེ་དང་འདྲ་བ་མང་པོ་ཡོད། ། བདག་ཉིད་ཆེན་པོས་སེམས་ཅན་གྱི། ། ཉོན་མོངས་རྣམ་རྟོག་ཇི་སྙེད་པ། ། མ་སྐྱེས་སྟོང་པར་རྟོགས་པའི་ཕྱིར། ། དེ་ཡིས་དེ་ཉིད་གྲོལ་བར་བྱེད། ། མ་སྐྱེས་དགྲ་དང་དགའ་བྱེད་བཞིན།།
༈ །།ནོར་བུ་མཁན་གྱི་རིན་ཆེན་བཞིན། ། སེམས་བསྐྱེད་པ་ནི་རིན་ཆེན་ལ། ། ཕྱོགས་བཅུའི་རྒྱལ་བ་འདུ་བ་དང༌། ། དཀར་བ་དྲི་མེད་ཏིང་འཛིན་ཐོབ། ། བྱང་ཆུབ་སེམས་དཔའ་བློ་གྲོས་རྒྱ་མཚོས་ཞུས་པའི་མདོར། འགྲོ་བའི་བླ་མ་ཆོས་ཀྱི་རྗེ། ། དགའ་ལྡན་ལྷ་ཡི་གནས་མཆོག་ན། ། ཇོ་བོ་རྗེ་ལ་གསོལ་བ་འདེབས། ། སངས་རྒྱས་ཀྱི་བསྟན་པ་གཟུང་སྙམ་ན། ། བསླབ་པ་གསུམ་ལ་གཅེས་སྤྲས་ཆུད། །
ཨ་ལོག་པའི་ཤེས་པ་ཡི་རེ་མུག ། འཁྲུལ་པའི་རྟོག་པ་འདིས་ང་རེ་བསླུས། ། སྐྱེ་ཤིས་འཇིགས་ནས་འོངས་པ་ལ། ། ཤི་ན་མྱ་ངན་གདུང་བ་སྐྱེ། ། ཨ་ལོག་པའི་ཤེས་པ་ཡི་རེ་མུག ། འཁྲུལ་པའི་རྟོག་པ་འདིས་ང་རེ་བསླུས། ། གངས་ཁ་བ་ར་རི་མཐོང་ཙམ་ན། ། གངས་དཀར་ཏི་སེ་ཏུར་གྱིས་དྲན། ། མི་གཞན་གྱི་བླ་མ་མཐོང་ཙམ་ན། ། བདག་གི་བླ་མ་ཏུར་གྱིས་དྲན། །
ཀྭ་ཨ་མ་ཨ་ཛི་ང་རེ་འཇིགས། ། མཉམ་མེད་བླ་མ་མ་ཡིན་ན། ། དེང་སང་དུས་ན་ཅི་འདྲ་ཨང༌། ། ཇི་ལྟར་བསམས་ཀྱང་ཝ་ལེ་གདའ། ། མཉམ་མེད་བླ་མ་རིན་ཆེན་གྱི། ། དྲིན་ལ་འཁོར་ཐབས་མ་མཆིས་ན། ། སྔོན་ཡང་སྐུ་དྲིན་མི་ཆུང་ཆེ། ། ད་རུང་བྱིན་གྱིས་བརླབ་ཏུ་གསོལ། ། དད་པ་ཅན་རྣམས་བཞེངས་པར་ཞུ། ། མོས་གུས་ཅན་རྣམས་བཞེངས་པར་ཞུ། །
ཁང་པ་བཤུ་འགེབས་བྱེད་པ་ཡིན། ། དེ་ལ་འཚེར་རྒྱུ་ཅི་ཡོད་ཨང༌། ། དགེ་བའི་བཤེས་གཉེན་རིན་པོ་ཆེ། ། དགེ་བཤེས་སྙ་ལ་ཕྱག་འཚལ་ལོ། ། སྔར་བཞིན་ཐུགས་ལ་འདོགས་པར་ཞུ། ། སློབ་དཔོན་ཟེར་བ་བདེན་པ་ཡིན། ། གཅིག་ཤོས་ཟེར་བ་བརྫུན་པ་ཡིན། ། བཟང་ངན་དུ་བལྟ་ན་རྣལ་འབྱོར་མིན། ། བྱེད་པའི་མི་ལ་སྨྲ་བ་དེ། ། ཐམས་ཅད་ཀུན་གྱི་ཆོས་ལུགས་ཡིན། །
དེ་ལ་ཀོ་ལོང་བྱེད་པ་ན། ། ཨ་ལོག་པའི་ཤེས་པ་ཡི་རེ་མུག ། འཁྲུལ་པའི་རྟོག་པ་འདིས་ང་རེ་བསླུས། ། དཔལ་འབྲི་གུང་པ་ཡི་སྒོམ་ཆེན་ལ། ། བླ་མ་མཉེས་པའི་མོས་གུས་ཡོད། ། ལས་ལ་འཚེར་སྐད་ཀྱང་མ་ཐོས་སོ། ། ངེད་འདི་གཉིས་རྒྱལ་པོའི་སྲས་པོ་ཡིན། ། ཁྱི་ཞེས་ལ་བཀལ་ཡང་ཡ་ཡོ་མེད། ། མཉམ་པར་གནས་པ་དགོད་རེ་བྲོ། ། ཇི་ལྟར་བྱིས་པ་ཆུ་མདུན་བཞིན། །
ངེད་ཀྱི་བླ་མ་བྲིད་ཁ་ཡང༌། ། ལྟ་རེ་ལྟོ་རེ་ཚིག་གསུམ་ལ། ། ཉི་མ་ཕྱེད་ཀྱི་སོ་ནམ་བྱུང༌།། །། ༥༠༤༽ ༄། །ནད་འདོན་གེགས་སེལ་གྱི་ཞལ་གདམས་དམིགས་རིམ་དུམ་བུ་བཅུ་བདུན།། བླ་མ་དམ་པ་རྣམས་ལ་ཕྱག་འཚལ་ལོ། ། ཡི་དམ་ལྷ་ལ་ཕྱག་འཚལ་ལོ། ། དཀོན་མཆོག་གསུམ་ལ་ཕྱག་འཚལ་ལོ། ། གསུས་པོ་ཆེ་ལ་ཕྱག་འཚལ་ལོ། ། གསུས་པོ་ཆེ་ཆེན་པོ་ལ་ཕྱག་འཚལ་ལོ། །
བདག་དང་སེམས་ཅན་མ་ལུས་ཀུན། ། གོང་མ་རྣམས་ཀྱི་གནས་ཐོབ་ཤོག ། དུས་གསུམ་སངས་རྒྱས་ཐམས་ཅད་ཀྱི། ། སྐུ་གསུང་ཐུགས་ཀྱི་ངོ་བོ་ཉིད། ། བླ་མ་རིན་ཆེན་དེ་སྐད་གསུང༌། ། དམིགས་པའི་ལུགས་སངས་རྒྱས་བཅོམ་ལྡན་འདས་ཀྱི་གསུང༌། ནད་ཀྱི་རྒྱུ་ས་བོན་དང་བཅས་པ་དག་པར་བྱེད་ཅིང༌། ནད་དེ་ཉིད་ལམ་དུ་བཏང་བ་དང༌། བྱང་ཆུབ་ཀྱི་སེམས་ཀྱིས་ཁ་བསྒྱུར་བ་དང༌། ཆོས་རྣམ་པ་ལྔ་པོས་དབང་དུ་བྱས་པས་ཚོར་བ་རིན་ཆེན་འབྱུང་ལྡན་ཞེས་གསུངས་པ་ཡིན་པས།
དེའི་དོན་བླ་མ་དམ་པ་གོང་མ་རྣམས་ཀྱིས་མན་ངག་གི་གནད་གཞུ་རྡུང་བའམ། ཁབ་མིག་དུ་སྐུད་པ་འཛུད་པ་ལྟར་སྐད་ཅིག་ཀྱང་མ་ཡེངས་པར་ནན་ཏན་ཆེན་པོས་སེམས་རྩེ་གཉིས་མེད་པར་ཉམས་སུ་བླངས་པས་ཕན་པ་ལགས། འོལ་ཁར་བསྐུར་བ།། ༈ །།སྐུ་ཁམས་ཁྲག་ཏུ་བཤལ་བ་དེ་ཚད་པའི་ནད་དུ་འདུག འདི་ལ་དུས་རྒྱུན་ཏུ་ཟ་འཐུང་བྱེད་པའི་ཆུ་ནར་མ་དེ། ནང་པར་སྐར་མ་མ་བྲོས་པའི་དུས་སུ་བླངས་ནས་གྲིབ་མ་ལ་བཞག ཆུ་དེ་རྗེ་བཙུན་སྤྱན་རས་གཟིགས་དབང་ཕྱུག་གང་ཡང་རུང་བར་བསམས་ལ། སྐུ་དེ་ལ་དམིགས་ལ་ཡི་གེ་དྲུག་པ་ནུས་ཚད་བཟླ། སྔགས་རྒྱུན་ཏུ་བྱས་ཀྱང་ཤིན་ཏུ་ལེགས། དེ་ནས་ལུས་གོས་མང་པོ་གོན།
དྲོ་བར་བྱས་ལ། ཆུ་ཕོར་གསུམ་དང་ལྔ་བདུན་དང་མང་དུ་བཏང་བས་ཚེགས་མེད་པར་འཆད་པར་འདུག དགེ་བའི་རྩ་བ་བསྔོ་བར་བྱ། ཀ་ཏོར་ཕུ་བ་ལ་བསྐུར་བ།། ༈ །།དང་པོ་ཁོ་ནར་བྱང་ཆུབ་མཆོག་ཏུ་སེམས་བསྐྱེད། ལུས་ཡི་དམ་གྱི་ལྷར་བསྒོམ། བླ་མ་དམ་པ་ལྟེ་བའི་འོག་སོར་བཞི་ཙམ་གཞལ་བའི་སར་བསྒོམ། དེ་མ་གསལ་ནས་རྣམ་པར་མི་རྟོག་པར་སོང་ན་ཡང་དེ་རང་གི་ངང་ལ་བཞག ལར་གསལ་ན་གསལ་བའི་ངང་ལ་བཞག མི་གསལ་ན་མི་གསལ་བའི་ངང་ལ་བཞག
རྗེས་ལ་བསྔོ་བ་བྱ།། ༈ །།བླ་མ་དམ་པ་རྣམས་ལ་ཕྱག་འཚལ་ལོ། ། དང་པོར་བྱང་ཆུབ་མཆོག་ཏུ་སེམས་བསྐྱེད། ལུས་ཡི་དམ་གྱི་ལྷར་ཡུན་རིང་དུ་བསྒོམ། བླ་མ་ལ་མོས་གུས་བྱ། དེ་ནས་གང་དུ་ན་བའི་ས་དེར་ཡི་གེ་ཧཱུྂ་མཐིང་ནག་སོར་བཞི་ཙམ་པ་མགོ་ཐུར་ལ་མར་བལྟས་པ་ཞིག་བསམ། དེ་ལ་མེ་ལྕེ་ཁྲུ་གང་ཙམ་ཞིག་མར་ལ་འབར་བ་དེའི་མེ་ལྕེའི་རྩེ་མོ་ལ་སེམས་མ་ཡེངས་པར་ཞག་བདུན་བསྒོམ་པར་ཞུ། རྗེས་ལ་བསྔོ་བ་མཛད།། ༈ །།དུས་གསུམ་སངས་རྒྱས་ཐམས་ཅད་ཀྱི། ། སྐུ་གསུང་ཐུགས་ཀྱི་ངོ་བོ་ཉིད། །
བླ་མ་དམ་པའི་ཞབས་བཏུད་ནས། ། ཟབ་མོ་གནད་ཀྱི་གདམས་ངག་བྲི། ། སངས་རྒྱས་ཐམས་ཅད་ཀྱི་ཡུམ། བཅོམ་ལྡན་འདས་མ་རྗེ་བཙུན་མ་རྡོ་རྗེ་རྣལ་འབྱོར་མ་ལྟེ་བའི་འོག་ཁོང་པའི་ནང་དུ་བསྒོམ། དེ་ཡང་བྱང་ཆུབ་ཀྱི་སེམས་དང་ཡི་དམ་གྱི་ལྷ་དང་བླ་མ་བསྒོམས་པའི་རྗེས་ལ་རྗེ་བཙུན་མ་བསྒོམ། རྗེ་བཙུན་མའི་ལྟེ་བའི་དབུས་སུ་ཆོས་འབྱུང་གྲུ་གསུམ་པ། དེའི་དབུས་སུ་བྂ་ཡིག་ལ་ཡེ་ཤེས་ཀྱི་བདུད་རྩི་དཀར་ལ་དམར་ཆགས་པ་བདེ་བའི་རང་བཞིན་ཅན་ཡུན་རིང་དུ་བསྒོམ། བདེ་སྟོང་གི་ཏིང་ངེ་འཛིན་ལ་སེམས་མ་ཡེངས་པར་བྱ། དགེ་བའི་རྩ་བ་རྫོགས་པའི་བྱང་ཆུབ་ཏུ་བསྔོའོ། ། ཐེ་ཚོམ་མེད་པས་མི་བསླུ་བའི་ཆོས་ལགས་སོ། །
ཉམས་སུ་བླང་བར་ཞུ། དམེ་འདོར་ན་དགེ་བཤེས་ཞིག་ལ་དུག་ནད་ཀྱི་དམིགས་པ་བསྐུར་བ།། ༈ །།དང་པོར་བྱང་ཆུབ་ཀྱི་སེམས་བསྒོམ། ལུས་ཡི་དམ་གྱི་ལྷར་བསྒོམ། དུས་གསུམ་གྱི་བླ་མ་རྣམས་དང་དབྱེར་མེད་པའི་སྐུ། བཅོམ་ལྡན་འདས་མ་རྗེ་བཙུན་མ་རྡོ་རྗེ་རྣལ་འབྱོར་མ་ཆེ་ཆུང་སོར་བཞི་ཙམ་ཞིག་ལྟེ་བའི་འོག་ཏུ་བསྒོམ། དེ་ལ་སེམས་རྩེ་གཅིག་ཏུ་ཉིན་མཚན་ཁ་སྦྱར་རྒྱུན་ཆད་མེད་པར་བསྒོམ། སྐབས་སྐབས་སུ་དགེ་བའི་རྩ་བ་རྫོགས་པའི་བྱང་ཆུབ་ཏུ་བསྔོའོ། ། མ་ཡེངས་པ་གནད་ཡིན་གལ་ཆེ། གནས་བརྟན་གཅིག་ལ་དུག་ནད་ཀྱི་དམིགས་པ་བསྐུར་བ།།
༈ །།རྟེན་འབྲེལ་གྱི་ཆོས་ཅིག་བསྐུར་གསུང་བ་དེ་ལ་རྟེན་འབྲེལ་གྱི་ཆོས་གཞན་མེད། ཐུགས་དམ་དང་དགེ་སྦྱོར་ལ་འབད་པ་མཛད་པར་ཞུ། དཔོན་ཆེན་པོའི་ནད་ངོས་མ་ཟིན་པ་དེ་ལ། དང་པོ་སྔོན་དུ་འགྲོ་བ་རྣམས་བྱས་ལ། ཡི་དམ་གྱི་ལྷ་ཤིན་ཏུ་གསལ་བ་བརྟན་པར་ཞག་བཅོ་ལྔ་ཚུན་ཆད་བསྒོམ། ནན་ཏན་ཆེན་པོར་བསྒོམས་པའི་རྗེས་ལ་དེ་གཟོད་སྨན་པ་མཁས་པ་ལ་སྟོན་དང་དེས་ངོས་ཟིན་པར་འགྱུར་བ་ཡིན། ལར་ཐམས་ཅད་ལ་བསོད་ནམས་ཀྱི་ཚོགས་སྔོན་དུ་འགྲོ་བ་ཅན་ཡི་དམ་གྱི་ལྷ་དང་ངེས་ཤེས་ཐོབ་པས་ཐམས་ཅད་ལེགས་པར་འགྱུར་བ་ལགས། སླད་ཀྱི་ཞུ་དོན་ལ། སྐུ་ཁམས་ཅུང་ཟད་མ་བདེ་བ་ཐོས་པས། དེའི་རྒྱུ་སྨན་དེ་ཅུང་ཟད་མ་ཞུ་བ་ཡིན་པར་དོགས་པས་ཡུངས་ཀར་ཙམ་རེ་རེ་ཁ་ཟས་བཟང་པོ་དང་ལྷན་ཅིག་ཏུ་གསོལ་བ་དང༌།
དེ་བས་ཆེ་བ་མི་གསོལ་བར་ཞུ། གལ་ཆེ། ཡུམ་ཆེན་པོའི་གནས་སུ་བླ་མ་དམ་པའམ། ཙཎྜ་ལི་བསྒོམ་པ་གལ་ཆེ། མདོར་ན་དཀར་པོ་ཕྱོགས་ཀྱི་དགེ་བའི་རྩ་བ་ཐམས་ཅད་ཀྱིས་ཕན་པས་ཐུགས་ཉམས་སུ་བཞེས་པར་ཞུ།། ༈ །།བླ་མ་རིན་པོ་ཆེས། དགེ་བའི་བཤེས་གཉེན་བླ་མ་རྗེ་བཙུན་པ་ལ་གདམས་པ། ཁྱེད་ལ་རི་ཁྲོད་དུ་ཚུལ་ཁྲིམས་རིན་པོ་ཆེས་གཞི་གཟུང༌། སྦྱངས་པའི་ཡོན་ཏན་ལ་བརྟེན་བཅའ། སྒྲུབ་པ་ཚུལ་བཞིན་བྱེད་དུ་རེ་བ་ཡིན།
ད་རུང་ཡང་དེ་ལྟར་མཛད་པར་ཞུ། སྐུ་ཁམས་མ་བདེ་བ་དེ་གཞན་གྱི་སྐྱོན་ཡང་མ་ལགས། ནད་པ་གསོས་པའི་གྲིབ་ཚན་པོ་ཆེ་རང་ལ་འཕོག་པ་ལ། དགེ་སྦྱོར་མ་བྱས་པར་ཕན་ཚུན་འབྱམས་པའི་སྐྱོན་ཡིན། ད་ཡང་མཚམས་དམ་པོར་ཆོད་ལ་དགེ་སྦྱོར་ལ་ནན་ཏན་སྙིང་པོ་མཛད་པར་ཞུ། སྤྱིར་ནད་པའི་ཚན་པ་ཕན་པ་རྣམས་ཀྱང་དགེ་སྦྱོར་རྒྱུན་ཏུ་སྐྱོང་རྒྱུ་མ་བྱུང་ན་ནད་ལྡོག་པ་ཡིན། ནད་ལོག་པའི་དུས་སུ་ཁོས་ང་ལ་མ་ཕན་ཟེར་ནས་འདོད་པའི་ཡོན་ཏན་མི་སྟེར། ཁ་ངན་པ་སྣ་ཚོགས་འབོད། འདྲེའི་དབང་དུ་སོང་བས། རང་ལ་ཡང་གནོད་པ་སྣ་ཚོགས་བྱེད།
གསོད་པའི་སྦྱོར་བ་ལ་འཇུག་པས་ན་ནད་པ་མ་གསོས་པ་དགའ་བ་ཡིན། ངས་ནད་པ་མང་པོ་གསོས་ཏེ། དེ་ཁོ་ན་བཞིན་དུ་བྱུང༌། བུ་སློབ་ཆོས་བྱེད་པ་རྣམས་ལ་བསྟན་པ་ཡིན། མི་ན་བ་ཡང་དགེ་སྦྱོར་ལ་མ་འབད་ན་ནད་པར་འགྱུར་དུ་འོང་བ་ལ། དགེ་སྦྱོར་རྒྱུན་པར་མ་སྦྱངས་ན་ནད་པ་ནད་ལྡོག་པ་སྨོས་ཀྱང་ཅི་དགོས་པས་བག་དང་ལྡན་པར་བྱའོ།། ༈ །།ཁྱེད་ཀྱི་ཐུགས་དགོངས་པ་བཟང་པོ་དེ། ། བར་ཆད་མེད་པར་འགྲུབ་པའི་ཐབས། ། ས་ཕྱོགས་ཡངས་ཤིང་རྒྱ་ཆེ་བ། ། ཐམས་ཅད་ཐུགས་རྗེ་ཆེན་པོར་བསྒོམ། །
ཐུགས་རྗེ་ཆེན་པོའི་ཐུགས་ཀར་ནི། ། རང་ཉིད་ཡི་དམ་ལྷར་བསྒོམ་སྟེ། ། སྤྱི་བོར་བླ་མ་དམ་པ་བསྒོམ། ། མོས་གུས་བྱས་ཤིང་གསོལ་བ་གདབ། ། ཇི་ལྟར་སྒྱོགས་དང་འཁྲུལ་འཁོར་བཞིན། ། ཐེ་ཚོམ་མེད་པར་འགྲུབ་པ་ཡིན། ། ཉམ་ང་བག་ཚ་བྲལ་གྱུར་ནས། ། བླ་མ་སྙིང་གི་དབུས་སུ་བསམ། ། མདོ་སྨད་པ་ལྷ་དབང་ཕྱུག་ཞབས་དྲུང་དུ་ཐོན་པའི་རྟེན་འབྲེལ།། ༈ །།བླ་མ་དམ་པ་རྣམས་ལ་ཕྱག་འཚལ་ལོ། །
བྱང་ཆུབ་སེམས་དང་ཡི་དམ་ལྷ། ། བླ་མ་ཕྱག་རྒྱ་ཆེན་པོ་རྣམས། ། ཇི་ལྟ་བ་བཞིན་བསྒོམ་བྱས་ནས། ། ལྟེ་འོག་སོར་བཞི་གཅལ་བ་རུ། ། ཟླ་བའི་དཀྱིལ་འཁོར་མཐོ་གང་བ། ། དཀར་ལ་ཟླུམ་པ་བསྒོམ་པར་བྱ། ། ཉིན་མཚན་མ་ལུས་ཐམས་ཅད་དུ། ། ཡེངས་མེད་དྲན་པས་རྩེ་གཅིག་བསྒོམ། ། ཁྲག་ཏུ་སྐྱུགས་པའི་ནད་རྣམས་ལ། ། གངས་ཆུ་གཏང་དུ་མི་རུང་སྟེ། །
ཆུ་གྲང་བཏང་བས་ཕན་པར་འགྱུར། ། བསྔོ་བའི་གདམས་ངག་གཙིགས་སུ་ཆེ། ། འདམ་པའི་ཡོན་བདག་གཅིག་ཁྲག་དུ་སྐྱུགས་པ་ལ།། ༈ །།ན་མོ་གུ་རུ། དང་པོ་ཁོ་ནར་ལམ་དུ་བཏང༌། བྱང་ཆུབ་ཏུ་སེམས་བསྐྱེད། ལུས་ཡི་དམ་གྱི་ལྷར་བསྒོམ། བླ་མ་དམ་པ་སྙིང་གི་དབུས་སུ་བསྒོམ། དེ་ནས་བླ་མ་དེ་ལ་མེ་དམར་ལ་རྣོ་བ་ཚ་ལ་འདོམ་གང་ཙམ་ཅིག་མར་འདོམ་པ་བཅོ་བརྒྱད་ཀྱི་ས་ན་མར་ལ་འབར་བར་བསྒོམ། དེའི་རྩེ་མོ་སྐད་ཅིག་ཀྱང་དྲན་པ་མ་ཡེངས་པར་བསྒོམ་པར་ཞུ་འཚལ།
ཟླ་བའི་དཀྱིལ་འཁོར་དང་གསེར་གྱི་ཕ་བོང་ཡང་བསྒོམ་པར་ཞུ་འཚལ། ཤིན་ཏུ་དབེན་པའི་གནས་ཉིད་དུ། ། བྱ་བ་བཏང་ཞིང་སྤྲོས་པ་བཅད། ། རྣམ་པར་རྟོག་པས་མ་གཡེངས་པར། ། ནན་ཏན་ཆེན་པོས་བསྒོམ་མཛོད་དང༌། ། དོན་ཆེན་གྲུབ་ནས་འོང་བ་ཡིན། ། ཇོ་བོ་ཆོས་ལྡེ་ལ་མིག་འཆུས་བྱུང་བ་ལ།། ༈ །།མགུལ་གློ་དེ་ལ་ཇི་ལྟར་དགོངས་པ་བཞིན་དུ་གྲིབ་ཀྱིས་བླང་བ་ལགས་མོད་ཀྱི། གདན་དབུ་སྔས་ཅུང་ཟད་མཐོ་བར་མཛད་ནས་ལུས་ཀྱི་འཁྲུལ་འཁོར་ཕྱི་གན་དུ་བཞུགས་ཤིང༌། ཕྱག་གཉིས་བརླ་རྩ་ན་མར་བཞག
སེམས་ཀྱི་དམིགས་པ་གཞུག་གུ་ཐུང་གི་མར་རྩེར་ཡི་གེ་ཧཱུྂ་མཐིང་ནག་མགོ་ཐུར་དུ་བལྟས་པ་གཅིག་ལ་མེ་ཐུར་ལ་འབར་བའི་མེ་ལྕེའི་རྩེ་མོ་ལ་སེམས་རྩེ་གཅིག་ཏུ་མ་ཡེངས་པར་གཏད། རླུང་གི་གནད་གློ་ཡར་འོང་བ་དེ་རླུང་གིས་མར་ཕུལ་ནས་འོག་སྒོ་དྲི་མ་འདོར་བ་ཙམ་དུ་ཕུལ། སྐུ་མཚམས་དམ་པར་བཅད་ནས་ཞག་གཅིག་ཡན་ཆད། ཞག་བདུན་ཚུན་ཆད་ཐུགས་དམ་གཤའ་མར་མཛད་ན་ཚེགས་མེད་པར་ཕན་ནས་འོང་བར་གདའ། མྱོང་བས་གྲུབ་པ་ལགས། ། དགེ་བཤེས་མཁོན་གྲགས་པ་མགུལ་གློ་མང་པ་ལ།། ༈ །།ང་ལ་སྔོན་བླ་མ་རིན་པོ་ཆེས། ཁྲག་སྐྱུག་ན་ཆུ་གྲང་ཐོངས་གསུངས་པ་གདམས་ངག་དུ་མ་བྱས། བློ་རྣོ་བས་མ་བརྗེད། གོང་དུ་ཆོས་དང་གདམས་ངག་དགོས་སྙམ་པ་མ་བྱུང༌།
ཕྱིས་ཀྱི་དུས་སུ་ཡོན་ཏན་འབར་འབུར་ཡོད་ཟེར་བ་བྱུང༌། དེ་ལ་སྔ་མ་གདམས་ངག་དུ་མ་བྱས། རིན་པོ་ཆེའི་གསུང་གདམས་ངག་ཡིན་མོད། དེ་ཀུན་འདྲ་བས་ནམ་ཡང་མི་ཕན་ཏེ་སྙམ་པའི་བསམ་པ་ནི་བྱུང༌། བདག་རང་ནི་མི་སྔོན་གྱི་སྐེ་བ་ལྡེ་ལྡེ་བོར་སོང༌། དེའི་དུས་སུ་སྨ་ངན་བབ། རྒྱུ་ངན་ལུག འདི་འདི་གསུང་བྱ་བ་རྫུན་ཁ་མཐུད་མང་པོ་ལ་གདམས་ངག་དུ་བྱེད་པའི་དུས་སུ། ངའི་སློབ་མ་ཡོན་བདག་མི་ཆེན་ཞིག་རབ་ཏུ་བྱུང༌། ཡུན་རིང་པོ་ནི་མ་བསྟེན།
ཁམས་སུ་རྙེད་པ་ཚོལ་དུ་སོང་བའི་དུས་སུ་གདམས་ངག་མེད་པ་དང༌། བསྟེན་ཡུན་ཐུང་བ་དང༌། གཉེན་པོ་ཆུང་བས་སྡོམ་པ་ཤོར། འབྲི་གུང་པ་ཡིན་ཟེར་ཐབས་མ་བྱུང༌། ཐམས་ཅད་དུ་གསད་དགོས་པའི་དུས་སུ། ཁྲག་སྐྱུགས་པའི་ནད་ཆེན་པོ་བྱུང༌། སྤྱང་ཀི་བཞིན་རི་བྲོས་བྱེད་པའི་དུས་སུ། ཁ་སྐོམ་པ་ལ་ཚུགས་པ་མ་བྱུང༌། ལྟོ་ནམ་ཡང་བཟའ་རྒྱུ་མ་རྙེད། ཆུ་མིག་ཅིག་གི་སྔས་སུ་བུབ་ཆུ་ཉིན་མཚན་མེད་པར་བྱས་པས་ཁོའི་ནད་དེས་ཕན།
ཁྱ་རེ་ཁྱོ་རེ་དེས་བདེ་བར་བྱུང་ནས། ཕག་མོ་གྲུར་ང་ཡོད་པའི་དྲུང་དུ་འོངས། སྡུག་རབས་བཤད། དེའི་ལོ་རྒྱུས་ཐོས་པས། འོ་ན་རིན་པོ་ཆེའི་དེ་ཡང་གདམས་ངག་ཡིན། ངས་ཀྱང་ཕན་པར་འདུག་སྙམ། ཁྱོད་ཀྱི་དེ་ཡིན་མ་བྱས། དེ་འདྲའི་རིགས་ཅན་རྣམས་ལ་མང་ཉུང་དང་ཆུ་ཅི་ཙམ་གཏོང་བ། མང་ཉུང་འཕེལ་འགྲིབ་བསྟན་པ་རྣམས་ཀྱིས་མང་པོ་ཕན། རྫུན་ཁ་བཤད་མང་པོ་བས་བདེན་པ་རེ་རེ་ལ་མི་ཡིད་ཆེས་པར་བྱུང༌།
ཕྱིས་འབྲི་གུང་དུ་དམར་བཤལ་གྱི་ནད་ཀྱིས་མང་པོ་ཤི། ཞེད་པས་གསོལ་བ་བཏབ་པས་དམར་བཤལ་དུ་གྱུར་ཚད་ལ་ཚེགས་མ་བྱུང༌། བློ་ཐག་ཆོད། དེང་སང་ཁྲག་སྐྱུགས་པའི་ནད་གང་བྱུང་ཡང༌། འདི་གཤིས་ཀྱིས་ཕན་པ་ཞིག་ཡིན་པར་འདུག་པས། དོན་གོ་བར་བྱས་ནས་ཁོང་དུ་ཆུད་པར་བྱ་སྟེ་བཏང་བར་བྱའོ། ། སངས་རྒྱས་བཅོམ་ལྡན་འདས་ཀྱི་བཀའ་ཇོ་བོ་ཐུགས་རྗེ་ཆེན་པོ་མདུན་བསྐྱེད་དང་བདག་བསྒོམ་གང་བྱས་བསྙེན་པ་གང་ལ་བསྐྱལ་ཡང་ཚེགས་མེད་པར་ཕན་པ་ནི་སངས་རྒྱས་ཀྱི་བཀའོ།། ༈ །།ནད་དྲག་པོ་མ་རུངས་པ་ཡུན་རིང་དུ་ན་བ་ལ། ཕྱི་དང་ནང་དུ་བབས་འོང་བར་འདུག་པས། དེའི་བབས་དེ་ནང་དུ་གློ་བ་ལ་བྱུང་བ་ལགས།
དེ་ལ་བཅོས་ཀྱི་ཐབས། སྔོན་འགྲོ་རྣམས་གོང་དུ་སོང་བས། ལུས་ཀྱི་འཁྲུལ་འཁོར་དཀྱིལ་མོ་ཀྲུང་ལེགས་པར་བཅའ། ཅུང་ཟད་རིམ་གྱིས་རིམ་གྱིས་ལུས་ཤིན་ཏུ་དགྱེ་བར་བྱས་པས། རྒྱབ་ཀྱི་སྒལ་པ་འབུར་པོ་ནང་དུ་ཆུད། གློ་བ་དེ་ནད་ཡོད་པས་དེ་ཡང་རང་བབས་སུ་སོང༌། དེ་ནས་གར་ན་བའི་ས་དེར། ཡི་གེ་གང་རུང་ཐིག་ལེའི་རང་བཞིན་དཀར་ལ་འཚེར་བ། བདེ་བའི་རང་བཞིན། བདེ་བ་ཆེན་པོ་རང་དུ་བསྒོམ་ལ།
དྲན་པ་མ་ཡེངས་པར་བྱ། དེ་ལྟར་ཡུན་རིང་དུ་བསྒོམས་པས་ཇེ་བདེ་ཇེ་བདེར་འོང༌། བསྔོ་བ་དང་སེམས་བསྐྱེད། བདེན་པའི་བྱིན་རླབས་རྣམ་པ་ལྔ་ལ་འབད་པ་གལ་ཆེ།། ༈ །།ཞལ་གྱི་མཛེར་པ་དེ་ལ། ལྟེ་བའི་འོག་ཏུ་བླ་མ་བསྒོམས་ནས་གསེར་གྱི་རྡོ་རྗེའམ་མེ་དེ་ཐག་རིང་པོར་དམིགས་པས་སྨན་པ་ལགས། ཡུན་རིང་དུ་ནན་ཏན་མཛད་པར་ཞུ། ཤངས་མཚལ་ལ་ཡང་ཕན་ནོ། ། བླ་མ་སིང་རྒྱལ་ལ།། ༈ །།རི་ལུ་དེ་ལ་ཟ་བའི་ཚད་དང༌།
ཟ་དུས་དང༌། དབྲི་སྐྱེད་དང༌། རྐྱེན་གང་དང་སྦྱར་བ་དང་བཞི་ཡིན་པ་ལས། སྨན་དེ་རྣམས་དངུལ་ཆུ་གཞིར་གྱུར་བ། སངས་རྒྱས་བཅོམ་ལྡན་འདས་ཉིད་ཀྱིས་གསུངས་པ་ཡིན་པ་ལས། གཞན་དུ་མ་ཡིན་ཏེ། ཕན་པ་དང་བདེ་བ་འབའ་ཞིག་བསྐྱེད་པར་བྱེད་པས། དུས་རྟག་ཏུ་བསྟེན་པར་བྱ་བ་ལས་གཞན་དུ་མ་ཡིན་ཏེ། ཕན་པ་ཉིད་དོ། ། དེ་ལ་བཟའ་བའི་ཚད་ནི།
དང་པོ་སྲན་མ་ཙམ་ཞིག་ཅི་རིགས་པར་ཟོས་པའི་དུས་སུ། ཕན་པ་དང་བདེ་བ་མི་འོང་མི་སྲིད་པར་འདུག དེའི་དུས་སུ་བྲོད་པ་སྐྱེས་ནས་དེ་བས་ཆེ་བ་བཏང་བ་རྣམས། སྨན་མ་ཞུ་བ་དུག་ཏུ་གྱུར་ནས་འཆི་བ་ལ་སོགས་པ་ཉེས་པ་མང་པོ་འོང་བར་འདུག་པས། ཕན་པ་དེའི་དུས་སུ་ཇེ་ཆུང་ཇེ་ཆུང་ལ། ཡུངས་ཀར་གྱི་འབྲུ་ཙམ་དུ་བཏང༌། དེས་ཀྱང་ཁ་སོ་ན་བ་དང༌། འཁྲུ་བ་དང༌། ནད་གཞན་དང་གཞན་ལ་ཕོག་ན། ཡུངས་ཀར་ཙམ་ཡང་མི་བཏང་བར།
ཞག་ཟླ་ཅི་རིགས་པར་མི་ཟ་བར་བཞག དེ་ནས་ཡང་ཁད་ཀྱི་ཅི་རིགས་པར་བཏང༌། ཟ་བའི་ཚད་ནི། དྲོ་ཟ་བའི་དུས་ལྟོ་སྣུམ་པའི་དུས་སུ་བཏང༌། རྐྱེན་གང་དང་སྦྱར་བ་ནི། དངུལ་ཆུ་དང་ནི་མུ་ཟི་དང༌། ། པདྨའི་ཁྲག་དང་སྦྱར་བ་ཡིས། ། ལས་རྣམས་ཀུན་ལ་བྱ་བ་ཡིན། ། གསུངས་པས། སྨན་གསུམ་པོ་རྩ་བ་ཡིན།
དེ་ལ་རླུང་མཁྲིས་བད་ཀན་ནད་སོ་སོ་གང་ལ་ཕན་པའི་སྨན། སྨན་པ་ལ་དྲིས་པ་དང་སྦྱར་ལ་བཏང་བའོ། ། ཚུལ་འདི་ལྟར་བྱས་པས་སྐྱོན་ཡེ་མི་འོང༌། ཡོན་ཏན་འབའ་ཞིག་འོང༌། ལོ་གཅིག་ལ་དངུལ་ཆུ་གསེར་སྲང་གང་གི་ལྗིད། མུ་ཟི་དེའི་སུམ་འགྱུར་བཞི་འགྱུར་ལྔ་འགྱུར་ཙམ་དུ་སོང་ཡང་སྐྱོན་མེད། རག་ཏ་ནི་ཤིན་ཏུ་ཉུང་ཡང་མི་ཏོ། ། ཞད་ཙམ་གྱིས་ཀྱང་ཆོག ། སྨན་གཞན་ནི་ཚོད་དང་སྦྱར་ལ་གཏང༌།། །།
༥༠༥༽
༄། །ཐག་ཆོད་དོན་གོ་ཚུགས་ཐུབ་པ་ཅི་བྱེད་ཆོས་དང་མཐུན་པ་དེ་སྙན་བརྒྱུད་ཡིན་ཞེས་པ།། ན་མོ་གུ་རུ། སྙན་བརྒྱུད་རིན་པོ་ཆེ་དྲྭ་བ་སྡོམ་པ་ཞེས་བྱ་བ་དེ་འདི་ཡིན་ཏེ། དང་པོ་བྱམས་སྙིང་རྗེ་བྱང་ཆུབ་ཀྱི་སེམས་སྔོན་དུ་འགྲོ་བར་གལ་ཆེའོ། ། དེ་ནས་ལུས་བཅོས་པའི་གནད་ལྔ་ཚུལ་བཞིན་དུ་ཆུད་པ་ཡང་གལ་ཆེའོ། ། འདི་དང་མི་ལྡན་པ་ལ་ཡོན་ཏན་འབྱུང་བ་ག་ལ་སྲིད་དེ། དཔེར་ན་འཁྲུག་པ་འཐབ་པ་ལ་སོ་མཁར་ཞིག་པ་དང་འདྲའོ། ། དེ་ནས་ཡང་བྱང་ཆུབ་ཀྱི་སེམས་བསྐྱེད་དེ། འདི་མེད་ན་འབྲས་བུ་མི་འབྱུང་སྟེ། དཔེར་ན་ཤར་དུ་འགྲོ་བར་འདོད་པ་ལ་ནུབ་ཏུ་ཕྱིན་པ་དང་འདྲའོ། །
དེ་ནས་ཡང་དམིགས་པ་ལྷའི་སྐུ་བསྒོམ་སྟེ། འདི་མེད་ན་འཕྲིན་ལས་མི་འགྲུབ། དཔེར་ན་བུད་མེད་སྐྱེས་པ་དག་ཏུ་བརྫུས་པ་དང་ཡང་འདྲའོ། ། དེ་ནས་བླ་མ་བསྒོམ་སྟེ། འདི་མེད་ན་གདུང་བཅད་པ་རྒྱལ་པོའི་བུ་ཤི་བ་དང་འདྲའོ། ། དེ་ནས་དམིགས་མེད་བསྒོམ་པར་བྱ་སྟེ། འདི་མེད་ན་ལས་དབང་དུ་མི་འགྱུར་ཏེ། བཙན་པོ་སྲིད་ཉམས་པ་དང་འདྲའོ། ། དེ་ནས་བསྔོ་བ་བྱ་སྟེ། འདི་མེད་ན་ལས་ཆུད་ཟ་བ་གསེར་ཕྱེ་ས་ལ་བོ་བ་དང་འདྲའོ། །
འདི་རྣམས་བསྒོམ་པ་གལ་ཆེའོ། ། ལར་ལུས་ངག་ཡིད་གསུམ་དྲན་པས་བཟུང་བ་གལ་ཆེའོ། ། མཁས་པ་གང་ལ་ཡང་ཚོད་ཡོད་མ་བྱེད། རྨོངས་པ་གང་ལ་ཡང་བརྙས་པ་མི་བྱ། ལས་འབྲས་གང་ལ་ཡང་བསྐུར་བ་མི་གདབ། ངས་བྱས་དང་དྲིན་བརྩི་སུ་ལ་ཡང་མི་བྱ། རང་གའི་ཤེས་པ་བཙོན་དུ་མ་བཟུང༌། བྱུང་ཚོར་གྱི་རྟོག་པ་ལ་མཚན་མར་མ་འཛིན། དོན་མེད་པའི་ཁ་རྦད་མ་ཆེ། ཐེ་ཚོམ་མ་ཤེས་པ་དོན་དང་མི་ལྡན།
ཙབ་ཙུབ་མང་པོ་སྤྱོད་པ་མ་ཡིན། བཟང་ངན་དུ་ཕྱེ་ན་འབྲས་བུ་མི་འགྲུབ། ལར་ཚོད་ཟིན་ལ་མཐའ་ཆོད་པ། དོན་གོ་ལ་ཚུགས་ཐུབ་པ། ཅི་བྱེད་ཆོས་དང་མཐུན་པ་དེ་སྙན་བརྒྱུད་ཡིན་ནོ།། །། ༥༠༦༽ ༄། །དབྱེ་ཆུང་ཕུག་ཏུ་སྐུ་མཚམས་སྐབས་རང་རྣམ་ཉེ་གནས་སྤོ་སྤོ་ལ་གསུངས་པ།། སྐྱབས་གནས་དམ་པ་ཐུགས་རྗེ་ཆེན་པོ་ལ་ཕྱག་འཚལ་ལོ། ། ཁོ་བོས་བླ་མ་རིན་པོ་ཆེ་ལོ་མང་པོ་བསྟེན་ལོང་མ་བྱུང༌། གདམས་པ་ནི་མང་དུ་ལོན།
དཔལ་འཁོར་ལོ་སྡོམ་པ་ཡབ་ཡུམ་ལ་ཡི་དམ་དུ་བྱས། ལྔ་ལྡན་དུ་ཉམས་སུ་ལེན་ཅིང་ལོ་དུ་མ་བསྒྲུབས་པས། གང་ན་མི་འདོད་པའི་སྐྱོན་དུ་མ་བྱུང་བ་ལ། གདམས་ངག་གིས་རྟེན་འབྲེལ་དུ་ཤེས། ཐེ་ཚོམ་མ་བྱས་པར་བསྒྲུབས་པས་མེ་མ་མུར་ལ་འབོགས་པ་དང༌། ལྟོགས་ཤིང་ཟས་མེད་པ་དང༌། ཐམས་ཅད་སེང་གེས་ཁེངས་ནས་ཁར་འབུ་ཟ་བ་ལ་སོགས་པ་རྨི་ལམ་དང་མཐོང་སྣང་བཤད་ཀྱིས་མི་ལང་བ་མང་པོ་བྱུང༌། ནད་དུ་མཛེ་བྱུང༌། ལུས་ཤ་རོས་གང༌། རེ་ས་མི་གཅིག་མེད།
ང་ཤི་བ་རུང༌། འཕོ་བ་བྱ་དགོས་སྙམ་ནས། སྔོན་འགྲོ་བླ་མའི་རྣལ་འབྱོར་ཞིག་བསྒོམས་པས། གང་གིས་ཀྱང་མ་སྟོངས། ཤི་བ་རུང་སྙམ་པའི་དུས་སུ། སྙིང་པོ་ཆེ་བྲང་འོག་ཏུ་བཅུག་ནས་བསྒོམས་ན། ངའི་བུ་ཡིན་གསུངས་པ་དྲན་ནས་མོས་གུས་དང་སྙིང་རྗེ་ཚད་མེད་པ་སྐྱེས། གཉིད་ཅིག་ལོག་པའི་རྨི་ལམ་ན། རྗེ་བཙུན་ཐུགས་རྗེ་ཆེན་པོ་དང་མཇལ། སྙིང་གར་མུ་ཏིག་གི་ཕྲེང་བ་རེག་རེག་མཛད་པས་སེམས་ཅན་གྱི་ཁམས་དང་བག་ལ་ཉལ་ཐམས་ཅད་གསལ་ཝལ་ཝལ་བྱུང་བ་དང༌།
རྗེ་བཙུན་བདག་ལ་ཐིམ་པ་དང༌། རང་རྗེ་བཙུན་དུ་གྱུར་ནས། ནམ་མཁའ་ལ་དཀྱིལ་ཀྲུང་བཅས་པའི་འོག་ཏུ་ལྗོངས་ཁ་བ་ཅན་ཐམས་ཅད་ཚུད། འོད་ཟེར་ཡི་གེ་དྲུག་པར་དཀར་ཧྲམ་ཧྲམ་འཇིག་རྟེན་གྱི་ཁམས་ཐམས་ཅད་ཁེངས་པ་ཞིག་རྨིས། གཉིད་དེ་སད་ཙམ་ན་ནད་ཐམས་ཅད་ཀྱང་བདེ། རྟེན་འབྲེལ་ལ་སོགས་པ་ཡང་གོ་ནས་བསྒྲུབས་པས་ཞག་བདུན་ན་ཞལ་མངོན་སུམ་དུ་མཐོང་དབང་བསྐུར་བས། གཉིས་མེད་འོད་གསལ་ཆེན་པོ་ལ། མཉམ་རྗེས་མེད་པའི་རྟོགས་པ་འཁྲུངས། བདེ་བར་གཤེགས་པ་མང་པོའི་ཞལ་མཐོང༌། པོ་པོ་ཁྱོད་དད་གུས་ཆེ་བས་བཟླས་པ་ཡིན།
གཞན་ཡང་རང་གི་སློབ་མ་རེ་རེ་གཉིས་མ་གཏོགས་པ་ལ་སོངས་ཤིག ། ལར་རང་གི་ལོ་རྒྱུས་རང་གིས་བཤད་པ་མི་འཐད་ཀྱང༌། སློབ་དཔོན་འཕགས་པ་ལ་སོགས་པས་ཀྱང་གསུངས་ནས་འདུག་པས། ཁྱོད་དད་པ་གསོ་བའི་ཆེད་དུ་བྱས་པ་ཡིན་ནོ།། །། ༥༠༧༽ ༄། །ཐུགས་རྗེ་ཆེན་པོའི་བསྒོམ་བཟླས་ཀྱི་དམིགས་རིམ་ཟབ་ཡོན་ཆེན་ལ་སྤྲིངས་པ།། ཨོཾ་སྭསྟི། བླ་མ་རིན་པོ་ཆེས། ཡོན་ཆེན་ལ་སྤྲིངས་པ། ཁྱེད་སྔོན་བསོད་ནམས་ཀྱི་ཚོགས་རྒྱ་ཆེན་པོ་བསགས་པས་སྐྱེ་བ་མིའི་ལུས་རིན་པོ་ཆེ་ཐོབ་ནས་ལྷ་དང་མི་ཐམས་ཅད་ཀྱི་དྲང་ཞིང་དཀར་པོར་གྱུར་ཏེ།
ཇོ་བོ་དཀོན་མཆོག་རིན་པོ་ཆེ་རྣམ་པ་གསུམ་ལ་མི་ཕྱེད་པའི་དད་པ་ཐོབ་ནས། དུས་གསུམ་གྱི་སངས་རྒྱས་དཔག་ཏུ་མེད་པའི་ཡབ་དང་ཡུམ་དུ་གྱུར་པ། སངས་རྒྱས་གངྒའི་ཀླུང་དྲུག་ཅུའི་བྱེ་མ་སྙེད་ལ་མཆོད་ཅིང་བསྙེན་བཀུར་བ་བས་མཚན་ལན་གཅིག་ཐོས་པ་བསོད་ནམས་ཆེ་བ་སངས་རྒྱས་ཐམས་ཅད་ཀྱི་འཕྲིན་ལས་བསམ་གྱིས་མི་ཁྱབ་པའི་ཐོག་མར་འགྲོ་བ། བྱང་ཕྱོགས་ཁ་བ་ཅན་གྱི་ས་ཕྱོགས་འདིར། མངའ་བདག་མེས་དབོན་རྣམ་པ་གསུམ་དང༌། ཇོ་བོ་རྗེ་ལྷ་གཅིག་དང༌། བླ་མ་རིན་པོ་ཆེ་ལ་སོགས་པ་སྐྱེས་བུ་དམ་པ་བདག་ཉིད་ཆེན་པོ་རྣམས་ཀྱི་ཡི་དམ་གྱི་ལྷར་གྱུར་པ། རྗེ་བཙུན་འཕགས་པ་སྤྱན་རས་གཟིགས་དབང་ཕྱུག་འཇིག་རྟེན་གསུམ་གྱི་མགོན་པོ། ཇོ་བོ་ཐུགས་རྗེ་ཆེན་པོ་ལ་ཡི་དམ་གྱི་ལྷར་མཛད་ཅིང༌། ཡི་གེ་དྲུག་པའི་རིག་སྔགས་དཔག་ཏུ་མེད་པ་བཟློ་བ་ལ་བདག་ཀྱང་རྗེས་སུ་ཡིད་རང་ཞིང་མཆིས།
དེ་ཡང་སངས་མ་རྒྱས་ཀྱི་བར་དུ་ཡི་དམ་གྱི་ལྷ་མཛད་པར་ཞུ། དང་པོར་སྟན་བདེ་བའི་སྟེང་དུ་དཀྱིལ་མོ་ཀྲུང་ལེགས་པར་བཅས་ལ། སེམས་ཅན་ཐམས་ཅད་ཀྱི་དོན་དུ་རྫོགས་པའི་སངས་རྒྱས་ཐོབ་པར་བྱ། དེའི་ཆེད་དུ་ཇོ་བོ་ཐུགས་རྗེ་ཆེན་པོ་བསྒོམ་པ་དང་བཟླས་པ་བྱ་སྙམ་དུ་བསམས་ལ། རང་གི་ལུས་ཇོ་བོ་ཐུགས་རྗེ་ཆེན་པོ་སྤྱན་རས་གཟིགས་དབང་ཕྱུག་ཞལ་གཅིག་ཕྱག་བཞི་པར་བསམ། སྤྱི་བོར་བླ་མ་དམ་པ་བསམས་ནས། ཇོ་བོའི་སྐུ་ལ་ཤེས་པ་མ་ཡེངས་པར་གཏད་ལ་ཡི་གེ་དྲུག་པ་ཅི་ནུས་ཚད་བཟླ། དེ་ནས་ངམ་ངམ་ཤུགས་ཀྱིས་མི་དམིགས་པར་གྱུར་ན། མི་དམིགས་པ་མཚན་མ་མེད་པ་དེ་ཉིད་ཕྱག་རྒྱ་ཆེན་པོ་ཡིན་པས། དེའི་ངང་ལ་བཞག་ཅིང་ཡི་གེ་དྲུག་པ་ཅི་ནུས་ཚད་བཟླའོ། །
ནམ་ཞིག་འཆི་བའི་དུས་ལ་བབ་ན། སྤྱི་བོའི་བླ་མ་ལ་ཤེས་པ་མ་ཡེངས་པར་གཏད། དེ་ལྟར་གཏད་པ་ཉིད་ཀྱིས་དམིགས་པ་མེད་པར་འགྲོ་སྟེ། མི་དམིགས་པ་ཕྱག་རྒྱ་ཆེན་པོ་དེའི་ངང་ལས་མ་ཡེངས་པར་བཞག་ནས་དབུགས་སོང་ན། གསང་སྔགས་ཀྱི་འཕོ་བ་ཟབ་མོ་ཡིན་པས་དེ་ལྟར་ཤེས་པར་བྱའོ། ། སྤྱིར་ཚེ་ཐོག་མ་མེད་པ་ནས་མཐའ་མ་ད་ལྟ་ཡན་ཆད་དུ་བྱས་པའི་དགེ་བའི་རྩ་བ་དང༌། ད་ཕྱིན་ཆད་སངས་རྒྱས་མ་ཐོབ་ཀྱི་བར་དུ་དགེ་བའི་རྩ་བ་བྱེད་པ་དང༌། ཚེ་འདིར་དགེ་བའི་རྩ་བ་བྱས་པ་ལ་དམིགས་ལ། སྤྱིར་རང་གཞན་དང་འཁོར་འདས་ཐམས་ཅད་ཀྱིས། དུས་གསུམ་དུ་བསགས་པ་དང་ཡོད་པའི་དགེ་བའི་རྩ་བ་འདིས།
བདག་དང་སེམས་ཅན་ཐམས་ཅད་མྱུར་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་རིན་པོ་ཆེ་ཐོབ་པར་གྱུར་ཅིག ཅེས་དགེ་བའི་རྩ་བ་བསྔོ་བ་ལ་འབད་པར་བྱའོ།། །། ༥༠༨༽ ༄། །སྨོན་འཇུག་དོན་དམ་སེམས་བསྐྱེད་རྣམས་ཐོབ་པའི་ས་མཚམས་བསྟན་པ།། བྱང་ཆུབ་མཆོག་ཏུ་སེམས་བསྐྱེད་ནས། ། གཞན་ལ་སྦྱིན་པ་གཏོང་བ་ནི། ། སྨོན་པའི་སེམས་ལས་བྱུང་བ་ཡིན། ། སེམས་དང་སེམས་བྱུང་སྨོན་སེམས་གསུང༌། ། བྱང་ཆུབ་མཆོག་ཏུ་སེམས་བསྐྱེད་དང༌། ། སྦྱིན་པ་གཏོང་བར་བྱེད་པ་གཉིས། །
གཉིས་མེད་གཅིག་ཏུ་གྱུར་པ་ནི། ། འཇུག་སེམས་སྡོམ་པའི་བདག་ཉིད་ཡིན། ། སྦྱིན་དང་སེམས་བསྐྱེད་ལ་སོགས་རྣམས། ། དངོས་པོ་ཐམས་ཅད་དང་བྲལ་བར། ། རྟོགས་ཤིང་ཁོང་དུ་ཆུད་པ་དེ། ། དོན་དམ་སེམས་བསྐྱེད་ཐ་སྙད་འདོགས། ། སྨོན་སེམས་མཐོང་ལམ་མན་ཆད་ལ། ། འཇུག་སེམས་ས་བདུན་མན་ཆད་ལ། ། དོན་དམ་ས་བརྒྱད་རྟོགས་ནས་ཐོབ། ། ས་གསུམ་དག་ལ་སྦྱོང་བ་ཡིན། །
སྦྱངས་ཤིང་དག་པར་གྱུར་པ་ལ། ། བྱང་ཆུབ་སེམས་ཀྱི་རང་བཞིན་སྐུ། ། དཔལ་ལྡན་རྡོ་རྗེ་འཆང་ཆེན་ཞེས། ། བླ་མ་རིན་ཆེན་བཀའ་བསྩལ་གསུངས།། །། ༥༠༩༽ ༄། །རྨི་ལམ་དང་མཚན་མ་ངན་པ་ཐམས་ཅད་གཙུག་གཏོར་འབར་བའི་སྙིང་པོས་བཟློག་པ།། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ལོ། ། རྨི་ལམ་ངན་པ་དང་མཚན་མ་ངན་པ་ཐམས་ཅད་འཇིག་པར་བྱེད་པ་ནི། རང་ཉིད་བཅོམ་ལྡན་འདས་གཙུག་ཏོར་འཁོར་ལོས་བསྒྱུར་བར་བསྒོམས་ལ། དེའི་སྙིང་པོ་ཅི་རིགས་པར་བཟླས་ལ།
ཕྱག་རྒྱ་འདི་བཅས་ནས་གཙུག་ཏོར་འབར་བའི་སྙིང་པོ་བཟླས་པས་མྱུར་དུ་འགྲུབ་པར་གསུངས་སོ། ། དེ་ལ་ཕྱག་རྒྱ་ནི། མཛུབ་མོ་གཉིས་ཀྱི་རྩེ་མོ་བཏུད་པ་གུང་མོ་ལ་སྦྱར་བ་ལ། མཛུབ་མོའི་སེན་མོ་གུང་མོའི་ཚིགས་གསུམ་པའི་ཆར་སྦྱར་བ་ནི། འཁོར་ལོས་བསྒྱུར་བའི་ཕྱག་རྒྱའོ། ། སྙིང་པོ་ནི། ན་མ་སརྦ་བུདྡྷ་ནི། ཨ་པྲ་ཏི་ཧ་ཏ་ཤ་ས་ན་ནཾ། ཨོཾ་ཁ་ཁ་ཁཱ་ཧི་ཁཱ་ཧི་ཧཱུྂ་ཧཱུྂ། ཛྭ་ལ་ཛྭ་ལ།
པྲ་ཛྭ་ལ་པྲ་ཛྭ་ལ། ཏིཥྛ་ཏིཥྛ་ཕཊ྄་ཕཊ྄་སྭཱ་ཧཱ།། །། ༥༡༠༽ ༄། །གདན་ས་ཕག་གྲུའི་དགེ་འདུན་ལ་གནང་བའི་ཕྲིན་ཡིག་རྡོ་རྗེ་མཁའ་འགྲོ་དགྱེས་དབྱངས།། ཨོཾ་སྭསྟི། དབྱེར་མེད་བྱང་ཆུབ་སེམས་ཀྱི་རང་བཞིན་རྟག་པའི་སྐུ། ། མི་ཟད་རྒྱན་གྱི་འཁོར་ལོ་ཆོས་རྗེ་རིན་ཆེན་དང༌། ། བླ་མ་དམ་པ་རྣམས་དང་ཡི་དམ་དཀོན་མཆོག་ལ། ། གུས་པས་ཕྱག་འཚལ་རྟག་ཏུ་སྐྱབས་སུ་ཉེ་བར་མཆི། ། དཔའ་བོ་རྣལ་འབྱོར་རྡོ་རྗེ་མཁའ་འགྲོ་དང༌། །
ཐུབ་ཆེན་ཆོས་ཀྱི་སྲུང་མ་ཐམས་ཅད་ཀྱིས། ། ཕན་བདེར་འདོད་པ་བདག་གི་བསམ་པ་འདི། ། རྫོགས་ཤིང་གྲུབ་པར་བྱིན་གྱིས་བརླབ་ཏུ་གསོལ། ། མགོན་པོ་ཕག་མོ་གྲུ་པ་རྡོ་རྗེ་འཆང༌། ། བཅོམ་ལྡན་དེ་ཡི་ཐུགས་དགོངས་རྫོགས་པའི་ཕྱིར། ། ལེགས་པར་བྱས་ཤིང་སྨྲས་ཚིག་བསྒྲུབ་པའི་ཕྱིར། ། གདན་སར་དགེ་འདུན་བཏང་བ་འདི་ལྟར་ལགས། ། དཔོན་གྲགས་དང་ངས་བཏང་བ་དེ་རྣམས། བཟའ་མི་དང༌། གཉེར་དང༌།
བྱ་བཞག་ལ་མ་བཏང་ངོ༌། ། བ་དེ་ཅིའི་ཕྱིར་ཞེ་ན། དེ་རིན་པོ་ཆེའི་བུ་སློབ་སྤྱིས་བཞག་པ་མ་གཏོགས་པ་མི་བཏུབ་པ་ཡིན་པས། ཁྱེད་རྣམས་ལ་མི་ཞུའོ། ། གཉའ་དང༌། གཡོན་དང༌། བར་ལ་མ་བཏང་ངོ༌། ། བ་དེ་ཅིའི་ཕྱིར་ཞེ་ན། དེ་མངའ་དབང་ཆེན་པོ་ཡོད་པ་རྣམས་ཀྱིས་མཛད་པ་ཡིན་པས། ཁྱེད་རྣམས་ཀྱིས་མི་འོང་ལ།
འོང་ཡང་མི་ཞུ་བ་ལགས་སོ། ། ཁ་སྨྲས་དང༌། གླེང་གཞི་དང༌། ཁྲག་ཁྲུག་ལ་མ་བཏང་ངོ༌། ། བ་དེ་ཅིའི་ཕྱིར་ཞེ་ན། དེ་རྗེ་ལྷ་བཙན་པོ་བ་སའི་བདག་པོ་ཐམས་ཅད་དབང་བསྐུར་བའི་རྒྱལ་པོའི་མཛད་པ་ཡིན་པས། ཁྱེད་འཇག་མིག་གི་སྲིན་བུ་དང་འདྲ་བའི་བསམ་གཏན་པ་རྣམས་ལ་མི་ཞུ་བ་ལགས་སོ། ། ཕྱོགས་ཆ་བྱེད་པ་དང༌། སྲིད་གཅོད་པ་དང༌། ལྡིང་ཚོའི་ཤོམ་ར་ལ་མ་བཏང་ངོ༌། །
བ་དེ་ཅིའི་ཕྱིར་ཞེ་ན། དེ་རྣམས་བྱས་ཟིན། ཚར་ཟིན། དགེ་བའི་རྩ་བ་བསྔོས་ཟིན་པ་ལགས་སོ། ། གཉེར་གཏོད་པ་དང༌། ལེན་པ་དང༌། མཐོ་དམན་གྱི་བྱ་བཞག་ལ་མ་བཏང་ངོ༌། ། བ་དེ་ཅིའི་ཕྱིར་ཞེ་ན། དེ་གདན་ས་རིན་པོ་ཆེའི་བདག་པོ་སྟག་ལུང་ཐང་པ་ཁོང་རང་གིས་མཛད་ཟིན་པ་ཡིན་པས་ཁྱེད་རྣམས་ཀྱིས་འཕྲོག་ཏུ་མི་བཏུབ་སྟེ། རང་ཉིད་ལ་སོར་ཀྱིས་གཞལ་བར་ཞུ་བ་ལགས་སོ། །
སུས་འདི་འདྲའི་བྱ་བཞག་དང༌། བྱེད་པ་རྩོམ་པ་བྱུང་ན། ངའི་གདན་ས་རིན་པོ་ཆེ་དེར་མི་འཇོག་སྟེ། ཆེན་པོས་བརྩོམ་པ་བྱུང་བ་ན་མི་བཞུགས་པར་ང་རང་གིས་ཞུ། འབྲིང་པོས་རྩོམ་པ་འབྱུང་ན་ལག་པ་ལ་འཛིན་ནས་ཕུད། ངན་པས་རྩོམ་པ་བྱུང་ན་སེར་མོ་ལེན། ད་རུང་བྱས་ནས། གནས་ནས་འབྱིན་པ་ལགས་སོ། ། འགྲོ་བའི་བླ་མས་བྱང་ཆུབ་སེམས་ལ་གདམས། ། སྲས་དང་བཅས་པས་བདག་ལ་གཉེར་ཀ་གཏད། །
ཁུར་ཆེན་ཐོགས་པས་ཀུན་ཀྱང་བདེ་ལ་བཀོད། ། རིགས་པ་མིན་ཞེས་བདག་ལ་སྨྲ་བ་རྣམས། ། གོང་མའི་ཐུགས་དགོངས་མཐོང་བར་མ་གྱུར་སྙམ། ། ནོངས་པར་གྱུར་ན་ཐམས་ཅད་བཟོད་པར་གསོལ།། ༈ །།བདག་གི་དགེ་བའི་རྩ་བ་དྲི་མེད་ཡངས་ཤིང་རྒྱ་ཆེ་བ། ། བྱས་ཤིང་བསགས་པ་དཔག་ཏུ་མེད་པ་གང་དག་ཡོད་པ་དེས། ། ཇི་སྲིད་འཁོར་བའི་རྒྱ་མཚོ་ཆེན་པོ་སྟོང་པར་མ་གྱུར་ཚེ། ། རིན་ཆེན་སྲས་བཅས་ཀུན་གྱི་གཡོག་པོ་ཉིད་དུ་བདག་གྱུར་ཅིག ། སྲས་ཀྱི་ཐུ་བོ་སྟག་ལུང་ཐང་པ་ལ། ། རྒྱལ་བ་འཁོར་བ་འཇིག་ཞེས་བྱ་བ་བྱུང༌། །
དེ་ཡང་ང་ཉིད་ཡིན་ཞེས་བཀའ་བསྩལ་གསུངས། ། འདས་པའི་རྒྱལ་བ་དེ་ལ་ཕྱག་འཚལ་ལོ། ། དབྱངས་འདི་ལ་རྡོ་རྗེ་མཁའ་འགྲོ་མ། ། རབ་ཏུ་དགྱེས་པར་གར་ཡང་བྱས།། །། ༥༡༡༽ ༄། །ཁ་ཟས་ཀྱི་སྦྱོར་བ་ངན་པ་སྨན་དང་འགྲེད་ཀྱིས་སྲུང་བའི་དམིགས་པའི་སྒོམ་ཐབས།། ཨོཾ་སྭསྟི། ཁ་ཟས་ཀྱི་སྦྱོར་བ་ངན་པ་སྨན་དང་འགྲེད་ཀྱིས་སྲུང་བའི་ཐབས་ཡོད་དེ། ཐིག་ལེ་ཉམས་པ་དང༌། འཁྲུ་བ་དང༌།
སྐྱུགས་པ་དང༌། ཚད་པའི་ནད་ཀྱིས་བཏབ་པ་ལ་སོགས་པའི་དུས་སུ་བསྲུང་བས་མི་ཐུབ་པ་ལགས། རྟེན་འབྲེལ་གྱི་སྦྱོར་བ་གཞན་ཡང་རྟེན་འབྲེལ་མི་འགྲིགས་པས་སྲུང་བར་དཀའ་བ་ལགས། སྔགས་འདིས་ང་རང་ཡིད་ཆེས་པས། གནོད་པ་བསྲུང་བར་ནུས་པ་ལགས་པས། དང་པོར་བྱང་ཆུབ་ཀྱི་སེམས་དང་ཡི་དམ་གྱི་ལྷ་བསྒོམ། སྔགས་འདི་ལ་བསྙེན་པ་སྟོང་ཚོ་གསུམ་ཡན་ཆད་ཅི་མང་དུ་བསྐྱལ། ངལ་བའི་དུས་སུ་ཡང་མང་དུ་བཟླས། དེ་ནས་ཡིད་མི་ཆེས་པའི་ཁ་ཟས་དང་ཕྲད་ན། དང་པོར་བྱང་ཆུབ་ཀྱི་སེམས་དང་ཡི་དམ་གྱི་ལྷ་བསྒོམ།
ཁ་ཟས་ལ་ཨོཾ་ཨཱཿཧཱུྂ་ལན་གསུམ་བཟླས་པས་ཡེ་ཤེས་ཀྱི་བདུད་རྩིར་དཀར་མེར་ལ་གྱུར་པར་བསམ། དེ་ལ་ཉི་ཤུ་རྩ་གཅིག་ཡན་ཆད་བཟླས་ལ། སྔགས་བཟླ་ཞིང༌། ཟ་བ་ནི་བཟའ་བཏུང་གི་སྲུང་བའོ། ། ཁོང་དུ་སོང་ཟིན་ན། བཟའ་རྒྱུ་དང་བཏུང་རྒྱུ་མཐའ་དག་དང༌། ཆུ་ལ་བཟླས་ཤིང་བཟའ་བཏུང་བྱ་བ་དང༌། ནད་ལ་ཤེས་པ་གཏད་ནས་བཟླས་པ་བྱས་པས་ཕན་པ་ལ་ཚེགས་མེད་པ་ལགས་སོ། ། པེའི་ཀྲ་ན། བྷི་ཧ་ནི།
བྷ་ས་བྷ་བ། ཕུ་གང་ཏོ་ཏོ་ཤི་ཏོ་ཏི་བྷིས་ཛ་ཛཱ། ཁ་གྲོ་གྲོ། ཁ་གྲོ་གྲོ། དུག་སེ། ཏོཀ་སེ། སཱེ་ཏོ། ཏོད་ཅི་ནན།། །། ༥༡༢༽ ༄། །འགྲོ་ཀུན་དུག་གསུམ་གཅོད་པའི་ཚིགས་བཅད་སྟ་རེ་མ།།
ཨོཾ་སྭསྟི། ཀྱེ་ཧོ། རང་ལུས་གདོས་བཅས་འཇོག་པའི་ཆོས་སུ་གནས། ། རྣམ་རྟོག་སྤྲིན་འདི་ཡལ་བ་ཉིད་དུ་འགྱུར། ། སེམས་ཀྱི་རྒྱལ་པོ་སྐྱེ་འགག་གནས་གསུམ་བྲལ། ། འཁྲུལ་པའི་བྱིས་པ་རྟོག་པའི་རྗེས་སུ་འབྲངས། ། དམ་པའི་ཆོས་འདི་ཉན་པས་བསྒྲུབ་པ་གཅེས། ། ཤེས་པ་མང་པོ་རྟོག་པའི་ཕྲེང་བ་ཡིན། ། བསྒྲུབ་ལ་བརྩོན་པར་ཉམས་སུ་བླངས་གྱུར་ན། ། ཚེ་གཅིག་སངས་རྒྱས་འགྲུབ་པར་ཐེ་ཚོམ་མེད། །
དམ་ཚིག་ལྡན་པས་དངོས་གྲུབ་ཐམས་ཅད་འབྱུང༌། ། དུག་གསུམ་རྣམ་པར་དག་ན་སངས་རྒྱས་སྐུ་གསུམ་ཐོབ། ། ཚོགས་གཉིས་གསོག་ལ་དགའ་ན་འབྲས་བུ་ཐམས་ཅད་འབྱུང༌། ། ས་གཞི་དུལ་ན་ལོ་འབྲས་གང་ཡང་སྐྱེ། ། རིན་ཆེན་སེམས་འདི་གོམས་ན་གར་ཡང་ཁྲིད་དུ་བཏུབ། ། སྙིང་རྗེ་རབ་ཏུ་ལྡན་ན་ཀུན་གྱིས་མ་བཞིན་སེམས། ། བྱམས་པ་རྒྱུན་ཆད་མེད་ན་ལྷ་མིའི་ཚོགས་རྣམས་དགའ། ། རང་སེམས་གཡོ་སྒྱུ་སྤངས་ན་ཀུན་དང་མཐུན་པར་འགྱུར། ། རང་སེམས་སྐྱོན་དང་བཅས་ན་ཐམས་ཅད་ངན་པར་མཐོང༌། ། ཞེ་སྡང་ཁོང་ཁྲོ་ཆེ་ན་སྡུག་བསྔལ་རྒྱུན་པར་འབྱུང༌། །
རང་འབྱིན་འཕྱར་ཕྱུང་ཆེས་ན་ཀུན་བས་ངན་པར་འགྲོ། ། ཧེ་ཧེ་དེ་ཀུན་ཀུ་རེ་བགྱིས་པ་ལགས། ། མིན་ཡང་ཚུལ་ཁྲིམས་ཁྲེལ་དང་ལྡན་པས་སྲུངས། ། བརྩོན་འགྲུས་རང་ལ་བརྩེ་བས་བརྩམ། ། ཁེ་དང་གྲགས་པ་འདོད་ན་ཕྱག་རྒྱ་ཆེན་པོར་བསྒོམ། ། ཁེ་དང་གྲགས་པ་ཐམས་ཅད་འདི་ལ་ཡོད་པར་གསུངས། ། ཚིགས་བཅད་སྟ་རེ་མ་ཞེས་བྱ་བ་འདིས། ། འགྲོ་བ་ཀུན་གྱི་དུག་གསུམ་གཅོད་པར་ཤོག། །། ༥༡༣༽ ༄། །འདྲེས་དེད་ཀྱི་བསྲུང་བ་མི་བྱ་བར་སྐྱ་ཁྲ་ཟན་ལ་གཞུམ་པའི་གདམས་པ།།
འདྲེ་དེད་ཀྱི་བསྲུང་བ་མི་བྱ་བར། ། རྩེ་གཅིག་སྒྲུབ་པ་ཉམས་སུ་བླང༌། ། རྒྱ་ལ་མི་བྱ་དབང་མེད་ན། ། རང་ཉིད་བྱ་བ་ཚར་བ་དང༌། ། བླ་མ་ཡི་དམ་དཀོན་མཆོག་དང༌། ། ཆོས་སྐྱོང་སྲུང་མ་ཐམས་ཅད་ལ། ། མཆོད་པ་ཕུལ་ལ་གསོལ་བ་གདབ། ། གནོད་བྱེད་ལན་ཆགས་དེ་དག་ལ། ། གཏོར་མ་བྱིན་ལ་བཀའ་བསྒོ་བྱ། ། དེ་ནས་གླང་ཆེན་ཁྲི་སྟེང་དུ། །
ཇོ་བོ་ཁ་སར་པ་ནི་བཞུགས། ། སྐྱ་ཁྲ་ཟན་ལ་འཇུམས་བཞིན་བཞུད། ། བསྒྲུབ་བྱ་ཐུགས་ཀར་སྦ་བར་བྱ། ། སྐྱོན་ལས་གྲོལ་བར་ཐེ་ཚོམ་མེད།། །།
༥༡༤༽ ༄། །ལུག་ཐུག་རྭ་ཡ་ཆག་པ་ལྟར་ཁྲོ་བ་མི་རིགས་པར་ཞུ་དོན་གསོལ་བའི་ཡི་གེ། ཨོཾ་སྭསྟི། སྐྱེས་ཆེན་གང་ཞིག་འགྲོ་བའི་སྡུག་བསྔལ་འཁུར་བསྣམས་ཤིང༌། ། བྱང་ཆུབ་ཐུགས་གཉིས་འདྲེས་པས་རང་གཞན་དོན་གྲུབ་པ། ། སྐུ་གསུམ་དབྱེར་མེད་བླ་མ་དམ་པ་རིན་ཆེན་གྱི། །
ཞབས་ཀྱི་པདྨོར་གཙུག་གིས་གུས་པས་འདུད། ། འདས་དང་མ་འོངས་ད་ལྟར་དང༌། ། ཕྱོགས་བཅུ་དུས་གསུམ་བཞུགས་པ་ཡི། ། རྒྱལ་བ་སྲས་དང་བཅས་པ་ཡི། ། གཞུང་ལམ་བྱང་ཆུབ་སེམས་ཡིན་པས། ། ལུས་ངག་ཡིད་གསུམ་བྱ་བ་རྣམས། ། བྱང་ཆུབ་སེམས་དང་བསྔོ་བ་ཡིས། ། མ་ལུས་ཐམས་ཅད་ཟིན་པར་བྱ། ། ཉོན་མོངས་རྣམ་རྟོག་གང་བྱུང་བ། ། ཇི་ལྟར་ཆུ་ལ་ཆུ་བཞག་དང༌། །
ཇི་ལྟར་མར་ལ་མར་བཞག་བཞིན། ། སེམས་ལ་སེམས་ཉིད་བཞག་པ་བསྒོམ། ། ཞུ་དོན་གསོལ་བའི་ཡི་གེ་འདི། ། ཆེན་པོར་གྱུར་པ་ཁྱེད་རྣམས་ལ། ། སྨྲ་མཆུ་མཐོན་དམན་མི་རིགས་ཀྱང༌། ། དད་དང་གུས་པའི་གདུང་ཤུགས་ཀྱིས། ། རླབས་ཆེན་ཞབས་ཏོག་བྱས་པ་ལ། ། ལུག་ཐུག་རྭ་ཡ་ཆག་པ་ལྟར། ། ཁྲོས་ནས་སྡོད་པ་ག་ལ་རིགས། ། ཞུ་དོན་གསོལ་བ་གནང་བར་ཞུ། །
བདག་དང་སེམས་ཅན་ཐམས་ཅད་ཀྱི། ། དུས་གསུམ་བསགས་དང་ཡོད་པ་ཡི། ། དགེ་བ་གང་དེས་འགྲོ་བ་རྣམས། ། བླ་མེད་བྱང་ཆུབ་ཐོབ་པར་ཤོག། །། ༥༡༥༽ ༄། །དུག་རྣམས་སྨན་དུ་བསྒྱུར་བར་བྱེད་པའི་གདམས་པ་རྣལ་འབྱོར་བཞི་རིམ།། ཨོཾ་སྭསྟི། དུས་གསུམ་སངས་རྒྱས་ཐམས་ཅད་ཀྱིས། ། མ་གསུངས་གསུང་བར་མི་འགྱུར་བའི། ། དམ་ཆོས་ཡིད་བཞིན་ནོར་བུ་ཡིས། །
འགྲོ་བ་སྨིན་མཛད་དེ་ལ་འདུད། ། སངས་རྒྱས་ཀུན་གྱིས་བཀུར་གྱུར་པའི། ། བླ་མ་རིན་ཆེན་མཉེས་བྱས་ཤིང༌། ། མོས་གུས་ལྟེམ་རྐྱང་མེད་གྱུར་པས། ། དུས་རྣམས་ཀུན་ཏུ་མཆོག་གྱུར་ན། ། རྣལ་འབྱོར་བཞི་ཡི་རིམ་པ་ཚང༌། ། རྩེ་གཅིག་རྒྱུད་ལ་སྐྱེས་ཙམ་ན། ། ཐ་མལ་ཤེས་པ་མ་བཅོས་པ། ། རིག་པ་གཅེར་བུ་རྟིང་པོ་དེ། ། ཉམས་རྣམས་ཀུན་དང་བྲལ་བ་འབྱུང༌། །
མི་མཐུན་རྐྱེན་དང་མ་ཕྲད་ཅིང༌། ། བླ་མ་དམ་པས་ངོ་སྤྲད་ནས། ། དེ་ཉིད་ལྷུན་གྲུབ་བདེ་ཆེན་གྱི། ། སྤྲོས་དང་བྲལ་བའི་རྟོགས་པ་སྐྱེ། ། སྤྲོས་དང་བྲལ་བའི་རྣལ་འབྱོར་ནི། ། རང་གི་སེམས་ཉིད་སྐྱེ་བ་མེད། ། གཟུང་དང་འཛིན་པས་མ་གོས་ཤིང༌། ། སྐྱེ་འགག་གནས་གསུམ་མཐའ་དང་བྲལ། ། རོ་གཅིག་རྒྱུད་ལ་སྐྱེས་ཙམ་ན། ། སྣང་ཞིང་སྲིད་པའི་ཆོས་རྣམས་ཀུན། །
སེམས་དང་དབྱེ་བ་མ་མཆིས་ཤིང༌། ། སྣ་ཚོགས་དངོས་པོ་གཅིག་དུ་འགྱུར། ། བསྒོམ་དུ་མེད་པའི་རྣལ་འབྱོར་ནི། ། སྐྱོན་རྣམས་ཀུན་གྱིས་མ་གོས་ཤིང༌། ། ཡོན་ཏན་ཐམས་ཅད་རབ་རྫོགས་སྟེ། ། ཐམས་ཅད་མཉམ་ཉིད་ཡིན་ནོ་གསུངས། ། འདི་ལས་བྱུང་བའི་དགེ་བ་གང༌། ། དྲི་མེད་རིན་ཆེན་གསེར་འགྱུར་རྩིས། ། དུག་རྣམས་སྨན་དུ་བསྒྱུར་བྱེད་ཅིང༌། ། ཡོན་ཏན་མ་ལུས་རྫོགས་པར་ཤོག། །།
༥༡༦༽ ༄། །པུ་ཧྲེང་ཇོ་བོ་རྒྱལ་པོར་གནང་བའི་སྤྱན་རས་གཟིགས་ཀྱི་སྒྲུབ་ཐབས་དང་གསུང་ཕྲིན།། ཨོཾ་སྭསྟི། བླ་མ་རིན་པོ་ཆེས་ཇོ་བོ་རྗེ་ས་བདག་རྒྱལ་པོ། བྱང་ཆུབ་སེམས་དཔའི་གདུང་རྒྱུད། མགོ་ནག་ཡོངས་ཀྱི་སྤྱི་རྗེ། རིགས་གསུམ་མགོན་པོའི་སྤྲུལ་པ། ཆོས་ཀྱི་རྒྱལ་པོ་བྱང་ཆུབ་སེམས་དཔའ། བླ་ཆེན་པོའི་སྤྱན་སྔར་ཞུ་བ། རྗེ་ས་བདག་གི་རྒྱལ་པོ་བླ་ཞང༌།
རྗེ་བློན་སྐུ་འཁོར་དང་བཅས་པ་ཐམས་ཅད་སྐུ་ཁམས་ཤིན་ཏུ་བདེ་བ་དང༌། རང་གཞན་ཐམས་ཅད་ཀྱི་ཕན་པ་དང་བདེ་བའི་དོན་ཕུན་སུམ་ཚོགས་པར་བཞུགས་ཞེས་ཁུམས། དེ་བདག་ཅག་ཐམས་ཅད་ལ་བཀའ་དྲིན་ཆེ། སླད་ཀྱི་དོན་ཞུ་བ། དེ་ལ་ཇོ་བོ་ཉིད་བདག་ཐུགས་ལ་འདོགས་པའི་རང་བཞིན་དུ་བཞུགས་པས། མཇལ་བར་བཞེད་ཅེས་ཁུམས། དེ་ལ་ཇོ་བོ་བླ་ཆེན་པོ་ཉིད་པུ་ཧྲེང་དང་སྟོད་མངའ་རིས་སྐོར་གསུམ་ཕྱོགས་རིས་དང་བཅས་པ་ཐམས་ཅད་ཀྱི་མགོན་དང་སྐྱབས་དང་དཔུང་གཉེན་དུ་བཞུགས་པ་ལ། གཤེགས་བཞུད་མཛད་ན། དེ་ཐམས་ཅད་མགོན་སྐྱབས་དང་བྲལ་བའི་ཕྱིར་དང༌། ལམ་ཤིན་ཏུ་རིང་བ་དང༌།
བགྲོད་ཤིན་ཏུ་དཀའ་བས་འོ་ཤིན་ཏུ་བརྒྱལ་བར་འགྱུར་བའི་ཕྱིར་དང༌། བདག་གི་རིག་པ་རིག་རིག་ཏུར་ཏུར་པོ་རིག་པ་འདི་ཉིད་ལ་ཞེ་སའམ་བསྟོད་པའམ་འདུག་ལུགས་སུ་བརྗོད་ན། བྱང་ཆུབ་ཀྱི་སེམས་སྐྱེ་བ་མེད་ཅིང་སྤྲོས་པ་ཐམས་ཅད་ཀྱི་མཐའ་དང་བྲལ་བ། གདོད་ནས་རང་བཞིན་གྱིས་རྣམ་པར་དག་པ་འདི་ཉིད། ཇོ་བོ་ཉིད་ཀྱི་ཐུགས་ཀྱང་དེ་ཡིན་ལ། དེ་གཉིས་དབྱེར་མེད་པ་གཅིག་ཏུ་གྱུར་པས། བགྲོད་པར་བྱ་བའི་ཡུལ། བགྲོད་པར་བྱེད་མཁན་གཉིས་མེད་པ། འབྲལ་བ་མེད་པ། ལྷུན་གྱིས་གྲུབ་པ།
རྒྱུན་ཆད་མེད་པར་ཐུགས་སུ་ཆུད་པར་བྱ་བའི་ཕྱིར་དང༌། རྒྱ་ལའམ་གལ་ཏེ་དཔེར་བགྱིས་ན། བླ་མ་གོང་མའི་ཐུགས་དེ་ལྟ་བུ་བྱིས་པ་སོ་སོའི་སྐྱེ་བོ། ། ཚུ་རོལ་མཐོང་བའི་རྟེན་གྱི་གང་ཟག་གིས། བླ་མ་ལ་མོས་གུས་བྱས་ན། བླ་མའི་ཐུགས་གཉིས་སུ་མེད་པའི་ཡེ་ཤེས་དང༌། རང་གི་སེམས་གཅིག་ཏུ་འདྲེས་ནས། ཇི་ལྟར་ཆུ་ལ་ཆུ་བཞག་དང༌། ། ཇི་ལྟར་མར་ལ་མར་བཞག་ལྟར། ། གཉིས་སུ་མེད་པར་གྱུར་པ་འདི། །
གཤིས་ཡིན་པས་མོས་གུས་མ་གཏོགས་པ། ལུས་གོག་པོ་གཉིས་གཅིག་ཏུ་སྤོམས་ནས་བཞག་ཀྱང་ཕན་པ་མེད་དེ། དཔེར་ན་དགེ་སློང་ལེགས་པའི་སྐར་མས། སྟོན་པ་སངས་རྒྱས་བཅོམ་ལྡན་འདས་བསྟེན་པ་དང་འདྲ་བ་ཡིན་གསུང༌། བདག་གི་བླ་མ་བརྒྱུད་པ་འདི་རྣམས་ལ་ཡང༌། མོས་གུས་དང་གསོལ་བ་བཏབ་པ་ཙམ་གྱིས་མངོན་པར་རྟོགས་པ་རྒྱུད་ལ་སྐྱེ་བ་ལགས། བདག་ལ་ཡང་དེ་ལྟར་དུ་མཆི་བར་གདའ། ཐག་ཉེ་རིང་ཡང་མེད་དེ། རྗེ་བཙུན་ཆེན་པོའི་ཞལ་སྔ་ནས་ཀྱང༌། གུང་ཐང་དུ་སྐྱེས་པའི་མི་ལ་དང༌། །
རྒྱ་གར་གྱི་ནཱ་རོ་པཎ་ཆེན་གཉིས། ། སེམས་འོད་གསལ་གྱི་ངང་དུ་གཅིག་ཏུ་འདྲེས། ། ཞེས་གསུངས་པ་ཡིན་པ་ལ། ཇོ་བོ་ཉིད་ཐ་མལ་པ་ལྟར་མཇལ་བར་བཞེད་པའི་ཐུགས་ཀྱི་དགོངས་པ་ག་ལ་སྲིད་པའི་ཕྱིར་དང་སྟོན་པ་ཡང་དག་པར་རྫོགས་པའི་སངས་རྒྱས་བཅོམ་ལྡན་འདས་དེ་ཉིད་ཀྱི་གདན་ས་ཆེན་པོ། ཡུལ་ཉི་ཤུ་རྩ་བཞི་ཐམས་ཅད་ཀྱི་ཡང་སྙིང༌། ཧི་མ་ལ་ཡ་ཁ་བ་ཅན་གྱི་རི། ཏི་སེའི་གངས་མ་དྲོས་པའི་མཚོ་དང་བཅས་པ་འདི་ནི། ཐེག་པ་ཆེན་པོ་གསང་སྔགས་རྣལ་འབྱོར་བླ་ན་མེད་པའི་རྒྱུད་ཀྱི་དབང་དུ་བགྱིས་པས། སྤྲུལ་པའི་དཀྱིལ་འཁོར་མ་གཏོགས་པ། བཅོམ་ལྡན་འདས་ཉིད་ཀྱི་ཕོ་བྲང་དུ་བཞེད་པ་དང༌།
མདོ་སྡེ་དང༌། འདུལ་བ་དང༌། མངོན་པ་རྣམ་པ་གསུམ་ནི་དར། སྟོན་པས་ཞབས་ཀྱིས་བཅགས་ཤིང༌། ཟབ་པ་དང་རྒྱ་ཆེ་བའི་ཆོས་མང་པོ་གསུངས་ཤིང༌། གདུལ་བྱ་དཔག་ཏུ་མེད་པ་སྨིན་པ་དང་གྲོལ་བའི་གནས་སུ་གསུངས་པ་དང༌། བཅོམ་ལྡན་འདས་འཁོར་བ་འཇིག་ནས་བསྐལ་པ་བཟང་པོའི་སངས་རྒྱས་སྟོང་ཐམས་ཅད་ཀྱི་གདན་སར་གསུངས་པ་དང༌། དཔལ་མཁའ་འགྲོ་མ་དུས་འབྱུང་བའི་རྒྱུད་ནས། ཏི་སེ་ནས་ཨུ་རྒྱན་གྱི་བར་འདི་ལ་བྱང་ཕྱོགས་ཤམ་བྷ་ལའི་གྲོང་ཁྱེར་ཞེས་གསུངས་ཤིང༌། འདིར་རྗེ་བཙུན་འཇམ་དབྱངས་ལ་སོགས་པ་གདུལ་བྱ་སྨིན་པར་མཛད་པའི་རྒྱལ་པོ་བྱང་ཆུབ་སེམས་དཔའ་རྒྱུན་མ་ཆད་པར་འབྱུང་ཞིང༌།
ཚེ་ལོ་བཅུ་པའི་དུས་སུ་རྒྱལ་པོ་རྡོ་རྟ་ཅན་ཞེས་བྱ་བ་འབྱུང་བ་ཡན་ཆད་ཀྱིས། ཐུབ་པའི་བསྟན་པ་རིན་པོ་ཆེ་དར་ཞིང་རྒྱས་པར་མཛད་ཅེས་བཞུགས་པ་ལ་སོགས་པ། མདོར་ན། སྟོད་མངའ་རིས་བསྐོར་གསུམ་གྱི་རྒྱལ་པོ་འདི་རྣམས། ཆོས་ཀྱི་རྒྱལ་པོ་བྱང་ཆུབ་སེམས་དཔའ་འབའ་ཞིག་ཏུ་ནི་ངེས་ན། སྤྲུལ་པའམ་རང་རྒྱུད་དམ་སྡིག་སྤྱོད་ཀྱི་རྒྱལ་པོ་གང་དུ་ཇི་ལྟར་ཡིན་ན་ནི། བདག་ཅག་ཚུ་རོལ་མཐོང་བའི་རྟེན་གྱི་གང་ཟག་སྒྲོ་འདོགས་པ་དང་སྐུར་བ་འདེབས་པའི་རང་བཞིན་དུ་གྱུར་པས། བཏང་སྙོམས་འབའ་ཞིག་ཏུ་འཇོག་པ་ལགས་མོད་ཀྱི། རྣལ་འབྱོར་པ་རང་ཉིད་མྱོང་བའི་ཚད་མའི་དབང་དུ་བྱས་པའམ། བཅོམ་ལྡན་འདས་ཀྱིས།
དུས་གསུམ་དུས་མེད་རྟོགས་པ་པོ། ། ཞེས་གསུངས་པ་དང༌། རྟོགས་པ་དེ་ཉིད་ལས། སངས་རྒྱས་སྲས་དང་ཉན་ཐོས་རང་རྒྱལ་ལྷ་རྣམས་དང༌། ། འགྲོ་བ་ཀུན་གྱི་བདེ་སྐྱིད་ཆོས་ནི་ཇི་སྙེད་པ། ། དེ་ཀུན་ཤེས་རབ་ཕ་རོལ་ཕྱིན་པ་མཆོག་ལས་བྱུང༌། ། ཞེས་པས། ཁྱེད་ཀྱི་ཐུགས་གཉིས་སུ་མེད་པའི་ཡེ་ཤེས་གཅིག་པུ། ལྷ་དང་བཅས་པའི་འཇིག་རྟེན་ཐམས་ཅད་སྐྱོབ་པར་མཛད་པའི་སྐྱབས་ཡིན་པའི་ཕྱིར་དང༌། བདག་གི་བུ་རྣལ་འབྱོར་གྱི་དབང་ཕྱུག་སྒྲུབ་པ་གཙོ་བོར་འདོད་པ་རྣམས་ཀྱང༌།
ཇོ་བོ་ལྷ་དགེ་བའི་བཤེས་གཉེན་བླ་ཆེན་པོ་ཉིད་ཀྱི་ཕོ་བྲང༌། ཏི་སེ་དང་མ་ཕམ་ལྟ་བར་འདོད་པ་རྣམས། པདྨའི་མཚོ་ལ་ངང་པ་སྙོག་པ་ལྟར་མཆིས་པ་རྣམས་ལ་སྐྱོབ་པར་བྱེད་པའི་མགོན་པོ་བདག་པོ་ཆེན་པོ་ཇོ་བོ་ཉིད་ཀྱིས་ལེགས་པར་བསྐྱངས་པས། ཚོགས་རྣམ་པ་གཉིས་རྫོགས་པ་ལས་གཞན་པ་མེད་པའི་ཕྱིར། བྱོན་གཤེགས་མཛད་པ་ཤིན་ཏུ་ཡང་མི་རིགས་པ་ལགས་པས། དེ་ཉིད་དུ་བཞུགས་པར་ཞུ། དེ་ནས་ཆགས་འོག་གི་རྡུལ་བདེ་བར་བཏོན་ནས། བླའི་མཆོད་གནས་སུ་མཛད་པ་ལྡོམ་བུ་བ་བདག་ལྟ་བུ་ལ་ཐུགས་ཀྱི་གདུང་བ་ཆེན་པོ་མངའ་ན། ཉིད་ཀྱི་ཞབས་དྲུང་དུ་མཆིས་པས་ཆོག་པ་ལགས་པས། ཡར་མཆིས་པར་ཞུ།
ང་པུ་ཧྲེངས་སུ་ཕྱིན་ན་ཡང༌། ང་འབུ་དགེ་འདུན་གྱི་ཚོགས་དང་བཅས་པ་ཐམས་ཅད་ཡུལ་དེ་ཉིད་ཀྱིས་ལེགས་པར་འཚོ་བ་ལགས། དཔེར་ན་འབྲི་གུང་གི་ས་ལ་ཡང་འདོམ་པ་མང་པོ་མ་མཆིས། འབུལ་བ་དང་ཞབས་ཏོག་རྒྱ་ཆེན་པོ་ཕྱོགས་བཅུ་ཐམས་ཅད་ནས་བསྐྱལ་བ་དང༌། ཚོང་དུས་ཡོད་པས་ཁྱོགས་པ་ལགས། པུ་རངས་ལ་ཡུལ་གྱི་དགེ ལྷོ་བྱང་ཤར་ནུབ་ཐམས་ཅད་ཀྱི་ཟོང་ལེགས་པར་འཁྲིགས་པས་ཡུལ་ཇེ་བཟང་ཇེ་བཟང་དུ་འགྲོ་སྟེ། ང་འབྲི་གུང་དུ་བསྡད་པས་ཕྱུག་མཚམས་བཟང་དུ་སོང་བ་དང་འདྲ། དོ་གཅིག་གི་གནས་སྐབས་འདིར། ཇོ་བོ་ཉིད་ལ་ཆག་ཤིན་ཏུ་ཆེ་བ་ཅིག་བདོག་པས།
བཅོམ་ལྡན་འདས་ཀྱི་བཀའ་རྒྱལ་བའི་ཡུམ་རྒྱས་པ་དང༌། སྡོང་པོ་བཀོད་པའམ། སངས་རྒྱས་ཕལ་པོ་ཆེ་དང༌། གསེར་འོད་དམ་པ་མདོ་སྡེའི་དབང་པོའི་རྒྱལ་པོ་དང༌། ཏིང་ངེ་འཛིན་རྒྱལ་པོ་དང༌། བཅོམ་ལྡན་འདས་རྗེ་བཙུན་གྱི་གསང་བ་བསམ་གྱིས་མི་ཁྱབ་པ་དང༌། ཁྱད་པར་དུ་འདུས་པ་ཆེན་པོ་རིན་པོ་ཆེའི་ཏོག་དང༌། དེ་བཞིན་གཤེགས་པའི་དཔལ་གྱི་དམ་ཚིག་ཅེས་པའི་མདོ་འདི་རྣམས་ཕལ་ཆེར་མདོ་མང་ན་བཞུགས་པ་ལགས་པས། རབ་ཏུ་གྱུར་ན་སེང་གེའི་ཁྲི་ལ་ཆོས་སྨྲ་བ་དགེ་སློང་ཚུལ་ཁྲིམས་དང་ལྡན་ཞིང་ཏིང་ངེ་འཛིན་གྱི་སྟོབས་ཡོད་པ། དེ་མ་རྙེད་ན་ཡང་དཀོན་མཆོག་གསུམ་ལ་ཡིད་ཆེས་ཤིང༌།
སྡོམ་པ་སྣ་རེ་ཙམ་བསྲུང་བ་ལ་རྒྱུན་བྱ་བའམ། རྒྱུན་བྱེད་པ་གལ་ཆེ། མདོ་སྡེ་རེ་རེ་ལ་ཡང་ཀློག་མཁས་པ་བཞི་བཞི་ཙམ་གྱིས་རྒྱུན་མ་ཆད་པར་བྱེད་པ་དང༌། ཡུལ་རིས་དང་རྒྱལ་ཁམས་དེའི་ཕུད་རྣམས་ཀྱིས། དེ་རྣམས་ཀྱིས་མཆོད་པ་དང༌། གཏོར་མ་དང་གསོལ་ཟས་སུ་བྱ་ཞིང་གསོལ་བ་བཏབ་ན། བཀྲ་ཤིས་དང་བདེ་ལེགས་ཕུན་སུམ་ཚོགས་པ་ཐམས་ཅད་འབྱུང་བར་བཅོམ་ལྡན་འདས་ཀྱིས་ཞལ་གྱིས་བཞེས་པས། བསླུ་བ་མེད་པ་ལགས་པས། དེ་ལ་ནན་ཏན་ཆེན་པོ་མཛད་པར་ཞུ། གསུང་རབ་འདི་རྣམས་ལ་ཀློག་འདོན་གྱི་རིམ་པ་རྟག་ཏུ་རྒྱུན་མ་ཆད་པར་མཛད་པ་དང༌།
བླ་ཆེན་པོ་རྒྱལ་འབངས་ཕྱོགས་རིས་དང་བཅས་པ་ཐམས་ཅད་དགེ་སྦྱོར་དང་ཐུགས་དམ་ལ་འབད་པ་དང༌། ཏི་སེ་ན་ཡོད་པའི་སྒོམ་ཆེན་པ་རྣམས་ཀྱང་ཐུགས་དམ་ལ་འབད་པ་ཤིན་ཏུ་གལ་ཆེ། སྡང་བར་བྱེད་པའི་དགྲ། གནོད་པར་བྱེད་པའི་བགེགས། ཐར་པ་དང་ཐམས་ཅད་མཁྱེན་པའི་བར་དུ་གཅོད་པར་བྱེད་པའི་བགེགས་དང་ལོག་འདྲེན་ཐམས་ཅད་ལ་བྱམས་པ་དང་སྙིང་རྗེ་བྱང་ཆུབ་ཀྱི་སེམས་བསྒོམ་པ་གལ་ཆེ། ང་ལ་སྐྱེས་དང༌། འབུལ་བ་དང༌། ཞབས་ཏོག་གི་ཚན་པ་མར་ལ་མི་བསྐུར་བར་ཞུ། སྤྲང་བ་རི་བསྡད་པ་མང་པོ་ལྷགས་པ་ལ་ཐུགས་མ་ཆད་པ་ཐུགས་ལ་བཏགས། ཡི་གེ་མི་འཁྱམས་པའི་རྟེན།
ན་བཟའ་ཞིག་བསྐུར་ནས་མཆིས་པས་འདི་སྐུ་ལ་གསོལ་བར་ཞུ། གཞན་སུ་ལ་ཡང་མི་གནང་བར་ཞུ། ཇོ་བོ་བླ་ཆེན་པོ་ལ་དབོན་སྒོམ་པ་རྡོ་རྗེ་སེང་གེས་ཧ་པུ་ངུར་དམར་རབ་ཁ་ཐེའུ་མ་ཉམས་པ་ཡུག་གཅིག་འབུལ་ཞིང་མཆིས།། ༈ །།དམིགས་མེད་སྙིང་རྗེ་ཆེན་པོ་ཡི། ། སྐུ་གསུང་ཐུགས་ཉིད་མི་ཟད་པ། ། རྒྱན་གྱི་འཁོར་ལོ་མཐའ་ཡས་ཅན། ། སྤྱན་རས་གཟིགས་ལ་ཕྱག་འཚལ་ནས། ། སྒྲུབ་ཐབས་གསུང་བཞིན་བྲི་བར་བྱ། ། མཚན་ཉིད་ལྡན་པའི་གང་ཟག་གིས། ། ཕུན་སུམ་ཚོགས་པའི་གནས་མཆོག་ཏུ། །
འགལ་རྐྱེན་ཐམས་ཅད་སྤངས་ནས་ཀྱང༌། ། མཐུན་པའི་རྐྱེན་དུ་གང་གྱུར་བསྟེན། ། ཚད་མེད་བཞི་དང་ལྡན་པ་ཡིས། ། ཡན་ལག་བདུན་པ་བྱས་ནས་ཀྱང༌། ། བྱང་ཆུབ་མཆོག་ཏུ་སེམས་བསྐྱེད་ནས། ། མ་བཅོས་སྟོང་པ་ཉིད་དུ་བཞག ། དེ་ནས་རྡོ་རྗེ་རིན་ཆེན་གྱི། ། པད་ནང་ཉི་ཟླའི་གདན་སྟེང་དུ། ། རང་སེམས་ཧྲཱིཿཡི་ངོ་བོར་བསམ། ། དེ་གྱུར་པདྨ་ཧྲཱིཿས་མཚན་ལས། །
འོད་ཟེར་ཕར་ལ་འཕྲོས་པ་ཡིས། ། སེམས་ཅན་སྒྲིབ་པ་དག་བྱས་ནས། ། འོད་ཚུར་ཧྲཱིཿལ་འདུས་པ་དང༌། ། འཇིག་རྟེན་དབང་ཕྱུག་ཐུབ་ཆེན་པོ། ། སྐུ་མདོག་དཀར་ལ་འོད་ཟེར་འབར། ། ཞལ་གཅིག་ཕྱག་ནི་བཞི་པ་ལ། ། དང་གཉིས་ཐུགས་ཀར་ཐལ་མོ་སྦྱར། ། ལྷག་མ་ཕྲེང་པད་འཛིན་པའོ། ། རྒྱན་རྣམས་ཀུན་གྱིས་རྣམ་པར་སྤྲས། ། ཞབས་གཉིས་དཀྱིལ་ཀྲུང་མཛེས་པར་ལྡན། །
དེ་ལྟར་བདག་ཉིད་བསམ་བྱས་ལ། ། ཐུགས་ཀར་ཟླ་སྟེང་ཡི་གེ་ཧྲཱིཿ ། མཐའ་མར་སྔགས་ཀྱིས་བསྐོར་བར་བསམ། ། སྐུ་གསུང་ཐུགས་ཉིད་བྱིན་གྱིས་བརླབ། ། ཡེ་ཤེས་སེམས་དཔའ་སྤྱན་དྲངས་བསྟིམ། ། དབང་སྐུར་རིགས་ཀྱི་བདག་པོས་བརྒྱན། ། བྱིན་དབབ་མ་ཡེངས་གསལ་བར་བསྒོམ། ། ཐམས་ཅད་རིམ་གྱིས་བསྡུས་ནས་ཀྱང༌། ། ཅི་ཡང་བསམ་པར་མི་བྱ་འོ། ། ཨོཾ་མ་ཎི་པདྨེ་ཧཱུྂ།
བྱམས་དང་སྙིང་རྗེས་བཟླས་པ་བྱ། ། རང་ཉིད་ང་རྒྱལ་བརྟན་པ་ཡིས། ། གཟུགས་མཐོང་སྒྲ་དང་དྲན་པ་རྣམས། ། འཇིག་རྟེན་མགོན་པོའི་སྐུ་གསུང་ཐུགས། ། ཡིན་ནོ་སྙམ་དུ་ངེས་ཤེས་བསྐྱེད། ། འཇའ་ཚོན་བྲག་ཆ་ནམ་མཁའ་བཞིན། ། རང་བཞིན་དག་པའི་སྟོང་པ་ཉིད། ། མི་རྟོག་པ་རུ་མཉམ་གནས་ཏེ། ། བདག་གཞན་དོན་ནི་རབ་སྒྲུབ་ཕྱིར། ། ཚོགས་གཉིས་གསོག་པའི་སྤྱོད་ལམ་བྱ། །
སྐྱོན་དག་ཡོན་ཏན་རབ་རྫོགས་པའི། ། མི་གནས་མྱ་ངན་འདས་པར་འགྱུར། ། འདིས་མཚོན་འཁོར་འདས་ཐམས་ཅད་ཀྱིས། ། དུས་གསུམ་བསགས་དང་ཡོད་པ་ཡི། ། དགེ་བས་མ་ལུས་སངས་རྒྱས་ཤོག ། རིན་ཆེན་དཔལ་གྱིས་སྒྲུབ་ཐབས་འདི། ། ཆོས་རྒྱལ་ཁྱེད་ཀྱི་གསུང་ལྕི་ནས། ། ཟབ་པའི་གནད་ཀུན་བསྡུས་ནས་བྲིས། ། ཅིས་ཀྱང་ཐུགས་དགྱེས་མཛད་པར་ཞུ། ། རྫོགས་སོ།། །།
༥༡༧༽ ༄། །འཛམ་གླིང་ལས་ཀྱི་ས་བོན་ཡིན་པ་སྒོམ་པ་རོང་སྒོམ་ལ་སྤྲིངས་པ།། ཨོཾ་སྭསྟི། བླ་མ་རིན་པོ་ཆེས། སྒོམ་པ་རོང་སྒོམ་ལ་སྤྲིངས་པ། ཕྱོགས་ཀྱི་འགྲུལ་པ་ལ་སྨྲས་པས་སྐུ་རིན་པོ་ཆེ་ལ་བསེར་བའི་སྙུན་མི་མངའ་ཞིང༌། བྱང་ཆུབ་ཀྱི་དགོངས་སྤྱོད་ཟབ་མོ་ལ་བར་ཆད་ཀྱི་རྐྱེན་མ་མཆིས་པར། རང་གཞན་ཐམས་ཅད་ལ་ཕན་པ་དང་བདེ་བ་སྒྲུབ་ཅིང༌། བསོད་ནམས་དང་ཡེ་ཤེས་ཀྱི་ཚོགས་རྫོགས་པར་མཛད་ཅེས་ཁུམས། དེ་ལ་བདག་ཀྱང་བློ་བ་དགའ་ཞིང་མཆིས།
སླད་ཀྱི་དོན་ཞུ་བ། ཁྱེད་ཀྱིས་དད་པ་དང་གུས་པའི་ཤུགས་བསྐྱེད་དུ་མེད་པས། སྔ་ཕྱིར་འབུལ་བ་བསྐུར་བ་དེ་རྣམས་ཆད་ལྷག་མེད་པར་ཕྱག་དུ་ཐེངས། སྔ་མའི་འབྲེལ་བ་ཇི་ལྟར་ཡོད་པ་དང༌། ཞལ་མཇལ་བ་དང༌། གདམས་ངག་ཅིག་བསྐུར་གསུང་བའི་ངོས་ནས། འབྲེལ་བ་ལ། བླ་མ་རིན་པོ་ཆེའི་ཞལ་སྔ་ནས། གང་ལ་དད་པ་དེ་དང་ཚེ་སྔ་མ་ཕན་ཆད་དུ་འབྲེལ་པ་ཡོད་པ་ཡིན་གསུང་ལས་ཀྱི་ངོས་ནས་འཛམ་བུ་གླིང་ལས་ཀྱི་ས་བོན་ཡིན་པས། ལས་དགེ་བ་བསགས།
དགེ་བས་སྦྲེལ་ན་ད་ལྟ་ཉིད་དུ་འབྲེལ་ནས་ཡོང་གསུང་བས། བསོད་ནམས་ཀྱི་ཚོགས་བསག་པ་ལ་འབད་པ་གལ་ཆེ། ཞལ་མཇལ་བར་བཞེད་ན་ཤིན་ཏུ་ལེགས་ཏེ་མྱུར་དུ་འབྱོན་པར་ཞུ། གདམས་ངག་སྟོང་པ་ཉིད་དང་སྙིང་རྗེ་བསྒོམ་པ་ལ་ནན་ཏན་ཆེ་བར་མཛད་པར་ཞུ།། ༈ །།དུག་གསུམ་ཉོན་མོངས་གཡོ་མེད་ན། ། སྒྲིབ་པ་སྤངས་པའི་ཁ་ཚོན་དུ། ། སྨོན་ལམ་མྱུར་དུ་འགྲུབ་པ་མཚར། ། མ་རིག་པ་དང་འདྲེས་པ་ལས། ། ཉན་ཐོས་བྱང་ཆུབ་སེམས་དཔར་ཕྱེ། ། ཕོ་རེ་བོ་དང་ཀུན་གྱི་རྗེ། །
གདུག་དང་སེམས་དཔའ་དབང་དུ་འདུ། ། འབྲི་གུང་པ་ཡི་སྒོམ་ཆེན་དེ། ། བྱིའུ་ཆུང་འཛིང་ངའི་སྤྱོད་པ་བྱེད། ། ཨ་ལོག་པའི་ཤེས་པ་འདི་ཡི་རེ་མུག ། འཁྲུལ་པའི་རྟོག་པས་ང་རེ་བསླུས། ། སྐྱབས་བླ་ན་མེད་པའི་དཀོན་མཆོག་ལ། ། གཡོ་སྒྱུའི་མཆོད་པས་མི་མཆོད་འཚལ། ། ཨ་བ་རེ་བཟང་ཨ་རེ་མཚར། ། ཕྱི་སྒྱུར་གཅིག་བྱས་ནས་བཞག་ན་ཨང༌། ། བྱིང་ན་དགའ་བཞི་རིམ་གྱིས་བསྒོམ། །
རྒོད་ན་དཔའ་བོའི་ཚེམས་སྒྲ་བསྒྲིག ། ཆོས་ཁྲི་སྐུ་ཡི་ལྡེར་སོ་ལ། ། སྟག་ལུང་ཐང་པས་ཟངས་ཐོག་ཕིབ། ། འབའ་ལྡ་ཕུག་པས་བེར་ཆེན་གསོལ། ། ང་འབུས་གསེར་གདུགས་ཏོག་ཅན་ཕུལ། ། བུ་བཟངས་ཀྱི་ཕ་ལ་དམུ་གྲོག་གདའ། ། དེ་ལྟར་ལགས་སོ་རྗེ་བཙུན་པ།། །།
༥༡༨༽ ༄། །རྣལ་འབྱོར་གྱི་དབང་ཕྱུག་འབྱུང་སོང་ལ་སྤྲིངས་པའི་གདམས་ངག་དུམ་བུ་གསུམ།། ཨོཾ་སྭསྟི།
བླ་མ་རིན་པོ་ཆེས། ངའི་བུའི་དམ་པ། སློབ་མའི་ཡང་རབ། རྣལ་འབྱོར་གྱི་དབང་ཕྱུག་དགེ་བའི་བཤེས་གཉེན་གྱི་སྤྱན་སྔར་སྤྲིངས་པ། རང་དོན་གཞན་དོན་གང་ཉམས་སུ་ལེན་ཡང་བྱམས་སྙིང་རྗེ་བྱང་ཆུབ་ཀྱི་སེམས་ཀྱི་མཐུ་ཆུང་ན་གནོད་པ་གྲིབ་འོང་བར་གདའ་བས། ད་རུང་ཡང་བྱམས་སྙིང་རྗེ་བྱང་ཆུབ་ཀྱི་སེམས་དང༌། ཀུ་སཱ་ལིའི་ཚོགས་གསོག་དང༌། ཡི་དམ་གྱི་ལྷ་བསྐྱེད་པའི་རིམ་པ་ལ་ནན་ཏན་ཤིན་ཏུ་ཆེ་བར་མཛད་པར་ཞུ།། ༈ །།འཇིག་རྟེན་མགོན་པོ་རིན་ཆེན་དང༌། ། རྒྱལ་བ་སྲས་དང་བཅས་རྣམས་ཀྱིས། །
བྱིན་གྱིས་བརླབས་པའི་དགེ་བའི་བཤེས། ། འགྲོ་བ་སྨིན་མཛད་ཆོས་ཀྱི་རྗེ། ། དཔལ་ཆེན་ཆེན་པོར་རྣམ་གྲགས་པ། ། ཁྱེད་ཀྱིས་དཔག་མེད་འགྲོ་བ་རྣམས། ། སྨིན་ཅིང་གྲོལ་བར་མཛད་པ་དེ། ། བླ་མ་རྣམས་དང་ཡི་དམ་ལྷ། ། དུས་གསུམ་རྒྱལ་བ་ཐམས་ཅད་ཀྱི། ། ཐུགས་དགོངས་རྫོགས་པར་མཛད་པ་ལགས། ། དེ་ཡང་རྟག་ཏུ་དེ་ལྟར་ཞུ། ། ཡི་གེ་མི་འཁྱམས་པ་ཡི་རྟེན། །
ཁ་ཆེ་གུར་གུམ་ཞོ་ཡི་གྲངས། ། སུམ་ཅུ་རྩ་ལྔ་འབུལ་ཞིང་མཆིས། ། རླུང་ཞེས་བྱ་བས་ལས་ཀུན་བྱེད། ། འདི་ནི་རྣམ་ཤེས་བཞོན་པ་སྟེ། ། ལྔ་ཡི་བདག་ཉིད་བཅུ་མིང་ཅན། ། བཅོམ་ལྡན་འདས་ཀྱིས་གསུངས་པ་དེ། ། ཁྱེད་རི་ཁྲོད་པ་ཡིས་གོ་ལགས་སམ། ། གཞན་དག་ཁ་སྣ་གཉིས་ནས་རྔུབ། ། ངེད་ཀྱི་པ་ཕ་རིན་པོ་ཆེས། ། བུ་ག་དགུ་ནས་རྔུབ་པའི་ཚུལ། །
བཅོམ་ལྡན་འདས་ཀྱིས་གསུངས་པ་དེ། ། ཁྱེད་མཁན་སློབ་གཉིས་ཀྱི་གོ་ལགས་སམ།། ༈ །།རྣལ་འབྱོར་དབང་ཕྱུག་འབྱུང་སེང་བ། ། སྒྲུབ་པ་ཚུལ་བཞིན་མཛད་པར་ཞུ། ། ཁྱིམ་དང་འདྲེ་བ་མི་མཛད་པར། ། རི་ཁྲོད་དགོན་པར་གཅིག་འདུག་བྱ། ། དེ་ཡི་མིང་ནི་སེངྒེ་ཡིན། ། མི་ཡི་སེངྒེ་གངས་ལ་གནས། ། གངས་ཁྲོད་དགོན་དང་མི་འབྲལ་ཞུ།། ༈ །།ལྷོ་ཕྱོགས་དཔལ་གྱི་རི་བོ་ལ། །
ཕ་བྲམ་ཟེ་ཆེན་པོ་ས་ར་ཧ། ། མི་ངེད་ཀྱང་དེ་ཡི་རྗེས་སུ་ཞུགས། ། ཁྱེད་ཀྱང་དེ་ཡི་དྲུང་དུ་འདོང༌། ། འབྲི་གུང་དཔལ་གྱི་ནགས་ཁྲོད་ན། ། ཆོས་རྗེ་དཔལ་ལྡན་རིན་པོ་ཆེ། ། མི་ངེད་ཀྱང་དེ་ཡི་རྗེས་སུ་ཞུགས། ། ཁྱེད་ཀྱང་དེ་ཡི་དྲུང་དུ་འདོང༌།། །། ༥༡༩༽ ༄། །བླ་མའི་མཚན་ཐོས་པས་དབུས་སུ་བྱོན་ལམ་དུ་སྙན་ཚིག་ཀེང་ཤུ་འདབ་མའི་གདུང་འབོད།། འཁོར་བའི་འདམ་ནས་སྒྲོལ་མཛད་བླ་མ་རིན་ཆེན་དང༌། །
དཔལ་ལྡན་རྡོ་རྗེ་མཁའ་འགྲོའི་ཚོགས་ལ་སྤྱི་བོས་འདུད། ། གཅིག་པུ་གཉིས་སུ་མེད་པར་དགོན་པ་རི་ཁྲོད་དུ། ། གཡོ་མེད་ལྷག་པའི་བསམ་པས་དེས་ནི་སྒྲུབ་པ་བྱས། ། བསོད་ནམས་མཐུ་ཡིས་དེ་ཡི་བསྒྲུབས་པའི་འབྲས་བུ་སད། ། རྟག་ཏུ་ངུ་ལ་དེ་བཞིན་གཤེགས་པས་ལུང་བསྟན་ལྟར། ། དགེ་བའི་བཤེས་ལས་བླ་མ་རིན་ཆེན་མཚན་ཐོས་པས། ། ཀེང་ཤུའི་འདབ་ལྟར་སྙིང་ནི་ཤིན་ཏུ་རབ་ཏུ་གཡོས། ། གདོང་ནས་མཆི་མའི་རྒྱུན་ནི་བྲུབ་ཅིང་འཛག་པར་གྱུར། ། སྨྱོས་པའི་མི་ལྟར་ངག་གིས་བླ་བརྡོལ་སྣ་ཚོགས་སྨྲ། ། གདུང་བའི་སེམས་ལ་ཚུགས་པ་མེད་པར་འོ་དོད་འབོད། །
ལུས་དང་སྲོག་ལ་བལྟ་བའི་བློ་ནི་མ་བྱུང་སྟེ། ། སྡུག་ཅིང་འཕོངས་པའི་དུས་སུ་གྲོགས་པོ་གཉིས་ཀྱིས་བསྐྱངས། ། བླ་མས་བཅིངས་པའི་ཡིད་ཅན་མཚན་མོའི་དུས་ཀྱི་ཚེ། ། ནུབ་ཀྱི་ཕྱོགས་སུ་ཁ་བལྟས་སོང་བར་གྱུར་པ་ལས། ། ཟླ་བའི་དཀྱིལ་འཁོར་མཁའ་ལ་གསལ་ཞིང་མཛེས་པ་མཐོང༌། ། ཟླ་བ་འདི་ཡིས་འཇིག་རྟེན་མགོན་པོ་མཐོང་གྱུར་པས། ། རེ་ལྟ་དགའ་སྟེ་བདག་གིས་མཐོང་བར་མ་གྱུར་སྙམ། ། སྙིང་ནི་མྱ་ངན་གྱིས་གདུངས་དུད་མོའི་སྒྲ་སྐད་ཤོར། ། ནོར་བཟང་ཡིད་འཕྲོག་ཚོལ་བའི་རྣམ་པར་ཐར་པ་དྲན། ། ཡང་ཡང་ཟླ་བར་བལྟས་ནས་གདུང་བའི་སྨྲེ་སྔགས་ཀྱིས། །
ཁྱོད་ཀྱིས་བདག་གི་བླ་མ་དམ་པ་མཐོང་ངམ་ཞེས། ། རབ་ཏུ་མ་བཟོད་དྲི་བ་ཡང་དང་ཡང་དུ་དྲིས། ། ཟླ་ཉ་རྒྱུ་སྐར་རྒྱལ་པོ་མཚན་མོ་གསལ་མཛད་ཀྱེ། ། ཁྱོད་ནི་སྣར་མའི་མིག་ཏུ་སྡུག་པ་དེད་དཔོན་བཟང༌། ། ཅི་ག་བདག་གི་སྡུག་པ་ཨུཏྤལ་ལྟ་བུའི་མིག ། ཡིད་འཕྲོག་ཅེས་བགྱི་ཁྱོད་ཀྱིས་ས་སྟེང་གཟིགས་ལགས་སམ། ། དེ་སྐད་སྨྲས་ནས་སྔོན་གྱི་དགའ་བ་དྲན་གྱུར་ཅིང༌། ། སོང་བས་རི་དྭགས་མོ་ཞིག་མཐོང་བས་དེས་སྨྲས་པ། ། ཀྱེ་མ་རི་དྭགས་མོ་ཁྱོད་རྩྭ་ཆུ་ལོ་མ་ཟ། ། ཁྱོད་ནི་ལེགས་གྱུར་བདེར་སྤྱོད་བདག་ནི་རྔོན་པ་མིན། །
རི་དྭགས་མོ་ལྟར་མིག་དཀྱུས་རིང་བ་གཟུགས་བཟང་བ། ། བདག་གི་ཡིད་འཕྲོག་མ་ཞེས་བྱ་བ་མཐོང་གྱུར་ཏམ། ། དེ་ནས་སོང་སྟེ་མེ་ཏོག་མཛེས་པའི་སྙིང་པོ་ལ། ། བུང་བ་གནག་པར་མཐོང་ནས་དེ་ལ་འདི་སྐད་སྨྲས། ། ཀྱེ་མའོ་སྦྲུལ་ནག་ཤིང་ལོ་ལྟ་བུར་ལྕེ་གཡོ་ཞིང༌། ། མིག་དང་ཁ་ཡི་ནང་ནས་དུད་པའི་ཚིག་འབྱིན་པ། ། ཁྱོད་ཀྱི་གདུག་པའི་མེ་དང་འདོད་ཆགས་མེར་མི་མཚུངས། ། བདག་གི་ཡིད་འཕྲོག་ཞེས་བྱ་ཁྱོད་ཀྱིས་མཐོང་གྱུར་ཏམ། ། དེ་ནས་སོང་སྟེ་ཁུ་བྱུག་གཅིག་གིས་ཨཱ་འབྱིན་ཐོས། ། གདུང་བའི་ཡིད་ཀྱིས་ཁུ་བྱུག་དེ་ལ་འདི་སྐད་སྨྲས། །
ཀྱེ་མ་ཁུ་བྱུག་ཚལ་མཆོག་ལྗོན་ཤིང་ལ་གནས་པ། ། འདབ་ཆགས་ཚོགས་ཀྱི་བུད་མེད་ཡིད་འཕྲོག་མ། ། ཨུཏྤལ་སྔོན་པོ་ལྟ་བུ་དྲི་མེད་མཛེས་པའི་མིག ། བདག་གི་ཡིད་འཕྲོག་མ་ཞེས་བྱ་བ་མཐོང་གྱུར་ཏམ། ། དེ་ལྟར་སོང་བ་ལས་ནི་ཤིང་མཆོག་མྱ་ངན་འཚང༌། ། མེ་ཏོག་རྒྱས་པ་མཐོང་ནས་དེ་ལ་འདི་སྐད་སྨྲས། ། མིང་གི་རྣམ་གྲངས་བཀྲ་ཤིས་ཞེས་བྱ་བ། ། ལྗོན་པ་རྣམས་ཀྱི་རྒྱལ་པོ་ཆེར་གྱུར་པ། ། ཡིད་འཕྲོག་མྱ་ངན་གྱིས་ནི་སློང་བ་དག ། ཐལ་མོ་སྦྱར་ན་ཁྱོད་ཀྱི་མྱ་ངན་སོངས། །
དེ་ནི་དེ་ལྟར་རིམ་གྱིས་སོང་ཞིང་སོང་བ་ལས། ། དྲང་སྲོང་བསྟི་གནས་ཕྱིན་ནས་དྲང་སྲོང་དེ་ལ་སྨྲས། ། བཟོད་འཕགས་གོས་སུ་ཤིང་ཤུན་དང་ནི་གཡང་གཞི་བསྣམས། ། རྩ་བ་མྱུ་གུ་སྐྱུ་རུ་བིལ་བ་ཀ་པིད་གསོལ། ། དྲང་སྲོང་མགོས་བཏུད་ཕྱག་འཚལ་བདག་གི་ཡིད་འཕྲོག་མ། ། ཁྱོད་ཀྱིས་གཟིགས་སམ་ཁྱོད་ནི་བདག་ལ་མྱུར་དུ་གསུངས།། །། ༥༢༠༽ ༄། །འབྲི་ཐེལ་དུ་ཡོན་བདག་གི་བདེ་སྡུག་ཁོད་སྙོམས་སོགས་ཀྱི་ལས་བྱ་ཞལ་བཀོད་གནང་བ།། ཨོཾ་སྭསྟི། མགོན་པོ་རིན་ཆེན་ཡི་དམ་དཀོན་མཆོག་དང༌། །
ཆོས་སྐྱོང་དཔའ་བོ་མཁའ་འགྲོའི་ཚོགས་རྣམས་ཀྱིས། ། སྒྲུབ་པ་པོ་རྣམས་བདེ་ལེགས་རྒྱས་གྱུར་ཅིག ། རི་ཁྲོད་པ་རྣམས་ཡར་ལམ་མར་ལམ་ལོ་རེ། ། རི་ཁྲོད་དུ་མོས་གུས་ཅན་རྣམས་གཙེར་བའི་ལོ་རེ་བའི་རི་ཁྲོད་ཀྱིས་དགོས་པ་མེད། མ་ཐ་ན་ཡང༌། ལོ་ལྔ་ལྔ་སྡོད་པའི་དམ་བཅའ་ཅན་རྣམས་རི་ལ་སོང༌། རི་ཁྲོད་དུ་རྙེད་པ་མ་འཚོལ། བསོད་སྙོམས་གྱིས། དད་འབུལ་ཅིས་ཀྱང་ལེན་དགོས་པ་བྱུང་ན། རི་ཁྲོད་པ་ཁོ་རང་གི་ཀ་ཅས་རི་ཁྲོད་པ་རང་སྐྱོང་བ་དང༌།
དྲག་ཤོས་སློབ་མ་སྐྱོང་བ་མ་གཏོགས་པའི་ཀ་ཅ་དྲུང་དུ་མ་འོང༌། ཐག་རིང་གི་ཇོ་བོ་རྗེ་སྒོ་བ་དང༌། ཡོན་བདག་ཇོ་དགེ་ལྟ་བུ་རྣམས་ཀྱིས་རི་ཁྲོད་པ་ལོ་གསུམ་ཡན་ཆད་སྒྲུབ་པ་སྙིང་པོར་བྱེད་པ་རྣམས་སྐྱོང་བ་མ་གཏོགས་པ། ངའི་དྲུང་དུ་ཀ་ཅ་དང་འབུལ་བ་མི་གཏོང་བ་རི་ཁྲོད་པ་རྣམས་ཀྱི་གདམས་པའོ།། ༈ །།དགྲ་བཅོམ་པ་ཟག་པ་ཟད་པ་མ་གཏོགས་པ། སྤྲང་སྤྲོང་ཁམ་རླུང་འཚལ་བ་རྣམས་ཀྱང༌། ཐོས་བསམ་ཟླ་བ་ཉ་བའི་བསྟན་རྩས་ཀྱང༌། སྤོང་བར་མི་ནུས་དེ་ལ་ཅི་བྱ་ཨང༌། ཆང་དང་གཡག་ཤི་བྲེང་ཆད། ཟླ་བ་རེ་རེའི་ཉ་ལ་ལས་པས།
གསོ་སྦྱོང་གི་དུས་སུ། གླིང་གསེབ་དང་བླ་དབྱེ་ཐང་ལེགས་པར་ཉུལ་ནས། ཆང་དང༌། བུད་མེད་དང༌། མི་རྒོད་དང༌། སྡིག་པ་བྱེད་པ་ཐམས་ཅད་བཅས་ཁྲིམས་ཀྱི་ཐོག་ཏུ་ཚར་གཅོད་པ་རྟག་ཏུ་བྱ། དགེ་འདུན་ལ་རྒྱགས་འགྱེད་པ་ལ། ཆེ་བ་དང་ཆུང་བ་དང༌། འགྱེད་པ་དང་མི་འགྱེད་པ་དང༌། འགྱེད་པའི་དུས་ཚོད།
བདག་རང་གི་བླ་མའི་ལས་ཡིན་པས་བླ་མ་འབའ་ཞིག་གིས་བྱ། འགར་བ་ལྷ་བཟོ། བུད་མེད། མི་རྒོད། ཆང་དང་ལྔའི་བྱ་བ་དགེ་འདུན་དང་ལས་པས་བྱ་ར་བྱ། སྤྱིའི་ཡོན་བདག་པ་རྣམས་ཀྱི་བདེ་སྡུག་དང༌། ཕན་གནོད་དང༌། ཁོད་སྙོམས་པ་ཐམས་ཅད། རིན་ཆེན་དབང་ཕྱུག་དང༌། དགེ་བཤེས་སྙ་དང༌།
དབང་ཤེ་གསུམ་པོས་བྱ།། །། ༥༢༡༽ ༄། །གཉིས་མེད་ཟུང་འཇུག་ལྷན་སྐྱེས་ནི་སྣ་ཚོགས་ཅིར་ཡང་སྣང་བ་སེང་གེ་ཡེ་ཤེས་བྱ་བ།། ན་མོ་རཏྣ་གུ་རུ། ཁམས་གསུམ་འཁོར་བའི་སེམས་ཅན་རྣམས། ། རྟོག་གཉིས་ཅིག་ཅར་མི་འཇུག་སྟེ། ། ཉོན་མོངས་རྣམ་རྟོག་གང་བྱུང་གི །

རྗེས་སུ་འབྲངས་པའི་ལུས་ངག་ལས། ། འབྲས་བུ་སྡུག་བསྔལ་ཕུང་པོ་ནི། ། གཅིག་ཏུ་ངེས་ཏེ་མང་པོ་མིན། ། བསམ་གཏན་ཐོབ་པ་ཡིད་ཀྱི་ལུས། ། ཞི་གནས་དེ་ཡི་རྗེས་འབྲངས་ནས། ། སྣ་ཚོགས་རྫུ་འཕྲུལ་སྟོན་པ་ཡིན། ། བསམ་པའི་འཕེན་པ་གང་བཏང་བས། ། དེ་ལྟར་འགྱུར་གྱི་གཞན་དུ་མིན། ། བྱང་ཆུབ་སེམས་དཔའ་བདག་ཉིད་ཆེ། ། གཉིས་མེད་དོན་རྟོགས་རྣལ་འབྱོར་པ། ། གཉིས་སུ་མེད་པའི་བདག་རྐྱེན་དང༌། །
བྱང་ཆུབ་སེམས་ཀྱི་རྟེན་འབྲེལ་གྱིས། ། གཉིས་མེད་ཟུང་འཇུག་ལྷན་སྐྱེས་ནི། ། ཁམས་གསུམ་སེམས་ཅན་ཐམས་ཅད་ལ། ། སྣ་ཚོགས་ཅིར་ཡང་སྣང་བ་ཡིན། ། གཟུང་འཛིན་གཉིས་སྣང་རྟོག་པ་ཡི། ། ལག་རྗེས་ངོ་མཚར་མི་ཆེ་འམ། ། གཞན་ཡང་ཐུབ་པའི་སྐུ་གསུང་ཐུགས། ། མི་ཟད་རྒྱན་གྱི་འཁོར་ལོ་ནི། ། བྱང་ཆུབ་སེམས་གཉིས་དབྱེར་མེད་པ། ། གཟུང་འཛིན་ཡོད་མེད་སྤྲོས་དང་བྲལ། །
བྱང་ཆུབ་སེམས་གཉིས་རང་སར་དག ། ཆོས་སྐུ་བདེ་བ་ཆེན་པོ་ནི། ། འཁོར་འདས་ཀུན་ལ་ཅིར་ཡང་སྣང༌། ། མཐར་ཐུག་རྫོགས་པའི་སངས་རྒྱས་འདི། ། ཨེ་མ་ངོ་མཚར་མི་ཆེ་འམ། ། རྗེ་རིན་པོ་ཆེ་ཡི་ཞབས་ཏོག་ཏུ། ། ཕྱར་བའི་ཡོལ་བ་འཛིན་འཛིན་ནས། ། དམ་ཆོས་འཛིན་པའང་མ་ཁོམ་མོ། ། བླ་མའི་ཉེ་གནས་ཡིན་པས་ཆོག ། རི་པའི་ཡང་རྩེ་ཡིན་པས་ཆོག །
ནམ་ཟླ་ཇི་ལྟར་བྱས་ཀྱང་ཕྱིར། ། ང་རང་གང་ཡིན་ཟེར་ཙམ་ན། ། དཔལ་སེངྒེ་ཡེ་ཤེས་བྱ་བ་ཡིན། ། དེ་གོ་འམ་རྟོགས་སམ་གྲོགས་པོ་ཀུན།། །། ༥༢༢༽ ༄། །ཚུལ་ཁྲིམས་ནི་སྟོབས་བཅུའི་སྤྱོད་ཡུལ་ཡིན་པས་ཚིག་བཅད་གཉིས་དོན་བསྟན་པ།། ཚུལ་ཁྲིམས་ཀྱིས་ནི་ཞི་བ་འདོད་རྣམས་འཕགས་པར་གྱུར། ། སྟོབས་བཅུའི་སྤྱོད་ཡུལ་གནས་ཤིང་ཚུལ་ཁྲིམས་ཉམས་པ་མེད། ། ཅེས་གསུངས་པའི་དོན། ཚུལ་ཁྲིམས་ཀྱི་སྡོམ་པ་དེས།
ཞི་བ་འདོད་པ་གང་ཡིན་པ་དང༌། དེ་ཇི་ལྟར་དུ་འཕགས་པར་འགྱུར་བ། ཞི་བ་འདོད་པ་ཉན་ཐོས། རང་སངས་རྒྱས་དང༌། མི་གནས་པའི་མྱ་ངན་ལས་འདས་པ། འཕགས་པ་འདོད་པའི་ཚུལ་ལུགས། བསམ་པ་དེའི་ཚུལ་ཁྲིམས་ཀྱི་སྟོབས་དེས། གོང་ནས་གོང་དུ་ཁྱད་པར་དུ་འཕགས་པར་གྱུར་ཅིང་དེ་བཞིན་གཤེགས་པའི་སྟོབས་བཅུ། རྫོགས་པའི་བྱང་ཆུབ་ཏུ་སངས་རྒྱས།། །། ༥༢༣༽
༄། །ཆོས་རྗེ་རིན་པོ་ཆེའི་ཞལ་གདམས་དང་གསུང་ཕྲིན་དུམ་བུ་གཉིས།། ཨོཾ་སྭསྟི། རྣལ་འབྱོར་པ་རྣམས་ཀྱི་སོ་ནམ་གཉིས་ནི། ཡང་ན་སྒོམ་པ་ཡིན། ཡང་ན་ཚོགས་སྐྱོང་བ་ཡིན་པ་ལ་ཚོགས་པ་སྐྱོང་བའི་ཞུ་བ་འབུལ་བ་ལགས། ཚོགས་པ་སྐྱོང་བ་ལ་འབུལ་བ་ནི་མེད། གཏོང་བ་མང་ན་གྲྭ་བ་མི་སྐྱོངས། བར་དཔང་དང་མདུན་མ་དྲིས་ན་གྲྭ་པའི་ཆོས་མི་སྨར། བྱས་པ་དོན་མེད་ལ་ཚིག་པ་ཟ་ནས་འགྲོ་བར་འོང༌། ། གྲྭ་པ་ལ་བྱམས་པ་ཉུང༌།
སྡང་བ་མང་ན་ཡུལ་དུ་མི་ཆགས། ཉེས་པའི་སྐྱོན་གསུམ་པོ་འདི་མེད་ན་འདས་མཆོད་ཀྱི་རྟིང་ལ་དེ་གཟོད་ངེད་ཀྱིས་ཞུ་འབུལ།། ༈ །།དེ་བཞིན་གཤེགས་པའི་བསྟན་པ་ཐོག་མ་དང་བར་དང་མཐའ་མར་དགེ་བ་ཡིན། དེ་འཛིན་པར་བྱེད་པ་ཐེག་པ་ཆེན་པོ་དགེ་བའི་བཤེས་གཉེན་རྒྱ་མཚོ་ལྟ་བུ་ཡིན། ཆོས་དེ་ཉམས་སུ་ལེན་པ་ལ་དངོས་གྲུབ་རྣམ་པ་གསུམ་འབྱུང་བ་ཡིན། བདག་གི་བླ་མ་དམ་པ་དེ། བདག་ལ་དྲིན་ཤིན་ཏུ་ཆེ་བའི་ངོས་ནས། དྲིན་ལན་དུ་ཐུགས་ཀྱི་དགོངས་པ་འབའ་ཞིག་བསྒྲུབ་པའི་བསམ་པ་བྱུང་བ་ལ། བདག་ཉིད་ཆེན་པོ་དེ་ཉིད་ལ་དབུས་གཙང་གི་བླ་མ་རྣམས་ལ་སུ་དང་མི་འདྲ་བའི་ཞབས་ཏོག་ཆེན་པོ་རེ་མཛད་པའི་ཐུགས་ཀྱིས། མི་ཉག་གི་རྒྱལ་ཁམས་སུ་བཞུད་པ་ཐུགས་ཀྱི་དགོངས་པ་དང༌།
རྫས་ཡོ་བྱད་ཀྱི་ཞབས་ཏོག་ཐུགས་ཚིམ་པར་མཛད་པ་མངའ་བར་གདའ་བས། ཐུགས་ཀྱི་དགོངས་པ་རྫོགས་པའི་ཆེད་དུ་ཞབས་ཏོག་དེ་བྱེད་པར་འདོད་པ་དང༌། ངའི་བླ་མའི་བླ་མ་ཡིན་ནོ་བྱས་པ་དྲིན་ཏུ་གཟོ་བའི་ངོས་ནས་དབང་ཞུ་བགྱིས་པ་ལས། བདག་གིས་གོང་དུ་དབང་མ་ཐོབ་པ་ཡང་མ་ལགས། ད་ན་སོ་རྒས་ཤི་ཁར་ཕྱིན་པའི་དུས་སུ་དབང་བསྐུར་བ་དང༌། རྒྱུད་དང་གདམས་ངག་ཞུ་མི་ཁོམ། དབེན་པའི་གནས་སུ་ཤི་ཁའི་གདམས་ངག་བསྒོམ་དགོས་པ་ལགས་པ་དང༌། རྣམ་པ་གཉིས་སུ་བྱས་ན་རང་ཉིད་ཀྱི་བླ་མ་གོང་མ་ལ་ཡར་ཉམས་མྱོང་གི་ཚིག་ཡ་ཟུང་ཡོད་པ་སྙན་དུ་མི་གསོལ་བའི་དམ་བཅའ་ཡོད་པ་དང༌། ཡང་རྣམ་པ་གསུམ་དུ་ན། དེང་སང་གྲགས་པ་ནམ་མཁའི་འབྲུག་བས་ཆེ་ཡང་བཟའ་རྒྱུ་ཏིལ་གྱི་འབྲུ་བས་ཆུང༌།
ཚུར་བྱུང་བ་ལ་གཏགས་ནས་ཕར་གཏོང་དགོས་པར་འདུག་པས། འབུལ་རྒྱུ་དང་ཞབས་ཏོག་བྱ་རྒྱུ་མ་མཆིས་པ་ལ་བཀའ་མི་བཀྱོན་པར་ཞུ། དགེ་བཤེས་ས་སྐྱ་བ་ལ་དབང་ཞུ་གསུངས་པས་ཕྱིས་ཁོང་གིས་དེར་འོང་ཁྱེད་བཞེད་པའི་ཆོས་ཀྱང་བྱ་ཟེར་བ་ལ། ཡར་ཡི་གེ་བསྐུར་བ།། །། ༥༢༤༽ ༄། །ཉེ་གནས་རིན་ཆེན་གྲགས་གདུང་སྦྱང་དུས་གསུངས་པའི་མགུར་རྟེན་ཕྱགས་སྟེང་ཁ་མ།། དཔལ་ཕག་མོ་གྲུ་པའི་ཞབས་ལ་འདུད། ། བུ་ཉོན་དང་གསོན་དང་རིན་ཆེན་གྲགས། ། ཀྭ་ཅིས་ཀྱང་མི་ཕན་འཆི་བར་ངེས། ། འཇིག་རྟེན་གྱི་བྱ་བཞག་ཀྱང་རྫུན་པོར་གདའ། །
ཆོས་བརྒྱད་འཇའ་ཚོན་གྱི་རི་མོ་ལ། ། བློ་གཏད་འདུག་གམ་མི་འདུག་སོམས། ། འདུས་ནས་འབྲལ་བ་མཐོང་ཙམ་ན། ། གཉེན་ཉེ་དྲུང་གི་གདུང་སེམས་ཀྱང་རྫུན་པོར་གདའ། ། སྙིང་གཏམ་བྲག་ཆ་ལྟ་བུ་ལ། ། བློ་གཏད་འདུག་གམ་མི་འདུག་སོམས། ། ལུས་འབྱུང་བཞིའི་དར་རྒུད་མཐོང་ཙམ་ན། ། སྒྱུ་ཤེད་དང་དཔའ་རྩལ་ཡང་རྫུན་པོར་གདའ། ། ལང་ཚོ་སྟོན་ཀའི་མེ་ཏོག་ལ། ། བློ་གཏད་འདུག་གམ་མི་འདུག་སོམས། །
ནོར་བསགས་ནས་འཛད་པ་མཐོང་ཙམ་ན། ། སེར་སྣ་དང་སྡུག་གསོག་ཀྱང་རྫུན་པོར་གདའ། ། ཟས་ནོར་རྩྭ་ཁའི་ཟིལ་པ་ལ། ། བློ་གཏད་འདུག་གམ་མི་འདུག་སོམས། ། སྐྱེ་འཆིའི་སྡུག་བསྔལ་མཐོང་ཙམ་ན། ། ལྷ་མིའི་བདེ་སྐྱིད་ཀྱང་རྫུན་པོར་གདའ། ། སྐྱིད་སྡུག་སྲིད་པའི་འཁོར་ལོ་ལ། ། བློ་གཏད་འདུག་གམ་མི་འདུག་སོམས། ། ཕ་བྱང་ཆུབ་སེམས་ཀྱི་སྡོང་པོ་ལ། ། གདུལ་བྱའི་ཕྱོགས་རིས་ཀྱང་རྫུན་པོར་གདའ། །
ཡུལ་ངན་སྡིག་པའི་གྲོགས་པོ་ལ། ། བློ་གཏད་འདུག་གམ་མི་འདུག་སོམས། ། སེམས་ཅན་ཕ་མར་ཤེས་ཙམ་ན། ། རང་གཅེས་འཛིན་གྱི་ཞེ་འདོད་ཀྱང་རྫུན་པོར་གདའ། ། སྒོས་སོ་ཐར་ཉན་ཐོས་ཀྱི་ཐེག་པ་ལ། ། བློ་གཏད་འདུག་གམ་མི་འདུག་སོམས། ། ལས་རྒྱུ་འབྲས་ལ་ངེས་ཤེས་སྐྱེས་ཙམ་ན། ། ཆོས་བྱར་མེད་ཀྱི་ཁ་ལྟ་ཡང་རྫུན་པོར་གདའ། ། འབྲུག་ཆར་མེད་ཀྱི་ཁ་ལྟ་རྐྱང་པ་ལ། ། བློ་གཏད་འདུག་གམ་མི་འདུག་སོམས། །
ཉམས་བྱིན་རླབས་སུ་ལྡན་པའི་བླ་མ་ལ། ། བདུད་བར་ཆད་དང་གོལ་ས་ཡང་རྫུན་པོར་གདའ། ། ཚིག་རྒྱུད་ནེ་ཙོའི་འདོན་པ་ལ། ། བློ་གཏད་འདུག་གམ་མི་འདུག་སོམས། ། རང་སེམས་མངོན་དུ་གྱུར་ཙམ་ན། ། གྲངས་མེད་གསུམ་ཡང་རྫུན་པོར་གདའ། ། དྲང་དོན་ཐེག་པའི་མགོ་སྐོར་ལ། ། བློ་གཏད་འདུག་གམ་མི་འདུག་སོམས། ། རྫུན་གླུ་རིང་མོ་ཞེས་བྱ་བ། ། རྟེན་ཕྱགས་སྟེང་ཁར་མཛད་པ་རྫོགས་སོ།། །།
༥༢༥༽ ༄། །དེང་སང་དུས་ཀྱི་རྡོ་རྗེ་གདན་ཞེས་སྤུན་མཆེད་བཞི་ལ་གདམས་པའི་གསུང་མགུར།། དེང་སང་དུས་ཀྱི་རྡོ་རྗེ་གདན། ། འབྲི་གུང་དཔལ་གྱི་དགོན་པ་འདིར། ། ཕ་ཆོས་རྗེ་བླ་མ་རིན་ཆེན་གྱིས། ། ངེད་བུ་སྤུན་བཞི་ལ་འདི་སྐད་གདམས། ། ཇི་ལྟར་བུང་བ་མཁས་པ་ཡིས། ། མེ་ཏོག་མདངས་ལ་མ་གནོད་པར། ། སྦྲང་རྩི་བླངས་ནས་མཁའ་ལ་འཕུར། ། དེ་བཞིན་ཐུབ་པའི་སྲས་རྣམས་ཀྱང༌། །
འགྲོ་བའི་ལུས་ངག་ཡིད་གསུམ་གྱི། ། ཉེས་པའི་སྐྱོན་ཚོགས་མ་མཐོང་བར། ། ཡོན་ཏན་བླངས་ནས་རྣམ་པར་གྲོལ།། །། ༥༢༦༽ ༄། །རིན་པོ་ཆེ་ཡི་གཅེས་སེ་ཨང་ཞེས་པའི་ཞལ་གདམས་གསུང་མགུར་དུམ་བུ་གསུམ།།
ཆོས་ཀྱི་རྒྱལ་པོ་རིན་པོ་ཆེ། ། རིན་པོ་ཆེ་ཡི་གཅེས་སེ་ཨང༌། ། མཚན་སྙན་བཀྲ་ཤིས་རིན་ཆེན་གྱིས། ། ཁྱེད་ཀྱི་ཆབ་ལ་མ་གསོལ་ལམ། ། བཟང་ངན་འབྲིང་གསུམ་དུས་གསུམ་མཐས། །
ལེགས་པར་བསྒྲུབ་པ་གོ་ཆེད་ཡིན། ། བདག་དང་འཁོར་འདས་ཆོས་ཤེས་པས། ། སྙིང་པོར་སྒྲུབ་ན་སྤྱང་པོ་ཡིན། ། དགོས་པའི་མདོ་དོན་ཤོར་བ་ལ། ། འཇིག་རྟེན་འདི་ན་གླེན་པ་ཟེར།། ༈ །།མ་ག་དྷ་ཡི་གླང་པོ་ཆེ། ། ཤིན་ཏུ་ཟབ་པའི་དམ་ཆོས་དེ། ། ཡ་ཏ་མ་རི་མང་པོས་བཀབ། ། ཇི་ལྟར་ཆུ་ལ་ཆུ་བཞག་དང༌། ། ཇི་ལྟར་མར་ལ་མར་བཞག་དང༌། །
དགེ་འདུན་ཁྱིམ་དུ་སྤྱན་དྲོངས་ལ། ། ཐུགས་དམ་འཕེལ་བར་མཛད་པར་ཞུ།། ༈ །།སངས་རྒྱས་ཀྱི་བསྟན་པ་རིན་པོ་ཆེའི་རྩོད་ལུགས་ཐ་དད་པའི་ངོས་ནས། བླ་མ་རིན་པོ་ཆེའི་བསྟན་པ་ལ་སྡང་བའི་དགྲ། གནོད་པའི་བགེགས་བདེ་བ་དང་ལྡན། སྡུག་བསྔལ་དང་བྲལ། རྫོགས་པའི་སངས་རྒྱས་ཐོབ་པར་བྱེད་པ་དེ་སངས་རྒྱས་རིན་པོ་ཆེའི་བསྟན་པ་ཡིན། གནོད་པ་ལས་བཟློག་ཕན་པ་ལ་སྦྱོར་བ་དེ་འཁོར་ལོས་བསྒྱུར་བའི་རྒྱལ་པོའི་ཁྲིམས་ཡིན། ཐེའུ་རང་གི་ནང་ཁྲིམས། བདུད་ཀྱི་སྤྱོད་པ།
དམྱལ་བར་འགྲོ་བའི་གཏིང་རྡོ། རང་གི་ཉེ་རིས་དང་ཡུལ་ཕྱོགས་སུ་དམག་འདྲེན། ཕུང་བརླག་བྱེད་པ་དེ་ཡིན་པས། བླ་མ་རིན་པོ་ཆེའི་བསྟན་པ་ཁྱོད་ལ་གཏད་དོ། ། བདུད་དང་ཐེའུ་བྲང་གི་བསྟན་པ་མ་མཛད་ཅིག། །། ༥༢༧༽ ༄། །ཡིག་ནག་ལ་རེ་ན་རྣལ་འབྱོར་འཁྲུལ་ཞེས་པའི་ཞལ་གདམས་གསུང་མགུར།། ད་དུས་བསྟན་པའི་སྙིགས་མ་ལ། ། གཙོ་བོ་ཤཱཀྱ་སེངྒེ་ཡི། ། བསྟན་པ་མར་འགྲིབ་སྔ་རྟགས་སུ། །
བསོད་ནམས་བསགས་པའི་གང་ཟག་ཉུང༌། ། བློ་ཆོས་ལ་འགྲོ་བའི་སྐྱེས་བུ་དཀོན། ། ངུར་སྨྲིག་གོན་པའི་ཇག་པ་མང༌། ། ཟ་འདོད་མཆིལ་པ་གཟན་ལ་དགའ། ། ཆོས་བརྒྱད་མཛའ་མོ་དོན་དུ་གཉེར། ། ཚེ་ཕྱི་མ་ཡལ་བར་དོར་བ་དེས། ། དེས་ན་ཕལ་དང་གྲོས་མི་བསྟུན། ། སྤྲང་པོ་རང་དབང་རང་གིས་བྱེད། ། བྱང་ཆུབ་སྒྲུབ་པར་བློ་ཐག་ཆོད། ། ལུས་དང་ལོངས་སྤྱོད་ཐམས་ཅད་དང༌། །
དུས་གསུམ་དགེ་རྩ་ཅི་ཡོད་པ། ། ལྟོས་མེད་སེམས་ཅན་དོན་དུ་བསྔོ། ། བདུད་རྩི་ལྔ་ཡི་རྟེན་འབྲེལ་དེ། ། རྩ་རླུང་གནད་དུ་མ་ཤེས་ན། ། རེ་དོགས་བྱས་ན་བར་ཆད་འཇུག ། སྤྲོས་པའི་སྒྲོ་འདོགས་ནང་ནས་ཆོད། ། སེམས་ཉིད་མདོ་འགྲེལ་ཆེན་པོར་གོ ། ཡིག་ནག་ལ་རེ་ན་རྣལ་འབྱོར་འཁྲུལ། ། རྣལ་འབྱོར་ཕ་ལས་བུ་ཡིས་བྱེད། ། ཚེ་གཅིག་ལུས་གཅིག་འདི་ཉིད་ལ། །
རྫོགས་པའི་སངས་རྒྱས་བསྒྲུབ་པ་ལ། ། གསང་སྔགས་ཟབ་མོའི་ལམ་ལ་ཞུགས། ། རྗེ་རིན་པོ་ཆེ་དང་ཞུ་ཐུག་བྱས། ། བར་དོ་རྣམ་གསུམ་འཕྲང་སྒུགས་ལ། ། མཆོག་གི་སངས་རྒྱས་མི་རེ་ལགས། ། དེ་ཐུགས་ལ་འདོགས་ཏེ་ཤིན་ཏུ་ལེགས།། །། ༥༢༨༽ ༄། །བུ་ལ་གསུངས་པའི་གདམས་ངག་ཡ་ཏ་མ་རེ་མང་བ་ཞེས་པ་དུམ་བུ་གཉིས།། ཇི་ལྟར་རྒྱ་མཚོར་ཆུ་རྣམས་རོ་གཅིག་ལྟར། ། དེ་བཞིན་ཆོས་སྐུ་སེམས་སུ་དབྱེར་མེད་དེ། །
བྱ་བྱེད་སྤྲོས་པའི་ཚོགས་རྣམས་ཉེ་བར་ཞི། ། འདོམ་དགུ་རླུང་གི་རྐྱེན་གྱིས་གཡོ་བ་ལྟར། ། ཕྱི་རོལ་རྐྱེན་ངོར་ལུས་སེམས་རྣམ་པར་ཤེས། ། བླ་མའི་དྲིན་ཐོབ་འཕགས་པའི་རྣལ་འབྱོར་པ། ། སྐྱེས་པ་དེ་ཉིད་སྐྱེ་བ་མེད་རྟོགས་པས། ། སྟོང་ཉིད་རྒྱུ་འབྲས་མི་གཡོ་ས་གནས་དང༌། ། རྒྱལ་བ་ཀུན་གྱི་སྤྱོད་ཡུལ་སྣང་བའི་རྒྱན། ། སྐུ་གསུང་ཐུགས་ཉིད་མི་ཟད་གཏེར་གྱི་རྒྱུ། ། ཀྱེ་ཀྱེ་འཁོར་ཉིད་བླ་མེད་བྱང་ཆུབ་ཉིད། ། བྱང་ཆུབ་དེ་ཉིད་འཁོར་བ་ཡོངས་སུ་འཛིན།།
༈ །།ཕྱག་འཚལ་འདུད་ཅིང་ཕྱག་འཚལ་འདུད། ། ཕྱག་འཚལ་ཕྱག་འཚལ་ཕྱག་འཚལ་འདུད། ། གཉིས་མེད་བདེ་ཆེན་ཧེ་རུ་ཀཿ ། དཔའ་བོ་མཁའ་འགྲོ་ཚོགས་བཅས་འདུད། ། འདས་དང་མ་འོངས་ད་ལྟར་དང༌། ། ཕྱོགས་བཅུ་མ་ལུས་ཐམས་ཅད་ཀྱི། ། ཇི་སྙེད་སེམས་ཅན་ཐམས་ཅད་པ། ། ཕན་དང་བདེ་བས་སྨིན་མཛད་ཅིང༌། ། ཉེས་པའི་ཚོགས་རྣམས་བཅོམ་ནས་ཀྱང༌། ། གནས་སྐབས་མཐར་ཐུག་ཐམས་ཅད་ཀྱི། །
འབྲས་བུ་མ་ལུས་སྩོལ་མཛད་པ། ། དཔའ་བོ་མཁའ་འགྲོ་ཉིད་ཡིན་ཞེས། ། རྡོ་རྗེ་འཛིན་པས་གང་གསུངས་པ། ། བླ་མ་དམ་པའི་བཀའ་དྲིན་གྱིས། ། བརྩེ་བས་ཁྱེད་ལ་བཤད་པར་བྱ། ། འཇིག་རྟེན་བྱ་བྱེད་ལས་རྣམས་དང༌། ། ཕྱི་རོལ་མུ་སྟེགས་བྱེད་རྣམས་ཀྱི། ། དྲང་སྲོང་རྫུ་འཕྲུལ་ཅན་རྣམས་དང༌། ། འཕགས་པ་ཉན་ཐོས་རང་སངས་རྒྱས། ། ས་དང་ལམ་ལ་གནས་པ་ཡི། །
བྱང་ཆུབ་སེམས་དཔའ་བདག་ཉིད་ཆེ། ། སྐྱོབ་པ་སངས་རྒྱས་ཐམས་ཅད་ཀྱིས། ། གནས་སྐབས་མཐར་ཐུག་ཐམས་ཅད་ཀྱི། ། ཡོན་ཏན་མ་ལུས་ཇི་སྙེད་པ། ། དཔའ་ཆེན་ཐབས་ཀྱི་སྦྱོར་བས་འགྲུབ། ། སྐྱོན་དག་ཡོན་ཏན་རབ་རྫོགས་པ། ། དཔའ་ཆེན་ཐབས་ཀྱི་སྦྱོར་བ་འདི། ། ཨེ་མ་ངོ་མཚར་རྨད་བྱུང་བ། ། བུ་གཅིག་ཁྱེད་ལ་བསྟན་པར་བྱ། ། མེད་ཀྱང་ཀུ་རེ་བགྱིས་པ་ལགས། །
རྨོངས་པའི་འཇིག་རྟེན་ཕལ་པ་རྣམས། ། སྡང་བའི་དགྲ་དང་འཐབ་པ་རྣམས། ། དང་པོ་རང་ཉིད་རྒྱལ་འདོད་པས། ། བུ་དང་ཆུང་མ་གཉེན་འདུན་དང༌། ། རྫས་དང་ཡོ་བྱད་ཐམས་ཅད་ཀྱིས། ། ཡུལ་རིས་རྒྱལ་ཁམས་སྲིད་དུ་བཅད། ། སྲིད་རིས་དམག་དང་བཅས་པ་རྣམས། ། ཕན་ཚུན་གཡུལ་དུ་འཐབ་པའི་ཚེ། ། གོང་མ་བྱ་བྱེད་ཐམས་ཅད་ཀྱིས། ། བསྒྲུབ་པའི་འབྲས་བུ་དུས་འདིར་ཡིན། །
དུས་གཅིག་དཔའ་བོ་གཅིག་པུ་ཡིས། ། གཡུལ་ཕུར་བཙུགས་ནས་འཐབ་པའི་ཚེ། ། ཡབ་མེས་གོང་མས་བཞག་པ་ཡི། ། ཁྲབ་རྙིང་དྲུུབ་ཞུབ་མིག་སྣང་དེ། ། རང་གི་ལུས་ལ་མ་བགོས་ན། ། དཔའ་ཡང་རང་སྲོག་ཆད་པ་ཡིན། ། གདུག་པའི་རལ་གྲིས་མ་ཆོད་ཀྱང༌། ། དུས་འདིར་འབྱིན་པའི་དུས་ཚོད་ཡིན། ། གོང་དུ་ས་རྡོ་ཤིང་གསུམ་ལ། ། འདེབས་གྲངས་མང་བའི་རལ་གྲིས་ཀྱང༌། །
དུས་འདིར་དགྲ་བོ་མི་སོད་པས། ། ཆུད་མ་ཟོས་པའི་རལ་གྲི་དེས། ། སྙིང་སྟོབས་ཆེན་པོའི་བརྩོན་འགྲུས་ཀྱིས། ། དམག་དཔོན་ཆེན་པོ་སྐེ་བཅད་ནས། ། རང་ཕྱོགས་དགྲ་ལ་རྒྱལ་བ་འདི། ། ཕ་ཞེ་སྡང་ཅན་གྱི་རྣམ་འགྱུར་གྱིས། ། བུ་གླེན་པ་རྣམས་ལ་སྨྲས་པ་ཡིན། ། ཨ་ཁུ་སྤྱང་པོ་རང་འདོད་ཅན། ། དང་པོ་འཐབ་ཀྱང་མི་རྩོམ་སྟེ། ། བར་དུ་གཡུལ་དུ་མི་འཇུག་ཅིང༌། །
ཞུགས་ཀྱང་ཝ་བྲཽས་བྱེད་པ་ལ། ། གོ་དང་རལ་གྲིའི་སྦྱོར་བ་ཡིས། ། གཞན་ལ་འཐབ་པའི་གཉེར་ཀ་མེད།། ༈ །།ད་ནི་མཁའ་འགྲོ་དབང་ཕྱུག་བཤད། ། མ་དབྱིངས་ཕྱུག་རྡོ་རྗེའི་མཁའ་འགྲོ་མ། ། མཁའ་ལ་འགྲོ་ཞིང་གདུག་པ་འདུལ། ། དམ་ལས་མི་འདའ་རྣལ་འབྱོར་སྐྱོང༌། ། མ་བས་བྱམས་ཤིང་སྲིང་བར་གདུང༌། ། མཛའ་མོ་བཞིན་དུ་ཡིད་དུ་འོང༌། ། འདི་ནི་རྡོ་རྗེའི་ཌཱ་ཀི་མ། །
མེད་ཀྱང་ཀུ་རེ་བགྱིས་པ་ལགས། ། རང་སེམས་སྨྲ་བསམ་བརྗོད་མེད་འདི། ། དུས་གསུམ་རྒྱལ་བ་ཀུན་གྱི་ཡུམ། ། བྱང་ཆུབ་སེམས་དཔའ་རྣམས་ཀྱི་མ། ། ཉན་ཐོས་རང་རྒྱལ་འབྱིན་བྱེད་ཅིང༌། ། བདེ་སྐྱིད་ཀུན་འབྱུང་མ་མ་མཆོག ། ཨ་ཕྱི་ཆེན་མོ་ཤམ་ཤམ་མོ། ། ཡང་ཕྱི་ཆེན་མོ་འཇོལ་འཇོལ་མོ། ། འདི་ནི་མཁའ་འགྲོའི་དབང་ཕྱུག་མཆོག ། དངོས་ཀུན་སེམས་ཉིད་ནམ་མཁའ་ལ། །
འགྲོ་འོང་མེད་པའི་ཤུགས་ཀྱིས་འགྲོ། ། འདི་ནི་རྡོ་རྗེའི་མཁའ་འགྲོ་ཡིན། ། དེ་ལྟར་དཔའ་བོ་མཁའ་འགྲོ་དང༌། ། བུ་སྐད་ཅིག་ཙམ་ཡང་མ་འབྲལ་དང༌། ། གསང་སྔགས་རྡོ་རྗེའི་ཐེག་པ་ཡི། ། ལྡེ་མིག་ལག་ཏུ་ཕྱིན་ནས་མཆི། ། དཔའ་བོ་མཁའ་འགྲོའི་མན་ངག་ནི། ། སྐྱོབ་པ་རྡོ་རྗེ་འཆང་ཆེན་གྱིས། ། ཀླ་ཀློའི་སྐད་དུ་བཤད་པ་ལྟར། ། རང་གི་རིགས་ལས་བྱུང་གྱུར་ཅིང༌། །
བསམ་པ་གཅིག་ཏུ་གྱུར་པ་ཡི། ། བུ་ལ་སྨྲས་པའི་གདམས་ངག་འདི། ། ཡ་ཏ་མ་རི་མང་ན་ཡང༌། ། མང་ལ་འབྲེལ་བའི་གདམས་ངག་གི ། གཉེར་ཀ་རྣལ་འབྱོར་པ་ལ་མེད། ། རྫོགས་སོ།། །། ༥༢༩༽ ༄། །གེགས་སེལ་ནད་བཅོས་ཀྱི་ཞལ་གདམས་བླ་མ་དགེ་བའི་བཤེས་གཉེན་ལ་སྤྲིངས་པ།། ཨོཾ་སྭསྟི། བཀྲ་ཤིས་པར་གྱུར་ཅིག
བླ་མ་རིན་པོ་ཆེས། བླ་མ་དགེ་བའི་བཤེས་གཉེན་ལ་སྤྲིང་བ། འགྲུལ་ལ་སྨྲས་པས། དེ་བཞིན་གཤེགས་པའི་བསྟན་པ་རིན་པོ་ཆེའི་ཞབས་འབྲིང་དང་ཞབས་ཏོག་རྒྱ་ཆེན་པོ་མཛད་ཅིང༌། རང་གཞན་ཐམས་ཅད་ཀྱི་ནོར་བུ་རིན་པོ་ཆེ་དབང་གི་རྒྱལ་པོ་ལྟ་བུར་གྱུར་པ་ལ་བདག་ཀྱང་རྗེས་སུ་ཡི་རང་ཞིང་མཆིས། སླད་ཀྱི་དོན་ཞུ་བ། ཁྱེད་ཀྱི་སྐུ་ཁམས་ཕྲ་མོ་དེ་སྒོམ་སྐྱོན་ཕྲན་ཚེགས་ལགས་ཏེ། དེ་སྐྱེད་པར་བྱེད་པའི་རྒྱུ་ནི། སེམས་ཀྱི་ཐུགས་ཁྲལ་ཨེན་ཅིག་མང་ལ། འཇིག་རྟེན་དང་འཇིག་རྟེན་ལས་འདས་པའི་བློ་མང་པོ་དང༌།
སྨིན་མཚམས་བསྡུས་ནས་བླ་མ་ལ་མོས་གུས་ཀྱི་གདུང་བ་ཏུང་ཏུང་བའི་ཤུགས་བསྐྱེད་པ་དང༌། བླ་མ་སྤྱི་བོར་བསྒོམས་པ་ལས་གྱུར་པ་ལགས། རྟགས་ནི་སྒོམ་ཆེན་པ་ལ་སངས་རྒྱས་དང་བྱང་ཆུབ་སེམས་དཔའ་དཔག་ཏུ་མེད་པའི་ཞལ་མཐོང་བ་དང༌། ཉམས་མཐོ་དམན་རྣམ་པ་སྣ་ཚོགས་པ་སྐྱེ་འོང༌། ཐ་མལ་བ་ལ་ཀླུ་དང་རྒྱལ་བསེན་གྱི་ཆོ་འཕྲུལ་ཆེར་འོང༌། དེ་དག་བྱུང་ཡང་རྩ་རླུང་གི་རྟེན་འབྲེལ་མ་གཏོགས་པ། ཕན་དགོས་པ་དང་གནོད་པ་སྐྱེལ་བའི་ལྷ་འདྲེ་གང་ཡང་མ་ལགས། དེ་ལ་རྟེན་ཅིང་འབྲེལ་པར་འབྱུང་བའི་གནད་གཅིག་པུ་མ་ཤེས་ན། ཤ་རི་རབ་ཙམ་ཟོས། ཆང་རྒྱ་མཚོ་ཙམ་འཐུང༌།
མི་རོ་རིལ་མིད་བྱས་ཀྱང༌། རླུང་མ་ལགས་པས་མི་ཕན། མཐུ་བོ་ཆེ་བརྒྱ་བསགས། རྔ་རྡུང་སྟོང་གིས་བསྐོར་ཡང༌། འདྲེ་ནད་མ་ལགས་པས་མི་ཕན། ལྷ་རྗེ་བརྒྱ་བསགས། རྩགས་ཐོགས་སྟོང་གིས་བསྐོར་ཡང༌། སྨན་ནད་མ་ལགས་པས་མི་ཕན། དེ་ལ་རྟེན་ཅིང་འབྲེལ་བར་འབྱུང་བ་རྣམ་པ་གསུམ་སྟེ། ཕྱི་རྟེན་ཅིང་འབྲེལ་པར་འབྱུང་བ་སའི་འོག་འདོམ་དགུའམ།
ལྔའམ། གསུམ་མམ། གཅིག་གི་ས་ནས་ཕྱུང་བའི་རྡོ་ལེབ་མཐུག་སྲབ་སོར་བཞི་ཡོད་པའི་རྒྱ་ཆེ་ཆུང་རྐང་པའི་ཚོད་ཙམ། རེས་འགའ་དེའི་དུགས་བྱ་བ་དང༌། མར་རྙིང་དང༌། ཚིལ་རྙྀང༌། ཚིལ་ཆེན་པོ། རྐང་རྙིང་ཤིན་ཏུ་བཅུད་ཆེ་བས་རྐང་པའི་ཐིལ་ལ་བྱུགས་པ་ནན་ཏན་ཤིན་ཏུ་ཆེ་བར་ཡང་དང་ཡང་དུ་བྱ་བ་དང༌། ནང་རྟེན་ཅིང་འབྲེལ་པར་འབྱུང་བ་ལྟེ་བའི་འོག་སོར་བཞིའི་གནས་ན་རྩ་བའི་བླ་མ་དམ་པ་བསམ་ཞིང༌། དེའི་སྐུ་ལས་གསེར་གྱི་རྡོ་རྗེ་རྩེ་དགུ་པ་སྦོམ་ཕྲ་རང་གི་རྐེད་པའི་ཚད་ཙམ་ཞིག་འོག་སའི་གཞི་མི་བསམ་བར་ནམ་མཁའ་ལ་ཐུག་པ་མེད་པ་ལ།
དང་པོ་འདོམ་དགུ་ཙམ་དུ་གསལ་བར་དམིགས། དེ་གསལ་ནས་མཐུར་ལ་མར་ཇེ་རིང་ཇེ་རིང་ལ། འོག་གི་ནམ་མཁའ་ལ་ཐུག་པ་མེད་པ་ལ་སི་རི་རི་འགྲོ་བར་དམིགས་ནས། དེ་ལ་མ་ཡེངས་པར་ཡུན་རིང་དུ་བསྒོམ། དེ་ནས་རྣམ་པར་རྟོག་པ་མ་ལངས་ཀྱི་བར་དུ། དེ་ཉིད་ལ་ཤེས་པ་མ་ཡེངས་པར་གསལ་ན་གསལ་བའི་ངང་ལ་བཞག མི་གསལ་ན་མི་གསལ་བའི་ངང་ལ་གཞག དམིགས་པ་རང་གི་ལུས་ལ་ཡར་ཡེ་མི་བཞུག དམའ་བ་ལ་མི་ཡེངས་པ་གནད་ཡིན་པས་གལ་ཆེ། གསང་བ་རྟེན་ཅིང་འབྲེལ་པར་འབྱུང་བ་ལུས་གནད་ལ་ཟེར་བ་ལགས་ཏེ།
འདིའི་ལུས་ཀྱི་འཁྲུལ་འཁོར་ནི། རྐང་པ་དཀྱིལ་མོ་ཀྲུང་ལྷོད་པར་བྱ་བ་དང༌། ལག་པ་བརླ་སྟེང་དུ་ལག་མཐིལ་མར་བསྟན་ནས། བདེ་བར་བཞག་པ་དང༌། རྐེད་པ་ཤིན་ཏུ་དྲང་བར་བྱ་ཞིང་རོ་སྟོད་དགྱེ་བར་བྱ་བ་དང༌། མིག་བཙུམ་པ་དང་འབྱེད་པ་དམིགས་པ་གནད་དུ་གང་འགྲོ་བལྟས་ལ་བྱའོ། ། ཉིན་མཚན་ཁ་སྦྱོར་དུ་སྐད་ཅིག་ཀྱང་མ་ཡེངས་པར་བསྒོམ་པའི་རྒྱུ་མཚན་གྱིས། མ་ནུས་ཤིང་ཤིན་ཏུ་དུབ་པར་གྱུར་ན། མལ་ཤིན་ཏུ་རིང་བ་རོ་སྟོད་ཅུང་ཞིག་མཐོ་བ་བྱིན་གྱིས་གཞོལ་བའི་སྟེང་དུ། ལུས་ཕྱི་གན་དུ་རྐང་པ་བརྐྱང༌།
ལུས་ཐང་ཆོད་པར་ཉལ་ལ། ལག་པ་གཉིས་བརླ་རྩ་ན་མར་ཅི་བདེར་བཞག བླ་མ་ལྟེ་བའི་འོག་ཏུ་བསྒོམས་ནས། དེའི་སྐུ་ལས་མེ་རྐེད་པ་ཙམ་བྱུང་ནས་སྒལ་ཚིགས་མར་ཟད་གྱི་རྩེ་མོའི་ཐད་སོ་ན་མར་ལ་རིམ་གྱིས་ཇེ་རིང་ཇེ་རིང་ལ་འདོམ་སུམ་ཅུ་རྩ་གསུམ་ཙམ་མར་འབར་བའི་མེའི་རྩེ་མོར་སེམས་བཟུང༌། གོང་འོག་གི་དམིགས་པ་ཐུར་ལ་འགྲོ་བ་དཀའ་བར་བྱུང་ན། འོག་སྒོའི་དྲི་མ་བཙིར་བ་བཞིན་དུ་མར་ལ་ཕུལ་ལ་བཏང་དེས་ཇི་ལྟར་འདོད་པ་བཞིན་དུ་འོང༌། ལར་འདིའི་རྒྱུ་མཚན་དམིགས་པ་མཐོས་པས་ཤེས་པ་མཐོས་པ། རྣམ་རྟོག་མང་བ་གྱེན་ལ་འགྲོ་བའི་ཉེས་དམིགས་ལགས་པས། དེ་རྣམས་སྤང་བ་གལ་ཆེ། དེ་རྣམས་ཀྱི་གཉེན་པོ་མཐའ་དག་གིས་ཕན།
རྟེན་འབྲེལ་ཚོགས་པ་འདི་རྣམས་ཀྱིས། ། མྱུར་དུ་ཕན་པར་འགྱུར་བ་ཡིན། ། རྟེན་འབྲེལ་སྒྲུབ་པའི་དུས་ཚོད་དུ། ། ཉམས་དགའ་ཡིད་འོང་བྲང་ཁང་དུ། ། མཐུན་པའི་རྫས་དང་ཡོ་བྱད་བསགས། ། སྐྱེ་བོ་ཟང་ཟིང་རྒྱུ་འགྲུལ་བཅད། ། ཉམ་ང་བག་ཚ་སྤངས་པ་ཡི། ། ལུས་སེམས་གློད་པས་འགྲུབ་པ་ཡིན། ། ཕན་པར་གྱུར་ཅིག། །། ༥༣༠༽
༄། །ཞལ་གདམས་ཀྱི་རིམ་པ་བསོད་སྙོམས་པ་ཤེས་རབ་འབྱུང་གནས་ལ་གནང་བ།། ཨོཾ་སྭསྟི། བླ་མ་རིན་པོ་ཆེས། ངའི་བུ་རྣལ་འབྱོར་གྱི་དབང་ཕྱུག་ལ་གདམས་པ། སྐུ་ཁམས་དེ་ལ་དང་པོ་ཁོ་ནར་ལམ་དུ་བཏང་བ་དང༌། བྱང་ཆུབ་ཀྱི་སེམས་དང༌། ཡི་དམ་གྱི་ལྷ་ཤིན་ཏུ་གསལ་བར་བསྒོམ་ལ། དུས་གསུམ་གྱི་སངས་རྒྱས་ཐམས་ཅད་ཀྱི་ཡུམ་ཤེས་རབ་ཀྱི་ཕ་རོལ་ཏུ་ཕྱིན་མ་བཞུགས་པའི་གནས་དེར། བླ་མ་དམ་པའི་སྐུ་ཆེ་ཆུང་སོར་བཞི་ཙམ་ཞིག་བསྒོམ། དེ་ལ་དྲན་པ་མ་ཡེངས་པར་ནན་ཏན་ཆེན་པོ་བསྐྱེད།
སྐབས་སྐབས་སུ་བསྔོ་བ་ལ་འབད། ཚེགས་མེད་པ་ལགས་སོ།། ༈ །།འཁོར་འདས་ཀྱི་ཆོས་ཐམས་ཅད་རང་གི་སེམས་ཡིན། སེམས་དེ་ཡེ་ནས་སྐྱེ་བ་མེད་པར་རང་བཞིན་གྱིས་རྣམ་པར་དག་པ། དུས་ཐམས་ཅད་དུ་རྟག་པ་དེ་ལ་ཤེས་རབ་ཀྱི་ཕ་རོལ་ཏུ་ཕྱིན་པ་ཟེར། བྱང་ཆུབ་ཀྱི་སེམས་དང་ཡི་དམ་གྱི་ལྷ། བླ་མ་དམ་པ་དང་བཅས་པ་བསྒོམ་པ་དང༌། ལུས་ངག་གི་དགེ་བའི་རྩ་བ། བྱ་བ་དང་བྱེད་པ་བྱེད་ཚད་བསྔོ་བ་དང་བཅས་པ་དེ་ལ་ཐབས་ཞེས་ཟེར། དེ་ལ་ཅིག་ཅར་ཕན་པར་འདོད་པའི་བསམ་པས།
ཐབས་འབའ་ཞིག་ལ། ཆར་གཅིག་དང་ཉར་གཅིག་བསྒྲིམ་ན་ཡང་མ་བདེ་བར་འགྱུར། ཤེས་རབ་འབའ་ཞིག་བསྒོམ་ན་ཡང་མི་བདེ་བར་འགྱུར་བས། ཐབས་བསྒོམས་པས་མ་བདེ་ན་ཤེས་རབ་བསྒོམ། ཤེས་རབ་བསྒོམས་པས་མ་བདེ་ན་ཐབས་བསྒོམ། གཉིས་ཀ་མ་བདེ་ན་བསྐྱུར་ལ་བཞག དེ་ཁོ་ན་བཞིན་དུ་ཉམས་སུ་བླངས་པར་ཞུ། ཐུགས་དམ་དེ་ཉིད་དུ་དགྱེས་པ་ལགས། དང་པོ་ཁོ་ནར་ལུས་ངག་ཡིད་གསུམ་གྱི་བྱ་བ་དང་བྱེད་པ། བླ་མ་དམ་པ་རྣམས་དང༌།
དགེ་འདུན་ལ་ཚོགས་གསོག་པ་ཐམས་ཅད། འཇིག་རྟེན་གྱི་ཆོས་བརྒྱད། འཁོར་བའི་རྒྱུ་དང་འབྲས་བུ། ཉན་ཐོས་དང་རང་སངས་རྒྱས་ཀྱི་བསམ་པ་སྐད་ཅིག་ཀྱང་མ་སྐྱེས་པར། བྱམས་སྙིང་རྗེ་བྱང་ཆུབ་ཀྱི་སེམས་ཀྱི་རྗེས་སུ་འབྲངས་ནས། ཡི་དམ་གྱི་ལྷ་དང༌། བླ་མ་དམ་པས་རྒྱུད་སྦྱངས་ནས་བྱ་བྱེད་ཐམས་ཅད་བྱ། ཡང་དང་ཡང་དུ་བསྔོ་བ་ལ་འབད། སྐུ་ཁམས་དེ་ལ་དབང་གི་རྒྱལ་པོ་བདག་ཉིད་ཆེན་པོའི་གསང་གནས་སུ་བསྒོམ་པ་ལ་མ་ཡེངས་པས་ཕན་པ་ཡིན། ནད་དྲག་པོ་མ་རུངས་པ་ཡུན་རིང་དུ་ན་བ་ལ།
ཕྱི་དང་ནང་དུ་བབས་འོང་བར་འདུག་པས། དེའི་བབས་དེ་ནང་དུ་གློ་བ་ལ་བྱུང་བ་ལགས། དེ་ལ་བཅོས་ཀྱི་ཐབས། སྔོན་འགྲོ་རྣམས་གོང་དུ་སོང་བས། ལུས་ཀྱི་འཁྲུལ་འཁོར་དཀྱིལ་མོ་ཀྲུང་ལེགས་པར་བཅའ། ཅུང་ཟད་རིམ་གྱིས་རིམ་གྱིས་ལུས་ཤིན་ཏུ་དགྱེ་བར་བྱས་པས། རྒྱབ་ཀྱི་སྒལ་པ་འབུར་པོ་ནང་དུ་ཆུད། གློ་བ་དེ་ནད་ཡོད་པས་དེ་ཡང་རང་བབས་སུ་འོང༌། དེ་ནས་གར་ན་བའི་ས་དེར། ཡི་གེ་ཧཱུྃ་གང་རུང་ཐིག་ལེའི་རང་བཞིན་དཀར་ལ་འཚེར་བ།
བདེ་བའི་རང་བཞིན་བདེ་བ་ཆེན་པོ་རང་དུ་བསྒོམ་ལ་དྲན་པ་མ་ཡེངས་པར་བྱ། དེ་ལྟར་ཡུན་རིང་དུ་བསྒོམས་པས་ཇེ་བདེ་ཇེ་བདེར་འོང༌། བསྔོ་བ་དང་སེམས་བསྐྱེད། བདེན་པའི་བྱིན་རླབས་རྣམ་པ་ལྔ་ལ་འབད་པ་གལ་ཆེ། དང་པོ་བྱང་ཆུབ་ཀྱི་སེམས་དང༌། ཡི་དམ་གྱི་ལྷ་དང༌། བླ་མ་བསྒོམ། དེ་ནས་ཕྱག་རྒྱ་ཆེན་པོའི་ངང་ལས་ཡི་དམ་གྱི་ལྷ་གསལ་བར་བསྒོམས་ལ། ཡུན་རིང་དུ་གསལ་བར་བསྒོམ། ཤིན་ཏུ་གསལ་བའི་དུས་གཅིག་ཏུ།
ནད་དེའི་ནང་དུ་ཡི་གེ་ཧཱུྃ་མཐིང་ནག་མེ་སོར་གཅིག་འབར་བཞིན་པ་དང་བཅས་པ་གཅིག་བསྒོམ། དེ་ལ་སེམས་མ་ཡེངས་པར་ཉིན་མཚན་ཁ་སྦྱར་ལ་བསྒོམ། མཚམས་དམ་པར་བྱ། སྐབས་སྐབས་སུ་བསྔོ་བ་དང་སེམས་བསྐྱེད། ཏིང་ངེ་འཛིན་ལ་མ་ཡེངས་པར་བྱ། ནན་ཏན་ཆེན་པོས་ཉམས་སུ་བླངས་ན་མྱུར་དུ་དྲག་པ་ལ་ཚེགས་མེད། ཁྱོད་རང་གི་སྔ་མ་ཇི་ལྟར་ཉམས་སུ་བླངས་པ་དེ་མ་འཆུགས་པ་ཤ་སྟག་ཏུ་གདའ། དེ་ལ་བདེ་བ་དེ་ཡང་རེས་བདེ་རེས་མི་བདེ་བར་འོང༌། དགེ་སྦྱོར་ལ་འབད་པ་ཆེན་པོ་ཡུན་རིང་དུ་བྱས་པའི་རྗེས་ལ། རེས་བདེ་རེས་མི་བདེ་བ་འོང༌།
དེ་ཡང་དགེ་སྦྱོར་བྱས་པའི་དུས་སུ་མ་བདེ་ན་ཅུང་ཟད་གློད། གློད་པའི་དུས་སུ་མ་བདེ་ན་དགེ་སྦྱོར་བྱ། དེ་ལྟར་ཡུན་རིང་དུ་བསྲིངས་པས། བདེ་བ་ཡུན་ཇེ་རིང༌། བདེ་བ་བརྟན་པའི་དུས་སུ་མཚམས་ཕྱེ་བས་ཆོག་པ་ཡིན། ཚོད་འཛིན་མཁན་པོ་ཀུན་ན་རེ། ཞག་བཞི་བཅུ་ལྷག་བདེ་ན་མཚམས་བཏོན་པས་ཆོག་པ་ཡིན་ཟེར། ཁ་ཅིག་ན་རེ་མར་འབྱང་བ་བྱུང་ན། དེ་ཕན་པའི་རྟགས་ཆེ་ཤོས་ཡིན་བྱ་བར་གདའ། མདོར་བསྡུས་ན།
དགེ་སྦྱོར་བྱེད་མི་བྱེད་ཀྱི་རིམ་པ་རང་གི་བྱེད་པ་ཡིན། བསྔོ་བ་དང་སེམས་བསྐྱེད་ཤིན་ཏུ་གལ་ཆེ། ཇི་ལྟར་བསྒོམས་པའི་ཡི་དམ་གྱི་ལྷ་དེའི་སྐུ་ལུས་ལ་མེ་འབར་བས། བཤང་ལམ་གྱི་ཐད་སོ་ན་མར་མེ་འདོམ་བདུན་གྱྀ་བར་དུ་འབར་བའི་རྩེ་མོ་ལ་སེམས་གཏད། གསལ་ན་གསལ་བའི་ངང་ལ་བཞག མི་གསལ་ན་མི་གསལ་བའི་ངང་ལ་བཞག མ་ཡེངས་པ་གལ་ཆེ། དེས་ཁ་གདོང་ལ་སོགས་པའི་སྐྱོན་ཐམས་ཅད་དག་ནས་མཆི། སྐུ་ཁམས་ལ་ཕན་པའི་དམིགས་པ། སྔ་མའི་དགེ་སྦྱོར་དེ་ཁོ་ན་ལ་འབད།
ལག་པ་གཉིས་བརླ་རྩ་ན་མར་བཞག ནད་དང་གནོད་པ་སྡུག་བསྔལ་དང༌། ། སྣང་སྲིད་འཁོར་འདས་ཐམས་ཅད་ཀུན། ། རང་གི་སེམས་སུ་གོ་གྱུར་ཅིང༌། ། དེ་ཉིད་སྐྱེ་མེད་ཆོས་ཀྱི་སྐུ། ། མཐར་ཐུག་ཕྱག་རྒྱ་ཆེན་པོ་ཡིན། ། དེ་ཉིད་རྟག་ཏུ་ཉམས་སུ་བླང༌། ། སེམས་བསྐྱེད་བསྔོ་བ་ཤིན་ཏུ་གཅེས། ། ཡུལ་ཕྱོགས་དེ་ན་ནད་ཐམས་ཅད་དུག་ཏུ་ངོས་བཟུང་ནས་ཉེས་པར་འགྱུར་བ་ཤིན་ཏུ་མང་བར་འདུག་སྟེ། ཁྱེད་ཀྱི་དེ་དེ་མ་ལགས།
ཐུགས་དམ་ལ་བརྩོན་པར་མཛད་པ་གཅིག་པུས་ཆོག དེའི་ཐུགས་དམ་གྱི་བྱ་ཐབས་ནི། ཕོ་བའི་ནང་དུ་བླ་མ་བསྒོམ་པ་ལ་ནན་ཏན་ཤིན་ཏུ་ཆེ་བར་བྱ། དེས་ནད་གང་ཡིན་ཡང་བཤལ་བའམ་སྐྱུག་པ་འོང༌། སྐྱུགས་པ་མི་དགའ་བཤལ་བ་དགྱེས་པ་ཡིན། བཤལ་འདོན་པའི་ཐབས་ལ། ཡར་སྐྱུགས་ལ་ཁད་པའི་དུས་སུ། མར་མནན་ནས། སྲིན་པོའི་ཞལ་ལ་སེམས་གཏད་པས་འབྱང་ནས་འོང༌། དེའི་དོན་གྲུབ་པ་དང་བླ་མ་ལྟེ་བའི་འོག་ཏུ་ཡུན་རིང་དུ་བསྒོམས་ནས།
ཕྱག་རྒྱ་ཆེན་པོའི་ངང་ལ་གཏད། དེ་གཅིག་པུས་ཆོག གྲིབ་ཚན་ཆེ་རབ་ཀྱིས་ཕོག་པ་ཡིན་པས། གྲིབ་སེལ་གྱི་གཟུངས་ཆོག་དང༌། ཀུ་སཱ་ལིའི་ཚོགས་གསོག་དང༌། ཚ་ཚ་འདེབས་པ་ལ་སོགས་པ་ཐམས་ཅད་ཀྱིས་ཕན། ནང་གི་ཏིང་ངེ་འཛིན་གྱི་མཛད་པ། ཇོ་བོ་ཐུགས་རྗེ་ཆེན་པོ་བསྒོམ་པ་ཤིན་ཏུ་ཡང་ཕན། ལམ་དུ་གཏོང་བ་དང༌། སེམས་བསྐྱེད་པ་ལ་ནན་ཏན་ཆེ་བར་མཛད།
ལར་ནད་ཚབས་ཆེ་བའི་དུས་སུ། ཕྱིའི་དགེ་སྦྱོར་གྱི་སྟོབས་ལ་གནས་པ། ནང་ཕྱག་རྒྱ་ཆེན་པོའི་རྩོལ་བ་གློད་པ་གལ་ཆེ་བར་གདའ། ངས་ཀྱང་འདི་ནས་སྐུའི་རིམ་གྲོ་དང་གསོལ་བ་གདབ་པར་བགྱི། སྤྱིར་ནད་ཀྱི་ཚན་པ་གང་ཡིན་ཡང༌། ནང་གི་རྡོ་རྗེ་ལུས་ཀྱི་གནས་ལུགས་འཆུགས་པ་ལས་འབྱུང་བས། རྩི་སྨན་གང་གིས་ཀྱང་ཕན་པར་དཀའ་བ་ཡིན། དེ་ལ་དང་པོར་ལམ་དུ་གཏོང༌། སེམས་བསྐྱེད། ལུས་ཡི་དམ་གྱི་ལྷར་བསྒོམ།
བླ་མ་ལྟེ་བའི་འོག་ཏུ་ཡུན་རིང་དུ་བསྒོམ། དེའི་རྗེས་ལ་འོག་སྒོ་འབྱེད་འཛུམ་ལན་བདུན་བྱས་ལ། མར་ཕུལ་ལ་བཤང་ལམ་གྱི་ཁར་ཉི་མའི་དཀྱིལ་འཁོར་ཆེ་ཆུང་མཐོ་གང་ཙམ། དམར་ལ་ཟླུམ་པ་ལས་མེ་ལྕེའམ། འོད་ཤིན་ཏུ་ཚ་ལ་རྩུབ་པ་འདོམ་གང་ཙམ་ཐུར་ལ་འབར་བའི་རྩེ་མོ་ལ་སེམས་གཏད། བཤང་ལམ་ནས་མེ་འབར་བ་གནད་ཡིན། སྙིང་ཁ་ཡན་ཆོད་དུ་དམིགས་པ་བསྒོམ་པ་དང༌། རྟག་ཏུ་དཀྱིལ་ཀྲུང་དང་ཙོག་པུ་བྱེད་པ་མི་མཐུན་པའི་ཕྱོགས་ཡིན། དེ་ལྟར་ཡུན་རིང་དུ་བསྒོམས་པས་ལུས་པོ་བརྟས། དང་ཁ་བདེ།
ནད་དང་བྲལ་ནས། འདི་ལ་ཡོན་ཏན་དཔག་ཏུ་མེད་པ་འབྱུང༌། རེས་འགའ་ལྟེ་བའི་འོག་ཏུ་བླ་མའི་སྐུ་ལས་ཡེ་ཤེས་ཀྱི་བདུད་རྩི་འབྲི་མར་གྱི་མར་ཁུ་ཁོལ་བ་ལྟ་བུ་བབ་པས། དེ་ཐམས་ཅད་གང་བར་ཡང་བསམ། སེམས་ཏིང་ངེ་འཛིན་ལ་མ་ཡེངས་པར་བྱ། དགེ་བའི་རྩ་བ་བསྔོ་བ་ཡང་ཡང་བྱ། བསླུ་བ་མེད་པ་ཡིན་ནོ། ། བདེན་པའི་བྱིན་རླབས་རྣམ་པ་ལྔ་ལ་གནས་ཏེ། སྒལ་ཚིགས་མར་དེད་ཀྱི་རྩེ་མོ་གསེར་གྱི་རྡོ་རྗེ་མཐོ་གང་བ་གཅིག་གི་རྩེ་མོར། ཡི་གེ་ཧཱུྃ་དམར་ནག་མཐོ་གང་བ་མགོ་མཐུར་ལ་བལྟས་པ་གཅིག་ལ།
མེ་ལྕེ་ཁྲུ་གང་འབར་བ་ལ་སེམས་གཏད། མཚམས་དམ་པར་བྱ། ཉིན་མཚན་ཁ་སྦྱར་ལ་བསྒོམ། བསྔོ་བ་དང་སེམས་བསྐྱེད་གལ་ཆེ། གཤའ་མར་ཉམས་སུ་བླངས་པའི་དུས་སུ་གེགས་འབྱུང༌། གེགས་སེལ་ན་བོགས་ཐོན་བྱ་བ་ཡིན་པས། ཤེས་པ་ལ་ལྟེམ་རྐྱང་མེད་པར། ཞེ་ཐག་པ་སྙིང་ཁོང་རུས་པའི་གཏིང་ནས། ལམ་དུ་གཏང༌། སེམས་བསྐྱེད།
ལུས་ཡི་དམ་གྱི་ལྷར་བསྒོམ། ནད་ཀྱི་དངོས་པོ་གང་ཡིན་པ་དེ། བླ་མ་དམ་པར་བསྒོམ་ཞིང༌། དེ་ཉིད་སྤང་བླང་མེད་པར་ཉམས་སུ་བླང༌། རྣམ་རྟོག་སྐད་ཅིག་ཀྱང་མེད་པར་བྱས་ལ་ཉིན་མཚན་ཁ་སྦྱར་ལ་དེ་འབའ་ཞིག་བསྒོམ། སྐབས་སྐབས་སུ་བསྔོ་བ་ལ་འབད། སྐུ་ཁམས་དེ་ལ་བྱམས་སྙིང་རྗེ་བྱང་ཆུབ་ཀྱི་སེམས་བསྒོམ། དེ་ནས་ཡི་དམ་གྱི་ལྷ་ཤིན་ཏུ་གསལ་བར་བསྒོམས་ལ། དབང་གི་རྒྱལ་པོ་བདག་ཉིད་ཆེན་པོའི་གསང་གནས་སུ་ཡུན་རིང་དུ་བསྒོམ། བསྔོ་བ་བྱ།
བུ་རྣལ་འབྱོར་དབང་ཕྱུག་རི་ཁྲོད་པ། ། དུས་གསུམ་རྒྱལ་བའི་གདུང་རྒྱུད་འཛིན། ། བརྒྱུད་པ་གོང་མ་མཉེས་པར་བྱས། ། གྲུབ་ཐོབ་བརྒྱུད་པ་མ་ཆད་པ། ། ཐུགས་ནས་ཐུགས་སུ་བརྒྱུད་པ་དེ། ། རི་ཁྲོད་དགོན་པར་ཉམས་སུ་ལོངས། ། སྒྲུབ་པ་སྙིང་པོར་མཛད་པ་ཞུ། ། དུས་གསུམ་སངས་རྒྱས་ཆོས་ཀྱི་སྐུ། ། ཆོས་རྗེ་བླ་མ་རིན་པོ་ཆེ། ། མི་འབྲལ་ཁྱེད་ཀྱི་སེམས་ལ་བཞུགས། །
རྒྱུན་ཆད་མེད་པར་ཉམས་སུ་བླང༌། ། དུས་གསུམ་རྒྱལ་བ་ཐམས་ཅད་ཀྱི། ། དགོངས་པ་ཚུལ་ཁྲིམས་རིན་པོ་ཆེ། ། ངོ་ལྐོག་མེད་པར་ཉམས་སུ་བླང༌། ། དགེ་བ་བྱང་ཆུབ་ཆེན་པོར་བསྔོ། ། བན་དྷེ་ཤེས་རབ་འབྱུང་གནས་ཀྱིས་ཕྱོགས་གཅིག་ཏུ་བསྡེབས་པའོ།། ༈ །།ན་མོ་རཏྣ་གུ་རུ། འདི་ལྟར་རབ་ཏུ་གནས་པ་གཤེགས་སུ་གསོལ་བ་དང༌། བཀྲ་མི་ཤིས་པ་བཀྲ་ཤིས་པར་བྱེད་པ་དང༌། བདུད་ཆེན་པོ་ཞུགས་པ་མི་གནས་པར་བྱེད་པ་དང་གསུམ་ལས་དང་པོར་གཤེགས་སུ་གསོལ་བ་ནི།
བཀྲ་མི་ཤིས་པ་དང་བགེགས་ཆེན་པོ་ཞུགས་པ་གཤེགས་སུ་གསོལ་བ་མ་ཡིན་ཏེ། སྐུ་གསུང་ཐུགས་ཀྱི་རྟེན། འོ་བརྒྱལ་བ་འཆོས་པ་གཤེགས་སུ་གསོལ་བ་ཡིན་ཏེ། དེ་ཡང་བྱང་ཆུབ་ཀྱི་སེམས་དང༌། མཆོད་པ་འབུལ་བ་ལ་སོགས་པ་སྔོན་དུ་འགྲོ་བས་ཇི་ལྟར་མི་ལ་བསྒོ་བ་བཞིན་དུ་གསོལ་བ་གདབ་སྟེ། རྟེན་འདི་ཤིན་ཏུ་ལེགས་པར་བྱས་ནས། དེ་ནས་གྲུབ་པ་དང་བྱོན་ནས་བཞུགས་པར་ཞུ་བ་འབུལ། གསོལ་བ་གདབ། དེའི་བར་དུ་རྟེན་འདི་བཀྲ་ཤིས་དང་བདེ་ལེགས་འབྱུང་བ་དང༌། བར་ཆད་མི་འབྱུང་བར་བྱིན་གྱིས་རླབས་པར་གསོལ་བ་གདབ།
གང་བཞུགས་པ་རང་བཞིན་གྱི་གནས་དེར་ཁོ་རང་གི་ཚུལ་དང་མཐུན་པའི་གཞལ་ཡས་ཁང་གི་ནང་དུ། མཆོད་པའི་ཚོགས་དང་བཅས་པ་བཞུགས་སུ་གསོལ། རྟེན་ནམ་ཚར་བ་དང༌། སྤྱན་དྲངས་ནས་རྟེན་ལ་བསྟིམས་པས། རང་གི་གཟའ་མི་དང་འདྲ་བར་གྱུར་བ་ཡིན། བཀྲ་མ་ཤིས་པ་ཤིས་པར་བྱེད་པ་ནི། བཀྲ་ཤིས་དང་བདེ་ལེགས་སངས་རྒྱས་བཅོམ་ལྡན་འདས་བཞུགས་པ་ལས་བྱུང་བ་ཡིན་ཞིང༌། བཀྲ་ཤིས་པའི་སངས་རྒྱས་གཤེགས་སུ་གསོལ་བས་གཞན་དུ་འོང་སྟེ། ཕྱིའི་བཀྲ་ཤིས་སྒྲུབ་པ་དང༌། ནང་གི་བཀྲ་ཤིས་དང༌།
གསང་བའི་བཀྲ་ཤིས་དང༌། དེ་ཁོ་ན་ཉིད་ཀྱི་བཀྲ་ཤིས་བསྒྲུབ་པར་བྱའོ། ། དེ་ལ་ཕྱིའི་བཀྲ་ཤིས་ནི། གཟའ་དང༌། ཚེས་གྲངས་དང༌། རྒྱུ་སྐར་དང༌། དུས་ཀྱི་བཀྲ་ཤིས་པ་སྒྲིག་པར་བྱའོ། ། ནང་གི་བཀྲ་ཤིས་ནི། ཞིང་དང་བསམ་པ་དང་དངོས་པོ་གསུམ་གྱི་རྟེན་འབྲེལ་ཚོགས་རྒྱ་ཆེན་པོ་བསག་པའོ། ། གསང་བའི་བཀྲ་ཤིས་ནི།
ཐེག་པ་ཆེན་པོ་གསང་སྔགས་ཀྱི་རྩ་དང་རླུང་དང་ཐིག་ལེ། ཡུལ་ཉི་ཤུ་རྩ་བཞིའི་དཔའ་བོ་དང་མཁའ་འགྲོའམ། ཞིང་ཁམས་རྣམ་པ་ལྔ་རྒྱལ་བ་རིགས་ལྔ་དང་བཅས་པར་བསྒྲུབ་པའོ། ། དེ་ཁོ་ན་ཉིད་ཀྱི་བཀྲ་ཤིས་ནི། ཡུམ་ཆེན་མོ་ཤེས་རབ་ཀྱི་ཕ་རོལ་ཏུ་ཕྱིན་པ་ལས། སྲས་དུས་གསུམ་གྱི་སངས་རྒྱས་སྐྱེ་བ་སྟེ། དེ་རྣམས་གཞི་ནས་བསྒྲུབ་པར་བྱ་བའོ། ། མི་མ་ཡིན་པ་ཞུགས་པ་ལ་རྣམ་པ་གསུམ་སྟེ། དང་པོ་ཁོ་ནར་མི་མ་ཡིན་པ་དེ་ལ། བྱམས་སྙིང་རྗེ་བྱང་ཆུབ་ཀྱི་སེམས་བསྒོམ།
རང་ཉིད་ལྷག་པའི་ལྷའི་ང་རྒྱལ་བརྟན་པར་བྱ། ཁོ་རང་དང་མཐུན་པའི་གཏོར་མ་བྱིན་གྱིས་བརླབས་པ་རྣམ་པ་ལྔས་ལེགས་པར་བྱིན་གྱིས་བརླབས་ལ་འབུལ། འདིར་མ་བཞུགས་ལ་གཞན་དུ་བཞུད་པར་བཀའ་བསྒོ། ཁོང་གི་འགྲོ་ས་དང་བརྟེན་བཅའ་བ། བཅོམ་ལྡན་འདས་ལ་ཤིང་གི་ལྷས་ཞུ་བ་འཕུལ་བ། འབྲོག་གནས་ལ་ཤིང་བསླངས་ནས། དེར་བཞག་པ་དང་འདྲ་བ་ཡང་ཁོང་དུ་ཆུད་པར་བྱ། དེས་མ་ཉན་ན་མགོ་བསྐོར་བ་ནི། སློབ་དཔོན་བསྒོམ་པ་དང༌། སློབ་དཔོན་པདྨས་ལྷ་འདྲེ་ཡོངས་ཀྱི་གླུ་མོ་ཆེ་བླངས་པ་དང་འདྲ་བར་བྱ་སྟེ།
འོན་ཀྱང་ཅུང་ཟད་ཅུང་ཟད་སྙིང་རྗེ་བས། ཁོའི་འདུག་ས་རང་གིས་བསྒྲུབ་པར་བྱ་བ་ནི་གཅེས་སམ་སྙམ། གཉིས་པོ་གང་གིས་ཀྱང་ནི་མ་ཆུན། རང་ཉིད་ལ་གདེང་ཆེན་པོ་ཡོད་ན། བཅོམ་ལྡན་འདས་ཁམས་གསུམ་རྣམ་པར་རྒྱལ་བ་ལྟར་དྲག་པོས་བྱང་ཆུབ་ལ་དགོད་པར་བྱ་སྟེ། དེ་ལ་གསུམ། བསད་པ་དང༌། མནན་པ་དང༌། གཟིར་བ་དང༌། གསུམ་ལས།
བསད་པ་ཡང་ཕུན་སུམ་ཚོགས་པ་ལྔ། མནན་པ་ཡང་ཕུན་སུམ་ཚོགས་པ་རྣམ་པ་ལྔ། གཟིར་བ་ནི་ཚར་གཅད་པ་སྟེ། འདི་ཐམས་ཅད་རྗེས་སུ་གཟུང་བས་བསྒྲུབ་པར་བྱའོ། ། སྐུ་གསུང་ཐུགས་ཀྱི་རྟེན་ལ་གྲིབ་བྱུང་ན། རང་ལ་གནོད་པས། དེ་བསལ་བར་བྱ་བའི་ཐབས་ནི། ཆོ་ག་གང་ཡང་རུང་བའི་རྗེས་སུ་འབྲངས་པའི་སྐུ་ཁྲུས་གསོལ་ཏེ། གསོལ་བའི་ཁྲུས་ཆབ་དེ་ས་གཙང་མའི་ཕྱོགས་སུ་དབོ་བར་བྱའོ་གསུངས། བསོད་སྙོམས་པ་ཤེས་རབ་འབྱུང་གནས་ཀྱིས་ལེགས་པར་ཞུས་པ།
རྫོགས་སོ།། །།
༥༣༡༽ ༄། །ཤེས་རབ་འབྱུང་གནས་ཀྱིས་བརྣག་པ་བྱ་བར་གདམས་པ།། ཨོཾ་སྭསྟི། སྲིད་ཞི་ཉེས་པའི་དགྲ་ལས་རྣམ་རྒྱལ་བ། ། དག་པའི་ཕྲིན་ལས་བསམ་གྱིས་མི་ཁྱབ་པས། ། བདུད་དང་བར་ཆད་སྐྱོན་ལས་སྐྱོབ་མཛད་པ། ། དབུགས་འབྱིན་མཛད་པའི་མགོན་ལ་སྤྱིས་ཕྱག་འཚལ། ། དུས་གསུམ་རྒྱལ་བའི་གདུང་རྒྱུད་འཛིན་པའི་སྲས། ། སྦྱངས་སྡོམ་བརྟུལ་ཞུགས་སྤྱོད་པའི་རི་ཁྲོད་པ། །
གཅིག་པུར་སྒྲུབ་པ་སྙིང་པོར་བྱེད་པའི་ཚེ། ། བར་ཆད་བདུད་དང་མི་མཐུན་ཉེས་པའི་ཚོགས། ། ཕྱི་ནང་རྒྱ་མཚོའི་རླབས་ལྟར་འཁྲུགས་གྱུར་ན། ། སྨན་དང་སྔགས་དང་གདམས་ངག་བེའུ་བུམ་དང༌། ། ལུས་དང་སྲོག་ལ་ལྟོས་པ་སྤངས་ནས་ཀྱང༌། ། རང་བྱུང་བྱང་ཆུབ་སེམས་ཀྱི་མཐུ་སྟོབས་ལ། ། སྙིང་རུས་ཆེན་པོས་ལྕེབ་པའི་སྦྱོར་བ་ཡིས། ། མ་ཡེངས་བརྩོན་པས་ཉམས་སུ་བླངས་གྱུར་ན། ། ཉེས་ཚོགས་ལས་རྒྱལ་ཡོན་ཏན་ཐོབ་པར་ངེས། ། ནན་ཏན་འབད་པ་གྱིས་ཤིག་རྣལ་འབྱོར་པ། །
ཉོན་མོངས་རྣམ་རྟོག་འཁོར་བའི་རྒྱ་མཚོ་འདི། ། སེམས་ཉིད་སྤྲོས་བྲལ་ཆོས་ཀྱི་དབྱིངས་ཉིད་དུ། ། ཇི་བཞིན་གནས་པའི་བབས་ལ་གནས་གྱུར་ན། ། བལྟ་དང་ཉན་དང་འགྲོ་འོང་མ་མཆིས་པར། ། བླ་མ་ཡི་དམ་བླ་མེད་དཀོན་མཆོག་དང༌། ། དཔའ་བོ་མཁའ་འགྲོ་ཆོས་སྐྱོང་སྲུང་མའི་ཚོགས། ། ཕན་དང་བདེ་བ་སྒྲུབ་པར་བྱེད་པ་རྣམས། ། ལུས་དང་གྲིབ་མ་བཞིན་དུ་བུངས་ཀྱིས་འོང༌། ། ཕྱི་རོལ་ཡུལ་ལ་མ་འཚོལ་རྣལ་འབྱོར་པ། ། ལུང་དང་རིགས་པ་མན་ངག་རྡོ་རྗེའི་ཚིག །
ཉམས་རྟོགས་གཉིས་མེད་ཤེས་པ་གདེང་ཐོབ་པ། ། ཚད་ལྡན་བླ་མས་ངེས་ཤེས་བསྐྱེད་པའི་ཚེ། ། ཤེས་པའི་ངར་ཐུང་སྤོབས་པ་ཐོགས་མེད་པས། ། གླང་ཆེན་མྱོས་པས་དགྲ་དཔུང་འཇོམས་པ་བཞིན། ། ཉམ་ང་མེད་ཅིང་ཐོགས་པ་མེད་པར་འགྲོ། ། དེ་ཚེ་ཅི་བསམ་ཅི་མནོ་གྲུབ་ནས་མཆི། ། ངེས་ཤེས་བསྐྱེད་ལ་བསྒོམ་དང་རྣལ་འབྱོར་པ། ། མྱོང་བའི་བརྟུལ་ཞུགས་སྐྱེས་ན་གཞན་དོན་འབྱུང༌། ། མི་ཆོས་མདུན་མ་བྱ་བྱེད་སྣ་ཚོགས་ཀྱིས། ། ཉམས་རྟོགས་ངར་དང་བྲལ་ན་སྲོག་ཆད་དེ། །
བསྙེན་བཀུར་སྤུན་བཞིན་རང་ལ་མ་བྱུང་བས། ། མི་ཆོས་མདུན་མས་སྦྱར་བའི་དོགས་ཡོད་དོ། ། ཉམས་རྟོགས་གཉིས་མེད་སྐྱོངས་ཤིག་རྣལ་འབྱོར་པ། ། སེམས་ཀྱི་ཐ་བ་ཉེས་པའི་གཞི་བཅོམ་ཞིང༌། ། རྒྱལ་བའི་ཡོན་ཏན་རྒྱ་མཚོ་བསྐྱེད་མཛད་པ། ། བདག་གི་བླ་མ་རྡོ་རྗེ་འཆང་ཞབས་ལ། ། གུས་པས་ཕྱག་འཚལ་རྟག་ཏུ་སྐྱབས་སུ་མཆིའོ། ། རྣལ་འབྱོར་པ་ཤེས་རབ་འབྱུང་གནས་ཀྱིས་བརྣག་པ་བྱ་བར་གདམས་པ།། །། ༥༣༢༽ ༄། །ཨ་ལས་གཡོ་བ་མེད་པ་འདི་གསུང་གི་རྟེན་དུ་མཛད་པར་ཞུ་ཞེས་པ།།
ཨོཾ་སྭསྟི། བླ་མ་རྣམས་ལ་ཕྱག་འཚལ་ལོ། ། ལྷ་དང་བཅས་པའི་འཇིག་རྟེན་འདི། ། ཐོས་དང་བསམ་དང་སྒོམ་པ་རྣམས། ། བྱང་ཆུབ་སེམས་ཀྱིས་དབང་མཛད་ནས། ། སྨིན་ཅིང་གྲོལ་བར་མཛད་པ་ཡི། ། དགེ་བའི་བཤེས་གཉེན་ཆེན་པོ་ཁྱོད། ། མོས་གུས་མཛད་པ་རྟེན་ཞུ་བ། ། སྣང་སྲིད་འཁོར་འདས་མ་ལུས་ཀུན། ། ལྷུན་གྲུབ་ཆོས་སྐུ་འབའ་ཞིག་ཏུ། །
སྐྱེས་བུ་ཆེན་པོ་ཁྱོད་ཀྱིས་རྟོགས། ། སྐུ་འདིའི་རྟེན་དང་མི་འབྲལ་ཞུ། ། འཁོར་དང་མྱ་ངན་འདས་པའི་ཆོས། ། ཨ་ལི་ཀ་ལིའི་རྟེན་འབྲེལ་ཡིན། ། ཨ་ལས་གཡོ་བ་མེད་པ་འདི། ། བདག་ཉིད་ཆེན་པོ་ཁྱེད་ཉིད་ཀྱིས། ། གསུང་གི་རྟེན་དུ་མཛད་པར་ཞུ། ། དུས་གསུམ་རྒྱལ་བ་ཐམས་ཅད་ཀྱིས། ། ཡོད་དང་མེད་པའི་མཐའ་སྤངས་པ། ། ལྷུན་གྲུབ་ཡེ་ཤེས་ཆེན་པོ་དང༌། །
དུས་གསུམ་ཤེས་བྱའི་དཀྱིལ་འཁོར་རྣམས། ། གཉིས་མེད་གཅིག་ཏུ་ཐུགས་སུ་ཆུད། ། འགྱུར་མེད་སེམས་ཉིད་རྡོ་རྗེ་འདི། ། རྟག་ཏུ་ཁྱོད་ཀྱི་ཐུགས་ལ་བཞུགས། ། མོས་གུས་བྱེད་པའི་རྟེན་མཆོག་ཅིག ། ད་རེས་ཁྱེད་ལ་བསྐུར་སྙམ་པ། ། འདི་གསུམ་ཁྱོད་ཀྱིས་སྣོམས་ནས་གདའ། ། ད་རེས་བསྐུར་རྒྱུ་མ་རྙེད་ལགས། ། བཀའ་བཀྱོན་ཞེ་བཀྱོན་མི་མཛད་ཞུ། ། ཁྱེད་ཀྱི་བླ་མར་མཛད་པ་ཡི། །
འབྲི་ཁུང་སྐྱུ་ར་སྨྲ་བཅད་དེ། ། གསུམ་པོ་འདི་དང་མི་འབྲལ་བས། ། སྐྱེ་རྒ་ན་འཆིའི་སྡུག་བསྔལ་སྤངས། ། འཁོར་འདས་ཤེས་བྱའི་དཀྱིལ་འཁོར་དང༌། ། དབྱེར་མེད་གཅིག་ཏུ་འདུག་གམ་སྙམ། ། ཁྱེད་ཀྱི་བླ་མ་རིན་ཆེན་གྱི། ། དྲུང་དུ་བྱོན་ནས་མཇལ་བ་དེ། ། ཁྱེད་རང་ཉིད་དང་དབྱེར་མེད་ལ། ། གང་དུ་ཕྱིན་ནས་གང་དུ་བཙལ། ། དེ་ཉིད་གནས་དང་མི་འབྲལ་ཞུ། །
མིན་ཀྱང་ཀུ་རེ་བགྱིས་པ་ལགས།། །། ༥༣༣༽ ༄། །མི་མ་ཡིན་གྱི་གནོད་པར་བྱང་ཆུབ་ཐུགས་ཀྱི་བདུད་རྩིའི་དཀར་གཏོར་འབྱིན་པ།། ཨོཾ་སྭསྟི། གྲགས་པའི་དབང་ཕྱུག་དཔལ་ལྡན་འགྲོ་བའི་མགོན། ། ཡོན་ཏན་འབྱུང་གནས་ནོར་བུ་རིན་པོ་ཆེ། ། འཁོར་བའི་ཚད་པ་སེལ་བའི་མ་གྷི་ཏ།་་་་་ གླ་རྩི་གྷི་ཝང་གི་མིང༌། ། བླ་མ་ཁྱེད་ཀྱི་ཞབས་ལ་གཙུག་གིས་འདུད། ། སློབ་དཔོན་པའི་སྐུ་ཁམས་དེ་རྒྱུ་ཕྲག་དོག་དང་ཞེ་སྡང་ལགས་པས།
དེ་བཤགས་ཤིང་སྡོམ་ལ། བྱང་ཆུབ་ཀྱི་ཐུགས་རིན་པོ་ཆེས་འགྲོ་བའི་སྡུག་བསྔལ་སེལ་ཞིང༌། བྱང་ཆུབ་རིན་པོ་ཆེ་ལ་འགོད་པའི་དམ་བཅའ་བྱེད་པ་དང༌། ནད་རང་གིས་སེམས་ཅན་ཐམས་ཅད་ཀྱི་ནད་དག་པའི་སྨོན་ལམ་བསམ་པ་དང་འདྲེས་པར་གདབ་པ་དང༌། ནད་དེ་རང་གདོད་ནས་སྐྱེ་བ་མེད་པར་གོ་ཞིང་ནད་དེ་རང་གི་ངང་ལ་སེམས་གཞན་དུ་མ་ཡེངས་པར། ཉིན་ཕྲིལ་ཕྲིལ་མཚན་ཡལ་ཡལ་བཞག་པས། ནད་རང་སར་དག་པ་ཁོ་རང་གཤིས་ཡིན་པས། ཐུགས་སྐད་ཅིག་ཙམ་ཡང་མ་ཡེངས་པ་གལ་ཆེ། ཇི་ལྟར་གཙུབ་ཤིང་རྟེན་འབྲེལ་ལ། ། མེ་ནི་འབྱུང་བར་ངེས་པ་ལས། །
ཡེངས་ཤིང་འཕྲོ་ནི་བཅད་གྱུར་ན། ། འབྲས་བུ་མེད་པར་འགྱུར་བ་ལྟར། ། བཟླས་བརྗོད་དཀའ་ཐུབ་དེ་འདྲར་གསུང༌། ། དེ་ན་སྐད་ཅིག་ཙམ་ཡང་ཁྱེད། ། ནད་ཀྱི་ངང་ལ་མ་ཡེངས་ཞུ། ། རྐྱེན་ཤིང་ཕུང་དམར་པོ་གཅིག་བསྐྱུར་བ་ལས་སམ། བཙན་གཅིག་གི་གནོད་པ་ཡོད་པས། དེ་ལ་བྱང་ཆུབ་ཀྱི་ཐུགས་ཀྱི་བདུད་རྩིར་བྱིན་གྱིས་བརླབས་པའི་དཀར་གཏོར་བྱིན་ལ། ཁོའི་གནོད་པ་ཞི་བའི་བདེན་པ་བདར། ཁོ་ལ་གནོད་པས་རང་ལ་གནོད་པ་ཡིན།
ཁོ་བདེ་ན་རང་ཡང་བདེ་ནས་འོང་བས་ཞེ་ཐག་པ་ནས་དགེ་བའི་རྩ་བ་ཅི་བྱེད་ཁོས་གཙོ་བོ་བྱས་པའི་སེམས་ཅན་ཐམས་ཅད་ཀྱི་ཆེད་དུ་བྱའོ།། །། ༥༣༤༽ ༄། །ལུས་ངག་གི་དཀའ་ཐུབ་སྤྱད་པ་ལ་མཁས་པ་དགའ་བ་བསྐྱེད་པ་མ་ཡིན་ཞེས་པ།། ཨོཾ་སྭསྟི། བླ་མ་རིན་པོ་ཆེས། དགེ་བའི་བཤེས་གཉེན་རི་ཁྲོད་པ་ལ་སྤྲིངས་པ། ཁྱེད་ཀྱི་གོང་མའི་བཀའ་ཕྲིན་དེ་རྣམས་ལེགས་པར་གོ་སྟེ། ཅུང་ཟད་ཤེས་པ་ཐོན་པའི་གསུང་ཤ་སྟག་ཏུ་འདུག་པས། ཡི་གེ་སྐུར་ངོ་མ་ཤེས། དོ་གལ་ཆེ་ན་སློབ་མ་བླ་མའི་དྲུང་དུ་འོང་བ་ཀུན་གྱི་ཆོས་ཉིད་དུ་འདུག
ཡི་གེ་ཚིག་གཅིག་བསྐུར་བས་ཀྱང་ཁྱེད་ཀྱིས་ཀྱང་ཉམས་སུ་ལེན་པའམ། ཉམས་སུ་ལོན་པའམ། ཉམས་སུ་བླངས་པས་ཕན་ནམ་སྙམ་པ་ཡང་མ་བྱུང༌། སྤྱིར་ནང་པ་སངས་རྒྱས་པ་སེམས་འདུལ་བ་གཙོ་བོར་གྱུར་པ་ཡིན། ཕྱི་རོལ་མུ་སྟེགས་བྱེད་ལུས་ངག་གི་གདུང་བ་དང་དཀའ་ཐུབ་བྱས་པས་གྲོལ་བར་འདོད་པ་ཡིན་ཏེ། དེ་གཉིས་སངས་རྒྱས་བཅོམ་ལྡན་འདས་མཁས་པ་ཡིན། ཁྱོད་ཀྱི་བྱེད་ལུགས་དེ་ཀུན་ཡང་མཁས་པ་དགའ་བ་སྐྱེད་པ་མ་ཡིན། རྨོངས་པ་ངོ་མཚར་སྐྱེ་བའི་སྤྱོད་པ་ཡིན། ཁམས་དང་མཐའ་འཁོབ་ནི་དེ་ལ་བརྩི། སྔོན་ངས་དེ་ཁོ་ན་བཞིན་དུ་བྱས།
གྲུབ་ཐོབ་ཀྱི་ཁ་སྐད་ཀྱང་བྱུང་སྟེ། ཕག་མོ་གྲུར་མ་ཕྱིན་གྱི་བར་དུ་ཆོས་སམ། བོན་ནམ། ཉམས་སུ་ལེན་ལུགས་སམ། གོ་བ་རྡུལ་ཙམ་ཡང་མ་སྐྱེས་པར་འདུག ཁྱེད་ཀྱི་བྱས་པ་ཡིན་ཏེ། འབད་པ་ཡིན། སློབ་དཔོན་ཆེན་པོ་ཏོག་ཙེ་བའི་ཞལ་སྔ་ནས། བྱས་པ་ཐམས་ཅད་དོན་མེད་སྡུག་བསྔལ་རྒྱུ། ། གསུང༌།
སློབ་དཔོན་ཆེན་པོ་བིརྺ་པའི་ཞལ་སྔ་ནས། བྱས་པ་ཐམས་ཅད་དོན་མེད་བྱེ་མའི་རི། ། གསུང༌། བཅོམ་ལྡན་འདས་ཀྱིས་ཀྱང་འཁོར་བ་དང་མྱ་ངན་ལས་འདས་པའི་ཆོས་ཐམས་ཅད་མི་བྱེད་རྣམ་པར་མི་བྱེད། མངོན་པར་འདུ་མི་བྱེད་དོ་ཞེས་གསུངས། ངས་བརྩོན་འགྲུས་ཆེན་པོ་བྱས་སྙམ་ན་ཡང༌། དེ་ཁོ་ནས་མ་བཏུབ་པ་ཡིན་ཏེ། བཅོམ་ལྡན་འདས་ཀྱིས། གང་ལའང་མི་བརྩོན་དེ་ནི་བྱང་ཆུབ་སེམས་དཔས་བརྩོན། ། ཞེས་གསུངས་པ་ཡིན་པས།
མ་ཤེས་པའི་སྐྱོན། མུ་སྟེགས་ཀྱི་དཀའ་ཐུབ། ང་བདག་གི་བྱས་ལོ། ། བདག་འཛིན་རྡོ་རྗེའི་བྲག་མ་ཤིགས་པའི་སྐྱོན་ཡིན། དབང་པོ་རབ་ཡིན་ན། རང་གི་ཉམས་མྱོང་དང་ངའི་ཆོས་འདི་འཕྲོད་ནས། ལུས་ངག་ཡིད་གསུམ་ཐམས་ཅད་རང་གྲོལ་ཆེན་པོར་སོང་ནས་འོང་བ་ཡིན་ཏེ། ཡུལ་མཐའ་འཁོབ་ཀྱི་གྲོལ་པོ་གཅེར་རྒྱུགས་དང་ཨ་ཀ་ཟ་བ་ལ་ཟེར། ད་ཡོན་བདག་པ་དང་བཀའ་གྲོས་སུ་མཛོད་ལ། ངའི་དྲུང་དུ་གཅིག་མང་ལ་ཅི་ཐོན་གྱིས།
སྒོམ་པ་ལ་ཐུགས་འགྲོ་ན། དང་པོ་ཁོ་ནར་ནད་ལམ་དུ་གཏང༌། དེ་ནས་སེམས་བསྐྱེད། ལུས་ཡི་དམ་གྱི་ལྷ་གང་ཡིན་པ་དེར་བསྒྲིམས་ལ་མི་བསྒོམ། གློད་ལ་མི་བསྒོམ། དེའི་བར་ནས་ཡི་དམ་ལྷའི་ངང་ལ་བཞག ཡི་དམ་གྱི་ལྷ་རང་གི་ལུས་དེའི་གདན་གང་ཡིན་པ་དེ་ལ་དྲན་པ་རྒྱུན་ཆད་མེད་པར་བསྐྱང༌། དེ་ཡང་གསལ་ན་གསལ་བའི་ངང་ལ་བཞག མི་གསལ་ན་མི་གསལ་བ་དེ་ཉིད་ཀྱི་ངང་ལ་བཞག ཞེ་འདོད་ཀྱི་རྣམ་རྟོག་སྐད་ཅིག་ཀྱང་མི་བསམ།
འདི་ཁོ་ན་བཞིན་དུ་ཉམས་སུ་བླངས་ན། མྱུར་དུ་ཁམས་བདེ་བ་ལ་ཚེགས་མེད་པ་ཡིན་ཏེ། ཁྱེད་ཐུགས་དམ་མཛད་མི་ཁོམ་སྟེ་འོང༌། ཆོས་འདི་ཀུན་དམའ་བ་ཡིན་པས་ཐུགས་ཀྱང་མི་ཁེངས་ཏེ་མཆི། ཨ་ངོ་རེ་ཚ། ངོ་རེ་ཚ། ངོ་རེ་ཚ། ཡིག་རྟེན་ནང་དར་སེར་པོ་ཤམ་གཅིག་བསྐུར་ནས་མཆིས།། །། ༥༣༥༽ ༄། །དངུལ་ཆུ་དུག་འདོན་གྱི་བྱ་ཐབས་དང་གཏོང་ཐབས་སྐོར་གྱི་མན་ངག།
ན་མོ་རཏྣ་གུ་རུ། དང་པོར་དངུལ་ཆུ་དུག་གདོན་པ་ཡིན། ཆང་བཟང་པོའམ། སྲན་མ་དཀར་ནག་གང་ཡང་རུང་བའི་ནང་དུ། སྔོ་ནུར་གྱིས་ཆུ་འགྲོ་བ་ལགས་ཏེ། ལན་བདུན་གྱི་བར་དུ་ཆུ་ཕོ་ཞིང་ཡང་ཡང་མཉེ། དངུལ་ཆུ་གསེར་སྲང་གཅིག་གི་ལྗིད་ཀྱིས་ལོ་གཅིག་བཟའ་ཞེས་གྲགས་ཏེ་དཔྱད་ལ་བྱ། དངུལ་ཆུ་བཤིག་པ་གྲང་ཤས་ཆེ་ན་བུ་རམ། ཚད་པ་ཤས་ཆེ་ན་སྦྲང་རྩིའམ་ཀ་རས་ཅི་འོས་ཙམ་གྱི་ནང་དུ། ཤིང་གི་ཕོར་པའི་ནང་དུ་ཤིང་གི་རྟེའུ་མིག་གིས།
ཡུན་རིང་དུ་དཀྲུགས་པས་དངུལ་ཆུ་དངོས་མེད་དུ་སྔོན་པོར་འགྲོ། དེ་གཉིས་ཀའི་ཚད་ཙམ་གྷན་དྷ་བཟང་པོ་གསེར་གྱི་མདོག་འདྲ་བ། ལེགས་པར་སྦྱངས་པ་དར་ཚགས་ལ་བཙགས་པ་དེ་དང་ལྗིད་མཉམ་པའམ་མང་ཡང་རུང་བ་ལ། ཙན་དན་དམར་པོ་དང༌། རང་ཉིད་རླུང་དང་མཁྲིས་པ་དང་བད་ཀན་ཤས་གང་ཆེ་བའི་སྨན་དང་ལྷན་ཅིག་ཏུ་ལེགས་པར་སྦྱར་ནས། རིལ་བུ་དང་པོར་སྲན་ཆུང་ཙམ། ནམ་ཐོ་རངས་ཀྱི་དུས་སུ་བཟའ། དེ་ལེགས་པར་འཕྲོད་ཅིང༌། ཞུ་བར་གྱུར་ན། སྲན་མ་འབྲིང་པོ་ཙམ་རེ་རེ་བཟའ།
དེ་མ་འཕྲོད་ན་ཁ་སོ་ན་བ་དང༌། བཤལ་བ་དང་སྔོན་གྱི་ནད་རྙིང་པ་ཐམས་ཅད་བསླང་དྲགས་ན། རང་གྲོའམ་ཚ་བ་ཟོས་པའི་རྟིང་དྲང་པོ་ལ། རིལ་བུ་སྔ་མ་ཙམ་རེ་རེ་བཏང༌། དེ་ཡང་ཅུང་ཟད་མ་འཕྲོད་ན་ཡུངས་ཀར་ཙམ་རེ་རེ་བཟའ། ཇི་ལྟར་ཁམས་བཟང་བ་དང༌། ལུས་ཤེད་ཆེ་བ་དང༌། ཡོན་ཏན་ཅི་ཙམ་དཔག་ཏུ་མེད་པ་བྱུང་ཡང༌། རིལ་བུ་སྲན་མ་ཙམ་ཡན་ཆད་མི་བསྐྱེད། ཟས་བཅུད་ཅན་ཤ་སྟག་འདིའི་གྲོགས་ཡིན།
ཚ་བཅད་མི་དགོས།། །། ༥༣༦༽ ༄། །ཡུམ་ཆེན་མོ་ཤེས་རབ་ཀྱི་ཕ་རོལ་དུ་ཕྱིན་པའི་སྒོམ་ཐབས་ཀྱི་གདམས་ཟབ།། དག་པ་གཉིས་ལྡན་དྲི་མ་མེད་པའི་ཆོས་ཀྱི་སྐུ། ། གཞི་ལམ་འབྲས་བུ་སྐྱེ་བ་མེད་པ་གདོད་ནས་རྣམ་པར་དག ། རྣམ་དག་ས་ལ་གནས་པའི་སྐྱེས་བུ་མཁས་པ་དེ། ། འཁོར་འདས་སེམས་ཅན་ཁམས་རྣམས་སྙིང་རྗེ་ཆེན་པོས་བསམ་པ་བཞིན་དུ་སྟོན། འདི་ལྟར་ཤེས་རབ་ཀྱི་ཕ་རོལ་ཏུ་ཕྱིན་པ་བསྒོམ་པའི་ཐབས་མཁས་པ་ནི། ཕ་རོལ་ཏུ་ཕྱིན་པ་རེ་རེ་དྲུག་དྲུག་རྫོགས་པར་ཉམས་སུ་ལེན་པ། དེ་སེམས་ཅན་ཐམས་ཅད་ཀྱི་དོན་དུ་གཉིས་སུ་མེད་པ་ནི་ཐབས་མཁས་པའོ། །
རྒྱལ་བའི་ཡུམ་རྒྱས་པའི་ལེའུ་ལྔ་བཅུ་རྩ་གསུམ་པ་ནས། ཐབས་མཁས་པ་དེ་ལྟ་བུ་དང་ལྡན་པའི་བྱང་ཆུབ་སེམས་དཔའ། ཡུན་རིང་པོ་ཇི་སྲིད་ཅིག་ནས་ཞུགས་པ་དང༌། སངས་རྒྱས་ཇི་སྙེད་ཅིག་ལ་བསྙེན་བཀུར་བ་དང༌། དགེ་བའི་རྩ་བ་བསྐྲུན་པ་རྣམས་རྒྱ་ཆེར་གསུངས་ནས། བཅོམ་ལྡན་འདས་ཇི་ལྟར་ན་ཤེས་རབ་ཀྱི་ཕ་རོལ་ཏུ་ཕྱིན་པ་ཆོས་གང་ཡང་ཡོངས་སུ་འཛིན་པའམ་གཏོང་བ་མ་མཆིས་སམ། བཅོམ་ལྡན་འདས་ཀྱིས་བཀའ་བསྩལ་པ། རབ་འབྱོར་དེ་ནི་མ་ཡིན་ཏེ། ཤེས་རབ་ཀྱི་ཕ་རོལ་ཏུ་ཕྱིན་པ་ནི་ཆོས་གང་ཡོངས་སུ་འཛིན་པའམ་གཏོང་བ་མེད་དོ། ། དེ་ཅིའི་ཕྱིར་ཞེ་ན།
རབ་འབྱོར་དེ་ནི་འདི་ལྟར་ཆོས་ཐམས་ཅད་ཡོངས་སུ་བཟུང་བ་མེད་པ་དང༌། བཏང་བ་མེད་པའི་ཕྱིར་རོ། ། གསོལ་པ། བཅོམ་ལྡན་འདས་ཇི་ལྟར་ན་ཤེས་རབ་ཀྱི་ཕ་རོལ་ཏུ་ཕྱིན་པ་ཆོས་ཐམས་ཅད་མི་འཛིན་མི་གཏོང་བ་ལགས། བཅོམ་ལྡན་འདས་ཀྱིས་བཀའ་བསྩལ་པ། རབ་འབྱོར་ཤེས་རབ་ཀྱི་ཕ་རོལ་ཏུ་ཕྱིན་པ་ནི་གཟུགས་ཡོངས་སུ་མི་འཛིན་མི་གཏོང་བ་ནས། རབ་འབྱོར་ཤེས་རབ་ཀྱི་ཕ་རོལ་ཏུ་ཕྱིན་པ་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ཡོངས་སུ་མི་འཛིན་མི་གཏོང་ངོ༌། ། གསོལ་པ། བཅོམ་ལྡན་འདས་ཇི་ལྟར་ན་གཟུགས་ཡོངས་སུ་མ་བཟུང་མ་བཏང་བ་ལགས་པ་ནས། ཇི་ལྟར་ན་རྣམ་པ་ཐམས་ཅད་མཁྱེན་པ་ཉིད་ཡོངས་སུ་མ་བཟུང་མ་བཏང་བ་ལགས།
བཅོམ་ལྡན་འདས་ཀྱིས་བཀའ་བསྩལ་པ། རབ་འབྱོར་གཟུགས་ཡིད་ལ་མི་བྱེད་པས་གཟུགས་ཡོངས་སུ་མ་བཟུང་མ་བཏང་བ་ཡིན་ནོ། ། དེ་བཞིན་དུ་རྣམ་པ་ཐམས་ཅད་མཁྱེན་པ་ཉིད་ཡིད་ལ་མི་བྱེད་པས་རྣམ་པ་ཐམས་ཅད་མཁྱེན་པ་ཉིད་ཡོངས་སུ་མ་བཟུང་མ་བཏང་བ་ཡིན་ནོ། ། རབ་འབྱོར་དེ་ལྟར་ན་གཟུགས་ཡོངས་སུ་མ་བཟུང་མ་བཏང་བ་ཡིན་ནོ། ། དེ་བཞིན་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཀྱི་བར་དུ་མ་བཟུང་མ་བཏང་བ་ཡིན་ནོ། ། གསོལ་པ། བཅོམ་ལྡན་འདས་ཇི་ལྟར་ན་གཟུགས་ཡིད་ལ་མི་བགྱི། དེ་བཞིན་དུ་རྣམ་པ་ཐམས་ཅད་མཁྱེན་པ་ཉིད་ཀྱི་བར་དུ་ཡིད་ལ་མི་བགྱི་ན། འོ་ན་བཅོམ་ལྡན་འདས་གཟུགས་ཡིད་ལ་མི་བགྱིས་པ་ནས། རྣམ་པ་ཐམས་ཅད་མཁྱེན་པ་ཉིད་ཡིད་ལ་མི་བགྱིས་པར།
དགེ་བའི་རྩ་བ་རྣམས་ཇི་ལྟར་རྣམ་པར་འཕེལ་བར་འགྱུར། དགེ་བའི་རྩ་བ་རྣམས་རྣམ་པར་མ་འཕེལ་ན་ཡང༌། ཇི་ལྟར་ཕ་རོལ་ཏུ་ཕྱིན་པ་དྲུག་ཡོངས་སུ་རྫོགས་པར་འགྱུར། ཕ་རོལ་ཏུ་ཕྱིན་པ་དྲུག་ཡོངས་སུ་མ་རྫོགས་ན་ཡང༌། ཇི་ལྟར་རྣམ་པ་ཐམས་ཅད་མཁྱེན་པ་ཉིད་ཐོབ་པར་འགྱུར། བཅོམ་ལྡན་འདས་ཀྱིས་བཀའ་བསྩལ་པ། རབ་འབྱོར་ནམ་གཟུགས་ཡིད་ལ་མི་བྱེད་པ་ནས། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཡིད་ལ་མི་བྱེད་པ་དེའི་ཚེ། བྱང་ཆུབ་སེམས་དཔའ་སེམས་དཔའ་ཆེན་པོའི་དགེ་བའི་རྩ་བ་རྣམས་རྣམ་པར་འཕེལ་བར་འགྱུར་ཏེ། དགེ་བའི་རྩ་བ་རྣམ་པར་འཕེལ་བས་ཕ་རོལ་ཏུ་ཕྱིན་པ་དྲུག་ཡོངས་སུ་རྫོགས་པར་འགྱུར་རོ། །
ཕ་རོལ་ཏུ་ཕྱིན་པ་དྲུག་ཡོངས་སུ་རྫོགས་པས་རྣམ་པ་ཐམས་ཅད་མཁྱེན་པ་ཉིད་ཐོབ་པར་འགྱུར་རོ། ། དེ་ཅིའི་ཕྱིར་ཞེ་ན། གཟུགས་ཡིད་ལ་མ་བྱས་པ་ནས། སངས་རྒྱས་ཀྱི་ཆོས་མ་འདྲེས་པ་བཅོ་བརྒྱད་ཀྱི་བར་དང༌། རང་བྱང་ཆུབ་ཀྱི་བར་དུ་ཡིད་ལ་མ་བྱས་པས། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་འཚང་རྒྱའོ། ། གསོལ་པ། དེ་ཅིའི་སླད་དུ་ཞེ་ན། དེ་ལྟར་གཟུགས་ཡིད་ལ་མ་བགྱིས་པ་ནས། དེ་ལྟར་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཡིད་ལ་མ་བགྱིས་པས།
རྣམ་པ་ཐམས་ཅད་མཁྱེན་པ་ཉིད་ཐོབ་པར་འགྱུར། ། བཅོམ་ལྡན་འདས་ཀྱིས་བཀའ་བསྩལ་པ། ཡིད་ལ་བྱེད་པས་ནི། གལ་ཏེ་འདོད་པའི་ཁམས་སམ། གལ་ཏེ་གཟུགས་ཀྱི་ཁམས་སམ། གལ་ཏེ་གཟུགས་མེད་པའི་ཁམས་སུ་འདྲེ་བར་འགྱུར་ཏེ། ཡིད་ལ་མི་བྱེད་པས་ནི་གང་དུ་ཡང་འདྲེ་བར་མི་འགྱུར་རོ། ། རབ་འབྱོར་བྱང་ཆུབ་སེམས་དཔའ་སེམས་དཔའ་ཆེན་པོ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་པའི་ཚེ། ཆོས་གང་དང་ཡང་འདྲེ་བར་མི་བགྱིའོ། ། གསོལ་པ།
བཅོམ་ལྡན་འདས་བྱང་ཆུབ་སེམས་དཔའ་སེམས་དཔའ་ཆེན་པོ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་དེ་ལྟར་སྤྱོད་པ་དེ། གང་ལ་གནས་པར་འགྱུར། བཅོམ་ལྡན་འདས་ཀྱིས་བཀའ་བསྩལ་པ། རབ་འབྱོར་དེ་ལྟར་སྤྱོད་པའི་བྱང་ཆུབ་སེམས་དཔའ་སེམས་དཔའ་ཆེན་པོ་ནི། གཟུགས་ནས་རྣམ་པ་ཐམས་ཅད་མཁྱེན་པ་ཉིད་ཀྱི་བར་ལ་གནས་པར་མི་འགྱུར་རོ།། ༈ །།མ་ལུས་ཡོན་ཏན་ཀུན་གྱི་གཞི། ། ཤེས་རབ་ཕ་རོལ་ཕྱིན་པ་ནི། ། མི་འཛིན་མི་གཏོང་ཉིད་ཡིན་གསུངས། ། འཛིན་དང་གཏོང་བ་མེད་པ་ནི། ། ཡིད་ལ་མི་བྱེད་ཡིན་པར་གསུངས། །
དེ་ནི་གང་ལའང་མི་གནས་ཞེས། ། སྟོན་པ་ཐུགས་རྗེ་ཅན་གྱིས་གསུངས། ། མི་འཛིན་པ་དང་མི་གཏོང་དང༌། ། ཡིད་ལ་མི་བྱེད་མི་གནས་པས། ། ཡིད་ལ་མི་བྱེད་གོ་བར་བྱ། ། འགྲོ་བའི་མགོན་པོ་ཆོས་ཀྱི་རྗེ། ། ཐམས་ཅད་མཁྱེན་པ་བཅོམ་ལྡན་དང༌། ། དེ་ཡིས་ཐུགས་སུ་ཆུད་པའི་ཆོས། ། བརྟུལ་ཞུགས་གྲུབ་པའི་དགེ་འདུན་ལ། ། གུས་པས་ཕྱག་འཚལ་སྐྱབས་སུ་མཆི། །
དཔལ་ལྡན་བྲམ་ཟེ་ཆེན་པོ་ལའོ། ། ཐུབ་མགོན་རྒྱལ་བ་བཅོམ་ལྡན་དང༌། ། བརྒྱུད་པ་གོང་མ་ཐམས་ཅད་ལས། ། ལེགས་པར་བརྒྱུད་པའི་གདམས་ངག་འདི། ། རང་སེམས་ཤེས་རབ་ཕ་རོལ་ཕྱིན། ། སྟོན་པའི་གསུང་འདི་ངེས་གྱུར་པ། ། ཟབ་མོ་མན་ཆུང་མ་ཡིན་ཀྱང༌། ། ཟབ་ཅིང་རྒྱ་ཆེར་འདི་ངེས་པས། ། བུ་གཅིག་གདམས་ངག་ཐུགས་ལ་ཞོག ། ཡུམ་གྱི་དོན་ཏོ།། །།
༥༣༧༽ ༄། །ཐབས་སྣ་ཚོགས་ཀྱིས་ཁས་བླངས་ཤིང་དམ་བཅས་པ་ཉམས་འོག་ཏུ་ཆུད་པར་བྱེད་པ།། སངས་རྒྱས་ཐམས་ཅད་འདུས་པའི་སྐུ། ། རྡོ་རྗེ་འཆང་གི་ངོ་བོ་ཉིད། ། དཀོན་མཆོག་གསུམ་གྱི་རྩ་བ་སྟེ། ། བླ་མ་མཆོག་གི་ཞབས་ལ་འདུད། ། གྲངས་མེད་བསྐལ་པ་བསམ་ཡས་སུ། ། ཚད་མེད་ཐུགས་རྗེས་འགྲོ་དོན་དུ། ། དབུ་དང་སྐུ་ལུས་རབ་བཏང་ནས། ། བདག་ཅག་སྨིན་མཛད་རྗེ་ལ་འདུད། །
ཀྭ་ཨ་མ་བླ་མ་དམ་པ་རྒྱལ་བ་སྲས་དང་བཅས་པ་ཐམས་ཅད་ཀྱི་སྤྱན་སྔར། སེམས་ཅན་མ་ལུས་པ་ཐམས་ཅད་བདེ་བ་དང་ལྡན། སྡུག་བསྔལ་དང་བྲལ། བླ་ན་མེད་པ་ཡང་དག་པར་རྫོགས་པའི་བྱང་ཆུབ་རིན་པོ་ཆེ་ཐོབ་པར་བྱེད་པར་དམ་བཅས་པའི་སྐྱེས་བུ་ཆེན་པོ། མིའི་སེངྒེ། ཚོགས་ཀྱི་དཔོན་པོ། བླ་མ་རིན་པོ་ཆེ་ཁྱོད། དུས་དེང་སང་བདག་ཏུ་འཛིན་པ་ལོག་པར་ལྟ་བའི་ས་གཞི་ཆེན་པོ་ལ། ཆགས་པ་དང་སྡང་བ་མི་བཟད་པའི་དུག་ཧ་ལ་ཧ་ལ་མེའི་ཕུང་པོ་རབ་ཏུ་འབར་བས་རང་ཉིད་བསྲེགས་ཅིང༌། གཞན་ཐམས་ཅད་ཀྱང་སྲེག་པར་བྱེད་པ།
རང་ཉིད་དང་རང་ཉིད་ཀྱི་གཉེན་དང་འབྲེལ་བར་འགྱུར་པ་སློབ་མར་ཁས་ལེན་པ་རྣམས་དང་བཅས་པ་རང་ཉིད་ལ་རང་ཉིད་ཅུང་ཟད་ཀྱང་སྙིང་མི་རྗེའམ། ཀྱེ་རྗེ་བཙུན་ནག་རང་རྫབ་རྒོད། མིང་བཟང་པོ། སྔོན་སྒྲུབ་པ་བྱེད་པའི་དུས་སུ། འགྲོ་བའི་དོན་དྲན། འགྲོ་དོན་དུས་ལ་བབ་པའི་དུས་སུ་སྒོམ་དྲན། ཉོན་མོངས་ལྔའི་ཞགས་པའི་བཅིང་བ་དམ་པོས་རང་ཉིད་བཅིངས་ཤིང༌། གཞན་འཆིང་བར་བྱེད་པ། རང་གཞན་གཉིས་ཀ་ལ་ཡི་ཆད་ཆེན་པོ་བྱེད་པ། རང་གི་བསམ་པ་དང་དམ་བཅའ་ལ་མི་བལྟ་བར།
གཞན་གྱི་སྤྱོད་པ་བཟང་ངན་གྱི་རྗེས་སུ་འབྲང་བ་ནི། རིན་པོ་ཆེ་ཉིད་ཀྱི་ཞལ་སྔ་ནས། སེམས་ཅན་རྣམས་འདི་འདྲ་བས་ང་དོགས་པ་ཡིན་མོད་སྙམ་དུ་བསམ་གསུང་བ་དང༌། རང་ཆགས་པ་དྲག་པོའི་རྗེས་སུ་འབྲངས་ནས། གཅེས་པར་བྱས་པ་ཙམ་ཞིག་ཉེས་པ་བསྒྲུབ་པའི་དགྲ་ལ་བྱས་ན་ཅི་ཡོང༌། ཐམས་ཅད་དེ་དང་འདྲ་བར་ཅི་ཡོང༌། ལྔ་ཙག་ཙམ་དྲན། འགྲོ་བ་སྨིན་པར་བྱེད་པའི་ཐབས་མཁས་པ་རྩོལ་སྒྲུབ་མེད་པར་དེ་རང་ན་འོང་བར་འདུག་པ་ཐུགས་ལ་དགོངས་འཚལ། ཡང་རང་ཉིད་ཀྱི་སྐུ་ལུས་ནོར་བུ་རིན་པོ་ཆེ་ཕྱི་བདར་ལེགས་པར་བྱས་པ་དང་འདྲ་བ། ཟས་དང༌།
གོས་དང༌། ནོར་དང༌། ཕུན་སུམ་ཚོགས་པ་རྒྱ་མཚོ་ལྟ་བུས་ཀླུབས་པ་འདི་ཡང༌། ཕུན་སུམ་ཚོགས་པའི་དགེ་འདུན་དང༌། གཞན་ལ་ཕན་པ་དང་བདེ་བའི་རྒྱུན་བཅད་ན་འབྱུང་བ་ཡང་ཡེ་དཀའ་བ་མ་ལགས་སམ། རང་གི་ལུས་རུལ་པ་མི་གཙང་བའི་རྫས་སུམ་ཅུ་རྩ་གཉིས་ཀྱིས་གང་བ། བླུན་པོ་རྣམས་ཆགས་པ། མཁས་པ་རྣམས་ཀྱིས་སྨད་པ་འདིའི་ཁ་འཛིན་དང་ཞེ་འཛིན། ཀུ་ཀུ་དང་རེ་རེ། མཐོ་གཅིག་དང་དམའ་གཅིག་བྱས་ཀྱང༌།
དགྲ་ནི་གསོས་ནས་དུར་ཁྲོད་འཇུག གསུང་ན། ཐབས་སྣ་ཚོགས་ཀྱིས་ཁས་བླངས་ཤིང་དམ་བཅས་པ་ཉམས་འོག་ཏུ་ཆུད་པར་བྱེད་པ་རྒྱལ་པོ་ཆེན་པོ་སྤྱན་བཟང་ལྟ་བུ་ཞིག་རང་ལ་ཅི་སྟེ་མི་འབབ། དེ་ལྟར་བྱེད་ན། བྱེད་པའི་ཐབས་མཁས་པ་བཅོམ་ལྡན་འདས་ཀྱིས་སྡེ་སྣོད་རིན་པོ་ཆེ་རྣམ་པ་གསུམ། རྒྱུད་སྡེ་རིན་པོ་ཆེ་རྣམ་པ་བཞི། སློབ་དཔོན་ཆེན་པོ་འཕགས་པ་ལ་སོགས་པ། རང་ཉིད་ཀྱི་ཕར་གྱུར་པ་རྣམས་ཀྱི་གསུང་གི་རྗེས་སུ་འབྲངས་ནས། པྲད་པྲད་འབད་པར་བྱས་ན། བྱང་ཆུབ་སེམས་དཔའ་ལེགས་པར་ཕ་རོལ་ཏུ་ཕྱིན་པ་དང་འདྲ་བ་ལ་ཚེགས་མེད་པས།
དེ་སྒྲུབ་པར་བྱེད་པའི་ཐབས་སྟོན་པའི་གསུང་གི་རྗེས་སུ་འབྲང་བར་བྱ་སྟེ། སློབ་དཔོན་ཆེན་པོ་ཤནྟ་དེ་བའི་བྱང་ཆུབ་སེམས་དཔའི་སྤྱོད་པ་ལ་འཇུག་པ། བསླབ་པ་ཀུན་ལས་བཏུས་པ་དང༌། སའི་སྙིང་པོ་འཁོར་ལོ་བཅུ་པའི་རྗེས་སུ་འབྲངས་ནས་ཉམས་སུ་བླང་བར་བྱའོ། ། འདི་མཐོ་གཅིག་དམའ་གཅིག་སྒང་མ་སྒང་ཐོག་གི་མན་ངག་བྱ་བ། མཛད་འཕྲོ་ཡིན་ནོ།། །། ༥༣༨༽ ༄། །ཕག་མོ་གྲུ་པའི་གདུང་རྟེན་བཀྲ་ཤིས་སྒོ་མང་གི་དཀར་ཆག། ཨོཾ་སྭསྟི། དུས་གསུམ་སངས་རྒྱས་ཀུན་གྱི་ངོ་བོ་རྡོ་རྗེ་འཆང་གི་སྐུ། །
བརྗོད་མེད་མཐའ་བྲལ་དོན་སྟོན་ལྟ་བའི་མུན་འཇོམས་རྡོ་རྗེའི་གསུང༌། ། མི་འགྱུར་འདུས་མ་བྱས་པ་ཚད་མེད་སྙིང་རྗེ་ཆེན་པོའི་ཐུགས། ། འཇིག་རྟེན་མགོན་པོ་རིན་པོ་ཆེ་དཔལ་བླ་མའི་ཞབས་ལ་འདུད། ། སྐུ་ལྔ་ཡེ་ཤེས་ལྔ་རྫོགས་གར་གྱི་ཉམས་དགུར་ལྡན། ། ཉོན་མོངས་རྣམ་དག་སེམས་ཅན་ཀུན་སྒྲོལ་དུག་ལྔ་སེལ་བའི་གསུང༌། ། བྱང་ཆུབ་སེམས་གཉིས་དབྱེར་མེད་རྟག་ཆད་འགྲོ་འོང་བྲལ་བའི་ཐུགས། ། རྡོ་རྗེ་འཆང་ཆེན་རིགས་ཀྱི་བདག་པོ་དྲུག་པའི་ཞབས་ལ་འདུད། ། དུས་གསུམ་གཤེགས་པ་ཐུགས་རྗེར་ལྡན་པ་རྒྱལ་བའི་སྐུ། ། བརྗོད་མེད་མཚོན་པ་འདོད་ཆགས་བྲལ་བ་དམ་པའི་ཆོས། ། དེས་གསུང་སྒྲུབ་ཅིང་དབྱེར་མེད་རྟོགས་པ་ཚོགས་ཀྱི་མཆོག །
རྒྱལ་བ་སྲས་བཅས་སྐྱབས་གནས་རྣམས་ལ་གུས་པས་འདུད། ། སྐྱབས་ཆེན་བླ་མ་མཆོག་དང་དུས་གསུམ་དཀོན་མཆོག་གི ། ཕྱི་ནང་གསང་བའི་དཀྱིལ་འཁོར་རྒྱལ་བ་སྲས་བཅས་ཀྱི། ། མཚན་ཙམ་ཐོས་པས་སྡིག་དང་སྒྲིབ་པ་ཟད་པ་དང༌། ། དཔག་མེད་ཡོན་ཏན་བསྐྱེད་ཕྱིར་ཅུང་ཟད་འདིར་བརྗོད་བྱ། ། དེ་ལ་དུས་གསུམ་གྱི་སངས་རྒྱས་ཐམས་ཅད་ཀྱི་ཆོས་ཀྱི་སྐུ་སྤྲོས་པ་ཐམས་ཅད་ཀྱི་མཐའ་དང་བྲལ་བའི་རང་བཞིན། འཁོར་བ་དང་མྱ་ངན་ལས་འདས་པའི་ཡོན་ཏན་རིན་པོ་ཆེ་མ་ལུས་ཤིང་ལུས་པ་མེད་པའི་གཏེར་དུ་གྱུར་ཅིང༌། ཇི་སྲིད་འཁོར་བའི་རྒྱ་མཚོ་ཆེན་པོ་མ་སྟོང་གི་བར་དུ། ལྷུན་གྱིས་གྲུབ་པ་དང་རྒྱུན་ཆད་པ་མེད་པའི་ཕྲིན་ལས་ཀྱིས་འགྲོ་བ་མ་ལུས་པ་སྨིན་ཅིང་གྲོལ་བར་མཛད་པ་བླ་མ་རིན་པོ་ཆེའི་གདུང་རྟེན། ལྷ་དང་བཅས་པའི་འཇིག་རྟེན་ཐམས་ཅད་ཀྱི་མགོན་དང༌།
སྐྱབས་དང༌། གནས་དང༌། དཔུང་གཉེན་དུ་གྱུར་ཅིང༌། གཙུག་གི་ནོར་བུ་རིན་པོ་ཆེར་བཞུགས་པ་དེའི། ཞབས་འབྲིང་དང་ཞབས་ཏོག་དེ་ཉིད་ལས་མི་གཞན་པའི་བླ་མ་རྡོ་རྗེ་འཛིན་པ་ཆེན་པོ་རྣམས་དང༌། ཡི་དམ་གྱི་ལྷ་དང༌། ཇོ་བོ་བླ་ན་མེད་པའི་དཀོན་མཆོག་རིན་པོ་ཆེ་རྣམ་པ་གསུམ། རྒྱལ་བ་སྲས་དང་བཅས་པའི་དཀྱིལ་འཁོར་གྱི་འཁོར་ལོ་སྒོ་དང་སྒོ་ཁྱུད་དང༌། རྩིག་པ་དང༌། པཉྩ་ར་ག་དང༌།
ཆོས་ཀྱི་འཁོར་ལོ་གདུགས་ཀྱིས་ཕུབ་པ་དང༌། རི་དྭགས་དར་དཔྱངས་ཀྱིས་མཛེས་པར་བྱས་པ་དང༌། དར་དཔྱངས་ཆེན་པོ་འཕན་རིང་གིས་ལེགས་པར་བརྒྱན་པ་དང༌། རིགས་ཀྱི་ཕྱག་མཚན་ཐ་དད་པས་རྣམ་པར་ཕྱེ་བ་དང༌། ཆོས་སྐྱོང་བའི་སྲུང་མ་ཆེན་པོ་ཕྲིན་ལས་རྣམ་བཞིས་འགྲོ་བ་ཐམས་ཅད་སྨིན་པ་དང་གྲོལ་བར་མཛད་པའི་རྟེན་ཁྱད་པར་ཅན་ཞིག བླ་མ་གོང་མའི་སྐུ་གསུང་ཐུགས་ཀྱི་དགོངས་པ་ཡོངས་སུ་རྫོགས་པར་བྱ་བའི་ཆེད་དུ། བདག་གི་བླ་མ་དམ་པས་བཞེངས་པར་མཛད་པའི་ཐུགས་ཀྱི་དགོངས་པ་དེ་རྫོགས་པར་མཛད་པའི་ཆེད་དུ། དགེ་འདུན་གྱི་ཚོགས་རྒྱ་མཚོ་ཆེན་པོ་ལྟ་བུ་རྣམས་ཀྱིས། འབད་པ་དང༌། རྩོལ་བ་དང༌།
རྒྱུ་རྐྱེན་དང༌། མོས་གུས་ཀྱི་གཞི་བཟུང༌། དཔོན་ཆེན་པོ་ཚུལ་རིན་གྱིས་བདག་མཛད། ལྷོ་བལ་གྱི་ལྷ་བཟོ་མཁས་ཤིང་བཟོ་རིག་པའི་ཡོན་ཏན་ཕུལ་དུ་ཕྱིན་པ། བཟོའི་སྤྲུལ་པར་གྲགས་པ། དཔོན་ཆེན་པོ་མ་ཎི་བྷ་དྲ་ཞེས་བྱ་བ་སྤྱན་དྲངས་ནས། བདག་ཅག་བླ་མ་དམ་པའི་ཉེ་གནས་སྐུ་གསུང་ཐུགས་ཀྱི་སྲས་སུ་གྱུར་པ་རྣམས་ཀྱིས། འབད་པ་དང༌། རྩོལ་བས་ལེགས་པར་བསྒྲུབས་པའི་བཀྲ་ཤིས་སྒོ་མང་ཞེས་ཡོངས་སུ་གྲགས་པའི་བླ་མ་དམ་པ་རྣམས་དང༌། དཀྱིལ་འཁོར་གྱི་འཁོར་ལོ་བཞུགས་པ་ནི།
རྒྱུ་རིན་པོ་ཆེ་རྣམ་པ་སྣ་ཚོགས་ལས་གྲུབ་པ། རྒྱར་མཐོ་ལྔ་བཅུ་རྩ་གསུམ་ཡོད་པ། མཐོ་དམན་གྱི་དཔངས་སུ་མཐོ་སུམ་ཅུ་རྩ་གསུམ་ཡོད་པ། ནང་གི་ཁོག་པ་རྒྱུ་རིན་པོ་ཆེ་རྣམ་པ་སྣ་ཚོགས་ལས་གྲུབ་པ། བར་གྱི་ལིང་ཚེ་མཉམ་ཞིང་འཚམ་པ། ཚད་ཕུན་སུམ་ཚོགས་པ། ཕྱི་གཞལ་ཡས་ཁང་གི་ནང་ན་བཞུགས་པའི་སངས་རྒྱས་དང་བྱང་ཆུབ་སེམས་དཔའི་ཚོགས་རྣམས་དང་དེའི་ཕྱི་རོལ་མཆོད་པའི་ལྷ་མོ་དང༌། བྱང་ཆུབ་སེམས་དཔའི་ཚོགས་རྣམས་དང༌། པདྨ་དང་བུམ་པ་བཟང་པོ་དཔག་བསམ་གྱི་ཤིང་རིགས་རྣམ་པ་ལྔའི་ཕྱག་རྒྱས་བཏབ་པའི་ཀ་བ་རྣམས་དང༌། དེའི་ཕྱི་རོལ་ཏུ་ཁྲོ་བོའི་རྒྱལ་པོ་རྣམ་པར་འཁྲུགས་ཤིང་རྔམ་པ་དང༌།
སྒོ་སྲུང་བ་དང༌། བྱང་ཆུབ་སེམས་དཔའ་ཆེན་པོ་ཀུན་ཏུ་བཟང་པོ་མཆོད་པའི་སྤྲིན་ཕུང་གི་བཀོད་པས་མཆོད་པ། ལྷ་ཕྲུག་ནམ་མཁའ་ལྡིང་ཞེས་གྲགས་པ་དང༌། རིམ་པ་ལྔའི་རང་བཞིན་དུ་གནས་པ་དེ་ལ། རྡོ་རྗེའི་ས་གཞི་ཆེན་པོའི་སྟེང་དུ། རྡོ་རྗེ་རིན་པོ་ཆེའི་པདྨའི་སྡོང་པོ་ཆེན་པོ་ལ། ལྷ་ཚོགས་བཞུགས་པའི་བང་རིམ་དྲུག དེའི་སྟེང་དུ་ཨུཏྤལ་དང༌། མུ་ཏིག་གི་ཕྲེང་བ་དང༌། པདྨའི་གདན་ལ་གོང་དུ་སྨོས་པའི་དཔལ་ལྡན་ཕག་མོ་གྲུ་པའི་གདུང་རྟེན་ཆེན་པོ་དེ་ཉིད་བཞུགས་སོ། །
དེ་ལ་ལྷ་བཞུགས་པའི་བང་རིམ་གོང་མའི་ཤར་ཕྱོགས་ཀྱི་དབུས་སུ་བཅོམ་ལྡན་འདས་དཔལ་རྡོ་རྗེ་འཆང་བཞུགས། དེའི་གཡས་གཡོན་དུ་ཆཽས་རྗེ་ཕག་མོ་གྲུ་པ་རིགས་རྣམ་པ་ལྔ་རྡོ་རྗེ་འཆང་དང་བཅས་པའམ། ཕ་རོལ་ཏུ་ཕྱིན་པ་དྲུག་དབྱེ་བ་མེད་པས་བསྡུས་པའི་སྐུ་དྲུག་བཞུགས། དུས་གསུམ་གྱི་སངས་རྒྱས་ཐམས་ཅད་ཀྱི་ཡུམ་དུ་གྱུར་པ་རྗེ་བཙུན་མ་རྡོ་རྗེ་རྣལ་འབྱོར་མའི་སྐུ་གསུམ་བཞུགས་སོ། ། དེ་ནས་ལྷོ་ཕྱོགས་ཀྱི་དབུས་སུ་བཅོམ་ལྡན་འདས་རྡོ་རྗེ་འཆང་བཞུགས། དེའི་གཡས་སུ་རྗེ་བཙུན་ཆེན་པོ་ཏིལླི་པ་བཞུགས། གཡོན་ངོས་ན་དཔལ་ལྡན་ནཱ་རོ་པ་བཞུགས། དེ་གསུམ་གྱི་གཡས་ངོས་སུ་རྗེ་བཙུན་མར་པ་ལྷོ་བྲག་པ་བཞུགས། གཡོན་ངོས་སུ་རྗེ་བཙུན་མི་ལ་རྣལ་འབྱོར་གྱི་དབང་ཕྱུག་ཆེན་པོ་བཞུགས། དེ་རྣམས་ཀྱི་གཡས་ངོས་སུ་ཇོ་བོ་ཆེན་པོ་རྗེ་ལྷ་གཅིག་བཞུགས།
གཡོན་གྱི་ངོས་སུ་རྗེ་རིན་པོ་ཆེ་སྒམ་པོ་པ་བཞུགས། དུས་གསུམ་གྱི་སངས་རྒྱས་ཐམས་ཅད་ཀྱི་ཡུམ་དུ་གྱུར་པ་རྗེ་བཙུན་མ་རྣལ་འབྱོར་མའི་སྐུ་གསུམ་བཞུགས་སོ། ། དེ་ནས་ནུབ་ཀྱི་ངོས་ན་དབུས་སུ་བཅོམ་ལྡན་འདས་དཔལ་ལྷན་ཅིག་སྐྱེས་པ་བཞུགས། དེའི་གཡས་ངོས་སུ་སློབ་དཔོན་རྒྱལ་པོ་ཨིནྡྲ་བོ་དྷི་ལྷ་ལྕམ་ལེགས་སྨིན་དང་གཉིས་སུ་མེད་པར་བཞུགས། དེའི་གཡས་ངོས་ན་སློབ་དཔོན་ཌོཾ་བྷི་ཧེ་རུ་ཀ་བཞུགས། དེའི་གཡས་ན་སློབ་དཔོན་འཕགས་པ་ཀླུ་སྒྲུབ་ལ། སློབ་དཔོན་ཨཱརྻ་དེ་བ་དང་སློབ་དཔོན་ཀླུའི་བྱང་ཆུབ་གཉིས་ཀྱིས་བསྐོར་བ་བཞུགས། དཔལ་ལྷན་ཅིག་སྐྱེས་པའི་གཡོན་ངོས་ན། སློབ་དཔོན་ཆེན་པོ་བྲམ་ཟེ་ས་ར་ཧ་ལ། ཡུམ་ཁ་ཎ་ཌྷོ་དང་རོ་ཧེ་གཉིས་ཀྱིས་མཐའ་བརྟེན་པ་བཞུགས།
དེའི་གཡོན་དུ་སློབ་དཔོན་ཀུ་ཀུ་རི་པ་བཞུགས། དེའི་གཡོན་དུ་སློབ་དཔོན་ལཱུ་ཧི་པ་བཞུགས། དུས་གསུམ་གྱི་སངས་རྒྱས་ཐམས་ཅད་ཀྱི་ཡུམ་དུ་གྱུར་པ་རྗེ་བཙུན་མ་རྡོ་རྗེ་རྣལ་འབྱོར་མ་གསུམ་བཞུགས། དེ་ནས་བྱང་ཕྱོགས་ཀྱི་དབུས་སུ་བཅོམ་ལྡན་འདས་དཔལ་ལྷན་གཅིག་སྐྱེས་པ་བཞུགས། དེའི་གཡས་སུ་སློབ་དཔོན་ཆེན་པོ་བིརྺ་པ་ལ་མཁའ་འགྲོ་མ་གཉིས་ཀྱིས་མཐའ་བརྟེན་པ་བཞུགས། དེའི་གཡས་ན་སློབ་དཔོན་རྡོ་རྗེ་དྲིལ་བུ་པ་བཞུགས། དེའི་གཡས་ན་སློབ་དཔོན་པདྨ་འབྱུང་གནས་བཞུགས། བཅོམ་ལྡན་འདས་ལྷན་ཅིག་སྐྱེས་པའི་གཡོན་ན་སློབ་དཔོན་ཛ་ལནྡྷ་ར་པ་ཡུམ་དང་གཉིས་སུ་མེད་པ་བཞུགས། དེའི་གཡོན་ན་སློབ་དཔོན་མཚོ་སྐྱེས་རྡོ་རྗེ་ཡུམ་པདྨ་ནི་དང་གཉིས་སུ་མེད་པ་བཞུགས། དེའི་གཡོན་ན་མཁན་པོ་བོ་དྷི་ས་ཏྭ་བཞུགས།
དེ་བཞིན་གཤེགས་པ་ཐམས་ཅད་ཀྱི་ཡུམ་དུ་གྱུར་པ་རྗེ་བཙུན་མ་རྡོ་རྗེ་རྣལ་འབྱོར་མའི་སྐུ་གསུམ་བཞུགས། སྤྱིར་བང་རིམ་གོང་མ་ལ་ལྷ་ལྔ་བཅུ་རྩ་གསུམ་བཞུགས་སོ། ། དེའི་འོག་གི་བང་རིམ་གཉིས་པ་ལ། ཤར་གྱི་ངོས་ལ་དཔལ་གསང་བ་འདུས་པའི་དཀྱིལ་འཁོར་གྱི་ལྷ་ཚོགས་ལ། དབུས་ཀྱི་ལིང་ཚེ་ལ་བཅོམ་ལྡན་འདས་ཞེ་སྡང་རྡོ་རྗེ་ཞལ་གསུམ་ཕྱག་དྲུག་པ་ཡུམ་རེག་བྱ་རྡོ་རྗེ་མ་དང་གཉིས་སུ་མེད་པར་བཞུགས། དེའི་གཡས་སུ་བཅོམ་ལྡན་འདས་དཔལ་རྣམ་པར་སྣང་མཛད་ཞལ་གསུམ་ཕྱག་དྲུག་པ་བཞུགས། དེའི་གཡས་ན་བཅོམ་ལྡན་འདས་དཔལ་རིན་ཆེན་འབྱུང་ལྡན་ཞལ་གསུམ་ཕྱག་དྲུག་པ་བཞུགས། གཙོ་བོའི་གཡོན་ན་བཅོམ་ལྡན་འདས་དཔལ་འོད་དཔག་ཏུ་མེད་པ་ཞལ་གསུམ་ཕྱག་དྲུག་པ་བཞུགས། དེའི་གཡོན་ན་བཅོམ་ལྡན་འདས་དཔལ་དོན་ཡོད་གྲུབ་པ་ཞལ་གསུམ་ཕྱག་དྲུག་པ་བཞུགས་པ་དང་ལྔ་ལ། སངས་རྒྱས་སྤྱན་མ་ལ་སོགས་པའི་ཡུམ་རྣམས་དང༌།
གཟུགས་རྡོ་རྗེ་མ་ལ་སོགས་པ་མཆོད་པའི་ལྷ་མོ་རྣམས་དང༌། བྱང་ཆུབ་སེམས་དཔའ་ཕྱག་ན་རྡོ་རྗེ་ལ་སོགས་པ་སེམས་དཔའ་རྣམས་དང༌། གཤིན་རྗེ་གཤེད་པོ་ལ་སོགས་པ་ཁྲོ་བོ་རྣམས་དང༌། བཅོམ་ལྡན་འདས་མི་བསྐྱོད་པ་ལ་སོགས་པ་རིགས་ཀྱི་བདག་པོ་རྣམས་དང༌། སྤྱིར་ལྷ་བདུན་ཅུ་རྩ་གཉིས་ཀྱི་དཀྱིལ་འཁོར་གྱི་འཁོར་ལོ་དང༌། ཇོ་བོ་ཐུགས་རྗེ་ཆེན་པོ་ཡི་གེ་དྲུག་པ་གཙོ་འཁོར་གསུམ་དང༌། ཀ་བ་བཞིར་བྱང་ཆུབ་སེམས་དཔའ་རྒྱལ་བ་ལས་རྣམ་པར་རྒྱལ་བ་ཞེས་བྱ་བ་ཞལ་གཅིག་ཕྱག་བཞི་པ། ཕྱག་དང་པོ་གཉིས་ན་རྡོ་རྗེ་དང་རིལ་བ་བིང་ཀ་ར་བསྣམས་པ། འོག་མ་གཉིས་ཀྱིས་རིན་པོ་ཆེའི་པདྨ་ཆེན་པོ་རྣམ་པར་འདེགས་པ་ཞལ་ཕྱིར་གཟིགས་པའི་བྱང་ཆུབ་སེམས་མ་བཞི་དང༌། ནང་དུ་གཟིགས་པའི་མཆོད་པའི་ལྷ་མོ་བཞི་དང༌།
ཟུར་ཐུང་བཞི་ལ་ཕྱི་ནང་གི་མཆོད་པའི་ལྷ་མོ་བརྒྱད་དང༌། ཤར་ངོས་ལ་དགུ་བཅུ་གོ་གཉིས་བཞུགས་སོ། ། ལྷོ་ཕྱོགས་ཀྱི་ངོས་ལ། དབུས་ཀྱི་ལིང་ཚེ་ལ། བཅོམ་ལྡན་འདས་དཔལ་རྡོ་རྗེ་གཞོན་ནུ་ཡུམ་འཁོར་ལོ་རྒྱས་འདེབས་མ་དང་གཉིས་སུ་མེད་པ་ལ། ཁྲོ་བོ་ཆེན་པོ་ཧཱུྂ་ཀ་ར་ལ་སོགས་པ་ཡེ་ཤེས་ཀྱི་ཁྲོ་བོ་བཅུ་དང༌། རྡོ་རྗེ་སྒྲ་འབྱིན་མ་ལ་སོགས་པ་ཡུམ་བཅུ། སྲས་མཆོག་བཛྲ་ཀཱི་ལ་ཡ་ལ་སོགས་པ་དང་བཅས་པ་ཉི་ཤུ་རྩ་གསུམ་གྱི་དཀྱིལ་འཁོར་གྱི་འཁོར་ལོ་བཞུགས། དེའི་གཡས་ཀྱི་ངོས་ན་བཅོམ་ལྡན་འདས་དཔལ་དུས་ཀྱི་དཀྱིལ་འཁོར་གྱི་འཁོར་ལོ་ཞལ་བཞི་ཕྱག་བཅུ་གཉིས་པ། ཡུམ་སྣ་ཚོགས་རྡོ་རྗེ་མ་དང་གཉིས་སུ་མེད་པ་ལ།
དེ་བཞིན་གཤེགས་པ་དོན་ཡོད་གྲུབ་པ་ལ་སོགས་པ་རིགས་བཞི་དང༌། སངས་རྒྱས་སྤྱན་མ་ལ་སོགས་པ་ཡུམ་བཞི་དང་བརྒྱད་ཀྱིས་བསྐོར་བ་ལྷ་བཅུའི་དཀྱིལ་འཁོར་གྱི་འཁོར་ལོ་བཞུགས། དེའི་གཡས་ན་བཅོམ་ལྡན་འདས་གསང་བདག་འཁོར་ལོ་ཆེན་པོ་ཞལ་གསུམ་ཕྱག་དྲུག་པའི་ཡུམ་ལྷ་མོ་མཛེས་ལྡན་མ་དང་གཉིས་སུ་མེད་པ་ལ། ཡབ་ཁྲོ་བོ་བདུད་ལས་རྒྱལ་བྱེད་དང༌། ཡུམ་ལྷ་མོ་འོད་ཟེར་ཅན་དང༌། ལྷ་མོ་ལྕགས་ཀྱུ་མ་ལ་སོགས་པས་བསྐོར་བ་ལྷ་བཅུ་བཞིའི་དཀྱིལ་འཁོར་གྱི་འཁོར་ལོ་བཞུགས། དེ་ནས་གཡོན་ངོས་ནས་བཅོམ་ལྡན་འདས་འཇམ་དཔལ་གཤིན་རྗེ་གཤེད་ཞལ་གསུམ་ཕྱག་དྲུག་པ། ཡུམ་རོ་ལངས་ཁྲོ་མོ་དང་གཉིས་སུ་མེད་པ་ལ། ཞེ་སྡང་གཤིན་རྗེ་གཤེད་དང༌། ང་རྒྱལ་དང༌།
འདོད་ཆགས་དང༌། ཕྲག་དོག་གཤིན་རྗེ་གཤེད་ཡུམ་དང་བཅས་པ། ལྷ་བཅུའི་དཀྱིལ་འཁོར་གྱི་འཁོར་ལོ་བཞུགས། དེའི་གཡོན་ན་བཅོམ་ལྡན་འདས་རྡོ་རྗེ་འཇིགས་བྱེད་ཞལ་དགུ་ཕྱག་སུམ་ཅུ་རྩ་བཞི་པ་རིགས་ཀྱི་བདག་པོ་དང་བཅས་པ་བཞུགས། ཇོ་བོ་ཐུགས་རྗེ་ཆེན་པོ་ཡིད་བཞིན་གྱི་འཁོར་ལོ་གཙོ་འཁོར་ལྔ་བཞུགས། ཟུར་ཐུང་བཞི་ལ་ཕྱི་ནང་གི་མཆོད་པའི་ལྷ་མོ་བརྒྱད་བཞུགས། ཀ་བ་བཞི་ལ་ཞལ་ཕྱིར་གཟིགས་པའི་བྱང་ཆུབ་སེམས་དཔའ་བཞི། ནང་དུ་གཟིགས་པའི་མཆོད་པའི་ལྷ་མོ་བཞི་དང་བརྒྱད་བཞུགས། སྤྱིར་ལྷོ་ངོས་ན་ལྷ་བརྒྱ་བཅུ་རྩ་གཅིག་བཞུགས་སོ།། ༈ །།ནུབ་ཀྱི་ངོས་ཀྱི་དབུས་ཀྱི་ལིང་ཚེ་ལ།
བཅོམ་ལྡན་འདས་དཔལ་དགྱེས་པའི་རྡོ་རྗེ་ཞལ་བརྒྱད་ཕྱག་བཅུ་དྲུག་པ། ཡུམ་བདག་མེད་མ་རྣལ་འབྱོར་མ་དང་གཉིས་སུ་མེད་པ་ལ། གཽ་རི་མ་ལ་སོགས་པ་ལྷ་མོ་བརྒྱད་ཀྱིས་བསྐོར་བ་དང༌། ཕྱག་མཚན་གྱི་ལྷ་མོ་བརྒྱད་དང་བཅས་པའི་དཀྱིལ་འཁོར་གྱི་འཁོར་ལོ་བཞུགས། དེའི་གཡས་ཀྱི་ངོས་ན་བཅོམ་ལྡན་འདས་མ་ཧཱ་མ་ཡ་ཞལ་བཞི་ཕྱག་བཞི་པ་རིགས་ཀྱི་བདག་པོ་དང་བཅས་པ་ཡུམ་སངས་རྒྱས་མཁའ་འགྲོ་མ་དང་གཉིས་སུ་མེད་པ་ལ། རྡོ་རྗེ་མཁའ་འགྲོ་མ་ལ་སོགས་པ་མཁའ་འགྲོ་མ་བཞིས་བསྐོར་བའི་དཀྱིལ་འཁོར་གྱི་འཁོར་ལོ་བཞུགས། དེའི་གཡས་ན་རྗེ་བཙུན་མ་རྡོ་རྗེ་རྣལ་འབྱོར་མ་ལྷ་བདུན་མའི་དཀྱིལ་འཁོར་གྱི་འཁོར་ལོ་བཞུགས། དེ་ནས་གཡོན་ངོས་ན་བཅོམ་ལྡན་འདས་དཔལ་ལྷ་མོ་གདན་བཞི་ཞལ་གསུམ་ཕྱག་དྲུག་མ་ལ་རྡོ་རྗེ་མཁའ་འགྲོ་མ་དང་སེངྒེའི་གདོང་ལ་སོགས་པ་མཁའ་འགྲོ་མ་བཅུ་གཉིས་ཀྱིས་བསྐོར་བའི་དཀྱིལ་འཁོར་གྱི་འཁོར་ལོ་བཞུགས། དེའི་གཡོན་ན་རྗེ་བཙུན་མ་རྡོ་རྗེ་རྣལ་འབྱོར་མ་ལ་རྡོ་རྗེ་མཁའ་འགྲོ་མ་ལ་སོགས་པ་བཞིས་བསྐོར་བའི་དཀྱིལ་འཁོར་གྱི་འཁོར་ལོ་བཞུགས། ཇོ་བོ་ཐུགས་རྗེ་ཆེན་པོ་ཨ་མོ་གྷ་པཱ་ཤ་དོན་ཡོད་ཞགས་པ་ལྷ་ལྔ་བཞུགས།
ཟུར་ཐུང་བཞི་ལ་ཕྱི་ནང་གི་མཆོད་པའི་ལྷ་མོ་བརྒྱད་བཞུགས། ཀ་བ་བཞི་ལ་བྱང་ཆུབ་སེམས་མ་རྒྱལ་བ་ལས་རྣམ་པར་རྒྱལ་བ་ཞེས་བྱ་བ། ཞལ་ཕྱིར་གཟིགས་པའི་བྱང་ཆུབ་སེམས་མ་བཞི། ནང་དུ་གཟིགས་པའི་མཆོད་པའི་ལྷ་མོ་བཞི་དང་བརྒྱད་བཞུགས། སྤྱིར་ནུབ་ཀྱི་ངོས་ན་ལྷ་བདུན་ཅུ་རྩ་གཅིག་བཞུགས་སོ།། ༈ །།དེ་ནས་བྱང་ཕྱོགས་ཀྱི་ངོས་ཀྱི་ལིང་ཚེ་དབུས་མ་ལ། བཅོམ་ལྡན་འདས་འཁོར་ལོ་བདེ་མཆོག་ཞལ་བཞི་ཕྱག་བཅུ་གཉིས་པ། ཡུམ་རྡོ་རྗེ་རྣལ་འབྱོར་མ་དང་གཉིས་སུ་མེད་པ་ལ། མཁའ་འགྲོ་མ་ལ་སོགས་པ་བཞི། གྲི་གུག་གི་འཕྲེང་བས་ཡོངས་སུ་བསྐོར་བ་བདེ་བ་ཆེན་པོའི་ཕོ་བྲང་བཞུགས་སོ། །
དེ་ནས་གཡས་གཡོན་གྱི་ལིང་ཚེ་རྣམས་ལ། དཔའ་བོ་ཐོད་པའི་དུམ་བུ་དང༌། རྣལ་འབྱོར་མ་རབ་ཏུ་གཏུམ་མ་ལ་སོགས་པ་ཐུགས་ཀྱི་འཁོར་ལོ་རྡོ་རྗེ་ཕྲེང་བས་ཡོངས་སུ་བསྐོར་བ་བཞུགས། དཔའ་བོ་མྱུ་གུ་ཅན་དང་དཔའ་མོ་ས་སྲུངས་མ་ལ་སོགས་པ་གསུང་གི་འཁོར་ལོ་པདྨའི་ཕྲེང་བས་ཡོངས་སུ་བསྐོར་བ་བཞུགས། དཔའ་བོ་སྟོབས་པོ་ཆེ་དང་དཔའ་མོ་འཁོར་ལོ་ཅན་མ་ལ་སོགས་པ་སྐུའི་འཁོར་ལོ། འཁོར་ལོའི་ཕྲེང་བས་ཡོངས་སུ་བསྐོར་བ་བཞུགས། དེ་ནས་ཁ་གདོང་མ་ལ་སོགས་པ་སྒོ་མ་བཞི་དང༌། གཤིན་རྗེ་སྲེག་མ་ལ་སོགས་པ་མཚམས་མ་བཞི་དང༌། དམ་ཚིག་གི་འཁོར་ལོ་དང༌། ལྷ་དྲུག་ཅུ་རྩ་གཉིས་ཀྱི་དཀྱིལ་འཁོར་གྱི་འཁོར་ལོ་བཞུགས།
དེ་ནས་དུར་ཁྲོད་ཆེན་པོ་བརྒྱད་ན་སློབ་དཔོན་རྒྱལ་པོ་ཨིནྡྲ་བོ་དྷི་ལ་སོགས་པ་གྲུབ་པ་ཐོབ་པའི་རྣལ་འབྱོར་གྱི་དབང་ཕྱུག་ཆེན་པོ་བརྒྱད་དང༌། ལྷའི་དབང་པོ་བརྒྱ་བྱིན་ལ་སོགས་པ་ཕྱོགས་སྐྱོང་བ་ཆེན་པོ་བརྒྱད་དང༌། གླང་པོའི་གདོང་ལ་སོགས་པ་ཞིང་སྐྱོང་ཆེན་པོ་བརྒྱད་དང༌། ནོར་རྒྱས་ལ་སོགས་པ་ཀླུའི་རྒྱལ་པོ་ཆེན་པོ་བརྒྱད་དང་བཅས་པ་བཞུགས་སོ། ། ཟུར་ཐུང་བཞི་ལ་མཆོད་པའི་ལྷ་མོ་བརྒྱད་དང༌། ཀ་བ་བཞི་ལ་ཞལ་ཕྱིར་གཟིགས་པའི་བྱང་ཆུབ་སེམས་དཔའ་མ་རྒྱལ་བ་ལས་རྣམ་པར་རྒྱལ་བ་ཞེས་བྱ་བ་བཞི་དང༌། ནང་དུ་ཞལ་གཟིགས་པའི་མཆོད་པའི་ལྷ་མོ་བཞི་དང་བརྒྱད། ཇོ་བོ་ཐུགས་རྗེ་ཆེན་པོ་ཞལ་བཅུ་གཅིག་པ་གཙོ་འཁོར་གསུམ་དང༌། སྤྱིར་བང་རིམ་གཉིས་པའི་བྱང་ངོས་སུ་ལྷ་བརྒྱ་དང་བཅུ་བཞི་བཞུགས་སོ། ། ལྷའི་བུ་ནམ་མཁའ་ལྡིང་ཀུན་ཏུ་བཟང་པོ་མཆོད་པའི་སྤྲིན་ཕུང་གི་ཆར་ཆེན་པོ་རབ་ཏུ་འབེབས་པར་བྱེད་པ་བཞི་དང༌།
སྤྱིར་བང་རིམ་གཉིས་པ་ལ་ལྷ་སུམ་བརྒྱ་དང་ལྔ་བཅུ་རྩ་དགུ་བཞུགས་སོ།། ༈ །།དེ་ནས་བང་རིམ་གསུམ་པའི་ཤར་ཕྱོགས་ཀྱི་ངོས་ལ། དབུས་ཀྱི་ལིང་ཚེ་ལ། བཅོམ་ལྡན་འདས་དཔལ་རྣམ་པར་སྣང་མཛད་ཀུན་ཏུ་ཞལ་བྱང་ཆུབ་མཆོག་གི་ཕྱག་རྒྱ་ཅན་བཞུགས། དེའི་གཡས་ན་བཅོམ་ལྡན་འདས་མི་བསྐྱོད་པ་བཞུགས། དེའི་གཡས་ན་བཅོམ་ལྡན་འདས་རིན་ཆེན་འབྱུང་ལྡན་བཞུགས། གཡོན་ངོས་ན་བཅོམ་ལྡན་འདས་སྣང་བ་མཐའ་ཡས་བཞུགས། དེའི་གཡོན་ན་བཅོམ་ལྡན་འདས་དོན་ཡོད་གྲུབ་པ་དང་ལྔ་ལ། བྱང་ཆུབ་སེམས་དཔའ་ཆེན་པོ་རྡོ་རྗེ་སེམས་དཔའ་ལ་སོགས་པའི་སེམས་དཔའ་རྣམས་དང༌། བྱང་ཆུབ་སེམས་དཔའ་བྱམས་པ་ལ་སོགས་པའི་བསྐལ་པ་བཟང་པོའི་བྱང་ཆུབ་སེམས་དཔའ་བཅུ་དྲུག་དང༌།
ལྷ་མོ་སྒེག་མ་ལ་སོགས་པ་ནང་གི་མཆོད་པའི་ལྷ་མོ་རྣམས་དང༌། ལྷ་མོ་རྡོ་རྗེ་བདུག་སྤོས་མ་ལ་སོགས་པ་ཕྱིའི་མཆོད་པའི་ལྷ་མོ་རྣམས་དང༌། རིགས་ཀྱི་ཡུམ་བཞི་སྦས་པའི་ཚུལ་དུ་བཞུགས་པ་དང༌། སྤྱིར་རྡོ་རྗེ་དབྱིངས་ཀྱི་དཀྱིལ་འཁོར་གྱི་འཁོར་ལོ་ལ་ལྷ་བཞི་བཅུ་རྩ་བདུན་ལ་སོགས་པ་བཞུགས། བཅོམ་ལྡན་འདས་ཁྲོ་བོའི་རྒྱལ་པོ་མི་གཡོ་བ་པུས་བཙུགས་དང༌། ཟུར་ཐུང་བཞི་ལ་ཕྱི་ནང་གི་མཆོད་པའི་ལྷ་མོ་བརྒྱ་དང༌། ཀ་བ་བཞི་ལ་ཞལ་ཕྱིར་གཟིགས་པའི་བྱང་ཆུབ་སེམས་དཔའ་མ་བཞི། ནང་དུ་གཟིགས་པའི་མཆོད་པའི་ལྷ་མོ་བཞི་དང༌། ལྷའི་བུ་ནམ་མཁའི་ལྡིང་མཆོད་པའི་སྤྲིན་ཕུང་གི་ཆར་ཆེན་པོ་རབ་ཏུ་འབེབས་པ་དང༌། སྤྱིར་ཤར་ངོས་ལ་ལྷ་དྲུག་ཅུ་རྩ་དགུ་བཞུགས་སོ།།
༈ །།ཡང་ལྷོའི་ངོས་ཀྱི་ལིང་ཚེ་ལ་དབུས་སུ། སངས་རྒྱས་ཐོད་པ་ཞལ་གཅིག་ཕྱག་བཞི་པ། ཡུམ་སྣ་ཚོགས་སྡེ་མ་དང་གཉིས་སུ་མེད་པ་ལ། རྡོ་རྗེ་མཆེ་བ་མ་ལ་སོགས་པས་བསྐོར་བ་སྤྱིར་ལྷ་བཅོ་བརྒྱད་ཀྱི་དཀྱིལ་འཁོར་གྱི་འཁོར་ལོ་བཞུགས། དེའི་གཡས་ན་བཅོམ་ལྡན་འདས་དམ་ཚིག་གསུམ་བཀོད་པའི་རྒྱལ་པོ་རྒྱལ་བ་སྤྲུལ་པའི་སྐུ་ལ་འཁོར་རྡོ་རྗེ་འཛིན་པ་ལ་སོགས་པ་བཞི་དང་ལྷ་ལྔ་བཞུགས། དེའི་གཡས་ན་སྡིག་པ་དང་སྒྲིབ་པ་ཐམས་ཅད་དག་པར་བྱེད་པའི་བཅོམ་ལྡན་འདས་དཔལ་རྡོ་རྗེ་སེམས་དཔའ་ལྷ་མོ་པུཥྤེ་མ་ལ་སོགས་པའི་ལྷ་དགུའི་དཀྱིལ་འཁོར་གྱི་འཁོར་ལོ་བཞུགས། ཡང་གཡོན་གྱི་ངོས་ན། འགྲོ་བའི་སྡུག་བསྔལ་ཐམས་ཅད་སེལ་བར་བྱེད་པའི་སངས་རྒྱས་སྨན་པའི་རྒྱལ་པོ་ལ།

དེ་བཞིན་གཤེགས་པ་མྱ་ངན་མེད་མཆོག་དཔལ་ལ་སོགས་པ་དྲུག་གིས་བསྐོར་བའི་ལྷ་བདུན་གྱི་དཀྱིལ་འཁོར་བཞུགས། དེའི་གཡོན་ན་རྗེ་བཙུན་འཇམ་དཔལ་སྨྲ་བའི་སེངྒེ་བཅོམ་ལྡན་འདས་འཇམ་དཔལ་གཤིན་རྗེ་གཤེད་ལ་སོགས་པ་ལྷ་བདུན་གྱི་དཀྱིལ་འཁོར་བཞུགས། ཡང་བཅོམ་ལྡན་འདས་ཁྲོ་བོ་མི་གཡོ་བ་པུས་བཙུགས་དང༌། ཟུར་ཐུང་བཞི་ལ་ཕྱི་ནང་གི་མཆོད་པའི་ལྷ་མོ་བརྒྱད་དང༌། ཀ་བ་བཞི་ལ་ཞལ་ཕྱིར་གཟིགས་པའི་བྱང་ཆུབ་སེམས་དཔའ་མ་བཞི་དང༌། ནང་དུ་གཟིགས་པའི་མཆོད་པའི་ལྷ་མོ་བཞི་དང༌། ལྷའི་བུ་ནམ་མཁའ་ལྡིང་ཀུན་ཏུ་བཟང་པོ་མཆོད་པའི་སྤྲིན་ཕུང་གི་ཆར་ཆེན་པོ་འབེབས་པར་བྱེད་པ་དང༌། སྤྱིར་ལྷོ་ཕྱོགས་ན་ལྷ་དྲུག་ཅུ་རྩ་བཞི་བཞུགས་སོ།། ༈ །།དེ་ནས་ནུབ་ཕྱོགས་ཀྱི་ངོས་ན་དབུས་ཀྱི་ལིང་ཚེ་ལ། ཡུམ་ཆེན་མོ་ཤེས་རབ་ཀྱི་ཕ་རོལ་ཏུ་ཕྱིན་པ་རྡོ་རྗེ་དབྱིངས་ཀྱི་དབང་ཕྱུག་མའི་དཀྱིལ་འཁོར་ལ། དབུས་སུ་ཡུམ་ཆེན་མོ་ཤེས་རབ་ཀྱི་ཕ་རོལ་ཏུ་ཕྱིན་མ་ཞལ་གཅིག་ཕྱག་བཞི་མ་ལ།
ཤར་ཕྱོགས་སུ་རིགས་སྔགས་ཀྱི་རྒྱལ་མོ་སོ་སོར་འབྲང་བ་ཆེན་མོ་དང༌། བཅོམ་ལྡན་འདས་མ་རྡོ་རྗེ་མི་ཕམ་མ་དང༌། སྡིག་པ་ཐམས་ཅད་སྤོང་བ་དང༌། གདུལ་དཀའ་བ་དང༌། བདུད་ཐམས་ཅད་འཇོམས་མ་དང༌། སྒོ་མཐའ་ཡས་པ་དང༌། དཀོན་མཆོག་འབྱུང་གནས་དང༌། སྐུལ་བྱེད་མ་དང་བྱང་ཆུབ་སེམས་དཔའ་ཆེན་པོ་བརྒྱད་ཀྱི་ཕྱག་མཚན་དང་བཅས་པ་ལྷ་བཅུ་བདུན་གྱི་དཀྱིལ་འཁོར་གྱི་འཁོར་ལོ་བཞུགས་སོ།། ༈ །།དེའི་གཡས་ན་བཅོམ་ལྡན་འདས་ཁྲོ་བོའི་རྒྱལ་པོ་མི་གཡོ་བ་ལ་ཁྲོ་བོ་པུས་བཙུགས་གཉིས་སྤྲུལ་པའི་ཁྲོ་ཆུང་བརྒྱད་དང་བཅུས་བསྐོར་བ་ལྷ་བཅུ་གཅིག་གི་དཀྱིལ་འཁོར་གྱི་འཁོར་ལོ་བཞུགས། དེའི་གཡས་ན་བཅོམ་ལྡན་འདས་གཙུག་གཏོར་འཁོར་ལོས་བསྒྱུར་བ་ལ།
དམ་པ་སྦྱིན་པའི་རྡོ་རྗེ་ལ་སོགས་པས་བསྐོར་བ་ལྷ་བཅུ་བདུན་གྱི་དཀྱིལ་འཁོར་གྱི་འཁོར་ལོ་བཞུགས་སོ། ། དེ་ནས་ཡང་གཡོན་ངོས་ན་མགོན་པོ་ཚེ་དང་ཡེ་ཤེས་དཔག་ཏུ་མེད་པ་ལ། བཅོམ་ལྡན་འདས་རྡོ་རྗེ་མི་བསྐྱོད་པ་ལ་སོགས་པ་བཞིས་བསྐོར་བ་དང༌། ལྷ་ལྔའི་དཀྱིལ་འཁོར་གྱི་འཁོར་ལོ་བཞུགས། དེའི་གཡོན་ན་ཇོ་བོ་ཐུགས་རྗེ་ཆེན་པོ་རྗེ་བཙུན་སྤྱན་རས་གཟིགས་དབང་ཕྱུག་ལ། ཡིག་དྲུག་རིག་མ་ལ་སོགས་པ་མཆོད་པའི་ལྷ་མོ་རྣམས་དང་བཅས་པ་ལྷ་བཅུ་གཉིས་ཀྱི་དཀྱིལ་འཁོར་གྱི་འཁོར་ལོ་བཞུགས་སོ། ། ཡང་ཁྲོ་བོའི་རྒྱལ་པོ་པུས་བཙུགས་དང༌། ཟུར་ཐུང་བཞི་ལ་མཆོད་པའི་ལྷ་མོ་བརྒྱད་དང༌། ཀ་བ་བཞི་ལ་ཞལ་ཕྱིར་གཟིགས་པའི་བྱང་ཆུབ་སེམས་དཔའ་བཞི་དང༌། ནང་དུ་གཟིགས་པའི་མཆོད་པའི་ལྷ་མོ་བཞི་དང༌།
ལྷའི་བུ་ནམ་མཁའ་ལྡིང་ཀུན་ཏུ་བཟང་པོ་མཆོད་པའི་སྤྲིན་ཕུང་གི་ཆར་ཆེན་པོ་འབེབས་པར་བྱེད་པ་དང༌། སྤྱིར་ནུབ་ཀྱི་ངོས་ན་ལྷ་བདུན་ཅུ་ཐམ་པ་བཞུགས་སོ། ། དེ་ནས་བྱང་ཕྱོགས་ཀྱི་ངོས་ན་དབུས་ཀྱི་ལིང་ཚེ་ལ། བཅོམ་ལྡན་འདས་འཁོར་ལོ་བདེ་མཆོག་གཙུག་གི་ནོར་བུ་ཞལ་བཞི་ཕྱག་བཅུ་གཉིས་པ། ཡུམ་རྡོ་རྗེ་རྣལ་འབྱོར་མ་དང་གཉིས་སུ་མེད་པ་ལ། མཁའ་འགྲོ་མ་མ་ཏང་གི་ལ་སོགས་པ་བཅུ་གཉིས་ཀྱིས་བསྐོར་བ་དང༌། ལྷ་བཅུ་བཞིའི་དཀྱིལ་འཁོར་གྱི་འཁོར་ལོ་བཞུགས་སོ། ། དེའི་གཡས་ན་བཅོམ་ལྡན་འདས་ཡང་དག་ཧེ་རུ་ཀ་ཞལ་གསུམ་ཕྱག་དྲུག་པ་ཡུམ་ཀྲོ་ཏི་ཤོ་རི་དང་གཉིས་སུ་མེད་པ་ལ་ཀེའུ་རི་མ་ལ་སོགས་པ་མ་མོ་བརྒྱད་ཀྱིས་བསྐོར་བ་དང༌། ལྷ་བཅུའི་དཀྱིལ་འཁོར་གྱི་འཁོར་ལོ་བཞུགས་སོ། ། དེའི་གཡས་ན་བཅོམ་ལྡན་འདས་ཕྱག་ན་རྡོ་རྗེ་ལ་མགོན་པོ་མི་བསྐྱོད་པ་ལ་སོགས་པ་བཞིས་བསྐོར་བ་དང་ཐུགས་ཀྱི་དཀྱིལ་འཁོར་གྱི་འཁོར་ལོ་ལྷ་ལྔ་བཞུགས་སོ། །
དེ་ནས་གཡོན་ཕྱོགས་ཀྱི་ངོས་ན་དུས་གསུམ་གྱི་སངས་རྒྱས་ཐམས་ཅད་ཀྱི་ཡུམ་དུ་གྱུར་པ་རྗེ་བཙུན་མ་འཕགས་མ་སྒྲོལ་མ་ཕྱག་བརྒྱད་སྒྲོལ་མ་ལ། འཕགས་མ་མེའི་འཇིགས་པ་སྐྱོབ་པ་ལ་སོགས་པ་རྗེ་བཙུན་མ་བརྒྱད་ཀྱིས་བསྐོར་བ་དང་ལྷ་དགུའི་དཀྱིལ་འཁོར་གྱི་འཁོར་ལོ་བཞུགས་སོ། ། དེའི་གཡོན་ན་བཅོམ་ལྡན་འདས་དཔལ་རྟ་མགྲིན་ཞལ་གསུམ་ཕྱག་དྲུག་པའི་རྣམ་པ་ལ་བཛྲ་ཤོ་ན་མ་ལ་སོགས་པའི་ཤོ་ན་མ་བཞིས་བསྐོར་བ་དང༌། ལྷ་ལྔའི་དཀྱིལ་འཁོར་གྱི་འཁོར་ལོ་བཞུགས་སོ། ། ཡང་ཁྲོ་བོའི་རྒྱལ་པོ་པུས་བཙུགས་དང༌། ཟུར་ཐུང་བཞི་ལ་མཆོད་པའི་ལྷ་མོ་བརྒྱད་དང༌། ཀ་བ་བཞི་ལ་ཞལ་ཕྱིར་གཟིགས་པའི་བྱང་ཆུབ་སེམས་དཔའ་བཞི་དང༌། ནང་དུ་གཟིགས་པའི་མཆོད་པའི་ལྷ་མོ་བཞི་དང༌། ལྷའི་བུ་ནམ་མཁའ་ལྡིང་ཀུན་ཏུ་བཟང་པོ་མཆོད་པའི་སྤྲིན་ཕུང་གི་ཆར་ཆེན་པོ་འབེབས་པར་བྱེད་པ་དང༌། སྤྱིར་བྱང་གི་ཕྱོགས་ན་ལྷ་དྲུག་ཅུ་རྩ་གཅིག་བཞུགས་སོ། །
སྤྱིར་བང་རིམ་གསུམ་པ་ལ། ལྷ་ཚོགས་ཉིས་བརྒྱ་དང་དྲུག་བཅུ་ཐམ་པ་བཞུགས་སོ།། ༈ །།དེ་ནས་བང་རིམ་བཞི་པ་ལ། བྱང་ཕྱོགས་ཀྱི་ངོས་ནས། དབུས་ཀྱི་ལིང་ཚེ་ལ། སངས་རྒྱས་བཅོམ་ལྡན་འདས་ཤཱཀྱ་ཐུབ་པ་མཚན་དང་དཔེ་བྱད་ཐམས་ཅད་ཀྱིས་རབ་ཏུ་བརྒྱན་པ་དག་བཞུགས་སོ། ། དེའི་གཡས་ཀྱི་ངོས་ན་བྱང་ཆུབ་སེམས་དཔའ་བྱམས་པ་རིན་པོ་ཆེའི་རིལ་བ་སྤྱི་བླུགས་བསྣམས་པ་དང༌། ཁྲོ་བོ་ཆེན་པོ་གཞན་གྱིས་མི་ཐུབ་པའི་འཁོར་ལོ་རྡོ་རྗེ་བསྣམས་པ་དང༌། གཡོན་གྱི་ངོས་ནས་བྱང་ཆུབ་སེམས་དཔའ་ཀུན་ཏུ་བཟང་པོས་རིན་པོ་ཆེའི་ཁང་བུ་བསྣམས་པ་དང༌། ཁྲོ་བོ་ཁམས་གསུམ་ལས་རྣམ་པར་རྒྱལ་བས་མདའ་གཞུ་བསྣམས་པ་དང༌།
གཙོ་འཁོར་ལྔ་བཞུགས་སོ། ། དེའི་གཡས་གཡོན་གྱི་ལིང་ཚེ་རྣམས་ལ། བསྐལ་བ་བཟང་པོའི་སངས་རྒྱས་མི་བསྐྱོད་པའི་རིགས་ས་གནོན་གྱི་ཕྱག་རྒྱ་ཅན་ཐུགས་ཕྱག་མཚན་གྱིས་ཁ་བསྐངས་ཏེ། ཉིས་བརྒྱ་ལྔ་བཅུ་ཐམ་པ་བཞུགས་སོ། ། ཡང་ཟུར་ཐུང་བཞི་ལ་མཆོད་པའི་ལྷ་མོ་བརྒྱད་དང༌། ཀ་བ་བཞི་ལ་ཞལ་ཕྱིར་གཟིགས་པའི་བྱང་ཆུབ་སེམས་དཔའ་བཞི་དང༌། ནང་དུ་གཟིགས་པའི་མཆོད་པའི་ལྷ་མོ་བཞི་དང༌། ཤར་ཕྱོགས་ཀྱི་སྒོ་བ་རྡོ་རྗེ་ལྕགས་ཀྱུ་དང༌། ལྷའི་བུ་ནམ་མཁའ་ལྡིང་མཆོད་པའི་སྤྲིན་ཕུང་གི་ཆར་ཆེན་པོ་འབེབས་པ་དང༌། ཤར་ཕྱོགས་ན་ལྷ་ཉིས་བརྒྱ་བདུན་ཅུ་རྩ་གསུམ་བཞུགས་སོ། །
དེ་ནས་ལྷོ་ཕྱོགས་ཀྱི་དབུས་ཀྱི་ལིང་ཚེ་ལ། བསྟན་པའི་བདག་པོ་བཅོམ་ལྡན་འདས་ཤཱཀྱ་ཐུབ་པ་བཞུགས། དེའི་གཡས་ན་བྱང་ཆུབ་སེམས་དཔའ་ཕྱག་ན་རྡོ་རྗེ་ཨུཏྤལ་ཤིན་ཏུ་རྒྱས་པའི་སྟེང་ན་རྡོ་རྗེ་བསྣམས་པ་དང༌། ཁྲོ་བོ་ཆེན་པོ་མི་གཡོ་བ་རལ་གྲི་བསྣམས་པའོ། ། གཡོན་ངོས་ན་བྱང་ཆུབ་སེམས་དཔའ་ནམ་མཁའི་སྙིང་པོ་རལ་གྲི་བསྣམས་པ་དང༌། ཁྲོ་བོ་ཆེན་པོ་བདུད་རྩི་འཁྱིལ་བ་རྡོ་རྗེ་རྒྱ་གྲམ་བསྣམས་པ་དང༌། གཙོ་འཁོར་ལྔ་བཞུགས་སོ། ། དེའི་གཡས་གཡོན་གྱི་ལིང་ཚེ་རྣམས་ལ་བསྐལ་པ་བཟང་པོའི་སངས་རྒྱས་རིན་ཆེན་འབྱུང་ལྡན་གྱི་རིགས་མཆོད་སྦྱིན་གྱི་ཕྱག་རྒྱ་ཅན་ཐུགས་ཕྱག་མཚན་གྱིས་བསྐངས་པ་དང༌། ཉིས་བརྒྱ་ལྔ་བཅུ་ཐམ་པ་བཞུགས་སོ། ། ཡང་ཟུར་ཐུང་བཞི་ལ་མཆོད་པའི་ལྷ་མོ་བརྒྱད་དང༌།
ཀ་བ་བཞི་ལ་ཞལ་ཕྱིར་གཟིགས་པའི་བྱང་ཆུབ་སེམས་དཔའ་བཞི་དང༌། ནང་དུ་གཟིགས་པའི་མཆོད་པའི་ལྷ་མོ་བཞི་དང༌། ལྷོ་ཕྱོགས་ཀྱི་སྒོ་བ་རྡོ་རྗེ་ཞགས་པ་དང༌། ལྷའི་བུ་ནམ་མཁའ་ལྡིང་ཀུན་ཏུ་བཟང་པོ་མཆོད་པའི་སྤྲིན་ཕུང་གི་ཆར་ཆེན་པོ་འབེབས་པ་དང༌། ལྷོ་ཕྱོགས་ན་ལྷ་ཉིས་བརྒྱ་བདུན་བཅུ་རྩ་གསུམ་བཞུགས་སོ། ། དེ་ནས་ནུབ་ཕྱོགས་ཀྱི་ངོས་ན། དབུས་ཀྱི་ལིང་ཚེ་ལ། བཅོམ་ལྡན་འདས་རྒྱལ་བ་ཤཱཀྱ་ཐུབ་པ་བཞུགས། དེའི་གཡས་ན་བྱང་ཆུབ་སེམས་དཔའ་འཇམ་དཔལ་ཨུཏྤལ་ཤིན་ཏུ་རྒྱས་པའི་སྟེང་ན་རྡོ་རྗེ་བསྣམས་པ་དང༌། ཁྲོ་བོ་ཆེན་པོ་གཤིན་རྗེ་གཤེད་རྡོ་རྗེ་ཐོ་བ་བསྣམས་པ་དང༌།
གཡོན་ངོས་ན་བྱང་ཆུབ་སེམས་དཔའ་འཇིག་རྟེན་དབང་ཕྱུག་ཕྱག་ན་པདྨ་བཟང་པོ་བསྣམས་པ་དང༌། ཁྲོ་བོ་ཆེན་པོ་དཔལ་རྟ་མགྲིན་ཕྱག་ན་དབྱུག་ཐོ་བསྣམས་པ་དང༌། གཙོ་འཁོར་ལྔ་བཞུགས་སོ། ། དེའི་གཡས་གཡོན་གྱི་ལིང་ཚེ་རྣམས་ལ། བསྐལ་པ་བཟང་པོའི་སངས་རྒྱས་སྣང་བ་མཐའ་ཡས་ཀྱི་རིགས་མཉམ་གཞག་གི་ཕྱག་རྒྱ་ཅན་ཐུགས་ཕྱག་མཚན་གྱིས་བསྐངས་པ་དང༌། ཉིས་བརྒྱ་ལྔ་བཅུ་ཐམ་པ་བཞུགས་སོ། ། ཡང་ཟུར་ཐུང་བཞི་ལ་ཕྱི་ནང་གི་མཆོད་པའི་ལྷ་མོ་བརྒྱད་དང༌། ཀ་བ་བཞི་ལ་ཞལ་ཕྱིར་གཟིགས་པའི་བྱང་ཆུབ་སེམས་དཔའ་བཞི་དང༌། ནང་དུ་གཟིགས་པའི་མཆོད་པའི་ལྷ་མོ་བཞི་དང༌། ནུབ་ཕྱོགས་ཀྱི་སྒོ་བ་རྡོ་རྗེ་ལྕགས་སྒྲོག་དང༌།
ལྷའི་བུ་ནམ་མཁའ་ལྡིང་ཀུན་ཏུ་བཟང་པོ་མཆོད་པའི་སྤྲིན་ཕུང་གི་ཆར་ཆེན་པོ་རབ་ཏུ་འབེབས་པ་དང༌། སྤྱིར་ནུབ་ཕྱོགས་ན་ལྷ་ཉིས་བརྒྱ་བདུན་ཅུ་རྩ་གསུམ་བཞུགས་སོ། ། དེ་ནས་བྱང་གི་ཕྱོགས་ན་དབུས་ཀྱི་ལིང་ཚེ་ལ། བསྟན་པའི་བདག་པོ་བཅོམ་ལྡན་འདས་རྒྱལ་བ་ཤཱཀྱ་ཐུབ་པ་བཞུགས། དེའི་གཡས་ན་བྱང་ཆུབ་སེམས་དཔའ་སའི་སྙིང་པོ་རིན་པོ་ཆེའི་མྱུ་གུ་བསྣམས་པ་དང༌། ཁྲོ་བོ་ཆེན་པོ་དབྱུག་པ་སྔོན་པོ་ཅན་ཕྱག་ན་རྡོ་རྗེ་དབྱུག་པ་བསྣམས་པ་དང༌། གཡོན་ངོས་ན་བྱང་ཆུབ་སེམས་དཔའ་སྒྲིབ་པ་རྣམ་པར་སེལ་བ་ཕྱག་ན་པོ་ཏི་བསྣམས་པ་དང༌། ཁྲོ་བོ་ཆེན་པོ་འདོད་པའི་རྒྱལ་པོ་ཕྱག་ན་ལྕགས་ཀྱུ་བསྣམས་པ་དང༌། གཙོ་འཁོར་ལྔ་བཞུགས་སོ། ། དེའི་གཡས་གཡོན་གྱི་ལིང་ཚེ་རྣམས་ལ་བསྐལ་པ་བཟང་པོའི་སངས་རྒྱས་དོན་ཡོད་གྲུབ་པའི་རིགས་སྐྱབས་སྦྱིན་གྱི་ཕྱག་རྒྱ་ཅན་ཐུགས་ཕྱག་མཚན་གྱིས་བསྐངས་པ་དང༌།
སྤྱིར་ཉིས་བརྒྱ་ལྔ་བཅུ་ཐམ་པ་བཞུགས་སོ། ། ཡང་ཟུར་ཐུང་བཞི་ལ་མཆོད་པའི་ལྷ་མོ་བརྒྱད་དང༌། ཀ་བ་བཞི་ལ་ཞལ་ཕྱིར་གཟིགས་པའི་བྱང་ཆུབ་སེམས་དཔའ་བཞི་དང༌། ནང་དུ་གཟིགས་པའི་མཆོད་པའི་ལྷ་མོ་བཞི་དང༌། བྱང་ཕྱོགས་ཀྱི་སྒོ་བ་རྡོ་རྗེ་དྲིལ་བུ་འཁྲོལ་བ་དང༌། ལྷའི་བུ་ནམ་མཁའ་ལྡིང་ཀུན་ཏུ་བཟང་པོ་མཆོད་པའི་སྤྲིན་ཕུང་གི་ཆར་ཆེན་པོ་རབ་ཏུ་འབེབས་པར་བྱེད་པ་དང༌། སྤྱིར་བྱང་ཕྱོགས་ན་ལྷ་ཉིས་བརྒྱ་བདུན་ཅུ་རྩ་གསུམ་བཞུགས་སོ། ། སྤྱིར་བང་རིམ་བཞི་པ་ལ་གཙོ་བོ་བསྟན་པའི་བདག་པོ་བཅོམ་ལྡན་འདས་རྒྱལ་བ་ཤཱཀྱ་ཐུབ་པ་བཞི། དེའི་གཡས་གཡོན་ན་བྱང་ཆུབ་སེམས་དཔའ་ཆེན་པོ་བརྒྱད་ནི་རྗེ་བཙུན་གསང་བའི་བདག་པོ་ཕྱག་ན་རྡོ་རྗེ་དང༌། རྗེ་བཙུན་སེམས་བསྐྱེད་མ་ཐག་ཏུ་ཆོས་ཀྱི་འཁོར་ལོ་བསྐོར་བར་བསྐུལ་མ་འདེབས་པ་ལ་སོགས་པའོ། །
བཅོམ་ལྡན་འདས་ཁྲོ་བོའི་རྒྱལ་པོ་ཆེན་པོ་བརྒྱད་ནི་བུམ་པ་བསྲུང་བའི་ཚུལ་དུ་བཞུགས་པའོ། ། སྤྱིར་བང་རིམ་བཞི་པ་ལ་ལྷ་སྟོང་དང་དགུ་བཅུ་རྩ་གསུམ་བཞུགས་སོ། ། དེ་ནས་བང་རིམ་ལྔ་པ་ལ། ཤར་ཕྱོགས་ཀྱི་ངོས་ན་དབུས་ཀྱི་ལིང་ཚེ་ལ། བཅོམ་ལྡན་འདས་མ་དུས་གསུམ་གྱི་སངས་རྒྱས་ཐམས་ཅད་ཀྱི་ཡུམ་གཙོར་གྱུར་པ། འགྲོ་བའི་ནད་དང་གནོད་པ་སེལ་བར་བྱེད་པའི་རྗེ་བཙུན་མ་པརྞ་ཤ་ཝ་རི་རི་ཁྲོད་ལོ་མ་ཅན་ཞལ་གསུམ་ཕྱག་དྲུག་མ་བཞུགས་སོ། ། དེའི་གཡས་ན་འཇིགས་པ་དང་ཉམ་ང་བ་ཐམས་ཅད་ལས་སྐྱོབ་པར་བྱེད་པ་གཙོར་གྱུར་པའི་རྗེ་བཙུན་མ་ལྷ་མོ་འོད་ཟེར་ཅན་ཞལ་གསུམ་ཕྱག་དྲུག་མ་ལ་རིགས་ཀྱི་བདག་པོ་རྒྱལ་བ་རིགས་ལྔས་དབུ་ལ་བརྒྱན་པ་བཞུགས་སོ། ། གཡོན་ངོས་ན་ཉོན་མོངས་པའི་དུག་ཐམས་ཅད་སེལ་བར་བྱེད་པ་གཙོར་གྱུར་པའི་རྗེ་བཙུན་མ་ལྷ་མོ་དུག་སེལ་མ་ཞལ་གསུམ་ཕྱག་དྲུག་མ་རིགས་ཀྱི་བདག་པོས་དབུ་བརྒྱན་པ་བཞུགས་སོ། ། དེ་ནས་གཡས་ཀྱི་ངོས་ན་མཆོད་པའི་ལྷ་མོ་པི་ཝང་མ་དང༌། གླིང་བུ་མ་དང༌།
རྫ་རྔ་མ་དང༌། རྔ་ཆེན་མ་དང་བཞི་བཞུགས་སོ། ། དེའི་གཡས་ན་གཟུགས་རྡོ་རྗེ་མ་དང༌། རོ་རྡོ་རྗེ་མ་དང༌། རེག་བྱ་རྡོ་རྗེ་མ་དང༌། ཆོས་རྡོ་རྗེ་མ་དང་བཞི་བཞུགས་སོ། ། གཡོན་ངོས་ན་ལྷ་མོ་རྡོ་རྗེ་བཞད་མ་དང༌། ལྷ་མོ་རྡོ་རྗེ་སྒེག་མ་དང༌། ལྷ་མོ་རྡོ་རྗེ་གླུ་མ་དང༌། ལྷ་མོ་རྡོ་རྗེ་གར་མ་དང་བཞི་བཞུགས་སོ། །
དེའི་གཡོན་མཆོད་པའི་ངོས་ན་ལྷ་མོ་རྡོ་རྗེ་མེ་ཏོག་མ་དང༌། ལྷ་མོ་རྡོ་རྗེ་བདུག་སྤོས་མ་དང༌། ལྷ་མོ་རྡོ་རྗེ་སྣང་གསལ་མ་དང༌། ལྷ་མོ་རྡོ་རྗེ་དྲི་ཆབ་མ་དང་བཞི་བཞུགས་སོ། ། ཀ་བ་བཞི་ལ་ཞལ་ཕྱིར་གཟིགས་པའི་བྱང་ཆུབ་སེམས་དཔའ་བཞི་དང༌། ནང་དུ་གཟིགས་པའི་ལྷ་མོ་བཞི་དང་བརྒྱད་བཞུགས་སོ། ། ཕྱོགས་བཅུ་དུས་བཞིའི་ཐུབ་པ་དྲང་སྲོང་ཆེན་པོ་བཞི་ལས། དྲང་སྲོང་ཆེན་པོ་ཕྱག་ན་མེ་ཏོག་ཨུཏྤལ་ཤིན་ཏུ་རྒྱས་པ་བསྣམས་པ་བཞུགས་སོ། ། ཟུར་ཐུང་བཞི་ལ་མཆོད་པའི་ལྷ་མོ་ཐུགས་ཕྱག་མཚན་གྱི་ངོ་བོར་གྱུར་པ་བརྒྱད་བཞུགས་སོ། ། སྤྱིར་ཤར་ཕྱོགས་ན་ལྷ་བཞི་བཅུ་རྩ་གཉིས་བཞུགས་སོ། །
དེ་ནས་ལྷོ་ཕྱོགས་ཀྱི་ངོས་ན་དབུས་ཀྱི་ལིང་ཚེ་ལ། དུས་གསུམ་གྱི་སངས་རྒྱས་ཐམས་ཅད་ཀྱི་ཡུམ་དུ་གྱུར་པ། འགྲོ་བ་སེམས་ཅན་ཐམས་ཅད་འཇིགས་པ་ཆེན་པོ་བརྒྱད་ལས་སྐྱོབ་པར་བྱེད་པ་གཙོར་གྱུར་པ་རྗེ་བཙུན་མ་འཕགས་མ་སྒྲོལ་མ་ཞལ་བཞི་ཕྱག་བརྒྱད་མ་བཞུགས་སོ། ། དེའི་གཡས་ན་གཞན་གྱི་རིགས་སྔགས་དང་བྱད་སྟེམས་ཐམས་ཅད་ཕྱིར་བཟློག་པར་བྱེད་པ་གཙོར་གྱུར་པའི་རྗེ་བཙུན་མ་ལྷ་མོ་གཙུག་གཏོར་གདུགས་དཀར་མོ་ཅན་ཞལ་གསུམ་ཕྱག་དྲུག་མ་བཞུགས་སོ། ། གཡོན་ངོས་ན་དུས་གསུམ་གྱི་སངས་རྒྱས་ཐམས་ཅད་ཀྱི་ཐུགས་བསྐུལ་བར་བྱེད་པ་གཙོར་གྱུར་པའི་རྗེ་བཙུན་མ་ལྷ་མོ་བསྐུལ་བྱེད་མ་ཞལ་གཅིག་ཕྱག་བཞི་མ་བཞུགས་སོ། ། དེའི་གཡས་གཡོན་གྱི་ལིང་ཚེ་རྣམས་ལ་ལྷ་མོ་པི་ཝང་མ་ལ་སོགས་པ་བཞི་དང༌། གཟུགས་རྡོ་རྗེ་མ་ལ་སོགས་པ་བཞུགས་སོ། ། གཡོན་ངོས་ན་རྡོ་རྗེ་བཞད་མ་ལ་སོགས་པ་བཞི་དང༌། རྡོ་རྗེ་མེ་ཏོག་མ་ལ་སོགས་པ་བཞི་དང་བཅུ་དྲུག་བཞུགས་སོ། ། ཀ་བ་བཞི་ལ་ཞལ་ཕྱིར་གཟིགས་པའི་བྱང་ཆུབ་སེམས་དཔའ་བཞི་དང༌།
ནང་དུ་གཟིགས་པའི་མཆོད་པའི་ལྷ་མོ་བཞི་དང༌། ཕྱོགས་བཅུ་དུས་བཞིའི་ཐུབ་པ་དྲང་སྲོང་ཆེན་པོ་བཞི་ལ། དྲང་སྲོང་ཆེན་པོ་ཕྱག་ན་ཤིང་ཐོག་བསྣམས་པ་དང༌། ཟུར་ཐུང་བཞི་ལ་མཆོད་པའི་ལྷ་མོ་བརྒྱད་ཐུགས་ཕྱག་མཚན་གྱི་ངོ་བོར་གྱུར་པ་བརྒྱད་བཞུགས་སོ། ། སྤྱིར་ལྷོ་ཕྱོགས་ན་ལྷ་སུམ་བཅུ་རྩ་དྲུག་བཞུགས་སོ།། ༈ །།དེ་ནས་ནུབ་ཕྱོགས་ཀྱི་ངོས་ཀྱི་དབུས་ཀྱི་ལིང་ཚེ་ལ། དགྲ་དང་ཆོམ་རྐུན་དང་ཚེར་མ་དང༌། ཕ་རོལ་གྱི་དཔུང་ཐམས་ཅད་རབ་ཏུ་འཇོམས་པར་བྱེད་པ་གཙོར་གྱུར་པའི་རྗེ་བཙུན་མ་ལྷ་མོ་རྒྱལ་མཚན་རྩེ་མོའི་དཔུང་རྒྱན་ཅན་ཞལ་བཞི་ཕྱག་བརྒྱད་མ་བཞུགས་སོ། ། དེའི་གཡས་ན་སྲིད་པ་གསུམ་གྱི་འཇིག་རྟེན་ལ་མངའ་བརྙེས་ཤིང༌། མ་རུངས་པའི་བགེགས་དང་ལོག་འདྲེན་ཚར་གཅོད་པར་བྱེད་ཅིང་བཀྲ་ཤིས་དང་བདེ་ལེགས་ཐམས་ཅད་འབྱུང་བ་གཙོར་གྱུར་པའི་རྗེ་བཙུན་མ་ལྷ་མོ་ཨེ་ཀ་ཛ་ཏི་ཞལ་གཅིག་ཕྱག་བརྒྱད་མ་བཞུགས།
གཡོན་ངོས་ན་གདོན་ཆེན་པོ་བཅོ་ལྔ་ལ་སོགས་པ་བགེགས་དང་ལོག་འདྲེན་ཐམས་ཅད་ཞི་བར་མཛད་པ་གཙོར་གྱུར་པའི་རྗེ་བཙུན་མ་སྟོང་ཆེན་མོ་རབ་ཏུ་འཇོམས་མ་ཞལ་བཞི་ཕྱག་བརྒྱད་མ་བཞུགས། དེའི་གཡས་གཡོན་གྱི་ལིང་ཚེ་ལ་ལྷ་མོ་པི་ཝང་མ་ལ་སོགས་པ་བཞི་དང༌། གཟུགས་རྡོ་རྗེ་མ་ལ་སོགས་པ་བཞི་དང༌། རྡོ་རྗེ་བཞད་མ་ལ་སོགས་པ་བཞི་དང༌། རྡོ་རྗེ་མེ་ཏོག་མ་ལ་སོགས་པ་བཞི་དང་བཅུ་དྲུག་བཞུགས་སོ། ། ཀ་བ་བཞི་ལ་ཞལ་ཕྱིར་གཟིགས་པའི་བྱང་ཆུབ་སེམས་དཔའ་བཞི་དང༌། ནང་དུ་གཟིགས་པའི་མཆོད་པའི་ལྷ་མོ་བཞི་དང༌། མེ་ལྷའི་དྲང་སྲོང་ཆེན་པོ་མེ་སྒྲོན་ཞེས་བྱ་བ་ཕྱག་ན་མེ་ཏོག་བསྣམས་པ་དང༌། ཟུར་ཐུང་བཞི་ལ་མཆོད་པའི་ལྷ་མོ་བརྒྱད་ཐུགས་ཕྱག་མཚན་གྱི་ངོ་བོར་གྱུར་པ་བཞུགས་སོ། ། སྤྱིར་ནུབ་ངོས་ན་ལྷ་སུམ་ཅུ་རྩ་དྲུག་བཞུགས་སོ། །
དེ་ནས་བྱང་ཕྱོགས་ཀྱི་ངོས་ན་དབུས་ཀྱི་ལིང་ཚེ་ལ། འགྲོ་བའི་དབུལ་བ་དང་འཕོངས་པ་ཐམས་ཅད་སེལ་བར་བྱེད་པའི་གཙོར་གྱུར་པའི་རྗེ་བཙུན་མ་འཕགས་མ་ནོར་རྒྱུན་མ་ཞལ་གཅིག་ཕྱག་དྲུག་མ་བཞུགས་སོ། ། དེའི་གཡས་ན་སེམས་ཅན་དམྱལ་བ་དང་ངན་སོང་དང་ངན་འགྲོ་ལོག་པར་ལྟུང་བའི་འཇིགས་པ་དང༌། བགེགས་དང་ལོག་འདྲེན་ཐམས་ཅད་ཞི་བར་མཛད་པ་གཙོར་གྱུར་པའི་རྗེ་བཙུན་མ་སོ་སོར་འབྲང་མ་ཆེན་མོ་ཞལ་གཅིག་ཕྱག་བརྒྱད་མ་བཞུགས་སོ། ། གཡོན་ངོས་ན་པདྨའི་མདའ་སྟངས་ཀྱིས་འགྲོ་བ་ཐམས་ཅད་དབང་དུ་བྱེད་པ་གཙོར་གྱུར་པའི་རྗེ་བཙུན་མ་ལྷ་མོ་ཀུ་རུ་ཀུ་ལེ་ཞལ་གཅིག་ཕྱག་བཞི་མ་བཞུགས་སོ། ། དེའི་གཡས་གཡོན་གྱི་ལིང་ཚེ་རྣམས་ལ་ལྷ་མོ་པི་ཝང་མ་ལ་སོགས་པ་བཞི་དང༌། གཟུགས་རྡོ་རྗེ་མ་ལ་སོགས་པ་བཞི་དང༌། རྡོ་རྗེ་བཞད་མ་ལ་སོགས་པ་བཞི་དང༌། རྡོ་རྗེ་མེ་ཏོག་མ་ལ་སོགས་པ་བཞི་དང་བཅུ་དྲུག་བཞུགས་སོ། ། ཀ་བ་བཞི་ལ་ཞལ་ཕྱིར་གཟིགས་པའི་བྱང་ཆུབ་སེམས་དཔའ་བཞི་དང༌།
ནང་དུ་གཟིགས་པའི་མཆོད་པའི་ལྷ་མོ་བཞི་དང༌། ཕྱོགས་བཅུ་དུས་བཞིའི་ཐུབ་པ་དྲང་སྲོང་ཆེན་པོ་བཞི་ལས་དྲང་སྲོང་ཆེན་པོ་ཕྱག་ན་རིལ་པ་སྤྱི་བླུག་བསྣམས་པ་དང༌། ཟུར་ཐུང་བཞི་ལ་མཆོད་པའི་ལྷ་མོ་བརྒྱད་ཐུགས་ཕྱག་མཚན་གྱི་ངོ་བོར་བཞུགས་སོ། ། སྤྱིར་བྱང་ངོས་ན་ལྷ་སུམ་ཅུ་རྩ་དྲུག་བཞུགས་སོ། ། དེ་ལ་མཆོད་པའི་ལྷ་མོ་གཙོ་མོ་བཅུ་གཉིས་པོ་དེ་དག་ནི། ཞལ་གསུམ་ཕྱག་དྲུག་མ་ལ་སོགས་པ་ཅི་རིགས་པར་བཞུགས་སོ། ། འཁོར་དྲུག་ཅུ་རྩ་བཞི་པོ་དེ་དག་ནི་ཞལ་གཅིག་ཕྱག་བཞི་མའི་རྣམ་པར་བཞུགས་སོ། ། ཟུར་ཐུང་གི་མཆོད་པའི་ལྷ་མོ་རྣམས་ནི་ཞལ་གཅིག་ཕྱག་གཉིས་མར་བཞུགས་སོ། ། སྤྱིར་བང་རིམ་ལྔ་པ་ལ་ལྷ་བརྒྱ་དང་ལྔ་བཅུ་ཐམ་པ་བཞུགས་སོ།། ༈ །།དེ་ནས་བང་རིམ་དྲུག་པའི་པདྨ་ཆེན་པོའི་འོག་ཆོས་སྐྱོང་བའི་སྲུང་མ་ཆེན་པོ་རྣམས་བཞུགས་སོ། །
ལྡུམ་རྫིངས་ཀྱི་པདྨ་ཡལ་ག་ཕྱོགས་བཅུར་གྱེས་པ་རྣམས་ལ། ཕྱོགས་བཅུ་དུས་གསུམ་སངས་རྒྱས་ཐམས་ཅད་ཀྱི་སྐུ་གསུང་ཐུགས་ཀྱི་དགོངས་པ་ཡོངས་སུ་རྫོགས་པར་མཛད་པ། དམ་པ་ཆོས་སྐྱོང་བའི་སྲུང་མ་འཁོར་བ་མ་སྟོང་གི་བར་དུ། ཕྲིན་ལས་རྣམ་པ་བཞིས་སེམས་ཅན་ཐམས་ཅད་སྨིན་པ་དང་གྲོལ་བར་མཛད་པའི་བྱང་ཆུབ་སེམས་དཔའ་བདག་ཉིད་ཆེན་པོ་ཆོས་སྐྱོང་བའི་སྲུང་མ་ཆེན་པོ་ཤ་སྟག་འདི་ལྟ་སྟེ། ཕྱོགས་རེ་རེ་ན་དཔལ་ལྷ་མོ་དང་མགོན་པོ་གཉིས། གནོད་སྦྱིན་གྱི་རྒྱལ་པོ་ཆེན་པོ་གཉིས། ཀླུའི་རྒྱལ་པོ་ཆེན་པོ་གཉིས་གཉིས་དང༌། གཙོ་བོ་དྲུག་དྲུག་བཞུགས་སོ། ། དེ་ལ་ཀླུའི་རྒྱལ་པོ་ཆེན་པོ་བརྒྱད་དེ་དག་ནི། རིན་པོ་ཆེ་པདྨ་ལ་རྣམ་པར་བརྩེ་བས་གྱད་ཀྱི་ཚུལ་དུ་འདེགས་ཤིང་ཁ་ནང་དུ་བལྟས་པ།
གདོང་ཅུང་ཟད་ཐད་ཞལ་དུ་གཟིགས་ཤིང་རྒྱན་ཐམས་ཅད་ཀྱིས་བརྒྱན་པ་ལ། འཇིག་རྟེན་མགོན་པོ་རིན་པོ་ཆེའི་བཀས། མགོ་བོ་དགུ་པ་ཞི་བའི་རྣམ་པར་དབུ་གཙུག་ནོར་བུས་བརྒྱན་པ། སྤྲིན་ཆེན་པོ་ཐེམ་ཉེར་དུ་འཁྲིགས་པ། འབྲུག་གི་མགོ་བོ་སྐད་ཆེན་པོ་སྒྲོགས་པའི་གདེངས་ཀ་ཅན། ཁ་ནང་གློག་གི་ཕྲེང་བས་བརྒྱན་པ། རིན་པོ་ཆེ་རྣམ་པ་སྣ་ཚོགས་ཀྱི་ཆར་འབེབས་ཤིང་བར་དུ་གཅོད་པ་ཐམས་ཅད་སེལ་བར་བྱེད་པའོ། ། འཁོར་བརྒྱད་བརྒྱད་ཀྱིས་བསྐོར་བ་སྟེ་བདུན་ཅུ་རྩ་གཉིས། དེ་ལ་ཤར་ཕྱོགས་ཀྱི་ངོས་ན། པདྨའི་སྡོང་པོའི་གཡས་ཕྱོགས་ཀྱི་ལྡུམ་རྫིངས་ཀྱི་འཁྱིལ་ལ།
དེ་བཞིན་གཤེགས་པའི་བསྟན་པ་མཉན་པོ་སྲུང་བར་བྱེད་པའི་དཔལ་ནག་པོ་ཆེན་པོ་བྱ་རོག་མ་ཞལ་གཅིག་ཕྱག་བཞི་པ་བཞུགས་པ་ལ། ལྷའི་དབང་པོ་བརྒྱ་བྱིན་ལ་སོགས་པ་འཕགས་པ་ཕྱོགས་སྐྱོང་བ་བཅུས་བསྐོར་བ་དང༌། གཙོ་འཁོར་བཅུ་གཅིག་བཞུགས། དེའི་གཡས་ན་རིན་པོ་ཆེའི་བང་མཛོད་ལ་མངའ་བརྙེས་པས་དགོས་འདོད་ཕུན་སུམ་ཚོགས་པ་ཐམས་ཅད་འབྱུང་བའི་གནོད་སྦྱིན་གྱི་རྒྱལ་པོ་རྣམ་ཐོས་སྲས་ཞལ་གཅིག་ཕྱག་གཉིས་པ་ལ། གནོད་སྦྱིན་གང་བ་བཟང་པོ་ལ་སོགས་པ་བརྒྱད་དང༌། རྒྱལ་བ་ཁྱུ་མཆོག་དང་དགུས་བསྐོར་བ་དང་བཅུ་བཞུགས། དེའི་གཡས་ན་ཀླུའི་རྒྱལ་པོ་ཆེན་པོ་མཐའ་ཡས་ལ་ཀླུ་ཆེན་པོ་བརྒྱད་ཀྱིས་བསྐོར་བ་དང་གཙོ་འཁོར་དགུ་བཞུགས་སོ། ། པདྨའི་སྡོང་པོའི་གཡོན་གྱི་ལྡུམ་རྫིངས་ཀྱི་འཁྱིལ་ལ། དཔལ་ལྡན་མ་ལྷ་མོ་སྲོག་གྲུབ་མ་ཞལ་གཅིག་ཕྱག་བཞི་མ་ལ་འཁོར་ལྷ་མོ་གྲི་ཐོད་ཅན་བརྒྱད། ཀླུ་མོ་ཆུ་སྲིན་གདོང་དང་དགུས་བསྐོར་བ་གཙོ་འཁོར་བཅུ་བཞུགས་སོ། །
དེའི་གཡོན་གྱི་ཕྱོགས་ན་རིན་པོ་ཆེའི་གཏེར་ཐམས་ཅད་ཀྱི་མངའ་བདག་ཏུ་གྱུར་པ་སའི་ལྷ་མོ་བརྟན་མ་ཞལ་གཅིག་ཕྱག་གཉིས་མ་ལ་བུམ་པ་དང་བུམ་པ་ཆེན་པོ་ལ་སོགས་པ་བརྒྱད། ཇོ་མོ་ལྷ་སྨན་བཀྲ་ཤིས་ཚེ་རིང་མ་དཔོན་གཡོག་ལྔ་དང་གཙོ་འཁོར་བཅུ་བཞི་བཞུགས་སོ། ། དེའི་གཡོན་ན་ཀླུའི་རྒྱལ་པོ་ཆེན་པོ་པདྨ་ཆེན་པོ་ལ་ཀླུ་ཆེན་པོ་བརྒྱད་ཀྱིས་བསྐོར་བ་དང་གཙོ་འཁོར་དགུ་བཞུགས། སྤྱིར་ལྡུམ་རྫིངས་ཀྱི་ཤར་ན་ལྷ་དྲུག་བཅུ་རྩ་བཞི་བཞུགས་སོ། ། དེ་ནས་ལྷོ་ཕྱོགས་ཀྱི་ངོས་ཀྱི་པདྨའི་སྡོང་པོའི་གཡས་ཀྱི་ལྡུམ་རྫིངས་ཀྱི་འཁྱིལ་ལ། དམ་པ་ཆོས་སྐྱོང་བའི་སྲུང་མ་ཆེན་པོ་དཔལ་མགོན་པོ་གཙུག་གཏོར་རྟེན་ཞལ་གཅིག་ཕྱག་གཉིས་པ་ལ་ཀླུའི་རྒྱལ་པོ་ཆེན་པོ་རྒྱ་མཚོ་ལ་སོགས་པ་ལྷ་མ་སྲིན་སྡེ་བརྒྱད་ཀྱིས་བསྐོར་བ་དང་གཙོ་འཁོར་དགུ་བཞུགས། དེའི་གཡས་ན་རིན་པོ་ཆེའི་བང་མཛོད་ལ་མངའ་བརྙེས་པའི་གནོད་སྦྱིན་ཆེན་པོ་འབྲོག་གནས་ཞལ་གཅིག་ཕྱག་གཉིས་པ་བཅོམ་ལྡན་འདས་བསྟན་པའི་བདག་པོས་དབུ་བརྒྱན་པ་ལ་རྒྱུན་གཅད་གླང་པོ་ཆེའི་གཟུགས་ལ་སོགས་པ་བརྒྱད་ཀྱིས་བསྐོར་བ་དང་གཙོ་འཁོར་བཅུ་བཞུགས། ། དེའི་གཡས་ན་ཀླུའི་རྒྱལ་པོ་ཆེན་པོ་པདྨ་ལ་ཀླུ་ཆེན་པོ་བརྒྱད་ཀྱིས་བསྐོར་བ་དང་གཙོ་འཁོར་དགུ་བཞུགས། པདྨའི་སྡོང་པོའི་གཡོན་ཕྱོགས་ཀྱི་ལྡུམ་རྫིངས་ཀྱི་འཁྱིལ་ལ། དཔལ་ལྡན་མ་ལྷ་མོ་དུད་སོལ་མ་ཞལ་གཅིག་ཕྱག་བཞི་མ་ལ།
འཁོར་ལྷ་མོ་གྲི་ཐོད་བསྣམས་པ་བཅུས་བསྐོར་བ་དང་གཙོ་འཁོར་བཅུ་གཅིག་བཞུགས་སོ། ། དེའི་གཡོན་ན་འཛམ་བུའི་གླིང་ལ་སོགས་པར་ཆར་ཆུ་དུས་སུ་འབེབས་ཤིང༌། འགྲོ་བའི་ལོ་ཏོག་སྨིན་པར་མཛད་པའི་དྲང་སྲོང་ཆེན་པོ་ཁྱབ་འཇུག་ཞལ་དགུ་ཕྱག་བཞི་པ་བཅོམ་ལྡན་འདས་ཕྱག་ན་རྡོ་རྗེས་དབུ་ལ་བརྒྱན་པ་ལ། དྲང་སྲོང་ཆེན་པོ་ཉི་མ་དང་ཟླ་བ་ལ་སོགས་པའི་གཟའ་ཆེན་པོ་བརྒྱད་ཀྱིས་བསྐོར་བ་དང་གཙོ་འཁོར་བཅུ་བཞུགས། དེའི་གཡོན་ན་ཀླུའི་རྒྱལ་པོ་དུང་སྐྱོང་ལ་ཀླུ་ཆེན་པོ་བརྒྱད་ཀྱིས་བསྐོར་བ་དང་གཙོ་འཁོར་དགུ་བཞུགས། སྤྱིར་ལྡུམ་རྫིངས་ཀྱི་ལྷོ་ཕྱོགས་ན་ལྷ་ལྔ་བཅུ་རྩ་དགུ་བཞུགས་སོ།། ༈ །།དེ་ནས་ནུབ་ཕྱོགས་ཀྱི་ངོས་ཀྱི་པདྨའི་སྡོང་པོའི་གཡོན་ཕྱོགས་ཀྱི་ལྡུམ་རྫིངས་ཀྱི་འཁྱིལ་ལ། དཔལ་ལེགས་ལྡན་ནག་པོ་ཆེན་པོ་ཞལ་གཅིག་ཕྱག་གཉིས་པ་ལ། འཁོར་ལྷའི་དགྲ་ལྷ་ཆེན་པོ་ཞལ་གཅིག་ཕྱག་བཞི་པ་བརྒྱད་ཀྱིས་བསྐོར་བ་དང་གཙོ་འཁོར་དགུ་བཞུགས་སོ། ། དེའི་གཡས་ན་འགྲོ་བའི་དགོས་འདོད་ཐམས་ཅད་འབྱུང་བའི་དཔལ་ཚོགས་ཀྱི་བདག་པོ་ཆེན་པོ་ཞལ་གཅིག་ཕྱག་བཞི་པ་ལ་འཁོར་ཚོགས་བདག་རང་དང་འདྲ་བ་ཞལ་གཅིག་ཕྱག་བཞི་པའི་རིགས་མཐུན་བརྒྱད་ཀྱིས་བསྐོར་བ་དང་གཙོ་འཁོར་དགུ་བཞུགས་སོ། །
དེའི་གཡས་ན་ཀླུའི་རྒྱལ་པོ་འཇོག་པོ་ལ་ཀླུ་ཆེན་པོ་བརྒྱད་ཀྱིས་བསྐོར་བ་དང་གཙོ་འཁོར་དགུ་བཞུགས་སོ། ། པདྨའི་སྡོང་པོའི་གཡོན་གྱི་ལྡུམ་རྫིངས་ཀྱི་འཁྱིལ་ལ། དཔལ་ལྡན་མ་གཅེར་བུ་བོང་ཞོན་མ་ཤན་པ་ནག་མོ་ཞལ་གཅིག་ཕྱག་གཉིས་མ་ལ་དུས་བཞིའི་རྒྱལ་མོ་བཞི་དང༌། ཀླུ་མོ་ཆུ་སྲིན་གདོང་མ་ལྔས་བསྐོར་བ་དང་གཙོ་འཁོར་དྲུག་བཞུགས། དེའི་གཡོན་ན་སེམས་ཅན་ཐམས་ཅད་ལ་ནོར་གྱི་ཆར་པ་ཆེན་པོ་འབེབས་པར་བྱེད་པའི་མགོན་པོ་འཛམ་བྷ་ལ་ཞལ་གཅིག་ཕྱག་གཉིས་པ་ལ། འཁོར་འཛམ་བྷ་ལ་རང་དང་འདྲ་བའི་རིགས་མཐུན་བརྒྱད་ཀྱིས་བསྐོར་བ་དང་གཙོ་འཁོར་དགུ་བཞུགས་སོ། ། དེའི་གཡོན་ན་ཀླུའི་རྒྱལ་པོ་ཆེན་པོ་སྟོབས་ཀྱི་རྒྱུ་ལ་ཀླུ་ཆེན་པོ་བརྒྱད་ཀྱིས་བསྐོར་བ་དང་གཙོ་འཁོར་དགུ་བཞུགས་སོ། ། སྤྱིར་ལྡུམ་རྫིངས་ཀྱི་ནུབ་ཕྱོགས་ན་ལྷ་ལྔ་བཅུ་རྩ་གཉིས་བཞུགས་སོ། ། དེ་ནས་བྱང་ཕྱོགས་ཀྱི་ངོས་ཀྱི་པདྨའི་སྡོང་པོའི་གཡས་ཕྱོགས་ཀྱི་ལྡུམ་རྫིངས་ཀྱི་འཁྱིལ་ལ། དམ་པ་ཆོས་སྐྱོང་བའི་སྲུང་མ་ཆེན་པོ་དཔལ་མགོན་པོ་མཆོག་སྲེད་ཞལ་གཅིག་ཕྱག་གཉིས་པ་ལ།
མགོན་པོ་རྟ་མངས་དང༌། སྲིན་པོའི་རྒྱལ་པོ་ལང་ཀ་མགྲིན་བཅུ་ལ་སོགས་པ་བདུན་གྱིས་བསྐོར་བ་དང་གཙོ་འཁོར་བརྒྱད་བཞུགས་སོ། ། དེའི་གཡས་ན་མིའམ་ཅིའི་རྒྱལ་པོ་ཆེན་པོ་ལྗོན་པ་ཞལ་གཅིག་ཕྱག་གཉིས་པ། ཕྱག་ན་པི་ཝང་རྒྱུད་མང་སྦྲེང་བ་ལ། འཁོར་སྲས་དང་བཙུན་མོར་བཅས་པ་དང༌། འབྱུང་པོའི་རྒྱལ་པོ་དགེ་བ་དང༌། དྲི་ཟའི་རྒྱལ་པོ་ཆེན་པོ་རྗེའི་མགུར་ལྷ་ཆེན་པོ་བཅུ་གསུམ་ལ། གཉན་ཆེན་པོ་ཐང་ལྷ་དང༌། ཡར་ལྷ་ཤམ་པོ་དང༌། དྭགས་ལྷ་སྒམ་པོ་དང༌།
འོ་དེ་གུང་རྒྱལ་དང༌། གཉགས་ལྷ་བྱར་མ་དང༌། འཆིམས་ལྷ་ཐན་ཚོ་དང༌། སྐྱི་ལྷ་སྦྱར་མ་དང༌། རྨ་ཆེན་པོ་སྤོམ་ར་དང༌། འབྱམ་པོ་ཀླུ་ཕྲུུག་དང༌། ལྷ་བཙུན་མུ་ནེ་ལ་སོགས་པ་གཙོ་འཁོར་བཅུ་དགུ་བཞུགས་སོ། ། དེའི་གཡས་ན་ཀླུའི་རྒྱལ་པོ་ནོར་རྒྱས་ལ་ཀླུ་ཆེན་པོ་བརྒྱད་ཀྱིས་བསྐོར་བ་དང་གཙོ་འཁོར་དགུ་བཞུགས་སོ། ། པདྨའི་སྡོང་པོའི་གཡོན་གྱི་ལྡུམ་རྫིངས་ཀྱི་འཁྱིལ་ལ། སྲུང་མ་ཆེན་མོ་དཔལ་ལྡན་མ་དབུ་བཅུ་བདུན་མ་ལ་བསེའི་ལྷ་མོ་མཆེད་བཞི་དང༌།
ཁ་རག་ཁྱུང་བཙུན་རྡོ་རྗེ་དཔལ་གྱི་ཡུམ་ལ་སོགས་པ་བསྟན་མ་བཅུ་གཉིས་ཀྱིས་བསྐོར་བ་དང༌། ཀླུ་མོ་ཆུ་སྲིན་གདོང་དང་གཙོ་འཁོར་བཅོ་བརྒྱད་བཞུགས་སོ། ། དེའི་གཡོན་ན་གནོད་སྦྱིན་གྱི་རྒྱལ་པོ་ཆེན་པོ་ཨ་པ་ར་ཙི་ཏ་ཞལ་གཅིག་ཕྱག་གཉིས་ན་རིན་པོ་ཆེའི་བུམ་པ་བསྣམས་པ་ལ། གནོད་སྦྱིན་མ་ཕུག་གནས་མ་ལ་སོགས་པ་ཕུག་གནོད་སྦྱྀན་མོ་བརྒྱད་དང༌། རྒྱལ་མ་ལ་སོགས་པ་སྲིང་མོ་བཞི་དང༌། རྩིའི་ལྷ་མོ་གྲུབ་པའི་བློ་གྲོས་མ་དང་གཙོ་འཁོར་བཅུ་བཞི་བཞུགས་སོ། ། དེའི་གཡོན་ན་ཀླུའི་རྒྱལ་པོ་ཆེན་པོ་མ་དྲོས་པ་ལ་ཀླུ་ཆེན་བརྒྱད་ཀྱིས་བསྐོར་བ་དང་གཙོ་འཁོར་དགུ་བཞུགས་སོ། ། སྤྱིར་ལྡུམ་རྫིངས་ཀྱི་བྱང་ཕྱོགས་ན་ལྷ་བདུན་ཅུ་རྩ་བདུན་བཞུགས་སོ། ། དེའི་ཕྱི་མཚམས་ཀྱི་ཕྱོགས་བཞིར། ཤར་ཕྱོགས་ན་དྲི་ཟའི་རྒྱལ་པོ་ཆེན་པོ་ཡུལ་འཁོར་སྐྱོང་སྐུ་ལ་རིན་པོ་ཆེའི་རྒྱན་རྣམ་པ་སྣ་ཚོགས་ཀྱིས་བརྒྱན་པ།
ཕྱག་ན་རིན་པོ་ཆེ་པི་ཝང་རྒྱུད་མང་བསྣམས་པ་བཞུགས་སོ། ། ལྷོ་ཕྱོགས་ན་གྲུལ་བུམ་གྱི་རྒྱལ་པོ་ཆེན་པོ་འཕགས་སྐྱེས་པོ་སྐུ་ལ་རིན་པོ་ཆེའི་རྒྱན་རྣམ་པ་སྣ་ཚོགས་པས་བརྒྱན་པ། ཕྱག་ན་ཕས་ཀྱིས་རྒོལ་བ་ཐམས་ཅད་འཇོམས་པར་བྱེད་པའི་རིན་པོ་ཆེའི་རལ་གྲི་བསྣམས་པ་བཞུགས་སོ། ། ནུབ་ཕྱོགས་ན་ཀླུའི་རྒྱལ་པོ་ཆེན་པོ་སྤྱན་མི་བཟང་སྐུ་ལ་རིན་པོ་ཆེའི་རྒྱན་རྣམ་པ་སྣ་ཚོགས་ཀྱིས་བརྒྱན་པ། ཕྱག་ན་དེ་བཞིན་གཤེགས་པའི་རིང་སྲེལ་གྱི་སྙིང་པོ་ཅན་གྱི་མཆོད་རྟེན་དང༌། སྦྲུལ་ཞགས་བསྣམས་པ་བཞུགས་སོ། ། བྱང་ཕྱོགས་ན་གནོད་སྦྱིན་གྱི་རྒྱལ་པོ་ཆེན་པོ་རྣམ་ཐོས་སྲས་སྐུ་ལ་རིན་པོ་ཆེའི་རྒྱན་རྣམ་པ་སྣ་ཚོགས་ཀྱིས་བརྒྱན་པ། ཕྱག་ན་རིན་པོ་ཆེ་སྣ་ཚོགས་འབྱུང་བའི་ནེའུ་ལེའི་རྐྱལ་པ་དང༌། ཕ་རོལ་གྱི་དཔུང་བཟློག་པར་བྱེད་པའི་མདུང་དར་བསྣམས་པ་བཞུགས་སོ། ། སྤྱིར་ལྡུམ་རྫིངས་ལ་ལྷ་ཉིས་བརྒྱ་ལྔ་བཅུ་རྩ་གསུམ་བཞུགས་སོ། །
དེ་ནས་བང་རིམ་རྣམས་སོ་སོར་དབྱེ་ན། བང་རིམ་གོང་མ་ལ་ལྷ་ལྔ་བཅུ་རྩ་གསུམ་བཞུགས་སོ། ། གཉིས་པ་ལ་སུམ་བརྒྱ་ལྔ་བཅུ་རྩ་ལྔ་བཞུགས་སོ། ། གསུམ་པ་ལ་ཉིས་བརྒྱ་དྲུག་ཅུ་ཐམ་པ་བཞུགས་སོ། ། བཞི་པ་ལ་སྟོང་དང་དགུ་བཅུ་རྩ་གཉིས་བཞུགས་སོ། ། ལྔ་པ་ལ་བརྒྱ་དང་ལྔ་བཅུ་ཐམ་པ་བཞུགས་སོ། ། དྲུག་པ་ལ་ཉིས་བརྒྱ་ལྔ་བཅུ་རྩ་གསུམ་བཞུགས་སོ། ། སྤྱིར་བང་རིམ་རྣམས་ལ་ཀ་བ་བརྒྱད་ཅུ་ཐམ་པ་ཡོད་པ་ལ། ལྷ་བཞུགས་པའི་ཀ་བ་དྲུག་ཅུ་རྩ་བཞི། རིན་པོ་ཆེའི་ཀ་བ་ཕྱག་མཚན་གྱིས་མཚན་པ་བཅུ་དྲུག་བཞུགས་སོ། །
དེ་ནས་ཕྱོགས་ཕྱོགས་སུ་དབྱེ་ན། ཤར་ཕྱོགས་ན་ལྔ་བརྒྱ་ལྔ་བཅུ་རྩ་གཅིག་བཞུགས་སོ། ། ལྷོ་ཕྱོགས་ན་ལྔ་བརྒྱ་ཉི་ཤུ་རྩ་བཞི་བཞུགས་སོ། ། ནུབ་ཕྱོགས་ན་ལྔ་བརྒྱ་དང་དགུ་བཅུ་བཞུགས་སོ། ། བྱང་ཕྱོགས་ན་ལྔ་བརྒྱ་དང་བདུན་ཅུ་རྩ་དྲུག་བཞུགས་སོ། ། སྤྱིར་ཉིས་སྟོང་དང་བརྒྱ་བདུན་ཅུ་བཞུགས་སོ། ། བདག་དང་འཁོར་འདས་མ་ལུས་ཐམས་ཅད་ཀྱིས། ། དུས་གསུམ་བསགས་དང་ཡོད་པའི་དགེ་བ་འདིས། ། བླ་མ་རིན་ཆེན་ཐུགས་དགོངས་རྫོགས་གྱུར་ནས། ། སངས་རྒྱས་བསྟན་པ་དར་ཞིང་རྒྱས་པ་དང༌། །
བླ་མེད་བྱང་ཆུབ་སྙིང་པོ་མྱུར་ཐོབ་ཤོག། །།
༥༣༩༽ ༄། །བཟོད་བྱས་བྱམས་པའི་གོ་ཆ་བགོས་ན་ཁྲོ་འཁྲུག་ཞི་ཞིང་པདྨའི་ཆར་འབབ་པ།། ཨོཾ་སྭསྟི། དཀོན་མཆོག་རིན་པོ་ཆེ་རྣམ་པ་གསུམ་གྱིས་དུས་རྟག་ཏུ་རྒྱལ་བར་གྱུར་ཅིག ། གང་ཞིག་ཉོན་མོངས་མེ་ཚོགས་འབར་གྱུར་བྱམས་པའི་བརླན་བྲལ་ཞིང༌། ། གདུལ་དཀའ་མནར་སེམས་རྒྱུན་གནས་མི་དགེ་བཅུ་སོགས་ཉི་འོད་ཀྱིས། ། ཐར་པའི་ས་བོན་ཚིག་བྱེད་ཆོམ་རྐུན་རྣམ་སྤངས་ལེགས་པའི་ལམ། ། བསྟེན་ཕྱིར་ཅུང་ཟད་གཏམ་བརྗོད་གུས་པའི་ཡིད་ཀྱིས་ཉན་པར་བྱོས། ། ཀྱེ་མ་ལོག་ཤེས་ནག་པོའི་རྒྱུན་གནས་ཤིང༌། །
འཁྱལ་ཚིག་དུས་མིན་སྨྲ་དང་ཚིག་རྩུབ་དང༌། ། བཟང་རློམ་གོང་མའི་གསུང་དང་རྣམ་འགྱུར་ལ། ། ཁྱད་གསོད་རྫུན་པའི་གཏམ་གྱིས་སུན་འབྱིན་དང༌། ། མ་ལེགས་མ་ཤེས་ལ་སོགས་འཁྲུལ་པའི་ལས། ། མི་དགེ་ས་བོན་དང་བཅས་མ་ལུས་ཀུན། ། རྣམ་པ་ཀུན་ཏུ་རབ་ཏུ་སྤོང་བ་དང༌། ། དགེ་ལེགས་དཀར་པོའི་ལོ་ཐོག་བསྲུང་བར་མཛད། ། ཞིང་བསམ་དངོས་པོའི་རྟེན་ཅིང་འབྲེལ་པ་ཡིས། ། ཤིན་ཏུ་ཕྲ་བར་གྱུར་པ་གཅིག་ལ་ཡང༌། ། དུས་གསུམ་འཕགས་པ་མཆོད་དང་སེམས་ཅན་རྣམས། །
སྨིན་ཅིང་གྲོལ་བྱེད་མཐུ་སྟོབས་མངའ་ལགས་པས། ། འཁོར་གསུམ་ཡོངས་དག་རྟེན་འབྲེལ་བསྒྲུབ་པར་མཛོད། ། རྒྱལ་བས་རབ་བསྔགས་ཟག་མེད་ཚུལ་ཁྲིམས་དག ། མ་ཉམས་ལེགས་བསྲུངས་གནས་སྐབས་མཐར་ཐུག་ཏུ། ། དགེ་ལེགས་ཡོན་ཏན་མ་ལུས་ཀུན་འབྱུང་ཞིང༌། ། ལྷར་བཅས་འགྲོ་བའི་གཙུག་གི་ནོར་བུར་འགྱུར། ། གཤེ་དང་འཐབ་དང་རྩོད་པ་ལ་སོགས་དང༌། ། ཤིན་ཏུ་སྨད་པར་གྱུར་ཀྱང་བདག་ཉིད་ཀྱིས། ། བཟོད་བྱས་བྱམས་པའི་གོ་ཆ་ཆེར་བགོས་ན། ། ཁྲོ་འཁྲུག་ཞི་ཞིང་པདྨའི་ཆར་འབབ་འགྱུར། །
མི་ཟད་འཁོར་བའི་འདམ་ལ་བྱིང་བ་ཡི། ། སྐྱབས་མེད་དཔུང་དང་བྲལ་བའི་སེམས་ཅན་རྣམས། ། དབུགས་འབྱིན་དེང་ནས་རྣམ་པར་འདྲེན་སླད་དུ། ། བྱང་ཆུབ་སྤྱད་པ་སྤྱོད་ལ་བརྩོན་བགྱིས་ན། ། འགྲོ་བ་འདྲེན་པའི་ཆོས་རྗེ་བདག་ཉིད་འགྱུར། ། ཆོས་ཀུན་གདོད་ནས་མ་སྐྱེས་རང་བཞིན་དུ། ། གང་གིས་ཤེས་པར་གྱུར་པའི་ཤེས་རབ་ཀྱིས། ། འཛིན་བྱེད་ལྟ་བ་ཐིབས་པོ་བཅོམ་བྱས་ན། ། ཀུན་མཁྱེན་མཁྱེན་པའི་ཡེ་ཤེས་ཐོབ་པར་འགྱུར། ། དེ་ལྟར་ཡོན་ཏན་ཀུན་དང་ལྡན་བྱ་ཞིང༌། །
བྱང་ཆུབ་སེམས་ཀྱི་ལྗོན་ཤིང་རབ་བརྟན་ནས། ། འགྲོ་བ་ཉོན་མོངས་ཚད་པས་གདུངས་པ་ལས། ། དམ་ཆོས་བསིལ་བའི་གྲིབ་མས་ཉེར་འཚོ་ཞིང༌། ། བླ་མེད་བྱང་ཆུབ་མཆོག་ལ་འགོད་གྱུར་པའི། ། དེད་དཔོན་ཆེན་པོར་གྱུར་ནས་སེམས་ཅན་རྣམས། ། མི་ཟད་འཁོར་བའི་རྒྱ་མཚོ་ལས་བསྒྲལ་ཏེ། ། བླ་མེད་ནོར་བུའི་གླིང་དུ་འཁྲིད་པར་འགྱུར།། །། ༥༤༠༽ ༄། །དགེ་འདུན་གྱི་ཚོགས་ལ་བཀའ་བསྩལ་བའི་ཞལ་གདམས་ཡིད་ཀྱི་གདུང་སེལ།། དགེ་འདུན་གྱི་ཚོགས་ལ་བཀའ་བསྩལ་གསུང་བ།
ཞལ་སྟོན་བྱ་བ་དེ། སྐྱེས་བུ་དམ་པ་དེ་སྔོན་ཞལ་མ་མཐོང་བ་ལ་ཞལ་སྟོན་ཟེར་བ་ཡིན། ང་དུས་རྒྱུན་ཆད་མེད་པར་ཚོགས་སུ་ཕྱིན། ཐམས་ཅད་ཀྱིས་མ་མཐོང་བ་མེད་པས་ཞལ་བསྟན་མི་དགོས། ཞུམ་པས་ཕོངས་པ་ལས་གཏན་མི་ཐར་པ་ཡིན་ཏེ། དེ་ལྟར་ཡང༌། ཞུམ་པས་ཕོངས་ལས་ཐར་ལ་མི་ཕན་གྱིས། ། དེ་བས་མྱ་ངན་གདུང་བ་མ་བྱེད་པར། ། དགོས་པའི་དོན་བསྒྲུབ་མཁས་ལ་བསྟེན་བྱས་ན། ། རབ་ཏུ་དཀའ་བའང་སླ་བས་ཐར་བར་འགྱུར། །
ཞེས་གསུངས་པས་མྱ་ངན་མ་བྱེད། ཁྱེད་རྣམས་ཀྱི་ཆོས་མ་ཚར་བ་ཡང་མེད། ཕྱག་རྒྱ་ཆེན་པོའི་དགེ་སྦྱོར་སྐྱོང་མི་ཤེས་པ་ཙམ་ཡང་མེད་པས་ཐམས་ཅད་རི་ཁྲོད་དུ་སོང་ལ་སྒྲུབ་པ་གྱིས་གསུང་ངོ༌།། ༈ །།ཞབས་ཏོག་པ་རྣམས་ལ་གསུང་བ། ང་ནི་འདས་སམ་འདའ་ཀ་ཡིན་ཡང་རུང༌། ། ང་ཡི་ལུས་ལ་རྟེན་འབྲེལ་ཡོད་པས་ན། ། སུས་ཀྱང་སྐུ་ཤ་ལག་པ་ཙམ་ཅིག་ཀྱང༌། ། མཐོང་ན་བཀྲ་མི་ཤིས་པ་འབྱུང་འགྱུར་བས། ། ཁྱེད་ཀྱིས་སུ་ལ་སྟོན་པར་མ་བྱེད་ཅིག། ། སྤྱིར་གྱིས་ནད་པ་ཀུན་ལ་རྟེན་འབྲེལ་འདི། །
ཡོད་པ་ཡིན་པས་ཁྱེད་ཀྱིས་དེ་ལྟར་སྒྲུབས། ། ཞེས་གསུངས་སོ།། །། ༥༤༡༽ ༄། །གཞི་ལམ་འབྲས་བུ་ཐམས་ཅད་ལྔ་ལྡན་གྱི་སྒོ་ནས་ཉམས་སུ་ལེན་པར་གདམས་པ།། ཨོཾ་སྭསྟི། ན་མོ་གུ་རུ། འཁོར་དང་མྱ་ངན་འདས་པའི་ཆོས་རྣམས་ཀུན། ། གདོད་ནས་ལྷུན་གྲུབ་མཉམ་ཉིད་བློ་ལས་འདས། ། ཐམས་ཅད་རོ་མཉམ་མཁའ་ལྟར་འདུས་མ་བྱས། ། རྩོལ་སྒྲུབ་མི་མངའ་རིན་པོ་ཆེ་དཔལ་འདུད། །
སེམས་གཉིས་དབྱེར་མེད་བདེ་ཆེན་ཡེ་ཤེས་སྐུ། ། ཆོས་དབྱིངས་དང་མཉམ་སྣ་ཚོགས་ནོར་བུ་བཞིན། ། འགྲོ་བློ་བསམ་པའི་རང་གཟུགས་སོ་སོར་སྟོན། ། རྣམ་འཕྲུལ་བསམ་ཡས་རིན་པོ་ཆེ་དཔལ་འདུད། ། ཞི་བ་ཆགས་བྲལ་དོན་དམ་མྱ་ངན་འདས། ། ཡན་ལག་ལྔ་ལྡན་གསུང་གི་འགྲོ་བ་ཡི། ། སྒྲ་སྐད་ཇི་སྙེད་སྟོན་མཛད་ཆོས་སྤྲིན་སོགས། ། གསུང་རྒྱུན་མི་གཅོད་རིན་པོ་ཆེ་དཔལ་འདུད། ། ཚད་མེད་ཐུགས་རྗེ་ཆེན་པོའི་ཀུན་སློང་གིས། ། ཁ་བ་ཅན་འདིར་སྙིགས་དུས་ཁྱོད་བྱོན་ནས། །
སྡེ་སྣོད་གསུམ་དང་རྒྱུད་བཞིའི་བཅུད་ཕྱུང་བ། ། མར་གྱི་ཉིང་ཁུ་ལྟ་བུ་དམ་པའི་ཆོས། ། མ་འདྲེས་སྟོབས་སྲུང་མི་འཇིགས་དང་ལྡན་པར། ། འདུས་པ་ཁྲི་ཕྲག་རྒྱ་མཚོའི་དབུས་བཞུགས་ནས། ། དུས་གསུམ་རྒྱལ་བ་རྣམས་ཀྱི་དགོངས་པ་མཆོག ། ཟུང་འཇུག་སྨྲ་བསམ་བརྗོད་ལས་འདས་པའི་དོན། ། སྙམ་མེད་བག་ཚ་མི་མངའ་རྣམ་པར་སྒྲོག ། འདས་དང་མ་འོངས་འགྱང་ཁ་མི་གསུང་སྟེ། ། རྒྱུ་འདི་བསྒྲུབ་ན་འབྲས་བུ་འདི་འབྱུང་བའི། ། ཚེ་གཅིག་ལུས་གཅིག་རྫོགས་པའི་སངས་རྒྱས་ཀྱང༌། །
མན་ངག་སྙིང་རུས་འཛོམ་པས་ལེགས་བསྒྲུབ་ན། ། མེ་ཤེལ་ཉི་མ་ཇི་བཞིན་མངོན་འགྱུར་གསུང༌། ། དེ་ཡི་བརྗོད་བྱ་རྡོ་རྗེའི་གསུང་རྣམས་ནི། ། ཡི་གེར་མི་འོས་ཤིན་ཏུ་ཕངས་ན་ཡང༌། ། རྡོ་རྗེའི་གསུང་འདིས་གཞན་ལ་ཕན་ཕྱིར་དང༌། ། མ་རྣམས་རྫོགས་པའི་སངས་རྒྱས་ཐོབ་ཕྱིར་དང༌། ། བདག་བློ་མ་རིག་མུན་པས་བསྒྲིབས་པའི་ཕྱིར། ། གསལ་བྱེད་ཉི་མ་གསུང་ཚིག་འགའ་ཞིག་བྲི། ། དེ་ལ་དུས་གསུམ་གྱི་སངས་རྒྱས་ཐམས་ཅད་ཀྱི་ཡེ་ཤེས་ཀྱི་ངོ་བོར་གྱུར་པ། འཇིག་རྟེན་གསུམ་གྱི་མགོན་པོ་བླ་མ་རིན་པོ་ཆེའི་ཞལ་སྔ་ནས།
ཉོན་མོངས་པ་མི་དགེ་བ་ཐམས་ཅད་མ་སྐྱེས་པ་མི་བསྐྱེད་པ་དང༌། སྐྱེས་པ་ཐམས་ཅད་སྤོང་བར་བྱེད་པ་དང༌། བསམ་པ་དགེ་བ་ཐམས་ཅད་མ་སྐྱེས་པ་བསྐྱེད་པ་དང༌། སྐྱེས་པ་བརྟན་པ་དང༌། བརྟན་པ་གོང་ནས་གོང་དུ་བོགས་འདོན་པར་བྱེད་པ་གལ་ཆེ་བ་ཡིན་གསུང༌། དེས་ན་བསམ་པ་མི་དགེ་བ་ཐམས་ཅད་མ་སྐྱེས་པ་མི་སྐྱེས་པ་ཡིན། སྐྱེས་པར་སོང་ན་སྤོང་བའི་ཐབས་ལ་འབད་དགོས་པ་ཡིན་ནོ། ། དགེ་བའི་རྩ་བ་མ་སྐྱེས་པ་བསྐྱེད་པར་བྱེད་པ་དང༌། སྐྱེས་པ་བརྟན་པར་བྱེད་པ་དང༌། བརྟན་པ་དེ་རྣམས་ཐམས་ཅད་གོང་ནས་གོང་དུ་བོགས་འདོན་པར་བྱེད་པ་ལ།
ཐབས་ལ་མཁས་དགོས་པ་ཡིན། དེ་ཡང་དེ་རྣམས་བྱེད་མཁན་ནམ། བསྒྲུབ་མཁན་དེ་རང་གི་གདམས་པ་ཡིན་པས། དེས་ན་རང་གི་སེམས་མ་གཏོགས་པ་ཕྱི་རོལ་ན་ཆོས་གཞན་གྱི་བྱེད་པ་གྲུབ་པ་མེད་པ་ཡིན། དེ་ལྟར་ཉམས་སུ་ལེན་པར་བྱེད་པ་ལ། བཞེད་ལུགས་ཐ་དད་པ་མང་པོ་དང༌། ཉམས་སུ་ལེན་ལུགས་མི་འདྲ་བ་མང་པོ་ཡོད་ན་ཡང༌། འཇིག་རྟེན་གསུམ་གྱི་མགོན་པོ་བླ་མ་རིན་པོ་ཆེའི་ཁྱད་པར་གྱི་ཆོས་ལྔ་པོ་འདིས། ཉམས་སུ་ལེན་པ་ཤིན་ཏུ་ཟབ་པ་ཡིན། དེ་ཡང་ཉོན་མོངས་པ་དང་རྣམ་པར་རྟོག་པ་ནམ་སྐྱེས་པའི་དུས་སུ་ཕག་སྣའི་གཏུན་བུའམ།
གཉེན་པོ་བཙན་ཆོད་བྱེད་ནས་ཉམས་སུ་ལེན་དགོས་པ་ཡིན། དེ་ལ་དང་པོར་ལམ་དུ་གཏོང་བར་བྱེད་པ་གལ་ཆེ་བ་ཡིན་པས། བདག་གི་སྡུག་བསྔལ་འདིས། ཉོན་མོངས་པ་ཐམས་ཅད་དག་པར་གྱུར་ཅིག་བྱ་བའམ། དེ་བཞིན་དུ་བདག་གི་འདོད་ཆགས་འདིས། ཞེ་སྡང་འདིས། གཏི་མུག་འདིས། བྱ་བ་ཡིན་ཏེ། དེ་ཡང་ཞེ་ཐག་པ་ནས་གནད་དུ་བསྣུན་པར་བྱེད་པ་གལ་ཆེ་བས། ཤེས་རབ་སྙིང་པོ་ཚར་གཅིག་འདོན་རིང་ཉམས་སུ་བླངས་པས།
རྐང་ཚུགས་ནས་གནད་དུ་འགྲོ་རྒྱུ་ཞིག་འོང༌། གཤའ་མར་ལམ་དུ་ཐེངས་པའི་རྟགས་ཀྱང་དེ་ཡིན་པས། དེའི་དུས་སུ་ཟུག་རྔུ་དེ་ཞི་ནས་དེ་དང་བྲལ་བའི་འབྲས་བུ་བདེ་གསལ་མི་རྟོག་པའི་ཏིང་ངེ་འཛིན་མི་སྐྱེ་ཁ་མེད་པ་ཡིན་ནོ། ། དེས་ན་དེས་ཁྱད་པར་དུ་བྱས་པའི་བྱང་ཆུབ་ཀྱི་སེམས་བསྐྱེད་པས། དེ་ཡང་བསམ་གྱིས་མི་ཁྱབ་པར་སྐྱེ་བ་དང༌། གནད་དུ་འགྲོ་བར་འོང༌། དེ་ནས་ཡི་དམ་གྱི་ལྷ་བསྒོམ་པ་དང་གསལ་བ་དང༌། བརྟན་པ་རང་ཉིད་ཡིན་པའི་ངེས་ཤེས་སྐྱེ། དེ་ནས་བླ་མ་བསྒོམས་པས་སྔར་བས་ཤིན་ཏུ་གསལ་བར་འོང༌། ཕྱག་རྒྱ་ཆེན་པོ་བསྒོམས་པས་གཤའ་མར་གནད་དུ་འགྲོ་བ་དང༌།
བོགས་ཆེན་པོ་འབྱུང་བ་དང༌། གཤའ་མར་ངར་ཐོན་ནས་འོང་བ་ཡིན། དེས་ན་ཆོས་ཐམས་ཅད་ལ་འདི་ལས་ཟབ་པ་མེད་པ་ཡིན། ཉོན་མོངས་པ་དང་རྣམ་པར་རྟོག་པ་ཐམས་ཅད་ལྔ་ལྡན་གྱིས་ཉམས་སུ་བླངས་པས། ཉོན་མོངས་པ་ཐམས་ཅད་འདག་པ་དང༌། དེའི་སྟེང་དུ་ལྔ་ལྡན་གྱི་ལག་རྗེས་མ་འདྲེས་ལ་ཡོངས་སུ་རྫོགས་པ་འབྱུང་བ་ཡིན། དེ་ལ་དགེ་སྦྱོར་གྱི་བར་དུ། རྣམ་པར་རྟོག་པ་ཤོར་ན་ཡང་དགེ་སྦྱོར་དེས་སྟོབས་བསྐྱེད་ནས་ཕུང་ཉེས་ཆེན་པོ་བསྐྱེད་པ་ཡིན། མི་དགེ་བའི་སེམས་སྐྱེས་པ་དགེ་སྦྱོར་དུ་ཤེས་ན་ཡང༌། སྔ་མ་ཞེ་སྡང་སྐྱེས་ཟིན་ན།
དེ་མི་དགེ་བ་ལ་དགེ་བའི་གནས་མ་གསུངས་པ་ཡིན་པས། དེས་ན་རྣམ་རྟོག་རེ་རེ་བཞིན་ལྔ་ལྡན་གྱིས་ཉམས་སུ་ལེན་དགོས་པ་ཡིན། དེ་ལྟར་ཉམས་སུ་བླངས་པས་དགེ་བའི་སྟོབས་ཇེ་འཕེལ་ཇེ་འཕེལ་ལ་སོང་ནས། ཉོན་མོངས་པ་ཐམས་ཅད་འདག་པར་འོང༌། དེས་དགེ་སྦྱོར་ཐམས་ཅད་གནད་དུ་འགྲོ་བས། དེས་ན་འདི་ལས་ཟབ་པ་མེད་པ་ཡིན་ཡང༌། ལོགས་སུ་ལྷག་པ་ཞིག་ཡོད་སྙམ་སྟེ། གཞན་ཐམས་ཅད་འདིའི་ཡན་ལག་ཡིན། དེ་ཡང་སྙིང་རུས་བྱས་ནས་ཉམས་སུ་བླངས་པས། མན་ངག་གི་གནད་འདི་ལྟ་བུ་ཡོད་པ་ལ་གྲུབ་ཐོབ་འོང་བ་ལ་ཚེགས་ཅི་ཡོང༌།
དེ་ལ་འཇིག་རྟེན་མགོན་པོ་རིན་པོ་ཆེའི་ཞལ་ནས། བོད་ལ་སྒོམ་ཆེན་མང་ཡང་གྲུབ་ཐོབ་ཉུང་བ་དེ་གདམས་ངག་གི་གནད་མེད་པ་དང༌། སྙིང་རུས་ཆུང་བས་ལེན་པ་ཡིན་གསུངས། དེ་ཡང་ཚན་གཅིག་ལ་གདམས་ངག་གི་གནད་མེད་པར། སྙིང་རུས་བྱེད་ལོ་བྱས་ཀྱང་སྟོང་བཏུག་ཏུ་འོང༌། ངེད་རང་རྣམས་ལ་གདམས་ངག་འདི་ལྟ་བུ་ཡོད་ན་ཡང༌། སྙིང་རུས་མེད་ཙ་ན་ཕན་པ་མ་བྱུང་བ་ཡིན། དེས་ན་སྙིང་རུས་བྱས་ནས་ཉམས་སུ་བླངས་ན་གདམས་ངག་གི་གནད་འདིས་ཆོག་པ་ཡིན་ནོ། ། འོ་ན་གདམས་ངག་གཞན་ཡང་གསུངས་པ་སྙམ་ན། དེ་རྣམས་ཐམས་ཅད་སྤྱན་སྔ་ནས།
ཐུགས་ཉམས་སུ་མ་བཞེས་པ་མེད་པ་ལ། ཐུགས་ཁེལ་བ་མ་བྱུང་བས། ཁྱེད་རྣམས་ལ་བསྟན་པས་མགོ་སྐོར་དུ་ཆ་གསུང་བས། དོན་གོ་ཕན་པ་མ་བྱུང་གསུང་བ་ཡིན་ནོ། ། དེ་ཡང་ལྔ་ལྡན་གྱིས་ཉམས་སུ་ལེན་པ་ལས་ཟབ་པ་མེད་པ་ཡིན། དེ་ཡང་སྒོམ་ཆེན་ཕལ་ཆེར་ལ་དགེ་སྦྱོར་ངང་དུ་རླུང་འགྲོ་བ་དང༌། ཞི་བ་དེ་བདེ་ཟེར་བ་དང༌། དེས་འདའ་བར་འདོད་པ་ཡང་མང་བར་འདུག རིན་པོ་ཆེ་ཉིད་ལ་རང་བདེ་བར་བྱུང་བས། སྤྱན་སྔར་ཞུས་པས།
འདི་གཞན་གྱི་ལུགས་ཡིན་གསུངས། དེས་ན་རྗེ་རིན་པོ་ཆེའི་བཞེད་པ་ཐུན་མོང་མ་ཡིན་པའི་ཆོས་ལྔ་པོ་ཉམས་སུ་ལེན་པ་ཡིན། དེ་ལ་གཞན་ཐམས་ཅད་ཀྱིས་དགོས་པ་མེད། གཤའ་མར་ཉམས་སུ་ལེན་དགོས་པ་ཡིན་པས། དེ་ཡང་གསུང་རྡོག་པོ་རེ་རེ་ལ་ཐེ་ཕུར་ནེ་ཕུར་བྱས་ནས་ཉམས་སུ་བླངས་པས་ཉམས་སུ་མྱོང་བ་སྐྱེ། དེའི་དུས་སུ་གཞན་གྱིས་ཅི་བྱས་ཀྱང་འགྱུར་བ་མེད་པ་ཞིག་འོང༌། དེ་ཡང་རང་ལ་ངེས་པའི་ཤེས་པ་ཞིག་གཏིང་ནས་སྐྱེ་བར་འོང༌། དེའི་དུས་སུ་སུས་ཀྱང་བསྒྱུར་དུ་མི་བཏུབ་པ་ཡིན་ནོ། ། དེས་ན་གཤའ་མར་སྙིང་རུས་བྱེད་ནས་བསྒོམ་དགོས་པ་ཡིན་ནོ། ། དེ་ལ་རྗེ་རིན་པོ་ཆེའི་ཡང་འཁོར་འདུས་པ་དང་པོ་སྙིང་རུས་ཤིན་ཏུ་ཆེ་བས་གྲུབ་ཐོབ་བྱུང་བ་ཡིན་ནོ། །
དེ་ལ་རྗེ་རིན་པོ་ཆེའི་བུ་ཆེན་རྣམས་བཞིན་སུས་ཀྱང་བསྒོམ་མི་ནུས་པར་འདུག ན་ནིང་ཕྱིས་སྙིང་རུས་ཆུང་བར་བྱུང་བ་ཡིན། མ་བསྒོམས་ན་མི་ཚེ་སྟོང་སྐྱེལ་བྱས་པ་ལ་དགོས་པ་ཅི་ཡོད། དེ་ཡང་བླ་མ་མཁར་ཆུ་པས་ཞུས་པས། ཕན་ཐོགས་པའི་ལན་དུ་གནོད་པ་སྐྱེལ་བ་ཅི་ཡིན་གསུང་བ་ལ། རྒྱུ་འབྲས་འདི་བག་གོ་དཀའ་བས། དེ་མི་དགོས་སྔོན་གྱི་དུས་སུ། སྒོམ་ཆེན་པ་ཞིག་ལ་མར་ལོག་འགའ་ཡོད་པ་ལ། སྤྱན་སྔར་ཕུལ་ན་གཞན་ལ་གནང་གི་དོགས་ནས། ཞལ་དུ་འགྲོར་རེ་ནས་སྒོམ་པ་དར་གཞོན་ལ་གཏད་པར་གདའ།
ཕྱིས་སྤྱན་སྔ་ནས་དེ་གསན་ནས། ཁྱེད་མར་ང་ལ་མི་འབུལ་ནས། དར་གཞོན་ལ་འབུལ་བ་ཁྱོད་ལྟོགས་འོང་གསུང་སྐད། དེ་ལ་ཕྱིས་སྒོམ་ཆེན་པ་དེ་གར་ཕྱིན་ཕྱིན་དུ་བག་འཛོམས་པ་དཀའ་བར་བྱུང་ནས། བཤགས་པ་བྱས་པ་ལགས། དེ་ལ་རྗེ་རིན་པོ་ཆེ་ལ་ནི་དངོས་པོ་ཞལ་དུ་ནི་འདུའོ། ། དེའི་ཁ་མི་ཆིད་པའི་རྒྱུ་མཚན་ཅི་ཡིན། འདི་ཡིན་བསམ་པ་ཞིག་དགོས་པ་ཡིན། དེ་ལ་ཞིང་བསམ་དངོས་གསུམ་གྱིས་དབང་བྱས་ན། ཞིང་རྗེ་རིན་པོ་ཆེ་ཤིན་ཏུ་དག
མར་དངོས་པོ་རྣམས་ཀྱང་དག་པ་ལ། ཁོང་རང་གི་བསམ་པ་མར་དེ་ལ་ཆགས་པ་དང༌། ཞེན་པས་དེ་ལྟ་བུར་བྱུང་བ་ཡིན། དེས་ན་བསམ་པ་ལ་འདྲེས་མ་ཤོར་བ་དགོས་པ་ཡིན། དེ་རྗེ་རིན་པོ་ཆེའི་ཞལ་དུ་ལོངས་སྤྱོད་པའི་བསོད་ནམས་ནི་ཆེན་པོ་ཡོད་པ་ཡིན་ནོ། ། དེ་ལ་བླ་མས་ཀྱང༌། བླ་མ་དགེ་འདུན་ལ་འབུལ་བ་བསྙེན་བཀུར་ཞབས་འབྲིང་བ་ཞབས་ཏོག་བྱེད་པ་རྣམས་ནི་ཕན་བདེ་འབའ་ཞིག་ཏུ་འབྱུང་བ་ཡིན། གཉེན་ལ་ཕན་བཏགས་པ་དང༌། ཁྱད་པར་དུ་ཚ་བོ་ལ་ཕན་བཏགས་པས་གནོད་པ་སྐྱེལ་བ་དེ་ལ་ཆགས་པ་དང༌། ཞེན་པ་དང༌།
རེ་ལྟོས་བྱས་པ་དང༌། འདི་ལ་འདི་བཅོལ་འདིས་འདི་བསྒྲུབ་བསམ་པ་དེས་ལན་པ་ཡིན། འོ་ན་ཕན་བདེ་འབའ་ཞིག་ཏུ་འབྱུང་བ་ལ་ཅི་ལྟ་བུ་བྱེད་སྙམ་ན། བསམ་པ་ལ་འདྲེས་མ་ཤོར་བ་དང༌། འཁྲིལ་གཅོད་དགོས་པ་ཡིན། དེ་ལ་ཉོན་མོངས་པ་འདོད་ཆགས་སུ་བྱུང་ཙ་ན། ཚུལ་ཁྲིམས་ལ་སོགས་པའི་བར་ཆད་བྱེད། ཞེ་སྡང་གིས་མཐུན་དབང་མི་སྟེར་ནས་འཁྲུག་འདྲེ་རྣམས་བྱེད། གཏི་མུག་གིས་ས་བདག་ཀླུའི་གནོད་པ་ཅན་རྣམས་ཀྱིས་འཁོར་ལ་གནོད་པ་སྐྱེལ། རང་ཉིད་ལ་ཡང་དེའི་གྲིབ་འབྱུང༌།
འོ་ན་དེ་ལྟ་བུ་མི་འབྱུང་བ་ལ་ཇི་ལྟ་བུ་བྱེད་སྙམ་ན། ཆོས་ལྔ་པོས་ཉམས་སུ་ལེན་པར་བྱེད་པ་གལ་ཆེ་བ་ཡིན་པས། དེ་ཡང་དང་པོ་སྙིང་ཁོང་རུས་པའི་གཏིང་ནས་ལམ་དུ་ཐེངས་པར་བྱེད་པ་ཤིན་ཏུ་གལ་ཆེ་བ་ལགས། དེ་ལྟར་ལམ་དུ་གཏོང་བར་བྱེད་པ་ལ། སྔོན་སྤྱན་སྔར་རྒྱལ་བ་སྒོམ་གཞོན་པ་ཚན་གཅིག་གིས། སེམས་བསྐྱེད་གཅིག་གམ་མི་གཅིག མི་གཅིག་ན་ཇི་ལྟར་དུ་མཆི་ཞུས་པས། ཅི་འདྲ་བའི་ལས་བྱས་པ་དེ་འདྲ་བའི་འབྲས་བུ་འབྱུང་གསུང་བ་ལ། ཚན་གཅིག་གིས་ལན་གསུངས་ཟེར། ཚན་གཅིག་གིས་ལན་མ་གསུངས་ཟེར།
དེ་ལ་གཅིག་དུ་སོང་ན་གཉིས་གསུངས་པས་བཟློས་པའི་སྐྱོན་དུ་འོང༌། མི་གཅིག་ན་ཇི་ལྟར་དུ་མ་གཅིག དེས་ན་ལན་གསུངས་པ་ཡིན་པས། ཅི་འདྲ་བའི་ལས་བྱས་པ་གསུང་བས། འདིས་ཉོན་མོངས་པ་ཐམས་ཅད་འདག་པར་བྱེད་པ་ལས་ཡིན། འདིས་རང་གཞན་ཐམས་ཅད་རྫོགས་པའི་བྱང་ཆུབ་ཏུ་སངས་རྒྱ་བ་ཡིན། དེས་ན་གཤའ་མར་ཉམས་སུ་ལེན་པ་མ་གཏོགས་པ། བསམ་མནོ་ཚོད་ཚོད་ལ་ཡང་ཉན་དུ་མེད་པས། སྔོན་གྱི་དམིགས་པ་ལ་སེང་རས་བྱ་བས། དགེ་བཤེས་ཞིག་ལ་དམིགས་པ་བསྐྱར་བས་བསྒོམ་པ་མ་བྱུང་བར་གདའ།
དེ་ལ་ཁོས་སྤྱན་སྔ་ན་ཨག་ཙེར་བྱེད་ནས། དར་སྟོན་དང༌། སྤུག་སྟོན་དང་བཤད་ཤུད་མེད་ཀྱང༌། སྒོམ་བྱེད་པ་ལ་ངེད་རང་ཀུན་དྲག་པར་འདུག་ཟེར་བ་ལ། སྤྱན་སྔ་ནས་དེ་ཁོ་ཤིན་ཏུ་བདེན་པར་འདུག་གསུངས། དེས་ན་བསམ་མནོ་དང་རྟོག་དཔྱོད་མང་པོས་དུས་འདའ་བར་བྱས་ནས་མ་བསྒོམས་པར་དམིགས་པ་རེ་ཡང་བསྒོམ་པ་མི་འོང་ནས། ན་ཚ་རེ་ཡང་མི་སོལ་བ་ཡིན་ནོ། ། དེས་ན་གཞན་ཐམས་ཅད་ཀྱིས་དགོས་པ་མེད། གཤའ་མར་ཉམས་སུ་ལེན་པ་གལ་ཆེ་བ་ཡིན་པས། དེ་ཡང་ཐམས་ཅད་ལྔ་ལྡན་གྱིས་ཉམས་སུ་ལེན་དགོས་པ་ཡིན།
དེས་ན་འདི་བས་ཟབ་པ་མེད་པ་ཡིན་པས། རྒྱུའི་དུས་སུ་ལྔ་ལྡན་གྱིས་ཉམས་སུ་བླངས་པས། ཉོན་མོངས་པ་དང་རྣམ་པར་རྟོག་པ་ཐམས་ཅད་འདག་པར་འོང༌། ལམ་གྱི་དུས་སུ་ས་ནས་སར་འཕར་བ་དང༌། ཡོན་ཏན་གོང་མ་ཐམས་ཅད་རྒྱུད་ལ་སྐྱེ། འབྲས་བུའི་དུས་སུ་ལྔ་ལྡན་གྱི་ངོ་བོར་རྫོགས་པའི་བྱང་ཆུབ་ཏུ་སངས་རྒྱ་བ་ཡིན་པས། ཐམས་ཅད་ཀྱིས་ཐུགས་ལ་དེ་ཙམ་ཞིག་བཞག་པར་ཞུ་འཚལ།། །།
༥༤༢༽ ༄། །སྤྱོད་ལམ་རྣམ་པ་བཞིའི་སྒོ་ནས་དྲན་པ་གཡེང་མེད་སྐྱོང་དགོས་པར་གདམས་པ།། ཡང་བླ་མ་རིན་པོ་ཆེའི་ཞལ་ནས།
དགེ་སྦྱོར་ཤེས་པ་བློ་བཀོལ་དུ་བཏུབ་པའི་དུས་ཚོད་དུ། དགེ་བ་རྣམས་གཞུང་ཆུ་བཞིན་དུ་འབབ་པ་ཡིན་གསུངས། དེ་ལ་དགེ་སྦྱོར་ཤེས་པ་བློ་བཀོལ་དུ་བཏུབ་པ་དེ། ཇི་ལྟར་སྒོམ་པ་བཞིན་དུ་གནད་དུ་འགྲོ་བ་དེ་ལ་གསུངས་པ་ཡིན། དེའི་དུས་བསམ་པ་གང་སྐྱེས་པ་དེ་དགེ་སྦྱོར་དེས་སྟོབས་བསྐྱེད་ནས་འོང་བ་ཡིན། དེ་ཡང་གཞུང་ཆུ་དེ་ཡང་བརྟན་པའམ། ཐུབ་པ་ཤིན་ཏུ་དཀའ་བས། དེ་དང་འདྲ་བར་ཤེས་པ་བཀོལ་དུ་བཏུབ་པའི་དུས་སུ། བསམ་པ་གང་སྐྱེས་པ་དེ། དེས་སྟོབས་བྱས་ནས་ཕྱིས་ཀྱི་དུས་སུ་ཕུང་ཉེན་ཆེན་པོ་སྒྲུབ་པས།
མཐོ་དམན་གྱི་རྣམ་རྟོག་མི་སྐྱེ་བར་བྱེད་པ་ཤིན་ཏུ་གལ་ཆེ་བ་ཡིན། དེ་སྐྱེས་པར་སོང་ན་དགེ་བའི་བསམ་པ་འདི་དང་འདི་ལྟ་བུ་བྱ་སྙམ་པ་དང༌། འཁྲུག་རྩོད་འདི་དང་འདི་ལྟ་བུ་བྱ་སྙམ་པ་དང༌། ཁ་མཆུ་གླེང་གཞི་ལ་སོགས་པ་བྱ་བསམ་པའི་བསམ་པ་སྐད་ཅིག་མ་སྐྱེས་ན་ཡང༌། ཕྱིས་ཀྱི་དུས་སུ་རང་གི་མི་འདོད་པར་སོང་ཡང༌། ལག་ལེན་ལ་མི་འདེབས་ཁ་མེད་པ་རང་གི་ཐོག་ཏུ་འོང་བ་ཡིན་པས་དེས་ན་དེ་ལྟ་བུའི་བསམ་པ་དེ་སྐྱེས་པར་སོང་ཡང་ངོ་ཤེས་པར་བྱས་ནས། སྤོང་དགོས་པ་ཡིན་ནོ། ། དེ་ལ་ཁྱད་པར་དུ་དགེ་སྦྱོར་འཕེལ་བའི་བསམ་པ་དེ་གནད་ཆེ་བ་ཡིན་པས། དེ་ཡང་འཇིག་རྟེན་གསུམ་གྱི་མགོན་པོ་བླ་མ་རིན་པོ་ཆེའི་ཞལ་ནས། སྤྱན་སྔ་ཉིད་ནས་ཨེ་ཆུང་དུ་ཐུགས་དམ་འཕེལ་བའི་དུས་སུ།
དགེ་འདུན་ཞིག་བསྐྱང་སྙམ་པའི་ཐུགས་དགོངས་ཡོད་པས། ཕྱིས་ཀྱི་དུས་སུ་འདིར་མ་ཟད། མཚོ་མ་ཕམ། གངས་ཏི་སེ། རྒྱ་ནག་རི་བོ་རྩེ་ལྔ་ལ་སོགས་གར་བཞུགས་ཀྱང་འདི་ཙམ་ཞིག་འོང་བ་ཡིན་གསུངས། དེ་ངེད་རྣམས་ཀྱིས་བྱས་པ་མ་ཡིན། སྤྱན་སྔ་ནས་ཀྱི་ཐུགས་དགོངས་སྔོན་དུ་སོང་བའི་གནད་ཀྱིས། གར་ཡིན་ཡང་འདི་ཙམ་ཞིག་མི་འོང་ཁ་མེད་པ་ཡིན་ལགས། དེས་ན་དགེ་སྦྱོར་འཕེལ་བའི་དུས་སུ། མཐོ་དམན་གྱི་རྟོག་པ་མ་སྐྱེས་པར་དགེ་སྦྱོར་འབའ་ཞིག་ཏུ་བྱས་པའི་དུས་ཚོད་དུ་དགེ་སྦྱོར་དེ་སྟོབས་འཕེལ་ནས་འགྲོ་བ་ཡིན་པས།
དེ་ལ་རྗེ་རིན་པོ་ཆེའི་ཞལ་ནས། མཐོ་དམན་བསམ་མནོ་མ་བྱས་ན། ། དུས་གསུམ་རྒྱལ་བའི་ཡོན་ཏན་འཆར། ། གསུངས་པས། དེ་ལྟར་མཐོ་དམན་གྱི་རྟོག་དཔྱོད་མ་སྐྱེས་པའི་དུས་སུ། དུས་གསུམ་རྒྱལ་བའི་ཡོན་ཏན་འཆར་གསུང་བས་ཡོན་ཏན་གོང་མ་རྒྱུད་ལ་སྐྱེ་བ་ཡིན་ནོ། ། དེ་ལྟར་ཉམས་སུ་ལེན་པར་བྱེད་པ་ལ་སྤྱོད་ལམ་རྣམ་བཞི་ལ་སོགས་པར་ཡང་མ་ཡེངས་པ་ཞིག་དགོས་པ་ཡིན་ནོ། ། དེས་ན། བརྩོན་འགྲུས་ཆེན་པོའི་གོ་བ་དེ། ། དྲན་པ་རྒྱུན་ཆད་མེད་པ་ཡིན། །
གསུངས་པས། དུས་ཐམས་ཅད་དུ་དྲན་པ་རྒྱུན་ཆད་མེད་པ་བྱས་པའི་དུས་སུ་དགེ་སྦྱོར་ཇེ་འཕེལ་ལ་སོང་ནས། བསམ་པ་ངན་པ་སྐད་ཅིག་མ་གཅིག་ཀྱང་མི་སྐྱེ་བར་འོང་བ་ཡིན། དེ་ཡང་དགེ་སྦྱོར་ཤེས་པ་བཀོལ་དུ་བཏུབ་པའི་དུས་ཚོད་དུ་མཐོ་དམན་དང་བཟང་ངན་གྱི་རྣམ་པར་རྟོག་པ་གང་སྐྱེས་པ་ཐམས་ཅད་དགེ་སྦྱོར་དུ་འོང་བའི་དུས་སུ་རྣམ་པར་རྟོག་པ་ཕྲ་མོ་གཅིག་སྐྱེས་ན་ཡང༌། དེ་ལས་སྐྱེས་པའི་བདུད་འཇུག་པས། དེ་ཡང་རྣམ་རྟོག་ཕྲ་བའི་ཕྲ་བ་ལ། བདུད་ཆེན་པོའི་ཆེན་པོ་འཇུག་གསུང་པས། བསམ་པ་སྐད་ཅིག་མ་རེ་ཡང་མ་སྐྱེས་པར་བྱེད་དགོས་པ་ཡིན། རྣམ་རྟོག་ཕྲ་བ་གང་ལགས་ཞུས་པས། དགེ་སྦྱོར་གྱི་དུས་སུ་བྲེད་པའམ།
མ་ངེས་པའམ། སྐད་ཅིག་མའི་ཧད་པོ་ཞིག་ཡིན་གསུངས། དེས་ན་ཡུན་རིང་པོ་མི་དགོས་པར་གདའ་བས། སྐད་ཅིག་མ་རེ་ཡང་མ་སྐྱེས་པ་བྱེད་དགོས་པ་ཡིན། དེ་ལ་བརྗེད་ངེས་པ་གསུང་བས། དེའི་དུས་སུ་ཧེ་རུ་ཀ་ལ་སོགས་པ་སངས་རྒྱས་རྣམས་ཀྱིས་བྱིན་གྱིས་རློབ་པ་མི་མཛད་གསུང་བས། བརྗེད་ངེས་པ་རྣམ་པར་རྟོག་པ་སྐྱེས་པ་དེ་ལ་ཧེ་རུ་ཀ་ལ་སོགས་པ་སངས་རྒྱས་རྣམས་ཀྱིས་བྱིན་གྱིས་རློབ་སམ་སྙམ་ན་བདུད་ཆེན་པོ་ཞུགས་ནས་དགེ་སྦྱོར་གྱི་བར་ཆོད་བྱེད་པས། དེ་ཡང་རྣམ་པར་རྟོག་པ་གང་སྐྱེས་པ་དེའི་བདུད་འཇུག་པས། དེ་ཡང་འདོད་ཆགས་ལས་སྐྱེས་པ་དང༌། ཞེ་སྡང་ལས་སྐྱེས་པ་དང༌།
གཏི་མུག་ལས་སྐྱེས་པ་རྣམས་ཀྱིས་དགེ་སྦྱོར་ལ་བར་དུ་གཅོད་པ་དང༌། མི་མཐུན་པའི་ཕྱོགས་སྒྲུབ་པ་ཡིན། དེ་ཡང་རྣམ་རྟོག་ཕྲ་བ་མ་སྐྱེས་པར་བྱས་པའི་དུས་སུ་བདུད་འཇུག་པ་མེད། དེས་ཧེ་རུ་ཀ་ལ་སོགས་པ་སངས་རྒྱས་རྣམས་ཀྱིས་བྱིན་གྱིས་བརླབས་ནས། དགེ་སྦྱོར་གནད་དུ་འགྲོ་བ་དང༌། ཡོན་ཏན་གོང་མ་རྒྱུད་ལ་སྐྱེ། དེ་ལྟར་གནད་དུ་འགྲོ་བ་ལ་སྤྱོད་ལམ་རྣམ་བཞིར་མ་ཡེངས་པ་གལ་ཆེ་བ་ཡིན། དེ་ཡང་བླ་མ་རིན་པོ་ཆེའི་ཞལ་ནས། སྒོམ་པ་མ་ཡིན་གོམས་པ་ཡིན། ། གསུངས་པ་དང༌།
བཅོམ་ལྡན་འདས་ཀྱི་ཀྱང༌། བསྒོམ་རྒྱུ་མེད་ཀྱང་གོམས་རྒྱུ་ཡོད། ། གསུངས་པ་དང༌། བསྒོམ་རྒྱུ་མདོག་དང་དབྱིབས་འདི་ལྟ་བུ་བསྒོམ་བྱ་བ་མེད་ཀྱང༌། རང་གི་བརྩོན་འགྲུས་བསྐྱེད་པས་ངེས་ཤེས་སྐྱེ་བ་ལ། བླ་མ་དམ་པས་ངོ་སྤྲད་པ་དེ་ལ་ཡང་དང་ཡང་དུ་གོམས་དགོས་པ་ཡིན་པས། བསྔོ་བ་སེམས་བསྐྱེད་ཀྱི་བར་དུ་འཇུག་ནས་རྟག་ཏུ་མ་ཡེངས་པ་གལ་ཆེ་བ་ཡིན། དེ་ཡང་ཚོགས་དང་མཐོ་དམན་ཐམས་ཅད་དུ་དགེ་སྦྱོར་དེ་ལ་དྲན་པ་ཡེངས་པ་མེད་པ་ཞིག་དགོས་པ་ཡིན། དེ་ཡང་ཁྱད་པར་དུ་འགྲོ་བའི་དུས་སུ་དགེ་སྦྱོར་འཕེལ་བ་ཡིན་པས། བཅོམ་ལྡན་འདས་ཀྱིས་ཀྱང༌།
འཆག་པའི་ཏིང་ངེ་འཛིན་ཡུན་རིང་དུ་གནས་པར་འགྱུར་རོ། ། ཞེས་གསུངས་སོ། ། འགྲོ་བའི་དུས་སུ་འཕེལ་བ་ཡིན་ནོ། ། དེ་ལ་སྤྱན་སྔ་ནས། ཁྱོད་ཀྱི་སྤྱིལ་པོ་ལ་སྐོར་བ་བྱེད་པ་ཡོད་དམ་མེད། ཡོད་ན་དགེ་སྦྱོར་ཤིན་ཏུ་འཕེལ་བ་ཡིན་གསུངས། དེ་ཡང་སྤྱོད་ལམ་རྣམ་བཞིར་མ་ཡེངས་པ་དེ་ལ་སྐྱོང་ཤེས་པ་ཟེར་བ་ཡིན་ནོ། ། དེ་ལྟར་མ་ཡིན་ན་དབེན་པའི་སར་བསྒོམ་ལོ་རེ་བྱས། གཞན་དུ་ནི་མ་བསྒོམས་ན་འཕེལ་བའི་ཐབས་མེད། དེ་ལྟར་ཡང༌།
དྲན་པ་ཡེངས་མེད་མ་ཤེས་ན། ། མི་བསྒོམ་པ་ལ་བྱ་ཐབས་མེད། ། གསུངས་པས། དེ་བཞིན་དུ་སོང་ན་དགེ་སྦྱོར་ལ་འཕེལ་ཐབས་མེད་པ་ཡིན། དེ་ན་ཚོགས་དང་མཐོ་དམན་ཐམས་ཅད་དུ་དྲན་པ་ཡེངས་པ་མེད་པ་ཞིག་དགོས་པ་ཡིན། དེ་ཡང་དགེ་འདུན་ཐམས་ཅད་ནི། དྲན་པ་ཤེས་བཞིན་དང་ལྡན་དགོས་པ་ཡིན་པ་ལ། ཁྱེད་རྣམས་ཐམས་ཅད་བྱ་རེ་ལྡིང་བའམ། རྡོ་རེ་འགྲིལ་ན་ཡང་ཡར་ལྟ་མར་ལྟ་བྱེད་པར་གདའ། དེ་ལ་རྒྱུད་ཚོད་མཐོན་པོའི་ཁ་ལྟ་ཆེན་པོ་བྱས་ན་ཡང༌།
ནང་དུ་སྒོམ་མཁན་གཅིག་དང་གཉིས་མི་འོང་བ་ལགས། དེས་ན་གཤའ་མར་མ་ཡེངས་པར་བྱས་ན་སྒྲ་གྲགས་པ་ཡིན་ན་ཡང་མི་གནོད། གཟུགས་མཐོང་བ་ལ་སོགས་པ་ཀུན་དང༌། ཀུ་ཅོ་ལ་སོགས་པ་གང་གིས་ཀྱང་མི་གནོད་པ་འོང༌། དེ་ལྟར་དུས་ཐམས་ཅད་དུ་མ་ཡེངས་པར་བྱས་ན་ཉམས་སུ་ལེན་དགོས་པ་ཡིན་པ་ལ། ཚན་གཅིག་གིས་སྒོམ་ཕྱིས་མང་པོ་དང༌། དེང་བྱ་སང་བྱ་མང་པོ་ལ་མི་ཚེ་བསྐྱལ་ནས། སྐྱིད་པ་དང་འཛོམས་པ་ཞིག་བྱས་ལ་སྒྲུབ་པ་བྱ་བསམ་ནའང་དེ་མི་འོང་བ་ཡིན་པས། དེས་ན་དམ་བཅའ་ཞིག་ནམ་བྱེད་པའི་དུས་སུ་དེའི་རྩ་བ་རང་ན་མི་མཐུན་པའི་རྐྱེན་ཞིག་འོང་བ་ཡིན། དེ་ལ་བླ་མ་རིན་པོ་ཆེའི་ཞལ་ནས།
མིས་ལྟ་ཚོར་དུ་ག་ལ་ཉན། རྟེན་རང་གིས་ཀྱང་མ་ཚོར་བ་ཞིག་དགོས་པ་ཡིན། དེས་ན་སང་བྱ་གནང་བྱ་མང་པོ་བས། འཕྲལ་དུ་སྤྱོད་ལམ་རྣམ་བཞིར་མ་ཡེངས་པར་བྱས་པའི་དུས་སུ་རང་གིས་ཀྱང་མ་ཚོར་བ་དེ་ལ་ཟེར་བ་ཡིན། དེ་ལྟར་མ་ཡིན་པར་དེང་བྱ་སང་བྱ་ལ་མི་ཚེ་འདའ་བར་བྱས་ནས། དགེ་སྦྱོར་བྱེད་དུས་མི་འོང་བའི་དུས་སུ་དེ་ལྟ་བུའི་རིགས་ཅན་ལ་ནི། བཅོམ་ལྡན་འདས་ཀྱིས་ལེ་ལོ་ཅན་ལ་བྱང་ཆུབ་མེད་གསུངས་པས། དེས་ན་དེ་ལྟར་དུ་མི་བྱ་བར་དུས་ཐམས་ཅད་དུ་དྲན་པ་ཡེངས་པ་མེད་པར་བྱས་པའི་དུས་སུ། དུས་གསུམ་རྒྱལ་བའི་ཡོན་ཏན་ཐམས་ཅད་རྒྱུད་ལ་ཤར་ནས་སྐྱོན་དག་པ་དང༌། ཡོན་ཏན་རྫོགས་པ་ལ་ཚེགས་མེད་པས།
སྤྱི་དགོས་ཐམས་ཅད་ཀྱིས་དེ་ལྟར་ཉམས་སུ་ལེན་པ་དང་གནད་དུ་བསྣུན་པར་ཞུ་འཚལ།། །། ༥༤༣༽ ༄། །བྱམས་ཁྲིད་དང་དགེ་སྦྱོར་ལ་གནད་དུ་བསྣུན་པ་ཆོས་ལྔ་ལྡན་ལས་ཟབ་པ་མེད་པར་གདམས་པ།། ཡང་བླ་མ་རིན་པོ་ཆེའི་ཞལ་ནས། བྱམས་པ་དང་སྙིང་རྗེ་བྱང་ཆུབ་ཀྱི་སེམས་ཀྱིས་རང་གི་རྒྱུད་དུལ་བ་དང༌། འབོལ་བ་དང༌། བརླན་པར་བྱེད་པ་ཤིན་ཏུ་གལ་ཆེ་བ་ཡིན་གསུངས། དེ་ལ་བྱམས་པ་དང་སྙིང་རྗེ་བྱང་ཆུབ་ཀྱི་སེམས་ཀྱིས་རྒྱུད་དུལ་བ་དང༌། འབོལ་བ་དང༌། བརླན་པར་བྱས་པའི་དུས་སུ་རང་གི་སེམས་དུལ་བ་བཞིན་དུ།
ལུས་དང་སྣང་བ་ཐམས་ཅད་ཀྱང་དུལ་ནས། མི་མཐུན་པའི་རྐྱེན་དང་བར་ཆོད་ཞི་བ་དང༌། བཀྲ་ཤིས་དང་བདེ་ལེགས་ཐམས་ཅད་དེ་ལས་འབྱུང་བ་ཡིན་པས། དེ་ལ་ཁྱད་པར་དུ་བྱམས་པའི་ཏིང་ངེ་འཛིན་བྱ་བ་དེས། བཀྲ་ཤིས་དང་བདེ་ལེགས་ཐམས་ཅད་འབྱུང་བ་ཡིན་པས། དེ་ལ་བྱམས་པའི་ཏིང་ངེ་འཛིན་ལ་བཤའ་མར་གནད་དུ་སོང་བ་དང༌། རོ་མྱོང་བ་དང་གནད་དུ་འགྲོ་བ་ཞིག་དགོས་པ་ཡིན། དེ་ལྟར་བསྒོམས་པ་ལ་ཡངས་སེ་ཡེངས་སེས་གཏན་ནས་མི་ཕན་པ་ཡིན། དེ་ཡང་བླ་མ་དགེ་འདུན་གྱི་སྐུའི་རིམ་གྲོར་གཤའ་མར་བསྒོམ། རང་ཉིད་ཀྱི་དགེ་སྦྱོར་གཤའ་མར་བོགས་ཐོན་ནས་འོང༌།
དེ་ལྟར་བསམ་པ་རྒྱ་ཆེན་པོ་བྱས་པས་ཡོན་མཆོད་ཐམས་ཅད་ཀྱི་རིམ་གྲོར་འགྲོ་བ་དང༌། ནད་རིམས་ཐམས་ཅད་མི་འབྱུང་བ་དང༌། བྱུང་བ་ཐམས་ཅད་ཆོད་པར་འོང་བ་ཡིན། ཁྱད་པར་དུ་ཚེ་རིང་བ་དང༌། ནད་མེད་པ་དང༌། བཀྲ་ཤིས་དང་བདེ་ལེགས་ཐམས་ཅད་བྱམས་པའི་ཏིང་ངེ་འཛིན་ལས་འབྱུང་བས། དེ་ལྟར་དུ་བྱེད་པ་ལ་ཐལ་ཕུར་ནས་ཕུར་དུ་བྱེད་ནས་སྒོམ་པ་ཤིན་ཏུ་གལ་ཆེ་བས། དེ་ཡང་དུས་ཐམས་ཅད་དུ་དྲན་པ་ཡེངས་མེད་དུ་གནད་དུ་བསྣུན་དགོས་པ་ཡིན། དེས་ན་ཏིང་ངེ་འཛིན་ཐམས་ཅད་དྲན་པ་རྒྱུན་སྲིང་བར་བྱེད་པ་ཤིན་ཏུ་གལ་ཆེ་བ་ཡིན། དེ་ལྟར་བྱས་པས་གོང་ནས་གོང་དུ་འཕར་བ་ཡང་ཚེགས་མེད་པ་ཡིན།
དུས་ཐམས་ཅད་དུ་བསམ་པ་ཞིག་གི་ཐོག་ཏུ་ལུས་ན་དེ་ལས་གྱོང་ཆེ་བ་ཨེ་ཡོད། དེས་ན་དུས་ཐམས་ཅད་དུ་དགེ་སྦྱོར་ལས་དྲན་པ་ཡེངས་པ་མེད་པ་ཞིག་དགོས་པ་ཡིན་ནོ། ། དེ་ཁྱད་པར་དུ་བྱམས་པའི་ཏིང་ངེ་འཛིན་གནད་དུ་བསྣུན་ན་ཕན་པ་དང་བདེ་བ་ཐམས་ཅད་འབྱུང་བ་ཡིན། དེ་ཡང་ཕ་རོལ་ཏུ་ཕན་པར་བྱུང་ན་རང་ཉིད་ལ་གྲིབ་ཡོང་བ་ཡིན་པས། དེ་ཕན་པར་བྱུང་བའི་ལྟས་ཡིན། མ་བྱུང་བར་སོང་ན་ཕན་པ་མ་བྱུང་བ་ཡིན། དེ་ལ་བྱུང་བར་སོང་ན་ཕ་རོལ་ལ་ཕན་པར་དེས་ཤེས་དགོས་པ་ཡིན། དེ་ཡང་དགེ་འདུན་གྱི་བཞི་སྡེ་རེ་རེས་བསྒོམ་ན་ཕན་བདེ་འབྱུང་ཚོད་རེ་ཡོད་པ་ལ། ཁྱེད་དགེ་འདུན་འདིའི་ཚོད་རེས་བསྒོམས་ན་བསམ་གྱིས་མི་ཁྱབ་པ་འབྱུང་བ་ཡིན་པས། ཐམས་ཅད་ཀྱིས་འབད་འབུངས་འདོན་དགོས་པ་ཡིན།
དེ་ཡང་མར་ཆུང་ཡང་ཉིན་ཞག་ཕྲུགས་རེ་ཙམ་གནད་དུ་འགྲོ་བ་ཞིག་དགོས་པ་ཡིན་ལ། དེ་ལྟར་གཤའ་མར་གནད་དུ་འགྲོ་བ་ཞིག་ཡོད་ན། ཕྲིན་ལས་དང་བྱ་བཞག་གང་ཡིན་ཡང་ཇི་ལྟར་བསམས་པ་བཞིན་དུ་འགྲུབ་པ་ཡིན། དེ་ལ་ཕྲིན་ལས་རྒྱ་ཆེན་པོ་རབ་གནས་ལ་སོགས་པ་ཡིན་ཡང་བྱམས་པའི་ཏིང་ངེ་འཛིན་གཤའ་མ་ཞིག་ཡོད་སོང་ན་ཤིན་ཏུ་ལེགས་པ་དང༌། བཀྲ་ཤིས་དང་བདེ་ལེགས་ཐམས་ཅད་འབྱུང་བ་ཡིན། དེ་ལ་དགེ་བའི་བཤེས་གཉེན་རིན་ཆེན་སྒང་པ་ཞལ་སྤྲོ་མཛད་ནས། ལྷ་དམ་ཚིག་སེམས་དཔའ་བསྐྱེད་ནས། ཡེ་ཤེས་སེམས་དཔའ་སྦར་འཛིན་བྱེད་ནས། འཇུག་པ་ལ་སྦར་བ་དགོས་པ་ཡིན་གསུངས། དེ་ཡང་འབམ་ཐང་ཡ་གི་ལ་དགེ་བཤེས་མར་པས་སྦར་བ་གང་ཡིན་ཞུས་པ་ལ།
དེ་ལ་བྱམས་པའི་ཏིང་ངེ་འཛིན་གྱིས་སྦར་བ་དགོས་པ་ཡིན་གསུངས། དེ་ཡང་བྱམས་པའི་ཏིང་ངེ་འཛིན་གཤའ་མའི་སྦར་བ་ཞིག་མེད་ན། སྦར་བར་འཇུག་ན་ཡང་མི་ཚུད་པ་ཡིན། དེས་རབ་གནས་ལེགས་པའི་ཐབས་མེད་པ་ཡིན། དེས་ན་བྱམས་པའི་ཏིང་ངེ་འཛིན་གཤའ་མ་ཞིག་ཡོད་ན་རབ་ཏུ་གནས་པ་ལ་སོགས་པའི་ཕྲིན་ལས་གང་ཡིན་བྱས་སུ་འོང་བ་ཡིན། དེས་ན་ཆར་པ་ནམ་འདོད་དུ་འབབ་པར་བྱེད་པ་ལ་ཡང༌། བྱམས་པའི་ཏིང་ངེ་འཛིན་ལ་གནད་དུ་བསྣུན་དགོས་པ་ཡིན་པས། དེ་ཡང་བཅོམ་ལྡན་འདས་ཀྱིས་ཆོས་གཅིག་དང་ལྡན་ན་ཆར་རྒྱུན་དུ་འབབ་པ་དང༌། ཀླུ་ཐམས་ཅད་དབང་དུ་འདུས་པར་འགྱུར་ཏེ། གཅིག་པོ་གང་ཞེ་ན་བྱམས་པའོ། །
གསུངས་པས། བྱམས་པའི་ཏིང་ངེ་འཛིན་ལ་གནད་དུ་སོང་བ་ཞིག་གིས་ཀླུ་ཐམས་ཅད་དབང་དུ་འདུས་ནས་ཆར་པ་ལ་སོགས་ནམ་འདོད་དུ་འབབ་པ་ཡིན། དེ་ཡང་དེ་ལ་ས་ཐེ་འཛུགས་ནས་རོ་མྱོང་བ་དང༌། ངེས་པའི་ཤེས་པ་སྐྱེ་དགོས་པ་ཡིན། དེ་ལྟར་གཤའ་མ་གནད་དུ་སོང་ན། མི་དང་མི་མ་ཡིན་པའི་གནོད་པས་མི་ཚུགས་པ་ཡིན། དེ་ཡང་གང་ལྟ་བུ་ཡིན་བསམ་ན། བྱམས་པ་བསྒོམ་པའི་རྣལ་འབྱོར་པ་རབ་ཅིག་ལ། དགྲ་གཅིག་གིས་རལ་གྲི་ཐོགས་ནས་གསོད་དུ་འོང་ན། རྣལ་འབྱོར་པ་དེ་ཏིང་ངེ་འཛིན་རབ་ཅིག་དང་ལྡན་ན་མེ་ཏོག་ཨུཏྤ་ལར་འགྱུར་བ་ཡིན།
དེ་ལས་ཞན་ཡང་ཐང་ལ་བྲུལ་ནས་རྣལ་འབྱོར་པ་དེ་ལ་གནོད་པ་མི་འབྱུང་བ་བྱམས་པའི་བྱེད་ལས་ཡིན། དེ་ལས་ཞན་པ་ཞིག་ལས་མེད་ན་ཡང༌། ཁོ་རང་ལ་ཕར་ལ་འཇུག་ནས་རྣལ་འབྱོར་པ་དེ་ལ་གནོད་པ་མི་འབྱུང་བ་ཡིན། དེ་ལ་ཁྱད་པར་དུ་འགྲོ་འདུག་ལ་སོགས་པའི་དུས་སུ་ཡང༌། བྱམས་པའི་ཏིང་ངེ་འཛིན་ལ་གནད་དུ་བསྣུན་དགོས་པ་ཡིན་པས། དེ་ལ་གཞི་དེར་ཟུག་ཡང་མི་ཟུག་རག་ལུས་པ་ཡིན། དེ་ཡང་སྔོན་གྱི་དུས་སུ་དགེ་བའི་བཤེས་གཉེན་ཞིག་གིས་དགོན་པ་ཞིག་ཏུ་ཟུག་མི་ཟུག་ཅིག་སྤྱན་སྔར་ཞུས་པས། དེ་ད་ལྟར་གྱི་ཏིང་ངེ་འཛིན་ལ་རག་ལུས་པ་ཡིན་གསུངས། དེ་ཡང་བྱམས་པའི་ཏིང་ངེ་འཛིན་དང་ལྡན་ན་དེར་ཟུག་གསུངས་པ་ཡིན། དེས་ན་འགྲོ་འདུག་བྱེད་པའི་དགེ་བཤེས་ལ་སོགས་པ་ཀུན་ལ་བསྒོམས་ཤིག་གསུངས་ནས་བསྐུལ་བ་ལ།
ཚན་གཅིག་གིས་གཙིགས་སུ་འཛིན་ནས་གཤའ་མར་བསྒོམ་པར་འདུག ཚན་རེས་དེ་ལ་ཟང་ངེ་ཟིང་ངེ་ཡངས་སེ་ཡེངས་སེ་ལ་མི་ཚེ་བསྐྱལ་ནས་མི་བསྒོམ་པར་གདའ་སྟེ། དེའི་རིགས་ཅན་དེ་སོང་ས་ན་ཡང་མི་ཟུག་པ་དང༌། བསམ་པ་བཞིན་མི་འོང་བར་འདུག དེས་ན་དེའི་ཚེ་གཤའ་མར་བསྒོམ་པ་གལ་ཆེ་བ་ཡིན། དེ་ལྟར་བྱས་ན་འབྱུང་བ་རྟེན་འབྲེལ་ཡིན། མ་བྱས་ན་མི་འབྱུང་བ་རྟེན་འབྲེལ་ཡིན་གསུང་བས། དེ་ལོགས་སུ་ཡོད་པ་མ་ཡིན། རང་གི་བསམ་པ་དེའི་རྟེན་འབྲེལ་བསྒྲིག་པར་ཆོག་པ་ཡིན་པས། དེ་ཡང་བྱམས་པའི་ཏིང་ངེ་འཛིན་ལ་གནད་དུ་བསྣུན་པའི་དུས་སུ།
དེར་ཟུག་པ་དང་བསམ་པ་བཞིན་དུ་འོང་བ་ཡིན། དེའི་རྒྱུ་མཚན་ཡང་རང་གི་སེམས་མ་གཏོགས་པ་ཕྱི་རོལ་ན་མེད་པའི་གནད་ཀས་བྱུང་བ་ཡིན། དེ་ཡང་ཡུན་དུ་བསྲིངས་ནས་བསྒོམ་དགོས་པ་ཡིན་པས། ཡུན་ཐུང་བར་སོང་ན་ཡང་འཕྲལ་དུ་ཕན་བདེ་བྱུང་ན་ཡང་ཡུན་རིང་བ་དཀའ་བར་འདུག དེས་ན་གཤའ་མར་ཡུན་བསྲིངས་ནས་གནད་དུ་མ་སོང་གི་བར་དུ་ཡང་བསྒོམས། འགྲོ་བའི་དུས་སུ་འང་འདི་ནས་གཞིར་མ་ཕྱིན་གྱི་བར་དུ་བསྒོམས་པས་ཕན་བདེ་ཆེན་པོ་དཔག་ཏུ་མེད་པ་འབྱུང་བ་ཡིན། དེ་ཡང་འགྲོ་བསམ་པ་ནམ་སྐྱེས་པའི་དུས་སུ་བསྒོམ་པ་གལ་ཆེ་བས། དེ་ཡང་མི་དང་མ་ཡིན་པ་ཐམས་ཅད་ལ་བསྒོམས་པ་ཡིན། ཁྱད་པར་དུ་ཡང་མི་དང་མི་མ་ཡིན་པ་དེ་གཙོ་ཆེ་བས་མིའི་བསམ་པ་ཡང་བསྒྱུར་བའི་རིགས་སུ་གདའ་བས་ནན་ཆགས་བྱེད་ནས་བསྒོམ་དགོས་པ་ཡིན། དེ་ལྟར་གཤའ་མར་གནད་དུ་སོང་ན་རང་གི་བསམ་པ་བཞིན་དུ་འོང་བ་ཡིན།
དེ་ལྟར་མ་ཡིན་པ་འདོད་ཆགས་ཀྱི་བསམ་པ་དང༌། ཞེ་སྡང་དང༌། གཏི་མུག་དང༌། འདུན་པ་བྱ་བ་རང་གིས་ཞེ་འདོད་ཐ་དད་པས་ཕྱིན་ན་ཉེས་པ་ཤིན་ཏུ་ཆེ་བ་ཡིན་པས། དེས་ན་བསམ་པ་དེ་རྣམས་ཀྱིས་མི་འགྲོ་བར་གལ་ཆེ་བ་ཡིན། དེས་ན་དེ་ལྟ་བུའི་བསམ་པ་སྐྱེས་པར་སོང་ན། ཇི་ལྟར་སྙན་དུ་གསོལ་བ་བཞིན་དུ་དེ་ལས་སྐྱེས་པའི་མི་མཐུན་པའི་ཕྱོགས་བསྒྲུབ་པ་ཡིན་པས་ཞེ་སྡང་གི་བསམ་པས་སོང་ན་འཁྲུག་རྩོད་དང་ཁ་སྨྲས་ལ་སོགས་པ་འབྱུང་བ་ཡིན། དེས་ན་ཚན་གཅིག་ཕྱིན་པའི་སྣ་ལ་འཁྲུག་པ་བྱུང་བ་ལ་སོགས་པ་དེ་ཡང་བསམ་པ་ལས་སུ་མ་རུངས་བ་དེ་ལ་བྱུང་བ་ཡིན། དེ་ལ་དེ་ལྟ་བུའི་བསམ་པ་དེ་ངོ་ཤེས་པར་བྱས་ནས་སྤོང་དགོས་པ་ཡིན་ནོ། ། འདོད་ཆགས་ཀྱིས་ཚངས་པར་སྤྱོད་པའི་བར་ཆད་དང་སྐུར་བ་ལ་སོགས་པ་འབྱུང༌།
གཏི་མུག་གིས་ས་བདག་ཀླུའི་གནོད་པ་ཅན་རྣམས་ཀྱི་གྲིབ་འབྱུང་བ་དང་ཁམས་གཞི་ལ་སོགས་པ་འབྱུང་བས། དེ་ལ་བྱམས་པའི་ཏིང་ངེ་འཛིན་དེ་གནད་དུ་བསྣུན་པས་ཉེས་པ་དེ་མི་འབྱུང་བ་དང༌། བཀྲ་ཤིས་དང་བདེ་ལེགས་འབྱུང་བ་ཡིན། དེ་ལྟར་བྱམས་པའི་སེམས་བསྐྱེད་པས་ལུས་དང་སྣང་བ་ཐམས་ཅད་ཀྱང་བྱམས་པ་འབའ་ཞིག་ཏུ་སོང་བའི་དུས་སུ་སྐྱོན་འདག་པ་དང༌། ཡོན་ཏན་ཐམས་ཅད་རྒྱུད་ལ་སྐྱེ་བ་ལ་ཚེགས་མེད་པ་ཡིན། དེ་ལ་བླ་མ་རིན་པོ་ཆེའི་ཞལ་ནས། འདིའི་གནད་གོ་བར་སོང་ན་འུར་འདེད་དུ་མ་སོང་བ་མེད་གསུངས། དེ་ཡང་བྱམས་པ་ལ་བརྟན་པར་སོང་ན་བྱམས་པའི་ལུས་འོང༌། དེ་ལྟར་བྱམས་པའི་ལུས་ངག་ཡིད་གསུམ་དུ་སོང་བའི་དུས་སུ་བྱམས་པས་གཞན་ལ་གནས་པའི་ས་མེད་པར་འུར་འདེད། དེ་བཞིན་དུ་ལུས་སེམས་སྣང་བ་གསུམ་སྙིང་རྗེ་འབའ་ཞིག་དུ་སོང་བའི་དུས་སུ།
ན་ཚ་ལ་སོགས་པའི་སྡུག་བསྔལ་ཐམས་ཅད་གནས་ས་མེད་པར་འུར་འདེད། དེ་བཞིན་དུ་བྱང་ཆུབ་ཀྱི་སེམས་ཀྱིས་ཀྱང་འུར་འདེད། དེ་ལྟར་ཏིང་ངེ་འཛིན་ཐམས་ཅད་ཀྱིས་འབྱུང་བ་ཡིན། དེ་ལ་གཤའ་མར་གནད་དུ་སོང་བ་ཞིག་དགོས་པ་ཡིན། དེ་ལ་རྒྱ་ཆེས་ན་དཀྱིལ་བརྡོལ་བའི་བྱེད་པ་དེ། རྒྱ་ཆེན་པོ་བསྒོམ་ལོ་བྱས་ཀྱང༌། དམིགས་པ་དེར་རྐང་མ་ཚུགས་པས་ལན་པ་ཡིན། དེ་ལ་དཀྱིལ་མི་བརྡོལ་བ་དང༌། རྒྱ་ཐམས་ཅད་དུ་ཕན་བདེ་འབྱུང་བར་འདོད་ན། དམིགས་པ་དེར་རྐང་ཚུགས་པར་བྱ།
དེ་ནས་རྒྱ་ཆེར་བཏང་བས་དེ་ལྟ་བུ་འོང་བ་ཡིན། དེ་ཡང་བྱམས་པ་གཤའ་མར་གནད་དུ་འགྲོ་བར་བྱེད་པ་ལ། སེམས་ཅན་ཐམས་ཅད་མར་བསྒོམས་ནས་ནན་ཆགས་ཆེ་བར་བྱས་པའི་དུས་སུ། མ་དེ་ལ་དྲིན་ཆེ་བའི་ངེས་ཤེས་སྐྱེས་པ་དེ་ལ་བརྟེན་ནས་སྐྱེ་བ་ཡིན་པས། དེས་ན་ཁྲིད་ཀྱི་དུས་སུ་བསྟན་པ་བཞིན་བསྒོམ་དགོས་པ་ཡིན། དེ་ལྟར་གཤའ་མར་གནད་དུ་སོང་བའི་དུས་སུ་དེ་ལ་སྙིང་རྗེ་སྐྱེ་བ་ཡིན། དེ་ཡུན་རིང་དུ་བསྒོམ་ན་རྩུབ་པ་དང་འཁྲུག་པར་འོང་བས། ངེས་ཤེས་སྐྱེས་པར་བྱས་ནས་ཡུན་རིང་པོར་མི་བསྒོམ། དེ་ལྟར་བྱམས་པ་ལ་བརྟེན་ནས་སྙིང་རྗེ་སྐྱེ་བས། གོ་རིམ་ཀྱང་དེ་ལྟར་ཤེས་དགོས་པ་ཡིན།
དེ་ལ་གཉིས་ཏེ། ཕན་བདེ་འབྱུང་བར་གཅིག་ན་ཡང༌། བཅོམ་ལྡན་འདས་ཀྱིས། བྱམས་པ་ནི་འཚེ་བ་དང་བྲལ་བའོ། ། སྙིང་རྗེ་ནི་འཚེ་བ་དང་བཅས་པའོ་གསུངས་པས། དེས་ན་གཞན་ཞིག་གིས་གནོད་པ་ལ་བཟློག་ན། བཙོག་པ་དང༌། བརྡུང་བ་དང༌། འཐབ་པའི་སྒོ་ནས་ཟློག་པར་བྱེད་པ་བཞིན་དུ། སྙིང་རྗེ་ཡང་དེ་དང་འདྲ་བ་ཡིན།
དེ་རྣམས་མི་དགོས་པར་བཟློག་པ་བྱས་པར་འོང་བ་ཡིན། དེས་ན་གནོད་པ་ལས་བཟློག་ན་ཡང་རྩུབ་མི་རྩུབ་དེ་དང་འདྲ་བ་ཡིན། དེ་ལ་གསུམ། སེམས་ཅན་ལ་དམིགས་པ་ནི་རྒྱུ་མཚན་ལྔ་ལ་བརྟེན་ནས་སྐྱེ་བ་དེ་ཡིན། ཆོས་ལ་དམིགས་པ་སྣང་སྲིད་འཁོར་འདས་ཀྱི་ཆོས་ཐམས་ཅད་སྒྱུ་མ་ལྟ་བུར་མངོན་དུ་གྱུར་ནས་སྐྱེས་པ་དེ་ལ་གསུངས་པ་ཡིན། དེ་ལ་བྱང་ཆུབ་ཀྱི་སེམས་བསམ་གྱིས་མི་ཁྱབ་པ་སྐྱེ་བ་དང༌། གནད་དུ་འགྲོ་བ་འོང་བས་དེ་སྐྱེ་བའི་གོ་རིམ་དེ་ལྟར་དུ་འོང་བ་ཡིན། དེ་ཡང་ཁྱད་པར་དུ་བྱམས་པའི་ཏིང་ངེ་འཛིན་ལ་གཤའ་མར་གནད་དུ་བསྣུན་པའི་དུས་སུ། བཀྲ་ཤིས་དང་བདེ་ལེགས་ཐམས་ཅད་འབྱུང་བ་དང༌། སྐྱོན་འདག་པ་དང༌།
ཡོན་ཏན་རྫོགས་པ་ལ་ཚེགས་མེད་པས་སྤྱི་དགོས་ཐམས་ཅད་ཀྱིས་དེ་ལྟར་ཉམས་སུ་ལེན་པ་དང་གནད་དུ་བསྣུན་པར་ཞུ་འཚལ། ཡང་བླ་མ་རིན་པོ་ཆེའི་ཞལ་ནས། ཡོན་ཏན་རིན་པོ་ཆེ་ཐམས་ཅད་རྒྱུད་ལ་སྐྱེ་བར་བྱེད་པ་ལ། ཐེག་པ་ཆེན་པོ་གསང་སྔགས་ཀྱི་གསང་བ་རྟེན་འབྲེལ་འགྲིགས་པ་དང་གནད་དུ་སོང་བར་བྱས་པའི་དུས་སུ། ཡོན་ཏན་ཐམས་ཅད་དེ་ལས་བྱུང་བ་ཡིན་གསུང༌། དེ་ནས་གསང་བ་རྟེན་འབྲེལ་གནས་པ་དང་བརྟན་པར་སོང་ན། ཡོན་ཏན་རིན་པོ་ཆེ་ཐམས་ཅད་སྐྱེ་བ་ལ་ཚེགས་མེད་པ་ཡིན། དེ་མ་བརྟེན་པ་དང་མ་གནས་པར་སོང་ན། དེ་གསུམ་མ་འགྲིག་པའི་གནད་ཀས་ཡོན་ཏན་སྐྱེ་བའི་ཐབས་མེད་པ་ཡིན། དེ་ལ་གསང་བ་རྟེན་འབྲེལ་གྱི་གོ་བ་ཡང་གསུམ་ལ་ཟེར་བ་ཡིན།
དེ་ཡང་གསུམ་པོ་འགྲིགས་པ་དང་གནད་དུ་འགྲོ་བར་བྱེད་པ་ལ། ཚུལ་ཁྲིམས་རིན་པོ་ལ་གཅེས་སྤྲས་སུ་བྱས་ནས། མིག་གི་འབྲས་བུ་བཞིན་དུ་སྲུང་བའི་དུས་སུ། དེ་སྲུང་བའི་དགོས་པ་དང༌། བཙུན་པོ་བྱས་དགོས་པ་འགྲུབ་ནས་ཐེག་པ་ཆེན་པོ་གསང་སྔགས་ཀྱི་ཏིང་ངེ་འཛིན་སྐྱེ་བ་དང༌། གནད་དུ་འགྲོ་བ་ལ་ཚེགས་མེད་པ་ཡིན། དེ་ལྟར་མ་ཡིན་པར་ལྟ་བ་མཐོན་པོ་དང༌། སྤྱོད་པ་ཡངས་པོ་བྱས་ནས་ཚུལ་ཁྲིམས་རིན་པོ་ཆེ་ཁྱད་དུ་བསད་ན། ཐེག་པ་ཆེན་པོ་གསང་སྔགས་ཀྱི་ཏིང་ངེ་འཛིན་སྐྱེ་བ་དང་གནད་དུ་འགྲོ་བ་ཤིན་ཏུ་དཀའ་བ་ཡིན། དེ་ལ་ཡོད་པ་མ་འཇག་དང་སྟོང་སོབ་བྱས་པས་མི་ཕན།
རྩ་བ་ཤོར་བའི་དུས་སུ་རྫུན་པོར་འགྲོ་བ་ཡིན། དེ་ཡང་བརྟན་པ་དང་གནས་པར་བྱེད་པ་ལ་སྤོང་སེམས་བརྟན་པོར་བྱས་པའི་དུས་སུ། ཉེས་སྐྱོན་གྱི་བྱེད་པ་དེ་ཁེགས་པ་དང༌། སྤོང་བ་ཡིན། འོ་ན་མཚན་མོའི་དུས་སུ་ཇི་ལྟར་དུ་བྱེད་སྙམ་ན། འདི་ལ་དམ་པའི་ཆོས་འདུལ་བ་ཀུན་ན། ཉིན་མོ་བས་ཉེས་པ་ཆེ་བར་གསུངས་པ་ཡིན། གསུང་དེ་ལ་སྤྱན་སྔ་ནས། སྒོམ་ཆེན་པ་ཉམས་སུ་ལེན་པ་ལ་ནི་ཉིན་མོ་བས་ཁྱད་པར་དུ་གནོད་པར་འདུག་པས། ཉེས་པ་ཆུང་བ་ཨའུ་ཡོད་གསུང༌།
དེ་གནོད་པ་ཆེ་བའི་དུས་སུ་ཉེས་པ་ཆེ་བ་འབྱུང་བ་ཡིན། ཉམས་མྱོང་གིས་དེ་ལྟར་ངེས་པ་ལགས། དེས་ན་བསྲུང་བར་བྱེད་པ་གལ་ཤིན་ཏུ་ཆེ་བར་བྱེད་པ་ཡིན་པས། དེ་ཡང་ཉིན་མོ་སྤོང་སེམས་བརྟན་པོ་བྱས་པའི་དུས་སུ་དེའི་མི་མཐུན་པའི་ཕྱོགས་བྱུང་ན་ཡང༌། བདག་དགེ་སློང༌། དགེ་ཚུལ། སྒོམ་ཆེན་པའོ། ། སྙམ་ན་དེ་ཁེགས་པ་ཡིན། ཉིན་མོ་ཡང་སྤོང་སེམས་བརྟན་པོ་དང༌། ཚུལ་ཁྲིམས་རིན་པོ་ཆེ་ལ་གཅེས་སྤྲས་སུ་བྱས་པས་སྐྱོན་དེ་རྣམས་མི་འབྱུང་བ་དང་སྤོང་བ་ཡིན།
དེ་ནས་ཉམས་སུ་བླངས་པ་དང་གནད་དུ་བསྣུན་པའི་དུས་སུ། སྟོབས་འཕེལ་བ་དང༌། རྒྱས་པའི་གནད་ཀས་ཉོན་མོངས་པའི་ཟུག་རྔུ་ཆེན་པོ་སྐྱེས་པས། དེ་ཡང་བརྒྱལ་བ་འབོག་པ་དང༌། འོ་དོད་འབོད་ལ་སོགས་པ་འབྱུང་བས། དེ་ཡང་གང་ལྟ་བུ་ཡིན་ན། སྒོམ་ཆེན་པ་ཞིག་གིས་རི་ཁྲོད་ཀྱི་དགོན་པར་ཉམས་སུ་བླངས་པས། ཁོ་ན་རེ་བླ་མ་མཉེས་པ་བསྒྲུབ་བསྒྲུབས་ནས། ། མི་མཉེས་པ་ཞིག་འོང་འོང་འདྲ། ། ཟེར་སྐད།
དེ་ལྟར་འོ་དོད་འབོད་པ་ཡོང་བ་ཡིན། དེ་ལ་རྗེ་བཙུན་ཆེན་པོའི་ཞལ་ནས། བྲག་དམར་བསམ་ཡས་ལ་ཚ་ཡ་བརྒྱད་དོ་ཁུར་བའི་སྡུག་བསྔལ་ལས་ཆེ་བ་ཡིན་གསུངས། དེ་ལ་དེ་ལྟ་བུའི་སྡུག་བསྔལ་འབྱུང་བའི་དུས་སུ་མན་ངག་དང་སྙིང་རུས་འཛོམས་པའི་གང་ཟག་ཅིག་གིས། ཡོན་ཏན་རིན་པོ་ཆེ་གོང་ནས་གོང་དུ་བོགས་ཐོན་པ་དང༌། སྐྱེ་བ་ལ་ཚེགས་མེད་པ་ཡིན། དེ་ལ་གདམས་ངག་ཀྱང་ཐ་དད་མང་པོ་ཉམས་མྱོང་མེད་པ་ལ་བློ་གཏད་མི་ཕོད་པས། སྔོན་སྤྱན་སྔ་ནས་ཀྱང༌། གདམས་ངག་གི་རིགས་ཐམས་ཅད་ཐུགས་ལ་ཉམས་སུ་མ་བཞེས་པ་མེད། ཁྱད་པར་དུ་ལམ་འབྲས་ནས་གསུངས་པ་མང་པོ་ཡོད་པ་ལ་ཕྱག་ལེན་ལ་མ་བཏབ་པ་མེད་ན་ཡང༌།
གང་གིས་ཀྱང་ཕན་པར་མ་བྱུང༌། དེ་ལ་དྲག་ཤོས་ཞིག་གིས་མས་ཡར་བཟློག་ཙ་ན་ཡས་མས་ཤངས་ནས་མར་མཚལ་བྱོན་པ་ཡིན་གསུངས། དེ་ནས་དོན་གོ་མ་ཐུབ་པ་ཡིན། དེ་ལ་ཁྱེད་རྣམས་ལ་མ་བསྟན་པའི་རྒྱུ་མཚན་ཐུབ་མི་ཐུབ། དེའི་དུས་སུ་མགོ་སྐོར་དུ་ཆ་བ་ཡིན་གསུངས། དེ་ལ་བླ་མ་རིན་པོ་ཆེའི་ཁྱད་པར་གྱིས་ཆོས་ལྔ་པོ་མ་གཏོགས་པ་གང་ཀྱང་ཕན་མི་ནུས་པ་ཡིན། དེ་ཡང་ཁྱད་པར་གྱི་ཆོས་ལྔ་པོས་འཛིན་པ་ལ་སོགས་པའི་གསུམ་པོ་ཤིན་ཏུ་གལ་ཆེ་བ་ཡིན། དེ་ཡང་དང་པོ་ཁོ་ནར། ཤེས་རབ་སྙིང་པོ་ཚར་གཅིག་འདོན་བར་དུ་གནད་དུ་བསྣུན་པས་རྐང་ཆོག་པ་དང་ཤེས་པ་ཚིམ་རྒྱུ་ཞིག་འོང༌། གཤའ་མར་ལམ་དུ་ཐེངས་པའི་རྟགས་ཀྱང་དེ་ཡིན།
དེ་གར་འཆུགས་ཀྱི་སར་འོང༌། འདི་མ་བྱས་ན་ཕན་མི་ནུས་པས། དེས་བདེ་བ་ཆེན་པོའི་ཏིང་ངེ་འཛིན་དུ་འོང་བ་ཡིན། དེས་ཁྱད་པར་དུ་བྱས་པའི་བྱང་ཆུབ་ཀྱི་སེམས་བསྐྱེད་པས་བསམ་གྱིས་མི་ཁྱབ་པ་སྐྱེ་བ་དང་གནད་དུ་འགྲོ་བར་འོང༌། དེ་ནས་བསྐྱེད་པའི་རིམ་པ་བསྒོམས་པས། ཤིན་ཏུ་གསལ་བར་འོང༌། དེའི་དུས་སུ་ཡུན་རིང་པོའི་བར་དུ་རྒྱན་དང་ཆ་ལུགས་ཐམས་ཅད་ཤིན་ཏུ་གསལ་བར་བསྒོམས་པས། སྤྱི་བོའི་གཙུག་ནས་རྐང་པའི་མཐིལ། བ་སྤུའི་བུ་ག་ཐམས་ཅད་དུ་སྐད་དེས་ཡོང་བ་ཡིན། དེ་ལྟར་བྱུང་ཡང་མ་བརྟན་ན་སྐབས་གཞན་ལ་སོགས་པར་ཕན་མི་ཐོགས་པ་ཡིན་པས།
དེ་ནས་བླ་མ་དམ་པ་བསྒོམས་ནས་ཕྱག་རྒྱ་ཆེན་པོ་སྒོམ་པས། བོགས་ཐོན་པ་དང་གཤའ་མར་གནད་དུ་འགྲོ་བ་ཡིན། དེ་ལྟར་ལན་གཅིག་ལན་གཉིས་ལན་གསུམ་ལ་སོགས་པར་ཉམས་སུ་བླངས་པས་ཤིན་ཏུ་བརྟན་པ་དང་འགྱུར་བ་མེད་པ་ཞིག་འོང༌། དེ་ནས་ལྔ་ལྡན་གྱིས་རྗེས་མ་འདྲེས་པ་ཡོངས་སུ་རྫོགས་པར་འབྱུང་བ་ཡིན་པས། འདིས་ཉོན་མོངས་པའི་དྲི་མ་འདག་པ་བྱེད་ལས་ཡིན། དེ་བཞིན་དུ་ཕན་བདེ་དཔག་ཏུ་མེད་པ་འབྱུང་བ་དང༌། རིགས་མི་འགྱུར་བ་སྐུ་གསུང་ཐུགས་ཀྱི་དགོངས་པ་རྫོགས་པར་བྱེད། ཐམས་ཅད་དབང་དུ་འདུ་བ་ཡིན། དེ་བཞིན་དུ་ཞེ་སྡང་དང༌། གཏི་མུག་ལ་སོགས་པ་ཉོན་མོངས་པ་དང་སྡུག་བསྔལ་གང་བྱུང་ཡང་ལམ་དུ་གཏོང་བ་ལ་སོགས་པ་བྱེད་པ་གལ་ཆེ་བ་ཡིན།
དེ་ལྟར་རྒྱུའི་དུས་སུ་ཉམས་སུ་བླངས་པས། ལམ་གྱི་དུས་སུ་བསམ་པ་བཞིན་དུ་སྲིད་པ་ཉེ་བར་ལེན་པའི་རྒྱུ་དེ་ཡང་ཡིན། དེ་ཡང་དམྱལ་བར་ལེན་ན་དེའི་རྒྱུ་ཞེ་སྡང་ཡིན། དེ་བཞིན་དུ་འདོད་ཆགས་ཀྱིས་ཡི་དྭགས། གཏི་མུག་གིས་དུད་འགྲོ་ལེན་པ་ཡིན། དེ་དང་འདྲ་བར་རིགས་དྲུག་སོ་སོའི་རྒྱུ་དེས་ལེན་པ་ཡིན། གནས་དེ་ལྟ་བུར་སྐྱེས་ཀྱང་སྡུག་བསྔལ་རང་རྒྱུད་པར་མི་མྱོང་བ་དེ་རྫོགས་པས་ཁྱད་པར་དུ་བྱེད་པ་ཡིན། གནས་སུ་སྟོངས་པར་བྱེད་པ་བྱང་ཆུབ་ཀྱི་སེམས་ཡིན། དེ་ཡང་དམྱལ་བར་སྐྱེ་བར་བྱེད་པ་ཉམས་སུ་བླངས་པའི་ཞེ་སྡང་དེ་ཡིན་པས། དེ་ཡང་ཚན་གཅིག་གིས་ཞེ་སྡང་རྒྱུ་ཡིན་ན་བསམ་པ་སྐྱེ་སྲིད་པས།
དེའི་ཁ་ཚ་བཏབ་པས་བདེ་བ་ཡིན། དེས་ན་རྒྱུ་ཇི་ལྟར་སོང་བ་བཞིན་དུ་འབྲས་བུ་འབྱུང་ངོ་གསུངས་པ་དང༌། ཅི་འདྲ་བའི་ལས་བྱས་པས། དེ་འདྲ་བའི་འབྲས་བུ་འབྱུང་གསུངས་པས། དེ་ཡང་དེད་དཔོན་ཐབས་ལ་མཁས་པས་མི་ནག་མདུང་ཐུང་ཅན་ལ་མདུང་བསྣུན་པས། དམྱལ་བར་ཡུན་རིང་དུ་བཞུགས་པ་དང༌། འཁོར་བ་བཞི་ཁྲི་ཕྱིར་བསྙིལ་ནས་སངས་རྒྱས་པ་ལ་ཉེ་བར་བྱས་པའི་རྒྱུ་མཚན་གང་ཡིན་ཤེས་དགོས་པ་ཡིན། དེ་ལ་བསམ་པ་བྱང་ཆུབ་ཀྱི་སེམས་ཡིན་ཡང་དངོས་པོ་ལ་མི་བསད་པས་དམྱལ་བར་ཡུན་རིང་དུ་བཞུགས་པ་དང༌། སངས་རྒྱས་པའི་དུས་སུ་ཡང་ཞབས་ལ་སེང་ལྡེང་གི་ཚལ་པ་ཟུག་པ་ཡིན། བྱང་ཆུབ་ཀྱི་སེམས་ཀྱི་ལག་རྗེས་ལ་འཁོར་བ་བཞི་ཁྲི་ཕྱིར་བསྙིལ་ནས་སངས་རྒྱས་ལ་ཉེ་བར་བྱས་པ་ཡིན།
དེ་ཡང་བསམ་སྦྱོར་གཅིག་ཏུ་མ་སོང་བས་དེ་ལྟར་དུ་བྱུང་བ་ཡིན། དེས་རྟོག་པ་རེ་རེའི་སྤུ་རིས་ཀྱང་དེ་ལྟར་དུ་འོང་བས། ཐམས་ཅད་ལྔ་ལྡན་གྱིས་ཉམས་སུ་བླངས་པས། འབྲས་བུའི་དུས་སུ་གང་ལ་གང་འདུལ་དེ་ལ་དེ་སྟོན་དུ་བྱོན་ནས། དེ་ཡང་འདོད་ཆགས་ཅན་འདུལ་བའི་གཉེན་པོ་དང༌། ཞེ་སྡང་ཅན་དང༌། གཏི་མུག་ཅན་ལ་སོགས་པ་འདུལ་བའི་གཉེན་པོར་ཡོང་བ་ཡིན། དེ་ལ་རྟོག་པ་མི་སྐྱེ་བ་གཅིག་པུས་མི་ཕན། སྐྱེས་པ་དེ་ལྔ་ལྡན་གྱི་ཉམས་སུ་ལེན་དགོས་པ་ཡིན། དེ་ལ་ལྔ་པོར་ཡང་ཤེས་པར་བྱེད་པ་གལ་ཆེ་ནས།
ཉོན་མོངས་ལམ་དུ་གཏོང་བ་དང་ལྔ་འོང་བ་ཡིན། འདིའི་སྒྲ་དགེ་བའི་རྩ་བ་ཐམས་ཅད་ལ་མི་འཇུག་པ་ཡིན། དེ་ལ་ཚན་གཅིག་གིས་དགེ་བའི་རྩ་བ་ཐམས་ཅད་ལམ་དུ་གཏོང་དགོས་པ་ཡིན་བྱ་བ་གདའ།

སྔོན་སྒོམ་ཆེན་པ་ཞིག་ན་རེ་དགེ་བའི་རྩ་བ་ལམ་དུ་མི་གཏོང་ཟེར་སྐད། དེ་ཡང་ལམ་དུ་གཏོང་བའི་གོ་བ་ནི། བདག་གིས་འདིས། བདག་དང་ཁམས་གསུམ་གྱི་སེམས་ཅན་གྱི་སྒྲིབ་པ་དག་པར་གྱུར་ཅིག་བྱ་བ་ཡིན་ན། དེ་དགེ་བ་ལ་ཇི་ལྟར་དུ་བྱེད། དེ་ལ་དགེ་སྦྱོར་སྐྱུས་མ་་་་་་རབས་ལ་ནི་བསྔོ་བ་དང་ལྔར་འོང་བས། དེ་ཡང་ཆུ་ཐམས་ཅད་བ་ཚྭ་ཅན་དུ་རོ་གཅིག་པ་བཞིན་དུ། དགེ་བའི་རྩ་བ་ཐམས་ཅད་རྫོགས་པའི་བྱང་ཆུབ་ཏུ་བསྔོས་པས། བྱང་ཆུབ་ཀྱི་སེམས་སུ་རོ་གཅིག་པར་གསུངས་པ་དང༌། དེ་ལྟར་དགེ་བའི་རྩ་བ་ཐམས་ཅད་བསྡུས་པས། བཅོམ་ལྡན་འདས་ཀྱིས།
བསོད་ནམས་ཐམས་ཅད་བསྡུས་པའི་ཏིང་ངེ་འཛིན་གསུངས་པ་ཡིན། དེ་ལྟར་བསྔོས་པས་དགེ་བའི་རྩ་བ་ཐམས་ཅད་བྱང་ཆུབ་ཀྱི་སེམས་དེའི་ངོ་བོར་གཅིག་པའི་གནད་ཀས། བྱང་ཆུབ་ཀྱི་སེམས་དེ་ལ་རྒྱ་ཅི་ཙམ་ཡོད་པ་དེ་དངོས་པོ་དེ་ལ་ཡང་འབྱུང་བ་ཡིན། དེ་ལྟར་དགེ་བའི་རྩ་བ་བསྔོ་བ་དང་ལྔར་ཡོང་བ་ཡིན། དེ་ལ་རྟོག་པ་རགས་པ་དང་ལྟ་ཨ་ཅང་ཆེས་ཏེ། ཤིན་ཏུ་ཕྲ་བ་གཅིག་ཀྱང་ལྔ་པོས་ཉམས་སུ་ལེན་དགོས་པ་ཡིན། དེ་ཡང་ཉམས་སུ་ལེན་པའི་དུས་སུ་བརྩོན་འགྲུས་བྱས་ནས་ཉམས་སུ་ལེན་དགོས་པ་ཡིན། དེ་ལ་ངེས་ཤེས་སྐྱེས་པ་ལ་ཉམས་མྱོང་དང་མངོན་རྟོགས་ཟེར་བ་ཡིན། དེས་ན་རྗེ་རིན་པོ་ཆེའི་ཁྱད་པར་གྱི་ཆོས་ལྔ་པོས་ཉམས་སུ་ལེན་པ་ལས་ཟབ་པ་མེད་པས། དེ་ལ་འཇིག་རྟེན་གསུམ་གྱི་མགོན་པོ་བླ་མ་རིན་པོ་ཆེའི་ཞལ་ནས།
དུས་ནམ་ཡིན་ཡང་ཆོས་ལྔ་པོ་འདི་དང་འབྲལ་བ་མེད་གསུངས་པ་ཡིན་ནོ། ། དེ་ལ་འདི་ལས་ཟབ་པ་མེད་པས། རྒྱུའི་དུས་སུ་ཉམས་སུ་བླངས་པས་ཉོན་མོངས་པ་དང་རྣམ་རྟོག་གི་དྲི་མ་འདག ལམ་གྱི་དུས་སུ་ཡོན་ཏན་གོང་ནས་གོང་དུ་བོགས་འདོན་པ་དང༌། འབྲས་བུའི་དུས་སུ་དེའི་ལག་རྗེས་མ་འདྲེས་ལ་ཡོངས་སུ་རྫོགས་པ་ཡོང་བ་ཡིན་པས། དེས་ན་གཤའ་མར་ཉམས་སུ་ལེན་པར་བྱེད་དགོས་པ་ཡིན། དེ་ལ་གསུང་རྡོག་པོ་རེ་རེའི་ཐོག་ཏུ་སྒུར་ན་ཡང༌། སྐྱོན་འདག་པ་དང༌། ཡོན་ཏན་རྫོགས་པ་ལ་ཚེགས་མེད་པས། ཐམས་ཅད་ཀྱིས་ཐུགས་ལ་དེ་ལྟར་བཞག་པར་ཞུ་འཚལ།། །།
༥༤༤༽ ༄། །བཀག་པ་ཡེ་བཀག་གནང་བ་ཡེ་གནང་གི་སྐོར་བསྟན་པ།། ཡང་བླ་མ་རིན་པོ་ཆེའི་ཞལ་ནས། དམ་པའི་ཆོས་འདུལ་བར་ཇི་ལྟར་བཀག དེ་ཐེག་པ་ཆེན་པོ་གསང་སྔགས་སུ་གནང་བ་མེད། དམ་པའི་ཆོས་འདུལ་བར་བཀག་པ་མེད་པ་ཡིན་གསུངས། དེས་ན་དེ་གཉིས་བརྗོད་བྱའི་དོན་དེ་གཅིག་ལགས། དེ་ཡང་བཅོམ་ལྡན་འདས་ཀྱིས། སྡིག་པ་མི་དགེ་བ་དེ་ཐོག་མ་བར་མཐའ་མ་གང་དུ་ཡང་གནང་བའི་སྐབས་མེད་པས། དམ་པའི་ཆོས་འདུལ་བར།
མི་དགེ་བ་དེ་ཐེག་པ་ཆེན་པོ་གསང་སྔགས་སུ་མི་དགེ་བ་ལགས། དགེ་བའི་རྩ་བ་ཐམས་ཅད་དམ་པའི་ཆོས་འདུལ་བར་གནང་བ་དེ། ཐེག་པ་ཆེན་པོ་གསང་སྔགས་སུ་འགོག་མི་སྲིད་པ་ཡིན། དེ་ལ་དགེ་བ་ཐམས་ཅད་གཤིས་ཀྱིས་དགེ་ལ། སྡིག་པ་མི་དགེ་བ་གཤིས་ཀྱིས་མི་དགེ་བའི་གནད་ཀས། བཀག་པ་ཡེ་བཀག་དང༌། གནང་བ་ཡེ་གནང་གོ་དགོས་པ་ལགས། སྡིག་པ་མི་དགེ་བས་གནས་སྐབས་དང་མཐར་ཐུག་ཐམས་ཅད་དུ་འཁོར་བ་དང་ངན་སོང་གི་གནས་ཐམས་ཅད་བསྐྱེད་པར་བྱེད་པས། བཅོམ་ལྡན་འདས་ཀྱིས། ཁྱེད་རྣམས་ཀྱིས་མི་བྱའོ་གསུངས་ནས་བཀག་པ་ཡིན།
དགེ་བའི་རྩ་བ་ཐམས་ཅད་ཀྱིས་ཕན་པ་དང་བདེ་བ་བསྒྲུབ་པས་ཐམས་ཅད་ལ་གནང་བ་ཡིན། རྗེ་རིན་པོ་ཆེའི་ཞལ་ནས། དམ་པའི་ཆོས་འདུལ་བ་མ་ལུས་པ་ཐམས་ཅད་དགག་བྱ། བསྒྲུབ་བྱ་དང༌། གནང་བཅས་རྣམ་པ་གསུམ་དུ་མ་འདུས་པ་མེད་པ་ཡིན་གསུངས། དེ་ཡང་གཤིས་ཀྱི་དགེ་བ་ཐམས་ཅད་ཡེ་ནས་གནང་བར་འོང་བ་ཡིན། གཤིས་ཀྱི་མི་དགེ་བ་ཐམས་ཅད་དགག་བྱ། དགེ་བའི་རྩ་བ་ཐམས་ཅད་བསྒྲུབ་བྱ་ཡིན་ནོ། ། དེས་ན་བཅས་པ་དང་རང་བཞིན་གཅིག་པ་ཡིན་པས། དེ་ལ་རང་བཞིན་གྱིས་གོ་བ་ཡང༌།
འདོད་ཆགས་ཞེ་སྡང༌། གཏི་མུག་གི་གོ་བ་ཟེར་བས། སྡིག་པ་མི་དགེ་བ་གར་ཡོད་པའི་སར། བཅོམ་ལྡན་འདས་ཀྱིས་བཅས་པ་ཡོད་པ་ཡིན། དེས་ན་དོན་ལ་བརྒྱད་ཁལ་གྱི་སྟེང་དུ་གོང་ཚ་མེད་པ་ཡིན་ནོ། ། དེ་ལ་སྡིག་པ་ཅི་ཡང་མི་བྱ་གསུངས་པས། དགེ་སློང་གིས་མི་བྱ། གཞན་ཐམས་ཅད་ཀྱིས་བྱ་གསུངས་པ་མེད་པ་ལགས། དེ་ལ་དགེ་སློང་གིས་བསྒྲུབ་ནུས་པ་ཡིན། དེ་ལ་བཅས་འགལ་གྱི་ཉེས་པ་ཡང་མེད་པས།
ཐམས་ཅད་ཀྱིས་མི་བྱ་བར་གསུང་བ་མ་གཏོགས་པ། དགེ་སློང་དང༌། དགེ་ཚུལ་གྱིས་མི་བྱ། གཞན་གྱིས་བྱ་གསུངས་པ་མེད། དེ་ཡང་དགེ་སློང་གིས་བསྒྲུབ་པར་ནུས་པས་དེའི་ཕན་ཡོན་འབྱུང་བ་ཡིན། གཞན་ཐམས་ཅད་ཀྱིས་བསྒྲུབ་པར་མ་ནུས་པ་ཡིན། དེ་ལ་འདུལ་བ་འཛིན་པ་ཁ་ཅིག་གིས། རྗེ་རིན་པོ་ཆེའི་བཞེད། དམ་པའི་ཆོས་འདུལ་བའི་གསུང་ཐམས་ཅད་དགེ་བ་ལ་གཤིས་ཀྱིས་དགེ་བ་དང༌། གཤིས་ཀྱིས་མི་དགེ་བའི་ཐོག་ཏུ་བཀག་པ་ཡེ་བཀག་དང༌།
གནང་བ་ཡེ་གནང་བར་གསུངས་པ། འདི་གཉིས་མ་བདེ་ཟེར་བ་ལ། འདུལ་བ་ལ་དེ་གཉིས་མིན་པ་ལྷག་པོ་གོ་རྒྱུ་ཅི་ཡོད་མ་ཤེས། དེ་ལ་ཁོང་རང་གིས་ཟེར་ཙ་ན། མཆོད་རྟེན་གྱི་ས་བརྐོ་བ་དེ་དགེ་བ་ཡིན་ཏེ། དགེ་སློང་ལ་བཀག མེ་ཏོག་བཏུས་ནས་དཀོན་མཆོག་གསུམ་ལ་འབུལ་བ་དེ་དགེ་བ་ཡིན་ཏེ། དགེ་སློང་ལ་བཀག་ཟེར་བར་གདའ། དགེ་བ་ཡིན་ན་བཅོམ་ལྡན་འདས་ཀྱིས། སེམས་ཅན་གྱི་རྒྱུད་ལ་འགོག་མི་སྲིད་པ་ཡིན།
འོ་ན་གང་ཡིན་ན། མེ་ཏོག་འཐུ་བ་སྐྱེ་བ་གཅོད་པ་ཡིན་པས་དགེ་སློང་ལ་བཀག དཀོན་མཆོག་གསུམ་ལ་འབུལ་བ་དགེ་བ་ཡིན་པས་འགོག་མི་སྲིད་པ་ཡིན། ས་བརྐོ་བ་ཉེས་བྱས་སོང་བས་བཀག་ལ། མཆོད་རྟེན་ལ་གཏོང་བས་བཀག་མེད་པ་ཡིན་ནོ། ། དེ་ལྟར་མ་གོ་བས་ཡང་གཉིས་བསྡོམས་ནས་བཟླས་པས་ལན་པ་ཡིན་ནོ། ། དེ་ལ་དགེ་མི་དགེའི་ཤན་ཕྲག་ཀྱང་ཇི་ལྟ་བ་བཞིན་དུ་ཕྱེ་དགོས་པ་ཡིན་ནོ། ། དེ་ལ་ཚན་གཅིག་གིས་རྩ་བ་བཞི་ཉམས་ན་གཞན་ཐམས་ཅད་ཉམས་པ་ཡིན་པས། དེ་ཡང་སྨྱུག་ཚལ་བྲེགས་པས་ཨ་མྲའི་ཚལ་ཉམས་པ་ལྟར་གསུངས་པས། རྩ་བ་བཞི་པོ་ཨ་མྲའི་ཚལ་ཡིན་གསུངས་པས་དེ་སྲུང་བར་བྱེད་པར་གདའ་སྟེ།
དེ་མ་ཡིན། རྩ་བ་བཞི་དང་བཅས་པ་ཐམས་ཅད་ཀྱི་དགེ་སྦྱོང་གི་འབྲས་བུ་བཞི་སྲུང་བར་བྱེད་པ་ཡིན་པས། དེ་ནས་དེ་རྣམས་ཐམས་ཅད་གང་ཉམས་ཀྱང་བཞི་པོ་དེ་ཉམས་པའི་ཐབས་མེད་པས། སྨྱུག་ཚལ་བྲེགས་པས་ཨ་མྲའི་ཚལ་ཉམས་གསུངས་པ་ཡིན། དེ་ཡང་ཚན་རེས་བཅས་པས་དགེ་བ་ཡིན་ལ། རང་བཞིན་མི་དགེ་བ་ཡིན་ཟེར་བར་གདའ་སྟེ། སྡིག་པ་མི་དགེ་བ་གར་ཡོད་ཀྱི་སར་བཅས་པ་ཡོད་པས། རང་བཞིན་ལ་མི་དགེ་བ་དེ་བཅས་པ་ལ་ཡང་མི་དགེ་བ་ཡིན་ནོ། ། རང་བཞིན་དུ་དགེ་བ་དེ་བཅས་པ་ལ་དགེ་བ་ཡིན་ནོ། ། དེ་ཡང་བཅོམ་ལྡན་འདས་ཀྱིས།
སྡིག་པ་ཅི་ཡང་མི་བྱ་སྟེ། ། དགེ་བ་ཕུན་སུམ་ཚོགས་པར་སྤྱད། ། རང་གི་སེམས་ནི་ཡོངས་སུ་འདུལ། ། འདི་ནི་སངས་རྒྱས་བསྟན་པ་ཡིན། ། གསུངས་པས། སྡིག་པ་ཐམས་ཅད་མི་བྱ་བར་བཅས་པ་ཡིན། དགེ་བའི་རྩ་བ་ཐམས་ཅད་བསྒྲུབ་པར་བྱ་གསུང་བ་ཡིན། དེས་ན་རང་གི་སེམས་འདུལ་བྱ་བ་དེ་སངས་རྒྱས་ཀྱི་བསྟན་པ་ཡིན་པས། གསུང་འདི་གསུམ་གྱིས། ལྷག་པ་ཚུལ་ཁྲིམས་ཀྱི་བསླབ་པ་དང༌།
ས་མ་ཏིའི་བསླབ་པ། ཤེས་རབ་ཀྱི་བསླབ་པ་དང་གསུམ་སྟོན་པ་ཡིན་གསུང༌། དེས་ན། སྡོམ་པ་གསུམ་པོ་ངོ་བོ་གཅིག་པས་འོག་མ་མ་བརྟན་ན་གོང་མ་སྐྱེ་བའི་ཐབས་མེད་པ་ཡིན། དེས་ན་ཁྲིམས་ཉིས་བརྒྱ་ལྔ་བཅུ་རྩ་གསུམ་ལ་སོགས་པ་ཐོབ་པ་མ་ཉམས་པར་མིག་གི་འབྲས་བུ་བཞིན་མ་ཉམས་པར་སྲུང་བའི་དུས་སུ། ཐེག་པ་ཆེན་པོ་གསང་སྔགས་ཀྱི་ས་མ་ཏི་སྐྱེ་བ་དང༌། གནད་དུ་འགྲོ་བ་ལ་ཚེགས་མེད་པ་ཡིན། ཡང་ཚན་གཅིག་སྙད་མུ་གེ་ལ་འདོགས་ནས་སྣམ་བུ་བོར་ཚོང་བྱེད་ནས། གསང་སྔགས་སུ་ཆང་གནང་ཟེར་ནས་འཐུང་བར་གདའ་སྟེ། གསང་སྔགས་སུ་ཁ་དོག་དྲི་དང་ནུས་པ་བསྒྱུར་ནུས་ན།
བདུད་རྩིར་གསུངས་ནས་དེ་ལ་གནང་བ་ཡིན། དེ་གསུམ་བསྒྱུར་ནུས་ན་ཆང་དུ་མི་ཡོང༌། དེ་ལྟ་བུའི་འདུལ་བར་ཡང་བཀག་པ་མེད། དེ་གསུམ་བསྒྱུར་མ་ནུས་ན་ནི་དེ་ཆང་དུ་ཡོང་བས། དེ་འཐུང་ན་ནི་ཆང་འཐུང་ངུ་འབོད་དམྱལ་བར་འཚེད་གསུངས་པས། ཤིན་ཏུ་ཉེས་པ་ཆེ་བ་ཡིན། དེས་ན་འདི་ལ་རྗེ་རིན་པོ་ཆེ་ཤིན་ཏུ་མི་མཉེས་པས། གང་འཐུངས་པ་ཐམས་ཅད་དང་ང་དང་འབྲེལ་བ་མེད་གསུངས་པས། རྗེ་རིན་པོ་ཆེ་དང་འབྲེལ་བ་མེད་པ་ལ་ཐུག་པའི་ཐལ་བའི་ཁུ་བ་དེ་འཐུང་ནས་ཅི་བྱེད། དེའི་དོད་ཇ་བཟང་པོ་འཐུང་པས་ཆོག
དེ་བདུད་རྩིའི་མན་ངག་བྱས་ནས། ཁ་དོག་དྲི་རོ་མ་བསྒྱུར་ན། མི་ཆོས་བླ་མར་ཡོང་བ་ཡིན། དེ་ལ་ཁས་མི་བཟློ་དགུ་བཟློ། ལག་པས་མི་བྱེད་དགུ་བྱེད་ལ་སོགས་པ་སྤྱོད་པ་སྣ་ཚོགས་པ་བྱེད་པར་གདའ། དེ་ལ་སྔོན་འདུལ་འཛིན་ཞིག་གིས། སྤྱན་སྔ་ན་འདུལ་བ་ལུང་ནས་ཆང་གནང་ནས་གསུང་ཞིག་གདའ་ཟེར་བ་ལ། སྤྱན་སྔ་ནས་དགེ་བའི་བཤེས་གཉེན་ཆེན་པོ། དེ་གར་སྲིད་གསུངས་པས་ཁོ་ན་རེ། འདིའི་ལུགས་ལ་མི་སྣང་སྟེ།
སྟོད་ལུང་ཕ་གི་ན་འདུལ་བའི་ལུགས་ཅིག་ན་གདའ་ཟེར། དེ་ལ་འདུལ་བར་ནི་རྩྭ་མཆོག་གིས་མི་བླང་གསུངས་པ་ཡིན་པས། ཉེས་པ་ཤིན་ཏུ་ཆེ་བ་ཡིན། དེ་ལྟར་འདུལ་བར་བཀག་པ་ཐམས་ཅད། གསང་སྔགས་སུ་བདེ་གཤེགས་བཀའ་དུས་སུ་བསྡུས་ནས་བཀག་པས། དེ་ལས་མ་འདས་པ་དང༌། བདེ་བར་གཤེགས་པའི་བཀའ་ལས་འདས་པ་ཡིན། དེས་ན་མི་དགེ་བ་ཐམས་ཅད་གཤིས་མི་དགེ་བར་གསུངས་པས། གཤིས་བྱ་བ་དེ་བཅས་ཀྱི་མི་དགེ་བ་ཡིན་པས་གར་ཡང་གནང་བ་མེད་པ་ཡིན་པས་གར་ཡང་གནང་བ་མེད་པ་ཡིན། དེ་ཡང་འདི་ལ་བསམ་མནོ་དང་རྟོག་དཔྱོད་བྱས་པས།
གོ་རྟོགས་བསམ་གྱིས་མི་ཁྱབ་པ་སྐྱེ་བས། ཐམས་ཅད་ཀྱིས་དེ་ལྟར་ཤེས་པར་ཞུ་འཚལ།། །། ༥༤༥༽ ༄། །སེམས་ཉིད་གཅིག་པུ་ཀུན་གྱི་ས་བོན་ཡིན་པ་ཀུན་གཞི་རྒྱ་མཚོ།། ཡང་བླ་མ་རིན་པོ་ཆེའི་ཞལ་ནས། རྣམ་པར་ཤེས་པའི་ཚོགས་བརྒྱད་ལ་སོགས་པ་མང་དུ་ཡོད་པར་གསུང་ན་ཡང༌། དོན་གོ་ཚོགས་གཅིག་ཡིན་གསུངས། དེ་ལ་མང་པོ་གསུངས་པ་དེ་རྐྱེན་གྱིས་བྱེད་པས་དེ་ལྟར་དུ་བྱེད་པས་དེ་ལྟར་དུ་བྱུང་བ་ཡིན་པས། དཔེར་ན་མཁར་སྒོ་མངས་སུ་སྤྲེའུ་ཞིག་བཅུག་པ་དང་འདྲ་གསུངས། དེ་ཡང་སྤྲེའུ་དེ་ཤར་གྱི་སྒོ་དང༌།
ལྷོ་དང༌། ནུབ་དང༌། བྱང་ལ་སོགས་པ་སྒོ་ཐ་དད་པ་མང་པོ་ནས་བལྟས་པས། ཕྱི་རོལ་ནས་བལྟས་པས་སྤྲེའུ་མང་པོ་ཡོད་པར་འདུག་བསམ་ན་ཡང༌། སྤྲེའུ་གཅིག་ལས་མེད་པ་ཡིན། དཔེ་དེ་བཞིན་དུ་རྣམ་པར་ཤེས་པ་དེ་གཅིག་ལས་མེད་ཀྱང༌། རྐྱེན་གྱིས་བྱེད་པས་ཐ་དད་པ་མང་པོ་བྱུང་ནའང༌། དོན་གོ་སེམས་གཅིག་པུ་ལས་མེད་པས། དེ་ཡང་གཅིག་པུར་གནས་ཤིང་རིང་དུ་རྒྱུ། ། ལུས་མེད་དབང་པོའི་ཕུག་ན་གནས། །
འདུལ་བར་དཀའ་བའི་སེམས་འདུལ་བྱེད། ། གསུངས་པ་དང༌། གཞན་ཡང༌། གཅིག་པུའི་ཉམས་ཀྱིས་དུ་མའི་གར་མཛད་དོ། ། གསུངས་པ་དེ་ལྟར་དུ་འོང་བ་ཡིན། དེས་ན་སེམས་གཅིག་པུ་ལས་མེད་བྱ་བ་དེ་ལྟར་དུ་གོ་བ་དང༌། ཤེས་པར་འཚལ་བ་ལགས། དེ་ལ་ཚོགས་ཞིག་ལས་ཁ་ཅིག་ལས་ཀུན་གཞི་ཁས་ལེན་དུ་མི་བཏུབ་ཟེར་བར་གདའ། དེ་ལ་ཚོགས་ཞིག་ལས་མེད་པར་སོང་ཡང་ཀུན་གཞི་ཡོད་པ་ཡིན་ནོ། ། དེ་ལ་བླ་མ་རིན་པོ་ཆེའི་ཞལ་ནས།
ཡང་དག་པར་རྫོགས་པའི་སངས་རྒྱས་བཅོམ་ལྡན་འདས། རི་མ་ལ་ཡའི་རྩེ་མོར་བྱོན་པའི་དུས་སུ་རྒྱ་མཚོ་ལ་གཟིགས་ནས། ཀུན་གཞི་ནི་རྒྱ་མཚོ་ལྟ་བུའོ། ། ཀུན་གཞི་ནི་ཤེལ་སྒོང་གཡའ་དག་པ་ལྟ་བུའོ། ། གསུངས་པར་གདའ་བས། དེ་རྒྱ་མཚོ་དེ་རྐྱེན་གར་བྱུང་བའི་སར་གཡོ་བས། དེ་ཡང་ཤར་ཕྱོགས་དང༌། ལྷོ་ཕྱོགས་དང༌། ནུབ་ལ་སོགས་པ་རྐྱེན་གང་ནས་བྱུང་བའི་ས་དེར་བསྐྱོད་པ་ལགས་པར་གདའ། དེ་ཡང་འདོམ་དགུ་མན་ཆད་དེ་ཡེ་མི་གཡོ་བ་ཡིན་པར་གདའ།
དཔེ་དེ་བཞིན་དུ་ཀུན་གཞི་དེ་ཡང་རྟོག་པ་ཐ་དད་པ་མང་པོ་དང༌། ཉོན་མོངས་པ་འདོད་ཆགས། ཞེ་སྡང༌། གཏི་མུག་ལ་སོགས་པ་རྣམས་ཀྱི་རྐྱེན་གྱིས་གཡོ་བ་ལགས། གཞན་ཡང་དེ་ཤེལ་སྒོང་གཡའ་དག་པ་ལྟ་བུ་གསུངས་པ་དེ། ཤེལ་སྒོང་གཡའ་དག་པ་དེ། གཞི་མ་དཀར་པོའི་སྟེང་དུ་བཞག་ཙ་ན། དཀར་པོ་དེ་བཞིན་དུ་དམར་པོ་དང་སེར་པོ་ལ་སོགས་པ་གཞི་མ་ཐ་དད་པ་གང་གི་ཐོག་ཏུ་བཞག་པ་དེའི་མདོག་ཏུ་འོང༌། ཡང་དེ་དང་བྲལ་བའི་དུས་སུ་ཤེལ་རང་དུ་འོང་བ་ཡིན། དཔེ་དེ་བཞིན་དུ་ཀུན་གཞི་དེ་ཡང་བསམ་པ་གང་སྐྱེས་པ་དེས་དབང་བྱས་ནས།
དགེ་བའི་སེམས་དང༌། མི་དགེ་བའི་སེམས་ལ་སོགས་པ་སྣ་ཚོགས་སུ་འོང་བ་ཡིན། ཡང་སེམས་དེ་འགག་པའི་དུས་སུ་ཀུན་གཞི་རང་དུ་འོང་བ་ཡིན། དེ་ཡང་རང་གི་སེམས་ལ་བག་ཆགས་ཀྱི་ས་བོན་བཏབ་པས། རྐྱེན་དེ་དང་ཕྲད་པའི་དུས་སུ་སྐྱེ་བར་སོང་ནས། དེས་ན་ཐམས་ཅད་ཀྱི་གཞི་མའམ། སྐྱེ་བར་བྱེད་པས་ན་ཀུན་གཞི་གསུངས་པ་ཡིན། དེ་ལྟར་སྐྱེས་ཀྱང་རང་གི་ངོ་བོ་དེ་ལས་འགྱུར་བ་མེད་པ་ཡིན་པས། དཔེ་ཤེལ་སྒོང་གཡའ་དག་པ་འདི། གཞི་མ་སྔོན་པོ་ལ་སོགས་པ་རྐྱེན་གང་མདོག་ཏུ་འགྱུར་བ་ཡང༌།
ཤེལ་དེ་རང་ལ་འགྱུར་བ་མེད་པ་ཡིན། འགྱུར་བར་སོང་ན་གཞི་མ་སེར་པོ་ལ་སོགས་པའི་སྟེང་དུ་བཞག་ཙ་ན་སེར་པོ་ལ་སོགས་པར་འགྱུར་མི་ཉན་དགོས་ཏེ། གཞི་མ་གང་ཡིན་དེའི་མདོག་ཏུ་འོང་ཡང༌། བྲལ་བའི་དུས་སུ་ཤེལ་རང་དུ་འོང་བ་ཡིན། དེ་དང་འདྲ་བར་ཀུན་གཞི་དེ་ཡང༌། འགྱུར་བར་སོང་ན་དགེ་བའི་བསམ་པ་སྐྱེས་པའི་དུས་སུ། མི་དགེ་བ་ལ་སོགས་པར་ཕྱིན་ཆད་མི་འགྱུར་དགོས་ཏེ། བསམ་པ་གང་སྐྱེས་པ་དེར་འོང་བ་ཡིན། དེས་ན་ངོ་བོའི་ཆ་དེ་ལ་འགྱུར་བ་མེད་པ་ཡིན་ནོ། ། དེ་ལྟར་སྐྱེ་མཁན་ནམ་བསྒྲུབ་མཁན་དེ་རང་གི་སེམས་ཡིན་པས།
དེས་ན་སེམས་གཅིག་པུ་ཀུན་གཞིའི་ས་བོན་གསུངས་པ་དང༌། གཞན་ཡང་ས་བོན་རྣམ་པར་ཤེས་པ་གསུང་བ་ཡིན། དེ་ལྟར་སེམས་གཅིག་པུ་ལས་མེད་ན་ཡང༌། ཐམས་ཅད་ཀྱི་ས་བོན་དུ་འོང་བ་ཡིན། དེས་ན་རྣམ་ཤེས་བྱ་བ་དེས་ཐམས་ཅད་བསྐྱེད་པ་ཡིན་པས། དགེ་བའི་སེམས་དང༌། མི་དགེ་བའི་སེམས་ལ་སོགས་པ་དུ་མར་འགྱུར་བས། དེས་ན་ཐམས་ཅད་བྱེད་པས་ཀུན་གྱི་གཞིར་གྱུར་པས། དེས་ན་ཐམས་ཅད་སེམས་དེས་བྱེད་པས་ཀུན་གྱི་གཞི་མར་འོང་བ་ཡིན། དེ་ལ་ཀུན་གཞི་དེ་རྟོག་པ་དང་བཅས་པ་ཡིན་ནམ།
རྟོག་པ་མེད་པ་ཡིན་ཤེས་དགོས་པ་ཡིན། དེ་ལ་སྔོན་གཡུ་ཁང་ལ་བཞུགས་འགྲམ་དུ། དགེ་བའི་བཤེས་གཉེན་མང་པོ་ཡང་བཞུགས་པའི་དུས་ཞིག་ན། སྤྱན་སྔ་ནས། ང་ལ་ཁྱོད་ཀྱི་ཆོས་ཞིག་དྲིས་དང་གསུང་པ་ལ། ཀུན་གཞི་དེ་རྟོག་བཅས་ཡིན་ནམ། རྟོག་མེད་ཡིན་ཞུས་པས། དེ་ལ་བཀའ་སྩལ་ཞིབ་ལ་རྒྱས་པ་གོང་དུ་སྙན་དུ་གསོལ་བ་བཞིན་དུ་གསུངས་པ་ལགས། དེས་ན་དོན་གོ་བྱེད་པ་ལ་རྟོག་མེད་ཡིན་གསུངས། དེ་ནས་ཕྱི་དེ་ཉིན་པར་གྱི་དུས་སུ།
དྲོ་ཞིག་གནང་ནས་ཆོས་འདི་ཀུན་གོ་བར་སོང་ན་ཆོས་ཐམས་ཅད་གོ་བ་ཡིན་གསུངས། དེས་ན་རྐྱེན་གྱིས་བྱེད་པས། རྣམ་རྟོག་སྣ་ཚོགས་སྐྱེ་བར་སོང་ཡང༌། དེ་དང་བྲལ་བའི་དུས་སུ་ཀུན་གཞི་རང་དུ་འོང་བ་ཡིན། དེ་ལ་དེ་ལྟར་ཡོང་མི་ཡོང་ཡང་ཤེས་པར་བྱེད་དགོས་པ་ཡིན། ཤེས་པར་བྱེད་པ་ལ་ནི་དཔེ་ལྟ་ནི་མི་དགོས། གཞན་ལ་འདྲི་ནི་མི་དགོས། དེ་རང་གི་སེམས་ལ་དྲིས་པའི་དུས་སུ་གསལ་ནས་འོང་བ་ཡིན། དེ་ལ་འཕྲལ་དུ་རྣམ་རྟོག་སྣ་ཚོགས་སུ་སྐྱེ་བར་སོང་ཡང༌། དེ་འགགས་པ་དང༌།
ཀུན་གཞི་རང་གི་ཐོག་ཏུ་འོང་བ་ཡིན། དེ་ལ་ཀུན་གཞི་དེ་གང་དུ་ཡོད་ཤེས་དགོས་པ་ཡིན། དེ་ཧམ་ཐོན་བྱས་ནས་ཆོས་ཟབ་མོ་རྣམས་བཤད་ཀྱང༌། ཚོགས་ཆོས་ཡིན་ཟེར་ནས་ཅང་དུ་ཡང་མི་བརྩི་བར་གདའ། དེ་ཡི་ཚོགས་འཁོར་འགའ་རེ་མ་བཅད་པས། ཚོགས་ཆོས་ལས་ཟབ་པ་ཞིག་ལོགས་སུ་ཡོད་བསམ་སྟེ། དེ་རྗེ་རིན་པོ་ཆེའི་ཞལ་ནས། ངའི་ཚོགས་ཆོས་ཀྱིས་གྲོལ་བ་ཤིན་ཏུ་མང་གསུང་ནས། མཚམས་བཅད་ཇི་ལྟ་བུ་རྣམས་ཀྱང་ཉན་དུ་འཇུག་པ་ལགས། དེ་ལ་ཉན་ནས་ཀྱང་ཡིད་ལ་ཡོད་པར་བྱས་པའི་དུས་སུ།
ཕན་དུས་དང་གོ་དུས་ཞིག་ཡོང་བ་ཡིན། དེ་མིན་ཚེ་ལ་ཁ་ཏོན་བྱས་ན་ཡང་ཕན་མེད་པ་ཡིན། དེ་ལྟར་གོ་བ་དང་ངེས་ཤེས་སྐྱེས་པའི་དུས་སུ། དེས་སྔ་མ་གསུངས་བསམ་པ་དང་ཁྱེད་ཆོས་ཞིག་བྱོན་བསམ་པ་ཡོང་བ་ཡིན། དེས་ན་གཤའ་མར་ཡིད་ལ་བྱས་ནས་གཤུ་ཟགས་སུ་མི་གཏོང་དགོས་གསུངས་པ་ཡིན། དེ་ལ་སྤྱན་སྔ་ཀུན་ནས། ངས་དང་པོ་ཉན་བསམ། སྒོམ་ཉམས་སུ་བླངས་ནས་གཟོད་དགོས་དུས་སུ་བཤད་པ་ཡིན་གསུངས། ཡང་ཆོས་ཟབ་མོ་ཞིག་གི་དུས་སུ་ཁྱེད་རྣམས་ཀྱི་བཟློ་དོགས་ཡོད། དགོས་སུ་ང་བ་སྐད་ཀྱིས་བཟློ་དོགས་པ་ཡོད།
ཁྱོད་དཔོན་པོ་ཡིན་པས། སློབ་དཔོན་དཔོན་པོ་ཟེར་ནས་ཕྱེ་གཏོར་བྱེད་པའི་དུས་སུ་བཟློ་དོགས་ཡོད་གསུང་ནས། མི་བཟླ་བར་དམ་མ་བཅས་ཚེ་མ་གནང༌། དེ་ནས་ཆོས་ཟབ་མོ་རྣམས་གར་ཡིན་དུ་ཟློར་མི་ཉན་པ་ཡིན་པས། རང་གི་ཡིད་ལ་འཇོག་དགོས་པ་ཡིན། འོ་ན་གང་ཡིན་བསམ་པར་སོང་ན། བཀའ་རྒྱ་ཅན་དེ་བསྲུངས་ནས་འདི་ཀུན་གཞིའི་ངོ་བོ་དེ་ལྟར་དུ་ཡོང་བ་ཡིན་པས། དེ་སེམས་ཀྱི་འདུག་ལུགས་སམ། གནས་ལུགས་སུ་ཡོང་བ་ཡིན། དེ་རྣམ་རྟོག་སྣ་ཚོགས་སྐྱེ་བ་ཡང་ངོ་བོ་དེ་རང་དུ་ཡོང་བ་ཡིན།
དེས་ན་འདི་ལ་གོ་ཡུལ་བསམ་གྱིས་མི་ཁྱབ་པ་སྐྱེ་བས། བསམ་མནོ་དང་རྟོག་དཔྱོད་བྱེད་དགོས་པ་ཡིན། དེ་ལྟར་མ་ཡིན་པ་འདི་ཤིན་ཏུ་གོ་དཀའ་བས། གསུངས་མ་གསུངས་ལ་སྐད་ཀྱི་མ་གོ་བར་སོང་ཡང་བསམ་མནོ་དང་རྟོག་དཔྱོད་བྱས་པའི་དུས་སུ། བློ་རལ་ནས་གོ་རྟོག་བསམ་གྱིས་མི་ཁྱབ་པ་སྐྱེ་བས། དེ་ལྟར་ཐུགས་སུ་ཆུད་པར་མཛད་ནས་ཉམས་སུ་ལེན་པར་ཞུ་འཚལ།། །། ༥༤༦༽ ༄། །གང་ལ་ངེས་ཤེས་སྐྱེས་པ་དེར་ཉམས་ལེན་གནད་དུ་བསྣུན་པའི་དགོས་དོན་གྲུབ་པ།། ཡང་བླ་མ་རིན་པོ་ཆེའི་ཞལ་ནས། དམིགས་པའི་རིམ་པ་དེ་ཁོ་འགོ་གང་དུ་འདུ་བ་དང༌།
ངེས་ཤེས་གང་སྐྱེས་པ་ཞིག་ཉམས་སུ་བླངས་པ་དང་གནད་དུ་བསྣུན་པའི་དུས་སུ་དེས་དམིགས་པ་ཐམས་ཅད་ལ་ངེས་ཤེས་སྐྱེ་བ་དང༌། དགོས་པ་འགྲུབ་པ་ཡིན་གསུངས། དེས་ན་ངེས་ཤེས་གང་སྐྱེས་པ་དེ་ལ་ས་ཐེ་བཙུགས་ནས་ཉམས་སུ་ལེན་པར་བྱེད་པ་ཤིན་ཏུ་གལ་ཆེ་བ་ཡིན། འོ་ན་དམིགས་པའི་སྣ་ཁ་མང་པོ་འབྱོན་པའི་རྒྱུ་མཚན་སྙམ་ན། མོས་གུས་ཆུང་བ་དང་ངེས་ཤེས་སྐྱེ་དཀའ་བའི་གང་ཟག་རྣམས་ལ། འདིས་མ་ཟིན་ན་འདིས་བྱ་བར་འོང་བ་ཡིན། དེ་ཡང་ཕྱག་རྒྱ་ཆེན་པོའི་དགེ་སྦྱོར་ལ་ངེས་ཤེས་མ་སྐྱེས་ན་གཏུམ་མོ་ལ་སོགས་པའི་གནད་ཀ་ཨེ་ཟིན་བལྟ། དེས་ཀྱང་མ་ཟིན་ན། དམིགས་པའི་རིམ་པ་གཞན་ལ་སོགས་པ་ཐ་དད་པ་རྣམས་ཀྱིས་ཨེ་ཟིན་བལྟ་བ་ཡིན། དེས་ན་དམིགས་པའི་གྲངས་མང་བས་ཟབ་མི་ཟབ་ཀྱི་གོ་བ་མི་ཕྱེད་པ་ཡིན།
དེ་ལ་མང་བར་སོང་ཡང་ངེས་ཤེས་མ་སྐྱེས་པར་སོང་ན་མ་ཚང་དུ་འགྲོ་བས། འདི་ལ་རྗེ་ཕག་མོ་གྲུ་པའི་སྤྱན་སྔ་ཀུན་ན་ཡང༌། དམིགས་པ་སུམ་བརྒྱ་དྲུག་ཅུ་ལ་སྐུ་མཉེལ་བ་མ་ལགས་སམ་བྱ་བ་ཡིན་པར་གདའོ། ། དེས་ན་ངེས་ཤེས་མ་སྐྱེས་པ་དང་གནད་དུ་མ་སོང་ན། སུམ་བརྒྱ་དྲུག་ཅུ་བསྒོམས་ཀྱང་གནད་དུ་མ་སོང་བའི་དུས་སུ། དེ་ལ་སྐུ་མཉེལ་བར་ཡོད་པ་ལགས། དེས་ན་རང་ངེས་ཤེས་གང་ཆེ་བ་དང༌། ཁ་འོག་ཏུ་གང་འདུ་བ་ཞིག་ལ་ས་ཐེ་བཙུགས་ནས་ཉམས་སུ་ལེན་པ་དང་གནད་དུ་བསྣུན་པར་བྱེད་པ་གལ་ཆེ་བ་ཡིན། དེ་ལ་ཡིད་ཆེས་སླ་བ་དང་མོས་གུས་ཆེ་བའི་གང་ཟག་ལ་ནི། བླ་མ་དམ་པ་བསྒོམ་པ་གནད་ཤིན་ཏུ་ཟབ་པ་ཡིན་གསུང༌།
དེ་ཡང་བླ་མ་དམ་པ་དེ་ལ་ཤེས་པ་ཟིན་པ་དང༌། གནད་དུ་འགྲོ་བར་འོང་བ་ཡིན། དེས་ནང་དུ་ཏིང་ངེ་འཛིན་བསམ་གྱིས་མི་ཁྱབ་པ་སྐྱེ་བ་དང༌། གནད་དུ་འགྲོ་བ་འོང༌། དེས་ཕྱི་རོལ་དེའི་ཡོན་ཏན་འཆར་བ་ཡིན། དེ་ལ་ཁྲིད་ཚར་བ་རྣམས་ཀྱང་རང་གང་ལ་ངེས་ཤེས་སྐྱེས་པ་དེ་ལ་ཉམས་སུ་བླངས་པའི་དུས། ཉམས་མྱོང་དང་མངོན་པར་རྟོགས་པ་སྐྱེ་བ་དེ་ལ། དེས་རྒྱུན་ཆད་མེད་པར་ཉམས་སུ་ལེན་པ་གལ་ཆེ་བ་ཡིན། ཁྱད་པར་དུ་དམིགས་པའི་རིམ་པ་དེ་གཅིག་ལ་རྐང་ཚུགས་པར་བྱས་པའི་དུས་སུ། དམིགས་པ་ཐམས་ཅད་ཀྱི་དགོས་པ་འགྲུབ་པ་ཡིན།
དེ་ཡང་དམིགས་པ་ཡུན་རིང་པོའི་བར་དུ་གནད་དུ་བསྣུན་པའི་དུས་སུ་དམིགས་མེད་ཀྱི་ངང་དུ་འགྲོ་བ་ཡིན་གསུང༌། དེའི་ངང་དུ་འགྲོ་ཡང་མི་བཏང་བར་ཚུར་ལ་དམིགས་རྐྱེན་རྟགས་ཀྱིན་བསྒོམས་པས་ཕྱིས་དམིགས་རྒྱུ་ཡེ་མི་རྙེད་པར་འོང་བ་ལགས། དེའི་དུས་སུ་དངོས་པོ་དང་མཚན་མ་གང་བསྒོམ་ཀྱང་དམིགས་རྒྱུ་མེད་ནས་དམིགས་མེད་འབའ་ཞིག་ཏུ་འོང་བ་ཡིན། དེ་ལ་གོང་དུ་དེའི་ངང་ལ་བཏང་ན་རུས་སུ་མི་ཐོན་པའི་གནད་ཀས་དེའི་ངར་དེ་མི་ཐོན་པ་ཡིན་པས། དེའི་བཙན་ཐོན་དུ་དམིགས་ཤིང་དཔྱད་ཅིང་བསྒོམས་པས། གཤའ་མར་དེའི་ངར་དེ་ཐོན་ནས་གནད་དུ་འགྲོ་བ་ལགས་པས། དེས་ན་རང་ངེས་ཤེས་གང་ཆེ་བ་ཞིག་ལ་ཉམས་སུ་བླངས་པ་དང༌། གནད་དུ་བསྣུན་པའི་དུས་སུ། དམིགས་པའི་དགོས་པ་འགྲུབ་པ་ཡིན། དེ་ལ་འདིའི་གནད་གོ་བར་སོང་ན།
དམིགས་པར་མ་སོང་བ་གང་ཡང་མེད་པ་ཡིན་ནོ། ། དེ་ཡང་སུམ་བརྒྱ་དྲུག་ཅུ་རང་ཡང་ཉུང་བས་གྲངས་དང་རྩིས་ལས་འདས་པ་འོང་བ་ཡིན། དེའི་རྒྱུ་མཚན་གང་ཡིན་སྙམ་ན། སྤྱིར་ཁྱེད་རྣམས་ལ་ཆོས་ཟབ་མོ་རྣམས་བསྟན་ཡང་ཚོགས་ཆོས་ཡིན་སྙམ་ནས་རྩིས་མི་བྱེད་པར་གདའ་བས། འདིའི་རྒྱུ་མཚན་དེ་སྙན་དུ་གསོལ་བས། དེ་ཡང་སྔོན་ཚོགས་འདི་ན་ཁྲིད་མཛད་པའི་དུས་སུ། ང་གླིང་གསེབ་ན་མཚམས་བྱེད་ཅིང་འདུག་པ་ལ་སྐད་བཏང་ནས་དགེ་འདུན་ཚན་གཅིག་ཡར་འུར་བའི་རྗེས་ལ་ཕྱིན་པས། ཁོང་གཉིས་ཀྱིས་སྐུ་སོལ་བཟུང་ནས་གདའ་བ་ལ་མར་དགེ་འདུན་ལ་ལྟོས་ལ་ཉོན་ཅིག་གསུངས་ནས། ང་སྐུའི་གཡས་ཕྱོགས་ན་ཡོད་པ་ལ་ཚུར་ཐུད་ལ་ཉོན་ཅིག་གསུང༌། སློབ་དཔོན་སྤྱན་སྔ་པ་ལ་ཕ་གི་སྐུའི་གཡོན་ཕྱོགས་ན་སྣང་བ་ལ་ཚུར་ཉོན་ཅིག་གསུངས་ནས།
སྤྱིར་དམིགས་པ་ལ་སུམ་བརྒྱ་དྲུག་ཅུ་ལ་སོགས་པ་གསུངས་ན་ཡང༌། མིང་བྱུང་ཕྱིར་འདི་འཛིན་པ་དང༌། གནས་པའི་རྟེན་ཡིན་པས། འདི་གང་གིས་ཟིན་པ་དང༌། གནས་པར་སོང་ཡང༌། དེས་ཆོག་པ་ཡིན། མ་ཟིན་པ་དང་མ་གནས་པར་སོང་ན་སུམ་བརྒྱ་དྲུག་ཅུ་བསྒོམས་ཀྱང་གཡུ་ཏ་མེད་གསུངས། དེས་ན་འདི་ལ་ཤེས་པ་གནས་པ་དང་ཟིན་པ་བྱེད་པ་ཤིན་ཏུ་གལ་ཆེ་བ་ཡིན། དེ་ལྟར་བྱས་པའི་དུས་སུ་དམིགས་པའི་དགོས་པ་འགྲུབ་པ་ཡིན་ནོ། ། དེ་ཡང་དམིགས་པ་ཞིག་ལ་སྐྱོན་འདག་པ་དང༌།
ཡོན་ཏན་རྒྱུད་ལ་སྐྱེས་པའི་དུས་སུ་ཐམས་ཅད་སྐྱོན་དག་པ་དང༌། ཡོན་ཏན་རྒྱུད་ལ་སྐྱེ་བ་ཡིན། ཐམས་ཅད་གནད་གཅིག་པ་ཡིན་པས། བཅོམ་ལྡན་འདས་ཀྱིས་ཆོས་མང་པོ་གསུངས་ན་ཡང་དེ་རྣམས་དོན་གཅིག་པ་ཡིན་པས། འཇིག་རྟེན་ཁམས་ནི་སྟོང་དག་ཏུ། ། ངས་ནི་མདོ་སྡེ་གང་བཤད་པ། ། ཚིག་འབྲུ་ཐ་དད་དོན་གཅིག་ཡིན། ། ཚིག་གཅིག་རྣམ་པར་བསྒོམས་པས་ནི། ། ཐམས་ཅད་བསྒོམས་པར་འགྱུར་བ་ཡིན། ། གསུངས་པས།
ཚིག་འབྲུ་ཐ་དད་པར་སོང་ཡང༌། དོན་གོ་གཅིག་ཡིན་པས་དེས་ན་ཚིག་གཅིག་བསྒོམ་ན་ཐམས་ཅད་བསྒོམ་པར་འགྱུར་བས། དེ་ལྟར་དུ་ཤེས་དགོས་པ་ཡིན། དེ་ཡང་དམིགས་པའི་རིམ་པ་དེ་ཁ་འོག་ཏུ་གང་འདུ་བ་ཞིག་ལ་ས་ཐེ་བཙུགས་ནས་ཉམས་སུ་ལེན་པར་བྱེད་པ་གལ་ཆེ་བ་ཡིན། དེ་ལྟར་མ་བྱས་ན་རྟོག་པའི་ཕྲེང་བ་བགྲངས་ནས། ར་སྣོར་་་་་་ཞིང་ཁ་བརྔས་ཤུལ་གྱི་རྩྭ་ལ་རྒྱུགས་པ་བཞིན་དུ་གང་དྲག་ན་བསམ་ནས་གཅིག་ལ་སོ་མ་ཐེབས་པའི་དུས་སུ། གང་ཡང་མི་དྲག་པར་ཡོང་བ་ཡིན། དེ་ཡང་གཅིག་ལ་ངེས་ཤེས་སྐྱེས་པ་དང༌། གནད་དུ་སོང་བའི་དུས་སུ། ཐམས་ཅད་ལ་ངེས་ཤེས་སྐྱེ་བར་ཡོང་བ་ཡིན།
དེ་ལ་མོས་གུས་ཆེ་བའི་གང་ཟག་ལ་ནི། བླ་མ་དམ་པ་སྒོམ་པའི་དུས་སུ། སྐྱོན་དག་པ་ཡོན་ཏན་རྒྱུད་ལ་སྐྱེ་བ་ཡིན་པས། དམིགས་པ་གཅིག་ལ་འདི་ལས་ཟབ་པ་མེད་པ་ཡིན། དེ་ལྟར་བསྒོམས་པས་འབྱུང་བ་མི་འཁྲུགས་པ་དང༌། འཁྲུགས་པར་སོང་ཡང་སོལ་བ་ཡིན། དེ་ལ་བསྒོམ་པའི་གནས་གང་ཡིན་སྙམ་ན། བླ་མ་དམ་པ་ཡུམ་ཆེན་མོ་ཤེས་རབ་ཀྱི་ཕ་རོལ་ཏུ་ཕྱིན་མའི་གནས་སུ་སྒོམ་པའི་དུས་སུ། དེ་ལྟར་འོང་བ་ཡིན། དེས་ན་དམིགས་པ་གང་ལ་ཡང་ས་ཐེ་བཙུགས་ནས་ཉམས་སུ་བླངས་པའི་དུས་སུ་སྐྱོན་དག་པ་དང་ཡོན་ཏན་རྫོགས་པ་ལ་ཚེགས་མེད་པར་འོང་བ་ལགས་པས།
ཐམས་ཅད་ཀྱིས་ཉམས་སུ་ལེན་པ་དང༌། གནད་དུ་བསྣུན་པར་ཞུ་འཚལ།། །།
༥༤༧༽ ༄། །རླུང་དང་རྣམ་ཤེས་དབྱེར་མེད་ཀྱི་གདམས་པ་གོ་བའི་ཁ་པོ།། ཡང་བླ་མ་རིན་པོ་ཆེའི་ཞལ་ནས་རླུང་རྣམ་པར་ཤེས་པ་གཉིས་པོ་དེ་གཅིག་པ་ཡིན་གསུངས། དེའི་རྒྱུ་མཚན་ཇི་ལྟར་དུ་ཡིན་སྙམ་ན། ཁམས་ཕྲ་བ་དག་དང༌། རྣམ་པར་ཤེས་པ་དག་ནི་མར་གྱི་ནང་དུ་མར་བཅུག་པ་བཞིན་དུ་འདྲེས་པར་གྱུར་ནས་དེ་ཡང་ཁམས་ཕྲ་བ་རླུང་དང་རྣམ་པར་ཤེས་པ་གཉིས་པོ་དེ་ལྟར་འདྲེས་པར་གྱུར་པ་ཡིན་ནོ། ། དེ་ལྟར་ཆུ་ལ་ཆུ་བཞག་པ་དང༌། མར་ལ་མར་བཞག་པ་བཞིན་དུ་གཉིས་པོ་དབྱེ་བ་མེད་པ་གཅིག་ཏུ་གནས་པ་ལགས།
དེ་ལ་བསྐྱོད་པ་དང༌། འགུལ་བ་དང༌། གཡོ་བ་ཐམས་ཅད་རླུང་གིས་བྱེད་པས། རླུང་ཞེས་བྱ་བས་ལས་ཀུན་བྱེད། ། གསུང་བ་དེ་ལྟར་རྟོག་པ་དང༌། དཔྱོད་པ་དང༌། འཛིན་པར་བྱེད་པ་ཐམས་ཅད་རླུང་གིས་བྱེད་པ་ལགས། དེ་ལ་རྣམ་པར་ཤེས་པ་གསལ་ལ་གོ་མ་འགགས་པ་དེ་ལྟར་དུ་གནས་པ་ཡིན་པ་དེ་ཡང་ཕྱི་རོལ་ཏུ་ཡུལ་འཛིན་པ་དང༌། འཕྲོ་བར་བྱེད་པ་ཐམས་ཅད་རླུང་གིས་བྱེད་པ་ཡིན་པས། དེས་ན།
རླུང་རྣམས་ཕྲ་བའི་གཟུགས་ཀྱིས་ནི། ། ཤེས་དང་ཡང་དག་འདྲེས་གྱུར་ནས། ། དབང་པོའི་ལམ་ནས་བྱུང་ནས་ནི། ། ཡུལ་རྣམས་ལ་ནི་དམིགས་པར་བྱེད། ། གསུངས་པས། རླུང་རྣམས་ཕྲ་བའི་གཟུགས་ཀྱིས་ཤེས་པ་དང་ཡང་དག་པར་འདྲེས་ནས་དབང་པོའི་ལམ་དུ་ཞུགས། རྣ་བའི་ཡུལ་ལ་ཞུགས་ནས་སྒྲ་ལ་དམིགས་པར་བྱེད། ལྕེས་རོ་ལ་དམིགས་པར་བྱེད། མིག་གིས་གཟུགས་ཐ་དད་པ་ལ་སོགས་པ་རྣམས་ལ་དམིགས་པ་དང་རྟོགས་པར་བྱེད་པ་ཡིན། དེ་ལྟར་ཕྱི་རོལ་དུ་ཤེས་པ་ཡུལ་ལ་འཕྲོ་བ་དང༌།
གནས་ནས་ཡན་པའི་དུས་སུ་ཚེ་ཐུང་བ་དང༌། ནད་མང་བ་ལ་སོགས་པ་ཉེས་པའི་སྐྱོན་ཐམས་ཅད་བསྐྱེད་པ་ལགས། དེ་ལ་ནང་དུ་གནས་པ་དང་ཟིན་པར་སོང་ན་ཚེ་རིང་བ་དང༌། ནད་མེད་པ་དང༌། བཀྲ་ཤིས་བདེ་ལེགས་ཕུན་སུམ་ཚོགས་པ་ཐམས་ཅད་དེ་ལས་བྱུང་བ་ཡིན་པས། དེ་ལྟར་ཕྱི་རོལ་དུ་ཤེས་པ་ཡུལ་ལ་འཕྲོ་བ་དང༌། གནས་ནས་ཡན་པའི་དུས་སུ་ཚེ་ཐུང་བ་དང༌། ནད་མང་བ་ལ་སོགས་པ་ཉེས་པའི་སྐྱོན་ཐམས་ཅད་བསྐྱེད་པ་ལགས། དེ་ལ་ནང་དུ་གནས་པ་དང་ཟིན་པར་སོང་ན་ཚེ་རིང་བ་དང༌། ནད་མེད་པ་དང༌།
བཀྲ་ཤིས་བདེ་ལེགས་ཕུན་སུམ་ཚོགས་པ་ཐམས་ཅད་དེ་ལས་བྱུང་བ་ཡིན་པས། དེ་ལས་ཁྱད་པར་དུ་སྒོམ་ཆེན་པ་ཏིང་ངེ་འཛིན་ཉམས་སུ་ལེན་པར་བྱེད་པ་དེ་ཚེ་ཤིན་ཏུ་རིང་བ་ཡིན་གསུང༌། དེ་ལྟར་ནང་དུ་སེམས་ཟིན་པ་དང་གནས་པར་བྱས་པའི་དུས་སུ་ས་རླུང་གནས། དེ་རྒྱུ་བའི་བྱེད་པ་དེ་ཡང་འདི་ནང་དུ་གནས་པ་ཙམ་དུ་བར་ཐག་ཇེ་རིང་ལ་སོང་ནས། ཕྱིས་རང་གིས་ཀྱང་མི་ཚོར་བར་ཡོང་བ་ཡིན། དེ་ལྟར་བྱུང་བའི་དུས་སུ་ཚེ་རིང་བ་ལ་སོགས་པ་ཐམས་ཅད་དེ་ལས་བྱུང་བ་ཡིན། དེ་ལ་རྒྱུ་བ་དེ་ཡང༌། བཅོམ་ལྡན་འདས་ཀྱིས། ཤེས་པ་དལ་བྲེལ་དང༌། རྟོག་པ་མང་ཉུང་འབྲིང་པོ་གཅིག་ལ་ཉིན་ཞག་ཕྲུགས་གཅིག་ལ་རླུང་ཉི་ཁྲི་ཆིག་སྟོང་དྲུག་བརྒྱ་འགྱུ་བར་གསུངས་པ་ལགས།
དེས་ན་རྟོག་པ་མང་བ་དང་བྲེལ་བ་ལ་དེ་ལས་མང་བ་འགྱུ། དལ་བ་དེ་མི་ཐེམ་པ་ཡིན། དེ་ཡང་འདི་ལ་གོ་རྒྱུ་ཞིག་ཡོད་པ་ཡིན། དེ་ལ་མང་བ་ཙམ་དུ་རྒྱུ་བ་དེ་ཇེ་ཉུང་ཇེ་ཉུང་ལ་སོང་ནས། དེ་བས་མང་བར་སོང་བ་ཡིན། དེ་ལ་སྐྱེས་ནས་མ་ཤིའི་བར་ཚུན་ཆད་ལ། ཚེ་རིང་བ་ལ་འདི་རྒྱུ། འབྲིང་བ་ལ་འདི་རྒྱུ། ཐུང་བ་ལ་འདི་རྒྱུ་བྱ་བའི་གྲངས་ཏག་ཏག་ཅིག་ཡོད་པར་འདུག་གསུངས། དེ་ལ་མང་དུ་བཏང་བའི་ཐབས་ཀྱང་མེད།
ཉུང་དུ་བཏང་བའི་ཐབས་ཀྱང་མེད། དེ་ཁའི་གྲངས་དེ་ཐེམ་པ་དང་ཚེའི་མཐར་ཕྱིན་པར་འོང་བ་ཡིན། འོ་ན་ཚེ་རིང་བར་བྱེད་ན་ཇི་ལྟར་དུ་འོང་སྙམ་ན། དེའི་བར་ཐག་དེ་བསྲིང་བའི་དུས་སུ། དེའི་བར་ཐག་ཅི་ཙམ་དུ་རིང་བ་ཙམ་དུ་ཚེ་རིང་བར་འོང་བ་ཡིན། དེ་ལ་སྒོམ་ཆེན་གཤའ་མར་རླུང་ནང་དུ་གནས་པའི་དུས་སུ། ཐེངས་གཅིག་ལས་མི་རྒྱུ་བ་ཡོང་བ་ཡིན་གསུངས། དེ་ཙམ་ཞིག་གིས་བར་ཐག་རིང་དུ་སོང་བས། ཚེ་རིང་བ་དང་ཚེ་ཉི་མ་དང་ཟླ་བ་ལྟ་བུར་འོང་བ་ལགས། དེ་ལྟར་ཚེ་རིང་བའི་དུས་སུ་སྐྱོན་དག་པ་དང༌།
ཡོན་ཏན་རྫོགས་པར་འོང་བ་ཡིན། དེ་བས་ཞག་གཅིག་ལ་ཡང་བཅུ་རྒྱུས། དེ་ཚོད་ཀྱིས་བར་ཐག་རིང་དུ་སོང་བས་ཚེ་རིང་བ་ཡིན། དེ་བས་ཞན་པ་ཞིག་ལ་ཡང་བརྒྱ་ལས་མ་འགྱུས་པས། དེ་ཙམ་ཞིག་གིས་རིང་དུ་སོང་བ་ཡིན། དེ་བས་ཞན་པ་ཞིག་ལ་སྟོང་དང་ཁྲི་ཚོ་ཙམ་ལས་མ་རྒྱུས་པས། དེ་ཚོད་ཅིག་གིས་རིང་དུ་སོང་བ་ཡིན། དེས་ན་ནང་དུ་གནས་པ་དང་ཟིན་པར་བྱས་པའི་དུས་སུ། རླུང་ཡང་དེ་བས་མི་ཞན་པར་གནས་པས། དེས་རྒྱུ་བདེ་བར་ཐག་ཇེ་རིང་ལ་སོང་ནས།
ནང་དུ་གནས་པ་འབའ་ཞིག་ཏུ་ཡོང་བ་ཡིན། དེས་གསང་བ་རྟེན་འབྲེལ་འགྲིགས་པ་དང༌། སྟོབས་སུ་སོང་བས་ཏིང་ངེ་འཛིན་དེ། བསམ་གྱིས་མི་ཁྱབ་པ་སྐྱེ་བ་དང༌། གནད་དུ་འགྲོ་བར་འོང༌། ཕྱི་རོལ་དུ་དེའི་ཡོན་ཏན་འཆར་བ་ཡིན། དེ་ལ་རླུང་གི་གོ་བ་ཡང༌། ཁ་དབུགས་སྣ་དབུགས་དང༌། བྷ་བྷ་ཤུ་ཤུ་ལ་མི་བྱེད། འོ་ན་གང་ཡིན་ན།
རླུང་བཀའ་རྒྱ་ཅན་ཡིན་ནོ། ། དེས་ན་འདི་ནང་དུ་གནས་ན་རླུང་ནང་དུ་གནས། ཕྱི་རོལ་དུ་འཕྲོས་ན་རླུང་ཕྱི་རོལ་དུ་འཕྲོས་པ་ཡིན་ནོ། ། དེས་ན་འདི་ཤིན་ཏུ་ཟབ་པ་ཡིན་པས། གང་ཐོད་ཐོད་དུ་ཟློར་མི་ཉན་པ་ཡིན་འདི་ལྟ་བུ་སུ་ལ་ཡང་ཡོད་པའི་ངེས་པ་མེད་པ་ཡིན། གར་ཐོད་ཐོད་བཟླས་པས་ཚན་གཅིག་གིས་དང་པོ་ཤེས་མ་ཐག་བྱེད་པར་གདའ། དེས་ན་རླུང་འདི་ཡིན་པའི་གནད་ཀས་རྟོག་པ་ནང་དུ་གནས་པའི་དུས་སུ་རླུང་གནས་རྒྱུ་བ་དེ་ཡང༌། རང་ཤུགས་ཀྱིས་གནས་པར་ཡོང་བ་ཡིན། དེ་ལ་ཤེས་པ་ཕྱི་རོལ་དུ་འཕྲོས་ན་ཁྱད་པར་དུ་སྒོམ་ཆེན་པ་ཉམས་སུ་ལེན་པ་ལ། རླུང་བཙན་འཇུག་བྱས་ཀྱང་ས་ནི་མ་ཐུབ་པ་ཡིན་པས།
དེ་ལ་ཤེས་པ་ཕྱི་ལ་གཟིར་བའི་དུས་སུ། ཁམས་ངན་པ་དང༌། ཤེས་པ་ཧད་པོར་འགྲོ་བ་ཡིན། དེ་ལ་ཤེས་པ་ཕྱི་རོལ་དུ་གནས་པ་དང༌། ཟིན་པར་སོང་ན་ཚེ་ཐུང་བ་ལ་སོགས་པ་བྱུང་བས། སྔོན་གཟུངས་ཆོག་པ་གཉིས་ཡོད་པ་ལ། བརྩོན་འགྲུས་ཆེན་པོ་བྱས་ནས། བསྟོད་པ་དང་བཟླས་བསྒོམ་ཡང་དེ་དང་འདྲ་བ་ཞིག་བྱས་ནས། ལོ་བཞི་ལྔ་རེ་ནས་གྲོངས་པ་ལགས། དེ་ལ་རྗེ་རིན་པོ་ཆེའི་ཞལ་ནས།
སྤྱན་སྔ་ཉིད་ནས་ཀྱང་མ་དགོངས་པར་འདུག་པས། ཕྱི་རོལ་ན་དམིགས་པ་དྲག་པོས་བཟི་ཐོམ་གྱིས་འགྲོ་བ་ཡིན། དེ་ལ་ནང་དུ་འཛིན་པ་དང་གནས་པར་བྱེད་པ་གལ་ཆེ། དེ་ལ་སྤྱིར་དམིགས་པ་བྱ་བ་དེ་ཡང་འདི་འཛིན་པ་གནས་པར་བྱེད་པའི་རྟེན་ཡིན་པས། འདི་ཟིན་པ་དང་གནས་པར་སོང་ན་གང་གིས་ཟིན་ཡང༌། སྤྱན་སྔ་ནས་ཁྱད་ཆོས་ཀྱི་དམིགས་པ་དང༌། རྗེས་ལ་ཁྱད་ཡོད་པ་མ་གཏོགས་པ་གནས་སེལ་བར་བྱེད་པ་ལ་ཁྱད་མེད་པ་ཡིན། དེས་ན་འདི་རྟེན་དང་གནས་རྟེན་གང་བྱུང་ཡང་དེས་ཆོག་པ་ཡིན་པས། དེས་ནད་སོལ་བ་ཡིན། རྗེ་རིན་པོ་ཆེའི་གསུང་དེ་རང་གིས་ཆོག་པས།
རྗེས་ལ་ཁྱད་ཡོད་ཙམ་ན་ཁྱད་བྱུང་བ་ཡིན། ཁྱད་པར་གྱི་ཆོས་དམིགས་པ་ཇི་ལྟར་གསུངས་པ་རྣམས་བསྒོམས་པས། རྗེས་ལ་ཕན་བདེ་འབྱུང་བ་ཡིན་ནོ། ། དེས་ན་ནང་དུ་གནས་པ་དང་ཟིན་པར་བྱས་པའི་དུས་སུ། རླུང་གནས་པའི་གནད་ཀས་ཏིང་ངེ་འཛིན་ཇི་ལྟར་བསྒོམ་པ་བཞིན་དུ་སྐྱེ་བ་དང་གནད་དུ་འགྲོ་བ་ཡིན། དེ་ལྟར་གཉིས་མེད་དུ་གནས་པ་དེ། གོ་བ་དང་ངེས་ཤེས་བསྐྱེད་པར་བྱེད་པ་ལ་ཐབས་ལམ་གཏུམ་མོ་ལ་སོགས་པ་བསྒོམས་པས་འདིའི་གོ་བ་དང་ངེས་ཤེས་སྐྱེ་བ་ཡིན། དེས་ན། ཐབས་ལམ་གྱི་ཁ་པོ་ཆེ་བ་ཀུན། ། རླུང་སེམས་གཉིས་མེད་གོ་ལགས་སམ། །
གསུངས་པས། འདི་གོ་བར་སོང་ན་ཁ་པོ་ཡོད་པ་ཡིན། མ་གོ་ན་ཁ་པོ་བརྒྱ་བྱས་པས་ཀྱང་ཕན་པ་མེད་པ་ཡིན། དེ་ལྟར་དམིགས་པ་གང་ལ་ཡང༌། ཉམས་སུ་བླང་བ་དང༌། གནད་དུ་བསྣུན་པ་དང༌། དུས་སུ་གོ་བ་དང༌། ངེས་ཤེས་སྐྱེ་བར་ཡོང་བ་ཡིན། དེ་ཡང་དམིགས་པ་གཅིག་གིས་སྐྱོན་འདག་པ་དང༌། ཡོན་ཏན་རྒྱུད་ལ་སྐྱེས་པའི་དུས་སུ།
ཐམས་ཅད་ཀྱི་སྐྱོན་འདག་པ་དང༌། ཡོན་ཏན་རྒྱུད་ལ་སྐྱེ་བ་ཡོང་བ་ཡིན། དེ་ལྟར་གྱི་ཉམས་སུ་བླངས་པ་དང༌། གནད་དུ་བསྣུན་པར་ཞུ་འཚལ་ལོ། ། གལ་ཆེ་བས་འབད་འབུངས་སྟོན་ནས་ངེས་ཤེས་ཨེ་སྐྱེ་བལྟ་བ་དེ་ལྟར་དུ་ཞུ་འཚལ།། །། ༥༤༨༽ ༄། །ནང་བསམ་པའི་བྱེ་བྲག་གིས་ཕྱིའི་སྣང་བ་འགྱུར་ལྡོག་འགྲོ་བ་སྣང་སེམས་དབྱེར་མེད།། བླ་མ་རིན་པོ་ཆེའི་ཞལ་ནས། ཆོས་གང་ཟབ་སྙམ་པར་སོང་ན། ནང་གི་བསམ་པ་ཟབ་པ་ཡིན་གསུང༌།
དེ་ལ་ནང་དུ་བསམ་པ་དགེ་བ་སྐྱེས་པར་སོང་ན་དེའི་ལུས་ངག་ཡིད་གསུམ་དུ་སོང་ནས། བཀྲ་ཤིས་པ་དང་བདེ་ལེགས་ཕན་པ་དང༌། བདེ་བ་བསྐྱེད་པ་ཡིན། བསམ་པ་མི་དགེ་བར་སྐྱེས་པར་སོང་ན་ཡང༌། དེའི་ལུས་ངག་ཡིད་གསུམ་དང་སྣང་བར་སོང་ནས། བཀྲ་མི་ཤིས་པ་དང༌། རྩུབ་པ་དང༌། འཁྲུགས་པ་དང༌། ཉེས་པའི་སྐྱོན་བསྐྱེད་པ་ལགས། དེས་ན་བསམ་པ་དགེ་མི་དགེ་གཉིས་ཀྱིས་འབྲས་བུ་བདེ་སྡུག་གཉིས་བསྐྱེད་པ་མ་གཏོགས།
ཕྱི་རོལ་དུ་ཆོས་གཞན་གྱིས་བྱེད་པ་གྲུབ་པ་མེད་པ་ཡིན་ནོ། ། དེ་ལ་ཕྱི་རོལ་གྱི་དངོས་པོ་ཐམས་ཅད་ཀྱང་ནང་གི་བསམ་པ་དེ་གཉིས་ལས་གྲུབ་པ་ཡིན་པས། མི་དགེ་བ་ལས་གྲུབ་པ་ཐམས་ཅད་རྩུབ་པ་དང༌། འཁྲུགས་པ་དང༌། བཀྲ་མི་ཤིས་པ་ལ་སོགས་པ། མདོག་གི་དབང་དུ་བྱས་ན་ཡང༌། ནག་པོ་ལ་སོགས་པ་དང༌། ཚེར་མ་དང༌། གཅོང་རོང་ལ་སོགས་པ་ཐམས་ཅད་འབྱུང་བ་ཡིན། བསམ་པ་དགེ་བ་ལས་གྲུབ་པ་ཐམས་ཅད་འཕྲལ་དུ་ཡིན་ན་ཡང༌།
ཕན་པ་དང༌། བདེ་བ་ཐམས་ཅད་བསྐྱེད་པ། མཐོང་ན་དགའ་བ་དང་སྤྲོ་བ་ཡིད་དུ་འོང་བ་ལ་སོགས་པ། རིན་པོ་ཆེའི་རིགས་རྣམས་དང༌། ཁྱད་པར་དུ་ཡང༌། ནང་དུ་བསམ་པ་བྱང་ཆུབ་ཀྱི་སེམས་རིན་པོ་ཆེ་ཡོད་པས། ཕྱི་རོལ་དུ་ཡིད་བཞིན་གྱི་ནོར་བུ་རིན་པོ་ཆེ་དགོས་འདོད་ཐམས་ཅད་འབྱུང་བ་དེ་ལས་གྲུབ་པ་ཡིན། དེ་ལ་སོགས་པ་ཕན་བདེ་ཐམས་ཅད་བསྐྱེད་པ་དེ་ལས་གྲུབ་པ་ཡིན། དེས་ན་རང་རྒྱུད་མཐུན་པོར་སོང་བ་བཞིན་དུ་རྩོལ་སྒྲུབ་མ་བྱས་ཀྱང༌། དངོས་པོ་དེ་ལྟ་བུ་རྣམས་ཀྱང་རང་ཤུགས་ཀྱིས་ལག་ཏུ་ཕྱིན་པ་ཡིན།
དེ་ཡང་བསམ་པ་ངན་པ་ཞེ་སྡང་ལ་སོགས་པ་སྐྱེས་པའི་དུས་སུ། དངོས་པོ་རྣམས་ཀྱང་ངན་པ་དང་རྩུབ་པ། མཚོན་ལ་སོགས་པ་རྣམས་རང་ཤུགས་ཀྱིས་ལག་ཏུ་ཕྱིན་པ་ཡིན། དེས་ན་དེ་རྣམས་ཐམས་ཅད་ནང་གི་བསམ་པས་དེ་ལྟར་དུ་བྱུང་བ་ཡིན། དེས་ན་དངོས་པོ་དེ་ལྟ་བུ་རྣམས་ལག་ཏུ་བླངས་ན་ཡང་ཉེས་པའི་སྐྱོན་བསྐྱེད་པས། དེའི་རིགས་ཅན་རྣམས་གཟིགས་པའི་དུས་སུ་ཡང་བཀའ་བཀྱོན་མཛད་ནས་ཐོ་ཕྱིར་མི་བསྙེན་དགོས་པ་ལགས། དེ་ལ་དེའི་གསུང་གླེང་མཛད་པའི་དུས་སུ་ཡང༌། སྤྱན་སྔ་ཉིད་ནས་ཐུགས་དམ་མཛད་པར་སོང་ན། དངོས་པོ་དེས་ཀྱང་ཕན་བདེ་འབྱུང་བ་ལགས། དགེ་འདུན་གྱི་ཆོས་རྒྱུན་དུ་འདོན་པས་དེ་ལ་ཐུགས་སོང་བས་དེའི་གྲིབ་བྱུང་བས།
ཉེས་པའི་སྐྱོན་བསྐྱེད་པར་བྱེད་པས། དེ་བས་མ་བླངས་པ་དྲག་གསུངས། དེས་ན་ངེད་རང་རྣམས་ཀྱང་ཏིང་ངེ་འཛིན་ལ་གནད་དུ་སོང་ན། དེས་བྱིན་གྱིས་བརླབས་པས། དངོས་པོ་དེ་ལྟ་བུ་ལག་ཏུ་བླངས་ཀྱང་ཕན་བདེ་འབྱུང་བ་ཡིན། ཏིང་ངེ་འཛིན་དང་བྲལ་བར་སོང་ན་ནི་སྐྱོན་བསྒྲུབ་པ་ཡིན། དེ་ལ་དེ་ལྟར་དུ་འབྱུང་མི་འབྱུང་རང་གི་ཏིང་ངེ་འཛིན་གྱིས་ཤེས་པ་ཡིན། དེ་ཡང་ཏིང་ངེ་འཛིན་ལ་གནད་དུ་སོང་ན། དངོས་པོ་ངན་པ་དེ་ལྟ་བུ་རྣམས་ཀྱང་འགྱུར་ནས་ཕན་པ་དང་བདེ་བ་བསྐྱེད་པས། དེ་ཇི་ལྟར་ཡིན་སྙམ་ན།
རལ་གྲི་ལྟ་བུ་ཡིན་ཡང་མེ་ཏོག་ཨུཏྤ་ལར་འགྱུར་བ་ཡིན་གསུང་བས། དངོས་པོ་ངན་པ་དེ་ལྟ་བུ་ཡིན་ཡང༌། ཕན་བདེ་བསྒྲུབ་པའི་དངོས་པོ་དེ་ལྟ་བུ་འགྱུར་བ་ཡིན་ནོ། ། དེ་ལ་ཕྱི་རོལ་གྱི་དངོས་པོ་ངན་པ་དེ་རྣམས་ཀྱང༌། གང་གི་བསམ་པ་དེ་རྣམས་ལས་གྲུབ་པ་ཡིན་པས་བསམ་པ་གནས་འགྱུར་བའི་དུས་སུ། བཀྲ་མི་ཤིས་པའི་དངོས་པོ་འདྲེ་ལ་སོགས་པ་ཡོད་ཟེར་བའི་རིགས་ཅན་རྣམས་ཀྱང༌། བསམ་པ་ངན་པས་དབང་བྱས་པས། དེ་འདྲེར་སོགས་མ་གཏོགས་པ་ལོགས་སུ་ཡོད་པ་མ་ཡིན། དེ་བསམ་པ་ངན་པ་ལས་གྲུབ་པས་ཉེས་པའི་སྐྱོན་བསྐྱེད་པར་བྱེད་ན་ཡང༌། བསམ་པ་གནད་དུ་སོང་བའི་དུས་སུ།
དེ་ལྟ་བུ་རྣམས་ཀྱང་འགྱུར་ནས་ཕན་བདེ་བསྐྱེད་པར་འོང་བ་ཡིན། དེ་ཡང་སྣང་བ་རང་གི་སེམས་ཡིན་པས་དེ་ལྟར་དུ་འབྱུང་བ་ཡིན། བསམ་པ་འགྱུར་བའི་དུས་སུ། སྣང་བ་ཡང་འགྱུར་བ་མ་གཏོགས་པ་ཐ་དད་པར་སོང་ན་གཅིག་འགྱུར་ཡང་གཅིག་འགྱུར་དུ་མི་བཏུབ་པ་ཡིན། དེ་ལྟར་སྣང་བ་རང་གི་སེམས་ཡིན་པ་འདི། རྗེ་རིན་པོ་ཆེའི་བཞེད་པ་ཡིན་པས། དེ་ཐམས་ཅད་ཀྱི་འདོད་པར་སོང་ཡང་ལུགས་ཐ་དད་པ་མང་པོ་ཡོང་བར་གདའ་ན་ཡང༌། བབས་སུ་སྣང་བ་འདི་རང་གི་སེམས་ཡིན། དེའི་དུས་སུ་ལེགས་པའི་ཤེས་པ་སེམས་སུ་མི་འོང་བས། མིན་བཞིན་དུ་ཀ་བ་ལ་རྩིགས་པར་བཏགས་པ་དང༌།
མི་ལ་ཐོ་ཡོར་དུ་བཏགས་པ་ལ་སོགས་པ་རྣམས་ཀྱིས་དོན་མི་འགྲུབ་པ་ཡིན། དེས་ན་སོ་སོའི་མཐུན་སྣང་དུ་གྲུབ་པ་དེ་སྣང་བ་རང་གི་སེམས་ཡིན་པས། མི་ལ་མིར་སྣང་བ་དང༌། ཐོ་ཡོར་ལ་ཐོ་ཡོར་དུ་སྣང་བ་དེ་ཡིན་ནོ། ། དེ་ཡང་སོ་སོའི་བབས་དེ་ཡིན་པས། ཆུའི་ངོ་བོ་གཅིག་ལ་ཡང༌། ལྷས་བདུད་རྩིར་མཐོང༌། མིས་ཆུར་མཐོང་བ་ལ་སོགས་པ། སོ་སོའི་མཐུན་སྣང་དུ་གྲུབ་པ་དེ་རང་གི་སེམས་ཡིན། དེ་ཡང་རང་གི་སེམས་ལས་བྱུང་བ་ཡིན་པས།
ཞེ་སྡང་སྐྱེས་པའི་དུས་སུ། ལུས་པོ་སྦྲིད་ཆིལ་གྱི་འགྲོ་ནས་ཅི་བྱས་མི་ཚོར་བ་ཡོང༌། སྣང་བ་ཐམས་ཅད་དམར་ལམ་གྱིས་སོང་ནས། ཕྱི་རོལ་གྱི་ཐམས་ཅད་མི་མཛེས་པ་དང༌། ཡིད་དུ་མི་འོང་བ་དང༌། ཐམས་ཅད་ཀྱིས་གནོད་པ་བསྒྲུབ་པའི་སྣང་བ་ཡོང་བ་ཡིན། དེ་ལྟར་ཡང༌། ལྕགས་སྲེགས་ས་གཞི་སུ་ཡིས་བྱས། ། མོ་ཚོགས་དེ་དག་གང་ནས་བྱུང༌། ། དེ་འདྲ་དེ་དག་ཐམས་ཅད་ནི། །
སྡིག་སེམས་ལས་བྱུང་ཐུབ་པས་གསུངས། ། གསུང་བ་དང༌། བསམ་པ་དེ་ལྟར་དུ་བྱུང་བ་ཡིན། དེས་ན་རང་གིས་ལས་བྱས་པ་གཞན་ལ་སྨིན་ན་མཚར་བ་ལ། རང་གི་ལས་བྱས་པ་རང་ལ་སྨིན་པར་གསུངས་པ་ཡིན། དེའི་རྒྱུ་མཚན་གང་ཡིན་སྙམ་ན། སྔོན་འཕགས་པ་མོའུ་འགལ་གྱི་བུ། ཕ་མས་ནགས་གསེབ་དུ་ཁྱེར་ནས་འཁྲིག་པའི་ལས་བྱས་པས། ང་བུ་ཡིན་པ་ལ་ངོ་ཚ་མི་བྱེད་པར། འདི་གཉིས་ཀྱི་རྐང་ལག་འདམ་བུ་དཀྲུམ་དཀྲུམ་བྱས་ན་སྙམ་པའི་རྟོག་པ་བྱུང་བ་ཡིན་པར་གདའ།
དེ་ལ་རྫུ་འཕྲུལ་ཅན་གྱི་མཆོག་ཏུ་གྱུར་ན་ཡང་ཕྱི་རོལ་མུ་སྟེགས་བྱེད་ཀྱིས་རྐང་ལག་འདམ་བུ་དཀྲུམ་དཀྲུམ་བྱས་ནས་བཀྲོངས་པ་ཡིན་པར་གདའ། དེ་ལ་རྫུ་འཕྲུལ་བྱེད་འོས་པ་ལ་རྫུ་འཕྲུལ་བསྟན་ས་ཡང་མ་རྙེད་ཟེར་སྐད། དེ་ཡང་འདི་ལ་གོ་རྒྱུ་ཞིག་འདོག་པས། བསམ་པ་དེ་ལྟར་བྱུང་བ་ཡང༌། དངོས་པོ་ལ་དེ་ལྟར་བྱས་པ་ཡང་ཡིན་མིན་ཏེ། ཕྱིས་ཀྱི་དུས་སུ་དེ་ལྟར་བྱུང་བའི་རྒྱུ་མཚན་གང་ཡིན། དེ་ལ་སྔོན་རྒྱལ་པོ་བསྒོམ་གཞོན་ལ་སོགས་པས། སྤྱན་སྔར་ཞུས་པའི་དུས་སུ། ང་ལ་འབུལ་བ་ཞིག་དགོས་གསུང་བ་ལ། སྒོམ་གཞོན་གྱིས་གསེར་གྱི་མཎྜལ་ཞིག་ཕུལ་ནས་ཞུས་པ་ལ།
ཕ་མའི་རྐང་ལག་དང་རང་གི་རྐང་ལག་གཅིག་པས་དེ་ལྟར་བྱུང་བ་ཡིན་གསུངས། དེ་ན་འདི་གཅིག་པུས་མི་ཚང༌། བསམ་པ་དགེ་མ་དགེ་གང་སྐྱེས་ཀྱང་དེ་ལྟར་དུ་ཡོང་བ་ཡིན་པས། ཕྱི་རོལ་གྱི་སྣང་བ་དང་རང་གི་སེམས་གཉིས་གཅིག་པ་ཡིན་པས། ཤེས་དགོས་པ་ཡིན། དེ་ཡང་སྔོན་པོར་སྣང་བ་དང༌། སྔོན་པོར་སྣང་བའི་བློ་གཉིས་གཅིག་པ་ཡིན། དེ་ཡང་དཀར་པོ་དང་དམར་པོ་དང་སེར་པོ་ལ་སོགས་པ་ཐམས་ཅད་དེ་ལྟར་དུ་ཡོང་བ་ཡིན་པས། དེ་ལྟར་ཡང༌། ལྷན་ཅིག་དམིགས་པ་གཅིག་པའི་ཕྱིར། །
བློ་དང་དེ་གཞན་མ་ཡིན་གསུངས་པ་ལགས། ། དེ་ལ་བསམ་པ་འགྱུར་བ་ཙམ་དུ་དངོས་པོ་དེ་རྣམས་ཀྱང་འགྱུར་བ་ཡིན་པས། ཚན་གཅིག་ལ་ཨ་འཐས་སུ་ཡོང༌། ཚན་གཅིག་ལ་སྒྱུ་མར་ཡོང༌། ཚན་གཅིག་ལ་སྟོང་པར་ཡོང་བ་ཡིན། དེ་ཡང་ཐམས་ཅད་བསམ་པ་ཡིན་པས། དེ་ལྟར་དུ་འབྱུང་བ་ཡིན་པས། བླ་མ་ལ་ཆོས་སྐུར་མཐོང་བའི་དུས་སུ། རང་ཉིད་ལ་ཆོས་སྐུའི་རྟོགས་པ་མི་སྐྱེ་ཁ་མེད་པ་ཡིན་ནོ། ། ད་ལྟར་མངོན་དུ་གྱུར་བ་ལ་ཕྱག་གི་གོ་བ་ཡང་བྱེད་པ།
ཕྱག་འཚལ་འདུད་ཅིང་ཕྱག་འཚལ་འདུད། ། གང་གིས་བསྟོད་ཅིང་གང་ལ་འདུད། ། ཇི་ལྟར་ཆུ་ལ་ཆུ་བཞག་དང༌། ། ཇི་ལྟར་མར་ལ་མར་བཞག་བཞིན། ། རང་གིས་རང་གི་ཡེ་ཤེས་ལ། ། ལེགས་མཐོང་གང་ཡིན་འདི་ཕྱག་ཡིན། ། གསུངས་པས། མར་ལ་མར་བཞག་པའམ། ཆུ་ལ་ཆུ་བཞག་པ་བཞིན། རང་གིས་རང་གི་ཡེ་ཤེས་མཐོང་བ་ལ་ཟེར་བ་ཡིན།
དེ་ལ་འདི་ལྟ་བུའི་རྟོགས་པ་ཞིག་ཡོད་པར་སོང་ན། དར་དང་དངུལ་ཁྱེར་ནས་རྒྱ་གར་ན་ཆ་མི་དགོས། བསེ་རུ་ཁྱེར་ནས་རྒྱ་ནག་ཏུ་ཆ་མི་དགོས། ཚ་བལ་ཁྱེར་ནས་ལྷོར་འགྲོ་མི་དགོས་པས། སྒོམ་པའི་དུས་སུ་དགོས་དགུ་རང་གི་སེམས་ལ་རྙེད་ནས་འོང་བ་ལགས། དེས་ན་བླ་མ་དམ་པ་ལ་མོས་གུས་བྱས་ནས་བསྒོམ་པ་གལ་ཆེ་བ་ཡིན། དེ་ལྟར་བྱས་པའི་དུས་སུ། ཉམས་མྱོང་སྐྱེ་བར་ཡོང༌། དེ་ཡང་གང་བསྐྱེད་མཁན་གྱི་བླ་མ་དེ་ལ་ཞུ་དགོས་པ་ཡིན། གཞན་ལ་བཟླས་པར་སོང་ན་ཡལ་ནས་འགྲོ་བ་ཡིན།
དེ་བླ་མ་དམ་པ་ཞུས་པའི་དུས་སུ། སྐྱོན་ཡིན་ན་སེལ་བར་ཡོང༌། ཡོན་ཏན་ཡིན་ན་ངེས་ཤེས་སྐྱེ་བ་དང་ངོ་འཕྲོད་པར་ཡོང་བས། དེས་ན་གཡག་འགྲོགས་བྱས་པས་མི་ཕན། ཞུ་གཏུགས་བྱས་ནས་གདེང་ཐོབ་པ་རེ་དགོས་པ་ཡིན། དེའི་དུས་སུ་ངེས་ཤེས་ཐོབ་པར་ཡོད་ན་ཇི་ལྟར་བྱས་ཀྱང་ཉན་ནས་ཡོང་བ་ཡིན། དམན་པ་ཡོན་ཏན་མང་པོ་ཡོད་ན་ཡང་ཉན་པ་མེད་པ་ཡིན་པས། དེས་ན་ཐུབ་པ་ཆེན་པོ་འདིས། ཐུབ་པ་ཆེན་པོ་གོང་མའི་སྤྱན་སྔར་ཆོས་ཐམས་ཅད་ཚུལ་ཞིག་རྟོགས་པས། དེ་ཕྱིན་ཆད་འཁོར་བར་མ་འཁོར་ནས་རྫོགས་པའི་བྱང་ཆུབ་ཏུ་སངས་རྒྱས།
ལྷ་སྦྱིན་མི་ཆེན་པོའི་མཚན་སུམ་ཅུ་དང་ལྡན་ཡང༌། མནར་མེད་པའི་སེམས་ཅན་དམྱལ་བར་སྐྱེས་པ་ལ་ལྟོས་གསུང་བ་ཡིན་ནོ། ། དེས་ན་ཆོས་ཐམས་ཅད་ཚུལ་གཅིག་པའམ། རོ་གཅིག་པར་རྟོགས་ཤིང་ཐུགས་སུ་ཆུད་པས། རྫོགས་པའི་བྱང་ཆུབ་ཏུ་སངས་རྒྱས་ནས། ལྷ་སྦྱིན་མི་ཆེན་པོའི་མཚན་སུམ་ཅུ་དང་ལྡན་ཡང་ཕན་པ་མ་བྱུང་བ་ཡིན། དེས་ན་སེམས་ལ་གོ་བ་དང༌། ངེས་ཤེས་ཤིག་སྐྱེ་དགོས་པ་ཡིན། དེ་ལ་གཤའ་མར་བསྒོམ་པ་གལ་ཆེ་བ་ཡིན་པས། དུས་གསུམ་གྱི་སངས་རྒྱས་ཐམས་ཅད་ཀྱང་བསྒོམས་པས་སངས་རྒྱས་པར་གསུངས་པ་ཡིན།
དེས་ན་སྤྱི་སྒོས་ཐམས་ཅད་ཀྱིས་བསྒོམ་པ་ལ་འབད་འབུངས་བཏོན་ནས་ཉམས་མྱོང་དང་མངོན་པར་རྟོགས་པ་རེ་ཨེ་སྐྱེ་ལྟ་དགོས་པ་ཡིན། དེས་ན་གཤའ་མར་བསྒོམས་ནས་གོ་བ་མ་གཏོགས་པའི་ཁྱེད་ཀྱི་ཟབ་ཆོས་མང་པོས་ཕན་པ་མེད་པ་ཡིན། ཟས་ཆོས་ལ་སློབ་དཔོན་གྱིས་ཁ་མི་ཕྱིད་པའི་སློབ་མས་ཕྱིད་པ་བསྟན་ནས་མི་སྲིད་པ་ཡིན། དེ་ལ་ཁྱེད་རྣམས་ཀྱིས་ཁྱི་སྔགས་དང་སྒལ་སྔགས་ལ་སོགས་པ། མང་པོ་བསླབ་ཅིང་ཉན་པ་ཅི་ཡོད། དེ་མི་དགོས་ནི་་་་་་དེས་མ་ཚད་པོ་ཏིའི་ནང་དུ་མགོ་བཅུག་པ་རྣམས་ཀྱང་གོ་བ་མ་རྙེད་ནས། རྗེ་རིན་པོ་ཆེའི་ཞབས་ལ་གཏུགས་པ་ཡིན་ན། དེ་ལ་ཁྱེད་རྣམས་ཀྱིས་ཟབ་ཆོས་མང་པོ་སློབ་པར་འདོད་དེ། འཛམ་བུ་གླིང་པ་ཆོས་བྱེད་རྣམས་ཀྱིས་རྙེད་པ་ཕྱོགས་གཅིག་བཞག་པས། རྗེ་རིན་པོ་ཆེའི་ཉིན་གཅིག་གི་ཕྱག་རྟེན་མི་དོ་བར་སྣང་བ་ཡིན།
དེ་ལ་རྗེ་རིན་པོ་ཆེའི་ཞལ་ནས། ངས་བསྒོམ་ལོ་ཙམ་ཞིག་བྱས་པས་ཀྱང་འདི་ཚོད་ཅིག་བྱུང་བ་ཡིན། བུ་ཀུན་གཤའ་མར་སྒོམས་དང་གསུང་བ་ཡིན་ནོ། ། དེས་ན་གཤའ་མར་བསྒོམ་པར་སོང་ན། ཐམས་ཅད་རང་གི་སེམས་ལས་བྱུང་བ་ཡིན། དེ་ལྟར་གནས་འགྱུར་བ་ཙམ། ཕྱི་ནང་གསང་གསུམ་གནད་གཅིག་པས། སྣང་བ་ཐམས་ཅད་ཀྱང་གནས་འགྱུར་ནས་ཕན་བདེ་བསྒྲུབ་པ་ཡིན། དེས་ན་སྣང་བ་རང་སེམས་འདི་ཐམས་ཅད་ཀྱི་མཐིལ་ཡིན་པས། འདི་གོ་ན་ཐམས་ཅད་གོ་ནས་ཡོང་བ་ཡིན།
དེས་ན་འདི་ལ་བསམ་མནོ་དང་རྟོག་དཔྱོད་བྱས་ནས་གོ་བ་དང་ཤེས་པར་བྱེད་དགོས་པ་ཡིན། དེ་ལྟར་བྱས་པའི་དུས་སུ། གོ་རྟོགས་བསམ་གྱིས་མི་ཁྱབ་པ་སྐྱེ་བས་ཐམས་ཅད་ཀྱིས་དེ་ལྟར་དུ་མཛད་པར་ཞུ་འཚལ།། །།
༥༤༩༽ ༄། །ཚེ་སྲོག་གཉིས་ཀྱི་གོ་བ་འཇགས་དགོས་པ་ཐང་ལྷོད་མེད་པའི་སྒྲུབ་པ།། ཡང་བླ་མ་རིན་པོ་ཆེའི་ཞལ་ནས། ཚེ་དང་སྲོག་གཉིས་ཀྱི་གོ་བ་དེ། འདི་ལྟར་ཡོང་བ་ཡིན་གསུངས། དེ་ལ་ཚེ་ནི་གང་ཡིན། སྲོག་ནི་གང་ཡིན་སྙམ་ན།
འདི་གོ་བ་དང་ཤེས་པར་བྱེད་དགོས་པས། གསོལ་བ་འདེབས་པའི་དུས་སུ་ཡང༌། ཚེའི་བར་ཆད་ཐམས་ཅད་ཞི་བར་མཛད་དུ་གསོལ། སྲོག་གི་བར་ཆོད་ཐམས་ཅད་ཞི་བར་མཛད་དུ་གསོལ། ཟེར་བའི་རྒྱུ་མཚན་ཤེས་པར་བྱེད་དགོས་པ་ཡིན། དེ་ལ་ཚེའི་རིམ་པ་དེ་རྒྱུ་བ་གྲངས་དེ་ལ་འབྲིང་པོའི་ཚད་ལ་འདི་རྒྱུ་བ་དང༌། མང་ཉུང་གི་རིམ་པ་གོང་དུ་སྙན་དུ་གསོལ་བ་དེ། རིང་བ་ཐུང་བ་དང༌། འབྲིང་པོ་ལ་སོགས་པ་ཐམས་ཅད་ལ་སྐྱེས་ནས་མ་ཤིའི་བར་དུ་ཚུན་ཆད་ལ། གྲངས་གསུངས་པ་དེ་མ་ཐེམ་གྱི་བར་འཆི་བའི་བར་ཆད་ཞི་བར་གསོལ་བ་ཡིན།
དེ་ལ་སྲོག་གི་རིམ་པ་དེ་མ་ངེས་པ་ཡིན་པས། ཚན་གཅིག་ལ་འདོད་ཆགས་ཞེ་སྡང་ལ་སོགས་པ་སྲོག་ཏུ་སོང་བ་ཡོད། ཚན་གཅིག་ལ་ཚུལ་ཁྲིམས་རིན་པོ་ཆེ་དང༌། བླ་མ་དམ་པ་སྲོག་ཏུ་སོང་བ་ཡོད། དེ་ལ་དམྱལ་བ་ཡི་དྭགས་དུད་འགྲོ་ཀུན་འདོད་ཆགས་ཞེ་སྡང༌། གཏི་མུག་སྲོག་ཏུ་ཡོང་བ་ཡིན་པས། དེ་ཡང་དམྱལ་བ་ཀུན་གྱི་སྲོག་ཞེ་སྡང་ཡིན་པས། དེ་ལ་དགེ་བའི་བསམ་པ་ཞིག་ནམ་སྐྱེས་པའི་དུས་སུ་གནས་དེ་ནས་འཕོ་བས། དེས་ན་དམྱལ་བ་རང་སྲོག་ཆད་ནས་འཆི་གསུང་བས། སྔོན་དུ་དེ་རྒྱུན་ཆད་མེད་པའམ།
སྲོག་ཏུ་སོང་བས། དེ་ལ་བསམ་པ་བཟང་པོ་ནམ་སྐྱེས་པ་དང༌། ཞེ་སྡང་དེ་རྒྱུ་འགགས་ནས་སྲོག་ཆད་གཞན་དུ་འཕོ་བ་ཡིན། དེ་ལ་ཤི་གསུངས་པ་ཡིན། དེ་དང་འདྲ་བར་ཡི་དྭགས་དང༌། བྱོལ་སོང་ཀུན་ལ་ཡང༌། སྲོག་དེ་འགགས་པའི་དུས་སུ། སྔ་མ་བཞིན་དུ་ཡོང་བ་ཡིན། དེ་ལ་བསམ་པ་དགེ་བའི་རིམ་པས་དེ་རྣམས་ཀྱང༌། སྲོག་ཏུ་སོང་བའི་རིགས་ཅན།
བློས་བཏང་བའི་དུས་སུ། སྲོག་གི་བར་ཆད་ལ་སོགས་པ་འགྱུར་བ་ཡིན། དེ་ལ་བླ་མ་དགེ་འདུན་དང༌། ཚུལ་ཁྲིམས་རིན་པོ་ཆེ་ལ་སོགས་པ། སྲོག་ཏུ་སོང་བ་ཡིན་པ་དེ་ལ་བསམ་པ་དེ་ཐེ་ཚོམ་དང་ཡིད་གཉིས་ལ་མ་ཤོར་བ་བྱེད་པ་གལ་ཆེ་བ་ཡིན། དེ་ལ་འདི་བཞིན་དུ་འཇིགས་པར་གདའ་བས། རྗེ་རིན་པོ་ཆེ་ཙམ་ཡིན་ཡང༌། སྔོན་ཕག་མོ་གྲུའི་ཕྱོགས་སུ་ཞབས་ཏོག་དཀའ་ལས་འོ་བརྒྱལ་དཔག་ཏུ་མེད་པ་མཛད་ནས་དབུས་སུ་བྱོན་པའི་དུས་སུ། ད་དེ་ཕག་མོ་གྲུའི་ཞབས་ཏོག་ཀྱང་དེ་ཙམ་ཡིན་ཏེ་ཡོང་སྙམ་པའི་ཐུགས་དགོངས་བྱུང་བ་དང༌། དེ་མ་ཐག་དུ་འབྲུག་ཅིག་ཚག་ཅིག་གིས་བྱུང་ནས།
ཆིབས་འདྲོགས་ནས་ཐང་ལ་བྱོན་ནས། སྐུ་སྲོག་ཡལ་བ་ཡིན། དེས་ན་ངེད་རང་རྣམས་ཀྱང༌། བླ་མ་དགེ་འདུན་གྱི་ཞབས་ཏོག་ཡིན་ན། ཕྲིན་ལས་བྱ་བཞག་བྱེད་པ་གང་ཡིན་ཡང༌། སྲོག་ཏུ་སོང་བ་དེ་ལ་ཐང་ལྷོད་མ་ཤོར་བར་བྱེད་དགོས་པ་ཡིན། དེ་ལྟར་བསྒྲུབས་པའི་དུས་སུ། རང་ཉིད་ཀྱང་ཚེ་རིང་བ་དང༌། ནད་མེད་པ་དང༌། བཀྲ་ཤིས་དང་བདེ་ལེགས་ཐམས་ཅད་ཇི་ལྟར་བསམ་པ་བཞིན་དུ་འགྲུབ་ནས།
བླ་མ་དགེ་འདུན་ཐམས་ཅད་ཀྱང་ཐུགས་དགོངས་རྫོགས་པར་ཡོང་བ་ཡིན། དེ་ལྟར་བླ་མ་དགེ་འདུན་གྱི་ཅི་ལེགས་བལྟ་བ་ལ། གཞན་གྱིས་གནོད་པ་བསྒྲུབས་ཀྱང༌། དེ་ལས་བྱུང་ནས་རང་ཉིད་ཁ་སྣ་འདོག་པ་ཡིན། དེས་ན་དེ་ལ་ཐང་ལྷོད་མ་ཤོར་བ་ཞིག་དགོས་པ་ཡིན། དེ་ལ་ད་དེ་ཚོད་ཙམ་ཡིན་ཏེ་འོང་བསམ་པ་དང༌། ངས་མི་ནུས་བསམ་པ་དང༌། བཅོས་ཀ་མང་པོ་བྱས་ཀྱང་བསམ་པ་དེ་ལ་ཐང་ལྷོད་ཤོར་བས། སྲོག་གི་བར་ཆད་ལ་སོགས་ཉེས་སྐྱོན་བསྒྲུབ་པ་ཡིན། དེ་ལ་བསྒོམ་པ་གྲགས་ཚུལ་ཀུན་ཡིན་ཡང༌།
ངས་མ་བྱས་ན་ཁྱེད་མཐུ་བྱེད་པར་གདའ་ཟེར་ཏེ། ངས་མཐུ་བྱེད་པ་མིན་ཏེ། ཁོ་རང་ཞབས་ཏོག་སྲོག་ཏུ་སོང་བ་དེ་བློས་བཏང་བས། དེ་རང་མཐུར་འགྲོ་དོགས་ཡོད་པ་ཡིན། དེ་ལ་ཐང་ལྷོད་ཤོར་དུ་མི་ཉན་པ་ཡིན། དེ་དང་འདྲ་བར་ཚུལ་ཁྲིམས་རིན་པོ་ཆེ་སྲོག་ཏུ་སོང་བ་དེ་ལ། དེའི་མི་མཐུན་པའི་ཕྱོགས་བསལ་ཡང་བསམ་པ་སྐད་ཅིག་མ་གཅིག་སྐྱེས་ན་དེས་བར་དུ་གཅོད་པ་ཡིན། དེས་ན་དེ་ལ་ཐེ་ཚོམ་ཡིད་གཉིས་མ་ཤོར་བར་བྱེད་དགོས་པ་ཡིན། དེ་བཞིན་དུ་སྐྱབས་སུ་འགྲོ་བ་ཡིན་ཡང༌། སྐྱབས་གནས་མ་ཡིན་པ་སོགས་པའི་བསམ་པ་ཕྲིགས་པ་ཞིག་སྐྱེས་ཀྱང༌།
དེས་བར་ཆོད་ནས་མི་མཐུན་པའི་ཕྱོགས་བསྒྲུབ་པ་ཡིན་པས། ཐང་ལྷོད་མ་ཤོར་བ་བྱ་དགོས་པ་ཡིན། དེ་ལ་དེ་ལྟ་བུའི་བསམ་པ་དེ་སྲོག་གི་བར་ཆོད་ཡིན་པས། དེ་ཞི་བའི་ཆེད་དུ། གསོལ་བ་འདེབས་པ་ཡིན། དེ་ཡང་བསམ་པ་དེ་ལྟ་བུ་སྐྱེས་ན། གསོལ་བ་བཏབ་ཀྱང་ཕན་པ་མེད་པ་ཡིན། དེ་ལ་ཆགས་སྡང་རྨོངས་གསུམ་ལ་སོགས་པ་ཐམས་ཅད་བསམ་པ་དགེ་བ་གང་སྐྱེས་ཀྱང༌། སྲོག་འཆད་པར་བྱེད་ན་ཡང༌། དེ་ཡང་འདོད་ཆགས་སྲོག་ཏུ་སོང་ན་ནི་དེ་མ་ཆད་པ་ལ་དགོས་པ་ཅི་ཡོད།
དེ་ལྟར་འདོད་ཆགས་ཞེ་སྡང་གཏི་མུག་ལ་སོགས་གང་སྲོག་ཏུ་སོང་ཡང༌། དེ་འགག་པའི་དུས་སུ། གནས་དེ་ནས་འཕོ་བ་ཡིན། དེ་ལ་བསམ་པ་གོང་མ་དེ་རྣམས་ལ་ཡང་དེའི་མཐུན་ཕྱོགས་གང་སྐྱེས་ཀྱང༌། དེས་བར་དུ་བཅད་ནས་སྲོག་གི་བར་ཆད་ལ་སོགས་པ་འོང་བས། འདི་གོ་བ་དེ། རྗེ་རིན་པོ་ཆེའི་ཞལ་སློབ་ཇི་ལྟ་བ་ཀུན་ལ་ཡང་ཡོད་པར་འདུག་པས། དཔོན་བྱང་ཆུབ་ཤེས་རབ་ལ། སྤྱི་སྒོས་ཐམས་ཅད་ཀྱིས་ཞུ་བ་ཕུལ་བ་ལ་ཁོ་ན་རེ། ཁྱེད་རྟར་སྐྱོན།
བེར་བསྐོན་ནས་མཐུ་བྱེད་པར་གདའ་སྟེ། དེ་མི་དགོས་ང་རང་གིས་མཐུ་བྱས་ནས་ཡོད་ཟེར། དེའི་རྒྱུ་མཚན་ཇི་ལྟར་ཡིན་ན། ཁོ་རང་འཕྲིན་ལས་སོགས་སྲོག་ཏུ་སོང་བ་ལ་བསམ་པ་ཐེ་ཚོམ་ཞུགས་པས་འཇིག་པ་ཡིན་ནོ། ། དེས་ན་བསམ་པ་ཐེ་ཚོམ་ཡིད་གཉིས་མ་བྱས་ནས། འཕྲིན་ལས་དེ་ཉིད་རུས་སུ་ཐོན་པའི་དུས་སུ། ཚེ་རིང་བ་ལ་སོགས་པ་ཕན་པ་དང་བདེ་བ་འབྱུང་བ་ཡིན་ནོ། ། དེ་ལ་སོགས་བསམ་པ་དགེ་བའི་རིགས་གང་ཡིན་པ་དེ་ལྟར་དུ་བསྒྲུབ་དགོས་པ་ཡིན། ཁྱད་པར་དུ་ཡང་བསམ་པ་བྱང་ཆུབ་ཀྱི་སེམས་སྲོག་ཏུ་སོང་བར་བྱས་ནས། ཉམས་སུ་བླང་བའི་དུས་སུ།
བཀྲ་ཤིས་དང་བདེ་ལེགས་དཔག་ཏུ་མེད་པ་འབྱུང་བ་དང༌། གནས་སྐབས་དང་མཐར་ཐུག་ཏུ་ཕན་པ་དང༌། བདེ་བ་འབྱུང་བ་ཡིན། ཚེ་སྲོག་གཉིས་ཀྱི་གོ་བ་དེ་ལྟར་ཤེས་པར་མཛད་ནས་དེའི་བར་ཆད་ཞི་བར་བྱ་བའི་དུས་སུ། ཚེ་རིང་བ་དང༌། ནད་མེད་པ་དང༌། བཀྲ་ཤིས་དང་བདེ་ལེགས་ཐམས་ཅད་འབྱུང་བ་ཡིན་པས། ཡང་དེ་ཙམ་ཞིག་ཐུགས་ལ་བཞག་པར་ཞུ་འཚལ། ཡང་བླ་མ་རིན་པོ་ཆེའི་ཞལ་ནས། བསམ་པ་དགེ་མི་དགེ་གཉིས་འབྲས་བུ།
བདེ་སྡུག་གཉིས་འབྱིན་པར་བྱེད་པ་དེ་རྒྱུ་འབྲས་ཡིན་གསུང༌། དེ་གཉིས་ཀྱི་འབྲས་བུ་དེ་ལྟར་འབྱིན་པར་བྱེད་པ་ཡིན་པ་ལ། དེ་གཉིས་ཀྱི་བག་ཆགས་ཀྱི་ས་བོན་དེ་ཇི་ལྟར་གནས་ཤེས་དགོས་པ་ཡིན། དེ་ལ་སེམས་གཅིག་པུ་ལས་མེད་པའི་དུས་སུ་དེ་གཉིས་ཀྱི་སེམས་བསྐྱེད་པའི་དུས་ཇི་ལྟར་འོང་བ་དང༌། ཕྱག་རྒྱ་ཆེན་པོའི་དགེ་སྦྱོར་ལ་མཉམ་པར་བཞག་པའི་དུས་ལ་སོགས་པར་ཚན་གཅིག་གིས་གནས་པ་མི་རྙེད་ཟེར་བ་ཡང་མང་བའི་རིགས་སུ་གདའ་བས། འོ་ན་ཇི་ལྟར་དུ་ཡོད་ཡོང་སྙམ་ན། རྗེ་རིན་པོ་ཆེའི་ཞལ་ནས་རང་གི་ལུས་ལ་རྩ་དང༌། ཡི་གེའི་རྣམ་པར་གྲུབ་ནས་ཡོད་པ་ཡིན་གསུང༌། དེ་ལྟར་རང་གི་ལུས་ལ་གནས་པ་དེ། རྐྱེན་དང་ཕྲད་པའི་དུས་སུ་སད་ནས་སྐྱེ་བར་ཡོང་བ་ཡིན།
དེ་ལ་བསམ་པ་དགེ་བའི་སེམས་སྐྱེས་པའི་དུས་སུ། ཕྱི་ནང་གསང་གསུམ་གནད་གཅིག་པའི་གནད་ཀས། བག་ཆགས་ཀྱི་ས་བོན་ཐམས་ཅད་གནས་འགྱུར་ནས། ཕན་པ་དང་བདེ་བ་གྲུབ་པ་ཡིན། མི་དགེ་བ་སྐྱེས་པའི་དུས་སུ། བསམ་པ་དེའི་བག་ཆགས་ཀྱི་ས་བོན་དུ་སོང་ནས། བཀྲ་མི་ཤིས་པ་དང་ཉེས་པའི་སྐྱོན་གྲུབ་པ་ཡིན། དེ་ལ་ལྷན་ཅིག་སྐྱེས་པའི་ལྷ་དང༌། འདྲེའི་རིམ་པ་དེ་ཡང་དེ་གཉིས་ལས་བྱུང་བ་ཡིན་པས། དེ་ཡང་ལྷན་ཅིག་སྐྱེས་པའི་གོ་བ་ཡང་གང་ཡིན་ཤེས་དགོས་པ་ཡིན།
དེ་ལ་ཁྱེད་རྣམས་ལ་ཆོས་ཟབ་མོ་རྣམས་བསྟན་ཡང༌། ཚོགས་འཁོར་རེ་དང་འབྲེལ་བར་རྩིས་མི་བྱེད་པར་གདའ་སྟེ། དེ་བྱེད་པ་ཀུན་ལ་ཡང་འདི་ཙམ་ཟབ་མོ་མེད། དེས་ན་ཆོས་ཟབ་མོ་རྣམས་ཁྱེད་ལ་ཨེ་ཕན་སྙམ་ནས་སྙན་དུ་གསོལ་བ་ཡིན་པས། བསམ་པ་དགེ་བ་སྐྱེས་པའི་དུས་སུ་བཀྲ་ཤིས་དང་བདེ་ལེགས་ཐམས་ཅད་འབྱུང་བས། དེས་ཕན་འདོགས་པར་བྱེད་པས་ལྷར་ཡོང་བ་ཡིན། མི་དགེ་བ་ལས་ཉེས་པའི་སྐྱོན་ཐམས་ཅད་འབྱུང་བས་འདྲེར་ཡོང་བ་ཡིན། དེ་ལ་གཞན་རྣམས་བཀྲ་མི་ཤིས་པ་དང༌། ཉེས་པའི་སྐྱོན་རྣམས་འབྱུང་བའི་དུས་སུ་འདྲེས་བྱས་ཟེར་ནས་འདྲེར་བྱེད་པ་ཡིན། སྒོམ་ཆེན་པ་རྣམས་ཀྱིས་མེད་པར་འདོད་པ་དེ་བསམ་པ་འདི་མེད་པའི་དུས་སུ་འདྲེ་མེད་པ་ཡིན།
དེས་ན་དེ་ལ་སྐྱེས་པ་ཟེར་བ་ཡང་བསམ་པ་འདི་གཉིས་ཡང་ཡིན། དེ་ལ་བསམ་པ་དགེ་བ་གོང་ནས་གོང་དུ་སྟོབས་འཕེལ་བའི་དུས་སུ། ཐམས་ཅད་ཀྱི་གནོད་པ་སྐད་ཅིག་མ་གཅིག་ཀྱང་མི་བྱེད་པར་ཕན་པ་དང་བདེ་བ་བསྒྲུབ་པ་ཡིན། དེ་བཞིན་དུ་མི་དགེ་བའི་སྟོབས་འཕེལ་བའི་དུས་སུ་ཡང་ཐམས་ཅད་ཀྱིས་གནོད་པ་བྱེད་པ་ཡིན་ནོ། ། དེ་ལ་ཕན་པ་དང་གནོད་པའི་རྒྱུ་མཚན་ཡོད་མེད་ཀྱི་མུ་དེ་བཞིན་དུ་ཡོང་བ་ཡིན། གང་ཡིན་ཡང་འགལ་བ་མེད་པ་ཡིན། དེ་ལ་ནང་གི་བསམ་པ་གནད་དུ་སོང་བའི་དུས་སུ། ཕྱི་རོལ་གྱི་དེ་རྣམས་ཐམས་ཅད་གནད་དུ་འགྲོ་ནས། ཕན་པ་དང་བདེ་བ་གྲུབ་པ་ཡིན། དེ་ཡང་ཁྱད་པར་དུ་བསམ་པ་བྱང་ཆུབ་ཀྱི་སེམས་གོང་ནས་གོང་དུ་སྟོབས་འཕེལ་བ་དང་རྒྱས་པའི་དུས་སུ་གོང་གི་བག་ཆགས་ས་བོན་ཐམས་ཅད་ཀྱི་སེམས་ཀྱི་བག་ཆགས་ཀྱི་ས་བོན་དུ་འགྱུར་བས་ཕན་པ་དང་བདེ་བ་གྲུབ་པ་ཡིན།
དེས་ན་བསམ་པ་གནས་འགྱུར་བ་ཙམ་དུ་ཕྱི་རོལ་གྱི་དེ་རྣམས་ཀྱང་གནས་འགྱུར་ནས་ཕན་པ་དང་བདེ་བ་གྲུབ་པ་ཡིན་པས། དེས་ན་ཐམས་ཅད་ཀྱིས་བསམ་པ་དགེ་མི་དགེ་གཉིས་ཀྱིས་དེ་ལྟར་དུ་འབྱུང་བར་བྱེད་པ་དེ་གོ་བ་དང་ཤེས་པར་བྱས་ནས་ཉམས་སུ་ལེན་པར་དེ་ལྟར་ཞུ་འཚལ།། །། ༥༥༠༽ ༄། །ཐབས་ཤེས་ཟུང་འཇུག་གིས་སྒོ་ནས་ཉམས་ལེན་གནད་དུ་བསྣུན་དགོས་པར་གདམས་པ།། ཡང་བླ་མ་རིན་པོ་ཆེའི་ཞལ་ནས། ཐབས་དང་བྲལ་བའི་ཤེས་རབ་ཀྱང་འཆིང་བ་ཡིན་ལ། ཤེས་རབ་དང་བྲལ་བའི་ཐབས་ཀྱང་འཆིང་བ་ཡིན་པས། དེ་གཉིས་ཡ་མ་བྲལ་བར་ཉམས་སུ་ལེན་དགོས་པ་ཡིན་གསུངས། དེས་ན་དེ་གཉིས་ཡ་བྲལ་བར་སོང་ན་རྐྱང་པ་གང་གིས་ཀྱང་ལམ་བགྲོད་མི་ནུས་པས། ཡ་མ་བྲལ་བར་དབྱེ་བ་མེད་པ་ཞིག་ཉམས་སུ་ལེན་པར་བྱེད་པ་ཤིན་ཏུ་གལ་ཆེ་བ་ཡིན།
དེ་ལྟར་ཉམས་སུ་ལེན་པར་བྱེད་པ་དེ་ལ་རྣལ་འབྱོར་པ་གསུངས་པ་ཡིན་པས། དེ་ཡང༌། ཐབས་དང་ཤེས་རབ་སྙོམས་འཇུག་པ། ། རྣལ་འབྱོར་པ་ཞེས་བྱ་བར་བརྗོད། ། གསུངས་པས། དེས་ན་ཐབས་དང་ཤེས་རབ་སྙོམས་པར་འཇུག་པ་དེ་རྣལ་འབྱོར་པར་ཡོང་བ་ཡིན། དེ་མ་གཏོགས་པ་ཞྭ་ནག་པོ་ལ་སོགས་པ་གྱོན་པས། རྣལ་འབྱོར་དུ་མི་ཡོང་བ་ཡིན། དེས་ན་ཐབས་དང་ཤེས་རབ་དབྱེ་བ་མེད་པར་ཟུང་འཇུག་ཏུ་ཉམས་སུ་ལེན་དགོས་པ་ཡིན། འོ་ན་ཐབས་ནི་གང་ཡིན།
ཤེས་རབ་ནི་གང་ཡིན་སྙམ་པར་སོང་ན། བཅོམ་ལྡན་འདས་ཀྱིས། གང་ཞིག་དངོས་མེད་ཤེས་རབ་ལ། ། ཐབས་ནི་དངོས་པོའི་མཚན་ཉིད་དོ། ། གསུངས་པས། དེས་ན་གང་ཞིག་དངོས་པོ་མེད་པ་བྱ་བ་དེ་ཤེས་རབ་ཏུ་ཡོང་ལ། ཐབས་ནི་དངོས་པོའི་མཚན་ཉིད་དོ་གསུང་བ་ཡིན། དེ་ལ་ཚུར་གཅེར་བར་སོང་ན་རང་ཉིད་ལ། ཕྱག་རྒྱ་ཆེན་པོའི་དགེ་སྦྱོར་ཇི་ལྟར་དུ་ཡོད་པ་དེ། ཤེས་རབ་ཏུ་ཡོང་བ་ཡིན་ལ།
དེ་ལ་ལུས་ངག་གི་བྱ་བཞག་བྱེད་པ་དེ་རྣམས་ཐམས་ཅད་ཀྱང་དགེ་སྦྱོར་དང་མི་འབྲལ་བར་བྱས་པའི་དུས་སུ། དེ་རྣམས་ཐམས་ཅད་དགེ་སྦྱོར་དང་དབྱེར་མེད་པ་ཞིག་ཡོང་བ་ཡིན། དེ་ལྟར་ཉམས་སུ་བླང་བའི་དུས་སུ་ཐབས་ཤེས་རབ་ཡ་མ་བྲལ་བར་ཟུང་འཇུག་ཏུ་ཡོང་བ་ཡིན། དེ་ཡང་གཞིའི་ཟུང་འཇུག་གདོད་མ་ནས་དེ་ལྟར་དུ་གནས་པ་དེ་ཉམས་སུ་བླངས་པས། ལམ་གྱི་དུས་སུ་མངོན་དུ་གྱུར་ནས། འབྲས་བུའི་དུས་སུ་མཐར་ཕྱིན་པར་ཡོང་བ་ཡིན། དེ་ལྟར་ཡོང་བ་དེ་ཡང་སྣང་བ་རང་གི་སེམས་ཡིན་པའི་གནད་ཀས་འབྱུང་བ་ཡིན་པས། དེ་མངོན་དུ་གྱུར་ནས་གོ་བ་དང་ཤེས་རབ་བྱེད་པ་ཤིན་ཏུ་གལ་ཆེ་བ་ཡིན། དེ་ཡང་ཐམས་ཅད་ཟུང་འཇུག་གནས་པ་དེ་མ་གོ་བར་སོང་ན། སྣང་བ་རང་སེམས་ཁས་བླངས་ལོ་བྱས་ཀྱང་ཕན་པ་མེད་པ་ཡིན།
དེས་ན་སྣང་བ་ཐམས་ཅད་རང་གི་སེམས་ཡིན་པས། སོ་སོའི་མཐུན་སྣང་དུ་ཇི་ལྟར་འགྱུར་བ། སེམས་ཅན་ནས་སངས་རྒྱས་ཀྱི་ས་མན་ཆད་དུ་ཇི་ལྟར་དུ་འབྱུང་སྙམ་དུ་གསོལ་བ་ཡིན་ནོ། ། དེ་ཡང་ཐམས་ཅད་སྣང་བ་རང་སེམས་ཡིན་པའི་གནད་ཀས། རྟོགས་རྒྱུ་དང་འགྱུར་རྒྱུ་ཞིག་འབྱུང་བ་ཡིན་པས། ཆོས་གཞན་ཡིན་ན་མངོན་དུ་འགྱུར་མི་སྲིད་པ་ཡིན། དེ་ལ་ཐམས་ཅད་སེམས་ཡིན་པས་ཟུང་འཇུག་ཏུ་ཡོང་བ་དེ་ཇི་ལྟར་དུ་ཡིན་ན། སེམས་ཨ་འཐས་སུ་ཡོང་བའི་དུས་སུ། སྣང་བ་ཐམས་ཅད་ཀྱང་དེ་ལྟར་དུ་ཡོང༌། སེམས་སྟོང་པར་རྟོགས་པའི་དུས་སུ་སྣང་བ་ཐམས་ཅད་ཀྱང་དེ་ལྟར་དུ་ཡོང༌།
དེ་གཉིས་སུ་མེད་པར་མངོན་དུ་གྱུར་པའི་དུས་སུ། ཐམས་ཅད་གཉིས་མེད་འབའ་ཞིག་ཏུ་ཡོང་བ་ལགས། དེ་ལྟར་རྟོགས་པ་དེ་ལ་འགྱུར་ཟེར་བ་ཡིན་ནོ། ། དེས་ན་ཐམས་ཅད་གདོད་མ་ནས་ཟུང་འཇུག་ཏུ་གནས་པ་དེ་མ་གོ་བ་དང༌། མ་ཤེས་པར་བྱས་ནས། འདིར་ཚན་གཅིག་གི་བྱེད་པས། གཞིའི་དུས་སུ་ལོག་མིན་ཞིག་ཏུ་གནས་ལ་ལམ་གྱི་དུས་སུ་གཞན་ཞིག་ཏུ་ཉམས་སུ་བླངས་པས། འབྲས་བུའི་དུས་སུ་དེ་མ་ཡིན་པ་ཞིག་རྟོགས་པར་འདོད་ན་ཡང༌། དེ་གཏན་མི་སྲིད་པ་ཡིན། དེ་ཡང་ཐམས་ཅད་ཟུང་འཇུག་ཏུ་གནས་པ་དེ་ལ།
ལུས་ངག་གི་བྱ་བཞག་ཐམས་ཅད་དགེ་སྦྱོར་དང་མ་བྲལ་བ་བྱས་ནས་ཟུང་འཇུག་ཏུ་ཉམས་སུ་བླངས་པས། ཐབས་དང་ཤེས་རབ་དབྱེ་བ་མེད་པ་གཅིག་ཏུ་གྱུར་ནས། འབྲས་བུ་མཐར་ཕྱིན་པ་ཐོབ་པ་ལ་ཚེགས་མེད་པ་ཡིན། དེ་ཡང་ཐམས་ཅད་རང་གི་སེམས་ཡིན་པས་དེ་ལྟར་དུ་འབྱུང་བ་ཡིན། དེ་ལ་རྗེ་རིན་པོ་ཆེའི་ཞལ་ནས། ངས་ནི་ཐམས་ཅད་སེམས་སུ་གོ ། བྱེད་པ་ཐམས་ཅད་ཀུན་རྫོབ་ལ། ། བྱར་མེད་རྟོགས་ན་མྱ་ངན་འདས། ། གཉིས་སུ་མེད་པར་རྫོགས་སངས་རྒྱས། ། གསུངས་པ།
འཁོར་བ་དང་མྱ་ངན་ལས་འདས་པའི་ཆོས་ཐམས་ཅད་རང་གི་སེམས་སུ་ཡོང་བ་ཡིན། སེམས་དེ་བྱེད་པ་དང་བཅས་པ་ཀུན་རྫོབ་ཏུ་ཡོང་ལ་ཐབས་སུ་ཡོང་བ་ཡིན། བྱེད་པ་མེད་པ་ཐམས་ཅད་དོན་དམ་པའི་མྱ་ངན་ལས་འདས་པར་ཡོང་བ་ཡིན། དེ་ཐམས་ཅད་གཉིས་སུ་མེད་པར་རྟོགས་པ་དེ་ལ་རྫོགས་པའི་སངས་རྒྱས་གསུངས་པ་ལགས། དེ་ལ་ལུས་ཀྱི་བྱ་བཞག་ཇི་ལྟར་དུ་བསྒྲུབ་པ་ཐམས་ཅད་བྱེད་པ་དང་བཅས་པར་ཡོད་ལ། རང་ཉིད་ཀྱི་ཕྱག་རྒྱ་ཆེན་པོའི་དགེ་སྦྱོར་ཉམས་སུ་ལེན་པ་དེ་ལ་བྱེད་པ་མེད་པའམ། མྱ་ངན་ལས་འདས་པར་ཡོང་བ་ཡིན། དེ་ལྟར་ཕྲིན་ལས་དང་བྱ་བཞག་བྱེད་པ་ཐམས་ཅད་དགེ་སྦྱོར་དང་མ་བྲལ་བར་བྱས་ནས་ཉམས་སུ་བླངས་པའི་དུས་སུ། ཐམས་ཅད་དགེ་སྦྱོར་འབའ་ཞིག་ཏུ་ཡོང་ནས་གོང་ནས་གོང་དུ་བོགས་ཐོན་ནས་ཐམས་ཅད་དགེ་སྦྱོར་དེ་དང་སྦྱོར། དེ་དང་དབྱེ་བ་མེད་པར་གཉིས་མེད་འབའ་ཞིག་ཏུ་ལམ་གྱི་གནས་སྐབས་སུ་ཅི་རིགས་པར་མངོན་དུ་འགྱུར།
འབྲས་བུའི་དུས་སུ་མཐར་ཕྱིན་པ་མངོན་དུ་འགྱུར་བ་ཡིན། དེ་ལྟར་ཐམས་ཅད་གཉིས་མེད་དུ་རྟོགས་པ་དེ་ལ། རྫོགས་པའི་སངས་རྒྱས་གསུངས་པ་ལགས། དེ་ལྟར་རྟོགས་པ་དང་མངོན་དུ་འགྱུར་བར་བྱེད་པ་ལ། དུས་རྒྱུན་ཆད་མེད་པར་དྲན་པ་ཡེངས་མེད་ཅིག་དགོས་པ་ཡིན། དེ་ལྟར་མ་བྱས་ན་སྤྱིལ་པོར་སྐྱིལ་ཀྲུང་བྱས་ནས་ཐུན་རེ་བསྒོམ། དེ་མིན་པར་ནི་མ་བསྒོམས་པར་སོང་ན། འཕེལ་ཐབས་མེད་པ་ཡིན། དེས་ན་འགྲོ་འཆགས་ཉལ་འདུག་ལ་སོགས་པར་དུས་ཐམས་ཅད་དུ་དྲན་པ་ཡེངས་པ་མེད་པར་བྱས་པའི་དུས་སུ་འཕེལ་བ་དང་གནད་དུ་འགྲོ་བ་ལ་ཚེགས་མེད་པ་ཡིན། དེ་ལ་ཁྱད་པར་དུ་ཡང་འགྲོ་བའི་དུས་སུ་གནད་དུ་འགྲོ་བ་ཡིན་པས།
དེ་ཡང༌། འགྲོ་འཆགས་ཉལ་དང་འདུག་པར་ཤེས་བཞིན་རབ་ཏུ་ལྡན། ། གཉའ་ཤིང་གང་ཙམ་བལྟ་ཞིང་འགྲོ་ལ་སེམས་འཁྲུལ་མེད། ། གསུང་བས། དེ་ལ་གཉའ་ཤིང་གང་ཙམ་བལྟ་བ་དེ། ས་འདོམ་གང་ཙམ་མིག་གིས་ནོན་པར་བྱས་ནས། དགེ་སྦྱོར་དང་མ་བྲལ་བར་བྱས་པའི་དུས་སུ། འགྲོ་བ་དེ་ལ་འཁྲུལ་པ་མེད་པ་ཐམས་ཅད་དགེ་སྦྱོར་དུ་ཡོང་བ་ལགས། དེ་ལྟར་མ་བྲལ་བར་བྱས་པའི་དུས་སུ་འགྲོ་འཆག་ཉལ་འདུག་ལ་སོགས་པར་སྤྱོད་ལམ་ཐམས་ཅད་དགེ་སྦྱོར་འབའ་ཞིག་ཏུ་ཡོང་བ་ལགས། དེ་ཡང་འགྲོ་བ་དང་འདུག་པ་ལ་སོགས་པའི་སྤྱོད་ལམ་གང་གི་དུས་སུ་ཡང་དགེ་སྦྱོར་དེ་ལས་མི་འདའ་བ་ཡིན།
དེ་ལྟར་བྱས་པས་ངལ་དུབ་ལ་སོགས་པའི་སྐྱོན་གཏན་ནས་མི་འབྱུང་བ་ཡིན། དེ་མ་ཡིན་པར་བྲལ་བར་སོང་ན་ངལ་དུབ་ལ་སོགས་པར་འབྱུང་བ་དང༌། དྲན་པས་མ་ཟིན་ན་འགྱེལ་བ་དང་དུབ་པ་ཡོང་བ་ཡིན། དགེ་སྦྱོར་དང་མ་བྲལ་བར་བྱས་པའི་དུས་སུ་ཕྲིན་ལས་བྱ་བཞག་བྱེད་པ་ཐམས་ཅད་དགེ་སྦྱོར་འབའ་ཞིག་ཏུ་སོང་ནས། དེ་ཕྱིས་བྲོད་པ་དང་སྙེགས་པར་སོང་བ་ཡིན། ཁྱད་པར་དུ་ཕྲིན་ལས་བསྒྲུབ་པ་ཐམས་ཅད་དེ་དང་མ་བྲལ་བར་བྱས་ནས་བསྒྲུབ་པའི་དུས་སུ་གནད་དུ་འགྲོ་བ་དང༌། གོང་ནས་གོང་དུ་བོགས་ཐོན་ནས་ཡོང་བ་ཡིན། དེ་ལ་བྱ་བཞག་བྱེད་པ་དགེ་སྦྱོར་དུ་ཡོང་བ་གང་ལྟ་བུ་ཡིན་སྙམ་ན། རྗེ་རིན་པོ་ཆེ་ངམ་ཤོད་ན་བཞུགས་པའི་དུས་སུ། དཔལ་ཆེན་པོ་ཆོས་ཡེ་ལ།
ཉིན་རེ་ཤིང་ཁུར་རེ་ཐུ་བ་དང༌། ཆབ་ཚ་སྐོལ་བ་ལ་སོགས་ལས་ཀ་ཤིན་ཏུ་ཆེ་བ་ཡིན་པར་གདའ། དེ་ལ་ཉིན་ཞིག་སྤྱན་སྔར་བྱུང་ནས། ངའི་ལྟོ་སྐལ་དེའི་ཕྱེད་དེས་ཤིང་ཐུན་ཞིག་གསོ་བར་ཞུ་ཟེར་སྐད། དེ་ལ་སྤྱན་སྔ་ནས། ང་འདི་ལ་སྒོམ་ཞིག་འདེབས་རན་འདུག་དགོངས་ནས་གསུངས་པས། ཕྱིས་དེ་ཙམ་མང་པོ་བསྒྲུབས་ན་ཡང་ཐང་ཆད་པ་མི་འབྱུང་བར་འདུག་གསུངས། དེ་ལ་འདིའི་རྒྱུ་མཚན་གོ་དགོས་པ་ཡིན་པས། གོང་དུ་ལས་སུ་སོང་བའི་དུས་སུ་ཐང་ཆད་པ་ལ་སོགས་པའི་སྐྱོན་འབྱུང་བ་ཡིན་ཡང༌། ཕྱིས་དགེ་སྦྱོར་དུ་སོང་བའི་དུས་སུ།
ཅི་ཙམ་བྱས་ཀྱང་དུབ་པ་ལ་སོགས་པ་མི་སྲིད་པ་ཡིན། དེ་ལ་རྗེ་རིན་པོ་ཆེའི་ཞལ་ནས། རྗེ་བཙུན་ཆེན་པོ་ནཱ་རོ་པས་དཀའ་བ་ཆེན་པོ་བཅུ་གཉིས་ཀྱང༌། གོང་གི་གཅིག་གཉིས་ཙམ་མ་གཏོགས་པ་ཕྱིས་ཀུན་ལ་དཀའ་བ་ཆེན་པོ་མེད་པ་ཡིན་གསུངས། དེའི་རྒྱུ་མཚན་ཡང་ཡོན་ཏན་གོང་ནས་གོང་དུ་བོགས་ཐོན་ནས། ཉམས་མྱོང་དང་མངོན་པར་རྟོགས་པ་སྐྱེས་པའི་དུས་སུ་སྙེགས་པས། ཕྱིས་ཀྱི་དུས་སུ་དཀའ་བ་མེད་པ་འབྱུང་བ་ཡིན། གོང་མ་ཀུན་ལ་དེ་ལྟར་དུ་མ་བྱུང་བས་དཀའ་བ་ཡིན། དེས་ན་ངེད་རང་ཐམས་ཅད་ཀྱང་ཕྲིན་ལས་ལ་སོགས་པའི་དུས་སུ། མ་བྲལ་བར་བྱས་པའི་དུས་སུ་དེ་ལྟར་དུ་སོང་བས།
བྲོད་པ་སྤྲོ་བ་ཡོང་བས། ངལ་དུབ་ལ་སོགས་པ་མི་ནུས་པ་མེད་པ་ཡིན། དེ་མ་ནུས་པར་སོང་ན་དེ་ལྟར་མི་ཡོང་བ་ཡིན། དེས་ན་དགེ་སྦྱོར་དང་མ་བྲལ་བར་ཉམས་སུ་ལེན་པར་བྱེད་པ་ཤིན་ཏུ་གལ་ཆེ་བ་ཡིན། དེ་ལྟར་ཉམས་སུ་བླངས་པའི་དུས་སུ། ཐབས་ཤེས་རབ་དབྱེ་བ་མེད་པ་གཅིག་ཏུ་ཡོང་བ་ལགས་པ་ལ། ཚན་གཅིག་གིས་དང་པོའི་དུས་སུ། སྟོང་པ་ཉིད་རྐྱང་པ་ཉམས་སུ་བླངས་ནས་མཐོན་པོ་ལ་སོགས་པའི་དུས་སུ་གཟོད་ཟུང་འཇུག་ཏུ་འབྱུང་བར་འདོད་ན་ཡང་དེ་མི་སྲིད་པ་ཡིན་པས། དེ་ལ་སྟོང་པ་ཉིད་བྱས་པའི་དུས་སུ། ཚན་གཅིག་གིས་སྟོང་པ་ཕྱལ་ཆད་ལ་སོགས་པ་དང་ཆོས་ཉིད་ཀྱིས་ཀྱང་ལྡོག་ལ་སོགས་པར་འདོད་ན་ཡང༌།
དེ་སྟོང་པ་ཉིད་ཀྱི་གོ་བ་མི་ཡོང་བ་ཡིན། དེ་ལ་ཡོད་པ་དང་མེད་པ་ཐམས་ཅད་མཐར་ཡོད་པ་ཡིན། དེ་ལ་ཕྱག་རྒྱ་ཆེན་པོ་མི་དགོས་ནི། ཡོད་པ་དང་མེད་པ་དང་དབུས་ལ་སོགས་པ་ཕྱོགས་ལ་ཞེན་པར་སོང་ན། སྒྱུ་མའི་གོ་བར་ཡང་མི་ཡོང་བ་ཡིན། དེ་ཡང་མཐོ་དམན་གྱི་བསམ་མནོ་ཐམས་ཅད་དེ་གཏན་ལ་མི་ཕེབས་པ་ཡིན་པས། གློད་པ་དང་བསྒྲིམ་པ་ཐམས་ཅད་མཐར་ཡོང་བ་ཡིན། དེ་ལ་རྗེ་རིན་པོ་ཆེ་ཕག་མོ་གྲུར་བྱོན་པའི་དུས་སུ། རྗེ་ཕག་མོ་གྲུ་པའི་ཞལ་ནས། ཁྱོད་ཀྱིས་ཁམས་སུ་བསྒོམ་པ་དང༌།
ངའི་འདི་གཉིས་ལ་ཁྱད་ཅི་འདུག་གསུངས་པ་ལ། ཁྱད་མི་འདུག་ཞུས་པས། ཇི་ལྟར་མི་འདུག་གསུངས། གློད་ནས་འཇོག་པར་འདུག་ཞུས་པས། ཁོ་བོའི་དེ་ནི་གློད་པ་མ་ཡིན་ནོ། ། གསུངས་སྐད། དེས་ན་རྗེ་ཕག་མོ་གྲུ་པས་བཞེད། དེ་ནི་གློད་པ་མིན་པར་འབྱུང་བ་ཡིན་ནོ། ། དེ་ལ་དགོངས་པའི་དུས་སུ་ཕོ་རྒོད་ཀྱི་གསུང་དུ་འགྲོ་བར་འདུག་པས། ཕྱིས་ཞལ་ཚ་བར་བྱུང༌།
དེས་ན་གློད་པ་དང༌། སྒྲིམ་པ་གང་ཡང་མ་ཡིན་པའི་དེ་ན་གཅིག་ཡོད་པར་འདུག་གསུངས་པ་ཡིན། དེ་ལ་རང་གིས་བསྒོམས་ནས་རྟོགས་པ་མ་གཏོགས་པའི་གཞན་གང་གིས་ཀྱང་གཏན་ལ་མི་ཕེབས་པ་ཡིན་ནོ། ། དེས་ན་གཤའ་མར་བསྒོམ་པའི་དུས་སུ། མངོན་དུ་གྱུར་བ་ཡིན། དེ་ཡང་དུས་རྒྱུན་ཆད་མེད་པར་དེ་དང་མ་བྲལ་བར་བྱས་པའི་དུས་སུ། གཞན་གྱི་ཕྲིན་ལས་དང་བྱ་བཞག་བྱེད་པ་ལ་སོགས་པ་མཐོང་ཡང༌། དེ་དང་མ་བྲལ་བར་ཡོང་བ་ཡིན། དེ་ལ་སོགས་པའི་གང་བསྒྲུབས་ཀྱང་དགེ་སྦྱོར་དུ་ཡོང་བ་ཡིན། དེས་ན་བཅོམ་ལྡན་འདས་ཀྱིས།
གང་སྨྲ་བརྗོད་ལ་སོགས་པ་བྱེད་ཀྱང་ཆོས་ཉིད་ཀྱི་ཏིང་ངེ་འཛིན་ལས་མི་འདའ་གསུངས་པ་ཡིན་པས། དེས་ན་བཟླས་བརྗོད་ལ་སོགས་པ་བྱེད་ན་ཡང་ཆོས་ཉིད་ཀྱི་ཏིང་ངེ་འཛིན་ལས་མི་འདའ་བར་ཡོང་བ་ཡིན། དེ་ལ་སོགས་པ་ཕྲིན་ལས་ཀྱི་བྱ་བཞག་གང་ཡིན་ཡང་དེ་ལས་མི་འདའ་བར་ཡོང་བ་ཡིན། དེ་ལས་མ་འདས་པའི་དུས་སུ་ཐམས་ཅད་དེ་ལྟར་ཡོང་བ་ཡིན། དེ་གང་ཡིན་སྙམ་ན། ཐམས་ཅད་རང་གི་དགེ་སྦྱོར་དེ་ལས་མི་འདའ་བར་ཡོང་བ་ཡིན། དེ་ལྟར་འབྱུང་བར་བྱེད་པ་ལ་དུས་རྒྱུན་ཆད་མེད་པར་དྲན་པ་བསྟེན་དགོས། དེ་ཡང་ལོ་གཅིག་ལོ་གཉིས་དང་ཟླ་གཅིག་ཟླ་གཉིས་ལ་སོགས་པ་བསྒོམས་པས་མ་ཡིན། རྫོགས་པའི་བྱང་ཆུབ་ཏུ་སངས་རྒྱས་ཀྱི་བར་དུ་དྲན་པ་བསྟེན་དགོས་པ་ཡིན། དེས་ན་ཆོས་ཉན་པའི་དུས་ན་ཡང་དྲན་པ་དེ་ལ་གཏད་ནས་ཉན་དགོས་པ་ཡིན་པ་ལ།
བྱ་རེ་ལྡིང་ངམ། སྐད་རེ་གྲགས་ཀྱང་ཡེངས་པར་འདུག དེ་ལ་ཡོང་རྒྱུ་ཅི་ཡོད། གཤའ་མར་དྲན་པ་བསྟེན་ནས་ཉན་ན་ཐད་ཀ་དེ་གང་གིས་ཀྱང་ཟིན་པ་ཡིན། དེས་ན་ཤེས་རབ་ཆེ་ཆུང་མེད། ནན་ཆགས་ཆེ་ཆུང་ཡིན་གསུངས་པ་ལགས། འདིར་ཉན་པའི་ཚེ་ཡང་གཤའ་མར་རྣ་བ་གཏད་དོ། ། ལམ་དུ་ཡང་བསམ་མནོ་བྱས་ནས་སྤྱིལ་པོར་ཕྱིན་པའི་དུས་སུ་བྱུང་ཞིག་བཏབ། དེ་ནས་བསམ་མནོ་བྱས་ནས་ཐུན་རེ་བསྒོམས་པས། ཆོས་དེའི་བྱིན་རླབས་འཇུག་པ་དང༌།
མི་བརྗེད་པར་ཡོང་བ་ཡིན། འདིར་སྐད་ཅིག་མ་གཅིག་ཡེངས་པར་སོང་ན་ཡང་འཕྲོ་ཆད་ནས་འབྲེལ་མི་ཐུབ། དེས་བག་ཙམ་གནད་དུ་འགྲོ་དཀའ་བ་ཡིན། དེས་ན་དེ་ལ་གནད་དུ་འགྲོ་རྒྱུ་ཞིག་དང་གོ་རྒྱུ་ཞིག་ཡོང༌། དེ་ལ་མ་གོ་བ་བྱུང་ན་བླ་མ་དམ་པ་ལ་ཞུ། གྲོགས་གོང་མ་ལ་ཞུ་དགོས་པ་ཡིན། དེ་ལ་དང་པོའི་དུས་སུ་མ་བདེ་བ་དཀའ་བ་ཞིག་རང་དགོས་པ་ཡིན། དེ་གོ་བའི་དུས་སུ་ཁྲོལ་གྱིས་འགྲོ་བ་དེས་ན་ད་ལྟའི་དུས་སུ་སོ་ནམ་དུ་བྱེད་དགོས་པ་ཡིན། དེ་ལ་ཉན་པའི་དུས་སུ་ཡང༌། དྲན་པ་མ་ཡེངས་པར་བྱས་ནས་ཉན་པའི་དུས་སུ།
གང་གིས་ཀྱང་མི་གནོད་པ་ཡིན། དེ་ལ་འཕགས་པ་ཀུན་དགའ་བོའི་དབུ་ལ་ཕོལ་མིག་ཡོད་པ་ལ། ན་ཚ་སྡུག་བསྔལ་ཆེན་པོ་ཡོད་ན་ཡང༌། ཆོས་ཉན་པའི་དུས་ཚོད་དུ་མི་ཚོར་བ་ཡིན་པར་གདའ། དེ་ལ་འཚོ་བྱེད་ཀྱིས་དེ་ཤེས་ནས། དེ་བཅད་པའི་ཤུལ་དུ་དེ་སོས་པའི་སྨན་བླུགས་པས། ཆོས་ཉན་ཚར་བ་དང༌། དབུ་ལ་ན་ཚ་མེད་པར་འདུག་པ་ལ་མྱངས་པས་འཇམ་སྐད་ཀྱིས་སོང་ནས་འདུག་སྐད། དེའི་རྒྱུ་མཚན་དྲིས་པ་ལ། འཚོ་བྱེད་གཞོན་ནུས་འདི་ལྟར་དུ་བྱས་ཞུས་པས།
དེའི་དུས་སུ་ལུས་པོ་དུམ་བུར་བཏང་ཡང་ཚོར་བ་མེད་གསུང་སྐད། དེས་ན་དྲན་པ་ཡེངས་པ་མེད་པ་ཞིག་བྱས་པའི་དུས་དེ་ལྟར་ཡོང་བ་ལགས། དེ་ལྟར་ཆོས་ལ་སོ་ནམ་དུ་བྱེད་དགོས་པ་ཡིན་པ་ལ། ཆོས་ཉན་པ་དང་དྲི་བ་ལ་སོགས་པ་ལ་ངོ་ཚ་བྱེད། དེ་རྣམས་ལ་ངོ་ཚ་བྱེད་ན། གང་ལ་ཡོན་ཏན་དུ་བྱེད། རྗེ་བཙུན་མི་ལས། ངོ་མི་ཚ་བ་ལ་ངོ་ཚ་བྱེད་པར་གདའ། དེ་ལ་ཆོས་ནི་ངེད་རང་རྣམས་ཀྱིས་བྱེད་རྒྱུ་དང་སོ་ནམ་བྱེད་རྒྱུ་ཡིན་མོད། དེ་ལ་ད་ལྟ་གྲྭ་བའི་དུས་སུ་སོ་ནམ་དུ་བྱས་ནས་ཤེས་པར་བྱེད་དགོས་པ་ཡིན།
ད་ལྟ་མ་བྱུང་ན་སང་ཕྱིས་ཀྱི་དུས་སུ་དཀའ་བར་ཡོང་བར་ཡིན། དེས་ན་སོ་ནམ་དུ་བྱས་ནས་རང་གིས་ཉམས་སུ་ལེན་པ་དང༌། གཞན་ལ་སྟོན་པ་གང་ཡིན་ཡང་ཤེས་པ་ཞིག་དགོས་པ་ཡིན། དེ་ལ་ངེད་རང་མི་དགོས་ནི། རྗེ་རིན་པོ་ཆེ་ཀུན་ཡང་གཞན་གྱི་ཆོས་ཟབ་མོ་ཡིན་ཟེར་བ་ཀུན་ལ་མདང་འདྲི་གཏུགས་མཛད་ནས་ཐུགས་སུ་ཆུད་པར་མཛད། དེ་མ་རེད་པ་ཀུན་ལ་ཡང་དེ་ལ་ཡིག་ཆུང་ཞིག་གྱིས་ལ། ང་ལ་བྱིན་གསུངས་པ་ཡིན། དེས་ན་རྗེ་རིན་པོ་ཆེ་ལ་དགོས་པ་མ་ཡིན་ངེད་རང་རྣམས་ཀྱིས་དེ་བཞིན་དུ་བྱེད་དགོས་པ་ཡིན། དེ་ཡང་ཆོས་ལ་སོ་ནམ་བྱས་པའི་དུས་སུ། ཡུལ་ཕྱོགས་གར་ཕྱིན་ཡང་ཐད་ཀ་རེ་ཡོད་པ་ཡིན།
དེའི་དུས་སུ་མོས་པ་དང་འདུན་པ་ཡོད། ཞབས་ཏོག་ལ་ཡང་དེ་ལས་ཆེ་བ་མེད་པ་ཡིན། དེ་ལྟ་བུའི་དུས་སུ། ཆོས་ཞུ་བ་བྱུང་ནས་རྡུགས་པར་སོང་ན། ཞབས་འདྲེན་ལ་ཡང་དེ་ལས་ཆེ་བ་མེད་པ་ཡིན། དེ་ལ་ཡང་རྡུགས་པ་འགའ་རེ་བྱུང་ནས་གདའ་བས། སྔོན་ཞང་སྟོན་ཡོན་ཏན་ཆེ་བ་དེས། རྗེ་ཕག་མོ་གྲུ་པའི་ཉེ་གནས་ལོ་དྲུག་ཙམ་བྱས་པ་ཡིན་པར་གདའ། དེ་ནས་ཡུལ་དུ་ཕྱིན་པ་དང༌། འབུལ་བ་ཆེན་པོ་བྱས།
ཁྲི་བརྩིགས་ནས་ཆོས་ཞུས་པས། སེམས་བསྐྱེད་དེ་ནར་གྱིས་བྱུང་ནས། དེ་ནས་ཟློ་རྒྱུ་མ་རྙེད་སྐད། དེ་ནས་ལངས་ལ་ཁང་པ་དང༌། གནམ་ལ་ཅེར་གྱིས་བལྟས་ནས། ཨ་མ་ཚར་ཨང་ངེ་ཟེར་སྐད། དེ་ལ་སློབ་མ་དང་ཡོན་བདག་ཀུན་མོས་གུས་ཆེ་བར་འདུག་པས། དེ་རིང་ཆོས་ཟབ་མོ་ཞིག་གསུང་བར་འདུག་པ་ལ། སློབ་དཔོན་ལ་མཁའ་འགྲོ་མས་བཀའ་རྒྱ་བྱས་ཟེར་སྐད། དེ་བཞིན་དུ་སོང་ན།
ཞབས་འདྲེན་ལ་དེ་བས་ཆེ་བ་ཨ་ཡོད། དེ་ལ་ད་ལྟ་ཆོས་ལ་སོ་ནམ་མ་བྱས་ན་བཀའ་རྒྱ་ཡོད་དོགས་པ་ཡིན་ནོ། ། དེས་ན་ད་ལྟ་སོ་ནམ་དུ་བྱེད་ནས་ཉམས་ལེན་དགོས་པ་ཡིན། དེ་ལ་ཆོས་བཤད་པ་ཡང༌། མགྱོགས་ཐལ་ན་གཅིག་སྟེང་དུ་གཅིག་ཐལ་ནས་མི་ཟིན་པ་ལ་ན་ཡང་རྟོག་པ་གཞན་གྱིས་བར་ཆོད་པ་ཡིན་པས། རན་པ་ཞིག་དགོས་པ་ཡིན། མགྱོགས་ཐལ་བ་ཀུན་ལ། སྤྱན་སྔ་ནས་ཀུན། ཡུག་མོ་དགྲ་བྲུབས་བྱེད་པ་བཞིན་ཚོ་ཀུ་རུ་རུ་གཟིར་བ་འདྲ་གསུང༌། ང་ལ་ཡང་རྐྱེན་འདི་ཡོང་བར་འདུག་པས་མ་ཚོར་གྱིས་དོགས་ནས།
གསུང་ཆེན་པོ་བྱས་པ་ཡིན། དེ་ལ་སྤྱན་སྔ་ནས་སེམས་བསྐྱེད་ཀྱི་དུས་སུ། གསུང་ཆུང་བ་ཞིག་མཛད་པའི་དུས་སུ། ཐ་མ་རྣམས་ཀྱིས་ཚོར་བར་འདུག་སྙམ་ནས། ཡར་ལ་བཏུད་པར་ཡོང་བ་ཡིན། དེ་ནས་དངོས་གཞིའི་དུས་སུ་ཆེ་བ་མཛད་པས་ལྷུན་གྱིས་སྐྱེལ་བ་ཡིན་གསུང་བས། དེ་ལྟར་དུ་བྱེད་དགོས་པ་ཡིན། ཉན་པའི་དུས་སུ་ཡང་སེམས་རྩེ་གཅིག་ཏུ་བྱས་ནས་ཉན་དགོས་པ་ཡིན། དེ་ལྟར་དུ་བྱས་ནས་བསམ་མནོ་དང་རྟོག་དཔྱོད་བྱས་ནས་གཞན་ལ་ཡང་འདྲི་རྟོག་བྱས་པའི་དུས་སུ་བློ་ཁ་དབྱེ་བར་གསུངས་པས། བཅོམ་ལྡན་འདས་ཀྱིས།
འདྲི་དང་རྟོག་དང་དཔྱོད་པ་དང༌། ། གཞན་ལ་ཐོས་པ་ཚོལ་བྱེད་པ། ། དེ་བློ་ཉི་མའི་འོད་ཟེར་གྱིས། ། པདྨོ་བཞིན་དུ་རྣམ་པར་དབྱེ་འོ། ། གསུངས་པས། གང་འདྲི་བ་དང༌། རྟོག་པ་དང༌། དཔྱོད་པ་དང༌། གཞན་ལ་འདྲི་ཞིང་ཐོས་པ་ཚོལ་བར་བྱེད་པ་དེའི་བློ། དཔེར་ན་ཉི་མའི་འོད་ཟེར་པདྨོ་ལ་ཕོག་པའི་དུས་སུ།
ཁ་དབྱེ་བ་བཞིན་དུ། དེའི་བློ་ཁ་འབྱེད་པར་གསུངས་པ་ཡིན། དེ་ལ་དྲི་རྟོག་ཀྱང་ཨ་ཅང་ཆེས་ཏེ། ཁྱད་པར་དུ་བསྒོམ་པར་སོང་ན་ཐད་སོར་གོ་བ་ཡིན། དེ་ཡང་ཐབས་དང་ཤེས་རབ་ཡ་མ་བྲལ་བར་ཉམས་སུ་བླངས་པའི་དུས་སུ། ཚེ་གཅིག་ལུས་གཅིག་གིས་རྫོགས་པའི་བྱང་ཆུབ་ཏུ་སངས་རྒྱས་པ་ལ་ཚེགས་མེད་པ་ཡིན། དེ་ཡང་བླ་མ་དམ་པའི་མོས་གུས་དང༌། བསྒོམས་པའི་དུས་སུ། རྟོགས་པ་མ་གཏོགས་པའི་གཞན་གང་གིས་ཀྱང་མི་ཕན་པ་ཡིན། དེ་ལྟར་ངེས་ཤེས་བརྟན་པོ་རེ་ཡོད་ན།
གཞན་གྱིས་ཁ་བརྒྱ་བཟླས་ཀྱང་ཡེ་མི་འགྱུར་བ་ཡིན། ངེས་ཤེས་མེད་པར་སོང་ན་མིས་གང་ཟེར་བདེན་བསམ། དེས་ན་ངེས་ཤེས་རེ་ཡོད་པར་བྱས་ནས་བསམ་མནོ་དང་རྟོག་དཔྱོད་བྱས་པའི་དུས་སུ། འདི་ལྟར་དུ་ཡིན་པར་འདུག་སྙམ་པའི་གོ་བ་སྐྱེ་བ་ཡིན་པས། ཐམས་ཅད་ཀྱིས་དེ་ལྟར་ཤེས་པར་མཛད་ནས། ཉམས་སུ་ལེན་པར་ཞུ་འཚལ།། །།
༥༥༡༽ ༄། །རྟེན་ཅིང་འབྲེལ་འབྱུང་ལུགས་འབྱུང་ལུགས་ལྡོག་གི་གདམས་པ།། ཡང་བླ་མ་རིན་པོ་ཆེའི་ཞལ་ནས། དུས་གསུམ་གྱི་སངས་རྒྱས་ཐམས་ཅད་ཀྱི་ཆོས་ནི་རྟེན་ཅིང་འབྲེལ་བར་འབྱུང་བ་ཡིན་གསུང༌།
གཞན་ཡང་རྟེན་ཅིང་འབྲེལ་བར་འབྱུང་བ་གང་གིས་མཐོང་བ་དེས་སངས་རྒྱས་དང་ཆོས་དང་དགེ་འདུན་མཐོང་གསུང་བས། དེ་ཡང་རྟེན་ཅིང་འབྲེལ་བར་འབྱུང་བ་དེ་ཉིད་རིག་པ་རྣམས་མཆོག་མཐོང་གསུང་བ་ལགས། དེ་ལ་རྟེན་ཅིང་འབྲེལ་པར་འབྱུང་བ་ལ་ཡང་ལུགས་ལས་འབྱུང་བ་དང༌།

ལུགས་ལས་ལྡོག་པ་གཉིས་ལགས། དེ་ལ་ལུགས་ལས་འབྱུང་བ་དེ། ཆོས་ཐམས་ཅད་གདོད་མ་ནས་སྐྱེ་བ་མེད་པ་ཡིན་པ་ལ་ཡིན་པར་མ་ཤེས་པས་མ་རིག་པ། མ་རིག་པའི་རྐྱེན་གྱིས་འདུ་བྱེད་ནས་རྒ་ཤིའི་བར་དུ་བཅུ་གཉིས་སུ་འཁོར་ནས། འཁོར་བ་ཟོ་ཆུན་འཁྱུད་མོ་བཞིན་དུ་འཁོར་བར་བྱེད་པ་འོང་བ་ལགས། དེ་ཡང་བཅུ་གཉིས་པོ་དེ་ཡང་བསྡུས་པར་སོང་ན་གསུམ་དུ་འདུ་བས། བཅུ་གཉིས་ཆོས་ནི་གསུམ་དུ་འདུས་གསུང་བ་ལགས། གསུམ་པོ་དེ་གང་ཡིན་སྙམ་ན། ཉོན་མོངས་ལས་དང་རྣམ་སྨིན་དང༌། ། གསུམ་པོ་དག་ཏུ་ཟད་པར་འདུས། ། གསུངས་པས།
ཟད་པ་བྱ་བ་རྫོགས་པར་འདུས་པ་ལ་གསུངས་པ་ཡིན། དེ་ལ་གསུམ་པོ་ཇི་ལྟར་དུ་འདུས་སྙམ་ན། དང་པོ་ཆོས་བརྒྱད། རྒྱུ་ཉོན་མོངས་གསུངས་པས། མ་རིག་པ་དང་སྲེད་ལེན་གཉིས་ཉོན་མོངས་པར་ཡོང་བ་ཡིན། གཉིས་པ་ལས་གསུངས་བས། འདུ་བྱེད་དང༌། སྲིད་པ་གཉིས་ལས་སུ་ཡོང་བ་ཡིན། ལྷག་མ་བདུན་ནི་སྡུག་བསྔལ་གསུངས་པས། ཤོལ་དུ་ལྷག་མ་བདུན་པོ་དེ་སྡུག་བསྔལ་དུ་འདུ་བ་ཡིན།
དེ་ལ་ཚན་རེས་བཅུ་གཉིས་པོ་འདི་ཚེ་གསུམ། དུམ་བུ་གསུམ་མིན་པར་རྫོགས་མི་ཐུབ་ཟེར་བ་ཡིན་པར་གདའ། དེ་ལ་རྗེ་རིན་པོ་ཆེའི་ཞལ་ནས། འོ་ན་སློབ་དཔོན་དབྱིག་གཉེན་གྱི་ལུག་གཅིག་རུང་བར་བྱེད་པ་ལ། བཅུ་གཉིས་པོ་ཚང་གསུངས་པ་ལ། དེ་ལ་ཚེ་གསུམ། དུམ་བུ་ཇི་ལྟར་དུ་བརྩི་གསུང༌། གཞན་ཡང་སྒམ་པོ་གནས་ནང་དུ་མི་གཅིག་གིས་ཀླུ་བསྒྲུབས་པས། ཚེ་དེ་ཉིད་དུ་ཀླུར་གྱུར་པ་ཡིན་པར་གདའ། དེ་ལ་ཇི་ལྟ་བུ་བརྩི་གསུངས།
དེས་ན་ལུག་གཅིག་རུང་པར་བྱེད་པ་གཅིག་པུ་ལ་ཡང་ཚང་བར་གསུངས་ན། དེ་ཇི་ལྟར་དུ་བརྩི་ཤེས་དགོས་པ་ཡིན་ནོ། ། དེ་ལུག་ཅིག་རུང་བ་བྱེད་པ་ལ་ཇི་ལྟར་དུ་བརྩི་སྙམ་ན། ལུག་རུང་བ་བྱེད་སྙམ་པ་དེ། ཉོན་མོངས་པར་ཡང་ཡོང་བ་ཡིན། རུང་བ་བྱེད་པ་ལས། དེའི་རྣམ་སྨིན་སྡུག་ཅིང་བསྔལ་བ་ཡོང་བ་ཡིན། དེ་བཞིན་དུ་ཀླུ་བསྒྲུབ་པའི་བསམ་པ་ཉོན་མོངས་པ། སྒྲུབ་པར་བྱེད་པ་ལས། གྲུབ་པའི་དུས་སུ།
ཀླུ་བྱོལ་སོང་ངམ་དུད་འགྲོར་སྐྱེས་པའི་དུས་སུ། སྡུག་ཅིང་བསྔལ་བ་ལས་འོས་མེད་པ་ཡིན། དེས་ན་ཉོན་མོངས་རེ་རེ་ལ་ཡང་ཚང་བས། འདོད་ཆགས་ཀྱི་བསམ་པ་སྐྱེས་པ་དེ། ཉོན་མོངས་པར་སོང་བ་ཡིན། དེའི་སེམས་ཀྱིས་བསམ་ཚད། ལུས་ཀྱི་བྱས་ཚད། ངག་གིས་བརྗོད་ཚད་དེ་ལས་སུ་སོང་བ་ཡིན། དེའི་རྣམ་པར་སྨིན་པ་སྡུག་ཅིང་བསྔལ་བར་ཡོད་པ་ཡིན། དེ་ལ་སྤྱན་སྔའི་གསུང་འདི་མད་པར་སོང་ན།
རྒྱུ་འབྲས་ཙམ་མ་གཏོགས་པ། ངོས་ཟིན་པ་དཀའ་བར་འདུག་པས། རང་ལ་ཡོད་མ་དག་བྱས་པས་མི་ཕན། མིས་དྲིས་པའི་དུས་སུ་ཤེས་དགོས་པ་ཡིན། དེ་ལ་ཞེ་སྡང་གི་སེམས་སྐྱེས་པ་ཉོན་མོངས་པ། ལུས་ངག་ཡིད་གསུམ་གྱི་བྱེད་པ་ཐམས་ཅད་གོང་དང་འདྲ། དེ་དང་འདྲ་བར་གཏི་མུག་ཀྱང་ཡོང་བ་ཡིན། དེས་ན་བསམ་པ་སྐད་ཅིག་མ་རེ་རེ་ལ་ཡང་ཚང་བ་ཡིན། དེ་ལ་ལུགས་ལས་ལྡོག་པ་དེ། སྐྱེ་བ་མེད་པ་ཡིན་པ་ལ།
ཡིན་པར་ཤེས་པས། མ་རིག་པ་འགགས་པའམ་དག་པས། འདུ་བྱེད་ནས་རྒ་ཤིའི་བར་དུ་བཅུ་གཉིས་ཀྱི་བར་དག་པར་ཡོང་བ་ལགས། དེ་ལ་ལུགས་ལས་ལྡོག་པར་ཡོང་བ་ལགས། དེ་ཁྱད་པར་དུ་ལུགས་འབྱུང་ལུགས་ལྡོག་གཉིས་པོ་དེ་སྟོན་པར་བྱེད་པ་ལ། རྗེ་རིན་པོ་ཆེའི་ཞལ་ནས། བཅོམ་ལྡན་འདས་ཀྱི་གསུང་འདི་སྟོན་པ་ཡིན་གསུངས་པས། དེ་ཡང༌། མཁའ་ལ་རླུང་བརྟེན་དེ་ལ་ཆུ་ཡི་ཕུང་པོ་བརྟེན། ། དེ་ལ་ས་ཆེན་འདི་བརྟེན་དེ་ལ་འགྲོ་བ་མ་ལུས་བརྟེན། །
སེམས་ཅན་ལས་ལ་སྤྱོད་པའི་རྒྱུ་ནི་དེ་འདྲ་སྟེ། ། གསུངས་པས། དེ་ཡང་ནམ་མཁའ་སྟོང་པ་རྟེན་པ་མེད་པ་ལ་རླུང་བརྟེན། དེ་ལ་ཆུའི་ཕུང་པོ་བརྟེན། དེ་ལ་འགྲོ་བ་སེམས་ཅན་བརྟེན་པར་གསུངས་པ་དཔེ་ཡིན། དེ་སེམས་ཅན་ལས་ལ་སྤྱོད་པའི་རྒྱུན་དེ་འདྲ་གསུངས་པས། ཐམས་ཅད་སྐྱེ་བ་མེད་པ་ཡིན་པ་ལ། མ་རིག་པ་བྱུང་ནས་འཁོར་བ་ཟོ་ཆུན་འཁྱུད་མོ་ལྟར་འཁོར་བ་ཡིན། དེས་ལུགས་འབྱུང་སྟོན་པ་ཡིན། ད་འདིས་ལུགས་ལས་ལྡོག་པ་སྟོན་པས།
ནམ་མཁའ་གང་ལ་གནས་ཡིན་དོན་དེ་བསམ་པར་གྱིས། ། གསུངས་པས་ན། ནམ་མཁའ་གནས་པ་མེད་པར་གནས་པ་ལགས། དེ་ལ་ཕྱི་རོལ་ནམ་མཁའ་དཔེ་ཡིན་པས། དོན་རང་གི་སེམས་ནམ་མཁའ་ལྟ་བུར་གནས་པ་ལགས། དེ་ལ་ཕྱི་རོལ་ན་ནམ་མཁའ་དེ་ཕྱོགས་གང་དུ་ཡང་མི་གནས་པ་དང༌། དབྱིབས་སུ་མ་གྲུབ་པ་བཞིན་དུ། རང་གི་སེམས་ཀྱང་དེ་ལྟར་དུ་གནས་པས། ཕྱི་རོལ་ནམ་མཁའ་མ་ཡིན་ཞིང༌། སེམས་ཉིད་ནམ་མཁའ་དབུས་གནས་པ། །
གསུངས་པས། རང་གི་སེམས་ནམ་མཁའ་བཞིན་དུ་གནས་པ་ཡིན། དེ་ལྟར་སེམས་ནམ་མཁའ་བཞིན་དུ་གནས་པའི་དུས་སུ། སེམས་དེའི་དགེ་བའི་རྩ་བ་ཐམས་ཅད་བྱམས་པ་དང་སྙིང་རྗེ་ལ་སོགས་ཐམས་ཅད་ཀྱང་ནམ་མཁའ་དང་མཉམ་པར་ཡོང་བ་ཡིན། དེ་ལ་འདི་གོ་བར་སོང་ན། གསང་བ་བསམ་གྱིས་མི་ཁྱབ་པ་ཐམས་ཅད་ཀྱང༌། སེམས་བསམ་གྱིས་མི་ཁྱབ་པའི་དུས་སུ། དེ་རྣམས་ཐམས་ཅད་ཀྱང་བསམ་གྱིས་མི་ཁྱབ་པར་འབྱུང་བ་ཡིན། དེ་ལ་སེམས་ནམ་མཁའ་དང་མཉམ་པའི་དུས་སུ། སེམས་དེའི་ལུས་སུ་ཡོང་བས།
ལུས་ཀྱང་ནམ་མཁའ་དང་མཉམ་པར་ཡོང་བ་ཡིན། དེ་ལ་མཐའ་དང་དབུས་ཀྱང་གྲུབ་པ་མེད་པས། མཁའ་བཞིན་བྱེད་པ་མེད་པར་མངོན། ། གསུང་བ་ཡིན། དེ་ལྟར་རང་གི་སེམས་ནམ་མཁའ་བཞིན་དུ་རྟོགས་ན། མཐོང་ལམ་རྣམ་པར་མི་རྟོག་པའི་ཏིང་ངེ་འཛིན་ཇི་ལྟ་བ་བཞིན་མངོན་དུ་གྱུར་ནས། ཕ་རོལ་ཏུ་ཕྱིན་པའི་ས་བཅུ། གསང་སྔགས་སུ་བཅུ་གཉིས། ལམ་འབྲས་ཀྱི་བཅུ་བཞི་ལ་སོགས་པ་ཐམས་ཅད་ཀྱང༌། དེའི་ཕྱི་ནང་གསང་གསུམ་གྱི་སྤུ་རིས་ལ་བརྩི་བ་མ་གཏོགས་པ་གཞན་ལོགས་ན་བརྩི་བ་མེད་པ་ཡིན་གསུངས།
དེ་ལ་ཕ་རོལ་ཏུ་ཕྱིན་པར་ས་བཅུ་རྡོ་རྗེ་འཛིན་པའི་ས་བཅུ་གཅིག་ཡོང་བ་དང༌། གསང་སྔགས་སུ་རྟེན་འབྲེལ་བཅུ་གཉིས་དག་པ་བཅུ་གསུམ། ལམ་འབྲས་སུ་རྩ་མདུད་གྲོལ་ལུགས་བརྩིས་པས་བཅུ་བཞིར་ཡོང༌། དེས་ན་དེའི་ཕྱི་ནང་གསང་གསུམ་རེ་རེ་ལ་ཚང་བས། ཁ་ཅིག་ནི་རྒྱུ་ལ་དགོངས། ཁ་ཅིག་ནི་འབྲས་བུ་ལ་ཡང་དགོངས་པ་ཡིན། དེ་ལ་གཞན་གྱིས་འཐད་འཐད་བརྒྱ་བཟླས་ཀྱང་སྤུ་རིས་ཡིན་གསུང༌། དེས་ན་དེ་ལྟར་རྟོགས་པ་ཅིག་ཁ་བརྒྱ་བཟླས་ཀྱང་འགྱུར་བ་མེད་པ་ཡོང་བ་ཡིན། མཛོའི་རྒྱུས་མཛོ་བདག་རང་ཆེ་བ་ཡིན། དེས་ན་ངེས་ཤེས་བརྟན་པ་དང༌།
འགྱུར་བ་མེད་པར་ཡོང་བ་ཡིན། དེ་ལྟར་གོ་བ་རྣམས་ལ་མི་འཐད་པ་མེད་ན་ཡང༌། ཚན་གཅིག་ལ་མ་བདེ་བ་བྱུང་ན་དྲིས་དང་ལན་ཐེབས་པ་ཡང་སྲིད་པ་ཡིན། ལན་ཐེབས་མི་ཐེབས་གཏུག་མི་བྱུང་ཙ་ན་གསལ་བ་ཡིན། ཁྱེད་རྣམས་མི་དགོས་རྗེ་རིན་པོ་ཆེའི་སྤྱན་སྔ་ཀུན་ཏུ་ཡང་ཞུ་བ་ལགས། དེའི་དུས་སུ་ཐད་ཀ་རེ་བྱུང་བ་ལ། ད་མི་འོང་བའི་དོན་ཅི་ཡོད། དེས་ན་བདེ་མ་བདེ་གང་ཡོད་པ་ཞུ་དགོས་པ་ཡིན། དེ་ལ་ལུགས་ལས་འབྱུང་བ་འདི་གཤའ་མར་གོ་ན་ལྡོག་པ་ཡང་གོ་ནས་ཡོང༌། འདི་གོ་བར་སོང་ན་ཆོས་ཐམས་ཅད་གོ་བར་ཡོང་བ་ཡིན་པས།
དོ་ཐག་ཅིག་ཆད་ན་དོ་ཐག་བརྒྱ་ཆད་པ་ཡིན། འདམ་བུ་གཅིག་སྟོང་ན་ཐམས་ཅད་སྟོང་པ་ལགས། གཟུགས་རྣམ་པར་དག་ན་རྣམ་པ་ཐམས་ཅད་མཁྱེན་པའི་བར་དུ་རྣམ་པར་དག་པ་ལགས། ཚན་གཅིག་བཞིན་དུ་གཅིག་དང་གཅིག་མི་མཐུན་པ་ལགས། དེས་ན་བཅུ་གཉིས་པོ་དེ་ལྟར་དུ་གོ་བ་དང་ཤེས་པར་མཛད་ནས། ཐམས་ཅད་ཀྱིས་ཉམས་སུ་ལེན་པ་དང་གནད་དུ་བསྣུན་པར་ཞུ་འཚལ།། །། ༥༥༢༽ ༄། །སློབ་དཔོན་ཏོག་ཙེ་བའི་ཚོགས་དྲུག་དག་དགོས་པ་རྗེ་ཕག་གྲུ་ཡབ་སྲས་ཀྱི་བཞེད་པ།། ཡང་བླ་མ་རིན་པོ་ཆེའི་ཞལ་ནས། ཐ་མལ་པའི་ཤེས་པ་སྙིང་གི་དབུས་སུ་སད་པའི་མངོན་པར་རྟོགས་པ་ཞིག་ཡོད་པར་སོང་ཡང༌།
ཡོན་ཏན་གོང་མ་རྒྱུད་ལ་མ་སྐྱེས་པ་དེ། ཚོགས་དྲུག་མ་དག་པས་ལན་པ་ཡིན་གསུངས། དེ་ལྟར་ཡང༌། ཚོགས་དྲུག་དག་ན་བདེ་བ་རྒྱུན་མི་ཆད། ། བྱས་པ་ཐམས་ཅད་དོན་མེད་སྡུག་བསྔལ་རྒྱུ། ། བསྒོམ་དུ་མེད་པ་གཉུག་མའི་ངང་ལ་ཞོག ། གསུངས་པས། དེ་ལ་ཐ་མལ་གྱི་ཤེས་པ་དེ་གང་ལ་གསུངས་སྙམ་ན། ཐ་མལ་པའི་དུས་ན་ཡང༌། འཁོར་འདས་སམ་བཟང་ངན་གྱི་ཤེས་པས་མ་ཕྱེ་བ་འདི་ལ་གསུངས་པ་ཡིན།
དེ་ལ་སྙིང་གི་དབུས་སུ་སད་བྱ་བ་དེ། རང་གི་མངོན་དུ་གྱུར་པ་ལས་སད་གསུངས་པ་ལགས། དེ་ལ་དེ་ལྟ་བུའི་མངོན་པར་རྟོགས་པར་སོང་ཡང་ཡོན་ཏན་གོང་ནས་གོང་དུ་བོགས་འདོན་པ་དེ་ཚོགས་དྲུག་མ་དག་པས་ལན་པ་ཡིན། དེ་ཡང་ཇི་ལྟར་དུ་མ་དག་སྙམ་ན། མིག་གིས་གཟུགས་ཀྱི་བྱད་འཐད་པ་ལ་དགའ། དེ་ལ་ཆགས་པ་ལ་གསུང་བ་ལགས། མི་འཐད་པ་ཐམས་ཅད་ལ་མི་དགའ། དེ་ལ་སྡང་བ་གསུངས་པ་ལགས། དེ་ལ་ཆགས་སྡང་དུ་མ་ཤེས་པ་ལ་གཏི་མུག་གསུངས་པ་ལགས། དེ་དང་འདྲ་བར་སྣང་བས་ཐོས་ཚད་དང་ཡིད་དུ་འོང་ཚད་ཐམས་ཅད་ལ་ཉན་པ་དང༌།
ཡིད་དུ་མི་འོང་དང་མི་སྙན་པ་ཐམས་ཅད་ལ་ཉན་མི་འདོད་པ་དང༌། སྣས་དྲི་ཞིམ་པ་ཐམས་ཅད་སྣོམ། མི་ཞིམ་པ་ཐམས་ཅད་ལ་སྣ་འགེབས་པར་བྱེད་པ་དང༌། ལྕེས་རོ་མངར་བ་ཐམས་ཅད་ལ་རྐན་བརྡེབས་པར་བྱེད་པ་དང་ཅག་ཅག་བྱེད་པ་དང་ཞིམ་པའི་རྣམ་འགྱུར་སྟོན། མི་ཞིམ་པ་ཐང་སྟོང་ན་སྣང་ཡང་མཆིལ་མ་བསྐྱུར། ལུས་ཀྱི་རེག་བྱ་འཇམ་པ་ལ་ཞེན་པ་དང་འདོད། རྩུབ་བ་ཐམས་ཅད་མི་འདོད་པ་དང༌། སེམས་ཀྱིས་ཤེས་པ་ལ་འདོད་པ་དང་འཐད་པ་རྣམས་ལ་དགའ། དེ་ལ་ཆགས་པ་གསུང་བ་ཡིན། མི་འདོད་པ་དང་མི་འཐད་པ་ཐམས་ཅད་མི་དགའ་བ་དེ་ཞེ་སྡང་ཡིན།
དེ་ཆགས་སྡང་ཡིན་པར་ངོ་མ་ཤེས་པ་ལ་གཏི་མུག་ཟེར་བ་ཡིན། དེ་ལྟར་ཆགས་སྡང་རྨོངས་གསུམ་གྱི་འཁོར་ལོ་འབའ་ཞིག་ཏུ་སོང་བས་འཁོར་བར་འཁོར་བ་དེ་བྱུང་བ་ཡིན། དེ་ལ་དགེ་སྦྱོར་ལ་དྲན་པ་རྒྱུན་ཆད་མེད་པར་བྱས་པའི་དུས་སུ་ཆགས་སྡང་མི་སྐྱེ་བ་ཡིན། དེ་ཡང་གླེན་གཏམ་དུ་བྱས་ན་ཐམས་ཅད་དགེ་སྦྱོར་དུ་ཡོང་བ་ཡིན། དེ་ལ་གཟུགས་མཐོང་བ་ལ་སོགས་ཐམས་ཅད་དེ་ལྟར་ཡོང་བ་ཡིན། དེས་ན་དེ་ལ་དྲན་པ་མ་ཡེངས་པར་བྱེད་དགོས་པ་ཡིན། དེ་ཚན་གཅིག་གིས་དབང་པོ་ཐང་ཡན་དུ་བཞག་ནས་གཞན་དུ་ཡང་མ་འགག་བྱས་པས། མི་ཕན་པ་ཡིན། དེ་ལ་ཕྱི་རོལ་དུ་འཕྲོས་པའི་དུས་སུ། ཆགས་སྡང་སྐྱེས་དེ་ལ་བདུད་འཇུག་པ་སྙན་དུ་གསོལ་བ་ཡིན།
དེ་ལ་གཏི་མུག་པའམ། མ་རིག་པ་ལ་བརྗེད་ངེས་པ་བྱ་བ་ཡིན་པས། དེ་ཤིན་ཏུ་ཉེས་པ་ཆེ་བ་ཡིན། དེས་ན་ཡུལ་རྣམས་ལ་ཆགས་སྡང་མ་སྐྱེས་པར་བྱེད་པ་དང༌། དེ་ཡིན་པ་ལ་ཡིན་པར་ཤེས་པར་བྱས་པའི་དུས་སུ་མ་རིག་པ་དག་པས་ཆགས་སྡང་མི་སྐྱེ་བ་ཡིན། དེ་ལ་སྐྱེས་པར་སོང་ན་སེམས་བྱུང་དུ་སོང་བས། རྣམ་པར་རྟོག་པར་སོང་བ་དེས་ཁམས་གསུམ་གྱི་འཁོར་བར་འཁྱམས་པ་ཡིན་པས། དེས་ན་སེམས་དང་སེམས་བྱུང་ཁམས་གསུམ་པ། ། ཡང་དག་མ་ཡིན་ཀུན་རྟོག་ཡིན། ། སྒྲོ་བཏགས་རྣམ་པ་ཅན་རྟོག་ཡིན། །
གསུངས་པ་ལགས། དེ་ལ་ཤེས་པ་ནང་དུ་དགེ་སྦྱོར་ལ་གནས་པར་བྱས་པའི་དུས་སུ། ཕྱི་རོལ་དུ་མི་འཕྲོ། དེའི་དུས་སུ་རྣམ་རྟོག་སྐྱེ་དོན་མེད་པས། རྗེ་ཕག་མོ་གྲུ་པའི་ཞལ་ནས་སེམས་ཡུལ་ལ་འཕྲོ་དོན་མེད། ཡུལ་རང་གིས་ཕར་ལ་སྒྲོ་བཏགས་པ་ཡིན་གསུངས། དེ་ལ་བཟང་བ་དང༌། ངན་པ་དང༌། ཁྱོད་དང་ང་ལ་སོགས་པར་རྟོག་དཔྱོད་ཕར་ལ་སྒྲོ་བཏགས་པ་ཡིན། སེམས་ནང་དུ་གནས་པའི་དུས་སུ་སྒྲོ་འདོག་མཁན་མེད་པས།
ཕྱི་རོལ་ཏུ་འཕྲོ་བའི་དོན་མེད་པ་ཡིན། དེས་ན་ནང་དུ་དགེ་སྦྱོར་ལ་མ་ཡེངས་པར་བྱས་ནས་མཐོ་དམན་གྱི་བསམ་མནོ་མ་བྱས་པའི་དུས་སུ། ཡོན་ཏན་གོང་མ་ཐམས་ཅད་རྒྱུད་ལ་སྐྱེ་བ་ཡིན་པས། མཐོ་དམན་བསམ་མནོ་མ་བྱས་ན། ། དུས་གསུམ་རྒྱལ་བའི་ཡོན་ཏན་འཆར། ། གསུངས་པས། དེ་ལྟར་མཐོ་དམན་གྱི་རྟོག་དཔྱོད་མ་བྱས་པའི་དུས་སུ་དགེ་སྦྱོར་འབའ་ཞིག་ཏུ་ཡོང་བ་ཡིན་པས། དེས་ན་ཤིན་ཏུ་ཟབ་པ་ཡིན། རྗེ་ཕག་མོ་གྲུ་པའི་ཐུགས་ཀྱི་དགོངས་པ། སློབ་དཔོན་ཏོག་ཙེ་བའི་གསུང༌།
རྗེ་རིན་པོ་ཆེའི་བཞེད་པ་ཡིན་པས། འདི་ཐུགས་རྩིས་ཤིན་ཏུ་ཆེ་བར་མཛད་ནས། ཚིགས་སུ་བཅད་པ་འདི་གར་ཐོད་ཐོད་ཟློར་མི་ཉན་པས། རང་གིས་ཡིད་ལ་ཟིན་ནས་ཉམས་སུ་ལེན་དགོས་པ་ཡིན། དེ་ལ་ཟབ་མི་ཟབ་ཀྱང་ཚད་ཙ་ན་གསལ་བ་ཡིན། ཨེ་བདེན་རང་ཡང་ལྟོས་དང་གསལ་ནས་ཡོང་བ་ཡིན། དེ་ལ་རང་གིས་ཉམས་སུ་བླངས། བླ་མ་དམ་པས་ངོ་སྤྲོད་པ་དེ་ལ་ངེས་ཤེས་སྐྱེས་པ་དང༌། བརྟན་པར་སོང་ཡང༌། ཡོན་ཏན་གོང་ནས་གོང་དུ་བོགས་མ་ཐོན་པའི་གེགས་འདིས་བྱས་པ་ཡིན།
འདི་དག་པར་སོང་ན་ཡོན་ཏན་གོང་ནས་གོང་དུ་བོགས་ཐོན་པ་ལ་ཚེགས་མེད་པ་ཡིན། དེ་སྟེ་འདི་ལ་གང་གིས་ཀྱང་སྤང་བྱ་ཡིན་པ་དང༌། ངོས་ཟིན་པ་དཀའ་བར་འདུག་པ་ཡིན། དེ་ལ་སྔོན་སྒོམ་ཆེན་ཞིག་གིས་ང་ལ། སྤྱོད་ལམ་བཞི་ལ་ཁྱད་མེད་པའི་དགེ་སྦྱོར་གཅིག་ཡོད་པ་ལ། བོགས་མ་ཐོན་པ་ཇི་ལྟར་འདོན་ཞུ་ཡིན་འདུག་པ་ལ། བཀའ་བཀྱོན་མཛད་ནས། དེ་བཞིན་ཟེར་བ་མིན། འདི་འདྲ་བ་ཞིག་གིས་བོགས་འདོན་ནི་ཇི་ལྟར་དུ་འདོན་བྱ་བློ་དགོས་པ་གསུངས། དེས་ན་ཉམས་མྱོང་ཚོགས་སུ་བཤད་པ་ཡིན་གསུངས་པས།
དེ་ང་ལ་ཡོང་བྱ་བར་བྱུང་བ་ཡིན། དེ་ལ་དེ་ལྟར་དུ་བོགས་མ་ཐོན་པ་འདིའི་སྐྱོན་གྱིས་བྱུང་བ་ཡིན་ནོ། ། དེས་ན་ཡོན་ཏན་གོང་མ་ཐམས་ཅད་སྐྱེ་བའི་གེགས་འདིས་བྱ་བ་ཡིན་པས། ཐམས་ཅད་འདིའི་འཕྲང་ལས་དེ་རྒྱུགས་པ་ཡིན། དེས་ན་འདི་ངོས་ཟིན་པར་བྱས་ནས་སྤོང་དགོས་པ་ཡིན་དེ་སྤོང་བར་སོང་ན། ཐམས་ཅད་དགེ་སྦྱོར་འབའ་ཞིག་ཏུ་ཡོང་བ་ཡིན། དེ་ཡང་འདོད་ཆགས་ཞེ་སྡང་གཏི་མུག་གསུམ་དག་དགོས་པ་ཡིན། དེ་དག་པར་བྱས་པའི་དུས་སུ་ཚོགས་དྲུག་དག་ནས་ཡོན་ཏན་བརྒྱ་ཕྲག་བཅུ་གཉིས་ལ་སོགས་པ་ཐམས་ཅད་ཀྱང་དེ་ལས་འབྱུང་བས། དབང་པོ་ལྔ་ནི་གཞན་འགྱུར་ལ། ། དོན་ཀུན་འཇུག་དང་ཐམས་ཅད་ལ། །
ཡོན་ཏན་བརྒྱ་ཕྲག་བཅུ་གཉིས་འབྱུང༌། ། རྣལ་འབྱོར་དམ་པ་ཐོབ་པར་འགྱུར། ། གསུངས་པས། དབང་པོ་ལྔ་དག་པས་རེ་རེ་ལ་ཡང་ལྔ་ལྔར་འགྱུར་པས། བཅུ་གཉིས་ལ་སོགས་དཔག་ཏུ་མེད་པར་འགྱུར་བ་ཡིན། དེས་ན་འདི་དག་པར་བྱས་པའི་དུས་སུ། ཡོན་ཏན་གོང་མ་ཐམས་ཅད་མ་སྐྱེས་པ་སྐྱེ་བ་དང༌། སྐྱེས་པ་བརྟན་པ་དང༌། བརྟན་པ་གོང་ནས་གོང་དུ་བོགས་ཐོན་པས། ཚེ་གཅིག་ལུས་གཅིག་གིས་རྫོགས་པའི་བྱང་ཆུབ་ཏུ་སངས་རྒྱས་པ་ལ་ཚེགས་མེད་པ་ཡིན་པས།
ཐམས་ཅད་ཀྱིས་དེ་ལྟར་གོ་བ་དང་ཤེས་པར་མཛད་ནས། ཉམས་སུ་ལེན་པ་དང་གནད་དུ་བསྣུན་པ་ཤིན་ཏུ་གལ་ཆེ་བ་ལགས། དེ་ལ་འདི་ཤིན་ཏུ་ཟབ་པས་གང་སྣང་དུ་མ་སྤེལ་ཅིག དེ་གཞན་ལ་སྤེལ་བ་བས་རང་གིས་ཡིད་ལ་བཟུང་ནས་ཉམས་སུ་བླངས་གནད་དུ་བསྣུན་ནས། དེ་ནས་ཅི་ཤེས་ཁྱེད་ཤེས་ཀྱི་སློབ་མ་བྱུང་ན་གཟོད་སྟོན་པ་ཡིན་ཏེ། དེ་ལྟ་བུའི་སློབ་མ་ཡང་དཀའ་བས། སྤྱན་སྔ་ནས་ཀྱང༌། ང་ལ་ནི་མ་བྱུང་ཁྱེད་ལ་ཨེ་ཡོང་གསུང་བ་ཡིན། རྗེ་རིན་པོ་ཆེ་ལ་མ་བྱུང་གསུངས་པའི་ཁྱེད་རྣམས་ལ་དཀའ་བ་ཡིན། དེ་ལ་ངས་ཁྱེད་རྣམས་ལ།
གོ་རེ་ཤེས་སུ་རེ་ནས་ཡང་ཡང་འདབ་ཀྱིན་བཤད་པ་ཡིན། དེ་མིན་ང་ཁ་ན་བ་མིན་པ། དེས་ན་ཁྱེད་རྣམས་ཀྱིས་སོ་ནམ་དུ་བྱས་ནས་ཡིད་ལ་ཟིན་པར་བྱས་ནས་ཉམས་སུ་ལེན་དགོས་པ་ཡིན་པས། ཐམས་ཅད་ཀྱིས་ཉམས་སུ་ལེན་པ་དང༌། གནད་དུ་བསྣུན་པ་དེ་ལྟར་ཞུ་འཚལ།། །། ༥༥༣༽ ༄། །རྩ་རླུང་རྟེན་འབྲེལ་གྱི་གནད་དུ་སོང་དུས་ཡོན་ཏན་ཐམས་ཅད་འབྱུང་བར་བསྟན་པ།། ཡང་བླ་མ་རིན་པོ་ཆེའི་ཞལ་ནས། གསང་བ་རྟེན་ཅིང་འབྲེལ་བ་སྟོབས་སུ་སོང་བ་དང༌། འཕེལ་བར་བྱས་པའི་དུས་སུ།
རྩ་རླུང་གི་གནད་འགྲིག་ནས། དེ་གནད་དུ་སོང་བས་ཡོན་ཏན་ཐམས་ཅད་དེ་ལས་འབྱུང་བ་ཡིན་གསུང༌། དེ་ལྟར་གནད་དུ་འགྲོ་བ་དང་འཕེལ་བར་བྱེད་པ་ལ། ཕོ་ཉའི་ལམ་དང་གྲོལ་ལམ་གཉིས་ཀྱིས་ཉམས་སུ་ལེན་ལུགས་ལ། ཕོ་ཉའི་ལམ་པས་ཕྱག་རྒྱ་ལ་བརྟེན་ནས་ཉམས་སུ་ལེན་པ་ཡིན་པར་གདའ། གྲོལ་ལམ་པས་ཐབས་ལམ་གཏུམ་མོ་དང༌། སུམ་ཁྲིད་ཀྱི་རིམ་པ་དང༌། རང་བྱིན་གྱིས་བརླབ་པའི་རིམ་པས་འབེབས་པ་དང༌། རྒྱས་པར་བྱེད་པ་ལགས། དེས་ནང་དུ་རྩ་རླུང་ཐམས་ཅད་གནད་དུ་འགྲོལ་བ་ཡིན།
དེས་ན་ཡུལ་ལ་མི་ལྟོས་པ་ལགས། ང་ལ་རྩ་རླུང་གཉིས་པོ་དེ་ཐབས་ཤེས་རབ་གཉིས་སུ་ཡོད་པས། དེའི་རྟེན་འབྲེལ་གྱིས་ཕྱི་རོལ་ཏུ་རྫས་ཀྱི་བྱེད་པ་ཡང་གཉིས་འབྱུང་བ་ཡིན། དེ་ལ་གཡས་གཡོན་གཉིས་ཀྱང་གཉིས་སུ་ཡོད་ལ། རྩ་གཡས་གཡོན་གཉིས་ཀྱང་དེ་དང་འདྲ་བས། དབུ་མ་ཐབས་ཤེས་རབ་གཉིས་མེད་ཀྱི་རྩར་ཡོང་བ་ཡིན། དེ་ལྟར་ཡང༌། རྐྱང་མ་ཤེས་རབ་རང་བཞིན་ལ། ། རོ་མ་ཐབས་ཀྱི་ཡང་དག་གནས། ། ཀུན་འདར་མ་ནི་དབུས་གནས་སུ། །
གཟུང་དང་འཛིན་པ་རྣམ་པར་སྤངས། ། གསུངས་པ་ལགས། དེ་ལྟར་གསང་བ་རྟེན་འབྲེལ་རྩ་རླུང་གི་གནད་འགྲིགས་པ་དང༌། སྟོབས་སུ་སོང་བར་བྱས་པའི་དུས་སུ། བདེ་བའི་ཤུགས་བསམ་གྱིས་མི་ཁྱབ་པར་སྐྱེ་བས། ཕྱི་རོལ་གྱི་དེ། དེའི་དཔེ་ཡིན། དེ་ཡང་རང་གི་ལུས་ལ་ཡོད་པ་མ་གཏོགས་པ་ཕྱི་རོལ་ན་མེད་པ་ཡིན་ལ། ཁྱེད་ཕལ་ཆེ་བས་ཀྱང་ཡིག་ཆུང་རེ་བཟུང་ནས་རྩ་མདུད་ཀྱི་གྲོལ་ལུགས་དང༌། ཟབ་མོ་ཡིན་པ་སྐད་ཀྱི་ཁུངས།
དཔལ་ཆེན་ཆོས་ཡེས་ཞུས་པ་ཡིན་བྱ་བ་ལ་སོགས། བདག་ཉིད་ཆེན་པོ་རྣམས་ལ་ལུང་འདྲེན་ཏེ། རྗེ་རིན་པོ་ཆེ་འདི་ལ་ཤིན་ཏུ་མི་མཉེས་པར་བདོག་པ་ཡིན་པས། སྔོན་ང་དཔོན་སྒོམ་པའི་སྤྱན་སྔར་ཕྱིན་པའི་དུས་ཞིག་ན། དགེ་བའི་བཤེས་གཉེན་ཞིག་དེའི་བསྔགས་པ་ཆེ་བའི་གླེང་ལངས་ཤིག་བྱུང་བ་ལ། སྒོམ་པས། སྤྱན་སྔ་ན་ཞུས་པར་གདའ་བས། ཕྱིས་ང་ལ་སྤྱན་སྔར་ཤོག་གསུངས་ནས། ཁྱོད་བསྒོམ་པའི་སྤྱན་སྔར་ཕྱིན་ནམ། དེའི་གླེང་ལངས་བྱུང་ངམ་གསུང་བ་ལ།
ངས་ཅིག་ཕྱིན་དེ་ན་དགེ་བའི་བཤེས་གཉེན་ཞིག་གིས་དེ་ལྟར་དུ་བསྔགས་པ་གསུངས་པའི་ལོ་རྒྱུས་ཤིག་ཀྱང་བྱུང་ཞུས་པས། དེ་ལ་མི་མཉེས་པའི་བཀའ་བསྩལ་དཔག་ཏུ་མེད་པ་གསུང་བ་ལགས། དེ་ན་རྗེ་རིན་པོ་ཆེ་འདི་ཤིན་ཏུ་མི་མཉེས་པ་ཡིན་པས། རྩ་མདུད་ཀྱང་བསྒོམས་པས་འགྲོལ་བ་ཡིན། དེ་ལ་ཐབས་ལམ་གཏུམ་མོ་ལ་སོགས་པ་བསྒོམས་པས། ཇི་ལྟ་བ་བཞིན་གནད་དུ་འགྲོ་བ་ཡོང༌། ཁྱད་པར་དུ་སུམ་ཁྲིད་ཀྱི་རིམ་པས་བསྒོམས་པས། ཇི་ལྟ་བ་བཞིན་འཕེལ་བ་དང་གནད་དུ་འགྲོ་བར་ཡོང་བས། དེའི་དུས་སུ་ཇི་ལྟར་དུ་བྱུང་བ་སྙན་དུ་གསོལ་བ་དེས། ཤེས་པར་འཚལ་བ་ལགས།
དེ་ལ་རང་བྱིན་གྱིས་བརླབ་པ་དེ་ལྷ་ཡབ་ཡུམ་ཞལ་སྦྱོར་བསྒོམ་པ་ལ་གསུང་བ་ཡིན་པས། དེས་གནད་དུ་འགྲོ་བ་ཡིན། དེའི་དུས་སུ་ཕྱི་རོལ་གྱི་ཡོན་ཏན་རང་དབང་མེད་པར་འབྱུང་བ་ཡིན། དེ་ལྟར་ཤེས་པ་ནང་དུ་གནས་པ་དེ་ལ་རླུང་ནང་དུ་ལོག་ཀྱང་ཟེར་བས། དེ་ལྟར་རླུང་ཕྱོགས་མེད་དུ་ལོག་པས། རྩ་ཕྱོགས་མེད་དུ་སྐྱེ་རལ་བས། དྲོད་ཕྱོགས་མེད་དུ་སྐྱེ་བ་དང༌། ཁམས་ཕྱོགས་མེད་དུ་རྒྱས་པས། ཟག་བཅས་དང་ཟག་མེད་ཀྱི་མངོན་ཤེས་ཕྱོགས་མེད་དུ་འབྱུང་བ་ལ་སོགས་པ། ལམ་འབྲས་སུ་ཕྱོགས་མེད་ཉི་ཤུ་རྩ་གཅིག་འབྱུང་བར་གསུངས་པས།
དེ་ཉམས་སུ་བླངས་ནས་གསུངས་པ་བཞིན་དུ་བྱུང་བ་ཡིན་པས། དེའི་སྐྱོན་བྱུང་ན་ཤིན་ཏུ་སོལ་དཀའ་བ་ཡིན་གསུངས་པས། སྤྱན་སྔ་ཉིད་ནས་ཀྱང༌། ལམ་འབྲས་སུ་གསུངས་པའི་གདམས་ངག་རྣམས་ལ། ཐུགས་ཉམས་སུ་མ་བཞེས་པ་མེད་ན་ཡང༌། གང་གིས་ཀྱང་ཐུབ་པར་མ་བྱུང༌། དེ་ལ་དྲག་ཤོས་གཅིག་གིས་མས་ཡར་བཟློག་པའི་དུས་སུ། ཡས་མར་ཤངས་ནས་མར་ཚལ་བྱོན་པ་ཡིན་པས། དེས་ཀྱང་དོན་གོ་མ་ཐུབ་པ་ཡིན། དེ་ན་གདམས་ངག་འགོ་བོ་དང༌།
མཇུག་མ་དང༌། སྐེད་པར་བསྒོམ་པ་ཁྱེད་རྣམས་ལ་བསྟན་ཀྱང༌། ཐུབ་ནི་མི་ཐུབ་དེའི་དུས་སུ་མགོ་སྐོར་དུ་ཆ་བ་ཡིན་གསུང༌། དེ་ལ་དེ་ལྟ་བུའི་དུས་སུ་གསང་བ་རྟེན་འབྲེལ་གནད་དུ་སོང་བའི་དུས་སུ་ཉོན་མོངས་པ་ཤིན་ཏུ་སྟོབས་རྒྱས་ནས། དེ་ཡང་ཟུག་རྔུ་ཆེན་པོ། བརྒྱལ་བ་དང་འབོག་པ་དང་འོ་དོད་འབོད་པ་ལ་སོགས་པ་འབྱུང་བར་གདའ་བས། རྗེ་བཙུན་ཆེན་པོའི་ཞལ་ནས། བྲག་དམར་བསམ་ཡས་ལ་ཚ་ཡ་བརྒྱད་དོ་ཁུར་བ་བས་སྡུག་བསྔལ་ཆེ་བ་ཡིན་གསུང་བར་གདའ། དེ་ལྟ་བུའི་དུས་སུ་གདམས་ངག་གིས་ཀྱང་དཀའ་བ་ཡིན་པས། སྒོམ་ཆེན་ཚན་ཅིག་ལ་ཡང༌།
འདི་ལྟ་བུའི་དུས་སུ་འདི་ས་བཅུ་གཅིག་གིས་མི་གནོད་པ་བསམ་པ་ཡང་ཡོང་བ་ཡིན་པར་གདའ། དེ་ལྟ་བུའི་དུས་སུ་སྙིང་རུས་ཤིན་ཏུ་གལ་ཆེ་བས། སྙིང་རུས་ཡོད་པའི་རྟེན་གྱི་གང་ཟག་གིས། རྗེ་རིན་པོ་ཆེའི་ཁྱད་པར་གྱི་ཆོས་ཀྱིས་འཛིན་པ་ལ་སོགས་པ་གསུམ་པོས་ཉམས་སུ་ལེན་པ་ཤིན་ཏུ་གལ་ཆེ་བས། དེ་ལྟར་བྱས་པར་དུས་སུ་ཡོན་ཏན་རིན་པོ་ཆེ་རྒྱུད་ལ་སྐྱེ་བ་ལ་ཚེགས་མེད་པ་ཡིན། དེ་ལ་ཇོ་བོ་ལྷ་རྗེ་མའི་ཞལ་ནས། སྡོང་པོ་དགུ་འདུས་ཀྱི་རྩ་བ་ན། ། དུག་ལྔ་སེལ་བའི་སྨན་ཆེན་ཅིག ། འཐུང་ངམ་མི་འཐུང་བུ་རང་ཤེས། ། གསུངས་པ་ཡིན་པར་གདའ་བས།
འབྱུང་བ་བཞི། ཕུང་པོ་ལྔའི་རྩ་བ་ན། དུག་ལྔ་སེལ་བའི་སྨན་ནི། དེ་གནད་དུ་མ་སོང་ན། ཉོན་མོངས་པ་དང་སྡུག་བསྔལ་བསྐྱེད་ལ། གནད་དུ་སོང་ན་དུག་ལྔ་སེལ་བའི་སྨན་དུ་ཡོང་བ་ཡིན། ཡང་ལྷ་རྗེ་མའི་ཞལ་ནས་ངའི་མིང་པོས་སྒོམ་རྡོག་ཏུ་འདྲིལ། ངས་ཉམས་སུ་བླངས་གསུངས་པར་གདའ་བས། ཁོ་རང་མིང་པོ་ལ་བུ་སྲིང་སྦྲེལ་པོ་ཞིག་ཡོད་པར་གདའ། དེས་ན་བསྒོམ་ཉམས་སུ་ལེན་དགོས་པ་ཡིན།
དེ་ཡང་ཚུལ་ཁྲིམས་རིན་པོ་ཆེ་ལ་གཅེས་སྤྲས་སུ་བྱེད་དགོས་པ་ཡིན། གཅེས་སྤྲས་བྱས་ནས་མིག་གི་འབྲས་བུ་བཞིན་དུ་གསང་བ་རྟེན་འབྲེལ་འགྲིགས་ནས། ཏིང་ངེ་འཛིན་སྐྱེ་བ་དང༌། གནད་དུ་འགྲོ་བར་གསུངས་པ་ཡིན་པས། དེ་འཕེལ་བ་དང་རྒྱས་པ་ཞིག་དགོས་པ་ཡིན། དེ་ཡང༌། རྗེ་རིན་པོ་ཆེའི་ཁྱད་པར་གྱི་ཆོས་འདི་མེད་པར་སོང་ན། བཙུན་པོ་ཀུན་ཡང་བཙུན་པོ་མི་ཡོང་བར་འདུག་པས། སྔོན་དགེ་བཤེས་ཁམས་སུ་ཡུན་རིང་ལ་དར་དྲག་པར་བཙུན་པོ་བྱས་ཀྱང༌། བཙུན་པོ་མ་བྱུང་བར་གདའ།
ཕྱིས་རྗེ་རིན་པོ་ཆེའི་ཞབས་ལ་གཏུགས་ནས། ཁྱད་པར་གྱི་ཆོས་ཉམས་སུ་བླངས་པས། ངེས་ཤེས་སྐྱེས་ནས། ཁོང་ང་ལ་ཐུགས་ཕེབས་པའི་གསུང་གིས། རྗེ་རིན་པོ་ཆེའི་ཆོས་འདི་མེད་པར་སོང་ན་བཙུན་པོར་མི་ཡོང་བར་འདུག་ཟེར། དེས་ན་བཙུན་པོ་བྱེད་པ་དེའི་དགོས་པ་ཡིན་པ་ལ། དེ་མ་གྲུབ་པར་དུས་མ་ཡིན་པའི་རྟོག་པས། དུས་མ་ཡིན་པར་དེ་མ་གནས་པར་ཡོང་བས། དེས་ན་རྟོག་པ་སྐད་ཅིག་མ་རེ་རེ་ཡང་མ་སྐྱེས་པར་བྱེད་དགོས་པ་ཡིན། དེས་ན་ཡུལ་ལ་རྟོག་པ་སྐྱེས་པར་སོང་ནས།
གནས་ནས་འཚུགས་པར་སོང་ན་ཕན་མི་ཐོག་ནས། རྩ་ཆུའི་ཟླ་ལ་སོགས་པར་སོང་ནས། རྟོག་པ་རེ་རེ་ཡང་མ་སྐྱེས་པ་དགོས་པ་ཡིན། དེས་ན་དམ་པའི་ཆོས་འདུལ་བ་ནས། མིག་གིས་བལྟ་བར་མི་བྱ་གསུངས་པས། ཡུལ་དེ་མཐོང་བ་ཙམ་གྱིས་ཀྱང་གནས་འཚུགས་ནས་ཡོང་བ་ཡིན་པས། དེ་འཚུགས་པར་སོང་ན་ཐག་རིང་པོ་མིན་པས་མྱུར་དུ་མི་གནས་པར་ཡོང་བ་ཡིན། དེ་ལ་ཕག་མོ་གྲུ་ན་སྒོམ་ཆེན་པ་ཞིག་འདོམས་ཀྱི་སྦ་བ་སྦུབས་སུ་ནུབ་བྱ་བའི་ཁ་སྐད་ཡོད་པ་ཡིན་པར་གདའ་བ་ལ། སྤྱན་སྔ་ནས། ཁོ་ཆུ་འཆག་པ་ལ་གཟིགས་པར།
ཚིགས་བཅད་གསུངས་ནས། འདོམས་ཀྱི་སྦ་བ་སྦུབས་སུ་ནུབ། ། ད་རུང་ལྷག་མ་ཁྱུད་གང་ཡོད། ། གསུང་བར་གདའ། དེ་ལ་ནུབ་མ་ནུབ་གང་ལ་ཡང་དེ་ལས་མེད་པ་ཡིན། དེས་ན་དེ་ལས་མེད་པའི་དུས་སུ་ཡུན་རིང་པོ་ཆགས་མེད་པ་ཡིན། དེ་ལ་བཙུན་པོ་ཀུན་ཡང་སྐད་ཅིག་མ་རེ་རེ་སྐྱེས་ན་ཡང༌། གཞན་ལ་ཉམས་པ་ཡིན་ན། དེ་མ་ཡིན་པར་ཉམས་ན་ཡང༌། ཡོན་ཏན་མི་སྐྱེ་བར་བྱེད་པ་ཡིན།
དེ་ལ་ཚན་གཅིག་རང་དབང་མེད་པར་གནས་མི་ཐུབ་པའི་རིགས་སུ་གདའ་བས། དེ་ལ་རྟོག་པ་སྐད་ཅིག་མ་རེ་རེ་ཡང་མ་སྐྱེས་པ་བྱེད་དགོས་པ་ཡིན། རྟོག་པ་སྐྱེས་པར་སོང་ན། ལམ་དུ་གཏོང་སྙིང་ཚིམ་པ་དང༌། རྐང་ཆོགས་པར་བྱས་པས་དེ་གར་འཚུུགས་ཀྱི་ས་དེ་ཉིད་དུ་ཟིན་ནས་ཡོང་བ་ཡིན་པས། དེ་ཡང་ཟུག་རྔུ་དེ་ཞི་ནས་བདེ་བ་ཆེན་པོའི་ཏིང་ངེ་འཛིན་དུ་འགྱུར་ནས། འདོད་ཆགས་བདེ་བར་བསྒྱུར་མཛད་གསོལ། བྱ་བའི་སྨོན་ལམ་གྲུབ་ནས་ཡོང་བ་ཡིན། དེ་ནས་བྱང་ཆུབ་མཆོག་ཏུ་སེམས་བསྐྱེད་ནུས། བསྐྱེད་པའི་རིམ་པ་ནན་ཆགས་ཤིན་ཏུ་ཆེ་བར་བྱ།
རྒྱན་དང་ཆ་ལུགས་ཐམས་ཅད་ལ་ཤེས་པ་གསལ་བར་བསྒོམ་པས། སྤྱི་བོའི་གཙུག་ནས་རྐང་པའི་མཐིལ་ཡན་ཆད། བ་སྦུའི་བུ་ག་ཚུན་ཆད་ཀད་ཀྱིས་ཁྱབ་ནས་ཡོང་བ་ཡིན། དེ་ནས་བླ་མ་དམ་པ་དང༌། ཕྱག་རྒྱ་ཆེན་པོ་ཡུན་རིང་དུ་བསྒོམས་པས། བརྟན་ཀམ་་་་་་མྱུར་བར་གྱིས་སོང་ནས། དེ་ལྟར་ལན་གཅིག་གཉིས་ལན་གསུམ་ལ་སོགས་པར་ཉམས་སུ་བླངས་པས། ཕྱིས་ནས་ཐམས་ཅད་དགེ་སྦྱོར་འབའ་ཞིག་ཏུ་ཡོང་བ་ཡིན། དེའི་དུས་སུ་རྩ་རླུང་ཐམས་ཅད་གནད་དུ་འགྲོ་བ་དང༌། ཁྱད་པར་དུ་རྩ་གསུམ་འཁོར་ལོ་རྣམ་པ་བཞིར་གནས་སུ་སོང་ནས།
ནང་གི་རྟེན་འབྲེལ་རྣལ་འབྱོར་བཞིའི་རིམ་པ་རྒྱུད་ལ་འཆར་བ་ཡིན། དེའི་དུས་སུ་འདོམས་ཀྱི་སྦ་བ་མས་ཡར་སྦུབས་སུ་ནུབ་ནས། དབུའི་གཙུག་གཏོར་འབུར་གྱིས་ཡོང་བ་ལགས། དེས་ན་དེ་གཉིས་གནད་གཅིག་པ་ཡིན། དེ་ཡང་རྩ་རྒྱུས་པ་དང་གང་བར་བྱས་པའི་དུས་སུ་དེ་ལྟར་འབྱུང་བ་མ་གཏོགས་པའི་གཞན་ལ་བསྐྱལ་ས་མེད་པར་བྱས། རྩ་སྟོངས་སུ་བཅུག་པས་ཡོང་བ་མ་ལགས། དེས་ན་ལུས་ལ་བརྟན་པ་དང་གནས་པར་བྱེད་པ་ཤིན་ཏུ་གལ་ཆེ་བ་ཡིན། དེ་ལ་ཞག་སྦྲེལ་ཏེ་བརྟན་པ་ཡིན་ན། ཟླ་བ་རེ་དང༌། དབྱར་རེ།
དགུན་རེ་བརྟན་པ་ཡིན་ཡང་དེའི་རྟགས་ཞིག་ཡོང་བ་ཡིན། དེ་ལྟར་བརྟན་པ་དང་གནས་པར་བྱས་པའི་དུས་སུ་ནང་དུ་ཏིང་ངེ་འཛིན་སྐྱེ་བ་དང༌། ཕྱི་རོལ་ཏུ་དེའི་ཡོན་ཏན་རང་ཤུགས་ཀྱིས་འཆར་བ་ཡོང༌། ཁྱད་པར་དུ་བསྒོམ་དུ་མེད་པའི་ཏིང་ངེ་འཛིན་མཐར་ཕྱིན་ནས། ཚེ་གཅིག་ལུས་གཅིག་གིས་རྫོགས་པའི་བྱང་ཆུབ་ཏུ་སངས་རྒྱ་བ་ཡིན་གསུངས་པས། ཡར་གྱིས་མཚམས་མེད་དུ་ཡོང་བ་ཡིན། དེས་ན་ཆོས་ཐམས་ཅད་ལྔ་ལྡན་ལ་ཉམས་སུ་ལེན་པ་ལས་ཟབ་པ་མེད་པ་ཡིན་པས། འཇིག་རྟེན་གསུམ་གྱི་མགོན་པོ་བླ་མ་རིན་པོ་ཆེའི་ཞལ་ནས། དུས་ནམ་ཡང་ཆོས་ལྔ་པོ་འདི་དང་འབྲལ་བར་མ་བྱེད་གསུངས་པ་ཡིན་པས། དེས་ན་གཞན་ཐམས་ཅད་ཆོས་འདིའི་ཡན་ལག་ཙམ་ཡིན།
ཐམས་ཅད་ལྔ་ལྡན་གྱིས་ཉམས་སུ་ལེན་པར་བྱེད་དགོས་པ་ཡིན། དེ་ལྟར་ཉམས་སུ་བླངས་པའི་དུས་སུ། ཇི་ལྟར་སྙན་དུ་གསོལ་བ་བཞིན་དུ་འབྱུང་བས། ཐམས་ཅད་ཀྱིས་དེ་བཞིན་དུ་གོ་བ་དང་ཤེས་པར་མཛད་ནས་ཉམས་སུ་ལེན་པར་ཞུ་འཚལ།། །།
༥༥༤༽ ༄། །ནད་གདོན་མི་མཐུན་པའི་ཕྱོགས་ཐམས་ཅད་རླུང་སེམས་རང་མལ་དུ་མ་གནས་པ་ལས་འབྱུང་བ།། ཡང་བླ་མ་རིན་པོ་ཆེའི་ཞལ་ནས། འདིར་ནད་དང་གནོད་པ་དང་མི་མཐུན་པའི་ཕྱོགས་ཐམས་ཅད་རླུང་སེམས་རང་མལ་དུ་མ་གནས་པ་ལས་བྱུང་བ་ཡིན་གསུངས། དེ་ལ་བསམ་པའི་རང་གཟུགས་བགྱི་བ་དེ་ཤེས་པར་སོང་ན། ནད་དང་གདོན་གང་གིས་ཡིན་ཡང་སེལ་བའི་ཐབས་མེད་པ་ཡིན།
དེའི་རྒྱུ་མཚན་ཡང་རླུང་སེམས་རྣམ་པ་གཉིས་པོ་དེ་གཅིག་པའི་གནད་ཀས་རྟོག་པ་སྣ་ཚོགས་སུ་འཕྲོས་པས། རླུང་ནང་དུ་མ་གནས་པ་དེས་ཉེས་པ་སྣ་ཚོགས་བསྐྱེད་པ་ཡིན། དེ་ལ་སྤྱིར་ནད་གང་ཡིན་ཡང་སྐྱེ་བར་བྱེད་པའི་རྒྱུ། གནས་པར་བྱེད་པའི་གཞི། འཇིག་པར་བྱེད་པའི་རྐྱེན། བགྱི་བ་གསུམ་པོ་དེ་ཤེས་འཚལ་བ་ལགས། དེ་ཡང་སྐྱེ་བར་བྱེད་པའི་རྒྱུ་ལ། ཉེ་བར་བྱེད་པའི་རྒྱུ་དང༌། རིང་བར་བྱེད་པའི་རྒྱུ་རྣམ་པ་གཉིས་ལགས། དེ་ལ་རིང་བར་བྱེད་པའི་རྒྱུ་ནི།
འཁོར་བ་ཐོག་མ་མེད་པ་ནས་བསགས་པའི་ལས་ངན་གྱི་བག་ཆགས་བག་ལ་ཉལ་དུ་ཡོད་པ་དེ་ཡིན་ནོ། ། ཉེ་བར་བྱེད་པའི་རྒྱུ་ནི། ཆགས་སྡང་རྨོངས་གསུམ་གྱི་རྟོག་པ་ཕྱི་རོལ་ཏུ་འཕྲོས་པའི་དུས་སུ། རླུང་སེམས་མས་ཡར་ཟློག་པས་འབྱུང་བ་འཁྲུགས། དེ་ཡང་ཁྱད་པར་གྲོགས་རྡོ་རྗེའི་སྤུན་ལ་ཕྲག་དོག་དང༌། ཞེ་སྡང་གི་རྟོག་པ་སྐྱེས་པའི་གནད་དེ་ལྟ་བུ་འབྱུང་བ་ལགས། དེ་ལྟར་ཆགས་སྡང་གི་རྟོག་པ་ཚན་པོ་ཆེ་སྐྱེས་པའི་དུས་སུ། ཕྱི་ནང་གསང་གསུམ་གྱི་རྟེན་འབྲེལ། རྩ་རླུང་ཐིག་ལེ། ལུས་སྣང་བ་ཐམས་ཅད་ཀྱང༌།
ཆགས་སྡང་གི་རྟོག་པ་དེ་ལས་མི་གཞན་པར་གྱུར་ནས། རླུང་ལོག་གམ་ཆ་གང་ངམ། ཚབས་ཆེན་ཁམས་གཞི་ལ་སོགས་དེས་ཡོང་བ་ལགས། དེ་ལ་ནད་ཀྱི་བྱེད་པ་འདི། དང་པོ་ལྟེ་བའི་གནས་སུ་འཇུག དེ་ནས་རླུང་སེམས་མས་ཡར་འཆུགས་པས་རླུང་ལོག་པ་ལ་སོགས་པ་ནད་ཐམས་ཅད་དེས་བསྐྱེད་པ་ལགས། དེ་ལ་གནས་པར་བྱེད་པའི་གཞི་བགྱི་བ། དེ་ལྟར་ཆགས་སྡང་གི་རྟོག་པ་སྣ་ཚོགས་འཕྲོས་པས། རླུང་སེམས་ཐམས་ཅད་རང་མལ་ནས་ཡར་འཆུགས་པས། གནས་མ་ཡིན་པ་རྣམས་སུ་འདུས་པས་ནད་དང་ཁམས་གཞི་རྒྱུན་མི་འཆད་པར་གནས་པ་ཡིན་ནོ། །
འཇིག་པའི་རྐྱེན་ནི། བསོད་ནམས་ཀྱི་ཚོགས་བསགས་པ་གལ་ཆེ། དེ་ལྟར་བསོད་ནམས་ཀྱི་ཚོགས་བསགས་པའི་དུས་སུ། བསོད་ནམས་ཀྱི་ཚོགས་དགེ་བའི་རྩ་བ་ཡིན་པ་དང༌། ནད་དང་གནོད་པ་མི་མཐུན་པའི་ཕྱོགས་དེ་རྣམས་ལྷན་ཅིག་ཏུ་མི་གནས་པའི་འགལ་བ་ཡིན་པས་འདག་པར་ཡོང་བ་ལགས། དེ་ལྟར་ཡང༌། བསོད་ནམས་ཚོགས་ལ་དགའ་ན་སྡིག་པ་འདག་ནས་ཡོང་གསུང༌། དཔེ་གང་དང་འདྲ་སྙམ་ན། ཚ་བ་གནས་པའི་སར་གྲང་བ་མི་གནས། གྲང་བ་གནས་པའི་སར་ཚ་བ་མི་གནས་པ་དང་འདྲ་བ་ལགས།
དེས་ན་མོས་གུས་ཆེ་བའི་རྟེན་གྱི་གང་ཟག་རྣམས་ལ་དམིགས་པ་སྟོན་པ་ཡིན། དེ་ལ་ནད་རིགས་གང་ཡིན་ཡང༌། རླུང་སེམས་རང་མལ་དུ་མ་གནས། དེས་འབྱུང་བ་འཁྲུགས་པས་ནད་ཐམས་ཅད་བསྐྱེད་པ་ཡིན། རླུང་སེམས་རང་མལ་དུ་ཕེབས་པར་བྱེད་པ་ལ། ཡུམ་ཆེན་མོའི་གནས་སུ། བླ་མ་དམ་པ་བསྒོམ་པ་གནད་ཟབ་པ་ཡིན། དེ་ལྟར་མ་ཤེས་པར་དམིགས་པ་མང་པོ་བསྒོམ་བློ་བྱས་ཀྱང༌། དམིགས་པ་སུམ་བརྒྱ་དྲུག་ཅུ་ལ་སྐུ་མཉེལ་བ་མ་གཏོགས་པ་ནད་ལ་མི་ཕན་པ་ལགས། དེ་ལ་མོས་གུས་འབྲིང་ཡོད་པའི་རྟེན་གྱི་གང་ཟག་ཡིན་པར་སོང་ན།
དེ་ལ་ལུས་ཀྱི་འཁྲུལ་འཁོར་སྟོན་དགོས་པ་ལགས། དེ་སྐྱིལ་ཀྲུང་ལ་སོགས་པར་ལེགས་པར་བྱས་པས། སེམས་ལས་སུ་རུང་བར་ཡོང༌། དེས་རླུང་སེམས་རང་མལ་དུ་ཇི་ལྟ་བ་བཞིན་ཕེབས་ནས། ནད་ཀྱི་རིགས་གང་ཡིན་ཡང་སོས་པ་ལ་ཚེགས་མེད་པ་ཡིན་ནོ། ། མོས་གུས་མི་བྱེད་པའི་རྟེན་གྱི་གང་ཟག་ཡིན་ན། དེ་ལ་དམིགས་པ་སྟོན་པ་ཕངས་པས། རྟེན་འབྲེལ་གྱིས་འཆོས་དགོས་པ་ལགས། དེ་ཡང་སྔོན་གྱི་དུས་སུ། རྗེ་ཕག་མོ་གྲུ་པའི་ཞལ་ནས།
ངའི་རྒྱུད་པ་དེ་དགེ་བསྙེན་ཞིག་གིས་འཛིན་པ་ཡིན་གསུངས་པ་ཡིན་པར་གདའ། དེས་ནས་ཕྱིས་རྗེ་ཕག་མོ་གྲུ་པ་མྱ་ངན་འདས་ནས། གྲྭ་པ་ཀུན་གླེང་ལངས་བྱས་ནས། བླ་མ་རིན་པོ་ཆེའི་ཞལ་ནས། ངའི་རྒྱུད་པ་དགེ་བསྙེན་ཞིག་གིས་འཛིན་པ་ཡིན་གསུངས་པའི་དགེ་བསྙེན་དེ་གང་ཡིན་ཟེར་ཞིང་གླེང་ལངས་གཏོང་བའི་དུས་སུ། བླ་མ་ལྡུམ་གྱིས་དེ་ལྟ་ང་མིན་པ་འོས་མེད་སྙམ་པའི་ཐུགས་རྒྱལ་ཆེན་པོ་ཡོད་པ་ཡིན་པར་གདའ། དེ་ནས་ཕྱིས་ཞབས་འཁུམས། སློབ་མ་ཀུན་གྱིས་གྲོས་བྱས་པས། ལམ་མདོ་ཞིག་ཏུ་ཁང་ཆུང་ཞིག་བྱས་ནས་དེར་ལམ་ཟན་སྒུག་ཏུ་འཇུག་པའི་ཕྱིས་བྱས་པ་དང༌། རྗེ་རིན་པོ་ཆེ་དབྱེ་ཆུང་ན་བཞུགས་པ་ཕག་མོ་གྲུར་ཕྱག་འཚལ་བ་ལ་བྱོན་པ་དང་མཇལ་བ་ལ།
བླ་མ་ལྡུམ་ན་རེ། རྗེ་རིན་པོ་ཆེ་ལ་ཁྱེད་གྲུབ་ཐོབ་ཀྱི་གྲགས་པ་ཡང་ཆེ། སྔོན་བླ་མ་རིན་པོ་ཆེའི་ཞལ་ནས། ང་དང་དགེ་བསྙེན་གཞན་ཞིག་ཡོད་གསུངས་པའི་གཅིག་ཁྱེད་ཡིན་པར་འདུག དེ་ལ་ང་ཡང་བླ་མ་རིན་པོ་ཆེའི་གདམས་ངག་ཟབ་མོ་ཡིན་ཏེ། ངའི་རྐང་པ་འདི་ལྟ་བུ་བྱུང་གསུངས། ང་བས་ཀྱང་ཁྱེད་རྒྱ་ཆེ་བས་ངའི་འདི་ལ་དམིགས་པའམ། བཅོས་ཐབས་ཞིག་ཞུ་ཟེར་ནས་སེམས་ཤོར་ནས་འདུག་པ་ལ། སྤྱན་སྔ་ནས་འོ་དེ་ཁོ་ན་ལགས། ཁྱེད་ཤིན་ཏུ་ཟབ་པ་ཡིན།
དེ་ཡང་ཟབ་མོ་སྣང་བ་ཞེས་བྱ་བ་ཁྱེད་ཡིན། ང་རྒྱ་ཆེ་བ་ཡིན་ནོ། ། སང་ང་ཚོགས་པ་སྐྱོང་བའི་དུས་སུ་ཁྱེད་ལ་མཁན་པོ་ཞུས་ནས་བླ་མཆོད་བྱེད་པ་ཡིན། ཞབས་ཀྱང་ཕན་པ་ལ་ཚེགས་མེད་པའི་ཐབས་ཡོད་གསུང་ནས། དམིགས་པ་བསྟན་ན་ནི་ཁོ་རང་དང་མཉམ་པོར་བརྩི་བས་མོས་གུས་མི་བྱེད་པར་མཁྱེན་ནས། ཨ་རུ་ར་གཅིག་ལྟེ་བའི་འོག་ན་ཕར་སྐ་རགས་ཀྱིས་བསྡམས་ནས། སྐུ་གཟུགས་ལ་བསྣུར་དུ་བཅུག་པ་དང༌། ངའི་འདི་ལ་རྟེན་འབྲེལ་ཡོད་པས་མ་བྲལ་བར་གྱིས་ཤིག་གསུངས་པས། ཁོ་ན་རེ་དེ་ཙུག་བྱ། ང་འདིར་འཛུམ་གྲེ་བྱ་བའི་ནད་ཡམས་ཞིག་བྱུང་བས།
ཁྱེད་སྐུ་ཤིན་ཏུ་གཅེས་པས་འདིར་བཞུགས་མི་ཕོད། དབྱེ་ཆུང་དུ་བཞུད་དགོས་ཟེར་བ་ལ། བླ་མ་རིན་པོ་ཆེ་དབྱེ་ཆུང་དུ་བཞུད་པའི་ཤུལ་དུ། རྐང་པ་ཕན་པ་ལ་ཚྭ་ཆུར་ཞུགས་པ་ཡིན་ཟེར་སྐད། དེ་ནས་རྐང་རྟིང་ཨེན་ཞིག་ས་ལ་མི་ཕེབས་པ་དེ་ཡང་ཕན་པ་དང༌། བསོད་ནམས་ཞིག་ཀྱང་ཡོང་བའི་ཐབས་ཡོད་དེ། ཚྭ་ཆུས་ཕན་དུ་ཆུག་གསུང༌། དེས་ན་མོས་གུས་མི་བྱེད་པ་ལ་དམིགས་པ་སྟོན་པ་ཤིན་ཏུ་བླངས་པས་སྟོན་མི་ཕོད་པ་ལགས། གཞན་ཡང་སྔོན་གྱི་དུས་སུ་སློབ་དཔོན་རྩི་ལུང་པ་སྐུ་ལུས་སྐྲངས་པའི་དུས་སུ། རྗེ་རིན་པོ་ཆེ་དེར་བྱོན་པས།
ཁོ་ན་རེ། ཁྱེད་ཀྱིས་ང་ལ་རྟེན་འབྲེལ་ལམ་དམིགས་པ་ཞིག་ཞུ་གསུང༌། རྗེ་རིན་པོ་ཆེའི་ཐུགས་ཀྱི་དགོངས་པ་ལ། དམིགས་པ་སྟོན་པ་ཁོང་སློབ་དཔོན་ཡིན་པས། མོས་གུས་མི་བྱེད་དགོངས་ནས། ཡང་ཨ་རུ་ར་ཞིག་སྐུ་རྗེན་ལ་བསྣུར་དུ་བཅུག་ནས་སྤྱན་སྔ་ནས་གྲོང་ན་མར་བྱོན་པ་དང༌། ནང་པར་ཡར་ལ་བྱོན་ཙ་ན། སྐུ་ཁམས་དེ་དྭངས་ནས། མོས་གུས་སྐྱེས་པས། ཁྱེད་གྲུབ་ཐོབ་ཀྱི་གྲགས་པ་ཤིན་ཏུ་ཆེ་ཡང༌།
འདི་ཙམ་ཡིན་པར་ནི་མ་རྩིས་གསུངས་སྐད། ཡང་དགེ་བའི་བཤེས་གཉེན་ཙག་དབང་ཕྱུག་སེང་གེ་བགྱི་བ་དེ་ཞབས་འཁུམས་པ་ལ། སྤྱན་སྔ་ནས། ཞབས་སོར་ལ་དར་ཐོད་སྔོ་དམར་བཏགས་ནས་བཞག་པས། ཕྱི་དེ་ནང་པར་སྒྱིད་ཁུང་ན་ཚུར་དཔག་སོར་བཞི་ཙམ་བྱེ་བ་དང༌། ཁོ་ན་རེ། ཁྱེད་གྲུབ་ཐོབ་ཀྱི་གྲགས་པ་ཆེ་བ་དེ་བདེན་པར་འདུག་ཟེར་ནས་མོས་གུས་བྱེད་པར་འདུག་པས་དམིགས་པ་བསྟན་པ་དང་ཞ་དེ་རངས་པ་ཡིན་པར་གདའ། དེས་ན་དམིགས་པའི་གནད་འདི་གོ་ན་མཛེ་འུར་འདེད་པ་ལ་ཚེགས་མེད་པ་ཡིན། དེ་ལ་དུག་གསུམ་པོ་གང་ཡིན་རུང༌། སེམས་རང་མལ་དུ་ཕེབས་པའི་ཐབས་ལགས།
དེ་ལྟར་ཕེབས་པར་སོང་ན། དེའི་དགོས་པ་གྲུབ་ནས། ཕན་པ་ལ་ཚེགས་མེད་པ་ལགས། རྗེས་ལ་ཁྱེད་ཡོད་པ་མ་གཏོགས་པ། རླུང་སེམས་མར་ཕེབས་པར་བྱེད་པ་ལ་ནི་ཤེས་པ་གང་འགྲོ་བ་གཅིག་ལམ་གིར་གཏད་པས་ཆོག་པ་ཡིན། འོན་ཀྱང་རྗེས་ལ་ཁྱད་ཡོད་པས། གནད་དུ་སོང་ན་ནད་ཕན་པ་དང༌། དགེ་སྦྱོར་ལ་བོགས་ཆེན་པོ་ཐོན་རྒྱུ་ཞིག་ཡོད་པ་ལགས། དེ་ལྟར་དམིགས་པ་བསྒོམས་པས་ཇེ་ཐུ་ལ་སོང་ན་བསགས་པ་ཆུང་བས་བསྒོམས་པའི་བསོད་ནམས་མ་ཐེག་ནས། གཡག་ཤི་བྲེང་ཆད་ལ་འགྲོ་དོགས་ཡོད་པས།
དེས་ན་དམིགས་པ་ཅུང་ཟད་གློད་ནས་བཞི་སྡེ་ལ་སོགས་བསོད་ནམས་ཀྱི་ཚོགས་བསགས་པས། དེ་རྣམས་རྒྱབ་ཏུ་སོང་ན། ཡང་བསྒོམ་དུ་བཏུབ་པར་ཡོང༌། དེའི་དུས་སུ་མ་ཡེངས་ནས་འབད་འབུངས་བཏོན་ནས་བསྒོམས་པས། ནད་ཚབས་ཆེན་པོ་སྨན་པས་བློས་བཏང་བ་ཀུན་ཡང་སེལ་བ་ལ་ཚེགས་མེད་པ་ཡིན། དེ་ཡང་དང་པོ་ནད་མི་འཇུག་པར་བྱེད་པ་དང༌། ནད་ཕོག་པ་སེལ་བར་བྱེད་པ་ལ། ཡུམ་ཆེན་མོའི་གནས་སུ་བླ་མ་དམ་པ་བསྒོམས་པ་ལགས། དེ་ཡང་འཇིག་རྟེན་པའི་ཁ་སྐད་ལ། དྲོ་དུས་སུ་གླེངས་པའི་ཕྱིང་པ་དེ།
གྲང་དུས་སུ་གོན་ཟེར་བ་དང་འདྲ་བར། ས་འགོ་ཡངས་དུས། ཁམས་བཟང་དུས། དགེ་སྦྱོར་གནད་དུ་འགྲོ་དུས། ཡངས་སེ་ཡེངས་སེ་མང་པོ་མི་བྱེད་པར་དགེ་སྦྱོར་ལ་དྲན་པ་མ་ཡེངས་པར་ཐེ་ཕུར་ནེ་ཕུར་བྱེད་ནས་ཉམས་སུ་ལེན་པ་ཤིན་ཏུ་གལ་ཆེ་བ་ཡིན། ད་ལྟའི་དུས་སུ་ཡང་ཡེངས་པ་དང་ཆགས་སྡང་རྣམས་བྱས། སང་ན་ཚ་བྱུང་བའི་དུས་སུ་དམིགས་པ་རེ་ཡང་མ་ཟིན་ན། སྨན་པས་གཏར་ཁྲག་ལ་སོགས་རྔོན་ཚན་ཆེ་བ་རེ་བྱེད། སྨན་དུ་མིང་བཏགས་པའི་བྱ་བྱེད་མང་པོ་བྱེད་དགོས་བྱུང་ན་དེ་བས་ངོ་ཚ་བ་ཨེ་ཡོད། དེས་ན་མི་ཚེ་སྟོང་སྐྱེལ་མ་བཏང་ནས་མ་བསྒོམས་ན།
ནད་ཀྱིས་གཟིར་བའི་དུས་སུ་འདོད་པ་བཞིན་དུ་དམིགས་པ་ཟིན་ཡང་བག་དཀའ་བས། ད་ལྟ་ཁམས་བཟང་དུས་སུ། དགེ་སྦྱོར་ལ་དྲན་པ་བརྟན་པར་བྱེད་པ་གལ་ཆེ། དེས་ཡུལ་གཉེན་པོ་རྣམས་ལ་ཆགས་སྡང་གི་རྟོག་པ་ཁ་འབྱམས་སུ་མི་གཏོང་ནས། བླ་མ་དགེ་འདུན་ཐམས་ཅད་ལ་མོས་གུས་བྱས་ཤིང་བསྒོམས་ན། ནད་གདོན་མི་མཐུན་པའི་རྐྱེན་དང་བར་དུ་གཅོད་པ་ཐམས་ཅད་ཞི་བ་དང༌། ཡོན་ཏན་ཐམས་ཅད་གོང་ནས་གོང་དུ་བོགས་ཐོན་ནས། རྫོགས་པའི་བྱང་ཆུབ་ཏུ་སངས་རྒྱ་བ་ལ་ཚེགས་མེད་པ་ལགས་པས། དེ་བཞིན་དུ་མཛད་པར་ཞུ་འཚལ།། །། ༥༥༥༽
༄། །ཉོན་མོངས་གསུམ་པོ་ཐོས་བསམ་སྒོམ་གསུམ་གྱི་སྒོ་ནས་སྤོང་དགོས་པ།། ཡང་བླ་མ་རིན་པོ་ཆེའི་ཞལ་ནས། ཡང་དག་པར་རྫོགས་པའི་སངས་རྒྱས་བཅོམ་ལྡན་འདས་ཀྱི་ཆོས་ཀྱི་ཕུང་པོ་བརྒྱད་ཁྲི་བཞི་སྟོང་གསུངས་པ་དེ། འདིར་སེམས་ཅན་གྱི་རྒྱུད་ལ་ཉོན་མོངས་པ་འདོད་ཆགས་ཞེ་སྡང་གཏི་མུག་གསུམ་གནས་པའི་གཉེན་པོ་ཡིན་བགྱི་བ་གསུངས། དེ་ལ་འདོད་ཆགས་དེ་གང་ལ་གསུང་སྙམ་པར་སོང་ན། ཕྱི་ཡུལ་ལ་ཆགས་པ་དང༌། ནང་སེམས་ཅན་ལ་ཆགས་པ་གཉིས་ཡིན། དེ་ཡང་ཕྱི་ཡུལ་ལ་ཆགས་པའི་དབང་དུ་བགྱིས་པར་སོང་ན། ཡུལ་ཞིང་དང་མཁར་ཁང༌། འབྲུ་དང་བང་མཛོད།
རྟ་དང་ཕྱུགས་མ། ཕྲ་བ་ཐག་སྣ་བྲེང་དུམ་གྲི་གུ་ཁབ་ལ་སོགས་པ་ཆགས་ཤིང་འཐས་པས། བསམ་པ་དེའི་རྗེས་སུ་འབྲང་བའི་ལུས་སུ་གྲུབ་སྟེ། རྟ་རྔ་ཆུས་བངས་པའི་དུས་སུ་སྲོག་ཆགས་སུ་འགྲོ་བ་དང་འདྲ་བ་ལགས། དེས་ན་གང་ལ་ཡང་མ་ཆགས་པར་བྱེད་པ་ཤིན་ཏུ་གལ་ཆེ། ཆགས་པར་སོང་ན་ཡི་དམ་གྱི་ལྷ་ལ་ཆགས་ཀྱང༌། གསེར་གྱི་སྒྲོག་གིས་བཅིངས་པ་དང་འདྲ་བར་འཆིང་བ་མ་གཏོགས་པ་ཐོབ་མི་སྲིད། དེ་ལྟར་ཡང༌། ཆགས་པས་བདེ་འགྲོ་མི་ཐོབ་སྟེ། ། ཐར་པའི་སྲོག་ཀྱང་གཅོད་པར་བྱེད། །
བགྱི་བ་གསུང༌། དེ་སྔོན་གྱི་དུས་སུ་དགེ་སློང་ཞིག་ལྷུང་བཟེད་ལ་ཆགས་པས་མཚམས་སྦྱར་ནས་འཆི་བ་དང༌། ལྷུང་བཟེད་དེའི་ནང་དུ་སྲོག་ཆགས་རིང་པོ་ཞིག་ཏུ་སྐྱེས་པར་གདའ། དེ་ཕར་ལ་སྐྲོགས་ནས་བཏང་བའི་དུས་སུ། ཁོ་ཞེ་སྡང་ཚན་པོ་ཆེ་སྐྱེས་ནས། ནགས་གསེབ་ཏུ་སོང་བ་དང༌། ནགས་གསེབ་ཏུ་ཕྱིན་ནས་ཁོའི་ཁ་ནས་མེ་བྱུང་ནས་ནགས་ལ་མེ་ཤོར་ནས་ཁོ་རང་ཚིག་པར་ཡིན་པར་གདའ། ཚུ་རོལ་ཏུ་དགེ་སློང་གི་རོ་བསྲེགས་པ་དང༌། རྣམ་པར་ཤེས་པ་དམྱལ་བའི་གནས་སུ་ཚིག་པ་དང༌། དུས་གཅིག་ལ་མེ་གསུམ་འབར་བ་ཡིན་པར་གདའ།
དེ་བས་དྲག་ཀྱང་ཡོན་ཏན་གོང་མའི་གེགས་སུ་འགྲོ་སྟེ། སློབ་དཔོན་འཕགས་པས། གནོད་སྦྱིན་མོ་བསྒྲུབས་པའི་དུས་སུ། རྫའི་བུམ་པ་ལེགས་པ་ཞིག་མངའ་བ་དེ་ལ་སྣུམ་སྐུད་ཅིང་ཉི་མ་ལ་བཏང་བ་ཡིན་པར་གདའ། དེ་ལ་རེས་གཅིག་གི་དུས་སུ་རྫ་བུམ་དེ་བྱ་རོག་གིས་ཁྱེར་ནས་བཅག་པ་དང༌། གནོད་སྦྱིན་མོ་གྲུབ་པ་ལ། སློབ་དཔོན་གྱི་ཞལ་ནས། ངས་དེ་ཚོད་དུ་བསྒྲུབས་པ་ལ། མི་འོང་བ་ཅི་ཡིན་བྱས་པས། འཁང་ར་མཛད་པ་ལ།
གནོད་སྦྱིན་མོ་ཀུན་ན་རེ། ཁྱེད་སྒྲུབ་ཁང་དུ་བཞུགས་པ་དང༌། ངས་ལྟ་ཡོངས་ཏེ། ཁྱེད་རྫ་བུམ་ལ་ཆགས་པས། མ་མཐོང་བ་ཡིན་ཟེར་སྐད། དེ་ནས་སྒོ་རྒྱབ་ཏུ་བྱོན་ཙ་ན་ལོ་མའི་སྤྱིལ་པོ་ཞིག་ཡོད་པའི་རྩ་ན་ས་རྡོའི་ཕུང་པོ་ཡོད་པ་དེ་རྣམས་ཐམས་ཅད་དངོས་གྲུབ་ཀྱི་རྫས་ཤེལ་ཀ་ར་དང༌། བྱེ་མ་ཀ་ར་ལ་སོགས་པ་རྣམས་སུ་འདུག་སྟེ། ལ་ལ་ནི་རུལ། ལ་ལ་ནི་མྱགས་ནས་འདུག་པ་ཡིན་པར་གདའོ། ། ནང་སེམས་ཅན་ལ་ཆགས་པའི་དབང་དུ་བྱས་ན།
ཤག་ཕོ་ཤག་མོ་དང༌། ཉེ་དུ་ཉེ་འབྲེལ་ལ་སོགས་པ་ལ་ཆགས་ན། གང་ཡིན་པ་དེའི་ལུས་ལ་གནས་པའི་སྲོག་ཆགས་སུ་སྐྱེ་བ་དང༌། དེ་ནས་ཤི་འཕོས་ནས་ཀྱང་དམྱལ་བ། ཡི་དྭགས་ལ་སོགས་པའི་གནས་ངན་པ་རྣམས་སུ་སྐྱེ་ཞིང༌། མཐོ་རིས་ཐར་པའི་བར་ཆད་འབའ་ཞིག་ཏུ་འགྲོ་བ་སྟེ། ཚན་གཅིག་གི་རྟོག་པ་ལ་དེ་ལྟ་བུ་སྤང་བའི་རྒྱུ་ཡིན་པར་མ་ཤེས་པར་བྱས་ནས་བབ་བཅོལ་དུ་སྤྱད་པས། འབྲས་བུའི་དུས་སུ་བདེ་སྐྱིད་མང་པོ་ཡོད་དུ་རེ་བ་ཡང་ཡོད་པའི་རིགས་སུ་གདའ་སྟེ། རྒྱུ་མ་བཀག་པའི་དུས་སུ་འབྲས་བུ་ཁེགས་པ་གཏན་ནས་མི་སྲིད་པ་ཡིན། དེ་ཡང་རྒྱུ་བདེ་བ་ལྟ་བུར་འདུག་པ་ལ།
འབྲས་བུ་སྡུག་བསྔལ་འབྱུང་བ་དེ་འདོད་ཆགས་རྒྱུ་འབྲས་ལགས། རྒྱུ་སྡུག་བསྔལ་ལྟར་འདུག་ཀྱང་འབྲས་བུ་བདེ་བ་འབྱུང་བ་ཚུལ་ཁྲིམས་རིན་པོ་ཆེའི་རྒྱུ་འབྲས་ལགས། རྒྱུ་བདེ་བ་ལ་འབྲས་བུ་བདེ་བ་འབྱུང་བ་དེ་བྱང་ཆུབ་ཀྱི་སེམས་རིན་པོ་ཆེའི་རྒྱུ་འབྲས་ལགས། དེས་ན་ཆེ་ཆུང་གང་ལ་ཆགས་ཀྱང༌། ཉེས་པ་ཤིན་ཏུ་ཆེ་བ་ལགས། འདོད་ཆགས་ཀྱི་རྟོག་པ་མ་སྐྱེས་པ་མི་བསྐྱེད། སྐྱེས་པ་ཐམས་ཅད་སྤོང་དགོས་པ་ཡིན། ཞེ་སྡང་གི་དབང་དུ་བྱས་ན། ཆེ་འབྲིང་རྣམ་པ་གསུམ་ལགས། ཆེ་བ་མནར་མེད་རིམ་པ་དགུ་བགྱི་བ།
འདིས་བདག་ལ་གནོད་པར་བྱས། ད་རུང་ཡང་བྱེད། ད་ཕྱིས་ཀྱང་བྱེད་པར་འགྱུར། བདག་གིས་ཉེ་བ་ལ་སྔར་གནོད་པ་བྱས། ད་རུང་ཡང་བྱེད། ཕྱིས་ཀྱང་བྱེད་པར་འགྱུར། བདག་དང་བཤེས་པ་རྣམས་ལ་སྔར་ཡང་གནོད་པ་བྱས། ད་རུང་ཡང་བྱེད། དེས་མི་ཆོག་ད་རུང་ཡང་བྱེད་པར་འགྱུར་སྙམ་མོ། ། འབྲིང་པོ་བགྱི་བ་རགས་པ་ཅི་འོས་པ་རྣམས་ཡིན།
ཐ་མ་ཡང་ཞེ་སྡང་གི་རྟོག་པ་སྐད་ཅིག་མ་ཡིན་ཏེ། མདོར་ན་དེ་གང་ཡིན་ཡང༌། ཞེ་སྡང་གི་རྟོག་པ་སྐྱེས་པའི་དུས་སུ། ལུས་པོ་སྦྲིད་ཆིལ་གྱིས་སོང་ནས། སྣང་བ་ཐམས་ཅད་དམར་ལམ་གྱིས་འགྲོ་བ་དང༌། ངག་ཏུ་ཡང་ཚིག་མི་སྙན་པ་དང༌། རྩུབ་པ་ཤ་སྟག་འབྱུང་བ་དང༌། ས་རྡོ་མཐོང་བ་ཚུན་ཆད་ལ་ཚིག་པ་ཟ་བ་དང༌། ཁྲོ་སྙིང་འདོད་པ་དེ་ལ། ལྕགས་སྲེགས་ས་གཞི་སུ་ཡིས་བྱས། །
མོ་ཚོགས་དེ་དག་གང་ལས་བྱུང༌། ། དེ་འདྲ་དེ་དག་ཐམས་ཅད་ནི། ། སྡིག་སེམས་ཡིན་པར་ཐུབ་པས་གསུངས། ། བགྱི་བ་གསུང་བས། ཞེ་སྡང་གི་རྟོག་པ་སྐད་ཅིག་མ་གཅིག་སྐྱེས་ཀྱང༌། གནོད་སེམས་དང་ཁྲོ་འཁྲུག་ཏུ་སོང་བས། ཉེས་པ་བསམ་གྱིས་མི་ཁྱབ་པ་སྟེ། དེ་ལྟར་ཡང༌། ཞེ་སྡང་ལྟ་བུའི་སྡིག་པ་མེད། ། བཟོད་པ་ལྟ་བུའི་དཀའ་ཐུབ་མེད། །
དེ་བས་བཟོད་ལ་ནན་ཏན་དུ། ། སྣ་ཚོགས་ཚུལ་གྱིས་བསྒོམ་པར་བྱ། ། ཞེས་པ་དང༌། ཡང་ཁྲོ་བ་སྤངས་པའི་ཕྱིར་མི་ལྡོག་པ་ཉིད། ། ཐོབ་པར་འགྱུར་བ་ཐུབ་པའི་དབང་པོས་གསུངས། ། བགྱི་བ་གསུང་བས། ཞེ་སྡང་གི་རྟོག་པ་མ་སྐྱེས་པ་མི་སྐྱེད། སྐྱེས་པ་སྤང་བ་ཡིན། ནན་ཏན་ཆེན་པོ་མཛད་པ་ཤིན་ཏུ་གལ་ཆེ་བ་ལགས། དེ་ཡང་གཏི་མུག་གི་དབང་དུ་བྱས་ན།
གཏི་མུག་བྱ་བ་མི་ཤེས་པའམ། མ་རིག་པ་ལ་ཟེར་བ་ལགས། དེ་ལ་གཉིས་ཡིན། ལས་རྒྱུ་འབྲས་ལ་རྨོངས་པའི་མ་རིག་པ་དང༌། དེ་ཁོ་ཉིད་ལ་རྨོངས་པའི་མ་རིག་པ་ཡིན། དེ་ལ་རྒྱུ་འབྲས་ལ་རྨོངས་པའི་མ་རིག་པ་ཡོད་པ་ནི་རྒྱུ་འདི་སོང་ན་འབྲས་བུ་འདི་འབྱུང༌། འདི་ལྟར་དུ་བྱས་ན་འདི་ལྟར་དུ་འགྲུབ་པ་ལ་སོགས་པ་རྒྱུ་འབྲས་ཀྱི་འབྱུང་ཚུལ་རྟེནའབྲེལ་མི་ཤེས་པ་དེ་ལགས། དེ་ཁོ་ན་ཉིད་རྨོངས་པའི་མ་རིག་པ་དེ་འཁོར་བ་དང་མྱ་ངན་ལས་འདས་པས་བསྡུས་པའི་ཆོས་ཐམས་ཅད་གདོད་མ་ནས་ཆོས་ཀྱི་སྐུ། སྤྲོས་པ་ཐམས་ཅད་ཀྱི་མཐའ་དང་བྲལ་བ་ཡིན་པ་ཡིན་པར་མ་ཤེས་པ་དེ་ཡིན། དེ་ལྟར་གཏི་མུག་གི་རྗེས་སུ་འབྲངས་པའི་ལས་སྤྱད་པས།
འབྲས་བུ་དུད་འགྲོའི་གནས་སུ་སྐྱེ། དེར་སྐྱེས་པར་སོང་ན་ཐོན་པ་ཤིན་ཏུ་དཀའ་བ་ལགས། དེ་ལ་རྗེ་ཕག་མོ་གྲུ་པའི་ཞལ་ནས། བཞུག་གུ་རིང་ཤལ་གྱིས་མ་སོང་ན་ཇི་ལྟར་བྱས་ཀྱང་ཉན་གསུང་བས། དུད་འགྲོའི་གནས་སུ་སྐྱེས་ན་གཞན་གང་དང་ཡང་མི་འདྲ་བའི་ཐུ་བོ་ཞིག་ཡོད་པའི་རིགས་དེར་གདའོ། ། དེ་ལྟར་ཉོན་མོངས་པ་འདོད་ཆགས་ཞེ་སྡང་གཏི་མུག་གསུམ་པོ་དེ་སྤང་བར་བྱེད་པ་ལ་ཐོས་བསམ་སྒོམ་གསུམ་གྱི་ཤེས་རབ་འཚལ་བ་ལགས། དེ་མེད་པར་སོང་ན། ཉོན་མོངས་པ་སྤོང་བའི་ཐབས་མི་སྲིད་པ་ཡིན། དེ་ཡང༌། དང་པོ་ཐོས་པའི་ཤེས་རབ་མེད་ན་ཉོན་མོངས་པ་ངོས་མི་ཟིན།
དེས་ན་ཐོས་པ་གལ་ཆེ། དེ་ལྟར་ཡང༌། ཐོས་པས་སྲིད་ལས་ཟློག་པར་བྱེད། ། ཐོས་པས་དོན་མ་ཡིན་པ་སྤོང༌། ། ཐོས་པས་མྱ་ངན་འདས་པ་ཐོབ། ། བགྱི་བ་གསུང༌། བསམ་པའི་ཤེས་རབ་མེད་ན་ཉོན་མོངས་པ་མགོ་མི་ནོན། སྒོམ་པའི་ཤེས་རབ་མེད་ན་ཉོན་མོངས་པ་རྩ་བ་ནས་མི་སྤོང་བས། དེས་ན། དང་པོ་ཐོས་པའི་ཤེས་རབ་ཀྱིས།
ཉོན་མོངས་ངོས་ཟིན་པར་བྱེད། བསམ་པའི་ཤེས་རབ་ཀྱིས་ཉོན་མོངས་པ་འཕེལ་བའམ། རྒྱས་སུ་མི་འཇུག དེ་ནས་སྒོམ་པའི་ཤེས་རབ་ཀྱིས། ཉོན་མོངས་པ་རྩ་བ་ནས་སྤོང་དགོས་པ་ལགས། དེ་རྗེ་རིན་པོ་ཆེའི་ཞལ་ནས། ངའི་གསུང་ཐོས་པ་དེ་ཐོས་པ་ཡིན། དེ་ལ་བསམ་མནོ་བྱེད་པ་དེ་བསམ་པ་ཡིན། དེའི་དོན་སྒོམ་པ་དེ་བསྒོམ་པ་ཡིན། བགྱི་བ་གསུང༌།
དེས་ན་གསུང་རྡོག་པོ་རེ་རེ་ལ་ཡང་ཐོས་བསམ་སྒོམ་གསུམ་ཚང་བ་ཡིན་པས། མཚན་ཉིད་པའི་གྲྭ་ས་ལ་སོགས་པ་གཞན་དུ་ནི་འགྲོ་དགོས་པ་ནི་མ་ལགས། དེ་ལྟ་བུར་ཕྱིན་ན་ཉན་བཤད་ལ་སོགས་པ་བྱས་པར་སོང་ཡང༌། རང་གིས་ཉམས་སུ་ལེན་དགོས་བྱུང་བའི་དུས་སུ། ཨེན་ཆུང་ཀམ་གྱིས་འགྲོ་བ་ཡིན། དེས་ན་ཆགས་སྡང་རྨོངས་གསུམ་གང་ཡིན་ཡང༌། རྗེ་རིན་པོ་ཆེའི་ཁྱད་པར་གྱི་ཆོས་ལྔ་པོ་འདིས་ཉམས་སུ་ལེན་པ་དང་གནད་དུ་བསྣུན་དགོས་པ་ཡིན། དེ་ཡང་ཉོན་མོངས་པའི་རྟོག་པ་དེ་ནམ་སྐྱེས་པའི་དུས་སུ་ངོས་ཟིན་པར་བྱས་ནས། ཕག་སྣའི་གཏུན་བུའམ། གཉེན་པོས་བཙན་ཆོད་དུ་བྱེད་དགོས་པ་ཡིན།
དེ་ལྟར་མ་བྱས་ན། ཉོན་མོངས་པ་སྟོབས་ཆེ་བར་སོང་བའི་དུས་སུ་གནད་དུ་འགྲོ་བ་ཡང་ཤིན་ཏུ་དཀའ་བ་ལགས། དེས་ན་དང་པོ་ངོས་ཟིན་མ་ཐག་ཏུ་ལམ་དུ་བཏང༌། དེ་ཡང་ཞེ་ཐག་པ་སྙིང་ཁོང་རུས་པའི་གཏིང་ནས། ཤེས་རབ་སྙིང་པོ་ཚར་གཅིག་འདོན་རིང་ཙམ་དུ་ནན་ཆགས་ཆེན་པོ་བྱས་པས། ཤེས་པ་ཚིམ་རྒྱུའམ། རོ་མྱོང་རྒྱུ་དང་གནད་དུ་འགྲོ་རྒྱུ་ཞིག་ཡོང༌། གཤའ་མར་རྐང་ཆོགས་པའི་རྟགས་ཀྱང་ཡིན་ནོ། ། དེ་ནས་སེམས་བསྐྱེད་ལ་སོགས་པ་ཆོས་ལྔ་པོ་ཉམས་སུ་བླངས་པས། ཉོན་མོངས་པ་ཐམས་ཅད་ཡང་སྤོངས་ནས།
དེའི་སྟེང་དུ་ལྔ་ལྡན་གྱི་ལག་རྗེས་མ་འདྲེས་པ་ཡོངས་སུ་རྫོགས་པའི་ངོ་བོར་སངས་རྒྱ་བར་ཡོང་བ་ལགས། དེ་ལྟར་ཐུགས་ལ་བཞག་པར་ཞུ་འཚལ།། །།
༥༥༦༽ ༄། །རྒྱུད་སྡེ་རྣམ་བཞིའི་སྙིང་པོ་སྨིན་གྲོལ་གཉིས་སུ་འདུ་བ།། ཡང་བླ་མ་རིན་པོ་ཆེའི་ཞལ་ནས། འདིར་ཡང་དག་པར་རྫོགས་པའི་སངས་རྒྱས་བཅོམ་ལྡན་འདས་ཀྱིས། རྒྱུད་སྡེ་རིན་པོ་ཆེ་རྣམ་པ་བཞིར་གསུངས་པ་ཐམས་ཅད་སྨིན་གྲོལ་རྣམ་པ་གཉིས་སུ་འདུ་བ་ཡིན་བགྱི་བ་གསུང༌། དེ་ལ་སྨིན་ལམ་དབང་བཞི་བསྐུར་ནས། གྲོལ་ལམ་དུ་བསྐྱེད་རྫོགས་རྣམ་པ་གཉིས་དགོས་པ་ཡིན། དེ་ལ་དབང་བཞི་བསྐུར་བའི་དབང་དུ་བྱས་ན།
བུམ་པའི་དབང་དང༌། གསང་བའི་དབང་དང༌། ཤེས་རབ་ཡེ་ཤེས་ཀྱི་དབང་དང༌། ཚིག་དབང་རིན་པོ་ཆེ་དང་བཞི་ཡིན། དེ་ལ་བུམ་པའི་དབང་བསྐུར་བས། ལུས་ཀྱི་དྲི་མ་དག བསྐྱེད་རིམ་བསྒོམ་པའི་ནུས་པ་འཇོག གསང་བའི་དབང་བསྐུར་བས། ངག་གི་དྲི་མ་དག ཤེས་རབ་ཡེ་ཤེས་ཀྱི་དབང་བསྐུར་བས།
སེམས་ཀྱི་དྲི་མ་དག དབང་བཞི་པ་བསྐུར་བས། ལུས་ངག་ཡིད་གསུམ་ཐ་དད་དུ་འཛིན་པའི་དྲི་མ་དག དེ་ལྟར་ཡང༌། ལུས་ཀྱི་རྟོག་དང་དྲི་མར་བཅས། ། སྦྱོང་བར་བྱེད་པ་ནུས་པ་ཡིན། ། ངག་གི་རྟོག་དང་དྲི་མར་བཅས། ། སྦྱོང་བར་བྱེདཔ་ནུས་པ་ཡིན། ། སེམས་ཀྱི་རྟོག་དང་དྲི་མར་བཅས། ། སྦྱོང་བར་བྱེད་པ་ནུས་པ་ཡིན། །
བགྱི་བ་གསུང༌། དེ་ལ་དབང་མཚན་ཉིད་པ་ཐོབ་པར་སོང་ན། རྟོགས་པ་སྐྱེ་དགོས་པ་ཡིན་པས། དབང་མཚན་ཉིད་པ་ཐོབ་པར་བྱེད་པ་ལ། བླ་མ་མཚན་ཉིད་དང་ལྡན་པ། རྗེ་རིན་པོ་ཆེ་ཉིད་ལྟ་བུ་དགོས་པ་ཡིན་བགྱི་བ་གསུང༌། དེ་ལྟར་སྨིན་ལམ་དུ་དབང་བཞི་བསྐུར་ནས། གྲོལ་ལམ་དུ་བསྐྱེད་རྫོགས་གཉིས་བསྒོམ་དགོས་པ་ཡིན། དེ་ཡང་བསྐྱེད་པའི་རིམ་པའི་དབང་དུ་བྱས་ན། མངོན་པར་བྱང་ཆུབ་པ་ལྔ་ལ་སོགས།
ཆོ་ག་ཡན་ལག་རྒྱས་པར་བསྐྱེད་པ་དང༌། སྐད་ཅིག་དྲན་རྫོགས་སུ་བསྒོམ་པ་གཉིས་ལ་དོན་གོ་ལ་ཁྱད་པར་མེད་པ་ལགས། སྐད་ཅིག་དྲན་རྫོགས་ལ་ཡང་བསྐྱེད་རྫོགས་ཐམས་ཅད་ཚང་བ་ལགས། དེ་ཡང་དཀྱིལ་འཁོར་རྒྱས་བསྡུས་ལ་སོགས་པ་ཐམས་ཅད་ཀྱང་དོན་གཅིག་སྟེ། དཔའ་བོ་གཅིག་པ་ལྟ་བུར་བསྒོམ་པར་སོང་ཡང༌། དེ་ལ་ལྷ་དྲུག་ཅུ་རྩ་གཉིས་ལ་སོགས་པ་རྒྱས་པའི་ལྷ་ཐམས་ཅད་ཀྱང་ཚང་བར་གནས་པ་ཡིན། དེས་ན་དཀྱིལ་འཁོར་རྒྱས་བསྡུས་གང་བསྒོམ་ཡང༌། ལུས་ངག་ཡིད་གསུམ་གྱི་མི་དགེ་བ་སྤང་ཞིང༌། བྱང་ཆུབ་ཀྱི་སེམས་རིན་པོ་ཆེ་ལས་བྱུང་བ་དེ་ལ། ཡི་དམ་གྱི་ལྷ།
ཡང་དག་པར་རྫོགས་པའི་སངས་རྒྱས་གསུངས་པ་ལགས། དེ་ལྟར་བསྒོམ་པའི་དུས་སུ་ཡང་དྲན་པ་མ་ཡེངས་པར་བྱེད་པ་གལ་ཆེ་བ་ལགས། དེ་ལྟར་གདོད་མ་ནས་ཡང་དག་པར་རྫོགས་པའི་སངས་རྒྱས་སུ་གནས་པ། བླ་མ་དམ་པས་ངོ་སྤྲད་ནས། དེ་ལ་དྲན་པ་ཉམས་ནས་ཐ་མལ་པར་བཟུང་ན། ཕུང་པོ་སངས་རྒྱས་མངའ་བདག་ལ། སྨོད་པའི་རྩ་ལྟུང་བྱུང་བ་དང༌། ཡི་དམ་གྱི་ལྷ་དེའི་དམ་ཚིག་ཉམས་ནས་ངན་པ་རྣམས་སུ་སྐྱེ་བ་ལ་སོགས་པའི་ཉེས་པ་བསམ་གྱིས་མི་ཁྱབ་པ་འབྱུང་བ་ཡིན། དེ་ལྟར་དྲན་པ་མ་ཡེངས་པ་ཉམས་སུ་བླངས་པས། རང་ཉིད་ཡི་དམ་གྱི་ལྷ་སངས་རྒྱས་དེའི་སྐུ་གསུང་ཐུགས་སུ་ངེས་པའི་ཤེས་པ་སྐྱེས་ནས།
ཐ་མལ་པའི་རྟོག་པ་སྐད་ཅིག་མ་གཅིག་ཀྱང་མི་སྐྱེ་བར་ཡོང་བ་ལགས། དེ་ལྟར་ཡང༌། རྗེ་ཕག་མོ་གྲུ་པའི་ཞལ་ནས། འཇའ་ཚོན་ལྟ་བུའི་ལྷ་སྐུ་སྒོམ། ། དགོས་པ་ཐ་མལ་ཞེན་པ་ལྡོག ། བགྱི་བ་གསུང༌། འདི་ལ་བཤད་པ་པོ་ཀུན་ན་རེ། ཀུན་བརྟགས་དང་ཡོངས་གྲུབ་གཞན་དབང་ལ་སོགས་པའི་བཤད་པ་མང་པོ་བྱེད་པ་ཡིན་ཡང༌། སྤྱན་སྔ་ཀུན་ནས། ཀུན་བརྟགས་བགྱི་བའི་སྒྲ་དེ་ལ་ཡང༌།
མི་མཉེས་པར་བདོག་པ་ལགས། དེ་ལ་སྤྱན་སྔར་ཞུ་བ་བྱས་ནས། མཚན་ཡོངས་སུ་ཆད་པའི་ཀུན་བརྟགས་བྱ་བ། མེད་པ་ལ་ཡོད་པར་བཏགས་པ་དེ་ལྟ་བུ་ནི་ངེད་ཀྱང་འདོད་པ་མ་ལགས། ཡི་དམ་གྱི་ལྷ་ཞལ་བརྒྱད། ཕྱག་བཅུ་དྲུག་ལྟ་བུ་ཞིག་བསྒོམ་ན། ད་ལྟ་ཞལ་གཅིག་ཕྱག་གཉིས་ལས་མི་གསལ་བ་དེ་གསལ་བའམ་མངོན་དུ་གྱུར་པར་བྱེད་པ་དེ་ལ་དེའི་རྣམ་པ་ལ་བརྟག་དགོས་པའི་ཆ་ནས། རྣམ་པ་ཀུན་ཏུ་བརྟག་པ་བྱ་བ་དེ་ལྟ་བུ་འདོད་པ་ལགས་ཞུས་པས། ཁེངས་ཆེན་ཞིག་ན་རེ་དེ་རང་ཡང་འཐད་པར་འདུག་ཟེར་ནས་འཐུ་བ་ཡང་ཡོད་པར་གདའ་སྟེ། སྤྱན་སྔ་ནས།
སྤྱིར་ཐེག་པ་ཆེན་པོ་གསང་སྔགས་ཀྱི་བརྗོད་བྱ་ཡོངས་གྲུབ་འབའ་ཞིག་ཡིན་པ་ལ། ཀུན་བརྟགས་བྱ་བའི་སྒྲ་དེ་གཞུག་ཏུ་མི་བཏུབ་པ་ཡིན་བགྱི་བ་གསུང༌། དེས་ན་རང་གི་ཕུང་པོ་ལྔ་རིགས་ལྔ། འབྱུང་བ་བཞི་ཡུམ་རྣམ་པ་བཞི། སྐྱེ་མཆེད་ཐམས་ཅད་བྱང་ཆུབ་སེམས་དཔར་ཡོངས་གྲུབ་ཏུ་གནས་པ་ཡིན་པ་ལ། ཀུན་བརྟགས་པའི་སྒྲ་དེ་འཇུག་དོན་ཅི་ཡོད། དེ་ལྟར་ཡང༌། བཅོམ་ལྡན་འདས་ཀྱིས། མདོར་ན་ཕུང་པོ་ལྔ་རྣམས་ནི། ། སངས་རྒྱས་ལྔར་ནི་རབ་དུ་གྲགས། །
བྱང་ཆུབ་སེམས་དཔའི་དཀྱིལ་འཁོར་མཆོག ། ས་ནི་སྤྱན་ཞེས་བྱ་བ་ཡིན། ། ཆུ་ཡི་ཁམས་ནི་མ་མཱ་ཀི ། དཀར་དང་སྒྲོལ་མ་ཞེས་བྱ་བ། ། མེ་དང་རླུང་དུ་རབ་དུ་གྲགས། ། བགྱི་བ་གསུང༌། འདི་ལ་སློབ་དཔོན་འཕགས་པའི་ཞལ་ནས། དང་པོ་ལས་ཀྱི་སྦྱོར་བ་ཡིས། ། ས་བརྒྱད་པ་ནི་ཡང་དག་ཐོབ། ། སྣང་བ་གསུམ་པོ་མཐོང་བ་དང༌། །
ས་བཅུ་ལ་ནི་རབ་ཏུ་གནས། ། བགྱི་བ་གསུང༌། བསྐྱེད་པའི་རིམ་པ་ལ་བརྟན་པ་ཐོབ་པས། ས་བརྒྱད་མི་ཐོབ་ཟེར་བ་ཡོད་ན་ཡང༌། དེ་ལ་ཁ་རང་དུ་ཁ་ཡམ་དུ་སོང་བ་མིན་པ། ངེས་པའི་ཤེས་པ་མ་སྐྱེས་པས་ལན་པ་ལགས། དེ་ལ་སྤྱན་སྔ་ནས། དེ་ལྟ་བུ་ཟེར་བ་བྱུང་ན་ཁོ་རང་ཕར་ལ། འོ་ན་ཡི་དམ་གྱི་ལྷ་དེ་སངས་རྒྱས་ཡིན་ནམ་བྱས་པའི་དུས་སུ། མིན་ཟེར་བ་མི་སྲིད་པ་ཡིན།
དེ་ཡིན་ཟེར་བའི་དུས་སུ། དེའི་སྐུ་གསུང་ཐུགས་སུ་གྱུར་པ་དེ་ལ། བརྟན་པ་ཐོབ་པའི་གོ་བ་བྱེད་དམ་མི་བྱེད། དེ་བྱེད་ན་ནི་ས་བརྒྱད་པས་མི་ཚད། སངས་རྒྱས་རང་ཡིན་གསུང༌། དེ་ལྟར་ཡང༌། བྱང་ཆུབ་སེམས་ལས་བྱུང་འགྱུར་ཞིང༌། ། ཀུན་བརྟགས་སྤྲོས་པས་སྟོང་པ་ཡི། ། སྒྲིབ་གསུམ་སྤངས་པའི་སངས་རྒྱས་དང༌། ། དབྱེར་མེད་གཅིག་ཏུ་གྱུར་པ་ཡིས། །
ས་བརྒྱད་ཐོབ་པ་མཚར་ཅི་ཆེ། ། བགྱི་བ་གསུངས། འདིའི་སྐབས་སུ་སྤྱན་སྔས། འོ་ན་དེ་ལྟར་བསྐྱེད་པའི་རིམ་པས་སངས་རྒྱས་ཐོབ་ན། བསྐྱེད་རྫོགས་གཉིས་ཀྱི་ས་མཚམས་གང་ལགས་ཞུས་པས། སྤྱན་སྔ་ནས་ཁྱོད་ཀྱིས་དཀའ་སར་བཅུག་པ་ཡིན་ཏེ། འོན་ཀྱང་ངས་ཅིག་སྨྲ་བར་ཡོད། དེ་ཟུང་དུ་ཆུད་མ་ཆུད་ཡིན། ཟུང་དུ་མ་ཆུད་པར་བསྐྱེད་པའི་རིམ་པར་ཡོང་ལ། ནམ་ཟུང་དུ་ཆུད་པ་དང་རྫོགས་པའི་རིམ་པར་ཡོང་བ་ཡིན་བགྱི་བ་གསུང༌།
དེ་ལ་སྣང་བ་གསུམ་པོ་ཐོངས་དང་གསུངས་པས། སྣང་བ་ཐོངས་པའི་གོ་བ་ཡང་སྣང་བ་མེད་པ་ལ་ཟེར་བ་ཡིན། དེ་ལྟར་ཡང༌། སྣང་མེད་དུ་ཤེས་རབ་ལྡན་ན་རོ་གཅིག་ཆེན་པོ་ཡིན། ། ཞེས་པ་དང༌། ཡང༌། སྣང་བ་མེད་པའི་རྣལ་འབྱོར་པས། ། དེ་ཡིས་ཐེག་པ་ཆེན་པོ་མཐོང་གསུང༌། ། དེ་ལྟར་བསྐྱེད་རྫོགས་རྣམ་པ་གཉིས་པོ་དེ་གདོད་མ་ནས་དབྱེར་མེད་དུ་གནས་པ་དེ་ལ། གཞིའི་ཟུང་འཇུག་བྱ་བ་ལགས།
དེ་གཉིས་དབྱེ་བ་མེད་པར་ཉམས་སུ་ལེན་པ་ལ་ལམ་གྱི་ཟུང་འཇུག་བྱ་བ་ལགས། དེ་གཉིས་སུ་མེད་པར་མངོན་དུ་གྱུར་པ་ལ། འབྲས་བུའི་ཟུང་འཇུག་བགྱི་བ་ཡིན། དེ་ལྟར་མ་ཡེངས་པར་ཉམས་སུ་བླང་བའི་དུས་སུ་བསྐྱེད་རིམ་མཐར་ཕྱིན་ནས། རྫོགས་པའི་རིམ་པ་གཤའ་མར་ཟུང་དུ་ཆུད་ནས། རྫོགས་པའི་བྱང་ཆུབ་ཏུ་སངས་རྒྱ་བ་ལ་ཚེགས་མེད་པ་ཡིན་པས། ཁྱེད་རྣམས་ཀྱིས་འགྲོ་འཆག་ཉལ་འདུག་སྤྱོད་ལམ་གང་གི་དུས་སུ་ཡང༌། ཡངས་སེ་ཡེངས་སེ་ལ་ལུས་པོ་ཐ་མལ་དུ་བཏང་ནས། ཁ་ལྟ་མཐོན་པོ་ཡོང་བ་དག་མི་མཛད་པར། གཤའ་མར་ཉམས་སུ་ལེན་པ་དང༌།
གནད་དུ་བསྣུན་པར་ཞུ་འཚལ།། །། ༥༥༧༽ ༄། །ཚུལ་ཁྲིམས་ཀྱི་ཕུང་པོ་དང༌། འགྲོ་སྐྱོང་གི་དྲན་པ། དབང་པོའི་སྒོ་སྡོམ་ཚུལ་གསུམ་དགོས་པ།། ཡང་བླ་མ་རིན་པོ་ཆེའི་ཞལ་ནས། འདིར་འཁོར་བ་དང་ངན་སོང་གི་གནས་ཐམས་ཅད་སྟོང་པར་བྱེད་པ། མཐོ་རིས་དང་ཐར་པ་ཐོབ་པར་བྱེད་པ་མཐར་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སངས་རྒྱ་བར་བྱེད་པ་ལ། ཚུལ་ཁྲིམས་ཀྱི་ཕུང་པོ་དང༌། འགྲོ་སྐྱོང་གི་དྲན་པ་དང༌།
དབང་པོའི་སྒོ་སྡོམ་པ་དང༌། རྣམ་པ་གསུམ་པོ་འདི་དགོས་པ་ཡིན་བགྱི་བ་གསུང༌། དེ་ལ་ཚུལ་ཁྲིམས་ཀྱི་ཕུང་པོ་དེ་གང་ལ་ཟེར་སྙམ་ན། ཕྱི་སོ་སོ་ཐར་པའི་སྡོམ་པ་དང༌། བར་བྱང་ཆུབ་སེམས་པའི་བསླབ་པ་དང༌། ནང་ཐེག་པ་ཆེན་པོ་གསང་སྔགས་ཀྱི་དམ་ཚིག་དང་གསུམ་པོ་དེ་ལ་ཟེར་བ་ཡིན། དེ་ཡང་ཚུལ་ཁྲིམས་འདི། ཡོན་ཏན་ཐམས་ཅད་ཀྱི་གཞི་མ་ཡིན་ཏེ། དེ་ལྟར་ཡང༌། ཁྲིམས་ནི་རྒྱུ་དང་མི་རྒྱུ་ཀུན་གྱི་ས་གཞི་ཡིན། །
ཡོན་ཏན་ཀུན་གྱི་གཞི་རྟེན་ཡིན་པར་ཐུབ་པས་གསུངས། ། བགྱི་བ་གསུང་བས། ཡོན་ཏན་རིན་པོ་ཆེ་རྒྱུད་ལ་སྐྱེ་བར་བྱེད་པ་ལ། དང་པོ་ཚུལ་ཁྲིམས་རིན་པོ་ཆེ་གལ་ཆེ་ལགས། དེ་ཡང་ཚུལ་ཁྲིམས་ཀྱི་ཕུང་པོ་འདི་ལ། རྗེ་སྒམ་པོ་བའི་བཞེད་ཀྱིས། སྡོམ་པ་རིན་པོ་ཆེ་གསུམ་པོ་འདི། ལེན་ན་སོ་སོར་ལེན་པ། གནས་ན་གཅིག་ཏུ་གནས་པ། བསྲུང་ན་འཆོལ་བར་བསྲུང་དགོས་པ་ཡིན།
བགྱི་བ་གསུང་པར་གདའ། དེ་ཡང་ལེན་ན་སོ་སོར་ལེན་པ་ནི། ཕྱི་སོ་སོ་ཐར་པའི་སྡོམ་པ་ནི། མཁན་སློབ་ལས་ཐོབ་པ་ལགས། བར་བྱང་ཆུབ་སེམས་དཔའི་བསླབ་པ་ནི། སེམས་བསྐྱེད་པའི་བླ་མ་ལས་ཐོབ་པ་ལགས། ནང་ཐེག་པ་ཆེན་པོ་གསང་སྔགས་ཀྱི་དམ་ཚིག་ནི་དབང་བསྐུར་བའི་བླ་མ་ལས་ཐོབ་པ་ལགས། གནས་གཅིག་ཏུ་གནས་བགྱི་བ་དེ། གང་ཟག་གི་རྒྱུད་ལ་འཚོགས་པ་ལ་གསུང་བ་ཡིན། སྲུང་ན་འཆོལ་བར་སྲུང་བ་ནི།
རེས་སོ་སོ་ཐར་པའི་སྡོམ་པ་བསྲུང་དགོས། རེས་བྱང་ཆུབ་སེམས་པའི་བསླབ་པ་བསྲུང་དགོས། རེས་འགའི་དུས་སུ་གསང་སྔགས་ཀྱི་དམ་ཚིག་བསྲུང་དགོས་པ་ལགས། དེ་ལ་རྗེ་རིན་པོ་ཆེའི་བཞེད་ཀྱིས། སྡོམ་པ་རྟེན་ཅན་དུ་བཞེད་པས། སྦྱིན་པའི་རང་བཞིན་དང༌། ཚུལ་ཁྲིམས་ཀྱི་རང་བཞིན་དང༌། སྒོམ་པའི་རང་བཞིན་གསུམ་གྱིས་བསྒྲུབ་པ་སྐྱེ་བའི་རྟེན་དུ་ཡོད་ལ། འཚོགས་པར་གནས་པའི་རྟེན་དུ་ཡོད་པ་ཡིན། དེ་ལ་སོ་སོ་ཐར་པའི་དབང་དུ་བགྱིས་པར་སོང་ན།
སྨྱུག་ཚལ་བྲེགས་པས་ཨ་མྲའི་ཚལ་ཉམས་པ་ལྟར་གསུང་བ་འདི་ལ། གཞན་ཚན་རེ་ཡན་ལག་ཉམས་པར་སོང་ན། རྩ་བ་ཡང་ཉམས་པ་ཡིན་ཟེར་བ་ཡོད་པར་གདའ་སྟེ། དེ་ལྟར་མ་ལགས་པས། དེ་ནི་བཅས་པའི་ར་བ་ཉམས་ན་དགེ་སྦྱོང་གི་འབྲས་བུ་བཞི་མི་ཐོབ་པ་ལ་དགོངས་པ་ཡིན་ནོ། ། དེས་ན་ཚུལ་ཁྲིམས་རིན་པོ་ཆེ་ཐོབ་པ་ལ་མ་ཉམས་པར་མིག་གི་འབྲས་བུ་བཞིན་དུ་བསྲུང་བར་བྱེད་པ་གལ་ཆེ་བ་ཡིན། དེ་ལྟར་ཚུལ་ཁྲིམས་རིན་པོ་ཆེ་ལུས་ངག་ཡིད་གསུམ་གྱི་སྐྱོན་བསྡམས་པའི་དུས་སུ། གསང་བ་རྟེན་འབྲེལ་འགྲིགས། དེས་སེམས་ལས་སུ་རུང༌། དེ་ལ་བརྟེན་ནས་ཏིང་ངེ་འཛིན་བསམ་གྱིས་མི་ཁྱབ་པ་སྐྱེ་བ་དང༌།
ནད་དང་གནོད་པ་མི་མཐུན་པའི་ཕྱོགས་ཐམས་ཅད་ཞི་བ་དང༌། གནས་སྐབས་དང་མཐར་ཐུག་གི་ཕན་བདེ་དཔག་ཏུ་མེད་པ་བྱུང་བ་ལགས། དེ་ལྟར་ཡང༌། ཀུན་ཏུ་སྡོམ་པའི་སྐྱེས་བུ་ནི། ། སྡུག་བསྔལ་ཀུན་ལས་ངེས་པར་གྲོལ། ། བགྱི་བ་གསུང་བས། དེ་ལྟར་ཚུལ་ཁྲིམས་རིན་པོ་ཆེས། རྒྱུ་ཉོན་མོངས་པ་དང་རྣམ་པར་རྟོག་པ་བསྡམ་པའི་དུས་སུ། འབྲས་བུ་སྡུག་བསྔལ་འབྱུང་བའི་དོན་མེད་པ་ཡིན། གནས་སྐབས་དང་མཐར་ཐུག་གི་ཕན་བདེ་ཐམས་ཅད་ཚུལ་ཁྲིམས་རིན་པོ་ཆེ་ལས་འབྱུང་བ་ལགས།
དེ་ལྟར་ཡང༌། ཚུལ་ཁྲིམས་ཀྱིས་ནི་བདེ་འགྲོར་འགྲོ། ། བགྱི་བ་གསུང༌། བར་དུ་ཉན་ཐོས་དང༌། རང་སངས་རྒྱས། བྱང་ཆུབ་སེམས་དཔའི་ས་ནས་སར་འཕར་བ་ཡང༌། ཚུལ་ཁྲིམས་རིན་པོ་ཆེ་ལས་འབྱུང་སྟེ། དེ་ལྟར་ཡང༌། ཚུལ་ཁྲིམས་ཀྱིས་ནི་ཞི་བ་འདོད་རྣམས་འཕགས་པར་འགྱུར། ། བགྱི་བ་གསུང༌།
མཐར་བླ་ན་མེད་པའི་བྱང་ཆུབ་ཏུ་སངས་རྒྱས་པ་ཡང་ཚུལ་ཁྲིམས་ལས་བྱུང་སྟེ། དེ་ལྟར་ཡང༌། སྟོབས་བཅུའི་སྤྱོད་ཡུལ་གནས་ཤིང་ཚུལ་ཁྲིམས་ཉམས་པ་མེད། ། བགྱི་བ་གསུངས། ཚུལ་ཁྲིམས་རིན་པོ་ཆེ་མེད་པར་སོང་ན། ཐེག་པ་ཆེན་པོ་གསང་སྔགས་ཀྱང་མི་འགྲུབ་སྟེ། དེ་ལྟར་ཡང༌། ཚུལ་ཁྲིམས་འཆལ་ལ་སྔགས་འགྲུབ་པ། ། རྒྱལ་བ་རྣམས་ཀྱིས་མ་གསུངས་ཏེ། ། མྱ་ངན་འདས་འགྲོར་འགྲོ་བ་ནི། །
ཡུལ་དང་ཕྱོགས་ཀྱང་མ་ཡིན་ནོ། ། བགྱི་བ་གསུངས། དབང་པོའི་སྒོ་བསྡམ་པའི་དབང་དུ་བྱས་ན། ཚུལ་ཁྲིམས་རིན་པོ་ཆེ་མིག་གི་འབྲས་བུ་བཞིན་དུ་སྲུང་བའི་དུས་སུ། གསང་བ་རྟེན་འབྲེལ་འགྲིགས་ནས། ཏིང་ངེ་འཛིན་བསམ་གྱིས་མི་ཁྱབ་པ་སྐྱེ་བར་ཡོང༌། དེའི་དུས་སུ་དབང་པོ་ལྔ། ཡུལ་ལྔའི་རྗེས་སུ་མ་འཕྲོས་པར། ནང་དུ་བསྡམས་པས་རླུང་སེམས་ཐམས་ཅད་ནང་དུ་གནས་པར་ཡོང་བ་ལགས། དེ་ལ་གསང་སྔགས་རིག་པ་འཛིན་པའི་སྡོམ་པ་གསུང་བ་ཡིན།
དེ་ལྟར་མ་བསྡམས་པས་མིག་གི་དབང་པོ་བགྱི་བ་དེ། གཟུགས་སྡུག་པ་མཐོང་ན་ཆགས། མི་སྡུག་པ་ལ་སྡང༌། བར་པ་ལ་གཏི་མུག་པས་ཏེ། དེ་དང་འདྲ་བར་རྣ་བའི་དབང་པོ་ལ་སྒྲ་སྙན་པ་བྱུང་ན་ཆགས། མི་སྙན་པ་ལ་སྡང༌། བར་པ་གཏི་མུག སྣའི་དབང་པོ་དྲི་ཞིམ་པ་ལ་ཆགས། མི་ཞིམ་པ་ལ་སྡང༌། བར་པ་ལ་གཏི་མུག
ལྕེའི་དབང་པོས་རོ་མངར་བ་ལ་ཆགས། ཁ་བ་ལ་སྡང༌། བར་པ་གཏི་མུག་པ། ལུས་ཀྱི་དབང་པོ་རེག་བྱ་འཇམ་པ་ལ་ཆགས། རྩུབ་པ་ལ་སྡང༌། བར་པ་ལ་གཏི་མུག་པས། དེ་ལྟར་དབང་པོ་ལྔ་ཡུལ་ལྔའི་རྗེས་སུ་ཆགས་སྡང་རྨོངས་གསུམ་གྱི་རྟོག་པ་ཁ་བརྒྱུད་དུ་སོང་ན། ཡོན་ཏན་རིན་པོ་ཆེ་རྒྱུད་ལ་སྐྱེ་བའི་ཐབས་མེད་པ་ཡིན་པས། དབང་པོ་ལྔ་པོ་སོ་སོར་བསྡམ་པར་བྱེད་པ་ཤིན་ཏུ་གལ་ཆེ་བ་ལགས། དེ་ལྟར་ཡང༌།
ཏིང་ངེ་འཛིན་རྒྱལ་པོའི་མདོ་ལས། གཟུགས་དང་སྒྲ་དང་དེ་བཞིན་དྲི་དང་རོ། ། རེག་བྱ་སྤོང་བ་དེས་ནི་སངས་རྒྱས་བསྟན་པ་བསྲུང༌། ། བགྱི་བ་གསུང༌། འགྲོ་སྐྱོང་གི་དྲན་པ་བགྱི་བ། འགྲོ་འཆག་ཉལ་འདུག་སྤྱོད་ལམ་རྣམ་པ་བཞི། གང་གི་དུས་སུ་ཡང་ནང་དུ་དགེ་སྦྱོར་ལ་དྲན་པ་མ་ཡེངས་པར་བྱེད་པ་གལ་ཆེ་བ་ལགས། དེ་ཡང་ཕྲིན་ལས་བྱ་བཞག་རིམ་པའམ། འགྲོ་འདུག་ལ་སོགས་པ་བྱེད་པའི་དུས་སུ་ཡང༌། དྲན་པ་མ་ཡེངས་པར་བསྟེན་ན།
ངལ་དུབ་དང་གཉིད་ཡར་བ་ལ་སོགས་པ་ཕུང་ཉེས་ལ་སོགས་པ་གང་ཡང་མི་ཡོང་བ་ལགས། དེ་ལྟར་མ་བྱས་ནས་འགྲོ་འདུག་གམ། བྱ་བཞག་ཨེན་ཙམ་རེས་ཀྱང་ལུས་པོ་ངལ་དུ་འགྲོ་བ་ཡིན། དེ་ཡང་སྔར་ཐང་ཆད་པའི་དུས་སུ། གཟོད་སྒོམ་བློ་རེ་བྱས་ན། ཚེའི་བར་ཆད་འགྲོ་བས། དེའི་དུས་སུ་ཉལ་བ་རང་སྙེས་པ་གང་བདེ་བྱས་པས་ཤེས་པ་ངལ་གསོ་རྒྱུ་ཞིག་ཡོང༌། དེའི་དུས་གཟོད་བསྒོམ་པས་ཆོག་པ་ལགས། དེ་ཡང་དང་པོ་ནས་དགེ་སྦྱོར་ལ་དྲན་པ་བསྟེན་དགོས་པ་ཡིན། དེ་ལ་གླེན་གཏམ་དུ་དབང་པོ་ཐང་ཡན་བྱས་ནས་གནམ་ས་བར་བརྒྱད་རྣམས་མིག་རིས་ཀྱི་བཅད་ཅིང་ཤེས་པ་ཡན་དུ་གཅུག་པས།
ངལ་དུབ་ལ་སོགས་པའི་སྐྱོན་དཔག་ཏུ་མེད་པ་ཡོང་བ་ལགས། དེ་ཡང༌། བཅོམ་ལྡན་འདས་ཀྱིས། གཉའ་ཤིང་གང་ཙམ་བལྟ་ཞིང་འགྲོ་བ་སེམས་འཁྲུལ་མེད། ། བགྱི་བ་གསུང་བས། འགྲོ་འདུག་གི་དུས་ལྟ་བུ་ཡིན་ཡང༌། གཉའ་ཤིང་གང་ཙམ་མམ། འདོམ་གང་ཚུན་ཆད་མ་གཏོགས་པ། དེ་ཕྱིན་ཆད་ཤེས་པ་མ་ཡེངས་པར་བྱེད་པ་གལ་ཆེ་བ་ཡིན། དེ་ལྟར་ཤེས་པ་མ་ཡེངས་དགེ་སྦྱོར་ལ་དྲན་པ་མ་ཡེངས་པར་བྱས་པས་གོམས་པ་དང༌།
ཕྱིས་ནས་སྤྱོད་ལམ་གང་གིས་ཀྱང་མི་གནོད་པར་དགེ་སྦྱོར་གྱི་གྲོགས་སུ་ཡོང་བ་ལགས། དེས་ན་སྤྱོད་ལམ་རྣམ་པ་བཞི་གང་གི་དུས་སུ་ཡང༌། རང་གི་དགེ་སྦྱོར་ལ་དྲན་པ་སྐད་ཅིག་ཀྱང་མ་ཡེངས་པ་ཞིག་དགོས་པ་ཡིན་ནོ། ། དེ་མ་གཏོགས་པ་སྤྱིལ་པོར་སྡོད་པའི་དུས་སུ། བག་རེ་བསྒོམ་བློ་བྱས། མལ་ས་དེ་ནས་ལངས་པ་དང༌། དབང་པོ་ཐང་ཡན་དུ་བཏང་ནས། དགེ་སྦྱོར་ལ་བོགས་མི་འབྱུང་བ་ལགས། དེ་སྟེ་ཁྱེད་རྣམས་ཀྱང་མི་ཚེ་སྟོང་སྐྱེལ་ལ་བཏང་ནས། འཚོལ་གསོག་དང་འགྲོ་འདུག་གི་དུས་འདའ་བ་མ་གཏོགས་པ།
བརྩོན་འགྲུས་བྱས་ནས་བསྒོམ་པ་ཡང་དཀའ་བར་གདའ། དེ་ལ་མཚན་ཉིད་པའི་གྲ་ས་ཀུན་ན། པོ་ཏི་རེ་ཨེ་ཤེས་ཟེར་ནས། དེ་མ་ཤེས་པར་སོང་ན་མཚང་ཆེན་པོ་བྱེད་པ་ལགས། དེ་དང་འདྲ་བར་ངེད་རང་སྒོམ་ཆེན་པར་ཁས་བླངས་ཕྱིན་ཆད་ཉམས་མྱོང་ངམ། མངོན་པར་རྟོགས་པ་སྣ་རེ་ཙམ་སྐྱོང་རྒྱུ་མེད་ན་དེ་བས་འགྱོད་ཆེ་བ་ཨེ་ཡོད། ས་ཐག་རིང་པོ་ནས་དཀའ་ལས་དཔག་ཏུ་མེད་པ་བྱས་ཤིང་འདིར་བསྙགས་པའི་དགོས་པ་ཅི་ཡིན། གྲྭ་སར་བསྡད་པའི་དགོས་པ་ཅི་ཡིན། དེ་ལ་སྔོན་སྤྱན་སྔ་ནས། ཚོགས་ན་དགེ་འདུན་ལ་བཀའ་བཀྱོན་མཛད་པས།
ཁྱེད་རྣམས་ས་ཐག་རིང་པོ་ནས་འདིར་ཅི་ལ་ཡོང་ངམ་བགྱི་བ་གསུང༌། དེས་ན་ཁྱེད་རང་གི་ཡུལ་དུ། ཆེ་བོར་ཆུང་བསྐྱུར་བྱས་ནས་ངེས་ངེས་བཞིན་དུ་འདིར་བསྙགས། དེ་ཕྱིན་པའི་དུས་སུ་ཚན་རེ་རེ། ར་སྣོར་་་་་་ཞིང་ཁ་བརྔས་ཤུལ་གྱི་རྩྭ་ལ་རྒྱུགས་པ་བཞིན་དུ། གང་དྲག་ན་གང་དྲག་ན་སྙམ་ནས། གནམ་ས་བར་གསུམ་དུ་མ་ཕྱིན་པའི་ས་མེད་པར་བྱས་ཀྱང༌། ད་རུང་འདི་ཀུན་རང་བས་དྲག་པ་བག་དཀའ་བར་གདའ། དེ་ལ་གཞན་ཡང༌། འདི་བས་དྲག་པ་མ་རྙེད་ནས།
དུག་པོ་རེ་ཡང་རྒྱབ་ཏུ་མ་འབྱར་བར་ཧམ་སྐྱ་རེང་ངེ་བ་རེ་བྱས་ནས། ཕུག་རོན་བྲག་ལ་ཕོག་པ་བཞིན་དུ་འདིར་ཀོར་གྱིས་ཡོང་བ་མ་གཏོགས་པ། འདི་བས་དྲག་པ་དང་སྐྱིད་པ་ཡང་དཀའ་བར་བྱུང་བའི་རིགས་དེར་གདའ། དེས་ན་ང་ཕྱིན་ཆད་དེ་ཙུག་མ་བྱེད་པར་སྙོམས་ཆུང་ཀུན་ཡང་བྲེ་ཕུལ་རེ་གང་ཡོད་ཟོ་ཞིང་སྡོད། ནམ་མེད་པའི་དུས་སུ་ཡར་ཞུས་པས་ཆོག་པ་ཡིན། དེ་མ་གཏོགས་པ་ཁྱེད་རྣམས་ཆོས་དང་མི་མཐུན་པ། རྗེ་རིན་པོ་ཆེ་ཡབ་སྲས་ཀྱི་ཞབས་འདྲེན་རྣམས་བྱེད་པར་སོང་ན། འདིར་བསྡད་པ་སླར་གནོད་པས་དགོས་པ་མེད། ཁྱེད་རང་རྣམས་ཀྱང་སྐྲག་ལྷོ་བཞེད་ལྷོར། ཕོ་རོག་བྱང་བཞེད་བྱང༌།
གང་དགའ་བའི་སར་སྡོད། སངས་རྒྱས་ཀྱི་བསྟན་པ་ལ་བཟང་པོ་གར་བྱུང་ཡང་བྱུང་བས་ཆོག ངན་པའི་ཚན་པ་དེ་བྱུང་ན་འདིར་བྱུང་བ་དེ་ཁྱད་པར་དུ་གནོད་པར་སྣང་བ་ཡིན་པས། འདིར་བསྡད་པ་ལ་ཡང་དགོས་པ་མེད་པ་ཡིན་ནོ། ། དེས་ན་དེ་བཞིན་དུ་མི་བྱེད་པར་ཆོས་དང་མཐུན་པར་བྱེད་ན། རང་ཀུན་གྱིས་ཀྱང་སྐུ་ཁམས་ཀྱིས་ཅི་ནུས་ཆོས་ཁྲིད་ཀྱི་རིམ་པ་ཀུན་ཡང་རུས་སུ་འདོན། ཁྱེད་རང་རྣམས་ཀྱང་ཚན་རེ་བཞིན་དུ་ཁྲིད་ཀྱི་རིམ་པ་ཀུན་ཡང་ཐུན་རེ་ཙམ་བསྒོམ་མ་མྱོང་བར་བྱས་ནས། དམིགས་པའི་རིམ་པ་ཚུན་བརྗེད་པའི་རིགས་ཅན་ཡོད་པར་གདའ། དེ་བཞིན་མ་བྱེད་པར་བསྒོམ། གསོལ་བ་ཐོབ།
མོས་གུས་གྱིས་དང༌། དེ་ལྟར་བྱས་པར་སོང་ན། རྗེ་རིན་པོ་ཆེ་ཡབ་སྲས་ཀྱི་བཀའ་དྲིན་གྱིས་གཞན་གང་དང་ཡང་མི་འདྲ་བའི་བྱིན་རླབས་ཞིག་ཞུགས་རྒྱུ་ཡོད་པ་ལགས། དེ་ལ་གོང་དུ་སྙན་དུ་གསོལ་བ་ལྟར། རྟོག་པ་ཕྱིར་མ་འཕྲོས་པར་བྱས་ན་ཉམས་སུ་བླངས་པས། དགེ་སྦྱོར་གནད་དུ་འགྲོ་བ་དང༌། ཤེས་པ་བཀོལ་དུ་བཏུབ་པར་ཡོད་པ་ལ་ཚེགས་མེད་པ་ཡིན་ནོ། ། དེ་ལྟར་དགེ་སྦྱོར་གནད་དུ་འགྲོ་བའི་དུས་སུ། རྣམ་པར་རྟོག་པ་མཐོ་དམན་གང་སྐྱེས་པར་སོང་ཡང༌། དགེ་སྦྱོར་དེས་ཁོའི་སྟོབས་བསྐྱེད་ནས་ཉེས་པ་ཆེན་པོ་བསྐྱེད་པ་ཡོང་བ་ལགས།
དེས་ན་དེ་ལྟ་བུའི་དུས་སུ་རྗེ་རིན་པོ་ཆེའི་ཁྱད་པར་གྱི་ཆོས་ལྔ་པོས་ཉམས་སུ་ལེན་དགོས་པ་ལགས། དེ་ཡང༌། དེ་ལྟར་དགེ་སྦྱོར་གནད་དུ་འགྲོ་བའི་དུས་སུ་དྲན་པ་མ་ཡེངས་པར་བྱེད་པ་གལ་ཆེ་བ་ཡིན་ནོ། ། ཕྱི་རོལ་ཏུ་གནོད་བྱེད་ཀྱི་རྣམ་པ་བྱུང་ཡང༌། སྔར་གྱི་དགེ་སྦྱོར་དེ་ཉིད་ལ་དྲན་པ་རྒྱུན་སྲིང་བ་མ་གཏོགས་པ། རྟོག་པའི་ཕྲེང་བ་གཞན་གང་གིས་ཀྱང་མི་ཕན་པ་ལགས། དེས་ན་ནམ་ཡིན་ཡང་དགེ་སྦྱོར་ལ་དྲན་པ་རྒྱུན་བསྲིང་བ་ཤིན་ཏུ་གལ་ཆེ་བ་ལགས། དེ་ལྟར་ཡང༌། བརྩོན་འགྲུས་ཆེན་པོའི་གོ་བ་ནི། ། དྲན་པ་རྒྱུན་ཆད་མེད་པ་ལགས། །
ཞེས་པ་དང༌། བརྗེད་ངེས་བློ་ལ་ཧེ་རུ་ཀ་སོགས་པའི། ། སངས་རྒྱས་རྣམས་ཀྱིས་བྱིན་གྱིས་རློབ་མི་མཛད། ། ཅེས་པ་དང༌། ཁམས་གསུམ་སེམས་ཅན་བསད་པ་བས། ། དྲན་པ་ཉམས་པ་ཉེས་པ་ཆེ། ། བགྱི་བ་གསུང་བས། དྲན་པ་སྐད་ཅིག་མ་གཅིག་ཀྱང་མ་ཡེངས་པར་བྱས་ནས། དགེ་སྦྱོར་ལ་བོགས་བསམ་གྱིས་མི་ཁྱབ་པ་ཐོན་ནས། རྫོགས་པའི་བྱང་ཆུབ་ཏུ་སངས་རྒྱ་བ་ལ་ཚེགས་མེད་པ་ལགས།
དུས་རྒྱུན་ཆད་མེད་པར་ཉམས་སུ་ལེན་པ་དང༌། གནད་དུ་བསྣུན་པར་ཞུ་འཚལ། ཡང་བླ་མ་རིན་པོ་ཆེའི་ཞལ་ནས། འདིར་རྒྱུ་འབྲས་ཀྱི་ཆོས་བགྱི་བ་དེ། ཇི་ལྟ་བ་བཞིན་དུ་མཁྱེན་དགོས་པ་ཡིན་གསུང༌། དེ་ལ། བཅོམ་ལྡན་འདས་ཀྱིས། གཅིག་ཏུ་དཀར་བའི་ཆོས་རྣམས་ནི་གཅིག་ཏུ་དཀར་ལ། ། གཅིག་ཏུ་ནག་པའི་ཆོས་རྣམས་ནི་གཅིག་ཏུ་ནག་གོ། ། ལས་འདྲེས་པ་རྣམས་ནི་འདྲེས་པའོ། །
གསུང་བས། ལས་དགེ་བ་དང་མི་དགེ་བ་འདྲེས་མ་གསུམ་དུ་གནས་པ་ལགས། དེས་ན་རྒྱུ་དགེ་བ་སོང་བ་ལ་འབྲས་བུ་བདེ་བ་འབྱུང༌། རྒྱུ་མི་དགེ་བ་སོང་བ་ལ་འབྲས་བུ་སྡུག་བསྔལ་འབྱུང༌། རྒྱུ་འདྲེས་མར་སོང་བ་ལ། འབྲས་བུ་འདྲེས་མར་ཡོང་བ་ཡིན་ནོ། ། དེས་ན། རྒྱུ་འབྲས་གཉིས་པོ་དེ་གཅིག་ཏུ་སོང་བ་ཡིན་ནོ། ། སང་ཕྱིས་འབྲས་བུ་ཕུན་སུམ་ཚོགས་པ་འབྱུང༌། དེ་རྣམས་ད་ལྟའི་རྒྱུ་འདི་ལ་གནས་པ་ཡིན།
དེ་ཡང༌། སང་ཕྱིས་གསེར་ཕུན་སུམ་ཚོགས་པ་འབྱུང་བ་དེ་རྣམས། ད་ལྟའི་རྒྱུ་འདི་ལ་གནས་པ་ཡིན། དེ་ཡང༌། སང་ཕྱིས་གསེར་ཕུན་སུམ་ཚོགས་པ་འབྱུང་བ་རྣམས། དེ་དང་གསེར་འདི་ཉིད་ལ་གནས་པ་ཡིན། སང་ཕྱིས་གོས་ཕུན་སུམ་ཚོགས་པ་རྣམས་ལ་ལོངས་སྤྱོད་རྒྱུ་འབྱུང་བ་དེ། དེ་ལྟར་འདུལ་བའི་གོས་དེ་རྣམས་ལ་གནས་པ་ལགས། དེ་རིང་མང་སྐོལ་གཟབ་ནས་དྲངས་པའི་འབྲས་བུ། ཇ་ཕུན་སུམ་ཚོགས་པ་ལ་ལོངས་སྤྱོད་པར་ཡོད་པ་ཡིན།
དེས་ན། རྒྱུ་ནི་དེ་ལྟར་སོང་བའི་འབྲས་བུ་འབྱུང་བ་ལགས། དེ་ལྟར་ཡང༌། ཅི་འདྲ་བ་ཡི་ལས་བྱས་པས། ། དེ་འདྲ་བ་ཡི་འབྲས་བུ་འབྱུང༌། ། བགྱི་བ་གསུང༌། དེ་ལ་རྒྱུས་འབྲས་བུ་དཔོགས་པ་དང༌། འབྲས་བུས་རྒྱུ་དཔོགས་པ་རྣམ་པ་གཉིས་ཡིན། ད་ལྟ་རྒྱུ་དགེ་བ་བསགས་པ་ལ། འབྲས་བུ་བདེ་བ་འབྱུང་བར་ཤེས་པ་དེ།
རྒྱུས་འབྲས་བུ་དཔོགས་པ་ཡིན། ད་ལྟ་བདེ་སྐྱིད་ཕུན་སུམ་ཚོགས་པ་ལོངས་སྤྱོད་པ་དེ་རྣམས། རྒྱུ་དགེ་བར་སོང་བའི་འབྲས་བུ་ཤེས་པ་དེ། འབྲས་བུས་རྒྱུ་དཔོགས་པ་ཡིན་པ་ལགས། དེ་དང་འདྲ་བར་མི་དགེ་བའི་ལས་སྣ་ཚོགས་གང་ཡིན་པར་སོང་ཡང༌། རྒྱུ་འབྲས་གཉིས་པོ་དེ་མ་གཏོགས་པ་གཞན་མེད་པས། གང་ཡིན་ཡང་དེ་ཁོ་ན་བཞིན་ཤེས་འཚལ་བ་ལགས། དེས་ན། བསམ་པ་མི་དགེ་བ་ཆགས་སྡང་རྨོངས་གསུམ་གྱི་རྗེས་སུ་འབྲངས་པའི་ལས་སྤྱད་པར་སོང་ན། དམྱལ་བ་ཡི་དྭགས་ལ་སོགས་པའི་གནས་ངན་པ་རྣམས་སུ་སྐྱེ་བར་ཡོང་བ་ཡིན།
དེ་ཡང༌། ཞེ་སྡང་གི་ལས་སྤྱད་པར་སོང་ན། དམྱལ་བའི་གནས་སུ་སྐྱེ། འདོད་ཆགས་ཀྱི་རྗེས་སུ་འབྲངས་པའི་ལས་སྤྱད་པར་སོང་ན། ཡི་དྭགས་ཀྱི་གནས་སུ་སྐྱེ། གཏི་མུག་གི་རྗེས་སུ་འབྲངས་པའི་ལས་སྤྱད་པར་སོང་ན། དུད་འགྲོའི་གནས་སུ་སྐྱེ་བར་བྱེད་པ་ལགས། དེ་ལྟར་ཉོན་མོངས་པ་ཆགས་སྡང་རྨོངས་གསུམ་གྱི་རྗེས་སུ་འབྲངས་པའི་ལས་ཆེ་ཆུང་གང་བྱས་ཀྱང༌། སྐྱེ་བ་འདི་ལ་ཡང་སྡུག་བསྔལ་མི་འདོད་པ་སྣ་ཚོགས་འབྱུང་བ་དང༌། ཕྱི་མ་ཡང་གནས་ངན་པ་རྣམས་སུ་སྐྱེ་བ་ཡིན།
དེས་ན། རྒྱུ་མི་དགེ་བ་བགྱི་བ་དེ་ཇི་ལྟ་བ་སྤོང་དགོས་པ་ལགས། རྒྱུའི་དུས་སུ་མ་བཀག་པར་བབ་ཅོལ་དུ་སྤྱད་ནས། འབྲས་བུ་འབྱུང་བའི་དུས་སུ། ང་ལ་འདི་འདྲ་བ་ཡོང་མི་ཐང་བ་བྱས་པས་བག་མཆིས་པ་ཡིན། རྒྱུ་སྔོན་དུ་སོང་ཟིན་ནས་སངས་རྒྱས་བྱོན་ཡང་མི་ཕན་པ་ལགས། དེས་ན་རྒྱུ་མི་དགེ་བ་ཐམས་ཅད་མ་སྐྱེས་པ་མི་བསྐྱེད། སྐྱེས་པ་རྣམས་ཀྱང་ངོ་ཤེས་པར་བྱས་ནས་སྤོང་དགོས་པ་ལགས། ལས་འདྲེས་མ་བགྱི་བ། ལས་དགེ་མི་དགེ་ཐམས་ཅད་འདྲེས་མར་སྤྱད་པས།
འབྲས་བུ་མ་འདྲེས་ལ་རྫོགས་པར་འདྲེས་མར་འབྱུང་བ་ལགས། དེས་ན་ལས་རྣམས་འབུ་སྲིན་རྒྱབ་འདྲ་གསུང་བས། རྒྱུ་དགེ་མི་དགེ་གང་སྤྱད་པའི་འབྲས་བུ་འཕྲལ་དུ་འབྱུང་བ་ཡིན། དེས་ན། རྒྱུ་མི་དགེ་བ་བགྱི་བ་དེ་ནན་ཏན་ཆེན་པོས་བཀག་ནས། བསམ་པ་བྱང་ཆུབ་ཀྱི་སེམས་རིན་པོ་ཆེའི་རྗེས་སུ་འབྲངས་པའི་ཕ་རོལ་ཏུ་ཕྱིན་པ་དྲུག་ལ་སོགས་པའི་རྩ་བ་ནུས་ཚད་ལ་འབུངས་དགོས་པ་ཡིན། དེ་ལྟར་བྱང་ཆུབ་ཀྱི་སེམས་ཀྱི་དབང་དུ་བྱས་པའི་དུས་སུ། ཕ་རོལ་ཏུ་ཕྱིན་པ་དྲུག་གི་གང་རུང་རེ་རེ་ལ་ཡང་དྲུག་ཀ་ཚང་ནས། བྱེད་པ་ལ་སོགས་པ་རེ་རེའི་གཞན་རྣམས་འཁོར་གྱི་ཚུལ་དུ་བྱུང་བ་ལགས། དེས་ན།
རྒྱུ་ཇི་ལྟར་སོང་བ་དེ་ལ། ད་ལྟ་འཕྲལ་དུ་མཐོང་ཆོས་སུ་འབྱུང་བ་ལགས། རྒྱུ་གང་སོང་བ་རྣམས་སངས་རྒྱས་ཀྱི་སར་ཡང་སྤུ་རིས་མི་འདོར་བར་ཟད་དེ། སྨིན་པར་བཤད་དེ། མ་འདྲེས་པ་སོ་སོར་འབྱུང་བ་ལགས། དེ་ལྟར་ཡང༌། ལུས་ཅན་རྣམས་ཀྱི་ལས་རྣམས་ནི། ། བསྐལ་པ་བརྒྱར་ཡང་ཆུད་མི་ཟ། ། ཚོགས་ཤིང་དུས་པ་བབ་པ་ན། ། འབྲས་བུ་ཉིད་དུ་སྨིན་པར་འགྱུར། །
བགྱི་བ་གསུང༌། དེས་ན། ཁྱེད་བསོད་སྙོམས་དང༌། ཁམས་འགྲོ་ལ་སོགས་གཡས་གཡོན་གཤེགས་བཞུད་མཛད་པ་རྣམས་ཀྱང་ཆོས་དང་མཐུན་པ། རྗེ་རིན་པོ་ཆེ་ཡབ་སྲས་ཀྱི་ཞབས་འདྲེན་དུ་མ་སོང་བ་རེ་གྱིས། ཁྱེད་ཚན་རེ་རེ་འདི་ནས་སོང་བ་དང་ཆོས་དང་མི་མཐུན་པའི་སྤྱོད་པ་སྣ་ཚོགས་རེ་བྱས་པས། ཡོན་བདག་ཕོ་མོ་རྣམས་ཀྱི་དད་པ་བཟློག སྒོམ་ཆེན་པ་རི་ཕུག་ན་ཡོད་པ་དགེ་སྦྱོར་མཛད་པ་རྣམས་ཀྱི་སྙན་གཙེས། དེའི་དུས་སུ་འདིར་ཁོང་རྣམས་ཀྱིས་འདིར་ཡི་གེ་བསྐུར་ནས། ཁྱེད་ཀྱིས་ཁ་ཏ་གྱིས་པ་འདི་ཙུག་བྱེད་དུ་མ་འཇུག་ཟེར་དུ་བྱུང༌།
དེ་ལྟ་བུའི་རྩ་བར་སོང་ན་ཞབས་འདྲེན་དེ་བས་ཆེ་བ་ཨེ་ཡོད། དེས་ན་ད་ཕྱིན་ཆད་དེ་ལྟ་བུའི་སྤྱོད་པ་མ་བྱེད། ཆང་མ་འཐུང༌། འཐུངས་པར་སོང་ན་འདི་བས་ཉེས་པ་ཆེ་བ་མེད་པ་ཡིན། དེ་ལྟར་ཡང༌། དམ་པའི་ཆོས་འདུལ་བ་ནས། ཆང་ནི་ཉེས་པ་ཀུན་གྱི་རྩ་བ་སྟེ། ། རྩྭ་མཆོག་གིས་ཀྱང་བླངས་ཏེ་མི་འཐུང་ངོ༌། ། བགྱི་བ་གསུང༌། དེ་ལ་སྔོན་སྤྱན་སྔ་ཀུན་ནས།
ཆང་འཐུངས་ཟེར་བའི་ཁ་སྐད་གསན་པའི་དུས་སུ། ཤིན་ཏུ་མི་མཉེས་ནས། དེ་ལྟ་བུ་གང་གིས་འཐུངས་པར་སོང་ན་ཡང་ཕྱིན་ཆད་ང་དང་འབྲེལ་པ་མེད་པ་ཡིན་ནོ། ། གསུངས་ནས་དབུ་བསྙུང་བཞེས་པར་གདའོ། ། དེ་ལྟར། རྗེ་རིན་པོ་ཆེ་དང་འབྲེལ་བ་མེད་པའི་དུས་སུ། གཞན་དང་འབྲེལ་བ་ཡོང་བ་དེ་དཀའ་བར་ཡོང་བ་ལགས། དེ་ལྟར་རྗེ་རིན་པོ་ཆེ་ཡབ་སྲས་དང་འབྲེལ་པ་མེད་པར་ཐུག་པའི་ཐལ་བའི་ཁུ་བ་དེ་འཐུངས་པ་ལ་དགོས་ཆེད་ཅི་ཡོད། དེ་ལ་ཚན་གཅིག་གིས་རང་རེ་འཐུང་འདོད་པའི་རྫུན་གྱི་ཁུངས། བཅོམ་ལྡན་འདས་ལ་བྱེད་ནས།
ངེད་རྣལ་འབྱོར་པ་ཡིན། ངེད་སྒོམ་ཆེན་པ་ཡིན་པས། གསང་སྔགས་སུ་གནང་བ་ཡིན་ཟེར་ནས། རྣལ་འབྱོར་པ་དང༌། སྒོམ་ཆེན་པ་ཡིན་པ་ཁ་ནས་བཀག་པ་ཡིན་མོད། དེ་ནི་སྙད་མུ་གེ་དང་སྣམ་བུ་བོར་ཚོང་བྱེད་པ་མ་གཏོགས་པ། བཅོམ་ལྡན་འདས་ཀྱིས། ཆང་གནང་བའི་སྐབས་མི་སྲིད་པ་ལགས། མ་གནང་བའི་ཕ་རོལ་ཏུ་བག་ཙམ་འཐུང་བར་སོང་ཡང་ཉེས་པ་དཔག་ཏུ་མེད་པར་གསུངས།

དེ་ལྟར་ཡང༌། སྡོམ་པ་འབྱུང་བའི་རྒྱུད་ལས། ཧ་གསུམ་ལ་སོགས་དང་བྲལ་བར། ། ཅི་སྟེ་དམ་ཚིག་ཅན་གྱིས་འཐུང༌། ། དེ་ལ་དུག་འགྱུར་ཐེ་ཚོམ་མེད། ། སྔགས་པ་ཆང་གིས་མྱོས་གྱུར་པ། ། འདོད་ལ་དགའ་ཞིང་འཁྲིག་ལ་སྲེད། ། རྒོད་ཅིང་དེ་བཞིན་གླུ་ཡང་ལེན། ། རྣལ་འབྱོར་མ་རྣམས་ཁྲོས་ནས་ནི། ། གདོན་དང་རིམས་དང་དུག་སོགས་ཀྱིས། ། རྨོངས་ཆེན་དེ་དག་བསད་ནས་ཀྱང༌། །
ངུ་འབོད་དམྱལ་བར་འཚོད་པར་བྱེད། ། བགྱི་བ་གསུང༌། དེ་མ་གཏོགས་པ་ཁྱེད་རྣམས་ཀྱིས་ཆང་བཏུང་བར་བྱ་གསུང་བ་མེད་པས། དེས་ན་ཁ་དོག་དང༌། དྲི་རོ་དང་ནུས་པ་བསྒྱུར་ནུས་པར་སོང་ན། གསང་སྔགས་སུ་ཡང་གནང་ལ། འདུལ་བར་ཡང་བཀག་པ་མེད་པ་ཡིན་ནོ། ། དེ་ལྟར་ཡང༌། ཧ་ཧོ་ཧྲཱི་ཧཱུྂ་བྱ་བ་སྔགས་ཀྱིས་བསང་བ་དང༌། སྦར་བ་དང༌།
རྟོག་བྱ་སྟེ། ཧས་ནི་ཁ་དོག་བསྒྱུར་བར་བྱེད། ། ཧོས་ནི་ནུས་པ་འཇོམས་པར་བྱེད། ཧྲཱིས་རོ་ནི་བསྒྱུར་བར་བྱེད། ཧཱུྂ་གིས་དྲི་ནི་འཕྲོག་པར་བྱེད། ། བགྱི་བ་གསུང་བས། དེ་ལྟར་ཁ་དོག་དྲི་རོ་དང་ནུས་པ་བསྒྱུར་ནུས་པ་དེ་ལ་བདུད་རྩིར་གསུང་བ་མ་གཏོགས་པ། ཆང་དུ་ཡོང་བ་མ་ལགས། དེ་ལྟ་བུའི་བདུད་རྩི་དེ་ནི། གསང་སྔགས་སུ་ཡང་གནང་ལ།
འདུལ་བར་ཡང་བཀག་པ་མེད་པ་ཡིན་ནོ། ། དེ་ཡང་དེ་ལྟ་བུའི་ཉེས་པ་དེ། ཁྱེད་ཁམས་སུ་བཞུད་པ་ཀུན་ལ་འབྱུང་ཉེ་བར་གདའ་བས། ཁྱེད་ལ་དབུས་དང་གཞན་ནི་མེད་པའི་ཁམས་ལུགས་བགྱི་བའི་བླ་ལྷག་ཅིག་ཡོད་པར་འདུག་པས། ན་ནིང་གོང་ཀུན་ཏུ་ཡང༌། ཚན་རེ་ཁམས་སུ་བཞུད་ནས། ཡར་བྱོན་པའི་དུས་སུ། མཆོད་འདི་ཀུན་ན་ཡར་ལ། ཁམས་ལུགས་བྱས་པས་མཐོལ་ལོ་བཤགས་ཟེར་ཞིང་བཤགས་པ་བྱེད་པ་འབྱུང་བ་ལགས་པར་གདའ། དེ་ལྟར་བཤགས་པ་བྱེད་དགོས་པའི་དུས་སུ།
བཟང་པོ་མིན་ཏེ་ཡོང་བས། ཁྱེད་རྣམས་ཀྱིས་མ་བྱེད། ཡང་ཚན་རེས་རླུང་སྐྱེས་པ་སྐད་ཟེར་བ་ཀུན་ཡང༌། ས་སེར་འདིར་བསྡད་པའི་རིང་ལ་རླུང་མ་སྐྱེས། ཁམས་ས་བཟང་ལ་ཁྱེད་རང་རྣམས་མི་ལ་འཇིགས་འཇིགས་བྱེད་ཙ་ན་ཡང༌། ངེད་ཁམས་བཟང་བ་སྐད་ཟེར་བའི་ས་བཟང་དེར་ཕྱིན་པའི་དུས་སུ། རླུང་སྐྱེ་བའི་དོན་མེད་པ་ཡིན། དེ་སྐྱེས་པ་བདེན་ན་ཡང་ཤ་བཟང་པོ་དང༌། ཐུད་མར་བཟང་པོ་ཟོས་པས་ཆོག་པ་ལ། ཉེས་པ་དཔག་ཏུ་མེད་པ་ཡོད་པ་དེ་འཐུངས་ནས་ལྷག་པོ་ཅི་ཡོད།
དེ་ལ། ངེད་རང་སྒོམ་ཆེན་པ་ནི། ནད་གང་ལ་ཡང་བསྒོམས་པས་ཆོག་པ་ཡིན་ན། མི་དགེས་ནི་བསྒོམས་ན་རྫོགས་པའི་བྱང་ཆུབ་ཏུ་སངས་རྒྱ་བ་ལ་ཡང་ཆགས་མེད་པ་ཡིན། ནད་དེ་ལྟ་བུ་རེ་ལ་ནི། རྗེ་རིན་པོ་ཆེའི་གདམས་ངག་ཐུན་མོང་མ་ཡིན་པ་འདི་འདྲ་བ་རྣམས་ཡོད་པའི་དུས་སུ། སྔ་དྲོ་ཕྱི་དྲོ་རེ་ཙམ་བསྒོམས་ཀྱང་དེས་ཆོག་པ་ཡིན་པས། དྲོད་ཅན་དགོས་པའི་ནད་དེ་འདྲ་བ་བྱུང་བའི་དུས་སུ་ཡང༌། གཏུམ་མོ་སུམ་ཁྲིད་ཀྱིས་ཉམས་སུ་བླངས་པའི་དུས་སུ། ཕན་པ་ལ་ཚེགས་མེད་པ་ལགས།
དེ་ལྟར་མཛད་པ་མ་གཏོགས་པ། བཅོས་ཚོད་ཚོད་ཀྱང་མི་མཛད་པར་ཞུ། ཁྱད་པར་ཆང་ནི་དུས་ནམ་ཡང་བཏུང་དུ་མི་རུང་བས། སྲོག་ལ་བབ་ཀྱང་སྙིང་རུས་ཆེན་པོ་གྱིས་ལ་མ་འཐུང༌། རྗེ་རིན་པོ་ཆེ་ཡབ་སྲས་གཞན་གང་དང་ཡང་མི་འདྲ་བས། མི་ཆེ་བ་ཡིན། དེའི་དུས་སུ་རང་ལ་ཡང་ཁུར་ཞིག་ཁུར་རྒྱུ་ཡོད་པས། དེས་ན་ཆོས་དང་མི་མཐུན་པའི་སྤྱོད་པ་མ་བྱས་ན། རྗེ་རིན་པོ་ཆེ་ཡབ་སྲས་ཀྱི་རྣམ་པར་ཐར་པ་འདི་བཟུང་བར་སོང་ན། ཁྱེད་རང་རྣམས་ཀྱང་མི་མཉམ་པ་དང་མཉམ།
མཉམ་ཉིད་ཐམས་ཅད་འོག་ཏུ་ཚུད་ནས་ཡུལ་ཕྱོགས་ལོགས་གར་ཕྱིན་ཡང༌། གཞན་ཐམས་ཅད་ཀྱི་གོང་དུ་འབྱུང་བ་ལགས། དེས་ན་གཞི་བྱེས་ལམ་གསུམ་གར་ཕྱིན་ཡང༌། ཆོས་དང་མཐུན་པ་བླ་མ་དང༌། གྲོགས་པོའི་ཐུགས་ཀྱིས་མ་ཁྲེལ་བ། དུས་ནམ་ཡིན་ཡང་ཚུལ་ཁྲིམས་རིན་པོ་ཆེ་ལ་རང་སྙིང་དཔང་དུ་བཙུགས་ནས་མིག་གི་འབྲས་བུ་བཞིན་དུ་བསྲུང་བ་དང༌། འདི་དང་ཕྱི་མ་ཐམས་ཅད་དུ་དོན་ཆེན་པོ་འགྲུབ་པ་ཡིན་པས་དེ་ལྟར་དུ་མཛད་པར་ཞུ་འཚལ།། །། ཨཱོཾ་ཡེ་དྷརྨཱ་ཧེ་ཏུ་པྲ་བྷ་ཝཱ་ཧེ་ཏུནྟེ་ཥཱནྟ་ཐཱ་ག་ཏོ་ཧྱ་བ་ད་ཏ། ཏེ་ཥཱཉྩ་ཡོ་ནི་རོ་དྷ་ཨེ་ཝཾ་བཱ་དཱི་མ་ཧཱ་ཤྲ་མ་ཎཿསྭ་ཧཱ།། །།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
