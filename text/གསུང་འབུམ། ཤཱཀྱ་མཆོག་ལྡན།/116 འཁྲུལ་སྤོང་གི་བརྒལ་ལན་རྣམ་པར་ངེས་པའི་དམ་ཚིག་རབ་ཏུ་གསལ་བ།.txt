གསུང་འབུམ། ཤཱཀྱ་མཆོག་ལྡན།
པོད ༡༡༦
འཁྲུལ་སྤོང་གི་བརྒལ་ལན་རྣམ་པར་ངེས་པའི་དམ་ཚིག་རབ་ཏུ་གསལ་བ།
༼འ༽ ༄༅། །འཁྲུལ་སྤོང་གི་བརྒལ་ལན་རྣམ་པར་ངེས་པའི་དམ་ཚིག་རབ་ཏུ་གསལ་བ་ཞེས་བྱ་བ་བཞུགས་སོ།། ན་མོ་བཛྲ་དྷ་རཱ་ཡ། རྡོ་རྗེ་འཛིན་པ་ཆེན་པོ་གྲགས་པ་རྒྱལ་མཚན་གྱི་ཞབས་ཀྱི་པདྨོ་དྲི་མ་མེད་པ་ལ་ཕྱག་འཚལ་ལོ། ། དམིགས་མེད་སྙིང་རྗེས་སྟོང་པ་ཉིད། ། བདག་གིར་བྱས་པའི་བདེ་ཆེན་པོ། ། དམ་ཚིག་རྡོ་རྗེའི་སྐུར་བསྟན་པ། ། རྡོ་རྗེ་འཛིན་ལ་ཕྱག་འཚལ་ལོ། ། ཀུན་ཁྱབ་བདེ་བ་མཆོག་དེའི་འཆི་མེད་ལམ་ཆེན་པོར། ། འོད་གསལ་མཚམས་སྤྲིན་ལི་ཁྲིའི་མདངས་ཀྱིས་ཉེར་འཁྱུད་པའི། །
གཉིས་མེད་ཟུང་འཇུག་ཉམས་དགུའི་རྣམ་རོལ་གྱིས་ཕྱུག་པ། ། ཡིད་འོང་སྒྱུ་མའི་གར་མཛད་དེ་ལ་ཕྱག་འཚལ་ལོ། ། འཕོ་མེད་ཟླ་གཞོན་གང་བའི་ཐུགས་རྡོ་རྗེ། ། ཆགས་ཁྲོའི་ཟེར་གྱིས་མི་གཞོམ་རྡོ་རྗེའི་སྐུ། ། གསུང་གི་རྡོ་རྗེར་གྲགས་པའི་ཕྱག་ཟུང་གིས། ། བསྟན་པའི་རྒྱལ་མཚན་འཛིན་ཁྱོད་རིགས་བརྒྱའི་མགོན། ། ཁྱོད་གཞུང་ཐུབ་པའི་བཀའ་བཞིན་དུ། ། མང་པོའི་བསྟེན་བྱར་རྣམ་བརྟགས་པ། ། ལ་ལའི་སྙིང་ལ་ལྟོས་འགྲོ་ཡི། ། མགྲིན་པར་འོ་མ་ཇི་བཞིན་ནོ། །
གཞན་འཕྲུལ་དབང་བྱེད་བདག་པོའི་མེ་ཏོག་མདའ། ། དྲང་པོར་སྲོང་བའི་རྟོག་དཔྱོད་མཁན་འགའ་ཡིས། ། ཕྲག་དོག་གཞུ་ཆེན་ལན་བརྒྱར་སློང་བྱེད་མོད། ། ཚངས་པའི་གཞུང་ལུགས་འཇིག་པར་ག་ལ་ནུས། ། ཞེས་མཆོད་པར་བརྗོད་པ་དང༌། རྩོམ་པར་དམ་བཅའ་བ་སྔོན་དུ་བཏང་ནས། རྩ་བའི་ལྟུང་བ་ལ་འཁྲུལ་པ་སྤོང་བ་ཞེས་བྱ་བའི་བསྟན་བཅོས་ལས་བརྩམས་པའི་བརྒལ་ལན་རྣམ་པར་ངེས་པ་འདི་འཆད་པ་ལ། དོན་གསུམ་སྟེ། གཞུང་དོན་དངོས་ཀྱི་བརྒལ་ལན་དང༌། ཕྱིར་བཅོས་ཀྱི་བརྒལ་ལན་དང༌།
སྡོམ་པ་ཐོབ་དུས་ལ་སོགས་པའི་བརྒལ་ལན་ནོ། ། དང་པོ་ལ་གཉིས་ཏེ། མཚན་དོན་གྱི་བརྒལ་ལན་དང༌། ལྟུང་བ་སོ་སོའི་བརྒལ་ལན་ནོ། ། དང་པོ་ལ་གསུམ་སྟེ། ཕྱོགས་སྔ་མས་ཁས་བླངས་པ་དང༌། ཕྱིར་རྒོལ་བས་རྩད་པ་དང༌། ཚེར་མ་འབྱིན་བྱེད་ཀྱི་ལན་ནོ། ། དང་པོ་ནི་ཇི་སྐད་དུ། དེ་ལ་རྩ་བ་ཞེས་བྱ་བ།
བསྲུངས་ན་དངོས་གྲུབ་ཐམས་ཅད་ཀྱི་རྩ་བ་ཡིན་ལ། མ་བསྲུངས་ན་ཉེས་པ་ཐམས་ཅད་ཀྱི་རྩ་བ་ཡིན་པས་ན། རྩ་བའི་ལྟུང་བ་ཞེས་སྨོས་ཏེ། བཅུ་བཞི་པོ་དག་གི་ནང་ནས་གང་ཡང་རུང་བ་གཅིག་ཉམས་ཀྱང་དམ་ཚིག་ཐམས་ཅད་མཐའ་གཏུགས་ནས་འབྲས་བུ་འགྲུབ་པའི་སྐལ་བ་མེད་པ་སྟེ། དཔེར་ན་ཤིང་སྡོང་པོ་ཆེན་པོའི་ལོ་མ་དང་ཡལ་ག་ལ་སོགས་པ་ཕྲ་མོ་གང་བཅད་ཀྱང་རྩ་བ་ནས་སྐམ་པར་མི་ནུས་ལ་རྩ་བ་བཅད་ན་མ་ལུས་པ་སྐམ་པ་བཞིན་དུ། ཡན་ལག་གི་ལྟུང་བ་ཕྲ་མོ་དག་ཀུན་དུ་བཅད་ཀྱང་འབྲས་བུ་ཐམས་ཅད་མི་འགྲུབ་པ་མ་ཡིན་ཞིང༌། རྩ་བའི་ལྟུང་བ་ཀུན་དུ་བཅད་ན་འབྲས་བུ་ཐམས་ཅད་མི་འགྲུབ་པ་ཡིན་ནོ། ། དེ་ཡང་གང་གི་རྩ་བའི་ལྟུང་བ་ཡིན་ཞེ་ན། རྡོ་རྗེ་ཐེག་པའི་རྩ་བའི་དཀྱིལ་འཁོར་དུ་དབང་ཐོབ་པ་དག་གི་རྩ་བའི་ལྟུང་བ་ཡིན་ཏེ། གཞན་གྱི་ནི་སྐབས་མ་ཡིན་པའི་ཕྱིར་རོ། །
ཞེས་པའོ། ། གཉིས་པ་རྒོལ་བ་གཉིས་ལས་དང་པོ་ནི། རྩ་ལྟུང་གི་རྣམ་བཤད་དངོས་གྲུབ་ཀྱི་སྙེ་མ་ཞེས་བྱ་བ་མཛད་པ་པོ་ན་རེ། ལུགས་དེ་མི་འཐད་དེ། དངོས་གྲུབ་ཀྱི་རྩ་བར་སོང་བས་ལྟུང་བའི་རྩ་བར་འགྲོ་མི་དགོས་པའི་ཕྱིར་དང༌། འདིར་ནི་ལྟུང་བའི་རྩ་བ་ངོས་འཛིན་དགོས་པ་ཡིན་ཏེ། རྣམ་སྣང་མངོན་བྱང་དང༌། ནམ་སྙིང་གི་མདོར། ལྟུང་བའི་རྩ་བ་ཞེས་བྱ་བར་བསྒྱུར་བས་སོ། ། ཞེས་དགག་པ་བརྗོད་ནས།
དེ་རང་གི་ལུགས་ནི། ལྟུང་བའི་མཐར་ཐུག་ཤོས་ཡིན་པས་དེ་ཞེས་བྱའོ། ། ཞེས་གསུངས་སོ། ། ཡང་རྒོལ་བ་གཉིས་པ་ནི། སྔགས་ཀྱི་འདུལ་བ་ཞེས་བྱ་བའི་བསྟན་བཅོས་མཛད་པ་ན་རེ། ལྟུང་བའི་རྩ་བའི་འབྲུ་གནོན་པ་ན། བསྲུངས་ན་དངོས་གྲུབ་ཀྱི་རྩ་བ་ཞེས་པའི་ཚིག་ནི་དོན་མེད་པ་སྟེ། བསྒྲུབ་བྱ་དང་མ་འབྲེལ་བའི་ཕྱིར། མ་བསྲུང་ན་ཉེས་པའི་རྩ་བ་ཡིན་ཞེས་པ་ཡང་རྩ་ལྟུང་མ་བསྲུངས་པ་ཉིད་ལྟུང་བའི་རྩ་བ་ཡིན་ཞེས་པར་སོང་བས་ལྟུང་བའི་རྩ་བ་ཞེས་པའི་དོན་ལ་གོ་བ་བསྐྱེད་མ་ནུས་སོ། ། ཞེས་རྒོལ་བར་བྱེད་དོ། །
གསུམ་པ་ལ་གཉིས་ཏེ། རྒོལ་བ་དང་པོའི་ལན་བཏབ་པ་དང༌། རྒོལ་བ་གཉིས་པའི་ལན་འདེབས་པའོ། ། དང་པོ་ལ་གསུམ་སྟེ། ཕྱོགས་སྔ་མའི་དོན་མ་ཤེས་པ་དང༌། དེས་ན་རྒོལ་བ་མི་འཇུག་པ་དང༌། རྩ་ལྟུང་གི་སྒྲ་དོན་མ་ནོར་བར་བཤད་པའོ། ། དང་པོ་ནི། དངོས་གྲུབ་ཀྱི་རྩ་བ་ཡིན་པས། ལྟུང་བའི་རྩ་བ་ཡིན་ཞེས་པ་ནི།
ནན་གྱིས་ཁྱོད་འདི་འདོད་ཅེས་པ། ། ཞེས་འབྱུང་བ་ལྟར་ཁས་བླངས་མེད་པའི་རྒོལ་བ་ཡིན་པས་ཅིར་ཡང་མི་རུང་སྟེ། བསྲུངས་ན་དངོས་གྲུབ་ཀྱི་རྩ་བར་འགྱུར་བ་དེ། མ་བསྲུངས་ན་ཉེས་པའི་རྩ་བ་ཡིན་ཞེས་ངེས་བཟུང་ཅན་གྱི་ཚིག་གཉིས་སོ་སོར་སྨོས་པ་ལ་རྣམ་བཅད་སོ་སོར་མཐོང་བའི་ཕྱིར། ཁྱེད་རང་ཡང་རྩ་ལྟུང་དང་པོ་བསྲུངས་ན་དངོས་གྲུབ་ཀྱི་རྩ་བ་དང༌། མ་བསྲུངས་ན་ཉེས་པའི་རྩ་བར་མི་འདོད་དམ། འདོད་ན་ནི་དངོས་གྲུབ་ཀྱི་རྩ་བ་ཉེས་པའི་རྩ་བར་ཁས་བླངས་པ་མ་ཡིན་ནམ། གཉིས་པ་ནི་དངོས་གྲུབ་ཀྱི་རྩ་བ་ཉེས་པའི་རྩ་བར་ཐལ། དངོས་གྲུབ་ཀྱི་རྩ་བ་ཡིན་པའི་རྒྱུ་མཚན་གྱིས་མ་བསྲུངས་ན་ཉེས་པའི་རྩ་བར་འགྱུར་བའི་ཕྱིར། ཞེས་པ་ནི་འགལ་བའི་གཏན་ཚིགས་ཏེ།
ཕྱོགས་ཆོས་གྲུབ་ཅིང༌། ཁྱབ་པ་ཕྱིན་ཅི་ལོག་ཏུ་ཁྱེད་རང་གི་ཚད་མས་ངེས་པའི་ཕྱིར། ཡང་ཕྱོགས་སྔ་མ་མི་འཐད་དེ། བསྲུངས་པ་དངོས་གྲུབ་ཀྱི་རྩ་བར་སོང་བས་ལྟུང་བའི་རྩ་བར་འགྲོ་མི་དགོས་པའི་ཕྱིར། ཞེས་པའི་ཚུལ་གྱིས་འཕེན་ན་ནི། ཕྱོགས་སྔ་མ་ལྟར་ན་ཁྱབ་པ་འགལ་བ་དང༌། ཕྱི་མ་ལྟར་ན་མ་ངེས་པ་ཡིན་ཏེ། འདི་ལྟར་རྩ་ལྟུང་དང་པོ་ཆོས་ཅན། བསྲུངས་ན་དངོས་གྲུབ་ཀྱི་རྩ་བ་ཡིན་ལ། མ་བསྲུངས་ན་ཉེས་པའི་རྩ་བ་ཡིན་པས་ལྟུང་བའི་རྩ་བར་འཇོག་པ་མི་འཐད་པར་ཐལ། །
བསྲུངས་པ་དངོས་གྲུབ་ཀྱི་རྩ་བར་སོང་བས་ལྟུང་བའི་རྩ་བར་འགྲོ་མི་དགོས་པའི་ཕྱིར། ། འདོད་ནུས་པ་མ་ཡིན་ཏེ། ཉེས་པ་ཐམས་ཅད་ཀྱི་རྩ་བ་ཡིན་ན་ལྟུང་བའི་རྩ་བ་མ་ཡིན་པར་འགལ་བས་སོ། ། ཁྱེད་ཉིད་ལ་ནང་འགལ་བ་འདི་ལྟར། རྩ་ལྟུང་གི་སྒྲ་བཤད་བྱེད་པ་ན། ལྟུང་བའི་རྩ་བ་ངོས་འཛིན་རྒྱུ་ཡིན་པར་འཆད་པ་དང༌། ལྟུང་བའི་མཐར་ཐུག་ཤོས་ཡིན་པས། རྩ་ལྟུང་ངོ་ཞེས་འཆད་པ་ཡང་ནང་འགལ་བ་ཡིན་ཏེ། ཁྱེད་རང་ལྟར་ན། ལྟུང་བའི་མཐར་ཐུག་ཤོས་དེའི་ཡང་རྩ་བར་གྱུར་པས་ན།
རྩ་བའི་ལྟུང་བ་ཞེས་འཆད་དགོས་པའི་ཕྱིར་དང༌། ཡན་ལག་གི་ལྟུང་བ་དང༌། སྦོམ་པོ་སོགས་ཀྱི་རྩ་བ་ཡིན་པས། ལྟུང་བའི་རྩ་བ་ཡིན་ཞེས་འཆད་ན་ནི་དེ་ལ་ལྟུང་བའི་མཐར་ཐུག་པར་གྱུར་པ་མི་དགོས་པའི་ཕྱིར་དང༌། རྩ་ལྟུང་གི་ཡན་ལག་ཡིན་པས་ཡན་ལག་གི་ལྟུང་བ་ཞེས་འཆད་དགོས་པར་མཚུངས་པས་རྟོགས་པ་ཕན་ཚུན་བརྟེན་པར་ཐལ་བའི་ཕྱིར་རོ། ། གསུམ་པ་ནི་འདིར་ལྟུང་བའི་རྩ་བ་ངོས་བཟུང་ནས་རྩ་ལྟུང་གི་སྒྲ་བཤད་བྱེད་པ་མིན་ཏེ། ཡིན་ན་དེའི་རྩ་བ་ནི་བདག་ཏུ་རྨོངས་པའི་མ་རིག་པ་ཉིད་ཡིན་པས་དེ་ངོས་བཟུང་བའི་སྒོ་ནས་རྩ་ལྟུང་གི་སྒྲ་འཆད་དགོས་པར་ཐལ་བའི་ཕྱིར་རོ། ། འོ་ན་ཅི་ཞེ་ན། རྡོ་རྗེ་ཐེག་པའི་རྩ་བ་འཇོམས་པའི་ལྟུང་བ་ཡིན་པས་ན། རྡོ་རྗེ་ཐེག་པའི་རྩ་བའི་ལྟུང་བ་ཞེས་བྱ་སྟེ།
དགེ་སློང་གི་དངོས་པོ་འཇོམས་པའི་ལྟུང་བ་ལ་དགེ་སློང་གི་ལྟུང་བ་ཞེས་བརྗོད་པ་བཞིན་ནོ། ། རྡོ་རྗེ་ཐེག་པའི་རྩ་བ་གང་ཞེ་ན། དེའི་སྡོམ་པ་གང་ཡིན་པ་དེའོ། ། དེ་མ་བསྲུངས་ན་རྩ་བའི་ལྟུང་བར་འཇོག་པ་ཡིན་ཏེ། དེ་མ་བསྲུངས་པའི་ཡིད་ཀྱི་ལས་དེ་དེ་བསྲུངས་པའི་སེམས་པའི་ལས་དེའི་དངོས་ཀྱི་འགལ་ཟླ་གང་ཞིག དེ་བསྲུང་བའི་སེམས་པ་དེའི་དངོས་གྲུབ་ཀྱི་རྩ་བ་ཡིན་པའི་ཕྱིར། རྒོལ་བ་གཉིས་པའི་ལན་ལ། ཚིག་སྔ་མ་ལ་དོན་ཡོད་པའི་ཤེས་བྱེད་དུ་རྩ་ལྟུང་མ་བསྲུངས་པ་རྩ་བའི་ངོས་འཛིན་དུ་མི་བཞེད་པ། ཕྱོགས་ཕྱི་མ་ཉིད་ཀྱི་རྩ་ལྟུང་གི་སྒྲ་བཤད་མི་འཐད་པའོ། ། དང་པོ་ནི་བསྲུངས་པ་དངོས་གྲུབ་ཀྱི་རྩ་བ་ཡིན་པའི་རྒྱུ་མཚན་གྱིས།
རྩ་བ་དེ་གཅོད་བྱེད་ཀྱི་ཉེས་པ་ལ་རྩ་བའི་ལྟུང་བ་ཞེས་འཆད་པ་ནི་ཤིན་ཏུ་འབྲེལ་ཏེ། ལྗོན་ཤིང་གི་རྩ་བ་ངོས་བཟུང་ནས། དེ་གཅོད་བྱེད་ལ་ལྗོན་ཤིང་གི་རྩ་བའི་དགྲ་ཞེས་བརྗོད་ན་འབྲེལ་པ་བཞིན་ནོ། ། གཉིས་པ་ནི་ཕྱོགས་སྔ་མས་རྩ་ལྟུང་མ་བསྲུངས་པ་ལ་རྩ་བའི་ངོས་འཛིན་དུ་འཆད་པ་མ་ཡིན་ཏེ། མ་བསྲུངས་པ་དེའི་དངོས་ཀྱི་འགལ་བ་མི་མཐུན་ཕྱོགས་ལ་རྩ་བར་བཤད་ཟིན་པ་དེ་ཉིད་ཀྱི་ཕྱིར་རོ། ། གསུམ་པ་ནི་ཕྱོགས་ཕྱི་མས། རྩ་བ་ཡང་ཡིན། སྨན་ཡང་ཡིན་པས་རྩ་བའི་སྨན་དུ་འཇོག་པ་བཞིན་རྩ་བ་ཡང་ཡིན། ལྟུང་བ་ཡང་ཡིན་པས། རྩ་བའི་ལྟུང་བའོ། །
ཞེས་ཟེར་བ་ནི། མ་གྲུབ་པ་ཉིད་སྒྲུབ་བྱེད་དུ་བཀོད་པ་ཡིན་ཏེ། ད་དུང་སུའི་རྩ་བ་ཡིན་ཞེས་འདྲི་དགོས་པའི་ཕྱིར། དེ་ལ་འདི་སྐད་དུ། ཕྱི་མོ་ལ་རྩ་བར་བྱས་པ་སྟེ། མ་མོ་དང་ཆ་ལག་ཏུ་གཏོགས་པའི་ཁྱད་པར་རམ། ལུས་དང་ཡན་ལག་གི་ཁྱད་པར་རོ། ། ཞེས་ཀྱང་སྨྲས་ཟིན་པ་མ་ཡིན་ནམ་ཞེ་ན། དེ་ལྟར་ཡན་ལག་གི་རྩ་བའི་ལྟུང་བ་ཡིན་པས། རྩ་བའི་ལྟུང་བ་ཞེས་པར་སོང་ལ།
དེ་ལ་ནི་ཁྱེད་ཉིད་ཀྱིས་རྟོགས་པ་ཕན་ཚུན་བརྟེན་པའི་ཉེས་པ་བརྗོད་ཟིན་པའི་ཕྱིར་དང༌། ཡན་ལག་གི་ལྟུང་བ་གང་ཡིན་རང་རྒྱུ་རྩ་བའི་ལྟུང་བ་ལས་བྱུང་བར་མ་ངེས་པས་ཕྱི་མོར་མི་འཐད་དོ། ། དེས་ན་ཁོ་བོ་ཅག་ནི་དངོས་གྲུབ་ཀྱི་རྩ་བ་ཉམས་པར་བྱེད་པ་ལ་རྩ་བའི་ལྟུང་བ་འཇོག་པ་དེ་བཞིན་དུ། དངོས་གྲུབ་ཀྱི་ཡན་ལག་ཉམས་པར་བྱེད་པ་ལ་ཡན་ལག་གི་ལྟུང་བ་ཞེས་སྒྲ་འཆད་པ་ཡིན་གྱི། རྩ་ལྟུང་གི་ཡན་ལག་ཡིན་པས། ཡན་ལག་གི་ལྟུང་བ་ཞེས་ཤེས་བྱེད་མང་པོ་དང་བཅས་ཏེ་འཆད་པ་ནི་དོན་མེད་པའི་ཚིག་གི་སྤྲོས་པ་མང་པོ་ལྷུར་བྱས་པ་ཙམ་དུ་ཟད་དོ། ། གཉིས་པ་ལ་གཉིས་ཏེ། རྩ་ལྟུང་གི་བརྒལ་ལན་དང༌། ཡན་ལག་གི་ལྟུང་བའི་བརྒལ་ལན་ནོ། ། དང་པོ་ལ་སོ་སོའི་དང༌།
ཐུན་མོང་གི་བརྒལ་ལན་ནོ། ། དང་པོ་ལ་བཅུ་བཞི་ལས། དང་པོ་ལ་གསུམ་སྟེ། ཕྱོགས་སྔ་མ་དང༌། རྒོལ་བ་དང་ལན་ནོ། ། དང་པོ་ནི་འཁྲུལ་སྤོང་ལས། རྩ་ལྟུང་དང་པོའི་ཡུལ་འཆད་པ་ན། རྒྱུད་རྒྱས་པའི་ལུང༌། དགྲ་ནག་གི་འགྲེལ་པ་ལྷན་ཅིག་སྐྱེས་པའི་སྣང་བར་དྲངས་པ་ལས། དམ་ཚིག་ཀློག་པ་སྦྱིན་པ་དང༌། །
འཆད་བྱེད་མན་ངག་སྟོན་པ་དང༌། ། དབང་བསྐུར་བ་དང་ལས་བྱེད་དང༌། ། དེ་རྣམས་སློབ་དཔོན་ཞེས་བཤད་དོ། ། དེ་ལ་དང་པོ་ནི་བསླབ་བྱ་སྟོན་པ། གཉིས་པ་ནི་བཟླས་པའི་ལུང་འབོགས་པ། གསུམ་པ་ནི་གཞུང་འཆད་པ། བཞི་པ་ནི་མན་ངག་སྟོན་པ། ལྔ་པ་ནི་དབང་བསྐུར་བ། དྲུག་པ་ནི་རབ་གནས་སོགས་བྱེད་པ་དང༌། དབང་གི་ལས་ཀྱི་སློབ་དཔོན་ཀྱང་བཟུང་ངོ༌། །
ཞེས་གསུངས་སོ། ། གཉིས་པ་ནི་རྒོལ་བ་དེ་དག་གི་རྗེས་སུ་འབྲང་བ་དག་ན་རེ། ལུང་དེས་རྩ་ལྟུང་གི་ཡུལ་ལ་སློབ་དཔོན་དྲུག་ཏུ་བསྟན་པ་མ་ཡིན་ཏེ། དགྲ་ནག་གི་བཀའ་འགྲེལ་རིན་ཆེན་སྒྲོན་མ་ལས། ཅི་དབང་བསྐུར་བ་འབའ་ཞིག་སློབ་དཔོན་ཡིན་ནམ་ཞེ་ན། སློབ་དཔོན་ཡང་གང་གིས་དབང་བསྐུར་བ་དང༌། རྒྱུད་བསྟན་པ་དང༌། གང་གི་ཐད་ནས་ལས་ཀྱི་མན་ངག་ནོས་པ་དེ་ཡང་སློབ་དཔོན་ཡིན་ཏེ། གསུམ་པོ་འདི་དག་ཕྲག་དོག་མེད་ཅིང་ཕན་པར་འདོད་པ་ནི་སློབ་དཔོན་ཡིན་ཏེ། ཞེས་བཤད་པ་བཟུང་ངོ༌། །
དེ་བས་ན། གང་ཞིག་དམ་ཆོས་ཀློག་པ་དང༌། ། འཆད་དང་མན་ངག་སྟོན་པ་དང༌། ། དབང་བསྐུར་བ་དང་ལས་བྱེད་དང༌། ། སློབ་དཔོན་ཞེས་ནི་བྱ་བ་ཡིན། ། ཞེས་སློབ་དཔོན་གསུམ་དུ་འཆད་ཀྱི། དྲུག་གི་དབྱེ་བ་མི་གསལ་བའི་ཕྱིར་དང༌། སློབ་དཔོན་གསུམ་གྱི་དབྱེ་བ་སྟོན་པའི་ཁུངས་ཀྱང་ཀོ་ས་ལའི་རྒྱན་ན་ཡོད་པ་ཡིན་པའི་ཕྱིར། ཞེས་ཟེར་རོ། ། གསུམ་པ་ལན་ལ་གཉིས་ཏེ།
སྤྱིར་སློབ་དཔོན་དྲུག་གི་དབྱེ་བ་མི་འགལ་བ་དང༌། རྩ་ལྟུང་གི་ཡུལ་གྱི་སློབ་དཔོན་ནི་གསུམ་དུ་བསྡུ་བར་རྗེ་བཙུན་གྱིས་ཀྱང་བཞེད་པའོ། ། དང་པོ་ནི། སློབ་དཔོན་ལྔ་ནི་ཁྱེད་རང་གིས་དྲངས་པའི་ལུང་དེ་ཉིད་དུ་ཡང་གསལ་བ་དང༌། བཟླས་པའི་ལུང་སྦྱིན་པའམ། རྗེ་གནང་སྟེར་བའི་སློབ་དཔོན་ནི་ངེས་པར་ཁས་ལེན་དགོས་པའི་ཕྱིར་དང༌། སློབ་དཔོན་ཡེ་ཤེས་རྡོ་རྗེས་ཀྱང༌། སློབ་དཔོན་ནི་དབང་བསྐུར་བ་དང༌། ཆོས་སྟོན་པ་དང༌། ལས་ཀྱི་དང༌།
རྡོ་རྗེ་སློབ་དཔོན་དང༌། གསང་བ་ལ་སོགས་པ་ལྔའོ། ། ཞེས་ཀྱང་གསུངས་པ་ལྟར་རོ། ། གཉིས་པ་ནི་འཁྲུལ་སྤོང་ལས། དེ་དག་ཀྱང་མདོར་བསྡུ་ན། རྒྱུ་ལུས་ངག་གི་བླ་མ་རྡོ་རྗེ་སློབ་དཔོན་དང༌། འབྲས་བུ་སེམས་ཀྱི་བླ་མ་རྡོ་རྗེ་སློབ་དཔོན་ཞེས་ཀྱང་བྱ། དབང་ཐོབ་པ་དང༌། རྒྱུད་ཐོས་པ་དང༌། མན་ངག་ཐོབ་པ་སྟེ་གསུམ་ལྡན་ནམ།
གཉིས་ལྡན་ནམ། གཅིག་ལྡན་ཏེ། དེ་ལ་གསུམ་ལྡན་མ་ཡིན་ན་ཡང་གང་ལ་དབང་ཐོབ་པ་ནི་ཡུལ་ཅུང་ཟད་ལྕི་བའོ། ། ཞེས་གསུངས་པའི་ཕྱིར་རོ། ། རྩ་ལྟུང་གཉིས་པའི་བརྒལ་ལན་ལ་གསུམ་ལས། ཕྱོགས་སྔ་མ་ནི་འཁྲུལ་སྤོང་ལས། འདི་ལ་ཁ་ཅིག་འདི་སྐད་དུ། བདེ་བར་གཤེགས་པའི་བཀའ་ནི་གོང་འོག་ནས་འབྱུང་བའི་ལྟུང་བ་རྣམས་ཡིན་ནོ་ཞེས་ཟེར། དེ་ལྟར་ན་ལྟུང་བ་གཉིས་པའི་ཁོངས་སུ་ཐམས་ཅད་འདུས་པའི་ཕྱིར། ལྟུང་བ་གཞན་བརྗོད་པ་དོན་མེད་དུ་འགྱུར་རོ། །
འོ་ན་ལྟུང་བ་འདིའི་ངོ་བོ་གང་ཞེ་ན། སྐྱོན་མེད་པའི་བླ་མ་བརྒྱུད་པ་ལས་འོངས་པ་ནི་བདེ་བར་གཤེགས་པའི་བཀའ་ལ་ཁྱད་དུ་བསད་པ་སྟེ། དེ་ཡང་ཉན་ཐོས་དང་ཐུན་མོང་གི་ཕམ་པ་བཞི་དང༌། བྱང་སེམས་དང་ཐུན་མོང་བ་ཕམ་པ་ལྟ་བུའི་ཆོས་བཞི་སྟེ། བརྒྱད་ནི་གང་སྤྱད་པ་ཙམ་གྱིས་ལྟུང་བར་འགྱུར་ཏེ། བྱེ་བྲག་ཏུ་ཁྱད་གསོད་ཀྱི་བསམ་པ་མེད་ཀྱང༌། ལྟུང་བ་དེ་སངས་རྒྱས་ཀྱི་རྩ་བར་བཅས་པའི་ཕྱིར། སྤྱད་པ་ཉིད་ཀྱིས་ཁྱད་དུ་གསོད་པ་ཡིན་ནོ། ། བཅས་པ་ཕྲ་མོ་གཞན་ལའང་ཁྱད་དུ་གསད་ན་རྩ་ལྟུང་ངོ༌། ། ཞེས་གསུངས་སོ། །
གཉིས་པ་རྒོལ་བ་ལ་གཉིས་ཏེ། སྙེ་མ་མཁན་པོའི་དང༌། སྔགས་འདུལ་མཁན་པོའི་རྒོལ་བའོ། ། དང་པོ་ལ་འདི་སྐད་ཅེས་རྒོལ་ཏེ། བོད་ཀྱི་བླ་མ་ཁ་ཅིག་བྱང་སེམས་ཀྱི་ཕམ་པ་བཞི་དང༌། སོ་ཐར་གྱི་བཞི་ཀ་བཀའ་འདས་ཀྱི་རྩ་ལྟུང་དུ་འཆད་པ་ནི། རྒྱ་གཞུང་གང་ནས་ཀྱང་བཤད་པ་མི་སྣང་ལ། འཐད་པ་མ་ཡིན་ཏེ། སྡོམ་གསུམ་གང་གི་ལུགས་ལའང་སྡོམ་པ་དེ་རྩ་ལྟུང་ལ་སྡོམ་པ་དེ་ལ་ལྟོས་ཏེ་ནམ་ཡང་སྣང་བ་འབྱུང་མི་སྲིད་ལ། སྲོག་གཅོད་སོགས་ལ་ནི་སྡོམ་པ་འདི་ལ་ལྟོས་ཏེ།
གནང་བའི་སྐབས་ཡོད་པའི་ཕྱིར་རོ། ། ཞེས་བཤད་ནས། དེ་རང་གི་ལུགས་ནི། སྡོམ་པ་གསུམ་གྱི་བསླབ་བྱ་རྣམས་མི་འགལ་བར་ཡར་ལྡན་དུ་ཉམས་སུ་ལེན་པ་ལ་བཀའ་ལས་མི་འདའ་བའི་དོན་ལ་ནག་པོ་པས་བཤད་པས། དེ་དག་ལས་འདས་པ་ལ་འདོད་དོ། ། དེ་དག་ལའང་ཁྱད་གསོད་ཀྱི་བློ་དགོས་པར་ཤཱནྟི་པས་བཤད་དོ། ། ཞེས་གསུང་ངོ༌། ། རྒོལ་བ་གཉིས་པ་ནི། འདི་ལྟར་བཀའ་ལ་ཁྱད་དུ་གསད་པའི་ཉེས་པ་ནི་ཤིན་ཏུ་མང་ན། བརྒྱད་པོ་འདི་ཁོ་ན་རྩ་ལྟུང་ཡིན་ཞེས་པ་ནི་རྟོག་པ་དང་ལྡན་པ་སུ་ཞིག་དགའ་བར་འགྱུར་ཏེ།
ཡིད་ཆེས་པའི་ཁུངས་དང་མ་འབྲེལ་བའི་ཕྱིར། རྒྱ་དང་མ་འབྲེལ་བའི་མིག་མང་བཞིན་ནོ། ། གཞན་ཡང་བརྒྱད་པོ་འདི་སྤྱད་ཙམ་ནས་ཁྱད་དུ་གསད་པ་ཡིན་ཏེ། སངས་རྒྱས་ཀྱི་རྩ་བར་བཅས་པའི་ཕྱིར། ཞེས་པ་ལའང་གཞན་བཅུ་གསུམ་པོ་ཐམས་ཅད་དེར་ཐལ་བ་བཟློག་ཏུ་མེད་དོ། ། ཡང་བརྒྱད་པོ་འདི་རྡོ་རྗེ་ཐེག་པ་འདིར་རྩ་ལྟུང་དུ་མི་རིགས་སོ་ཞེ་ན། མ་ཡིན་ཏེ། ཐེག་པ་འདིར་བྱང་སེམས་ཀྱི་ཕམ་འདྲ་བཞི་དང༌། སོ་ཐར་གྱི་ཕམ་པ་བཞི་བསྲུང་དགོས་ཀྱི། ལུང་ཡོད་པའི་ཕྱིར།
ཞེས་པ་ལའང་ངེས་པར་བསྲུང་དགོས་ཀྱི་སྦོམ་པོ་སོགས་དུ་མས་མ་ངེས་སོ། ། ཕྲ་མོ་ཁྱད་གསོད་བཀའ་འདས་ཀྱི་ལྟུང་བར་འགྱུར་བའི་རྒྱུ་མཚན་དུ། འདི་ནི་ཆེས་ལྕི་བས་ཞེས་པ་ཡང་གཞན་བཅུ་གསུམ་པོ་ཐམས་ཅད་ཀྱིས་མ་ངེས་སོ། ། ཅི་སྟེ་རྩ་ལྟུང་དུ་བཞག་རིགས་པའི་རྒྱུ་མཚན་ནོ་ཞེ་ན། ཨེ་ལའི་འདབ་མས་སྐྱེ་བ་བཅད་པའི་ལྟུང་བ་དེ་ཡང་འདུལ་བ་ལས་རྩ་ལྟུང་དུ་བཞག་རིགས་པར་འགྱུར་ཏེ། ཁྱད་དུ་གསད་པས་ཆེས་ལྕི་བའི་ལྟུང་བ་ཡིན་པའི་ཕྱིར་རོ། ། དེས་ན་ཁྱད་དུ་གསད་པའི་ཉེས་པ་ནི་ཆེས་ལྕི་བ་ཡིན་ཀྱང༌། བཅས་པ་རྣམས་འཇོག་ལ་རྩ་ལྟུང་དུ་བཅས་པར་མ་ངེས་ཏེ། ཉན་ཐོས་ཀྱི་ཚུལ་ལ་བསླབ་པའི་གཞིའི་དངོས་པོ་ལ་ཁྱད་དུ་གསོད་པ་དེ་ལྟུང་བྱེད་འབའ་ཞིག་པའི་སྡེ་ཚན་དུ་བཞག་པ་བཞིན་ནོ། ། ཞེས་བཀག་ནས་དེ་རང་གི་ལུགས་ནི།
ཁྱད་གསོད་ཀྱི་བློས་དམ་པའི་ཆོས་སྤངས་པའི་ཉེས་པའོ་ཞེས་འཆད་དོ། ། གསུམ་པ་ལན་ལ་གཉིས་ཏེ། རྒོལ་བ་དང་པོའི་ལན་གདབ་དང༌། རྒོལ་བ་གཉིས་པའི་ལན་ནོ། ། དང་པོ་ལ་གཉིས་ཏེ། ཕྱོགས་སྔ་མའི་དོན་མ་ལོངས་པ་དང༌། དོན་དེ་ལ་སྒྲུབ་བྱེད་ཡོད་ཅིང༌། གནོད་བྱེད་མེད་པའོ། ། དང་པོ་ལ་གཉིས། རྗེ་བཙུན་གྱི་བཞེད་པ་ངོས་བཟུང༌།
དེའི་བཞེད་པ་གཞན་གྱིས་བརྟགས་པ་ལྟར་ཁས་ལེན་ན་ཧ་ཅང་ཐལ་བའོ། ། དང་པོ་ནི། རིག་པ་འཛིན་པའི་སྡོམ་ལྡན་གྱིས་ཐུན་མོང་གི་རྩ་བའི་ལྟུང་བ་བརྒྱད་པོ་གང་རུང་སྤྱད་པའི་ཚེ། རྩ་ལྟུང་བརྒྱད་པོའི་རང་ལྡོག་ནས། རྡོ་རྗེ་ཐེག་པའི་རྩ་ལྟུང་གཉིས་པར་འཆད་པ་ནི་མ་ཡིན་ནོ། ། འོ་ན་ཅི་ཞེ་ན། དེའི་དུས་ཀྱི་རྩ་ལྟུང་བརྒྱད་པོའི་བཅས་པ་ལ་ཁྱད་དུ་གསོད་པའི་བློ་དེ་ཉིད་རྩ་ལྟུང་གཉིས་པར་བཞེད་པ་ཡིན་ཏེ། ཇི་སྐད་དུ། འཁྲུལ་སྤོང་ལས། བདེ་བར་གཤེགས་པའི་བཀའ་ལ་ཁྱད་དུ་བསད་པ་སྟེ།
ཞེས་དང༌། དེ་ལྟ་ན་ནི་རྩ་བའི་ལྟུང་བ་གཅིག་པོ་དེ་ཉིད་ཀྱང་དགུར་འགྱུར་རོ་ཞེ་ན། དེ་ནི་མ་ཡིན་ཏེ། ཐམས་ཅད་ཀྱང་ཁྱད་དུ་གསོད་པ་ཞེས་བྱ་བའི་ཁོངས་སུ་འདུས་པ་ཡིན་ཏེ། དེ་ལ་ཁྱད་དུ་གསོད་པ་ཞེས་བྱ་བ་འདི་ཇི་ལྟ་བུ་ཡིན་ཞེ་ན། ཞེས་སོགས་རྒྱས་པར་གསུངས་པ་དེ་ནི་ཀླགས་པ་ཙམ་གྱིས། དོན་དེ་གྲུབ་པའི་ཕྱིར་དང༌། ཤཱནྟི་པས་ཀྱང་བཀའ་ལས་འདས་པ་ནི་བཀའ་ཁྱད་དུ་གསོད་པའོ། ། ཞེས་པ་ལྟར་རྩ་ལྟུང་གཉིས་པ་འདིའི་ངོ་བོ་ནི་སངས་རྒྱས་ཀྱི་བཅས་པ་ཁྱད་དུ་གསད་པའི་ཆ་ནས་འཆད་པར་ཆེན་པོ་མཐའ་དག་མཐུན་པའི་ཕྱིར། འོ་ན་ཐུན་མོང་གི་ཕམ་པ་བརྒྱད་ལ་ཁྱད་གསོད་ཀྱི་བློ་བྱེ་བྲག་པ་མི་དགོས་པར་བཤད་པ་མ་ཡིན་ནམ་ཞེ་ན།
བཤད་མོད། དེས་ཕམ་པ་བརྒྱད་པོའི་རང་ལྡོག་ནས་རྩ་ལྟུང་གཉིས་པར་འཆད་པ་མ་ཡིན་གྱི། སྡོམ་པ་གསུམ་ལྡན་གྱིས་ཐུན་མོང་གི་རྩ་ལྟུང་བརྒྱད་པོ་གང་རུང་སྤྱད་པ་ཙམ་ནས། ཁྱད་གསོད་ཀྱི་བློ་མེད་པ་མི་སྲིད་ལ། དེའི་ཚེ་ཁྱད་གསོད་ཀྱི་བློ་དེ་ཉིད་ཐུན་མོང་མ་ཡིན་པའི་རྩ་ལྟུང་གཉིས་པ་འདིར་འཇོག ཅེས་བྱ་བའི་དོན་ནོ། ། དེར་དེ་མེད་པར་མི་སྲིད་པའི་ཤེས་བྱེད་ཀྱང༌། རྡོ་རྗེ་ཐེག་པའི་སྡོམ་ལྡན་ལ་ཐུན་མོང་བ་བརྒྱད་པོ་དེ་ཡང༌། སྤྱིར་རྩ་བའི་ལྟུང་བར་ནི་བཅས་ལ། དེ་བཅས་པར་ཤེས་བཞིན་དུ་དེ་དང་དེ་སྤྱད་ན་འདི་དག་སྤྱད་ཀྱང་ཅི་ཡང་མི་ལྟོའོ། །
ཞེས་ཁྱད་གསོད་ཀྱང་བློ་བྱེ་བྲག་པ་མེད་ཀྱང༌། སྤྱད་ཙམ་ཉིད་ནས་ཁྱད་གསོད་ཀྱི་བློ་ཡོད་པ་ཡིན་ཏེ། འདི་དག་ནི་ཤིན་ཏུ་ལྕི་ཞིང་རགས་པའི་བཅས་པ་ཡིན་པས། འདི་དག་སྔགས་སྡོམ་ཅན་རང་གི་བཅས་པར་ཤེས་དགོས་ལ། ཤེས་བཞིན་དུ་འདས་པ་ནི་ཁྱད་གསོད་ཀྱི་གོ་དོན་ཡིན་པའི་ཕྱིར་རོ། ། གཉིས་པ་ནི། ཕྱོགས་སྔ་མའི་རྗེས་སུ་དད་པས་འཇུག་པ་དག་ཀྱང༌། རང་གི་ལུགས་རྒོལ་བའི་བསམ་པ་དང་མཐུན་པར་འཆད་པ་ནི་མ་ཤེས་པ་ཡིན་ཏེ། ཐུན་མོང་གི་རྩ་ལྟུང་བརྒྱད་པོ་དེ་ནི་ཉན་ཐོས་དང་བྱང་ཆུབ་སེམས་དཔའ་དག་དང་ཐུན་མོང་གི་རྩ་ལྟུང་དུ་བཤད་ཟིན་པས། རྡོ་རྗེ་ཐེག་པའི་ཐུན་མོང་མ་ཡིན་པའི་རྩ་ལྟུང་དུ་འཆད་མི་རིགས་པའི་ཕྱིར་དང༌།
བྱེ་བྲག་ཏུ་ཉན་ཐོས་དང་ཐུན་མོང་གི་སོ་ཐར་སྡོམ་པའི་རྩ་ལྟུང་ཡིན་ན་སྔགས་ཀྱི་རྩ་ལྟུང་དུ་འགལ་བའི་ཕྱིར་དང༌། བྱང་སེམས་སྡོམ་པའི་རྩ་ལྟུང་ནི་ཡིད་ཀྱི་ཉེས་པའི་ཆ་ནས་འཇོག་ལ། ཉན་ཐོས་དང་ཐུན་མོང་གི་སོ་ཐར་སྡོམ་པའི་རྩ་ལྟུང་ནི་ལུས་ངག་གི་ཆ་ནས་འཇོག་པས་དེར་ཡང་གཞི་མཐུན་བརྟག་དཀའ་བའི་ཕྱིར་དང༌། བྱང་སེམས་ཀྱི་ཕམ་པ་ལྟ་བུའི་ཆོས་བཞི་ནི་བྱང་སེམས་ཀྱི་སྡོམ་པའི་རྩ་བ་དང་འགལ་བའི་རྒྱུ་མཚན་གྱིས། རྩ་ལྟུང་དུ་བཞག་པ་ཡིན་གྱི། རིག་འཛིན་གྱི་སྡོམ་པ་དང་འགལ་བའི་ཆ་ནས་རྩ་ལྟུང་དུ་བཞག་པ་མ་ཡིན་པས། འདིའི་རྩ་ལྟུང་གཉིས་པར་མི་རིགས་པའི་ཕྱིར་རོ། ། འོ་ན་འཁྲུལ་སྤོང་དུ་ཕམ་པ་བརྒྱད་པོ་འདི། རྡོ་རྗེ་ཐེག་པ་ལ་རྩ་བའི་ལྟུང་བར་འགྱུར་བ་མི་རིགས་སོ་ཞེ་ན། དེ་ནི་དེ་ལྟ་མ་ཡིན་ཏེ།
ཞེས་གསལ་བར་གསུངས་པ་དང་ཁྱོད་ཀྱིས་འདོད་པ་དེ་འགལ་ལོ་ཞེ་ན། ལུང་དེ་ནི་ཕམ་པ་བརྒྱད་པོ་སྔགས་སྡོམ་ལ་ལྟོས་པའི་རྩ་ལྟུང་དུ་འཆད་པ་མ་ཡིན་ཏེ། ལུང་དེས་ནི། བརྒྱད་པོ་སྔགས་ཀྱི་སྡོམ་ལྡན་ལ། རྩ་བའི་ལྟུང་བར་འགྱུར་བའི་རྒྱུ་མཚན་གྱིས། དེས་དེ་མ་བསྲུངས་ན་རང་རྒྱུད་ཀྱི་བསླབ་པ་ལ་ཁྱད་དུ་བསད་པའི་རྒྱུ་མཚན་གྱིས་བདེ་གཤེགས་བཀའ་འདས་ཀྱི་རྩ་ལྟུང་དུ་འགྱུར་ཞེས་པ་ནི། གོང་འོག་གི་འཕྲོས་ལས་གསལ་བའི་ཕྱིར། རྡོ་རྗེ་ཐེག་པའི་སྡོམ་ལྡན་གྱིས་ཕམ་པ་བརྒྱད་པོ་རང་གི་བསླབ་བྱར་ཤེས་ཟིན་པའི་འོག་ཏུ། བརྒྱད་པོ་གང་རུང་སྤྱད་ན། ཐུན་མོང་གི་སྡོམ་པ་གང་རུང་གཉིས་ལ་ལྟོས་པའི་རྩ་ལྟུང་དང༌།
བདེ་གཤེགས་བཀའ་འདས་ཀྱི་རྩ་ལྟུང་སྟེ། གཉིས་ཀ་དུས་གཅིག་ལ་བྱུང་བ་སྲིད་པ་ཞེས་བྱ་བ་འདི་ཉིད། རྗེ་བཙུན་གྱི་བཞེད་པའོ། ། གཉིས་པ་ལ་གཉིས་ཏེ། དོན་དེ་ལ་སྒྲུབ་བྱེད་ཡོད་པ་དང༌། གནོད་བྱེད་དེ་དག་མི་འཇུག་པའོ། ། དང་པོ་ལ་གཉིས་ཏེ། རྒོལ་བའི་འདོད་པས་བརྟགས་པ་དེ་ཕྱོགས་སྔ་མའི་དམ་བཅའ་མ་ཡིན་པའི་རྒྱུ་མཚན་གྱིས། དེ་ལ་སྒྲུབ་བྱེད་མི་འགོད་པ་དང༌། ཕྱོགས་སྔ་མའི་ཞེ་འདོད་ཀྱི་བསྒྲུབ་བྱ་དེ།
རྟགས་ཀྱིས་བསྒྲུབ་ནུས་པའོ། ། དང་པོ་ནི། སོ་ཐར་གྱི་ཕམ་པ་བཞི་དང༌། བྱང་སའི་ཕམ་འདྲ་བཞི་ནི། བདེ་གཤེགས་བཀའ་འདས་ཀྱི་རྩ་ལྟུང་ཡིན་པ་ལ། རྒྱ་གཞུང་གི་སྒྲུབ་བྱེད་མེད་དུ་ཆུག་ཀྱང༌། ཁོ་བོ་ཅག་ལ་གནོད་བྱེད་མ་ཡིན་ཏེ། དེ་འདྲ་དེ་བོད་དུ་འགྱུར་བའི་རྒྱ་གཞུང་གི་ལུང་གིས་སྒྲུབ་པར་མི་འདོད་པའི་ཕྱིར་རོ། ། ཉེས་པ་དེ་རྒོལ་བ་ཁྱེད་ཉིད་ལ་འཇུག་སྟེ། ཁྱེད་ཀྱིས་ནག་པོའི་ལུང་དང༌།
ཤཱནྟི་པའི་དགོངས་པ་གཅིག་ཏུ་བསྡོམས་ནས་འཆད་པ་ན། འདི་ལྟར། ཁྱད་གསོད་ཀྱི་ཀུན་སློང་གིས་སྡོམ་གསུམ་གང་རུང་གི་བཅས་པ་ལས་ཤེས་བཞིན་དུ་འགལ་བ་བྱས་པ་དེ། བཀའ་འདས་ཀྱི་རྩ་ལྟུང་དུ་བཤད་པ་ཡིན་པས་སོ། ། ཡིན་མོད། དེ་ལས་ཅིར་འགྱུར་ཞེ་ན། འོ་ན་སྔགས་ཀྱི་སྡོམ་ལྡན་དེས། ཁྱད་གསོད་ཀྱི་བློས་ཐུན་མོང་གི་རྩ་བ་བརྒྱད་པོ་གང་རུང་སྤྱད་པའི་ཚེ། དེ་འདྲའི་བཀའ་འདས་ཀྱི་རྩ་ལྟུང་དུ་ཐལ་བར་འགྱུར་ལ། འདོད་མི་ནུས་ཏེ།
དེ་འདྲ་དེ་རྩ་ལྟུང་གཉིས་པར་རྒྱ་གཞུང་གང་ནས་ཀྱང་མ་བཤད་པའི་ཕྱིར་རོ། ། གཉིས་པ་ནི་རིག་པ་འཛིན་པའི་སྡོམ་ལྡན་དེས་ཐུན་མོང་གི་རྩ་ལྟུང་བརྒྱད་པོ་ཐམས་ཅད་གང་རུང་སྤྱད་པ་ཙམ་གྱིས། ཁྱད་གསོད་ཀྱི་བློ་ཡོད་པས་ཁྱབ་པ་དང༌། དེ་དུས་ཀྱི་ཁྱད་གསོད་ཀྱི་བློ་དེ་རྩ་ལྟུང་གཉིས་པ་ཡིན་པ་ཕྱོགས་སྔ་མའི་ཞེ་འདོད་ཀྱི་བསྒྲུབ་བྱའོ། ། དེ་བསྒྲུབ་པ་ལ་གཉིས་ཏེ། བསྒྲུབ་བྱ་དང་པོ་དེ་བསྒྲུབ་པ་དང༌། གཉིས་པ་དེ་བསྒྲུབ་པའོ། ། དང་པོ་ནི། དེ་ཡིན་ཏེ། རིག་འཛིན་གྱི་སྡོམ་ལྡན་དེ་ལ།
བརྒྱད་པོ་དེ་རྩ་བར་བཅས་པའི་ཕྱིར། དེ་བཅས་པ་ཡིན་ཏེ། དེ་འདྲ་དེས་དབང་གི་སྟ་གོན་དང༌། དངོས་གཞིའི་སྐབས་སུ་བྱང་ཆུབ་སེམས་དཔའི་སེམས་བསྐྱེད་ཀྱི་སྡོམ་པ་དང༌། བྱང་ཆུབ་སེམས་དཔའི་སོ་སོར་ཐར་པའི་སྡོམ་པ་གཉིས་ཀ་ཐོབ་པའི་ཕྱིར། ཞེས་འཆད་པ་ནི། འཁྲུལ་སྤོང་ལས། བྱང་ཆུབ་སེམས་དཔའི་ཕམ་པ་དང་འདྲ་བ་བཞི་ནི་ངེས་པར་བསྲུང་དགོས་ཏེ། ཞེས་དང༌། སོ་སོར་ཐར་པ་དང་ཐུན་མོང་པའི་ཕམ་པ་བཞི་ནི་བསྲུང་དགོས་པ་ཡིན་ཏེ།
དབང་གི་སྐབས་སུ་ཡང་ཐོབ་ལ། འཕགས་པ་རྡོ་རྗེ་རྩེ་མོ་ལས་ཀྱང༌། ཞེས་སོགས་རྒྱས་པར་གསུངས་པ་རྣམས་སོ། ། བསྒྲུབ་བྱ་གཉིས་པ་ནི། གོང་དུ་བསྒྲུབས་ཟིན་པར་མ་ཟད། འཁྲུལ་སྤོང་ལས། ཇི་སྐད་དུ། ཁྱད་དུ་གསད་པ་འདི་ནི་ཉན་ཐོས་དང་ཕ་རོལ་ཕྱིན་པའི་གཞུང་ལས་ཀྱང་ཤིན་དུ་ལྕི་བར་གསུངས་ཏེ། ཐེག་པ་ཆེན་པོ་རྒྱུད་བླ་མ་ལས། གང་ཕྱིར་རྒྱལ་ལས་ཆེས་མཁས་འགའ་ཡང་འཇིག་རྟེན་འདི་ན་ཡོད་མིན་ཏེ།
ཞེས་སོགས་དང༌། གཞན་ཡང་འདུལ་བ་ལུང་ལས་འབྱུང་བ་བཞིན་དུ། ཀླུའི་རྒྱལ་པོ་ཨེ་ལའི་འདབ་ཀྱི་སྔོན་གྱི་ལོ་རྒྱུས་རྒྱས་པར་བཤད་པར་བྱའོ། ། ཞེས་གསུངས་པ་དང༌། ཡང་འཁྲུལ་སྤོང་དེ་ཉིད་ལས། དེ་དག་ནི་བདེན་མོད། ཕྲ་མོ་རྣམས་ལ་ཁྱད་དུ་བསད་པས་ལྟུང་བ་གཉིས་པ་དེར་ཇི་ལྟར་འགྱུར་ཞེ་ན། འདི་ནི་ཆེས་ལྕི་བ་ཉིད་དེ། དེ་སྐད་དུ། དམ་ཚིག་བསླབ་པ་ཁྱད་དུ་གསོད། །
དེ་ཕྱིར་བཀའ་ལས་འདས་པའོ། ། ཞེས་འབྱུང་བ་དང༌། ཞེས་གསུངས་པ་ཡིན་ཏེ། ཞེས་ལ་ཕམ་པ་བརྒྱད་པོ་རྩ་ལྟུང་གཉིས་པར་རྗེ་བཙུན་གྱིས་བཞེད་དོ། ། ཞེས་ཟེར་བའི་རྗེས་སུ་འཇུག་པའི་རྗེས་འབྲང་རྣམས་ཀྱིས་ནི། དགེ་སློང་རིག་པ་འཛིན་པས་ཁྱད་གསོད་ཀྱི་བློས་ས་རྐོས་པའི་ཚེ་ན་ས་རྐོས་པའི་ལྟུང་བྱེད་དེ་སྔགས་ཀྱི་རྩ་ལྟུང་གཉིས་པར་ཁས་ལོང་ལ། དེས་སྔགས་སྡོམ་གཏོང་བ་དང༌། དེ་བཏང་བ་ནས་དེའི་རྒྱུད་ཀྱི་སྡོམ་པ་གཞན་གཉིས་ཀྱང་བཏང་བར་ཁྱོད་འདོད་པས་སྡོམ་གསུམ་གྱི་གཏོང་རྒྱུར་གྱུར་པའི་ལྟུང་བྱེད་འབའ་ཞིག་པ་ཁས་ལོང་ཤིག ཁོ་བོ་ཅག་ནི་ས་བརྐོ་བའི་ལྟུང་བྱེད་དེ་དགེ་སློང་ལ་ལྟུང་བར་བཅས་པ་ལ། ཁྱད་དུ་གསོད་པའི་དེ་ཡང་རྩ་ལྟུང་གཉིས་པ་འདིར་འཆད་དོ། །
ཞར་བྱུང་གཉིས་པ་འཁྲུལ་སྤོང་གི་དགོངས་པ་ལ་ཞིབ་ཏུ་དོགས་པ་འདི་ཡོད་དེ། ཕམ་པ་བཞི་པོ་སྤྱད་ཙམ་གྱིས་ཁྱད་གསོད་ཀྱི་བློ་ཡོད་པས་ཁྱབ་ན། དགེ་སློང་བྱང་ཆུབ་སེམས་དཔས་གཞན་དོན་དུ་ཕམ་པ་བཞི་སྤྱད་པ་དེའི་ཚེ་ན། དགེ་སློང་དེ་ལ་ཕམ་པ་མ་བྱུང་པར་ཁས་ལེན་པའམ། བཀའ་འདས་ཀྱི་ཉེས་པས་རེག་པ་གཉིས་ལས་གང་ཡིན་ཞེས་བརྟགས་ན། འདུལ་བའི་སྡེ་སྣོད་མ་བསླབས་པ་དག་ནི་འདི་ལ་ཕམ་པ་མེད་པར་འདོད་མོད། དེ་ཡང་དགེ་སློང་ལ་ལྟོས་པའི་ཕམ་པ་ནི་ཡིན་ཏེ། འདུལ་བ་ལས་འབྱུང་བའི་ཕམ་པའི་ཡན་ལག་གི་རྩི་བ་རྣམ་པར་བཞག་པ་ཚང་བའི་ཕྱིར། དེ་ལྟ་ཡིན་པ་དེའི་ཚེ་དགེ་སློང་གི་སྡོམ་པ་ལ་ལྟོས་པའི་ཁྱད་གསོད་ཀྱི་བློ་སྲིད་ཀྱང༌། དགོས་པ་གཞན་དོན་རྒྱ་ཆེན་པོ་འགྲུབ་པ་ལ་སོགས་པའི་བསམ་པ་ཁྱད་པར་ཅན་དེས་སྔ་མ་ཟིལ་གྱིས་གནོན་ནུས་པ་ཡིན་ཏེ།
མཚམས་མེད་ལ་སོགས་པའི་སྡིག་པ་སྟོབས་ཆེ་བ་དག་ཀྱང་ཟིལ་གྱི་གནོན་ནུས་པར་བཤད་པའི་ཕྱིར། དེས་ན་དེའི་ཚེ་བཀའ་འདས་ཀྱི་ཉེས་པར་མི་འགྱུར་རོ། ། ཞེས་པ་ནི་ཞིབ་མོའི་རྣམ་གཞག་ཡིན་ལ། རགས་པར་འཆད་པའི་ཚེ་ནི་དགོས་པ་ཁྱད་པར་ཅན་ལ་མ་ལྟོས་པར་སོ་ཐར་དང་ཐུན་མོང་གི་ཕམ་པ་བཞི་སྤྱད་ཙམ་ཉིད་ནས་ཁྱད་གསོད་ཀྱི་བློ་ཡོད་པ་ཡིན་ནོ་ཞེས་ཚིག་རྣམ་པར་སྦྱར་བར་བྱའོ། ། གཉིས་པ་གནོད་བྱེད་མི་འཇུག་པ་ལ་གཉིས་ཏེ། རྣལ་ལན་བཤད་ཟིན་དྲན་པ་ལ་སྦྱོར་བ་དང༌། སྤྲོས་པ་ཅན་གྱི་ངོར་འགོ་མཚུངས་ཀྱི་ལན་ཀྱང་བསྟན་པའོ། ། དང་པོ་ནི་ཁྱེད་ཀྱིས་འདི་སྐད་དུ། སོ་ཐར་དང་ཐུན་མོང་གི་ཕམ་པ་བཞི་ཆོས་ཅན། སྔགས་སྡོམ་ལ་ལྟོས་པའི་རྩ་ལྟུང་མ་ཡིན་ཏེ།
དེ་ལ་ལྟོས་ཏེ་གནང་བའི་སྐབས་ཡོད་པའི་ཕྱིར། ཞེས་ཟེར་བ་ནི་སུན་འབྱིན་ཡང་དག་ཏུ་འཇུག་པ་མ་ཡིན། རང་རྒྱུད་དུ་བྱེད་ན་གྲུབ་ཟིན་པས་བསྒྲུབ་བྱ་མེད་ལ། ཐལ་འགྱུར་དུ་བྱེད་ན་ཐལ་ཆོས་ལ་བསལ་པ་མེད་པས་འདོད་ལན་ཐེབས་པའི་ཕྱིར་རོ། ། གལ་ཏེ་དེའི་དུས་ཀྱི་ཁྱད་གསོད་ཀྱི་བློ་ཆོས་ཅན་དུ་གཟུང་ནས། དེ་ལྟར་འཕེན་ན་ཡང་སུན་འབྱིན་དུ་འཇུག་པ་མ་ཡིན་ཏེ། སུན་འབྱིན་དེ་ཐལ་འགྱུར་དུ་བྱེད་ན་གཏན་ཚིགས་དེ་ཕྱོགས་སྔ་མས་ཁས་མི་ལེན་ཞིང༌། རང་རྒྱུད་དུ་བྱེད་ན་ཕྱོགས་ཆོས་མི་འགྲུབ་པའི་ཕྱིར། གཉིས་པ་ནི། ཁྱེད་ལ་ཁས་བླངས་འགལ་བ་འདི་ལྟར།
སྔགས་ཀྱི་སྡོམ་ལྡན་གྱིས་སྤྱད་པའི་སོ་ཐར་གྱི་ཕམ་པ་བཞི་ཆོས་ཅན། བདེ་གཤེགས་བཀའ་འདས་ཀྱི་རྩ་ལྟུང་མ་ཡིན་པར་ཐལ། སྔགས་སྡོམ་ལ་ལྟོས་ཏེ་གནང་བའི་སྐབས་ཡོད་པའི་ཕྱིར། རྟགས་ཁས་བླངས། ཁྱབ་པ་ཚད་མས་ཀྱང་གྲུབ་ལ། འདོད་མི་ནུས་ཏེ། སྡོམ་གསུམ་གང་རུང་གི་བཅས་ལྟུང་གང་ཞིག ཁྱད་གསོད་ཀྱི་བློས་ཀུན་ནས་བསླང་བའི་ཕྱིར་རྟགས་སྔ་མ་དང་ཁྱབ་པ་ཁས་བླངས་ཤིང༌། ཕྱི་མ་གྲུབ་སྟེ། རང་རྒྱུད་ཀྱི་སྡོམ་པ་ལ་ལྟོས་པའི་ཉེས་པ་ལ་ཉེས་པར་མཐོང་བཞིན་དུ་སྤྱད་པའི་ལྟུང་བ་ཡིན་པའི་ཕྱིར་རོ། །
གཞན་ཡང་བྱང་ས་ནས་གསུངས་པའི་ཕམ་པ་ལྟ་བུའི་ཆོས་བཞི་ཆོས་ཅན། སེམས་བསྐྱེད་ཀྱི་སྡོམ་པ་ལ་ལྟོས་པའི་རྩ་ལྟུང་མ་ཡིན་པར་ཐལ། སྡོམ་པ་དེ་ལ་ལྟོས་ཏེ་མ་བཀག་པའི་སྐབས་ཡོད་པའི་ཕྱིར་ཞེས་དང༌། དུས་ཀྱི་འཁོར་ལོ་ནས་གསུངས་པའི་བྱང་ཆུབ་སེམས་གཏོང་གི་རྩ་ལྟུང་དེ་ཆོས་ཅན། རིག་འཛིན་གྱི་སྡོམ་པ་ལ་ལྟོས་པའི་རྩ་ལྟུང་མ་ཡིན་པར་ཐལ། དེ་ལ་ལྟོས་ཏེ་གནང་བའི་སྐབས་ཡོད་པའི་ཕྱིར། ཞེས་པ་ནི་རེ་ཞིག་སྤྲོས་པ་ལྷུར་བླངས་པའོ། ། རྒོལ་བ་གཉིས་པའི་ལན་གདབ་པ་ལ། ལྔ་སྟེ། སུན་འབྱིན་དང་པོའི་སྔ་རྒོལ་གྱི་བསྒྲུབ་བྱ་ཁས་བླངས་དང་མ་འབྲེལ་ཞིང༌།
ཁས་བླངས་པའི་དམ་བཅའ་ལ་སྒྲུབ་བྱེད་ཡོད་པ་དང༌། ཐལ་འགྱུར་གཉིས་པ་ལ་བསལ་པ་མེད་པས་འདོད་ལན་ཐེབས་པ་དང༌། སུན་འབྱིན་གསུམ་པའི་ཁྱབ་པ་ལ་ཁས་ལེན་མེད་བཞིན་དུ་མ་ངེས་པ་འཕངས་པས་རིག་གཞུང་ལས་འདས་པ་དང༌། སུན་འབྱིན་བཞི་པའི་ཁྱབ་པ་ལ་ཁས་བླངས་མེད་པས་མ་ངེས་པ་མི་འཇུག་པར་བསྟན་པ་དང༌། ཕྱོགས་སྔ་མས་ཁས་བླངས་པའི་ཁྱབ་པ་ལ་སུན་འབྱིན་བརྗོད་པ་དེ་ཚིག་སྐྱོན་ཅན་དུ་བསྟན་པའོ། ། དང་པོ་ནི་ཁྱེད་ཀྱིས་འདི་སྐད་ཅེས། བཀའ་ལ་ཁྱད་དུ་གསད་པའི་ཉེས་པ་ཤིན་ཏུ་མང་ན། དེ་དག་གི་ནང་ནས་བརྒྱད་པོ་འདི་ཁོ་ན་རྩ་ལྟུང་ཡིན་ཞེས་པ་ལ་སྒྲུབ་བྱེད་མེད་དོ་ཞེས་ཟེར་བ་ནི་རང་གི་སྨྲ་བ་ཇི་སྙེད་པ་ཆུད་གསོན་པར་བྱེད་པའི་གཏམ་ཡིན་ཏེ། ཕྱོགས་སྔ་མ་ལས་ནི་བཀའ་དང་བཅས་པ་ཕྲ་མོ་ཇི་སྙེད་པ་ཁྱད་དུ་གསོད་པ་ཡང་བཀའ་འདས་ཀྱི་ལྟུང་བར་བཤད་ན། བརྒྱད་པོ་ཁོ་ན་རྩ་ལྟུང་ཡིན་ཞེས་གསུང་བའི་དངོས་བསྟན་དང་དོན་ཐོབ་གང་ཡང་མི་སྣང་བའི་ཕྱིར།
ཞེ་འདོད་ཀྱི་དམ་བཅའ་ནི། སྒྲུབ་བྱེད་དང་མ་འབྲེལ་བ་མ་ཡིན་ཏེ། ཁྱད་གསོད་ཀྱིས་ཀུན་ནས་བསླངས་པའི་བཅས་འགལ་མཚན་ཉིད་པ་མཐའ་དག་ལ་བཀའ་འདས་འབྱུང་བར། རྩ་ལྟུང་གཉིས་པའི་རྣམ་པར་བཞག་པ་པའི་ལུགས་ཀུན་གྱིས་གྲུབ་ཅིང༌། ཁྱེད་རང་གིས་ཀྱང་དྲངས་པའི་ཕྱིར་རོ། ། གཉིས་པ་ནི། ཕྱོགས་སྔ་མས། བརྒྱད་པོ་འདི་སྤྱད་ཙམ་ནས་ཁྱད་དུ་གསད་པ་ཡིན་ཏེ། སངས་རྒྱས་ཀྱིས་རྩ་བར་བཅས་པའི་ཕྱིར། ཞེས་པ་ལ་གཞན་བཅུ་གསུམ་པོ་ཐམས་ཅད་དེར་ཐལ་ཞེས་ཟེར་བ་ནི་ཟློག་ཏུ་མེད་པ་མ་ཡིན་ཏེ།
འདོད་ལན་དོན་མཐུན་དུ་ཐེབས་པའི་ཕྱིར། འོ་ན་རྩ་ལྟུང་བཅུ་གསུམ་པོ་གཉིས་པར་ཐལ་ལོ་ཞེ་ན། དེའི་ཁྱབ་པ་ཚད་མས་གྲུབ་པའམ། ཁས་བླངས་པ་ཡིན། དང་པོ་ལྟར་ན་སྡོམ་མེད་ཀྱི་རྒྱུད་ཀྱི་ཁ་ན་མ་ཐོ་བའི་ཁྱད་པར་དག་གིས་མ་ངེས་ལ་གཉིས་པ་ལྟར་ན་ཕྱོགས་སྔ་མས་དེ་ལྟར་ཁས་བླངས་པ་མ་ཡིན་ཏེ། སྡོམ་ལྡན་དེ་ལ་རྩ་བར་བཅས་པའི་རྒྱུ་མཚན་གྱིས་དེས་དེ་ལས་འདས་ན་ཁྱད་གསོད་ཀྱི་བློ་ཡོད་པས་ཁྱབ་པ་དང༌། དེའི་དུས་ཀྱི་ཁྱད་གསོད་ཀྱི་བློ་དེ་ཡིན་ན། རྩ་ལྟུང་གཉིས་པ་ཡིན་པས་ཁྱབ་པར་ཁས་ལེན་པ་ནི་སྐབས་སུ་བབ་པའི་ཕྱིར་རོ། ། འོ་ན་སྡོམ་ལྡན་གྱིས་རྩ་ལྟུང་བཅུ་གསུམ་པོ་ཁྱད་དུ་གསད་པའི་བློ་དེ་ཆོས་ཅན་རྩ་ལྟུང་གཉིས་པར་ཐལ་ལོ་ཞེ་ན། འདོད་པ་ཡིན་ཏེ།
འཁྲུལ་སྤོང་ལས། བཅས་པ་ཕྲ་མོ་གཞན་ལའང་ཁྱད་དུ་གསོད་ན་རྩ་ལྟུང་གཉིས་པའོ་ཞེས་གསུངས་པ་ཉིད་ཁོ་བོ་ཅག་ལ་ལུང་ཚད་མ་ཡིན་པའི་ཕྱིར་དང༌། ཁྱེད་ལ་ནང་འགལ་བ་འདི་ལྟར། གཞན་བཅུ་གསུམ་གང་རུང་ཡིན་ན་རྩ་ལྟུང་གཉིས་པར་འགལ་བ་ཉིད་དུ་ཁས་བླངས་ཟིན་སྣང་བས། ཁྱད་གསོད་ཀྱིས་ཀུན་ནས་སླངས་པའི་བཅུ་གསུམ་པོ་རེ་རེ་ནས་ཆོས་ཅན་དུ་བཟུང་ནས་ཐལ་འགྱུར་འཕངས་ན་འཁོར་གསུམ་བརྒྱུད་མར་ཁས་ལེན་དགོས་པ་མ་ཡིན་ནམ། གསུམ་པ་ནི། རྡོ་རྗེ་ཐེག་པ་འདིར་བརྒྱད་པོ་རྩ་ལྟུང་དུ་རིགས་ཏེ། ཐེག་པ་འདིར་བརྒྱད་པོ་བསྲུང་དགོས་ཀྱི་ལུང་ཡོད་པའི་ཕྱིར། ཞེས་པ་ལ། སྦོམ་པོ་སོགས་ཀྱི་མ་ངེས་པ་འཕེན་པ་དེ།
ཞེ་འདོད་ཀྱི་ཁྱབ་པ་སྒྲ་ཇི་བཞིན་པ་འདི་ཉིད་ལ་འཕེན་པ་ཡིན་ནམ། བརྒྱད་པོ་ཆོས་ཅན་འདིར་རྩ་ལྟུང་དུ་རིགས་ཏེ། འདིར་བསྲུང་དགོས་པའི་ཕྱིར། ཞེས་ནན་གྱིས་ཁས་ལེན་དུ་འཇུག་པ་ཡིན། དང་པོ་ལྟར་ན། རྡོ་རྗེ་ཐེག་པ་འདིར་རྩ་ལྟུང་བརྒྱད་པོ་བསྲུང་དགོས་ན་འདིར་རྩ་ལྟུང་དུ་རིགས་པས་ཁྱབ་སྟེ། འདིར་དེ་བསྲུང་དགོས་ན། འདིར་དེ་སོ་ཐར་དང་བྱང་སེམས་ཀྱི་སྡོམ་པ་གང་རུང་ལ་ལྟོས་བའི་རྩ་ལྟུང་ཡིན་དགོས་པའི་ཕྱིར། དེས་ན་ཕྱོགས་སྔ་མ་འདི་ལ་རྒོལ་བ་དད་པས་རྗེས་སུ་འབྲང་བ་གཉིས་ཀས་ཀྱང་རྡོ་རྗེ་ཐེག་པའི་སྐབས་འདིར་རྩ་ལྟུང་དུ་འཇོག་པ་དང༌། སྔགས་སྡོམ་ལ་ལྟོས་པ་རྩ་ལྟུང་གཉིས་ཀྱི་ཁྱད་པར་མ་ཕྱེད་པས་རྣམ་པར་འཁྱམས་པ་དུ་མ་ཞིག་བྱུང་ངོ༌། །
གཉིས་པ་ལྟར་ན། དེ་ལྟ་བུའི་རྟོག་དཔྱོད་ནི་ལྷ་རྣམས་དགའ་བར་བྱེད་པ་དག་གིའོ། ། བཞི་པ་ནི། ཕྱོགས་སྔ་མས་ཁས་བླངས་པའི་ཁྱབ་པ་ལ་དངོས་ཀྱི་མ་ངེས་པ་དེ་ལྟར་འཕེན་པ་ནི་ཡང་དག་པ་མ་ཡིན་ཏེ། ཆེས་ལྕི་བའི་རྟགས་ཀྱིས་བཅས་པ་ཕྲ་མོ་ཁྱད་གསོད་རྩ་ལྟུང་གཉིས་པར་བསྒྲུབ་པ་མ་ཡིན་གྱི། འོ་ན་ཅི་ཞེ་ན། བཅས་པ་ཕྲ་མོ་ལས་ཕྱིར་འདས་ཙམ་ནི་ཡང་བ་ཡིན་ཀྱང༌། དེ་ལ་ཁྱད་དུ་གསོད་པའི་བློ་ནི་ཤིན་ཏུ་ལྕི་བ་ཡིན་པས་རྩ་ལྟུང་གཉིས་པར་འཇོག་ཅེས་བྱ་བའི་དོན་ཡིན་པའི་ཕྱིར་རོ། ། དེས་ན་སྔགས་སྡོམ་ཅན་གྱིས་བཅས་པ་ཕྲ་མོ་ཁྱད་དུ་གསོད་པའི་བློ་དེ་ཤིན་ཏུ་ལྕི་བའི་རྒྱུ་མཚན་གྱིས། དེ་ཡིན་ན་རྩ་ལྟུང་གཉིས་པ་ཡིན་པས་ཁྱབ་པར་ཁས་བླངས་པ་ལ་གཞན་བཅུ་གསུམ་པོ་ཐམས་ཅད་ཀྱིས་མ་ངེས་པ་ཇི་ལྟར་སྟོན།
ལྔ་པ་ནི། བཅས་པ་ཁྱད་དུ་གསོད་པ་དེ་ཉེས་པ་ཤིན་ཏུ་ལྕི་བའི་རྒྱུ་མཚན་གྱིས་རྩ་ལྟུང་དུ་འཇོག་པར་ཁས་བླངས་པ་ལ། འོ་ན་དེ་འདྲ་དེ་འདུལ་བ་ལས་ཀྱང་རྩ་ལྟུང་དུ་འཇོག་རིགས་པར་འགྱུར་ཏེ། དེར་ཡང་ཁྱད་དུ་གསད་པའི་ཆེས་ལྕི་བའི་ལྟུང་བ་ཡིན་པའི་ཕྱིར། ཞེས་པ་དེ་ཡང་སུན་འབྱིན་དུ་འཇུག་པ་མ་ཡིན་ཏེ། ཞེ་འདོད་ལ་ཁྱབ་པ་མ་ངེས་པ་དང༌། སྒྲས་ཟིན་ལ་རྟགས་མ་གྲུབ་ཀྱི་ལན་ཐེབས་པའི་ཕྱིར། ཇི་ལྟར་ཞེ་ན། ཕྱོགས་སྔ་མས་ནི། རྡོ་རྗེ་ཐེག་པ་གཞིར་བྱས་ཀྱི་ཁྱབ་པ་ཁས་བླངས་པ་ལ།
འདུལ་བ་གཞིར་བྱས་ཀྱི་མཚུངས་པ་འཇུག་པ་མ་ཡིན་ཏེ། འདོད་ན་ནི་ཡིད་གཙོ་བོར་གྱུར་པའི་ཆ་ནས་ལྟུང་བར་འཇོག་ལ་དེར་ནི་ལྟུང་བའི་རྣམ་གཞག་ཇི་སྙེད་པ་ལུས་ངག་གི་ཆ་ནས་འཇོག་པའི་ཕྱིར། དེ་ལས་གཞན་དུ་ན་ཆོས་སྤོང་དང་ལོག་ལྟ་སོགས་ཀྱང་ཉེས་པ་ལྕི་བའི་རྒྱུ་མཚན་གྱིས་འདུལ་བ་ལས་ཀྱང་རྩ་ལྟུང་དུ་འཇོག་རིགས་པར་འགྱུར་ཏེ། སྔགས་ཀྱི་ཐེག་པ་གཞིར་བྱས་ལ་དེ་འདྲ་དེ་ཤིན་ཏུ་ལྕི་བའི་རྒྱུ་མཚན་གྱིས་རྩ་ལྟུང་དུ་བཞག་པའི་ཕྱིར། སྒྲ་ཟིན་ལ་རྟགས་མ་གྲུབ་པ་ཇི་ལྟར་ཞེ་ན། ཀླུ་ཨེ་ལའི་འདབ་ཅན་གྱིས་ཆོས་སྔ་མ་ལ་དགེ་སློང་གི་རྟེན་ལ་ཁྱད་གསོད་ཀྱི་བློས་སྐྱེ་བ་བཅད་པའི་ལྟུང་བ་དེ་འདུལ་བའི་ལུགས་ལ་ཆོས་ལྕི་བའི་ལྟུང་བ་ཡིན་པ་རྟགས་མ་གྲུབ་སྟེ། ལྟུང་བ་ལྕི་ཤོས་ཡིན་ན་ལྟུང་བྱེད་འབའ་ཞིག་པའི་སྡེ་ཚན་དུ་གཏོགས་པར་འགལ་བའི་ཕྱིར། ཡང་ཁྱེད་ཀྱིས་བསླབ་པ་ཁྱད་དུ་གསད་པའི་ཉེས་པ་དེ་ཆེས་ལྕི་བ་ཡིན་ཀྱང་འདུལ་བ་ལས་ལྟུང་བྱེད་འབའ་ཞིག་པའི་སྡེ་མཚན་དུ་གཞག་གོ་ཞེས་གསུངས་པ་དེ་ཡང་ནོར་བ་ཡིན་ཏེ། འདུལ་བ་ལས་ནི་ཁྱད་གསོད་ཀྱིས་ཀུན་ནས་བསླང་བའི་ལུས་ངག་གི་ལས་ལ་ལྟུང་བྱེད་དུ་བཤད་པ་ཡིན་གྱི། ཁྱད་གསོད་ཀྱི་བློ་ལ་དེ་ལྟར་མ་བཤད་པའི་ཕྱིར།
གལ་ཏེ་ཁོ་བོ་ཅག་ཀྱང་དེ་ལྟར་འདོད་དོ་ཞེ་ན། འོ་ན་བསླབ་གཞིའི་དངོས་པོ་ལ་ཁྱད་དུ་གསོད་པའི་ལྟུང་བྱེད་དེ་ཆོས་ཅན། ཕམ་པ་ཡིན་པར་ཐལ། འདུལ་བ་ལས་བཤད་པའི་ལྟུང་བ་རྣམས་ཀྱི་ཆེས་ལྕི་བ་ཡིན་པའི་ཕྱིར། གཞན་ཡང་ཁྱེད་ཅག་རྩ་ལྟུང་གཉིས་པའི་ངོས་འཛིན་ཆོས་སྤོང་ལ་འཆད་པ་དང༌། འཁྲུལ་སྤོང་གི་བཞེད་པ་འགོག་པ་གཉིས་ཀྱང་ནང་མ་མཐུན་པ་ཡིན་ཏེ། ཆོས་སྤོང་གི་ངོ་བོ་ནི་བཀའ་ཁྱད་དུ་གསད་པའི་ཡིད་ཀྱི་ཉེས་པ་ཁོ་ན་ལ་འཆད་དགོས་པའི་ཕྱིར་ཏེ། མདོ་སྡེ་རྒྱན་ལས། ཆོས་སྤོང་གི་ངོས་འཛིན་འཆད་པ་ན་ཡིད་ཀྱི་ཉེས་པ་རང་བཞིན་གདུག་པ་སྟེ། ཞེས་བཤད་པའི་ཕྱིར།
གལ་ཏེ་འོ་ན། ཐུན་མོང་གི་རྩ་ལྟུང་བརྒྱད་པོ་ཁོ་ན་རྡོ་རྗེ་ཐེག་པའི་རྩ་ལྟུང་གཉིས་པར་འཆད་པ་རྗེ་བཙུན་གྱི་དགོངས་པ་མ་ཡིན་པ་དེ་ལྟ་ན། འཁྲུལ་སྤོང་དུ། རྩ་ལྟུང་གཉིས་པ་དང་གསུམ་པའི་བར་དེར་བརྒྱད་པོ་ཁོ་ནའི་རྣམ་གཞག་སྟོན་པ་ཅི་ཞེ་ན། བཤད་པ་བརྒྱད་པོ་དེ་ནི་རྡོ་རྗེ་ཐེག་པ་ལ་སྤྱིར་རྩ་བའི་ལྟུང་བར་མི་འགྱུར་རམ་སྙམ་པའི་དོགས་པ་སེལ་བའི་ཆེད་དུ་དེ་དག་ཐེག་པ་འདིར་རྩ་བར་བཅས་པའི་ལུང་གི་སྒྲུབ་བྱེད། རྡོ་རྗེ་ཐེག་པ་པས་དེ་དག་ལས་འདས་ན་རང་རྒྱུད་ཀྱི་སོ་ཐར་དང་བྱང་སེམས་ཀྱི་སྡོམ་པའི་རྩ་བ་གཅོད་པའི་རྩ་ལྟུང་དུ་འགྱུར་བ་ཁོ་ནར་མ་ཟད། སྔགས་སྡོམ་ལ་ལྟོས་པའི་རྩ་ལྟུང་གཉིས་པ་ཡང་ཕོག་པ་ཡིན་ཏེ། སྔགས་སྡོམ་ལ་གནས་ནས་སངས་རྒྱས་ཀྱི་བཅས་པ་ཁྱད་དུ་གསད་པའི་ཕྱིར། ཞེས་པའི་དོན་འདི་སྟོན་པར་བཞེད་ནས་རྗེ་བཙུན་གྱིས་དེ་ལྟར་བཤད་པ་ཡིན་ཏེ། འཁྲུལ་སྤོང་ལས།
དེ་དག་སོ་སོའི་གཞུང་ན་ཡོད་པས་ཆོག་མོད། འདིར་བཤད་པ་དོན་མེད་དོ་ཞེ་ན། འདི་ལ་དགོས་པ་གཉིས་ཏེ། གང་ཟག་བསྲུང་བར་མི་འདོད་པ་འགའ་ཞིག ཕམ་པ་དང་འདྲ་བ་དག་ནི་དེ་དག་གི་གཞུང་ལ་ཞུགས་པ་རྣམས་ཀྱི་ལྟུང་བ་ཡིན་ལ། ཁོ་བོ་ཅག་རྡོ་རྗེ་ཐེག་པ་ལ་ཞུགས་པ་ལ་ནི། འདི་བསྲུང་མི་དགོས་སོ། ། སྙམ་པའི་ལོག་པར་རྟོག་པ་དགག་པ་དང༌། ཡང་གང་ཟག་སྡོམ་པ་བསྲུང་བར་འདོད་པ་དག་འདི་སྙམ་དུ། གང་ཟག་གཉིས་པོ་དག་ལ་ཡང་ཕམ་པ་དང་འདྲ་བར་འགྱུར་ན།
ཁོ་བོ་ཅག་རྡོ་རྗེ་ཐེག་པ་པ་ལ་ཆེས་ལྕི་བ་ཞིག་ཏུ་མི་འགྱུར་རམ་སྙམ་པའི་བསམ་པ་དགག་པའི་ཕྱིར། འདིར་ཡང་རྩ་བའི་ལྟུང་བ་ཉིད་དུ་འགྱུར་བ་ཡིན་ནོ། ། ཞེས་བསྟན་པ་ཡིན་ནོ། ། ཞེས་གསུངས་པའི་ཕྱིར་རོ། ། དེ་ལྟར་བཤད་པས་གྲུབ་པའི་དོན་གཞན་ཞིག་ཀྱང་འབྱུང་བ་ནི། བརྒྱད་པོ་དེ་ཁོ་ནར་མ་ཟད། བསླབ་བཏུས་ནས་བཤད་པའི་བྱང་སེམས་ཀྱི་རྩ་ལྟུང་བཞི་དང༌། རྒྱུད་སྡེ་འོག་མ་གསུམ་པོ་དག་ཏུ་རྩ་བའི་ལྟུང་བར་བཅས་པ་གང་ཡིན་པ་དེ་དག་ལས་ཀྱང་རིག་པ་འཛིན་པའི་སྡོམ་ལྡན་གྱིས་འགལ་བར་བྱས་པ་མཐར་ཐུག་པའི་ཚེ་ན། རྩ་བའི་ལྟུང་བར་བཤད་པ་དེ་དང་དེ་དག་རང་མིང་གིས་འབྱུང་བར་མ་ཟད། འདིར་བཤད་པའི་རྩ་ལྟུང་གཉིས་པ་ཡང་འཕོག་པ་ཡིན་ཏེ།
དེ་དག་ཀྱང་རྡོ་རྗེ་ཐེག་པ་འདིར་རྩ་བའི་ལྟུང་བར་བཅས་པའི་ཕྱིར་དང༌། དེའི་རྒྱུ་མཚན་གྱིས་སྤྱད་ཙམ་ཉིད་ནས། ཁྱད་དུ་གསད་པ་ཡང་ཡིན་པའི་ཕྱིར་རོ། ། ཞེས་བྱ་བ་འདི་ཡང་ངེས་པར་གྲུབ་པ་ཡིན་ནོ། ། འདིར་སྨྲས་པ། འཕགས་བློས་བརྟགས་པའི་གཞུང་གང་ལ། ། བྱི་བློ་མང་ཐོས་དཔྱོད་ཆེན་གྱིས། ། ཇི་ཙམ་བརྟགས་ཀྱང་དེའི་གཏིང༌། ། མཐོང་མིན་འཇིག་པ་སྨོས་ཅི་དགོས། ། རྩ་ལྟུང་གསུམ་པའི་སྐབས་སུ།
ཕྱོགས་སྔ་མ་བཞག་པ་དང༌། དེ་ལ་རྒོལ་བས་རྩོད་པ་དང༌། དེའི་ལན་བཏབ་སྟེ་ཚེར་མ་འབྱིན་པའོ། ། དང་པོ་ནི། འཁྲུལ་སྤོང་ལས། ལྟུང་བའི་ངོ་བོ་ཉིད་རྣམ་པར་བཞག་པ་ནི། རྡོ་རྗེ་ཐེག་པ་ལ་ཞུགས་པའི་གང་ཟག་དབང་ཐོབ་ཅིང་དམ་ཚིག་མ་ཉམས་པ་ལ། དགྲར་འཛིན་ཞིང་བསམ་པས་ཁྲོ་བའོ། ། རྟེན་གྱི་ཡན་ལག་ནི། དམ་ཚིག་དང་སྡོམ་པ་དང་ལྡན་ཞིང༌།
ཤེས་པ་རང་བཞིན་དུ་གནས་པའོ། ། ཡུལ་གྱི་ཡན་ལག་ནི། རྡོ་རྗེ་ཐེག་པ་སྤྱི་ལ་ཞུགས་པའི་གང་ཟག་དབང་ཐོབ་ཅིང་དམ་ཚིག་མ་ཉམས་པ་ཙམ་ཡིན་ལ། བྱེ་བྲག་བླ་མ་གཅིག་དང་དཀྱིལ་འཁོར་གཅིག་གིས་བསྡུས་པ་ནི་ཡུལ་ལྕི་བ་ཙམ་ཡིན་མོད། ངེས་པར་དགོས་པ་མ་ཡིན་ནོ། ། སངས་རྒྱས་ཀྱི་བསྟན་པ་སྤྱི་ལ་ཞུགས་པའམ། ཐེག་པ་ཆེན་པོ་སྤྱི་ལ་ཞུགས་པའི་གང་ཟག་རྩ་བའི་ལྟུང་བས་མ་གོས་པ་དག་ཀྱང་ཆོས་ཀྱི་སྤུན་ཡིན་མོད་ཀྱི། རྡོ་རྗེ་ཐེག་པ་ལ་མ་ཞུགས་པའི་ཕྱིར་རྩ་བའི་ལྟུང་བར་མི་འགྱུར་ལ། ཆེས་བཤགས་པར་བྱ་བ་ནི་ཡིན་ནོ། ། ངོ་བོའི་ཡན་ལག་ནི།
དགྲར་འཛིན་པའི་བསམ་པས་ཀུན་ཏུ་ཁྲོ་བ་སྟེ། དེ་ལ་ཡིད་གཙོ་བོ་ཡིན་གྱི། ལུས་ངག་གང་རུང་ཞིག་གྲོགས་སུ་ནི་དགོས་ཏེ། དེ་ལྟ་མ་ཡིན་ན་དགྲར་འཛིན་པའི་སྦྱོར་བ་མི་རྫོགས་པའི་ཕྱིར་རོ། ། དུས་ཀྱི་ཡན་ལག་ནི། ཡུལ་དེས་གོ་བར་གྱུར་པ་དེ་ཚེ་ལྟུང་བ་རྫོགས་པ་ཡིན་ནོ། ། ཞེས་གསུངས་སོ། ། གཉིས་པ་ལ་གཉིས་ལས། རྒོལ་བ་དང་པོ་ནི། སྙེ་མ་མཁན་པོ་ན་རེ།
ལྟུང་བ་འདིའི་ཡུལ་སློབ་དཔོན་གཅིག་པ་དགོས་ཏེ། བླ་མ་མི་གཅིག་ན་སྐྱེ་གནས་མི་གཅིག་པས་སྤུན་གྱི་དོན་མེད་པའི་ཕྱིར། ཀོ་ས་ལའི་རྒྱན་ལས། རྡོ་རྗེ་སྤུན་ལ་མི་མཛའ་དང༌། ། ཞེས་བྱ་བ་ནི། སློབ་དཔོན་གཅིག་ལས་དཀྱིལ་འཁོར་དུ་བཞུགས་པ་སྟེ་དེ་དང་མི་འཛའ་བ་ནི། དེ་དང་ཞེ་འགྲས་པའོ། ། ཞེས་དང༌། ཤཱནྟི་པས། སྤུན་ཞེས་བྱ་བ་ནི་གང་དང་སློབ་དཔོན་གཅིག་ལས་དཀྱིལ་འཁོར་དུ་དབང་ཐོབ་པ་སྟེ།
དེ་ལ་ཕྲག་དོག་ལ་སོགས་པའི་རྒྱུས་སྐྱོན་རྣམས་བརྗོད་པར་མི་བྱའོ། ། ཞེས་གསུངས་པའི་ཕྱིར། འདིར་དབང་གི་སྤུན་ཡིན་པས་རྒྱུད་སྡེ་འོག་མ་གཉིས་ཀྱི་དབང་གིས་ཀྱང་ཆོག་གོ ། ཡུལ་ཡང་སྔགས་ཀྱི་སྡོམ་པ་དང་ལྡན་པ་དགོས་ཏེ། དྲི་མེད་འོད་ལས་རྡོ་རྗེའི་སྤུན་རྒན་པོའམ་གཞོན་ནུ་བསླབ་པ་དང་ལྡན་པ་ལ་རབ་ཏུ་ཁྲོ་བར་བྱེད་ནའོ། ། ཞེས་གསུངས་པའི་ཕྱིར། བོད་ཀྱི་མཁས་པ་ཁ་ཅིག ཁྲོས་པའི་སེམས་ལ་ལྟུང་བར་འཆད་པ་ནི་མི་འཐད་དེ། དམར་ནག་གི་རྒྱུ་གཉིས་ལས། དེ་བཞིན་སྤུན་ལ་ཁྲོ་བ་དང༌། །
ཉེས་པ་སྒྲག་པར་མི་བྱའོ། ། ཞེས་དང༌། དཔལ་འཛིན་གྱི་དཀྱིལ་ཆོག་གཉིས་སུ་ཡང༌། དེ་བཞིན་ཁྲོས་ན་སྤུན་ཟླ་ཡི། ། ཉེས་པ་བརྗོད་པར་མི་བྱའོ། ། ཞེས་གསུངས་པའི་ཕྱིར། དེས་ན་ཡུལ་དེས་རང་གི་སྐྱོན་བརྗོད་པ་ཐོས་ནས་དོན་གོ་བ་ཅིག་དགོས་པ་ཡིན་ནོ། ། ཞེས་འཆད་དོ། ། རྒོལ་བ་གཉིས་པ་ནི། སྔགས་འདུལ་མཛད་པ་ན་རེ།
ཡིད་གཙོ་བོ་ཡིན་པའི་རྒྱུ་མཚན་གྱིས་ལྟུང་བ་དེ་བསམ་པའི་སྒོ་ནས་བཞག་དགོས་པར་མ་ངེས་ཏེ། སོ་ཐར་གྱི་ལྟུང་བ་བས་ཆེ་བ་ཞིག་ལ་འདུ་ཤེས་གཙོ་བོར་བཤད་ཀྱང་ལྟུང་བའི་ངོ་བོ་ལུས་ངག་གང་རུང་གི་སྟེང་ནས་གཞག་དགོས་པ་བཞིན་ནོ། ། འདིར་ལྟུང་བའི་ངོ་བོ་བསམ་པ་ཁོ་ནར་སེམས་པ་ལ། ཕྱིར་རྒོལ་བ་སྔ་མས་གནོད་བྱེད་དུ་དྲངས་པའི་ལུང་རྣམས་ཀྱང་གནོད་བྱེད་དུ་འཇུག་པ་ཁོ་ནའོ། ། དེ་དག་ནི་གྲོགས་སུ་དགོས་པའི་ལུང་ངོ་ཞེ་ན། དེ་ལྟ་ན་ནི། ཉེས་པ་བརྗོད་པས་ཁྲོས་པ་ནི། ། ཞེས་པར་རིགས་ཀྱི། ཁྲོས་པས་ཉེས་པ་བརྗོད་པ་ཞེས་འབྱུང་བར་མི་རིགས་སོ། ། དགྲར་འཛིན་པ་མེད་པར་མ་རངས་པས་ཀུན་ཏུ་ཁྲོ་བ་བཤགས་བྱར་གསུངས་པའང་རང་ཚིག་འགལ་བ་སྟེ།
དགྲར་འཛིན་པ་མེད་ན་ཀུན་ཏུ་ཁྲོ་བ་ཞེས་པ་མི་རུང་བའི་ཕྱིར། ཆོས་མངོན་པ་ལས། ཁྲོ་བ་གང་ཞེ་ན། གནོད་པར་བྱེད་པའི་རྒྱུ་ཉེ་བར་གནས་ན་ཁོང་ཁྲོ་བའི་ཆར་གཏོགས་པ། སེམས་ཀྱི་ཀུན་ནས་མནར་སེམས་པ་སྟེ། མཚོན་ཆ་ལེན་པ་དང༌། ཆད་པས་གཅོད་པ་ལ་སོགས་པ་དང༌། གནོད་པ་ཤོམ་པའི་རྟེན་བྱེད་པའི་ལས་ཅན་ནོ། ། ཞེས་གསུངས་པའི་ཕྱིར། ཅི་སྟེ་དེ་ཙམ་དུ་མ་སླེབ་པའི་ཁྲོ་བ་ལ་མ་རངས་པ་ཞེས་སྨོས་སོ་ཞེ་ན།
འོ་ན་ཀུན་ཏུ་ཁྲོ་བ་ཞེས་སྨོས་པ་དོན་མེད་དེ། མ་རངས་པ་ནི་ཡིད་མི་བདེ་བའམ། མ་དད་པའི་ངོ་བོ་ཙམ་ཡིན་པས་ཁྲོ་བ་དང་རྫས་ཐ་དད་པ་ཁོ་ན་སྟེ། དེའི་ཕྱིར་སེམས་བྱུང་གི་བློ་རིས་འདྲེས་པའི་ཉེས་པའོ། ། ཡང་ཡུལ་གྱིས་ཉེས་པ་བརྗོད་པ་ཐོས་ནས་དོན་གོ་བ་དགོས་སོ། ། ཞེས་པ་ནི། སོ་ཐར་གྱི་རིགས་བསྒྲེ་ཡིན་ཀྱང་འཐད་པར་མ་མཐོང་སྟེ། བྱང་ཆུབ་སེམས་དཔའི་སྡོམ་པའི་སྐབས་སུ། གཞན་ལ་བརྙས་པ་ཉེས་པ་ཆེ་མོད། ཡུལ་དེས་གོ་བ་མི་དགོས་ན།
འདིར་སྡོམ་པ་ན་འཕར་བས། ཡུལ་གྱིས་གོ་བ་ལྟ་སྨོས་ཅི་དགོས་པའི་ཕྱིར། ཞེས་སུན་འབྱིན་བརྗོད་ནས་དེར་རང་གི་ལུགས་ནི། ཁྲོས་པ་དང་ཉེས་པ་བརྗོད་པ་བསྡོམ་པའམ་གང་རུང་རེ་རེས་ཀྱང་རྩ་བའི་ལྟུང་བ་འདིར་འགྱུར་རོ། ། ཞེས་འཆད་དོ། ། གསུམ་པ་ལ་གཉིས་ཏེ། རྒོལ་བ་དང་པོའི་ལན་གདབ་པ་དང༌། གཉིས་པའི་ལན་གདབ་པའོ། ། དང་པོ་ལ་གསུམ་སྟེ། རྡོ་རྗེ་སྤུན་གྱི་འཇོག་མཚམས་རྒྱ་ཆེས་པ་ལ་བརྗོད་པའི་སུན་འབྱིན་མི་འཇུག་པ་དང༌།
ལྟུང་བ་འདིའི་ངོ་བོ་ཉིད་ཀྱི་ཉེས་པར་ཁས་བླངས་པ་ལ་བརྗོད་པའི་སུན་འབྱིན་མི་འཇུག་པ་དང༌། རྒོལ་བ་དེ་ཉིད་ལ་ཁས་བླངས་ནང་འགལ་གྱི་སྐྱོན་ཡོད་པའོ། ། དང་པོ་ནི། དོན་དེ་ལ་ལུང་དེ་དག་གིས་གནོད་པ་མ་ཡིན་ཏེ། ལུང་དེས་ནི་རྡོ་རྗེའི་སྤུན་གྱི་མཚན་གཞི་གཟུང་བར་གསལ་གྱི། རྡོ་རྗེ་སྤུན་ལ་སློབ་དཔོན་གཅིག་གིས་ཁྱབ་པར་བསྟན་པ་མ་དམིགས་པའི་ཕྱིར། མཚན་གཞི་བསྟན་པ་དེ་ཉིད་ཀྱིས་དེས་དེ་ལ་ཁྱབ་པ་བཟུང་ངོ་ཞེ་ན། འོ་ན་རྡོ་རྗེའི་སྤུན་ལ་ཤེས་རབ་མའི་མངལ་སྒོ་གཅིག་ནས་སྐྱེས་པས་ཁྱབ་པར་འགྱུར་ཏེ། ཁྱེད་རང་གི་ཕྱོགས་ལ་ལུང་ཚད་མར་གྱུར་པ་ནག་པོ་དམ་ཚིག་རྡོ་རྗེས། སྐྱེ་གནས་གཅིག་པས་ན་སྤུན་ནོ། །
དེ་ཡང་ཤེས་རབ་མཆོག་གི་མངལ་ནས་གནས་པ་རྣམས་སྤུན་ཏེ། ཞེས་གསུངས་པའི་ཕྱིར། འདོད་ན་སློབ་དཔོན་གཅིག་པས་རྒྱུད་སྡེ་འོག་མ་གཉིས་ཀྱི་དབང་ཐོབ་པས་ཀྱང་རྡོ་རྗེའི་སྤུན་དུ་འགྱུར་བར་ཁས་བླངས་པ་དང་མཐུན་ནོ། ། གཉིས་པ་ནི། ཕྱོགས་སྔ་མ་ལ་གནོད་བྱེད་དུ་དྲངས་པའི་ལུང་དེ་དག་ནི་ཕྱོགས་སྔ་མའི་སྒྲུབ་བྱེད་དུ་སོང་བ་ཡིན་ཏེ། རྗེ་བཙུན་གྱིས་ཀྱང༌། ངག་གི་ཉེས་པ་བརྗོད་པའམ། ལུས་ཀྱི་ཐོ་འཚམ་པ་གང་རུང་ངེས་པར་དེའི་ཡན་ལག་ཏུ་དགོས་སོ། ། ཞེས་གསུངས་པའི་ཕྱིར། དེ་ལས་གཞན་དུ་ངག་གི་རིག་བྱེད་ཁོ་ན་དགོས་ན།
ངག་གི་རིག་བྱེད་ལ་མ་ལྟོས་པར་རྡོ་རྗེའི་སྤུན་སྲོག་གི་འཚོ་བ་དང་ཕྲལ་ན་ཡང་ལྟུང་བ་གསུམ་པ་འདི་མི་འབྱུང་བ་ཉིད་དུ་ཐལ་བར་འགྱུར་རོ། ། ཡང་ལྟུང་བའི་ངོ་བོ་ངག་གི་ཉེས་པ་ཁོ་ནར་འདོད་ན། ངག་གི་སྒྲ་ཉིད་ལ་འདོད་དམ། ངག་གི་ལས་ལ་འདོད། དང་པོ་ལྟར་ན། ལྟུང་བའི་ངོ་བོ་བེམ་པོར་འདོད་པ་ནི་སློབ་དཔོན་དབྱིག་གཉེན་གྱིས་བཀའ་ཟིན་པ་དེ་ཉིད་དོ། ། གཉིས་པ་ལྟར་ན། བསམ་པའི་ལས་ཞེས་བྱ་བ་དེ་ཡིན་པས་ངོ་བོ་སེམས་བྱུང་སེམས་པ་ལས་མ་འདས་ལ། དེ་ཡང་དུས་དེར་སྤུན་ལ་ཁྲོས་པའི་ཁྲོ་བ་དེ་དང་མཚུངས་ལྡན་དུ་བྱུང་བར་ཁས་ལེན་དགོས་པས། རྩ་ལྟུང་གསུམ་པའི་ངོ་བོ་ཁྲོས་པའི་སེམས་སུ་འདོད་པ་བཀག་པ་དེ་ཉིད་སླར་ཡང་འགོག་པ་དེ་ཉིད་ཀྱི་ལག་ཏུ་འོང་པ་མ་ཡིན་ནམ།
གསུམ་པ་ནི། བྱ་སྤྱོད་ཀྱི་དབང་གིས་རྡོ་རྗེ་སྤུན་དུ་འཇོག་ནུས་པ། བྱ་སྤྱོད་གཉིས་སུ་སེམས་བསྐྱེད་ཀྱི་སྡོམ་པ་ལས་ལོགས་སུ་སྔགས་ཀྱི་སྡོམ་པ་ཐོབ་པ་དང་འཛིན་པ་གཉིས་ཀ་མེད་པར་འདོད་པ་དང༌། རྩ་ལྟུང་འདི་བསྐྱེད་པའི་རྟེན་དང་ཡུལ་གཉིས་ཀ་སྔགས་ཀྱི་སྡོམ་ལྡན་དུ་ཁས་ལེན་པ་རྣམས་ནི་ཕན་ཚུན་ནང་འགལ་བས་རང་གི་ཚིག་གནོད་བྱེད་དུ་སོང་བ་ཡིན་ཏེ། དམ་བཅའ་དེ་དང་དེའི་ལོག་ཕྱོགས་ཀྱི་དོན་ཡང་དམ་བཅས་པ་གང་ཞིག འདི་ནི་ཤིན་ལྐོག་ལ་སྤྱོད་པའི་སྐབས་ཡིན་པའི་ཕྱིར་རོ། ། ཡང་བླ་མ་མི་གཅིག་ན་སྐྱེ་གནས་མི་གཅིག་པས་སྤུན་གྱི་དོན་མེད་ཅེས་ཟེར་བ་དང༌། རིག་མ་མི་གཅིག་ཀྱང་བླ་མ་གཅིག་པ་ཙམ་གྱིས་སྤུན་དུ་འཇོག་ནུས་པར་འཆད་པ་དང༌། བྱ་སྤྱོད་ཀྱི་དབང་གི་སྤུན་གྱིས་ཀྱང་རྡོ་རྗེ་སྤུན་གྱི་གོ་ཆོད་པ་རྣམས་ཀྱང་ནང་འགལ་བ་ཡིན་པའི་ཚུལ་བཤད་དགོས་སོ། ། གཉིས་པ་ལ་རྩ་ལྟུང་འདི་བསམ་པའི་སྒོ་ནས་བཞག་པ་ལ་གནོད་བྱེད་དུ་བརྗོད་པའི་ལུང་རིགས་གཉིས་ཀ་ལྟར་སྣང་དུ་བསྟན།
ཁྲོ་བ་ངོས་མ་ཟིན་པའི་ཉེས་པ་མི་འཇུག་པར་བསྟན། མ་རངས་པ་ཁྲོ་བའི་ངོ་བོར་ཁས་ལེན་པ་ཕྱོགས་སྔའི་བཞེད་པ་མ་ཡིན་པར་བསྟན་པའོ། ། དང་པོ་ལ། ལུང་གིས་མི་གནོད་པ་ནི་གོང་དུ་བཤད་ཟིན་པ་དེ་ཉིད་དེ། ཉེས་པ་བརྗོད་པ་ཡན་ལག་ཏུ་དགོས་པར་བཤད་པས་ལྟུང་བའི་ངོ་བོ་བརྗོད་པར་ཁས་ལེན་དགོས་ན། གཞི་བསམ་པ། སྦྱོར་བ་ཡན་ལག་ཏུ་ཚང་དགོས་པའི་ལྟུང་བ་རྣམས་ལ་གསུམ་པོ་དེ་ལྟུང་བའི་ངོ་བོ་ཉིད་དུ་ཐལ་བའི་ཕྱིར་དང༌། རྩ་ལྟུང་གསུམ་པོའི་ངོ་བོ་དང༌། ངག་གི་ཉེས་པའི་གཞི་མཐུན་ཡོད་པ་ཙམ་གྱིས་བསམ་པ་ཁོ་ན་ལྟུང་བར་སེམས་པ་ལ་གནོད་པ་མ་ཡིན་ཏེ། ངག་གི་ལས་ཡིན་ན་བསམ་པའི་ལས་ཡིན་དགོས་པའི་ཕྱིར་རོ། །
ཡང་ཕྱོགས་སྔ་མའི་བཞེད་ལུགས་འདི་ལ། ཉེས་པ་བརྗོད་པས་ཁྲོས་པ་ནི། ། ཞེས་འདོན་དགོས་པ་ཡང་ཡིན་ཏེ། ཁྲོས་པ་ཉེས་པ་བརྗོད་པའི་ཀུན་སློང་དུ་ཁས་ལེན་པའི་ཕྱིར་དང༌། ཉེས་པ་བརྗོད་པ་དང་ལྷན་ཅིག་པའི་ཁྲོ་བའི་ལས་དེ་ལྟུང་བའི་ངོ་བོར་ཞལ་གྱིས་བཞེས་པའི་ཕྱིར་རོ། ། རིགས་པས་ཀྱང་མི་གནོད་པ་ནི། འདིར་ལྟུང་བའི་ངོ་བོ་བསམ་པའི་སྟེང་ནས་འཇོག་དགོས་ཏེ། ལྟུང་བ་ཡིན་ན་ཤེས་པ་ཡིན་པས་ཁྱབ་པའི་ཕྱིར་དང༌། ཁྱེད་ཀྱིས་བསམ་པ་ཞེས་པའི་ཚིག་རང་འདོད་ཀྱི་ལན་དུ་མར་སྦྱར་བ་དེ་ཡིད་ཀྱི་ཤེས་པ་ལ་བློ་རྩེ་གཏད་འདུག་པའི་ཕྱིར། ཡང་སོ་ཐར་གྱི་རིགས་པ་དེ་ཡང་འཇུག་པ་མ་ཡིན་ཏེ།
འཇུག་པ་འོ་ན་བྱང་སེམས་ཀྱི་ལྟུང་བའི་སྐབས་སུ་ཡིད་གཙོ་བོ་ཡིན་པས་བྱང་སེམས་ཀྱི་ལྟུང་བ་དེ་ཡང་བསམ་པའི་སྟེང་ནས་བཞག་དགོས་པས་ཁྱབ་པ་མ་ཡིན་པར་ཐལ། སོ་ཐར་གྱི་སྐབས་སུ་འདུ་ཤེས་གཙོ་བོར་གྱུར་པའི་ལྟུང་བ་རྣམས་ལ་ལྟུང་བའི་ངོ་བོ་འདུ་ཤེས་ཀྱི་སྒོ་ནས་འཇོག་པ་མ་ཡིན་པའི་ཕྱིར། དེས་ན་འདི་ལྟ་བུའི་མཚུངས་པས་ལན་དུ་མར་རྒོལ་བ་ནི། ཐེག་ཆེན་གྱི་སོ་ཐར་ཡིད་ཀྱི་ཉེས་སྤྱོད་ཟློག་པའི་ཆ་ནས་བཞག་པ་དང༌། ཉན་ཐོས་དང་ཐུན་མོང་གི་སོ་ཐར་ལུས་ངག་གི་སྤོང་བ་བདུན་གྱི་ཆ་ནས་གཞག་པའི་ཤན་མ་ཕྱེད་པའམ། ཕྱེད་ཀྱང་ཆེན་པོ་དག་གི་སྐྱོན་མ་ཡིན་པ་ལ་སྐྱོན་དུ་བརྗོད་པས་རང་ཉིད་སྐྱོན་དང་བཅས་པར་སླེབ་པའོ། ། གཉིས་པ་ནི། དགྲར་འཛིན་པ་མེད་པའི་ཁྲོ་བ་ནི་ཤིན་ཏུ་མང་སྟེ། བྱང་ཆུབ་སེམས་དཔའ་ལ་སྲོག་གཅོད་ཀྱི་ཕམ་པ་གནང་བའི་སྐབས་དང༌། སློབ་དཔོན་གྱི་སློབ་མ་ཆད་པས་གཅོད་པ་དང༌།
དགེ་འདུན་གྱི་བྱ་བར་འོས་པའི་ནན་ཏུར་གྱི་ལས་ལ་སོགས་པ་རྣམས་བཞིན་ནོ། ། དེར་ཁྲོ་བ་མཚན་ཉིད་པ་མེད་དོ་ཞེ་ན། དེ་དག་ལ་རྒྱུའི་ཀུན་སློང་ཉོན་མོངས་ཅན་མེད་ཀྱང༌། དུས་ཀྱི་ཀུན་སློང་ཉོན་མོངས་ཅན་ཞིག་ངེས་པར་དགོས་ཏེ། ཉོན་མོངས་ཅན་གྱི་ལས་ཡིན་པའི་ཕྱིར་རོ། ། སློབ་དཔོན་གྱིས་སློབ་མའི་ཉེས་པ་འཆོས་པའི་ཕྱིར་དུ་འཆིང་བ་དང་རྡེག་པ་ལ་ནི། དུས་ཀྱི་ཀུན་སློང༌། ཇི་སྐད་དུ། ཁྲོ་བ་གང་ཞེ་ན། ཞེས་སོགས་ཀྱིས་བསྟན་པའི་ཁྲོ་བ་དེ་ཀུན་སློང་དུ་ཡོད་དགོས་ཏེ།
མེད་ན་ལས་དེ་མཐར་མི་ཕྱིན་པའི་ཕྱིར། གཞན་ཡང་ཁྱེད་ཀྱི་ལུང་དེ་འདྲེན་པའི་བསམ་དོན་ལ་ལྟས་ན། མཚོན་ཆ་ལེན་པ་ཞེས་སོགས་ཀྱིས་ཁྲོ་བའི་མཚན་ཉིད་བསྟན་ནོ་བསམ་པ་དེ་ཡང་ནོར་བ་ཡིན་ཏེ། དེས་ནི་ཁྲོ་བའི་བྱེད་ལས་བསྟན་པ་ཡིན་གྱི། མཚན་ཉིད་བསྟན་པར་མི་འཆད་པའི་ཕྱིར་རོ། ། གསུམ་པ་ནི། བློ་རིས་འདྲེས་སོ་ཞེས་པ་དེ་སུན་འབྱིན་དུ་འཇུག་པ་མ་ཡིན་ཏེ། རྗེ་བཙུན་གྱིས་ནི། མ་རངས་པས་ཁྲོ་བ་ཞེས་འབྱུང་ཁུངས་ཀྱི་ཚིག་སྨོས་པས་ཁྲོ་བའི་རྒྱུར་གསུངས་པ་ཡིན་གྱི། ངོ་བོར་མི་བཞེད་པའི་ཕྱིར།
ཞིབ་མོ་དེ་ཙམ་དུ་འབྱེད་ན་རྒོལ་བ་ཉིད་སྐྱོན་དང་བཅས་པ་སྟེ། ཁྲོ་བ་ནི་བཏགས་ཡོད་ཡིན་པས་མ་དད་པ་དང་རྫས་ཐ་དད་དུ་འཇོག་པའི་གོ་སྐབས་མི་འབྱུང་བའི་ཕྱིར་རོ། ། ཡང་རྩ་ལྟུང་འདིའི་ཡན་ལག་ཏུ་ཉེས་པ་བརྗོད་པ་ཡུལ་གྱིས་ཐོས་ནས་དོན་གོ་བར་དགོས་པ་ནི་སོ་ཐར་གྱི་རིགས་སྒྲེས་ཡིན་གྱི། འདིར་མི་འཐད་དོ། ། ཞེས་ཟེར་བ་ཡང་ནོར་བ་ཡིན་ཏེ། ཉེས་པ་སྒྲགས་པ་ཡན་ལག་ཏུ་དགོས་ན། ཐོས་པ་མི་དགོས་པར་འགལ་བའི་ཕྱིར་དང༌། ཉེས་པ་བསྒྲགས་པ་ཡན་ལག་ཏུ་དགོས་པའི་ལུང་ཁྱེད་རང་གིས་ཀྱང་འབད་ནས། དྲངས་པའི་ཕྱིར་དང༌། ཁྲོ་བའི་ཡུལ་དེའམ།
དེ་མ་ཡིན་པ་སུ་ཡང་རུང་བས་ཐོས་པ་ཞིག་དགོས་པ་ཡིན་ནོ་ཞེས་ཟེར་ན་ནི། སོ་ཐར་གྱི་རིགས་བསྒྲེ་ཡིན་གྱི་འཐད་པ་མ་ཡིན་ནོ། ། ཞེས་པའི་རྩད་པ་མཚུངས་པའི་ཕྱིར། ཡང་རྒོལ་བ་རང་གི་ལུགས་འཇོག་པ་ན། ཁྲོས་པ་དང༌། ཉེས་པ་བརྗོད་པ་གང་རུང་གི་ཆོག་པར་འཆད་པ་ཡང༌། ལུང་དང་འགལ་བ་དང༌། རང་ཚིག་གིས་གེགས་བྱས་པ་དང༌། དངོས་པོའི་སྟོབས་ཀྱི་རིགས་པས་གནོད་པ་དང་གསུམ་དུ་འཇོག་གོ ། དང་པོ་ནི།
དམར་ནག་གི་རྒྱུད་གཉིས་དང༌། དཔལ་འཛིན་གྱི་དཀྱིལ་ཆོག་གཉིས་དང༌། རྩ་ལྟུང་གི་གཞུང་འདི་ཉིད་རྣམས་སུ། སྤུན་གྱི་ཉེས་པ་བསྒྲགས་པ་དང་བརྗོད་པ་དགོས་པར་བཤད་པ་རྣམས་དང་འགལ་བའི་ཕྱིར། དེ་དག་ནི་མཚོན་པ་ཙམ་ཡིན་གྱི། ངེས་པར་དགོས་པ་མ་ཡིན་ནོ་ཞེ་ན། གཉིས་པ་ནི། དེ་ལྟར་འདོད་པ་དེ་ལ་རང་གི་གེགས་བྱེད་པ་ཡིན་ཏེ། རྗེ་བཙུན་གྱིས་ལྟུང་བའི་ངོ་བོ་ཡིད་ཀྱི་ཉེས་པར་བཤད་པ་ལ་སྙེ་མ་མཁན་པོས་གནོད་བྱེད་ཀྱི་ལུང་དུ་དྲངས་པ་རྣམས་གནོད་པར་བྱེད་པ་ཁོ་ནའོ་ཞེས་ཁྱེད་ཀྱིས་ཀྱང་ཡི་གེར་བྲིས་པའི་ཕྱིར། གསུམ་པ་རིགས་པས་གནོད་པ་ནི།
ཁྱེད་ཀྱི་འདོད་པ་དེ་ལྟ་ན། གཞུང་དུ། རྡོ་རྗེ་སྤུན་ལ་ཁྲོས་ནས་ནི། ། ཉེས་པ་བརྗོད་པ་གསུམ་པ་ཡིན་ཞེས་འཆད་རིགས་པར་འགྱུར་བ་དང༌། ཁྲོ་བས་ཀུན་ནས་མ་བསླད་པར་ལྷག་པའི་བསམ་པས་སླང་བའི་ཉེས་པ་བརྗོད་པ་དག་ཀྱང་རྩ་བའི་ལྟུང་བ་གསུམ་པར་ཐལ་བའི་ཕྱིར། དེར་ཡང་འདོད་ནུས་པ་མ་ཡིན་ཏེ། རྡོ་རྗེ་སྙིང་པོ་རྒྱན་ལས། ཞེ་སྡང་གིས་ནི་མཆེད་སུན་འབྱིན། ། ཞེས་དང༌། གུར་ལས།
སྤུན་ལ་མི་སྡང་བ་ཉིད་དང༌། ཞེས་དང༌། དུས་ཀྱི་འཁོར་ལོ་ལས། སྤུན་ལ་ཁྲོས་པ་བསམ་པའོ། ། ཞེས་ཁྲོ་བས་ཀུན་ནས་སློང་དགོས་པར་བཤད་པའི་ཕྱིར། ཡང་རྒོལ་བ་གཉིས་པས་འདི་ལྟར་ཡང་ཁས་བླངས་ཏེ། རྡོ་རྗེའི་སྤུན་ནི་གསུམ་སྟེ། སེམས་ཅན་ཐམས་ཅད་རྡོ་རྗེ་སེམས་དཔའ་ཡིན་པས་རྡོ་རྗེའི་སྤུན་དང༌། དབང་བཞི་པོ་སློབ་དཔོན་གཅིག་དང་རིག་མ་གཅིག་ལས་ཐོབ་པས་ཁྱད་པར་གྱི་སྤུན་དང༌། བྱེ་བྲག་ཏུ་ཐོབ་པ་ནི་བྱེ་བྲག་གི་རྡོ་རྗེ་སྤུན་ནོ། །
དེ་སྐད་དུ་ཡང༌། སློབ་དཔོན་སངས་རྒྱས་ཡེ་ཤེས་ཀྱིས། ། བསྟན་དང་རྡོ་རྗེ་ཐེག་པ་ལ། ། ཞུགས་པ་ཐམས་ཅད་སྤུན་དུ་བརྗོད། ། ཀུན་ཀྱང་ཡེ་ཤེས་ལྡན་པས་ན། ། རྡོ་རྗེ་སེམས་དཔའ་རྡོ་རྗེ་སྤུན། ། ཞེས་པའི་ལུང་རྩ་ལྟུང་འགྲེལ་ཆེན་དུ་དྲངས་པ་དེ་ཉིད་འཐད་པར་བཤད་ནས། དེ་ལྟ་བུའི་རྡོ་རྗེའི་སྤུན་གསུམ་པོ་གང་རུང་ལ་ཁྲོས་པ་ནི་རྩ་ལྟུང་གསུམ་པའོ། ། ཞེས་འཆད་པ་དེ་ཡང་ཧ་ཅང་ཐལ་ཆེས་པ་ཡིན་ཏེ། རྩ་ལྟུང་གསུམ་པ་སྟོན་པའི་ལུང་ཐམས་ཅད་ལས་རྡོ་རྗེའི་སྤུན་ཞེས་པའི་ངེས་བཟུང་སྨོས་པ་དོན་མེད་དུ་ཐལ་བའི་ཕྱིར་དང༌།
འདོད་པ་དེ་ལྟ་ན། གཞུང་དུ་སེམས་ཅན་གཞན་ལ་ཁྲོས་པ་ནི། ། ཉེས་པ་བརྗོད་པ་གསུམ་པ་ཡིན། ། ཞེས་འཆད་རིགས་པར་ཐལ་བའི་ཕྱིར། རྡོ་རྗེའི་སྤུན་དུ་འཇོག་པ་ལ་རྡོ་རྗེའི་ཐེག་པའི་ཆོས་ཀྱིས་བསྡུས་པ་མི་དགོས་ན། རྡོ་རྗེའི་སློབ་དཔོན་ལའང་དེ་མི་དགོས་པར་ཐལ་བའི་ཕྱིར་དང༌། མུ་སྟེགས་ཅན་གྱི་ཉེས་པ་བརྗོད་པའང་རྩ་ལྟུང་གསུམ་པར་ཐལ་བའི་ཕྱིར་དང༌། སེམས་པ་རྣམས་ལ་ཁྲོ་བ་རྐྱང་པ་ནི། བྱམས་པ་སྤོང་བ་དང༌། དོན་གཅིག་ལ་འདུ་བས་རྩ་ལྟུང་བཞི་པ་དང་བཟློས་པའི་ཕྱིར་རོ། །
འདིར་སྨྲས་པ། ལྷ་མིན་ལས་ཀྱི་མཐུ་རྩལ་གྱིས། ། ལྷུན་པོའི་སྤོ་ལ་འཛེགས་པ་ན། ། འདོད་པའི་དབང་ཕྱུག་གནོན་འདོད་ཀྱང༌། ། འཐབ་བྲལ་མཁའ་ལ་བགྲོད་མ་ནུས། ། རྩ་ལྟུང་བཞི་པའི་སྐབས་སུ། སྔ་མ་ལྟར་གསུམ་ལས། དང་པོ་གཉིས་ཆབས་ཅིག་ཏུ་འཆད་པའི་ཚུལ་འདི་ལྟར། སྔགས་འདུལ་མཛད་པ་ན་རེ། འཁྲུལ་སྤོང་དུ།
ལྟུང་བའི་ངོ་བོ་ནི་ཡུལ་སེམས་ཅན་གཅིག་ལ་ཡང་རུང་སྟེ། བདེ་བ་དང་བདེ་བའི་རྒྱུ་དང་བྲལ་བར་གྱུར་ཅིག་སྙམ་པའོ། ། སེམས་ཅན་ཐམས་ཅད་ལ་བྱམས་པ་བཏང་བ་མི་སྲིད་དེ། སྙིང་རྗེ་མེད་པ་དག་ཀྱང་རང་གི་བུ་བདེ་བར་འདོད་པ་བཞིན་ནོ། ། དེས་ན་སེམས་ཅན་ཐམས་ཅད་བློས་ཡོངས་སུ་བཟུང་བའི་ཕྱིར་ཡུལ་གང་ཡང་རུང་བ་ཞིག་ལ་བྱམས་པའི་ངོ་བོ་བཏང་ན་ཡང་ལྟུང་བ་རྫོགས་པ་ཡིན་ནོ། ། ལྟུང་བར་འགྱུར་བའི་རྒྱུ་མཚན་ནི། རིན་ཆེན་འབྱུང་ལྡན་གྱི་དམ་ཚིག་གི་སྐབས་སུ། ཟང་ཟིང་མི་འཇིག་ཆོས་དང་བྱམས། ། ཞེས་ཁས་བླངས་པ་དང་རྩ་ལྟུང་སྒྲགས་པའི་ཚེ་ཡང་བྱམས་པ་དོར་བར་མི་བྱའོ། ། ཞེས་གསུངས་པའི་ཕྱིར།
དེ་ལྟར་ན་སྦྱིན་པ་བཞི་ལས་འདི་རྩ་བར་འགྱུར་གྱི་གཞན་གསུམ་མི་འགྱུར་བ་ཅི་སྙམ་ན། འདི་སྦྱིན་པ་རྣམས་ཀྱི་ནང་ནས་མཆོག་ཡིན་ཏེ། རང་བཞིན་གྱི་དགེ་བའོ། ། གཞན་གསུམ་ནི་བྱམས་པ་དང་བྲལ་བའམ། དགེ་སེམས་གཞན་དང་བྲལ་ན། དགེ་བར་མི་འགྱུར་བའི་ཕྱིར་རོ། ། བྱམས་པ་གཏོང་བའང་སེམས་ཅན་ཕལ་ཆེ་བ་ལ་བཏང་ན་ལྟུང་བ་ཆེ། གཉིས་སམ་གསུམ་ལ་འབྲིང༌། གཅིག་ལ་ཆུང་ངུའོ། ། དེ་ལྟར་ན་གཅིག་གི་བཏང་བ་ཙམ་ལའང་རྩ་ལྟུང་འོང་ན།
རྩ་ལྟུང་བཅུ་པ་དང་འགལ་བར་འགྱུར་བ་ལས། མངོན་སྤྱོད་ཀྱི་ལས་གསུངས་པ་ཇི་ལྟར་ཞེ་ན། བཞི་པ་འདི་ནི་བྱམས་པ་ཐམས་ཅད་དུ་བཏང་བ་ཡིན་ལ། བཅུ་པ་ནི་ཡུལ་དེ་ལ་ཕན་པའི་བསམ་པས་རེ་ཤིག་ཁྲོས་པ་ལྟར་ཀུན་དུ་སྟོན་པ་ཡིན་པས་སྐྱོན་མེད་དོ། ། རྩ་བའི་ཚིག་དོན། སེམས་ཅན་རྣམས་ཞེས་པ་ནི་ཁམས་གསུམ་གྱིས་བསྡུས་པ་ཐམས་ཅད་དོ། ། དེ་ལས་གཅིག་ལ་བཏང་ན་ཡང་བྱམས་པ་སྤོང་བའོ། ། བཞི་པ་ཡིན་པར་རྒྱལ་བས་གསུངས། ། ཞེས་པ་ལ། བཞི་པ་ཞེས་པ་གསུམ་པ་ལས་ལྟུང་བ་ཡང་བར་སྟོན་པའམ། །
རྡོ་རྗེའི་སྤུན་ལའང་བྱམས་པའི་སེམས་ཀྱིས་བསྲུང་བས་ན་བཞི་པར་བསྟན་པའོ། ། རྒྱལ་བས་གསུངས་ཞེས་པ་རྡོ་རྗེ་འཆང་གིས་ཏེ། སྤྲུལ་པའི་སྐུས་ཤུགས་ལ་གསུངས་ཀྱང་དངོས་སུ་རྩ་བའི་ལྟུང་བར་བཤད་པ་མ་ཡིན། ཤུགས་ལ་ཇི་ལྟར་གསུངས་ཤེ་ན། ཕམ་པ་དང་འདྲ་བ་གཉིས་པ་དང་གསུམ་པའི་སྐབས་སུ། སྡུག་བསྔལ་མགོན་མེད་གྱུར་པ་ལ། ། སེར་སྣས་ཆོས་ནོར་མི་སྟེར་དང༌། ། གཞན་གྱིས་གཤགས་ཀྱང་མི་ཉན་པར། ། ཁྲོས་པས་གཞན་ལ་འཚོག་པའོ། ། ཞེས་གསུངས་པའོ། །
ཞེས་འབྱུང་ངོ༌། ། གཉིས་པ་རྒོལ་བ་ནི། བཞི་པ་ཞེས་པས་གསུམ་པ་ལས་ཡང་བར་སྟོན་ཞེས་པ་མ་ངེས་ཏེ། དེ་ལྟར་ན་ལྔ་པ་ཞེས་པས་བཞི་པ་ལས་ཡང་བར་འགྱུར་བས། བྱང་སེམས་བཏང་བ་བྱམས་པ་བཏང་བ་ལས་ཡང་བར་ཁས་ལེན་དགོས་པས། ཡང་ན་བཞི་པ་འདིས་སྤུན་ལ་བསྲུང་བར་བསྟན་ཞེས་པའང་བསྟན་མི་དགོས་ཏེ། སྤུན་བདེ་བ་ཐམས་ཅད་དང་བྲལ་ན་སྙམ་པ་ལྟུང་བ་གསུམ་པ་ཁོ་ནར་འདུས་པའི་ཕྱིར་རོ། ། རྩ་ལྟུང་འདི་སྤྲུལ་སྐུས་གསལ་བར་མ་གསུངས་པ་གཞི་མ་གྲུབ་སྟེ། དང་པོའི་སངས་རྒྱས་སུ་ཤཱཀྱ་ཐུབ་པས་བྱམས་པ་བཏང་བ་བཞི་པའོ། ། ཞེས་གསུངས་པའི་ཕྱིར།
སྡུག་བསྔལ་མགོན་མེད་ཅེས་སོགས་ཀྱིས་བཞི་པ་འདི་རྩ་ལྟུང་ཡིན་པ་ཤུགས་ལ་གསུངས་ཞེས་པའང་དཔྱད་དགོས་ཏེ། ཚིག་འདིས་བཞི་པ་འདི་སྔགས་ཀྱི་རྩ་ལྟུང་ཡིན་པ་ཤུགས་ལའམ། བྱང་སེམས་ཀྱི་རྩ་ལྟུང་ཡིན་པ་ཤུགས་ལ་གསུངས་ཞེས་བརྟགས་ན། དེ་གཉིས་གང་ལྟར་ཡང་དཀའ་བའི་གནས་སུ་ལྟུང་སྟེ། དང་པོ་མ་གྲུབ་ཅིང༌། ཕྱི་མ་དངོས་བསྟན་ཉིད་ཡིན་པའི་ཕྱིར། གཞན་ཡང་འདིའི་བྱམས་པ་དེ་ཚད་མེད་བཞིའི་ནང་ཚན་གྱི་བྱམས་པ་དེའམ། དེ་ལས་གཞན་ཞིག་ཡིན། དང་པོ་ལྟར་ན། སེམས་ཅན་གཅིག་ལ་ཡང་དམིགས་ནས་འདི་ནམ་དུ་ཡང་བདེ་བ་དང་ཕྲད་པར་མ་གྱུར་ཅིག་སྙམ་པའི་རྣམ་པ་ཅན་གྱི་སེམས་ངན་གྱི་དངོས་གཉེན་གྱི་བྱམས་པ་འདི་བྱམས་པ་ཚད་མེད་དུ་དགོངས་པ་ནི་ངོ་མཚར་གྱི་གནས་ཏེ།
ཚད་མེད་འདི་ནི་དམིགས་པ་ཚད་མེད་པས་རབ་ཏུ་ཕྱེ་བའི་ཕྱིར་རོ། ། དེ་ལས་གཞན་ཞིག་ཡིན་ན་ནི། བདེ་བ་དང་ཕྲད་པའི་རྣམ་པ་ཅན་བཞིར་འཇོག་པ་གང་ལས་ཤེས། དེ་ལྟར་ན་ཚད་མེད་དང་པོ་ལ་དགོངས་ནས་བཤད་པ་མཛད་པ་ལ་ནི་ལུང་དང་རིགས་པ་གང་ཡང་ཡོད་པ་མ་ཡིན་ནོ། ། དེས་ན་འདི་ནི་སེམས་ཅན་གྱི་ཕན་བདེ་སྒྲུབ་པ་དང་སྡུག་བསྔལ་སེལ་བ་ལ་མ་བརྟགས་པའི་བཏང་སྙོམས་ཀྱིས་ཡལ་བར་འདོར་བ་མི་མངའ་བ་སྟེ། ཇི་སྐད་དུ། སེམས་ཅན་རྣམས་ལ་བརྩེ་བ་ཅན། ། ཞེས་གསུངས་པ་ལྟར། དོན་སྙིང་རྗེ་དང་བཏང་སྙོམས་ཆེན་པོ་ལ་བྱམས་པའི་མིང་གིས་བཏགས་པ་ཡིན་ནོ། ། ཞེས་འཆད་པར་བྱེད་དོ། །
གསུམ་པ་ལ་གཉིས་ཏེ། ཕྱོགས་སྔ་མ་སུན་འབྱིན་ལུགས་མི་འཐད་པ་དང༌། ཕྱོགས་ཕྱི་མ་འཇོག་ལུགས་མི་འཐད་པའོ། ། དང་པོ་ལ་བཞི་སྟེ། སུན་འབྱིན་པ་དང་པོའི་ཐལ་འགྱུར་བསལ་བ་མེད་པས་འདོད་ལན་ཐེབས་པ་དང༌། སུམ་འབྱིན་གཉིས་པ་ཕྱོགས་སྔ་མ་ལ་མི་འཇུག་ཅིང་ཕྱི་མ་ཉིད་ལ་མཚུངས་པར་བསྟན་པ། སུན་འབྱིན་གསུམ་པ་ལ་ཁྱབ་པ་མ་ངེས་པ། སུན་འབྱིན་བཞི་པ་ལ་སྙིང་པོ་མ་མཆིས་པར་བསྟན་པ་རྣམས་སོ། ། དང་པོ་ནི། རྩ་ལྟུང་བཞི་པ་ལས་ལྔ་པ་ཡང་བར་འགྱུར་ཏེ།
བཞི་པ་ཞེས་པས་གསུམ་པ་ལས་ཡང་བར་བསྟན་པའི་ཕྱིར། ཞེས་པ་ནི་ལྟག་ཆོད་འབའ་ཞིག་ཡིན་ཏེ། ཕྱོགས་སྔ་མས་ཁས་བླངས་ཟིན་པ་ཞིག་ཐལ་བར་འཕངས་པའི་ཕྱིར་དང༌། ཐལ་ཆོས་ལ་ཚད་མའི་བསལ་པ་སྟོན་རྒྱུ་མེད་པའི་ཕྱིར་དང༌། ཕྱིར་རྒོལ་ཉིད་ལ་ཕར་ཟློག་ན་ལན་མེད་པའི་ཕྱིར། དེ་ཡང་ཇི་ལྟར་ཞེ་ན། ལྔ་པ་ཡིན་ཞེས་པས་བཞི་པ་ལས་ཡང་བར་འཁྲུལ་སྤོང་ཉིད་དུ་བཤད་ཟིན་པའི་ཕྱིར་དང༌། སྤྱིར་བྱམས་པ་དང་སྨོན་སེམས་གཉིས་ཕྱི་མ་བཟང་བ་ཡིན་ཀྱང༌། སྨོན་སེམས་རྒྱུད་ལྡན་གྱིས་དེས་གཏང་བ་ལས་བྱམས་པ་བཏང་བ་ལྕི་བ་ཡིན་ཏེ། སེམས་བསྐྱེད་ཀྱི་ངོ་བོ་བཏང་བ་ལས་དེའི་རྩ་བ་བཏང་བ་ཉེས་པ་ཤིན་ཏུ་ལྕི་བ་ཐེག་པ་ཆེན་པོ་པ་མཐའ་དག་གིས་གོ་བའི་ཕྱིར་དང༌།
ཁྱེད་རང་ལྟར་ན་ཡང་རྩ་ལྟུང་བཞི་པ་ལས་ལྔ་པ་ཡང་བར་ཐལ། གསུམ་པ་ལས་བཞི་པ་ཡང་བའི་ཕྱིར། རྟགས་ཁས་ཀྱང་བླངས་ཏེ། གཞན་ལས་ཁྲོས་ནས་གནོད་པ་བྱེད་པ་དང༌། གཞན་གྱི་སྡུག་བསྔལ་མི་སེལ་བ་གཉིས་སྔ་མ་ལྕི་བའི་ཕྱིར། གཉིས་པ་ནི། འོ་ན་ཁྱེད་ལ་ཡང་སེམས་ཅན་ལ་བྱམས་པ་སྤང་བ་རྩ་ལྟུང་བཞི་པར་བསྟན་མི་དགོས་ཏེ། དེ་སྤོང་བ་རྩ་ལྟུང་གསུམ་པའི་ནང་དུ་འདུས་པའི་ཕྱིར། རྟགས་ཁས་བླངས་ཏེ། རྡོ་རྗེ་སྤུན་ལ་བྱམས་པ་སྤོང་བ་དེ་དེར་འདུས་པར་ཁས་བླངས་པ་གང་ཞིག
སེམས་ཅན་ཐམས་ཅད་རྡོ་རྗེའི་སྤུན་དུ་ཁྱེད་ཀྱིས་ཁས་བླངས་པའི་ཕྱིར། རྗེ་བཙུན་གྱི་དགོངས་པ་ནི་འདི་ཡིན་ཏེ། སྤུན་ལ་ཁྲོས་པ་རྩ་ལྟུང་གཉིས་པར་བཤད་ན། འོ་ན་དེ་ལ་མ་ཁྲོས་པ་ཙམ་གྱིས་རྡོ་རྗེའི་སྤུན་དེ་དང་འགལ་བའི་རྣམ་པ་ཅན་གྱི་རྩ་ལྟུང་ཁེགས་སམ་སྙམ་པ་ལ། དེ་ལ་མ་ཁྲོས་ཀྱང་དེ་ལ་བྱམས་པ་མེད་ན་རྩ་ལྟུང་གསུམ་པར་འགྱུར་རོ། ། ཞེས་སྟོན་པའོ། ། གསུམ་པ་ལ་གཉིས་ཏེ། རྒོལ་བའི་སྒྲུབ་བྱེད་འཁྲུལ་བ་དང༌། ཕྱོགས་སྔ་མའི་བསྒྲུབ་བྱ་ལ་སྐྱོན་མེད་པའོ། ། དང་པོ་ནི།
ཤཱཀྱ་ཐུབ་པས་གསུངས་པ་ལ་སྤྲུལ་སྐུས་གསུངས་པའི་ཁྱབ་པ་མ་ངེས་ཏེ། ཤཱཀྱ་ཐུབ་པ་ཉིད་དཀྱིལ་འཁོར་གྱི་འཁོར་ལོའི་དབུས་སུ་འཁོར་ལོ་སྒྱུར་བའི་རྣམ་པར་བསྟན་པ་དེའི་ཚེ་ལོངས་སྤྱོད་རྫོགས་པར་ཁས་ལེན་དགོས་པའི་ཕྱིར་དང༌། ཤཱཀྱ་ཐུབ་པའི་ལོངས་སྐུ་རྣམ་སྣང་གི་རྣམ་པར་བསྟན་པ་དེ་ལ། ཤཱཀྱ་ཐུབ་པ་དང་ཤཱཀྱ་སེང་གེ་ལ་སོགས་པའི་མིང་གིས་བསྟན་པ་ཡང་དེ་ཉིད་བསྡུས་པ་དང་སྦྱོང་རྒྱུད་ཕྱི་མའི་མཚན་བརྒྱ་སོགས་དུ་མ་དམིགས་པའི་ཕྱིར། གཉིས་པ་ནི། ཕྱོགས་སྔ་མས་རྡོ་རྗེ་འཆང་དང་སྤྲུལ་པའི་སྐུ་སོ་སོར་ཕྱེ་བའི་དགོངས་དོན་ནི། རང་རེའི་སྟོན་པ་ལྟ་བུ་གཅིག་ཉིད་གསང་ཆེན་གྱི་སྣོད་དུ་གྱུར་པའི་གདུལ་བྱ་ལ་དེའི་ཆོས་སྟོན་པ་བཟུང་འཇུག་གི་སྐུར་བསྟན་པ་དེ་དང༌། དེའི་སྣོད་དུ་མ་གྱུར་པའི་ཉན་རང་སོ་སྐྱེ་ལས་དག་པ་ལ་མཆོག་གི་སྤྲུལ་པའི་སྐུ་ཚངས་པར་སྤྱོད་པའི་ཆ་ལུགས་ཅན་དུ་བསྟན་པ་གཉིས་པོ་ལ་སོ་སོར་ཕྱེ་ནས་བཤད་པ་ཡིན་ལ། དེའི་ཚེ་ན་དབང་བསྐུར་བ་དང་དམ་ཚིག་དང་སྡོམ་པ་འཆད་པ་པོ་ནི་སྔ་མ་ཉིད་ཡིན་པའི་ཕྱིར། ཞེས་པའོ། །
དངོས་ཤུགས་ཀྱི་སྒོ་ནས་བརྟགས་པའི་སུན་འབྱིན་དེ་ཡང་འཇུག་པ་མ་ཡིན་ཏེ། སྡུག་བསྔལ་མགོན་མེད་གྱུར་པ་ལ། ། ཞེས་སོགས་ཀྱི་གཞུང་དེས་ཁོ་རང་གི་དངོས་བསྟན་དེ་ཉིད་ཤུགས་ལ་བསྟན་ཞེས་ཟེར་བའི་དཔྱོད་ལྡན་སུ་ཞིག་འོང༌། མགོན་མེད་ལ་སེར་སྣས་ཆོས་ནོར་མི་སྟེར་བ་སོགས་བྱང་སེམས་ཀྱི་རྩ་ལྟུང་དུ་བསྟན་པའི་ཤུགས་ལ་སེམས་ཅན་ལ་བྱམས་པ་སྤོང་བ་ཡང་བྱང་སེམས་ཀྱི་རྩ་བའི་ལྟུང་བར་བསྟན་ཞེས་དགོངས་པ་ཡིན་ཏེ། སེམས་ཅན་ཆོས་ནོར་གྱི་བདེ་བ་ལ་མི་འགོད་པ་དང་བྱམས་པ་སྤོང་བ་དོན་གཅིག་ལ་འདུ་བའི་ཕྱིར། དེས་ན་རྗེ་བཙུན་འདིའི་དགོངས་པས་རྡོ་རྗེ་ཐེག་པའི་རྩ་ལྟུང་བཅུ་བཞི་པོ་འདིའི་ནང་ནས་ཆ་ཤས་འགའ་ཞིག་མ་གཏོགས། ཕལ་ཆེར་ཕར་ཕྱིན་ཐེག་པའི་བྱང་སེམས་ཀྱི་རྩ་ལྟུང་དུ་ཡང་འགྱུར་བ་ཕར་ཕྱིན་ཐེག་པའི་སྡེ་སྣོད་ཉིད་ཀྱི་ཤུགས་བསྟན་ལ་ཡོད་པས་ཐེག་པ་ཆེན་པོའི་ཚུལ་གཉིས་ཀྱི་སྡོམ་པའི་རྩ་ལྟུང་ལ་མང་ཉུང་གི་ཁྱད་པར་ཧ་ཅང་ཆེ་བ་ཡིན་ནོ་ཞེས་པ་འདི་བཞེད་པ་ཡིན་ལ། དེའི་ཚེ་ཕར་ཕྱིན་ཐེག་པ་ནས་ཕར་ཕྱིན་ཐེག་པའི་རྩ་ལྟུང་དེ་རྡོ་རྗེ་ཐེག་པའི་རྩ་ལྟུང་དུ་བསྟན་པའི་གོ་སྐབས་ག་ལ་ཡོད། བཞི་པ་ནི། སེམས་ཅན་གཅིག་བདེ་བ་དང་ཕྲད་པར་མ་གྱུར་ཅིག་སྙམ་པའི་རྣམ་པ་ཅན་གྱི་སེམས་ངན་དེའི་དངོས་གཉེན་གྱི་བྱམས་པ་དེ་བྱམས་པ་ཚད་མེད་དུ་འཇོག་པ་ངོ་མཚར་གྱི་གནས་མ་ཡིན་ཏེ།
སེམས་ཅན་ཐམས་ཅད་བདེ་བ་དང་ཕྲད་པར་གྱུར་པའི་རྣམ་པ་ཅན་གྱི་བྱམས་པ་དེ་སེམས་ངན་དེའི་དངོས་གཉེན་དུ་གྱུར་པའི་བྱམས་པ་དེ་ཡིན་པའི་ཕྱིར་རོ། ། བྱམས་པ་ཚད་མེད་ཀྱི་འགལ་ཟླ་ནི། སེམས་ཅན་ཉི་ཚེ་བ་བདེ་བ་དང་ཕྲད་པར་མི་འདོད་པའི་རྣམ་པ་ཅན་ཞིག་ཡིན་གྱི་སེམས་ཅན་ཐམས་ཅད་བདེ་བ་དང་མི་ཕྲད་པར་འདོད་པའི་རྣམ་པ་ཅན་དེ་འདྲ་མི་སྲིད་པའི་ཕྱིར། འདིའི་བྱམས་པ་དེ་ཚད་མེད་བཞིའི་དང་པོ་དེ་ཉིད་དུ་ངོས་འཛིན་པ་ལ་ལུང་རིགས་གང་ཡང་མེད་པ་མ་ཡིན་ཏེ། ལུང་ནི། སེམས་ཅན་རྣམས་ལ་བྱམས་པ། ཞེས་པ་དེས་མཆོག་པ་མེད་ལ། རིགས་པ་ནི། སེམས་ཅན་རྣམས་ལ་བྱམས་པ་དེ་ཡིན་ན་སེམས་ཅན་མཐའ་དག་གི་བདེ་བ་དང་ཕྲད་འདོད་ཀྱི་རྣམ་པ་ཅན་ཡིན་དགོས་ལ། དེ་ཙམ་གྱིས་ཚད་མེད་དང་པོ་དེར་འགྱུར་བར་ཕྱོགས་ཕྱི་མས་ཀྱང་ཞལ་གྱིས་བཞེས་པའི་ཕྱིར།
གཉིས་པ་ནི། འདིའི་བྱམས་པ་དེ་ཚད་མེད་བཞིའི་དང་པོ་ལ་ངོས་མི་འཛིན་པ་ནི། བྱམས་པ་ལས་སྙིང་རྗེ་བཟང་བ་ཡིན་ལ། སྙིང་རྗེ་བཏང་བ་རྩ་ལྟུང་དུ་མི་འཇོག་པའི་རྒྱུ་མཚན་ཅི་ཡིན་སྙམ་པའི་དོགས་པས་ཀུན་ནས་བསླང་བ་ཡིན་མོད། སྔགས་ཀྱི་སྡོམ་ལྡན་གྱིས་བྱམས་པ་བཏང་བ་དང་སྙིང་རྗེ་བཏང་བ་གཉིས་སྔ་མ་ཆེས་ལྕི་བ་ཡིན་ཏེ། བྱམས་པ་བཏང་ན་སྙིང་རྗེ་བཞུགས་པའི་གནས་མེད་པའི་ཕྱིར་དང༌། སྙིང་རྗེ་བཏང་ཡང་བྱམས་པ་མ་བཏང་བ་དམིགས་པའི་ཕྱིར་དང༌། བྱམས་པ་མ་བཏང་ན་སྙིང་རྗེ་བཏང་ཡང་སྐྱེ་སླ་བའི་ཕྱིར་དང༌། བྱམས་པ་བཏང་ན་ཅིག་ཤོས་སྐྱེ་དཀའ་བའི་ཕྱིར། རྩ་བ་བཅད་པའི་ཡལ་ག་བཞིན་ནོ། །
ཡང་བྱམས་པའི་ངོས་འཛིན། ཕྱོགས་ཕྱི་མས་ནི་ཚད་མེད་བཞིའི་ཕྱི་མ་ལ་ངོས་འཛིན་པར་ཁས་བླངས་པ་ཡིན་ཏེ། སེམས་ཅན་རྣམས་ལ་ཉེ་རིང་མེད་པའི་རྣམ་པ་ཅན་གྱི་བཏང་སྙོམས་ཆེན་པོ་ཞིག་ཡིན་ཞེས་ཚིག་ཟིན་ལ་བྲིས་ཡོད་པའི་ཕྱིར། དེ་ལྟ་ན་འདིའི་བྱམས་པའི་ངོས་འཛིན་ཚད་མེད་པའི་དང་པོ་ལ་དངོས་སུ་བཤད་པ་དེ་བོར་ནས། མ་བཤད་པའི་ཚད་མེད་བཞི་པ་ལ་ངོས་འཛིན་པ་ལ་ནི། དེ་བས་ཀྱང་ལུང་དང་རིགས་པ་གང་ཡང་ཡོད་པ་མ་ཡིན་ནོ། ། སྨྲས་པ། སྟོབས་ལྡན་ས་ཆེན་གྱིས་ཕྱུག་པའི། ། དྲེགས་པས་ཁྱབ་འཇུག་བརྙས་པ་ན། ། དེ་ཡི་འཕྲུལ་གྱིས་ལྷ་མིན་གྱིས། །
ས་ཆེན་མ་ལུས་སྟོངས་མིན་ནམ། ། རྩ་ལྟུང་ལྔ་པའི་སྐབས་སུ། ཕྱོགས་སྔ་མ་ཁས་ལེན་པའི་ཚུལ་གྱིས་བཞག་པ་དང༌། ཕྱོགས་ཕྱི་མས་སུན་འབྱིན་པའི་ཚུལ་གྱིས་རྒོལ་བ་དང༌། རྒོལ་བ་དེའི་ཚེར་མ་ཕྱུང་བའི་སྒོ་ནས་ཕྱོགས་སྔའི་འདོད་པ་སྒྲུབ་པའོ། ། དང་པ་ནི། འཁྲུལ་སྤོང་ལས། ལྟུང་བའི་ངོ་བོ་འདི་ལ་ཁ་ཅིག་སྨོན་པའི་སྟེང་དུ་འཇུག་པའི་བྱང་ཆུབ་ཀྱི་སེམས་ཀྱང་ཡིན་ནོ་ཞེས་ཟེར་བ་དང༌། དོན་དམ་བྱང་ཆུབ་ཀྱི་སེམས་བདག་མེད་པ་སྤངས་པ་ཡིན་ནོ་ཞེས་སྨྲ་བ་དང༌། ཡང་ཀུན་རྫོབ་ཀུནྡ་ལྟ་བུའི་བྱང་སེམས་སྤངས་པ་ཡང་ཡིན་ནོ་ཞེས་ཟེར་བ་དག་ཡོད་དེ།
དེ་དག་དེ་ལྟར་མ་ཡིན་པ་ནི་དང་པོའི་དབང་དུ་བྱས་ཏེ་སྨྲས་པ་དེ་ལྟ་ན། གོང་འོག་ཐམས་ཅད་བྱང་ཆུབ་སེམས་དཔའི་འཇུག་པ་ཡིན་པའི་ཕྱིར་ལྔ་པའི་ཁོངས་སུ་ཐམས་ཅད་འདུ་བའི་ཉེས་པ་ཡོད་དོ། ། དེ་ཡང་འདོད་ན་གོང་འོག་ཏུ་སྨྲོས་པ་རྣམས་དོན་མེད་པར་འགྱུར་རོ། ། བདག་མེད་པའི་དོན་དམ་བྱང་སེམས་འདིའི་བྱང་སེམས་སུ་སྨྲ་བ་དེ་ཡང་མ་ཡིན་ཏེ། དེ་དག་ནི་ལྟུང་བ་དགུ་པ་དང་བཅུ་གཅིག་པར་བསྟན་པའི་ཕྱིར་རོ། ། ཀུན་རྫོབ་ཀུནྡ་ལྟ་བུ་སྤོང་བ་ལ་འཆད་པ་དེ་ཡང་མ་ཡིན་ཏེ། ཡིན་ན་ཁྱིམ་པའི་རྡོ་རྗེ་འཛིན་པ་མེད་པར་འགྱུར་བའི་ཕྱིར་རོ། ། ཡང་ཀུནྡ་སྤངས་པ་འདི་ནི་ཤེས་རབ་ཡེ་ཤེས་ཀྱི་དབང་གི་བསྲུང་བྱའི་དམ་ཚིག་ཡིན་པའི་ཕྱིར་ཡང་འདིར་སྨོས་པ་ལ་དོན་མེད་དོ། ། དེས་ན་འདིར་བྱང་སེམས་སྤངས་པ་ནི་སེམས་ཅན་གྱི་དོན་དུ་སངས་རྒྱས་ཐོབ་པར་འདོད་པའི་བློ་ཅན་ཀུན་རྫོབ་བྱང་ཆུབ་ཀྱི་སེམས་སྨོན་པའི་བདག་ཉིད་ཅན་འདོར་བ་ལ་བྱའོ། ། ཞེས་གསུངས་སོ། །
གཉིས་པ་ནི། སྔགས་འདུལ་མཛད་པ་ན་རེ། རེ་ཞིག་གནོད་པ་དང་པོ་འདི་ལ་གཞན་གྱིས་གོང་འོག་ཐམས་ཅད་བྱང་སེམས་ཀྱི་འཇུག་པར་འདུས་ན་གོང་འོག་སོ་སོར་སྨོས་པ་དོན་མེད་དུ་འགྱུར་ཞེས་མཚུངས་པ་སྒྲེས་ན་ལན་ཅི། མི་འགྱུར་ཏེ། རྒྱས་བསྡུས་ཡིན་པའི་ཕྱིར་ཞེ་ན། གཞན་གྱིས་ཀྱང་ལྔ་པ་དང་རྒྱས་བསྡུས་སོ་ཞེས་སྨྲ་ཤེས་པ་སུ་ཡི་ཟློག ཡང་དགུ་པ་བདག་མེད་ཀྱི་དོན་དམ་བྱང་སེམས་སྤོང་བ་ཡིན་ནམ་མིན། མིན་ན་དངོས་སུ་འགལ། ཡིན་ཞེ་ན། མ་ཡིན་ཏེ།
བཅུ་གཅིག་པར་བསྟན་པའི་ཕྱིར་ཞེས་པ་ལན་གང་ཡིན། བསྟན་ཀྱང་ནང་གསེས་ཀྱི་མི་འདྲ་བ་ཡོད་པས་མི་ཟློས་སོ་ཞེ་ན། གཞན་གྱིས་ཀྱང་ལྔ་པ་དང་ནང་མི་འདྲའོ། ། ཞེས་སྨྲར་ཡོད་ན་ཅི་ཞིག་བརྗོད་པར་བྱ། ཀུནྡ་ལྟ་བུ་ལ་འཆད་ན་ཁྱིམ་པའི་རྡོ་རྗེ་འཛིན་པ་མེད་པར་འགྱུར་ན། དུས་ཀྱི་འཁོར་ལོར་ཡང་མེད་པར་འགྱུར་ལ། འདོད་ན་དུས་འཁོར་ཉིད་དང་འགལ་བས་དུས་འཁོར་བཀག་པའམ་རང་གི་རིགས་པ་འདོར་དགོས་པ་གང་རུང་ལས་མི་འདའ་བའི་ཉེས་པར་འགྱུར་ལ། ཤེས་རབ་ཡེ་ཤེས་ཀྱི་ཡིན་པས་འདིར་སྨོས་མི་རིགས་ཞེས་པའང་རྩ་ལྟུང་བཅུ་བཞི་པས་མ་ངེས་སོ། ། དེ་ལྟར་གནོད་བྱེད་རྣམས་མི་འཇུག་ཀྱང༌། འདིར་གཞུང་དཀྱུས་མའི་བཤད་ཚུལ་ནི་སྨོན་སེམས་སྤངས་པ་རྩ་ལྟུང་དུ་འཆད་པ་ཉིད་ལེགས་ཏེ།
ཞེས་འཆད་དོ། ། གསུམ་པ་ལ་གསུམ་སྟེ། སུན་འབྱིན་དང་པོ་ཕྱོགས་སྔའི་ཁས་བླངས་དང་མ་འབྲེལ་བར་བསྟན། སུན་འབྱིན་པའི་ཉེས་པ་དེ་ཕྱིར་རྒོལ་ལ་མི་འཇུག་པར་བསྟན། སུན་འབྱིན་གསུམ་པ་མི་འཇུག་པའི་ཚུལ་རྒྱས་པར་བཤད་པའོ། ། དང་པོ་ནི། དེ་སྐད་ཅེས་སྨྲ་བ་ནི་རིགས་པའི་རྣམ་གཞག་ལ་བྱང་བའི་གཏམ་མ་ཡིན་ཏེ། ཕྱོགས་སྔ་མས་གཞན་གྱི་འདོད་པ་བཀག་ཟིན་པའི་འོག་ཏུ། རྩ་ལྟུང་བཅུ་པའི་ནང་ན་འཇུག་པ་བྱང་སེམས་སྤོང་བ་ཞེས་བྱ་བའི་རྩ་ལྟུང་ཞིག་ཡོད་པར་ཁས་བླངས་ན་མཚུངས་པ་དེ་ལྟར་འཇུག་ཀྱང༌། དེ་ལྟར་ནི་ཞལ་གྱིས་མ་བཞེས་པའི་ཕྱིར།
དེ་ཡང་འདི་ལྟར་རྗེ་བཙུན་གྱིས་གཞན་ལ་འཕངས་པའི་སུན་འབྱིན་ནི། རྩ་ལྟུང་ལྔ་པའི་ངོ་བོ་འཇོག་པ་བྱང་སེམས་སྤོང་བ་ལ་འཆད་དོ་ཞེས་ཁས་ལེན་པ་ལ། འོ་ན་རྩ་ལྟུང་བཅུ་གསུམ་པོའི་ངོས་འཛིན་སོ་སོར་འཆད་པའི་གཞུང་རྣམས་དོན་མེད་པར་ཐལ། བཅུ་གསུམ་པོ་ཐམས་ཅད་རྩ་ལྟུང་ལྔ་པའི་ནང་དུ་འདུས་པའི་ཕྱིར། ཞེས་པ་འདི་ལ་གཞན་གྱི་མཚུངས་པ་ཇི་ལྟར་སྒྲེ། སུན་འབྱིན་འདི་ལ་མ་ངེས་པ་འཇུག་པར་ཁྱེད་ཀྱིས་ཁས་བླངས་ན། ཁྱེད་འགལ་བ་ལྟག་སྤྲོས་ཞེས་བྱ་བའི་སུན་འབྱིན་དེའི་སྒྲོག་ཏུ་འཆིང་བར་འགྱུར་རོ། ། དེར་ཡང་མ་ཟད་རྩ་ལྟུང་བཅུ་བཞི་པོ་སྟོན་བྱེད་ཀྱི་གཞུང་གི་དོན་ཟློས་པའང་མ་ཡིན་པ་ཤ་སྟག་ཏུ་ཁྱེད་རང་གིས་འཆད་པ་འགལ་བ་ཡིན་ནོ། །

གཉིས་པ་ལ་གཉིས་ལས། དང་པོ་ནི། ཉེས་པ་དེ་ཕྱིར་རྒོལ་ཉིད་ལ་འཇུག་པ་ཡིན་ཏེ། འོ་ན་དོན་དམ་བྱང་སེམས་སྤོང་བའི་རྩ་ལྟུང་བཅུ་གཅིག་པ་སྟོན་པའི་གཞུང་གིས་བསྟན་པ་མ་ཡིན་པར་ཐལ། དགུ་པ་སྟོན་པའི་གཞུང་གིས་བསྟན་ཟིན་པའི་ཕྱིར། རྟགས་ཆོས་གཉིས་ཀ་ནི་ཁྱེད་རང་གི་གྲུབ་པའི་མཐའ་ལ་ཁས་བླངས་ཤིང༌། ཁྱབ་པ་ཚད་མས་གྲུབ་བོ། ། ཡང་ཁྱེད་ཀྱིས་དགུ་པར་བསྟན་པ་མ་ཡིན་ཏེ། བཅུ་གཅིག་པར་བསྟན་པའི་ཕྱིར། ཞེས་པ་ལ་ཕྱོགས་སྔ་མས་རྟགས་མ་གྲུབ་ཀྱི་ལན་ཐེབས་པར་མ་ཟད། ཁྱབ་པ་ཚད་མས་གྲུབ་པའམ།
ཁས་ལེན་ལ་སོང་བ་ཡིན། དང་པོ་ལྟར་ན་དེ་ཉིད་ཕྱིར་ཟློག་པས་འཁོར་གསུམ་དངོས་འགལ་ཞེས་གྲགས་པ་དེར་སོང་བས་ལན་མེད་ལ། གཉིས་པ་ལྟར། རྩ་ལྟུང་དགུ་པ་དང༌། བཅུ་གཅིག་པ་དོན་གཅིག་པར་ཁས་བླངས་པས་བཅུ་ཇི་ལྟར་བགྲང༌། ཁྱབ་ཆེ་ཆུང་གི་ཁྱད་པར་ཡོད་དོ་ཞེ་ན་ཡང༌། ཁྱབ་ཆེ་བ་དེའི་ནང་དུ་ཡང་ཆུང་བ་འདུས་པའི་ཕྱིར་ན་ཡང་བཅུ་བཞི་ཇི་ལྟར་བགྲང༌། རྩ་བའི་རྟགས་མ་གྲུབ་པའི་ཤེས་བྱེད་ཀྱང༌། འཁྲུལ་སྤོང་ལས་ནི། བདག་མེད་པའི་དོན་དམ་བྱང་སེམས་དེ་རྩ་ལྟུང་དགུ་པ་དང་བཅུ་པའི་སྐབས་སུ་བསྟན་ཞེས་གསུངས་ཀྱི།
དེ་སྤངས་པ་རྩ་ལྟུང་ཡིན་པར་དགུ་པ་དང་བཅུ་གཅིག་པར་བསྟན་ཞེས་མ་གསུངས་ཤིང༌། གསུང་བའི་སྐབས་ཀྱང་མེད་པའི་ཕྱིར་རོ། ། གཉིས་པ་ནི། སུན་འབྱིན་གཉིས་པ་དེ། ཕྱོགས་སྔ་མ་ལ་འཇུག་པ་མ་ཡིན་ཏེ། རྗེ་བཙུན་གྱིས་ནི་རྩ་ལྟུང་དགུ་པ་དང་བཅུ་གཅིག་པ་འཆད་པའི་དོན་ནང་གསེས་མི་འདྲ་བ་ཙམ་དུ་མ་ཟད་སྤྱི་ཁྱབ་ནས་འདྲ་བར་མི་བཞེད་པའི་ཕྱིར། ཇི་ལྟར་ཞེ་ན། དགུ་པའི་གཞུང་གིས་ནི་དོན་དམ་བྱང་སེམས་ཀྱི་མིང་ཅན་སྟོང་པ་ཉིད་དེ་མི་འཐད་དོ་ཞེས་སྐུར་པ་འདེབས་པའི་རྩ་ལྟུང་སྟོན་པ་ཡིན་ལ། བཅུ་གཅིག་པར་ནི་སྟོང་པ་ཉིད་ལ་མཚན་མར་བཟུང་བའི་སྒོ་ནས་སྒྲོ་འདོགས་པའི་རྩ་ལྟུང་དེ་སྟོན་པར་བཞེད་པའི་ཕྱིར། ཕྱིར་རྒོལ་བ་ཕྱོགས་ལ་ནི་རྩ་ལྟུང་གཉིས་པོ་དེ་ཟློས་པར་ཐལ་བ་ཡིན་ཏེ།
གཉིས་ཀ་ཡང་བདེན་སྟོང་གི་ལོག་ཕྱོགས་ཁས་བླངས་པའི་ཆ་ལས་རྩ་ལྟུང་དུ་སོང་བར་ཁས་ལེན་གྱིན་འདུག་པའི་ཕྱིར། གསུམ་པ་ལ་གཉིས་ཏེ། དངོས་དང༌། འཕྲོས་དོན་བཤད་པའོ། ། དང་པོ་ནི། དུས་ཀྱི་འཁོར་ལོ་བཀག་པའི་ཉེས་པ་ཁྱེད་ཉིད་ལ་འཇུག་པ་དང༌། རྗེ་བཙུན་ལ་མི་འཇུག་པའོ། ། དང་པོ་ནི། འོ་ན་ཁྱེད་ལ་ཡང་རྩ་ལྟུང་གསུམ་པའི་ངོ་བོ་བྱང་ཆུབ་ཀྱི་སེམས་ཀུནྡ་ལྟ་བུ་སྤོང་བ་ལ་བྱེད་རིགས་པར་ཐལ། དེ་དེ་ལ་བྱེད་པར་དུས་ཀྱི་འཁོར་ལོ་ལས་གསུངས་པའི་ཕྱིར།
རྟགས་དངོས་སུ་ཁས་བླངས། ཁྱབ་པ་མ་ངེས་ན། དུས་ཀྱི་འཁོར་ལོ་ལས་གསུངས་ཀྱང་ཁས་མི་ལེན་ཞེས་པར་སོང་བས། དུས་ཀྱི་འཁོར་ལོ་བཀག་པའམ། ཕྱིར་རྒོལ་བ་རང་གི་རིགས་པ་གསུམ་པ་དེ་འདོར་དགོས་པ་གང་རུང་ལས་མ་འདས་སོ། ། གཞན་ཡང་དུས་ཀྱི་འཁོར་ལོ། རྩ་ལྟུང་གསུམ་པའི་ངོ་བོ་ཀུནྡ་ལྟ་བུ་སྤོང་བ་ལ་བྱེད་པར་ཁྱེད་ཀྱིས་ཁས་བླངས་བྱུང་བས། ཁྱིམ་པའི་རྡོ་རྗེ་སློབ་དཔོན་གྱིས་སློབ་མ་ལ་གསང་དབང་བསྐུར་བའི་ཚེ་སློབ་དཔོན་ལ་རྩ་ལྟུང་གསུམ་པ་ཕོག་པར་ཐལ་ལོ། ། དེ་ཡང་འདི་ལྟར་རིག་པ་འཛིན་པའི་སྡོམ་ལྡན་གྱིས་ཀུནྡ་ལྟ་བུ་སྤངས་པ་དེ་དུས་ཀྱི་འཁོར་ལོ་ལྟར་ན་རྩ་ལྟུང་གསུམ་པར་འཆད་དམ་མི་འཆད། གཉིས་པ་ལྟར་ན།
དུས་ཀྱི་འཁོར་ལོར་ཡང༌། ཁྱིམ་པའི་རྡོ་རྗེ་འཛིན་པ་མེད་པར་གྱུར་ཞེས་པའི་ཐལ་བ་དེའི་གཏན་ཚིགས་དེ་དང༌། ཕྱོགས་སྔ་མས་ནི་ཁས་མ་བླངས་གཞན་སུ་ཞིག་གིས་ཁས་ལེན་དགོས་པ་སྟོན་ཅིག དང་པོ་ལྟར་ན། ཁྱེད་ཉིད་ཀྱིས་དུས་ཀྱི་འཁོར་ལོའི་རྩ་ལྟུང་གསུམ་པའི་དོན་འཆད་པ་ན། ཤེས་རབ་ཆེན་པོའི་མི་འགྱུར་བའི་རང་བཞིན་ཤེས་པ་དང༌། འགྱུར་བའི་བདེ་བ་ཙམ་དང་དུ་བླངས་པའི་བསམ་པ་དང༌། དེ་ལ་ལེགས་པར་འཛིན་པ་དང༌། གསང་དབང་དང་གཞན་གྱི་བདེ་བའི་དོན་དང༌། རིལ་བུ་ལ་སོགས་པའི་ཆེད་མ་ཡིན་ཏེ།
ཆོས་བཞི་དང་ལྡན་ན་མདའ་ཞེས་བྱ་བ་ལྔ་པར་འགྱུར་རོ། ། ཞེས་འཆད་པ་དང་འགལ། གལ་ཏེ་རྩ་བའི་སུན་འབྱིན་གྱི་རྟགས་སུ་ཡང་ཆོས་བཞི་ལྡན་དེ་ཉིད་རྩ་ལྟུང་དུ་འཆད་པའི་ཕྱིར་ཞེས་འགོད་དོ་ཞེ་ན། འོ་ན་ཁྱེད་ཀྱི་སུན་འབྱིན་གསུམ་པའི་ཁྱབ་པ་འགལ་ལོ། ། འོ་ན་རྗེ་བཙུན་གྱིས་གཞན་ལ་འཕངས་པའི་ཕྱིར་སུན་འབྱིན་གྱི་ཁྱབ་པ་ཡང་འགལ་ལོ་ཞེ་ན། མི་འགལ་ཏེ། སྤྱིར་ཀུནྡ་ལྟ་བུ་སྤོང་བ་སྔགས་སྡོམ་ཙམ་པོ་ལ་ལྟོས་པའི་རྩ་ལྟུང་དུ་འཇོག་པ་རྒྱུད་སྡེ་གང་གི་ཡང་ལུགས་མ་ཡིན་པའི་ཕྱིར། གཉིས་པ་ནི། ཐལ་བ་གསུམ་པོ་ནི། ཐལ་བ་དེ་གསུམ་པོ་འཁྲུལ་སྤོང་གི་ལུགས་ལ་གནོད་བྱེད་དུ་འཇུག་པ་མ་ཡིན།
རྗེ་བཙུན་གྱིས་སྤྱིར་ཀུནྡ་ལྟ་བུ་སྤོང་བ་དུས་འཁོར་གྱི་ལུགས་ལའང་སྔགས་སྡོམ་ཙམ་ལ་ལྟོས་པའི་རྩ་ལྟུང་དུ་མི་བཞེད། ཀུནྡ་ལྟ་བུ་སྤོང་བ་དུས་འཁོར་ལས་རྩ་ལྟུང་དུ་བཤད་པ་དེ་ནི་ཤེས་རབ་ཡེ་ཤེས་ཀྱི་དབང་ལས་ཐོབ་པའི་སྡོམ་པའི་རྩ་ལྟུང་ཡིན་པས་འདིར་སྨོས་མི་རིགས་ཞེས་འཁྲུལ་སྤོང་ལས་གསུངས་པའི་ཕྱིར། དེ་ལྟར་གསུངས་པ་ལ་རྩ་ལྟུང་བཅུ་བཞི་པས་མ་ངེས་སོ་ཞེས་འཆད་པ་ཡང་གནོད་བྱེད་མ་ཡིན་ཏེ། འདིར་བཤད་པའི་བཅུ་བཞི་པ་ནི་དབང་གོང་མར་མ་ཟད་བུམ་དབང་ལས་ཐོབ་པའི་སྡོམ་པ་ལ་ལྟོས་པའི་ཡང་རྩ་ལྟུང་ཡིན་ལ། ཅིག་ཤོས་དེ་ནི་དེར་མི་འཆད་པའི་ཕྱིར་རོ། ། གཉིས་པ་ནི། དུས་ཀྱི་འཁོར་ལོའི་ལུགས་ལ་རིག་པ་འཛིན་པའི་སྡོམ་པ་ནི་གཉིས་ཏེ། དབང་བདུན་ལས་ཐོབ་པ་དང༌། གོང་མ་ལས་ཐོབ་པའོ། ། དེ་ལའང་གཉིས་ཏེ།
བུམ་གསང་གི་དབང་ལས་ཐོབ་པ་དང་ཤེས་རབ་ཡེ་ཤེས་ལས་ཐོབ་པའོ། ། དེ་ལྟར་སྡོམ་པ་དང་པོ་ཙམ་ཞིག་ལ་གནས་པ་ལ་ནི། སྨོན་པ་བྱུང་ཆུབ་ཀྱི་སེམས་བཏང་བ་ཙམ་གྱིས་རྩ་ལྟུང་ལྔ་པ་འདིར་འགྱུར་ཞིང༌། དེ་སླར་གསོ་བ་ལ་ནི་དཀྱིལ་འཁོར་གྱི་ལྷའི་བཟླས་པ་དང༌། ཉེས་པ་དེ་བཤགས་པ་དང་བསྡམས་པ་ཙམ་གྱིས་ཉེས་པ་གསོ་ནུས་པ་ཡིན་གྱི། ཆད་ལས་ལ་མི་ལྟོས་པ་དང༌། སྡོམ་པ་གཉིས་པ་ལ་གནས་པ་ལ་རྩ་བའི་ལྟུང་བའི་དེ་བྱུང་ན་བཟླས་བརྗོད་དང་བཤགས་བསྡམས་སུ་མ་ཟད། ཆད་ལས་ཉམས་སུ་བླངས་ནས་སྔར་དཀྱིལ་འཁོར་དུ་འཇོག་པ་དང༌། སླར་ཐོབ་པའི་དབང་ཇི་སྙེད་པ་ནོད་དགོས་པ་དང༌། སྡོམ་པ་གསུམ་པ་ལ་རྩ་བའི་ལྟུང་བ་དེ་བྱུང་ན་སྔ་མ་དེ་དག་གི་སྟེང་དུ་རྣལ་འབྱོར་པ་རང་གིས་ཡན་ལག་དྲུག་གི་རྣལ་འབྱོར་བསྒོམས་པས་མཐར་ཐུག་པའི་སྟོབས་ཀྱིས་སོར་ཆུད་དགོས་པ་ཡིན་གྱི།
སྔ་མ་དེ་ཙམ་གྱིས་གསོ་ནུས་པ་མ་ཡིན་པར་འཆད་དོ། ། དེའི་ཕྱིར་སྡོམ་པ་གསུམ་པ་འདི་ལ་གནས་པའི་རིག་པ་འཛིན་པ་དེ་ལ་ནི། སྨོན་སེམས་བཏང་བ་ཙམ་གྱིས་རྩ་ལྟུང་ལྔ་པར་འགྱུར་བར་མ་ཟད། ཀུནྡ་ལྟ་བུའི་བྱང་ཆུབ་ཀྱི་སེམས་བཏང་ན་རྩ་བའི་ལྟུང་བར་གྱུར་པ་ཡིན་ཏེ། རང་རྒྱུད་ཀྱི་སྡོམ་པ་མཆོག་ཏུ་གྱུར་པ་དེའི་དངོས་ཀྱི་འགལ་ཟླ་དེ་མངོན་དུ་གྱུར་པའི་ཕྱིར། དེས་ན་ལུགས་འདིའི་སྡོམ་པའི་གཙོ་བོ་ནི། མཆོག་ཏུ་མི་འགྱུར་བའི་བདེ་བ་ཆེན་པོ་རང་རྒྱུད་ལ་འཛིན་པར་ཁས་བླངས་ནས། དེ་ཉིད་གོམས་པའི་སྟོབས་ཀྱིས་མངོན་དུ་གྱུར་པའི་གནས་སྐབས་ཀྱི་བདེ་ཆེན་གྱི་ཡེ་ཤེས་དེ་ཉིད་ཡིན་ལ། དེའི་དངོས་ཀྱི་འགལ་ཟླ་ནི་དུས་འཁོར་དུ་རྩ་ལྟུང་ལྔ་པར་བཤད་པ་འདི་ཉིད་ཡིན་ལ། ཀུནྡ་ལྟ་བུ་སྤོང་བ་ཤེས་རབ་ཡེ་ཤེས་ཀྱི་དབང་ལས་ཐོབ་པའི་རྩ་ལྟུང་དུ་འཆད་པ་འདི་ཉིད་བླ་ན་མེད་པའི་རྒྱུད་སྡེ་གཞན་གྱི་དགོངས་པར་ཡང་འགྲོ་དགོས་ཏེ།
དེ་དག་ཏུ་ཡང་རྫོགས་རིམ་གྱི་སྡོམ་པ་ངེས་པར་ཁས་ལེན་དགོས་པའི་ཕྱིར། དཔེར་ན། ཇི་སྐད་དུ། འདོད་ཆགས་བྲལ་བ་ལྟ་བུ་ཡི། ། ཁམས་གསུམ་ན་ནི་སྡིག་མེད་དོ། ། ཞེས་སོགས་སྦས་དོན་གྱིས་བཤད་པའི་སྒོ་ནས་འཆད་པ་བཞིན་ནོ། ། དོན་དེ་ལ་དགོངས་ནས་ཇི་སྐད་དུ། རྩ་བའི་ལྟུང་བ་རྣམ་པར་དག་པར་འགྱུར་ཏེ་ཡོན་ཏན་ལྡན་པ་དབང་བདུན་ལ་གནས་དག་གིའོ། ། བུམ་པ་གསང་བ་ལ་ནི་གལ་ཏེ་བརྟུལ་ཞུགས་ངེས་པའི་དབང་གིས་གོང་མ་ལ་ནི་དག་པ་མེད། རྩ་བའི་ལྟུང་བ་བྱུང་བ་གང་ཞིག་དག་པའི་སླད་དུ་སླར་ཡང་དཀྱིལ་འཁོར་འདིར་ནི་འཇུག་བྱ་སྟེ།
རྗེས་སུ་གནང་བ་ཐོབ་ནས་སླར་ཡང་ཚོགས་ཀྱི་འདུས་པར་ཐུ་བོའི་མིང་ནི་ཆུང་བ་ཉིད་དུ་འགྱུར། ཞེས་གསུངས་སོ། ། འདིར་སྨྲས་པ། བསམ་གཏན་བཞི་ཐོབ་སྙེམས་པ་ཡིས། ། རྣམ་པར་དྲེགས་པའི་དགེ་སློང་ནི། ། གདེངས་ཐོབ་མེད་པའི་ངེས་ཤེས་ཀྱིས། ། རྡོ་རྗེའི་གནས་སུ་ལྟུང་མིན་ནམ། ། རྩ་ལྟུང་དྲུག་པའི་སྐབས་སུ་སྔ་མ་ལྟར་གསུམ་ལས། དང་པོ་ཕྱོགས་སྔ་མ་བཞག་པ་ནི། འཁྲུལ་སྤོང་ལས།
རྡོ་རྗེ་ཐེག་པའམ། ཐེག་ཆེན་སྤྱིའམ། ཉན་རང་གི་ཐེག་པ་ཡང་རུང་སྟེ། དེ་དག་ལས་ཀུན་ནས་མནར་སེམས་པའི་སྨོད་པ་ནི་རྩ་ལྟུང་ངོ༌། ། མུ་སྟེགས་བྱེད་ཀྱི་གཞུང་ལ་སྨོད་པ་ནི་བཤགས་བྱའོ། ། སྒྲ་ཚད་ལ་ནི་སངས་རྒྱས་ཀྱི་ཐེག་པ་དང་མུ་སྟེགས་ཀྱི་གཞུང་གཉིས་ཀ་ཡོད་པས་གང་དང་ལྡན་བརྟགས་ཏེ་རྩ་བའམ་བཤགས་བྱར་འགྱུར་རོ། ། མུ་སྟེགས་སྨད་པ་རྣམ་སྣང་རིང་བའི་རྒྱུར་གསུངས་པས་རྩ་བར་བསྡུ་དགོས་པ་མ་ཡིན་ནམ་ཞེ་ན། མི་བསྡུ་བར་ལུང་དེ་ཉིད་ཀྱིས་ཤེས་ཏེ། རྩ་བར་འགྱུར་ན་གཏན་མི་འགྲུབ་པ་ཉིད་ལས་རིང་བའི་ཞེས་སྨོས་པ་བཤགས་བྱའམ་བསྡམ་བྱར་མངོན་ནོ། ། རྩ་བ་འདིར་ཆོས་ལ་སྨོད་པ་ཞེས་གསུངས་པས་ཀྱང་ཤེས་ཏེ།
མུ་སྟེགས་ཀྱི་གཞུང་ནི་ཆོས་མ་ཡིན་པའི་ཕྱིར་རོ། ། དེས་ན་སྨོད་ཡུལ་ནི་སངས་རྒྱས་ཐེག་པའི་གཞུང་ལུགས་སོ། ། སྨོད་ཚུལ་ནི། འདི་ནི་ཆོས་མ་ཡིན། འདི་ནི་སྟོན་པའི་བསྟན་པ་མ་ཡིན་ནོ། ། ཞེས་སངས་རྒྱས་ཀྱི་བཀའ་ལ་བཀའ་མ་ཡིན་པར་འདུ་ཤེས་ནས་སྨོད་པའི་ལྟུང་བ་ནི་དྲུག་པ་སྟེ། བཀར་ཤེས་ནས་ཀྱང༌། སྨོད་པ་ནི་སྔགས་ཀྱི་ལྟུང་བ་གཉིས་པ་ཁྱད་དུ་གསོད་པའི་གྲངས་སུ་འགྲོའོ། ། སངས་རྒྱས་ཀྱི་བཀའ་མ་ཡིན་ཀྱང་བཀའ་དང་རྗེས་སུ་མཐུན་པའི་བསྟན་བཅོས་ཀྱང་བཀའ་ཉིད་དང་ཁྱད་པར་མེད་པར་སྤྱི་བོས་བླང་དགོས་པར་རྒྱུད་བླ་མ་ལས་བཤད་དོ། ། ལྟུང་བ་འདི་ནི་གང་སྨད་པའི་གྲུབ་མཐའ་དེ་འཛིན་པའི་གང་ཟག་དེས་སྨོད་པར་གོ་བའི་ཚེ་རྫོགས་པར་མངོན་ནོ། །
ཞེས་གསུངས་སོ། ། གཉིས་པ་རྒོལ་བ་ནི། སྔགས་འདུལ་མཛད་པ་ན་རེ། འདི་སྐད་དུ། རྩ་ལྟུང་དྲུག་པའི་གཞུང་གི་ཕྱེད་ཀྱི་རྩ་ལྟུང་དང༌། ཕྱེད་ཀྱིས་བཤགས་བྱ་བསྟན་པར་འཆད་བ་ཡང་ཡི་གེའི་དོན་ལ་མི་འཇུག་སྟེ། ངམ་ཞེས་པ་ནི་གཉིས་ཀ་རྩ་ལྟུང་དུ་འདྲ་བར་སྟོན་པའི་ཚིག་གསལ་པོ་ཡིན་པའི་ཕྱིར། རིང་བའི་རྒྱུ་ཞེས་པས་ཉེས་པ་ཡང་བར་སྟོན་པ་ཉིད་དུ་སེམས་པའང་མ་ངེས་ཏེ། དམ་ཚིག་དང་བྲལ་བའི་ཉེས་པ་ཆེན་པོ་སྟོན་པའི་ཚིག་ལས་ཀྱང༌། རྒྱལ་བ་རྒྱ་མཚོའི་ཐུགས་བསྲིངས་ནས། །
སྙིང་ལས་མཚལ་ཆེན་ཞེས་པར་འགྱུར། ། ཞེས་འབྱུང་བ་ལྟར་རོ། ། མུ་སྟེགས་བྱེད་ཀྱི་གཞུང་ཆོས་མ་ཡིན་ཞེས་གསུངས་པའང་བརྟགས་དགོས་ཏེ། གཞུང་དེ་ལ་ཆོས་ཀྱི་སྒྲ་མི་འཇུག་པས་སམ། དོན་དེ་ལ་ལམ་གྱི་ཆོས་མེད་པས་ཡིན། དང་པོ་མི་འཐད་དེ། ཆོས་ལུགས་ལའང་ཆོས་ཀྱི་སྒྲ་ཡོད་པས་སོ། ། གཉིས་པ་ལྟར་ཡང་མི་འཐད་དེ། མངོན་པར་མཐོ་བའི་ལམ་གྱི་ཆོས་ཡོད་པའི་ཕྱིར། དེ་ཙམ་ཆོས་སུ་འཇོག་པ་ཡང༌།
དང་པོར་མངོན་པར་མཐོ་བའི་ཆོས་ཤེས་པ་ལྟར་རོ། ། དེས་ན་ནག་པོ་པས་ཀྱང༌། ཆོས་ནི་མངོན་པར་མཐོ་བའི་ལམ་དུ་མཐོང་བའོ། ། ཞེས་གསུངས་སོ། ། མུ་སྟེགས་བྱེད་ལ་མངོན་མཐོའི་ལམ་ཇི་ལྟར་ཡོད། ། ཅེ་ན། མངོན་མཐོའི་ལམ་ཆེན་པོ་བསམ་གཏན་དང་གཟུགས་མེད་པའི་སྙོམས་པར་འཇུག་པ་ནི་ནམ་ཡང་ཡོད་མོད་ཀྱི། གོ་བདེ་བར་བཤད་ན། མི་དགེ་བཅུ་སྤོང་གི་དགེ་བའི་ལས་ཀྱི་ལམ་ཡོད་ལ། དེ་ནི་མངོན་མཐོའི་ལམ་གྱི་རྩ་བ་ཡིན་པར་དགོངས་ནས།
རིན་ཆེན་ཕྲེང་བར། ཡིད་དང་ལུས་དང་ངག་གིས་ནི། ། མི་དགེ་བཅུ་ལས་བཟློག་བྱ་ཞིང༌། ། དགེ་ལ་རྟག་ཏུ་འཇུག་བྱ་བ། ། འདི་ནི་ཆོས་རྣམ་གཉིས་སུ་བཤད། ། ཅེས་དང༌། སྐྱོན་སྤངས་ཡོན་ཏན་འཛིན་པ་ནི། མངོན་པར་མཐོ་བའི་ཆོས། ཞེས་གསུངས་སོ། ། སངས་རྒྱས་ཀྱི་ཐེག་པ་ཞེས་པའང་ཐེག་ཆེན་གྱི་སྒོས་ཀྱི་མིང་ཡིན་པ་ལས།
ཐེག་པ་གསུམ་ཆར་ལ་སངས་རྒྱས་ཀྱི་ཐེག་པ་ཞེས་ཟེར་བ་ནི། སངས་རྒྱས་ཞེས་བརྗོད་པ་དང་འདྲེས་པར་མངོན་ནོ། ། བཀར་ཤེས་ནས་རྨད་ན་རྩ་ལྟུང་གཉིས་པའི་ཁྱད་གསོད་དུ་འགྲོ་གསུངས་པའང༌། ཉིད་ཀྱིས་རྩ་ལྟུང་གཉིས་པ་ཕམ་བརྒྱད་ཉིད་ལ་བཤད་པ་དང་འགལ་ལ། མཐར་ཐུག་དོན་གོ་བ་དགོས་པ་ལ་ཤེས་བྱེད་མེད་དོ། ། ཞེས་འཆད་པར་བྱེད་དོ། ། གསུམ་པ་ལ་བཞི་སྟེ། སུན་འབྱིན་དང་པོ་ཕྱོགས་སྔ་མ་དང་འབྲེལ་མེད་དུ་བསྟན། སུན་འབྱིན་གཉིས་པ་མུ་སྟེགས་ལ་ཡོད་པའི་ཆོས་དང་མུ་སྟེགས་ཀྱི་ཤན་མ་ཕྱེད་པར་བསྟན། སུན་འབྱིན་གསུམ་པ་གནས་སྐབས་ཀྱི་ཐེག་པས་ཐེག་པའི་གོ་ཆོད་པ་དེ་མ་གོ་བར་བསྟན།
སུན་འབྱིན་བཞི་པ་ཕྱོགས་སྔ་མ་དང་མ་འབྲེལ་བའི་ཚུལ་བཤད་ཟིན་དྲན་པ་ལ་སྦྱར་བའོ། ། དང་པོ་ནི། རྩ་ལྟུང་དྲུག་པའི་དངོས་གཞི་སྟོན་བྱེད་ཀྱི་གཞུང་ཕྱེད་ཀྱིས་བཤགས་བྱ་བསྟན་པར་འཆད་ཤེས་པ་ཕྱོགས་སྔ་མས་ནི་བཞེད་པ་མ་ཡིན་ཏེ། འཁྲུལ་སྤོང་དུ་ནི། གཞན་ཞེས་པ་མུ་སྟེགས་ཀྱི་གྲུབ་མཐའ་ལ་བྱེད་པ་ནག་པོ་པ་སོགས་ཀྱི་འདོད་པ་ཡིན་པ་དེ་བཀག་ནས། སྨོད་ཡུལ་སངས་རྒྱས་ཀྱི་ཐེག་པ་ཁོ་ནའི་དབང་དུ་བྱས་པར་བསྒྲུབས་པའི་ཕྱིར་དང༌། དེ་ཡང་ཉན་ཐོས་པ་ལྟ་བུས། རང་ཞེས་པ་ཉན་ཐོས་ཀྱི་དང༌། གཞན་ཞེས་པ་ཐེག་པ་ཆེན་པོ་ལ་ངོས་འཛིན་པ་ནི། ཕྱོགས་སྔ་མའི་ལུང་བཀླགས་པ་ཙམ་གྱིས་ཤེས་པ་ལ་འབྲེལ་མེད་ཀྱི་གོ་བ་དེ་ལྟར་ལེན་པ་ལྟ་ན།
ལུང་གི་དོན་གཞན་ཡང་འཆད་ཚུལ་དེ་དང་འདྲ་བར་མ་གྱུར་ཅིག གཉིས་པ་ནི། མུ་སྟེགས་ལ་མངོན་མཐོའི་ཆོས་ཡོད་མེད་དང༌། དེ་ཙམ་གྱིས་མངོན་མཐོའི་ཆོས་གང་དང་གང་ཡིན་པ་དེ་དག་མུ་སྟེགས་ཀྱི་ཆོས་སུ་མི་འགྲུབ་སྟེ། དགེ་བ་བཅུའི་ལས་ཀྱི་ལམ་ནི་སངས་རྒྱས་ཀྱི་ལམ་དུ་བཤད་པའི་ཕྱིར་དང༌། ཤེར་ཕྱིན་གྱི་མདོ་དང་རྒྱན་ལས། འདུལ་བྱ་ལམ་གྱི་རྟེན་ལ་འགོད་པ་ནི་ཆོས་སྐུའི་ཕྲིན་ལས་སུ་བཤད་པའི་ཕྱིར་དང༌། བསམ་གཏན་དང་གཟུགས་མེད་པའི་སྙོམས་པར་འཇུག་པ་སོགས་ཀྱང་ཉོན་མོངས་པའི་གཉེན་པོར་གྱུར་པ་དེ་དག་ནི་སངས་རྒྱས་ཀྱི་ཆོས་ཁོ་ནར་ངེས་ཏེ། མྱ་ངན་ལས་འདས་པ་དང་རྗེས་སུ་མཐུན་པའི་ལམ་ཡིན་པའི་ཕྱིར། གཞན་ཡང་སངས་རྒྱས་པ་ལ་ཡོད་པའི་ལུགས་གང་ཡིན་ཐམས་ཅད་སངས་རྒྱས་པའི་ལུགས་ཡིན་པས་ཁྱབ་པར་འགྱུར་ཏེ།
མུ་སྟེགས་ལ་ཡོད་པའི་ཆོས་གང་ཡིན་མུ་སྟེགས་ཀྱི་ཆོས་སུ་ཁས་བླངས་པའི་ཕྱིར། ཁོ་བོ་ཅག་ཀྱང་མངོན་མཐོའི་ཆོས་མུ་སྟེགས་ཀྱི་ཆོས་ཡིན་པར་ཁས་མི་ལེན་ནོ་ཞེ་ན། འོ་ན་རྩ་ལྟུང་དྲུག་པའི་སྨོད་ཡུལ་གྱི་ཆོས་སུ་མི་རུང་སྟེ། དེ་ལ་ནི་རང་གཞན་གང་རུང་གིས་གྲུབ་མཐའི་ཆོས་ཤིག་དགོས་པར་བཤད་པའི་ཕྱིར། རྣམ་པ་གཅིག་ཏུ་ན་མངོན་མཐོའི་ཆོས་ནི་མུ་སྟེགས་ཀྱི་གྲུབ་པའི་མཐར་ཡང་མི་རུང་ངོ༌། ། འདིར་ནག་པོ་པའི་ལུང་གནོད་བྱེད་དུ་འཇུག་པ་ཡང་མ་ཡིན་ཏེ། དགག་ཡུལ་གྱི་ལུང་འགོག་པ་པོ་ལ་གནོད་བྱེད་དུ་འདྲེན་པ་ནི་རིགས་པ་པ་དག་གི་ལུགས་མ་ཡིན་པའི་ཕྱིར། གསུམ་པ་ནི། ཉན་ཐོས་དང་རང་སངས་ཀྱི་ཐེག་པ་གཉིས་སངས་རྒྱས་ཀྱི་ཐེག་པར་མི་འདོད་ན། མདོ་དང་བསྟན་བཅོས་དག་ལས་ལམ་རིང་པོར་འགྲོ་བའི་བསྟི་གནས་ཀྱི་དཔེས་ཐབས་ཀྱིས་ཐེག་པར་གསུངས་པའི་ལུང་མང་པོ་པ་དག་དང༌།
རྒྱུད་ལས། ཐེག་པ་གསུམ་གྱིས་ངེས་འབྱུང་ལ། ། ཐེག་པ་གཅིག་གི་འབྲས་བུར་གནས། ། ཞེས་གསུངས་པ་དག་དང་ངེས་པར་འགལ་ལོ། ། བཞི་པ་ནི། རྩ་ལྟུང་གཉིས་པ་ལ་ཕམ་པ་བརྒྱད་པོ་གང་རུང་གིས་ཁྱབ་པ་ནི་ཕྱོགས་སྔ་མས་ཞལ་གྱིས་མ་བཞེས་ཏེ། རྗེ་བཙུན་གྱིས་ནི་བཅས་པ་ཕྲ་མོའི་ཁྱད་བསོད་ཀྱང་རྩ་ལྟུང་གཉིས་པར་བཞེད་པའི་ཕྱིར་དང༌། འདུལ་བའི་ཕམ་པ་བཞི་ནི། ལུས་ངག་གི་ལས་སུ་འཆད་ལ། རྗེ་བཙུན་གྱིས་ནི་བཀའ་འདས་ཡིད་ཀྱི་ཉེས་པར་བཞེད་པ་དེ་ཉིད་དུ་སྔར་བཤད་ཟིན་པའི་ཕྱིར་རོ། །
མཐར་ཐུག་དོན་གོ་བ་དགོས་པ་ལ་ཤེས་བྱེད་མེད་པ་མ་ཡིན་ཏེ། འདི་ལ་སྨོད་པ་ཞེས་ངག་ཏུ་གྲུབ་པ་ཞིག་དགོས་པར་བཤད་ལ། ཡུལ་གྱིས་ཐོས་ཤིང་གོ་མི་དགོས་ན་ངག་ཏུ་གྲུབ་པ་ངེས་པར་དགོས་པའི་རྒྱུ་མཚན་མ་ཚང་བའི་ཕྱིར་རོ། ། ཡང་ཕྱིར་རྒོལ་བས་འདི་སྐད་ཅེས་འཆད་དོ། ། ཇི་སྐད་དུ། ཕྱི་རོལ་པ་ཡང་ལམ་ཚོལ་ཞུགས། ། དེ་ཕྱིར་དེ་ལ་སྨད་མི་བྱ། ། ཞེས་དང༌། རྣམ་པར་སྣང་མཛད་རིང་བའི་རྒྱུ། ། མུ་སྟེགས་ཅན་ལ་སྨད་མི་བྱ། །
ཞེས་གསུངས་པ་ཡང་དོན་འདིའི་སྒྲུབ་བྱེད་དུ་འབྲེལ་ཞིང༌། ལུང་འདིའི་དོན་ཡང་མུ་སྟེགས་ལ་སྨད་ན་རྣམ་སྣང་ལ་རིང་ཞེས་པ་མ་ཡིན་གྱི་རྣམ་སྣང་གི་རྒྱུ་ལ་རིང་བའི་རྒྱུ་དང་ཉེ་བའི་རྒྱུ་གཉིས་ལས་མུ་སྟེགས་ནི་རྣམ་སྣང་གི་རིང་རྒྱུ་ཉིད་དུ་རྣམ་སྣང་མངོན་བྱང་རྒྱུད་ལས་བཤད་པའོ། ། ཞེས་འཆད་ཅིང༌། རྩ་ལྟུང་དྲུག་པ་ཉེས་དམིགས་ཆེ་བའི་ཤེས་བྱེད་དུ། རང་གི་ལྟ་ལ་ཆགས་དང་དེ་བཞིན་དུ། ། ཞེས་སོགས་ཆགས་སྡང་གི་རྩོད་པ་ལྷུར་ལེན་པའི་ཉེས་དམིགས་འདྲེན་པར་བྱེད་དོ། ། ལུང་སྔ་མ་དག་གིས་མུ་སྟེགས་ཀྱི་ཆོས་རྩ་ལྟུང་དྲུག་པའི་ཡུལ་དུ་བསྟན་པ་མ་ཡིན་ཏེ། རྩ་ལྟུང་དྲུག་པ་འདི་ནི་ཆོས་ལ་སྨོད་པའི་ཉེས་པ་ཡིན་ལ། ལུང་དེས་ནི་གང་ཟག་ལ་སྨོད་པའི་ཉེས་པ་བསྟན་པར་གསལ་བའི་ཕྱིར། རང་གི་ལྟ་བ་ལ་ཆགས་པའི་རྩོད་པ་དག་ཀྱང་འདིར་འབྲེལ་བ་མིན་ཏེ།
འདིར་ནི་རང་གི་གྲུབ་པའི་མཐའ་ལ་ཡང་སྨོད་པའི་ཉེས་པར་བཤད་པའི་ཕྱིར་རོ། ། སྨྲས་པ། གོང་མའི་བཞེད་པ་མ་ཡིན་པ། ། བཞེད་པར་བཏགས་པའི་སུན་འབྱིན་གྱིས། ། མགུ་བར་ནུས་དང་མི་ནུས་པ། ། དད་རྗེས་འབྲང་དང་དཔྱོད་ལྡན་ནོ། ། རྩ་ལྟུང་བདུན་པའི་སྐབས་སུ། སྔ་མ་ལྟར་གསུམ་ལས། དང་པོ་ཕྱོགས་སྔ་མ་བཞག་པ་ནི། འཁྲུལ་སྤོང་ལས།
ལྟུང་བའི་ངོ་བོ་ནི་སྣོད་མ་ཡིན་པ་ལ་གསང་བ་སྒྲོགས་པ་སྟེ། དེ་ལ་སྣོད་མ་ཡིན་པ་ནི་གསུམ་སྟེ། དང་པོ་སྨིན་པར་མ་བྱས་པ་དང༌། སྨིན་ཀྱང་དད་པ་མེད་པ་དང༌། དད་ཀྱང་རྩ་ལྟུང་གཞན་བྱུང་བའོ། ། དེ་ལ་དང་པོ་ནི། བུམ་དབང་གི་འཇུག་པ་དང་དབང་མ་རྫོགས་པའོ། ། གཞན་གཉིས་གོ་སླའོ། ། སྣོད་མིན་དེ་ལ་གསང་བྱའང་གསུམ་སྟེ། རྫས་གསང་བ་དང༌།
སྤྱོད་པ་གསང་བ། ཆོས་གསང་བའོ། ། དང་པོ་ནི། བདག་གི་དམ་ཚིག་གི་རྫས་སུ་བཟུང་བའི་ཚུལ་བཞིན་དུ་བྲིས་པའི་གླེགས་བམ་དང༌། བྲིས་སྐུ་དང༌། ཅང་ཏེའུ་དང༌། ཐོད་པ་དང༌། ཁ་ཊྭཱཾ་ག་དང༌། རུས་པའི་རྒྱན་དྲུག་དང༌། མིའི་གཡང་གཞི་དང༌།
སྟན་ལ་སོགས་པ་སྟེ། དེ་དག་ཀྱང་ཐམས་ཅད་དུ་བསྟན་དུ་མི་རུང་བ་ནི་རང་གི་དམ་ཚིག་གི་རྫས་སུ་བཟུང་བ་ཡིན་ནའོ། ། གཉིས་པ་ནི། ཚོགས་ཀྱི་འཁོར་ལོ་ལ་སོགས་པའི་ཁོངས་སུ་སྣོད་མ་ཡིན་པ་དག་འོང་དུ་འཇུག་པའི་དང༌། འོང་དུ་མི་འཇུག་ཀྱང་སྣོད་མིན་དེ་ལ། འདི་སྐད་དུ། དབང་བསྐུར་བ་ནི་འདི་ལྟ་བུའོ། ། རྣལ་འབྱོར་ཆེན་པོའི་རབ་གནས་ནི་འདི་ལྟ་བུའོ། ། སྦྱིན་སྲེག་ནི་འདི་ལྟ་བུའོ། ། རིལ་བུ་ལ་སོགས་པ་ནི་འདི་ལྟ་བུའོ། །
ཚོགས་ཀྱི་འཁོར་ལོ་ལ་སོགས་པའི་ལོངས་སྤྱོད་ནི་འདི་ལྟ་བུའོ། ། ཞེས་སོགས་དང༌། ཡང་ཚོགས་ཀྱི་འཁོར་ལོའི་ཚེ་ཆང་མི་འཐུང་བ་དང༌། རབ་བྱུང་གི་ཕྱོགས་ཕྱི་དྲོའི་ཟས་མི་ཟ་བ་དག་ཀྱང་དམ་ཚིག་མི་རྟེན་པའི་ལྟུང་བ་བཅུ་གསུམ་པས་འཇིགས་ནས་ཆང་ཅུང་ཟད་ཙམ་འཐུང་ཞིང་ཟས་བག་ཙམ་སྟེན་པ་ལ་སྣོད་མིན་བཞག་པས། འདི་དག་ནི་ཆང་འཐུང་ངོ༌། ། ཕྱི་དྲོ་ཟའོ་ཞེས་སོགས་སྨྲ་བར་གྱུར་ན་སྤྱོད་པ་གསང་བ་བསྟན་པའི་ལྟུང་བའོ། ། གསུམ་པ་ནི། ། སྣོད་མིན་གྱི་དྲུང་དུ་རྡོ་རྗེ་ཐེག་པའི་ཆོས་ཟབ་པ་དང་རྒྱ་ཆེ་བ་སྟོན་པའོ། ། ཡུལ་གསུམ་པོ་དེ་ཡང་བརྡ་ཤེས་ཤིང་དོན་གོ་བ་ཤེས་པ་རང་བཞིན་དུ་གནས་པ། མིའི་འགྲོ་བ་པ་ཡིན་པ།
ཡོངས་སུ་མ་སྨིན་པའོ། ། མི་མ་ཡིན་པའི་འགྲོ་བ་པ་ཕལ་ཆེར་ནི་མི་སྣང་བའི་ཕྱིར་སྒྲུབ་པར་མི་ནུས་ལ། དུད་འགྲོའི་བྱེ་བྲག་ཡུལ་དུ་གྱུར་པ་རྣམས་ནི་བླུན་པའི་ཕྱིར་མི་གོ་ཞིང༌། མིའི་འགྲོ་བའང་མཚན་ཉིད་སྔ་མ་རྣམས་དང་མི་ལྡན་པ་ནི་ཡུལ་མ་ཡིན་པའོ། ། མཐར་ཐུག་ནི་སྣོད་མིན་དེས་རྫས་སམ་སྤྱོད་པའམ་ཆོས་ནི་དེ་ལྟ་བུ་ཞིག་གོ ། ཞེས་གོ་བའི་ཚེ་རྩ་ལྟུང་རྫོགས་པར་འགྱུར་རོ། ། དེ་ལྟ་བུས་རྩ་ལྟུང་དུ་འགྱུར་བའི་རྒྱུ་མཚན་ནི། འདི་སྐད་དུ། ཡེ་ཤེས་གང་གིས་ཁྱོད། ། ཅེས་སོགས་དང༌།
མི་ཤེས་པའམ་རྨོངས་པ་ཡིས། ། དེ་ཉིད་བསྟན་པར་མི་བྱའོ། ། ཞེས་དང༌། སྐལ་མེད་དེ་ཉིད་བསྟན་མི་བྱ། ། ཞེས་གསུངས་པའི་ཕྱིར་རོ། ། ཞེས་བཤད་དོ། ། གཉིས་པ་ནི། རྒོལ་བ་སྔ་ཕྱི་གཉིས་ཀ་ན་རེ། ཁ་ཅིག རྒྱན་དྲུག
བྲིས་སྐུ། གླེགས་བམ་སོགས་རྫས་གསང་བ་བསྟན་པ་ཡང་རྩ་ལྟུང་དུ་སྨྲ་བ་ནི་མི་འཐད་དེ། རྒྱུད་འགྲེལ་པ་རྣམས་ལས་གསང་ཆོས་རྣ་བར་བསྒྲགས་པའི་ཉེས་པར་བཤད་ཀྱི། རྫས་མིག་ལ་བསྟན་པའི་ཉེས་པར་མ་གསུངས་པས་སོ། ། རྒྱུད་སྡེ་འོག་མའི་དབང་ཙམ་བསྐུར་བ་ལ་གོང་མ་གོང་མའི་ཐུན་མོང་མ་ཡིན་པའི་གསང་བ་རྣམས་བསྟན་དུ་མི་རུང་ལ། རྣལ་འབྱོར་བླ་མེད་ཀྱིའང་སློབ་མའི་དབང་ངམ་བུམ་དབང་ཙམ་ལས་མ་ཐོབ་པ་ལ་དབང་གོང་མ་གསུམ་དང་འབྲེལ་བའི་ཐུན་མོང་མ་ཡིན་པའི་གསང་བ་རྣམས་བསྟན་དུ་མི་རུང་ངོ༌། ། ཞེས་མཐུན་པར་གསུངས་ཞིང༌། བྱེ་བྲག་ཏུ་སྙེ་མ་མཁན་པོ་ན་རེ། བྱ་རྒྱུད་ཡན་ཆད་ཀྱི་དཀྱིལ་འཁོར་དུ་ཞུགས་ནས་ཆུ་དབང་ཕན་ཆད་ཅིག་མ་ཐོབ་ན་བདག་བསྐྱེད་སོགས་བྱས་ནས་ལྷ་སྒྲུབ་པ་སོགས་བྱ་བར་བསྟན་མི་རུང་སྟེ། དེ་ཉིད་བསྡུས་པའི་དུམ་བུ་དང་པོ་ལས།
ཁྱོད་ཀྱིས་དཀྱིལ་འཁོར་ཆེན་པོ་མ་མཐོང་བ་རྣམས་ལ་མ་སྨྲ་ཤིག དམ་ཚིག་ཉམས་པར་གྱུར་ཏ་རེ། ཞེས་དང༌། རྡོ་རྗེ་སེམས་དཔའ་དེང་ཁྱེད་ཀྱི། ། སྙིང་ལ་ཡང་དག་ཞུགས་པར་གྱུར། ། གལ་ཏེ་ཚུལ་འདི་སྨྲས་ན་ནི། ། དེ་མ་ཐག་ཏུ་དྲལ་ཏེ་གཤེགས་ཞེས་གསང་བ་མི་བསྒྲགས་པ་ལ་ནན་ཏན་ཆེ་བར་གསུངས་ཤིང༌། དཀྱིལ་འཁོར་དུ་མ་ཞུགས་པ་དང་དབང་མ་ཐོབ་པས་ནི་དངོས་གྲུབ་བསྒྲུབས་ཀྱང་མི་འགྲུབ་ཅིང༌། ཆོས་སྟོན་མཁན་དང་སྒྲུབ་པ་པོ་གཉིས་ཀ་དམྱལ་བར་སྐྱེ་བ་སོགས་ཀྱི་ཉེས་དམིགས་མཐའ་ཡས་པ་གསུངས་སོ། ། དེས་ན་མི་གཡོ་དཀར་པོ་སོགས་ཀྱི་རྗེས་གནང་ནི་བྱ་རྒྱུད་ཡན་གྱི་དཀྱིལ་འཁོར་དུ་བཅུག་པ་ཡན་ཞིག་ལ་བྱ་དགོས་ལ།
ཤེས་རབ་གསལ་བྱེད་མ་སོགས་ཀྱི་རྗེས་གནང་ནི་བླ་མེད་ཀྱི་དཀྱིལ་འཁོར་དུ་བཅུག་པ་ཡན་ཞིག་ལ་བྱ་དགོས་ཀྱི། དབང་མ་ཐོབ་པར་དེ་དག་གི་རྗེས་གནང་ཙམ་བྱས་ན་ལྷ་དེ་དག་སྒྲུབ་པ་སོགས་རྣམ་པ་ཐམས་ཅད་དུ་མི་རུང་ངོ༌། ། དེ་ལྟར་དབང་བསྐུར་བས་སྨིན་པར་མ་བྱས་པ་ཐུན་མོང་མ་ཡིན་པའི་གསང་བ་བསྒྲགས། དེ་ལ་མ་དད་པ་སྐྱེ་བ། དེ་ལ་དེར་འདུ་ཤེས་པ། དེས་གོ་བ། གཞན་འདུལ་བའི་དགོས་པ་ཆེན་པོ་དང་མི་ལྡན་པ་སྟེ། ཆོས་དྲུག་ཚང་ན་རྩ་ལྟུང་བདུན་པ་ཡིན་ནོ། ། ཞེས་འཆད་པར་བྱེད་དོ། ། གསུམ་པ་ལ་གཉིས་ཏེ།
རྒོལ་བ་གཉིས་ལ་ཐུན་མོང་དུ་ལན་གདབ་པ་དང༌། སྙེ་མ་མཁན་པོའི་ལུགས་ལ་བྱེ་བྲག་ཏུ་བརྟག་པའོ། ། དང་པོ་ལ། གསང་རྫས་དང་གསང་སྤྱོད་བསྟན་པ། གསང་སྒྲོགས་སུ་མི་རུང་བ་ལ་ལུང་གིས་གནོད་པ། རིགས་པ་དང་འགལ་བ། ཁས་བླངས་ཀྱིས་ཀྱང་གནོད་པའོ། ། དང་པོ་ནི། འོ་ན་གཤིན་རྗེ་གཤེད་ཀྱི་རྒྱུད་ལས། ཡོངས་སུ་མ་སྨིན་སེམས་ཅན་ལ། །
གསང་བ་དག་ནི་བསྟན་མི་བྱ། ། ཞེས་གསང་བ་བསྟན་པ་ལ་རྩ་བའི་ལྟུང་བ་བདུན་པ་འདིར་གསུངས་པ་དང༌། དེའི་འགྲེལ་པར་ནག་པོ་པས་ཡོངས་སུ་མ་སྨིན་པའི་སེམས་ཅན་ནི་ལྔ་སྟེ། སྣོད་ཀྱིས་མ་སྨིན་པ་ནི་ལོག་སྲེད་ཅན་ནོ། ། ཆོ་གས་མ་སྨིན་པ་ནི་བུམ་པའི་དབང་མ་ཐོབ་པའོ། ། ཆོ་ག་རྫོགས་པས་མ་སྨིན་པ་ནི་གསང་བ་དང་ཤེས་རབ་ཡེ་ཤེས་མ་ཐོབ་པའོ། ། ཉམས་པ་ལས་མ་སྨིན་པ་ནི་རྩ་བའི་ལྟུང་བ་སོགས་བྱུང་ནས་ཕྱིར་མ་གསོས་པའོ། ། ཟབ་པས་འཇིགས་པའི་མ་སྨིན་པ་ནི་བཞི་པའི་དེ་བཞིན་ཉིད་མ་ཐོབ་པའོ། ། གསང་བ་ནི་དཀྱིལ་འཁོར་དང་དམ་ཚིག་གི་ཕྱག་རྒྱ་གཅིག་ཙམ་དང༌། བརྡ་དང༌།
གསང་བའི་དམ་ཚིག་དང༌། ཚོགས་ཀྱི་དཀྱིལ་འཁོར་ལ་སོགས་པ་འདུས་པ་གཅིག་པ་དང༌། ཟུང་དུ་འཇུག་པའི་ཡེ་ཤེས་བསྟན་པར་མི་བྱ་སྟེ། བསྟན་ན་གསང་སྔགས་ཀྱང་ཉམས་པར་འགྱུར་བ་དང༌། མཁའ་འགྲོ་རྣམས་ཀྱི་འཚེ་བ་དང༌། བརྒྱུད་པའི་གཞུང་ལུགས་ཀྱི་བྱིན་གྱིས་རླབས་ཉམས་པར་འགྱུར་བ་དང༌། ཟབ་མོ་ལ་སྐུར་པ་བཏབ་པས་བསྐལ་པ་སྟོང་དུ་ཆོས་ཀྱི་སྒྲ་མི་གྲག་ཅིང་སྡུག་བསྔལ་དུ་འགྱུར་བའི་ཉེས་པ་ནི་ཕལ་ཆེར་སློབ་དཔོན་ལ་འབྱུང་བ་སྟེ། འདོད་པས་ཀུན་ནས་བསླང་བའི་ཉེས་པ་འདི་ཐམས་ཅད་སྤང་བར་བྱའོ། ། ཞེས་གསང་རྒྱུ་གང་ཡིན་པ་དང༌། དེ་བསྟན་ན་ཉེས་པ་ཅི་ཞིག་འབྱུང་བའི་ཚུལ་རྣམས་གསལ་བར་གསུངས་པ་མ་ཡིན་ནམ།
ལུང་འདི་ནི་ཁྱེད་ལ་གནོད་བྱེད་དུ་འཇུག་པ་ཡིན་ཏེ། ཁྱེད་ཅག་གིས་རྩ་ལྟུང་གི་རྣམ་གཞག་འཆད་པའི་ཚེ། འགྲེལ་པ་འདི་ཉིད་ལུང་ཚད་མར་ཁས་ལེན་པའི་ཕྱིར་རོ། ། དེ་ལ་འདི་སྐད་དུ། ཇི་སྐད་དུ། བསྟན་པར་མི་བྱ་སྟེ། བསྟན་ན། ཞེས་པ་སྒྲོག་པར་མི་བྱ་སྟེ་བསྒྲགས་ན་ཞེས་པའི་དོན་ནོ། ། དེ་ཡང་གཞུང་ལས། ཉེས་པ་སྒྲོག་པ་བདུན་པ་ཡིན། །
ཞེས་བཤད་པས་སོ་ཞེ་ན། འོ་ན་སྒྲོགས་པ་ཞེས་པ་གསང་བ་སྟོན་པ་ཞེས་པའི་དོན་ཡིན་ཏེ། རྒྱུད་ལས། ཡོངས་སུ་མ་སྨིན་སེམས་ཅན་ལ། གསང་བ་བསྟན་པར་མི་བྱའོ། ། ཞེས་གསུངས་པའི་ཕྱིར། དོན་ལའང་འདི་ཉིད་གནས་པ་ཡིན་ཏེ། འགྲེལ་པར་བསྟན་པ་ལ་འབྲུ་གཉེར་བའི་ཕྱིར་དང༌། གཉེར་དགོས་པ་ཡིན་ཏེ། གསང་རྫས་དང་གསང་སྤྱོད་བསྒྲགས་པ་ལས་དངོས་སུ་བསྟན་པ་ཉེས་པ་ལྕི་བའི་ཕྱིར་དང༌།
སྒྲོག་པ་ཡང་སྟོན་པའི་ནང་དུ་འདུས་པའི་ཕྱིར། གཉིས་པ་ནི། གསང་རྫས་དང༌། གསང་སྤྱོད་མིག་ལམ་དུ་སྟོན་པ་ལ་སྒྲོག་པ་ཞེས་བྱ་བའི་དོན་མ་ཚང་བས་ཡི་གེའི་དོན་ལ་མ་ཞུགས་པར་འཆད་པ་དེ་ལྟ་ན། འོ་ན་མ་སྨིན་པའི་སེམས་ཅན་ལ་གསང་བ་ཤིན་ཏུ་ཟབ་མོ་རྣམས་ཤིན་དུ་གསལ་བ་ཉིད་དུ་ཡི་གེར་བྲིས་ཏེ་མིག་ལམ་དུ་བསྟན་ན་ཡང་རྩ་ལྟུང་བདུན་པ་འདི་འབྱུང་བ་མ་ཡིན་པར་འགྱུར་ཏེ། དེ་ལའང་སྒྲོག་པ་ཞེས་བྱ་བའི་དོན་མ་ཚང་བའི་ཕྱིར། གཞན་ཡང་བསྒྲགས་པའི་ཉེས་པ་དེ་ཐོས་ཙམ་ལ་འོང་བ་ཡིན་ནམ། ཐོས་པའི་དོན་ལ་གོ་བའི་སྐབས་སུ་འོང་བ་ཡིན། དང་པོ་ལྟར་ན་ཁྱེད་རང་གིས་ལྟུང་བ་བདུན་པའི་ཡན་ལག་གི་རྩི་བ་རྣམ་པར་བཞག་པ་ན་དེས་དོན་གོ་བ་ཞེས་འཆད་པ་དང་འགལ། གཉིས་པ་ལྟར་ན།
གསང་བ་མིག་ལམ་དུ་བསྟན་ནས་དེའི་དོན་གོ་བས་ཀྱང་རྩ་ལྟུང་སྐྱེད་ནུས་པར་འགྱུར་རོ། ། གཉིས་པོ་དོན་གོ་བར་ནི་མཚུངས་བསྒྲགས་པ་ཐོས་ཙམ་ནི་དེ་སྐྱེད་པའི་ཡན་ལག་མ་ཡིན་པའི་ཕྱིར། གསུམ་པ་ནི། གསང་བ་བསྟན་པའི་དོན་གོ་བ་ལས་རྩ་བའི་ལྟུང་བ་འདི་སྐྱེད་པ་མ་ཡིན་ན། ཁྱེད་རང་གིས་རྩ་ལྟུང་འདིའི་དོན་འཆད་པ་ན། རྒྱུད་སྡེ་འོག་མའི་དབང་ཙམ་བསྐུར་བ་ལ་གོང་མ་གོང་མའི་ཐུན་མོང་མ་ཡིན་པའི་གསང་བ་རྣམས་བསྟན་དུ་མི་རུང༌། རྣལ་འབྱོར་བླ་མེད་ཀྱི་སློབ་མའི་དབང་ངམ་བུམ་དབང་ཙམ་ལས་མ་ཐོབ་པ་ལ་དབང་གོང་མ་གསུམ་འབྲེལ་བའི་ཐུན་མོང་མ་ཡིན་པའི་གསང་བ་རྣམས་བསྟན་དུ་མི་རུང་ཞེས་བཤད་པ་དང་འགལ་ལོ། ། གལ་ཏེ་གསང་བ་བསྟན་པ་ཞེས་པའི་ཚིག་གིས་བསྟན་པ་ལ་འཆད་དགོས་པ་ཡིན་ཏེ། ཤཱནྟི་པས། དེ་ལ་གསང་བ་ཞེས་བྱ་བ་སྟོང་པ་ཉིད་དང་ལྡན་པའི་ཚིག་སྨྲ་བར་མི་བྱའོ། །
ཞེས་བཤད་པའི་ཕྱིར་ཞེ་ན། དེ་ནི་མཚན་གཞི་བཟུང་བ་ཡིན་གྱི། དེ་ལ་དེས་ཁྱབ་པ་དང་སྒྲ་ཇི་བཞིན་པར་བརྟགས་ན་ཉེས་པ་དུ་མ་དག་དང་བཅས་ཏེ། ཐུན་མོང་མ་ཡིན་པའི་ཐབས་ཀྱི་ཆ་བསྒྲགས་པ་དག་གསང་བ་བསྒྲགས་པ་མ་ཡིན་པར་འགྱུར་བ་དང༌། སྔགས་སུ་མ་ཞུགས་པའི་ཕ་རོལ་ཏུ་ཕྱིན་པ་དག་ལ་སྟོང་པ་ཉིད་དང་ལྡན་པའི་ཚིག་བསྒྲགས་པ་ཡང་གསང་བ་བསྒྲགས་པ་ཉིད་དུ་ཐལ་བར་འགྱུར་བའི་ཕྱིར་རོ། ། གཉིས་པ་རྒོལ་བ་སྔ་མས་དཔྱད་པའི་དོན་བརྟག་པའི་གནས་གཉིས་ཏེ། དཔྱད་པའི་གཞི་བཞག་པ་དང༌། འགལ་འདུ་བརྗོད་པའོ། ། དང་པོ་ནི། འོག་མ་འོག་མའི་དབང་ཙམ་བསྐུར་བ་ལ་གོང་མ་གོང་མའི་ཐུན་མོང་མ་ཡིན་པའི་གསང་བ་བསྟན་དུ་མི་རུང་ན།
བླ་མེད་ཀྱི་བུམ་དབང་ཙམ་ཡོངས་སུ་རྫོགས་པར་ཐོབ་པ་ལ་དབང་གོང་མ་གསུམ་གྱི་ཉམས་ལེན་བསྟན་དུ་མི་རུང་བར་འགྱུར་ལ། དེ་ལྟ་ན་ལུང་དང་འགལ་བ་དང༌། རིགས་པ་དང་འགལ་བ་གཉིས་འཇུག་སྟེ། ལ་བ་པ་ལ་སོགས་པའི་ཚད་ལྡན་གྱི་དཀྱིལ་ཆོག་མང་པོར་རྡོ་རྗེ་སློབ་མའི་དབང་ཙམ་ཐོབ་ནས། རྒྱུད་མཐའ་དག་ཉན་པ་ལ་དབང་བར་བཤད་པ་དང༌། རྡོ་རྗེ་སློབ་དཔོན་གྱི་དབང་ཐོབ་ནས་རྒྱུད་མཐའ་དག་འཆད་པ་ལ་དབང་བར་བཤད་པ་མ་ཡིན་ནམ། དེ་འདྲ་དེ་སྐྱེད་རིམ་རྒྱས་པའི་དབང་དུ་བྱས་སོ་ཞེ་ན། འོ་ན་བུམ་དབང་མ་ཐོབ་པར་བསྐྱེད་རིམ་གྱི་དབང་དུ་བྱས་པའི་རྒྱུད་མཉན་པས་ཆོག་པར་ཁས་བླངས་པ་དེའི་ཕྱིར་རྩ་བའི་དམ་བཅའ་དང་འགལ་བར་རྟོགས་པ་མ་ཡིན་ནམ། གཉིས་པ་ནི། བུམ་དབང་ཙམ་ལས་མ་ཐོབ་པ་ལ་དབང་གོང་མ་གསུམ་དང་འབྲེལ་བའི་ཐུན་མོང་མ་ཡིན་པའི་གསང་བ་བསྟན་དུ་མི་རུང་ན།
དེ་འདྲ་དེ་ལ་གསང་བའི་དབང་བསྐུར་དུ་མི་རུང་བར་ཡང་འགྱུར་རོ། ། དེ་བས་ན་འདི་ལྟར་མངོན་ཏེ། བུམ་དབང་རྫོགས་པར་ཐོབ་པའི་སྣོད་ལྡན་དེ་ལ་རིམ་པ་གཉིས་པའི་དབང་དུ་བྱས་པའི་གསང་བ་མཐའ་དག་བསྟན་པ་དང་སྒྲག་དུ་རུང་བ་ཡིན་ཏེ། དེ་འདྲ་དེ་བུམ་དབང་གི་སྨིན་པར་བྱས་ཤིང༌། མ་སྨིན་པའི་ཉེས་པ་གཞན་དང་ཡང་བཅས་པ་མ་ཡིན་པའི་ཕྱིར། རིམ་པ་གཉིས་ཀྱི་གསང་བ་ཉམས་སུ་ལེན་པ་ལ་ནི་རང་རང་ལ་ལྟོས་པའི་དབང་བསྐུར་བ་སྔོན་དུ་འགྲོ་དགོས་ཏེ། བུམ་པའི་དབང་མ་ཐོབ་པར་བསྐྱེད་རིམ་སྒོམ་དུ་མི་རུང་བ་དང༌། གསང་བའི་དབང་མ་ཐོབ་པར་གཏུམ་མོ་སྒོམ་དུ་མི་རུང་བ་ལ་སོགས་པའོ། ། དེའི་ཕྱིར་རིག་པའི་དབང་ལྔ་ཙམ་ཞིག་ཐོབ་པས་བུམ་པའི་དབང་རྫོགས་པར་མ་ཐོབ་ན་བསྐྱེད་པའི་རིམ་པ་སྒོམ་དུ་རུང་བ་མ་ཡིན་ཀྱང་ཉན་དུ་རུང་བར་གྱུར་པའོ། ། དེ་ཡང་མི་རུང་ན་ནི་དེ་འདྲ་དེས་བླ་མེད་ཀྱི་རྒྱུད་ཉན་དུ་རུང་བ་འགལ་ལོ། །
དེ་ཡང་འདི་ལྟར། བླ་མེད་ཀྱི་རྡོ་རྗེ་སློབ་མ་ཉིད་དུ་རུང་བར་བྱས་ཟིན་པའི་འོག་ཏུ་བསྐྱེད་རིམ་གྱི་དབང་དུ་བྱས་པའི་སྔགས་དང་རྒྱུད་སྡེ་ལ་བསླབ་སྦྱངས་ཚད་ཐུབ་པ་བྱས་ནས། དེའི་འོག་ཏུ་རྡོ་རྗེ་སློབ་དཔོན་དུ་དབང་བསྐུར་དགོས་པ་ཡིན་ཏེ། དེ་མ་བྱས་པ་དག་ནི་དེར་མི་རུང་བའི་ཕྱིར་རོ། ། འོ་ན་དབང་གོང་མ་དག་མ་ཐོབ་པར་རིམ་པ་གཉིས་ཉམས་སུ་ལེན་པ་མི་རུང་ན་རིམ་པ་གཉིས་སྟོན་པའི་རྒྱུད་མཉན་དུ་རུང་བས་ཅི་ཞིག་བྱ་སྙམ་ན། དེ་ནི་རྒྱུད་ཐོས་པའི་འོག་ཏུ་མན་ངག་ལ་འཇུག་པའི་རིམ་པ་སྟེ། འདི་ལྟར། སློབ་མའི་དབང་བསྐུར་ནས་རྒྱུད་ཀྱི་ཚིག་དོན་ཤེས་པའི་སློབ་མ་ལ་མན་ངག་སྟོན་པའི་དབང་བྱས་ནས་དེ་སྟོན་པའི་བླ་མས་ཐོག་མར་བུམ་དབང་གི་སྨིན་པར་བྱས་ནས་བསྐྱེད་པའི་རིམ་པ་མན་ངག་བཞིན་བསྟན་ནས་སྒོམ་དུ་གཞུག དེ་ལ་དབང་ཐོབ་ནས་གསང་དབང་གིས་སྨིན་པར་བྱ་སྟེ། རང་བྱིན་གྱིས་རླབས་པའི་རིམ་པ་སྒོམ།
དེ་ལ་དབང་ཐོབ་ནས་གསུམ་པའི་དབང་གིས་སྨིན་པར་བྱས་ཏེ་དཀྱིལ་འཁོར་སྒོམ། དེ་ལ་དབང་ཐོབ་ནས་དབང་བཞི་པས་སྨིན་པར་བྱས་ཏེ་བདེ་སྟོང་ཕྱག་རྒྱ་ཆེན་པོ་ཉམས་སུ་ལེན་པའི་མན་ངག་སྒོམ་པའི་རིམ་པའོ། ། དེ་ལྟར་བཤད་པས་གྲུབ་པའི་དོན་ནི། འཁྲུལ་སྤོང་དུ། བུམ་དབང་ཙམ་གྱིས་སྨིན་པར་བྱས་པ་ལ་དབང་གོང་མ་གསུམ་དང་འབྲེལ་བའི་ཐུན་མོང་བ་ཡིན་པའི་གསང་བ་བསྒྲགས་པ་ན་གསང་སྒྲོགས་ཀྱི་ཉེས་པ་མི་འབྱུང་བ་ལྟ་བུར་བཤད་པ་དེ་ལ་ཕྱིར་རྒོལ་བས་རྣམ་པར་བརྟགས་པའི་ཀླན་ཀ་སྤངས་པ་ཡིན་ནོ། ། དུས་ཀྱི་འཁོར་ལོ་ལས་ནི། རྡོ་རྗེ་སློབ་མར་བྱེད་པ་ལའང་དབང་བཞི་རྫོགས་པ་དང༌། སློབ་དཔོན་དུ་བྱེད་པ་ལའང་དབང་བཞི་ཀ་རྫོགས་པར་བསྐུར་བ་སྟེ། དབང་བཞི་ཀ་བསྐུར་ཚུལ་མི་འདྲ་བ་ལན་གཉིས་གསུངས་སོ། ། དེའི་ལྟར་ན་རྣལ་འབྱོར་ཡན་ལག་དྲུག་ལ་བརྟན་པ་ཐོབ་ཟིན་པའི་འོག་ཏུ་རྒྱུད་དང་རྒྱུད་འགྲེལ་ཉན་པའོ། །
གཉིས་པ་ནི། བྱ་རྒྱུད་ཡན་གྱི་དཀྱིལ་འཁོར་དུ་བཅུག་ཅིང༌། དབང་མ་བསྐུར་བ་དེ་ལ་མི་གཡོ་བ་དཀར་པོ་སོགས་ཀྱི་རྗེས་གནང་དང་བླ་མེད་ཀྱི་དཀྱིལ་འཁོར་དུ་བཅུག་ཅིང་དབང་མ་བསྐུར་བ་དེ་ལ་ཤེས་རབ་གསལ་བྱེད་མ་སོགས་ཀྱི་རྗེས་གནང་བྱ་མི་རུང་བར་ཐལ། རིམ་པ་བཞིན་དེ་དང་དེའི་དབང་མ་ཐོབ་པའི་ཕྱིར། འཁོར་གསུམ་ཁས་བླངས་པས་ལན་ཡོད་པ་མ་ཡིན་མོད། དེ་འདྲ་དེ་དམིགས་བསལ་ལ་གནང་བའི་ལས་ཡིན་ནོ། ། ཞེ་ན། འོ་ན་རྣམ་པ་ཐམས་ཅད་དུ་མི་རུང་ངོ་ཞེས་ཟེར་བ་འགལ་ལོ། ། ཡང་དབང་མ་ཐོབ་པས་ལྷ་སྒྲུབ་པ་མི་རུང་བའི་ཤེས་བྱེད་དུ་དེ་ཉིད་བསྡུས་པའི་ལུང་དྲངས་པ་དེ་ནི་བསྒྲུབ་བྱ་དེ་ལ་གནོད་བྱེད་དུ་སོང་བ་ཡིན་ཏེ། ལུང་དེ་ནི་སློབ་དཔོན་གྱིས་ཕབ་པའི་ཡེ་ཤེས་པ་དེ་གསང་བར་གདམས་པ་ཡིན་ལ།
དེའི་ཚེ་འོ་ན་དབང་མ་བསྐུར་བ་ལ་ཡེ་ཤེས་པ་དབབ་ཏུ་མི་རུང་བར་ཐལ། དབང་མ་བསྐུར་བ་ལ་ཡེ་ཤེས་པ་གསང་དགོས་པ་དེ་ལུང་དེའི་དོན་དུ་ཁྱེད་ཀྱིས་བཤད་པའི་ཕྱིར། དེའི་ཕྱིར་ཁྱེད་ཀྱི་བསྒྲུབ་བྱ་དང་སྒྲུབ་བྱེད་ལ་འབྲེལ་པ་མེད་དོ། ། སྨྲས་པ། ཕྱེ་མ་ལེབ་ཀྱི་འདབ་ལྕག་གིས། ། རྒྱ་མཚོ་དང་ནི་རི་རབ་ལྟར། ། རྟོག་གེས་བརྟགས་པའི་སྦྱོར་བ་ཡིས། ། ཟབ་དང་རྒྱ་ཆེའི་ཆོས་ལ་ཡང༌། ། རྩ་ལྟུང་བརྒྱད་པའི་སྐབས་སུ། སྔ་མ་ལྟར་གསུམ་ལས།
དང་པོ་ནི་འཁྲུལ་སྤོང་ལས། ལྟུང་བའི་ངོ་བོ་ཉིད་རྣམ་པར་བཞག་པ་ནི། བདག་གི་ལུས་འདི་ནི་སངས་རྒྱས་ཐམས་ཅད་ཀྱི་རང་བཞིན་ཏེ་ཕུང་པོ་ལྔ་ནི་སངས་རྒྱས་ལྔའི་རང་བཞིན། ཁམས་བཞི་ནི་ལྷ་མོ་བཞིའི་རང་བཞིན། ནང་གི་སྐྱེ་མཆེད་ནི་བྱང་ཆུབ་སེམས་དཔའི་ངོ་བོ། ཕྱིའི་སྐྱེ་མཆེད་རྣམས་ནི་ལྷ་མོའི་རང་བཞིན་ཡིན་ཏེ། གསང་བ་འདུས་པ་ལས། མདོར་ན་ཕུང་པོ་ལྔ་རྣམས་ནི། ། སངས་རྒྱས་ལྔར་ནི་རབ་ཏུ་བཤད། ། རྡོ་རྗེ་སྐྱེ་མཆེད་ཉིད་དག་ནི། །
བྱང་ཆུབ་སེམས་དཔའི་དཀྱིལ་འཁོར་མཆོག ། ས་ནི་སྤྱན་ཞེས་བྱ་བ་སྟེ། ། ཆུ་ཁམས་དེ་བཞིན་མཱ་མ་ཀི ། དྲོད་དང་རླུང་ཞེས་བྱ་བ་ནི། ། དཀར་དང་སྒྲོལ་མ་ཞེས་བྱར་བརྗོད། ། ཞེས་དང༌། ཤེས་རབ་ཀྱི་རྒྱུད་ལས་ཀྱང༌། གཟུགས་ཕུང་རྡོ་རྗེ་མ་ཡིན་ཏེ། ། ཚོར་བ་ལ་ནི་དཀར་མོར་བརྗོད། ། ཅེས་སོགས་རྒྱས་པར་གསུངས་སོ། །
དེས་ན་ལུས་རང་བཞིན་གྱིས་སངས་རྒྱས་ཡིན་པ་ལ། བླ་མ་དམ་པས་དཀྱིལ་འཁོར་དུ་བཅུག་ན་རབ་གནས་བྱས་པའི་ལུས་འདི་ལ་སྨད་པ་སྟེ། འདི་ལྟར་བདག་གི་ལུས་འདི་ནི་རང་བཞིན་ངན་པའོ། ། མི་གཙང་བའི་རྫས་ཀྱིས་གང་བའོ། ། ཞེས་བྱ་བར་ཤེས་ནས་སྨོད་ཅིང་གཤུང་སྟེ། དེས་ན་འདིའི་སྒྲིབ་པ་སྦྱང་བ་བྱ་བའི་རྒྱུད་ལས་འབྱུང་བར་དཀའ་བ་སྤྱད་པ་དང༌། སྨྱུང་བར་གནས་པ་དང་དཀའ་ཐུབ་དག་གིས་གནས་པ་ནི་གནས་པ་མཆོག་ཡིན་གྱིས་འདི་ལ་བསྙེན་བཀུར་བས་ཅི་ཞིག་བྱ་སྙམ་པ་དང༌། ཀུན་ཏུ་མ་རངས་ཤིང་ཐིག་གུ་ལ་སོགས་པའི་སེམས་ལས་ལྕེབ་པའམ། ཡན་ལག་གཅོད་པའམ། གདུང་བའམ།
མ་དག་པའི་དད་པས་ཀུན་ནས་སླངས་ཏེ། དེ་བཞིན་གཤེགས་པའི་སྤྱན་སྔར་ལུས་དང་ཡན་ལག་བཅད་ནས་འབུལ་བའམ། མར་མེ་སྒྲོན་ལ་སོགས་པ་བྱེད་པའོ། ། དེ་ཡང་རང་གི་ནང་གི་ཕུང་པོ་ཁམས་སྐྱེ་མཆེད་ལ་སྨོད་པ་ནི་རྩ་བའི་ལྟུང་བ་ཡིན་གྱི། ཕྱི་རོལ་གྱི་ཡུལ་ལ་སྨད་པ་ནི་བཤགས་བྱ་ཉིད་ཡིན་ནོ། ། ངོ་བོ་ཉིད་ཀྱིས་ཡུལ་དང་ཡུལ་ཅན་འདྲ་ཡང༌། རེ་ཞིག་ཡུལ་ལ་དབང་མི་སྐུར་བ་ཉིད་དང༌། རྡོ་རྗེ་གུར་ལས་ཀྱང་བདག་གི་ལུས་ལ་དེས་མི་སྨད། ། ཅེས་གསུངས་པའི་ཕྱིར་རོ། ། ཞེས་གསུངས་སོ། །
གཉིས་པ་རྒོལ་བ་ལ་གཉིས་ལས། ། དང་པོ་ནི། སྙེ་མ་མཁན་པོ་ན་རེ་དུག་ལ་སོགས་པས་རང་གི་སྲོག་བཅད་ན་རྩ་ལྟུང་ཡིན་ལ། སྦྱོར་བ་ལས་ཉེས་བྱས་སུ་བཤད་པ་ནི་ནོར་པ་ཆེན་པོ་སྟེ། རང་ཤི་ན་ལྟུང་བ་སྐྱེད་པའི་རྟེན་མེད་པའི་ཕྱིར་རོ། ། ཞེས་གསུངས་ལ། འདིའི་རྗེས་འབྲང་དག་གིས་རིགས་པ་འདི་རྒྱུ་མཚན་དུ་བྱས་ནས་རྗེ་བཙུན་གྱི་གཞུང་ལ་འཕྱས་གདགས་པར་བྱེད་དོ། ། ཡང་ལུས་སྡུག་བསྔལ་བ་དང་མི་རྩད་པ་སོགས་སུ་འཛིན་པ་རྩ་ལྟུང་དུ་སྨྲ་བ་དག་སྣང་མོད་ཀྱང་འཐད་པ་ནི་མ་ཡིན་ཏེ། རྡོ་རྗེ་རྩེ་མོ་དང་སྤྱོད་བསྡུས་ལས་ལུས་མི་གཙང་བར་སྒོམ་པ་ཡང་གསུངས་པའི་ཕྱིར་རོ། ། ཞེས་འཆད།
རྒོལ་བ་གཉིས་པ་ནི། སྔགས་འདུལ་མཛད་པ་ནི། འཁྲུལ་སྤོང་དུ། ཁམས་དང་སྐྱེ་མཆེད་ཀྱི་ངོ་བོ་སངས་རྒྱས་སུ་འཆད་པའི་ལུང་སྦྱོར་བྱེད་པ་ནི་སྐབས་ཀྱི་དོན་མ་ཡིན་ཏེ། ཕུང་པོ་ལྔ་དང་སངས་རྒྱས་ལྔ་ལ་དག་པ་སྦྱོར་ཚུལ་ཡོད་པ་ཡིན་གྱི་ཁམས་སྐྱེ་མཆེད་ལ་དེ་ལྟར་མེད་པའི་ཕྱིར། དེ་ལ་དེ་ཡོད་པའི་ཤེས་བྱེད་ནི། གཞིའི་དུས་སུ་ཕུང་པོ་ལྔ་པོ་འདི་ཉིད་བདག་ཏུ་འདོགས་པའི་གཞི་ཡིན། འབྲས་བུའི་དུས་སུ་ཡང་ཕུང་པོ་ལྔ་པོ་ཉིད་སངས་རྒྱས་ལྔར་གནས་གྱུར་པའི་ཕྱིར། དེ་ལ་དགོངས་ནས་གཞུང་དུ། ཕུང་པོ་སངས་རྒྱས་ལྔ་བདག་ཉིད། །
ཅེས་གསུངས་ཀྱི། ཁམས་དང་སྐྱེ་མཆེད་ལ་མ་གསུངས་སོ། ། ཡང་སྐབས་འདིར་བྱ་བའི་རྒྱུད་ཀྱི་དཀའ་བ་སྤྱད་པ་དང༌། སྨྱུང་བར་གནས་པ་སོགས་ཀྱི་དཀའ་ཐུབ་ཐམས་ཅད་རྩ་ལྟུང་འདིར་འགྱུར་ཞེས་དང༌། སངས་རྒྱས་ལ་ལུས་དང་ཡན་ལག་བཅད་ནས་འབུལ་བའམ། དེ་ལ་མར་མེ་སྒྲོན་པ་སོགས་ཀྱང་མ་དག་པའི་དད་པས་ཀུན་ནས་བསླང་བར་འགྲོ་བས་དེ་ཡང་རང་གི་ཕུང་ཁམས་ལ་བརྙས་པའི་རྩ་ལྟུང་ངོ༌། ། ཞེས་སྨྲ་བ་དེ་དག་ཀྱང་འཐད་པར་མི་སེམས་ཏེ། དང་པོ་མི་འཐད་པ་ནི། ཁྱེད་ཀྱི་འདོད་པ་ནི། དཀའ་ཐུབ་སྡོམ་པ་མི་བཟད་པ། །
བསྟན་པས་མི་འགྲུབ། ཅེས་པ་ལ་བསམས་པ་ཡིན་ལ། དེ་ལྟ་ན་ཉན་ཐོས་ཀྱི་སྡོམ་པའང་སྔགས་པས་སྲུང་དུ་མི་རུང་བར་འགྱུར་ཞེས་མཚུངས་སོ། ། མི་མཚུངས་ཏེ། མི་བཟད་ཅེས་པས་སོ་ཞེ་ན། དཀའ་ཐུབ་ཀྱང་མི་བཟད་པ་ནི་དོར་བྱ་སྟེ། མི་བཟད་པ་ཇི་ལྟ་བུ་ཞེ་ན། ཇི་སྐད་དུ། ལུས་གདུང་བྱེད་པ་འབའ་ཞིག་ལས། ། ཆོས་མེད་འདི་ལྟར་དེ་ཡིས་ནི། །
གཞན་ལ་གནོད་པ་སྤོང་མེད་ཅིང༌། ། གཞན་ལ་ཕན་འདོགས་ཡོད་མ་ཡིན། ། ཞེས་གསུངས་པ་ལྟར་ལུས་ཀྱི་གདུང་བ་སྐྱེད་པ་མ་གཏོགས་ཆོས་ཀྱི་དོན་ཅི་ཡང་མེད་པ་ལ་ནི་མི་བཟད་པ་ཞེས་བྱའོ། ། དེ་ཉིད་སྤྱིར་བྱ་རྒྱུད་ཀྱི་སྨྱུང་བར་གནས་པ་ལ་ནི་མི་བཟད་པའི་དོན་མེད་པས་རྩ་ལྟུང་སྐྱེད་པར་དོགས་པའི་གནས་མེད་དེ། རྒྱུད་སྡེ་དུ་མ་ནས་ཆོ་གའི་ཡན་ལག་ཏུ་གསུངས་པའི་ཆོས་ཀྱི་དོན་ཅན་ཡིན་པའི་ཕྱིར། དཔེར་ན་ཡན་ལག་བརྒྱད་པའི་གསོ་སྦྱོང་བཞིན་ནོ། ། ཅི་སྟེ་བྱ་བའི་རྒྱུད་ལ་བདག་བསྐྱེད་མེད་པས་རུང་དུ་ཟད་མོད། བདག་བསྐྱེད་ཡོད་པ་ལ་ནི་གཏན་མི་རུང་སྟེ། དེ་ལ་མཆོད་ན་བསོད་ནམས་ཐོབ་པ་བཞིན་དུ་བརྙས་ན་སྡིག་པར་འགྱུར་བས་སོ་ཞེ་ན། བརྙས་ན་འགྱུར་དུ་ཆུག་མོད།
བརྙེས་པ་ཉིད་བརྟག་དགོས་ཏེ། བཟའ་བཏུང་ལ་ལོངས་མ་སྤྱད་པས་བརྙས་པ་ཡིན་ནམ་བརྙས་པར་འདོད་པ་དེས་བཟའ་བཏུང་ལ་ལོངས་མི་སྤྱོད་པའི་དུས་ཐམས་ཅད་དུ་བརྙས་པར་འགྱུར་རོ། ། གལ་ཏེ་དེའི་ཚེ་སེམས་ཀྱི་བརྙས་པ་མེད་དོ་ཞེ་ན། སྔ་མ་ལ་མཚུངས་པ་ཉིད་དོ། ། དེ་བཞིན་དུ་སངས་རྒྱས་ལ་ཡན་ལག་བཅད་ནས་ཕུལ་བ་སོགས་ལ་མ་དག་པའི་དད་པའང་ཀུན་སློང་གི་དད་པ་ལ་སྐྱོན་ཆགས་པ་ཅི་ཞིག་ཡོད་དེ། ཞིང་དག་པས་ཧ་ཅང་ཆེས་དད་པ་ནི་མཆོད་པའི་ལས་ལ་ལྷག་པའི་བསམ་པར་བཞག་དགོས་སོ། ། ཅི་སྟེ་སྦྱོར་བ་རྩུབ་པས་ཐབས་ལ་མི་མཁས་པའོ། ། མ་ཡིན་ཏེ། ཇི་སྐད་དུ། རང་གི་དམ་ཚིག་སློབ་དཔོན་ནི། །
སྦྱིན་མིན་བུ་དང་ཆུང་མ་དང༌། ། རང་སྲོག་གིས་ཀྱང་བརྟེན་བྱ་ན། ། ལོངས་སྤྱོད་གཡོ་བ་སྨོས་ཅི་དགོས། ། ཞེས་བླ་མའི་དོན་དུ་རང་གི་སྲོག་ཀྱང་གཏོང་བར་གསུངས་པའི་ཕྱིར། དེ་ལྟར་ན་སྙིང་རྗེའི་བསམ་པ་རྣམ་དག་པས། གཞན་ལ་རང་གི་མགོ་བོ་བཅད་ནས་བྱིན་ཀྱང་རྩ་ལྟུང་འདིར་དོགས་པའི་གནས་མེད་དོ། ། ཀླུ་སྒྲུབ་རྡོ་རྗེ་ཅན་གྱིས་ཉིད་ཀྱི་དབུ་ཡང་གཞན་ལ་སྩལ་བ་བཞིན་ནོ། ། ཞེས་རྒོལ་བར་བྱེད་དོ། ། གསུམ་པ་ལ་གསུམ་སྟེ། རྒོལ་བ་དང་པོའི་ལན་གདབ་པ་དང༌།
གཉིས་པའི་ལན་གདབ་པ་དང༌། ཕུང་པོ་ལྔ་སངས་རྒྱས་ལྔའི་བདག་ཉིད་དུ་འཇོག་པའི་རྒྱུ་མཚན་རིགས་པས་རྣམ་པར་བརྟགས་ནས་བཤད་པའོ། ། དང་པོ་ནི། སུན་འབྱིན་དང་པོ་དེ་ཕྱོགས་སྔ་མ་ལ་འཇུག་པ་མ་ཡིན་ཏེ། ཀུན་སློང་གི་བསམ་པ་མ་དག་པས་སྡོམ་ལྡན་རང་གིས་བཅད་པ་དེའི་ཚེ། སྲོག་གཅོད་ཀྱི་ལས་དེ་ལ་ལྟོས་པའི་སྦྱོར་བའི་དུས་སུ་རྩ་ལྟུང་འདིའི་དངོས་གཞི་གྲུབ་པར་ཁས་ལེན་པའི་ཕྱིར་ཏེ། དེར་རང་གི་ལུས་ལ་གནོད་པའི་བྱ་བ་རྫོགས་པའི་ཕྱིར། སུན་འབྱིན་གཉིས་པ་དེ་ཡང་རྗེ་བཙུན་ལ་ནི་འཇུག་པ་མ་ཡིན་ཏེ། འཁྲུལ་སྤོང་ལས་ནི། ལུས་མི་གཙང་བར་མཐོང་བའི་བློས་ཀུན་སློང་བྱས་ནས་རང་ལུས་ལ་བརྙས་ན་རྩ་ལྟུང་དུ་གསུངས་ཀྱི།
སྔགས་ཀྱི་སྡོམ་ལྡན་གྱིས་ལུས་མི་གཙང་བར་སྒོམ་པ་མ་བཀག་པའི་ཕྱིར་རོ། ། གཉིས་པ་ལ་གཉིས་ཏེ། སུན་འབྱིན་དང་པོའི་ཁྱབ་པ་འགལ་བར་བསྟན། སུན་འབྱིན་གཉིས་པ་ཕྱོགས་སྔའི་བསམ་པ་དང་མ་འབྲེལ་བར་བསྟན། སུན་འབྱིན་གསུམ་པ་བག་ཡངས་དང་འབྲེལ་བར་བསྟན་པའོ། ། དང་པོ་ནི་ཕུང་པོ་ལྔ་དང་སངས་རྒྱས་ལྔ་དག་པ་སྦྱར་དུ་རུང་བ་ཡིན་ན་ཁམས་དང་སྐྱེ་མཆེད་ལ་དེ་ལྟར་སྦྱར་དུ་མེད་པ་ནི་འགལ་བ་ཡིན་ཏེ། འདིར་ལྷ་མོ་དང་དག་པ་སྦྱོར་བའི་ཁམས་དང་སྐྱེ་མཆེད་དེ་དག་ནི་འདུས་བྱས་ཡིན་པས་ཕུང་པོ་ལྔའི་ནང་དུ་འདུས་པའི་ཕྱིར་དང༌། རང་གི་ཕུང་པོ་ལྔ་ལ་བརྙས་པ་རྩ་ལྟུང་དུ་སོང་བའི་ཚེ་ཁམས་དང་སྐྱེ་མཆེད་ལ་བརྙས་པའི་ཆ་ནས་ཀྱང་རྩ་ལྟུང་དུ་འགྲོ་དགོས་པའི་ཕྱིར། ཕུང་ཁམས་སྐྱེ་མཆེད་ལ་བདག་ཏུ་འདོགས་པའི་གཞི་ཡིན་མིན་གྱི་ཁྱད་པར་ཡོད་པ་མ་ཡིན་པའི་ཕྱིར་དང༌། ངར་འཛིན་ལྷན་སྐྱེས་ཀྱིས་རང་གི་ཕུང་པོ་ལྔ་པོ་ཉིད་བདག་ཏུ་འཛིན་པ་ཡིན་ཞེས་པ་ནི་ཟླ་བའི་ཞབས་སོགས་ཤིང་རྟ་ཆེན་པོ་རྣམས་ཀྱིས་བཀག་ཟིན་པའི་ཕྱིར་དང༌།
ཕུང་པོ་ལྔ་གནས་གྱུར་པ་ན་ཡེ་ཤེས་ལྔར་འགྱུར་བ་བཞིན་དུ་ཁམས་དང་སྐྱེ་མཆེད་ཀྱང་དེར་འགྱུར་བའི་ཕྱིར། གཉིས་པ་ནི། བྱ་བའི་རྒྱུད་ནས་གསུངས་པའི་སྨྱུང་གནས་དང་དཀའ་ཐུབ་སོགས་རྩ་ལྟུང་བརྒྱད་པར་འགྱུར་བ་འགོག་པའི་སུན་འབྱིན་གང་ཡིན་པ་དེ་ཐམས་ཅད་དོན་མེད་པ་ཁོ་ན་ཏེ། ཕྱོགས་སྔའི་ཁས་བླངས་དང་འབྲེལ་པ་མེད་པ་ཉིད་ཀྱི་ཕྱིར་རོ། ། ཇི་ལྟར་ཞེ་ན། འཁྲུལ་སྤོང་ལས་ནི། རང་གི་ལུས་ལ་སྨོད་ཅིང་གཤུང་བ་སྔོན་དུ་བཏང་ནས། ལུས་འདི་ནི་སྨྱུང་བར་གནས་པས་ཆོག་གི འདི་ལ་བསྙེན་བཀུར་བས་ཅི་ཞིག་བྱ་སྙམ་པའི་བློ་ཡན་ལག་ཚང་བ་དེ་རྩ་ལྟུང་དུ་གསུངས་པ་ཡིན་གྱི། བྱ་རྒྱུད་ཀྱི་ཉམས་ལེན་རྩ་ལྟུང་དུ་གསུང་བའི་གོ་སྐབས་ག་ལ་ཡོད་པའི་ཕྱིར་རོ། །
གསུངས་པ་དེ་ཙམ་གྱིས་སུན་འབྱིན་དེ་དག་འཇུག་ན་ནི། གཤིན་རྗེ་གཤེད་ཀྱི་རྒྱུད་ལས། བདག་གི་ཕུང་པོ་བརྙས་མི་བྱ། ། ཞེས་པའི་འགྲེལ་པར། ནག་པོ་པས། བརྙས་པ་ནི་འགེགས་པ་དང༌། གཡང་སར་མཆོང་བ་དང༌། དམན་པའི་བརྟུལ་ཞུགས་དང༌། གནས་མིན་གྱི་བཟོད་པ་དང༌། ཡན་ལག་དང་ཉིང་ལག་གཅོད་པ་དང༌།
སྨྱུང་བར་གནས་པ་དང༌། དཀའ་ཐུབ་དང༌། དཀའ་སྤྱད་ལ་སོགས་ཏེ། རྒྱུ་སྡུག་བསྔལ་ལ་འབྲས་བུ་བདེ་བ་ཆེན་པོར་དེ་མི་འགྱུར་བའི་ཕྱིར་སྤངས་ཏེ་མི་བྱའོ། ། ཞེས་གསུངས། དེ་ཐོག་མར་སུན་ཕྱུང་ནས་དེ་ཙམ་གྱིས་རྗེ་བཙུན་གྱི་བཞེད་པ་ཁེགས་པར་འགྱུར་རོ། ། གསུམ་པ་ནི། ཕྱོགས་སྔ་མའི་བཞེད་པ་ཕྱིན་ཅི་ལོག་ཏུ་བླངས་པའི་སུན་འབྱིན་གྱིས་ནི་མཁས་པ་སུ་ཡང་མགུ་བར་ནུས་པ་མ་ཡིན་ཏེ། འཁྲུལ་སྤོང་ལས་ནི། མ་དག་པའི་དད་པས་ཀུན་ནས་བསླངས་ནས།
དེ་བཞིན་གཤེགས་པའི་སྤྱན་སྔར་ལུས་དང་ཡན་ལག་བཅད་ནས་འབུལ་བའམ། ཞེས་གསུངས་པ་ལ། ཕྱོགས་སྔ་མ་དེ་ལེན་པ་ན་སངས་རྒྱས་ལ་བཅད་ནས་ཕུལ་བ་སོགས་མ་དག་པའི་དད་པས་ཀུན་ནས་སླང་བ་ཡིན། ཞེས་བླངས་ནས་བཀག་པའི་ཕྱིར། སུན་འབྱིན་དེ་མི་འཇུག་པའི་ཤེས་བྱེད་ཀྱང༌། སངས་རྒྱས་ལ་དེ་ལྟར་ཕུལ་བའི་ཀུན་སློང་ལ་དག་མ་དག་གི་དབྱེ་བ་སོ་སོར་ཡོད་པའི་ཕྱིར། ཡང་སྔགས་ཀྱི་སྡོམ་ལྡན་གྱིས་གཞན་དོན་དུ་རང་གི་སྲོག་ཀྱང་གཏོང་དགོས་པས་ཁྱབ་པའི་བཤད་པའང་ལེགས་པ་མ་ཡིན་ཏེ། སྤྱོད་འཇུག་ལས། སྙིང་རྗེའི་བསམ་པ་མ་དག་པར། ། ལུས་འདི་བཏང་བར་མི་བྱ་སྟེ། །
ཞེས་པ་དང་འགལ་བའི་ཉེས་པ་འབྱུང་སྲིད་པའི་ཕྱིར་དང༌། གཞན་དོན་གྱི་བསམ་པ་རྒྱ་ཆེན་པོས་ཀུན་ནས་བསླང་བ་ཙམ་གྱིས་རྩ་ལྟུང་བརྒྱད་པ་ཁེགས་པའི་ཁྱབ་པ་མ་ངེས་པའི་ཕྱིར། ཡང་སྔགས་འདུལ་མཛད་པས་འདི་སྐད་ཅེས། ལུས་འདི་སངས་རྒྱས་ཐམས་ཅད་ཀྱི་རང་བཞིན་ཏེ། ཕུང་པོ་ལྔ་སངས་རྒྱས་ལྔ་ཞེས་སོགས་ལུང་དང་སྦྱར་ནས་འཆད་པའང་སྐབས་ཀྱི་དོན་ལས་ཕྱི་རོལ་དུ་གྱུར་པ་ཡིན་ཞིང༌། བླ་མས་དཀྱིལ་འཁོར་དུ་བཅུག་ནས་རབ་གནས་བྱས་པ་ལ་བྱིན་གྱིས་རླབས་པ་ཞེས་པའི་གོ་དོན་དུ་འཆད་པའང་ཕྱོགས་སུ་མ་བབ་པའི་གསུང་ཡིན་ཏེ། དེ་ལྟར་ན་གཞན་སློབ་མའི་ཕུང་པོ་ལ་སྨད་ཀྱང་རྩ་ལྟུང་དུ་འགྱུར་བར་མཚུངས་པའི་ཕྱིར། འོ་ན་ཅི་ཞེ་ན། བདག་གི་ཕུང་པོ་བརྙས་མི་བྱ། ། ཞེས་པའི་འགྲེལ་པར་ནག་པོ་པས།
བདག་ནི་བདག་ཏུ་བྱས་པའོ། ། ཕུང་པོ་ནི་གཟུགས་ལ་སོགས་པའོ། ། དེ་ཉིད་རང་བཞིན་གནས་པ་དང༌། བྱིན་གྱིས་བརླབས་པའི་མཐུས་རྣམ་པར་སྣང་མཛད་ལ་སོགས་པ་སྟེ། ནང་གི་སྦྱིན་བསྲེག་གིས་མཆོད་པར་བྱ་ཞིང༌། དེ་བས་བདེ་བ་བསྒྲུབ་པར་བྱའོ། ། ཞེས་གསུངས་པ་དེའི་དོན་ལ་བརྟགས་ན། རང་བཞིན་གནས་པ་ཞེས་པ་ནི་རང་བཞིན་གནས་རིགས་ཏེ། དེ་བཞིན་གཤེགས་པའི་སྙིང་པོ་དེ་བདག་གི་མཚན་གཞི་དང་སངས་རྒྱས་ལྔའི་རང་བཞིན་ཡིན་པས་རང་གི་ཕུང་པོ་ལ་བརྙས་ན་ལྟུང་བར་འགྱུར་བའི་རྣམ་གྲངས་གཅིག་དང༌། ཕུང་པོ་ལྔ་ལྷར་སྐྱེད་ནས་གོམས་པས་ལྷའི་སྐུར་འགྱུར་བ་ནི་བྱིན་གྱིས་བརླབས་པའི་མཐུས་རྣམ་པར་སྣང་མཛད་ཅེས་སོགས་ཀྱི་དོན་ཡིན་ལ།
དེའི་རྒྱུ་མཚན་གྱིས་ཀྱང་རང་གི་ཕུང་པོ་ལ་བརྙས་ན་རྩ་ལྟུང་དུ་འགྱུར་པའོ། ། ཞེས་ཀྱང་འཆད་དོ། ། སུན་འབྱིན་འདི་དག་ཀྱང་རྗེ་བཙུན་ལ་འཇུག་པ་མ་ཡིན་ཏེ། སུན་འབྱིན་དང་པོའི་ཁྱབ་པ་འགལ་བ་དང༌། སུན་འབྱིན་གཉིས་པའི་ཁྱབ་པ་མ་ངེས་པ་དང༌། གཞན་ལ་བརྙས་པ་རྩ་ལྟུང་དུ་ཐལ་བའི་ཉེས་པ་དེ་ཉིད་ཕྱིར་རྒོལ་ལ་ཡང་མཚུངས་པའོ། ། དང་པོ་ནི། སུན་འབྱིན་དང་པོ་འགལ་བ་ཡིན་ཏེ། ཕུང་པོ་ལྔ་ལ་རང་བཞིན་གནས་རིགས་ཀྱིས་ཁྱབ་པ་དང༌། ཕུང་པོ་ལྔ་རང་བཞིན་གྱི་སངས་རྒྱས་ཡིན་པ་དོན་གཅིག་ལ་འདུ་བའི་ཕྱིར།
གཉིས་པ་ནི། རང་ལུས་ལ་རང་བཞིན་གནས་རིགས་ཀྱི་ཁྱབ་པའི་རྒྱུ་མཚན་གྱིས་དེ་ལ་སྨད་པ་རྩ་ལྟུང་དུ་འགྱུར་བ་དང༌། བྱིན་བརླབས་ཀྱི་མཐུས་སངས་རྒྱས་ཀྱི་སྐུར་འགྱུར་རུང་ཡིན་པའི་རྒྱུ་མཚན་གྱིས་རང་གི་ལུས་ལ་སྨད་པས་རྩ་ལྟུང་དུ་འགྱུར་ན། ཕ་རོལ་དུ་ཕྱིན་པའི་ཐེག་པ་ཆེན་པོ་དག་གིས་ཀྱང་རང་གི་ལུས་བརྙས་པ་རྩ་ལྟུང་དུ་ཧ་ཅང་ཐལ་བར་འགྱུར་རོ། ། གསུམ་པ་ནི། འོ་ན་ཁྱེད་ལ་ཡང་སྔགས་ཀྱི་སྡོམ་ལྡན་མཁས་པས་སློབ་མའི་ཕུང་པོ་ལ་སྨད་ཀྱང་རྩ་ལྟུང་དུ་ཐལ་བར་འགྱུར་ཏེ། དེ་ལའང་རང་བཞིན་གནས་རིགས་ཀྱི་ཁྱབ་པ་དང༌། མཐར་སངས་རྒྱས་ཀྱི་སྐུར་འགྱུར་དུ་རུང་བའི་ཕྱིར་རོ། ། སུན་འབྱིན་གསུམ་པ་དེ་ལ་རྣལ་མའི་ལན་ནི། སྔགས་པས་གཞན་གྱི་ལུས་པ་བརྙས་པ་ཙམ་གྱིས་རྩ་བའི་ལྟུང་བར་མི་འགྱུར་ཏེ།
རང་གཞན་གཉིས་ཀ་སངས་རྒྱས་ཀྱི་རིགས་ལ་གནས་པ་དང༌། རྡོ་རྗེ་སློབ་དཔོན་གྱི་རབ་གནས་བྱས་པར་མཚུངས་ཀྱང༌། རང་གི་ཕུང་པོ་ལྔ་ལ་ནི་ལྷའི་ང་རྒྱལ་དང་མ་བྲལ་བར་བྱ་དགོས་པ་ཡིན་ལ། གཞན་ལ་ནི་དེར་མ་ངེས་པའི་ཕྱིར། ཡང་ན་འདི་ལྟར་སྣོད་བཅུད་དེ་ཐམས་ཅད་ལྷར་ཤར་བའི་སྔགས་པ་ལ་ནི་གང་ཤར་བ་དེ་ཐམས་ཅད་རང་གི་སེམས་ཀྱི་སྣང་བ་ལས་མ་འདས་པས། རང་གི་མིང་གཞིའི་ཕུང་པོ་ལ་བརྙས་པ་ནི་དེ་ཉིད་ཀྱིས་གཞན་ལ་བརྙས་པ་ཡང་གྲུབ་སྟེ། རང་གི་སྣང་བ་ལས་མ་གཏོགས་པའི་གཞན་གྱི་ཕུང་པོ་གྲུབ་པ་མེད་པའི་ཕྱིར། ཞེས་བྱ་བར་ཡང་སེམས་སོ། ། གཉིས་པ་ལ་གཉིས་ཏེ། ཕུང་པོ་ལྔ་རང་བཞིན་གྱི་སངས་རྒྱས་ཡིན་པའི་གོ་དོན།
དེ་ལ་བརྙས་པ་རྩ་ལྟུང་ཡིན་པའི་ཤེས་བྱེད་ཀྱི་དཔེའོ། ། དང་པོ་ནི། སྤྱིར་ཕུང་པོ་ལྔ་གསུམ་ཚན་དུ་དབྱེ་བར་བྱ་སྟེ། ཀུན་བརྟགས་པའི་དང༌། རྣམ་པར་བརྟགས་པའི་དང༌། ཆོས་ཉིད་ཀྱིའོ། ། དང་པོ་གཉིས་ནི། རང་བཞིན་གྱི་སངས་རྒྱས་མ་ཡིན་ཏེ། ཀུན་རྫོབ་ཀྱི་བདེན་པ་ལས་མ་འདས་པས་རང་བཞིན་དུ་མི་རུང་བའི་ཕྱིར། གསུམ་པ་ནི་རང་བཞིན་གྱི་སངས་རྒྱས་ཏེ།
རང་བཞིན་རྣམ་དག་གི་ཆའོ། ། དེ་ཡང་གང་ཞེ་ན། བག་ཆགས་ཀྱི་དབང་གིས་ཕུང་པོ་ལྔར་སྣང་བའི་གཟུང་འཛིན་གཉིས་ཀྱིས་སྟོང་པའི་མྱོང་བ་གསལ་རིག་གི་ཆའོ། ། དེ་ལྟར་ཕུང་པོ་ལྔ་ཀའི་ཆོས་ཉིད་ནི་གཅིག་ཡིན་ཀྱང་ཆོས་ཅན་ཕུང་པོ་ལྔའི་དབྱེ་བས་ལྔར་ཕྱེའོ། ། དེའི་ཚེ་ཆོས་ཉིད་ཀྱི་ཕུང་པོ་ལྔ་དང་རང་བཞིན་གྱི་སངས་རྒྱས་ལྔ་ནི་དོན་གཅིག་པ། དེ་འདྲ་དེ་ཡང་ཀུན་རྫོབ་པའི་ཕུང་པོ་ལྔ་དང་རྟེན་བརྟེན་པའི་ཚུལ་གྱིས་དེར་གནས་པ་ཡིན་ཏེ། ཇི་སྐད་དུ། ལུས་ལ་ཡེ་ཤེས་ཆེན་པོ་གནས། ། ཞེས་འབྱུང་བ་ལྟར་རོ། ། དེ་ཡང་ངོ་བོ་དབྱེར་མེད་པ་ནི་མ་ཡིན་ཏེ།
གཅིག་ནི་རང་བཞིན་གྱིས་གནས་ལ། གཅིག་ནི་གློ་བུར་དུ་བྱུང་བས་འབྲལ་རུང་ཡིན་པའི་ཕྱིར། དེ་ལྟར་ཆོས་ཅན་ཀུན་རྫོབ་ཀྱི་ཕུང་པོ་ལྔ་དང༌། ཆོས་ཉིད་དོན་དམ་པའི་ཕུང་པོ་ལྔ་འབྲལ་རུང་རྟེན་བརྟེན་པའི་ཚུལ་དུ་གནས་པ་འདི་ཡང་མ་དག་པ་སེམས་ཅན་གྱི་སར་ཡིན་གྱི། དག་པ་སངས་རྒྱས་ཀྱི་སར་ནི་མ་ཡིན་ཏེ། དེར་ནི་རྣམ་པར་བརྟགས་པའི་ཕུང་པོ་ལྔ་ཡང་རྣམ་པར་དག་ན། ཀུན་བཏགས་པའི་ཕུང་པོ་ལྟ་ཅི་སྨོས་ཏེ། དེར་གཟུང་འཛིན་གཉིས་སྣང་གི་བག་ཆགས་དྲུངས་ཕྱུང་ཟིན་པའི་ཕྱིར་རོ། ། དེའི་ཕྱིར་གཞན་དག་གསང་སྔགས་པའི་མ་དག་པའི་ཕུང་པོ་ལྔ་པོ་འདི་སངས་རྒྱས་ཀྱི་གཟུགས་ཀྱི་སྐུར་འགྱུར་ཞེས་ཟེར་བ་དེ་ཡང་མ་ཡིན་ཏེ། དེ་ནི་གཟུང་འཛིན་གཉིས་སྣང་ལས་མ་འདས་པས་སངས་རྒྱས་ཀྱི་སར་མི་འབྱུང་བའི་ཕྱིར།
དེ་ལྟར་གཞི་དུས་སུ་ཆོས་ཉིད་རང་བཞིན་ལྷན་སྐྱེས་དང་ཆོས་ཅན་མ་དག་པའི་ཕུང་པོ་གཉིས་རྟེན་བརྟེན་པའི་ཚུལ་དུ་གནས་པ་དེ་ལ་གསང་སྔགས་པས་གློ་བུར་རྣམ་དག་གི་སངས་རྒྱས་སྤྱན་དྲངས་ནས། གཞི་དུས་ཀྱི་ཆོས་ཉིད་དང་དབྱེར་མེད་དུ་རབ་ཏུ་གནས་པར་བྱས་པ་དེའི་ཚེ་རང་གི་ཕུང་པོ་ལྔ་སངས་རྒྱས་སུ་ལྟ་བར་བྱ་བ་ཡིན་ཏེ། བྱིན་བརླབས་ཀྱི་སྟོབས་ཀྱིས་གཞི་དུས་སུ་རང་བཞིན་གྱིས་རྣམ་པར་དག་པའི་ཆོས་ཉིད་ཀྱི་ཕུང་པོ་ལྔ་གློ་བུར་རྣམ་དག་གི་སངས་རྒྱས་དང་དབྱེར་མེད་དུ་འདྲེས་ཟིན་པའི་ཕྱིར། དེ་ལྟར་བལྟས་ནས་ཉམས་སུ་ལེན་པ་དེ་ལ་འབྲས་བུ་ལམ་དུ་བྱེད་པ་ཞེས་བྱ་སྟེ། ཐོབ་བྱའི་འབྲས་བུ་དེ་ཉིད་ཀྱི་རྣམ་པ་ད་ལྟ་རང་རྒྱུད་ལས་བསྐྱེད་ནས་ལམ་དུ་བྱེད་པའི་ཕྱིར། དེ་ལས་གཞན་དུ་གློ་བུར་རྣམ་དག་གི་ཡེ་ཤེས་དང་མ་བསྲེས་པ་དེའི་ཚེ་ནི་ཆོས་ཉིད་ཀྱི་ཕུང་པོ་ལྔ་རང་བཞིན་གྱི་སངས་རྒྱས་ཡིན་ཀྱང༌། ཕུང་པོ་ལྔ་སངས་རྒྱས་སུ་ལྟ་བ་དང༌། དེ་ལྟར་ལྟ་བའི་རྣམ་པ་དེ་ལམ་དུ་བྱེད་པ་མ་ཡིན་ཏེ། ཡིན་ན་ཕར་ཕྱིན་གྱི་ཐེག་པ་པས་ཀྱང་འབྲས་བུ་ལམ་དུ་བྱེད་པར་ཐལ་བའི་ཕྱིར་རོ། ། དེ་ལྟར་བཤད་པ་ན་རྣལ་འབྱོར་པ་རང་གི་སྣང་ཚུལ་གྱི་ཕུང་པོ་ལྔ་ནི་རྣམ་པར་བརྟགས་པའི་ཕུང་པོ་དང་གློ་བུར་གྱི་དྲི་མ་ཡིན་ཀྱང༌།
གནས་ཚུལ་གྱི་ཕུང་པོ་ལྔ་ནི་དག་པ་གཉིས་ལྡན་དང་བདག་གི་མཚན་གཞིར་འཇོག་པར་རྣལ་འབྱོར་པ་རང་གི་བློ་ངོར་རང་ཉིད་འབྲས་དུས་ཀྱི་སངས་རྒྱས་དངོས་ཡིན་པར་གྲུབ་བོ། ། དེའི་ཕྱིར་སྔགས་ཀྱི་རྣལ་འབྱོར་པས་ཀྱང་ལུས་མི་གཙང་བར་སྒོམ་པ་དང༌། སྨྱུང་བར་གནས་པ་ལ་སོགས་རྣམ་པར་བརྟགས་པའི་ལུས་ཀྱི་དབང་དུ་བྱས་ལ། ཆོས་ཉིད་ཀྱི་ལུས་ཀྱི་དབང་དུ་བྱས་པ་མ་ཡིན་ཏེ། དེ་ལ་དེའི་གཞི་མེད་པའི་ཕྱིར་རོ། ། གཉིས་པ་ནི། འོ་ན་སྔགས་པས་རང་གི་ལུས་ལ་བརྙས་པ་སྔོན་དུ་བཏང་ནས། གཡང་ལ་མཆོང་བ་དང༌། ཡན་ལག་བཅད་པ་དང༌། སྨྱུང་བར་གནས་པ་ལ་སོགས་པ་བྱས་པའི་ཚེ།
རྩ་བའི་ལྟུང་བར་ཇི་ལྟར་འགྱུར་ཏེ། སངས་རྒྱས་ལྔའི་ངོ་བོར་གྱུར་པའི་ཕུང་པོ་ལ་ནི་དེའི་ཚེ་བརྙས་པར་གྱུར་པ་མ་གྲུབ་ཅིང༌། གནོད་པ་དེ་དག་ཀྱང་བྱར་ཡོད་པ་མ་ཡིན་པའི་ཕྱིར་ཞེ་ན། དེ་ལྟ་ན་ཡང་རྟེན་ལ་བརྙས་པས་བརྟེན་པ་ལ་བརྙས་པར་འགྱུར་བ་ཡིན་ཏེ། དཔེར་ན་འཇིམ་པའམ་ཤིང་ལས་གྲུབ་པའི་སངས་རྒྱས་ཀྱི་སྐུ་གཟུགས་རབ་གནས་ཅན་དུ་བཞུགས་པ་ལས་འདི་དག་ནི་རྒྱུ་ངན་པ་ཤིང་ངམ་རྡོ་བ་ལ་བྱས་པའོ། ། ཞེས་བརྙས་པ་སྔོན་དུ་བཏང་ནས་བཤིག་གམ། མི་གཙང་བའི་གནས་སུ་བཞག་གམ། མཚན་དཔེའི་སྐྱེ་མཆེད་རྣམས་མེད་པར་བྱས་ཀྱང་རུང་སྟེ། དེའི་ཚེ་སངས་རྒྱས་ཀྱི་སྐུ་གསུང་ཐུགས་ཀྱི་རྡོ་རྗེ་ལ་གནོད་པ་ཡོད་ཡེ་མངའ་བ་མེད་ཀྱང༌། དེ་ལ་བརྙས་པར་བཞག་ན།
ཉེས་པ་ཤིན་ཏུ་ལྕི་བར་འཇོག་པ་བཞིན་ནོ། ། དེ་ཡང་ཆོས་ཉིད་ཀྱི་ཕུང་པོ་རང་བཞིན་གྱི་སངས་རྒྱས་ཡིན་པ་ནི། རྒྱུའི་རྒྱུད། དེའི་གློ་བུར་གྱི་དྲི་མ་སྦྱོང་བྱེད་དུ་རྣམ་པར་བརྟགས་པའི་ལུས་སངས་རྒྱས་ཀྱི་རྣམ་པར་སྒོམ་པ་ནི་ཐབས་ཀྱི་རྒྱུད་དེ་ལྟར་གོམས་པས་ཆོས་ཉིད་ཀྱི་ལུས་སངས་རྒྱས་སུ་གནས་གྱུར་པ་ནི་འབྲས་བུའི་རྒྱུད་དོ། ། འདི་གསུམ་པོ་ནི་དགྱེས་པ་རྡོ་རྗེ་ལས་དག་པ་གསུམ་ཞེས་བཤད་དོ། ། སྨྲས་པ། ཇི་སྙེད་གནས་ལ་བཤད་པ་དང༌། ། རྩད་པའི་བློ་གྲོས་བགྲང་ཡས་ཀྱིས། ། ཇི་ལྟའི་གནས་ལ་ཐོགས་མེད་པའི། ། འཕགས་རྣམས་བརྙས་པ་ངོ་མཚར་ཏོ། །
རྩ་ལྟུང་དགུ་པའི་སྐབས་སུ་རྗེ་བཙུན་གྱི་གཞུང་ལུགས་ལ་འདིར་སྐབས་སུ་བབ་པའི་རྒོལ་བ་གཉིས་ཀྱི་བརྒལ་བའི་རྩད་པ་མི་སྣང་ཞིང༌། དེ་ལས་གཞན་བརྗོད་འདོད་མ་བཀག་པ་དག་གིས་བརྒལ་ལན་ནི་བྱ་བར་རྩོལ་མ་ཕོད་པས་དོན་གཉིས་ཀྱིས་བཤད་དེ། རྗེ་བཙུན་གྱི་གཞུང་བཞག་པ་དང༌། དེའི་ཤེས་བྱེད་རྒྱས་པར་བཤད་ནས་དོགས་པའི་མཐའ་བསལ་བའོ། ། དང་པོ་ནི། འཁྲུལ་སྤོང་ལས། ལྟུང་བའི་ངོ་བོ་ཉིད་རྣམ་པར་བཞག་པ་ནི་ཆོས་ཐམས་ཅད་ངོ་བོ་ཉིད་ཀྱིས་རང་བཞིན་མེད་པ་དེ་བཞིན་ཉིད་ཀྱི་དག་པ་དང༌། ཕུང་པོ་ལྔ་རྒྱལ་བ་ལྔའི་རང་བཞིན་ལྷ་སོ་སོའི་དག་པ་སྟེ། རང་བཞིན་གྱི་དག་པ་གཉིས་ལ་ཡིན་ནམ་མ་ཡིན་སྙམ་པའི་ཐེ་ཚོམ་ཟ་བའང་རྩ་བའི་ལྟུང་བར་འགྱུར་ན། རང་བཞིན་གྱིས་མ་དག་པར་འཛིན་པ་ལྟ་སྨོས་ཀྱང་ཅི་དགོས་ཏེ།
ལྟུང་བའི་ངོ་བོ་ཉིད་ཡིན་པའི་ཕྱིར། ཞེས་གསུངས། གཉིས་པ་ལ་དངོས་དང༌། རྩོད་པ་སྤོང་བའོ། ། འདིར་རང་བཞིན་གྱིས་དག་པ་ཤེས་པ་ནི་སྟོང་པ་ཉིད་ཡིན་ལ། དེ་ཇི་ལྟར་ངོས་འཛིན་པའི་ཚུལ་ལ་ཤིང་རྟའི་སྲོལ་མི་འདྲ་བ་གཉིས་ཏེ། དབུ་མ་རིགས་པའི་ཚོགས་ལས་འབྱུང་བ་དང༌། བྱམས་པའི་ཆོས་ལས་འབྱུང་བའོ། ། དེ་ལྟར་འབྱུང་བའི་རྒྱུ་མཚན་ལ་གཉིས་ལས། གཅིག་ནི་འཁོར་ལོ་བར་པའི་དངོས་བསྟན་སྒྲ་ཇི་བཞིན་པར་འཆད་པ་ཡིན་ལ།
ཅིག་ཤོས་ནི་འཁོར་ལོ་ཐ་མའི་དངོས་བསྟན་གྱི་ངེས་དོན་སྒྲ་ཇི་བཞིན་པར་འཆད་པའོ། ། དེ་གཉིས་ཀ་ཡང་ངེས་དོན་གྱི་གནས་ལ་མི་བསླུ་བ་ཡིན་ཏེ། དབུ་མ་རྒྱན་ལས། ཚུལ་གཉིས་ཤིང་རྟ་ཞོན་ནས་སུ། ། རིགས་པའི་སྲབ་སྐྱོགས་འཇུག་བྱེད་པ། ། དེ་ཕྱིར་དེ་དག་ཇི་བཞིན་དོན། ། ཐེག་པ་ཆེན་པོ་པ་ཉིད་འཐོབ། ། ཅེས་གསུངས་སོ། ། དེ་ཡང་ལུགས་དང་པོའི་སྟོང་པ་ཉིད་ནི། ཆོས་ཐམས་ཅད་རང་གི་ངོ་བོས་སྟོང་པ་སྟེ།
དཔེར་ན་སྟོང་པ་ཉིད་ཀྱང་དེ་ཉིད་ཀྱིས་སྟོང་ན། ཀུན་རྫོབ་ཀྱི་ཆོས་རྣམས་ལྟ་ཅི་སྨོས་སོ། ། དེའི་ཕྱིར་ཆོས་ཐམས་ཅད་རང་གི་ངོ་བོས་སྟོང་པར་ལྟ་བ་དང༌། དེ་ལྟར་གཏན་ལ་ཕབ་པ་ན་ཐེ་ཚོམ་ཟ་བ་ཡང་འདིར་ལྟུང་བ་སྐྱེད་པའི་ཡན་ལག་གཅིག་ཡིན་ལ། འདི་ནི་ཐེག་པ་ཆེན་པོའི་ཚུལ་གཉིས་ལས། གང་ལ་བརྟེན་པ་དང༌། ལྟ་བས་སྤྲོས་པ་གཅོད་པ་དང༌། སྒོམ་པས་ཉམས་སུ་ལེན་པའི་ཚུལ་གནས་སྐབས་སོ་སོར་ཕྱེད་དགོས་པ་ཡིན་ཏེ། ཐེག་པ་ཆེན་པོའི་ཚུལ་གཉིས་པ་ལ་བརྟེན་པའི་ཚེ་ནི། ལྟ་བའི་ཚེ་ཡང་དེ་བཞིན་ཉིད་རང་གི་ངོ་བོས་མི་སྟོང་བར་ཁས་ལེན་པའི་ཕྱིར་དང༌།
ཚུལ་དང་པོ་ལ་བརྟེན་པའི་ཚེ་ཡང་སྒོམ་པ་དང་སྤྱོད་པའི་དུས་སུ་ཡུལ་དང་ཡུལ་ཅན་རང་གི་ངོ་བོས་སྟོང་པར་ཁས་མི་ལེན་པའི་ཕྱིར། ཡང་ཚུལ་གཉིས་པའི་དབང་དུ་བྱས་ན། ཀུན་རྫོབ་ཀྱི་བདེན་པ་རྣམས་རང་གི་ངོ་བོས་སྟོང་ཡང༌། དོན་དམ་པའི་བདེན་པ་རྣམས་ནི་རང་བཞིན་ངོ་བོས་སྟོང་པ་མ་ཡིན་ཏེ། དེས་སྟོང་ན་གནས་ལུགས་དང་དོན་དམ་པའི་བདེན་པ་ཉིད་དུ་འགལ་བའི་ཕྱིར། དོན་དམ་པའི་བདེན་པ་དེ་ཡང་གང་ཞེ་ན། གཟུང་འཛིན་གཉིས་སུ་མེད་པའི་ཡེ་ཤེས་སོ། ། གཟུང་འཛིན་གྱི་ཚུལ་ལའང་གཉིས་ཏེ། ཀུན་བཏགས་པའི་མིང་ཅན་ཀུན་བཏགས་ཀྱི་ཆར་གྱུར་པ་དང༌། རྣམ་པར་བརྟགས་པའི་མིང་ཅན་གཞན་དབང་གི་ཆར་གྱུར་པ་སྟེ།
གཉིས་ཀ་ཡང་ཀུན་རྫོབ་ཀྱི་བདེན་པའོ། ། གཉིས་མེད་ཀྱི་ཡེ་ཤེས་དེ་ལའང་གཉིས་ཏེ། གཞི་དུས་ཀྱི་དེ་བཞིན་ཉིད་ཅེས་བྱ་བ་འགྱུར་བ་མེད་པའི་ཡོངས་གྲུབ་དང་ལམ་དུས་ཀྱི་ཡེ་ཤེས་བྱ་བ་ཕྱིན་ཅི་མ་ལོག་པའི་ཡོངས་གྲུབ་སྟེ། དེ་གཉིས་ཀ་ཡང་དོན་དམ་བདེན་པ་ཡིན་པའི་ཕྱིར་རང་གི་ངོ་བོས་མི་སྟོང་ངོ༌། ། དེ་ལྟར་ན་གཟུང་འཛིན་གཉིས་མེད་པ་ལ་ཡོད་པར་སྒྲོ་འདོགས་ཤིང་ཐེ་ཚོམ་ཟ་བའམ། གཉིས་མེད་ཀྱི་ཡེ་ཤེས་སོགས་ཡོད་པ་ལ་སྐུར་པ་འདེབས་པའམ་ཐེ་ཚོམ་ཟ་བ་ཡང་རྩ་ལྟུང་འདི་སྐྱེད་པའི་ཡན་ལག་ཏུ་འཇོག་པ་ཡིན་ལ། དེ་ཡང་དབུ་མའི་ཚུལ་གཉིས་ཕྱི་མའི་དབང་དུ་བྱས་པ་དང༌། ལྟ་སྒོམ་གཉིས་ལས་ལྟ་བའི་དབང་དུ་བྱས་པའོ། ། གཉིས་པ་རྩོད་པ་སྤང་བ་ནི། ཐེག་པ་ཆེན་པོའི་ཚུལ་ཕྱི་མ་འདི་ནི་དབུ་མར་མི་རུང་སྟེ།
དོན་དམ་པའི་བདེན་པའི་ངོ་བོ་ཡེ་ཤེས་སུ་ཁས་ལེན་པའི་ཕྱིར་དང༌། དེ་རང་གི་ངོ་བོས་མི་སྟོང་བར་ཁས་ལེན་པའི་ཕྱིར། ཞེས་པ་ནི་རྒོལ་བ་དང་པོའོ། ། ཡང་རྗེ་བཙུན་གྱི་དགོངས་པ་ཡང་དབུ་མའི་ཚུལ་སྔ་མ་ལྟར་གནས་པ་ཡིན་ཏེ། ཕྱི་མ་ལྟར་ན་བདེན་གྲུབ་ཁས་བླངས་པས། དེ་བཞིན་ཉིད་དང༌། སྟོང་པ་ཉིད་དང༌། རང་བཞིན་རྣམ་དག་ལ་སོགས་པའི་སྟོང་པ་ཉིད་མི་འབྱུང་བའི་ཕྱིར། ཞེས་པ་ནི་རྒོལ་བ་གཉིས་པའོ། ། དང་པོའི་ལན་ནི།
ཚུལ་གཉིས་པ་སེམས་ཙམ་གྱི་ཚུལ་མ་ཡིན་ཏེ། བཀའ་ཐ་མའི་མཐར་ཐུག་གི་ལྟ་བ་སེམས་ཙམ་གྱི་ཚུལ་དུ་མི་གནས་པའི་ཕྱིར་དང༌། བྱམས་པའི་ཆོས་ཕྱི་མ་བཞིའི་ལྟ་བ་སེམས་ཙམ་ཏུ་མི་གནས་པའི་ཕྱིར། དེ་ལས་གཞན་དུ་ན། ཐེག་པ་ཆེན་པོ་རྒྱུད་བླ་མའི་བསྟན་བཅོས་དང༌། རྩ་བའི་རྒྱུད་བརྟག་པ་གཉིས་པ་ཡང་སེམས་ཙམ་དུ་གནས་པར་འགྱུར་ཏེ། གཏན་ཚིགས་སྔ་མ་དེ་ཉིད་ཕྱིར་རོ། ། དེ་དག་ཏུ་གཞི་དུས་ཀྱི་ཡེ་ཤེས་དེ་ཉིད་དོན་དམ་པའི་སེམས་ཅན་དང་རང་བཞིན་གྱིས་སངས་རྒྱས་གཉིས་ཀ་ཡིན་པར་བཤད་པའི་ཕྱིར་ཏེ། ཇི་སྐད་དུ། དེ་བཞིན་ཉིད་དབྱེའི་འཇུག་པ་ལས། །
མ་དག་མ་དག་དག་པ་དང༌། ། ཤིན་ཏུ་རྣམ་དག་གོ་རིམ་བཞིན། ། སེམས་ཅན་བྱང་ཆུབ་སེམས་དཔའ་དང༌། ། དེ་བཞིན་གཤེགས་པ་ཞེས་བརྗོད་དོ། ། ཞེས་དང༌། སེམས་ཅན་རྣམས་ནི་སངས་རྒྱས་ཉིད། ། ཅེས་དང༌། སངས་རྒྱས་མ་ཡིན་སེམས་ཅན་ནི། ། གཅིག་ཀྱང་ཡོད་པ་མ་ཡིན་ནོ། ། ཞེས་གསུངས་སོ། །
དེ་ལྟར་བཤད་མོད། བཤད་པ་དེ་ཁྱེད་ཀྱི་སྒྲུབ་བྱེད་དུ་ཇི་ལྟར་འབྲེལ་ཞེ་ན། འབྲེལ་ཏེ། རང་བཞིན་གྱི་སངས་རྒྱས་ཡིན་པ་ལ་དོན་དམ་པའི་བདེན་པ་དང་ཡེ་ཤེས་ཀྱིས་ཁྱབ་པའི་ཕྱིར་རོ། ། འདིར་ཞར་ལ་འཕྲོས་པ་ནི། འོ་ན་རང་བཞིན་གྱི་སངས་རྒྱས་ཀྱིས་སངས་རྒྱས་ཀྱི་གོ་ཆོད་དམ་ཞེ་ན་མ་ཡིན་ཏེ། ཇི་སྐད་དུ། འོན་ཀྱང་གློ་བུར་དྲི་མས་སྒྲིབས། ། ཞེས་དང༌། འོད་དང་འོད་ཟེར་སྤངས་ནས་ནི། །
ཉི་མ་ལྟ་བར་མི་ནུས་བཞིན། ། ཞེས་པས་དངོས་ལ་གནོད་བྱེད་བསྟན་པའི་ཕྱིར་རོ། ། དེར་འགལ་བ་ཡང་མ་ཡིན་ཏེ། ངོ་བོ་ཉིད་ཀྱི་སྐུ་བཞིན་ནོ། ། དེ་ལ་དེར་འདོགས་པའི་དགོངས་གཞི་ནི། རང་བཞིན་གྱིས་རྣམ་པར་དག་པའི་རྒྱུ་མཚན་གྱིས་གློ་བུར་གྱི་དྲི་མ་སྦྱངས་ན། དེ་ཉིད་སངས་རྒྱས་ཀྱི་ངོ་བོར་འགྱུར་བ་ཡིན་གྱི། སངས་རྒྱས་གཞན་ནས་འཚོལ་དགོས་པ་མ་ཡིན་པའོ། ། དགོས་པ་ནི། ཐབས་ཀྱི་རྒྱུད་ཉམས་སུ་ལེན་པ་ལ་མྱུར་དུ་འཇུག་པའོ། །
མདོར་ན་འདི་དབུ་མར་མི་རུང་ན། རྗེ་བཙུན་བྱམས་པས་གཟུང་འཛིན་གཉིས་མེད་ཀྱི་ཡེ་ཤེས་འདི་ཉིད་གྲུབ་མཐའ་བཞིའི་རྩེ་མོར་གྱུར་པའི་དབུ་མར་གསུངས་པ་དང་འགལ་བའི་ཕྱིར་རོ། ། རྒོལ་བ་གཉིས་པའི་ལན་ནི། རྗེ་བཙུན་གྱིས་ལྟ་བའི་གནས་སྐབས་སུ་དབུ་མའི་ཚུལ་ལུགས་གཉིས་པ་འདི་བཞེད་པ་ཡིན་ཏེ། འདི་ལ་སྒྲུབ་བྱེད་ཀྱི་ལུང་དང་རིགས་པ་དང༌། གྲུབ་དོན་གཞན་ཡང་བསྟན་པའོ། ། དང་པོ་ནི། ངེས་པར་དངོས་པོ་ཐམས་ཅད་ཀྱི། ། དག་པ་དེ་བཞིན་ཉིད་དུ་བརྗོད། ། ཕྱི་ནས་རེ་རེའི་དབྱེ་བ་ཡིས། །
ལྷ་རྣམས་ཀྱི་ནི་བརྗོད་པར་བྱ། ། ཞེས་པའི་རྣམ་བཤད་དག་ལྡན་ལས། དག་པ་གསུམ་པོ་རིམ་པ་བཞིན་དུ་རྒྱུད་གསུམ་དང་སྦྱར་ཞིང༌། སྤྱིར་རྒྱུད་ཅེས་བྱ་བ་ནི་རང་བཞིན་ལྷན་སྐྱེས་དང་དེ་བཞིན་གཤེགས་པའི་སྙིང་པོའི་མིང་ཅན་གཟུང་འཛིན་གཉིས་མེད་ཀྱི་ཡེ་ཤེས་དེ་ཉིད་ལ་འཆད་དགོས་པ་ནི་རྒྱུད་ངོས་འཛིན་པ་ཀུན་གྱི་སྤྱི་ལུགས་ཡིན་པའི་ཕྱིར་དང༌། ཡང་དག་ལྡན་ཉིད་ལས། རྒྱུད་གསུམ་ཀ་ཡང་དག་པ་གསུམ་གསུམ་གྱི་སྒོ་ནས་གཏན་ལ་འབེབས་པར་འཆད་པ་ན། སེམས་རང་བཞིན་གྱིས་འོད་གསལ་བའི་ཆ་དེ་རྒྱུ་རྒྱུད་ཀྱི་དབང་དུ་བྱས་པའི་དེ་བཞིན་ཉིད་ཀྱི་དག་པ་དང༌། ལུས་ཞལ་ཕྱག་གི་རྣམ་པར་གྲུབ་པ་དེ་དེའི་དབང་དུ་བྱས་པའི་ལྷ་སོ་སོའི་དག་པ་དང༌། ཡང་སྤྲོས་བྲལ་ཡུལ་དུ་བྱེད་པའི་ལྟ་བ་ནི་ཐབས་རྒྱུད་ཀྱི་དབང་དུ་བྱས་པའི་དེ་བཞིན་ཉིད་ཀྱི་དག་པ་དང༌། སྣང་བ་ཐམས་ཅད་ལྷའི་རང་བཞིན་དུ་ཤེས་པ་ཡང་དེ་བཞིན་ཉིད་ཀྱི་དག་པས་བྱིན་གྱིས་བརླབས་ནས་སྒོམ་པ་ནི་དེའི་དབང་དུ་བྱས་པའི་ལྷ་སོ་སོའི་དག་པ་དང༌།
ཡང་ངོ་བོ་ཉིད་ཀྱི་སྐུ་ནི་འབྲས་རྒྱུད་ཀྱི་དབང་དུ་བྱས་པའི་དེ་བཞིན་ཉིད་དག་པ་དང༌། གཟུགས་སྐུ་གཉིས་ནི་དེའི་དབང་དུ་བྱས་པའི་ལྷ་སོ་སོའི་དག་པ་ཡིན་པར་བཤད་ལ། རང་བཞིན་རྣམ་དག་ཅེས་པ་རང་སྟོང་གི་འཆད་ལུགས་དང་མཐུན་པར་མེད་དག་གི་ཆ་ལ་བཤད་ན། དག་པ་གསུམ་དང་སྦྱར་ནས་འཆད་པའི་ཚུལ་དེ་ལྟ་མི་རུང་བའི་ཕྱིར་དང༌། དག་ལྡན་དུ་དེ་བཞིན་ཉིད་ཀྱི་རྣམ་གཞག་དབུས་མཐའི་ལུང་གིས་གཏན་ལ་ཕབ་པ་ཡིན་ལ། དབུས་མཐའ་ལས་ནི་དེ་བཞིན་ཉིད་ལ་སོགས་པའི་རྣམ་གྲངས་ལྔ་པོ་དེའི་དོན་གཟུང་འཛིན་གཉིས་མེད་ལ་བཤད་པའི་ཕྱིར། མདོར་ན་དེ་བཞིན་ཉིད་ཀྱི་དག་པའི་ངོ་བོ་ནི་རང་བཞིན་ལྷན་ཅིག་སྐྱེས་པའི་ཡེ་ཤེས་ཞེས་བྱ་བ་དེ་ཉིད། རང་བཞིན་གྱིས་རྣམ་པར་དག་པའི་ཆ་ནས་དེའི་མིང་འདོགས་པ་ཡིན་ལ། ལྷ་སོ་སོའི་དག་པ་ནི་ཡེ་ཤེས་དེ་ཉིད་རང་བཞིན་གྱིས་ལྷ་སོ་སོའི་ངོ་བོར་གནས་པ་ལྟར། ཐབས་ཀྱིས་བསྒྲུབས་པས་ན་འབྲས་བུའི་དུས་སུ་གཉིས་མེད་ཀྱི་ཡེ་ཤེས་དེ་ཉིད་གནས་ཚུལ་གྱི་ལྷ་སོ་སོ་དང༌།
གདུལ་བྱའི་སྣང་ཚུལ་ལ་ལྷ་སོ་སོའི་སྐུར་སྟོན་པ་ཞེས་བྱ་བའི་དོན་ཏོ། ། དེ་ལྟ་ན་ཡང་དབུ་མའི་ཚུལ་ལུགས་དང་པོ་མི་བཞེད་པ་ནི་མ་ཡིན་ཏེ། དེ་བཞིན་ཉིད་དང་དེའི་ངོ་བོར་གྱུར་པའི་ལྷ་སོ་སོ་བ་གཉིས་ཀ་ཡང་རང་གི་ངོ་བོས་སྟོང་པར་གཏན་ལ་ཕབ་པའི་ལྟ་བས་ཉམས་སུ་ལེན་དགོས་པའི་ཕྱིར། རིགས་པ་ནི། སྟོང་པ་ཉིད་ཅེས་བྱ་བ་མེད་པར་དགག་པ་ཁོ་ན་ལ་ངོས་འཛིན་ན། ཡེ་ཤེས་ཚོགས་སོག་གིས་སྟོང་པར་སྦྱངས་ཟིན་པའི་འོག་ཏུ་གོམས་པའི་སྟོབས་ཀྱིས་རྟོག་མེད་ཀྱི་ཡེ་ཤེས་ལ་གསལ་བར་སྣང་བའི་ལྷ་དང་གཞལ་ཡས་ཁང་གི་རྣམ་པ་སྣ་ཚོགས་པ་རྣམས་དང༌། རྫོགས་རིམ་སྒོམས་པའི་སྟོབས་ཀྱིས་རྟོག་མེད་ཀྱི་ཡེ་ཤེས་ལ་གསལ་བར་སྣང་བའི་སྟོང་གཟུགས་ཕྱག་རྒྱ་ཆེན་མོ་ཞེས་བྱ་བ་དེ་དང༌། ཞིང་སྦྱངས་པའི་སྟོབས་ཀྱིས་འོག་མིན་སྟུག་པོ་བཀོད་པ་ལ་སོགས་པ་ཞིང་རབ་འབྱམས་དེ་དག་ཀྱང་དེ་བཞིན་ཉིད་དང་ཆོས་ཀྱི་དབྱིངས་ཀྱི་ངོ་བོ་ཉིད་མ་ཡིན་པར་འགྱུར་རོ། ། དེ་ཡང་ཀུན་རྫོབ་ཀྱི་བདེན་པར་འདོད་ན་ནི། སྔོན་འགྲོ་ཡེ་ཤེས་ཀྱི་ཚོགས་སོག་པར་བྱེད་པའི་ལྟ་བ་དེས་ཀུན་རྫོབ་ཀྱི་བདེན་པ་རྣམས་སྦྱངས་ཟིན་པར་ཐལ་བ་མ་ཡིན་པ་དང༌།
སྟོང་གཟུགས་ཕྱག་རྒྱ་ཆེན་པོ་དངོས་ཡུལ་དུ་བྱེད་པའི་ལྟ་བ་དེ་རྫོགས་རིམ་གྱི་ཡེ་ཤེས་མཐར་ཐུག་མ་ཡིན་པར་ཐལ་བ་དང༌། འོག་མིན་གྱི་ཞིང་ཁམས་སོགས་ཀྱང་དེ་ཁོ་ན་ཉིད་མངོན་གསུམ་དུ་མཐོང་བ་ལ་སྒྲིབ་བྱེད་དུ་འགྱུར་ཏེ། ཀུན་རྫོབ་ཀྱི་བདེན་པ་ཡིན་པའི་ཕྱིར་རོ། ། གསུམ་པ་གྲུབ་དོན་གཞན་བསྟན་པ་ནི། དེ་ལྟར་དེ་བཞིན་ཉིད་དང་སྟོང་པ་ཉིད་དང༌། ཡང་དག་པའི་མཐའ་ཞེས་བྱ་བ་རྣམས་ཀྱི་ངོས་འཛིན་གཉིས་མེད་ཀྱི་ཡེ་ཤེས་ལ་འཇོག་པར་འགྲུབ་པ་ན། རྗེ་བཙུན་མཆེད་ཀྱི་གཞུང་ལུགས་དག་ཏུ། ལྟུང་བའི་ངོས་འཛིན་དངོས་པོའི་གནས་ལུགས་ལ་མཛད་པ་ཞིག་སྣང་བ་དེ་ཡང་ལེགས་པར་གྲུབ་པ་ཡིན་ཏེ། དངོས་པོའི་གནས་ལུགས་དེ་ཉིད་རྣལ་འབྱོར་པའི་རྒྱུད་ལ་ངེས་པ་འདྲེན་ནུས་ཀྱི་ཚད་མ་མངོན་དུ་གྱུར་པ་ན་ལྟ་བ་རྟོགས་པ་ཞེས་དང༌། ལྟ་བ་རྒྱུད་ལ་སྐྱེས་པ་ཞེས་བྱ་བའི་ཐ་སྙད་འདོགས་པའི་ཕྱིར།
འོ་ན་གནས་ལུགས་དེ་ཤེས་པར་འཇོག་ན། སངས་རྒྱས་དང་སེམས་ཅན་སུ་ཞིག་གི་ཤེས་པས་བསྡུས་པ་ཡིན་ཞེ་ན། དེ་ཡང་རྣམ་ཤེས་ལས་མ་གཏོགས་པའི་ཀུན་རྫོབ་ཀྱི་བདེན་པ་དང༌། ཡེ་ཤེས་ལས་མ་གཏོགས་པའི་དོན་དམ་པའི་བདེན་པ་ཡོད་པར་ནི་ཐེག་པ་ཆེན་པོ་པ་མཐའ་དག་གིས་མི་བཞེད་ལ། དེའི་ནང་ནས་ཀྱང་ཀུན་རྫོབ་པའི་གཟུང་འཛིན་གཉིས་ནི་ཀུན་བརྟགས་ཡིན་པས་ཡོད་པ་མ་ཡིན་པའི་ཕྱིར། ཡོད་པ་ཞེས་བྱ་བའི་ཆོས་ནི་ཆོས་ཀྱི་དབྱིངས་ཁོ་ནའོ། ། དེ་ལ་ནི་དབྱེ་བ་ཡོད་པ་མ་ཡིན་ཏེ། ཇི་སྐད་དུ། ཆོས་ཀྱི་དབྱིངས་ལ་དབྱེར་མེད་ཕྱིར། ། ཞེས་སོ། །
དེའི་ཕྱིར་དངོས་པོ་ཐམས་ཅད་ལ་ཁྱབ་པར་བཞུགས་པའི་ཆོས་ཀྱི་དབྱིངས་ཀྱི་ངོ་བོར་གྱུར་པའི་ཡེ་ཤེས་དེ་ལ་ཡུལ་དུ་གཞག་པའི་ཆ་ནས་དེ་བཞིན་ཉིད་དང་དངོས་པོའི་གནས་ལུགས་ཞེས་བྱ། ཡུལ་ཅན་གྱི་ཆ་ནས་ཡེ་ཤེས་དང་ལྟ་བ་ཞེས་བྱ། དེས་དེ་ཉིད་ཉམས་སུ་མྱོང་བའི་ཆ་ནས་སོ་སོར་རང་རིག་པའི་ཡེ་ཤེས་ཞེས་བྱ། མདོར་ན་འཁོར་འདས་དབྱེར་མེད་ཀྱི་མིང་ཅན་གཉིས་མེད་ཀྱི་ཡེ་ཤེས་ཆོས་ཅན། ལྟ་བ་ཡིན་ཏེ། ཁྱོད་རང་ཉམས་སུ་མྱོང་བའི་རང་རིག་ཡེ་ཤེས་དེ་ལྟ་བ་ཡིན་པའི་ཕྱིར་རོ། ། དེ་ལྟར་ན་སེམས་ཅན་ཐམས་ཅད་ཤེས་རྒྱུད་གཅིག་ཏུ་འགྱུར་བ་མ་ཡིན་ནམ་ཞེ་ན། རྟེན་གྱི་དབྱེ་བས་སོ་སོར་ཕྱེ་བ་ཡིན་ཏེ། ནམ་མཁའ་ལ་དབྱེ་བ་མེད་ཀྱང་སྣོད་ཀྱི་དབྱེ་བས་ཐ་དད་དུ་འཇོག་པ་བཞིན་ནོ། ། དེ་བཞིན་ཉིད་གཅིག་པུ་དེ་ལ་དྲི་མས་ཤིན་ཏུ་དག་པ་ལ་སོགས་པ་གནས་སྐབས་གསུམ་གྱི་དབྱེ་བས་སེམས་ཅན་དང་བྱང་ཆུབ་སེམས་དཔའ་དང་དེ་བཞིན་གཤེགས་པ་ཞེས་བྱ་བའི་གནས་སྐབས་གསུམ་དུ་འཇོག་པ་དེ་ལྟ་མོད་ཀྱི།
སོ་སོའི་ནང་མཚན་ནམ་ཤེས་རྒྱུད་ཐ་དད་དུ་གང་གིས་འབྱེད་ཅེ་ན། རྫོགས་པའི་སངས་རྒྱས་རྣམས་ནི་ཤེས་རྒྱུད་ཐ་དད་པར་མི་འདོད་དེ། གློ་བུར་གྱི་དྲི་མ་མཐའ་དག་གིས་རྣམ་པར་དག་པས་ཆོས་དབྱིངས་སུ་རོ་གཅིག་པའི་ཕྱིར། བུམ་པ་ཆག་ན་དེའི་ནམ་མཁའ་ནམ་མཁར་རོ་གཅིག་པ་བཞིན་ནོ། ། སེམས་ཅན་གྱི་ཤེས་རྒྱུད་ཐ་དད་པ་ནི་གློ་བུར་གྱི་དྲི་མས་བྱས་པ་ཡིན་ཏེ། དཔེར་ན་ནམ་མཁའི་ཐ་དད་སྣོད་ཀྱི་དབྱེ་བས་བྱེད་པ་བཞིན་ནོ། ། དེས་ན་གློ་བུར་གྱི་དྲི་མའི་དབྱེ་བ་མི་འདྲ་བའི་གྲངས་དེ་སྙེད་ཀྱིས་ཀུན་གཞིའི་རྣམ་པར་ཤེས་པའི་གྲངས་འཇོག་ཅིང༌། དེའི་གྲངས་དེ་སྙེད་ཀྱིས་སེམས་ཅན་གྱི་རྣམ་གྲངས་ཐ་དད་པར་འགྱུར་བ་ཡིན་ཏེ། ཇི་སྐད་དུ། ཐོག་མ་མེད་པའི་དུས་ཀྱི་དབྱིངས། །
ཆོས་རྣམས་ཀུན་གྱི་གནས་ཡིན་ཏེ། ། དེ་ཡོད་པས་ན་འགྲོ་ཀུན་དང༌། ། མྱ་ངན་འདས་པ་ཐོབ་པར་འགྱུར། ། ཞེས་གསུངས་སོ། ། སྨྲས་པ། གཞུང་ལུགས་མཁན་གྱི་གྲུབ་པའི་མཐའ། ། རྟོག་དཔྱོད་ཅན་གྱིས་སྤངས་པ་དང༌། ། ཉི་ཟླ་ནུབ་པའི་སྔོ་སངས་མ། ། མུན་པའི་རུམ་དུ་ཉལ་མིན་ནམ། ། རྩ་ལྟུང་བཅུ་པའི་སྐབས་སུ།
ཕྱོགས་སྔ་མ་བཞག་པ་དང༌། ཕྱོགས་ཕྱི་མས་ཇི་ལྟར་རྒོལ་བ་དང༌། ཕྱོགས་སྔ་མའི་རྗེས་སུ་འཇུག་པས་ཚེར་མ་འབྱིན་པའོ། ། དང་པོ་ནི། འཁྲུལ་སྤོང་ལས། གདུག་པ་ཅན་ནི་བདག་གམ་ཡུལ་དེ་རང་གི་བླ་མ་རྡོ་རྗེ་སློབ་དཔོན་ལ་གནོད་པ་བྱེད་པའམ། སངས་རྒྱས་ཀྱི་བསྟན་པ་སྤྱི་ལ་གནོད་པ་བྱེད་པའམ། སེམས་ཅན་དུ་མ་ལ་རྣམ་པར་འཚེ་བའམ། དེ་མ་ཡིན་པ་ཆོས་དང་མི་མཐུན་པའི་སྤྱོད་པ་ལ་ཆེར་འཇུག་པའོ། ། དེ་ལ་བྱམས་པ་ནི་འདི་ནི་བདག་གི་མཛའ་བོའོ་ཞེས་པ་ལ་སོགས་པའི་ཚུལ་གྱིས་ལུས་ངག་གི་སྦྱོར་བས་ཆེས་བྱམས་པར་བྱེད་པ་དང༌།
བདག་ལ་སྒྲོལ་བའི་ནུས་པ་ཡོད་བཞིན་དུ་མི་སྒྲོལ་བ་དང༌། སྒྲོལ་བའི་ནུས་པ་ཅན་གཞན་ལ་གསོལ་བ་མི་འདེབས་པའོ། ། གཏན་དུ་བའི་ཡིད་ཀྱི་བྱམས་པ་ནི་དོར་བར་མི་བྱ་སྟེ། རྩ་ལྟུང་བཞི་པ་དང་འགལ་བའི་ཕྱིར། མཐར་ཐུག་གི་ཡན་ལག་ནི་དེ་ལ་བྱམས་པར་དེའམ་གཞན་གྱིས་ཀྱང་གོ་བའོ། ། ལྟུང་བར་འགྱུར་བའི་རྒྱུ་མཚན་ནི། སྡོམ་པ་འཛིན་པ་ནི། སེམས་ཅན་དོན་བྱེད་ཀྱི་ཚུལ་ཁྲིམས་ཁས་བླངས་པའི་ཕྱིར་རོ། ། ཞེས་གསུངས་སོ། ། གཉིས་པ་ལ།
རྒོལ་བ་གཉིས་ལས། དང་པོ་ནི། སྙེ་མ་མཁན་པོ་ན་རེ། རྩ་ལྟུང་འདི་ནི་ཡུལ་དེ་ལ་མཛའ་བར་བྱས་པའི་ལྟུང་བར་ཡིན་གྱི། དེ་ལ་མངོན་སྤྱོད་མ་བྱས་ན་རྩ་ལྟུང་དུ་སྟོན་པ་མ་ཡིན་ནོ། ། འོ་ན་གདོང་དྲུག་གི་རྒྱུད་ལས། བློ་ལྡན་སྒྲུབ་པོས་སེམས་ཅན་ལ། ། ཕན་པའི་སེམས་ཀྱིས་སྲོག་མི་གཅད། ། གདུག་པ་རྣམས་ལ་ཟློག་སྟེ་བྱ། ། དངོས་སུའམ་ཡང་ན་སྔགས་དང་གཞན། །
འཁྲུལ་འཁོར་དང་ནི་ཏིང་ངེ་འཛིན། ། སྨན་གྱིས་ཀྱང་ནི་བྱ་བ་སྟེ། ། དེ་ལྟར་མི་བྱེད་དེ་ཡི་ནི། ། དམ་ཚིག་ངེས་པར་ཉམས་པར་འགྱུར། ། ཞེས་གསུངས་པ་ཅི་ཞེ་ན། དེ་ནི་གསད་ནས་སངས་རྒྱས་ཀྱི་ཞིང་ཁམས་རྣམ་དག་ཏུ་སྐྱེལ་ནུས་པ་དང༌། སླར་ཡང་རྣམ་ཤེས་འཇུག་ནུས་པ་དང༌། སྔོན་དང་ཕྱི་མཐའ་ཤེས་པའི་མངོན་ཤེས་དང༌། སྙིང་རྗེ་ཆེན་པོ་དང་ལྡན་པའི་སྔགས་པ་དེས་བྱ་བ་མ་ཡིན་པ་དེ་ཐབས་ཀྱིས་ཟློག་མ་ནུས་ན་མངོན་སྤྱོད་བྱ་དགོས་པར་བསྟན་པ་ཡིན་གྱི། དེ་ལས་གཞན་གྱིས་དེ་བྱས་ན་ཁ་ན་མ་ཐོ་བ་ཆེན་པོ་བསྐྱེད་པར་དུས་འཁོར་འགྲེལ་ཆེན་སོགས་ནས་འབྱུང་བ་དང༌།
འཇམ་དཔལ་རྩ་རྒྱུ་ལས་ཀྱང༌། ཙ་ན་ཀྱ་ཞེས་རྣམས་བསྒྲགས་པ། ། བྲམ་ཟེས་ཁྲོ་བོ་ཆེན་པོ་གྲུབ། ། ཅེས་པ་ནས། སྲོག་ཆགས་མང་པོའི་སྲོག་བཅད་པས་མནར་མེད་དུ་འགྲོ་ཞིང༌། དེ་ནས་ཀླུ་གདུག་པ་ཅན་དང་ཡི་དྭགས་ཀྱི་རྒྱལ་པོར་སྐྱེ་བ་སོགས་གསུངས་པའི་མཐར། དེས་ན་སྔགས་ཀྱི་སྒྲུབ་པ་ནི། ། མངོན་སྤྱོད་དག་ནི་ཡོང་མི་བྱ། ། སངས་རྒྱས་བྱང་ཆུབ་སེམས་དཔའ་ཡིས། ། མངོན་སྤྱོད་རབ་ཏུ་བཀག་པ་ཡིན། །
སྙིང་རྗེ་མཆོག་ལྡན་སངས་རྒྱས་དང༌། ། བྱང་ཆུབ་སེམས་དཔའ་རྫུ་འཕྲུལ་ཆེ། ། སྔགས་རྣམས་མཐུ་བསྟན་དོན་དུ་ནི། ། ལས་རྣམས་ཐམས་ཅད་བསྟན་པ་ཡིན། ། ཞེས་སོ། ། དེས་ན་འཇམ་པོ་གསུམ་མ་གཏོགས་དྲག་ལས་རྣམས་ཕལ་ཆེར་བཀག་པས་ན། སྔགས་ནས་གསུངས་པ་ཙམ་ལ་སྙད་གཏགས་ནས་འཇུག་པར་མི་བྱའོ། ། ཞེས་གསུངས་སོ། ། རྒོལ་བ་གཉིས་པ་ནི། སྔགས་འདུལ་མཛད་པ་ན་རེ།
ལྟུང་བ་འདིའི་ཡུལ་སེམས་ཅན་དུ་མ་ལ་འཚེ་བ་དང༌། ཆོས་མི་མཐུན་གྱི་སྤྱོད་པས་ཆེར་འཇུག་པ། ཞེས་པ་འདི་ཙམ་ལྟར་ན། འཇིག་རྟེན་བསྲུང་ཡང་སྡིག་ཤས་ཅན་གྱི་རྒྱལ་པོ་སོགས་དང༌། ཉ་པ་ཤན་པ་སོགས་དང༌། ཚུལ་ཁྲིམས་འཆལ་པར་སྤྱོད་པ་ལ་སོགས་པའང་འདིའི་ཡུལ་དུ་འགྱུར་ལ། འདོད་ན་ནི་བསྒྲལ་བའི་ཞིང་དུའང་གྱུར་ལ། དེ་ལྟར་བཤད་པ་མེད་པས་མི་རིགས་ཤིང་རང་ལ་ནུས་པ་མེད་ཀྱང་ནུས་ལྡན་ལ་གསོལ་བ་བཏབ་ཅེས་པའང་ཐལ་ཆེས་ལ། ཡུལ་དེས་གོ་བ་དགོས་པ་ལ་ཤེས་བྱེད་མེད་ཅིང༌། གཞན་གྱིས་གོ་བ་དགོས་པའི་རྒྱུ་མཚན་ནི་འཁྲུལ་ཏེ།
ལྟུང་བ་འདི་ལ་གཞན་གྱིས་སྨོད་པ་བསྲུང་བའི་དོན་ཅན་མ་ཡིན་གྱི། མཛའ་བོ་ངན་པ་དང་འགྲོགས་པ་སྤང་བའི་བཅས་པ་ཡིན་པའི་ཕྱིར། སེམས་ཅན་དོན་བྱེད་ཀྱི་ཚུལ་ཁྲིམས་བསྲུང་བར་ཁས་བླངས་པས་འདི་བསྲུང་དགོས་པའི་འབྲེལ་པའང་བཙལ་དཀའ་འོ། ། ཞེས་འཆད་དོ། ། གསུམ་པ་ལ་གཉིས་ཏེ། རྒོལ་བ་དང་པོའི་ལན་གདབ་པ་དང༌། གཉིས་པའི་ལན་གདབ་པའོ། ། དང་པོ་ལ།

བསྒྲུབ་བྱ་ལ་བསལ་བ་བསྟན་པ་དང༌། སྒྲུབ་བྱེད་ཀྱི་ཁྱབ་པ་འཁྲུལ་བར་བཤད་པ་དང༌། ཉེས་སྤོང་གི་དོན་བསམས་པ་ན། ཕྱོགས་སྔ་མའི་རྗེས་སུ་བཞུགས་པའོ། ། དང་པོ་ལ། ཚད་མའི་བསལ་བ་བསྟན་པ་དང༌། ཁས་བླངས་ཀྱི་བསལ་བ་བརྗོད་པའོ། ། དང་པོ་ནི། ལྟུང་བ་འདི་མངོན་སྤྱོད་ཀྱི་ལས་མ་བྱས་པའི་རྩ་ལྟུང་མ་ཡིན་ན་ལུང་ལ་བརྟེན་པའི་ཚད་མས་བསལ་བ་ཡིན་ཏེ། གདོང་དྲུག་གི་ལུང་རྒོལ་བ་ཉིད་ཀྱིས་དྲངས་མ་ཐག་པ་དེ་དང༌། སྤྱོད་རྒྱུད་ལས།
གླེན་པས་དཀོན་མཆོག་གསུམ་སྨོད་དང༌། ། སངས་རྒྱས་བསྟན་ལ་གནོད་བྱེད་དང༌། ། བླ་མ་སྨོད་ལ་བརྩོན་པ་རྣམས། ། མཁས་པས་སྒྲིམས་ཏེ་བསད་པར་བྱ། ། ཞེས་དང༌། དཀོན་མཆོག་གསུམ་ལ་གནོད་བྱེད་ལ། ། བཟོད་པ་སྒོམ་པར་མི་བྱ་སྟེ། ། བླ་མ་སྨོད་བརྩོན་མ་རུངས་དང༌། ། དམ་ཚིག་ལས་ནི་འདའ་བ་དང༌། ། དེ་ལ་སོགས་པ་ཚར་བཅད་ན། །
འགྲུབ་འགྱུར་ཞེས་ནི་ཀུན་རིག་གསུང༌། ། ཞེས་དང༌། རྟོག་བདུན་ལས། དཀོན་མཆོག་གསུམ་ལ་གནོད་པ་བྱེད་པ་དང༌། བླ་མ་ལ་བརྙས་པར་བྱེད་པ་དང༌། སྔགས་དང་རྒྱུད་ལ་འཕྱ་བར་བྱེད་པ་དང༌། སེམས་ཅན་ལ་འཚེ་བ་འདི་རྣམས་ལ་ཕན་པའི་ཕྱིར། སྔགས་པས་སྙིང་རྗེས་གནོད་པ་རབ་ཏུ་སྦྱར་བར་བྱའོ། ། ཞེས་དང༌། དེ་ནི་འབད་པས་གསད་པར་བྱ། །
ཡང་ན་གནས་ནས་གཡོ་བར་བྱ། ། ཞེས་གསུངས་པའི་ཕྱིར་རོ། ། གལ་ཏེ་འདི་དག་སྔགས་པ་ལ་གནང་བའི་བསླབ་བྱ་ཡིན་གྱི། ངེས་པར་སྒྲུབ་དགོས་པའི་བསླབ་བྱ་མ་ཡིན་ནོ། ། སྙམ་ན། འདི་ནི་ངེས་པར་སྒྲུབ་པའི་བསླབ་བྱ་ཡིན་ཏེ། ཇི་སྐད་དུ། དེ་ལྟར་མི་བྱེད་དེ་ཡི་ནི། ། དམ་ཚིག་ངེས་པར་ཉམས་པར་འགྱུར། ། ཞེས་པ་དང༌།
ཤཱནྟི་པས་ཀྱང༌། གཤིན་རྗེ་གཤེད་ཀྱི་རྒྱུད་ཀྱི་རྩ་ཚིག་ཏུ། སྡང་ལ་བྱམས་པ་སྤང་བར་བྱ། ། ཞེས་བཏོན་ནས། སྡང་བ་ནི་བསྟན་པ་འཇིག་པ་སྟེ། དེ་ལ་བྱམས་པ་ནི་བཟོད་ཅིང་ཕན་འདོགས་པ་དང༌། དེ་སྤང་བ་ནི་གསོད་ལ་སོགས་པའོ། ། ཞེས་བཤད་པ་དེ་ཡང་ཁྱེད་ལ་ལུང་ཚད་མར་འགྱུར་བའི་ཕྱིར་རོ། ། གཉིས་པ་ནི། ཁས་བླངས་པས་ཀྱང་དམ་བཅའ་དེ་ལ་གནོད་པ་ཡིན་ཏེ།
ཁྱེད་ཀྱིས་ལྟུང་བ་འདི་སྐྱེད་པའི་ཡུལ་གྱི་ཡན་ལག་འཆད་པ་ན། བསྟན་པ་འཇིག་པ་སོགས་ཀྱི་སེམས་ཅན་མངོན་སྤྱོད་བྱ་བའི་ཡུལ་གདུག་པ་ཅན་རྣམས་སོ། ། ཞེས་ཁས་བླངས་པའི་ཕྱིར། གཉིས་པ་སྒྲུབ་བྱེད་མ་ངེས་པ་ནི། འཇམ་དཔལ་རྩ་རྒྱུད་ལས་སྔགས་པས་མངོན་སྤྱོད་མི་བྱ་བར་གསུངས་པ་དེ་ནི་རྒྱུའི་ཀུན་སྤོང་ཞེ་སྡང་གིས་བསླངས་པ་ལ་དགོངས་པ་ཡིན་ཏེ། ལུང་དེའི་འཕྲོས་གོང་མ་དེར་ལས་དེས་མནར་མེད་དུ་སྐྱེ་བར་གསུངས་པ་དང་འབྲེལ་བའི་ཕྱིར་རོ། ། གཞན་དུ་ན་བྱང་ཆུབ་སེམས་དཔའ་ལ་གཞན་དོན་དུ་སྲོག་གཅོད་ཀྱི་ཕམ་པ་གནང་བའི་སྐབས་ཡོད་པ་མ་ཡིན་པར་འགྱུར་ཏེ། འཇམ་དཔལ་རྩ་བའི་ལུང་ཁྱེད་རང་གིས་དྲངས་པ་དེ་ཉིད་ཀྱི་ཕྱིར་རོ། ། དེ་ལྟར་ཐལ་བ་ལས་མངོན་སྤྱོད་ཀྱི་ནུས་མཐུ་གྲུབ་པའི་སྔགས་པ་དམ་ཚིག་ཅན་གྱི་མངོན་སྤྱོད་ཀྱི་ལས་ནི་ཆོས་ཅན། རྣམ་སྨིན་སྡུག་བསྔལ་འབྱིན་བྱེད་མ་ཡིན་ཏེ།
འཕེན་བྱེད་མི་དགེ་བས་འཕངས་པའི་ལས་མ་ཡིན་པའི་ཕྱིར། དེའི་ཕྱིར་དེ་འདྲ་དེ་ནི་བྱང་ཆུབ་སེམས་དཔའ་ཕ་རོལ་ཏུ་ཕྱིན་པའི་ཐེག་པ་པ་དག་ལ་ཡང་ལྟུང་བའི་གཟུགས་བརྙན་དུ་བཤད་ན། རྡོ་རྗེའི་ཐེག་པ་འདིར་ལྟ་ཅི་སྨོས། གསུམ་པ་ནི། དེ་ལྟ་བུའི་མཐུ་དང་ལྡན་པས་ཐབས་གཞན་གྱི་ཟློག་མ་ནུས་ན་མངོན་སྤྱོད་ཀྱི་ལས་བྱ་བར་བསྟན་པ་ཡིན། ཞེས་གསུངས་པ་ནི་མངོན་སྤྱོད་ཀྱི་ལས་མི་བྱེད་པ་རྩ་ལྟུང་འདིའི་ངོ་བོར་ཁས་བླངས་པ་ཡིན་ཏེ། ཇི་སྐད་དུ། དེ་ལྟར་མི་བྱེད་དེ་ཡི་ནི། ། དམ་ཚིག་ངེས་པར་ཉམས་པར་འགྱུར། ། ཞེས་པའི་རྒྱུད་ཀྱི་དོན་ནི།
སྨྲས་མ་ཐག་པ་དེ་ཉིད་ཡིན་པར་ཁས་བླངས་པའི་ཕྱིར་རོ། ། ཕྱོགས་སྔ་མ་བཀག་པར་རློམ་ཡང་ཞེ་འདོད་མཐུན་པར་སོང་བ་ཡིན་ཏེ། འཁྲུལ་སྤོང་ལས་ཀྱང་བདག་ལ་སྒྲོལ་བའི་ནུས་པ་ཡོད་བཞིན་དུ་མི་སྒྲོལ་བ་དང༌། ཞེས་གསུངས་པའི་ཕྱིར། རྒོལ་བ་གཉིས་པའི་ལན་ལ། གསུམ་སྟེ། ཐལ་བ་དང་པོ་ལ་འདོད་ལན་ཐེབས་པའི་ཤེས་བྱེད་དུ། ཧ་ཅང་ཐལ་ཆེས་ཞེས་ཟེར་བ་ལ་སྒྲུབ་བྱེད་མེད་པར་བསྟན་པ་དང༌། ཤེས་བྱེད་མེད་ཅེས་ཟེར་བ་གསུམ་ལ་དེ་ཡོང་བའི་རྒྱུ་མཚན་ནོ། ། དང་པོ་ནི།
དེ་ལྟར་ཐལ་བ་འདོད་པ་ཡིན་ཏེ། ངན་སོང་སྦྱོང་རྒྱུད་དུ། དེ་བས་དཀོན་མཆོག་གསུམ་དག་དང༌། ། སངས་རྒྱས་བསྟན་ལ་གནོད་པ་དང༌། ། བླ་མ་སྨོད་ལ་བརྩོན་པ་རྣམས། ། མཁས་པས་བསྒྲིམས་ཏེ་སྒྲུབ་པར་བྱ། ། ཆོས་མི་ལྡན་དང་སྡིག་སྤྱོད་དང༌། ། རྟག་ཏུ་སེམས་ཅན་གནོད་བརྩོན་དང༌། ། དམ་ཚིག་སྡང་རྣམས་སྙིང་བརྩེ་བའི། ། སྔགས་མཁན་གྱིས་ནི་སྔགས་ཀྱིས་སྒྲུབ། །
ཅེས་གསལ་བར་གསུངས་པའི་ཕྱིར་དང༌། འདིར་སྒྲུབ་ཅེས་པ་རྗེས་སུ་འཛིན་པ་ལ་འཆད་ན། གོང་དུ་བསྒྲུབ་པར་བྱ་ཞེས་པའང་དེ་ལ་འཆད་དགོས་པར་ཧ་ཅང་ཐལ་བའི་ཕྱིར། ཉ་པ་དང་ཤན་པ་སོགས་ཀྱི་གནོད་ཡུལ་ནི་ཕལ་ཆེར་དུད་འགྲོ་ཉིད་དུ་ངེས་པས་མངོན་སྤྱོད་ཀྱིས་སྒྲལ་བའི་ཞིང་དུ་མ་གསུངས་སོ་ཞེས་ཀྱང་བརྟག་ནུས་ལ་རྒྱལ་པོ་སྡིག་ཅན་ལྟ་བུ་ནི་མངོན་སྤྱོད་ཀྱི་ཞིང་དུ་ཐེག་པ་འདིར་མ་ཟད་བྱང་ཆུབ་སེམས་དཔའི་སྡེ་སྣོད་ལས་ཀྱང་གསུངས་ཏེ། སྡོམ་པ་ཉི་ཤུ་པར། སྙིང་རྗེར་བཅས་ན་མི་དགེ་མེད། ། ཅེས་པའི་འགྲེལ་པར་མདོ་དྲངས་པ་ལས། མཚམས་མེད་པའི་ལས་མང་པོ་བྱེད་པ་ལ་ཞུགས་པ་བྱང་ཆུབ་སེམས་དཔས་མཐོང་ལ། མཐོང་ནས་ཀྱང་འདི་སྙམ་དུ། སྲོག་ཆགས་འདི་གསད་ན་བདག་སེམས་ཅན་དམྱལ་བ་རྣམས་སུ་སྐྱེ་བར་འགྱུར་མོད་ཀྱི།
བདག་སེམས་ཅན་དམྱལ་བར་སྐྱེ་བ་བླའི། སེམས་ཅན་འདིས་མཚམས་མེད་པའི་ལས་བྱས་ནས་དམྱལ་བར་འགྲོ་ན་མི་རུང་ངོ་ཞེས་བསམས་ནས། སྲོག་ཆགས་དེ་བསད་ན་ཉེས་པར་ཡང་མི་འགྱུར་ལ་བསོད་ནམས་མང་པོ་འཕེལ་པར་འགྱུར་རོ། ། བྱང་ཆུབ་སེམས་དཔའ་ནི་ནུས་ན། སེམས་ཅན་རྒྱལ་པོའམ་བློན་པོ་གང་དག་སེམས་ཅན་ལ་སྙིང་རྗེ་མེད་པ་འདི་དག་ནི། སྙིང་བརྩེ་བའི་བསམ་པས་རྒྱལ་སྲིད་ཀྱི་དབང་ཕྱུག་ལས་ཕྱིར་འབྱིན་པར་བྱའོ། ། ཞེས་དང༌། དེ་དང་འདྲ་བའི་ལུང་ཤིན་ཏུ་མང་ངོ༌། ། གཉིས་པ་ནི། ཧ་ཅང་ཐལ་ཆེས་སོ་ཞེས་པ་ལ་ཤེས་བྱེད་མེད་དེ།
བྱང་ཆུབ་སེམས་དཔའ་སྔགས་པས་ངེས་པར་བསྒྲལ་དགོས་ཚང་བ་ཞིག རང་གིས་མི་ནུས་ན་ནུས་པ་ཞིག་ལ་གསོལ་བ་གདབ་བྱར་ཡོད་ན་ངེས་པར་གདབ་དགོས་ཤིང༌། གསོལ་བ་གདབ་པ་དེས་ཞིང་དེ་མ་སྒྲལ་ན་རྩ་ལྟུང་འདིར་འགྱུར་བའི་ཕྱིར། རྟགས་དང་པོ་གྲུབ་སྟེ། དེས་དེ་ལ་གསོལ་བ་འདེབས་པ་སྔགས་ཀྱི་བསྒྲུབ་པའི་བསླབ་བྱར་གསུངས་པའི་ཕྱིར། དཔེར་ན་བྱང་ཆུབ་སེམས་དཔའ་ལ་གཞན་དོན་དུ་ངེས་པར་གནང་བའི་སྲོག་གཅོད་ཕམ་པའི་མིང་ཅན་དུ་གྱུར་པའི་ལྟུང་བའི་གཟུགས་བརྙན་དེ་རང་གིས་སྒྲུབ་མ་ནུས་ན་གཞན་ཞིག་ངེས་པར་སྒྲུབ་ཏུ་འཇུག་དགོས་པ་ལྟ་བུའོ། ། གསུམ་པ་ནི། ཡུལ་དེས་གོ་བ་དགོས་པ་ལ་ཤེས་བྱེད་མེད་པ་མ་ཡིན་ཏེ། འདིའི་བྱམས་པ་ནི། ཡིད་ཀྱི་བྱམས་པ་མ་ཡིན་གྱི་ལུས་ངག་གི་བྱམས་པ་ཡིན་ལ།
ཡུལ་གྱིས་མ་གོ་ན་ལུས་ངག་གི་ལས་སུ་འགལ་བའི་ཕྱིར། དེ་ཡང་ཡུལ་དེ་ཉིད་ཀྱིས་དངོས་སུ་གོ་ན་རྩ་བའི་ལྟུང་བ་ཡིན་པ་ལྟ་ཅི་སྨོས་དེ་ལ་རྒྱུད་ནས་གོ་བ་བསྐྱེད་ནུས་པའི་གང་ཟག་གཞན་གྱིས་གོ་ན་ཡང་དངོས་གཞིའོ། ། ཡིད་ཀྱིས་བྱམས་པ་ནི་རྩ་ལྟུང་གི་ཡན་ལག་མ་ཡིན་ཏེ། དེ་ཡིན་ན་རྩ་ལྟུང་བཞི་པ་དང་འགལ་བའི་ཕྱིར། གཞན་གྱིས་གོ་བ་མི་དགོས་པའི་སྒྲུབ་བྱེད་དེ་ཡང་འཁྲུལ་པ་མཛའ་བོ་ངན་པ་དང་འགྲོགས་པ་དེ་ཉིད་གཞན་གྱིས་སྨོད་པའི་རྒྱུའི་གཙོ་བོ་ཡིན་པའི་ཕྱིར་དང༌། གང་གིས་མ་གོ་བར་གདུག་པ་ཅན་ལ་བྱམས་པ་ནི་ཡུལ་དེ་ཉིད་གོ་བའི་ནང་དུ་འདུས་པའི་ཕྱིར་རོ། ། རྩ་ལྟུང་འདི་བསྲུང་བ་སེམས་ཅན་དོན་བྱེད་ཀྱི་ཚུལ་ཁྲིམས་དང་འབྲེལ་པ་མེད་པ་མ་ཡིན་ཏེ། འདིའི་མངོན་སྤྱོད་ཀྱི་ལས་ནི་གང་ལ་བྱ་བའི་ཡུལ་དེའི་དོན་ཆེན་པོ་ཉིད་ཡིན་པའི་ཕྱིར། འདིར་སྨྲས་པ། འཕགས་བློས་བརྟགས་པའི་གྲུབ་མཐའ་ནི། །
བྱིས་བློས་བརྟགས་པའི་རྟོག་གེ་ཡིས། ། འཇིག་ན་གསེར་གྱི་ལྷུན་པོ་ཡང༌། ། ཞ་ཉེའི་གཟོང་གིས་ཅིས་མ་ཡིན། ། རྩ་ལྟུང་བཅུ་གཅིག་པའི་སྐབས་སུ། སྔ་མ་ལྟར་གསུམ་ལས། དང་པོ་ནི། འཁྲུལ་སྤོང་ལས། རྩ་ལྟུང་བཅུ་གཅིག་པའི་ངོ་བོ་ཉིད་ནི། ཆོས་ཐམས་ཅད་མིང་དང་བྲལ་བ་ལ་མིང་དང་བྲལ་བར་རྟོག་པ་སྟེ། འབུམ་ལས།
གཟུགས་ལ་རང་བཞིན་མེད་དེ། གང་ལ་རང་བཞིན་མེད་པ་དེ་ནི་བརྗོད་དུ་མེད་པའོ། ། ཞེས་དང༌། བསམ་མི་ཁྱབ་ལས་ཀྱང༌། གཉིས་སུ་མེད་པ་མིང་ཙམ་སྟེ། ། དེ་ལ་མིང་ནི་ཡོད་མ་ཡིན། ། གཉིས་མེད་མིང་དུ་གཟུང་བ་ལ། ། བདག་ལ་རྣལ་འབྱོར་པས་བཟོད་མཛོད། ། ཅེས་གསུངས་སོ། ། དེས་ན་སྟོང་པར་འཛིན་པ་དེ་ནི་གཉེན་པོ་གཞན་དང་བྲལ་བ་སྨན་མ་ཞུ་བ་དུག་ཏུ་སོང་བ་ལྟ་བུ་ཡིན་ཏེ།
ཇི་སྐད་དུ། སྟོང་པ་ཉིད་ལ་བལྟ་ཉེས་ན། ། ཤེས་རབ་ཆུང་རྣམས་ཕུང་བར་འགྱུར། ། ཞེས་གསུངས་སོ། ། དེ་བས་ན་ཆོས་ཐམས་ཅད་མིང་དང་བྲལ་བ་ཡིན་མོད། འདི་ལ་མིང་གི་སྒྲོ་མ་གདགས་ཤིག ཅེས་དགོངས་ནས་མིང་དང་བྲལ་བ་དེ་ལ་མིང་དང་བྲལ་བར་འཛིན་པ་དེ་ནི་རྩ་བའི་ལྟུང་བའོ། ། ཞེས་རྣམ་པར་གཞག་གོ ། ལྟུང་བར་འགྱུར་བའི་རྒྱུ་མཚན་ནི། མི་སྐྱོད་པའི་དམ་ཚིག་བསྒྲགས་པ་ན།
བྱང་ཆུབ་སེམས་གང་དེ་རྡོ་རྗེ། ། ཞེས་དང༌། རྗེས་གནང་གི་སྐབས་སུ། ཆོས་ཉིད་ཚད་ནི་ངེས་མི་གཟུང༌། ། ཞེས་ཁས་བླངས་པའི་ཕྱིར་རོ། ། ཉེས་མེད་ནི། ལས་དང་པོ་པས་ཐོས་པའི་སྒོ་ནས་ཀུན་དུ་ཚོལ་བའི་ཚེ། དུས་ཅུང་ཟད་ཙམ་ལ་ནི་ཉེས་པ་མེད་པར་མངོན་ནོ། ། ཞེས་གསུངས་སོ། ། གཉིས་པ་རྒོལ་བ་ལ་གཉིས་ལས།
དང་པོ་ནི། སྙེ་མ་མཁན་པོས་དོན་འདི་ལ་དངོས་སུ་རྒོལ་བ་མི་སྣང་ཡང་དོན་གྱི་གོ་བར་འགྱུར་བ་ནི། འདི་སྐད་ཅེས། ཅི་ཞིག་གིས་ལྟུང་བ་འདིར་འགྱུར་བ་ནི། དོན་དམ་པར་མིང་སོགས་སྤྲོས་པ་ཐམས་ཅད་དང་བྲལ་བའི་ཆོས་དེ་རྣམས་ལ་མིང་སོགས་ཀྱི་མཚན་མར་རྟོག་པ་བྱེད་ན་ལྟུང་བ་སྟེ། མན་སྙེ་དང༌། བསྟན་པའི་ནོར་ཐམས་ཅད་པ་དང༌། སྡོམ་འབྱུང་གི་འགྲེལ་པ་རྣམས་ཀྱི་དགོངས་པའོ། ། འདི་ནི་ཆོས་བདག་མེད་པའི་ལྟ་བ་རྙེད་ནས་ནི་ལྟ་བ་དེ་རྒྱུན་དུ་བསྟེན་དགོས་པ་ལ། ལྟ་བ་དེ་ཡོད་བཞིན་དུ་མ་བསྐྱངས་པར་ཞག་གཅིག་འདས་ན་རྩ་ལྟུང་ངོ༌། །
དེ་ལྟ་མ་ཡིན་པར་ལྟ་བ་གང་ཡིན་ཀྱང་སྔགས་ཀྱི་སྡོམ་ལྡན་གྱིས་མཚན་འཛིན་གཅོད་པའི་ལྟ་བ་དང་མི་འབྲལ་བར་མ་བྱས་ན་རྩ་བའི་ལྟུང་བར་འགྱུར་ཞེས་བསླབ་པ་འཆའ་ན་ཧ་ཅང་ཐལ་ཆེས་སོ། ། འོ་ན་དབུ་མ་ཁོ་ནའི་ལྟ་བ་དགོས་སམ་སེམས་ཙམ་གྱི་ལྟ་བས་ཀྱང་ཆོག་སྙམ་ན། གང་རུང་གིས་ཆོག་སྟེ། དཔལ་ངག་གི་དབང་ཕྱུག་གྲགས་པས། དེ་ཁོ་ན་ཉིད་རིན་པོ་ཆེ་སྣང་བའི་རྣམ་བཤད་ལས། སྔགས་ཀྱི་ཚུལ་ཡང་རྣམ་པར་ཤེས་པ་སྨྲ་བ་དང༌། དབུ་མའི་འདོད་གཞུང་གཙོ་བོར་གྱུར་པའི་ཕྱིར་རོ། ། ཞེས་གསུངས་པས་སོ། ། ཞེས་འཆད་དོ། ། རྒོལ་བ་གཉིས་པ་ནི།
སྔགས་འདུལ་མཛད་པ་ན་རེ། ཆོས་ཐམས་ཅད་མིང་དང་བྲལ་བ་ཡིན་པ་ལ། འདི་ནི་མིང་དང་བྲལ་བ་ཡིན་ནོ་ཞེས་བྲལ་བ་ཉིད་དུ་འཛིན་པ་ལ་ཡང་རྟོག་པ་སྟེ། ཞེས་འདིར་སྨོས་ཀྱི་རྟོག་པའི་ཚད་འཇོག་པ་ནི་ཐལ་ཆེས་ཏེ། དེ་ལྟར་ན་ཆོས་ཐམས་ཅད་མིང་དང་བྲལ་བའོ། ། ཞེས་པ་ནི་དེ་བཞིན་ནོ། ། ཞེས་ལྷག་པར་མོས་པ་སྒོམ་པ་ཡང་འདིར་སྨོས་ཀྱི་རྟོག་པ་ཉིད་དུ་ཐལ་བར་འགྱུར་ལ། དེ་འདོད་ན་རྒྱལ་བའི་ཡུམ་ལས། ཤེས་རབ་ཀྱི་ཕ་རོལ་ཏུ་ཕྱིན་པ་འདི་ལ་ལྷག་པར་མོས་པས་མོས་པར་བྱ། ཞེས་སོགས་ལན་བརྒྱ་སྟོང་དུ་གསུངས་པ་དེ་ཇི་ལྟར་དྲང༌།
མཐར་དད་པས་རྩ་ལྟུང་སྐྱེད་ཅེས་སྨྲ་ན་ཧ་ཅང་ཐལ་བར་འགྱུར་རོ། ། དེས་ན་ཡང་དག་པའི་རྟོག་པ་ངེས་པའི་རྣམ་པས་སྒྲོ་འདོགས་ཆོད་པ་དང༌། མཚན་མར་འཛིན་པའི་རྟོགས་པས་ལྷག་པར་སྒྲོ་འདོགས་པའི་རྣམ་པ་ཅན་དག་ལ་འདྲིས་པར་བྱ་བ་ནི། འདི་ལྟ་བུའི་གནས་སྐབས་ཐམས་ཅད་དུ་གཅེས་པ་ཡིན་ཏེ། ཡུལ་གཅིག་ལ་ངེས་པའི་ཤེས་པ་དང༌། སྒྲོ་འདོགས་པའི་ཤེས་པ་ནི་རྣམ་པ་དངོས་སུ་འགལ་བའི་གནོད་བྱ་གནོད་བྱེད་དུ་གྱུར་པའི་ཕྱིར། ངེས་པ་དང་ནི་སྒྲོ་འདོགས་ཡིད། ། ཅེས་པའི་རིགས་པའོ། ། ཞེས་འཆད་དོ། ། གསུམ་པ་ལ་གཉིས་ཏེ།
རྒོལ་བ་གཉིས་ལ་ཐུན་མོང་དུ་ལན་བཏབ་པ་དང༌། སོ་སོར་ལན་བཏབ་པའོ། ། དང་པོ་ནི། འདིར་ཕྱོགས་སྔ་ཕྱིའི་ཁྱད་པར་ནི། རྩ་ལྟུང་འདིའི་ངོ་བོ་མིང་སོགས་དང་བྲལ་བ་ལ་བྲལ་བར་རྟོག་པ་དང༌། བྲལ་བ་ལ་མ་བྲལ་བར་འཛིན་པའི་རྟོག་པར་འཇོག་པའི་ཁྱད་པར་གྱིས་རབ་ཏུ་ཕྱེ་བ་ཡིན་ལ། དེའི་ཚེ་ཕྱོགས་ཕྱི་མ་འདི་མི་འཐད་པ་ལ་གསུམ་སྟེ། ལུང་གིས་དང༌། རིགས་པ་དང༌། ཁས་བླངས་ནང་འགལ་བས་སོ། །
དང་པོ་ནི། བྲལ་བ་ལ་མ་བྲལ་བར་འཛིན་པའི་རྟོག་པ་ངོས་འཛིན་པ་ནི་རྩ་བའི་ལྟུང་བ་བཅུ་གཅིག་པར་སྟོན་པའི་ལུང་གི་དོན་དུ་མི་རུང་སྟེ། མིང་སོགས་བྲལ་བའི་ཆོས་རྣམས་ལ། ། དེར་རྟོག་པ། ཞེས་གསུངས་ཀྱི། དེ་མིན་དུ་རྟོག་པ་ཞེས་མ་གསུངས་པའི་ཕྱིར། གཉིས་པ་ནི། དེར་རྟོག་པས་མིང་སོགས་དེར་རྟོག་པ་ཞེས་འཆད་པ་ནི་ཤིན་ཏུ་འབྱོར་བ་ཡིན་ནོ་ཞེ་ན། དེ་ལྟ་ན་ཞེ་འདོད་ནི་བདེན་པར་མེད་པ་ལ་བདེན་པར་རྟོག་པ་ཞེས་པའི་དོན་དུ་སོང་བས། དེ་འདྲ་དེ་རྩ་ལྟུང་བཅུ་གཅིག་པའི་དོན་དུ་འཆད་པ་མི་འཐད་དོ། །
དེ་འདྲ་དེ་ནི་རྩ་ལྟུང་དགུ་པའི་དངོས་འཛིན་གྱི་གཙོ་བོ་ཡིན་པས་དེར་བསྟན་ཟིན་པའི་ཕྱིར། གསུམ་པ་ནི། མིང་སོགས་དང་བྲལ་བ་ལ་བྲལ་བ་དེ་ཉིད་དུ་ཞེན་པའི་རྟོག་པ་ཆོས་ཅན། རྩ་ལྟུང་བཅུ་གཅིག་པའི་རྟོག་པར་ཐལ། མིང་སོགས་དང་བྲལ་བའི་ཆོས་རྣམས་མིང་སོགས་དང་མ་བྲལ་བར་ཞེན་པའི་རྟོག་པ་ཡིན་པའི་ཕྱིར། དེའི་ཁྱབ་པ་ནི་ཁས་བླངས་ཀྱིས་གྲུབ་ཅིང༌། ཐལ་ཆོས་ཀྱང་ཁས་བླངས་ཀྱིས་བསལ་ལོ། ། རྟགས་ནི་ཚད་མས་གྲུབ་པ་ཡིན་ཏེ། མིང་སོགས་དང་བྲལ་བ་ཞེས་པའི་ཡུལ་ཅན་གྱི་ཤེས་བརྗོད་དེ་ཉིད་བྲལ་བ་དེའི་མིང་དུ་ཞེན་པའི་རྟོག་བློ་ཡིན་པས་སོ། ། གཉིས་པ་ལ་གཉིས་ཏེ།
རྒོལ་བ་དང་པོའི་འདོད་པ་དགག གཉིས་པའི་འདོད་པ་མི་འཐད་པའོ། ། དང་པོ་ལ་གཉིས་ཏེ། སྔགས་ཀྱི་སྡོམ་ལྡན་ཡིན་ན་ལྟ་བ་མ་གོ་བར་འགལ་བ་དང༌། སེམས་ཙམ་གྱི་ལྟ་བས་ཀྱང་ཆོག་ན་ཁས་བླངས་འགལ་བའོ། ། དང་པོ་ནི། ཆོས་ཀྱི་བདག་མེད་ཀྱི་ལྟ་བ་མ་རྙེད་པའི་སྔགས་སྡོམ་ཅན་ལ་རྩ་བའི་ལྟུང་བ་འདི་མི་འབྱུང་ངོ་ཞེས་འཆད་པ་ནི་ནོར་བ་ཡིན་ཏེ། དེ་མ་རྙེད་ན་རིག་པ་འཛིན་པའི་སྡོམ་ལྡན་དུ་འགལ་བའི་ཕྱིར་ཏེ། རིག་པ་འཛིན་པ་ཞེས་པ་ནི་བྱང་ཆུབ་སེམས་ཀྱི་རྡོ་རྗེ་ཞེས་བྱ་བའི་མིང་ཅན་གཉིས་མེད་ཀྱི་ཡེ་ཤེས་དེ་ཉིད་ངོ་ཤེས་པར་བྱས་ནས་འཛིན་པ་ཡིན་ལ། དེ་གཟུང་ནས་དེའི་དམ་ཚིག་རྣམས་བསྲུང་བའི་སེམས་པ་ས་བོན་དང་བཅས་པ་ནི་དེའི་སྡོམ་པར་འཆད་དགོས་པའི་ཕྱིར།
རིག་པ་དེ་ནམ་གྱི་ཚེ་བཟུང་ཞེ་ན། ཐམས་ཅད་རྣལ་འབྱོར་དུ་སེམས་བསྐྱེད་པ་དང༌། ཡེ་ཤེས་པ་ཕེབས་པ་དེའི་ཚེ་ནའོ། ། དེའི་ཚེ་ན་གང་ལ་ཕབ་པའི་སློབ་མ་དེས་ཡེ་ཤེས་དེ་ངོས་ཟིན་པ་ཡང་ཡིན་ཏེ། ངོས་མ་ཟིན་ན་གཞན་ལ་འཆད་རྒྱུ་མི་འབྱུང་བ་ལས། ཇི་སྐད་དུ། དེ་ལྟ་བུའི་ཡེ་ཤེས་དེ་དཀྱིལ་འཁོར་དུ་མ་ཞུགས་པ་རྣམས་ཀྱི་མདུན་དུ་མ་སྨྲ་ཞིག ཅེས་དམ་ལ་གཞག་དགོས་པར་བྱུང་བའི་ཕྱིར། དེ་ཁོ་ནར་མ་ཟད། རྡོ་རྗེ་དྲིལ་བུ་ཕྱག་རྒྱ་ཡང༌། །
ཡང་དག་ཉིད་དུ་བཟུང་བར་བགྱི། ། ཞེས་པས་ཀྱང་རིག་པ་དེ་ངོས་ཟིན་པའི་འོག་ཏུ་ཡང་བཟུང་བ་ཡིན་ཏེ། སྡོམ་པ་བསྒྲགས་པའི་སྐབས་སུ། བྱང་ཆུབ་སེམས་གང་དེ་རྡོ་རྗེ། ། ཞེས་བསྒྲགས་པའི་ཕྱིར་རོ། ། གཉིས་པ་ནི། འདིར་སེམས་ཙམ་གྱི་ལྟ་བས་ཀྱང་ཆོག་པར་ཁས་ལེན་པ་དང༌། རྣམ་ཤེས་བདེན་གྲུབ་ཏུ་འདོད་པ་སེམས་ཙམ་གྱི་གྲུབ་པའི་མཐའ། མཐར་ཐུག་ཏུ་འདོད་པ་ཡང་ནང་འགལ་བ་ཡིན་ཏེ། གསང་སྔགས་ཀྱི་ལྟ་བ་ཡིན་ན་རྣམ་ཤེས་ཀྱི་ཆོས་ལས་འདས་པ་དང༌།
གཟུང་འཛིན་གཉིས་མེད་ཀྱི་ཡེ་ཤེས་ཡིན་པས་ཁྱབ་པའི་ཕྱིར། འོ་ན་ཁྱེད་ལ་ཡང་ཅི་ཞེ་ན། རྣལ་འབྱོར་དཔྱོད་པ་པ་ལ་སེམས་ཙམ་པ་དང་དབུ་མ་པ་གཉིས་ལས། ཕྱི་མའི་ལྟ་བ་ནི་སྔགས་ཀྱི་ལྟ་བར་རུང་ཞེས་བཤད་ཟིན་པ་དེ་ཉིད་ཡིན་ལ། དང་པོ་ནི་དེར་མི་རུང་སྟེ། དེར་ནང་ཤེས་པ་ལ་ལྟོས་པའི་གཟུང་འཛིན་ནི་མ་བཀག་པས་ཡེ་ཤེས་ཚོགས་སོག་གི་དོན་མ་ཚང་བའི་ཕྱིར་དང༌། གང་ཟག་གི་བདག་རྐྱང་པ་བཀག་པའི་ཡེ་ཤེས་ལ་ནི་སརྦ་དྷརྨའི་དོན་མ་ཚང་བའི་ཕྱིར། གཉིས་པ་ལ་གཉིས་ཏེ། ཕྱོགས་སྔ་མའི་དམ་བཅའ་ལ་སྒྲུབ་བྱེད་ཡོད་པ་དང༌། གནོད་བྱེད་མེད་པའོ། །
དང་པོ་ནི། མིང་སོགས་དང་བྲལ་བར་ཞེན་པའི་རྟོག་པ་ནི་མཐར་འཛིན་གྱི་རྟོག་པ་ཆེས་ཤིན་ཏུ་ངན་པ་ཞིག་ཡིན་ཏེ། ཕྱོགས་སྔ་མས། ཡུམ་གྱི་མདོ་ལས། སྟོང་ཞེས་བྱ་བར་སྤྱོད་ན་མཚན་མ་ལ་སྤྱོད་དོ། ། ཞེས་དང༌། རྒྱན་ལས། གཟུགས་སོགས་ཕུང་པོ་སྟོང་ཉིད་ལ། ། སྤྱོད་པའི་འདུ་ཤེས་མི་མཐུན་ཕྱོགས། ། ཞེས་དང༌།
དབུ་མ་ལས་ཀྱང༌། རྒྱལ་བ་རྣམས་ཀྱི་སྟོང་པ་ཉིད། ། ལྟ་ཀུན་ངས་པར་འབྱིན་པར་གསུངས། ། གང་དག་སྟོང་པ་ཉིད་ལྟ་བ། ། དེ་དག་སྒྲུབ་ཏུ་མེད་པར་གསུངས། ། ཞེས་གསུངས་པས་སོ། ། དེ་འདྲ་དེ་སྟོང་པ་ཉིད་ལ་བདེན་པར་ལྟ་བའི་དབང་དུ་བྱས་སོ་ཞེ་ན། མ་ཡིན་ཏེ། རྩོད་གཞིའི་ཆོས་ཅན་སྟོང་པ་ཉིད་ཅེས་བྱ་བ་དེ་ངོས་མ་ཟིན་པར་ནི། དེ་ལ་བདེན་གྲུབ་ཏུ་ལྟ་བ་དང་བདེན་ཡོད་འགོག་པ་གཉིས་ཀ་མ་འབྱུང་ལ།
དེ་ངོས་ཟིན་པ་ན་གང་གིས་སྟོང་པའི་དགག་བྱ་བདེན་གྲུབ་དེ་ཁེགས་དགོས་ཤིང༌། ཁྱབ་བྱེད་བདེན་གྲུབ་ཁེགས་པ་ན་ཁྱབ་བྱ་སྟོང་ཉིད་བདེན་གྲུབ་ལ་སྡོད་པའི་གནས་མེད་པའི་ཕྱིར་རོ། ། ཡང་གང་དག་སྟོང་པ་ཉིད་ལྟ་བ། ཞེས་པའི་གཞུང་གིས་བསྟན་པའི་ལྟ་བ་དེ་ནི་སྨན་དུག་ཏུ་སོང་བའི་ནད་ཀྱི་དཔེས་གསོར་མི་རུང་བའི་ལྟ་བར་གསུངས་ལ། བདེན་གྲུབ་ཀྱི་ལྟ་བ་ནི་གསོར་མི་རུང་བའི་ནད་དང་འདྲ་བ་མ་ཡིན་ཏེ། ཇི་སྐད་དུ། དབུ་མ་ལ་འཇུག་པར། དངོས་རྣམས་རང་བཞིན་མེད་པར་རྟོགས་པར་གཞུག་པ་ནི། ཆེས་སླ། ཞེས་གསུངས་པའི་ཕྱིར།
འོ་ན། ཅི་ཞེ་ན། བདེན་གྲུབ་བཀག་པའི་འོག་ཏུ་བདེན་མེད་དུ་འཛིན་པའི་རྟོག་པ་སྐྱེས་པ་ནི་སྤང་དཀའ་བའོ། ། དེ་བཀག་པ་ན་ཅིག་ཤོས་ཀྱི་རྟོག་པ་མི་སྐྱེ་བ་མི་སྲིད་དེ། བདེན་ཡོད་དང་བདེན་མེད་ནི་ཕན་ཚུན་སྤངས་པ་དངོས་ཡིན་པའི་ཕྱིར་ཞེ་ན། དེ་སྐད་ཅེས་སྨྲས་པ་དེ་ཉིད་སློབ་དཔོན་བདག་ཉིད་ཆེན་པོའི་ཕྱོགས་སྔ་མ་དངོས་ཡིན་པ་དེ་ལ་བསམས་ནས། ཟླ་བའི་ཞབས་ཀྱིས་ནི་བདེན་ཡོད་བཀག་ཤུལ་དུ་བདེན་མེད་སྒྲུབ་པར་མི་མཛད་པའི་རྒྱུ་མཚན་གྱིས་ཐལ་བ་པ་ལ་ལྟ་བ་མཆོག་ཏུ་སྨྲ་བར་གཞག་པའི་ཕྱིར་རོ། ། གཉིས་པ་ལ་གཉིས་ཏེ། ལུང་གིས་དང༌། རིགས་པས་མི་གནོད་པའོ། །
དང་པོ་ནི། མཚན་མེད་དུ་འཛིན་པའི་རྟོག་པ་རིག་འཛིན་སྡོམ་པའི་སྤང་བྱར་ཁས་བླངས་པ་ལ། ཡུམ་ལས་མཚན་མེད་ལ་མོས་པ་དང་རབ་ཏུ་དད་པས་དད་པར་བྱ་བར་གསུངས་པ་སོགས་ཀྱིས་གནོད་པ་མ་ཡིན་ཏེ། དེ་ལྟར་གསུངས་པ་དེ་ཐོག་མར་མཚན་འཛིན་གྱི་གཉེན་པོར་མཚན་མེད་ཐོས་བསམ་གྱིས་གཏན་ལ་འབེབས་པ་དང༌། མོས་པ་ཡིད་བྱེད་ཀྱི་བློས་མཚན་མེད་སྒོམ་པ་ལ་དགོངས་ནས་དེ་ལྟར་གསུངས་པའི་ཕྱིར། དེའི་འོག་ཏུ་མཚན་མེད་ཀྱི་རྟོག་པ་སྐྱེས་ན་དེ་ཡང་སྤང་དགོས་ཏེ། ཇི་སྐད་དུ། མི་སྟོང་ཅུང་ཟད་ཡོད་མིན་ན། ། སྟོང་པ་ཡོད་པར་ག་ལ་འགྱུར། ། ཞེས་གསུངས་པའི་ཕྱིར་རོ། །
ཡང་དད་པས་རྩ་ལྟུང་སྐྱེད་ན་ཧ་ཅང་ཐལ་ཞེས་སྨྲ་བ་དེ་ལ། ཐལ་འགྱུར་གྱི་མགོ་མཚུངས་དང༌། རང་རྒྱུད་ཀྱི་རྣལ་ལན་གདབ་པའོ། ། དང་པོ་ནི། བདེན་འཛིན་གྱིས་རྩ་ལྟུང་སྐྱེད་ན་ཡང་ཧ་ཅང་ཐལ་ཏེ། དབུ་མའི་ལྟ་བ་མ་རྙེད་པའི། སོ་སོ་སྐྱེ་བོའི་སྔགས་པ་ལ་བདེན་འཛིན་ལྷན་སྐྱེས་རྒྱུན་ལྡན་དུ་དམིགས་པའི་ཕྱིར། གལ་ཏེ་དེ་འདྲ་དེས་གཟུགས་སོགས་བདེན་པར་སྒྲོ་འདོགས་པའི་གྲུབ་མཐའ་བཅས་ན་རྩ་ལྟུང་དུ་འགྱུར་བ་ཡིན་ནོ། ། ཞེ་ན། འོ་ན་ཅིག་ཤོས་ལ་ཡང་དེ་མཚུངས་སོ། །
གཉིས་པ་ནི། གཟུགས་སོགས་ལ་ཡོད་འཛིན་གྱི་ལྟ་བ་རྩ་ལྟུང་དགུ་པར་བཤད་པ་ལ་འཕྲོས་ནས། འོ་ན་མེད་འཛིན་གྱི་རྟོག་པ་ཉེས་མེད་ཡིན་ནམ་ཞེ་ན། ཉོན་མོངས་ཅན་གྱི་རྟོག་པས་ཀུན་ནས་བསླང་བའི་མཚན་མེད་ཀྱི་རྟོག་པ་ཡང་ཆོས་ཅན། ལྟུང་མེད་མ་ཡིན་ཏེ། རྒྱུ་དུས་དང་དུས་ཀྱི་ཀུན་སློང་ཉོན་མོངས་པ་ཅན་གྱིས་ཀུན་ནས་བསླང་བའི་རྟོག་པ་གང་ཞིག རིག་པ་འཛིན་པའི་དངོས་ཀྱི་འགལ་ཟླར་དམིགས་པའི་ཕྱིར། ཞེས་པའོ། ། དེ་ཡང་འདིར་རིག་པ་ནི་མཚན་རྟོག་སྐྱོབ་བྱེད་ཡིན་པ་ལ་ངོས་འཛིན་པའི་དོན་གྱིའོ། ། རྩ་ལྟུང་དགུ་པ་དང་བཅུ་གཅིག་པ་གཉིས་ཀ་ཡང་ཀུན་སློང་ཉོན་མོངས་པ་ཅན་ལ་ལྟོས་ནས་བཞག་དགོས་པ་ཡིན་ཏེ།
དེར་མ་བཞག་ན་རྟོག་པ་རང་གི་ངོ་བོ་ནི་ཤེས་སྒྲིབ་ཁོ་ནར་ངེས་པས་ངན་འགྲོའི་ཕུང་པོ་འཕེན་འགྲུབ་གང་དུ་ཡང་མི་རུང་བའི་ཕྱིར་རོ། ། གཉིས་པ་ནི། ཕྱོགས་སྔ་མའི་ལུགས་འདི་ལ། ངེས་པ་དང་ནི་སྒྲོ་འདོགས་ཡིད། ། ཅེས་པའི་གཞུང་གིས་བསྟན་པའི་གནོད་བྱེད་འཇུག་པ་མ་ཡིན་ཏེ། ལུགས་འདི་ལ་མཚན་འཛིན་གྱི་རྟོག་པ་དང་མཚན་མེད་ཀྱི་ངེས་ཤེས་གཉིས་གནོད་བྱ་གནོད་བྱེད་དུ་ཁས་མི་ལེན་པ་མ་ཡིན་པའི་ཕྱིར། དེས་ན་འདི་ལྟར་ཡིན་ཏེ། ཐོག་མར་མཚན་འཛིན་གྱི་གཉེན་པོར་མཚན་མེད་སྒོམ། དེའི་འོག་ཏུ་མཚན་མེད་དུ་ཞེན་པའི་གཉེན་པོར་ཅིར་ཡང་མི་འཛིན་པའི་ངང་ལ་མཉམ་པར་གཞག་དགོས་པར་ནི། ཇི་སྐད་དུ།
སྟོང་ཉིད་བག་ཆགས་གོམས་པ་ཡིས། ། དངོས་པོའི་བག་ཆགས་ལྡོག་པར་འགྱུར། ། ཅི་ཡང་མེད་ཅེས་གོམས་པ་ལས། ། དེ་ཡང་ཕྱི་ནས་སྤོང་བར་བྱེད། ། ཅེས་གསུངས་པའི་ཕྱིར་རོ། ། སྨྲས་པ། ཐེག་ཆེན་འདུལ་བ་མངོན་པའི་མདོ། ། དབུ་མའི་ནོར་འཛིན་སྒེག་མོ་ཡིས། ། མ་བཏེག་དམ་ཚིག་ལྷུན་པོ་ནི། ། ལྷ་མིན་འཇུག་པས་འདེགས་ནུས་སམ། །
རྩ་ལྟུང་བཅུ་གཉིས་པའི་སྐབས་སུ། ཕྱོགས་སྔ་མ་ནི། འཁྲུལ་སྤོང་ལས། ལྟུང་བའི་ངོ་བོ་ཉིད་ནི་དད་པ་ཅན་གྱི་སེམས་སུན་འབྱིན་པ་སྟེ། གང་ལ་དད་ན། དཀོན་མཆོག་གསུམ་ལའོ། ། དེ་སུན་འབྱིན་པ་ནི། དད་པ་ཅན་དེའི་བློ་ལུས་སམ་ངག་གི་སྒོ་ནས་སུན་ཕྱུང་སྟེ། མ་དད་ཅིང་སྐྱོ་བར་བྱས་པའོ། ། དེ་ཡང་ངག་གི་སྒོ་ནས་གཤེ་བ་སོགས་བརྗོད་པ་དུ་མ་དང༌།
ལུས་ཀྱི་སྒོ་ནས་རྡེབ་པ་སོགས་ཀྱིས་སུན་ཕྱུང་བ་སྟེ། ཡིད་འབའ་ཞིག་གིས་ནི་སུན་ཕྱུང་བར་མི་ནུས་སོ། ། ཞེས་གསུངས་སོ། ། གཉིས་པ་དེ་དང་མི་མཐུན་པའི་ལུགས་འཇོག་པ་ལ་གཉིས་ལས། སྙེ་མ་མཁན་པོའི་ལུགས་ནི། རྡོ་རྗེ་གུར་ལས། སྐལ་ལྡན་སེམས་ཅན་ཞེས་འབྱུང་བས། ལམ་གྱི་སྣོད་དུ་རུང་བའི་སེམས་ཅན་དད་པ་དང་ལྡན་པའོ། ། བྱ་བ་ཅི་ཞིག་གིས་ལྟུང་བར་འགྱུར་བ་ནི། རྡོ་རྗེ་སྙིང་པོ་རྒྱན་འདུས་པའི་རྒྱན་གུར་མན་སྙེ།
སྡོམ་འབྱུང་གི་འགྲེལ་པ་རྣམས་སུ་སུན་འབྱིན་པས་འགྱུར་བར་བཤད་ལ། དམར་ནག་གི་རྒྱུད་དུ་སེམས་ཅན་སླུ་བ་ལ་བཤད་པ་རྣམས། ལམ་དེ་ལས་འདུན་པ་ལྡོག་འདོད་ཀྱི་བསམ་པས་སེམས་ཅན་དེའི་སེམས་སུན་འབྱིན་པར་བྱས་ནའོ། ། འདི་ལ་འདུན་པ་ལོག་པ་དགོས་སམ་མི་དགོས་ཤེ་ན། རྩ་ལྟུང་དུ་འགྲོ་བ་ལ་དགོས་པ་འདྲའོ། ། ཞེས་འཆད་དོ། ། འདི་དང་སྔ་མའི་ཁྱད་པར་ནི། སྔ་མས་སྤྱིར་དད་པ་ཅན་གྱི་གང་ཟག་དེ་ཉིད་སུན་ཕྱུང་བ་ལ་འཆད་ཀྱི། དེའི་དད་པ་སུན་ཕྱུང་བ་ལ་མི་འཆད། ལུགས་ཕྱི་མས་ནི།
གང་ཟག་དེ་ཡུལ་གང་ལ་དྭང་བའི་དད་པ་སུན་ཕྱུང་ནས་ཡུལ་དེ་ལ་འདུན་པ་ལོག་པར་བྱས་པ་ལ་འཆད་དོ། ། ལུགས་གཉིས་པ་སྔགས་འདུལ་མཁན་པོ་ནི་ཕྱོགས་ཕྱི་མ་དང་མཐུན་པར། རྩ་བར་སེམས་སུན་འབྱིན་ཞེས་པ་དེ་དད་པའི་སེམས་སུན་འབྱིན་པ་ཉིད་ལ་སྐབས་སྟོབས་ཀྱིས་ཤེས་སོ། ། དེ་ཡང་སུན་འབྱིན་པ་ནི་ཆུད་གསོན་པའི་དོན་ཡིན་ལ། དེ་ལའང་གཉིས་ཏེ། དད་པ་ཉམས་པར་བྱེད་པ་དང༌། དད་པ་དོན་མེད་པར་བྱེད་པའོ། ། དང་པོ་ལ་བཞི་སྟེ། དད་པ་ཉིད་མེད་པར་བྱེད་པ་དང༌། མ་དད་པ་འཕེལ་བར་བྱེད་པ་དང༌།
གནས་དམན་པ་ལ་སྦྱོར་བ་དང༌། གནས་མ་ཡིན་པ་ལ་སྦྱོར་བའོ། ། དང་པོ་ནི། ཁྱིམ་བདག་དད་པ་ཅན་གྱི་གནས་སུ་ཆོས་མིན་སྤྱད་པས་དད་པ་ལོག་པ་ཁྱིམ་སུན་འབྱིན་པ་ལྟ་བུ་དང༌། གཉིས་པ་ནི་དད་པ་ལོག་པ་ཙམ་དུ་མ་ཟད། མ་དད་པ་འཕེལ་བ་སྟེ། ལྷས་བྱིན་གྱིས་བཅའ་བའི་བསླབ་ཚིགས་ལྔ་ལྟ་བུའོ། ། གསུམ་པ་ནི། རྒྱ་ཆེན་ཆོས་ཀྱི་སྣོད་གྱུར་པ། ། དམན་པའི་ཆོས་ལ་སྦྱར་མི་བྱ། །
ཞེས་པ་ལས་ལོག་སྟེ། སངས་རྒྱས་ཉིད་དུ་ཞུགས་པ་དག ། རྫོགས་པའི་བྱང་ཆུབ་ལྡོག་པ་དང༌། ། ཞེས་པ་ལྟ་བུའོ། ། བཞི་པ་ནི། གནས་ལ་དད་པའི་སེམས་ཅན་དེ་དག་གནས་མ་ཡིན་པ་ལ་དད་དུ་འཇུག་པའོ། ། གཉིས་པ་དད་པ་དོན་མེད་པར་བྱེད་པ་ནི། དད་པས་སྦྱིན་པ་ཆུད་གསོན་པར་དང༌། དད་པ་དང་མི་མཐུན་པར་བརྗོད་པའོ། ། དང་པོ་ནི།
ཚུལ་ཁྲིམས་དང་མི་ལྡན་པ་དང༌། ལྡན་ཀྱང་དགེ་བའི་ཆོས་ལ་མི་བརྩོན་པས་དད་རྫས་ལོངས་སྤྱོད་པའོ། ། གཉིས་པ་དད་པ་དང་མི་མཐུན་པའི་སྤྱོད་པ་ལ་ཡང་གཉིས་ཏེ། དད་པ་ཅན་གྱི་སེམས་མི་བསྲུང་བ་དང༌། དད་པ་ཅན་ཆེད་ཀྱིས་སླུ་བའོ། ། དང་པོ་ནི། གཞན་མ་དད་པ་སྐྱེ་བའི་རྒྱུ་ལ་འཛེམ་མེད་དུ་སྤྱོད་པའོ། ། གཉིས་པ་ལ་གཉིས་ཏེ། གདམས་ངག་མི་སྦྱིན་པ་དང༌། གཡོ་སྒྱུས་སྤྱོད་པའོ། །
དང་པོ་ནི། སྣོད་རུང་གི་སློབ་མ་དད་པ་ཅན་དེ་ལ་དཔེ་མཁྱུད་དང༌། རྙེད་བཀུར་ཆེད་འཛིན་གྱིས་སམ། རྙེད་པ་ལ་ཆེས་ཞེན་པས་ཆོས་དེ་མི་སྦྱིན་པའོ། ། གཉིས་པ་ནི། ཕུང་པོ་ལྔའི་རབ་བྱེད་ལས། རྒྱུ་གང་ཞེ་ན། གཞན་ལ་སླུ་བ་ཡང་དག་པ་མ་ཡིན་པའི་དོན་སྟོན་པའོ། ། ཞེས་གསུངས་པ་ལྟར་རོ། ། དེ་ལྟར་དད་པ་སུན་འབྱིན་པའི་དབྱེ་བ་དེ་དག་གིས་དད་པ་སུན་ཕྱུང་བའི་ཉེས་པའང་མདོ་དང་བསྟན་བཅོས་དག་དང་སོ་སོར་སྦྱོར་བ་མཛད་ཅིང༌།
སུན་འབྱིན་པའི་དབྱེ་བ་དེ་དག་གང་གི་སྒོ་ནས་དད་པ་སུན་ཕྱུང་ཀྱང་ཀུན་ནས་དཀྲིས་པ་ཚང་ན་རྩ་བའི་ལྟུང་བ་ཉིད་དུ་རྣམ་པར་གཞག་གོ ། ཞེས་གསུངས། འདིར་ཕྱིར་རྒོལ་གྱིས་སྔ་རྒོལ་སུན་འབྱིན་པའི་རྩོད་པ་གསལ་པོ་མི་སྣང་བས། ཕྱོགས་སྔ་མའི་དམ་བཅའི་སྐྱོན་སེལ་བ་དང༌། རྟགས་ཀྱི་ཚེར་མ་དབྱུང་དགོས་པ་ནི་མེད་དོ། ། དེ་ལྟ་ན་ཡང་དད་པ་ཅན་གྱི་གང་ཟག་གི་དད་པ་སུན་ཕྱུང་བ་དང༌། སྤྱིར་དེའི་བློ་སུན་ཕྱུང་བ་གཉིས་ནི་ཁྱད་པར་ཤིན་ཏུ་ཆེ་བ་ཡིན་ཏེ། དཔེར་ན་བྱང་ཆུབ་སེམས་དཔའ་དེའི་ཐུགས་སུན་ཕྱུང་བ་དང༌། དེའི་བྱང་ཆུབ་ཀྱི་སེམས་སུན་འབྱིན་པ་གཉིས་ཀྱི་ཁྱད་པར་ཤིན་ཏུ་ཆེ་བ་དང༌། ཡོན་ཏན་མང་པོ་ཅན་གི་གང་ཟག་དེའི་ལུས་ངག་ལ་གནོད་པ་བྱས་པའི་སྒོ་ནས་སུན་ཕྱུང་བ་དང༌།
གང་ཟག་དེའི་ཡོན་ཏན་སུན་ཕྱུང་བ་གཉིས་ཁྱད་པར་ཤིན་ཏུ་ཆེ་བ་བཞིན་ནོ། ། དེས་ན་རྗེ་བཙུན་གྱི་བཞེད་པ་ཉིད་ལེགས་པ་ཡིན་ཏེ། དེ་ལ་སྒྲུབ་བྱེད་དང༌། ཟློག་པ་ལ་གནོད་བྱེད་མ་དམིགས་པའི་ཕྱིར། དང་པོ་ནི་དཀོན་མཆོག་གསུམ་ལ་དད་པ་ཅན་གྱི་གང་ཟག་ནི་ཐར་པ་ཆ་མཐུན་གྱི་དགེ་བའི་རྩ་བ་ཅན་ཡིན་ལ། དེ་སུན་འབྱིན་པར་བྱེད་པའི་ལུས་ངག་གི་ལས་ནི་བརྒྱུད་ནས་ཐར་པ་དང་མི་མཐུན་པའི་ལས་སུ་འཇོག་པའི་ཕྱིར། གནོད་བྱེད་ནི། གཞན་གྱི་དད་པ་དེ་དང་དེ་དག་སུན་ཕྱུང་བ་ཡིན་ན། ཆོས་སྤོང་ལས་དང༌། དགེ་འདུན་གྱི་དབྱེན་དང༌།
བྱང་སེམས་སྡོམ་པ་ལ་ལྟོས་པའི་ཕམ་པ་ལྟ་བུའི་ཆོས་བཞི་ལ་སོགས་པ་ཉེས་པ་གཞན་དང་གཞན་དག་གི་རྒྱུར་འགྱུར་སྲིད་པའི་ཕྱིར་རོ། ། ཡང་ན་ནི་དད་པ་ཅན་གྱི་སེམས་ཅན་སླུ་བ་ལ་འདིའི་རྩ་ལྟུང་དུ་བཤད་ནས། སླུ་བའི་དོན་ནག་པོ་པས་བཤད་པ་ལྟར། ཟོང་གིས་སླུ་བ་དང༌། ལོག་པར་སྟོན་པས་སླུ་བ་དང༌། གནས་ངན་ལེན་གྱི་སྦྱོར་བས་སླུ་བ་དང་གསུམ་ལས། དང་པོ་ནི། ཁ་གསག་དང༌། གཞོགས་སློངས་དང༌། གཞལ་བ་ལ་གཡོ་བྱེད་པ་ལ་སོགས་པའོ། །
གཉིས་པ་ནི། བསྟན་བཅོས་ངན་པ་འཆད་པ་ལྟ་བུའོ། ། གསུམ་པ་ནི། སྐྱབས་ངན་པ་ལ་རྟེན་དུ་འཇོག་པའོ། ། ཞེས་གསུང་ངོ༌། ། འདིར་སྨྲས་པ། བསོད་ནམས་ཟོང་གིས་ཐོབ་པ་ཡི། ། གཞུང་ལུགས་ཡིད་བཞིན་རིན་ཆེན་པོ། ། ལུང་རིགས་བརྟག་དཔྱད་རྣམ་པ་བརྒྱས། ། སེམས་འཇལ་རྟོག་པ་བསྟན་པའི་རྒྱན། །
རྩ་ལྟུང་བཅུ་གསུམ་པའི་སྐབས་སུ། གསུམ་སྟེ། ཁས་བླངས་ཀྱི་ཕྱོགས་སྔ་མ་བཞག དེ་ལ་ཕྱིར་རྒོལ་བས་ཇི་ལྟར་རྩད་པ། རྩོད་པ་དེའི་ཚེར་མ་ཕྱུང་བའོ། ། དང་པོ་ནི། འཁྲུལ་སྤོང་ལས། རྩ་ལྟུང་བཅུ་གསུམ་པའི་ངོ་བོ་ནི། ཚོགས་ཀྱི་འཁོར་ལོ་ལ་སོགས་པའི་དུས་སུ་ཤ་ཆེན་ལ་སོགས་པ་དམ་ཚིག་གི་རྫས་དང་ཕྲད་པའི་ཚེ། སྐྱུག་བྲོ་བའམ་མི་གཙང་བ་ལ་སོགས་པའི་བསམ་པས་སྤངས་སམ།
ཡང་ན་རབ་ཏུ་བྱུང་བ་ལ་སོགས་པ་བསླབ་པས་བཅིངས་པས་ཆང་འཐུངས་པ་དང་ཕྱི་དྲོ་ཁ་ཟས་བརྟེན་པའི་ལྟུང་བ་བྱུང་དུ་དོགས་པའི་བསམ་པས་མི་བསྟེན་པའོ། ། ཡང་ཁ་ཅིག་ཚུལ་འཆོས་པས་མི་བསྟེན་པ་ཡང་མཐོང་སྟེ། འདི་དག་ནི་ཆེས་སྨད་པར་བྱ་བའི་གནས་སོ། ། བཅུ་གསུམ་པ་འདི་ལ་ཁ་ཅིག རྡོ་རྗེ་དྲིལ་བུ་ཡང་མི་འབྲལ་བའི་དམ་ཚིག་གོ་ཞེ་ན། འདི་ནི་བུམ་དབང་གི་དམ་ཚིག་ལོགས་སུ་འབྱུང་བ་ཡིན་ལ། དེས་ན་འདི་ནི་ཚོགས་ཀྱི་འཁོར་ལོ་ཉིད་ཀྱི་སྐབས་ཡིན་པར་གཟུང་སྟེ། དམ་པ་དང་པོ་ལས། དམ་ཚིག་རྙེད་ནས་འདོར་བ་གཞན། ། ཞེས་པའི་འགྲེལ་པར།
པདྨ་དཀར་པོས། དམ་ཚིག་རྙེད་ནས་ཚོགས་ཀྱི་འཁོར་ལོ་འདོར་བར་འགྱུར་བ་ནི་གཞན་ཞེས་བྱ་བ་བཅུ་གསུམ་པར་འགྱུར་རོ། ། ཞེས་བཤད་པའི་ཕྱིར་རོ། ། འདི་ལྟུང་བར་འགྱུར་བའི་རྒྱུ་མཚན་ཡང༌། འདི་ནི་ཁྱོད་ཀྱི་དམྱལ་བའི་ཆུ། ། དམ་ཚིག་འདས་ན་སྲེག་པར་བྱེད། ། དམ་ཚིག་བསྲུངས་ན་དངོས་གྲུབ་ནི། ། བདུད་རྩི་ལྔ་ཡི་ཆུས་འགྲུབ་བོ། ། ཞེས་ཁས་བླངས་པའི་ཕྱིར་རོ། ། གཉིས་པ་ལ་གཉིས་ལས།
ཕྱོགས་ཕྱི་མ་དང་པོས་ནི་ཕྱོགས་སྔ་མ་ལ་སུན་འབྱིན་དངོས་སུ་བརྗོད་པ་མེད་ཀྱང༌། མི་མཐུན་པར་བཤད་པ་ནི་འདི་སྐད་ཅེས། རྩ་ལྟུང་བཅུ་གསུམ་པ་འདི་ལ་གཉིས་ཏེ། བླ་མེད་ཀྱི་རྩ་ལྟུང་དུ་འགྲོ་ཚུལ་དང༌། རྣལ་འབྱོར་རྒྱུད་ཀྱི་རྩ་ལྟུང་དུ་འགྲོ་ཚུལ་ལོ། ། དང་པོ་ལ། ཡུལ་ནི་དམ་ཚིག་ཅེས་པ་སྤྱིར་བཟའ་བཏུང་གི་དམ་ཚིག་གཉིས་ཡོད་ཀྱང་འདིར་བཟའ་བ་དང་ལོངས་སྤྱོད་ལ་དཱ་རི་ཀཱ་པས་གསུངས་པ་ལྟར་བྱའོ། ། ཅི་ཞིག་བྱས་པས་ལྟུང་བར་འགྱུར་ན། ཚོགས་ཀྱི་འཁོར་ལོའམ། དཔའ་བོའི་སྟོན་མོའི་ཆོ་ག་ཚུལ་བཞིན་དུ་བྱེད་པའི་དམ་རྫས་བཟའ་བཏུང་ཤ་ལྔ་སོགས་བསྟན་པ་ན་མི་གཙང་བར་སེམས་པའམ།
ཐེ་ཚོམ་ཟོས་ནས་དང་དུ་མི་ལེན་པའོ། ། སྙིང་པོ་རྒྱན་ལས། འདོད་པའི་བསྟན་བཅོས་ལས་འབྱུང་ལྟར། ། གཉིས་ཀའི་ལོངས་སྤྱོད་ལ་རབ་གནས། ། ཕན་ཚུན་དམ་ཚིག་གཏམ་སྨྲ་ཞིང༌། ། དགའ་བའི་སེམས་ཀྱིས་འོངས་པ་དང༌། ། དོར་ན་རྩ་བ་ཉམས་འགྱུར་བས། ། འབད་པས་དམ་ཚིག་ལེགས་དྲན་བྱ། ། ཞེས་ཚོགས་འཁོར་གྱི་སྐབས་སུ་རིག་མས་འདོད་པ་བསྟབས་པ་དང་དུ་མ་བླངས་ན་རྩ་ལྟུང་དུ་བཤད་དེ། རིག་མ་བསྟེན་པའི་ནུས་པ་ཐོབ་པ་དང༌།
དགག་བྱ་གཞན་མེད་པའི་རྟེན་འགའ་ཞིག་ལ་ཡིན་ནོ། ། དེ་ལྟར་མི་ནུས་པ་དང༌། རབ་བྱུང་གིས་ནི་ཡེ་ཤེས་ཀྱི་ཕྱག་རྒྱ་ལ་བརྟེན་པ་ཙམ་བྱ་སྟེ། དམ་ཚིག་ལྔ་པ་ལས། ཕྱི་རོལ་དམ་པའི་ཕྱག་རྒྱས་འཁྱུད། ། རང་གི་སློབ་མས་ཡོངས་སུ་བསྐོར། ། དེས་ཀྱང་རང་རིག་མ་ལ་འཁྱུད། ། མི་ནུས་བསམ་གཏན་དག་གིས་བྱ། ། ཞེས་དམིགས་བསལ་གསུངས་པའི་ཕྱིར་རོ། ། གཉིས་པ་རྣལ་འབྱོར་རྒྱུད་ཀྱི་ལ།
ཡུལ་ནི། རྡོ་རྗེ་དང༌། དྲིལ་བུ་དང༌། ལག་པའི་ཕྱག་རྒྱ་ལ་སོགས་པ་རྣམས་སོ། ། ཅི་ཞིག་བྱས་པའི་ལྟུང་བར་འགྱུར་བ་ནི། རྡོར་དྲིལ་དང་ཕྱག་རྒྱ་རྣམས་སྨད་ནས་དེ་དག་མི་བསྟེན་པར་དོར་ནའོ། ། སྨོད་ཚུལ་ནི། དཔལ་མཆོག་འགྲེལ་ཆེན་ལས། དད་པ་མེད་པས་བཞད་པར་བྱེད། ། ཅེས་གསུངས་པ་ལ།
རྡོ་རྗེ་ལ་སོགས་པ་འདིས་ཅི་ཞིག་བྱ། སྒོམ་པ་ཁོ་ན་གཙོ་བོར་གྱུར་པ་ཡིན་ཏེ། ལག་པ་རྣམ་པར་འགྱུར་བ་ལ་སོགས་པ་ནི་མ་ཡིན་ནོ། ། ཞེས་སྐྱེ་བོའི་ཚོགས་ཀྱི་ནང་དུ་གནས་ནས་སྨོད་པ་གང་ཡིན་པ་འདི་ནི། དམ་ཚིག་ལས་འདས་པའོ། ། ཞེས་གསུངས་པ་ལྟར་ཡིན་ནོ། ། ཞེས་འཆད་དོ། ། རྒོལ་བ་གཉིས་པ་ནི། སྔགས་འདུལ་མཛད་པ་ན་རེ། འཁྲུལ་སྤོང་དུ་ལྟུང་བ་བསྐྱེད་པའི་སྐབས་ལ།
གོང་དུ་ཚོགས་འཁོར་ལ་ཞེས་སོགས་དང༌། འོག་ཏུ་ཚོགས་འཁོར་ཉིད་ཀྱི་སྐབས་ཤེས་པ་ལས། གནས་པའི་དོན་ནི་གང་ཞིག་ཡིན། དང་པོ་ལྟར་ན་ནི་རུང་ལ། ཕྱི་མ་ལྟར་ན་ནི་མ་ཡིན་ཏེ། དམ་རྫས་འདི་དག་བསྟེན་དགོས་ཀྱི་སྐབས་ནི། སྤྱོད་པའི་བརྟུལ་ཞུགས་ཀྱི་དུས་ལ་སོགས་པ་མང་ན། ཚོགས་འཁོར་གྱི་སྐབས་ཁོ་ནར་རྩ་ལྟུང་དུ་འགྱུར་གྱི། གཞན་དུ་མ་ཡིན་པའི་རིགས་པ་མེད་ལ། པདྨ་དཀར་པོའི་ལུང་ལའང་ཉིད་ཅེས་ངེས་གཟུང་སྟོན་པའི་ཚིག་མེད་པའི་ཕྱིར་རོ། །
གཞན་ཡང་བུམ་དབང་གི་དང༌། བསྐྱེད་རིམ་པའི་དམ་ཚིག་འཆད་པ་འདིར་སྐབས་སུ་མི་བབ་ཅེས་པ་ལའང་ཚིག་གི་འབྲེལ་གང་ཞིག་ཡིན་ཞེས་དྲིས་ན། ཚོགས་འཁོར་ཉིད་ཀྱི་སྐབས་སུ་ཡིན་པའི་ཕྱིར་ཞེས་པར་ཟད་ན། དེ་ནི་བསྒྲུབ་བྱ་ཉིད་པས་མ་གྲུབ་པར་བཤད་ཟིན་ཞིང༌། ཚོགས་འཁོར་དུས་སུ་བུམ་དབང་དང༌། བསྐྱེད་རིམ་པའི་དམ་ཚིག་སྲུང་དགོས་པ་མེད་པར་སེམས་ན་ནི་ཧ་ཅང་ཐལ་ཡང་ཚོགས་འཁོར་གྱི་ཚེ་བདུད་རྩི་སོགས་དམ་རྫས་འདི་དག་མ་སྟེན་པས་རྩ་ལྟུང་དུ་འགྱུར་བའི་རྒྱུ་མཚན་ལ། བདུད་རྩི་ལྔ་ཡི་ཆུས་འགྲུབ་བོ། ། ཞེས་དང་ལྟུང་བ་བསྒྲགས་པ་ན། རྟག་ཏུ་དམ་ཚིག་སྐྱང་བར་བྱ། ། ཞེས་པའི་ལུང་གཉིས་ཀྱང་འབྲེལ་མེད་དོ། །
ལུང་དང་པོའི་སྒྲ་ཇི་བཞིན་ན་ཤ་སོགས་ཀྱང་མ་འདུས་ལ། འདུས་སུ་ཆུག་ཀྱང་འདིས་ཚོགས་འཁོར་གྱི་དུས་ཁོ་ནར་བསྲུང་དགོས་པའང་མི་འབྲེལ་ཞིང༌། ལུང་ཚིགས་གི་དོན་ཡང༌། འདི་ཁྱོད་དམ་ཚིག་བདུད་རྩི་སྟེ། ། མ་སྲུང་སྲེག་པར་བྱེད་པའི་དུག ། ཅེས་བྱ་བ་ཆུ་འདི་ཉིད་དམ་ཚིག་བསྲུངས་ན་བདུད་རྩི་དང༌། མ་སྲུང་ན་དུག་ལྟ་བུར་འགྱུར་ཞེས་དམ་ཚིག་གི་མནའ་ཆུ་ལ་བརྗོད་དགོས་པ་དག་ཡིན་ན་བདུད་རྩི་ལྔ་བཟའ་དགོས་པ་དང་ཇི་ལྟར་འབྲེལ་དམ་གཞག་འདི་དག་ཀྱང་དམ་ཚིག་སྤྱིའི་དབང་དུ་བྱས་ཀྱི། ཚོགས་སོག་དུས་ཁོ་ན་དང༌། འབྲེལ་པ་མེད་དོ། ། ཞེས་འཆད་པར་བྱེད་དོ། །
གསུམ་པ་ལ་གཉིས་ཏེ། རྒོལ་བ་དང་པོའི་ལན་གདབ་པ་དང༌། གཉིས་པའི་ལན་གདབ་པའོ། ། དང་པོ་ནི། རྒོལ་བ་དང་པོས་རྩ་ལྟུང་བཅུ་གསུམ་པོ་འདི་རྣམས་རྣལ་འབྱོར་རྒྱུད་ཀྱིའང་རྩ་ལྟུང་དུ་འགྲུབ་ན། ཕྱོགས་སྔ་མ་ལ་གནོད་བྱེད་དུ་སོང་ཀྱང༌། འདི་མི་འགྲུབ་པ་ལ་གཉིས་ཏེ། ལུང་མེད་པ་དང༌། རིགས་པས་གནོད་པའོ། ། དང་པོ་ནི།
སྤྱིར་བླ་མེད་ཀྱི་རྒྱུད་ནས་གསུངས་པའི་རྩ་ལྟུང་བཅུ་བཞི་པོ་འདི་རྣལ་འབྱོར་གྱི་རྒྱུད་ནས་བཤད་པ་མེད་པའི་རྒྱུ་མཚན་གྱིས་འདིར་བསྟན་གྱི་བཅུ་གསུམ་པ་རྣལ་འབྱོར་རྒྱུད་ཀྱི་བཅུ་གསུམ་པར་མི་འགྲུབ་པ་དང༌། འདིར་བསྟན་གྱི་བཅུ་གསུམ་པའི་ནང་ཚན་ཞིག་རྣལ་འབྱོར་རྒྱུད་ཀྱི་རྩ་ལྟུང་དུ་འགྲུབ་ཏུ་ཆུག་ཀྱང༌། དེ་རྣལ་འབྱོར་རྒྱུད་ཀྱི་རྩ་ལྟུང་བཅུ་གསུམ་པར་སྟོན་བྱེད་ཀྱི་ལུང་མེད་པ་དང༌། རྣལ་འབྱོར་རྒྱུད་ནས་རྩ་ལྟུང་བཞི་བཤད་ཀྱང་དེ་དང་འདིའི་བཅུ་བཞི་དོན་གཅིག་པར་སྟོན་བྱེད་དུ་དཔྱད་པ་གསུམ་གྱིས་དག་པའི་ལུང་མེད་པའི་ཕྱིར། གཉིས་པ་ནི། རྩ་ལྟུང་བཅུ་གསུམ་པ་འདི་ནི་བླ་མེད་ཀྱི་དབང་གོང་མ་ལས་ཐོབ་པའི་སྡོམ་པ་ལ་ལྟོས་པའི་རྩ་ལྟུང་དུ་འཆད་དགོས་པས། བུམ་དབང་ཙམ་ཐོབ་པ་ལ་ལྟོས་ནས་ཀྱང༌། རྩ་ལྟུང་དུ་བཤད་པ་དཀའ་ན་རྣལ་འབྱོར་རྒྱུད་ལ་ལྟ་ཅི་སྨོས་པའི་ཕྱིར་དང༌། རྣལ་འབྱོར་རྒྱུད་ནས་འབྱུང་བའི་སྡོམ་ལྡན་གྱི་རྡོ་རྗེ་དྲིལ་བུ་དང༌། ལག་པའི་ཕྱག་རྒྱ་སོགས་ལ་སྨད་ནས་དོར་བ་ནི།
བདེ་གཤེགས་བཀའ་འདས་ཀྱི་ནང་དུ་འདུས་པའི་ཕྱིར། འདི་ལ་ཁྱད་གསོད་མེད་པས་དེར་འགྱུར་བ་མ་ཡིན་ནོ། ། ཞེས་འཆད་མོད། འདི་ལ་ཁྱད་གསོད་ཀྱི་བློ་ནི་ངེས་པར་ཡོད་དེ། ཡིད་ཀྱིས་སྒོམ་པ་ཡོད་ན་ལག་པས་གཟུང་དགོས་པ་མིན་ནོ། ། སྙམ་པའི་བློ་དེ་ཉིད་ཁྱད་གསོད་ཀྱི་བློ་ཡིན་པའི་ཕྱིར། གཞན་ཡང་རྣལ་འབྱོར་རྒྱུད་ཀྱི་རྩ་ལྟུང་བཅུ་གསུམ་པར་ཁྱེད་ཀྱིས་ངོས་གཟུང་བ་འདི་རྣལ་འབྱོར་བླ་མེད་པ་ལ་ལྟུང་བར་འགྱུར་རམ། མི་འགྱུར། འགྱུར་ན། རྣལ་འབྱོར་གོང་མ་གཉིས་སྡོམ་གཟུང་གི་ཆོ་ག་ལ་ཁྱད་པར་མེད་པས།
དེས་བཟུང་བའི་སྡོམ་པ་ཡང་ཁྱད་མེད་དུ་འདོད་པ་དང་འགལ་བར་འགྱུར་ན། ཅི་རྩ་བའམ། ཡན་ལག་གི་ལྟུང་བར་འགྱུར། གཉིས་པ་ལྟར་ན། དེ་ཆོས་ཅན། རིགས་ལྔའི་སྡོམ་བཟུང་གིས་གཟུང་ཞིང་ཐོབ་པའི་སྡོམ་པ་ལ་ལྟོས་པའི་རྩ་བའི་ལྟུང་བ་མ་ཡིན་པར་ཐལ། དེ་ལ་ལྟོས་པའི་ཡན་ལག་གི་ལྟུང་བ་ཡིན་པའི་ཕྱིར། རྟགས་ཁས་བླངས་ཀྱིས་གྲུབ་ཅིང༌། ཐལ་བ་ལ་ཁས་བླངས་ཀྱི་བསལ་བ་ཞུགས་སོ། ། དང་པོ་ལྟར་ན།
བླ་མེད་ཀྱི་བཅུ་གསུམ་པ་འདིའམ། གཞན་དུ་འགྱུར། དང་པོ་ལྟར་ན་དངོས་སུ་འགལ། གཉིས་པ་ལྟར་ན། གཞན་གང་དུ་འགྱུར། བཀའ་འདས་སུ་འགྱུར་བ་ལས་འོས་མེད་པས། འོ་ན་རྣལ་འབྱོར་རྒྱུད་ལ་ལྟོས་པའི་ཡང་བཀའ་འདས་ལ་བླ་མེད་ཀྱི་བཀའ་འདས་ཡིན་པའི་ཕྱིར། རྟགས་དང་ཐལ་ཆོས་ཁས་བླངས་པར་མ་ཟད། ཁྱབ་པའང་ཁས་བླངས་པ་ཡིན་ཏེ། རྒྱུད་སྡེ་གོང་མ་གཉིས་པོ་སྡོམ་བཟུང་གི་ཆོ་ག་གཅིག་གིས་བཟུང་བའི་སྡོམ་པ་ཐོབ་པའི་དུས།
ཁྱད་མེད་དུ་ཁས་བླངས་པའི་ཕྱིར། རྒོལ་བ་གཉིས་པའི་ལན་གདབ་པ་ལ་གསུམ་སྟེ། འདི་ཚོགས་ཀྱི་འཁོར་ལོ་ཁོ་ན་དང་འབྲེལ་བའི་ལྟུང་བ་ཡིན་པ་ལ། སྒྲུབ་བྱེད་ཡོད་ཅིང༌། གནོད་བྱེད་མེད་པར་བསྟན། རྩ་ལྟུང་དུ་འགྱུར་བའི་རྒྱུ་མཚན་དམ་ཚིག་གི་ཁས་བླངས་དང་མ་འབྲེལ་བ་ལ་ཡིན་པར་བསྟན། དེ་མ་འབྲེལ་ན། ཕྱི་རྒོལ་ཉིད་ལ་ཁས་བླངས་ནང་འགལ་ཡོད་པར་བསྟན་པའོ། ། དང་པོ་ཚོགས་འཁོར་ཉིད། ཅེས་པའི་ཚིག་ལ་འགལ་དུ་མེད་པར་བསྟན།
བསྟེན་བྱའི་དམ་ཚིག་ཐམས་ཅད་བསྟེན་དུས་ཐམས་ཅད་དུ་མི་བསྟེན་པ་རྩ་ལྟུང་འདིར་འཆད་ན་ཧ་ཅང་ཐལ་བ། དུས་འཁོར་འགྲེལ་པའི་ལུང་ལ་ངེས་གཟུང་གི་ཚིག་ཡོད་པར་བསྟན་པའོ། ། དང་པོ་ནི། འཁྲུལ་སྤོང་ལས། ཚོགས་ཀྱི་འཁོར་ལོ་ལ་སོགས་པའི་དུས་སུ་དམ་ཚིག་གི་རྫས་མི་བསྟེན་པ་རྩ་ལྟུང་དུ་བཤད་པ་དང༌། འོག་ཏུ། དེས་ན་འདི་ནི་ཚོགས་ཀྱི་འཁོར་ལོ་ཉིད་ཀྱི་སྐབས་ཡིན། ཞེས་པ་གཉིས་ཁས་བླངས་འགལ་བ་མ་ཡིན་ཏེ། གོང་གི་སོགས་པའི་སྒྲས་ནི། དཔའ་བོའི་སྟོན་མོའི་ཆོ་ག་ཚུལ་བཞིན་དུ་བྱེད་པ་བསྡུས་པ་ཡིན་ལ།
འོག་ཏུ་ཉིད་ཅེས་བྱ་བའི་ཚིག་འབྱུང་བ་དེར་དཔའ་བོའི་སྟོན་མོ་ཡང༌། ཚོགས་འཁོར་གྱི་ནང་དུ་བསྡུས་ནས་བཤད་པ་ལ་མི་འཚམ་ཅི་ཡང་མེད་པའི་ཕྱིར་དང༌། ཉིད་ཅེས་བྱ་བའི་སྒྲ་ནི། ཚོགས་འཁོར་ལས་གཞན་པའི་མཉམ་རྗེས་ཀྱི་གནས་སྐབས་སུ་གསང་སྔགས་ཀྱི་ཀུན་སྤྱོད་ཉམས་སུ་ལེན་པའི་གནས་སྐབས་དེ་དང་དེ་དག་སེལ་བ་ཡིན་གྱི་དཔའ་བོའི་སྟོན་མོ་གཅོད་མི་ནུས་པའི་ཕྱིར། གཉིས་པ་ནི། རྩ་ལྟུང་འདི་ཚོགས་འཁོར་གྱི་དུས་ལས་གཞན་དུ་དམ་ཚིག་གི་རྫས་མི་སྟེན་པ་ལ་འཆད་ན་ཧ་ཅང་ཐལ་བ་ཡིན་ཏེ། དམ་ཚིག་དང་མི་ལྡན་པའི་སྐྱེ་བོ་མང་པོ་ཚོགས་པའི་དབུས་སུ། སྔགས་པ་དམ་ཚིག་ཅན་གྱིས་ཟས་སྐོམ་དུས་ལ་བབ་པའི་ཚེ་ཡང༌། དམ་ཚིག་གི་རྫས་དེ་དག་ཇི་ལྟར་རྙེད་པ་བཞིན་བསྟེན་དགོས་པར་ཐལ་བ་དང༌། དགེ་སློང་རྡོ་རྗེ་འཛིན་པས།
གཞན་གྱིས་འཕྱ་བ་ལ་སོགས་པའི་ཉེས་པ་ཡོད་ཀྱང༌། ཇི་ལྟར་རྙེད་པ་བཞིན་དུ་བསྟེན་དགོས་པར་ཐལ་བའི་ཕྱིར་རོ། ། བརྟུལ་ཞུགས་ཀྱི་སྐབས་ལ་དོགས་པ་གཅོད་དགོས་པ་མིན་ཏེ། དེར་དམ་ཚིག་གི་རྫས་ཇི་ལྟར་རྙེད་པ་བཞིན་དུ་ལོངས་མི་སྤྱོད་པའི་དོགས་པ་མི་འབྱུང་བའི་ཕྱིར་དང༌། དེར་ཡང་དོགས་པ་དེ་འབྱུང་ན་བརྟུལ་ཞུགས་སྤྱོད་པའི་སྐབས་མ་ཡིན་པའི་ཕྱིར་རོ། ། གསུམ་པ་ནི། དུས་འཁོར་འགྲེལ་པའི་ཚིག་ལ་ངེས་བཟུང་མེད་པ་མ་ཡིན་ཏེ། སྤྱིར་བཟའ་བའི་དམ་ཚིག་བསྟེན་དགོས་ཀྱི་གནས་སྐབས་ཐམས་ཅད་དུ་ཇི་ལྟར་རྙེད་པ་བཞིན་མི་བསྟེན་པ་རྩ་ལྟུང་འདིར་འགྱུར་བ་ཡིན་ན། འགྲེལ་ཆེན་དུ། ཚོགས་ཀྱི་འཁོར་ལོ་དམ་ཚིག་ཐོབ་པ་ཞེས་ཚོགས་འཁོར་གྱི་ཚིག་འབྱུང་བ་དོན་མེད་པའི་ཕྱིར་དང༌།
དེའི་དོན་ལ། དཱ་རི་ཀཱ་པས། ཚོགས་འཁོར་དང་དཔའ་བོའི་སྟོན་མོའི་དུས་ལ་བབ་པ་ན། ཞེས་འཆད་པར་སྣང་བའི་ཕྱིར་རོ། ། གཉིས་པ་གནོད་བྱེད་མེད་པ་ནི་འཁྲུལ་སྤོང་དུ། འདིར་བུམ་དབང་གི་དམ་ཚིག་འཆད་པ་སྐབས་སུ་མི་འབབ་པའི་ཤེས་བྱེད་ཚོགས་འཁོར་གྱི་སྐབས་ཉིད་ཡིན་པའི་ཕྱིར། ཞེས་ཟེར་བ་ག་ལ་ཡིན། ཚོགས་འཁོར་གྱི་སྐབས་ཉིད་ཡིན་པའི་ཤེས་བྱེད་ཅིག་ཤོས་བཀོད་པ་ཡིན་ཏེ། དེས་ན། ཚོགས་འཁོར་སྐབས་ཉིད་བཟུང་ཞེས་འཁྲུལ་སྤོང་ལས་འབྱུང་བའི་ཕྱིར།
ཡང་ཚོགས་འཁོར་གྱི་དུས་སུ། བུམ་དབང་དང་བསྐྱེད་རིམ་གྱི་དམ་ཚིག་བསྲུང་བ་དགོས་པ་མེད་པར་སེམས་ན་ཡང་ཧ་ཅང་ཐལ་ལོ། ། ཞེས་པ་ཕྱོགས་སྔ་མ་ལ་གནོད་བྱེད་དུ་འཇུག་པ་མ་ཡིན་ཏེ། འཁྲུལ་སྤོང་གི་དགོངས་པ་ནི། ཚོགས་འཁོར་གྱི་དུས་སུ་དམ་ཚིག་དེ་དང་དེ་བསྲུང་མི་དགོས་པའི་རྒྱུ་མཚན་གྱིས་དང༌། དེ་འཆད་པ་སྐབས་སུ་མི་བབ་ཅེས་འཆད་པའི་གོ་སྐབས་ག་ལ་སྲིད། འོ་ན་ཅི་ཞེ་ན། རྩ་ལྟུང་བཅུ་གསུམ་པ་སྟོན་པའི་གཞུང་གིས་བསྟན་པའི་དམ་ཚིག་ངོས་འཛིན་པ་ན། བུམ་དབང་གི་དམ་ཚིག་འཆད་པ་སྐབས་སུ་མི་འབབ་ཅེས་བྱ་བའི་དོན་ཡིན་པས་སོ། ། དེས་ན་ཕྱོགས་སྔ་མའི་དགོངས་པ་ངག་དོན་དུ་དྲིལ་ན་འདི་ལྟར་རྡོ་རྗེ་དྲིལ་བུ་དང་བྲལ་བ་ལྟ་བུ་སྐབས་འདིའི་རྩ་ལྟུང་དུ་འགྲོ་བ་མི་སྲིད་དེ་འདིར་བསྟན་གྱི་དམ་ཚིག་རྫས་ངོས་འཛིན་པ་ན་བུམ་དབང་གི་དམ་ཚིག་གི་རྫས་འཆད་པ་སྐབས་སུ་མི་བབ་པའི་ཕྱིར་དང༌།
དེའི་ཤེས་བྱེད་ཀྱང༌། རྩ་ལྟུང་བཅུ་གསུམ་པ་འདི་ནི། གསང་དབང་གི་དམ་ཚིག་དང་འབྲེལ་པའི་དམ་ཚིག་གི རྫས་ཇི་ལྟར་རྙེད་པ་བཞིན་མི་སྟེན་པའི་དུས་ཀྱང༌། ཚོགས་འཁོར་གྱི་ཚེ་ཁས་ལེན་པ་ཡིན་ཏེ། སྒྲུབ་བྱེད་ཀྱི་ལུང་ནི། འགྲེལ་ཆེན་དྲི་མེད་འོད་ལས་དང༌། ཤེས་བྱེད་ཀྱི་རིགས་པ་ནི། ཚོགས་འཁོར་ལས། དུས་གཞན་གྱི་ཚེ།
ཤ་ལྔ། བདུད་རྩི་ལྔ་དང༌། ཆང་ལ་སོགས་པ་མི་སྟེན་ན། རྩ་ལྟུང་དུ་འགྱུར་རམ་སྙམ་པའི་དོགས་པ་སེལ་མི་དགོས་པའི་ཕྱིར། མི་དགོས་ཏེ། སྤྱོད་པ་ལ་རྒྱུ་བའི་དུས་སུ་ནི། དེ་དག་ལ་མི་གཙང་བ་ལ་སོགས་པའི་བསམ་པས་སྤོང་བ་དང༌། རབ་ཏུ་བྱུང་བའི་བསླབ་པ་དང་འགལ་དོགས་ནས་སྤོང་བ་མི་སྲིད་པའི་ཕྱིར་དང༌། སྤྱོད་པ་དང་ཚོགས་འཁོར་ལས། གཞན་གྱི་ཚེ།
དེ་ལྟ་བུའི་བསམ་པས། དམ་ཚིག་གི་རྫས་ཇི་ལྟར་རྙེད་པ་བཞིན་མི་སྟེན་པ་ནི་རྩ་ལྟུང་འདིར་མི་འགྱུར་བའི་ཕྱིར་ཞེས་བྱ་བའི་དོན་ནོ། ། གཉིས་པ་ལྟུང་བར་འགྱུར་བའི་རྒྱུ་མཚན་ལུང་དང་འབྲེལ་བའི་ཤེས་བྱེད་ནི། འོ་ན་ཚོགས་འཁོར་གྱི་རྫས་ལ་ལོངས་མ་སྤྱད་པའི་ཉེས་པ་ཞིག་ཡོད་དམ་མེད། མེད་ན་ལུང་རིགས་ཁས་བླངས་གསུམ་ཆར་དང་དངོས་སུ་འགལ། ཡོད་ན་དེ་འདྲའི་ལྟུང་བ་དེ་ཚོགས་འཁོར་གྱི་དུས་ཁོ་ན་འབྱུང་བ་ཡིན་ནམ། དེ་ལས་གཞན་ཚེ་ཡང་འབྱུང༌། གཉིས་པ་ལྟར་ན་ཚོགས་འཁོར་གྱི་དུས་སུ་ལོངས་སྤྱད་བྱའི་རྫས་ཚོགས་འཁོར་གྱི་དུས་ལས་གཞན་དུ་ལོངས་སྤྱོད་དགོས་ཤེས་པར་སོང་བས་འདི་ལ་སུ་ཞིག་ཡིད་རྟོན་པར་བྱེད། དང་པོ་ལྟར་ན། འོ་ན་དེར་ལོངས་སྤྱད་བྱའི་དམ་ཚིག་གི་རྫས་དེ་དག་དུས་དེ་ཁོ་ནར་བསྟེན་དགོས་པ་མ་ཡིན་པར་ཐལ།
དེ་དག་དུས་དེ་ཁོ་ནར་བསྟེན་དགོས་པའི་དམ་ཚིག་བཟུང་བ་མེད་པའི་ཕྱིར་ཡོད་ན་ཚིག་གང་གིས་བཟུང༌། རྟག་ཏུ་དམ་ཚིག་བསྐྱང་བར་བྱ། ། ཞེས་པ་ལྟ་བུའི་ཚིག་གི་བཟུང་ངོ་ཞེ་ན་ཡང་མི་འཐད་དེ། དེ་ནི་སྤྱིར་དམ་ཚིག་འཛིན་པའི་ཚིག་ཡིན་གྱི། ཚོགས་འཁོར་གྱི་དུས་ཁོ་ནར་བསྟེན་དགོས་པ་མ་བསྟན་པའི་ཕྱིར། གལ་ཏེ་དེ་འདྲའི་དམ་ཚིག་དེ་སྤྱིར་བསྲུང་དགོས་ན་ཚོགས་འཁོར་གྱི་དུས་ཁོ་ནར་བསྲུང་དགོས་པ་ལས་འོས་མེད་དེ། དེ་ཚོགས་འཁོར་གྱི་དུས་ཁོ་ནར་བསྟེན་བྱའི་དམ་ཚིག་ཡིན་པའི་ཕྱིར་ཞེ་ན། འོ་ན་ཕྱོགས་སྔ་མ་ལ་ཡང་དེ་ཉིད་དེ། རྩ་ལྟུང་བཅུ་གསུམ་པ་འདི་ཚོགས་འཁོར་གྱི་དུས་ཁོ་ན་དང་འབྲེལ་བའི་ཕྱིར། དེ་ཉིད་བསྒྲུབ་བྱའོ། །
ཞེ་ན། གོང་དུ་བསྒྲུབས་ཟིན་པ་དེ་ཉིད་དོ། ། གསུམ་པ་ནི། བདུད་རྩི་ལྔ་ཡི་ཆུས་འགྲུབ་བོ། ། ཞེས་པའི་ཚིག་དེས་མནའ་ཆུ་དེ་ཉིད་བསྲུངས་ནས་བདུད་རྩིར་སྟོན་པ་ཡིན་གྱི། དེ་ཕྱིན་ཆད་བདུད་རྩི་ལྔ་བཟའ་དགོས་པའི་ཤེས་བྱེད་དུ་འབྲེལ་བ་མེད་དོ། ། ཞེས་འཆད་པ་དང༌། ཡང་དམ་ཚིག་གི་རྫས་ཀྱི་གཙོ་བོ་ནི་བདུད་རྩི་ལྔ་ཡིན་པ་ལ་དགོངས་ནས་མནའ་ཆུ་བླུད་པ་ན། བདུད་རྩི་ལྔའི་རང་བཞིན་ཅན་གྱི་ཆུ་ལུད་པར་བཤད་པ་ཡིན་ནོ། ། ཞེས་འཆད་པ་ཡང་འགལ་ལོ། །
དེའི་ཤེས་བྱེད་ཀྱང༌། འདི་ཁྱོད་དམ་ཚིག་བདུད་རྩི་སྟེ། ། ཞེས་པ་ཡང་མནའ་ཆུ་བླུད་པའི་དུས་ཀྱི་ཆུ་ཐིགས་པ་དེ་ཁོ་ན་ལ་ཟེར་བ་མ་ཡིན་གྱི། སྤྱིར་བདུད་རྩི་ལྔའི་རང་བཞིན་ཅན་གྱི་ཆུ་བསྟེན་པ་ལ་འཆད་དགོས་པར་ཕྱོགས་སྔ་ཕྱི་གཉིས་ཀ་དོན་མཐུན་པའི་ཕྱིར་རོ། ། ཡང་སྔགས་འདུལ་མཛད་པས་འདི་སྐད་དུ་ཤཱནྟི་པས། དམ་ཚིག་གི་རྫས་བདུད་རྩི་ལྔ་ཙམ་ལ་འཆད་པ་ནི་ཧ་ཅང་ཉུངས་པ་ཡིན་ནོ། ། འོ་ན་ཅི་ཞེ་ན། དམ་ཚིག་ནི་སྤྱིར་གསུམ་སྟེ། བསྲུང་བ་དང༌། བཟའ་བ་དང༌།
བསྟེན་པའི་དམ་ཚིག་གོ ། དེ་ཡང་བསྡུ་ན་བསྲུང་བའི་དམ་ཚིག་དང་བསྟེན་པའི་དམ་ཚིག་གཉིས་སུ་འདུས། འདིར་ཕྱི་མ་འཆད་པ་སྐབས་སུ་བབ་པ་ཡིན་ཏེ། བསྟེན་བྱ་མི་སྟེན་པའི་རྩ་ལྟུང་དུ་བཤད་པའི་ཕྱིར། བསྟེན་བྱ་ལའང་གཉིས་ཏེ། ཡོ་བྱད་ཀྱི་དངོས་པོ་དང༌། ལོངས་སྤྱོད་པ་སྤྱད་བྱའི་དངོས་པོའོ། ། དང་པོ་ནི། རྡོ་རྗེ་དྲིལ་བུ་དང༌། ཧེ་རུ་ཀའི་རྒྱན་དྲུག་དང༌།
ཁ་ཊྭཱཾ་ག་དང༌། ཅང་ཏེའུ། པདྨའི་སྣོད་སོགས་སོ། ། ལོངས་སྤྱད་བྱ་ལའང་བསྟེན་བྱ་འདོད་པའི་ཡོན་ཏན་ཉིད་དང༌། ཡོན་ཏན་དེ་དག་ལྡན་པའི་བསྟེན་བྱའོ། ། དང་པོ་ནི། གཟུགས་སྒྲ་སོགས་ལྔ་པོ་རྣམས་སོ། ། གཉིས་པ་ནི། མཚན་ཉིད་དང་ལྡན་པའི་རིག་མའོ། ། འདི་དག་གི་ནང་ནས་ཀྱང་རོ་དང་རེག་བྱ་ཉིད་དམ་ཚིག་གི་རྫས་སུ་བསྔགས་ལ།
རོ་ལ་བཟའ་བ་དང་བཏུང་བའི་དབྱེ་བས་གཉིས་ལས། དང་པོ་ནི། ཤ་ལྔ་དང་བདུད་རྩིའོ། ། གཉིས་པ་ནི། ཆང་ལྔའོ། ། དེའི་ནང་ནས་བདུད་རྩི་ལྔ་གཙོ་བོ་ཡིན། དེའི་ནང་ནས་བྱང་ཆུབ་ཀྱི་སེམས་ཉིད་གཙོ་བོ་ཡིན་ཏེ། བཟའ་བའི་ལོངས་སྤྱོད་དུ་བསྟེན་དགོས་པ་དང༌། བདེ་བའི་འབྱུང་གནས་སུ་བསྟེན་དགོས་པའོ། ། དང་པོ་ལ།
ཚོགས་འཁོར་གྱི་ཚེ་ལྟ་བུ་ཚིམ་པའི་དོན་དུ་བསྟེན་པ་དང༌། རྒས་པ་གསོ་བའི་ཚེ་ལྟ་བུ་ལུས་བརྟན་པའི་དོན་དུ་བསྟེན་པ་དང༌། གཉིས་པ་ནི། མི་འཕོ་བར་གཟུང་ནས་ལྷན་ཅིག་སྐྱེས་པར་བདེ་བའི་རྟེན་དུ་བྱའོ། ། རེག་བྱའི་ལོངས་སྤྱོད་རིག་མའི་བྷ་གའང་སྟེན་པར་བྱེད་པའི་སྒྲ་བཤད་དུ་ཡོད་དེ། བྷ་ཛ་དང༌། ཤྲིཉཱ་བསྟེན་པ་ལའོ། ། ཞེས་པའི་སྐད་བྱིངས་དག་གི་ནང་ནས། བྷ་ཛ་ཞེས་པ་བྷ་གའི་བྱིངས་ཡིན་པ་སོགས་སྒྲ་འཇུག་པ་ཡང༌། སངས་རྒྱས་བསྟེན་པ་ལ་སོགས་པ།
པད་མར་བྱ་བ་ཇི་བཞིན་གྱི་བྷ་ཛ་མོཀྵ་ཧོ། ཞེས་པ་ཐར་པའི་སྣོད་སྟེན་ཅིག་པ་སྟེ། རྣམ་པར་ཐར་པའི་སྒོ་གསུམ་མཚོན་པའི་ཆོས་ཀྱི་འབྱུང་གནས་ལ་བཤད་དགོས་པའི་དོན་གྱིས་སོ། ། ཞེས་འཆད་པར་བྱེད་དོ། ། འཁྲུལ་སྤོང་གི་རྗེས་སུ་ཞུགས་ཏེ་འདི་ལ་བརྟགས་ན། དམ་ཚིག་གི་རྫས་ཀྱི་ངོས་འཛིན་ནི་རྒྱ་ཆེས་པ་ཡིན་ཏེ། རྒྱན་དྲུག་ལ་སོགས་པ་སྨོད་པའི་སེམས་ཀྱིས་སྤངས་པ་ནི། བདེ་གཤེགས་བཀའ་འདས་སུ་འདུས་ལ། སྤྱོད་པས་རྒྱུ་བའི་དུས་སུ་བསྟེན་པར་བྱ་བའི་དམ་ཚིག་གི་རྫས་ཡིན་པའི་རྒྱུ་མཚན་གྱིས་ཡིན་ན་ནི། དུས་དེ་ཁོ་ནར་མི་བསྟེན་པ་ལ་རྩ་ལྟུང་དུ་འཆད་རིགས་པར་ཐལ་བའི་ཕྱིར།
དེ་ལས་གཞན་དུ་ནི། འདི་དག་ལ་བསྟེན་པར་བྱ་བའི་དམ་ཚིག་གི་སྒྲས་བཤད་པ་མེད་པ་དང༌། སྤྱོད་པ་ལ་རྒྱུ་བའི་དུས་སུ་དེ་དག་མི་བསྟེན་པ་མི་སྲིད་པས། དེ་མི་བསྟེན་པ་རྩ་ལྟུང་དུ་མི་འཆད་པའི་ཕྱིར་དང༌། མཚན་ཉིད་དང་ལྡན་པའི་རིག་མ་བསྟེན་བྱའི་དམ་ཚིག་གི་རྫས་ཡིན་ཀྱང༌། དེ་ལ་སྨད་པའི་སེམས་ཀྱིས་མི་བསྟེན་པ་ནི། རྩ་ལྟུང་བཅུ་བཞི་པར་འདུས་པའི་ཕྱིར། འདི་ལ་གལ་ཏེ་འདི་ནི་སྨད་ནས་སྤངས་པ་ཡིན་ལ། བཅུ་བཞི་པ་ནི་སྨད་པ་ཙམ་ཡིན་ནོ། ། ཞེས་ཟེར་བ་ལྟ་བུར་སྣང་བས།
དེ་ལྟ་ན་ནི་བཅུ་བཞི་པ་འདིའི་ནང་དུ་འདུས་པར་འགྱུར་ཏེ། སྨད་པའི་སེམས་ཀྱིས་སྤངས་པའི་ནང་དུ་སྨད་པ་འདུས་པའི་ཕྱིར་རོ། ། འདིར་སྨྲས་པ། ཁེངས་གཏམ་སྨྲས་པས་རང་གི་ཕྱོགས། ། སྒྲུབ་དང་གཞན་ཡིད་འབིགས་ནུས་པའི། ། ཚིག་མདས་གཞན་ཕྱོགས་སུན་ཕྱུང་བ། ། རློམ་པ་དེ་དག་འདིར་སྤངས་སོ། ། རྩ་ལྟུང་བཅུ་བཞི་པའི་སྐབས་སུ། ཕྱོགས་སྔ་མ་བཞག་པ་དང༌། དེ་དང་མི་མཐུན་པར་སྨྲ་བའི་ཚུལ་དང༌།
དེ་དག་ལ་བརྟགས་ནས་ཕྱོགས་སྔ་མ་ཉིད་འཐད་པར་བཞག་པའོ། ། དང་པོ་ནི་འཁྲུལ་སྤོང་ལས། འདིར་ལྟུང་བའི་ངོ་བོ་ཉིད་ནི། ཤེས་རབ་ཀྱི་ངོ་བོ་བུད་མེད་ལ་སྨོད་པའོ། ། དེ་ཡང་བུད་མེད་ཀྱི་རྟེན་གྱི་ངོས་ནས་སྨོད་པ་སྟེ། བུད་མེད་འདི་སྐྱེས་པ་ལས་ཆོས་དམན་པ་མི་གཙང་བ་མཐའ་དག་གི་སྣོད་དུ་གྱུར་པ་སྟེ། འདི་ལ་སྐྱེས་པའི་ལུས་ཀྱང་དཀོན་ན། བྱང་ཆུབ་ལྟ་ག་ལ་ཞིག ཅེས་བྱ་བ་ལ་སོགས་པའི་ཚུལ་གྱིས། བུད་མེད་ཀྱི་རྟེན་གྱི་ངོས་ནས་བཀར་ཏེ།
སྨོད་པ་འདི་ནི་རྩ་བའི་ལྟུང་བའོ། ། འདིར་ཁ་ཅིག་བུད་མེད་ཀྱི་རྟེན་གཟུང་བ་སུ་ལ་ཁྲོས་ཀྱང༌། རྩ་བའི་ལྟུང་བར་སེམས་པ་མ་ཡིན་ཏེ། རྟེན་གྱི་ངོས་ནས་སྨད་པ་མ་ཡིན་པའི་ཕྱིར། ཡང་ངག་ཏུ་མ་སྨྲས་ཀྱང་སེམས་ཀྱིས་སྨོད་པ་ཡང་རྩ་ལྟུང་སྟེ། ཡིད་ཀྱི་རྩ་བ་ཡིན་པའི་ཕྱིར་རོ། ། རྨོངས་པ་དག་ཡུལ་གཅིག་ལ། ལྟུང་བ་དུ་དང་ལྡན་ཟེར་ནས། བླ་མ་བུད་མེད་གཅིག་ལ་སྨད་ན། རྩ་ལྟུང་དང་པོ་དང༌།
གསུམ་པ་དང༌། བཞི་པ་དང༌། བཅུ་བཞི་སྟེ་བཞི་དང་ལྡན་ནོ། ། ཞེས་སྨྲ་བ་དེ་ནི་བླུན་པོའོ། ། ཅིའི་ཕྱིར་ཞེ་ན། བླ་མའི་ངོས་ནས་སྨད་ན། ལྟུང་བ་དང་པོར་འགྱུར་གྱི་གསུམ་པ་ལ་སོགས་པར་འགྱུར་བའི་བཤད་པ་གང་ནའང་མེད་དོ། ། དེ་བཞིན་དུ་བུད་མེད་ཀྱི་རྟེན་གྱི་ངོས་ནས་སྨད་ན་བཅུ་བཞི་པར་འགྱུར་ཏེ། འདི་ནི་བླ་མ་ལ་བརྙས་པར་མི་སྣང་བའི་ཕྱིར་རོ། ། འདིར་ལྟུང་བར་འགྱུར་བའི་རྒྱུ་མཚན་ནི།
གསང་བའི་ཐེག་པར་ཤེས་རབ་བཟུང་བ་བཏང་བ་དང༌། བུད་མེད་རྟགས་ཤེས་རབ་ཀྱི་ཕ་རོལ་ཏུ་ཕྱིན་པའི་རང་བཞིན་ཡིན་པའི་ཕྱིར། མི་སྐྱོད་པའི་དམ་ཚིག་བསྒྲགས་པ་ལས། བྱང་ཆུབ་སེམས་གང་དེ་རྡོ་རྗེ། ། ཤེས་རབ་དྲིལ་བུ་ཞེས་སུ་བཤད། ། ཅེས་པ་དང༌། བུད་མེད་སྨད་པར་མི་བྱ་ཞིང༌། ། ཞེས་ཁས་བླངས་པའི་ཕྱིར་རོ། ། བུད་མེད་ནི་རྟགས་ཤེར་ཕྱིན་གྱི་རང་བཞིན་ཞེས་པ་ཡང༌། དོན་ཤེས་རབ་ཀྱི་ཕ་རོལ་ཏུ་ཕྱིན་པ་ནི་བདག་མེད་པ་ཡིན་ལ།
རྟགས་ཤེས་རབ་ཀྱི་ཕ་རོལ་ཏུ་ཕྱིན་པ་ནི་བུད་མེད་ཀྱི་རྣམ་པ་ཡིན་ནོ། ། དེ་ཇི་ལྟར་ཡིན་སྙམ་ན། བདག་མེད་པ་ལས་ཐམས་ཅད་བྱུང་བ་བཞིན་དུ་བུད་མེད་ཀྱིས་ཀྱང་སེམས་ཅན་གྱི་ཁམས་སྐྱེད་པ་དཔེར་བྱས་ཏེ། རྡོ་རྗེ་གུར་ལས། བདག་མེད་མས་གསུངས་པ། ང་ཉིད་སངས་རྒྱས་ཐམས་ཅད་ཀྱི། ། ཡུམ་གྱི་གཟུགས་ཀྱིས་ཀུན་སྐྱེད་ལ། ། ཞེས་པ་དང༌། འབུམ་ལས་ཀྱང༌། ཤེས་རབ་ཀྱི་ཕ་རོལ་ཏུ་ཕྱིན་པ་ནི་ཕྱོགས་བཅུའི་དེ་བཞིན་གཤེགས་པ་ཐམས་ཅད་ཀྱི་ཡུམ་དུ་གྱུར་པའོ། །
ཞེས་གསུངས་སོ། ། མདོར་ན་དོན་ཤེར་ཕྱིན་མཚོན་པར་བྱེད་པ་རྟགས་བུད་མེད་ཡིན་པའི་ཕྱིར་བུད་མེད་ལ་སྨོད་པ་ནི་ལྟུང་བ་བཅུ་བཞི་པའོ། ། ཞེས་གསུངས་སོ། ། གཉིས་པ་ལ་རྒོལ་བ་གཉིས་ལས་དང་པོས་ཕྱོགས་སྔ་མ་དང་མི་མཐུན་པའི་ཆ་ཤས་བཞག་པ་དང༌། རྒོལ་བ་གཉིས་པས་སུན་ཅི་ཕྱིན་དུ་རྒོལ་བའོ། ། དང་པོ་ནི། སྙེ་མ་མཁན་པོ། རྩ་ལྟུང་འདིའི་ཡུལ་ལ། བུད་མེད་ཀྱི་ཚུལ་འཛིན་པ་རྡོ་རྗེ་ཕག་མོ་སོགས་དང༌། བུད་མེད་མཚན་ཉིད་པ་གང་ཡང་རུང་བ་གཅིག་གོ །
དེ་ཡང་སྔ་མ་ལ་སྨོད་ན་ཀུན་སློང་སྐྱོན་ཅན་གང་ཡང་རུང་བས་སྨད་ལ། ཕྱི་མ་ལ་ནི་བུད་མེད་ཀྱི་རྟེན་སྤྱི་ལ་སྨད་པ་དགོས་སོ། ། བུད་མེད་རང་བཞིན་པ་ལ་སྨད་པའི་རྩ་ལྟུང་ནི་རྣལ་འབྱོར་རྒྱུད་ལ་མི་སྦྱོར་རོ། ། ཞེས་འཆད་དོ། ། གཉིས་པ་ནི། སྔགས་འདུལ་མཛད་པ་ན་རེ། ལུགས་སྔ་མ་གཉིས་ཀ་ཞིབ་མོར་བརྟག་པ་ལ་གསུམ་སྟེ། ཡུལ་ལ་བརྟག བྱེད་ལས་ལ་བརྟག རྒྱུ་མཚན་ལ་བརྟག་པའོ། །
དང་པོ་ལ། མཚན་གཞི་བུད་མེད་ཀྱི་ངོས་འཛིན་ལ་བརྟག མཚན་ཉིད་ཤེས་རབ་ཀྱི་རང་བཞིན་ལ་བརྟག་པའོ། ། དང་པོ་ནི། འདིར་བུད་མེད་ཅེས་པ་ཕག་མོ་ལ་སོགས་པ་འཇིག་རྟེན་ལས་འདས་པའི་ལྷ་མོ་ལ་བྱེད་པ་མི་འཐད་དེ་འདི་ལྟ་བུའི་དམ་ཚིག་ནི། ཇི་སྐད་དུ། འཇིག་རྟེན་འཇིག་རྟེན་འདས་པ་ཡི། ། སྔགས་དང་ལྷ་ལ་སྨད་མི་བྱ། ། ཞེས་པའི་ནང་དུ་འདུས་པའི་ཕྱིར། གཉིས་པ་ནི།
དོན་གྱི་ཤེར་ཕྱིན་བདག་མེད་མ་ལས་ཐམས་ཅད་འབྱུང་བ་དང་འདྲ་བར། རྟགས་ཀྱི་ཤེར་ཕྱིན་བུད་མེད་ཀྱིས་སེམས་ཅན་གྱི་ཁམས་སྐྱེད་པས་བུད་མེད་ཤེས་རབ་རང་བཞིན་ཞེས་ལུང་འདྲེན་དང་བཅས་པ་ལ། དང་པོར་འདྲ་ཆོས་ལ་མཚུངས་པ་ནི། ཀྱཻ་རྡོ་རྗེས། ང་ལས་འགྲོ་བ་ཐམས་ཅད་འབྱུང༌། ། ཞེས་གསུངས་པ་དང་འདྲ་བས། བུད་མེད་ཐབས་ཀྱི་རང་བཞིན་ཡིན། ། ཞེས་ཀྱང་མི་གསུང་བ་ཅི་ཞེས་རྩད་ན་ཀུན་ཏུ་མཚུངས་སོ། ། བདག་མེད་ལས་ཐམས་ཅད་འབྱུང་བ་དང༌། བུད་མེད་ལས་སེམས་ཅན་འབྱུང་བ་གང་གི་ལུང་དུ་དགོངས་ཀྱང༌།
ཤེར་ཕྱིན་རྒྱལ་བ་རྣམས་ཀྱི་ཡུམ་ཡིན་པའི་ལུང་ཁུངས་སྨོས་པ་འབྲེལ་མེད་པའོ། ། བཤད་པ་དེ་ཐམས་ཅད་ཀྱང་བུད་མེད་ཤེས་རབ་རང་བཞིན་ཞེས་པའི་ཤེས་རབ་ལ་དེ་ཁོ་ན་ཉིད་རྟོགས་པ་དགོས་པ་དང་ཤེས་རབ་བུད་མེད་སྦྱར་བའི་བཤད་པ་ཅིས་ཀྱང་དགོས་པར་མཐོང་ནས་འདྲ་ལེན་གྱི་བཤད་པ་དེ་དག་འབྱུང་བར་ཟད་དོ། ། གཉིས་པ་བྱེད་ལས་ལ་བརྟག་པ་ནི། འདིར་བུད་མེད་ཀྱི་རྟེན་གྱི་ངོས་ནས་རྩ་ལྟུང་ཡིན་ཞེས་གསུང་བ་ལ་ཞིབ་མོར་བརྗོད་ན། དེ་ཁོ་ནར་ནི། བྲམ་ཟེ་ཁྱི་དང་གདོལ་པ་རྣམས་རང་བཞིན་གཅིག་པར་ལྟ་དགོས་ལ། ཐ་སྙད་པ་ལྟར་ན་ནི། བུད་མེད་སྐྱེས་པ་ལས་རྟེན་དམན་པར་གསུང་རབ་སྤྱི་ལ་གྲགས་པ་ལྟར་སྔགས་ཀྱི་ཚུལ་ལའང་ཡོད་པས་ཚོགས་ཀྱི་གྲལ་ལ་སོགས་པའི་དབྱེ་བ་མཛད་པ་ཡིན་ནོ། ། དེས་ན་མདོ་སྡེ་རྣམས་སུ་འདི་བཀར་ནས་རྣམ་གྲངས་དུ་མས་སྨད་པ་བཞིན་དུ། སྔགས་པས་ཀྱང་དངོས་པོའི་དེ་ཁོ་ན་ལ་སྤྱོད་པའི་སྐབས་དེ་སྐད་ཅེས་སྨད་པ་ལ་ནི་རྩ་ལྟུང་འདི་ཡོད་པར་མི་སེམས་སོ། །
དེ་བཞིན་དུ་སེམས་ཀྱིས་བུད་མེད་དམན་པར་བཟུང་བ་ལ་རྩ་ལྟུང་ཡོད་ཅེས་གསུང་བ་ནི་རྩ་ལྟུང་འདི་སྟོན་པའི་ལུང་རྣམས་སུ་སྨོད་པ་ཞེས་ངེས་པ་ཁོ་ནར་བྱུང་བ་ལ་མ་བརྟགས་པ་སྟེ། བརྟགས་ན་ནི་རང་གཞན་གྱི་ཆོས་ལ་སྨད་པའི་རྩ་ལྟུང་སེམས་ཐོག་ནས་མི་འཇོག་པར་རང་གིས་བཤད་པ་དང་འགལ་བར་འགྱུར་བའི་ཕྱིར་རོ། ། དེའི་སྒྲུབ་བྱེད་དུ། ཡིད་རྩ་བ་ཡིན་པའི་ཕྱིར་ཞེས་པ་ནི་ཧ་ཅང་ཐལ་ཆེས་བས་རྟོགས་པར་སླའོ། ། དེ་བཞིན་དུ་འདིར་ལྟུང་བར་འགྱུར་བའི་རྒྱུ་མཚན་ལ། དོན་ཤེར་ཕྱིན་བདག་མེད་པ་མཚོན་པར་བྱེད་པའི་རྟགས་ཤེར་ཕྱིན་ཡུམ་ཆེན་མོ་བུད་མེད་ཀྱི་རྣམ་པ་ཅན་ཡིན་པའི་ཕྱིར། བུད་མེད་ལ་སྨོད་པ་ལྟུང་བ་བཅུ་བཞི་པའོ། ། ཞེས་པའང་ཧ་ཅང་མ་ངེས་པའི་རྒྱུ་མཚན་ལྟར་སྣང་ཡིན་པ་ནི་སྔ་མ་ལ་དཔགས་པས་སོ། ། ཞེས་འཆད་པར་བྱེད་དོ། ། གསུམ་པ་ལ་གཉིས་ཏེ།
ཕྱིར་རྒོལ་དང་པོའི་ལུགས་མི་འཐད་པ་དང༌། གཉིས་པའི་སུན་འབྱིན་རྣམས་མི་འཇུག་པའོ། ། དང་པོ་ནི། རྩ་ལྟུང་བཅུ་བཞི་པ་འདི་རྣལ་འབྱོར་རྒྱུད་ལ་ཡང་སྦྱོར་བ་མི་འཐད་དེ། ལྟུང་བ་འདི་ནི་གཙོ་བོར་ཤེས་རབ་ཡེ་ཤེས་ཀྱི་དབང་ལས་ཐོབ་པའི་དམ་ཚིག་གི་འགལ་ཟླ་ཡིན་པའི་ཕྱིར་དང༌། རྣལ་འབྱོར་གྱི་རྒྱུད་དུ་ཕྱག་རྒྱ་གསུམ་པོ་གང་རུང་སྟེན་པར་ཁས་བླངས་པ་ལས་བྱུང་བའི་སྡོམ་པ་ཐོབ་པ་མེད་པས། དེའི་འགལ་ཟླ་མི་འཆད་པའི་ཕྱིར། རྡོ་རྗེ་ཕག་མོ་སོགས་ལ་སྨོད་པ་ཡང་སྤྱིར་ཉེས་པ་ཤིན་ཏུ་ལྕི་བ་ཡིན་མོད། རྣལ་འབྱོར་རྒྱུད་ཀྱི་རྩ་ལྟུང་བཅུ་བཞི་པར་འོང་བའི་དོན་མེད་དེ། རྣལ་འབྱོར་རྒྱུད་ནས་ཁྱད་གཞི་འདིར་བསྟན་གྱི་རྩ་ལྟུང་བཅུ་བཞི་པའི་བཤད་པ་མེད་པ་ལ།
ཁྱད་ཆོས་རྗེ་བཙུན་རྣལ་འབྱོར་མ་ལ་བརྙས་པ་སོགས་རྩ་ལྟུང་བཅུ་བཞི་པར་འོང་དོན་མེད་པའི་ཕྱིར། དེ་ལ་འདི་སྐད་ཅེས་ཟེར་ཏེ། ཛ་ལནྡ་རིའི་རྡོ་རྗེ་སློབ་དཔོན་ཀཱ་མ་དྷེ་ནུས་པས་ངན་སོང་སྦྱོང་རྒྱུད་ཀྱི་འགྲེལ་པར་དེ་ནས་རྩ་བའི་ལྟུང་བ་བཅུ་བཞི་ཡན་ལག་དང་བཅས་པ་སློབ་དཔོན་དུ་འོས་པ་ལ་སྦྱིན་ཏེ། ཞེས་གསུངས་ནས། དམ་ཚིག་བསྒྲག་པའི་སྐབས་སུ། རྡོ་རྗེའི་མ་རྣམས་ཉིད་ལ་ནི། ། ཞེས་བྱ་བ་ནི། བཅོམ་ལྡན་འདས་མ་སྐུལ་བྱེད་མ་དང༌། རལ་གཅིག་མ་དང༌། མཱ་མ་ཀི་དང༌།
སྒྲོལ་མ་ལ་སོགས་པ་ཡེ་ཤེས་རྡོ་རྗེ་ལྟ་བུར་མི་ཕྱེད་པས་རྣལ་འབྱོར་མ་ཉིད་དུ་བསྟན་པ་རྣམས་ལའོ། ། རྣལ་འབྱོར་ཅན་གྱིས་ཞེས་བྱ་བ་ནི་སྔགས་པས་སོ། ། བརྙས་པ་མ་ཡིན་ཞེས་བྱ་བ་ནི་བུད་མེད་དུ་གནས་པ་སྨོད་པ་སྲིད་པས་དགག་པ་སྟེ། བུད་མེད་ཤེས་རབ་རང་བཞིན་པས། ། དེ་ལ་བརྙས་པ་བཅུ་བཞི་པ། ། ཞེས་རྩ་བའི་ལྟུང་བར་ཡང་འདི་དག་ལ་བརྙས་པ་ཉིད་གཞག་གོ ། ཞེས་བུད་མེད་ལ་སྨོད་པའི་རྩ་ལྟུང་རྣལ་འབྱོར་རྒྱུད་ཀྱི་རྩ་ལྟུང་དུ་གསུངས་པས་གཞན་བཅུ་གསུམ་ཡང་བླ་མེད་དང་འདྲ་བར་བཞེད་པར་གསལ་ལོ། ། ཞེས་གསུངས་མོད། སྤྱིར་བླ་མེད་ནས་གསུངས་པའི་རྩ་ལྟུང་འདི་དག་ཕལ་ཆེ་བ་རྒྱུད་སྡེ་འོག་མ་གསུམ་གྱི་སྔགས་པ་ལ་ཡང་རྩ་ལྟུང་ཉིད་དུ་འགྱུར་བར་སོགས་འཁྲུལ་སྤོང་གི་དགོངས་པས་ཀྱང་བཞེད་ཅིང༌། རྣལ་འབྱོར་རྒྱུད་ལ་ཡང་རྩ་ལྟུང་བཅུ་བཞི་བཤད་པ་དང་ངོས་འཛིན་གཉིས་ཀ་ཡོད་ཀྱང༌།
དེ་དང་བླ་མེད་ཀྱི་བཅུ་བཞི་པ་དོན་གཅིག་པ་མ་ཡིན་ཏེ། དེ་ལྟར་སྟོན་བྱེད་ཀྱི་ལུང་ཚད་ལྡན་གཞན་མེད་པར་ནི་ཕྱོགས་གཉིས་ཀ་མཐུན་པས་གྲུབ་ལ། ཀཱ་མ་དྷེ་ནུའི་ལུང་དེས་ཀྱང་གཉིས་པོ་དོན་གཅིག་པར་མི་འགྲུབ་སྟེ། ལུང་དེ་ལས་ནི། རྡོ་རྗེ་མ་ལ་བརྙས་བཅུ་བཞི་པར་བཤད་པ་ཡིན་གྱི། བུད་མེད་དུ་གནས་པས་སྨོད་ན་བླ་མེད་ཀྱི་རྩ་ལྟུང་བཅུ་བཞི་པར་བཤད་དོ། ། ཞེས་པའི་དོན་དུ་གསལ་ལ། བུད་མེད་དུ་གནས་པས་སྨོད་པ་ནི་རྣལ་འབྱོར་རྒྱུད་ཀྱི་རྩ་ལྟུང་བཅུ་བཞི་པ་མ་ཡིན་པར་ཁྱེད་རང་གིས་ཀྱང་གོང་དུ་ཁས་བླངས་མ་ཐག་པ་དེ་ཉིད་ཀྱི་ཕྱིར་རོ། ། རྒོལ་བ་གཉིས་པའི་ལན་གདབ་པ་ལ་གསུམ་སྟེ། ཡུལ་གྱི་བརྟག་པ་མི་འཇུག་པའི་ལན།
བྱེད་ལས་ཀྱི་བརྟག་པ་མི་འཇུག་པའི་ལན། ལྟུང་བར་འགྱུར་བའི་རྒྱུ་མཚན་ལ་སུན་འབྱིན་གྱི་བརྟག་པ་མི་འཇུག་པའི་ལན་ནོ། ༼རྒྱུ་མཚན་གྱི་བརྟག་པ་མི་འཇུག་པའི་ལན་ནོ། ། ཞེས་པས་ཆོལ་བ་འདྲ། འོག་ནས་རྒྱས་བཤད་སྐབས་བྱེད་ལས་ལ་བརྟག་པའི་སུན་འབྱིན་ཟེར་བ་སྟོན་ཡོད་པ་བཞིན། འདི་ཆོལ་ནས་འདིར་ཡང་རྒྱས་བཤད་ལྟར་འགོད་མི་དགོས་སམ་སྙམ་པས་དཔྱད་གཟིགས་ཞུ།༽ དང་པོ་ལ། མཚན་གཞི་ངོས་འཛིན་གྱི་བརྟག་པ་མི་འཇུག་པར་བསྟན། མཚན་ཉིད་ངོས་འཛིན་གྱི་བརྟག་པ་མི་འཇུག་པར་བསྟན་པའོ། ། དང་པོ་ནི།
ཁྱེད་ཀྱིས་བརྗོད་པའི་སུན་འབྱིན་དང་པོ་དེའི་ཕྱོགས་སྔ་མ་འཁྲུལ་སྤོང་ལས་གསལ་བར་བཤད་པ་མེད་ཀྱང༌། སུན་འབྱིན་དེ་ཕྱོགས་སྔ་མ་སུ་ལའང་གནོད་བྱེད་དུ་སོང་བ་མ་ཡིན་ཏེ། རྡོ་རྗེ་ཕག་མོ་དང་རིག་བྱེད་མ་སོགས་ལ་རྟེན་བུད་མེད་ཀྱི་སྒོ་ནས་སྨད་ན་རྩ་ལྟུང་བཅུ་བཞི་པར་ཁས་ལེན་དགོས་ཤིང༌། བླངས་པ་ལ་ནི་སུན་འབྱིན་བརྗོད་པ་དེ་དག་འཇུག་པའི་ཕྱིར་དང༌། རྣལ་འབྱོར་མ་འདི་དག་ནི་ཤེས་རབ་ཀྱི་རང་བཞིན་དུ་གྱུར་པའི་བུད་མེད་ཀྱི་གཙོ་བོ་ཡིན་པའི་ཕྱིར། ཅི་སྟེ་ཤེས་རབ་རང་བཞིན་ཞེས་པའི་གོ་དོན། ཆོས་རབ་ཏུ་རྣམ་འབྱེད་ཀྱི་བློ་ལ་བྱ་བ་མ་ཡིན་ཏེ། ཐབས་ཤེས་རབ་གཉིས་ཀྱི་ཟླས་ཕྱེ་བའི་ཤེས་རབ་ལ་འཆད་པས་སོ། ། ཞེས་ཀྱང་བཤད་ཟིན་པ་མ་ཡིན་ནམ་ཞེ་ན། དེའི་དུས་ཀྱི་ཤེས་རབ་དེ་ཅི་ལ་ཟེར།
དེ་ནི་ཤེས་རབ་མ་ཡིན་པ་ཞིག་ལ་འདོད་རྒྱལ་ཐོག་མའི་བརྡ་སྦྱར་བ་ཡིན་ཏེ། ཆང་ལ་ཤེས་རབ་དང༌། ཤ་ཆེན་ལ་ཐབས་སུ་བཤད་པ་བཞིན་ནོ། ། ཞེས་ཀྱང་བཤད་ཟིན་པ་མ་ཡིན་ནམ་ཞེ་ན། དེ་ལྟ་ན་བླ་མེད་ཀྱི་ཐེག་པ་འདིར་རྣལ་འབྱོར་པ་ཡབ་ཡུམ་ཐབས་ཤེས་སུ་བཞག་པའི་རྣམ་གཞག་ཇི་ལྟ་བ་ཐམས་ཅད་ཉམས་པར་འགྱུར་ཏེ། ཐབས་ཤེས་དངོས་མ་ཡིན་པ་ལ་དེར་བཏགས་པ་ཉིད་དུ་ཁས་བླངས་པའི་ཕྱིར་རོ། ། དེས་ན་འཇིག་རྟེན་ལས་འདས་པའི་ལྷ་མོ་ཡིན་ན་རྩ་ལྟུང་བཅུ་བཞི་པ་འདིའི་སྨོད་ཡུལ་དུ་འགལ་བར་འགྱུར་ཏེ། དེ་ཐམས་ཅད་ནི། ཇི་སྐད་དུ་འཇིག་རྟེན་འཇིག་རྟེན་འདས་པ་ཡི། ། སྔགས་དང་ལྷ་ལ་སྨད་མི་བྱ། །
ཞེས་པའི་ནང་དུ་འདུས་པའི་ཕྱིར་འདོད་ན་ཧ་ཅང་ཐལ་བ་ཉིད་དོ། ། ཡང་འཁྲུལ་སྤོང་ལ་སུན་འབྱིན་བྱེ་བྲག་ཏུ་བརྗོད་པ། འདྲ་ཆོས་ལ་མཚུངས་པར་ཐལ་བ་འཕངས་པ་དེ་ཡང་འཇུག་པ་མ་ཡིན་ཏེ། ཕྱིར་རྒོལ་བས་ཕྱོགས་སྔ་མའི་འདོད་པ་ལེན་པ་ནི། བུད་མེད་ཤེས་རབ་ཀྱི་རང་བཞིན་ཡིན་ཏེ། ཤེར་ཕྱིན་གྱི་ངོ་བོ་བདག་མེད་མ་ལས་ཐམས་ཅད་འབྱུང་བཞིན་དུ། བུད་མེད་ལས་ཀྱང་སེམས་ཅན་གྱི་ཁམས་འབྱུང་བའི་ཕྱིར། ཞེས་པའི་དོན་དུ་བླངས་ནས། འོ་ན་བུད་མེད་ཐབས་ཀྱི་རང་བཞིན་དུ་མཚུངས་ཏེ། ཐབས་ཀྱི་ངོ་བོ་དགྱེས་པ་རྡོ་རྗེ་ལས་འགྲོ་བ་ཐམས་ཅད་འབྱུང་བ་དང་མཚུངས་པར་བུད་མེད་ལས་ཀྱང་སེམས་ཅན་གྱི་ཁམས་འབྱུང་བའི་ཕྱིར།
རྟགས་ནི། ཇི་སྐད་དུ། ཀྱཻ་རྡོ་རྗེས། ང་ལས་འགྲོ་བ་ཐམས་ཅད་འབྱུང༌། ། ཞེས་གསུངས་པས་སོ། ། ཞེས་རྒོལ་བ་ཡིན་ལ། དེ་ནི་ཕྱོགས་སྔ་མའི་ཁས་ལེན་དང་མ་འབྲེལ་བ་ཉིད་དོ། ། ཇི་ལྟར་ཞེ་ན། ཕྱོགས་སྔ་མའི་དོན་ནི་འདི་ཡིན་ཏེ་བུད་མེད་ལ་རྟེན་གྱི་སྒོ་ནས་སྨད་ན་རྩ་བའི་ལྟུང་བར་འགྱུར་བའི་རྒྱུ་མཚན་ནི། ཡུམ་ཤེར་ཕྱིན་ནི་བུད་མེད་ཀྱི་རྟེན་ཅན་ཉིད་དུ་སྟོན་པའི་ཕྱིར།
དེ་ལྟར་སྟོན་པའི་རྒྱུ་མཚན་ནི། སེམས་ཅན་སོ་སོའི་མ་ནི་བུད་མེད་ཀྱི་རྟེན་ཅན་ཡིན་པ་བཞིན་དུ། རྒྱལ་བ་རྣམས་ཀྱི་ཡུམ་ནི་བུད་མེད་ཀྱི་རྟེན་ཅན་དུ་བསྟན་པ་ན་ཤེར་ཕྱིན་དེ་རྒྱལ་བའི་ཡུམ་དུ་གོ་ནུས་པའི་ཕྱིར། དེ་དེའི་ཡུམ་ཡིན་པའི་ཤེས་བྱེད་དུ། ཡུམ་འབུམ་པ་དང༌། བསྡུས་པ་ཚིགས་སུ་བཅད་པའི་ལུང་འདྲེན་པར་མཛད་པ་ཡིན་ནོ། ། དེ་ལ་སུན་འབྱིན་འདྲ་ཆོས་ཀྱི་སྟོབས་མཚུངས་པ་ཞིག་འཇུག་ན། བུད་མེད་ཐབས་ཀྱི་རང་བཞིན་ཡིན་པར་ཐལ། ཐབས་ཀྱི་ངོ་བོ་དགྱེས་པའི་རྡོ་རྗེ་བུད་མེད་ཀྱི་རྟེན་ཅན་ཡིན་པའི་ཕྱིར་ཞེས་འཕེན་པར་མཛད་དུ་གསོལ། ཡང་གལ་ཏེ་ཤེས་རབ་ཀྱི་རང་བཞིན་ནི་བུད་མེད་ཡིན་ཞེས་པ་རྩ་ལྟུང་གི་གཞུང་འགྲེལ་གྱི་དགོངས་པར་མ་སོང་བས།
བུད་མེད་ཤེས་རབ་ཀྱི་རང་བཞིན་ནི་ཡིན་པའི་རྒྱུ་མཚན་གྱིས་དེ་ལ་སྨད་པའི་རྩ་ལྟུང་དུ་བཞག་པར་སོང་བས། རྒྱུ་མཚན་ཉིད་སྒྲུབ་དགོས་སོ་ཞེ་ན། དེ་ཡང་བརྗོད་པར་བྱ་སྟེ། འདི་ལྟར་བུད་མེད་ལ་རྟེན་གྱི་སྒོ་ནས་སྨད་པ་རྩ་བའི་ལྟུང་བར་འགྱུར་བ་ཡིན་ཏེ། ངེས་དོན་གྱི་བུད་མེད་ནི་ཤེས་རབ་ཀྱི་ཕ་རོལ་ཏུ་ཕྱིན་མ་དང༌། ཕྱག་རྒྱ་ཆེན་མོ་དང༌། ཇི་སྐད་དུ། ཕ་རོལ་བུད་མེད་བསྟེན་པར་བྱ། ། ཞེས་པའི་ལུང་གིས་བསྟན་པའི་བུད་མེད་དེ་ཡིན་པའི་ཕྱིར། གལ་ཏེ་འདི་ངེས་དོན་གྱི་བུད་མེད་ལ་སྨོད་པ་རྩ་ལྟུང་དུ་སྟོན་བྱེད་མ་ཡིན་པས་རྩ་བར་ཁྱབ་པ་མ་ངེས་སོ་ཞེ་ན།
སྤྱིར་བུད་མེད་ལ་རྟེན་གྱི་སྒོ་ནས་སྨད་ན་ངེས་དོན་གྱི་བུད་མེད་ལ་སྨད་པར་འགྱུར་བ་ཡིན་ཏེ། ངེས་དོན་དོན་དམ་པའི་བུད་མེད་རྣམས་ནི་སེམས་ཅན་གྱི་སྣང་ངོར་དྲང་དོན་ཀུན་རྫོབ་པའི་བུད་མེད་ཀྱི་རྟེན་ཅན་ཡིན་པའི་ཕྱིར། དཔེར་ན་ངེས་དོན་དོན་དམ་པའི་ཆོས་སྐུ་དེ་དྲང་དོན་ཀུན་རྫོབ་གཟུགས་ཀྱི་སྐུའི་རྟེན་ཅན་ཡིན་པའི་རྒྱུ་མཚན་གྱིས་གཟུགས་སྐུ་ལ་བསྟོད་པ་ན་ཆོས་སྐུ་ལ་བསྟོད་པར་འགྱུར་བ་བཞིན་ནོ། ། ཡང་ཤེར་ཕྱིན་རྒྱལ་བ་རྣམས་ཀྱི་ཡུམ་ཡིན་པའི་ལུང་ཁུངས་སྨོས་པ་གང་གི་ཡང་ཤེས་བྱེད་དུ་མ་འབྲེལ་བ་ཡིན་ཏེ། ངེས་དོན་དོན་དམ་པའི་ཤེར་ཕྱིན་དེ་དྲང་འདོན་བུད་མེད་ཀྱི་རྟེན་ཅན་དུ་སྟོན་པའི་སྒྲུབ་བྱེད་དུ་འབྲེལ་བར་འདི་སྐད་ཅེས། དབང་དང་སྤྱོད་པའི་དུས་ཀྱི་རིག་མ་རྣམས་རྣམ་པ་བུད་མེད་རང་བཞིན་ཤེར་ཕྱིན་ཞེས་པའང་སྒྲུབ་པར་མི་ནུས་པ་དམ་བཅར་གཞག་སྟེ། དེ་ལྟར་ནི་སྨྲ་བ་པོ་སུ་ཞིག་གིས་སྒྲུབ་པར་བཟོད། སྒྲུབ་ན་ནི་དེ་དུས་ཀྱི་བུད་མེད་ཐམས་ཅད་འཇིག་རྟེན་ལས་འདས་པར་གཞག་དགོས་པའི་ཕྱིར་མཚན་ཉིད་དང་མི་ལྡན་པ་མི་སྲིད་པར་འགྱུར་རོ། ། ཞེས་པ་འདི་འཁྲུལ་སྤོང་ལ་དངོས་སུ་འཕངས་པ་མ་ཡིན་ཀྱང་འདི་ཞལ་གྱིས་བཞེས་དགོས་པ་ཡིན་ཏེ། འདི་ལྟར་དབང་དུས་ཀྱི་རིག་མ་བདག་མེད་མར་བྱིན་གྱིས་བརླབས་པ་དེའི་ཚེ་རིག་མ་དེ་ལ།
ཆོས་ཉིད་ཀྱི་ཆ་དང༌། ཆོས་ཅན་གྱི་ཆ་གཉིས་ལས། དང་པོ་ལ་ནི་ངེས་དོན་དམ་པའི་རིག་མ་ཞེས་བྱ་ལ། འདི་ནི་རང་བཞིན་ཤེར་ཕྱིན་ཡིན་ཏེ། ཆོས་ཀྱི་དབྱིངས་ཀྱི་ཡེ་ཤེས་ཡིན་པའི་ཕྱིར། གཉིས་པ་ནི། ལྷ་མོ་ཞལ་ཕྱག་གི་རྣམ་པ་ཅན་དུ་བྱིན་གྱིས་བརླབས་པ་དེ་ཉིད་ཡིན་ལ། འདི་ཡང་ཤེར་ཕྱིན་གྱི་ངོ་བོ་ཡིན་ཏེ། མཚན་རྟོགས་ལས་ཡིད་སྐྱོབ་པར་བྱེད་པའི་བསྐྱེད་རིམ་གྱི་ཡེ་ཤེས་ཡིན་པས་ལམ་གྱི་ཤེར་ཕྱིན་དངོས་དང་རྗེས་མཐུན་པ་གང་རུང་ལས་མ་འདས་པའི་ཕྱིར། ཤེར་ཕྱིན་ཡིན་ན་འཇིག་རྟེན་ལས་འདས་པའི་ཡེ་ཤེས་ཡིན་དགོས་པར་རྟོག་པ་ནི་རྒྱལ་བ་སྐྱེད་པའི་ཡུམ་རང་བཞིན་ཤེར་ཕྱིན་ཞེས་བྱ་བ་དེ་ལ་ངེས་པ་མ་རྙེད་པའི་གཏམ་དུ་བྱ་བ་ཡིན་ཏེ།
ཇི་སྐད་དུ། སྨྲ་བསམ་བརྗོད་མེད་ཤེས་རབ་ཕ་རོལ་ཕྱིན། ། ཞེས་པའི་བསྟོད་པའི་ཡུམ་དེ་གང་ལ་བྱ་བ་ངོས་བཟུང་དགོས་པའི་ཕྱིར་རོ། ། གཉིས་པ་བྱེད་ལས་ལ་བརྟགས་པའི་སུན་འབྱིན་ནི། ཕྱོགས་སྔ་མ་ལ་མི་འཇུག་པར་མ་ཟད། ཕྱིར་རྒོལ་བ་ཉིད་སྐྱོན་དང་བཅས་པ་ཡིན་ཏེ། གསང་སྔགས་པས་དངོས་པོའི་དེ་ཁོ་ན་ལ་སྤྱོད་པའི་སྐབས་སུ་བུད་མེད་རྟེན་གྱི་སྒོ་ནས་སྨད་པར་བྱ་བ་ཡིན་ན་རྩ་ལྟུང་བཅུ་བཞི་པ་དང་དུ་བླངས་པར་ཐལ་བའི་ཕྱིར། དེ་ཡང་འདི་ལྟར། སྨད་པ་ནི་སྐྱོན་གྱི་སྒོ་ནས་ཡིན་ལ། བསྟེན་པ་ནི་ཡོན་ཏན་གྱི་ཆ་ནས་ཡིན་པས་གཉིས་པོ་གཞི་བུད་མེད་གཅིག་གིས་ཕན་ཚུན་སྤངས་ཏེ་མི་མཐུན་པའི་ཕྱིར།
འཇིག་རྟེན་གྱི་ཐ་སྙད་དང་ཕར་ཕྱིན་གྱི་ཐེག་པ་པ་དག་དང་འདི་མཚུངས་པ་ཡིན་ཏེ། དེར་ནི་མཆོག་སྒྲུབ་པ་ལ་དེ་མེད་མི་རུང་གི་ཡན་ལག་ཏུ་དགོས་པའི་ཐབས་ཁྱད་པར་ཅན་མེད་ཅིང༌། འདིར་ནི་དེ་ཡོད་པའི་ཕྱིར། དེར་ནི་ཤེར་རབ་ལ་བརྟེན་ནས་ཡེ་ཤེས་མངོན་དུ་བྱེད་པ་མེད་ལ་འདིར་ནི་དེ་ལ་བརྟེན་ནས་དེ་མངོན་དུ་མ་བྱས་ན་ཚེ་གཅིག་གིས་སངས་རྒྱས་མི་འགྲུབ་པའི་ཕྱིར་དང༌། དངོས་པོའི་དེ་ཁོ་ན་ལ་དཔྱོད་པའི་སྐབས་སུ་ནི་ཕ་རོལ་ཏུ་ཕྱིན་པའི་ཐེག་པར་ཡང་རྟེན་གཉིས་ཀ་དེ་བཞིན་ཉིད་དུ་རོ་གཅིག་པར་འཆད་དགོས་ན། འདིར་ལྟ་ཅི་སྨོས་པའི་ཕྱིར། དེ་ལ་འདི་སྐད་ཅེས། ལྟུང་བ་འདི་སྐྱེད་པ་ལ་རྟེན་གྱི་སྒོ་ནས་སྨད་པ་ཙམ་གྱི་མི་ཆོག་པར་ཀུན་དཀྲིས་ཆེན་པོ་ཚང་དགོས་པ་ཡིན་ནོ། ། ཞེས་འཆད་མོད། དེ་ལྟ་ན་སྔགས་པས་བུད་མེད་ལ་རྟེན་གྱི་སྒོ་ནས་སྨོད་པའི་ངག་གི་ལས་ཀུན་ནས་སློང་བྱེད་ཀྱི་ཀུན་དཀྲིས་ཆེན་པོ་དེ་ཉིད་རྩ་ལྟུང་དུ་ཐལ་བར་འགྱུར་ཏེ།
དེར་རྩ་ལྟུང་གི་ངོས་འཛིན་གཞན་མ་དམིགས་པའི་ཕྱིར། ཁྱེད་ཀྱིས་ནི་དེ་མི་འདོད་ལ། ཁོ་བོ་ཅག་ལྟར་ན། རྟེན་གཉིས་ལ་བཟང་ངན་དུ་འཛིན་པའི་རྟོག་པ་ཉོན་མོངས་ཅན་དེ་ཉིད་ལ་ངོས་འཛིན་པ་ཡིན་གྱི། དེ་ལས་ལོགས་སུ་གྱུར་པའི་ཀུན་དཀྲིས་ཆེན་པོ་ཞེས་བྱ་བ་མི་འདོད་དོ། ། ཡང་བུད་མེད་ལ་སེམས་ཀྱིས་དམན་པར་བཟུང་བ་ཙམ་གྱིས་རྩ་ལྟུང་དུ་འགྱུར་བ་ཡོད་པ་ལ་བརྗོད་པའི་སུན་འབྱིན་རྣམས་འཇུག་པ་མ་ཡིན་ཏེ། འཁྲུལ་སྤོང་གི་ལུགས་འདིར་ནི་ལུས་ངག་གི་རིག་བྱེད་ལ་མི་ལྟོས་པ་རྣམས་ལྟ་ཞོག ལུས་ངག་གི་རིག་བྱེད་ལ་ལྟོས་པ་རྣམས་ཀྱང་རྩ་ལྟུང་གི་ངོ་བོ་ནི་ཡིད་ཀྱི་ཉེས་པའི་ཆ་ནས་འཇོག་པར་ཞལ་གྱིས་བཞེས་པའི་ཕྱིར། དེ་བས་ན། ཇི་སྐད་དུ།
ཡིད་རྩ་བ་ཡིན་ཞེས་གསུངས་པ་ལ་ཧ་ཅང་ཐལ་བ་ཅི་ཞིག་ཡོད། དོན་དེ་དག་ཀྱང་འཁྲུལ་སྤོང་དུ་རྩ་ལྟུང་བཅུ་བཞིའི་སྤྱི་དོན་འཆད་པའི་སྐབས་སུ་ངོ་བོ་ཉིད་ཀྱི་ཡན་ལག་ནི་ཡིད་ཀྱི་གཙོ་བོར་གྱུར་ཏེ། ལུས་ངག་ཁོའི་གྲོགས་སུ་གྱུར་པའོ། ། ཞེས་དང༌། ད་ནི་ཞར་ལས་བྱུང་བ་ཉེས་པ་མེད་པ་བརྗོད་པར་བྱ་སྟེ། སྤྱིར་ཐེག་པ་ཆེན་པོ་མཐའ་དག་གི་ལུགས་ཀྱིས། ལས་ཐམས་ཅད་སེམས་ལས་བྱུང་བ་ཡིན་ཞིང༌། སེམས་ཀྱིས་གསོག་པ་ཡིན་ཏེ། ལུས་ངག་གི་ལས་ནི་ལུང་མ་བསྟན་ཡིན་ཞེས་གསུངས་སོ། ། གསུམ་པ་ལྟུང་བར་གྱུར་པའི་རྒྱུ་མཚན་ལ་བརྗོད་པའི་སུན་འབྱིན་མི་འཇུག་པ་ནི།
རྗེ་བཙུན་གྱིས་གསུངས་པ་དེ་ཧ་ཅང་མ་ངེས་པའི་རྒྱུ་མཚན་ལྟར་སྣང་ཡིན་ཞེས་པ། ལྟར་སྣང་ཇི་ལྟར་ཡིན་ཏེ། བུད་མེད་རྟེན་གྱི་སྒོ་ནས་སྨད་ན་ལྟུང་བར་འགྱུར་བ་ཡིན་ཏེ། དེ་ལ་དེས་སྨད་པ་ཡུམ་ཆེན་མོ་བུད་མེད་ཀྱི་རྣམ་པ་ཅན་དེ་ལ་སྨད་དོགས་པའི་ཕྱིར། ཞེས་པ་ཡིན་ལ། འདི་ལ་ཧ་ཅང་མ་ངེས་པ་སུ་ཞིག་གིས་ཚུལ་ཇི་ལྟར་དུ་སྟོན། སྔ་མ་ལ་དཔགས་པས་ཤེས་ཞེས་པའི་གོ་བ་སྐྱེས་པ་ལ་རྟེན་གྱི་སྒོ་ནས་སྨད་པས་ཀྱང་རྩ་ལྟུང་འབྱུང་བར་ཐལ། དེ་ལ་སྨད་ན་མཆོག་གི་སྤྲུལ་སྐུ་སྐྱེས་པའི་རྣམ་པ་ཅན་ལ་སྨད་པས་ཁྱབ་པའི་ཕྱིར། ཞེས་ཟེར་བ་ཡིན་ན་ནི། དེ་འདྲ་དེ་ནི་དོན་ལ་དཔྱོད་པའི་སྐབས་ཀྱི་སུན་འབྱིན་པ་ཡིན་ཏེ།
འདི་ལྟར། མགོ་མཚུངས་དང༌། རྣལ་མའོ། ། དང་པོ་ནི། འོ་ན་གཞུང་ཉིད་དུ། ཐབས་ཀྱི་རང་བཞིན་སྐྱེས་པ་ལ། ། སྨོད་པར་བྱེད་པ་བཅུ་བཞི་པ། ། ཞེས་ཅིའི་ཕྱིར་མི་གསུང་སྟེ་ཤེས་རབ་ལ་ཉེས་པ་གང་ཡོད་པ་དེ་ཉིད་ཅིག་ཤོས་ལའང་མཚུངས་པའི་ཕྱིར། གལ་ཏེ་དེ་ལས་སངས་རྒྱས་ཀྱིས་རྩ་ལྟུང་བཅུ་བཞི་པའི་བཅས་པ་མ་མཛད་པའི་ཕྱིར་མི་མཚུངས་སོ་ཞེ་ན། སྔ་མའང་དེ་ཉིད་དོ། །
གཉིས་པ་ནི། སྤྱིར་གསང་སྔགས་ལ་མ་ཞུགས་པའི་གྲུབ་མཐའ་སྨྲ་བ་དང་འཇིག་རྟེན་པ་མཐའ་དག་གི་ལུགས་ལ། རྟེན་གཉིས་ལ་བཟང་ངན་གྱི་ཁྱད་པར་ཆེ་བ་མཐུན་སྣང་དུ་གྲུབ་པ་ཡིན་ལ། འོ་ན་གསང་ཆེན་གྱི་ཚུལ་འདིར་ཡང་དེ་ལྟར་ཁས་ལེན་དུ་རུང་ངམ་ཞེ་ན། མ་ཡིན་ཏེ། འདིར་ནི་ཤེས་རབ་མ་ལ་མ་བརྟེན་པར་བདེ་ཆེན་གྱི་ཡེ་ཤེས་མངོན་དུ་བྱེད་མི་ནུས་པའི་ཕྱིར་དང༌། མཆོག་ཏུ་བསྔགས་པར་བྱ་བའི་གནས་ཡིན་ཏེ། རྡོ་རྗེ་འཛིན་པ་ཐམས་ཅད་ཀྱིས་མཆོག་ཏུ་བརྟེན་པར་བྱ་བ་ཡིན་པའི་ཕྱིར། ཞེས་པའོ། ། འདིར་སྨྲས་པ།
བགྲོད་ལྡན་མང་པོས་ངེས་བརྟགས་པའི། ། སྲོལ་ཆེན་ལམ་དུ་མི་འཇུག་པར། ། གློ་བུར་བཅོས་མའི་མགྱོགས་སྟབས་ཀྱི། ། བགྲོད་བྱའི་གནས་སུ་ཕྱིན་ངེས་སམ། ། དེ་ལྟར་ལྟུང་བ་བཅུ་བཞི་པོ་གཞུང་སོ་སོའི་དོན་བརྒལ་ལན་གྱིས་རྣམ་པར་གཏན་ལ་ཕབ་ཟིན་ནས། གཉིས་པ་སྤྱི་དོན་གྱི་སྐབས་སུ་འབྱུང་བའི་བརྒལ་ལན་གཏན་ལ་ཕབ་པ་ལ་གཉིས་ཏེ། འཁྲུལ་སྤོང་ལ་གཞན་གྱིས་བརྩད་པའི་བརྒལ་ལན་དང༌། འཁྲུལ་སྤོང་གི་གཞན་ལ་བརྩད་པའི་བརྒལ་ལན་ནོ། ། དང་པོ་ནི། སྔགས་འདུལ་མཛད་པ་ན་རེ།
རྩ་ལྟུང་འཁྲུལ་སྤོང་དུ། ཡན་ལག་དུས་ལྟུང་བ་རྫོགས་པར་འགྱུར་ཞེ་ན། བླ་མ་གོང་མ་རྣམས་ཡན་ལག་བཞི་ལས་མེད་ཅེས་གསུང་མོད་ཀྱང་རེ་རེ་ཞིང་ཡན་ལག་ལྔ་ལྔས་རྫོགས་པར་འགྱུར་ཏེ། རྟེན་གྱི་ཡན་ལག ཡུལ་གྱི་ཡན་ལག བསམ་པའི་ཡན་ལག དུས་སྐབས་ཀྱི་ཡན་ལག ངོ་བོ་ཉིད་ཀྱི་ཡན་ལག་གོ ། དང་པོ་ནི། རང་ཉིད་དམ་ཚིག་དང་སྡོམ་ལྡན་ཡིན་ཞིང༌།
ཤེས་པ་རང་བཞིན་དུ་གནས་པའོ། ། གཉིས་པ་ནི། རྩ་ལྟུང་དང་པོ་ལ་མཚོན་བླ་མ་དེ་རྡོ་རྗེ་སློབ་དཔོན་ཇི་སྐད་དུ་བཤད་པ་ལྟ་བུའོ། ། གསུམ་པ་ནི། ལྟུང་བ་སོ་སོའི་ངོ་བོ་ངོས་འཛིན་ནོ། ། བཞི་པ་ནི། མི་ཤེས་པ་དང༌། བག་མེད་པ་དང༌། ཉོན་མོངས་མང་བ་དང༌། མ་གུས་པ་སྟེ།
ལྟུང་བ་བྱུང་བའི་རྒྱུ་བཞིར་གྲགས་པ་རྣམས་སོ། ། ལྔ་པ་ནི། བླ་མས་བརྙས་པར་དགོངས་ནས་ཐུགས་ཀུན་ཏུ་མ་རངས་པར་གྱུར་པ་ལྟ་བུ་མཐར་ཐུག་གི་སྐྱེད་མཚམས་རྣམས་ལ་བཤད་དོ། ། ཞེས་ཕྱོགས་སྔ་བརྗོད་ནས་དེ་སུན་འབྱིན་པ་ནི། ལྟུང་བ་འབྱུང་བའི་རྒྱུ་བཞི་ལྟུང་བའི་ཡན་ལག་ནང་ནས་བསམ་པའི་ཡན་ལག་ཏུ་རྩི་བ་ནི། འདུལ་བ་འཛིན་པ་རྣམས་ཀྱི་ལུགས་ལས་འདས་པ་སྟེ། ལུགས་དེ་ལ་ནི་བསམ་པའི་ཡན་ལག་ཅེས་པ་འདུ་ཤེས་དང་ཀུན་སློང་གཉིས་སུ་འདུ་བ་ལས།

བཞི་པོ་དེ་ནི་དེ་གཉིས་གང་དུ་ཡང་མི་འགྱུར་བས་སོ། ། དེས་ན་རྒྱུ་བཞི་བསྟན་པ་ནི་བསྲུང་བའི་བར་ཆད་ངོས་བཟུང་བ་སྟེ། བར་ཆད་ཀྱི་ཤེས་པ་ལྟུང་བའི་ཡན་ལག་ཏུ་འཇོག་ན་ནི། བརྗེད་ངས་དང༌། ཤེས་བཞིན་མ་ཡིན་པ་དང༌། ངོ་ཚ་དང༌། ཁྲེལ་མེད་པ་སོགས་མང་པོ་ཞིག་གཞག་དགོས་པར་འགྱུར་རོ། ། དེ་བཞིན་དུ་ལྟུང་བ་དངོས་ཀྱི་ཡན་ལག་གི་རྩི་བ་ལ། ལྟུང་བ་སྐྱེད་པའི་རྟེན་གྱི་ཡན་ལག་ཅེས་པ་རྣམ་པར་མ་ཕྱེད་པ་ཡིན་ལ། ཡན་ལག་དུས་ལྟུང་བར་འགྱུར་ཞེས་པར། ངོ་བོ་ཉིད་ཀྱི་ཡན་ལག་ཅེས་པའང་མཛེས་པ་མ་ཡིན་ཏེ།
ངོ་བོ་ཉིད་ནི་ཡན་ལག་ཅན་གྱི་ལྟུང་བ་ཉིད་ཡིན་པའི་ཕྱིར་རོ། ། དེ་ལྟ་བས་ན་འདི་དག་ཏུ་ལྟུང་བ་དངོས་ཀྱི་ཡན་ལག་རྩི་བར་འདོད་ན་ནི། གཞི་བསམ་པ་སྦྱོར་བ། མཐར་ཐུག་གི་ཡན་ལག་ཅེས་པ། གཞི་ཉིད་ཀྱིས་རྣམ་པར་འཇོག་པ་འདུལ་བ་སྤྱིའི་ཚུལ་འདི་ཉིད་འདིར་སྦྱར་བ་ལ་མ་ངེས་པ་དང་མི་འདུས་པ་ཅི་ཡང་མི་འབྱུང་བས་རྒྱ་ཆེན་པོའི་བཤད་པ་དེ་དག་དོན་བཞི་པོ་འདིར་བསྡུས་ནས་ཡན་ལག་ཞིབ་མོའི་དོགས་གཅོད་ལ་མཁས་པར་བྱའོ། ། ཞེས་འཆད་དོ། ། ཉེས་པ་དེ་མི་འཇུག་པའི་ཚུལ་ལ་གསུམ་སྟེ། བསམ་པའི་ཡན་ལག་ལ་བརྟགས་པའི་ཉེས་པ་མི་འཇུག་པ་དང༌། རྟེན་གྱི་ཡན་ལག་ལ་བརྟགས་པའི་ཉེས་པ་མི་འཇུག་པ་དང༌། ངོ་བོ་ཉིད་ཀྱི་ཡན་ལག་ལ་བརྟགས་པའི་ཉེས་པ་མི་འཇུག་པའོ། །
དང་པོ་ནི། བསམ་པའི་ཡན་ལག་བོད་ཀྱི་འདུལ་བ་འཛིན་པ་རྣམས་ཀྱི་ལྟུང་བའི་ཡན་ལག་རྩིས་འཆད་ལུགས་དང་མ་མཐུན་ཀྱང་སྐྱོན་མེད་དེ། ཐེག་པ་ཆེན་པོ་པའི་ལུགས་འདིར་ནི། རྒྱུ་དུས་ཀྱི་བསམ་པ་གཙོ་ཆེ་བ་ཡིན་ལ། ཐེག་པ་ཆུང་ངུ་འདུལ་བར་ནི་དེ་དུས་ཀྱི་བསམ་པ་གཙོ་ཆེ་བས། བསམ་པའི་ཡན་ལག་ལ་འདུ་ཤེས་དང་ཀུན་སློང་གཉིས་བསམ་པའི་ཡན་ལག་ཏུ་འཇོག་གི ལྟུང་བ་འབྱུང་བའི་རྒྱུ་བཞི་པོ་བསམ་པའི་ཡན་ལག་ཏུ་མི་འཇོག་པའི་ཕྱིར། དེའི་རྒྱུ་ཤེས་བྱེད་ཀྱང་ཐེག་པ་འདིར་ནི་རྒྱུ་དུས་ཀྱི་ཀུན་སློང་ལ་རྒྱུ་བཞི་པོ་དེ་སྔོན་དུ་མ་སོང་བར། དེའི་འགལ་བ་མི་མཐུན་ཕྱོགས་ཀྱི་ཀུན་ནས་སླངས་ནས་དེ་དུས་ཀྱི་ཀུན་སློང་ཉོན་མོངས་པ་ཅན་ཡིན་ཀྱང་ལྟུང་བའི་གཟུགས་བརྙན་དུ་འགྱུར་ཞིང༌། དེ་ལས་ཟློག་ན་ལྟུང་བ་མེད་པའི་གཟུགས་བརྙན་དུ་འཇོག་པས་སོ། །
དེ་སྐད་དུ་ཡང་འཁྲུལ་སྤོང་ཉིད་ལས། ཡང་ཁ་ཅིག དེ་ལ་དེར་འདུ་ཤེས་པ་ཡིན་ཞེས་བྱ་བ་ཞིག་དང་དྲུག་ཏུ་བྱེད་པ་འདི་མི་དགོས་ཏེ། བསམ་པའི་ཡན་ལག་གི་རྒྱུ་བཞིའི་རྗེས་ལ་འབྱུང་བ་རྣམས་དེར་འདུ་ཤེས་པ་ཉིད་ཡིན་ནོ། ། དེ་ལྟ་ན་ཡན་ལག་ལྔས་ལྟུང་བ་རྫོགས་པར་འགྱུར་རོ། ། ཞེས་གསུངས་པ་དེའི་དོན་ལ་བརྟགས་པ་ན། འདིར་ལྟུང་བའི་རྒྱུ་བཞི་པོ་དེ་སྔོན་དུ་སོང་བ་ལས་བྱུང་བའི་ཉེས་པ་ལ་འདུལ་བ་པ་དག་གིས་འཆད་པའི་འདུ་ཤེས་དང་ཀུན་སློང་གི་ཡན་ལག་གཉིས་པོ་མེད་མི་རུང་གི་ཡན་ལག་ཏུ་མི་དགོས་པར་འཆད་པ་ཉིད་དུ་གསལ་བའི་ཕྱིར་རོ། ། ཡང་ངོ་ཚ་མེད་པ་སོགས་དེར་གཞག་དགོས་པ་ལ་ཧ་ཅང་ཐལ་བ་མེད་དེ། ཉོན་མོངས་པ་མང་བ་ལྟུང་བའི་ཀུན་སློང་གི་ཡན་ལག་ཏུ་འཇོག་དགོས་པའི་ཕྱིར་རོ། ། ཡང་ལྟུང་བ་དངོས་ཀྱི་ཡན་ལག་གི་རྩི་བ་འཇོག་པ་ན།
རྟེན་གྱི་ཡན་ལག་མི་འཇོག་པར་འདོད་པ་དེ་བས་ཀྱང་རྣམ་པར་མ་ཕྱེད་པ་ཡིན་ཏེ། རྟེན་སྡོམ་པ་དང་ལྡན་པ་ནི་ལྟུང་བ་སྐྱེད་པའི་ཡན་ལག་གི་གཙོ་བོ་ཡིན་པའི་ཕྱིར་དང༌། རྟེན་གྱི་ཡན་ལག་མི་རྩི་ན། ཡུལ་གྱི་ཡན་ལག་ཀྱང་མི་རྩི་བར་མཚུངས་པའི་ཕྱིར། ཡན་ལག་གི་རྩི་བ་འཇོག་པ་ན་རྟེན་གྱི་ཡན་ལག་ཁས་མི་ལེན་པ་དང༌། གཞི་བསམ་པ་སྦྱོར་བ་མཐར་ཐུག་བཞིའི་སྒོ་ནས་བཤད་ན་གྲངས་མང་ཉུང་གི་སྐྱོན་མེད་པར་འཆད་པ་ཡང་འགལ་བ་ཡིན་ཏེ། གཞིའི་ཡན་ལག་ལ་རྟེན་དང༌། ཡུལ་དང༌། དངོས་པོ་གསུམ་དུ་དབྱེ་བ་ནི་འདུལ་བ་འཆད་པ་དག་གི་ལུགས་ཡིན་པའི་ཕྱིར། ཡང་ཡན་ལག་དུས་ལྟུང་བར་འགྱུར་བ་དཔྱོད་ན།
ངོ་བོ་ཉིད་ཀྱི་ཡན་ལག་ཅེས་འཆད་པ་མི་མཛེས་པ་མ་ཡིན་ཏེ། འཁྲུལ་སྤོང་དུ་ངོ་བོ་ཉིད་ཀྱི་ཡན་ལག་ཅེས་བཤད་པ་དེ་དང་འདུལ་བ་དག་གི་སྦྱོར་བའི་ཡན་ལག་ཅེས་བཤད་པ་དེ་ནི་དོན་གཅིག་ལ་འདུ་བའི་ཕྱིར། དེ་སྐད་དུ་ཡང་འཁྲུལ་སྤོང་ཉིད་ལས། ངོ་བོ་ཉིད་ཀྱི་ཡན་ལག་ནི། ཡིད་གཙོ་བོར་གྱུར་པ་སྟེ། ལུས་ངག་ཁོའི་གྲོགས་སུ་གྱུར་པའོ། ། ཕྱིར་རྒོལ་བས་ནི་ཕྱོགས་སྔ་མ་ཕྱིན་ཅི་ལོག་ཏུ་བླངས་པ་ཡིན་ཏེ། གསུམ་པ་ནི་ལྟུང་བ་སོ་སོའི་ངོས་འཛིན་ནོ། ། ཞེས་ཕྱོགས་སྔ་མའི་འདོད་པ་བཤད་པ་ཡིན་ལ། འཁྲུལ་སྤོང་ལས་ནི་དེ་ལ་དེར་མི་བཞེད་པའི་ཕྱིར།
འོ་ན་ཇི་ལྟར་བཞེད་ཅེ་ན། ཇི་སྐད་དུ། ལྟུང་བ་ཐམས་ཅད་ཀྱི་སྤྱིའི་དོན་ནི་འདི་ཡིན་ཏེ། རྩ་ལྟུང་བ་རྣམས་ཀྱི་ངོ་བོ་ཉིད་རྣམ་པར་བཞག་པ་དང༌། ཡན་ལག་དུ་ཞིག་གིས་རྩ་བའི་ལྟུང་བར་འགྱུར་བ་དང༌། ལྟུང་བར་འགྱུར་བའི་རྒྱུ་མཚན་དང༌། དེ་མི་འབྱུང་བའི་ཕྱིར་བསླབ་པ་དང༌། བྱུང་ན་ཕྱིར་བཅོས་པའི་ཐབས་དང༌། རྣམ་སྨིན་རྟོགས་པར་བྱ་བའི་ཕྱིར་ཆུང་འབྲིང་གི་རྣམ་པར་བཞག་པ་སྟེ་དྲུག་གོ ། ཞེས་གསུངས་པ་ཡིན་ལ།
དེ་དུས་ཀྱི་ངོ་བོ་ཉིད་རྣམ་པར་བཞག་པ་ནི་འདུལ་བ་པ་དག་གི་ལྟུང་བའི་ངོ་བོ་སྟེ་ཞེས་འཆད་པ་དང་དོན་གཅིག དེའི་འོག་མ་ནི་ཡན་ལག་རྩིས་དང་དོན་གཅིག དེའི་འོག་མ་ནི་དགག་བྱ་དང་དོན་གཅིག དེའི་འོག་མ་ནི་བསྲུང་ཐབས་ཡན་ལག་ལྔ་དང་དོན་གཅིག་པར་གསལ་ལོ། ། དེའི་ཚེ་ལྟུང་བ་སོ་སོའི་ངོས་འཛིན་ནི་ངོ་བོ་ཉིད་ཀྱི་རྣམ་པར་བཞག་པ་ཞེས་པ་དེས་སྟོན་པར་བཞེད་པ་ཡིན་གྱི། ངོ་བོའི་ཡན་ལག་ཅེས་པ་དེས་སྟོན་པར་མི་བཞེད་པའི་ཕྱིར། དེས་ན་འདུལ་བ་པའི་གཞི་བསམ་སོགས་དང༌། འཁྲུལ་སྤོང་དུ་འབྱུང་བ་འདི་དོན་གཅིག་ཡིན་ཏེ། གཞི་ལ་རྟེན་དང་ཡུལ་གཉིས་སུ་ཕྱེ་ནས། བསམ་པའི་ཡན་ལག་ནི།
རྒྱུའི་ཀུན་སློང་ལྟུང་བ་འབྱུང་བའི་རྒྱུ་བཞི་དང་སྦྱར་ཞིང༌། དུས་ཀྱི་ཀུན་སློང་རང་རང་སོ་སོའི་སྐབས་དང་སྦྱར་ནས་བཤད་ལ། སྦྱོར་བའི་ཡན་ལག་དང་ངོ་བོ་ཉིད་ཀྱི་ཡན་ལག་དོན་གཅིག་ཅིང༌། མཐར་ཐུག་གི་ཡན་ལག་དང༌། འདིར་དུས་སྐབས་ཀྱི་ཡན་ལག་ཅེས་བཤད་པ་གཉིས་ངེས་པར་དོན་གཅིག་ལ་འདུ་བའི་ཕྱིར་རོ། ། འདིར་སྨྲས་པ། ཕྱོགས་སྔའི་བསམ་པ་ཇི་བཞིན་དུ། ། མ་བརྟགས་པ་ཡི་རྒོལ་བ་ཡང༌། ། ཕྱོགས་སྔའི་བསམ་པ་ཇི་བཞིན་དུ། ། ཤེས་པ་ཉིད་ཀྱི་རྒྱུར་འགྱུར་རོ། །
གཉིས་པ་འཁྲུལ་སྤོང་གིས་འགྲེལ་ཆེན་བཀག་པའི་བརྒལ་ལན་ལ་གསུམ་སྟེ། དེས་དེ་ཇི་ལྟར་བཀག་པའི་ཚུལ། བཀག་པ་ཉིད་སྔགས་འདུལ་མཛད་པས་སླར་ཡང་བཀག་པའི་ཚུལ། བཀག་པ་དེའི་ཚེར་མ་སླར་འབྱིན་པའི་ཚུལ་ལོ། ། དང་པོ་ནི། སྔགས་འདུལ་མཛད་པ་ན་རེ། འགྲེལ་ཆེན་གྱི་བཤད་སྲོལ་འདི་དག་ལ། བོད་སྟོན་སྔ་རབས་པ་དག་འདི་ལྟར་རྒོལ་བ་ཡོད་དེ། འགྲེལ་ཆེན་དུ། འདི་ལྟར་ལྟུང་བ་བཅུ་བཞི་པོ་དག་ལ།
ཕམ་པ་དང༌། ལྟུང་བ་དང༌། ལྕི་བ་དང༌། སྦོམ་པོ་དང༌། ཡན་ལག་དང༌། ཉེས་བྱས་དང༌། ཕྲ་མོ་དང༌། ཉེས་པ་མེད་པ་ཞེས་བྱ་བ་རྣམ་པ་བརྒྱད་དུ་ཕྱེ་སྟེ་སྟོན་པ་འདི་ནི་ལོག་པར་རྟོག་པ་ཡིན་པས། དེ་དག་སུན་ཕྱུང་བ་ནི། དེ་དག་ཅིའི་ཕྱིར་མི་འཐད་ན།
རྩ་བ་དང་འགལ་བ་དང༌། གཞུང་གཞན་དང་འགལ་བ་དང༌། ཧ་ཅང་ཐལ་བ་དང༌། འགྲེལ་ཆེན་རང་གི་ཚིག་དང་འགལ་བའོ། ། དང་པོ་ནི། རྩ་བའི་ཚིག་ལས། རྩ་བའི་ལྟུང་བ་བཅུ་བཞི་ནི། ། ཞེས་འབྱུང་ལ། སྦོམ་པོ་དང་ལྕི་བ་སོགས་མི་སྣང་བའི་ཕྱིར་རོ། ། མི་འཐད་པ་མེད་དེ།
དབྱེ་བ་དེ་དག་རྩ་བའི་ལྟུང་བ་ཉིད་ཀྱི་དབྱེ་བ་ཡིན་ནོ་ཞེ་ན། གཉིས་པ་གཞུང་གཞན་དང་འགལ་བ་ནི། སྤྱིར་ཐེག་ཆེན་གྱི་གཞུང་རྣམས་ནས། རྩ་བ་དང་ཡན་ལག་ཅེས་བྱ་བ་གཉིས་ལས་བཤད་པ་མེད་ལ། དེ་ལ་ནི་ཕམ་པ་ཞེས་པ་དང༌། ཕམ་པ་དང་འདྲ་བ་ཞེས་པ་དང༌། རྩ་བའི་ལྟུང་བ་ཞེས་པ་ནི་མིང་གི་རྣམ་གྲངས་ཡིན་ཏེ། རྩ་བའི་ལྟུང་བ་གང་སྤྱད་ན་བླངས་པའི་སྡོམ་པ་དེ་ཡང་བཏང་ལ། གང་རྩ་བ་དེ་མ་སྤྱད་ན་ནི་ཡན་ལག་ཕྲ་མོ་དག་སྤྱད་ཀྱང་སྡོམ་པ་དེ་ཡོངས་སུ་མི་གཏོང་བ་ནི་ཐམས་ཅད་མཐུན་པར་སྨྲ་བ་ཡིན་པས་ན། འདིར་ཡང་རྩ་བར་བཤད་པའི་ཕྱིར་གང་སྤྱད་ན་སྡོམ་པ་དག་ཡོངས་སུ་གཏོང་བ་ཡིན་ནོ། །
དེ་ལྟར་ཁོ་བོ་ཡང་སྨྲའོ། ། ཞེ་ན། རྩ་བར་ཡང་སྨྲ་ཞིང་ཕམ་པ་གཅིག་ལས་མི་འདོད་པ་སོགས་རང་གི་ཚིག་དང་འགལ་ལོ། ། གསུམ་པ་ཧ་ཅང་ཐལ་བ་ནི། གསུམ་གཅིག་ལ་ལྡན་པ་ལ་བདུན་གྱི་སྦྱོར་བ་དང་ལྡན་པས་ལྟུང་བར་འགྱུར་ཏེ། མཚོན་ཆ་ལ་སོགས་པས་འཚོ་བ་འཕྲོག་པ་དང༌། ཞེས་སོགས་དང༌། གལ་ཏེ་སྦྱོར་བ་དེ་དག་དང་བྲལ་ན་ཚད་ལས་འདས་དེ་ཕམ་པའོ། ། ཞེས་བླ་མ་གསུམ་ལྡན་སྦྱོར་བ་བདུན་རྫོགས་ཀྱིས་བཀྲོངས་ཀྱང༌། ལྟུང་བ་ཙམ་ལས་མ་ཡིན་ཞིང་བཤགས་ཚད་དང་པོ་གསུམ་འདས་ནས་གདོད་ཕམ་པར་འགྱུར་རོ། །
ཞེས་འབྱུང་བ་འདི་ལྟ་བུ་ནི་ཐེག་པ་ཆེན་པོའི་བཀའ་དང་བསྟན་བཅོས་ཐམས་ཅད་ལས་ཀྱང་གསུངས་པ་མེད་ལ། ཧ་ཅང་ཐལ་བས་འཇིགས་སུ་རུང་སྟེ། ཉན་པའི་ཡང་འོས་མ་ཡིན་ན། སྟེན་པ་ལྟ་ག་ལ་རུང༌། ཡང་དག་པའི་རྒྱུད་རྣམས་ཀྱང་དེ་ལོག་པར་རྟོག་པ་ཡིན་པར་སྟོན་ཏེ། རྡོ་རྗེ་གུར་དང༌། རྡོ་རྗེ་རྩེ་མོ་ལས། སློབ་དཔོན་སྨད་པར་མི་བྱ་སྟེ། ། ཞེས་དང༌། དམ་པ་དང་པོ་ལས།
དཔལ་ལྡན་བླ་མའི་ཐུགས་སུན་ཕྱུང༌། ། རི་བོང་འཛིན་པ་རུ་ནི་འགྱུར། ། ཞེས་གསུངས་པའི་ཕྱིར་རོ། ། བཞི་པ་རང་ཚིག་འགལ་བ་ནི། དེ་ཉིད་ལས། རྩ་བ་ནི་རྒྱུའི་དོན་ཏེ། དེ་འཆད་ན་འབྲས་བུ་ལྟུང་བའི་མཚན་ཉིད་དོ། ། ཞེས་ཀྱང་བསྟན། ཡང་སྦྱོར་བ་བདུན་རྫོགས་ཀྱིས་བཤགས་ཚད་དུས་ལས་འདས་ན་ཕམ་པ་ཡིན་ལ། གཞན་ལ་ནི་ཕམ་པ་མེད་དོ། །
ཞེས་ཀྱང་སྟོན་ནོ། ། ཡང་དེ་ཉིད་ལས། རྩ་བ་དང༌། ཕམ་པ་དང༌། ཕམ་པ་དང་འདྲ་བ་གསུམ་ནི་མི་འདྲ་སྟེ། རྩ་བ་ནི་རྡོ་རྗེ་ཐེག་པའི་དམ་ཚིག་གི་རྩ་བ་ཡིན་ལ། ཕམ་པ་ཞེས་པ་ནི་ཉན་ཐོས་དང་རྡོ་རྗེ་ཐེག་པའི་བྱེ་བྲག་ལས་རྡོ་རྗེ་ཐེག་པའི་གཞུང་ལ་མེད་ལ། ཕམ་པ་དང་འདྲ་བ་ནི་བྱང་ཆུབ་སེམས་དཔའི་གཞུང་ལས་གཞན་ལ་མེད་དོ། ། ཞེས་ཟེར། དེ་ནི་མ་ཡིན་ཏེ།
ཉན་ཐོས་རྣམས་ཀྱང་ཕམ་པ་བཞི་ལ་རྩ་བར་སྨྲ་ལ། མདོ་ནམ་མཁའི་སྙིང་པོ་ལས་ཀྱང་བྱང་ཆུབ་སེམས་དཔའི་རྩ་བའི་ལྟུང་བ་ལ་ཉི་ཤུར་བཤད་ཅིང༌། འདི་ཉིད་ལས་ཀྱང༌། རྩ་བའི་ལྟུང་བ་བཅུ་བཞི་ནི། ། ཞེས་བཤད་པའི་ཕྱིར་རོ། ། སྤྱིར་ཡང་གཞུང་ཐམས་ཅད་ནས་ཕམ་པ་དང་ཕམ་འདྲ་གཉིས་ཁྱད་མེད་ལ། འགྲེལ་ཆེན་ཉིད་ལས་ཀྱང་འདྲ་བར་བཤད་དེ། རྩ་བ་དུས་འདས་ཕམ་པ་འདྲ། ། ཚད་ལྡན་ལྟུང་བར་བཤད་པ་ཡིན། ། ཞེས་སོགས་བཤད་པའི་ཕྱིར་རོ། །
ཞེས་དང༌། གཞན་ཡང་འདི་ལྟ་བུའི་འགལ་བ་དག་སྨྲ་སྟེ། དེ་ཉིད་ལས། ལྟུང་བ་དང་ཕམ་པ་ལ། ཁྱད་པར་ཅི་ཡོད་ཅེ་ན། ཕམ་པ་ནི་སྦྱོར་བ་རྫོགས་ནས་མ་བཤགས་པའོ། ། ལྟུང་བ་ནི་འཚོ་བ་དང་ཕྲལ་ནས་བཤགས་པའི་ཚད་འོག་ནས་འབྱུང་བ་བྱས་པའོ། ། འོ་ན་ཅིའི་ཕྱིར་ལྟུང་བ་ཞེས་བྱ་ཞེ་ན། རྡོ་རྗེ་དམྱལ་བ་མ་ཡིན་པ་མྱོང་བའོ། ། ཞེས་འབྱུང་ཞིང༌།
ཡང་དེ་ཉིད་ལས། ཕམ་པར་འགྱུར་བ་ལ་ནི་ལོག་སྲེད་ཅན་ལ་བཤགས་པ་སྟེ། དེ་ནི་རྣམ་སྨིན་རྡོ་རྗེ་དམྱལ་བ་ནི་མྱོང་བ་མ་ཡིན་ནོ། ། ཞེས་ཕམ་པས་ཀྱང་རྡོ་རྗེ་དམྱལ་བ་མི་སྐྱེད་པར་བཤད་པས་ན་འགལ་བ་འབའ་ཞིག་སྨྲ་བ་ཡིན་ནོ། ། ཡང་སྦྱོར་བ་བདུན་རྫོགས་ནས་བཤགས་ཚད་དུས་འདས་ལས་གཞན་ལ་ཕམ་པ་མེད་པར་འདོད་ལ། ཡང་དེ་ཉིད་ཀྱི་ལྟུང་བ་བཞི་པའི་སྐབས་ནས། དྲི་མ་ལས་ལྡང་བར་མི་བྱེད་ན་འདིའི་ཕམ་པའི་ཉེས་པར་བསྡུའོ། ། ཞེས་བཞི་པ་ལ་ཕམ་པ་ཡོད་པར་བཤད། ཡང་ལྟུང་བ་གཉིས་པའི་སྐབས་ནས། འདི་ལ་ནི་ཕམ་པ་མེད་དེ་དེ་མ་བཤགས་ན་ལྟུང་བའོ། །
ཞེས་དངོས་སུ་བསྟན་པས་ན། ཤུགས་ལ་གཞན་ཐམས་ཅད་ལ་ཕམ་པ་ཡོད་པར་ཡང་མངོན་ཏེ། དེས་ན་ནང་འགལ་བ་འབའ་ཞིག་གོ ། ཞེས་པ་ནས། དེ་ལྟར་ན་ཐེག་པ་ཆེན་པོའི་གཞུང་མཐའ་དག་ནས། རྩ་བའི་ལྟུང་བ་དང༌། ཡན་ལག་གི་ལྟུང་བ་ཞེས་བྱ་བ་གཉིས་ལས། སྦོམ་པོ་དང་ལྕི་བ་ཞེས་སོགས་མིང་གི་རྣམ་གྲངས་གཞན་པ་མེད་དོ། ། ཞེས་སོགས་རྒྱས་པར་གསུངས་སོ། ། གཉིས་པ་ནི།
སྔགས་འདུལ་མཛད་པ་ན་རེ། དེ་ལྟར་སུན་འབྱིན་པའི་རྣམ་པ་དུ་མ་དེ་རྣམས་ལས། འཇུག་པར་མངོན་པ་ཡང་འགའ་རེ་སྣང་མོད། མི་འཇུག་པར་མཐོང་བ་ནི་འདི་ལྟ་སྟེ། རེ་ཤིག་དང་པོར་གཞུང་དུ་རྩ་ལྟུང་བཅུ་བཞི་ཞེས་པ་ལས་མི་འབྱུང་བས། བཅུ་བཞི་པོ་རེ་རེ་ཞིང་རྣམ་པ་བརྒྱད་དུ་ཕྱེ་ནས་བཤད་པ་བྱེད་པ་མི་འཐད། ཅེས་པ་ལ་བརྗོད་པ། སོ་ཐར་གྱི་རྩ་བའི་མདོར་ཕམ་པར་འགྱུར་བ་བཞི་ཞེས་པ་ལས་མེད་པས། བཞི་པོ་དེའི་བཤད་པ་རེ་རེ་ཞིང་དངོས་གཞི་དང༌། ན་སྨད་དང༌།
ཉེས་མེད་དང༌། བསླབ་བྱ་དང་ན་སྨད་ཉིད་ལའང་ཉེས་བྱས་སྦོམ་པོ་ལ་སོགས་པའི་རྣམ་གཞག་གི་འཆད་པ་མི་རིགས་པར་འགྱུར་ཏེ། རྩ་ཚིག་ལ་དེ་རྣམས་མི་སྣང་བའི་ཕྱིར་རོ། ། དེ་འདོད་ན་མདོ་རྩ་བ་སོགས་འདུལ་བའི་སྡེ་སྣོད་ཆེན་པོ་རྣམས་ལ་སྐུར་པ་འདེབས་པའོ། ། ཞེས་ཐེག་ཆེན་གྱི་གཞུང་ན་རྩ་བ་དང་ཡན་ལག་ཅེས་པ་གཉིས་ལས་བཤད་པ་མེད་ཅེས་པའང་རྣམ་པར་མ་བརྟགས་པ་ཆེན་པོ་སྟེ། སྡོམ་པ་ཉི་ཤུ་པར། འདོད་པའི་སེམས་ཀྱི་རྗེས་སུ་འཇུག ། ཅེས་པའི་འགྲེལ་པར། ཉེས་པ་ཞེས་ཐམས་ཅད་དུ་སྦྱར་བར་བྱ་སྟེ། དེ་དག་ཐམས་ཅད་ཀྱང་ཉེས་བྱས་བྱེད་པ་ཉིད་དོ། །
གང་གི་ཕྱིར་བྱང་ཆུབ་སེམས་དཔའི་སྡོམ་པ་ལ་ཉེས་པའི་རིགས་སུ་ཟད་པར་འབྱུང་སྟེ། ཕམ་པའི་གནས་ལྟ་བུ་ཆོས་སུ་གཏོགས་པ་དང༌། ཉེས་བྱས་ཀྱི་ཆོས་གཏོགས་པའོ། ། དགེ་སློང་གི་སྡོམ་པ་ལ་ཉེས་པའི་རིས་ལྔ་འབྱུང་བ་ལྟ་བུ་ནི་མ་ཡིན་ནོ། ། ཞེས་སོགས་རྒྱས་པར་གསུངས་པ་རྣམས་ཀྱིས་ཁྱེད་ཀྱི་དམ་བཅའ་ལ་གནོད་དེ། ཉེས་པའི་རིས་གཉིས་སུ་བསྡུ་བ་ལ། དེ་ལྟར་གསུངས་ཀྱི། རྩ་བ་དང་ཡན་ལག་ཅེས་གསུངས་པ་མི་སྣང་བའི་ཕྱིར། ཡང་ཕམ་པ་ལྟ་བུའི་ཆོས་དེ་ཉིད་ལའང་ཀུན་དཀྲིས་ཆེ་འབྲིང་ཆུང་གསུམ་དུ་ཕྱེ་ནས་ཆེན་པོས་སྡོམ་པ་གཏོང་བ་དང༌། གཉིས་པས་མི་གཏོང་བར་བཤད་པས་ཀྱང༌།
ཁྱེད་ཀྱི་དམ་བཅའ་ལ་གནོད་དེ། ཕམ་པ་ལྟ་བུའི་ཆོས་ལ་སྡོམ་པ་གཏོང་མི་གཏོང་གི་དབྱེ་བ་སོ་སོ་ཕྱེ་བའི་ཕྱིར་རོ། ། གཞན་ཡང་རྡོ་རྗེ་རྩེ་མོར། གང་ཚེ་ཉམས་འགྱུར་རྣལ་འབྱོར་པ། ། ཁ་ན་མ་ཐོ་སྦོམ་པོར་འགྱུར། ། ཞེས་སོགས་ལྟ་བུ་སྦོམ་པོའི་ལྟུང་བ་སྟོན་པའི་གཞུང་ཚད་ལྡན་རྣམས་ལའང་མ་དཔྱད་པའོ། ། གཞན་ཡང་གཉིས་ལས་མ་བཤད་པས་བདུན་དུ་དབྱེ་བ་མི་རིགས་ཞེས་པའི་རིགས་པའང་ལྟར་སྣང་ཡིན་ཏེ། འགྲེལ་ཆེན་དུ། རྡོ་རྗེ་ཐེག་པ་ལ་དམ་ཚིག་གི་དབྱེ་བ་ནི་གཉིས་ཏེ། རྩ་བ་དང༌།
ཡན་ལག་གོ ། རྣམ་པར་ཕྱེ་བ་ནི་དེའི་ཡན་ལག་གི་བྱེ་བྲག་གོ ། ཞེས་དང༌། དེའི་ལུང་དུ། མཚོ་སྐྱེས་ཀྱིས། དངོས་གྲུབ་ཀུན་གྱི་གཞིར་གྱུར་པ། ། རྩ་བ་དང་ནི་ཡན་ལག་གོ ། ཞེས་སོགས་དྲངས་ནས། བསྡུ་ན་གཉིས་དང༌། ཕྱེ་ན་བདུན་གྱི་དབྱེ་བསྡུ་བྱས་པ་ཡིན་ལ།
འདི་ལྟ་བུ་གསུང་རབ་ན་ཤིན་ཏུ་མང་བའི་ཕྱིར། ཡང་ཕམ་པ་དང༌། ཕམ་འདྲ་དང༌། རྩ་ལྟུང་ཞེས་པ་རྣམ་གྲངས་སུ་འཆད་པའང་དགེ་ཚུལ་གྱི་རྩ་ལྟུང་ལ་ཕམ་འདྲ་ཞེས་བརྗོད་ཀྱང་ཕམ་པ་ཞེས་བརྗོད་དུ་མི་རུང་བ་ལྟ་བུའི་བརྡ་ལན་བྱུང་བ་སྟེ། དེས་ན་དགེ་ཚུལ་ལ་རྩ་ལྟུང་འཆབ་བཅས་བྱུང་ན། དགེ་སློང་བཞིན་དུ་དགེ་ཚུལ་ཡང༌། ། ཕྱིས་ནས་སྡོམ་སྐྱེའི་སྐལ་བ་མེད། ། ཅེས་འཆབ་པ་དང་བཅས་པའི་ཉེས་པས་གསོར་མི་རུང་དུ་འགྱུར་བའི་སྒོ་ནས་དགེ་སློང་གི་ཕམ་པ་དང་འདྲ་བས་ཕམ་འདྲ་ཞེས་བརྗོད་ཀྱི། ཕམ་པ་ཞེས་དངོས་སུ་མི་བརྗོད་པ་བཞིན་དུ། ཕམ་ལྟུང་གི་ཁྱད་པར་འགྱོད་བཤགས་དུས་ལས་འདས་མ་འདས་ཀྱིས་འབྱེད་པ་ལའང་གནོད་པ་བསྟན་དུ་མེད་དོ། །
འོན་ཏེ་དེ་ལྟ་ན་ཡང་བཤགས་པ་མེད་མཉམ་ལ། ལྟུང་བ་དང་པོ་ལ་ཕམ་པ་དང༌། གཉིས་པ་སོགས་ལ་ཕམ་འདྲ་ཞེས་པའི་ཁྱད་པར་ཡང་ཅི་ཞིག རེས་འགའ་ནི་འོག་མ་དག་ཏུ་ཡང་ཕམ་པའི་སྒྲས་བསྟན་པར་འགལ་བར་མི་འགྱུར་བ་གང་ཞེ་ན། བཤགས་བྱ་རྩ་ལྟུང་ལྕི་ཡང་ལས་ཡིན་ཏེ། དང་པོ་འདི་ཐམས་ཅད་ཀྱི་ནང་ནས་ཆེས་ལྕི་བ་ཡིན་པའི་ཕྱིར་ཏེ། ཡུལ་རྡོ་རྗེ་སློབ་དཔོན་ནི་ཕན་གནོད་ཀྱི་ཡུལ་དུ་སངས་རྒྱས་ཐམས་ཅད་དང་འདྲ་བར་ལུང་གི་ཚད་མ་དྲངས་པས་འགྲུབ་པའི་ཕྱིར་དང༌། དེ་སྟེན་པ་དངོས་གྲུབ་ཐམས་ཅད་ཀྱི་རྩ་བའི་ཡང་རྩ་བར་གསུངས་པའི་ཕྱིར། དེ་ལ་དགོངས་ནས། སྙིང་པོ་རྒྱན་དུ་བླ་མ་སྟེན་པའི་ལེའུ་ལ་རྩ་བ་ཞེས་གསུངས་པའོ། །
ཅི་སྟེ་དེ་ལྟ་ན་དེ་ལས་ཡན་ལག་བདུན་ལྡན་གྱིས་འཚོ་བ་དང་ཕྲལ་ཙམ་རྩ་ལྟུང་ཞེས་དང༌། དེ་ལས་ཕམ་པར་འགྱུར་བ་འགྱོད་བཤགས་གཏན་མེད་ལ་ལྟོས་དགོས་པར་འཆད་པ་མི་འཐད་དོ། ། གནོད་པ་བྱས་ཙམ་གྱིས་ཕམ་པར་གྱུར་པ་དང༌། དེས་རྡོ་རྗེ་དམྱལ་བར་ལྟུང་དགོས་ཞེས་འཆད་པ་རིགས་སོ་ཞེ་ན། དེ་ལྟ་བུ་ནི་བཅས་པའི་དབང་ལས་ཡིན་ཏེ། བཅས་པ་ལ་རིགས་པ་དེ་ལྟ་བུ་མི་འཇུག་པ་ནི། རང་བཞིན་གྱི་ཁ་ན་མ་ཐོ་བ་ལ། དགེ་འདུན་དབྱེ་ཕྱིར་རྫུན་སྨྲ་བ། ། ཁ་ན་མ་ཐོ་ལྕི་བར་འདོད། ། ཅེས་མིའི་ཆོས་བླ་མ་ལས་ཆེས་ལྕི་ནའང༌།
བཅས་པ་ལ་བླ་མའི་རྫུན་ཕམ་པ་དང༌། དབྱེན་བྱེད་ཀྱི་རྫུན་ལྷག་མར་བཞག་པ་བཞིན་ནོ། ། འོན་ཀྱང་རྩ་ལྟུང་ཞེས་པ་ཆུང་བར་སེམས་དགོས་པ་མ་ཡིན་ཏེ། རྩ་ལྟུང་རྣམས་ཀྱིས་ནང་ནས་འདི་ཆེས་ལྕི་བར་གཞག་དགོས་པའི་ཕྱིར། འོ་ན་རྡོ་རྗེ་དམྱལ་བར་མི་ལྟུང་བ་ཅི་ཞེ་ན། ཕམ་པ་དེ་ནི་རྩ་ལྟུང་ཉིད་པས་ཀྱང་ཆེས་ལྕི་བས་ལྕི་བའི་མཐར་ཐུག་པ་སྟེ། གསོར་མི་རུང་བས་སྒྲུབ་ཏུ་མེད་པའི་ལྟུང་བའི་ནང་ནས་ཆེས་ལྕི་བའི་མཐར་ཐུག་པ་ཡིན་པའི་ཕྱིར། དེས་ན་དེ་ཉིད་རྣམ་སྨིན་ཀྱང་མི་ཟད་པའི་མཐར་ཐུག་པ་དང་འབྲེལ་ལོ། ། ཅི་སྟེ་ཕམ་པ་ཉིད་ཀྱང་རྩ་ལྟུང་དུ་སྨྲ་དགོས་ན། རྩ་ལྟུང་དུ་འདྲ་བ་ལ་རྡོ་རྗེ་དམྱལ་བར་ལྟུང་མི་ལྟུང་གི་ཁྱད་པར་མི་རིགས་སོ། །
ཞེ་ན། དེ་ལྟར་འབྱེད་པ་ནི་སྤྱིའི་ཚུལ་ལ་ཡང་ཡོད་པར་ངེས་ཏེ། རྩ་ལྟུང་སྤྱིའི་ཉེས་པ་གསུང་བ་ན། ཉམས་པ་བདུད་ཀྱིས་བཟུང་བར་འགྱུར། ། དེ་ནས་སྡུག་བསྔལ་མྱོང་གྱུར་ཏེ། ། མཐུར་དུ་བལྟས་ཏེ་དམྱལ་བར་འགྲོ། ། ཞེས་གསུངས་ནས། བྱེ་བྲག་ཏུ་སློབ་དཔོན་ལ་སྨོད་པའི་ཉེས་པ་འཆད་པ་ན། མནར་མེད་ལ་སོགས་འཇིགས་རུང་བའི། ། དམྱལ་བ་བསྟན་པ་གང་ཡིན་པ། །
སློབ་དཔོན་ལ་ནི་སྨོད་པ་རྣམས། ། དེར་ནི་གནས་པར་ཡང་དག་བཤད། ། ཅེས་གསུངས་པའི་ཚིག་གི་ནུས་པས་ཤེས་སོ། ། མནར་མེད་ལ་སོགས་ཞེས་པའི་སོགས་སྒྲས་ནི་རྡོ་རྗེའི་དམྱལ་བ་འདོན་པའང་སྲིད་ལ། རྡོ་རྗེའི་དམྱལ་བ་ཞེས་པ་ནི། དུས་འཁོར་དུ། རྡོ་རྗེ་ཁབ་རྩེའི་དམྱལ་བ་ཞེས་གསུངས་པ་དེ་ཡིན་པར་ངེས་ལ། དེ་ནི་མནར་མེད་ཀྱི་བཤད་པ་གསུང་རབ་ན་ཡོད་པ་རྣམས་ལས་ཤིན་ཏུ་འཇིགས་སུ་རུང་བར་བཤད་པས་སོ། ། དེ་ལ་བསམ་ན་སྦྱོར་བ་བདུན་རྫོགས་ཀྱི་བཀྲོངས་པ་ཙམ་རྩ་ལྟུང་དུ་འཆད་པ་མཉན་དུ་ཡང་མི་རུང་ན། སྟེན་དུ་ག་ལ་རུང་ཞེས་ཧ་ཅང་ཐལ་བས་འཇིགས་པའི་གནས་སུ་སེམས་པའང་མ་དཔྱད་པ་སྟེ།
མནར་མེད་དུ་ལྟུང་བའི་ཉེས་པ་ཡོད་ན་དེ་ཉིད་ཀྱི་ཉེས་པ་ཆེས་མི་བཟད་པ་ཉིད་དུ་འགྲུབ་པ་ཡིན་ན། དེ་ལ་ཉེས་པ་ཆུང་བས་ཧ་ཅང་ཐལ་བར་སེམས་པའི་གནས་ག་ལ་ཡོད་དེ་མཐུར་དུ་བལྟས། ཞེས་པ་ལ་ཉིད་ཀྱིས་ཀྱང༌། ལུང་དེ་ཉིད་ལས་སོགས་སྐབས་ཕྱེ་ནས་འབར་བཞིན་དུ། མནར་མེད་པའི་སེམས་ཅན་དམྱལ་བར་འགྱུར་ཞེས་བཤད་པ་མཛད་པས་སོ། ། དེའི་ཕྱིར་རྩོད་པ་དེ་ཡང་ལྟར་སྣང་ཡིན་ལ། རྒྱུད་དང་འགལ་བ་སྟོན་པ་ན། ། བླ་མ་སྨད་པར་མི་བྱ་སྟེ། ། ཞེས་དྲངས་པ་ལའང་དཔྱད་པར་བྱ་དགོས་ཏེ། ཚིག་འདི་དག་རྩ་ལྟུང་ལ་སྦྱོར་བ་བདུན་ལྡན་རྫོགས་དགོས་པ་དང་འགལ་ལམ།
ཕམ་པ་ལ་བཤགས་པ་དུས་འདས་དགོས་པ་དང་འགལ། དང་པོ་ལྟར་ན། ཉིད་ཀྱིས་ཀྱང་ཡན་ལག་ལྔས་རྫོགས་དགོས་པར་བཤད་པ་དང་འགལ་བར་འགྱུར། ཞེས་ཀུན་ཏུ་མཚུངས་སོ། ། གཉིས་པ་ལྟར་ན། འདི་དང་འགལ་དོགས་པའི་རིགས་པའི་རྩ་བ་ནི་གང་ཞིག་ཅེས་དྲིས་ན། རྩ་ལྟུང་སྟོན་པའི་ཚིག་རིགས་ལའང་འདི་ཙམ་ལས་མི་སྣང་བས་སོ། ། ཞེས་སེམས་པ་ཁོ་ནར་ཟད་པས། དེ་ལྟ་ན་ནི་ཧ་ཅང་ཐལ་བ་མང་པོར་འགྱུར་ཏེ། ལྔས་རྫོགས་ཀྱང་མི་དགོས་པར་ཐལ་བ་དང༌།
སྨོད་པ་རྩ་ལྟུང་དུ་བཤད་པ་དེར་བརྙས་པ་སོགས་རྩ་ལྟུང་དུ་འཆད་པས་ཁ་སྐོང་མི་རིགས་པར་ཐལ་བ་དང༌། གསོད་པའི་ཕམ་པ་ཞེས་པའི་ཚེ་གསད་ཙམ་ཕམ་པར་ཐལ་བ་སོགས་མཐའ་ཡས་པར་འགྱུར་རོ། ། ཅི་སྟེ་ཚིག་འདི་ལྟ་བུས་སྨོད་པ་སོགས་ལ་རྩ་ལྟུང་དུ་བཤད་ཀྱི་བཀྲོངས་པ་ལ་མ་བཤད་པས་དེའི་ཕྱིར་འགལ་ལོ་ཞེ་ན། ཕྱོགས་སྔ་མའི་འདོད་པ་ལ་ལྟོས་ནས་ནི་མ་བརྟགས་པའི་དགག་པ་སྟེ། དེའི་འདོད་པ་གང་ཞེ་ན། དེར་འཚོ་བ་འཕྲོག་པ་ཞེས་བཤད་པ་ནི་སྲོག་དང་ཕྲལ་བ་ཁོ་ན་ལ་བྱ་བར་མ་ངེས་ཏེ། སྙིང་པོ་རྒྱན་ལས། སྲོག་དང་ལུས་དང་ལོངས་སྤྱོད་དང༌། ། ཞེས་འཚོ་བ་འཕྲོག་པའི་དབྱེ་བ་རྣམ་པ་གསུམ་གསུངས་པའི་དོན་ལ་བརྟགས་ནས་འགྲེལ་ཆེན་དུ་བཤད་པར་གསལ་བའི་ཕྱིར། དེ་ཉིད་ཀྱི་ཕྱིར་འཚོ་བ་འཕྲོག་པ་ཞེས་པ་སྲོག་གཅོད་པ་ཁོ་ན་ལ་བསམ་ནས་དགག་པ་མཛད་པ་རྣམས་ནི་རྣམ་པར་མ་བརྟགས་པའོ། །
ཡང་འདི་སྐད་དུ། རྩ་བ་བཅད་ནས་སྡོམ་པ་གཏོང་བ་ཐམས་ཅད་མཐུན་པ་ཡིན་ནོ། ། ཞེས་པ་ལའང་ཞིབ་ཏུ་དཔྱད་དགོས་ཏེ། ཐེག་པ་ཐམས་ཅད་དམ། གྲུབ་མཐའ་ཐམས་ཅད་དམ། སྔགས་མཚན་ཉིད་ཐམས་ཅད་མཐུན་ཞེས་བྱ། དང་པོ་གཉིས་མི་འཐད་དོ། ། ཉན་ཐོས་ཀྱི་ཐེག་པར་བྱེ་བྲག་ཏུ་སྨྲ་བའི་ལུགས་ལ། ཉམས་པ་དང་མ་ཆགས་པ་ལྟུང་བ་ལ་སྦྱོར་ན་ཉེས་བྱས་སོ། ། ཞེས་པ་ཕམ་པ་འཆབ་བཅས་ཀྱིས་སྡོམ་པ་མི་གཏོང་བའི་གཞུང་ཡིན་ཏེ་མི་གཏོང་བའི་སྒྲུབ་བྱེད་ལྔ་དང་སྦྱར་ནས་ཤེས་པར་བྱ་དགོས་པ་ལས་འདི་མ་བརྗོད་པར་བྱ་བ་མང་ངོ༌། །
དེས་ན་ཐེག་པ་དང་གྲུབ་མཐའ་གང་ལྟར་ཡང་ཚིག་དེ་འོལ་ཚོད་ཆེས་པའོ། ། ཅི་སྟེ་མོད་སྡེ་པའི་གྲུབ་མཐའ་ལས་ཕམ་པས་སྡོམ་པ་གཏོང་བར་འདོད་པ་མ་ཡིན་ནམ་ཞེ་ན། ཡིན་མོད། དེ་ཙམ་གྱིས་གྲུབ་མཐའ་ཐམས་ཅད་འདོད་པར་མི་འགྱུར་ཏེ། གྲུབ་མཐའི་ཕྱོགས་གཅིག་ཏུ་ཟད་པའི་ཕྱིར། དེ་ལྟར་ན་ནི་འཆབ་སེམས་ཕམ་པའི་ཡན་ལག་ཏུ་དགོས་པར་འདོད་ལ། དེ་བཞིན་དུ་འདིར་ཡང་འདོད་དམ། འོན་ཀྱང་འདིར་ཕམ་པའི་ཡན་ལག་ཏུ་འགྱོད་བཤགས་ཀྱི་བློ་མེད་པ་དགོས་ཞེས་སོགས་ནི་མཁས་པའི་གྲུབ་མཐའི་ཚུལ་གཅིག་ཏུ་འོང་བ་ལ་ནི་མདོ་སྡེའི་གྲུབ་མཐའ་འདི་ལྟ་བུ་ཡང་དཔེར་འགྱུར་བས། འདི་ལྟར་འདོད་པ་ལ་མཚན་མ་ངན་པ་ལྟར་འཇིགས་དགོས་པ་མ་ཡིན་ནོ། ། ཅི་སྟེ་སྔགས་མཚན་ཉིད་ཐམས་ཅད་མཐུན་ནོ་ཞེ་ན།
ཤིན་ཏུ་ཡང་སྒྲུབ་པར་དཀའ་སྟེ། སྔགས་ཀྱི་ཚུལ་ཉིད་ལ་ཡང་རྩ་ལྟུང་གང་རུང་འབྱུང་བས་སྔགས་ཀྱི་སྡོམ་པ་གཏོང་བར་སྨྲ་བའི་བོད་མང་ཡང༌། ལུང་རིགས་གང་ཡང་བསྟེན་དུ་ཡོད་པ་མ་ཡིན་ཏེ། འདིའི་དཔྱད་པ་ནི་ཕྱིས་བྱའོ། ། ཡང་དེ་བཞིན་དུ་ནམ་མཁའི་སྙིང་པོ་ལས། བྱང་ཆུབ་སེམས་ཀྱི་རྩ་ལྟུང་ཉི་ཤུ་བཤད། ། ཅེས་པའང་ཆ་མ་མཆིས་པའི་གསུང་སྟེ། མདོ་དེ་ལས་ནི། བློན་པོ་ལ་འབྱུང་བ་ལྔ་དང༌། ལས་དང་པོ་པ་ལ་འབྱུང་བ་བརྒྱད་ཅེས་པ་ལས་མི་འབྱུང་ན་ལྷག་མ་བདུན་གང་ལས་བཙལ་བར་བྱ།
ཡང་འགལ་བ་བརྗོད་པ་ན། འདི་ལ་ཕམ་པ་ནི་མེད་དེ། ཞེས་པས་གཞན་ཐམས་ཅད་ལ་ཡོད་པར་བསྟན་ཞེས་པའང་ཧ་ཅང་རྩིང་བའི་རིགས་པའོ། ། ཞེས་འཆད་པར་བྱེད་དོ། ། གསུམ་པ་བཀག་པ་དེའི་ཚེར་མ་ཕྱུང་པ་ལ་གཉིས་ཏེ། ངག་དོན་བསྡུས་པའི་ཚུལ་གྱིས་མདོར་བསྟན་པ་དང༌། སུན་འབྱིན་པ་སོ་སོའི་དངོས་ལན་སོ་སོར་བཏབ་པའོ། ། དང་པོ་ལ་རྩ་ལྟུང་ལ་བརྒྱད་དུ་དབྱེ་བ་མི་འཐད་པའི་ངག་དོན། ཐེག་པ་ཆེན་པོའི་ལྟུང་བ་ཐམས་ཅད་རྩ་ལག་གཉིས་སུ་འདུས་པའི་ངག་དོན། ཕམ་པར་འཇོག་པ་དུས་འདས་ལ་མི་ལྟོས་པའི་ངག་དོན་ནོ། །
དང་པོ་ནི། རྩ་ལྟུང་བཅུ་པོ་རེ་རེའི་སྐབས་སུ་བརྒྱད་བརྒྱད་དུ་ཕྱེ་བའི་དུས་ཀྱི་ཐ་མ་ཉེས་མེད་ཟུར་དུ་གཞག་ནས། དང་པོ་བདུན་པོ་དེ་རྩ་ལྟུང་གི་དབྱེ་བ་ཡིན་ནམ་མིན། ཡིན་ན་ཕམ་པ་དང་འདྲ་བ་དང་ལྟུང་བ་གསུམ་པོ་གང་རུང་ལས་ལོགས་སུ་དབྱེ་བ་མི་འཐད་དེ། རྩ་བའི་ལྟུང་བ་ཉིད་ཡིན་པའི་ཕྱིར། མིན་ན་བདུན་པོའི་ནང་ནས་ཕམ་པའི་མིང་ཅན་དེ་མ་གཏོགས་གཞན་དྲུག་པོ་རྩ་ལྟུང་གི་སྐབས་འདིར་འཆད་རིགས་པ་མ་ཡིན་ཏེ། གཅིག་པོ་དེ་མ་གཏོགས་གཞན་རྣམས་ཡན་ལག་གི་ལྟུང་བའི་ནང་དུ་འདུ་བའི་ཕྱིར། གཏན་ཚིགས་སྔ་ཕྱི་གཉིས་ཀའི་རྟགས་དང་ཁྱབ་པ་ཁས་བླངས་ཀྱིས་གྲུབ་སྟེ། ལྕི་བ་དང་སྦོམ་པོ་སོགས་བཞི་ནི། རྩ་ལྟུང་གི་ཡན་ལག་མ་ཚང་བ་ལས་གྱུར་པའི་ལྟུང་བ་ཕྲ་རགས་ལ་འཇོག་པར་ཁས་བླངས་ཤིང༌།
རྩ་ལྟུང་གི་རྣམ་སྨིན་དངོས་ཀྱི་རྒྱུ་ནི་ཕམ་པ་ཉིད་ཡིན་པར་ཁས་བླངས་པའི་ཕྱིར། གཉིས་པ་ནི། སྤྱིར་ཐེག་པ་ཆེན་པོ་དང་ཁྱད་པར་རྡོ་རྗེ་ཐེག་པའི་ལྟུང་བ་ཐམས་ཅད་རྩ་ལག་གཉིས་སུ་འདུས་པ་ཡིན་ཏེ། རྩ་ལྟུང་དུ་མ་འདུས་པའི་ཕམ་པའི་བཤད་པ་ཐེག་པ་ཆེན་པོ་པ་དག་ལ་མེད་ཅིང༌། སྦོམ་པོ་སོགས་བཞི་ནི་འགྲེལ་ཆེན་རང་གི་ངོས་འཛིན་ལ་བརྟགས་ན་རྩ་ལྟུང་རང་གི་ཡན་ལག་མ་ཚང་བའི་ཉེས་པར་བཤད་པས་ཡན་ལག་གི་ལྟུང་བའི་ནང་དུ་འདུས་པ་ལས་འོས་མེད་པའི་ཕྱིར། ཡན་ལག་གི་ལྟུང་བ་བརྒྱད་སྟོན་པའི་གཞུང་ལ་སྦོམ་པོ་བརྒྱད་ཅེས་ཚད་ལྡན་མང་པོ་ལ་གྲགས་པའི་ཕྱིར། གསུམ་པ་ནི། འགྲེལ་ཆེན་གྱི་རྗེས་འབྲང་དག་ན་རེ། ཕམ་པ་དང་རྩ་ལྟུང་དོན་གཅིག་པ་མ་ཡིན་ཏེ། རྩ་ལྟུང་གི་ཡན་ལག་རྫོགས་ནས་འགྱོད་བཤགས་ཀྱི་བློ་མེད་པ་ལ་ཕམ་པ་དང༌།
ཡོད་པ་ལ་རྩ་ལྟུང་དུ་འཇོག་པ་ཡིན་པས་སོ། ། ཞེས་ཟེར། འདི་ལ་ནི་སྒྲུབ་བྱེད་མེད་ཅིང༌། གནོད་བྱེད་དང་བཅས་པའོ། ། དང་པོ་ནི། དེ་ལྟར་འདོད་པ་དེ་ལ་ནི་རྡོ་རྗེ་ཐེག་པ་པ་དག་གི་ལུང་མེད་པ་ཁོ་ནར་མ་ཟད། ཐེག་ཆེན་སྤྱི་དང་ཉན་ཐོས་སྡེ་པ་ལ་གྲགས་པའི་ཆ་མཐུན་གྱི་ལུང་ཡང་མེད་དོ། ། དང་པོ་ནི། ཐེག་པ་ཆེན་པོ་ནས་ཕམ་པ་ཞེས་པའི་ཐ་སྙད་ཉིད་ཀྱང་དཀོན་ན། ཕམ་པ་དང་རྩ་ལྟུང་གི་ཁྱད་པར་དབྱེ་བ་ལྟ་ཅི་སྨོས་པའི་ཕྱིར་དང༌།
གཏན་ཚིགས་གཉིས་པ་ནི། ཉན་ཐོས་སྡེ་པའི་ལུང་ན་ཕམ་པ་ལ་འཆབ་བཅས་དང་འཆབ་མེད་གཉིས་སུ་འབྱེད་པའི་ལུང་ཡོད་པ་ཡིན་གྱི། ཕམ་པ་ལ་འཆབ་བཅས་ཀྱིས་ཁྱབ་པའི་ལུང་མེད་དོ། ། མདོ་སྡེ་པའི་གྲུབ་མཐའ་ལ་དེས་ཁྱབ་པར་འདོད་དོ་ཞེས། ལུང་མེད་པ་དེ་ཉིད་དེས་འདོད་དུ་ཟད་མོད་དེས་ཕམ་པ་འཆབ་མེད་དེ་ཕམ་པར་འདོད་དམ་མི་འདོད། འདོད་ན་དངོས་སུ་འགལ་མི་འདོད་ན་དེས་དེ་ལྟུང་བ་སྡེ་ལྔ་པོ་གང་དུ་འདོད། ཕམ་པར་གཏོགས་པའི་སྦོམ་པོའོ། ། ཞེས་ཟེར་བ་ལས་འོས་མེད་པས། དེ་ཆོས་ཅན། རྩ་ལྟུང་མ་ཡིན་པར་ཐལ།
ལྟུང་བ་སྦོམ་པོ་ཉིད་ཡིན་པའི་ཕྱིར་མདོ་སྡེ་པས་ཕམ་པ་འཆབ་མེད་རྩ་ལྟུང་དུ་མི་འདོད་པ་དེ་འདྲ་མཚུངས་ཀྱི་ལུང་དང་སྦྱར་ནས། རྡོ་རྗེ་ཐེག་པའི་སྐབས་འདིར་འཆབ་སེམས་ཡོད་མེད་ཀྱིས་ཕམ་པ་དང་རྩ་ལྟུང་སོ་སོར་འབྱེད་པའི་ཤེས་བྱེད་དུ་ཇི་ལྟར་རུང༌། གཉིས་པ་གནོད་བྱེད་ནི། འགྲེལ་ཆེན་མཁན་པོའི་འདོད་པ་དེ་ལྟ་ན། ཕམ་པ་དང་རྩ་ལྟུང་ཕན་ཚུན་སྤངས་འགལ་དུ་སོང་བས། དེ་སྐབས་ཀྱི་ཕམ་པ་ཆེན་པོ། རྩ་ལྟུང་སྐྱེད་བྱེད་ཀྱི་ཡན་ལག་ཡོངས་སུ་རྫོགས་པའི་མཐར་ཐུག་གི་ལྟུང་བ་གང་ཞིག རྩ་ལྟུང་གི་རྣམ་སྨིན་དངོས་སུ་བཤད་པ་དེའི་རྣམ་སྨིན་གྱི་རྒྱུ་ཡིན་པའི་ཕྱིར། ཕམ་པ་མ་ཡིན་པའི་རྩ་ལྟུང་ཆོས་ཅན། རྩ་ལྟུང་མ་ཡིན་པར་ཐལ།
རང་འབྲས་རྩ་ལྟུང་གི་རྣམ་སྨིན་འབྱིན་བྱེད་མ་ཡིན་པའི་ཕྱིར། རྩ་ལྟུང་གི་རྣམ་སྨིན་དམྱལ་བ་ཙམ་ལ་འཆད་པ་དེ་ལྟ་ན། རྡོ་རྗེ་ཐེག་པའི་རྩ་ལྟུང་དང༌། ཉན་ཐོས་ཐེག་པའི་རྩ་ལྟུང་གཉིས་ལ་འགལ་ཟླ་སྡོམ་པའི་ཁྱད་པར་དང༌། བྱེད་པ་པོ་ཉེས་པ་ལྕི་ཡང་གི་ཁྱད་པར་དང༌། བསྲུངས་ན་ཕན་ཡོན་གྱི་ཁྱད་པར་སོགས་ཆེ་ཆུང་ཡོད་པ་མ་ཡིན་པར་འགྱུར་ཏེ། མ་བསྲུངས་པའི་ཉེས་དམིགས་སུ་གྱུར་པའི་རྣམ་སྨིན་གྱི་ངོ་བོ་ལ་ལྕི་ཡང་གི་ཁྱད་པར་མ་དམིགས་པའི་ཕྱིར། གཉིས་པ་སུན་འབྱིན་སོ་སོའི་དངོས་ལན་བཏབ་པ་ལ། སྔགས་འདུལ་མཛད་པས་རྗེ་བཙུན་ཆེན་པོའི་བཞེད་པ་སུན་འབྱིན་པར་བྱེད་པའི་རྣམ་གྲངས་ཀྱི་རྣམ་པ་བཅོ་ལྔ་ལས། དང་པོའི་ལན་གདབ་པ་ནི།
སོ་ཐར་གྱི་རྩ་བའི་མདོར། ཕམ་པ་བཞི་བཤད་པ་དེ་འགྲེལ་པ་མཁན་གྱི་རྣམ་པར་འགྲེལ་བ་ན། རེ་རེའི་སྐབས་སུའང་དངོས་གཞི་དང༌། སྦོམ་པོ་དང་ཉེས་བྱས་ཏེ་གསུམ་གྱི་སྒོ་ནས་འཆད་པ་དང་འདི་མཚུངས་པ་མ་ཡིན་ཏེ། དེའི་སྐབས་ཀྱི་སྦོམ་པོ་དང་ཉེས་བྱས་ནི་སྟོན་པ་སངས་རྒྱས་ཀྱིས་རྩ་བའི་ལུང་ཉིད་དུ་གསལ་བར་གསུངས་པ་ཡིན་ལ། ཁྱེད་འཆད་པ་འདི་ལ་ནི། རྒྱུད་དང་ཁུངས་ཐུབ་ཀྱི་རྒྱ་གཞུང་ལས། རྩ་ལྟུང་རེ་རེའི་སྐབས་སུ་དངོས་པོའི་ལྟུང་བ་ལས་ལོགས་སུ་ལྟུང་བ་དྲུག་ཚན་ལྟ་ཞོག སྦོམ་པོ་ལྟ་བུ་རེ་རེའི་བཤད་པ་ཡང་མེད་པའི་ཕྱིར་དང༌། འདུལ་བར་ནི།
དེ་དག་སྐབས་དེར་བཤད་ན་ལྟུང་བ་སྡེ་ལྔའི་སྡེ་ཚན་གཞན་དུ་བསྡུས་པར་མི་ནུས་ལ། འདིར་ནི་ཕམ་པ་ལ་རྩ་ལྟུང་གི་ནང་དུ་དང༌། ལྷག་མ་རྣམས་ཡན་ལག་གི་ལྟུང་བའི་ནང་དུ་འདུས་པར་ཁྱེད་རང་གིས་ཀྱང་ཁས་བླངས་པའི་ཕྱིར་དང༌། འདུལ་བར་ནི་ཕམ་པ་བཞིའི་བཤད་པ་མཛད་པ་ན་ཕམ་པ་ལས་ལྕི་བའི་བཅས་ལྟུང་མི་འཆད་ལ། ཁྱེད་ཀྱིས་ནི་རྩ་ལྟུང་གི་རྣམ་གཞག་འཆད་པ་ནི། རྩ་ལྟུང་སྟོན་བྱེད་ཀྱི་གཞུང་གིས་བསྟན་པའི་རྩ་ལྟུང་དེ་ལྟུང་བ་ཕམ་པ་ཞེས་པའི་མིང་ཅན་གཞུང་ལས་མ་བཤད་པ་ཞིག་ལྷག་པར་བསྣན་ནས་འཆད་པའི་ཕྱིར། སུན་འབྱིན་གཉིས་པར་ཐེག་པ་ཆེན་པོའི་གཞུང་ནས་བཤད་པའི་རྩ་བ་དང་ཡན་ལག་གི་ལྟུང་བ་གཉིས་སུ་མ་འདུས་པའི་ལྟུང་བ་བཤད་པའི་ཤེས་བྱེད་དུ། སྡོམ་པ་ཉི་ཤུ་པར་ཉེས་བྱས་བཞི་བཅུ་ཞེ་དྲུག་བཤད་པའི་ཕྱིར་ཞེས་ཟེར་བ་དེ་ནི། ཁྱབ་པ་འགལ་བའི་ལྟག་ཆོད་ཡིན་ཏེ། ཉེས་བྱས་ཞེ་དྲུག་པོ་ཡན་ལག་གི་ལྟུང་བ་དངོས་ཡིན་པའི་ཕྱིར།
དེ་ལས་གཞན་དུ་ཡན་ལག་གི་ལྟུང་བ་ཡིན་པས་ཉེས་བྱས་སུ་འགལ་ན། ཁྱེད་རང་གི་བཤད་མ་ཐག་པའི་ཉེས་བྱས་དང་ཉེས་བྱས་ཕྲ་མོ་རྣམས་ཆོས་ཅན། ཡན་ལག་གི་ལྟུང་བ་མ་ཡིན་པར་ཐལ། ཉེས་བྱས་ཡིན་པའི་ཕྱིར། འདོད་ན་རྩ་བའི་ལྟུང་བར་ཐལ། རྡོ་རྗེ་ཐེག་པའི་ལྟུང་བ་གང་ཞིག ཡན་ལག་གི་ལྟུང་བ་མ་ཡིན་པའི་ཕྱིར། ཁྱབ་པ་ཡང་ཁས་བླངས་མ་ཐག་པ་དེ་ཉིད་དོ། ། སྡོམ་པ་ཉི་ཤུ་པའི་འགྲེལ་པའི་ལུང་དྲངས་པ་དེ་ནི་འཁྲུལ་སྤོང་ལ་སྒྲུབ་བྱེད་དུ་སོང་བ་ཡིན་ཏེ། ལུང་དེར་བྱང་ཆུབ་སེམས་དཔའི་སྡོམ་པ་ལ་ལྟོས་པའི་ཉེས་པའི་རིགས་ཐམས་ཅད་ཕམ་པ་ལྟ་བུའི་ཆོས་དང༌།
ཉེས་བྱས་གཉིས་ལས་གང་རུང་དུ་འདུས་པར་ཚིག་ཟིན་ལ་བསྟན་པའི་ཕྱིར། བསྟན་མོད་དེ་ལས་ཅི་ལྟར་འགྱུར་ཞེ་ན་ལུང་དེ་ཁྱེད་ལ་གནོད་བྱེད་དུ་སོང་བའི་ཚུལ་འདི་ལྟར། རྩ་ལྟུང་ལྔ་པ་ལ་བརྒྱད་དུ་ཕྱེ་བའི་དུས་ཀྱི་རྩ་ལྟུང་དང༌། ལྕི་བ་དང༌། སྦོམ་པོ་དང༌། ཡན་ལག་ཅེས་བྱ་བའི་ལྟུང་བ་དེ་རྣམས་ཆོས་ཅན། ལྟུང་བའི་རིགས་གཉིས་པོ་གང་རུང་དུ་ཐལ། བྱང་སེམས་ཀྱི་སྡོམ་པ་ལ་ལྟོས་པའི་ལྟུང་བ་ཡིན་པའི་ཕྱིར། འདིར་ལུང་དེ་ཚད་མར་མི་བྱེད་ཅེ་ན། ཁྱེད་ཀྱིས་ལུང་ཚད་མར་དྲངས་ཟིན་པ་དེ་ཉིད་དོ། །
ཐེག་ཆེན་སྤྱིའི་དབང་དུ་བྱས་སོ་ཞེ་ན། ལེགས་པར་སྨྲས་པ་ཉིད་དེ། ཐེག་ཆེན་སྤྱིའི་ལྟུང་བ་ལ་དེར་ངེས་དགོས་ན། རྡོ་རྗེ་ཐེག་པའི་ལྟུང་བ་ལ་གཉིས་པོ་དེར་ངེས་དགོས་པའི་ཕྱིར། སུན་འབྱིན་གསུམ་པ་རྡོ་རྗེ་ཐེག་པའི་རྩ་ལྟུང་ལ་ཉེས་པའི་ཆ་མང་པོ་དབྱེར་རུང་བའི་ཤེས་བྱེད་དུ། སྡོམ་པ་ཉི་ཤུ་པར་ཕམ་པ་ལྟ་བུའི་ཆོས་རེ་རེ་ལ་ཀུན་དཀྲིས་ཆུང་ངུ་འབྲིང་ཆེན་པོ་གསུམ་གྱི་དབྱེ་བས་གསུམ་དུ་བཤད། ཅེས་འདྲེན་པ་དེ་ལུགས་དེའི་སྒྲུབ་བྱེད་དུ་མ་འབྲེལ་བར་མ་ཟད་གནོད་བྱེད་དུ་སོང་བ་ཡིན་ཏེ། དེ་སྐབས་ཀྱི་ཀུན་དཀྲིས་ཆུང་འབྲིང་གིས་ཕམ་པ་ལྟ་བུའི་ཆོས་བྱས་པ་དེ་ཉེས་བྱས་དང༌། ཅིག་ཤོས་ཕམ་པ་ལྟ་བུའི་གནས་སུ་བཤད་ནས། གསུམ་པོ་དེ་གཉིས་པོ་གང་རུང་གི་ནང་དུ་འདུས་པར་བཤད་ལ།
ཁྱེད་ཀྱི་ཕྱོགས་ལ་དེ་མི་རུང་བའི་ཕྱིར། སུན་འབྱིན་བཞི་པ་རྡོ་རྗེ་ཐེག་པའི་ལྟུང་བ་ལ་རྩ་ལག་གཉིས་སུ་མ་འདུས་པའི་སྦོམ་པོ་བཤད་པའི་ཤེས་བྱེད་དུ། རྡོ་རྗེ་རྩེ་མོར། ཁ་ན་མ་ཐོ་སྦོམ་པོར་འགྱུར། ། ཞེས་སོགས་སྦོམ་པོའི་ལྟུང་བ་སྟོན་པའི་གཞུང་ཚད་ལྡན་ཡིན་པའི་ཕྱིར། ཞེས་པ་དེ་ཡང་གཏན་ཚིགས་ལ་ཐེ་ཚོམ་ཟ་ནས་མ་གྲུབ་པ་ཡིན་ཏེ། ལུང་དེའི་གོང་གི་འཕྲོས་ལ་ལྟས་ན། རྩ་ལྟུང་གི་བཤགས་སྦྱང་ཐུན་ཚོད་ལས་འདས་ན་དེ་ཁ་ན་མ་ཐོ་བ་སྦོམ་པོ་དེ་ཆེན་པོར་འགྱུར་ཞེས་པའི་དོན་དུ་གསལ་བའི་ཕྱིར་རོ། ། ཇི་སྐད་དུ། དེ་ལས་གཞན་པ་བཅུ་བཞི་ནི། །
ཕས་ཕམ་པར་ནི་རབ་ཏུ་བཤད། ། སྤངས་ཞིང་དོར་བར་མི་བྱ་སྟེ། ། རྩ་བའི་ལྟུང་བ་ཞེས་བཤད་དོ། ། ཉིན་དང་མཚན་མོ་ལན་གསུམ་དུ། ། ཉིན་རེ་ཞིང་ནི་ཟླ་བར་བྱ། ། གང་ཚེ་ཉམས་གྱུར་རྣལ་འབྱོར་ལ། ། ཁ་ན་མ་ཐོ་སྦོམ་པོར་འགྱུར། ། ཞེས་གསུངས་པའི་ཕྱིར། སུན་འབྱིན་ལྔ་པ། བསྡུ་ན་རྩ་ལག་གཉིས་སུ་འདུས་པ་དང༌།
ཕྱེ་ན་བདུན་དུ་དབྱེ་བ་མི་འགལ་ཞེས་པ། སྤྱིར་དེ་ལྟ་བུ་སྲིད་ཀྱང་ཁྱེད་ལ་ནི་མི་རུང་སྟེ། འདི་ལྟར། དེ་སྐབས་ཀྱི་ཕམ་པ་ཆོས་ཅན། རྩ་ལག་གང་རུང་གི་ལྟུང་བར་ཐལ། རྡོ་རྗེ་ཐེག་པའི་ལྟུང་བ་ཡིན་པའི་ཕྱིར། འདོད་ན་ཡན་ལག་གི་ལྟུང་བ་མ་ཡིན་ཏེ། ཕམ་པ་ཡིན་པའི་ཕྱིར། ཁྱབ་པ་ཚད་མས་གྲུབ་པར་མ་ཟད་ཁས་ཀྱང་བླངས་ཏེ། ཡན་ལག་གི་ལྟུང་བ་ཡིན་ན་རྩ་ལྟུང་མ་ཡིན་པར་ཁས་བླངས་པ་གང་ཞིག
ཕམ་པ་ཡིན་ན་རྩ་ལྟུང་དུས་འདས་ཀྱི་ལྟུང་བར་འཆད་པའི་ཕྱིར། རྩ་བའི་ལྟུང་བ་ཡིན་པར་ཐལ། ཕམ་ལྟུང་གཉིས་པོ་ཕན་ཚུན་སྤངས་འགལ་དུ་འདོད་པ་ཁྱེད་ཀྱི་རྩ་བའི་གྲུབ་མཐའ་ཡིན་པའི་ཕྱིར། སུན་འབྱིན་དྲུག་པ། ཕམ་པ་དང༌། ཕམ་འདྲ་དང༌། རྩ་ལྟུང་གསུམ་དོན་མི་གཅིག་པའི་ཤེས་བྱེད་དུ། དགེ་ཚུལ་གྱི་རྩ་ལྟུང་ཕམ་འདྲ་ཡིན་ལ། ཕམ་པ་ཞེས་བརྗོད་དུ་མི་རུང་བའི་ཕྱིར། ཞེས་པ་ཡང་འཁྲུལ་སྤོང་གི་ལུགས་ལ་སུན་འབྱིན་དུ་འཇུག་པ་མ་ཡིན་ཏེ།
འཁྲུལ་སྤོང་ན་ནི་སྤྱིར་ཐེག་པ་ཆེན་པོའི་གཞུང་རྣམས་ནས། ཤེས་པ་ཁྱད་གཞིར་གཞག་ནས། གསུམ་པོ་དོན་གཅིག་པ་ཁྱད་ཆོས་སུ་བཤད་པའི་ཕྱིར་དང༌། གསུམ་པོ་རྣམ་གྲངས་ཡིན་ཞེས་པའི་གོ་བ་ཡང་གསུམ་པོ་དེ་རང་རང་གི་དངོས་ཀྱི་འགལ་ཟླར་གྱུར་པའི་སྡོམ་པ་ལ་ལྟོས་པའི་རྩ་བའི་ལྟུང་བར་འཇོག་མཉམ་ཡིན་ཞེས་པའི་དོན་ཡིན་པའི་ཕྱིར། འདི་གསུམ་རྣམ་གྲངས་སུ་བཤད་པས་འགྲེལ་ཆེན་གྱི་ལུགས་ལ་གནོད་པའི་ཤེས་བྱེད་ཀྱང༌། རྩ་ལྟུང་ལས་ཕམ་འདྲ་ལྕི་བ་དང༌། དེ་ལས་ཕམ་པ་ལྕི་བར་འཆད་པ་ལ་གནོད་བྱེད་སྟོན་པར་བཞེད་པ་ཡིན་ལ། དགེ་ཚུལ་གྱི་ཕམ་འདྲ་ལས་ཕམ་པ་ལྕི་བའི་ཤེས་བྱེད་ཀྱི་ལུང་རིགས་མེད་པའི་ཕྱིར། གཞན་ཡང་ཁྱེད་ལྟར་ན་ཐེག་པ་ཆེན་པོའི་སྐབས་འདིར་ཕམ་འདྲ་དང་ཕམ་པ་འགལ་བར་ཐལ། འདུལ་བའི་རང་ལུགས་ལ་དེ་གཉིས་འགལ་བའི་ཕྱིར།
ཁྱབ་པ་ཁས་བླངས་པའི་ཤེས་བྱེད་ནི། ཐེག་ཆེན་དུ་གསུམ་པོ་མི་གཅིག་པའི་ཤེས་བྱེད་དུ་འདུལ་བར་དོན་གཅིག་པ་གཏན་ཚིགས་སུ་བཀོད་པ་དང༌། རྟགས་ཚད་མས་ཀྱང་གྲུབ་ཅིང༌། འདོད་ན་དེ་ལས་གཞན་པ་བཅུ་བཞི་ནི། ། ཞེས་སོགས་གོང་དུ་དྲངས་མ་ཐག་པའི་ལུང་དང་འགལ། ཐེག་ཆེན་གཞིར་བྱས་ལ་གསུམ་པོ་དོན་གཅིག་པར་རྗེ་བཙུན་གྱིས་བཤད་པའི་དགོངས་པ་ཡང་སེམས་བསྐྱེད་ཀྱི་སྡོམ་པ་དང་རིག་འཛིན་གྱི་སྡོམ་པའི་འགལ་ཟླ་ལ་དགོངས་པ་ཡིན་ཏེ། འཁྲུལ་སྤོང་དུ་གསུམ་པོ་དོན་གཅིག་པའི་ཁྱད་གཞི་འཆད་པ་ན། སྤྱིར་ཐེག་ཆེན་གྱི་གཞུང་རྣམས་ནས། ཞེས་གསུངས་ལ། ཐུན་མོང་འདུལ་བ་ནི་ཐེག་ཆེན་གྱི་གཞུང་དུ་འཆད་མི་ནུས་པའི་ཕྱིར་རོ། །
སུན་འབྱིན་བདུན་པ་ཕམ་ལྟུང་གི་ཁྱད་པར་བཤགས་དུས་ལས་འདས་མ་འདས་ཀྱི་ཤེས་བྱེད་ཀྱི་དཔེར། དགེ་ཚུལ་གྱི་རྩ་ལྟུང་འཆབ་བཅས་གསོར་མི་རུང་བའི་རྒྱུ་མཚན་གྱིས་ཕམ་པ་དང་འདྲ་བ་ཞེས་བརྗོད་པ་བཞིན་ནོ། ། ཞེས་གསུངས་པ་ནི། བསྒྲུབ་བྱ་ལ་ཚད་མའི་བསལ་བ་བསྟན་ཟིན་པར་མ་ཟད། སྒྲུབ་བྱེད་ཀྱི་དཔེ་ལ་འདྲ་བ་ཙམ་ཡང་མེད་པས་འདོད་རྒྱལ་བ་ཁོ་ནའོ། ། དེ་ཡང་འདི་ལྟར་རྡོ་རྗེ་ཐེག་པའི་ཕམ་པ་དེ་སླར་གསོར་མི་རུང་བར་ཐལ། ཉན་ཐོས་ཐེག་པའི་ཕམ་པ་དང་ཕམ་འདྲ་འཆབ་བཅས་སླར་གསོར་མི་རུང་བའི་ཕྱིར། ཉན་ཐོས་ཐེག་པའི་རྩ་ལྟུང་འཆབ་བཅས་རྩ་ལྟུང་མ་ཡིན་པར་ཐལ། རྡོ་རྗེ་ཐེག་པའི་རྩ་ལྟུང་འཆབ་བཅས་དེ་རྩ་ལྟུང་མ་ཡིན་པའི་ཕྱིར། འདི་དག་ཁྱབ་པ་ཞེ་འདོད་ལ་ཁས་ལེན་དགོས་པའི་ཤེས་བྱེད།
ཉན་ཐོས་ཀྱི་ཐེག་པར་རྩ་ལྟུང་ལ་འཆབ་བཅས་དང་འཆབ་མེད་གཉིས་སུ་ཕྱེ་ནས་སླར་གསོར་རུང་གི་ཁྱད་པར་ཡོད་པ་དང་འདྲ་བའི་དཔེ་དང་མཚུངས་པའི་སྒྲུབ་བྱེད་དུ་བཀོད་པས་སོ། ། ཡང་རྡོ་རྗེ་ཐེག་པ་འདིར་ཕམ་པ་གསོར་མི་རུང་བ་མ་ཡིན་པར་ཐལ། ཕམ་པ་ལ་འགྱོད་བཤགས་ཀྱི་བློ་སྐྱེས་པས་རྩ་ལྟུང་དུ་གནས་འགྱུར་བ་ཉིད་དུ་ཞལ་གྱིས་བཞེས་པ་གང་ཞིག་རྩ་ལྟུང་ནི་གསོར་རུང་བའི་ཚུལ་ཕམ་པ་འཆབ་མེད་དང་འདྲ་མཚུངས་སྦྱོར་བར་བཞེད་པའི་ཕྱིར། སུན་འབྱིན་བརྒྱད་པ་རྩ་ལྟུང་དང་པོའི་དུས་འདས་ཕམ་པ་དང༌། གཉིས་པ་སོགས་ཀྱི་དུས་འདས་ལ་ཕམ་འདྲར་འཇོག་པའི་ཤེས་བྱེད་དུ། རྩ་ལྟུང་དང་པོའི་ཡུལ་རྡོ་རྗེ་སློབ་དཔོན་ནི་རྩ་ལྟུང་ཕྱི་མ་རྣམས་ཀྱི་ཡུལ་ལས་ཆེས་ཁྱད་པར་དུ་འཕགས་པ་ཡིན་པས། རྩ་ལྟུང་དང་པོ་འདི་ཕྱི་མ་རྣམས་ལས་ཆེས་ལྕི་བ་ཡིན་ལ། རྩ་ལྟུང་ལྕི་བ་ན་དུས་འདས་ཀྱི་ལྟུང་བ་ཡང་ལྕི་བའི་རྒྱུ་མཚན་གྱིས་ཕམ་པར་འཇོག་པ་ཡིན་ནོ། ། ཞེས་ཟེར་བ་དེ་ཡང་མ་ཡིན་ཏེ། རིགས་པ་དང་འགལ་བ་དང༌།
ཁས་བླངས་ནང་འགལ་བའོ། ། དང་པོ་ནི། འོ་ན་བཅུ་བཞི་པོ་ལ་རྩ་ལྟུང་ཡིན་མིན་གྱི་ཁྱད་པར་ཡོད་པར་ཐལ། དེ་སྐྱེད་པའི་ཡུལ་ལ་བཟང་ངན་གྱི་ཁྱད་པར་ཡོད་པའི་ཕྱིར། ཁྱབ་པ་ཁས་བླངས་ཀྱིས་གྲུབ། ཡང་བཅུ་བཞི་པོ་ཆོས་ཅན། རྩ་ལྟུང་ཡིན་མིན་གྱི་ཁྱད་པར་ཅན་དུ་ཐལ། དུས་འདས་ཀྱི་ལྟུང་བ་ཕམ་པ་ཡིན་མིན་གྱི་ཁྱད་པར་ཅན་ཡིན་པའི་ཕྱིར། གཉིས་པ་ནི། འོ་ན་དགེ་འདུན་དབྱེན་གྱི་རྫུན་ཏེ་མི་ཆོས་བླ་མའི་རྫུན་ལས་ཆེས་ལྕི་བའི་ཕམ་པ་ཉིད་དུ་འཇོག་རིགས་པར་ཐལ།
དེ་ཅིག་ཤོས་ལས་ཉེས་པ་ཤིན་ཏུ་ལྕི་བའི་ཕྱིར། མ་ཁྱབ་སྟེ། བཅས་པའི་དབང་ལས་སོ། ། ཞེ་ན། ཉེས་པ་ཆེ་བ་ལ་བཅས་པ་ཆུང་བར་འཇོག་སྲིད་པ་དེ་ལྟ་ན་ཁྱེད་ཀྱི་རྩ་བའི་དམ་བཅའ་ཉམས་སོ། ། སུན་འབྱིན་དགུ་པ། ཡན་ལག་བདུན་ལྡན་གྱི་སྦྱོར་བས་རྡོ་རྗེ་སློབ་དཔོན་འཚོ་བ་དང་ཕྲལ་ཙམ་གྱིས་རྡོ་རྗེ་དམྱལ་བར་ལྟུང་དགོས་པ་མ་ཡིན་པའི་ཤེས་བྱེད་དུ། དེ་ལྟ་བུ་ནི་བཅས་པའི་དབང་ལས་ཡིན་ཏེ། མི་ཆོས་བླ་མའི་རྫུན། དགེ་འདུན་དབྱེན་གྱི་རྫུན་བཞིན་ནོ། །
ཞེས་གསུངས་པ་ནི་མཐིལ་ཕྱིན་པ་མ་ཡིན་ཏེ། ལྟུང་བ་ཆེ་ཆུང་དུ་བཅས་པ་རྣམ་འཇོག་ལ་རག་ལས་ཀྱང༌། རྣམ་སྨིན་འབྱིན་པ་བཅས་པ་རྣམ་འཇོག་ལ་རག་ལས་པ་མ་ཡིན་པའི་ཕྱིར། དཔེར་ན། དགེ་འདུན་དབྱེན་གྱི་རྫུན་དང་མི་ཆོས་བླ་མའི་རྫུན་གཉིས་ལྟུང་བ་ཆེ་ཆུང་དུ་གཞག་ཀྱང༌། ལྟུང་བ་ཆུང་བ་དེས་རྣམ་སྨིན་ཆེ་བ་དེའི་རྒྱུ་བྱེད་པ་ནི་དངོས་པོ་གནས་ཚོད་ལ་རག་པ་བཞིན་ནོ། ། གཞན་ཡང་འདི་ལྟར། དགེ་སློང་རྡོ་རྗེ་འཛིན་པས་སྦྱོར་བ་བདུན་ལྡན་གྱིས་རྡོ་རྗེ་སློབ་དཔོན་གྱི་སྲོག་འཚོ་བ་དང་ཕྲལ་བའི་ལྟུང་བ་འགྱོད་བཤགས་དུས་ལ་འདས་པ་དེ་ཆོས་ཅན། ཕམ་པ་ཡིན་ཏེ། སྲོག་གཅོད་ཀྱི་ཕམ་པ་ཡིན་པའི་ཕྱིར།
ཡང་དེ་ཆོས་ཅན་རང་གི་རྣམ་སྨིན་རྡོ་རྗེའི་དམྱལ་བ་འབྱིན་རུང་ཡིན་ཏེ། རྡོ་རྗེ་ཐེག་པའི་རྩ་ལྟུང་རྣམས་ཀྱི་ལྕི་ཤོས་མཐར་ཐུག་པ་དེ་ཡིན་པའི་ཕྱིར། ཞེས་པའི་རྟགས་ཀྱིས་རྗེས་སུ་དཔག་པའི་ཚད་མ་འདྲེན་པར་མི་ནུས་སམ། གཏན་ཚིགས་གཉིས་པ་དེའི་ཁྱབ་པ་ལ་ཚེར་མ་མི་འཇུག་པའི་ཤེས་བྱེད་ཀྱང༌། རྡོ་རྗེའི་དམྱལ་བ་དེ་རང་རྒྱུ་རྩ་ལྟུང་གི་རྣམ་སྨིན་མ་ཡིན་པར་འགྱོད་བཤགས་དུས་འདས་ཀྱི་རྣམ་སྨིན་ཉིད་དུ་ཁས་ལེན་དགོས་པར་འགྱུར་ལ། དེ་ལྟ་ན་འགྱོད་བཤགས་དུས་འདས་ཀྱི་བློ་ལུང་མ་བསྟན་མི་སྲིད་པར་ཐལ་བ་དང༌། དུས་འདས་ཀྱི་བློ་དེ་ཉིད་རྩ་ལྟུང་དུ་ཐལ་བར་འགྱུར་ཏེ། རྣམ་སྨིན་དེ་འདྲ་འབྱིན་བྱེད་ཀྱི་ལྟུང་བ་ཡིན་པའི་ཕྱིར། སུན་འབྱིན་བཅུ་པ། རྩ་ལྟུང་གིས་རྡོ་རྗེ་དམྱལ་བ་མི་སྐྱེད་པའི་ཤེས་བྱེད་དུ།
རྡོ་རྗེ་དམྱལ་བ་ནི་རྣམ་སྨིན་སྡུག་བསྔལ་རྣམས་ཀྱི་ནང་ནས་ལྕི་ཤོས་ཡིན་པས། དེའི་རྒྱུ་ཡང་རྡོ་རྗེ་ཐེག་པའི་ཉེས་པ་རྣམས་ཀྱི་ནང་ན་ཤིན་ཏུ་ལྕི་ཤོས་ཤིག་དང་རྒྱུ་འབྲས་སུ་འབྲེལ་དགོས་པའི་ཕྱིར། དེའི་ཁྱབ་འབྲེལ་ཡང་རྡོ་རྗེ་ཐེག་པའི་རྩ་ལྟུང་ལས་དེའི་ཕམ་པ་ཉེས་པ་ཤིན་ཏུ་ལྕི་བའི་ཕྱིར། ཞེས་གསུངས་པ་ནི་སྒྲུབ་བྱེད་འཁྲུལ་བ་དང༌། བསྒྲུབ་བྱ་ཚད་མས་བསལ་བ་གཉིས་ཀ་དང་བཅས་པའོ། ། དང་པོ་ནི། འོ་ན་རྩ་ལྟུང་དང་པོ་ལ་ལྟོས་པའི་ཕམ་པ་གཅིག་ཁོ་ནས་རྣམ་སྨིན་དེ་མི་འབྱིན་པར་ཐལ། དེ་བས་ཀྱང་ཉེས་པ་ཆེ་བའི་རྡོ་རྗེ་ཐེག་པའི་ཕམ་པ་བཞི་ཡོད་པ་ཁས་ལེན་དགོས་པའི་ཕྱིར། གཉིས་པ་ནི། རྩ་ལྟུང་དང་པོ་འཆབ་ཉེས་དེ་ཆོས་ཅན།
རྩ་ལྟུང་དང་པོ་ལས་ལྕི་བ་མ་ཡིན་ཏེ། རྩ་ལྟུང་དང་པོ་ནི་དག་བྱེད་ཀྱི་གཉེན་པོ་སྟོབས་ལྡན་ཞིག་གིས་དག་པར་བྱེད་དགོས་ལ། ཁྱོད་དག་བྱེད་ཀྱི་གཉེན་པོ་ནི་རྩ་ལྟུང་དང་པོ་ལ་འགྱོད་བཤགས་སྐྱེས་པ་ཙམ་གྱིས་ཆོག་པར་ཁས་བླངས་པའི་ཕྱིར། དཔེར་ན་ཕམ་པ་རྩ་ལྟུང་དུ་གནས་གྱུར་པའི་ཚུལ་ཁས་ལེན་པ་དེའི་ཚེ་བཞིན་ནོ། ། སུན་འབྱིན་བཅུ་གཅིག་པ་ཕམ་པ་དང་རྩ་ལྟུང་ལ་རྡོ་རྗེ་དམྱལ་བར་ལྟུང་མི་ལྟུང་གི་ཁྱད་པར་ཡོད་པའི་ཤེས་བྱེད་དུ། རྩ་ལྟུང་སྤྱིའི་ཉེས་པ་གསུང་བ་ན་གཞུང་ལས། མཐུར་དུ་ལྟུང་སྟེ་དམྱལ་བར་འགྲོ། ། ཞེས་གསུངས་ཤིང༌། རྡོ་རྗེ་སློབ་དཔོན་ལ་སྨོད་པ་ཉེས་པ་ལ། མནར་མེད་ལ་སོགས་འཇིགས་རུང་བའི། །
ཞེས་སོགས་ཀྱི་སྒྲ་ཡོད་ལ། སོགས་ཁོངས་ནས་རྡོ་རྗེ་དམྱལ་བ་འདོན་སྲིད་པའི་ཕྱིར། ཞེས་གསུངས་པ་ནི་རྒོལ་བ་ཉིད་ལ་གནོད་བྱེད་དུ་འཇུག་པ་ཡིན་ཏེ། རྡོ་རྗེ་སློབ་དཔོན་ལ་སྨོད་པའི་རྩ་ལྟུང་རྡོ་རྗེ་དམྱལ་བའི་རྒྱུར་ཁས་བླངས་པའི་ཕྱིར། དེ་ཕམ་པ་ལ་དགོངས་སོ་ཞེ་ན། འོ་ན་རྩ་ལྟུང་སྤྱིའི་ཉེས་པ་དེ་ཡང་ཕམ་པ་ལ་དགོངས་སོ། ། སྤྱིར་ཡང་དམྱལ་བར་འགྲོ། ། ཞེས་པ་དང༌། མནར་སོགས་སུ་འགྲོ་ཞེས་པ་གཉིས་ལ་སྤྱི་བྱེ་བྲག་གི་ཁྱད་པར་ཡོད་པ་ཡིན་ཀྱང༌། སྤྱིར་བཏང་དང་དམིགས་བསལ་གྱི་དོན་ཡོད་པ་མ་ཡིན་པ་དང༌།
ལུང་སྔ་མ་རྩ་ལྟུང་དང་ཕྱི་མ་ཕམ་པའི་དབང་དུ་བྱས་པ་མ་ཡིན་པས་གང་ལ་ཡང་མ་ཕན་པའི་ཕྱིར་ཅི་ཡང་མ་ཡིན་པའི་ལུང་ངོ༌། ། སུན་འབྱིན་བཅུ་གཉིས་པ་སྦྱོར་བ་བདུན་ལྡན་གྱི་བཀྲོངས་པ་ཙམ་རྩ་ལྟུང་དུ་བཤད་པ་མཉན་དུ་མི་རུང་ཞེས་གསུང་དགོས་མ་ཡིན་ཏེ་མནར་མེད་དུ་ལྟུང་བའི་ཉེས་པ་ཡོད་པར་བཤད་པའི་ཕྱིར། ཞེས་འཆད་པ་དེ་ཡང་སུན་འབྱིན་དུ་འཇུག་པ་མ་ཡིན་ཏེ། རྗེ་བཙུན་གྱིས་ནི་དེ་འདྲ་དེ་རྩ་ལྟུང་དུ་བཤད་པ་ལ་དཔྱས་གདགས་པ་མ་ཡིན་གྱི། སྦྱོང་བ་བདུན་ལྡན་གྱིས་རྡོ་རྗེའི་སློབ་དཔོན་འཚོ་བ་དང་ཕྲལ་ནས་ལོ་གསུམ་མ་འདས་ཀྱི་བར་དུ་ཕམ་པར་མི་འགྱུར་ཞེས་སྨྲ་བ་དེ་ལ་ཐུགས་ཤིན་དུ་འཁུ་བར་མཛད་པ་ཡིན་པའི་ཕྱིར་རོ། ། ཡང་འཚོ་བ་དང་ཕྲལ་ཞེས་པ་འཚོ་བ་གསུམ་པོ་གང་རུང་དང་ཕྲལ་བ་ལ་བྱེད་པ་ཡིན་ཞེས་པའི་སྐྱོན་སྤོང་དེ་ནི་ཅིར་ཡང་མི་རུང་སྟེ། ཕྱོགས་སྔ་ཕྱི་གཉིས་ལ་ཕན་གནོད་གང་དང་འབྲེལ་བ་མེད་པའི་ཕྱིར། འབྲེལ་བ་ཡོད་ན། སྲོག་འཚོ་བ་དང་ཕྲལ་ན་ཕམ་པ། ཉོན་མོངས་ཀྱི་འཚོ་བ་དང་ཕྲལ་ན་ཕམ་པ་མ་ཡིན་ཞེས་འཆད་དགོས་པར་འགྱུར་རོ། །
དེ་ལྟ་ན་ནི་འགྲེལ་ཆེན་གྱི་བཤད་པ་འདི་སྲོག་གི་དབང་དུ་བྱས་པ་ལས་འོས་མེད་དེ། མཚོན་ཆ་ལ་སོགས་པས་འཚོ་བ་འཕྲོག་པ་ཞེས་པ་སྦྱོར་བ་བདུན་པོའི་གཞི་རུ་བཤད་པའི་ཕྱིར། ཡང་ཕམ་ལྟུང་གི་ཁྱད་པར་འགྱོད་བཤགས་ཡོད་མེད་ཀྱི་འབྱེད་པ་དང༌། རྩ་ལྟུང་ཙམ་ལ་སྦྱོར་བ་བདུན་རྫོགས་དགོས་པར་འཆད་པ་འགལ་བ་ཡིན་ཏེ། སྦྱོར་བ་བདུན་གྱི་ངོས་འཛིན། ཡོངས་སུ་ཤེས་ཤིང་འགྱོད་པ་མེད་པ་དང༌། རྗེས་སུ་ཡི་རང་བ་དང་ལྡན་པ་ཞེས་པ་གཉིས་ཀྱང་བཤད་ལ། དེ་ལ་ནི་འགྱོད་བཤགས་མེད་པའི་དོན་ཚང་བའི་ཕྱིར་རོ། ། སུན་འབྱིན་བཅུ་གསུམ་པ་མི་འཇུག་པའི་ཚུལ་ལ། རྣལ་ལན་མདོར་བསྟན་པ་དང༌།
སྤྲོས་པ་ཅན་སོ་སོའི་བཤད་པའོ། ། དང་པོ་ལ་ནི། རྩ་ལྟུང་སྤྱད་ན་སྡོམ་པ་གཏོང་བ་ཐམས་ཅད་མཐུན་པ་ཡིན་ནོ། ། ཞེས་པ་རྡོ་རྗེ་ཐེག་པ་ཐམས་ཅད་ཀྱི་དབང་དུ་བྱས་པར་གསལ་ཏེ། རྩ་ལྟུང་བཅུ་བཞི་པ་འདི་ཉིད་ན་བཅུ་བཞི་པོ་བསྲུངས་པའི་ཕན་ཡོན་དང༌། མ་བསྲུངས་པའི་ཉེས་དམིགས་བསྟན་པ་ལས་གསལ་བའི་ཕྱིར། འདིའི་སྤྲོས་པ་ལྷག་མ་ཡང་འོག་ཏུ་དཔྱད་པར་བྱའོ། ། གཉིས་པ་ལ། ཇི་སྐད་དུ། ཉམས་པ་དང༌།
མ་ཆགས་པ་ལྟུང་བ་ལ་སྦྱོར་ན་ཉེས་བྱས་སོ་ཞེས་པ་བྱེ་བྲག་ཏུ་སྨྲ་བའི་གཞུང་ཡིན་ཞེས་པ་ནི་དེ་ལྟར་མ་ཡིན་ཏེ། གཞུང་དེ་ནི་བྱེ་མདོ་གཉིས་ཀས་ཐུན་མོང་དུ་ཁས་ལེན་དགོས་པའི་གཞུང་ཡིན་པའི་ཕྱིར་དང༌། ལུང་ཞུ་བའི་གཞུང་ཇི་ལྟ་བ་བཞིན་བཀོད་པ་ཡིན་པའི་ཕྱིར་རོ། ། རྣམ་པ་གཅིག་ཏུ་ན་བྱེ་བྲག་ཏུ་སྨྲ་བའི་ལུགས་ལུང་དེ་ཤེས་བྱེད་དུ་འདྲེན་པ་ནི། བསྒྲུབ་བྱ་དང་འབྲེལ་བའི་ལུང་ཡོད་བཞིན་དུ་གནོད་བྱེད་ཀྱི་ལུང་དྲངས་པ་ཡིན་ནོ། ། ཡོད་པ་དེ་གང་ཞེ་ན། བསླབ་པ་བྱིན་པ་ནི་འདྲ་བ་ཉིད་དོ། ། ཞེས་གསུངས་པ་དེས་ཕམ་པས་སྡོམ་པ་མི་གཏོང་བའི་དོན་བསྟན་པ་ཡིན་ཏེ། ཕམ་པ་འཆབ་མེད་ཀྱི་ཕམ་པའི་གོ་ཆོད་པ་ནི་བྱེ་སྨྲའི་ལུགས་རྩོད་མེད་ཡིན་པའི་ཕྱིར། ཡང་གལ་ཏེ་མདོ་སྡེ་པའི་གྲུབ་མཐའ་ལ་ཕམ་པས་སྡོམ་པ་གཏོང་བ་དེ་ཤེས་བྱེད་དུ་འགོད་ན་ནི་ལུགས་དེར་ཕམ་པ་ལ་འཆབ་བཅས་ཀྱིས་ཁྱབ་པར་ཁས་ལེན་པས་འདིར་ཡང་རྩ་ལྟུང་ལ་འཆབ་བཅས་ཀྱིས་ཁྱབ་པ་ཁས་ལེན་དགོས་པར་འགྱུར་རོ། །
ཞེས་པའི་ཐལ་བ་སུན་འབྱིན་དུ་འཇུག་པ་མ་ཡིན་ཏེ། མདོ་སྡེ་པ་དང་རྡོ་རྗེ་ཐེག་པ་གཉིས་ཀ་ཕམ་པས་སྡོམ་པ་གཏོང་བར་ཁས་ལེན་མཉམ་དུ་འཇོག་པ་ཡིན་གྱི། གཅིག་གི་ཕམ་པའི་ཡན་ལག་ཏུ་གང་ཡོད་ཅིག་ཤོས་ཀྱི་ཕམ་པའི་ཡན་ལག་ཏུ་ཁས་ལེན་དགོས་པ་མ་ཡིན་པའི་ཕྱིར། ཡང་མདོ་སྡེ་པ་ཕམ་འཆབ་བཅས་སུ་འདོད་པ་ལ་ཡང་རྗེ་བཙུན་ཆེན་པོ་འཇིགས་དགོས་པར་ཐལ། རྩ་ལྟུང་འགྲེལ་ཆེན་གྱིས་ཕམ་པ་ལ་འཆབ་བཅས་ཀྱིས་ཁྱབ་པ་ཁས་བླངས་པ་ལ་འཇིགས་པའི་ཕྱིར། ཞེས་པ་ཡང་རྟགས་ཁས་བླངས་མེད་ན་མ་གྲུབ་པ་ཡིན་ཏེ། རྗེ་བཙུན་གྱིས་ནི་ཕམ་པ་ལ་འཆབ་བཅས་ཀྱིས་ཁྱབ་ཅེས་ཟེར་བ་ཡང་བའི་གནས་སུ་མཛད་པ་མ་ཡིན་གྱི། ཡུལ་རྡོ་རྗེ་སློབ་དཔོན་ལ་སྦྱོར་བ་བདུན་རྫོགས་ཀྱང་རྩ་ལྟུང་དུ་མི་འགྱུར་ཞེས་ཟེར་བ་ལ་ཐོས་སུ་མི་རུང་བའི་གཏམ་དུ་མཛད་པའི་ཕྱིར། སུན་འབྱིན་བཅུ་བཞི་པ། རྒྱ་ཆེར་འགྲེལ་ལ་རྒྱུད་དང་འགལ་བ་སྟོན་པ་ན།
སློབ་དཔོན་སྨད་པར་མི་བྱ་སྟེ། ། ཞེས་སོགས་དྲངས་པ་འདིས་གང་ལ་གནོད་པ་ཡིན་ཞེས་སོགས་བརྟགས་པའི་སུན་འབྱིན་འདི་ཡང་འཇུག་པ་མ་ཡིན་ཏེ། རྒྱུད་ཀྱི་ལུང་དེས་སློབ་དཔོན་ལ་སྨད་པའི་ཕམ་པ་ལ་འཆབ་སེམས་དགོས་པར་མ་བསྟན་པའི་ཕྱིར་དང༌། ལུང་དེས་རྩ་ལྟུང་དང་པོར་འགྱུར་བ་ལ་སྦྱོར་བ་བདུན་ལྡན་གྱིས་བཀྲོངས་པ་དགོས་པར་མ་བཤད་པའི་ཕྱིར། ཞེས་པ་ཡིན་ལ། དེ་ལྟར་ན་འདི་ཡང་འཇིགས་སུ་རུང་བའི་གནས་གཅིག་སྟེ། རྡོ་རྗེའི་སློབ་དཔོན་གྱི་སྲོག་འཚོ་བ་དང་མ་ཕྲལ་ན་གཞན་གྱིས་ཐུགས་ཇི་ཙམ་དཀྲུགས་ཀྱང་རྩ་ལྟུང་དུ་མི་འགྱུར་བར་ཁས་ལེན་པའི་ཕྱིར། ཇི་ལྟར་ཞེ་ན། འགྲེལ་ཆེན་དུ་རྩ་ལྟུང་དང་པོའི་ཚད་འཛིན་པ་ན། བླ་མ་གསུམ་ལྡན་ཞིག་ལ་སྦྱོར་བ་བདུན་རྫོགས་དགོས་པར་བཤད་ཅིང༌།
བདུན་ནི་གསུམ་ལྡན་ཡིན་པ། ཉོན་མོངས་པས་ཀུན་ནས་བསླངས་པའོ། ། ལུས་ངག་གི་སྦྱོར་བ་དང༌། འབྲེལ་བ་མཚོན་ཆ་ལ་སོགས་པས་འཚོ་བ་འཕྲོག་པ། ཡོངས་སུ་ཤེས་ཤིང་འགྱོད་པ་མེད་པ། རྗེས་སུ་ཡི་རང་བ་དང་ལྡན་པ། བདག་ཉིད་མ་འཁྲུལ་བར་གནས་པའོ། ། ཞེས་འཆད་པ་ཡིན་པས་སོ། ། སུན་འབྱིན་བཅོ་ལྔ་པ། མདོ་ནམ་མཁའི་སྙིང་པོ་ལས།
བྱང་ཆུབ་སེམས་ཀྱི་རྩ་ལྟུང་ཉི་ཤུ་བཤད་ཅེས་པ་ཆ་མ་མཆིས་པའི་གསུང་ཡིན་ཞེས་སོགས་ཀྱང་ལྟག་ཆོད་ཁོ་ན་སྟེ། བསྒྲུབ་བྱ་འཁྲུལ་བ་དང་སྒྲུབ་བྱེད་ལ་གནོད་བྱེད་ཡོད་པའོ། ། ནམ་མཁའི་སྙིང་པོའི་མདོར་རྩ་བའི་ལྟུང་བ་ཉི་ཤུ་བཤད་པ་ཡིན་ཏེ། མདོ་དེར་བྱང་སེམས་རྒྱལ་བློན་ལ་འབྱུང་བའི་ལྟུང་བ་ལྔ་ལྔ་སྟེ་བཅུ། ལས་དང་པོ་པ་ལ་འབྱུང་བ་བརྒྱད། མཚམས་མེད་ལྔ་པོ་སོ་སོར་ཕྱེ་བ་ཉི་ཤུ་རྩ་གཉིས་འབྱུང་བ་རྗེ་བཙུན་གྱིས་བཞེད་པའི་ཕྱིར་ཏེ། འཁྲུལ་སྤོང་ལས། བཞི་པོ་ཉིད་ཀྱི་ཁོངས་སུ་བཅོ་བརྒྱད་དམ། མཚམས་མེད་སོ་སོར་ཕྱེ་ནས་ཉི་ཤུ་གཉིས་ཏེ། དེ་འདིར་འདུ་བ་ཡིན་པས་ན།
ཞེས་གསུངས་པའི་ཕྱིར། རྗེ་བཙུན་གྱིས་ནི་ནམ་མཁའི་སྙིང་པོའི་མདོ་ལས་འབྱུང་བའི་རྩ་ལྟུང་ལ་ཁྱེད་མི་འདོད་པ་དགུ་ལྷག་པོར་རྙེད་ཟིན་ན་བདུན་གང་ལས་བཙལ་བ་ནི་རྙེད་སླ་བ་ཡིན་ནོ། ། ནམ་མཁའི་སྙིང་པོའི་མདོ་ལས་འབྱུང་བའི་རྩ་ལྟུང་བཅོ་བརྒྱད་དུ་འཆད་པ་ནི་བསླབ་བཏུས་ཀྱི་གཞུང་འཆད་པ་པོའི་སྔ་རབས་པ་ཀུན་ལ་མཐུན་པར་གྲུབ་ཅིང༌། རྗེ་བཙུན་འདི་དག་གིས་ནི་བཅོ་བརྒྱད་པོ་བཅུ་བཞིར་བསྡུ་བ་ཡང་མཛད་དེ། རྒྱལ་བློན་གྱི་བཅུ་པོ་རྫས་ཀྱི་ཆ་ནས་དྲུག་ཏུ་འདུས་ཤིང༌། ལས་དང་པོ་པའི་བརྒྱད་སོ་སོར་བགྲངས་པས་སོ། ། དེ་ལ་བསམ་ནས་ཇི་སྐད་དུ། དེ་ལས་གཞན་པ་བཅུ་བཞི་ནི། ། ཞེས་གསུངས་པས་སོ། ། ཡང་ན་ནི་ཚུལ་ཁྲིམས་འཆལ་བའི་དགེ་སློང་ལ་ངུར་སྨྲིག་འཕྲོག་པ་ལ་སོགས་གསུམ་པོ་སོ་སོར་བགྲངས་པས་ཉི་ཤུ་ལྷག་ཆད་མེད་པར་འབྱུང་ངོ༌། །
གཉིས་པ་ནི། ཆ་མ་མཆིས་པའི་ཉེས་པ་ནི་ཕྱིར་རྒོལ་བ་ཉིད་ལ་བྱུང་བ་ཡིན་ཏེ། མདོ་དེའི་ཚིག་ཟིན་ལ་ནི། བྱང་ཆུབ་སེམས་དཔའ་རྒྱལ་པོ་ལ་འབྱུང་བའི་ལྟུང་བ་ལྔ་དང༌། ལས་དང་པོ་པའི་བརྒྱད་དང༌། གྲོང་འཇོམས་པ་ཞེས་བྱ་བ་གཅིག་དང་བཅུ་བཞི་དངོས་སུ་བཤད་པ་ལ་སྔོན་དུ་མེད་པས་བཅུ་གསུམ་ལས་མ་བཤད་ཅེས་པ་ཆ་མ་མཆིས་པར་སོང་བའི་ཕྱིར་དང༌། མདོ་ཉིད་ན་རྩ་ལྟུང་དང་པོ་ལྔའི་རྟེན་གྱི་གང་ཟག་ངོས་འཛིན་པ་ན། རྒྱལ་པོ་རྒྱལ་རིགས་སྤྱི་བོ་ནས་དབང་བསྐུར་བའི་རྩ་བའི་ལྟུང་བ་ལྔ་སྟེ། ཞེས་གསུངས་པ་དག་ཡོད་ཀྱི། བློན་པོའི་མིང་ཙམ་ཡང་མེད་པས་བློན་པོ་ལ་འབྱུང་བ་ལྔ་ཁོ་ན་བཤད་ཅེས་པ་ཆ་མ་མཆིས་པར་སོང་བའི་ཕྱིར།
ལྷག་མ་བདུན་གང་ལ་བཙལ་ཞེས་པ་ནི་ཤིན་ཏུ་རྙེད་སླ་བ་ཡིན་ཏེ། མདོ་དེ་ནས་གསུངས་པའི་རྩ་ལྟུང་གི་རིགས་ཀྱི་དབྱེ་བ་བཅུའམ་བཅོ་བརྒྱད་དུ་འདུས་ཀྱང༌། རྫས་ཀྱི་དབྱེ་བ་སོ་སོ་ཕྱེ་ན་ཤིན་ཏུ་མང་བའི་ཕྱིར་དང༌། དེ་ལྟར་གྲུབ་པ་ན་འགྲེལ་ཆེན་མཁན་པོས། ཕར་ཕྱིན་ཐེག་པར་རྩ་ལྟུང་གི་རྣམ་གཞག་བཤད་པ་མེད་དོ་ཞེས་པ་ལ་གནོད་བྱེད་ཡང་དག་ཏུ་འཇུག་པའི་ཕྱིར་རོ། ། འདིར་སྨྲས་པ། རྗེ་བཙུན་གྲགས་པས་བཞེད་པའི་གཞུང༌། ། ལོག་པར་འཆད་ལས་རྣམ་ཕྱེ་ནས། ། དེ་ཡི་ཀླན་ཀ་བརྒྱ་སྤངས་སོ། ། གལ་ཏེ་འོ་ན་རྩ་ལྟུང་ལས་ལྷག་པའི་ཕམ་པ་མི་འཆད་པ་དེའི་ཚེ།
ཚད་ལྡན་གྱི་གཞུང་དག་ལས་རྩ་ལྟུང་དུས་ལས་མ་ཡོལ་བར་བཤགས་པ་སྔ་མ་བྱེད་དགོས་པར་མཐུན་ན། དེ་དུས་ལས་ཡོལ་བའི་ཚེ་ཉེས་པ་ཅི་ཞིག་འབྱུང༌། དུས་ལས་ཡོལ་བ་དང་མ་ཡོལ་བའི་རྩ་ལྟུང་གཉིས་པོའི་ཁྱད་པར་ཅི། རྩ་ལྟུང་དུ་འཇོག་པ་ཐུན་ཚོད་ཀྱི་དུས་ཐལ་བ་ལ་ལྟོས་པར་འདོད་དམ་ཞེ་ན། རྗེ་བཙུན་གྱི་བཞེད་པ་ནི་འདི་ལྟར། རྡོ་རྗེ་ཐེག་པའི་རྩ་བའི་ལྟུང་བ་ནི་རིགས་གཉིས་ཏེ། ལུས་ངག་གི་སྦྱོར་བ་རྫོགས་པ་ལ་ལྟོས་པ་དང༌། སེམས་ཁོ་ནས་རྫོགས་པའོ། ། དང་པོ་ནི། དུས་ཀྱི་དྲུག་ཆ་འདས་པ་ལ་མི་ལྟོས་ཏེ།
དེ་དང་དེར་བྱེད་པའི་ལུས་ངག་གི་སྦྱོར་བ་རྫོགས་པའི་དུས་ཉིད་ནས་རྩ་བའི་ལྟུང་བ་གྲུབ་པའི་ཕྱིར། གཉིས་པ་ལ་ནི། ཐུན་ཚོད་ལས་འདས་པ་དགོས་ཏེ་དཔེར་ན་བྱང་སེམས་ཀྱི་སྨོན་པ་བཏང་བའི་རྩ་ལྟུང་བཞིན་ནོ། ། འོ་ན་སེམས་བསྐྱེད་ཀྱི་སྡོམ་པ་ལ་ལྟོས་པའི་རྩ་ལྟུང་ཡིད་ཁོ་ནའི་སྦྱོར་བ་ལ་ལྟོས་པར་ཁས་ལེན་ནམ་ཞེ་ན། དེ་ཡང་དེ་ལྟར་ཁས་ལེན་ཏེ། སེམས་བསྐྱེད་ཀྱི་སྡོམ་པ་ལ་ལྟོས་པའི་འགལ་ཟླ་ཡིན་པའི་ཕྱིར། དེ་བས་ཐུན་མོང་གི་སོ་སོར་ཐར་པའི་སྡོམ་པ་ནི་ལུས་ངག་གི་ལས་ཀྱི་ངོ་བོ་དང༌། དེའི་འགལ་ཟླ་ཡང་ལུས་ངག་གི་ལྟུང་བའོ། ། སེམས་བསྐྱེད་ཀྱི་ངོ་བོ་ནི་ཡིད་ཀྱི་ལས་དང༌། དེའི་འགལ་ཟླ་ནི་ཡིད་ཀྱི་ལྟུང་བའོ། །
རིག་པ་འཛིན་པའི་སྡོམ་པ་དང་དེའི་འགལ་ཟླ་གཉིས་ཀ་ཡང་ཡིད་གཙོ་བོ་གྱུར་པའི་སྒོ་གསུམ་ཆར་གྱི་ལས་ཡོད་དོ། ། སྡོམ་པ་གོང་མ་གཉིས་ཀྱི་རྩ་ལྟུང་ཡིད་གཙོ་བོར་གྱུར་པའི་ཆ་ནས་འཇོག་པ་འདྲ་ན། བྱང་སེམས་ཀྱི་རྩ་ལྟུང་ལུས་ངག་གི་སྦྱོར་བས་རྫོགས་དགོས་པ་རྣམས་ཀྱང་ཐུན་ཚོད་ལ་ལྟོས་དགོས་ལ། ཅིག་ཤོས་ཀྱི་དེ་འདྲ་དེ་དེ་ལ་མི་ལྟོས་པའི་ཁྱད་པར་ཅི་ཞེ་ན། བྱང་སེམས་ལ་ཉེ་བ་འཁོར་གྱིས་ཞུས་པའི་མདོ་ལས་དེ་ལྟར་བཅས་པ་མཛད་ཅིང༌། ཅིག་ཤོས་ལ་དེ་ལྟར་མེད་པའི་རྒྱུ་མཚན་གྱིས་སོ། ། རྩ་ལྟུང་དུས་ལས་འདས་མ་འདས་ཀྱི་ཁྱད་པར་ནི། དུས་ལས་མ་འདས་ཀྱི་བར་འཕེལ་བ་མེད་ལ། བྱིན་གྱིས་རློབས་པ་དང༌། བཤགས་སྡོམ་གང་ཡང་མེད་པར་དུས་ལས་འདས་ན་ལྟུང་བ་དེ་འཕེལ་བའོ། །
འཕེལ་བའི་ཁྱད་པར་ཡང༌། ལུང་གཞན་ལས་འབྱུང་བའི་རིགས་པ་སྦྱར་ན། ཐུན་ཚོད་གཅིག་འདས་པ་ན་ལྟུང་བ་དེ་གཉིས་སུ་འཕེལ། ཐུན་ཚོད་གཉིས་འདས་པ་ན་ལྟུང་བ་དེ་བཞི་དང༌། གསུམ་འདས་པ་ན་བརྒྱད་དུ་འཕེལ་བ་སོགས་སོ། ། དེ་ལྟར་བཤད་པ་ཐུན་ཚོད་ལས་འདས་མ་འདས་དང༌། ཐུན་ཚོད་འདས་དུས་མང་ཉུང་ལ་ལྟོས་པའི་ལྟུང་བ་རྣམས་ཀྱི་ཁྱད་པར་ཡང་གོ་ནུས་ཏེ། ཐུན་ཚོད་མ་འདས་གོང་གི་ལྟུང་བ་གཅིག་པོ་དེ་རྣམ་སྨིན་གྱི་ཚད་གང་ཡོད་པ་དེ་ཐུན་ཚོད་གཅིག་འདས་པའི་ཚེ་ན་ཉིས་འགྱུར་ལ་སོགས་པར་དོན་གྱིས་གོ་བའི་ཕྱིར། དེའི་ཕྱིར་དུས་ལས་མ་ཡོལ་བར་ལྟུང་བ་སྦྱོང་བ་དང༌། ཚོགས་སོག་པ་དང༌།
སྡོམ་པ་བླང་བ། སླར་ལེན་པ་མ་གྲུབ་ནའང༌། རྡོ་རྗེ་སེམས་དཔའི་བསྒོམ་བཟླས་དང༌། འགྱོད་སྡོམ་དང༌། བྱང་ཆུབ་ཀྱི་སེམས་དང༌། སྟོང་པ་ཉིད་ཀྱི་ལྟ་བ་སོགས་ཀྱིས་བྱིན་གྱིས་བརླབས་པར་བྱའོ། ། འདིར་སྨྲས་པ། རྡོ་རྗེ་ཐེག་པའི་ངེས་པའི་དོན། ། རྗེ་བཙུན་གྱིས་ནི་གང་བཞེད་པ། ། གང་འདིར་བརྟགས་པ་འདི་ཁོ་ན། །
རྡོ་རྗེ་ཐེག་པའི་ངེས་པའི་དོན། ། གཉིས་པ་ཡན་ལག་གི་ལྟུང་བའི་བརྒལ་ལན་བཤད་པ་ལ། སྤྱིར་ཡན་ལག་གི་ལྟུང་བའི་རྣམ་གཞག་འཆད་པའི་ཁུངས་གཏན་ལ་ཕབ་པ་དང༌། དེ་ཉིད་ལ་བརྒལ་ལན་ཇི་ལྟར་འབྱུང་བའི་ཚུལ། དང་པོ་ནི། འོ་ན་ཡན་ལག་གི་ལྟུང་བ་བརྒྱད་ཅེས་ཡོངས་སུ་གྲགས་པ་འདི་རྩ་བའི་ལྟུང་བ་བཅུ་བཞིའི་འཆད་ཚུལ་དང་འདྲ་བར་ཁུངས་ཐུབ་ཀྱི་རྒྱུད་ནས་གསལ་བར་འབྱུང་བ་ཞིག་གམ། རྒྱུད་སོ་སོ་ནས་འབྱུང་བ་བསྟན་བཅོས་མཁན་པོ་ཚད་ལྡན་ཞིག་གིས་ཡན་ལག་གི་ལྟུང་བ་བརྒྱད་སྟོན་པའི་གཞུང་འདི་བཀོད་པ་ཡིན་ཞེས་པའི་དྲི་བ་ཐོག་མར་བཀོད་ནས། དེའི་ལན་ནི་འདི་ལྟར་གཤིན་རྗེ་གཤེད་དམར་ནག་གི་རྒྱུད་ལས་བཞི་པོ་དེ་དང་འབྲེལ་ཆགས་པར་གསུངས་པའི་ཡན་ལག་གི་ལྟུང་བ་ནི་བཞི་ཁོ་ན་ཡིན་ཏེ། ཇི་སྐད་དུ། ཡན་ལག་གི་ལྟུང་བ་བཞི་སྤོང་བའི་དམ་ཚིག་ཀྱང་གསུངས་པ།
རྣལ་འབྱོར་སློང་མོས་རྒྱུ་མི་བྱ། ། རྣལ་འབྱོར་སྤོང་བར་མི་བྱ་སྟེ། ། རྟག་པར་རྒྱུན་དུ་གསང་སྔགས་བཟླ། ། རྟག་ཏུ་དམ་ཚིག་ལ་སོགས་བསྟེན། ། ཞེས་གསུངས་ཤིང༌། དེ་ལས་ལྷག་པ་མ་གསུངས་ལ། བཞི་པོ་འདི་ལ་ཤཱནྟི་པ་དང༌། ནག་པོ་པས་འགྲེལ་པ་མཛད། བསྟན་བཅོས་མཁན་པོས་ཇི་ལྟར་མཛད་པ་ལ་གསུམ་སྟེ། བཞི་ཚན་དུ་བཤད་པ་དང༌།
བརྒྱད་ཚན་དུ་བཤད་པ་དང༌། ཉི་ཤུ་རྩ་བརྒྱད་ཀྱི་སྡེ་ཚན་དུ་བཤད་པའོ། ། དང་པོ་ནི། སྙིང་པོའི་ཞབས་ཀྱི་གཞུང་ལས། ཡན་ལག་དམ་ཚིག་བསྟན་པ་ནི། ། རྣལ་འབྱོར་པ་ནི་སྔགས་པ་ཡིས། ། སྔགས་མ་ནན་གྱི་ལེན་པ་ནི། ། ནན་གྱི་ལེན་པ་བཞི་རུ་བཤད། ། གཞན་གྱིས་བུད་མེད་ལེན་པ་དང༌། ། རང་གི་རྣལ་འབྱོར་མ་ཉིད་ལ། །
ཆགས་པའི་དབང་གིས་འཇུག་པ་དང༌། ། བྱིན་གྱིས་རླབ་པར་མི་བྱེད་པ། ། ཐ་མལ་སྤྱོད་པར་འཇུག་པ་དང༌། ། རྟགས་དང་མི་ལྡན་འཇུག་པ་ནི། ། རྣལ་འབྱོར་ཆགས་པའི་ལམ་པས་ནི། ། དང་པོ་ཆགས་པ་གདུལ་བ་དང༌། ། ཟབ་མོའི་དོན་ལ་འཇུག་པའི་ཕྱིར། ། ཤིན་ཏུ་ཆག་པ་ཆེ་གྱུར་ལ། ། བདེ་བར་གཤེགས་པས་བསྟན་པ་ཡིན། ། རྣལ་འབྱོར་གྲོལ་བའི་ལམ་པ་ལ། །
གོང་མའི་དེ་བཞིན་མ་བསྟན་ཏེ། ། ལས་དང་རྣལ་འབྱོར་དུས་སུ་ནི། ། ཡིད་ཀྱི་ལྷ་མོ་གཟུགས་མཛེས་མ། ། ཚོགས་ཀྱི་འཁོར་ལོའམ་སྤྱོད་དུས་སུ། ། མོས་པས་དེ་བས་དམ་ཚིག་ཡིན། ། རྟགས་ལྡན་བརྟན་པ་ཐོབ་ནས་ནི། ། ལུས་ལ་ཕན་པར་གྱུར་ནས་ཀྱང༌། ། ཏིང་འཛིན་གྲོགས་སུ་གྱུར་པ་ན། ཉམས་པར་མི་འགྱུར་བདེ་གཤེགས་གསུངས། ། ཞེས་ཕྱག་རྒྱ་བསྟེན་པའི་ཚུལ་རྣམ་པར་དག་པ་མ་ཡིན་པ་བཞི་པོ་དེ་ལས་ཡན་ལག་གི་ལྟུང་བར་བཤད་དོ། །
གཉིས་པ་བརྒྱད་ཚན་ལ། སྦོམ་པོའི་མིང་གིས་བསྟེན་པ་དང༌། ཡན་ལག་གི་མིང་གིས་བསྟན་པ་གཉིས་སོ། ། དང་པོ་ནི་ཀླུ་སྒྲུབ་ཞབས་ཀྱིས་མཛད་དོ་ཞེས་གྲགས་པའི་གཞུང་ལས། བླ་མའི་ཞབས་ཀྱིས་པདྨ་ལ། ། ཀུན་ནས་དྭང་བས་ཕྱག་འཚལ་ཏེ། ། སྦོམ་པོ་ལྟུང་བ་རྣམ་པ་བརྒྱད། ། རྒྱུད་དུ་གསུངས་པ་བྲི་བར་བྱ། ། ཤེས་རབ་སྟོབས་ཀྱིས་ལེན་པ་དང༌། ། དེའི་བདུད་རྩིའི་སྟོབས་ཀྱིས་ལེན། །
སྣོད་མིན་ལ་ནི་གསང་བསྟན་དང༌། ། ཚོགས་ཀྱི་ནང་དུ་རྩོད་པ་དང༌། ། དད་ལྡན་ལ་གཞན་ཆོས་སྟོན་དང༌། ། ཉན་ཐོས་ནང་དུ་ཞག་བདུན་གནས། ། རྫུན་གྱིས་རྣལ་འབྱོར་ང་རྒྱལ་བྱེད། ། དད་མེད་མི་ལ་ཆོས་སྟོན་པ། ། འདི་རྣམས་སྦོམ་པོའི་ལྟུང་བར་བཤད། ། ཅེས་གསུངས་སོ། ། དོན་འདི་ལ་སྙེ་མ་མཁན་པོའི་གསུང་གིས། འདི་ནས་ཇི་ལྟར་བཤད་པ་བཞིན་མན་ངག་སྙེ་མ་དང༌།
བསྟན་པའི་ནོར་ཐམས་ཅད་པའི་སྒྲུབ་ཐབས་དང༌། སྡོམ་འབྱུང་གི་འགྲེལ་པ་རྣམས་སུ་སྦོམ་པོ་བརྒྱད་དུ་མཛད་ལ། རྟ་དབྱངས་ཀྱི་སྦོམ་པོའི་གཞུང་དང་ཡང་མི་མཐུན་པ་མི་སྣང་ངོ༌། ། རྡོ་རྗེ་སྙིང་པོའི་རྒྱན་གྱི་ལེའུ་བཅུ་གཉིས་པ་ལས། དམ་ཚིག་མི་ལྡན་རིག་མར་བསྟེན། ། ཚོགས་ཀྱི་འཁོར་ལོ་རྩོད་པ་བྱེད། ། གསང་བའི་ཆོས་ནི་སྟོན་པ་དང༌། ། དད་ལྡན་རྣམས་ལ་གཞན་དུ་སྟོན། ། ཉན་ཐོས་ནང་ན་ཡུན་རིང་གནས། ། སྣོད་མི་རུང་ལ་གསང་བ་བསྟན། །
སྔགས་པ་དེ་ཡི་དམ་སྡོམ་ཟད། ། ཟད་པ་འགྲུབ་པར་ཡོད་མི་འགྱུར། ། དེ་བས་ཉིན་རེ་ལན་གསུམ་དུ། ། ཁ་བཏོན་གྱིས་ཀྱང་བཀླག་པར་བྱ། ། ཞེས་སྦོམ་པོའི་ལྟུང་བས་ཀྱང་དངོས་གྲུབ་གྲུབ་ཏུ་མི་སྟེར་བ་དང༌། སྔར་དྲངས་པ་ལྟར་དམྱལ་བ་ཆེན་པོར་འཕེན་པ་རྩ་ལྟུང་དང་འདྲ་བར་གསུངས་སོ། ། འདིར་སྦོམ་པོ་དྲུག་ལས་མ་བསྟན་ཀྱང་དང་པོའི་ནང་དུ། ཤེས་རབ་སྟོབས་ཀྱིས་ལེན་པ་དང༌། དེའི་བདུད་རྩི་སྟོབས་ཀྱིས་ལེན་པ་གཉིས་འདུས་པའི་ཕྱིར་དང༌། གསང་བའི་ཆོས་སྟོན་པ་ལ་བྲིས་སྐུ་དང་ཕྱག་རྒྱ་སོགས་སྟོན་པ་དང༌།
རྣལ་འབྱོར་པར་ང་རྒྱལ་བྱས་ནས་བསྟན་པ་གཉིས་སུ་ཡོད་པའི་ཕྱིར། སྦོམ་པོ་དེ་རྣམས་ཕལ་ཆེར་རྣལ་འབྱོར་རྒྱུད་ལའང་ཤེས་པར་བྱའོ། ། ཞེས་གསུང་ངོ༌། ། གཉིས་པ་ཡན་ལག་བརྒྱད་པའི་གཞུང་ལ་གཉིས་ཏེ། སྦོམ་པོ་བརྒྱད་པའི་གཞུང་དང་གསུམ་ཙམ་མི་འདྲ་བ་དང༌། གཅིག་ཙམ་མི་འདྲ་བའོ། ། དང་པོ་ནི། ཇི་སྐད་དུ། ཡན་ལག་དམ་ཚིག་ཅེས་བྱ་བ། ། རིག་མ་བསྟེན་པར་དགའ་བ་དང༌། །
ཚོགས་ཀྱི་འཁོར་ལོར་རྩོད་པ་དང༌། ། སེམས་ཅན་དད་དང་ལྡན་པ་ལ། ། དམ་ཆོས་གཞན་དུ་སྟོན་པ་དང༌། ། ཉན་ཐོས་དག་ཏུ་རློམ་བྱེད་པའི། ། ནང་དུ་ཞག་བདུན་གནས་པ་དང༌། ། སྦྱོར་བ་ལེགས་པར་མ་བྱས་པའི། ། སྐལ་མིན་གསང་བ་སྟོན་པ་དང༌། ། གང་ཞིག་ཕྱག་རྒྱ་མི་མཁས་ལ། ། ལུས་ཀྱི་ཕྱག་རྒྱ་སྟོན་པ་དང༌། ། བསྙེན་སོགས་དག་པར་མ་བྱས་པར། །
དཀྱིལ་འཁོར་ལས་ལ་འཇུག་པ་དང༌། ། སྡོམ་པ་གཉིས་ཀྱི་བཅས་པ་ལ། ། དགོས་པ་མེད་པར་འདའ་བ་དང༌། ། ཞེས་པའོ། ། འདིའི་ལྔ་པ་བདུན་པ་བརྒྱད་པ་གསུམ་གོང་དུ་དྲངས་པའི་སྦོམ་པོ་བརྒྱད་པའི་གཞུང་དང་མ་མཐུན་པའོ། ། འཁྲུལ་སྤོང་ལས་ནི། གསང་བའི་ཆོས་ནི་སྟོན་པ་དང༌། ། ཞེས་པའི་རྐང་པ་གཅིག་ལྷག་པོར་བསྣན་ནས་དགུར་བཤད་དོ། ། གཉིས་པ་ནི། རྩ་ལྟུང་འགྲེལ་ཆེན་གྱི་ནང་དུ་ཡན་ལག་གི་ལྟུང་བ་བརྒྱད་སྟོན་པའི་གཞུང་དེ་དག་ནི་གོང་དུ་དྲངས་པའི་སྦོམ་པོ་བརྒྱད་པའི་གཞུང་དང༌།
གཅིག་མ་གཏོགས་ཐམས་ཅད་མཐུན་པ་ལས་སྣོད་མིན་ལ་གསང་བ་བསྟན་པ་དང༌། སྣོད་ལྡན་ལ་མི་སྟོན་པ་གཉིས་གོ་བསྒྱུར་བ་ཙམ་མོ། ། ཞེས་གསུང་ངོ༌། ། གསུམ་པ་ཉི་ཤུ་རྩ་བརྒྱད་པའི་སྡེ་ཚན་ནི། ཡན་ལག་གི་ལྟུང་བ་ལ་བཅོ་ལྔ་པ་དང༌། བདུན་པ་དང༌། དྲུག་པ་ཞེས་བྱ་བའི་སྡེ་ཚན་གསུམ་ལས། དང་པོའི་གཞུང་ནི། རང་ལྷ་བླང་དོར་ལྟུང་བ་མིག ། དེ་ཉིད་དུས་འདས་རི་བོང་ཅན། །
ལྷ་གཞན་དགའ་བའི་ཡོན་ཏན་ནོ། ། རིག་བྱེད་དངོས་ལ་ཞེན་པ་ཡིན། ། མ་རྫོགས་རྫོགས་བྱེད་ལྔ་ཡིན་ནོ། ། འཇིགས་རྟེན་ཆོས་ཕྱིར་དབང་པོ་སྟེ། ། ཁྱད་དུ་གསོད་པ་ཡང་ནི་རི། ། གོང་མིན་ཚུལ་དོན་བཀྲ་ཤིས་སོ། ། ཕྲིན་ལས་མ་གཏོགས་གཟའ་ཞེས་གྲགས། ། དོན་མེད་གནས་པ་ཕྱོགས་ཡིན་ནོ། ། བརྩེ་བས་གཏོང་བ་དྲག་པོ་སྟེ། ། དམན་པའི་སྤྱོད་པ་ཉི་མའོ། །
ཟང་ཟིང་རྟོག་པ་ཡན་ལག་གོ ། ཡོངས་སུ་མི་འཛིན་པ་ཞེས་བྱ། ། རང་སྤྱོད་འདོར་བ་ཚེས་ཞེས་གྲགས། ། ཞེས་འབྱུང་བ་དང༌། བདུན་ཚན་ནི། དམ་པ་ཉེར་བསྟེན་ཅིག་ཤོས་མིན། ། སྣོད་དང་ལྡན་པ་རྣམ་པར་བརྟག ། འདོད་ཕྱིར་གཞན་ལ་གནོད་པ་སྤང༌། ། དཀོན་མཆོག་ལ་སོགས་ནོར་ལ་མིན། ། གཞན་དོན་སྐད་ཅིག་ཡལ་མི་འདོར། །
བྱང་ཆུབ་མིན་པར་དགེ་མི་འཇུག ། རྣམ་ཤེས་འཕོ་བའི་དེ་ཉིད་ཤེས། ། གཞན་དུ་ཡན་ལག་ཉེས་པའོ། ། ཞེས་འབྱུང་བ་དང༌། དྲུག་ཚན་ནི། གཞན་ཡང་སྔགས་ཀྱི་ཐེག་པར་བལྟ་བར་བྱ་བ་དང༌། བརྗོད་པ་ངེས་པར་གནས་པ་ལ་ཐེ་ཚོམ་སྐྱེད་པ་དང༌། ཐེག་པ་གསུམ་གྱི་གདུལ་བྱའི་རིམ་པ་དང་སྦྱར་ནས་མི་འདུལ་བར་གཅིག་ཏུ་སྦྱོར་བ་དང༌། དེ་ཁོ་ན་ཉིད་བཅུ་ལ་མི་གནས་པར་དཀྱིལ་འཁོར་གྱི་ལས་དང༌། སློབ་མ་སྨིན་པར་བྱེད་པ་དང༌།
བདུད་བརྟག་པའི་ཐབས་ལ་མཁས་པར་མི་བྱེད་པ་དང༌། རྩ་བ་དང་ཡན་ལག་གི་སྡོམ་པ་ཞིག་གམ་མ་ཞིག་བསམ་པར་བྱ་བ་དུས་ལས་འདས་པ་དང༌། ཕྲ་མོའི་ཉེས་བྱས་ཀྱང་ཁྱད་དུ་བསད་དེ་མི་བཤགས་པར་དུས་བཞི་དེ་ལས་འཕེལ་བ་ཡང་ཆུང་ངུས་རྨ་མཆེད་པ་བཞིན་ཏེ། དེ་བས་དེ་དག་ཀྱང་ཡན་ལག་གི་ཉེས་པའོ། ། ཞེས་འབྱུང་ངོ༌། ། གཉིས་པ་ལ་གསུམ་ལས། དང་པོ་འཁྲུལ་སྤོང་གི་དགོངས་པ་ནི། རྩ་བ་དང་ཡན་ལག་གི་ལྟུང་བ་གཉིས་ལས་མ་གཏོགས་པའི་སྦོམ་པོ་ཞེས་བྱ་བའི་རྣམ་གཞག་མི་བཞེད་ཅིང༌། སྦོམ་པོ་ཞེས་བྱ་བའི་ཐ་སྙད་ཀྱང་འགོག་པ་མ་ཡིན། རེས་འགའ་ནི་ཇི་སྐད་དུ།
ཁ་ན་མ་ཐོ་སྦོམ་པོར་འགྱུར། ། ཞེས་གསུངས་པ་ལྟ་བུ། རྩ་ལྟུང་དངོས་གཞི་ལ་སྦོམ་པོའི་མིང་གིས་བཏགས་པ་ཡང་ཡོད། རེས་འགའ་ནི་སྦོམ་པོ་བརྒྱད་པའི་གཞུང་ལས་འབྱུང་བ་ལྟར། རྩ་ལྟུང་གི་ཡན་ལག་མ་ཚང་བ་ལ་སྦོམ་པོའི་མིང་གིས་བཏགས་པ་ཡང་ཡོད་མོད། ངེས་པའི་དོན་དུ་ན་སྦོམ་པོ་བརྒྱད་པའི་གཞུང་དང་ཡན་ལག་གི་ལྟུང་བ་བརྒྱད་སྟོན་པའི་གཞུང་སོ་སོར་འབྱེད་མི་དགོས་ཏེ། གཉིས་པོ་དོན་གཅིག་ལ་འདུ་བའི་ཕྱིར། ཞེས་བཞེད་པ་ཡིན་ཞིང༌། འགྲེལ་ཆེན་ལས་འབྱུང་བའི་ཡན་ལག་གི་ལྟུང་བ་ཉི་ཤུ་རྩ་བརྒྱད་ནི་བཏང་སྙོམས་སུ་མཛད་དོ། ། གཉིས་པ་སྙེ་མ་མཁན་པོའི་གསུང་གིས་ནི་འདི་ལྟར་འཆད་དེ།
སྦོམ་པོ་བརྒྱད་པའི་གཞུང་ནི་ཁུངས་བཙུན་པར་བཤད་ཟིན་པ་དེ་ཡིན་ལ། ཡན་ལག་གི་ལྟུང་བ་སྟོན་པའི་གཞུང་ཚིག་འདི་དག་ལ་ལཀྵྨི་ཀཱ་རས་འགྲེལ་པ་མཛད་ཅིང༌། འདི་དང་ཚིག་རེ་རེ་ཙམ་མི་འདྲ་བ་མ་གཏོགས། དམ་ཚིག་གི་ཆོ་ག་ཀུན་ལས་བཏུས་པ་ལས་འབྱུང་སྟེ། རྒྱུད་གང་ལས་བཏུས་མ་ཤེས་སོ། ། རྒྱ་ཆེར་འགྲེལ་ལས་འདི་དང་ཅུང་མི་འདྲ་བའི་ཡན་ལག་གི་ཉེས་པ་བརྒྱད་དང༌། བཅོ་ལྔ་དང༌། བདུན་པ་ལ་ཕྱི་མ་གཉིས་དམ་ཚིག་གི་ཆོ་ག་ཀུན་ལས་བཏུས་ལས་ཀྱང་འབྱུང་མོད། བཅོ་ལྔ་པོ་དུས་འཁོར་ལས་གསུངས་པའི་རྩ་བའི་དམ་ཚིག་ཏུ་བཤད་སྣང་བ། དེ་དག་ལ་རྩ་བའི་དམ་ཚིག་གི་དོན་མེད་ཅིང༌།
ཁུངས་ལ་ཡིད་བརྟན་མི་སྣང་བ་དང༌། མཁས་པའི་གཞུང་གཞན་ལས་ཀྱང་མ་མཐོང་བས་འདིར་མ་བྲིས་སོ། ། ཞེས་གསུང་ངོ༌། ། ལུགས་གསུམ་པ་སྔགས་འདུལ་མཛད་པ་ན་རེ། འདི་སྐད་ཅེས། འདིར་བཤད་གཞིར་བཀོད་པའི་ཡན་ལག་བརྒྱད་པའི་གཞུང་དང༌། འགྲེལ་ཆེན་གྱི་བརྒྱད་དང་བཅོ་ལྔ་དང་བདུན་པའི་གཞུང་ལ་བཤད་དགོས་མི་དགོས་འབྱེད་པ་ནི་དགོངས་ཞིབ་སྔོན་དུ་མ་གཏང་བར་སེམས་ཏེ། ཞིབ་མོར་བརྟགས་ན་ནི་འདི་དག་ལ་བཤད་ཁུངས་མང་ཉུང༌། ཁུངས་བཙན་མི་བཙན། རྒྱུད་ཀྱིས་ཟིན་མ་ཟིན།
བཅས་མཚམས་རིགས་སོགས་གང་གི་སྒོ་ནས་ཀྱང་རྣམ་པ་ཐམས་ཅད་དུ་མཚུངས་པ་ཁོ་ན་ཡིན་ནོ། ། ཞེས་མདོར་བསྟན་པ་དེ་ཉིད་རྒྱས་པར་འཆད་པ་ན། རྒྱ་ཆེར་འགྲེལ་པར་བཤད་པའི་ཡན་ལག་གི་ལྟུང་བ་ནི། དྲུག་ཚན་དང༌། བདུན་ཚན་དང༌། བརྒྱད་ཚན་དང༌། བཅོ་ལྔ་ཚན་ཏེ། སུམ་ཅུ་རྩ་དྲུག་འབྱུང་ལ། དེའི་སྟེང་དུ་རྩ་ལྟུང་བཅུ་བཞི་བསྣན་པས་ལྔ་བཅུ། དེའི་སྟེང་དུ་ཉེས་པའི་གནས་ལ་བསྲུང་བའི་གོ་ཆ་བགོ་བ་དང༌།
དག་པའི་གནས་ལ་མཁས་པའི་གནས་པར་བྱ་བ་གཉིས་ཏེ། ལྔ་བཅུ་རྩ་གཉིས་འབྱུང་ལ། དེ་ཡང་རྩོད་མེད་ཀྱི་གཞུང༌། གསང་བ་ཐམས་ཅད་ཀྱི་སྤྱིའི་ཆོ་ག་སྙིང་པོ་རྒྱན་ཞེས་གྲགས་པ། སློབ་དཔོན་འཇམ་དཔལ་གྲགས་པས་མཛད་པ་དེ་ལས། ཇི་སྐད་དུ། དངོས་གྲུབ་ཐམས་ཅད་འབྱུང་བའི་གནས། ། ལྔ་བཅུ་རྩ་གཉིས་སྦྱོར་བ་དག ། སྒྲུབ་པ་པོ་ཡིས་བཟུང་བར་བྱ། ། ཞེས་གསུངས་པའི་ལྔ་བཅུ་རྩ་གཉིས་ནི་འགྲེལ་ཆེན་དུ་བཤད་མ་ཐག་པ་དེ་ལས་ངོས་བཟུང་རྒྱུ་གཞན་མེད་པའི་ཕྱིར།
དེ་ཉིད་སློབ་དཔོན་འཇམ་དཔལ་གྲགས་པའི་དགོངས་པ་ཡིན་ཞེས་འཆད་པར་བྱེད་དོ། ། འདིར་སྨྲས་པ། བཤད་པ་དེ་དག་ཡན་ལག་གི ། དམ་ཚིག་བཤད་པ་མཁས་ཕྱིར་ཏེ། ། གྲུབ་མཐའི་རྩ་བ་མི་མཐུན་པ། ། མེད་ཕྱིར་རྩོད་ལན་མ་བཀོད་དོ། ། གཉིས་པ་ཉམས་པ་ཕྱིར་གསོ་བའི་བརྒལ་ལན་བཤད་པ་ལ། རྩ་བའི་ལྟུང་བས་སྡོམ་པ་ཇི་ལྟར་ཉམས་པའི་བརྒལ་ལན། ཉམས་པ་ཕྱིར་གསོ་བའི་ཐམས་ཀྱི་བརྒལ་ལན་ནོ། ། དང་པོ་ལ་གསུམ་སྟེ།
ཕྱོགས་སྔ་མ་དང༌། རྒོལ་བ་དང༌། དེའི་ཚེར་མ་ཕྱུང་བའོ། ། དང་པོ་ནི། འཁྲུལ་སྤོང་ལས། རྩ་ལྟུང་བྱུང་ནས་སྡོམ་པ་བཏང་ན། སླར་ཡང་ལེན་པ་ལ། ཞེས་དང་རྩ་བའི་ལྟུང་བ་བྱུང་ན་སྡོམ་པ་གཏོང་བར་ཀུན་མཐུན། ཞེས་གསུངས་སོ། ། གཉིས་པ་ནི།
སྙེ་མ་མཁན་པོ་ནི་བཞེད་པ་མཐུན་པས་མི་རྒོལ་ཞིང༌། སྔགས་འདུལ་མཛད་པ་ན་རེ། རྩ་ལྟུང་དང་ཕམ་པ་གང་ལྟར་ཡང་རུང༌། འདི་དག་ལས་གང་རུང་ཞིག་བྱུང་ན་དམ་ཚིག་གི་སྡོམ་པ་རྩ་བ་ནས་འབྱིན་པས་གཏན་མེད་པར་བྱེད་པ་མ་ཡིན་ཏེ། རྩ་ལྟུང་ཙམ་གྱིས་དབང་བསྐུར་མི་གཏོང་བ་གང་ཞིག དབང་བསྐུར་མ་བཏང་ན་དམ་ཚིག་གཏོང་དོན་མེད་པའི་ཕྱིར། རྟགས་དང་པོ་གྲུབ་སྟེ་དབང་བསྐུར་གཏོང་བའི་རྒྱུ་ནི་འཇམ་དཔལ་རྩ་རྒྱུད་དུ་གསུངས་པའི་ལྔ་པོ་དེ་ལས་གཞན་གསུངས་པ་མེད་པའི་ཕྱིར། རྟགས་གཉིས་པའི་དོན་ཀྱང་འདི་ཡིན་ཏེ། དམ་ཚིག་རྩ་བ་ནས་བཏང་ན་སྔགས་ཀྱི་ལྟུང་བ་སྐྱེད་དོན་མེད་དེ། སོ་ཐར་གྱི་སྐབས་བཞིན་ནོ། །
དེས་ན་དབང་བསྐུར་མ་བཏང་བ་རྣམས་ནི་རྩ་ལྟུང་ཇི་ལྟ་བ་བཞིན་འབྱུང་སྟེ། དུས་འཁོར་འགྲེལ་ཆེན་དུ། རྩ་བའི་ལྟུང་བ་གང་དག་རྡོ་རྗེའི་ཐེག་པར་གནས་པ་རྣམས་ལ་སྟེ། དབང་བསྐུར་བ་རྣམས་ལའོ། ། རྡོ་རྗེ་འཛིན་པའི་ངེས་པའོ། ། ཞེས་གསུངས་པས་སོ། ། གལ་ཏེ་རྩ་ལྟུང་གིས་དམ་ཚིག་གི་སྡོམ་པ་མི་གཏོང་ན། ད་རི་ཀཱ་པས་བཅུ་བཞི་པོ་རྒྱུད་ལས་གསུངས་པ་ལྟར་མ་བསྐྱངས་ན་ཤིང་ཏ་ལའི་མགོ་བོ་བཅད་ནས་སླར་ཞིང་སྐྱེ་བའི་སྐལ་བ་མེད་དེ། ལྟུང་བར་འགྱུར་བ་ལྟར་རྡོ་རྗེ་འཆང་གི་གནས་ལས་ལྟུང་བར་འགྱུར་རོ། ། ཞེས་གསུངས་སོ་ཞེ་ན།
དེ་ནི་ཉན་ཐོས་ཀྱི་ཚུལ་ལ་ཕམ་པ་འཆབ་བཅས་ཀྱིས་སྡོམ་པ་དགོས་པ་སྒྲུབ་ནུས་སུ་མེད་པར་བྱེད་པར་འདིར་ཡང་དགོས་པ་སྒྲུབ་ནུས་ཀྱི་དམ་ཚིག་ཅན་དུ་གསོར་མེད་ཅེས་པའི་དོན་ཏེ། དགོས་པ་ནི་ཚེ་དེ་ཉིད་ལ་མཆོག་གི་དངོས་གྲུབ་མངོན་དུ་བྱེད་པའོ། ། འོ་ན་སླར་གསོར་མེད་ན། གཞུང་ལས། གསུམ་ལ་སྐྱབས་འགྲོ་ནས་བརྩམས་ཏེ། ། གལ་ཏེ་བདག་ལ་ཕན་འདོད་ན། ། སྔགས་པས་འབད་དེ་གཟུང་བར་བྱ། ། ཞེས་སྡོམ་པ་སླར་ཡང་ལེན་པར་བཤད་པ་མ་ཡིན་ནམ་ཞེ་ན། སླར་གསོར་གཏན་ནས་མེད་ཅེས་ནི་སུ་ཞིག་གིས་སྨྲ་བར་ནུས་ཏེ། བྱང་ཆུབ་སེམས་ཀྱི་ལའང་སྡོམ་པ་སླར་ཡང་བླང་བར་བྱ།
ཞེས་གསུངས་ན། འདིར་ཐབས་ཀྱིས་ཆེ་བས་སོ། ། དེས་ན་དགོས་པ་སྒྲུབ་ནུས་ཀྱི། ། ཞེས་དང༌། དགོས་པའང་མཆོག་གི་དངོས་གྲུབ་ལ་དང༌། དེ་ཡང་ཚེ་འདི་ཉིད་དུ་མི་འགྲུབ་ཅེས་པའི་ཁྱད་པར་གསུམ་སྨོས་པའོ། ། དེ་ཡང་དཔེར་ན་བྱང་སེམས་ཀྱི་སྡོམ་པ་སླར་བླང་དུ་ཡོད་པར་གསུངས་ཀྱང༌། ཕམ་པ་བཞི་པོ་གང་རུང་བྱུང་ན་ཚེ་དེ་ལ་ས་ཐོབ་པའི་སྐལ་བ་མེད་པར་ཚུལ་ཁྲིམས་ལེའུ་ལས་གསུངས་པ་དང༌། སོ་ཐར་གྱི་ཕམ་པས་ཚེ་དེ་ལ་འབྲས་བུ་ཐོབ་པའི་སྐལ་བ་འཕྲོག་པ་དང༌། སྔགས་ཀྱི་ཕམ་པས་ཚེ་དེ་ལ་རྡོ་རྗེ་འཆང་གི་གོ་འཕང་ཐོབ་པའི་སྐལ་བ་འཕྲོག་པར་བྱེད་དོ། །
ཞེས་པ་ནི་རྩ་ལྟུང་གསུམ་པོའི་བྱེད་ལས་ཀྱི་ཁྱད་པར་ཡིན་ནོ། ། དབང་བསྐུར་གཏོང་བའི་རྒྱུར་གསུངས་པ་དེ་དག་གིས་ནི་དམ་ཚིག་གི་སྡོམ་པ་རྩ་བ་ནས་གཏོང་ཞེས་བྱ་སྟེ། འཇམ་དཔལ་རྩ་རྒྱུད་ལས། ཀྱེ་རྒྱལ་བའི་སྲས། དབང་བསྐུར་བ་བཏང་ན་དེ་མ་ཐག་ཏུ་སྔགས་པའི་དམ་ཚིག་མཐར་ཐུག་ཅིང་རྣམ་པར་ཉམས་ཞེས་དང༌། འདི་ན་ཁ་ཅིག་མི་དགེ་བའི་བཤེས་གཉེན་བསྟེན་པའམ། བདུད་ཀྱིས་བྱིན་གྱིས་བརླབས་ཏེ། གསང་སྔགས་ཀྱི་སྤྱོད་པ་ལས་ཡིད་ཕྱིར་ཕྱོགས་ཤིང༌། དབང་བསྐུར་བ་ལ་སྨོད་པ་སྤོང་ཞིང་གཤུང་བར་བྱེད་པ་དང༌། ཡང་ཁ་ཅིག་བླ་མ་སྤོང་ཞིང་སྨོད་ལ་སུན་འབྱིན་པར་བྱེད་པ་དང༌།
ཁ་ཅིག་ཆད་པར་ལྟ་བ་ཁས་ལེན་པ་དང༌། དཀོན་མཆོག་གསུམ་སྤོང་བ་དང༌། བྱང་ཆུབ་ཀྱི་སེམས་འདོར་བ་སྟེ། དེ་ལ་དང་པོས་ནི་རང་གི་གཏང་བ་བརྗོད་དོ། ། ལྷག་མ་རྣམས་ནི་བཙན་ཐབས་སུ་ཤོར་བར་ཤེས་པར་བྱའོ། ། དེའི་ཕྱིར་ངས་འདིར་ཆད་པར་ལྟ་བ་དང༌། དཀོན་མཆོག་གསུམ་སྤོང་བ་དང༌། བྱང་ཆུབ་ཀྱི་སེམས་འདོར་བ་དང༌། དབང་བསྐུར་བ་སྤོང་བ་དང༌། བླ་མ་འཁུ་བ་ཞེས་བྱ་བ་ལྔ་པོ་འདི་ནི་རྩ་བའི་ལྟུང་བ་ཡིན་པར་བསྟན་ཏེ།
ཆོས་དེ་དག་ལས་གང་ཡང་རུང་བ་ཞིག་སྤྱོད་ན་དེ་ལྟར་སྦྱོང་བར་མ་བྱས་ན་སྔགས་པའི་ཐ་སྙད་མེད་ཅིང་དངོས་གྲུབ་ཀྱི་ས་བོན་སྐམ་པ་དང༌། ཚིག་པ་དང༌། རུལ་བར་བརྗོད་དོ། ། ཞེས་གསུངས་སོ། ། ཅི་དབང་བསྐུར་བཏང་བ་དེ་སླར་དབང་བླང་དུ་རུང་ངམ་མི་རུང་ཞེ་ན། རུང་ཞེས་བྱ་ཞིང༌། ཚེ་དེའི་སྐལ་ལྡན་དེར་མི་འགྱུར་ཡང་དོན་མེད་པ་མིན་པ་ནི་དམ་ཚིག་སོས་པས་རྣམ་སྨིན་མི་མྱོང་བར་བྱེད་པ་དང༌། དཀྱིལ་འཁོར་མཐོང་བ་སོགས་ཀྱིས་སྔོན་གྱི་སྡིག་པ་མང་པོ་ཟད་པར་བྱེད་པ་དང༌། ཚེ་རབས་གཞན་ལ་དངོས་གྲུབ་ཀྱི་སྐལ་ལྡན་དུ་བྱེད་པ་དང༌། ཚེ་འདིར་དམ་ཚིག་སོར་ཆུད་པས་བསོད་ནམས་མང་དུ་འཕེལ་བ་སོགས་ཕན་ཡོན་མཐའ་ཡས་པ་འབྱུང་བའོ། །
དེ་ལྟར་ལོག་པར་ལྟ་བ་འཛིན་པ་ལ་སོགས་པའི་ཉེས་པ་ལྕི་བས་དབང་བསྐུར་གཏོང་བར་བཤད་པའི་རིགས་པ་འདི་ཉིད་ཀྱི་ཤུགས་ཀྱིས། དཔུང་བཟང་ལས། ཕམ་པ་ལྟ་བུར་བཤད་པ་རྣམས་ཀྱི་ནང་ནས། མཚམས་མེད་པ་དང༌། ཉེ་བའི་དང༌། ཆོས་སྤོང་དང༌། རབ་བྱུང་གསོད་པ་རྣམས་ཀྱང་དབང་བསྐུར་གཏོང་བའི་རྒྱུར་གཞག་དགོས་ཏེ། འདི་དག་ནི་བྱང་སེམས་ཀྱི་སྐབས་སྔོན་གྱི་དགེ་བའི་རྩ་བ་ཐལ་བར་རློག་བྱེད་པར་གསུངས་ནས་རྩ་ལྟུང་དུ་བཞག་ལ། དེ་ལྟར་ན་སྔགས་ཀྱི་སྐབས་སུ་སྡོམ་པ་ན་འཕར་བས་ཉེས་པ་ཆེས་ཤིན་ཏུ་ལྕི་བས་དགེ་རྩ་འཇོམས་པར་བཞག་སྟེ། དེའི་ཕྱིར་ལོག་ལྟ་འཛིན་པ་དང་ཉེས་པ་འདྲ་བས་དབང་བསྐུར་གཏོང་ཞེས་བརྗོད་རིགས་ཉིད་དོ། །
དེ་ལྟར་ན་རྩ་ལྟུང་གི་མིང་གིས་བསྟན་པ་དེ་རྣམས་ལ་སྡོམ་པ་གཏོང་བའི་བྱེད་པ་ཡོད་མེད་ཀྱི་བཞག་མཚམས་རྣམ་པར་ངེས་པ་ནི། རྩ་ལྟུང་དང་ཕམ་པའི་སྒྲ་དོན་བཤད་པ་དང༌། སྤྱི་དང་ཁྱད་པར་གྱི་བྱེད་ལས་བསམ་པ་དང༌། དེ་ལྟ་བུའི་སྒོ་ནས་རྣམ་དབྱེ་ལ་མཁས་པར་བྱའོ། ། ཞེས་གསུངས་སོ། །

གསུམ་པ་ལ་གསུམ་སྟེ། རྩ་ལྟུང་གི་སྡོམ་པ་མི་གཏོང་བའི་སྒྲུབ་བྱེད་འཁྲུལ་བ་དང༌། རྩ་ལྟུང་སླར་གསོར་མི་རུང་བའི་བསྒྲུབ་བྱ་ལ་སྐྱོན་ཞུགས་པ་དང༌། དབང་སྐུར་གྱི་སྣོད་དུ་རུང་བ་དང་ཚེ་དེ་ལ་མཆོག་གི་དངོས་གྲུབ་ཐོབ་པའི་སྐལ་ལྡན་མ་ཡིན་པ་ནང་འགལ་བསྟན་པའོ། ། དང་པོ་ནི། དབང་བསྐུར་གཏོང་བའི་རྒྱུ་ལྔ་ལས་མ་བཤད་ཅེས་པ་དེ། རྒྱུད་སྡེ་འོག་མ་ནས་མ་བཤད་ཅེས་ཟེར་བ་ཡིན་ནམ། རྒྱུད་སྡེ་གོང་མ་ནས་ཀྱང་མ་བཤད་ཅེས་ཟེར་བ་ཡིན། དང་པོ་ལྟར་ན་ཁྱབ་པ་འཁྲུལ་བ་དང༌། གཏན་ཚིགས་ཁས་བླངས་དང་འགལ་བའོ། ། དང་པོ་ནི།
འོ་ན་བླ་མེད་ཀྱི་རྩ་ལྟུང་བཅུ་བཞི་པོ་འདིས་ཀྱང་སྔགས་ཀྱི་སྡོམ་པ་གསོར་མི་རུང་དུ་བྱེད་པ་མ་ཡིན་པར་འགྱུར་ཏེ། བྱ་བའི་རྒྱུད་ནས་སྔགས་སྡོམ་གསོར་མི་རུང་བྱེད་པའི་རྩ་ལྟུང་དེ་དག་གི་ནང་དུ་བཅུ་བཞི་པོ་འདི་མི་འདུ་བའི་ཕྱིར། གཉིས་པ་ནི། ལྔ་པོ་དེ་ལས་གཞན་མ་བཤད་པར་འདོད་པ་དང༌། དཔུང་བཟང་ལས་རྩ་ལྟུང་དུ་བཤད་པའི་མཚམས་མེད་ལ་སོགས་བཞི་པོ་དེ། དབང་བསྐུར་གཏོང་བའི་རྒྱུ་ཡིན་ཞེས་འཆད་པ་འགལ། དཔུང་བཟང་ནས་བཤད་པ་དེ་དག་གིས་དབང་བསྐུར་གཏོང་བའི་ཤེས་བྱེད་དུ་བཀོད་པ་དེ་ལ་ཁྱབ་པ་མ་ངེས་པའི་ཚུལ་འདི་ལྟར་བྱང་སེམས་ཀྱི་སྡོམ་པ་ལ་ལྟོས་པའི་རྩ་ལྟུང་ཐམས་ཅད་ཀྱིས་དབང་བསྐུར་གཏོང་བར་ཐལ། དེ་དག་བྱང་སེམས་ཀྱི་སྐབས་སུ་སྔོན་གྱི་དགེ་རྩ་ཐལ་བར་རློག་བྱེད་དུ་གསུངས་པ་གང་ཞིག སྔགས་ཀྱི་སྐབས་སུ་སྡོམ་པ་ན་འཕར་བས་ཉེས་པ་ཤིན་ཏུ་ལྕི་བའི་ཕྱིར། དེ་འདོད་ན་བླ་མེད་ནས་གསུངས་པའི་རྩ་ལྟུང་བཅུ་བཞིས་བླ་མེད་ཀྱི་སྡོམ་པ་མི་གཏོང་ལ།
བྱང་སེམས་ཀྱི་རྩ་ལྟུང་མཐའ་དག་གིས་སྔགས་སྡོམ་གཏོང་ཞེས་ཁས་ལེན་པ་ནི་སྡོམ་པ་སོ་སོའི་འགལ་ཟླའི་འཇོག་མཚམས་འཆོལ་བར་འགྱུར་བ་མ་ཡིན་ནམ། དེར་མ་ཟད་བྱང་སེམས་ཀྱི་རྩ་ལྟུང་མཐའ་དག་གིས་སྔགས་སྡོམ་གཏོང་བ་མ་ཡིན་པར་ཐལ། དེ་ཙམ་གྱི་དབང་བསྐུར་མི་གཏོང་བ་གང་ཞིག དབང་བསྐུར་མ་བཏང་ན་དམ་ཚིག་གཏོང་དོན་མེད་པའི་ཕྱིར། རྟགས་དང་པོ་ཁས་བླངས་ཀྱིས་གྲུབ་སྟེ། དབང་བསྐུར་གཏོང་བྱེད་ཀྱི་རྒྱུ་ནི་འཇམ་དཔལ་རྩ་རྒྱུད་ཀྱི་ལྔ་པོ་དེ་ལས་གཞན་མ་གསུངས་པའི་ཕྱིར། གཉིས་པ་ལྟར་ན། བླ་མེད་ནས་དབང་བསྐུར་གཏོང་བྱེད་ཀྱི་རྩ་ལྟུང་མ་གསུངས་པར་ཐལ། འཇམ་དཔལ་རྩ་རྒྱུད་ཀྱི་ལྔ་པོ་དེ་ནི་བླ་མེད་ཀྱི་གཞུང་དུ་དབང་བསྐུར་གཏོང་བྱེད་ཀྱི་རྒྱུར་མ་གསུངས། དེ་ལས་གཞན་ཡང་གསུངས་པ་མེད་པའི་ཕྱིར།
ལྔ་པོ་དེ་གཏོང་བྱེད་ཀྱི་རྒྱུར་བླ་མེད་དུ་གསལ་བར་མ་གསུངས་ཀྱང་དོན་གྱིས་གྲུབ་སྟེ། བླ་མ་སྤོང་བ་དང་བྱང་ཆུབ་ཀྱི་སེམས་གཏོང་བ་དབང་བསྐུར་གཏོང་བྱེད་དུ་འཇམ་དཔལ་རྩ་རྒྱུད་ལས་གསུངས་པའི་དོན་གྱིས་སོ། ། ཞེ་ན། འོ་ན་རྩ་ལྟུང་གཞན་རྣམས་ཀྱིས་ཀྱང་དབང་བསྐུར་གཏོང་བྱེད་དུ་ཐལ། གཉིས་པོ་དེ་དབང་བསྐུར་དོན་གྱིས་གྲུབ། གཉིས་པོ་དེ་དག་རྩ་ལྟུང་གཞན་རྣམས་སྡིག་པ་ཆེ་ཆུང་གི་དབང་གིས་རྣམ་སྨིན་ལ་ལྕི་ཡང་གི་ཁྱད་པར་ཡོད་ཀྱང༌། བཅས་པ་རྣམས་འཇོག་ལ་རྩ་ལྟུང་དུ་གཞག་པ་ལ་ཁྱད་པར་མེད་པའི་ཕྱིར། དེས་ན་གང་འཆབ་བཅས་སམ་འཆབ་མེད་དུ་ཁྱད་པར་མེད་པའི་རྩ་ལྟུང་ཡིན་ན། རང་གི་འགལ་ཟླར་གྱུར་པའི་སྡོམ་པ་དེ་གཏོང་མི་གཏོང་གི་རྣམ་དབྱེ་འབྱེད་མི་ནུས་པས་ཁྱབ། དཔེར་ན་སོ་ཐར་དང་བྱང་སེམས་ཀྱི་རྩ་ལྟུང་བཞིན།
རྒྱུད་སྡེ་ནས་གསུངས་པའི་རྩ་ལྟུང་མཐའ་དག་ཀྱང་རང་གི་འགལ་ཟླ་དེ་ལ་ལྟོས་པའི་རྩ་ལྟུང་ཡིན་ནོ། ། ཞེས་པ་ནི་ཚད་མས་གནོད་པའི་འགལ་བ་དམིགས་པའོ། ། ཞེས་པའི་སྒྲུབ་བྱེད་དུ་མ་ཟད། ལོག་ཕྱོགས་ལ་གནོད་བྱེད་ཀྱང་འདི་ལྟར། དབང་བསྐུར་བཏང་བའི་རྩ་ལྟུང་དང༌། མ་བཏང་བའི་རྩ་ལྟུང་གཉིས་ཕྱིར་སོར་ཆུད་པ་སླར་ཡང་དབང་བསྐུར་ནོད་པ་ལ་ལྟོས་མི་ལྟོས་ཀྱི་ཁྱད་པར་ཡོད་པར་ཐལ། རྩ་ལྟུང་དེ་གཉིས་ལ་དབང་བསྐུར་བཏང་མ་བཏང་གི་ཁྱད་པར་དམིགས་པའི་ཕྱིར། གཞན་ཡང་རྩ་ལྟུང་གིས་དབང་བསྐུར་མི་གཏོང་བའི་ཤེས་བྱེད་དུ། རྩ་ལྟུང་གང་འབྱུང་བ་ཐམས་ཅད་དབང་བསྐུར་མ་བཏང་བ་ཁོ་ན་ལ་འབྱུང་བའི་ཕྱིར། ཞེས་དང༌།
དེའི་རྒྱབ་རྟེན་དུ་དུས་འཁོར་རྒྱུད་འགྲེལ་གྱི་ལུང་དང་སོ་ཐར་གྱི་རིགས་པ་དང་བཅས་ཏེ་འཆད་པ་ནི། ཁྱབ་པ་མ་ངེས་པ་དང༌། ལུང་རིགས་གཉིས་ཀ་རང་གང་གི་སྒྲུབ་བྱེད་དུ་བཀོད་པའི་དམ་བཅའ་དེའི་ལོག་ཕྱོགས་སྒྲུབ་བྱེད་དུ་སོང་བའི་ཕྱིར་གཏན་ཚིགས་ལྟར་སྣང་བ་ཡིན་ནོ། ། དང་པོ་ནི། འོ་ན་དབང་བསྐུར་གཏོང་བའི་རྩ་ལྟུང་དེས་ཀྱང་དབང་བསྐུར་མི་གཏོང་བ་ཐལ། དེ་འདྲ་དེ་ཡང་དབང་བསྐུར་མ་གཏང་བ་ཁོ་ན་ལ་རྩ་ལྟུང་དུ་འགྱུར་བ་ཡིན་གྱི་གཞན་ལ་མ་ཡིན་པའི་ཕྱིར། སོ་ཐར་གྱི་ཕམ་པ་འཆབ་བཅས་ཀྱིས་ཀྱང་སོ་ཐར་གྱི་སྡོམ་པ་ཉམས་པར་བྱེད་པ་མ་ཡིན་པར་ཐལ། ཕམ་པ་འཆབ་བཅས་ནི་དེ་མ་ཉམས་པའི་རྟེན་ཁོ་ན་ལ་འབྱུང་བའི་ཕྱིར། གཉིས་པ་ནི། ལུང་རིགས་དེ་གཉིས་ཀ་རྩ་ལྟུང་གིས་སྡོམ་པ་གཏོང་བའི་ཤེས་བྱེད་དུ་འབྲེལ་བ་ཡིན་ཏེ།
རྩ་ལྟུང་བཅུ་བཞི་པོ་ཐམས་ཅད་རྡོ་རྗེ་ཐེག་པར་དབང་བསྐུར་བ་ཁོ་ན་ལ་ལྟོས་པའི་རྩ་ལྟུང་དུ་བཤད་པའི་ཕྱིར་དང༌། སྲོག་གཅོད་ཀྱི་ཕམ་པ་འཆབ་བཅས་དེ་སྲོག་གཅོད་ཀྱི་སྡོམ་པ་རྣམ་དག་ལ་ལྟོས་པའི་རྩ་ལྟུང་ཡིན་ན་དེས་དེ་མེད་པར་བྱེད་དགོས་པའི་ཕྱིར། གཉིས་པ་ལ་གཉིས་ཏེ། སྒྲུབ་བྱེད་འཁྲུལ་བ་དང༌། བསྒྲུབ་བྱ་ལ་སྐྱོན་ཡོད་པའོ། ། དང་པོ་ནི། སོ་ཐར་དང་བྱང་སེམས་ཀྱི་རྩ་ལྟུང་ནི་ཚེ་དེ་ལ་དགེ་སྦྱོང་ཚུལ་གྱི་འབྲས་བུ་ཐོབ་པའི་སྐལ་པ་མེད་པ་དང༌། ཚེ་དེ་ལས་ཐོབ་པའི་སྐལ་པ་མེད་པར་བྱས་པ་དེ་སྔགས་ཀྱི་རྩ་ལྟུང་སླར་གསོར་མི་རུང་བའི་ཤེས་བྱེད་ཀྱི་དཔེ་མ་ཡིན་ཏེ། དེ་ཉིད་མི་འགྲུབ་པའི་ཕྱིར། འདུལ་བ་ལས་ཕམ་པ་འཆབ་མེད་ཅན་ཚེ་དེ་ལ་དགྲ་བཅོམ་པའི་འབྲས་བུ་ཐོབ་པའི་སྐལ་པ་ཡོད་པར་གསུངས་པ་དང༌།
ཉེ་བར་འཁོར་གྱི་ཞུས་པ་ལས། ཉན་ཐོས་ཀྱི་ཉེས་པ་རྣམས་ནི་སྔར་བཅོས་སུ་མེད་པར་ཟུང་ཅིག བྱང་ཆུབ་སེམས་དཔའི་ཉེས་པ་རྣམས་ནི་སླར་བཅོས་སུ་ཡོད་པར་ཟུང་ཅིག ཅེས་གསུངས་པའི་ཕྱིར་དང༌། དཱ་རི་ཀཱ་པའི་རྡོ་རྗེ་ཚིག་འབྱེད་ཀྱི་ལུང་དོན་ཁྱེད་ཀྱི་བཤད་པ་དེ་ཡང་ཕྱིན་ཅི་ལོག་པ་ཡིན་ཏེ། དུས་ཀྱི་འཁོར་ལོ་དང་འགལ་བའི་ཕྱིར་དང༌། སྔགས་ཀྱི་སྡོམ་པ་ལ་ཕྱིར་བཅོས་མེད་པའི་ཤེས་བྱེད་ཀྱི་དཔེར་ཉན་ཐོས་ཀྱི་ཚུལ་ལ་དེ་མེད་པ་བཀོད་པས་ཤེས་བྱེད་དང་བསྒྲུབ་བྱ་འགལ་བའི་ཕྱིར། ཚུལ་ཁྲིམས་ལེའུའི་ལུང་ཁྱེད་ཀྱིས་དྲངས་པ་དེ་ཡང་དེའི་ཤེས་བྱེད་མ་ཡིན་ཏེ། བྱང་ཆུབ་སེམས་དཔས་ཕམ་པ་ལྟ་བུའི་ཆོས་རང་རྒྱུད་ལ་བྱུང་བ་ཕྱིར་བཅོས་མ་བྱས་ན་ཚེ་དེ་ལ་ས་ཐོབ་པ་ལ་སོགས་པའི་ཕན་ཡོན་རྣམས་མི་འབྱུང་བར་སྟོན་པ་ཡིན་པའི་ཕྱིར། གཉིས་པ་ལ་གཉིས་ཏེ།
སྤྱིར་རྩ་ལྟུང་དགོས་པ་སྒྲུབ་ནུས་གསོར་མི་རུང་བ་མི་འཐད། བྱེ་བྲག་སྡོམ་པ་མི་གཏོང་བའི་རྩ་ལྟུང་རྣམས་དགོས་པ་སྒྲུབ་ནུས་སུ་གསོར་མི་རུང་བ་མི་འཐད་པའོ། ། དང་པོ་ནི། རྩ་ལྟུང་ཅན་སླར་གསོ་བའི་ཆོ་ག་བཅས་པ་ལ་དགོས་པ་མེད་པར་ཐལ། གསོ་བའི་ཆོ་ག་བྱས་ཀྱང་ཚེ་དེ་ལ་མཆོག་སྒྲུབ་པའི་སྐལ་པ་ཡོད་མི་སྲིད་པའི་ཕྱིར། དེ་མི་སྲིད་ཀྱང་དགོས་པ་གཞན་ཡོད་དོ་ཞེས་སྨྲས་ཟིན་པ་མ་ཡིན་ནམ་ཞེ་ན། འོ་ན་འགྱོད་བཤགས་ཀྱི་ཆོ་ག་དེ་དག་གིས་རྩ་ལྟུང་གི་ཉེས་པ་འདག་ནུས་སམ་མི་ནུས། མི་ནུས་ན་དགོས་པ་མེད་པའི་ཉེས་པ་སོ་ན་འདུག ནུས་ན་ཉེས་པ་དག་རྗེས་སུ་སླར་བླང་བའི་སྔགས་སྡོམ་དེ་སྔོན་གྱི་རྩ་ལྟུང་གི་ཉེས་པ་དང་བཅས་པ་ཡིན་ནམ་མིན། ཡིན་ན་ཉེས་པ་དག་པར་འགལ།
མིན་ན་སྔར་རྩ་ལྟུང་མ་བྱུང་བའི་དུས་ཀྱི་སྡོམ་པ་དེ་དང་ཁྱད་པར་ཡོད་དམ་མེད། ཡོད་ན་ཁྱད་པར་དེ་ཡོད་དགོས། མེད་ན་དགོས་པ་སྒྲུབ་ནུས་མ་ཡིན་པར་འགལ། གཉིས་པ་ནི། གཞན་ཡང་དབང་བསྐུར་མ་གཏང་བའི་རྩ་ལྟུང་ཅན་སླར་གསོ་བ་དེའི་ཚེ་ན་སྡོམ་པ་ལེན་ནམ་མི་ལེན། མི་ལེན་ན། གཞུང་ལས་ལེན་པར་བཤད་པ་དང་འགལ། ལེན་ན་སྔར་མེད་པ་ཞིག་ཐོབ་པ་ཡིན་ནམ། སྔར་ཡོད་པ་དེ་ཉིད་གསོ་བ་ཡིན། དང་པོ་ལྟར་ན།
དེར་ཐོབ་པའི་སྡོམ་པ་དེ་དགོས་པ་སྒྲུབ་ནུས་ཀྱི་སྡོམ་པར་འགྱུར་ཏེ། རྩ་ལྟུང་གི་ཉེས་པ་དང་བྲལ་བའི་སྡོམ་པ་ཡིན་པའི་ཕྱིར། གཉིས་པ་ལྟར་ན། སྡོམ་པ་བླངས་པ་ལ་དགོས་པ་མེད་པར་འགྱུར་ཏེ། བླངས་ཀྱང་སྔར་གྱི་སྡོམ་པ་ནུས་མེད་དེ་ལས་སྐྱེ་རྒྱུ་ལྷག་པ་མེད་པའི་ཕྱིར། ཡང་དབང་བསྐུར་མ་གཏང་བའི་རྩ་ལྟུང་ཅན་གྱིས་སླར་གསོས་པའི་སྡོམ་པ་དེ་ལས་ཅིག་ཤོས་ཀྱིས་སླར་བླངས་པའི་སྡོམ་པ་དེ་བཟང་བར་འགྱུར་ཏེ། འདི་ལ་ནི་སྔར་གྱི་སྡོམ་པ་དེ་ལས་ལྷག་པ་ཐོབ་རྒྱུ་མེད། ཅིག་ཤོས་ལ་སྡོམ་པ་གཙང་མ་ཞིག་ཐོབ་རྒྱུ་འདུག་པའི་ཕྱིར། དཔེར་ན་སོ་ཐར་གྱི་སླབ་པ་ཕུལ་ནས་བླངས་པ་དང༌། ཕམ་པ་འཆབ་བཅས་ཅན་གྱིས་བླངས་པའི་ཁྱད་པར་བཞིན་ནོ། །
གསུམ་པ་ནི། རྩ་ལྟུང་གིས་སྡོམ་པ་གཏང་ཟིན་པ་སླར་བླངས་པ་དེའི་ཚེ་དབང་བསྐུར་ལེན་ནམ་མི་ལེན། མི་ལེན་ན་དམ་ཚིག་གི་སྡོམ་པ་མི་ལེན་པར་འགྱུར་ཏེ། དབང་མེད་པ་ལ་དམ་ཚིག་མེད་པའི་ཕྱིར་རོ། ། ལེན་ན་བླངས་པའི་ཚེ་ཇི་ཙམ་བླངས་པའི་དབང་དེ་སྐྱེས་སམ་མ་སྐྱེས། མ་སྐྱེས་ན་ལེན་པའི་དགོས་པ་ཅི། སྐྱེས་ན་དེ་ལམ་རིམ་པ་གཉིས་སྒོམ་པའི་སྐལ་པ་ཅན་ཡིན་ནམ་མིན། མིན་ན་དབང་བཞི་རྒྱུད་ལ་སྐྱེས་པར་འགལ། ཡིན་ན་དགོས་པ་སྒྲུབ་ནུས་མ་ཡིན་པར་འགལ། གཞན་ཡང་དེ་དུས་ཀྱི་སྔགས་སྡོམ་དེ་རྩ་ལྟུང་གི་ཉེས་པ་མ་བྱུང་བར་བླངས་པ་དང་ཐོབ་པའི་སྡོམ་པར་ཐལ།
དེ་འདྲ་དེ་རྩ་ལྟུང་གི་ཉེས་པ་དང་བཅས་བཞིན་པའི་སྡོམ་པ་ཡིན་པའི་ཕྱིར། ཉེས་པ་དང་བྲལ་ན་ནི་དགོས་པ་སྒྲུབ་པ་ལ་ཅི་ཞིག་གིས་གེགས་བྱས་པར་འདོད། རྩ་བར་འདོད་མི་ནུས་ཏེ། ཉེས་པ་བྱང་བའི་ཚད་དུ་མ་སླེབ་པར་སྡོམ་པ་ལེན་པ་དང་སྟེར་བ་གཉིས་ཀ་བཀག་པའི་ཕྱིར། དཔེར་ན་དགེ་འདུན་ལྷག་མའི་ལྟུང་བ་བྱུང་བ་ལ་ཆད་ལས་ཀྱི་ཚད་དུ་མ་སླེབ་པར་དབྱུང་བ་མི་སྟེར་བ་བཞིན། དེ་ལྟ་བས་ན་ཉན་ཐོས་ཀྱི་ཐེག་པར་ནི་ཕམ་པ་འཆབ་བཅས་ལ་དག་བྱེད་མ་གསུངས་ཤིང༌། ཐེག་པ་ཆེན་པོ་ཐབས་ལ་མཁས་པས་སྡོམ་པ་གོང་མ་གཉིས་ཀྱི་ཕམ་པ་འཆབ་བཅས་ལ་དག་བྱེད་གསུངས་ཤིང༌། དེ་དག་པའི་ཚད་དུ་ཕྱིན་པ་ན་སྔར་ཇི་ཙམ་ནོད་པའི་སྡོམ་པ་སླར་ལེན་ཞིང༌། དེ་ལྟར་བླངས་པ་དེ་ཉེས་མེད་ཕུན་ཚོགས་ཀྱི་སྡོམ་པ་རྣམ་དག་ཡིན་མོད། དེ་ལྟ་ན་ཡང་ཉེས་པ་དག་བྱེད་ལ་ཡུན་རིང་པོ་འགོར་བས་མཆོག་སྒྲུབ་པ་དང་ས་ཐོབ་པ་ལ་དུས་རིང་དུ་ཐོགས་པ་ཡིན་ནོ། །
དེའི་ཕྱིར་རྩ་ལྟུང་གིས་སྡོམ་པ་མི་གཏོང་བ་དང༌། རྩ་ལྟུང་བྱུང་བ་སླར་དགོས་པ་སྒྲུབ་ནུས་སུ་གསོ་བའི་ནུས་པ་མེད་དོ། ། ཞེས་གསུངས་པ་གཉིས་ཀ་ངེས་པར་ནོར་བ་ཡིན་ནོ། ། གཉིས་པ་ཉམས་པ་ཕྱིར་གསོ་བའི་ཐབས་ཀྱི་བརྒལ་ལན་ལ། ཕྱོགས་སྔ་མ་བཞག་པ་དང༌། དེ་ལ་རྒོལ་བ་ཇི་ལྟར་ཡོད་པ་དང༌། དེའི་ཚེ་མ་ཕྱུང་བའོ། ། དང་པོ་ནི་གཞུང་ལས། གཞན་དུ་དམ་ཚིག་ལས་ཉམས་ན། ། ཉམས་པ་བདུད་ཀྱིས་བཟུང་བར་འགྱུར། །
དེ་ནས་སྡུག་བསྔལ་མྱོང་གྱུར་ཏེ། ། མཐུར་དུ་བལྟས་ཏེ་དམྱལ་བར་འགྲོ། ། དེ་བས་ང་རྒྱལ་བཅོམ་ནས་ནི། ། བདག་ཉིད་མ་འཁྲུལ་ཤེས་པར་བྱ། ། ཞེས་པ་ནི་རྩ་ལྟུང་གང་བྱུང་ཀྱང་སྡོམ་པ་གཏོང་བར་བསྟན་པ་ཡིན་ཏེ། གཞན་དུ་ན་སྔགས་སྡོམ་དང་བཅས་བཞིན་དུ་དམྱལ་བར་འགྲོ་བ་ཞིག་ཀྱང་གཞུང་དེས་བསྟན་པར་འགྱུར་རོ། ། ཕྱིར་བཅོས་དངོས་ཀྱི་གཞུང་ནི། མཉམ་པར་གཞག་པས་བླ་མ་ལ། ། ཅི་འབྱོར་བ་ཡིས་མཆོད་བྱས་ནས། ། གསུམ་ལ་སྐྱབས་འགྲོ་ནས་བརྩམས་ཏེ། །
བྱང་ཆུབ་སེམས་སོགས་སྡོམ་པ་ནི། ། གལ་ཏེ་བདག་ལ་ཕན་འདོད་ན། ། སྔགས་པས་འབད་དེ་གཟུང་བར་བྱ། ། ཞེས་འབྱུང་ལ། གཞུང་འདི་ལ་སྡོམ་པ་བཟུང་བ་མ་གཏོགས་ཕྱིར་བཅོས་སྟོན་བྱེད་ཀྱི་ཚིག་གསལ་པོ་མ་བྱུང་ལ། འགྲེལ་ཆེན་གྱི་རྩ་ཚིག་ཏུ། གལ་ཏེ་ཉམས་ནས་བླ་མ་ལ། ། ཕུལ་ལ་སོགས་པས་དྲི་མི་དག ། བདག་ཉིད་གཞན་ལ་ཕན་འདོད་པས། ། བླ་མ་དཀོན་མཆོག་མཆོད་བྱ་ཞིང༌། །
གསུམ་ལ་སྐྱབས་འགྲོ་ནས་བརྩམས་ཏེ། ། བསོད་ནམས་ཚོགས་ནི་ཉེར་བསགས་ནས། ། བྱང་ཆུབ་སེམས་ལ་སོགས་པ་ཡི། ། སྡོམ་པ་ཐམས་ཅད་བཟུང་བར་བྱ། ། ཞེས་གསུངས་པ་ལྟར་བཤད་ན་གོ་བདེ་བའོ། ། དོན་འདི་དག་ལ་འཁྲུལ་སྤོང་དུ་འདི་ལ་གཉིས་ཏེ། ལྟུང་བ་ལས་ལྡང་བ་དང༌། དམ་ཚིག་དང་སྡོམ་པ་བླང་པའོ། ། དང་པོ་ནི། རྐང་པ་གཉིས་ཀྱིས་བསྟན་ཏེ།
ཡན་ལག་མ་ཚང་བ་རྣམས་བཤགས་པར་བྱ་བ་ཉིད་དང༌། དེ་ཡང་མཉམ་པར་བཞག་པ་ཞེས་པས། དྲན་ཤེས་བཞིན་གྱིས་ཟིན་པའི་དོན་ཏེ། བླ་མ་ལ་ཞེས་པ་ནི་རྡོ་རྗེ་ཐེག་པའི་སྒོར་སྨིན་བྱེད་དང་ལམ་སྟོན་བྱེད་དོ། ། ཁ་སྦྱོར་ཕྱི་མ་ལས། བླ་མ་ནི། སྔགས་དང༌། རྒྱུད་དང༌། མན་ངག་ཅན་ནོ། ། ཞེས་སོ། །
དེ་ནི་བཤགས་པར་བྱ་བའི་ཡུལ་དང༌། ཚོགས་གསགས་པར་བྱ་བའི་ཡུལ་མཆོག་ཏུ་གྱུར་པ་སྟེ། བླ་མ་སངས་རྒྱས་ཀུན་དང་མཉམ། ། ཞེས་སོ། ། དེས་ན་ཉེས་པ་ཆེན་པོ་རྣམས་ཀྱི་བཤགས་པའི་རྟེན་ཡིན་པས་གཞུང་དུ་བསྟན་མོད། ཉེས་པ་ཕྲ་མོ་བྱུང་ཞིང་བླ་མ་དང་ཡུལ་མ་འཛོམ་པར་རིང་དུ་གྱུར་ན། དམ་ཚིག་གི་ཉེས་པ་མེད་པའི་རྡོ་རྗེ་སྤུན་ཡང་བཤགས་པའི་རྟེན་དུ་རུང་བར་ཤུགས་ལ་བསྟན་ནོ། ། ཅི་འབྱོར་བ་ཡིས་མཆོད་བྱས་ཏེ། ། ཞེས་པ་ཚོགས་འཁོར་སོགས་ལ་བདོག་པ་ཐམས་ཅད་གཏོང་བའི་བར་བྱས་ཏེ། དེ་ནས་སྟོབས་བཞིའི་སྒོ་ནས་སྡིག་པ་བཤགས་པ་ཡིན་ནོ། །
འདི་ཙམ་གྱིས་ལྟུང་བ་ལས་ལྡང་བའང་གཞུང་འདིས་བསྟན་མོད་ཀྱི། ཡང་དམ་ཚིག་དང་སྡོམ་པ་བླང་བ་སྔོན་དུ་འགྲོ་བས་བླ་མ་ལ་གསོལ་བ་གདབ་པ་དང༌། ཉེས་པ་ཆེས་ཆེ་བ་རྣམས་ལ་ནི་དབང་བསྐུར་བའི་རྗེས་སུ་བླ་མ་ལ་བརྟེན་ཏེ་ལས་ཀྱི་སྒྲིབ་པ་སྦྱོང་བ་ཡང་འདིས་བསྟན་ཏོ། ། གཉིས་པ་ནི། གསུམ་ལ་སྐྱབས་སུ་འགྲོ་ཞེས་སོགས་ཚིགས་བཅད་གཅིག་གོ ། འདིས་ནི་རྩ་ལྟུང་བྱུང་ན་སྡོམ་པ་བཏང་བས་ན་སྡོམ་པ་སླར་ཡང་བླང་དགོས་པ་ལས། དེ་ལས་སོ་ཐར་བླང་བ་ཉིད་རྐང་པ་དང་པོ་ཙམ་གྱིས་བསྟན་པ་ནི། ཐེག་པ་ཐུན་མོང་བའི་སྐྱབས་འགྲོ་ནས་བརྩམས་ཏེ། རང་གང་ལ་གནས་པའི་སོ་ཐར་དེ་བླང་བར་བྱའོ། ། བྱང་ཆུབ་སེམས་ཞེས་པ་དང་པོ་དང་སྦྱར་བའི་དོན་ནི།
དེའི་རྗེས་ལ་ཐུན་མོང་མ་ཡིན་པའི་སྐྱབས་འགྲོ་ནས་བརྩམས་ཏེ། སྨོན་འཇུག་གི་བདག་ཉིད་ཅན་གྱི་བྱང་སེམས་ཀྱི་སྡོམ་པ་བླང་ངོ༌། ། སེམས་སོགས་ཞེས་པའི་སོགས་སྒྲས་ནི་དཀྱིལ་འཁོར་དུ་འཇུག་པ་སྔོན་དུ་འགྲོ་བས་དབང་རྣམས་ཡོངས་སུ་རྫོགས་པར་བླངས་ཤིང༌། དམ་ཚིག་དང་སྡོམ་པ་མཐའ་དག་ནོད་པར་བྱ་བ་ཉིད་དུ་སྟོན་ནོ། ། ཞེས་གསུངས་སོ། ། གཉིས་པ་ལ། སྙེ་མ་མཁན་པོ་ནི། སྡོམ་པ་སླར་གསོ་བའི་སྐབས་སུ་སྡོམ་པ་བཟུང་ཙམ་གྱིས་མི་ཆོག་པར་དབང་བསྐུར་བའི་དགོས་པ་འཆད་པ་ན་དབང་བསྐུར་ནས་སྡིག་པ་སྦྱོང་བ་དང་སྡོམ་པ་བཟུང་བ་གཉིས་ཀ་ཚོགས་ནས་རྩ་ལྟུང་འདག་པར་བྱ་དགོས་ཀྱི། སྡོམ་པ་ཐོབ་པ་ཙམ་གྱིས་མ་ཆོག་པས་དབང་བསྐུར་བ་དགོས་སོ། ། འོ་ན་གསོ་བའི་དབང་འདི་བླ་མ་ཞིག་ལ་དགོས་སམ།
རང་གིས་བདག་འཇུག་བྱས་པས་ཀྱང་ཆོག་པ་དཀྱིལ་ཆོག་རྡོ་རྗེ་ཕྲེང་བ་དང༌། ཀོ་ས་ལའི་རྒྱན་ལས་འབྱུང་བ་འདི་ཤིན་ཏུ་ལེགས་སོ། ། ཞེས་གསུང༌། རྒོལ་བ་གཉིས་པ་སྔགས་འདུལ་མཛད་པ་ན་རེ། འཁྲུལ་སྤོང་དུ། རྩ་བའི་གཞུང་ཚིག་དེས་བཤགས་པ་དང་སྡོམ་པ་ལེན་པའི་ཆོ་ག་གཉིས་བསྟན་པར་བཞེད་པ་མི་འཐད་དེ། མཆོད་བྱ་སྟེ་ཞེས་འོག་མ་དང་སྦྱོར་བའི་ཚིག་ཡིན་པ་ལ། དངོས་ཤུགས་ཀྱི་བཤགས་པ་འདི་སྙེད་ཅིག་དེས་བསྟན་ཞེས་པ་དབང་གིས་ཕྱུག་པའི་གསུང་དུ་ཟད་པའི་ཕྱིར། གསུམ་ལ་སྐྱབས་འགྲོ་ནས་བརྩམས་ཏེ། ། ཞེས་པ་འདི་ཉིད་ཀྱིས་དང་པོར་སོར་ཐར་བླང་བ་བསྟན་ཞེས་པའང་བཙན་ཐབས་ཏེ།
དངོས་ཤུགས་གང་གིས་ཀྱང་བསྟན་པ་བཤད་དུ་མེད་པའི་ཕྱིར། འདི་བླང་དགོས་པ་ཡང་སྡོམ་པ་བཏང་བས་ཡིན་ཞེས་པ་ལ་ནི་བཏང་བ་ཉིད་ཀྱི་དོན་མེད་དེ་སྔགས་ཀྱི་རྩ་ལྟུང་ལ་སྔགས་ཀྱི་སྡོམ་པ་གཏོང་མི་གཏོང་གི་དབྱེ་བ་ཡོད་པས་སྔགས་སྡོམ་གཏོང་བར་ཡང་མ་ངེས་ན་སྡོམ་པ་འོག་མ་གཉིས་གཏོང་བར་མ་ངེས་པ་ལྟ་ཅི་སྨོས། དེའི་ཕྱིར་རང་གང་ལ་གནས་པའི་སོ་ཐར་བླང་དགོས་ཞེས་པའང་དཔྱད་དགོས། སྡོམ་པ་གསུམ་ག་བླང་དགོས་ཞེས་གསུང་བ་ནི། རིག་འཛིན་སྡོམ་པའི་སྐབས་སུ་ལྕགས་ཟངས་ལ་གསེར་འགྱུར་ཐེབས་པ་ལྟར་དངོས་པོ་གཅིག་ཏུ་གྱུར་པས། གཅིག་བཏང་ན་གསུམ་ག་གཏོང་དགོས་པར་དགོངས་སོ། བདག་ལ་ཕན་འདོད་ན་ཞེས་པ་དངོས་གྲུབ་འདོད་པས་དབང་བླང་བར་འདོད་ན་ཞེས་འཆད་པའང་དོན་མེད་དེ། གཞུང་ཚིག་འདིས་བྱང་ཆུབ་སེམས་སོགས་སྡོམ་པ་བླང༌། ཞེས་པ་ཙམ་ལས་དབང་ལེན་དགོས་པ་མི་གསལ་བའི་ཕྱིར། དེས་ན་ཕྱིར་བཅོས་ཀྱི་གཞུང་འདི་དག་གིས་ནི་རྩ་ལྟུང་བཤད་རྗེས་འདིར་རྩ་ལྟུང་གི་ཉམས་པ་གསོ་བའི་ཚུལ་ཙམ་ཞིག་བསྟན་པ་ཡིན་ནོ། །
ཡང་ན་གཞུང་འདི་དག་གིས་ཚོགས་རྫོགས་པའི་དོན་དུ་རྒྱུན་གྱི་སྡོམ་པ་ལེན་པའི་ཚུལ་བཤད་པའོ། ། འོ་ན་སྔགས་ལ་ཡང་བྱང་སེམས་ལྟར་སྡོམ་པ་དུས་དྲུག་ཏུ་ལེན་པ་ཡོད་དམ་ཞེ་ན། ཡོད་དེ། རྡོ་རྗེ་རྩེ་མོ་ལས། སྔ་དྲོ་སྡོམ་པ་བླང་བྱ་སྟེ། ། དེ་ཉིད་ཕྱེད་དང་མཚན་རྣམས་སུ། ། ཉིན་དང་མཚན་མོ་ལན་གསུམ་དུ། ། སངས་རྒྱས་རྡོ་རྗེ་ནོར་བུ་དང༌། ། པདྨ་བྱེད་པའི་རྣལ་འབྱོར་གང༌། ། ཞེས་གསུངས་པ་ལྟར་རོ། །
ཞེས་འཆད་པར་བྱེད་དོ། ། གསུམ་པ་ལ་གཉིས་ཏེ། རྒོལ་བ་དང་པོའི་ལན་གདབ་པ་དང༌། གཉིས་པའི་ལན་གདབ་པའོ། ། དང་པོ་ལ། སྡོམ་བཟུང་གི་ཆོ་ག་རྐྱང་པས་སྡོམ་པ་སོར་ཆུད་པ་མི་མཐད། དབང་བསྐུར་རྩ་ལྟུང་གི་དག་བྱེད་དུ་འདོད་པ་ཁས་བླངས་པ་དང་རིགས་པས་མི་འཐད། བདག་འཇུག་རྐྱང་པས་སྡོམ་པ་སོར་ཆུད་པར་འདོད་པ་ཡང་ཁས་བླངས་དང་རིགས་པས་མི་འཐད་པའོ། ། དང་པོ་ནི། སྡོམ་གཟུང་རྐྱང་པས་སྡོམ་པ་གསོ་ནུས་ན་ལུང་དང་འགལ་བ་དང༌།
རིགས་པས་གནོད་པའོ། ། དང་པོ་ནི། གཤིན་རྗེ་གཤེད་ཀྱི་རྒྱུད་ལས། གལ་ཏེ་བག་མེད་གྱུར་པ་ཡིས། ། བླ་མའི་དམ་ཚིག་ལས་ཉམས་ན། ། དེ་ནི་དཀྱིལ་འཁོར་བྲིས་བྱས་ལ། ། བདེ་གཤེགས་རྣམས་ལ་ཉེས་པ་བཤགས། ། ཞེས་གསུངས་ཤིང༌། དཀྱིལ་འཁོར་བྲི་བ་ཡང་དབང་བསྐུར་བླང་བའི་ཕྱིར་ཡིན་ཏེ། དམ་པ་དང་པོ་ལས།
རྩ་བའི་ལྟུང་བ་བྱུང་བ་ན། ། སྦྱང་ཕྱིར་དཀྱིལ་འཁོར་ཚུགས་ནས་ནི། ། བཀའ་ཐོབ་བྱས་ནས་ཐུ་བོ་ཡང༌། ། ཆུང་ངུ་དག་ཏུ་འགྱུར་བ་ཡིན། ། ཞེས་དང༌། དྲི་མེད་འོད་དུ་རྩ་བའི་ལྟུང་བ་རྣམ་པར་དག་པའི་ཐབས་གསུངས་པ། ཞེས་མཚམས་སྦྱར་ནས། རྩ་བའི་ལྟུང་བ་གང་ཞིག་དག་པའི་སླད་དུ་སླར་ཡང་དཀྱིལ་འཁོར་འདིར་ནི་འཇུག་བྱ་སྟེ། ཞེས་དང༌། སྡིག་པའི་དྲི་མ་འཕྲོག་པའི་དབང་བསྐུར་བདུན་པོ་འདི་དག་དཀྱིལ་འཁོར་དུ་ནི་རབ་སྦྱིན་བྱ་ཞེས་དང༌།
གསང་བ་སྤྱི་རྒྱུད་ལས་ཀྱང༌། ཇི་སྐད་བཤད་པའི་དམ་ཚིག་རྣམས། ། གལ་ཏེ་ཉམས་པར་གང་གྱུར་པ། ། དེས་ནི་རང་གི་སྙིང་པོའི་སྔགས། ། ཚིག་འབུམ་དུ་ནི་བཟླས་བརྗོད་བྱ། ། ཡང་ན་དཀྱིལ་འཁོར་དུ་ཡང་འཇུག ། ཞེས་གསུངས་སོ། ། རིགས་པས་གནོད་པ་ནི། སློབ་མས་སྡོམ་པ་སླར་གསོ་བ་ལ་སྡོམ་བཟུང་གི་ཚིག་ལན་གསུམ་གྱིས་ཆོག་ན། སློབ་དཔོན་གྱིས་སླར་གསོ་བའང་དེས་ཆོག་པར་འགྱུར་ལ།
དེ་ལྟ་ན་སློབ་མ་དབང་བསྐུར་བའི་སློབ་དཔོན་གྱིས་བདག་འཇུག་ངེས་པར་ལེན་དགོས་པ་དེ་སློབ་དཔོན་རང་ཉིད་སྡོམ་ལྡན་དུ་བྱེད་པའི་ཚད་དུ་ཡིན། ཞེས་ཁྱེད་རང་གིས་བཤད་པས་ཁས་བླངས་འགལ་བ་དང༌། དཀྱིལ་འཁོར་གྱི་ཆོ་ག་དང་མ་འབྲེལ་བར་ལྟུང་བཤགས་དང་སྡོམ་བཟུང་གི་ཚིག་ལན་གསུམ་གྱི་སྒོ་ནས་སྡོམ་ལྡན་ཞིག་གི་དྲུང་དུ་སྡོམ་པ་བླངས་པ་ཙམ་གྱིས་སྡོམ་པ་སྐྱེ་བར་འགྱུར་བ་དང༌། ལས་དང་པོ་པས་ཀྱང་དབང་བསྐུར་དང་མ་འབྲེལ་བའི་སྡོམ་བཟུང་ཙམ་གྱི་སྡོམ་པ་ཐོབ་པར་འགྱུར་རོ། ། གཉིས་པ་ལ་རིགས་པས་གནོད་པ་དང༌། ཁས་བླངས་འགལ་བ་གཉིས་ལས། དང་པོ་ནི། དབང་བསྐུར་གྱིས་རྩ་ལྟུང་གི་ཉེས་པ་དག་པར་བྱེད་ཅིང༌། སྡོམ་བཟུང་གིས་སྡོམ་པ་འཛིན་པ་དེ་ལྟ་ན་དབང་བསྐུར་ཟིན་པའི་འོག་ཏུ་སྡོམ་པ་ལེན་དགོས་པར་ཐལ་བའམ། སྡོམ་བཟུང་གི་མཐར་སྡོམ་པ་མི་སྐྱེ་བ་ཉིད་དུ་འགྱུར་ཏེ།
དུས་དེར་རྩ་ལྟུང་གི་ཉེས་པ་དག་མ་ཟིན་པའི་ཕྱིར། གཉིས་པ་ནི། རྩ་ལྟུང་ཅན་ལ་དེའི་དངོས་ཀྱི་འགལ་ཟླའི་སྡོམ་པ་སྐྱེ་བར་འགྱུར་ཏེ། སྔར་སྡོམ་པ་གཟུང་ནས་དེའི་འོག་ཏུ་དབང་བསྐུར་གྱིས་རྩ་ལྟུང་གི་ཉེས་པ་སྦྱོང་བའི་ཕྱིར། འདོད་ན་རྩ་ལྟུང་གིས་སྡོམ་པ་གཏོང་བ་མ་ཡིན་པར་འགྱུར་ཏེ། སྡོམ་པས་རྩ་ལྟུང་མི་གཏོང་བའི་ཕྱིར་དང༌། གཉིས་པོ་ལྷན་ཅིག་མི་གནས་འགལ་བ་མ་ཡིན་པའི་ཕྱིར། ཐལ་བ་ལ་ཁས་བླངས་ཀྱི་བསལ་བ་ཞུགས་པར་མ་ཟད་ཁྱབ་པ་ཚད་མས་གྲུབ་པའི་ཚུལ་འདི་ཉིད་རིགས་པའི་ལམ་ཡིན་ཏེ། རྩ་ལྟུང་དེའི་དངོས་ཀྱི་འགལ་ཟླར་གྱུར་པའི་སྡོམ་པ་དེ་ནམ་སྐྱེས་པ་ན་སྔར་ཡོད་ཀྱི་རྩ་ལྟུང་དེ་བཏང་བས་ཁྱབ་སྟེ། དཔེར་ན་སྨོན་པ་སེམས་བསྐྱེད་ཀྱི་སྡོམ་པ་མངོན་དུ་གྱུར་པ་ན།
དེའི་འགལ་བ་མི་མཐུན་ཕྱོགས་སུ་གྱུར་པའི་རྩ་ལྟུང་དེ་བཏང་བས་ཁྱབ་པ་བཞིན་ནོ། ། འོ་ན་འཁྲུལ་སྤོང་ལས་ཀྱང་དབང་བསྐུར་རྗེས་སུ་ལྟུང་བ་ཆེ་བ་རྣམས་བཤགས་དགོས་པར་བཤད་པ་མ་ཡིན་ནམ་ཞེ་ན། སྔར་གྱི་སྔགས་ཀྱི་རྩ་ལྟུང་སྡོམ་པ་གཏོང་རྒྱུ་དེ་དབང་བསྐུར་རྫོགས་པའི་རྗེས་སུའང་མ་དག་པར་ཡོད་དོ་ཞེས་ནི་རྗེ་བཙུན་གྱིས་བཞེད་པ་མ་ཡིན་ཏེ། འཁྲུལ་སྤོང་ལས་གསུངས་པ་དེ་ནི། ཇི་སྐད་དུ། མཉམ་པར་གཞག་པས་བླ་མ་ལ། ། ཅི་འབྱོར་པ་ཡིས་མཆོད་བྱས་ཏེ། ། ཞེས་པས་བསྟན་པའི་མཆོད་པ་དེ་དམ་ཚིག་དང་སྡོམ་པ་གསོ་བའི་སྔོན་དུ་མ་ཟད་འོག་ཏུ་ཡང་བྱ་དགོས་ཏེ། བླ་མ་ནི་དངོས་གྲུབ་ཐམས་ཅད་ཀྱི་རྩ་བ་ཡིན་པའི་ཕྱིར་དང༌། དེས་ལས་ཀྱི་སྒྲིབ་པ་མང་པོ་འདག་པའི་ཕྱིར།
ཞེས་བྱ་བའི་དོན་དུ་དགོངས་སོ། ། གསུམ་པ་ལ་གཉིས་ལས། རིགས་པས་བརྟགས་པ་ནི། འོ་ན་སྔོན་ཚེ་དེ་ལ་སྔགས་ཀྱི་སྡོམ་པ་ལོན་མ་མྱོང་བའི་ལས་དང་པོ་པ་ཞིག་གིས། དཀྱིལ་འཁོར་དུ་བདག་ཉིད་འཇུག་པ་དང༌། དབང་བསྐུར་བ་བླངས་པས་སམ། ཡང་ན་བླ་མེད་ཀྱི་དཀྱིལ་འཁོར་གཅིག་གི་སྡོམ་པ་དང་ལྡན་པ་དེས་དཀྱིལ་འཁོར་གཞན་ཞིག་ཏུ་བདག་འཇུག་དང་དབང་བླངས་པ་དེའི་ཚེ་ན། སྔོན་མེད་ཀྱི་སྡོམ་པ་སྐྱེས་པར་འགྱུར་ཏེ། དེ་འདྲ་དེ་དང་རྩ་ལྟུང་བྱུང་བ་དེ་གཉིས་དཀྱིལ་འཁོར་དུ་མ་ཞུགས་གོང་དུ་སྔགས་ཀྱི་སྡོམ་པ་སྤྱིའམ་ཁྱད་པར་བ་དེ་མི་ལྡན་པར་མཚུངས་པ་གང་ཞིག རྩ་ལྟུང་ཅན་དེས་སློབ་དཔོན་ལ་མ་ལྟོས་པར་བདག་འཇུག་བླངས་པ་ན་སྡོམ་པ་སྔར་མེད་གསར་དུ་སྐྱེས་པའི་ཕྱིར།
འདོད་ནུས་པ་མ་ཡིན་ཏེ། དང་པོ་ནི་དབང་གི་མ་སྨིན་པའི་གང་ཟག་ཡིན་པས་སྡོམ་པ་ཐོབ་པ་ལྟ་ཞོག གསང་སྔགས་ལ་རང་དགར་ཞུགས་པའི་ཉེས་པ་ཤིན་ཏུ་ལྕི་བའི་ཕྱིར་དང༌། གཉིས་པ་ལ་འདོད་ན། བླ་མེད་ཀྱི་དབང་གཅིག་ཐོབ་ལ་མ་ཉམས་པའི་གང་ཟག་དེས་སྔོན་འཇུག་མ་མྱོང་བའི་དཀྱིལ་འཁོར་བརྒྱ་ཕྲག་དག་ཏུ་བདག་ཉིད་འཇུག་པ་དང་དབང་བླངས་ནས་སློབ་མ་དབང་བསྐུར་དུ་རུང་བར་ཧ་ཅང་ཐལ་བའི་ཕྱིར་རོ། ། གཉིས་པ་ནི། སྡོམ་པ་གསོ་བ་ལ་བླ་མ་མེད་པའི་ཚེ་བདག་འཇུག་ངེས་པར་དགོས་ན། སྡོམ་པ་སྐྱེ་བ་དབང་ལ་མི་ལྟོས་པ་དང་འགལ་ཞིང༌། སྡོམ་བཟུང་ལན་གསུམ་པ་དེ་ཙམ་གྱིས་སྡོམ་པ་སོར་ཆུད་ན་བླ་མ་ལ་མ་ལྟོས་པར་སྡོམ་བཟུང་གི་ཆོ་ག་ལན་གསུམ་ཙམ་གྱིས་ཀྱང་སྡོམ་པ་སོར་ཆུད་པར་འགྱུར་རོ། ། བདག་འཇུག་གི་སྡོམ་པ་སོར་ཆུད་པ།
དེ་ལྟར་ཡིན་པ་དེའི་ཚེ་དེས་གཞན་ལ་སྡོམ་པ་ཕོག་པ་དང་དབང་བསྐུར་བའི་ཚེ་ན། དེའི་དབང་དང་སྡོམ་པའི་རྒྱུད་པ་རྡོ་རྗེ་སེམས་དཔའ་ཉིད་ལས་དངོས་སུ་ཐོབ་པར་འཆད་དགོས་ཏེ། གཞན་ནི་མ་དམིགས་པའི་ཕྱིར། དེ་ལྟ་ན། རྩ་ལྟུང་སོར་ཆུད་པའི་བླ་མ་ལས་དབང་ཐོབ་ན་བརྒྱུད་པ་ཐག་ཉེ་བར་འགྱུར་རོ། ། འོ་ན་འཁྲུལ་སྤོང་ལས་ཀྱང་བདག་འཇུག་གིས་གོ་ཆོད་པར་བཤད་པ་མ་ཡིན་ནམ་ཞེ་ན། མ་ཡིན་ཏེ་གཞན་ལས་དབང་ཐོབ་ཟིན་མ་ཉམས་པའི་རྗེས་སུ། རྩ་བའི་ལྟུང་བ་བསྲུང་བ་དང༌། དུས་ལས་མི་ཡོལ་བ་དང༌། རྩ་ལྟུང་སྔ་མའི་བག་ཆགས་སྦྱང་བ་ལ་དགོངས་ནས་རང་གིས་ཀྱང་བདག་འཇུག་ཡང་དང་ཡང་དུ་བྱ་ཞེས་གསུངས་སོ། །
འོ་ན་རྩ་ལྟུང་དུས་ལས་མ་འདས་པའི་བར་དེར་བདག་འཇུག་དང་དབང་ལེན་པ་ཇི་ལྟར་རུང་སྟེ། དེས་སྡོམ་པ་བཏང་བའི་ཕྱིར་སྙམ་ན། དུས་དེར་བདག་འཇུག་གི་སྡོམ་པ་སོར་ཆུད་པ་ནི་ཁས་མི་ལེན་ཏེ། སྡོམ་པ་གསར་དུ་ཐོབ་པའི་རྒྱུ་མ་ཚང་བའི་ཕྱིར། དེ་ལྟ་ན་ཡང་དགོས་པ་མེད་པ་མ་ཡིན་ཏེ། རྩ་ལྟུང་ཕྱི་མ་མི་འཕེལ་ཞིང༌། སྔ་མའི་ཉེས་པ་སྦྱོང་ནུས་པའི་ཕྱིར། བདག་འཇུག་གི་དབང་ལས་སྡོམ་པ་མ་ཐོབ་ཀྱང་ཉེས་པ་སྦྱོང་ནུས་པ་དེའི་ཕྱིར། ལྟུང་བཤགས་སྔོན་དུ་མ་སོང་བར་སློབ་དཔོན་གཞན་ལ་དབང་བླངས་པ་ལས་ཀྱང་སྡོམ་པ་སོར་མ་ཆུད་ཀྱང༌། རྩ་ལྟུང་གི་ཉེས་པ་འབྱང་བར་གཞག་དགོས་སོ། །
གཉིས་པ་ལ་བཞི་སྟེ། ལྟུང་བཤགས་དང་སྡོམ་བཟུང་སོ་སོར་འབྱེད་པ་གཞུང་གིས་མ་བསྟན་པའི་བརྒལ་ལན། རྩ་ལྟུང་གིས་སོ་ཐར་མི་གཏོང་བའི་བརྒལ་ལན། སྡོམ་པ་ལེན་པའི་གོ་དོན་དབང་ལེན་པ་ལ་མི་འཐད་པར་འཆད་པའི་བརྒལ་ལན། ཉམས་པ་གསོ་བའི་གཞུང་འདི་རྩ་ལྟུང་གིས་སྡོམ་པ་གཏོང་བ་ལ་མི་སྦྱོར་བའི་བརྒལ་ལན་ནོ། ། དང་པོ་ནི། སྡོམ་པ་སླར་གསོ་བ་སྟོན་པའི་གཞུང་ཤླཽ་ཀ་ཕྱེད་དང་གཉིས་པོ་འདིས་ལྟུང་བཤགས་དང་སྡོམ་བཟུང་གི་ཆོ་ག་སོ་སོར་ཕྱེ་ནས་སྟོན་པ་ཡིན་ནོ། ། ཞེས་པ་འགལ་བ་མེད་དེ། གོང་དུ་དྲངས་ཟིན་པ་ལྟར་ཁྱེད་རང་ལ་ཚད་མར་གྱུར་པའི་ལུང་འགྲེལ་ཆེན་ལས་ཀྱང་ཆོ་ག་ཆ་གཉིས་བསྟན་པར་གསལ་བའི་ཕྱིར། དཀྱིལ་ཆོག་རྡོ་རྗེ་ཕྲེང་བ་ལས་ཀྱང་བླ་མ་སྨོད་པ་སོགས་ཀྱི་ཉེས་པ་ལ་ནུས་པ་ཇི་ལྟ་བར་སྟོན་མོ་སྔོན་དུ་འགྲོ་བའི་འབུལ་བ་བྱས་ནས།
བླ་མའི་མདུན་དུ་བཤགས་པ་སྔོན་དུ་འགྲོ་བས་སྔ་མ་བཞིན་བཟུང་བར་བྱའོ། ། ཞེས་པའི་ལུང་འདི་དང༌། ནག་པོ་པས་བླ་མ་དང་རྡོ་རྗེ་སྤུན་ལ་ཚོགས་འཁོར་བསྐོར་ཏེ། སྔོན་ལ་ཉེས་པ་འདི་བྱས་བརྗོད་ནས་བཤགས་པ་བྱེད་པར་གསུངས་པའི་ལུང་དེ་ཁྱེད་ལ་ཚད་མར་གྱུར་པའི་ཕྱིར་རོ། ། གལ་ཏེ་དེ་ལྟར་བཤད་པ་དེ། སྔགས་པས་འབད་དེ་བཟུང་བར་བྱ་ཞེས་པའི་གཞུང་གིས་བསྟན་པའོ། ། ཞེ་ན། དེ་ལྟ་ན་གཞུང་ཤླཽ་ཀ་ཕྱེད་དང་གཉིས་པོས་ཆོ་ག་ཆ་གཉིས་བསྟན་པར་གྲུབ་པ་དང༌། དངོས་སུ་མ་བསྟན་པར་མཚུངས་པ་ལ། གཟུང་བར་བྱ།
ཞེས་པའི་ཚིག་གིས་བཤགས་པ་བསྟན་པར་འཆད་ནུས་ན། མཆོད་བྱས་ལ། ཞེས་པའི་གཞུང་གིས་ཀྱང་འཆད་ནུས་པར་མཚུངས་སོ། ། གཉིས་པ་ལ་གཉིས་ཏེ། དངོས་ལན་གདབ་པ་དང༌། ཅུང་ཟད་སྤྲོ་བའོ། ། དང་པོ་ནི། སོ་སོར་ཐར་པ་ལེན་ཞེས་པ་སོ་ཐར་རིགས་བདུན་གང་རུང་གི་དབང་དུ་བྱས་པ་མ་ཡིན་ཏེ་དེའི་ལེན་ཚུལ་འདུལ་བ་ལས་ཇི་ལྟར་འབྱུང་བཞིན་དུ་བྱེད་མི་དགོས་པར། སྔགས་སྡོམ་གང་ལས་ལེན་པའི་བླ་མ་ཁྱིམ་པ་ལྟ་བུ་དེ་ལས་ཀྱང་བླངས་ཆོག་པའི་དོགས་པ་རྗེ་བཙུན་འདི་ལ་འཁྲུངས་པ་ག་ལ་སྲིད་པའི་ཕྱིར། འོ་ན་ཅི་ཞེ་ན།
ཐུན་མོང་མ་ཡིན་པའི་སྐྱབས་འགྲོ་ནས་བརྩམས་ཏེ། རང་གང་ལ་གནས་པའི་ཉེས་སྤྱོད་སྡོམ་པའི་ཚུལ་ཁྲིམས་ཞེས་བྱ་བ་སེམས་དཔའི་སོ་སོར་ཐར་པའི་མིང་ཅན་དེའོ། ། དེ་ལེན་དགོས་པའི་ཤེས་བྱེད་ཀྱང༌། ཉེས་སྤྱོད་སྡོམ་པའི་ཚུལ་ཁྲིམས་འདི་ནི་སྔགས་ཀྱི་སྡོམ་པའི་གཏོང་རྒྱུས་གཏོང་བའི་རྒྱུ་མཚན་གྱིས་འགལ་ཟླར་གྱུར་པའི་སྡོམ་པ་ནི་རྩ་ལྟུང་ལྔ་པའི་འགལ་བ་མི་མཐུན་ཕྱོགས་དེ་མ་གཏོགས་གཞན་རྣམས་འཇུག་པའི་སྡོམ་པར་ངེས་པའི་ཕྱིར། དཔེར་ན་བདེ་གཤེགས་བཀའ་འདས་ཀྱི་ནང་དུ་གཏོགས་པའི་སྲོག་གཅོད་ཀྱི་ཕམ་པའི་ཁ་ན་མ་ཐོ་བ་དེས་རིག་འཛིན་གྱི་སྡོམ་པ་བཏང་བ་སླར་གསོ་བའི་ཚེ། བྱང་ཆུབ་སེམས་དཔའི་སོ་ཐར་གྱི་དབང་དུ་བྱས་པའི་སྲོག་གཅོད་སྤོང་བའི་ཚུལ་ཁྲིམས་དེ་ཡང་དག་པར་ལེན་ཞེས་བྱ་བའི་དོན་ཡིན་གྱི། དེའི་ཚེ་དགེ་སློང་ངམ་དགེ་ཚུལ་གྱི་རྟེན་ཅན་གྱི་རིག་པ་འཛིན་པ་ལ་སྲོག་གཅོད་ཀྱི་ཕམ་པ་བྱུང་བ་དེས་སླར་རང་གང་ལ་གནས་པའི་སོ་ཐར་གྱི་སྡོམ་པ་རིགས་བདུན་གང་རུང་ལེན་ཞེས་པའི་དོན་ནི་མ་ཡིན་ཏེ། དེའི་ཕམ་པ་དང་ཕམ་འདྲ་ལ་ནི་སླར་གསོ་བ་མ་བཤད་ཅིང༌། ཕམ་པ་འཆབ་མེད་ཀྱི་དག་བྱེད་དུ་ནི་ཆད་པའི་ལས་ཀྱིས་བསླབ་པ་བྱིན་པ་སྤྱོད་པ་ཡིན་གྱི། དེས་སྡོམ་པ་ལེན་དགོས་པའི་དོན་མེད་པའི་ཕྱིར།
རང་གང་ལ་གནས་པའི་སོ་ཐར་ལེན་པ་སོགས་འདི་ཡང་མཚན་གཞི་ཡིན་གྱི། ཁྱབ་པ་ངེས་པར་སྟོན་པ་ནི་མ་ཡིན་ཏེ། སྔགས་ཀྱི་རྩ་ལྟུང་གིས་སྐྱབས་འགྲོ་དང་སྨོན་སེམས་གཏོང་བའི་ཕྱིར། གཉིས་པ་ལ་གསུམ་ཏེ། འཁྲུལ་སྤོང་གི་གཞུང་བཀོད་པ་དང༌། དེའི་དོན་བཤད་པ། གཞན་གྱིས་བརྟགས་པའི་མཐའ་བསལ་བའོ། ། དང་པོ་ཇི་སྐད་དུ། རིག་པ་འཛིན་པ་དང་བྱང་ཆུབ་སེམས་དཔའི་སྡོམ་པ་གཉིས་ནི་ནང་མི་འགལ་ལོ། ། སོ་སོར་ཐར་པ་འདི་བྱང་ཆུབ་སེམས་དཔའི་སྡོམ་པ་འཐོབ་པའི་རྟེན་དུ་མི་རུང་སྟེ།
སོ་སོར་ཐར་པ་ནི་གླིང་གསུམ་གྱིས་སྐྱེས་པ་དང་བུད་མེད་མ་ཡིན་པ་གཞན་ལ་མི་སྐྱེ་ལ། བྱང་ཆུབ་ཀྱི་སེམས་ནི་འགྲོ་བ་མཐའ་དག་ལ་སྐྱེ་བར་གསུངས་པའི་ཕྱིར་རོ། ། ཡང་གནས་པའི་རྟེན་དུ་མི་འཐད་དེ། སོ་སོར་ཐར་པ་ནི་ཤི་བས་གཏོང་ལ། བྱང་ཆུབ་སེམས་དཔའ་ནི་ཇི་སྲིད་སངས་མ་རྒྱས་ཀྱི་བར་དུ་མི་གཏོང་བའི་ཕྱིར་རོ། ། ཞེ་ན། ཉན་ཐོས་དང་ཐུན་མོང་བའི་སོ་སོར་ཐར་པ་འདི་ནི་ཐོབ་པ་དང་གནས་པའི་རྟེན་དུ་མི་རུང་བར་ཁྱོད་སྨྲ་བ་བཞིན་ཁོ་བོ་ཅག་ཀྱང་སྨྲའོ། ། འོ་ན་ཁྱོད་ཀྱི་སོ་སོར་ཐར་པ་སྔོན་དུ་སོང་བའི་སྡོམ་པ་གསུམ་གང་ཡིན་ཞེ་ན། འདིར་སོ་སོར་ཐར་པའི་རང་བཞིན་ནི། གཞན་ལ་གནོད་པ་བྱེད་པ་བཞི་དང་བཅས་པ་ལས་ལོག་པ་ཡིན་ལ།
བྱང་ཆུབ་སེམས་དཔའི་སྡོམ་པ་ནི། དེའི་སྟེང་དུ་གཞན་ལ་ཕན་འདོགས་པར་ཞུགས་པ་ཡིན་ཞིང༌། རིག་པ་འཛིན་པ་ནི། དེ་དག་ཀྱང་ལྷའི་རྣམ་པའམ་ཡེ་ཤེས་ཀྱིས་བྱིན་གྱིས་བརླབས་ནས་ལོངས་སྤྱོད་པས་ན་འདི་ལ་འགལ་བ་ཅི་ཡང་ཡོད་པ་མ་ཡིན་ནོ། ། འོ་ན་སོ་སོར་ཐར་པ་དགེ་སློང་གི་བར་ཐོབ་པ་ཞིག་གིས། ཕྱིས་བྱང་ཆུབ་ཏུ་སེམས་བསྐྱེད་ནས་སླར་ཡང་དབང་མནོས་པར་གྱུར་ན་འདི་ལ་སྡོམ་པ་ཇི་ལྟར་ལྡན་ཞེ་ན། དགེ་སློང་གིས་སེམས་བསྐྱེད་པའི་ཚེ་སོ་སོར་ཐར་པ་ཐམས་ཅད། བྱང་ཆུབ་སེམས་དཔའི་སྡོམ་པར་འགྱུར་ལ། དཀྱིལ་འཁོར་དུ་ཞུགས་པའི་ཚེ་ན་སྡོམ་པ་ཐམས་ཅད་ཀྱང་རིག་པ་འཛིན་པའི་སྡོམ་པ་ཞེས་བྱ་བ་ཡིན་ནོ། ། དེ་སྐད་དུ་རྒྱུད་འབུམ་པའི་ལུང་དེ་ཁོ་ན་ཉིད་ཀྱི་ཡེ་ཤེས་གྲུབ་པ་ཞེས་བྱ་བ་ལས་འབྱུང་བ།
རྡོ་ཡི་རིགས་ཀྱི་བྱེ་བྲག་གིས། ། བཞུ་བས་ལྕགས་དང་ཟངས་དངུལ་འབྱུང༌། ། གསེར་འགྱུར་རྩི་ཡི་དངོས་པོ་ཡིས། ། ཀུན་ཀྱང་གསེར་དུ་སྒྱུར་བར་བྱེད། ། དེ་བཞིན་སེམས་ཀྱི་བྱེ་བྲག་གིས། ། རིགས་ཅན་གསུམ་གྱི་སྡོམ་པ་ཡང༌། ། དཀྱིལ་འཁོར་ཆེན་པོ་འདིར་ཞུགས་ན། ། རྡོ་རྗེ་འཛིན་པ་ཞེས་བྱའོ། ། ཞེས་གསུངས་སོ། ། དཔེ་དེའི་རྡོ་ནི་ཕལ་པ་ཡིན་ལ།
ལྕགས་ནི་ཉན་ཐོས་ཀྱི་བསླབ་པར་བྱ་བ། ཟངས་ནི་རང་རྒྱལ་གྱི་བསླབ་པར་བྱ་བ། དངུལ་ནི་བྱང་ཆུབ་སེམས་དཔའི་བསླབ་པར་བྱ་བ་ཡིན་ཞིང༌། གསེར་འགྱུར་གྱི་རྩི་ནི་རྡོ་རྗེ་ཐེག་པའི་བསླབ་པར་བྱ་བ་ཡིན་པར་མངོན་ནོ། ། ཞེས་གསུངས། གཉིས་པ་ནི། གཞུང་འདིའི་དོན་ནི་གསུམ་དུ་འདུས་ཏེ། སོ་ཐར་རིགས་བདུན་གང་རུང་གི་སྡོམ་པ་དང༌། སེམས་བསྐྱེད་ཀྱི་སྡོམ་པའི་གཞི་མཐུན་མི་སྲིད་པར་བསྟན་པ། ཐེག་ཆེན་གྱི་སོ་ཐར་དང་སྡོམ་པ་གོང་མ་གཉིས་ཀྱི་གཞི་མཐུན་སྲིད་པའི་དཔེ་བསྟན་པ།
སྔ་མ་གཞི་མཐུན་མི་སྲིད་པ་ལ་རྩོད་པ་སྤང་བའོ། ། དང་པོ་ནི། དྲི་བ་དང་ལན་གཉིས་ཀྱི་སྒོ་ནས་ཁོ་བོ་ཅག་ཀྱང་སྨྲའོ། ། ཞེས་པ་ཡན་གྱིས་བསྟན། གཉིས་པ་ནི། འོ་ན་ཁྱོད་ཀྱིས། ཞེས་པ་ནས། འགལ་བ་ཅི་ཡང་ཡོད་པ་མ་ཡིན་ནོ། ། ཞེས་པའི་བར་གྱིས་བསྟན། གོང་དུ་རྩ་ལྟུང་གིས་བཏང་བའི་སོ་ཐར་སླར་ལེན་དགོས་པར་བཤད་པའི་སོ་ཐར་ཡང་འདི་ཉིད་ལ་དགོངས་པར་གསལ་བ་དེའི་ཕྱིར་གཞན་གྱིས་བཏགས་པའི་ཀླན་ཀ་གོང་དུ་དྲངས་མ་ཐག་པ་དེ་དག་འཇུག་པའི་གོ་སྐབས་ག་ལ་ཡོད།
གཞི་མཐུན་པ་དེའི་མཚན་གཞི་ནི། རྣམ་སྣང་གི་དམ་ཚིག་ཏུ་བཤད་པའི་ཉེས་སྤྱོད་སྡོམ་པའི་ཚུལ་ཁྲིམས་དེ་ཉིད་དོ། ། སྤྱིར་བྱང་སེམས་ཀྱི་སྡོམ་པ་ཕར་ཕྱིན་གྱི་ཐེག་པར་ཐོབ་པ་དང༌། སྔགས་ཀྱི་དབང་ལས་ཐོབ་པ་གཉིས་ཡོད་ལ། དེ་ཉིད་ཀྱི་རང་ལྡོག་ནས་གཞི་མཐུན་པར་ཁས་མི་ལེན་ཀྱང་གཉིས་ཀ་འཇུག་པའི་སྡོམ་པར་འདུ་བའི་རྒྱུ་མཚན་གྱིས་སོ། ། གསུམ་པ་རྩོད་པ་སྤང་བ་ནི། སོ་ཐར་རིགས་བདུན་གང་རུང་དང་སྡོམ་པ་གཉིས་ཀྱི་གཞི་མཐུན་མི་སྲིད་ན། རྒྱུའི་ཀུན་སློང་དམན་པའི་བྱང་ཆུབ་ཏུ་སེམས་བསྐྱེད་པ་ལས་བྱུང་བའི་དགེ་སློང་གི་སྡོམ་ལྡན་ཞིག་གིས་བྱང་ཆུབ་ཏུ་སེམས་བསྐྱེད་པའི་ཚེ། དེའི་རྒྱུད་ལ་དགེ་སློང་གི་སྡོམ་པ་དང་མི་ལྡན་པའམ། ཡང་ན་དམན་པའི་སེམས་བསྐྱེད་ཀྱང་ལྡན་པར་འགྱུར་བ་དང༌།
ཡང་ན་བསྐལ་བ་གྲངས་མེད་གསུམ་གྱིས་ངེས་པར་སྒྲུབ་དགོས་པའི་བྱང་ཆུབ་ཏུ་སེམས་བསྐྱེད་པ་ཞིག་གིས། ཚེ་འདི་ཉིད་ཀྱིས་འགྲུབ་ཏུ་རུང་བའི་བྱང་ཆུབ་ཏུ་སེམས་བསྐྱེད་པ་དེའི་ཚེ། དེས་སེམས་བསྐྱེད་སྔ་མ་བཏང་བའམ། ཕྱི་མ་མ་སྐྱེད་པ་གང་རུང་གཅིག་ཏུ་ཐལ་བར་འགྱུར་ཏེ། དེ་དག་ནི་ཕན་ཚུན་ནང་འགལ་བའི་ཕྱིར་ཞེ་ན། ཞེས་པའི་དྲི་བ་ནི། འོ་ན་སྔར་ཞེས་པ་ནས། ཇི་ལྟར་ལྡན་ཞེ་ན། ཞེས་པའི་བར་རོ། ། དེའི་ལན་ནི།
སེམས་བསྐྱེད་སྔ་མ་བཏང་ནས་ཕྱི་མ་དེ་མངོན་དུ་བྱས་པ་ཡིན་ནོ་ཞེས་འཆད་པ་ནི། དགེ་སློང་གིས་ཞེས་སོགས་ཏེ། འདིར་བྱང་ཆུབ་སེམས་དཔའི་སྡོམ་པ་ཞེས་པ་དང༌། རིག་པ་འཛིན་པའི་སྡོམ་པ་ཞེས་བྱ་བ་གཉིས་ཀ་ལ་སོ་སོར་སྨོན་འཇུག་གཉིས་གཉིས་ཡོད་པར་འདྲ་ཞིང༌། དེ་དག་ཀྱང་བྱང་ཆུབ་སེམས་དཔའི་སེམས་བསྐྱེད་ཀྱི་སྡོམ་པར་ཁྱད་པར་ཡོད་པ་མ་ཡིན་ནོ། ། སེམས་བསྐྱེད་སྔ་མ་སྔ་མའི་ལྡོག་ཆ་བཏང་ནས་ཕྱི་མ་ཕྱི་མ་མངོན་དུ་བྱས་པ་དེའི་ཚེ། དེའི་དུས་ཀྱི་རིག་པ་འཛིན་པ་དེའི་རྒྱུད་ཀྱི་སེམས་བསྐྱེད་ལ། སྤྱིར་ཐེག་ཆེན་སེམས་བསྐྱེད་དང༌། བྱེ་བྲག་ཏུ་སྔགས་ནས་གསུངས་པའི་སངས་རྒྱས་ལ་དམིགས་པའི་སེམས་བསྐྱེད་ཀྱིས་ཁྱབ་པ་ཞེས་བྱ་བ་ཡིན་ལ། དེའི་ཤེས་བྱེད་ཀྱི་དཔེ་སྟོན་པ་ནི།
རྒྱུད་འབུམ་པའི་ལུང་ཞེས་སོགས་ཏེ། དཔེའི་སྐབས་སུ་གསེར་འགྱུར་གྱི་རྩི་ཐེབས་པའི་རྫས་དེ་ཡིན་ན་གསེར་ཡིན་པས་ཁྱབ་པ་དཔེར་བྱས་ནས། དོན་ནི་དེ་དུས་ཀྱི་སེམས་བསྐྱེད་ལ་རིག་པ་འཛིན་པའི་བསླབ་བྱས་ཁྱབ་པ་ཞེས་བྱ་བའི་དོན་ནོ། ། གསུམ་པ་ནི། འདིའི་སྐབས་ཀྱི་ཕྱིར་རྒོལ་བས་འཁྲུལ་སྤོང་གི་བཞེད་པས་སྡོམ་པ་གསུམ་པོ་རིག་པ་འཛིན་པའི་རྒྱུད་ལ་དངོས་པོ་གཅིག་ཡིན་པས་རིག་འཛིན་བཏང་ན་གཞན་གཉིས་གཏོང་བར་དགོངས་སོ། ། ཞེས་གསུང་པ་དེ་ལེགས་པར་བསལ་ཟིན་པ་ཡིན་ཏེ། ཕྱོགས་སྔ་མའི་དགོངས་དོན་རྒྱས་པར་བསྟན་ཟིན་པ་དེ་ཉིད་ཀྱི་ཕྱིར་རོ། ། དེ་ལྟ་མོད་ཀྱི་རིག་འཛིན་གྱི་རྩ་ལྟུང་བྱུང་བའི་ཚེ། བྱང་སེམས་ཀྱི་སོ་ཐར་དང་སེམས་བསྐྱེད་ཀྱི་སྡོམ་པ་གཉིས་ཀ་གཏོང་བ་སྲིད་པའི་དཔེ་ནི། རྩ་ལྟུང་ལྔ་པ་ཕོག་པའི་ཚེ་ལྟ་བུ་ཡིན་ལ།
ཐེག་ཆེན་ཐུན་མོང་མ་ཡིན་པའི་སྐྱབས་འགྲོ་ནས་བཟུང་སྟེ། སོ་ཐར་དང༌། སྨོན་པ་དང༌། འཇུག་པ་དང༌། རིག་པ་འཛིན་པའི་སྡོམ་པ་རྣམས་འབད་དེ་བཟུང་ཞེས་བྱ་བའི་དོན་དུ་གྲུབ་པས་སྐབས་དེའི་ཀླན་ཀ་མཐའ་དག་སྤངས་པ་ཡིན་ནོ། ། ཕྱོགས་སྔ་མའི་རྗེས་སུ་དད་པ་ཙམ་གྱིས་འབྲང་བ་དག་གིས་བརྟགས་པ་ནི། དགེ་སློང་རིག་པ་འཛིན་པའི་རྒྱུད་ཀྱི་དགེ་སློང་གི་སྡོམ་པ་སོགས་གསུམ་པོ་གཞི་མཐུན་པ་ཉིད་དུ་རྗེ་བཙུན་གྱི་གཞུང་འདི་དག་གིས་བསྟན་པ་ཡིན་ནོ་ཞེས་སྨྲ་བ་དེ་དག་ནི། རྗེ་བཙུན་གྱི་ལུང་དྲངས་མ་ཐག་པ་དུམ་བུ་གསུམ་དུ་གནས་པའི་དང་པོ་དང་འགལ་བར་རྟོགས་སླ་བ་དང༌། གསེར་འགྱུར་གྱི་རྩི་བཏབ་པའི་དུས་ཀྱི་དཔེ་དེ་དག་གཞི་མཐུན་པ་ཉིད་དུ་ཐལ་བ་དང༌། དོན་ཡང་བྱང་ཆུབ་མ་ཐོབ་ཀྱི་བར་དུ་ཁས་བླངས་པའི་སོ་ཐར་རིགས་བདུན་པ་རྗེ་བཙུན་གྱིས་བཞེད་དོ་ཞེས་བྱ་བ་འདི་ནི་སྤྱིར་བདེ་བར་གཤེགས་པའི་རིང་ལུགས་མཐའ་དག་ལས་ཉམས་ཤིང༌།
རྗེ་བཙུན་ཁུ་དབོན་གྱི་གསུང་རབ་བཀའ་དང་བསྟན་བཅོས་མཐའ་དག་གི་ལམ་སྲང་དུ་ལེགས་པར་ཞུགས་པ་རྣམས་མི་བཟད་པའི་གཡང་སར་འདྲེན་པའི་གཡོ་ཐབས་བླ་ན་མེད་པ་ཡིན་པས་རྣམ་པ་ཐམས་ཅད་དུ་དོར་བར་བྱ་བ་ཁོ་ནའོ། ། གསུམ་པ་ནི། རིག་པ་འཛིན་པའི་སྡོམ་པ་སླར་ཡང་བཟུང་ཞེས་གཞུང་གི་འབྲུ་གཉེར་བ་ན། དབང་བསྐུར་ལེན་ཞེས་པ་ཡི་གེའི་དོན་ལ་མི་འཇུག་པ་མ་ཡིན་ཏེ། དུས་ཀྱི་འཁོར་ལོའི་དབང་གི་ལེའུ་ལས་རྩ་བའི་ལྟུང་བ་རྣམ་པར་དག་པའི་ཐབས་གསུངས་པ། རྩ་བའི་ལྟུང་བ་རྣམ་པར་དག་པར་འགྱུར་ཏེ་ཡོན་ཏན་ལྡན་པ་དབང་བདུན་ལ་གནས་དག་གིའོ། ། བུམ་པ་གསང་བ་ལ་ནི་གལ་ཏེ་བརྟུལ་ཞུགས་ངེས་པའི་དབང་གིས་གོང་མ་ལ་ནི་དག་པ་མེད། རྩ་བའི་ལྟུང་བ་གང་གིས་དག་པའི་སླད་དུ་སླར་ཡང་དཀྱིལ་འཁོར་འདིར་ནི་འཇུག་བྱ་སྟེ། རྗེས་སུ་གནང་བ་ཐོབ་ནས་སླར་ཡང་ཚོགས་ཀྱི་འདུས་པར་ཐུ་བོའི་མིང་ནི་ཆུང་བ་ཉིད་དུ་འགྱུར། ། ཞེས་པ་སྟེ།
འདིར་གང་གི་ཚེ་ཇི་སྐད་བཤད་པའི་རྩ་བའི་ལྟུང་བ་བྱུང་བར་འགྱུར་ན་དེའི་ཚེ་རྩ་བའི་ལྟུང་བ་རྣམ་པར་དག་པར་འགྱུར་བའི་ཐབས་ནི་འདི་ལྟར། དབང་བདུན་པ་ལ་གལ་ཏེ་རྩ་བའི་ལྟུང་བ་དེ་སྦྱང་བར་འདོད་པ་དེ་ལྟ་ན་ནི་དང་པོར་ངག་གིས་བཟླས་པ་དཀྱིལ་འཁོར་གྱི་ལྷའི་གྲངས་ཇི་སྙེད་པ་དེ་སྙེད་ལ་སྟོང་ཕྲག་སུམ་ཅུ་རྩ་དྲུག་ཏུ་བཟླས་དགོས་པར་འགྱུར་རོ། ། དེ་ཡང་ཡོན་ཏན་ལྡན་པ་ཞེས་པ་ཕྱིས་མི་བྱེད་པའི་སྡོམ་པ་ལ་གནས་པ་དག་གིའོ། ། ཡང་བུམ་པ་གསང་བའི་དབང་བསྐུར་ལ་གནས་པ་ལ་གལ་ཏེ་རྩ་བའི་ལྟུང་བ་དེ་བྱུང་བ་སྦྱང་བར་འདོད་པ་དེ་ལྟ་ན་ནི། བརྟུལ་ཞུགས་ངེས་པའི་དབང་གིས་ཞེས་པ་བསོད་ནམས་དང་ཚུལ་ཁྲིམས་ཀྱི་དབང་གིས་དག་པར་འགྱུར་གྱི་གཞན་དུ་ནི་མ་ཡིན་ནོ། ། སླར་འདག་པར་འདོད་པ་གང་ཡིན་པ་དེ་རྣམས་ལ་ནི་རྡོ་རྗེ་སློབ་དཔོན་གྱིས་ཆད་པའི་ལས་སྦྱིན་ཞིང༌། དེ་རྣམས་ཀྱི་ཆད་པ་དང་དུ་བླངས་ལ་སྤྱད་པར་བྱའོ། ། གོང་མ་ཤེས་རབ་ཡེ་ཤེས་ཀྱི་དབང་བསྐུར་བ་རྣམས་ལ་གལ་ཏེ་རྩ་བའི་ལྟུང་བ་བྱུང་བ་དེ་ལྟ་ན་ནི། དེའི་ཚེ་དེ་ལ་སློབ་དཔོན་གྱིས་ཆད་པ་སྦྱིན་པས་དག་པ་མེད་དོ། ། འོ་ན་གང་གིས་ཤེ་ན་འདིར་ནི་རང་གི་སེམས་རྣམ་པར་དག་པ་ཙམ་གྱིས་འདག་ལ།
སེམས་དག་པ་དེ་ཡང་བསོད་ནམས་དང་ཚུལ་ཁྲིམས་ཀྱི་སྟོབས་ཀྱིས་བདག་ཉིད་ཀྱི་སྡིག་པ་དག་པ་ལ་སོགས་བྱས་ནས། སངས་རྒྱས་བྱང་ཆུབ་སེམས་དཔའ་རྣམས་ཀྱིས་བྱིན་རླབས་དང་བཅས་པའི་གནས་སུ་འགྱུར་ཏེ། བདག་རང་གིས་བདག་ཉིད་དག་པ་ཐོབ་བོ་ཞེས་པ་ནི་སངས་རྒྱས་རྣམས་ཀྱི་བཞེད་པའོ། ། འདིར་གང་གི་ཚེ་དབང་ལ་གནས་པའམ། བུམ་པ་དང་གསང་དབང་ལ་རྩ་བའི་ལྟུང་བ་བྱུང་བར་གྱུར་ན། དེ་དག་པའི་སླད་དུ་དཀྱིལ་འཁོར་འདི་བྲིས་ནས་སླར་མི་བྱེད་པའི་དོན་དུ་སླར་དཀྱིལ་འཁོར་དུ་འཇུག་པ་ལ་སོགས་པ་བྱས་སོ། ། ཞེས་གསུངས། འདིར་སོགས་པའི་སྒྲས་ནི་དབང་བསྐུར་བ་སྟོན་པ་ཡིན་ཏེ། བྱིས་པ་འཇུག་པའི་དབང་བདུན་ནི་བྲིས་པའི་དཀྱིལ་འཁོར་དུ་ངེས་པར་བསྐུར་དགོས་པའི་ཕྱིར། དེ་སྐད་དུ་ཡང༌།
སྡིག་པའི་དྲི་མ་འཕྲོག་པའི་དབང་བསྐུར་བདུན་པོ་འདི་དག་དཀྱིལ་འཁོར་དུ་ནི་ཡང་དག་རབ་སྦྱིན་བྱ། ཞེས་གསུངས་པའི་ཕྱིར། དེ་བས་ན་སྡོམ་པ་ལེན་པ་དང་དབང་ལེན་པ་ཡི་གེའི་དོན་གཅིག་ལ་འདུ་བར་གྲུབ་བོ། ། དེ་ལྟ་ན་ཡང་དུས་ཀྱི་འཁོར་ལོའི་ལུགས་ཀྱིས། སྔགས་ཀྱི་སྡོམ་པ་དངོས་ཡོངས་སུ་རྫོགས་པ་ནི། དབང་གོང་མ་བཞི་ཡོངས་སུ་རྫོགས་པའི་མཐར་སྐྱེ་བ་ཡིན་ལ། དབང་བདུན་པོ་ནི། རྩ་བའི་ལྟུང་བ་ཅན་ནམ་ལས་དང་པོ་པ་ཡིན་ཀྱང་རུང༌། སྡིག་པའི་དྲི་མ་སྦྱོང་བྱེད་ཡིན་པར་འཆད་དོ། ། འདིར་ཞར་ལ་ཆད་པའི་ལས་ཞེས་པ་ནི།
དཔེར་ན་དགེ་སློང་ཕམ་པ་འཆབ་མེད་ཅན་དེ་ཇི་སྲིད་ཆད་པའི་ལས་ཀྱིས་བསླབ་པ་མ་སྦྱིན་པ་དེ་སྲིད་དུ་དགེ་སློང་གི་གྲལ་མི་དབང་བ་དེ་བཞིན་དུ། འདིར་དཀྱིལ་འཁོར་དུ་ཞུགས་པ་ལ་སོགས་པའི་རྗེས་སུ་གནང་བ་འདི་མ་ཐོབ་ཀྱི་བར་དུ། རིག་པ་འཛིན་པའི་ཚོགས་ཀྱི་འདུས་པར་འཇུག་ཏུ་མི་སྟེར་བའོ། ། ཡང་བསོད་ནམས་དང་ཚུལ་ཁྲིམས་ཀྱི་ཚོགས་ཞེས་པ་ནི། བྱིས་པ་འཇུག་པའི་དབང་བདུན་ལས་ཐོབ་པའི་བསོད་ནམས་ཀྱི་ཚོགས་དང༌། བུམ་གསང་གི་དབང་ལས་ཐོབ་པའི་ཚུལ་ཁྲིམས་ཀྱི་ཚོགས་ལ་བྱ་ལ། དེ་ཡང་དབང་གོང་མའི་རྩ་ལྟུང་སྦྱོང་བྱེད་དུ་བསོད་ནམས་ཀྱི་ཚོགས་བསྐྱེད་པའི་རིམ་པ་དང༌། ཚུལ་ཁྲིམས་ཀྱི་ཚོགས་མི་འཕོ་བའི་ཚུལ་ཁྲིམས་མི་ཉམས་པར་བསྲུང་བའོ། ། དེ་ཡང་ཤེས་རབ་ཡེ་ཤེས་ཀྱི་དབང་གི་འགལ་ཟླར་གྱུར་པའི་རྩ་ལྟུང་ཅན་དེ་ལ་ནི་ཐུ་བོའི་མིང་ཅན་ཐ་ཆུངས་སུ་འགྱུར་བའི་དེ་ལྟ་བུའི་ཆད་པའི་ལས་ཀྱིས་ལྟུང་བ་མི་འདག་པས། ཡན་ལག་དྲུག་གི་རྣལ་འབྱོར་མཐར་ཕྱིན་པར་བྱས་པའི་སྟོབས་ཀྱིས་དག་པར་བྱེད་དགོས་པའོ། །
དེ་ལྟར་བྱས་ཟིན་པའི་འོག་ཏུ་དབང་གོང་མ་བཞི་ཡང་དག་པར་བླངས་ནས་སྡོམ་པ་སོར་ཆུད་པར་བྱེད་དགོས་པ་ཡིན་ཏེ། ཆད་ལས་དང་ཚོགས་གཉིས་དང༌། དབང་བདུན་བསྐུར་བ་དང༌། རང་གི་སེམས་རྣམ་པར་དག་པར་བྱེད་པ་རྣམས་ནི་རྩ་ལྟུང་གི་ཉེས་པ་དག་པར་བྱེད་པའི་ཐབས་ཡིན་གྱི་སྡོམ་པ་སོར་ཆུད་པའི་ཐབས་དངོས་མ་ཡིན་པའི་ཕྱིར་རོ། ། བཞི་པ་ནི། ཇི་སྐད་དུ། མཉམ་པར་གཞག་པས་བླ་མ་ལ། ། ཞེས་སོགས་ཀྱི་ཚིགས་བཅད་ཕྱེད་དང་གཉིས་པོ་འདི་རྩ་ལྟུང་གི་སྡོམ་པ་ཉམས་པ་སླར་གསོ་བའི་གཞུང་དུ་མི་སྦྱོར་བར་སྡོམ་ལྡན་གྱི་ཉིན་མཚན་གྱི་ཐུན་སོ་སོ་ལ་དམ་ཚིག་དང་སྡོམ་པ་གསལ་བཏབ་ནས་འཛིན་པའི་གཞུང་ཁོ་ནར་སྦྱོར་བ་ནི་རིགས་པ་མ་ཡིན་ཏེ། གོང་དུ་རྩ་ལྟུང་གིས་དམ་ཚིག་ཉམས་ན་དམྱལ་བ་ལ་སོགས་པའི་སྡུག་བསྔལ་མྱོང་བར་འགྱུར་རོ། ། ཞེས་པ་ལ་འཕྲོས་ན།
དེ་ལྟ་ན། དེ་སླར་གསོ་བའི་ཐབས་མེད་དམ་སྙམ་པ་ལ། དེ་གསོ་བའི་ཐབས་ཡོད་དོ་ཞེས་སྟོན་པ་ལ་གཞུང་འདི་དག་གསུངས་པའི་ཕྱིར་དང༌། དེ་ལས་གཞན་དུ་ན་གཞུང་འདིས་ལས་དང་པོ་པས་སྡོམ་པ་གསར་དུ་འཛིན་པའི་ཚུལ་སྟོན་པ་ཡིན་ནོ། ། ཞེས་བརྗོད་ན་ཡང་མཚུངས་པའི་ཕྱིར་རོ། ། གསུམ་པ་སྡོམ་པ་ཐོབ་དུས་ལ་སོགས་པའི་བརྒལ་ལན་ལ་གཉིས་ཏེ། བུམ་དབང་ལ་ལྟོས་པའི་སྡོམ་པ་ཐོབ་དུས་ཀྱི་བརྒལ་ལན་དང༌། དབང་གོང་མ་གསུམ་ལས་ཐོབ་པའི་སྡོམ་པ་ཡོད་མེད་ཀྱི་བརྒལ་ལན་ནོ། ། དང་པོ་ལ། ཕྱོགས་སྔ་མ་ནི།
རྗེ་བཙུན་ས་སྐྱ་པ་རྣམས་ཀྱིས་སྔགས་ཀྱི་སྡོམ་པ་ཡོངས་སུ་རྫོགས་པའི་མེད་ན་མི་འབྱུང་བའི་རྒྱུ་ནི་དབང་བསྐུར་བ་ཡིན་པར་གསུངས་སོ། ། གཉིས་པ་རྒོལ་བ་ནི། སྙེ་མ་མཁན་པོ་ན་རེ། སྡོམ་པ་ཡོངས་སུ་རྫོགས་པ་སྐྱེ་བ་ནི་འབོགས་པའི་ཆོ་ག་ལན་གསུམ་བྱས་པའི་མཐར་སྐྱེ་བ་ཡིན་གྱི། དབང་རྫོགས་པ་ལ་ལྟོས་མི་དགོས་ཏེ། རྡོ་རྗེ་རྩེ་མོ་ལས། སྡོམ་པ་གསུམ་ལ་ལེགས་བཀོད་ནས། ། དེ་ལ་དཀྱིལ་འཁོར་བསྟན་པར་བྱ། ། ཞེས་གསུངས་པའི་ཕྱིར། འདི་ལ་གསུམ་སྟེ།
སྡོམ་པ་མི་འཛིན་པ་ལ་དབང་མི་བསྐུར་བའི་ཚུལ། དེ་ལ་རྩོད་པ་སྤངས་ཏེ་དབང་བསྐུར་བས་སྡོམ་པ་འཛིན་པའི་ཚུལ། བྱ་སྤྱོད་ཀྱི་དབང་བསྐུར་ལ་སྡོམ་པ་གང་འཛིན་བསྟན་པའོ། ། དང་པོ་ནི། རྡོ་རྗེ་འབྱུང་བ་ལས། གང་ཞིག་སྡོམ་པ་འཛིན་པར་མི་བྱེད་པ་དེ་ལ་ནི་དེང་ཁྱོད་ཅེས་པ་ལ་སོགས་པ་བརྗོད་པར་མི་བྱ་སྟེ། སློབ་དཔོན་དུ་རྗེས་སུ་གནང་བ་དང་དབང་བསྐུར་བར་མི་བྱའོ། ། འཇུག་པ་ཙམ་ཞིག་ནི་བྱེད་དུ་གཞུག་གོ ། ཞེས་གསུངས་པ་དང༌། གཞུག་ཙམ་ལ་ནི་སྣོད་དང་ལྡན་མི་ལྡན་བརྟག་མི་དགོས་པར་གསུངས་ཏེ།
རྩེ་མོ་ལས། དེ་བཞིན་གཤེགས་པ་ཐམས་ཅད་ཀྱི་གསང་བའི་དཀྱིལ་འཁོར་གྱི་རྒྱལ་པོ་ཆེན་པོ་འདིར་ནི། མ་ལུས་ཤིང་ལུས་པ་མེད་པའི་སེམས་ཅན་གྱི་ཁམས་ཐམས་ཅད་འཇུག་ཏུ་རུང་ངོ༌། ། སྣོད་དང་སྣོད་མ་ཡིན་པ་ཡོངས་སུ་བརྟག་པར་མི་བྱ་སྟེ། གཞུག་པ་ལ་མངོན་པར་ཞེན་པར་ཡོངས་སུ་བཟུང་བར་བྱའོ། ། དེ་ཅིའི་ཕྱིར་ཞེ་ན། སེམས་ཅན་ཐམས་ཅད་ཀྱིས་མཐོང་བ་ཙམ་གྱི་མོད་ལ་ཕྱིར་མི་ལྡོག་པ་ཉིད་དུ་འགྱུར་རོ། ། དད་པ་མེད་པ་དང༌། དགེ་བའི་རྩ་བ་མ་བསགས་པ་དང༌། རྒྱུད་ཡོངས་སུ་མ་སྨིན་པ་དང༌།
དད་པ་མེད་པ་མང་དུ་ཟིན་ཀྱང་འོན་ཀྱང་མཐོང་བ་ཙམ་གྱིས་སོ། ། ཞེས་གསུངས་སོ། ། གཉིས་པ་ནི། འོ་ན་རྡོ་རྗེ་འབྱུང་བ་དང་དེ་ཉིད་བསྡུས་པའི་བསྟོད་འགྲེལ་ལས། སྡོམ་པ་མི་འཛིན་པ་ལ་དབང་བསྐུར་བཀག་པ་དང༌། ཡང་འགྲེལ་བ་དེ་ཉིད་ལས། མེ་ཏོག་གི་ཕྲེང་བའི་དབང་བསྐུར་བ་དང༌། ཕྱག་རྒྱའི་དབང་བསྐུར་བ་དང༌། རྡོ་རྗེའི་དབང་བསྐུར་དང༌། བདག་པོའི་དབང་བསྐུར་བ་དང༌།
མིང་གི་དབང་བསྐུར་བར་གསུངས་པ་འདི་དག་ཐམས་ཅད་ཀྱིས་ཀྱང་ཕྱིར་མི་ལྡོག་པའི་ས་བོན་སྐྱེད་པའི་ཕྱིར་ཡིན་པས་སྡོམ་པ་ཐམས་ཅད་བཟུང་བ་དང་སྡོམ་པ་མ་བཟུང་བའི་སྤྱི་དབང་བསྐུར་བ་ཡིན་ནོ། ། ཞེས་གསུངས་པ་དག་དང་འགལ་ལོ་ཞེ་ན། མི་འགལ་ཏེ། སྔགས་སྡོམ་མི་འཛིན་ཀྱང་སློབ་མ་ཆོས་དང་ལྡན་མི་ལྡན་གཉིས་ལས། ལྡན་པའི་དབང་དུ་བྱས་ནས་བསྐུར་དུ་རུང་བར་བཤད་དོ། ། དེ་ཇི་ལྟ་བུ་ཞེ་ན། བཞི་བརྒྱ་ལྔ་བཅུ་པའི་འགྲེལ་པར་ཤཱནྟི་པས་གསུངས་པ་ལྟར་ཁས་བླངས་པར་བྱ་སྟེ། ཇི་སྐད་དུ། ཡང་གང་ཞིག་ལ་རིག་པའི་དབང་བསྐུར་བ་ཙམ་སྦྱིན་ཞེ་ན། སློབ་དཔོན་དུ་དབང་བསྐུར་བ་དོན་དུ་གཉེར་བའམ།
དེ་དོན་དུ་གཉེར་བ་སྤྱིའི་སྡོམ་པ་ཉི་ཚེ་ཙམ་ལེན་པར་བྱེད་ཀྱི། སློབ་དཔོན་སྡོམ་པ་ནི་མ་ཡིན་པ་དག་ལའོ། ། ཞེས་གསུངས་པ་ལྟར་རོ། ། འོ་ན་སྡོམ་པ་སྤྱི་དང༌། སློབ་དཔོན་གྱི་སྡོམ་པའི་ཁྱད་པར་གང་ཞེ་ན། འགྲེལ་བ་དེ་ཉིད་ལས། དེ་ལ་སྡོམ་པ་གང་སློབ་དཔོན་དུ་མི་བྱེད་ཀྱང་སྦྱིན་པ་དེ་ནི་སྤྱིའི་ཡིན་ཏེ། སྐྱབས་སུ་འགྲོ་བ་དང༌། བྱང་ཆུབ་ཏུ་སེམས་བསྐྱེད་པ་ཙམ་གྱི་མཚན་ཉིད་སྔར་བཤད་པ་ཡིན་ནོ། ། དེ་ལ་སློབ་དཔོན་དུ་བྱེད་པ་སྦྱིན་པ་གང་ཡིན་པ་དེ་ནི་སློབ་དཔོན་གྱི་སྡོམ་པ་སྟེ།
རིགས་ལྔས་བསྡུས་པའོ། ། ཞེས་གསུངས་པ་དེ་ཉིད་དོ། ། ལུགས་འདི་ནི་དཀྱིལ་ཆོག་རྡོ་རྗེ་ཕྲེང་བ་དང༌། སྡོམ་འབྱུང་གི་དཀའ་འགྲེལ་པདྨ་ཅན་གཉིས་སུ་ཡང་བཤད་དེ། ཤིན་ཏུ་ལེགས་པ་ཡིན་ནོ། ། གསུམ་པ་ནི། དཀྱིལ་ཆོག་རྡོ་རྗེ་ཕྲེང་བ་ལས། ཕྲེང་བ་དང་ཆུ་ལ་སོགས་དབང་དྲུག་པོ་འདི་རྣམས་ཀྱིས་མ་རིག་པའི་གཉེན་པོ་ནུས་པ་ཉིད་དུ་སྒྲུབ་པར་བྱེད་པས་རིག་པའི་དབང་ཞེས་བརྗོད་དོ། ། དབང་འདི་རྣམས་བསྐུར་བའི་སློབ་དཔོན་བྱ་བ་དང་སྤྱོད་པའི་རྒྱུད་དག་ཉན་པ་དང༌། བཤད་པ་དང་སྔགས་སྒྲུབ་པ་རྣམས་ལ་དབང་བར་འགྱུར་རོ། །
ཞེས་གསུང༌། དེའི་ཕྱིར་ཨ་བྷ་ཡའི་བཞེད་པས། རྒྱུད་སྡེ་གོང་མ་གཉིས་མ་གཏོགས་པའི་འབྱུང་པོ་འདུལ་བྱེད་ལ་སོགས་པའི་དཀྱིལ་འཁོར་རྡོ་རྗེ་ཕྲེང་བར་གསུངས་པ་རྣམས་ཀྱི་དབང་བསྐུར་བ་ན། རིགས་ལྔའི་སྡོམ་བཟུང་གི་སྡོམ་པ་འཛིན་པར་དོར་ནས། སྡོམ་པ་ཐུན་མོང་བ་ཙམ་བཟུང་ནས་དབང་བསྐུར་བས་ཆོག་སྟེ། སློབ་མའི་དབང་བསྐུར་ཙམ་གྱིས་བྱ་སྤྱོད་ཀྱི་རྒྱུད་ཉན་བཤད་དང་སྒྲུབ་པ་ལ་དབང་བར་འགྱུར་བའི་ཕྱིར། སློབ་དཔོན་གྱི་དབང་མི་བསྐུར་བ་ལ་རྡོ་རྗེ་སློབ་དཔོན་གྱི་སྡོམ་པ་མི་སྟེར་བར་གསུངས་པའི་ཕྱིར། སློབ་དཔོན་ལ་བ་པའི་དཀྱིལ་ཆོག་ལས་ཀྱང་དེ་ལྟར་རིག་པའི་དབང་ལྔ་པོ་ཙམ་འདོད་ན་ནི། སྔར་བསྟན་པའི་སློབ་དཔོན་གྱི་སྡོམ་པ་མི་བཟུང་བར་སྐུར་བ་ལྔ་བྱས་པ་དེ་མ་ཐག་ཏུ། རྗེས་སུ་གནང་བ་དང༌།
བརྟུལ་ཞུགས་སྦྱིན་པ་དང༌། ལུང་བསྟན་པ་དང༌། དབུགས་དབྱུང་བ་བཞི་སྦྱིན་པར་བྱའོ། ། ཞེས་སློབ་མའི་དབང་ཙམ་ལས་མི་སྐུར་ན་རིགས་ལྔའི་སྡོམ་བཟུང་མི་བྱེད་པར་གསུངས་སོ། ། དེ་ལྟ་སློབ་དཔོན་ཀུན་དགའ་སྙིང་པོ་དང༌། ལ་བ་པ་དང༌། ཤཱནྟི་པ་དང༌། ཨ་བྷྱ་ཀ་ར་དང༌། རཏྣ་རཀྵི་ཏ་རྣམས་ཀྱིས། སློབ་མའི་དབང་ཙམ་ལས་མི་བསྐུར་བ་ལ་རིགས་ལྔའི་སྡོམ་བཟུང་མི་བྱེད་པར་བཞེད་པས།
བྱ་སྤྱོད་རྣམས་ལ་རིགས་ལྔའི་སྡོམ་པ་འཛིན་པ་མི་འཐད་ལ། དེ་འཐད་པ་མ་ཡིན་ན་སྔར་གྱི་སྡོམ་པ་ཐུན་མོང་མ་ཡིན་པ་མེད་པས་བྱ་སྤྱོད་གཉིས་ལ་ནི་ཐུན་མོང་བའི་བྱང་སེམས་ཀྱི་སྡོམ་པ་དང༌། འགའ་ཞིག་ལ་སོ་ཐར་ཡོད་པས་གཉིས་ལྡན་ནོ། ། ངག་དབང་གྲགས་པ་དང༌། སྒྲ་གཅན་འཛིན་དཔལ་བཤེས་གཉེན་དང༌། དགའ་བའི་རྡོ་རྗེ་རྣམས་ཀྱིས་ཆུ་དབང་སོགས་ལྔ་དང༌། སློབ་དཔོན་གྱི་དབང་སྟེ་དྲུག་པོ་ནི་བྱ་རྒྱུད་དུ་ཡང་མི་འགལ་བར་གསུངས་པའི་སློབ་དཔོན་གྱི་དབང་ནི། དེ་དག་གིས་རིགས་པའི་དབང་ལྔའི་འཇུག་ཏུ་ཡང༌། རྗེས་གནང་དང༌། རྡོ་རྗེ་བརྟུལ་ཞུགས་དང༌།
ལུང་བསྟན་པ་དང༌། དབུགས་དབྱུང་བྱེད་ཚུལ་གསུངས་ལ། རྣམ་སྣང་མངོན་བྱང་ལས། འཁོར་ལོ་དང་དུང་བྱིན་ནས་ཆོས་བཤད་པའི་རྗེས་གནང་བྱ་བ་ལ་སློབ་དཔོན་གྱི་དབང་གི་རིགས་འདོད་པར་སློབ་དཔོན་སངས་རྒྱས་གསང་བས་བཤད་ཅིང༌། གསང་བ་སྤྱི་རྒྱུད་ལས་ཀྱང་གསུངས་སོ། ། དེ་ལྟར་ན་བྱ་སྤྱོད་ཀྱི་དབང་བསྐུར་ལ་ཐུན་མོང་མ་ཡིན་པའི་དམ་ཚིག་མང་པོ་སྣང་ན་ཡང༌། བཅས་པ་དང་འགལ་ན་རྩ་ལྟུང་བསྐྱེད་པའི་ཐེག་ཆེན་གྱི་སྡོམ་པ་ནི་བྱང་སེམས་ཀྱི་སྡོམ་པ་ཁོ་ན་ཡིན་པས་སྡོམ་པ་དེའི་རྩ་ལྟུང་རྣམས་ཤེས་པར་བྱས་ལ་བསྲུང་ངོ༌། ། དེ་ལྟ་མ་ཡིན་པ་རིགས་ལྔའི་སྡོམ་བཟུང་གིས་སྡོམ་པ་འཛིན་པར་འདོད་ན་ནི། དབང་ཡང་སློབ་དཔོན་གྱི་དབང་མན་ཆད་བསྐུར་དགོས་ལ། རྩ་ལྟུང་ཡང་བཅུ་བཞི་ཡོད་དགོས་ཏེ།
སྡོམ་པ་དེ་བསྒྲགས་པའི་སྐབས་སུ་རྩ་ལྟུང་བཅུ་བཞི་སྒྲགས་པའི་ཕྱིར་རོ། ། གང་ཡང་དམ་ཚིག་བསྡུས་པ་ལས། དེ་ལ་རྐང་གྲངས་ནི་ཐུན་མོང་གི་རྩ་བའི་ལྟུང་བ་བཞི་དང༌། ཕ་རོལ་ཏུ་ཕྱིན་པའི་རྩ་ལྟུང་བཅུ་བཞི་དང༌། ཀྲི་ཡའི་རྒྱུད་ཀྱི་ལྟུང་བ་སུམ་ཅུ་དང༌། སྤྱོད་པའི་རྒྱུད་ཀྱི་རྩ་བའི་ལྟུང་བ་བཅུ་བཞི་རྣལ་འབྱོར་རྒྱུད་ཀྱི་རྩ་བའི་ལྟུང་བ་བཅུ་གཅིག་དང༌། རྣལ་འབྱོར་ཆེན་པོའི་རྒྱུད་ཀྱི་རྩ་བའི་ལྟུང་བ་བཅུ་གཅིག་དང༌། ཡང་ལྔ་དང༌། ཡང་བཞི་སྟེ། རྩ་བའི་ལྟུང་བ་བདུན་ཅུ་ཐམ་པའོ། །
ཞེས་འབྱུང་བ་ལ་ཡིད་བརྟན་མི་སྣང་སྟེ། དེ་དག་ལ་གོ་བདུན་འདུག་པ་བདུན་བཅུ་ཐམ་པར་བྱས་པས་གྲངས་ཙམ་ལ་ཡང་འཁྲུལ་འདུག་པ་དང༌། བླ་མའི་དམ་ཚིག་ཉམས་ན་དཀྱིལ་འཁོར་དུ་འཇུག་ལ། སྤུན་གྱི་དམ་ཚིག་ཉམས་ན་དབང་མི་དགོས་པར་རྐང་ཐབས་བཤད་པའི་ཕྱིར། འདི་ནི་འདོད་པ་གཞན་ཡང་སྣང་སྟེ་འོག་ཏུ་འགོག་གོ ། ཡང་དེའི་དཔེ་ཁ་ཅིག་ལས་བྱ་རྒྱུད་ལས་རྩ་ལྟུང་བཅུ་གཅིག་ཞེས་ཀྱང་འབྱུང་མོད། དེ་ལྟར་བྱས་ཀྱང་གྲངས་འགྲིག་པར་མི་སྣང་ངོ༌། ། ཇོ་བོ་ཆེན་པོ་འདས་རྗེས་སུ་ནག་པོ་དམ་ཚིག་རྡོ་རྗེ་བོད་དུ་བྱོན་ནས་ནག་ཅོ་ལོ་ཙ་བ་དང་གཉིས་ཀྱིས་མང་དུ་བསྒྱུར་བ་ཡོད་ལ་འདི་ན་བདག་གི་བླ་མ་རྗེ་བཙུན་དམ་ཚིག་རྡོ་རྗེའི་ཞལ་ནས་ནི་ཟེར་བ་སྣང་བས། ཕལ་ཆེར་བླ་མ་དེའི་གསུང་སྒྲོས་འདྲ་དང་ཕར་བསྲེ་ཚུར་བསྲེ་བྱས་པ་ཞིག་ཏུ་མངོན་ནོ། ། དེས་ན་འདི་ཇོ་བོས་མཛད་པ་མ་ཡིན་ནོ། །
མཁས་པ་ཁ་ཅིག་འདི་ནས་བསྟན་པའི་རྩ་ལྟུང་ཚད་མར་བྱས་ནས། སྤྱོད་རྒྱུད་ཀྱི་རྩ་ལྟུང་བཅུ་བཞི་ལ་རྣམ་སྣང་མངོན་བྱང་ནས་རྩ་ལྟུང་དུ་གསུངས་པ་བཞི་དང༌། མི་དགེ་བ་བཅུས་སྡོམ་པ་ཉམས་ཤིང་རྩ་བ་ནས་ཆད་པར་བྱེད་པ་རྣམས་ཡིན། ཞེས་གསུངས་པ་མི་འཐད་དེ། དེ་དག་ལས་འགའ་ཞིག་ནི་བྱང་སེམས་སྡོམ་པ་ལ་ལྟོས་པའི་རྩ་ལྟུང་ཡིན་ལ། འགའ་ཞིག་ནི་རྩ་ལྟུང་དུ་མི་རུང་བའི་ཕྱིར། རྣམ་སྣང་མངོན་བྱང་དུ་དུས་གསུམ་དུ་སྒྲིབ་པ་མེད་པའི་སྡོམ་པ་ལེན་པའི་ཚུལ་ཞིག་བཤད་པ་དེ་ཡང་སེམས་བསྐྱེད་ཀྱི་སྡོམ་པ་ལས་གཞན་མ་ཡིན་པའི་ཕྱིར་ཞེས་གསུང་ངོ༌། ། འདི་མི་འཐད་པ་ལ་གསུམ་སྟེ། སྡོམ་བཟུང་གི་ཆོ་ག་ལན་གསུམ་ཙམ་གྱིས་སྡོམ་པ་རྫོགས་པར་སྐྱེ་བ་མི་འཐད། སྡོམ་པ་གང་འཛིན་ལ་དབང་གང་བསྐུར་གྱི་ངེས་པ་དེ་སྡོམ་པ་དབང་ལས་སྐྱེ་བའི་ཤེས་བྱེད་དུ་འབྲེལ་པར་བསྟན།
རྒྱུད་སྡེ་འོག་མ་གཉིས་དང་འབྲེལ་བའི་སྔགས་སྡོམ་མེད་པ་མི་འཐད་པའོ། ། དང་པོ་ལ་ལུང་རིགས་ཁས་བླངས་དང་འགལ་བ་གསུམ་ལས། དང་པོ་ནི། རིག་པ་འཛིན་པའི་སྡོམ་པ་ནི་དབང་ལས་སྐྱེས་དགོས་པ་ཡིན་ཏེ། འདིར་རིག་པ་ཞེས་པ་ནི་ལྷན་ཅིག་སྐྱེས་པའི་ཡེ་ཤེས་ལ་བྱ་བ་ཡིན་ལ། དེ་འཛིན་པ་ནི་ཚིག་ཏུ་བརྗོད་པ་ཙམ་གྱིས་ཆོག་པ་མ་ཡིན་གྱི། དབང་བསྐུར་བས་སེམས་ཀྱི་དྲི་མ་འཁྲུད་པ་ལ་རག་ལས་པའི་ཕྱིར། དེ་སྐད་དུ་ཡང༌། ཀྱཻའི་རྡོ་རྗེ་ལས། སངས་རྒྱས་ཀུན་གྱི་སྡོམ་པ་ནི། །
ཨེ་ཝཾ་རྣམ་པར་ཡང་དག་གནས། ། ཨེ་ཝཾ་རྣམ་པ་བདེ་ཆེན་པོ། ། དབང་ལས་ཡང་དག་ཤེས་པར་བྱ། ། ཞེས་སོགས་སོ། ། འདི་དབང་གོང་མའི་སྡོམ་པ་ཁོ་ནའི་དབང་དུ་བྱས་སོ། ། སྙམ་ན། ཡེ་ཤེས་དེ་མངོན་དུ་འགྱུར་བ་དབང་གོང་མ་ལ་རག་ལས་མོད། བདེ་ཆེན་གྱི་ཡེ་ཤེས་བརྒྱུད་ནས་རིམ་གྱིས་འདྲེན་པར་བྱེད་པའི་ཐབས་ཤིག་འཛིན་པའི་སེམས་པ་ས་བོན་དང་བཅས་པ་ཞིག་ལ་རིག་པ་འཛིན་པའི་སྡོམ་པ་ཞེས་བྱ་ཞིང༌། དེ་རྒྱུད་ལ་བསྐྱེད་པའི་རིམ་པ་ལ་རྒྱུད་སྡེའི་རིམ་པ་དང༌། དབང་བསྐུར་གྱི་རིམ་པ་དག་སོ་སོར་ཕྱེ་ནས་གསུངས་པ་ཡིན་པས་སོ། །
ཡང་སྡོམ་པ་གསར་དུ་ལེན་པ་དབང་བསྐུར་ལ་མི་ལྟོས་ཕྱིས་གསོ་བ་ཡང་དབང་ལ་མི་ལྟོས་པར་ཐལ་བ་ལས། འདོད་ནུས་པ་མིན་ཏེ་གོང་དུ་དྲངས་ཟིན་པའི་ལུང་རྣམས་དང་འགལ་བར་འགྱུར་བས་སོ། ། རིགས་པ་ནི་དབང་ལ་མ་ལྟོས་པའི་སྔགས་སྡོམ་ཡོད་པ་མིན་ཏེ། དེ་ལ་མ་ལྟོས་པའི་སྔགས་ཀྱི་དམ་ཚིག་མི་འབྱུང་ལ། དམ་ཚིག་དང་བྲལ་བའི་སྔགས་ཀྱི་སྡོམ་པ་མི་སྲིད་པའི་ཕྱིར། ཡང་རྡོ་རྗེ་སློབ་དཔོན་གྱི་དབང་ལེན་པ་དང་འབྲེལ་ཆགས་སུ་སྡོམ་བཟུང་ལན་གསུམ་གྱིས་ཐོབ་པའི་སྡོམ་ལྡན་དེས། དབང་མ་ཐོབ་པའི་བར་དེར་རྩ་བའི་ལྟུང་བ་བསྐྱེད་པའི་བརྟེན་དུ་རུང་བར་འགྱུར་ཏེ། དེ་སྔགས་ཀྱི་སྡོམ་པ་རྫོགས་པར་ཐོབ་པའི་ལས་དང་པོ་པ་ཡིན་པའི་ཕྱིར། འདོད་ནུས་པ་མིན་ཏེ། དེ་ལ་དབང་ཐོབ་པའི་རྡོ་རྗེ་སྤུན་དང༌།
བསྟེན་བྱའི་དམ་ཚིག་ངེས་པར་བསྟེན་དགོས་པའི་ཁྱད་པར་དག་དང་མི་ལྡན་པའི་ཕྱིར་ན་རིགས་པ་དང་འགལ་ཞིང༌། ལུང་གིས་ཀྱང་གནོད་པ་ནི། ཇི་སྐད་དུ། བུད་མེད་ཐམས་ཅད་ལ་སྨོད་ངེས་པར་མ་ནུར་འགྱུར་ཏེ་རྡོ་རྗེའི་ཐེག་པར་གནས་པ་རྣམས་ལའོ། ། ཞེས་པའི་འགྲེལ་ཆེན་དུ་གང་དག་རྡོ་རྗེའི་ཐེག་པར་གནས་པ་རྣམས་ལ་སྟེ། དབང་བསྐུར་བ་རྣམས་ལའོ། ། ཞེས་རྡོ་རྗེ་འཛིན་པའི་ངེས་པའོ། ། ཞེས་དང༌། འཇམ་དཔལ་གྱི་རྩ་བ་ལས་ཀྱང་དབང་བསྐུར་མེད་པ་ལ་སྔགས་པའི་ཐ་སྙད་མེད་པའི་ཕྱིར། ཁས་བླངས་པ་དང་འགལ་བ་ནི།
སྡོམ་པ་ཉམས་པ་སླར་གསོ་བ་ལ་རིགས་ལྔའི་སྡོམ་བཟུང་ལན་གསུམ་གྱི་སྒོ་ནས་བཟུང་བ་ཙམ་གྱིས་མི་ཆོག་པར། ཐ་ནའང་བདག་ཉིད་འཇུག་ཅིང་དབང་བསྐུར་བ་ལེན་པ་ཙམ་ལ་ངེས་པར་ལྟོས་དགོས་པ་དང་འགལ་བ་ཁོ་ནར་མ་ཟད་འདི་ལྟར་ཡང་བརྟག་ནུས་ཏེ། སྡོམ་བཟུང་གི་བརྗོད་པ་གསུམ་པའི་མཐར་སྡོམ་པ་སྐྱེ་བ་དེ། རྡོ་རྗེ་སློབ་དཔོན་གྱི་དབང་ཕྱིས་ལེན་པར་འགྱུར་བ་ལ་ལྟོས་སམ་མི་ལྟོས། མི་ལྟོས་ན་རྒྱུའི་ཀུན་སློང་རྡོ་རྗེ་སློབ་དཔོན་གྱི་དབང་ལེན་འདོད་ཀྱི་བསམ་པས་ཀུན་ནས་མ་བསླང་བའི་སྔགས་ཀྱི་སྡོམ་པ་སྲིད་པར་འགྱུར་ལ། དེ་ལྟ་ན་ནི་བྱ་སྤྱོད་དང་ཕར་ཕྱིན་གྱི་ཐེག་པ་སོགས་དང་འབྲེལ་བའི་སྔགས་སྡོམ་ཡང་ཅིའི་ཕྱིར་མེད། ལྟོས་ན་དེ་བླངས་ཟིན་པ་ལ་ལྟོས་སམ། མི་ལྟོས་ན་དངོས་སུ་འགལ་མི་ལྟོས་ན་སྡོམ་ལྡན་དེས་རྡོ་རྗེ་སློབ་དཔོན་གྱི་དབང་ལེན་སེམས་ལོག་པའི་ཚེ་སྡོམ་པ་གཏོང་ངམ་མི་གཏོང༌། མི་གཏོང་ན་དེ་སྐྱེ་བ་དེ་ལ་ལྟོས་པར་འདོད་པ་འགལ། གཏོང་ན་ཀུན་སློང་ལུང་མ་བསྟན་གྱི་དེ་མི་ལེན་པའམ།
ཡུལ་རྟེན་གང་རུང་ཚེའི་དུས་བྱས་པའམ། ལུས་སྲོག་ལ་སོགས་པའི་བར་ཆད་ཀྱི་དབང་གིས་དེ་ལེན་སེམས་ལོག་ན་ཡང་དེ་བཏང་བར་འགྱུར་ལ། འདོད་ནུས་པ་མ་ཡིན་ཏེ། རྩ་ལྟུང་ངམ་བསླབ་པ་ཕུལ་བ་གང་ཡང་མེད་པར་རིག་འཛིན་གྱི་སྡོམ་པ་གཏོང་བ་མི་རུང་བའི་ཕྱིར་རོ། ། ལུང་འདིའི་རྗེས་འབྲང་དག སོ་ཐར་གྱི་སྡོམ་པ་སྡོམ་བཟུང་གི་ཚིག་ལན་གསུམ་བརྗོད་པའི་མཐའ་དེ་ཉིད་དུ་སྐྱེ་བ་ཤེས་བྱེད་ཀྱི་དཔེར་འགོད་པ་ནི། དཔེའི་འདོད་ཚུལ་མི་འཐད་པ་དང༌། དཔེ་དང་མི་འདྲ་བ་གཉིས་སོ། ། དང་པོ་དགེ་བསྙེན་དང་དགེ་ཚུལ་ལ་དེ་དང་དེ་སྐྱེ་བའི་རྒྱུ་ཚོགས་གཞན་གྲངས་ཚང་བའི་བསྒྲུབ་བྱས་དེ་དང་དེར་གཟུང་དུ་གསོལ་ཞེས་ལན་གསུམ་བརྗོད་པའི་མཐའ་དེ་ཉིད་དུ་དེ་དང་དེ་སྐྱེ་བ་ཡིན་ཡང་བསྙེན་པར་རྫོགས་པའི་སྡོམ་པ་ལ་དེ་ལྟར་མ་ཡིན་པའི་ཕྱིར་རོ། ། གཞན་དུ་ཡིན་ན་དགེ་འདུན་བཙུན་པ་རྣམས་ཀྱིས་བདག་བསྙེན་པ་རྫོགས་པར་མཛད་དུ་གསོལ།
ཞེས་ལན་གསུམ་བརྗོད་པའི་མཐའ་དེ་ཉིད་དུ་བསྙེན་རྫོགས་སྐྱེ་བར་ཐལ་བ་ལ་དེ་ལྟར་ཡང་མ་ཡིན་པའི་ཕྱིར། དེས་ན་བསྙེན་རྫོགས་ཀྱི་སྡོམ་པ་སྐྱེ་བའི་ཚུལ་འདི་ནི་སྔགས་སྡོམ་གྱི་སྐྱེ་ཚུལ་དང་ངེས་པར་མཚུངས་པ་ཡིན་ཏེ། ཐོག་མར་བརྗོད་པ་གསུམ་གྱིས་སྡོམ་པ་འཛིན་པར་ཁས་བླངས་ནས། དེའི་འོག་ཏུ་ལས་དངོས་གཞི་ཉམས་སུ་མྱོང་བས་སྐྱེ་བའི་ཕྱིར། རྡོ་རྗེ་རྩེ་མོའི་ལུང་གིས་གནོད་པ་མིན་ཏེ། རིགས་ལྔའི་སྡོམ་བཟུང་གི་དུས་དེར་ཡང་སྔགས་སྡོམ་སྐྱེ་བའི་འགོ་ཟིན་པའི་རྒྱུ་མཚན་གྱིས་སོ། ། གཉིས་པ་ནི་སོ་ཐར་དང་ཐེག་ཆེན་གྱི་སྡོམ་པ་སྐྱེ་ཚུལ་མཚུངས་པ་མ་ཡིན་ཏེ། ཉན་ཐོས་དང་ཐུན་མོང་བའི་སོ་ཐར་ནི་ལུས་ངག་གི་རིག་བྱེད་ལས་སྐྱེ་བས་བརྗོད་པ་ཁས་བླངས་ཀྱིས་ཐོབ་པ་ཡིན་ལ། ཅིག་ཤོས་ནི་སེམས་ལས་འཐོབ་པ་ཡིན་པས་བསམ་པས་ཆོ་ག་ཉམས་སུ་མྱོང་བའི་སྟོབས་ཀྱིས་རིམ་གྱིས་སྐྱེད་དགོས་པའི་ཕྱིར། གཉིས་པ་ནི་རྡོ་རྗེ་སློབ་དཔོན་གྱི་དབང་དོན་དུ་མི་གཉེར་བའི་གང་ཟག་གིས་སྡོམ་པ་མི་འཛིན་པར་བཤད་པ་དེ་ཉིད་ཀྱིས་རིགས་ལྔའི་སྡོམ་བཟུང་གིས་བཟུང་བའི་སྡོམ་པ་དེ་རྡོ་རྗེ་སློབ་དཔོན་གྱི་དབང་ལས་སྐྱེ་བར་གྲུབ་པ་ཡིན་ཏེ།
སློབ་དཔོན་གྱི་དབང་མེད་ན་དེ་མི་སྐྱེ་བའི་རྒྱུ་མཚན་གྱིས་དེ་མི་འཛིན་པར་དགོངས་པའི་ཕྱིར། དེ་ལས་གཞན་དུ་དེ་མེད་ཀྱང་སྐྱེ་ན་ནི་དབང་མི་ནོད་པའི་གང་ཟག་གིས་ཀྱང་སྡོམ་པ་ཅིའི་ཕྱིར་མི་ལེན། རིགས་ལྔའི་སྡོམ་པ་མ་བཟུང་བ་ལ་སློབ་དཔོན་གྱི་དབང་མི་བསྐུར་བར་གསུངས་པའི་རྒྱུ་མཚན་གྱིས་ཀྱང་དེ་སྐྱེ་བ་དེ་ལ་ལྟོས་པར་གྲུབ་པ་ཡིན་ཏེ། རིགས་ལྔའི་སྡོམ་པ་འཛིན་པའི་ཁས་ལེན་ཕྲལ་བ་ལ་རྡོ་རྗེ་སློབ་དཔོན་གྱི་དབང་བསྐུར་ཀྱང་མི་སྐྱེ་བའི་རྒྱུ་མཚན་གྱིས་ཡིན་པར་དགོངས་ཤིང་དེའི་ཤེས་བྱེད་ཀྱང་རིགས་པས་བརྟགས་པ་ན། རིགས་ལྔའི་སྡོམ་བཟུང་གིས་ཐོབ་པར་བྱ་རྒྱུ་ནི་སློབ་དཔོན་གྱི་དབང་ལས་ཐོབ་པའི་དམ་ཚིག་དེ་ཉིད་ཡིན་དགོས་པའི་ཕྱིར། མདོར་ན་སྔགས་སྡོམ་གྱི་སྐྱེ་ཚུལ་འདི། ཀླུ་སྒྲུབ་ཞབས་ཀྱི་བྱང་ཆུབ་སེམས་འགྲེལ་དང༌། རིམ་པ་ལྔ་པར་དོན་ལ་བྱང་ཆུབ་ཀྱི་སེམས་ཀྱི་རྡོ་རྗེ་དེ་ཉིད་ཁས་ལེན་གྱི་ཐབས་ཀྱིས་བཟུང་ནས་བསྒོམས་པའི་སྟོབས་ཀྱིས་སྐྱེ་བར་བཤད་པ་དེ་ཉིད་ཡིན་ནོ། ། གསུམ་པ་ནི། རྒྱུད་སྡེ་འོག་མ་གཉིས་སུ་སྔགས་ཀྱི་སྡོམ་པ་མེད་པ་ནི་ལུང་དང་རིགས་པས་མི་འཐད་པའོ། །
དང་པོ་ནི། དམ་ཚིག་གསུམ་བཀོད་པའི་རྒྱལ་པོ་ལས་བདག་འབུལ་བའི་ཚིག་གིས་སྡོམ་པ་ལེན་པར་བཤད་པ་དང་རྣམ་སྣང་མངོན་བྱང་དུ་དུས་གསུམ་དུ་སྒྲིབ་པ་མེད་པའི་སྡོམ་པ་འཛིན་པར་བཤད་པ་དང་འགལ་བས་ལུང་གིས་གནོད་པ་ཡིན་ནོ། ། རིགས་པས་གནོད་པ་ནི་རྒྱུད་སྡེ་འོག་མ་གཉིས་སུ་བྱང་སེམས་ཀྱི་སྡོམ་པ་འཛིན་རྒྱུ་མེད་ན། བྱང་ཆུབ་སེམས་ཀྱི་སྡོམ་པའི་རྩ་ལྟུང་དུ་འདུས་པའི་རྩ་ལྟུང་ཡང་འཆད་པ་མི་རིགས་པ་ལས་བྱང་ཆུབ་སེམས་དཔའི་སྡེ་སྣོད་ལས་མ་བཤད་པའི་རྩ་བའི་ལྟུང་བ་དུ་མ་ཞིག་རྒྱུད་སྡེ་འོག་མ་གཉིས་སུ་གསུངས་པའི་ཕྱིར་དང༌། འཇམ་དཔལ་རྩ་བའི་རྒྱུད་ལས་དབང་བསྐུར་བ་སྤོང་བ་རྩ་བའི་ལྟུང་བར་བཤད་ལ། དེ་བྱང་ཆུབ་སེམས་དཔའི་ཀུན་རྫོབ་སེམས་བསྐྱེད་ཀྱི་སྡོམ་པ་ལ་ལྟོས་པའི་རྩ་ལྟུང་དུ་མི་རུང་བའི་ཕྱིར་དང༌། དུས་ཀྱི་འཁོར་ལོ་ལས་ཀྱང་རྒྱུད་སྡེ་ཐམས་ཅད་དུ་ཡང་རྩ་ལྟུང་བཅུ་བཞི་རེ་ཡོད་པར་གསུངས་པའི་ཕྱིར། བྱ་སྤྱོད་དུ་རྩ་ལྟུང་དུ་བཤད་པ་དེ་དག་ཕལ་ཆེ་བ་བྱང་ཆུབ་སེམས་དཔའི་འཇུག་སྡོམ་གྱི་འགལ་ཟླར་འདུག་པའི་རྒྱུ་མཚན་གྱིས་སྔགས་སྡོམ་གྱི་རྩ་ལྟུང་མི་རུང་བས་ཁྱབ་ན་བླ་མེད་ཀྱི་རྩ་ལྟུང་བཅུ་བཞི་ལ་ཡང་ཧ་ཅང་ཐལ་བའི་ཕྱིར་རོ། ། འདི་ལ་སྙེ་མ་མཁན་པོའི་གསུང་གིས་བདག་འབུལ་བ་དང་དུས་གསུམ་དུ་སྒྲིབ་པ་མེད་པའི་ཡེ་ཤེས་ཀྱི་སྡོམ་པ་ཞེས་བཤད་པ་དེ་ཀུན་རྫོབ་སེམས་བསྐྱེད་ཀྱི་སྡོམ་པའོ། ། ཞེས་འཐད་པ་དུ་མ་དང་བཅས་ཏེ་གསུངས་མོད།
རིགས་པ་མིན་ཏེ། བྱ་སྤྱོད་ནས་བཤད་པའི་སྡོམ་བཟུང་གིས་བཟུང་བའི་སྡོམ་པ་དེ་དག་ནི་ཡང་དག་པར་ན་དོན་དམ་སེམས་བསྐྱེད་ཀྱི་སྡོམ་པར་བསལ་བའི་ཕྱིར་དེའི་ཚུལ་ཡང་འདི་ལྟར་རྒྱུད་སྡེ་བཞི་པོ་ཐམས་ཅད་དུ་ཡང་ཐོག་མཐའ་མེད་པའི་རྡོ་རྗེ་སེམས་དཔའ་ཞེས་ཀྱང་བྱ། དུས་གསུམ་དུ་སྒྲིབ་པ་མེད་པའི་ཡེ་ཤེས་ཞེས་ཀྱང་བྱ་བའི་མིང་གཞི་དུས་ཀྱི་ཁམས་བདེ་བར་གཤེགས་པའི་སྙིང་པོ་དེ་ཉིད་ངོས་ཟིན་པར་བྱས་ནས་འཛིན་པ་ལ་ནི་རིག་པ་འཛིན་པ་ཞེས་བྱ་ཞིང༌། རིག་པ་དེ་བཟུང་ནས་དེའི་དམ་ཚིག་རྒྱུད་སྡེ་སོ་སོ་ནས་འབྱུང་བ་དེ་དང་དེ་དག་ལ་སློབ་པར་ཁས་ལེན་པའི་སེམས་དེ་ལ་ནི་རིག་པ་འཛིན་པའི་སྡོམ་པ་ཞེས་བྱའོ། ། དེ་འདྲ་དེ་རྒྱུད་སྡེ་སོ་སོའི་སྡོམ་བཟུང་གི་མཐའ་ནས་སྐྱེ་བའི་འགོ་བརྩམས་པ་ཡིན་ལ། དབང་ཡོངས་སུ་རྫོགས་པ་ན་རྒྱུད་སྡེ་རང་རང་སོ་སོའི་སྐབས་ནས་འབྱུང་བའི་སྡོམ་པ་དེ་སྐྱེས་པ་ཞེས་བྱ་བ་ཡིན་ཏེ། དབང་གི་ངོ་བོ་ནི་རིག་པ་ཡེ་ཤེས་ཀྱི་རང་གི་འགལ་ཟླར་གྱུར་པའི་མ་རིག་པའི་དྲི་མ་འཁྲུད་པར་བྱེད་པ་ཡིན་ལ་བསྐུར་བ་ཞེས་བྱ་བ་ནི་ཡེ་ཤེས་དེ་རྒྱུད་ལ་བསྐྱེད་པར་བྱེད་པའི་ཐབས་ཡིན་ཞིང༌། སྐབས་ཀྱི་ཐབས་དེ་དང་དེ་ཡོངས་སུ་རྫོགས་པ་ན་ཐབས་སམ་ཆོ་ག་དེའི་ནུས་པ་དེ་དང་འཚམ་པའི་ཡེ་ཤེས་དེ་ཙམ་ཞིག་སྐྱེས་པ་ལ་རིག་པ་འཛིན་པའི་སྡོམ་པ་སྐྱེས་པར་འཇོག་པ་ཡིན་པའི་ཕྱིར། དེ་ཡང་དཔེའི་ཡེ་ཤེས་ནི་ལས་དང་པོ་པ་ལ་ཡེ་ཤེས་ཕབ་པའི་དུས་དང༌། དབང་གསུམ་པའི་དུས་སུ་སྐྱེ་ལ།
དེའི་རིགས་རྒྱུན་གོམས་པ་ལས་དོན་གྱི་ཡེ་ཤེས་མངོན་དུ་བྱེད་པ་ནི་རིམ་པ་གཉིས་ཀྱི་རྣལ་འབྱོར་གོམས་པ་ལ་ལྟོས་དགོས་པའོ། ། དེ་ཡང་དག་དོན་བསྡུས་ན་ཐོག་མར་བྱང་ཆུབ་ཀྱི་སེམས་རྡོ་རྗེ་དེ་ངོས་འཛིན་པའི་ཆོ་ག་ལ་བརྟེན་ནས་ངོས་བཟུང་བ་དེ་ནི་ཕར་ཕྱིན་ཐེག་པའི་སྨོན་པ་སེམས་བསྐྱེད་དང་ཆ་འདྲ། ངོས་ཟིན་པ་དེ་ཉིད་འབྲས་དུས་ཀྱི་རྡོ་རྗེ་སེམས་དཔར་གནས་འགྱུར་བའི་ཆེད་དུ་རྩ་བ་དང་ཡན་ལག་གི་དམ་ཚིག་ལ་སློབ་པར་ཁས་བླངས་པའི་སྡོམ་པ་ནི་ཕར་ཕྱིན་ཐེག་པའི་འཇུག་པ་སེམས་བསྐྱེད་ཀྱི་སྡོམ་པ་དང་ཆ་མཚུངས་སོ། ། དོན་དམ་སེམས་བསྐྱེད་ཀྱི་སྡོམ་པ་ཆོ་གའི་སྒོ་ནས་ལེན་པ་འདི། རྣམ་སྣང་མངོན་བྱང་ལ་སོགས་པ་གསང་སྔགས་ཐེག་པའི་ཐུན་མོང་མ་ཡིན་པའི་ལུགས་སོ་ཞེས་རྗེ་བཙུན་ས་སྐྱ་པཎྜི་ཏས་ཐུབ་པའི་དགོངས་པ་གསལ་བར་ཡང་བཤད་དོ། ། དེའི་ཕྱིར་སྙེ་མ་མཁན་པོས་རྒྱུད་སྡེ་འོག་མ་གཉིས་སུ་འབྱུང་བའི་དོན་དམ་སེམས་བསྐྱེད་ཀྱི་སྡོམ་པ་དང༌། ཀུན་རྫོབ་སེམས་བསྐྱེད་ཀྱི་སྡོམ་པ་གཅིག་ཏུ་འཁྲུལ་བ་འདི་ནི་མི་བཟད་པའི་ནོར་པ་ཆེན་པོ་ཡིན་པས་དོར་བར་བྱ་བ་ཁོ་ནའོ། ། ཡང་སྔགས་འདུལ་མཛད་པ་ན་རེ། རྒྱུད་སྡེ་འོག་མ་གཉིས་སུ་རིགས་ལྔའི་སྡོམ་བཟུང་གིས་སྡོམ་པ་འཛིན་པ་དང་ཐོབ་པ་གཉིས་ཀ་ཡོད་དེ། དེ་སྔགས་སྡོམ་དང་དེའི་འགལ་ཟླ་རྩ་བའི་ལྟུང་བ་གསུངས་པས་ཕར་ཕྱིན་གྱི་ཐེག་པ་པ་དག་ལ་མེད་པའི་སྔགས་ཀྱི་སྡོམ་པ་ཡང་ཡོད་དགོས་ལ།
དེ་འདྲའི་སྡོམ་པ་དེ་ཡང་རིགས་ལྔ་སྡོམ་བཟུང་གི་སྒོ་ནས་འཛིན་པ་ཡིན་ཏེ། རྡོ་རྗེ་རྩེ་མོ་ལས་གསུངས་པའི་སྡོམ་བཟུང་གི་ཆོ་ག་འདི་རྒྱུད་སྡེ་བཞི་ཀའི་སྡོམ་བཟུང་གི་ཆོ་གའི་ཁྱབ་བྱེད་དུ་འགྲོ་དགོས་པའི་ཕྱིར། བྱ་སྤྱོད་གཉིས་སུ་ཡང་རྒྱལ་བ་རིགས་ལྔའི་རྣམ་གཞག་ཡོད་པའི་ཕྱིར། གཞན་དག་བྱ་རྒྱུད་དུ་སངས་རྒྱས་རིགས་གསུམ་ལས་མ་བཤད་ཅེས་འཆད་པ་ནི། བརྗོད་བྱ་ལྷའི་གྲངས་ངེས་དང༌། རྗོད་བྱེད་དེ་རྒྱུད་ཀྱི་གྲངས་ངེས་མ་ཕྱེད་པའོ། ། ཡང་གང་དག་བྱ་སྤྱོད་དུ་རིགས་ལྔའི་སྡོམ་པ་འཛིན་པ་མེད་དེ། རྡོ་རྗེ་སློབ་དཔོན་གྱི་དབང་བསྐུར་བ་མེད་པའི་ཕྱིར། ཞེས་དེ་ལྟར་བྱ་བ་ནི་མ་གྲུབ་པ་དང་མ་ངེས་པ་ཡིན་ཏེ། བྱ་རྒྱུད་ནས་བཤད་པའི་སློབ་དཔོན་གྱི་དབང་མེད་པ་ནི་རྟགས་མ་གྲུབ་ལ།
བླ་མེད་ནས་བཤད་པའི་རྡོ་རྗེ་སློབ་དཔོན་གྱི་དབང་དེ་མེད་པའི་ཕྱིར། ཞེས་དེ་ལྟ་ན་ནི་ཁྱབ་པ་མ་ངེས་པ་ཡིན་ཏེ། འོ་ན་རྣལ་འབྱོར་རྒྱུད་དུ་ཡང་རིགས་ལྔའི་སྡོམ་བཟུང་གིས་སྡོམ་པ་འཛིན་པ་མི་འཐད་པར་འགྱུར་རོ། ། ཞེས་གསུང་ངོ༌། ། བྱ་སྤྱོད་དུ་རིགས་ལྔའི་སྡོམ་བཟུང་གིས་སྡོམ་པ་འཛིན་པ་ལ་ནི། སྒྲུབ་བྱེད་ཀྱི་ལུང་མེད་པ་དང༌། གནོད་བྱེད་ཀྱི་རིགས་པ་འཇུག་པའོ། ། དང་པོ་ནི་སྡོམ་བཟུང་དེས་སྡོམ་པ་འཛིན་པ་ནི་ཚད་ལྡན་སུས་ཀྱང་མ་བཤད་པ་དང་གདུགས་དཀར་གྱི་དཀྱིལ་ཆོག་ཏུ་པདྨ་ལྕགས་ཀྱུས་བཤད་པ་ལ་ནི་ཆེན་པོ་དག་གིས་དགག་པ་མཛད་ཟིན་པའི་ཕྱིར། གཉིས་པ་ནི་བྱ་སྤྱོད་ཀྱི་རྒྱུད་ནས་གསུངས་པའི་འཛིན་རྒྱུའི་སྡོམ་པ་དེ་ནི་དོན་དམ་པ་བྱང་ཆུབ་ཀྱི་སེམས་འཛིན་པའི་སྡོམ་པ་དེ་ཉིད་ཡིན། དེ་ནི་རིགས་ལྔའི་སྡོམ་བཟུང་གི་སྒོ་ནས་འཛིན་པར་མ་བཤད་པའི་ཕྱིར།
སྡོམ་པ་དེ་རྣལ་འབྱོར་གོང་མའི་ཆོ་གས་འཛིན་པའི་ཚེའང་སློབ་མའི་ལུས་ངག་ཡིད་གསུམ་རྡོ་རྗེ་གསུམ་དུ་བྱིན་གྱིས་རློབ་པ་དང༌། ཐམས་ཅད་རྣལ་འབྱོར་དུ་སེམས་བསྐྱེད་པའི་ཆོ་གས་འཛིན་པར་བཤད་པ་བཞིན་ནོ། ། རྡོ་རྗེ་འབྱུང་བ་དང་དེ་ཉིད་བསྡུས་པའི་སྟོད་འགྲེལ་ལས་གསུངས་པའི་སྒྲུབ་བྱེད་ལ་ཁྱབ་པ་མ་ངེས་པ་ཡང་མིན་ཏེ། དེར་ནི་རིགས་ལྔའི་སྡོམ་པ་བཟུང་བ་ལ་རྣལ་འབྱོར་རྒྱུད་ནས་གསུང་བའི་རྡོ་རྗེ་སློབ་དཔོན་གྱི་དབང་མི་བསྐུར་ཞེས་བྱ་བར་དགོངས་པ་ཡིན་ལ། དེ་ལ་ཁྱེད་ཀྱི་སུན་འབྱིན་དེ་མི་འཇུག་པའི་ཕྱིར་དང༌། དེ་ལྟར་ཁས་བླངས་པ་ལ་འོ་ན་རིགས་ལྔའི་སྡོམ་པ་མི་འཛིན་པ་ལ་བྱ་རྒྱུད་ཀྱི་སློབ་དཔོན་དུ་དབང་བསྐུར་བ་ཡང་མི་རུང་བར་ཐལ་ལོ་ཞེས་པ་ཡང་མཚུངས་པ་མིན་ཏེ། དེར་ནི་སློབ་དཔོན་གྱི་དབང་ཞེས་པ་གཞན་ལ་ཆོས་འཆད་པའི་སློབ་དཔོན་དུ་བྱ་བ་ཙམ་ཡིན་གྱི་དེར་སྡོམ་པ་སྟེར་རྒྱུ་མེད་ལ་རྣལ་འབྱོར་རྒྱུད་དུ་ནི་དམ་ཚིག་གསུམ་པ་དང་མི་འབྲལ་བའི་སྡོམ་པ་འཛིན་པར་དང་པོ་ཁས་བླངས་པ་བཞིན་དུ་ཕྱིས་སློབ་དཔོན་དུ་བྱེད་པའི་དུས་དེར་བྱིན་པས་རྡོ་རྗེ་སློབ་དཔོན་གྱི་སྡོམ་པ་ཐོབ་པ་ཡང་ཡིན་པའི་ཕྱིར། སྐབས་འདིར་རང་གིས་རྣམ་པར་བརྟགས་པ་ནི། རེ་ཞིག་ཤཱནྟི་པའི་ལུང་དང་འགལ་བར་གྱུར་ཀྱང་བླའོ། ། སློབ་མ་གང་ལ་རྣལ་འབྱོར་གོང་མ་གཉིས་ནས་འབྱུང་བའི་རིག་པའི་དབང་ལྔ་བསྐུར་ཞིང་ནོད་པ་དེས་ནི།
དུས་དེར་རིགས་ལྔའི་དམ་ཚིག་དང་སྡོམ་པ་རྣམས་ལེགས་པར་ཐོབ་པ་ཡིན་པའི་ཕྱིར། རིགས་ལྔའི་སྡོམ་པ་ཡང་དག་པར་བཟུང་བ་ས་བོན་དུ་འགྲོ་དགོས་སོ། ། དེའི་འོག་ཏུ་རྡོ་རྗེ་སློབ་དཔོན་གྱི་དམ་ཚིག་དང་སྡོམ་པ་ཡང་དག་པར་འཛིན་པ་དང་སྟེར་བ་གཉིས་ལས། དང་པོ་ནི། མི་ལྡོག་འཁོར་ལོའི་དབང་བསྐུར་བ། ། ཞེས་སོགས་ཡིན་ལ། སྡོམ་པ་དེ་སྟེར་བ་དང་ཐོབ་པ་ནི། དམ་ཚིག་གསུམ་སྦྱིན་པ་དང་དབང་གི་མཐའ་བརྟེན་དུ་སྡོམ་པ་བསྡུས་ཏེ་བཟུང་བའི་སྐབས་དེ་ཉིད་དུ་ཡིན་ནོ། ། དེ་ལས་གཞན་དུ་གཞན་གྱིས་འདོད་པ་ལྟར་ན་ནི་རྣལ་འབྱོར་གོང་མ་གཉིས་ཀྱི་རིག་པའི་དབང་ལྔ་རྒྱུད་ལ་སྐྱེས་པའི་སློབ་མ་སྔགས་ཀྱི་སྡོམ་ལྡན་མ་ཡིན་པ་ཞིག་ཁས་བླངས་པས་ཤིན་ཏུ་ནོངས་པ་དང༌། དཀྱིལ་འཁོར་དུ་འཇུག་པ་ཙམ་ལ་སྣོད་དང་སྣོད་མིན་པ་བརྟག་མི་དགོས་པ་བཞིན་དུ།
རིག་པའི་དབང་ལྔ་བསྐུར་བ་ལའང༌། སྣོད་དང་སྣོད་མིན་པ་བརྟག་མི་དགོས་པ་ཉིད་དུ་ཐལ་བར་འགྱུར་བ་དང༌། གསང་སྔགས་བླ་མེད་ཀྱི་སློབ་དཔོན་དུ་འོས་པའི་སློབ་མ་མ་གཏོགས་གཞན་གྱིས་གསང་སྔགས་ཀྱི་སྡོམ་པ་འཛིན་མི་དགོས་པར་ཐལ་བ་དང༌། སློབ་མའི་དབང་བསྐུར་ཙམ་ལ་གནས་ནས་རྒྱུད་ཉན་པ་དང་རིམ་པ་གཉིས་སྒོམ་པ་ལ་སྔགས་ཀྱི་དམ་ཚིག་དང་སྡོམ་པ་དང་ལྡན་མི་དགོས་པར་ཐལ་བ་ཉིད་དུ་འགྱུར་རོ། ། སླར་ཡང་སེལ་དགོས་པ་ནི་འོ་ན་བླ་མེད་ཀྱི་སྡོམ་ལྡན་ལ་རྒྱུད་སྡེ་འོག་མ་ནས་བཤད་བའི་རྩ་བའི་ལྟུང་བ་གང་དང༌། ཉན་ཐོས་དང་བྱང་ཆུབ་སེམས་དཔའི་འདུལ་བ་ནས་འབྱུང་བའི་རྩ་བའི་ལྟུང་བ་དག་སྤྱད་ཙམ་ཉིད་ནས་ཁྱད་གསོད་ཀྱི་བློ་ཡོད་པས་རྩ་བའི་ལྟུང་བར་སོང་ཞེས་པ་རྗེ་བཙུན་གྱི་དགོངས་པར་གནས་པ་དེ་ལྟ་མོད་ཀྱི། རྒྱུད་སྡེ་འོག་མའི་སྡོམ་ལྡན་ལ་རྩ་བའི་ལྟུང་བ་བཅུ་གཅིག་པོ་འདི་དག་གིས་རེག་ན་རྩ་བའི་ལྟུང་བར་འགྱུར་བ་ཞིག་གམ། འགྱུར་བ་མིན་པ་ཞིག་ཞེས་འདྲི་ན་འོག་ནས་འཆད་པ་ལྟར་བཅུ་གཅིག་པ་དང་བཅུ་གསུམ་པའི་ཆ་ཤས་མ་གཏོགས་ཐམས་ཅད་རྩ་བའི་ལྟུང་བར་འགྱུར་ཞེས་བྱ་སྟེ། ཕ་རོལ་དུ་ཕྱིན་པའི་ཐེག་པ་བ་དག་གིས་ཀྱང་འདི་དག་བསྲུང་དགོས་ན་རྒྱུད་སྡེ་འོག་མའི་སྡོམ་པ་དང་ལྡན་པ་དག་གིས་ལྟ་ཅི་སྨོས་པའི་ཕྱིར། འདིའི་ཤེས་བྱེད་ཀྱང་རྗེ་བཙུན་གྱི་འཁྲུལ་སྤོང་དུ།
རྩ་ལྟུང་བཅུ་གཅིག་པོ་འདི་བྱང་ཆུབ་སེམས་དཔའི་སྡེ་སྣོད་ཀྱི་ལུང་དང་སྦྱར་བའི་ཕྱིར་རོ། ། འོ་ན་འདི་དག་ལ་བླ་མེད་ཀྱི་རྩ་ལྟུང་ཞེས་ཟེར་བའི་རྒྱུ་མཚན་ཅི་སྙམ་ན། བླ་མེད་ཀྱི་རྒྱུད་ཁོ་ན་ལས་བཤད་པའི་རྒྱུ་མཚན་གྱིས་ཡིན་ལ། དེ་ལྟ་ན་ཡང་སྡོམ་པ་འོག་མ་ལ་མ་ལྟོས་པའི་རྩ་ལྟུང་བླ་མེད་ཀྱི་སྡོམ་ལྡན་ལ་འབྱུང་སྲིད་པ་དག་མེད་པ་ནི་མིན་ཏེ། རྩ་ལྟུང་ལྔ་པ་དང༌། བཅུ་གཅིག་པའི་ནང་ཚན་ཁྱད་པར་འགའ་ཞིག་སྡོམ་ལྡན་འོག་མ་དག་ལ་འབྱུང་མི་སྲིད་པའི་ཕྱིར་རོ། ། གཉིས་པ་ནི་བོད་སྔ་ཕྱི་སློབ་དཔོན་མང་པོ་དག་རིགས་ལྔའི་སྡོམ་གཟུང་དང༌། རྡོ་རྗེ་སློབ་དཔོན་གྱི་དབང་རྟེན་དང་བརྟེན་པར་འབྲེལ་བའི་ཤེས་བྱེད་ཙམ་ལ་བརྟེན་ནས་བུམ་དབང་ལས་ཐོབ་པའི་སྡོམ་པ་ཙམ་ཞིག་གིས་སྔགས་ཀྱི་སྡོམ་པ་མཐར་ཐུག་པ་ཡིན་གྱི། དབང་གོང་མ་ལས་ཐོབ་པའི་སྡོམ་པ་ཁས་མི་ལེན་ནོ། ། ཞེས་ཟེར་བ་དང༌།
སྐབས་འདིའི་ཕྱིར་རྒོལ་བ་གཉིས་ནི་སྤྱིར་དབང་ལས་ཐོབ་པའི་སྡོམ་པ་ཁས་ལེན་པར་མི་བྱེད་དོ། ། དེ་ནི་རིགས་པ་མིན་ཏེ། ལུང་དང་འགལ་བ་དང༌། རིགས་པས་གནོད་པའོ། ། དང་པོ་ནི། དགྱེས་པ་རྡོ་རྗེ་ལས། དེ་ལ་སྡོམ་པ་བཀའ་སྩལ་བ། ། སངས་རྒྱས་ཀུན་གྱི་སྡོམ་པ་ནི། ། ཞེས་སོགས་དང༌། རྡོ་རྗེ་སྙིང་པོས་གསོལ་པ།
སྡོམ་པ་ཞེས་བྱ་གང་གིས་དང༌། ། དམ་ཚིག་གང་གིས་གནས་པར་བགྱི། ། བཅོམ་ལྡན་འདས་ཀྱིས་བཀའ་སྩལ་པ། ། ཁྱོད་ཀྱིས་སྲོག་ཆགས་གསད་པ་དང༌། ། རྫུན་གྱི་ཚིག་ཀྱང་སྨྲ་བ་དང༌། ། ཁྱོད་ཀྱིས་མ་བྱིན་པར་ཡང་ལོང༌། ། ཕ་རོལ་བུད་མེད་བསྟེན་པར་གྱིས། ། ཞེས་པས་དབང་གོང་མ་ལས་ཐོབ་པའི་སྡོམ་པ་དང༌། དེའི་དམ་ཚིག་གང་ཡིན་པ་དང༌། དེ་ལས་འདས་ནས་རྩ་བའི་ལྟུང་བར་འགྱུར་ཚུལ་སོགས་གསལ་བར་བཤད་པའི་ཕྱིར།
ཇི་ལྟར་ཞེ་ན། དམ་ཚིག་དེ་སྒྲ་ཇི་བཞིན་པར་འཆད་པའི་ཚེ་གཞན་དོན་དུ་ཕམ་པ་བཞི་གནང་བ་དེ་མ་སྤྱད་ན་ལྟུང་བ་མེད་པའི་གཟུགས་བརྙན་ཡིན་གྱི་དོན་བྱང་ཆུབ་སེམས་དཔའི་རྩ་ལྟུང་དུ་འཆད་དགོས་པ་དང༌། སྒྲ་ཇི་བཞིན་པ་མིན་པར་བཤད་ན་སྲོག་གཅོད་པའི་མིང་གིས་བཟུང་འཛིན་གྱི་རྣམ་རྟོག་འགོག་པ་དང༌། བཙུན་མོའི་ཁུ་བ་མ་བྱིན་པར་ལེན་པའི་མིང་གིས་བྱང་ཆུབ་ཀྱི་སེམས་ཀུནྡ་ལྟ་བུ་མི་ཉམས་པར་འཛིན་དགོས་པ་ལས། དེའི་འགལ་བ་མི་མཐུན་པའི་ཕྱོགས་ནི་འདིའི་སྐབས་ཀྱི་སྡོམ་པ་དེའི་རྩ་བའི་ལྟུང་བ་ཉིད་དུ་འཆད་དགོས་པའི་ཕྱིར། བུམ་དབང་ལ་ཐོབ་པའི་སྡོམ་པ་ཁས་ལེན་པ་དང༌། དབང་གོང་མ་ལ་ཐོབ་པའི་སྡོམ་པ་ཁས་མི་ལེན་པ་དང༌།

བུམ་དབང་གི་རྡོ་རྗེ་སློབ་དཔོན་གྱི་དབང་དུ་འདོད་པ་རྣམས་ནི་རྒྱུད་ཀྱི་དོན་ལ་མ་བརྟགས་པས་ནང་འགལ་བ་ཡིན་ཏེ། ཇི་སྐད་དུ། དབང་ནི་བཞི་ཡི་གྲངས་ཀྱིས་ནི། ། དགའ་བ་ལ་སོགས་རིམ་ཤེས་བྱ། ། རྒོད་པ་དག་པ་སློབ་དཔོན་ཉིད། ། ལྟ་བ་གསང་བ་དེ་བཞིན་ནོ། ། ལག་བཅང་ལ་ནི་ཤེས་རབ་ཉིད། ། གཉིས་གཉིས་འཁྱུད་ལ་དེ་ཡང་ཉིད། ། སེམས་ཅན་རྣམས་ཀྱི་དངོས་གྲུབ་ཕྱིར། ། དབང་ནི་རྣམ་པ་བཞི་རུ་བཤད། ། ཅེས་པས་ནི་དབང་བཞི་ལས་དགའ་བ་བཞི་རིམ་པར་སྐྱེ་བའི་ཚུལ་དང༌།
དེ་ལས་སྐྱེས་པའི་དགའ་བ་བཞི་པོ་དེ་ལ་ཨེ་ཝཾ་གྱི་རྣམ་པས་མཚོན་པའི་བདེ་ཆེན་དང༌། དེ་ལ་མཚོན་བྱེད་མཚོན་བྱ་གང་རུང་གི་སྒོ་ནས་མཁའ་འགྲོ་མའི་སྡོམ་པ་ཞེས་བཤད་པའི་ཕྱིར། གཉིས་པ་རིགས་པ་ནི། རིག་འཛིན་སྡོམ་པའི་གཙོ་བོ་ནི་བདེ་ཆེན་གྱི་ཡེ་ཤེས་མངོན་དུ་གྱུར་པའི་སྐབས་ལ་འཇོག་དགོས་པ་ཡིན་ཏེ། འཛིན་རྒྱུའི་རིག་པ་དེའི་ངོས་འཛིན་ནི། བདེ་ཆེན་ལྷན་ཅིག་སྐྱེས་པའི་ཡེ་ཤེས་དེ་ལ་འཆད་དགོས་པའི་ཕྱིར། དེ་ལྟ་བུའི་ཡེ་ཤེས་དེ་སྔགས་ཀྱི་ཆོ་གས་བཟུང་ནས་མངོན་དུ་མ་གྱུར་པའི་གནས་སྐབས་སུ་ཡེ་ཤེས་དེའི་དམ་ཚིག་གི་མི་མཐུན་ཕྱོགས་སྤོང་བ་དང༌། མཐུན་པའི་ཕྱོགས་བསྟེན་པར་ཁས་བླངས་པ་ལས་ཐོབ་པའི་སྡོམ་པ་དེ་ལ་ནི་བུམ་དབང་དང་བསྐྱེད་རིམ་གྱི་སྡོམ་པ་ཞེས་བྱ་ཞིང༌། བདེ་ཆེན་གྱི་ཡེ་ཤེས་མངོན་དུ་གྱུར་པའི་གནས་སྐབས་ཀྱི་དེ་འདྲ་དེ་ལ་ནི་རྫོགས་རིམ་པའི་སྡོམ་པ་དང༌། དབང་གོང་མ་ལས་ཐོབ་པའི་སྡོམ་པ་ཞེས་བྱ་བ་དང༌།
བདེ་ཆེན་གྱི་ཡེ་ཤེས་དེ་ཉིད་ལ་མཁའ་འགྲོ་མ་དྲྭ་བའི་སྡོམ་པ་ཞེས་བྱ་བ་འདི་གྲུབ་པའོ།། །། ཀྱེ་ཧོ། ། རྩོད་བྲལ་ཕ་རོལ་ཕྱིན་པའི་ལུགས་བརྒྱ་ཡི། ། ཉིན་བྱེད་སྣང་བ་ཉམས་པ་མེད་བཞིན་དུ། ། ཀུན་ལ་ཟག་མེད་དགའ་བཞིའི་སྙིང་པོ་ནི། ། སྟོན་མཛད་ཐུགས་རྗེའི་ཟླ་བ་འདི་ལ་ཤར། ། གཟུང་འཛིན་ལམ་དུ་རྒྱུ་བའི་རྣམ་ཤེས་ཀྱི། ། དཔུང་གི་སྡེ་ཚོགས་དབུ་མའི་ཤུལ་ཆེན་པོར། ། གང་དྲངས་བདེ་ཆེན་ངང་ནས་ཆོས་ཀྱི་ཚུལ། ། རྫོགས་པར་བྱང་ཆུབ་གྲགས་པའི་རྒྱལ་མཚན་ཞབས། །
གང་བློ་འཇམ་པའི་དཔལ་དང་རྗེས་འབྲེལ་བས། ། ཅི་ལྟའི་དོན་ལ་བརྟག་པའི་གནས་ཅི་འཚལ། ། ཇི་སྙེད་ཆོས་ལུགས་ཐུབ་པའི་གཞུང་བཞིན་དུ། ། ཉེར་གཟིགས་གྲགས་པའི་རྒྱལ་མཚན་ཁྱོད་ཁོ་ན། ། དབུ་མའི་སྤྱན་གྱིས་ངེས་དོན་འཁྲུལ་མེད་གཟིགས། ། ཉི་ཟླའི་ལམ་ནས་ཚངས་པའི་གཞུང་ལུགས་མཁྱེན། ། ཕྱི་རོལ་འཆར་ཚུལ་ནང་གི་རྟེན་འབྲེལ་གྱིས། ། འཁྲུལ་མེད་ལུང་བསྟན་ནུས་པ་གྲགས་པའི་མཚན། ། གཟུང་འཛིན་གཉིས་པོ་མ་དག་སྣང་བ་མཁྱེན། ། མཁྱེན་པའི་བློ་གྲོས་གཉིས་མེད་རོལ་པར་གཟིགས། །
གཟིགས་པ་སྒྲིབ་མེད་བདུད་དང་ཕྱིར་རྒོལ་ཡང༌། ། ཡང་དག་དབྱིངས་སུ་ཞི་མཛད་གྲགས་པའི་མཚན། ། འཇམ་དཔལ་གྲགས་པའི་དཔལ་ལ་ཞལ་གཡར་བའི། ། འགྲེལ་ཆེན་འཁྲུལ་པ་སྤོང་བའི་གཞུང་ལུགས་འདིར། ། མང་ཐོས་དཔྱོད་ཆེན་ལྡན་པའི་ཕྱིར་རྒོལ་གྱིས། ། བརྒལ་བའི་ལན་ལྡོན་ནུས་པ་འགའ་ཡོད་དམ། ། ཕ་རོལ་རྒོལ་བས་ལན་བརྒྱར་བརྩད་པ་ན། ། གང་གི་བློ་ལ་དོགས་པ་མེད་གྱུར་ཀྱང༌། ། ཕྲ་དོག་རྩུབ་མོའི་བྱ་བས་རང་གི་སྡེ། ། སུན་འབྱིན་བྱེད་པོས་གྲུབ་མཐའི་གཞུང་འཛིན་ནམ། །
ཐོས་བསམ་སྒོམ་པའི་ལམ་དུ་བྱང་གྱུར་ཅིག ། ཚད་ལྡན་ཆེན་པོའི་ཕྱག་གི་ངེས་བཟུང་བའི། ། དཔྱོད་ཅན་ལུང་དང་རིགས་པའི་རྟ་བརྒྱ་ཡིས། ། འཁྲུལ་སྤོང་ཉིན་བྱེད་རྩོད་བྲལ་ལམ་དུ་དྲངས། ། འདི་སྦྱར་འདི་ནི་གྲགས་པའི་བུང་བ་ཡིས། ། རྙེད་བཀུར་སྦྲང་རྩི་ལེན་པའི་ཕྱིར་མིན་ཏེ། ། འཕགས་བློས་གཞལ་བའི་ངེས་པའི་དོན་འགའ་ལ། ། བྱིས་བློས་བརྟགས་པ་དྲུངས་ནས་འབྱིན་ཕྱིར་ཡིན། ། དམ་ཚིག་ཆོས་སྐོར་འཆད་པའི་ཟོལ་ཆེན་གྱིས། ། རྡོ་རྗེ་སྤུན་གྲོགས་སྨོད་པའི་བཟླས་བརྗོད་མཁན། །
རྙེད་བཀུར་འབའ་ཞིག་སེམས་པའི་གྱ་གྱུ་ཡིས། ། རྡོ་རྗེ་སློབ་དཔོན་འཛིན་འགའ་བག་བྱོས་ཤིག ། འདིར་བྱོན་དགེ་བས་བདག་དང་རྡོ་རྗེའི་སར། ། མཉམ་དུ་ཆས་པའི་དོན་མཐུན་གྲོགས་དག་ཀྱང༌། ། སྡོམ་གསུམ་ལང་ཚོ་རྒྱས་པའི་རོ་འཛིན་གྱིས། ། དམ་ཚིག་བདུད་རྩིའི་བཅུད་དེ་མྱོང་བར་ཤོག ། ཅེས་རྗེ་བཙུན་གྲགས་པའི་ཞལ་སྔ་ནས་མཛད་པའི་བསྟན་བཅོས་རྩ་ལྟུང་འཁྲུལ་སྤོང་ཞེས་ཡོངས་སུ་གྲགས་པ་འདི་ལ། གངས་ཅན་གྱི་ཤིང་རྟ་ཆེན་པོ་བློ་བཟང་གྲགས་པའི་དཔལ་གྱིས་བརྒལ་བརྟག་ལྷུར་ལེན་པའི་བསྟན་བཅོས་དངོས་གྲུབ་ཀྱི་སྙེ་མ་ཞེས་བྱ་བ་ཉེ་བར་སྦྱར་བ་དང༌། ཕྱི་ནང་གི་གཞུང་ལུགས་རྒྱ་མཚོའི་ཕ་རོལ་ཏུ་ཕྱིན་པ་བསོད་ནམས་རྣམ་པར་རྒྱལ་བའི་ཞལ་སྔ་ནས། བསྟན་བཅོས་སྔ་མ་གཉིས་ཀ་ལ་འདོར་ལེན་བྱེད་པའི་རྣམ་བཤད་སྔགས་ཀྱི་འདུལ་བ་ཞེས་བྱ་བ་དག་ཉེ་བར་སྦྱར་བ་ལས་འཁྲུལ་སྤོང་ལ་སུན་འབྱིན་བརྗོད་པ་དེ་དག་གི་ཚེར་མ་འབྱིན་པའི་རབ་ཏུ་བྱེད་པ་རྩ་ལྟུང་གི་བརྒལ་ལན་རྣམ་པར་ངེས་པ་ཞེས་བྱ་བ་འདི་ནི།
ཡུལ་དབུས་འགྱུར་ཚལ་གྱི་སྡེ་སྣོད་འཛིན་པ་རིན་ཆེན་རྒྱལ་མཚན་དང༌། ཤར་མི་ཉག་གི་པཎྜི་ཏ་ཆོས་གྲགས་དཔལ་བཟང་གཉིས་ཀྱི་བསྐུལ་བའི་ངོར་བགྱིས་ནས། ཁྱབ་བདག་རྡོ་རྗེ་སེམས་དཔའི་ངོ་བོར་བཞུགས་པ། རྗེ་བཙུན་དམ་པ་ཨ་ནནྟ་བྷ་དྲའི་ཞལ་སྔ་ནས་སྡོམ་པ་གསུམ་གྱི་བཀའ་དྲིན་ནོས་པས་སྐལ་བ་བཟང་པོར་བགྱིས་པ། དཔལ་ཤཱཀྱ་མཆོག་ལྡན་དྲི་མེད་ལེགས་པའི་བློས། དགེ་བྱེད་ཅེས་པ་ཆུ་ཕོ་སྟག་གི་ལོ། ས་ག་ཟླ་བའི་ཉི་ཤུ་ལྔ་ལ། གཡས་རུ་གཙང་གི་སའི་ཐིག་ལེ་གསེར་མདོག་ཅན་ཞེས་བྱ་བའི་དབེན་གནས་དམ་པར་ཉེ་བར་སྦྱར་བའི་ཡི་གེ་པ་ནི་བཤེས་གཉེན་ཆོས་ཀྱི་རྒྱལ་མཚན་ནོ། ། ཤུ་བྷ་མསྟུ་སརྦ་ཛ་གཏྟཾ།། །། ༈ བལ་ཡུལ་མཆོད་རྟེན་རིན་པོ་ཆེ་བྱ་རུང་ཁ་ཤོར་གྱི་ཉེ་འགྲམ་རྒྱལ་ཡོངས་ས་ཆེན་ཞེས་པ་གློག་ཀླད་དཔར་ཁང་ལས།
བདེར་གཤེགས་༧སྐྱབས་རྗེ་བཅོ་བརྒྱད་ཁྲི་ཆེན་རྡོ་རྗེ་འཆང་མཆོག་གི་ཐུགས་དགོངས་རྫོགས་ཆེད། སྐྱབས་འོག་པ་ཚར་གྲྭ་གུ་རུས་གློག་ཀླད་ཕྱག་དེབ་ཆེད་འགྲེམ་སྤེལ་ཞུས་པའི་དགེ་འབྲས་སངས་རྒྱས་ཞིང་དུ་བསྔོའོ།། །།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
