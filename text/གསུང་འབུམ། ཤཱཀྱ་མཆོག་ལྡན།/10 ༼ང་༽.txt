གསུང་འབུམ། ཤཱཀྱ་མཆོག་ལྡན།
པོད ༡༠
༼ང་༽
༼ང་༽ ༄༅། །རྟོགས་དཀའ་བ་ལྡན་པའི་རྣམ་པར་བཞག་པ་དང༌། ཞུགས་གནས་ཀྱི་རྣམ་གཞག་དང༌། ཕུང་ཁམས་སྐྱེ་མཆེད་ཀྱི་རྣམ་གཞག་རྣམས་བཞུགས་སོ།། ཆོས་ཀྱི་དེ་ཉིད་ལེགས་གཟིགས་ནས། ། གཞན་ལ་ཇི་བཞིན་འདོམས་པ་ལ། ། ཆགས་དང་ཐོགས་པ་མེད་པ་ཡི། ། ཐུགས་མངའ་ཁྱོད་ལ་ཕྱག་འཚལ་ལོ། ། འདིར་རྟོགས་པར་དཀའ་བ་ལྡན་པའི་རྣམ་པར་གཞག་པ་ལ། གང་ལྡན་པའི་ཆོས།
གང་ལ་ལྡན་པའི་གཞི། ཇི་ལྟར་ལྡན་པའི་ཚུལ་ལོ། ། དང་པོ་ལ་བསྡུས་པའི་དབྱེ་བ་གསུམ། ཅུང་ཟད་རྒྱས་པའི་དབྱེ་བ་བདུན། ཤིན་ཏུ་རྒྱས་པའི་དབྱེ་བ་བཅུ་དྲུག་གོ ། དང་པོ་ནི། ཉོན་མོངས་པ་ཅན་དང༌། དགེ་བ་དང༌། ལུང་མ་བསྟན་ཏེ་གསུམ་མོ། ། གཉིས་པ་ནི།
དགེ་བ་ལ་ཟག་བཅས་དང་ཟག་མེད་དོ། ། དང་པོ་ལ་སྐྱེས་ཐོབ་དང་སྦྱོར་བྱུང་ངོ༌། ། གཉིས་པ་ཟག་མེད་ལ། སློབ་པ་དང་མི་སློབ་པའི་དབྱེ་བས་གཉིས་སོ། ། ལུང་མ་བསྟན་ལ་སྐྱེས་ཐོབ་དང་སྦྱོར་བྱུང་གཉིས་ཏེ་བདུན་ནོ། ། གསུམ་པ་ནི། འདོད་པའི་ཁམས་ན་ཆོས་ལྔ། གཟུགས་ཀྱི་ཁམས་ན་ལྔ་དང༌། གཟུགས་མེད་པའི་ཁམས་ན་བཞི། ཟག་མེད་གཉིས་ཏེ་བཅུ་དྲུག་གོ །
དེ་ཡང་ཇི་ལྟར་ཞེ་ན་འདོད་པའི་སས་བསྡུས་པའི་ཉོན་མོངས་པ་དང༌། དགེ་བ་སྐྱེས་ཐོབ་དང༌། སྦྱོར་བྱུང་དང༌། ལུང་མ་བསྟན་སྐྱེས་ཐོབ་དང་སྦྱོར་བྱུང་གཉིས་སྟེ་ལྔ་དང༌། དེ་བཞིན་དུ་ཁམས་གཞན་གཉིས་ལའང་སྦྱར་ཏེ། གཟུགས་མེད་པའི་ཁམས་ན་ལུང་མ་བསྟན་སྦྱོར་བྱུང་མེད་དོ། ། འོ་ན་ཉོན་མོངས་པ་དང་ཟག་མེད་ལ་སྐྱེས་ཐོབ་དང་སྦྱོར་བྱུང་གཉིས་གཉིས་སུ་མི་འབྱེད་པའི་རྒྱུ་མཚན་ཅི་ཞེ་ན་བཤད་པ། ཉོན་མོངས་པའི་ལྡན་ཚུལ་འཆད་པ་ན་ས་དེར་གཏོགས་ཁོ་ན་འཆད་ལ། རྟེན་རང་དུ་གཏོགས་པའི་ཉོན་མོངས་པ་ཡིན་ན་ས་དེ་ལ་ལྟོས་པའི་སྐྱེས་ཐོབ་ཡིན་པས་ཁྱབ་པའི་ཕྱིར་དང༌། ཟག་མེད་གཉིས་པོ་གང་རུང་ཡིན་ན་སྦྱོར་བྱུང་ཡིན་པས་ཁྱབ་པའི་ཕྱིར།
ས་དེར་གཏོགས་ཀྱི་ཉོན་མོངས་པ་ལ་སྦྱོར་བྱུང་མེད་པ་ཅི་ཞེ་ན། འཇིག་རྟེན་པ་དང་འཇིག་རྟེན་ལས་འདས་པའི་ཆགས་བྲལ་གྱི་གཉེན་པོ་ཅུང་ཟད་ཀྱང་རྒྱུད་ལ་མ་སྐྱེས་པའི་འདོད་པའི་སོ་སོ་སྐྱེ་བོ་ལ་འདོད་པའི་སས་བསྡུས་ཀྱི་ཉོན་མོངས་པ་མཐའ་དག་འདོད་པར་སྐྱེས་པ་ཙམ་གྱིས་ཐོབ་པ་ཡིན་གྱི། སྦྱོར་བས་བསྒྲུབ་དགོས་པ་ཅུང་ཟད་ཀྱང་མེད་པའི་ཕྱིར་ཏེ། རྐྱེན་དང་ཕྲད་མ་ཐག་ཏུ་འབྱུང་བར་ངེས་པའི་ཕྱིར། གཞན་གཉིས་ལའང་དེ་བཞིན་དུ་སྦྱར་རོ། ། ལུང་མ་བསྟན་ལ་ནི་མཚུངས་པ་མ་ཡིན་ཏེ། བཟོ་དང་སྤྲུལ་པ་དང་སྤྱོད་ལམ་རྣམས་ལུས་ངག་གི་སྦྱོར་བས་ངེས་པར་བསྒྲུབ་དགོས་པའི་ཕྱིར། འོ་ན་ཆོས་བཅུ་དྲུག་པོ་གང་དང་གང་ལ་གང་ལྡན་པ་གང་དང་གང་ཞིག་འཇོག་པར་བྱེད་པ་ཡིན་ཞེ་ན། ས་བོན་དང་ལྡན་པ་ནི། ཁམས་གསུམ་གྱི་ཉོན་མོངས་པ་གསུམ་དང༌།
དགེ་བ་སྐྱེས་ཐོབ་གསུམ་དང༌། ལུང་མ་བསྟན་སྐྱེས་ཐོབ་གསུམ་སྟེ། དགུ་པོ་དེའི་སྟེངས་ནས་རྩི་བར་བྱེད་པ་ཡིན་ཏེ། དགུ་པོ་དེའི་ས་བོན་དང་ལྡན་ན་དགུ་པོ་དེ་དང་ལྡན་པས་ཁྱབ་པའི་ཕྱིར། ཟག་མེད་གཉིས་དང༌། སྦྱོར་བྱུང་ལྔ་ལ་ས་བོན་དང་ལྡན་པའི་རྣམ་གཞག་མི་འཇོག་པ་ཡིན་ཏེ། ཟག་མེད་ཀྱི་ས་བོན་དང་ལྡན་པས་ཟག་མེད་དང་ལྡན་པར་བཞག་མི་ནུས་པའི་ཕྱིར་དང༌། གལ་ཏེ་ནུས་ན། རང་བཞིན་གནས་རིགས་དང་ལྡན་པ་ཐམས་ཅད་འཕགས་པར་ཐལ་བའི་ཕྱིར་རོ། ། ཡང་དགེ་བ་སྦྱོར་བྱུང་གི་ས་བོན་དང་ལྡན་པས་དགེ་བ་སྦྱོར་བྱུང་དང་ལྡན་པར་བཞག་མི་ནུས་ཏེ།
ནུས་ན་དགེ་རྩ་མ་ཆད་པའི་སོ་སོ་སྐྱེ་བོ་ཐམས་ཅད་དགེ་བ་སྦྱོར་བྱུང་དང་ལྡན་པར་ཐལ་བའི་ཕྱིར་དང༌། སྦྱོར་བྱུང་ཐམས་ཅད་སྐྱེས་ཐོབ་དུ་ཐལ་བར་འགྱུར་ཏེ། སྦྱོར་བྱུང་གི་ས་བོན་དང་ལྡན་པ་ཙམ་གྱིས་སྦྱོར་བྱུང་དང་ལྡན་པར་བཞག་ནུས་པའི་ཕྱིར། གཉིས་པ་དབང་ལྡན་གྱི་རྣམ་པར་བཞག་པ་ནི། ཁམས་གསུམ་གྱི་དགེ་བ་སྦྱོར་བྱུང་གསུམ་དང༌། ལུང་མ་བསྟན་སྦྱོར་བྱུང་གཉིས་དང༌། ཟག་མེད་གཉིས་ཏེ། བདུན་པོ་དེའི་སྟེངས་ནས་རྩི་བར་བྱེད་པ་ཡིན་ཏེ། བདུན་པོ་དབང་དང་ལྡན་པ་ཙམ་གྱིས་བདུན་པོ་དེ་དང་ལྡན་པར་བཞག་ནུས་པའི་ཕྱིར་དང༌། བདུན་པོ་དེ་དང་ལྡན་པར་འཇོག་པ་ལ་ཐ་ནའང་དབང་ལྡན་ཙམ་ཞིག་དགོས་པའི་ཕྱིར།
ཉོན་མོངས་པ་གསུམ་དང་སྐྱེས་ཐོབ་དྲུག་ལ་མི་བརྩི་སྟེ་དེ་དག་དང་ལྡན་པའི་གོ་ཆོད་མོད་ཀྱང༌། དེ་དག་དང་ལྡན་པར་འཇོག་པ་ལ་དབང་དང་ལྡན་པ་ཡན་ཆད་ངེས་པར་མི་དགོས་པའི་ཕྱིར་ཏེ། ས་བོན་དང་ལྡན་པ་ཙམ་གྱིས་ཆོག་པའི་ཕྱིར། དེས་ན་དབང་དང་ལྡན་པས་ལྡན་པར་འཇོག་ནུས་པ་ནི་ཉོན་མོངས་ཅན་གསུམ་དང༌། སྐྱེས་ཐོབ་དྲུག་པོ་ཡང་ཡིན་མོད་ཀྱི། ལྡན་པ་ལ་དབང་ལྡན་ངེས་པར་དགོས་པ་ནི་བདུན་པོ་ཁོ་ནའོ། ། དེ་ལྟ་མོད་ཀྱི་ཞིབ་མོར་ཕྱེ་ན། ལུང་མ་བསྟན་སྐྱེས་ཐོབ་རྣམས་ནི་མངོན་གྱུར་ཁོ་ན་ཡིན་ཏེ། འདོད་པའི་སས་བསྡུས་ཀྱི་ཀུན་གཞིའི་རྣམ་པར་ཤེས་པ་དང༌། མིག་སོགས་དབང་པོ་ལྔ་བཞིན་ནོ། །
དེའི་ནང་ནས་སྤྱིར་ཀུན་གཞི་སྐྱེས་ཐོབ་ཀྱི་ས་བོན་དང་ལྡན་པས་སྐྱེས་ཐོབ་ཀྱི་ཀུན་གཞི་དང་ལྡན་པར་འཇོག་མི་ནུས་ཏེ། འདོད་པའི་རྟེན་ལ་བསམ་གཏན་དང་པོའི་སས་བསྡུས་ཀྱི་རྣམ་སྨིན་གྱི་ངོ་བོར་གྱུར་པའི་ཀུན་གཞིའི་ས་བོན་ཡོད་པ་བཞིན་ནོ། ། སྐྱེས་ཐོབ་ཀྱི་ཀུན་གཞི་མངོན་དུ་མི་འགྱུར་བའི་གནས་སྐབས་འཁོར་བ་པ་ལ་མི་སྲིད་པས་འདི་ལ་ས་བོན་དང་ལྡན་པ་ཙམ་གྱིས་ལྡན་པར་བརྩི་མི་དགོས་སོ། ། ཡང་མིག་དབང་སྐྱེས་ཐོབ་ཀྱི་ས་བོན་དང་ལྡན་པས་དེ་དང་ལྡན་པའི་ཁྱབ་པ་མེད་པ་ནི་སྔ་མ་དང་འདྲ་བ་ཡིན་མོད་ཀྱང༌། འདི་ལ་ས་བོན་དང་ལྡན་པ་ཙམ་གྱིས་ལྡན་པར་བརྩི་དགོས་པ་ཡིན་ཏེ། འདོད་པར་ཉིང་མཚམས་སྦྱར་མ་ཐག་པ་དང༌། སྒོ་ངའི་ནང་ན་འདུག་པ་དང༌། ཞར་བ་ལ་སོགས་པའི་གནས་སྐབས་བཞིན་ནོ། ། དེ་ལྟ་མོད་ཀྱི་གཟུགས་མེད་པའི་ཁམས་ན་མིག་གི་ས་བོན་དང་ལྡན་པར་བཤད་པ་དེ་ཙམ་གྱིས་ནི་མིག་སྐྱེས་ཐོབ་དང་ལྡན་པར་བཞག་མི་ནུས་ཏེ་སྤྱིར་ས་དེས་བསྡུས་ཀྱི་མིག་སྐྱེས་ཐོབ་མི་སྲིད་པའི་ཕྱིར་དང༌། དེའི་དུས་ཀྱི་ས་བོན་དེ་ཡང་སྤྱིར་མིག་ཙམ་གྱི་ས་བོན་ཡིན་གྱི་རྟེན་དེ་ལ་ལྟོས་པའི་མིག་སྐྱེས་ཐོབ་ཀྱི་ས་བོན་མ་ཡིན་པའི་ཕྱིར་རོ། །
འོ་ན་འགོག་པ་ལ་སྙོམས་པར་ཞུགས་པ་དང་མིག་བཙུམས་པ་ལ་སོགས་པའི་གནས་སྐབས་སུ་མིག་སྐྱེས་ཐོབ་ཀྱི་ས་བོན་དང་ལྡན་པས་སམ། དབང་དང་ལྡན་པས་སམ། མངོན་གྱུར་དང་ལྡན་པས་ལྡན་པར་འཇོག་པ་གང་ཡིན་ཞེ་ན། ཕྱི་མ་ལྟར་ཡིན་ཏེ། སྐབས་དེ་དག་ན་སྐྱེ་བས་ཐོབ་པའི་མིག་དེ་མཚུངས་མངོན་གྱུར་དང་ལྡན་པའི་ཕྱིར་རོ། ། འོ་ན་འདོད་པའི་རྟེན་ལ་བསམ་གཏན་དང་པོའི་མིག་ཐོབ་ལ་མ་ཉམས་པ་ཡུལ་ལ་འཇུག་བཞིན་པ་མིན་པ་དེའི་ཚེ་ལྡན་ཚུལ་ཇི་ལྟ་བུ་ཞེ་ན། འདི་ནི་དབང་དང་ལྡན་པས་ལྡན་པ་ཡིན་ཏེ། ལུང་མ་བསྟན་སྦྱོར་བྱུང་གི་ལྡན་ཚུལ་ཡིན་པའི་ཕྱིར་དང༌། མངོན་དུ་མ་གྱུར་བའི་གནས་སྐབས་ཡིན་པའི་ཕྱིར། ཡང་ས་བོན་དང་ལྡན་པས་ལྡན་པར་འཇོག་པ་དེའི་ཚེ།
གང་དང་གང་གི་ས་བོན་ཡིན་པ་དེ་དང་དེར་ཁས་ལེན་ནུས་པ་མ་ཡིན་ཏེ། ཀུན་གཞིའི་སྟེང་གི་ཉོན་མོངས་པ་ཅན་དང་དགེ་བ་སྐྱེས་ཐོབ་ཀྱི་ས་བོན་བཞིན་ནོ། ། དེ་ལྟ་མོད་ཀྱི་ལུང་མ་བསྟན་གྱི་ས་བོན་ཡིན་ན་ལུང་མ་བསྟན་མངོན་གྱུར་བ་ཡིན་དགོས་ཏེ། ས་བོན་ཐམས་ཅད་ཀུན་གཞིའི་ངོ་བོར་གནས་པའི་ཕྱིར། འོ་ན་དགེ་རྩ་ཆད་པའི་སོ་སོ་སྐྱེ་བོ་སྐྱེས་ཐོབ་ཀྱི་དགེ་རྩ་དང་ལྡན་པར་འགྱུར་ཏེ། དེའི་ས་བོན་དང་ལྡན་པའི་ཕྱིར། འདོད་ན་དགེ་རྩ་ཆད་པ་མིན་པར་འགྱུར་རོ་ཞེ་ན། ལྡན་པ་དང་ཆད་པ་མི་འགལ་ཏེ། མངོན་གྱུར་མེད་པས་ཆད་པར་བཞག་པ་ཡིན་ལ། མཚམས་འབྱོར་དུ་རུང་བས་ལྡན་པར་བཞག་པའི་ཕྱིར།
སྐབས་འདིར་ཡང་ལྡན་ན་ཡོད་པས་མ་ཁྱབ་པར་ཁས་ལེན་དགོས་པ་ཡིན་ཏེ། ཀུན་གཞིའི་སྟེང་དུ་དགེ་བ་སྐྱེས་ཐོབ་ལྡན་ཀྱང་ཡོད་པ་མིན་པ་བཞིན་ནོ། ། གསུམ་པ་མངོན་གྱུར་དང་ལྡན་པ་རྣམ་པར་བཞག་པ་ནི། ཆོས་བཅུ་དྲུག་པོ་གང་ཡིན་ཀྱང་རུང་སྟེ། མངོན་དུ་གྱུར་པའི་གནས་སྐབས་སོ། ། དེ་ལ་འདི་སྙམ་དུ། ཉོན་མོངས་ཅན་གསུམ་དང༌། སྐྱེས་ཐོབ་དྲུག་དང་དགུ་པོ་ལ་འདི་མི་བརྩི་བར་འགྱུར་ཏེ། དེ་དག་དང་ལྡན་པར་འཇོག་པ་ལ་མངོན་གྱུར་དང་ལྡན་མི་དགོས་པའི་ཕྱིར། ཡང་སྦྱོར་བྱུང་ལྔ་དང་ཟག་མེད་གཉིས་ཏེ་བདུན་པོ་ལ་ཡང་འདི་མི་བརྩི་བར་འགྱུར་ཏེ།
བདུན་པོ་དེ་དང་ལྡན་པར་འཇོག་པ་ལ་དེ་དག་མངོན་གྱུར་དང་ལྡན་མི་དགོས་པའི་ཕྱིར་ཞེ་ན། དེ་ནི་ཚིག་ལ་མཚུངས་པ་ལྟ་བུར་སྣང་ཡང་དོན་ལ་མི་མཚུངས་པ་ཡིན་ཏེ། མངོན་གྱུར་དང་ལྡན་པས་ལྡན་པའི་གོ་མི་ཆོད་དམ་སྙམ་པའི་དོགས་པ་སྐྱེ་བ་མེད་ལ། གཞན་གཉིས་དང་ལྡན་པས་ལྡན་པའི་གོ་ཆོད་དམ་མི་ཆོད་སྙམ་པའི་དོགས་པ་ཡོད་པས་དེ་སེལ་དགོས་པའི་ཕྱིར། དེ་ཇི་ལྟར་སེལ་ཞེ་ན། ཆོས་དགུ་པོ་རྣམས་ལ་ནི་ས་བོན་དང་ལྡན་པས་ལྡན་པའི་གོ་ཆོད་ལ། གཞན་བདུན་པོ་ལ་ནི་མི་ཆོད་དོ་ཞེས་དང༌། ཆོས་གཞན་བདུན་པོ་དེ་ལ་ནི་དབང་དང་ལྡན་པ་ཙམ་གྱིས་ལྡན་པའི་གོ་ཆོད་ཀྱི་མངོན་གྱུར་དང་ལྡན་པ་ངེས་པར་མི་དགོས་སོ་ཞེས་ཤེས་པར་བྱ་བའི་ཕྱིར་དུ་སློབ་དཔོན་བདག་ཉིད་ཆེན་པོ་འཕགས་པའི་གཞུང་ལས་ལྡན་པ་དང་པོ་གཉིས་ཀྱི་མཚན་གཞི་སོ་སོ་བ་ཉིད་དུ་ངེས་པར་བཟུང་ལ། མངོན་གྱུར་དང་ལྡན་པ་ལ་དེ་ལྟར་མ་བཟུང་བའི་ཕྱིར་རོ་ཞེས་བྱ་བ་འདི་ནི་རྣམ་བཤད་མཛད་པ་ཀུན་གྱིས་གསལ་བར་མ་བཤད་པའི་ལེགས་པར་བཤད་པ་གཅིག་ཡིན་ནོ། ། གཉིས་པ་གང་ལ་ལྡན་པའི་གཞི་བཤད་པ་ལ།
གང་ཟག་ནི་གཉིས་ཏེ། སོ་སོ་སྐྱེ་བོ་དང་འཕགས་པའོ། ། དང་པོ་ལ་གཉིས་ཏེ། དགེ་རྩ་མ་ཆད་པ་དང་ཆད་པའོ། ། དང་པོ་ལ་གཉིས་ཏེ། འཆིང་བ་མཐའ་དག་དང་ལྡན་པ་དང་མི་ལྡན་པའོ། ། དང་པོ་ལ་གཉིས་ཏེ། བསམ་གཏན་གྱི་ཉེར་སྡོགས་མ་ཐོབ་པ་དང་ཐོབ་པའོ། ། གཉིས་པ་མི་ལྡན་པ་ལ། འདོད་པ་ལ་འདོད་ཆགས་དང་བྲལ་བ་དང༌།
གཟུགས་ལ་འདོད་ཆགས་དང་བྲལ་བའོ། ། དང་པོ་ལ་བསམ་གཏན་གྱི་དངོས་གཞི་ཐོབ་པ་དང་མ་ཐོབ་པའོ། ། གཉིས་པ་ལ་ཟག་མེད་ཀྱི་དངོས་གཞི་ཐོབ་པ་དང་མ་ཐོབ་པའོ། ། གཉིས་པ་ལ་འཕགས་པ་སློབ་པ་དང་མི་སློབ་པའོ། ། དང་པོ་ལ་རྒྱུན་དུ་ཞུགས་པ་ལ་སོགས་པའི་དབྱེ་བས་གསུམ་མོ། ། མི་སློབ་པ་ལ་ཉན་ཐོས་དང༌། རང་སངས་རྒྱས་དང༌། དེ་བཞིན་གཤེགས་པའི་དབྱེ་བས་གསུམ་ཡོད་ཀྱང་ཕྱི་མ་འདིར་མི་བཟུང་ངོ༌། ། དགེ་རྩ་ཆད་པ་ལ་གཉིས་ཏེ། དགེ་རྩ་ཙམ་ཆད་པ་དང༌།
རིགས་ཆད་པའོ། ། དང་པོ་ནི་ལན་ཅིག་ལོག་ལྟས་དགེ་རྩ་ཆད་ཀྱང༌། མཚམས་སྦྱོར་དུ་རུང་བ་ཡིན་ལ། གཉིས་པ་ནི་རིགས་ཆད་དུ་གྲགས་པའོ། ། དེ་ལྟར་ན། གང་ཟག་གི་བསྡུ་བ་འདི་ཡང་སྔོན་གྱི་རྣམ་བཤད་བྱེད་པ་གཞན་གྱིས་འཆད་ནུས་ཀྱང་མ་བཤད་པའི་ལེགས་པར་བཤད་པ་གཉིས་པ་ཡིན་ནོ། ། གསུམ་པ་ལྡན་ཚུལ་ལ། གང་ཟག་གང་ལ་ཆོས་གང་ཇི་ལྟར་ལྡན་པའི་ཚུལ་དངོས་དང༌། ལྡན་པ་གསུམ་གྱི་ཁྱད་པར་བཤད་པའོ། ། དང་པོ་ནི།
རིགས་ཆད་པའི་གང་ཟག་ལ་ཉོན་མོངས་པ་ཅན་དང་ལུང་མ་བསྟན་མ་གཏོགས་ཐར་པ་ཆ་མཐུན་གྱི་དགེ་བའི་ལྡན་ཚུལ་གསུམ་པོ་གང་ཡང་མེད་དེ། ཐར་ཆའི་དགེ་བའི་ས་བོན་དང་ཡང་མི་ལྡན་པའི་ཕྱིར། གཉིས་པ་དགེ་རྩ་ཙམ་ཆད་པ་ལ། དགེ་བའི་ལྡན་ཚུལ་ཕྱི་མ་གཉིས་མེད་ཀྱང༌། དགེ་བ་སྐྱེས་ཐོབ་དང་ལྡན་པར་བཞག་ནུས་ཏེ། དེའི་ས་བོན་དང་ལྡན་པའི་ཕྱིར་ཏེ། རང་བཞིན་དུ་གནས་པའི་རིགས་མ་ཆད་པའི་ཕྱིར། འདིར་བདེ་བར་གཤེགས་པའི་སྙིང་པོ་དང༌། རང་བཞིན་དུ་གནས་པའི་རིགས་ལ་གཞི་མཐུན་སྲིད་པ་མ་ཡིན་ཏེ། གཅིག་ལ་འདུས་བྱས་ཀྱིས་ཁྱབ་ལ་ཅིག་ཤོས་ལ་འདུས་མ་བྱས་ཀྱིས་ཁྱབ་པའི་ཕྱིར་རོ། །
ཡང་རིགས་ཆད་ཀྱི་རྒྱུད་ཀྱི་བསོད་ནམས་ཆ་མཐུན་གྱི་དགེ་རྩ་གང་ཡིན་པ་དེ་ཐར་ཆ་མིན་ལ་ཅིག་ཤོས་ཀྱི་རྒྱུད་ཀྱི་དེ་གང་ཡིན་པ་ཐར་པ་ཆ་མཐུན་དུ་སྲིད་དོ། ། གཉིས་པ་དགེ་རྩ་མ་ཆད་པའི་སོ་སོ་སྐྱེ་བོ་འདོད་པའི་ཉོན་མོངས་པ་མཐའ་དག་དང་ལྡན་པ་བསམ་གཏན་གྱི་ཉེར་སྡོགས་ཙམ་ཡང་མ་ཐོབ་པ་ལ་ས་བོན་དང་ལྡན་པས་ལྡན་པར་བཞག་ནུས་པ་ནི་ལྔ་སྟེ། ཁམས་གསུམ་གྱི་ཉོན་མོངས་པ་གསུམ་དང༌། འདོད་པའི་སྐྱེས་ཐོབ་གཉིས་སོ། ། འོ་ན་འདི་ལ་གཟུགས་མེད་ཀྱི་དགེ་བ་དང་ལུང་མ་བསྟན་གཉིས་ཀྱི་ས་བོན་དང་ལྡན་པ་མིན་ནམ་ཞེ་ན། དེ་དང་ལྡན་པ་ནི་ཡིན་ཏེ། དེར་འཕེན་བྱེད་ཀྱི་ལས་ཀྱི་ས་བོན་དང་ལྡན་པའི་ཕྱིར། དེ་ལྟ་མོད་ཀྱི་འདོད་པའི་རྟེན་ལ་དེའི་ས་བོན་དང་ལྡན་པས་དེ་དང་ལྡན་པར་བཞག་མི་ནུས་ཏེ། ས་དེའི་ཆོས་དེ་དང་དེ་སྐྱེས་ཐོབ་དང་ལྡན་པར་འཇོག་པ་ལ་ས་དེ་དང་དེར་སྐྱེས་ནས་མ་ཤི་བ་གཅིག་དགོས་པའི་ཕྱིར། འདིར་ས་གཞན་གྱི་ཉོན་མོངས་པའི་ས་བོན་དང་ལྡན་པས་ལྡན་པར་བཞག་ནུས་ལ།
གཞན་གྱི་དགེ་བ་དང་མ་སྒྲིབ་པའི་ས་བོན་དང་ལྡན་པས་དེར་བཞག་མི་ནུས་པའི་ཁྱད་པར་འབྱེད་དགོས་པར་སྣང་ངོ༌། ། ཡང་དེ་ལ་དབང་དང་ལྡན་པར་འཇོག་དགོས་པ་ནི་གཉིས་ཁོ་ན་སྟེ། འདོད་པའི་སྦྱོར་བྱུང་གཉིས་སོ། ། གཉིས་པ་བསམ་གཏན་གྱི་ཉེར་སྡོགས་སྐྱེས་པ་ལ། ས་བོན་དང་ལྡན་པས་ལྡན་པར་འཇོག་ཚུལ་ནི་སྔ་མ་དང་འདྲ་ལ། དབང་དང་ལྡན་པ་ནི། སྔ་མ་གཉིས་པོའི་སྟེང་དུ་གཟུགས་ཀྱི་དགེ་བ་སྦྱོར་བྱུང་སྟེ་གསུམ་མོ། ། བོད་ཀྱི་ཊཱིཀ་བྱེད་པ་དག་ན་རེ། འདིས་ཉེར་སྡོགས་ཟག་མེད་བདེན་པའི་རྣམ་པ་ཅན་མངོན་སུམ་དུ་བྱས་པའི་ཚེ་སློབ་པ་ཟག་མེད་དབང་དང་ལྡན་པ་ཡིན་ནོ་ཞེས་ཟེར་བ་ནི་རིགས་པ་མ་ཡིན་ཏེ། འདི་ལ་ལུང་མེད་པ་དང༌།
ལུང་དང་འགལ་བའི་ཕྱིར། ཇི་ལྟར་འགལ་ཞེ་ན་ཉེར་སྡོགས་བདེན་པའི་རྣམ་པ་ཅན་རྒྱུད་ལ་སྐྱེས་པའི་སོ་སོ་སྐྱེ་བོ་ཆོས་ཅན། འཕགས་པའི་ཆོས་ཐོབ་པར་ཐལ། སློབ་པ་ཟག་མེད་དང་ལྡན་པའི་ཕྱིར། རྟགས་ཁས་བླངས། ཁྱབ་པ་ལུང་གིས་གྲུབ་སྟེ། ཇི་སྐད་དུ། མཚན་ཉིད་ཀྱིས་ནི་སྔ་མ་བཞིན་ནོ་ཞེས་བཤད་པས་སོ། ། འདོད་ན་ཇི་སྐད་དུ། སོ་སོ་སྐྱེ་བོ་གང་ཞེ་ན།
འཕགས་པའི་ཆོས་རྣམས་མ་ཐོབ་པའོ། ། ཞེས་གསུངས་པ་དང་འགལ་ཞིང༌། སློབ་པ་ལ་འཕགས་པས་ཁྱབ་པ་ནི་སྐུ་མཆེད་གཉིས་ཀྱི་ཐུན་མོང་གི་ལུགས་སོ། ། གཉིས་པ་འདོད་པ་ལ་འདོད་ཆགས་དང་བྲལ་བ་བསམ་གཏན་གྱི་དངོས་གཞི་མ་ཐོབ་པའི་ལྡན་ཚུལ་ནི་སྔ་མ་དང་འདྲ་ལ། དངོས་གཞི་ཐོབ་པ་ལ་གཟུགས་ལ་ཆགས་པ་དང་མ་བྲལ་བ་དང་བྲལ་བ་གཉིས། དང་པོ་ལ་འདོད་པའི་རྟེན་ཅན་དང༌། གཟུགས་ཀྱི་རྟེན་ཅན་གཉིས། དང་པོ་ལ། ས་བོན་དང་ལྡན་པས་ལྡན་ཚུལ་སྔ་མ་དང་འདྲ་ཞིང་དབང་དང་ལྡན་པས་ལྡན་པར་འཇོག་དགོས་པ་ནི་སྔ་མ་གསུམ་པོའི་སྟེང་དུ་གཟུགས་ཀྱི་ལུང་མ་བསྟན་སྦྱོར་བྱུང་དང་ངེས་པར་ལྡན་ཞིང༌། གཟུགས་མེད་ཀྱི་དགེ་བ་སྦྱོར་བྱུང་དང་ལྡན་པ་སྲིད་དེ།
འདི་གཟུགས་མེད་ཀྱི་ཉེར་སྡོགས་ལ་གནས་པ་སྲིད་པའི་ཕྱིར། བོད་ཀྱི་ཊཱིཀ་བྱེད་པ་དག་འདི་འདོད་པའི་ཉོན་མོངས་ཀྱི་ས་བོན་དང་ལྡན་མི་ལྡན་གཉིས་ཀ་ཡིན་ཞེས་ཟེར་བ་ནི་མི་འཐད་དེ། དངོས་འགལ་ཁས་བླངས་པས་ཚིག་ལ་མ་ཞུགས་པའི་ཕྱིར་དང༌། དེ་འདྲ་དེ་འདོད་པའི་ཉོན་མོངས་ཀྱི་ས་བོན་དང་ལྡན་པ་ཁོ་ན་ཡིན་གྱི་མི་ལྡན་པ་མ་ཡིན་པས། དོན་ལ་མ་ཞུགས་པའི་ཕྱིར། དེ་ལྟ་མོད་ཀྱིས་གཞུང་ལས་མི་ལྡན་པ་ཞེས་ཀྱང་བྱའོ་ཞེས་བྱ་བ་དེ་ནི། མངོན་གྱུར་མི་ལྡན་པ་ལ་བསམ་ནས་རེས་འགའ་མི་ལྡན་པ་ཞེས་ཀྱང་བྱ་ཞེས་པའི་དོན་ཡིན་གྱི། ས་བོན་དང་མི་ལྡན་པར་འཆད་པ་མ་ཡིན་ནོ། ། ལུགས་འདི་ལའང་ལྡན་ན་ཡོད་པས་མ་ཁྱབ་སྟེ། གལ་ཏེ་ཁྱབ་ན།
འདོད་པ་ལ་ཆགས་བྲལ་བྱས་ལ་མ་ཉམས་པའི་སོ་སོ་སྐྱེ་བོ་ལ་འདོད་པའི་ཉོན་མོངས་ཡོད་པར་ཐལ་བ་དང་མཐོང་ལམ་པའི་རྒྱུད་ལ་ཀུན་རྫོབ་ཀྱི་ཤེས་པ་མངོན་པར་རྟོགས་པའི་མཐའ་ལས་བྱུང་བའི་ཤེས་པ་དེ་ཡོད་པར་འགྱུར་ཏེ། དེ་ལྡན་པའི་ཕྱིར་རོ། ། དེ་ཡང་ཇི་སྐད་དུ། མཐོང་བའི་ལམ་ལ་བདེན་པ་རྣམ་པར་འཇོག་པ་མངོན་པར་རྟོགས་པའི་མཐའ་ལས་བྱུང་བ་ཀུན་རྫོབ་ཀྱི་ཤེས་པ་རྣམས་ཐོབ་སྟེ་མངོན་དུ་བྱེད་པ་ནི་མིན་ནོ་ཞེས་གསུངས་པས་སོ། ། འོ་ན་འདི་ལ་གཟུགས་ཀྱི་ཉོན་མོངས་པ་དབང་དང་ལྡན་པ་མིན་ནམ་ཞེ་ན། དེ་ལྟར་ལྡན་པ་ནི་ཡིན་མོད་ཀྱི་དབང་ལྡན་གྱི་རྐང་གྲངས་སུ་བཤད་མི་དགོས་ཏེ། ས་བོན་དང་ལྡན་པ་ཙམ་གྱིས་ལྡན་པར་བཞག་ཟིན་པས་དབང་དང་ལྡན་པས་ལྡན་པའི་གོ་ཆོད་པ་ནི་མ་སྨོས་ཀྱང་འགྲུབ་པའི་ཕྱིར། ཡང་བོད་ཀྱི་ཊཱིཀ་བྱེད་པ་དག་བསམ་གཏན་ག་ཉེར་སྡོགས་ཙམ་ཐོབ་པ་ལ། གཟུགས་ཀྱི་ལུང་མ་བསྟན་སྦྱོར་བྱུང་དབང་དང་ལྡན་པར་འདོད་པ་ནི་མི་འཐད་དེ། ཇི་སྲིད་བསམ་གཏན་གྱི་དངོས་གཞི་མ་ཐོབ་པ་དེ་སྲིད་དུ་མི་འབྱུང་བའི་ཕྱིར་རོ། །
ཇི་ལྟར་ཞེ་ན། བསམ་གཏན་གྱི་དངོས་གཞི་ལ་བརྟེན་ནས་དེ་དག་བསྒྲུབ་དགོས་པའི་ཕྱིར། དེ་ལྟ་མ་ཡིན་ན་སྦྱོར་བ་ལས་བྱུང་བ་ཉིད་དུ་ཇི་ལྟར་འགྱུར། འདོད་པ་ལ་ཆགས་པ་དང་བྲལ་ཙམ་གྱི་ཚེ་ཁམས་གོང་གི་སྤྲུལ་སེམས་རྙེད་ཙམ་ལྡན་ཞེས་སྨྲས་ན་མངོན་པ་འོག་མ་དང་མཐུན་ནོ། ། གཉིས་པ་གཟུགས་ཀྱི་རྟེན་ཅན་ལ་ས་བོན་དང་ལྡན་པས་ལྡན་པ་ནི་ལྔ་ཁོ་ན་སྟེ། ཁམས་གསུམ་གྱི་ཉོན་མོངས་པ་ཅན་གསུམ་དང༌། སྐྱེས་ཐོབ་གཉིས་སོ། ། སྐྱེས་ཐོབ་གཉིས་ཀྱི་ས་བོན་དང་ལྡན་པས་ལྡན་པར་འཇོག་ནུས་པ་འདི་ཡང་རྟེན་དབང་བཙན་པ་ཡིན་ཏེ། གཞན་དུ་ན་འོག་མའི་རྟེན་ལ་གོང་མའི་སྐྱེས་ཐོབ་དང་ལྡན་པར་ཐལ། དེའི་ས་བོན་དང་ལྡན་པའི་ཕྱིར་ཞེས་བྱ་བའི་ཐལ་བ་འདི་བཟློག་པར་དཀའོ། །
གཉིས་པ་དབང་དང་ལྡན་པས་ལྡན་པར་བཞག་དགོས་པ་ནི། གཟུགས་ཀྱི་སྦྱོར་བྱུང་གཉིས་གཟུགས་མེད་ཀྱི་དགེ་བ་སྦྱོར་བྱུང་དང་གསུམ་མོ། ། འདི་ལ་གཟུགས་ཀྱི་ཉོན་མོངས་པ་ཡང་དབང་དང་ལྡན་པ་མིན་ནམ་ཞེ་ན། ལྡན་མོད་ཀྱི་དབང་ལྡན་གྱི་རྐང་གྲངས་སུ་འཆད་མི་དགོས་པ་ནི་སྔ་མ་བཞིན་ནོ། ། འོ་ན་དབང་ལྡན་དུ་བཤད་པ་རྣམས་ཀྱང་སྐྱེས་ཐོབ་བཞིན་དུ་ས་དེ་དང་དེར་སྐྱེས་པ་ཙམ་གྱིས་དབང་དང་ལྡན་ནམ་ཞེ་ན་མ་ཡིན་ཏེ། དེར་འཇོག་པ་ནི་སྦྱོར་བ་འབད་རྩོལ་ལ་ངེས་པར་ལྟོས་པའི་ཕྱིར། གཉིས་པ་གཟུགས་ལ་ཆགས་པ་དང་བྲལ་བ་ལ་གཟུགས་མེད་དངོས་གཞིའི་སེམས་མ་ཐོབ་པ་དང་ཐོབ་པའོ། ། དང་པོ་ནི་འདོད་གཟུགས་གང་རུང་གི་རྟེན་ཅན་དུ་ངེས་པས་ལྡན་ཚུལ་སྔ་མ་བཞིན་ནོ། ། གཉིས་པ་ལ་འོག་མའི་རྟེན་ཅན་དང༌། གཟུགས་མེད་ཀྱི་རྟེན་ཅན་ནོ། །
དང་པོ་ལ་ལྡན་ཚུལ་སྔ་མ་གཉིས་ནི་སྔར་དང་འདྲ་ལ། འདི་ལ་གཟུགས་མེད་ཀྱི་ཉོན་མོངས་མངོན་དུ་འགྱུར་བ་མི་སྲིད་དོ། ། ས་གཞན་གྱི་དགེ་བའི་ས་བོན་དང་ལྡན་པས་ལྡན་པ་འཇོག་མི་ནུས་པ་ནི་ས་དེ་ན་ཤི་བ་དང་ས་འཕོས་པའི་ཚེ་ས་གཞན་གྱི་དགེ་བ་ཟག་བཅས་གཏོང་བའི་རྒྱུ་མཚན་གྱིས་ཡིན་པར་གསལ་ཞིང་ཉོན་མོངས་པ་སྦྱོར་བྱུང་མི་འབྱེད་པ་ནི་སྙོམས་འཇུག་ཉོན་མོངས་པ་ཅན་མངོན་གྱུར་དུ་བྱས་པའི་ཚེ་ཉོན་མོངས་པའི་རང་ལྡོག་ནས་སྦྱོར་བྱུང་མ་ཡིན་གྱི་སྙོམས་འཇུག་གི་རྫས་སུ་ས་དེའི་ཉོན་མོངས་མངོན་དུ་གྱུར་པ་ཡིན་པ་ལ་དགོངས་སོ། ། གཉིས་པ་གཟུགས་མེད་ཀྱི་རྟེན་ཅན་ལ་ལྡན་པ་དང་པོ་ནི་ཁམས་གསུམ་གྱི་ཉོན་མོངས་པ་གསུམ་དང༌། གཟུགས་མེད་ཀྱི་སྐྱེས་ཐོབ་གཉིས་སོ། ། དབང་དང་ལྡན་པ་ནི་གཟུགས་མེད་ཀྱི་དགེ་བ་སྦྱོར་བྱུང་ཁོ་ནའོ། ། སྔར་བཤད་པ་དེ་དག་ལ་མངོན་གྱུར་གྱི་ལྡན་ཚུལ་ནི་རྟོགས་པར་སླ་བ་ཡིན་ཏེ། དབང་ལྡན་དུ་བཤད་པ་གང་ཡིན་པ་དེ་དག་དང༌། སྐྱེས་ཐོབ་ལྡན་པར་བཤད་པ་གང་ཡིན་པ་དེ་དག་དང༌། གང་ལ་ཆགས་བྲལ་མ་བྱས་པའི་ས་དེའི་ཉོན་མོངས་པ་མངོན་གྱུར་དུ་འབྱུང་སྲིད་པས་ཁྱབ་པའི་ཕྱིར་རོ། །
དེ་དག་ལ་ཞིབ་མོར་ཕྱེ་ན་གོང་མ་གོང་མའི་རྟེན་ལ་འོག་མ་འོག་མའི་ཉོན་མོངས་པ་དབང་དང་མངོན་གྱུར་དུ་ལྡན་པ་སྲིད་དེ། གོང་ས་ནས་འོག་སར་སྐྱེ་བའི་དུས་ཀྱི་ཚེ་བཞིན་ནོ། ། གོང་མ་གོང་མའི་རྟེན་ལ་འོག་མ་འོག་མའི་སྦྱོར་བྱུང་གཉིས་དབང་དང་མངོན་གྱུར་དུ་ལྡན་པ་ཡོད་དེ། འཕགས་པ་ལ་ཡོད་པའི་ཚུལ་ནི་འོག་ནས་འབྱུང་ལ། སོ་སོ་སྐྱེ་བོ་ལ་ཡོད་པ་ནི། གཟུགས་མེད་ནས་གཟུགས་སུ་སྐྱེ་བའི་ཚེ་འགྲུབ་བྱེད་ཀྱི་ལས་དགེ་བ་མངོན་དུ་གྱུར་དགོས་པའི་ཕྱིར་དང༌། བསམ་གཏན་གཉིས་པ་སོགས་ཀྱི་རྟེན་ལ་བསམ་གཏན་དང་པོའི་རྟོག་དཔྱོད་ལུང་མ་བསྟན་མངོན་དུ་བྱེད་དགོས་པ་ཡོད་པའི་ཕྱིར་དང༌། ཇི་སྐད་དུ། སྨྲར་འཇུག་པ་ནི་འོག་མས་ཀྱང་ཅེས་བཤད་པ་ལྟར་གོང་མའི་རྟེན་ལ་འོག་མའི་སེམས་ལུང་མ་བསྟན་མངོན་དུ་བྱེད་པ་ཡོད་པའི་ཕྱིར། དེ་དག་གིས་ནི་རྟེན་གྱི་གང་ཟག་སོ་སོ་སྐྱེ་བོ་ལ་ལྡན་ཚུལ་རྒྱས་པར་བཤད་ཟིན་ཏོ། །
འཕགས་པ་ལ་ལྡན་ཚུལ་ནི། རྟེན་གྱི་དབྱེ་བས་འཕགས་པ་གསུམ་དུ་འགྱུར་ཏེ། འདོད་པ་དང༌། གཟུགས་དང༌། གཟུགས་མེད་པའི་རྟེན་ཅན་ནོ། ། དང་པོ་ལ་འདོད་པ་ལ་འདོད་ཆགས་དང་མ་བྲལ་བ་དང་བྲལ་བའོ། ། དང་པོ་ལ་ལྡན་ཚུལ་ནི་སྔར་གྱི་སོ་སོ་སྐྱེ་བོ་ཇི་ལྟར་བཞིན་ནོ། ། ཁྱད་པར་ནི་མཐོང་སྤང་དུ་གྱུར་པའི་ཉོན་མོངས་པ་གང་སྤངས་བ་དེ་དང་མི་ལྡན་པ་ཡིན་ནོ། ། གཉིས་པ་ཆགས་བྲལ་ལ། གཟུགས་ལ་ཆགས་པ་དང་མ་བྲལ་བ་དང་བྲལ་བའོ། །
དང་པོ་ལ་བསམ་གཏན་གྱི་དངོས་གཞི་ཐོབ་པ་དང་མ་ཐོབ་པའི་དབྱེ་བས་གཉིས་ཡོད་པ་ལ་ལྡན་ཚུལ་ནི་སྔ་མ་སོ་སོ་སྐྱེ་བོའི་གནས་སྐབས་བཞིན་ནོ། ། འོ་ན་མི་འདྲ་བའི་ཁྱད་པར་ཅི་ཡོད་ཅེ་ན། འཇིག་རྟེན་པའི་ལམ་གྱིས་འདོད་པ་ལ་ཆགས་བྲལ་བྱས་པ་ཡིན་ན་ནི་ཁྱད་པར་མེད་ལ། འཇིག་རྟེན་ལས་འདས་པའི་ལམ་གྱི་འདོད་པ་ཆགས་བྲལ་བྱས་པ་ཡིན་ན་ཉོན་མོངས་པའི་ས་བོན་དང་མི་ལྡན་པ་ཞེས་བྱ་བ་འདི་ནི་ལྡན་ཚུལ་དང་པོའི་ཁྱད་པར་ཡིན་ལ། འདི་དང་གོང་མ་གཉིས་ཀ་ལ་ལྡན་ཚུལ་གཉིས་པ་དང་གསུམ་པའི་ཁྱད་པར་ནི། སློབ་པ་ཟག་མེད་དབང་དང་མངོན་གྱུར་དུ་ལྡན་པ་ཡིན་ནོ། ། དེ་ལྟ་ན་ཡང་བཅུ་དྲུག་པའི་རྟོགས་པ་རྫོགས་རྗེས་སུ་འཇིག་རྟེན་པའི་ལམ་ཁོ་ནས་ཅི་ཡང་མེད་མན་ཆད་ལ་ཆགས་བྲལ་བྱས་པའི་སྒོམ་ལམ་པ་དེ་ལ་ནི་སློབ་པ་ཟག་མེད་དང་ལྡན་པ་བཞག་དཀའ་བ་ཡིན་ཏེ། མཐོང་ལམ་དང་ཡང་མི་ལྡན། སྒོམ་ལམ་ཟག་མེད་དང་ཡང་མི་ལྡན་པའི་ཕྱིར་ཏེ། མཐོང་ལམ་ནི་ས་འཕོས་པས་བཏང་ལ།
སྒོམ་ལམ་ཟག་མེད་ནི་རང་རྒྱུད་ལ་སྐྱེ་མ་མྱོང་བའི་ཕྱིར། གཉིས་པ་གཟུགས་ལ་ཆགས་བྲལ་བྱས་པ་ལའང༌། གཟུགས་མེད་ལ་ཆགས་བྲལ་མ་བྱས་པ་དང་བྱས་པའོ། ། དང་པོ་ལ་གཟུགས་མེད་ཀྱི་དངོས་གཞི་ཐོབ་པས་ཁྱབ་ལ། དེའི་ལྡན་ཚུལ་ཡང་སོ་སོ་སྐྱེ་བོའི་སྐབས་དང་འདྲ་ཞིང༌། མི་འདྲ་བའི་ཁྱད་པར་ཅུང་ཟད་ཀྱང་སྔ་མ་བཞིན་ནོ། ། གཉིས་པ་གཟུགས་མེད་ལ་ཆགས་བྲལ་བྱས་པ་ནི། དགྲ་བཅོམ་པ་སྟེ། དེ་ལ་ས་བོན་དང་ལྡན་པས་ལྡན་པར་འཇོག་པ་ནི་འདོད་པའི་དགེ་བ་སྐྱེས་ཐོབ་དང་ལུང་མ་བསྟན་སྐྱེས་ཐོབ་གཉིས་ཁོ་ནའོ། ། འདི་ལ་ལུང་མ་བསྟན་སྐྱེས་ཐོབ་ས་བོན་དང་ལྡན་པ་ཁོ་ནས་ལྡན་པར་འཇོག་དགོས་པ་ནི།
འགོག་པ་ལ་མཉམ་པར་བཞག་པའི་དུས་ཀྱི་མིག་གི་རྣམ་པར་ཤེས་པའི་ས་བོན་དང་ཡིད་རྣམ་སྨིན་སྐྱེས་ཀྱི་ས་བོན་ལྟ་བུའོ། ། དེའི་ཚེ་དེ་དག་དབང་ལྡན་དུ་ཡོད་པ་མིན་ནམ་ཞེ་ན། མ་ཡིན་ཏེ། སྐྱེས་ཐོབ་ལ་དབང་ལྡན་མི་བརྩི་བའི་ཕྱིར་དང༌། ཤེས་པ་དབང་ལྡན་ཡིན་ན་ཤེས་པ་ཡིན་དགོས་པ་ལས། གནས་སྐབས་འདིའི་དེ་དག་ཡིད་ཀྱི་ཁམས་ཡིན་ལ་ཡིད་མ་ཡིན་པའི་མུར་བཤད་པའི་ཕྱིར། གཉིས་པ་དབང་ལྡན་གྱི་ཁྱད་པར་ནི། འདོད་པའི་སྦྱོར་བྱུང་གཉིས་དང༌། ཤེས་རབ་རྐྱང་པས་རྣམ་པར་གྲོལ་བ་ཡིན་ན་གཟུགས་ཀྱི་དགེ་བ་སྦྱོར་བྱུང་དང༌། གཉིས་ཀའི་ཆ་ལ་རྣམ་པར་གྲོལ་བ་ཡིན་ན་གཟུགས་མེད་ཀྱི་སྦྱོར་བྱུང་དང་མི་སློབ་པ་ཟག་མེད་རྣམས་དབང་དང་ལྡན་ནོ། །
ལྡན་ཚུལ་གསུམ་པ་ནི། ལྡན་པ་དང་པོ་གཉིས་དང་གང་ལྡན་པ་དེ་དག་མངོན་གྱུར་དུ་ཡང་ལྡན་པ་སྲིད་པ་ཡིན་ཏེ། སྐྱེས་ཐོབ་དང་དབང་ལྡན་གང་རུང་ཡིན་ན་རྟེན་དེ་ལ་མངོན་གྱུར་དུ་འབྱུང་བས་ཁྱབ་པའི་ཕྱིར། གཉིས་པ་གཟུགས་ཀྱི་རྟེན་ཅན་ལ། གཟུགས་ལ་ཆགས་པ་དང་བྲལ་བ་དང་མ་བྲལ་བའི་དབྱེ་བས་གཉིས་དང༌། བྲལ་བ་ལ་ཡང་གཟུགས་མེད་ལ་ཆགས་པ་དང་བྲལ་བ་དང་མ་བྲལ་བའི་དབྱེ་བས་གཉིས་དང༌། གཟུགས་མེད་ཀྱི་རྟེན་ཅན་ལ་ཡང་དེ་བཞིན་དུ་སྦྱར་ཏེ་ཤེས་པར་བྱའོ། ། འཕགས་པ་ལ་ལྡན་ཚུལ་འཆད་པའི་སྐབས་འདི་དག་ཏུ་གོང་སའི་རྟེན་ལ་ས་འོག་མའི་དགེ་བ་སྦྱོར་བྱུང་ནི་ཐམས་ཅད་དུ་ཡོད་པ་ཡིན་ཏེ། ས་གོང་མ་གོང་མའི་རྟེན་ཅན་གྱི་ཕྱིར་མི་འོང་དང་དགྲ་བཅོམ་པས་མཐར་གྱིས་གནས་པའི་སྙོམས་པར་འཇུག་པ་དགུ་ལ་སྙོམས་པར་འཇུག་པའི་ཕྱིར། གོང་མའི་རྟེན་ལ་འོག་མའི་ཟག་མེད་ཀྱང་འབྱུང་བ་ཡིན་ཏེ།
བསམ་གཏན་བཞི་པའི་རྟེན་ཅན་གྱི་འཕགས་པ་ཕྱིར་མི་འོང་དེ་བསམ་གཏན་དང་པོ་ལ་སྙོམས་པར་ཞུགས་པའི་ཚེ། དེའི་རྒྱུད་ཀྱི་སྒོམ་ལམ་དེ་བསམ་གཏན་དང་པོའི་ངོ་བོར་སྐྱེ་སྲིད་པའི་ཕྱིར། དེ་དག་ནི་མཐོང་བའི་ཆོས་ལ་བདེ་བར་གནས་པའི་དབང་དུ་བྱས་པ་ཡིན་ལ། ཡོན་ཏན་མངོན་པར་སྒྲུབ་པའི་དབང་དུ་བྱས་ན་ཡང་དེ་ཡོད་པ་ཡིན་ཏེ། བསམ་གཏན་བཞི་པའི་རྟེན་ལ་བསམ་གཏན་དང་པོ་གཉིས་པོ་གང་རུང་ལ་རྟེན་ནས་དགའ་བ་ཚད་མེད་པ་དང༌། དགའ་བ་ཡང་དག་བྱང་ཆུབ་ཀྱི་ཡན་ལག་དང༌། ཡང་དག་པའི་རྟོག་པ་དང༌། ཡང་དག་པའི་ངག་ལ་སོགས་པའི་ཡོན་ཏན་རྣམས་བསྒྲུབ་པ་དང་མངོན་དུ་བྱེད་པ་ཡོད་པའི་ཕྱིར། ཡང་ཇི་སྐད་དུ། བསམ་གཏན་གཟུགས་མེད་དྲང་དང་ནི། །
འོག་སའི་རྟེན་ཅན་འོག་དགོས་མེད། ། སྲིད་རྩེར་འཕགས་པ་ཅི་ཡང་མེད། ། མངོན་སུམ་བྱས་ནས་ཟག་པ་ཟད། ། ཅེས་སྤྱིར་བཏང་དང་དམིགས་བསལ་གྱི་ཚིག་གསུངས་པ་དེ་ནི་འདོད་ཆགས་དང་བྲལ་བའི་ལམ་ཁོ་ནའི་དབང་དུ་བྱས་པ་ཡིན་པས། ཕྱོགས་གཅིག་ཁོ་ནའི་དབང་དུ་བྱས་པའོ་ཞེས་བྱ་བ་འདི་ནི་གང་ལྡན་པའི་ཆོས་དུ་ཞིག་གང་ལ་ལྡན་པར་འཇོག་པའི་རྟེན་གྱི་གང་ཟག་ལ་ཇི་ལྟར་ལྡན་པའི་ཚུལ་སྔོན་གྱི་རྣམ་བཤད་བྱེད་པའི་སློབ་དཔོན་དག་གིས་བཤད་པར་མ་ནུས་པ་ཞིག་དཔྱིས་ཕྱིན་པར་བཤད་པའི་ལེགས་པར་བཤད་པ་གསུམ་པ་ཡིན་ནོ། ། ད་ནི་བོད་ཀྱི་ཊཱི་ཀ་བྱེད་པ་དག་གིས་ལོག་པར་བཤད་པ་གཞན་ཡང་བསམ་པར་བྱ་སྟེ། ཁ་ཅིག་སྲིད་རྩེའི་སེམས་ཐོབ་པའི་སོ་སོ་སྐྱེ་བོ་ལ་སྲིད་རྩེའི་ཉོན་མོངས་པ་མངོན་གྱུར་དུ་ངེས་པར་འབྱུང་ཞེས་ཟེར་བ་ནི་རིགས་པ་མ་ཡིན་ཏེ། སྲིད་རྩེའི་ཉེར་སྡོགས་ཙམ་མངོན་དུ་བྱས་པ་ལ་སྲིད་རྩེའི་ཉོན་མོངས་མངོན་དུ་འགྱུར་བ་མི་སྲིད་པའི་ཕྱིར། དེ་ལས་གཞན་དུ་ན་ཉེར་སྡོགས་ལ་ཉོན་མོངས་ཅན་སྲིད་པར་འགྱུར་རོ། ། ཡང་སྲིད་རྩེའི་དངོས་གཞིའི་སེམས་ཐོབ་པ་ལ།
བསམ་གཏན་དང་པོ་ནས་ཅི་ཡང་མེད་ཀྱི་བར་གྱི་སྦྱོར་བྱུང་ནུས་པ་བརྟས་པ་རྣམས་ལྡན་པ་ཡིན་ནོ་ཞེས་ཟེར་བ་ཡང་མ་ཤེས་པ་ཡིན་ཏེ། བསམ་གཏན་དུ་གཏོགས་པའི་དགེ་བ་ནི། ས་འཕོས་པས་གཏོང་བའི་ཕྱིར་དང༌། སྐབས་འདིའི་དགེ་བ་སྦྱོར་བྱུང་ཡང་ཟག་བཅས་ཁོ་ན་ལ་བྱེད་དགོས་པའི་ཕྱིར་རོ། ། སྦྱོར་བྱུང་ནུས་པ་བརྟས་པ་རྣམས་ཤེས་ཟེར་བ་ནི་ཚིག་ལ་སྐྱོན་ཆགས་པ་ཡིན་ཏེ། བསམ་གཏན་དང་པོ་ནས་ཅི་ཡང་མེད་ཀྱི་བར་གྱི་སྦྱོར་བྱུང་གི་ནུས་པ་མ་བརྟས་པར་སྲིད་རྩེའི་སེམས་མངོན་དུ་བྱེད་མི་ནུས་པའི་ཕྱིར། ཡང་གཟུགས་ཁམས་ཀྱི་སོ་སོ་སྐྱེ་བོ་འཆིང་བ་མཐའ་དག་དང་ལྡན་པ་ལ། བསམ་གཏན་གཉིས་པའི་ལུང་མ་བསྟན་སྦྱོར་བྱུང་ལྡན་པར་འཆད་པ་ཡང་ནོར་བ་ཡིན་ཏེ། ས་དེ་དང་དེའི་དངོས་གཞི་མ་ཐོབ་པར་དེ་དང་དེའི་ལུང་མ་བསྟན་སྦྱོར་བྱུང་གི་ནུས་པ་བརྟས་པར་མི་སྲིད་པའི་ཕྱིར། དེ་ཡང་ཇི་ལྟར་ཞེ་ན།
འོག་སའི་རྟེན་ལས་གོང་མའི་སྤྱོད་ལམ་པ་དང༌། སྤྲུལ་སེམས་མངོན་དུ་བྱེད་པ་ལས་དེའི་དངོས་གཞི་རྒྱུད་ལ་བསྐྱེད་དགོས་པའི་ཕྱིར། ཡང་འདོད་པ་ལ་ཆགས་བྲལ་བྱས་པའི་སོ་སོ་སྐྱེ་བོ་ལ་ཉོན་ཡིད་འཁོར་དང་བཅས་པ་དང༌། མཐོང་སྤང་ཉོན་མོངས་ཀྱི་ལྡན་ཚུལ་འཆད་པ་ཡང་མ་ཤེས་པ་ཡིན་ཏེ། གཞུང་ལས་མ་བཤད་པས་སྒྲུབ་བྱེད་མེད་ཅིང༌། དེ་ལྟར་ཁས་བླངས་པ་ལ་གནོད་བྱེད་ཡོད་པའི་ཕྱིར། ཇི་ལྟར་ཡོད་ཅེ་ན། ཉོན་ཡིད་དང་མཐོང་སྤང་ཉོན་མོངས་ཀྱི་ས་བོན་དང་ལྡན་པས་དེ་དག་དང་ལྡན་པར་བཞག་མི་ནུས་པའི་ཕྱིར། གལ་ཏེ་ནུས་ན་གྲུབ་མཐས་བློ་ཁ་མ་བསྒྱུར་བ་ལ། ཉོན་མོངས་པ་ཀུན་བཏགས་ལྡན་པར་ཐལ་བ་དང༌།
གོང་མའི་རྟེན་ལ་འོག་སའི་ཉོན་ཡིད་ལྡན་པར་ཐལ་བ་དང༌། འགོག་པ་ལ་མཉམ་པར་གཞག་བཞིན་པའི་དུས་སུ་ཉོན་མོངས་པའི་ཡིད་ལྡན་པར་ཐལ་བའི་ཕྱིར་རོ། ། དེ་ལྟ་མོད་ཀྱི་དེ་དག་གིས་དེ་དང་དེའི་ས་བོན་སྤངས་པ་ནི་དེ་དང་དེའི་ངོ་བོ་སྤངས་པར་འཇོག་པ་ཡིན་ནོ། ། དེ་དག་ནི་སློབ་དཔོན་བཟང་བློ་བའི་རྣམ་བཤད་ལས་འབྱུང་བའི་འཁྲུལ་པ་ལ་དཔྱད་པའོ། ། ཡང་རྣམ་བཤད་བྱེད་པ་གཞན་དག་ན་རེ། སློབ་པ་རྒྱུན་ཞུགས་དང༌། ཕྱིར་མི་འོང་ལྟ་བུ་ལ་མི་སློབ་པ་ཟག་མེད་དབང་དང་ལྡན་པ་ཡིན་ནོ་ཞེས་མགྲིན་གཅིག་ཏུ་ཟེར་བ་དེ་ཡང་མི་འཐད་དེ། སྒྲུབ་བྱེད་ཀྱི་ལུང་མེད་ཅིང༌། གནོད་བྱེད་ཀྱི་རིགས་པ་ཡོད་པའི་ཕྱིར། ཇི་ལྟར་ཡོད་ཅེ་ན།
ལུང་གིས་གནོད་པ་ནི། འཕགས་པ་རྣམས་ཀུན་ཤེས་བསྲུང་བའི་དབང་པོ་དང་ལྡན་པར་འགྱུར་བ་དང༌། ཕྱིར་མི་འོང་འབྲས་གནས་དེ་དགྲ་བཅོམ་པའི་འབྲས་བུ་དང་ལྡན་པར་འགྱུར་བ་དང༌། ཆོས་འདི་པའི་ལུགས་ལའང་ཐོབ་པ་སྔར་སྐྱེ་ཁས་བླང་དགོས་པར་འགྱུར་རོ། ། རིགས་པས་གནོད་པ་ནི། སེམས་ཅན་གྱི་རྒྱུད་ལ་སངས་རྒྱས་ཀྱི་ཡེ་ཤེས་དབང་ལྡན་དུ་གནས་པར་ཁས་ལེན་དགོས་པར་འགྱུར་རོ། ། ཡང་གཉིས་ཀའི་ཆ་ལས་རྣམ་པར་གྲོལ་བའི་དགྲ་བཅོམ་པ་ལ་གཟུགས་ཀྱི་དགེ་བ་སྦྱོར་བྱུང་དང༌། གཟུགས་མེད་ཀྱི་དགེ་བ་སྦྱོར་བྱུང་གཉིས་ཀ་ལྡན་པའི་རྣམ་གཞག་བྱེད་པ་ཡང་ཧ་ཅང་ལེགས་པ་མ་ཡིན་ཏེ། དེ་འདྲ་དེ་ལ་དེ་གཉིས་ལས་གང་རུང་གཅིག་ལྡན་པའི་ཚེ་ཅིག་ཤོས་གཏོང་དགོས་པའི་ཕྱིར་རོ། ། གཉིས་པ་ལྡན་པའི་དབྱེ་བ་དང་ཁྱད་པར་ལ་ལྡན་པ་ནི་གསུམ་སྟེ།
ས་བོན་དང་ལྡན་པ་དང༌། དབང་དང་ལྡན་པ་དང༌། མངོན་གྱུར་དང་ལྡན་པའོ། ། འདི་གསུམ་གྱི་ཁྱད་པར་ལ། བསྡུ་བ་ལས་འབྱུང་བ་དང༌། བྱེ་བཤད་ལས་འབྱུང་བའོ། ། དང་པོ་ནི། ཉོན་མོངས་ཅན་དང༌། ལུང་མ་བསྟན་དང༌། དགེ་བ་སྐྱེས་ཐོབ་གསུམ་པོ་གང་རུང་འབྱུང་རུང་གང་བོར་གནས་ཤིང་རྐྱེན་གྱིས་གསོས་མ་བཏབ་པའོ། །
གཉིས་པ་ནི། དགེ་བ་དང་ལུང་མ་བསྟན་སྦྱོར་བྱུང་གང་རུང་རྐྱེན་གྱིས་གསོས་བཏབ་ཅིང་མངོན་དུ་མ་གྱུར་པའི་ངོ་བོར་གནས་པའོ། ། གསུམ་པ་ནི། ཆོས་གསུམ་པོ་སྐྱེས་ཐོབ་དང་སྦྱོར་བྱུང་གང་ཡིན་ཡང་རུང་སྟེ། མངོན་དུ་གྱུར་པའི་ངོ་བོར་གནས་པའོ། ། མངོན་དུ་གྱུར་ཚུལ་ལ་གཉིས་ཏེ། ས་བོན་ལས་མངོན་དུ་གྱུར་པ་དང༌། དབང་ལྡན་ལས་མངོན་དུ་གྱུར་པའོ། ། གཉིས་པོའི་ཁྱད་པར་གང་ཞེ་ན། དང་པོ་ནི།
ཐོས་བསམ་སྒོམ་གསུམ་གྱི་འབད་རྩོལ་ལ་མི་ལྟོས་པར་རྒྱུ་ལས་རང་གི་ངང་གིས་འབྱུང་བ་སྟེ་ས་བོན་ལས་མྱུ་གུ་དང༌། རྐྱེན་གསུམ་ལས་རྣམ་པར་ཤེས་པ་ལྟ་བུའོ། ། གཉིས་པ་ནི། ཐོས་བསམ་སྒོམ་གསུམ་གྱི་ཤེས་པས་ཀུན་གཞིའི་སྟེང་གི་ས་བོན་གསོས་བཏབ་པ་ལས་མངོན་གྱུར་དུ་བྱུང་བ་རྣམས་ཏེ། དགེ་བ་སྦྱོར་བྱུང་གི་དཔེ་འཇིག་རྟེན་པའི་བསམ་གཏན་དང་གཟུགས་མེད་ཀྱི་སྙོམས་པར་འཇུག་པ་ལྟ་བུ་དང༌། ལུང་མ་བསྟན་སྦྱོར་བྱུང་གི་དཔེ་ལྷའི་མིག་དང་རྣ་བའི་མངོན་ཤེས་ལྟ་བུ་དང༌། ཟག་མེད་ཀྱི་དཔེ་སློབ་པ་དང་མི་སློབ་པའི་ལམ་ལྟ་བུའོ། ། ཞེས་བྱ་བ་འདི་ནི་ཆོས་མངོན་པ་ཀུན་ལས་བཏུས་པའི་དགོངས་པ་ལ་གྲུབ་པ་ཡིན་ནོ། ། གཉིས་པ་ནི་པན་ཀན་གྱི་འགྲེལ་པར་སློབ་དཔོན་བློ་བརྟན་གྱིས་བཤད་པ་ནི་འདི་ཡིན་ཏེ། ཀུན་གཞིའི་སྟེང་ན་དགེ་བ་དང༌།
མི་དགེ་བ་དང༌། ལུང་དུ་མ་བསྟན་པ་གསུམ་གྱི་ས་བོན་ལས་འཇིག་རྟེན་པ་དང་འཇིག་རྟེན་ལས་འདས་པའི་གནོད་པ་མ་བྱས་ཤིང་གསོས་ཀྱང་མ་བཏབ་པ་དེ་ནི་ས་བོན་དང་ལྡན་པའི་དོན་ནོ། ། ས་བོན་དེ་ཉིད་ཕྱི་ནང་གི་གཞུང་ལུགས་ཐོས་པ་ལ་སོགས་པའི་རྐྱེན་ནམ། ཚུལ་བཞིན་མ་ཡིན་པ་ཡིད་ལ་བྱེད་པ་ལ་སོགས་པའི་རྐྱེན་གྱིས་གསོས་བཏབ་པ་ལས་ནུས་པ་མཐུ་ཅན་དུ་གྱུར་ཅིང༌། མངོན་དུ་ནི་མ་གྱུར་པས་ད་དུང་ཀུན་གཞིའི་ངོ་བོར་གནས་པ་དེ་ནི་དབང་དང་ལྡན་པའི་དོན་ནོ། ། དེ་ལས་ཆོས་གསུམ་པོ་མངོན་དུ་གྱུར་ཏེ། མ་འདྲེས་པར་རང་རང་གི་བྱ་བ་བྱེད་ནུས་པ་དེ་ནི་མངོན་དུ་གྱུར་པའི་དོན་ནོ། ། གང་ཟག་གང་ལ་ཇི་ལྟར་ལྡན་པའི་ཚུལ་ནི་རྟོགས་པར་སླའོ། ། དེ་ལྟར་ན་རྣལ་འབྱོར་སྤྱོད་པའི་གཞུང་འཆད་པའི་སྐབས་འདིར་སེམས་པ་དབང་ལྡན་རྒྱུན་ཆགས་པ་ཞེས་པ་དང༌། ཤེས་རབ་དབང་ལྡན་རྒྱུན་ཆགས་པ་ཞེས་བྱ་བ་ལ་སོགས་པ་དེ་ཐམས་ཅད་ཀུན་གཞིའི་རྣམ་པར་ཤེས་པ་འཁོར་དང་བཅས་པའི་ངོ་བོར་གྲུབ་པ་ཡིན་ནོ། །
དེ་ལྟར་གྲུབ་པ་ལས་ཅིར་འགྱུར་ཞེ་ན་གཙོ་བོ་ཡིད་གྱི་རྣམ་པར་ཤེས་པ་གཅིག་གི་འཁོར་དུ་ཚོར་བ་ཡིད་བདེ་ལྟ་བུ་གཅིག་མངོན་དུ་གྱུར་པའི་ཚེ། དེའི་འགལ་ཟླ་དབང་ལྡན་དུ་གནས་ཀྱང་རྫས་མཚུངས་ཉམས་པའི་ཉེས་པ་ལས་གྲོལ་བ་ཡིན་ནོ། ། འོ་ན་ཀུན་གཞིའི་རྣམ་པར་ཤེས་པ་ཉིད་ཀྱི་འཁོར་ལ་མི་མཚུངས་པ་མ་ཤེས་ན། དེས་ནི་དམིགས་རྣམ་མི་འཛིན་ཤིང་མཚུངས་ལྡན་རྣམ་པ་ལྔའི་རྣམ་གཞག་ཡོད་པ་མ་ཡིན་ནོ། ། དེ་ལྟར་ཞར་ལ་བྱུང་བ་བརྗོད་ནས། དཀྱུས་མའི་གཏམ་ནི་མཁས་པ་ཆེན་པོ་བློ་བརྟན་གྱིས་བཤད་པའི་ལྡན་རྩིས་ཀྱི་རྣམ་པར་བཞག་པ་འདི་ནི་གོ་བར་སླ་ཞིང༌། སློ་བ་ལ་ལྗེམས་པར་སྣང་ཡང་སློབ་དཔོན་འཕགས་པ་ཉིད་ཀྱི་བཤད་སྲོལ་དང་མི་མཐུན་པས་རྣམ་པར་བཤད་པ་གཞན་གཉིས་པ་ཡིན་ནོ། ། སྔོན་གྱི་རྣམ་བཤད་མཛད་རྣམས་ནི། ། སྔ་མ་སྔ་མས་གང་ཟེར་བ། ། དེ་ཉིད་ཕྱི་མས་ཡི་གེར་བྲི། །
དེ་ཕྱིར་ཉེས་བཤད་ཉུང་ན་ཡང༌། ། ལེགས་པར་བཤད་པའང་དེ་ལས་ཉུང༌། ། དེ་ལས་ཀྱང་ནི་ལྡན་རྩིས་ལ། ། ངེས་པ་རྙེད་པ་མི་སྣང་བར། ། བསམས་ཏེ་ལེགས་པར་བཤད་པ་ཡིན། ། བྱེད་པོས་སྤྲིན་གྱི་ལག་བརྐྱང་ནས། ། ཕྱི་དང་ནང་གི་རྒྱ་མཚོ་ལས། ། བདུད་རྩིའི་ཐིགས་པ་བླངས་ནས་ནི། ། ཀུན་ལ་སྟེར་བ་འདི་ཡ་མཚན། ། དེ་ལས་ཀྱང་ནི་རྣམ་དཔྱོད་ཀྱི། །
སྤྲིན་དཀར་འཛུམ་པའི་ཁ་གདངས་ནས། ། ཆོས་མངོན་རྒྱ་མཚོའི་བཅུད་འཐུང་པས། ། མགྲིན་པའི་འབྲུག་སྒྲ་འབྱུང་འདི་མཚར། ། འདི་ལ་ལན་འདོད་འགའ་ཡོད་ན། ། དེ་རིང་གཞུང་ལུགས་འདིར་བྱོན་ལ། ། མགྲིན་པའི་རྔ་དབྱངས་ལོང་མཛོད་དང༌། ། དེ་ནས་ཁྱེད་ཀྱི་ཁེངས་པ་ཡི། ། ང་རྒྱལ་གསར་པའི་གཞོན་ནུ་མ། ། གཞན་ཟེར་ཅ་ཅོའི་དྲེགས་པ་ཡི། ། ཆང་གིས་མྱོས་པས་ངོ་ཚ་ནས། །
གཟུ་བོའི་གནས་སུ་ཞུགས་པར་འགྱུར། ། ཞེས་ཉེ་བར་སྦྱར་བ་ཡིན་ནོ།། །། ན་མོ་བཱ་ཀི་ཤྭ་ར་ཡ། གང་ཡང་འཕགས་པའི་ཐུགས་མངའ་ཞིང༌། ། ཤེས་བྱ་ཀུན་ལ་ཐོགས་མེད་པའི། ། སློབ་དཔོན་སྔོན་མེད་ཉི་མ་དེའི། ། དགོངས་པ་གསལ་པོ་དེར་ཕྱག་བྱ། ། ཞེས་མཆོད་པར་བརྗོད་ནས་ཆོས་མངོན་པ་གོང་མ་ནས་བཤད་པའི་ཞུགས་གནས་ཀྱི་རྣམ་པར་བཞག་པ་ནི་འདི་ཡིན་ཏེ། རིམ་གྱིས་པ་དང་ཅིག་ཆར་ངེས་པར་འབྱིན་པའོ། ། དང་པོ་ལ།
གང་ལ་གནས་པ་འབྲས་བུའི་རྣམ་པར་བཞག་པ་དང༌། གང་གནས་པ་གང་ཟག་གི་རྣམ་པར་བཞག་པའོ། ། དང་པོ་ནི། ལུགས་འདི་ལ་དགེ་སྦྱོང་གི་ཚུལ་དང༌། དེའི་འབྲས་བུ་དང༌། དེ་ལ་འདུས་བྱས་འདུས་མ་བྱས་གཉིས་སུ་ཕྱེ་བ་དང༌། དེ་རེ་རེ་ལ་བརྒྱད་ཅུ་རྩ་དགུར་ཕྱེ་བའི་རྣམ་པར་བཞག་པ་མེད་དོ། ། འོ་ན་ཅི་ཞིག་ཡོད་ཅེ་ན། ཐོབ་པར་བྱ་བའི་མངོན་པར་རྟོགས་པ་དང༌། དེ་ཐོབ་པའི་གང་ཟག་གཉིས་སོ། །
དང་པོ་ལ་གཉིས་ཏེ། འཐོབ་བྱེད་ཀྱི་རྒྱུ་དང༌། ཐོབ་བྱེད་འབྲས་བུ་གཉིས་སོ། ། དང་པོ་ནི། བར་ཆད་མེད་པའི་ལམ་སྟེ། དེ་ལ་ཡང་འཇིག་རྟེན་པ་དང༌། འཇིག་རྟེན་ལས་འདས་པའི་དབྱེ་བས་རྣམ་པ་གཉིས་སོ། ། དང་པོ་ནི། འཇིག་རྟེན་པའི་སྒོམ་པའི་ལམ་གྱི་ངོ་བོར་གྱུར་པའི་བར་ཆད་མེད་པའི་ལམ་མོ། ། འདི་བྱིས་པ་ལ་ཡོད་པ་མ་ཡིན་ཏེ།
འཇིག་རྟེན་པའི་སྒོམ་པའི་ལམ་ཡིན་ན་མཐོང་བའི་ལམ་ལས་གོང་དུ་གྱུར་པའི་ལམ་ཡིན་དགོས་པའི་ཕྱིར་དང༌། རྗེས་ལ་མངོན་པར་རྟོགས་པའི་ལམ་ཡིན་དགོས་པའི་ཕྱིར། བྱིས་པ་ལ་དེ་ཡོད་པར་འདོད་པ་ནི་བྱེ་སྨྲའི་ལུགས་ཡིན་མོད། དེར་ཡང་ལམ་ལྔའི་ཟླས་ཕྱེ་བའི་སྒོམ་པའི་ལམ་དུ་མི་འདོད་དོ། ། གཉིས་པ་ལ་མཐོང་ལམ་དང་སྒོམ་ལམ་ཟག་མེད་བར་ཆད་མེད་ལམ་གྱི་དབྱེ་བས་གཉིས་སོ། ། གཉིས་པ་ལ་འབྲས་བུ་ནི། རང་རང་གི་ངོས་སྐལ་གྱི་སྤངས་བྱ་སྤངས་པའི་ཁྱད་པར་དུ་བྱས་པའི་ལམ་སྟེ། འདི་ལ་མཚན་ཉིད་པ་རྣམ་པར་གྲོལ་བའི་ལམ་དང༌། བཏགས་པ་བ་ཁྱད་པར་གྱི་ལམ་གྱི་དབྱེ་བས་གཉིས་སོ། ། དེ་རེ་རེ་ལ་ཡང་མཐོང་སྤང་སྤངས་པ་དང༌།
འདོད་པའི་སྒོམ་སྤངས་ཕལ་ཆེར་སྤངས་པ་དང༌། མ་ལུས་པ་སྤངས་པ་དང༌། ཁམས་གོང་མའི་སྒོམ་སྤང་སྤངས་པའི་དབྱེ་བས་བཞི་བཞིར་འགྱུར་རོ། ། བཞི་པོ་དེ་དག་ལ་གོ་རིམ་བཞིན་དུ། རྒྱུན་དུ་ཞུགས་པའི་འབྲས་བུ་དང༌། ལན་གཅིག་ཕྱིར་འོང་བའི་འབྲས་བུ་དང༌། ཕྱིར་མི་འོང་བའི་འབྲས་བུ་དང༌། དགྲ་བཅོམ་པའི་འབྲས་བུ་ཞེས་ཐ་སྙད་བྱས་པ་ཡིན་ནོ། ། དེའི་ཕྱིར་ཐེག་དམན་གྱི་མངོན་པར་རྟོགས་པའི་འབྲས་བུ་ལ་བཞིར་གྲངས་ངེས་པ་ཡིན་ཏེ། དེ་ཡིན་ན་རང་ལ་གནས་པའི་གང་ཟག་དེ་རྒྱུན་དུ་ཞུགས་པ་དང༌།
ལན་གཅིག་ཕྱིར་འོང་བ་དང༌། ཕྱིར་མི་འོང་བ་དང༌། དགྲ་བཅོམ་པ་བཞི་པོ་གང་རུང་འཇོག་པར་བྱེད་པའི་བྱེད་ཆོས་ཡིན་དགོས་པའི་ཕྱིར་དང༌། སྡུག་བསྔལ་ཆོས་ཤེས་དང༌། འདོད་ཉོན་དང་པོ་སྤངས་པའི་རྣམ་པར་གྲོལ་བའི་ལམ་སོགས་ལ་བྱེད་ཆོས་དེ་མེད་པའི་ཕྱིར་རོ། ། དེའི་ཕྱིར་ཞུགས་པའི་ལམ་ཡང་བཞི་ཁོ་ནར་གྲངས་ངེས་པ་ཡིན་ནོ། ། བཞི་གང་ཞེ་ན། ཐེག་པ་རང་ལུགས་ཀྱི་མཐོང་བས་སྤང་བར་བྱ་བའི་སྤོང་གཉེན་དང༌། འདོད་པའི་སྒོམ་སྤང་དུ་གྱུར་པའི་ཉོན་མོངས་པ་དྲུག་པའི་སྤོང་བའི་གཉེན་པོ་གང་ཡིན་པ་དང༌། དགུ་པའི་དང༌།
སྲིད་རྩེའི་ཉོན་མོངས་པ་དགུ་པའི་སྤོང་གཉེན་གང་ཡིན་པའོ། ། དེ་ལ་དེར་ངེས་པ་ཡིན་ཏེ། ཞུགས་པའི་ལམ་ཡིན་ན། རང་ལ་གནས་བཞིན་པའི་གང་ཟག་དེ་རྒྱུན་དུ་ཞུགས་པའི་འབྲས་བུ་ལ་ཞུགས་པ་དང༌། ཕྱིར་འོང་བའི་དང༌། མི་འོང་བའི་དང༌། དགྲ་བཅོམ་པའི་འབྲས་བུ་ལ་ཞུགས་པ་ཉིད་དུ་འཇོག་པར་བྱེད་པའི་བྱེད་ཆོས་ཡིན་དགོས་པའི་ཕྱིར། འདོད་ཉོན་དང་པོ་ནས་ལྔ་པའི་བར་སྤོང་བ་དང༌། བདུན་བརྒྱད་དང༌། བསམ་གཏན་དང་པོའི་དང་པོ་ནས་སྲིད་ཉོན་བདུན་པའི་བར་སྤོང་བའི་གཉེན་པོ་གང་ཡིན་པ་དང༌།
དེ་ལ་གནས་པའི་ཉན་ཐོས་རྣམས་ནི་རིམ་པ་བཞིན་དུ་ཕྱིར་འོང་ལ་སོགས་པའི་འབྲས་བུ་ལ་ཞུགས་པའི་ལམ་དང་གང་ཟག་ཏུ་བཞག་མི་ནུས་ཏེ། དེ་དང་དེས་འབྲས་བུ་དེ་དང་དེ་མངོན་དུ་མ་བྱས་པར་ཐེག་པ་ཆེན་པོའི་ལམ་དུ་འཇུག་སྲིད་པའི་ཕྱིར་རོ། ། སྦྱོར་ལམ་སྟན་གཅིག་པ་དང༌། སྡུག་བསྔལ་ལ་ཆོས་བཟོད་ལྟ་བུ་ལ་ནི་གཏན་ཚིགས་དེ་ཡོད་པའི་ཕྱིར་ཞུགས་པར་བཞག་ནུས་པ་ཡིན་ནོ། ། དེ་ལྟ་བས་ན་སྔ་མ་སྔ་མའི་འབྲས་གནས་ཁྱད་པར་ཅན་ཡིན་ན་ཕྱི་མ་ཕྱི་མའི་ཞུགས་པ་ཡིན་པས་ཁྱབ་པ་ཞེས་བྱ་བ་འདི་ནི་ལུགས་འདི་ལ་ཡོད་པ་མ་ཡིན་ནོ། ། གང་ཡང་འབྲས་བུ་བཞི་པོ་དེ་ནི་འགལ་བ་ཁོ་ན་ཡིན་ཀྱང་འབྲས་བུ་ལ་གནས་པ་བཞི་པོ་དེ་ནི་འགལ་བ་མ་ཡིན་ཏེ། འབྲས་བུ་བཞི་ཀ་ལ་གནས་པའི་གང་ཟག་སྲིད་པའི་ཕྱིར་ཇི་ལྟར་ཞེ་ན་མཐོང་སྤང་སྤངས་པའི་ཁྱད་པར་གྱི་ལམ་དང༌། འདོད་པའི་ཉོན་མོངས་དྲུག་པ་དང་དགུ་པ་སྤངས་པའི་ཁྱད་པར་གྱི་ལམ་ལ་གནས་བཞིན་དུ་དགྲ་བཅོམ་པའི་འབྲས་བུ་མངོན་དུ་བྱས་པ་སྲིད་པའི་ཕྱིར། བྱེ་བྲག་ཏུ་སྨྲ་བའི་ལུགས་ལ་འདི་སྲིད་པ་མ་ཡིན་ཏེ། འབྲས་བུ་ཕྱི་མ་ཐོབ་པའི་ཚེ་སྔ་མ་སྔ་མ་བཏང་དགོས་པའི་ཕྱིར།
དེ་ལྟ་མོད་ཀྱི་རྒྱུན་ཞུགས་འབྲས་གནས་ལ་སོགས་པ་བཞི་པོ་ནི་འགལ་བ་ཁོ་ན་ཡིན་ཏེ་རྒྱུན་ཞུགས་ཀྱི་འབྲས་བུ་ལ་གནས་པའི་ཉན་ཐོས་ཡིན་ན། རྒྱུན་ཞུགས་འབྲས་གནས་ཡིན་མི་དགོས་པ་ལ་སོགས་པའི་ཕྱིར་རོ། ། གལ་ཏེ་དགོས་ན། ཆགས་བྲལ་མངོན་དུ་སོང་བའི་ཕྱིར་འོང་དང་ཕྱིར་མི་འོང་བཅུ་དྲུག་པའི་རྟོགས་པ་ལ་གནས་ཙམ་དེ་ཆོས་ཅན། རྒྱུན་ཞུགས་ཡིན་པར་ཐལ། རྒྱུན་ཞུགས་ཀྱི་འབྲས་བུ་ལ་གནས་པའི་ཉན་ཐོས་ཡིན་པའི་ཕྱིར་ཏེ། མཐོང་ལམ་བཅུ་དྲུག་པ་ལ་གནས་པའི་ཉན་ཐོས་ཡིན་པའི་ཕྱིར། ཁྱབ་སྟེ། ཇི་སྐད་དུ་རྒྱུན་དུ་ཞུགས་པ་གང་ཞེ་ན། གང་མཐོང་བའི་ལམ་གྱི་སེམས་ཀྱི་སྐད་ཅིག་བཅུ་དྲུག་པ་ལ་གནས་པའི་གང་ཟག་གོ་ཞེས་གསུངས་པས་སོ། །
གང་ཡང་དེ་དེ་ལ་མི་གནས་ན་དེ་མངོན་པར་རྟོགས་པའི་འབྲས་བུ་ལ་མ་གནས་པར་འགྱུར་ཏེ། དེ་ལ་མི་གནས་པ་གང་ཞིག་དེའི་རྒྱུད་ལ་འབྲས་བུ་གཞན་ཡང་མེད་པའི་ཕྱིར་རོ། ། གང་ཅི་སྟེ་དེའི་རྒྱུད་ལ་ཕྱིར་འོང་གི་འབྲས་བུ་ཡོད་དོ་ཞེ་ན། དེ་ནི་ལུགས་འདི་ལ་ཤིན་ཏུ་འཁྲུལ་པ་ཡིན་ཏེ། འོ་ན་དེའི་རྒྱུད་ལ་སྒོམ་པའི་ལམ་གྱིས་འདོད་ཉོན་དྲུག་པ་སྤངས་པའི་རྣམ་པར་གྲོལ་བའི་ལམ་དང་ཁྱད་པར་གྱི་ལམ་གང་རུང་ཡོད་པར་འགྱུར་ཏེ། དེའི་རྒྱུད་ལ་ཕྱིར་འོང་གི་འབྲས་བུ་ཡོད་པའི་ཕྱིར་རོ། ། འདིས་མཚོན་ནས་ཆགས་བྲལ་སྔོན་དུ་སོང་བའི་ཕྱིར་མི་འོང་བཅུ་དྲུག་པའི་རྟོགས་པ་ལ་གནས་པ་དེའི་རྒྱུད་ལ་ཕྱིར་མི་འོང་བའི་འབྲས་བུ་ཡོད་པ་མ་ཡིན་ཏེ། གལ་ཏེ་ཡོད་ན་དེའི་རྒྱུད་ལ་སྒོམ་པའི་ལམ་གྱིས་འདོད་ཉོན་དགུ་པ་སྤངས་པའི་ལམ་ཡོད་པར་འགྱུར་རོ། ། དེ་ལྟར་བཤད་པ་ན་ཕྱིར་འོང་དང་ཕྱིར་མི་འོང་གང་རུང་ཡིན་ན། དེའི་འབྲས་གནས་ཡིན་པས་མ་ཁྱབ་ཅིང༌།
ཆགས་བྲལ་སྔོན་དུ་སོང་བའི་དེ་དང་དེ་ཡོད་ཀྱང་དེ་དང་དེའི་འབྲས་བུ་ཡོད་པ་མ་ཡིན་ནོ། ། བྱ་བ་འདི་གྲུབ་པ་ཡིན་ནོ། ། དེ་ལས་གཞན་དུ་དེ་ཡོད་ན་བྱིས་པའི་ལམ་གྱིས་འདོད་ཉོན་དྲུག་དགུ་སྤངས་པའི་རྣམ་པར་གྲོལ་བའི་ལམ་དེ་ཕྱིར་འོང་དང་ཕྱིར་མི་འོང་གི་འབྲས་བུ་ཉིད་དུ་ཐལ་བར་འགྱུར་རོ། ། འདོད་ན་ནི། གང་ཟག་སུའི་རྒྱུད་ལ་ཡོད་ཀྱང་རུང་སྟེ་ཆོས་ཅན། འབྲས་བུ་བཞི་པོ་གང་རུང་མ་ཡིན་ཏེ། འཕགས་པའི་ལམ་གྱིས་མ་ཐོབ་པའི་ཕྱིར་རོ། ། བྱེ་བྲག་ཏུ་སྨྲ་བའི་ལུགས་ལ་ནི་བྱིས་པའི་ལམ་གྱིས་འདོད་པའི་ཉོན་མོངས་སྤངས་པའི་འགོག་པ་དང༌། མཐོང་སྤངས་མ་ལུས་པ་སྤངས་པའི་འགོག་པ་གཉིས་ཀའི་ཐོབ་པ་ཟག་མེད་ཐུན་མོང་བ་གཅིག་རྙེད་པ་དེ་ཆགས་བྲལ་སྔོན་སོང་གི་འབྲས་བུ་གཉིས་སུ་འཇོག་པ་ཡིན་ལ། ལུགས་དེ་ནི་འདིར་ཁས་ལེན་དུ་མི་རུང་བས་མ་འདྲེས་པར་བྱ་དགོས་སོ། །
དེ་ལྟ་ན་སྔོན་སོང་གི་འབྲས་བུ་གཉིས་མེད་པའི་ཕྱིར། འབྲས་བུ་དེ་ལ་ཞུགས་པའི་གང་ཟག་ག་ལ་སྲིད། དེ་ལྟ་ཡིན་པ་དེའི་ཕྱིར་སྦྱོར་ལམ་སྟན་གཅིག་པ་ནས་མཐོང་ལམ་སྐད་ཅིག་དང་པོ་བཅོ་ལྔ་ལ་གནས་པའི་ཉན་ཐོས་ཡིན་ན་རྒྱུན་ཞུགས་ཀྱི་འབྲས་བུ་ལ་ཞུགས་པ་ཡིན་པས་ཁྱབ་སྟེ། ཇི་སྐད་དུ། རྒྱུན་དུ་ཞུགས་པའི་འབྲས་བུ་ལ་འཇུག་པ་གང་ཞེ་ན། གང་ངེས་པར་འབྱེད་པའི་ཆ་དང་མཐུན་པ་ལ་མཐོང་བའི་ལམ་གྱི་སེམས་ཀྱི་སྐད་ཅིག་མ་བཅྭོ་ལྔ་ལ་གནས་པའི་གང་ཟག་གོ ། ཞེས་གསུངས་པས་སོ། ། ཡང་ཕྱིར་འོང་བའི་འབྲས་བུ་ལ་ཞུགས་པ་ཡིན་ན་སྒོམ་པའི་ལམ་གྱིས་འདོད་ཉོན་ལྔ་པ་སྤངས་པའི་ལམ་ལ་གནས་པ་དང༌། ཕྱིར་མི་འོང་བའི་འབྲས་བུ་ལ་ཞུགས་པ་ཡིན་ན་སྒོམ་པའི་ལམ་གྱིས་འདོད་ཉོན་བརྒྱད་པ་སྤངས་པའི་ལམ་ལ་གནས་པའི་གང་ཟག་ཡིན་པས་ཁྱབ་སྟེ། གཞུང་ལས་དེ་ལྟར་བཤད་པས་སོ། །
འོ་ན་ཆགས་བྲལ་སྔོན་དུ་སོང་བའི་འབྲས་ཞུགས་མེད་མོད། སྔོན་སོང་གི་ཕྱིར་འོང་ཞུགས་པ་དང༌། ཕྱིར་མི་འོང་གི་ཞུགས་པ་ཁས་ལེན་དགོས་སོ་སྙམ་ན། དེ་ལྟར་ཡང་རུང་ཙམ་ཡིན་མོད། གཞུང་ལས་ཞུགས་པ་བཞི་པོ་གང་རུང་ཡིན་ན། དེ་དང་དེའི་འབྲས་བུ་མངོན་དུ་བྱ་བའི་ཕྱིར་ཞུགས་པས་ཁྱབ་པ་དང༌། རྒྱུན་ཞུགས་ལ་སོགས་པའི་བཞི་པོ་གང་རུང་ཡིན་ན་དེ་དང་དེའི་འབྲས་བུ་ལ་གནས་པས་མ་ཁྱབ་པ་གཅིག་གསལ་བར་གསུངས་པས། རྒྱུན་ཞུགས་ལ་སོགས་པའི་བཞི་པོ་གང་རུང་ཡིན་ན་དེའི་ཞུགས་པ་ཡོད་པས་མ་ཁྱབ་པ་དང༌། འབྲས་གནས་བཞི་པོ་གང་རུང་ཡིན་ན་དེའི་ཞུགས་པ་ཡོད་པས་ཁྱབ་ཅེས་ཁས་བླངས་ན་བདེའོ། ། འདིར་སྤང་དགོས་པའི་དོགས་པ་གཉིས་འབྱུང་སྟེ།
རྒྱུན་ཞུགས་ཀྱི་འབྲས་བུ་ལ་གནས་པའི་ཉན་ཐོས་ཡིན་ན། རྒྱུན་ཞུགས་འབྲས་གནས་མ་ཡིན་པ་འགལ་ལོ་སྙམ་པ་དང༌། ཕྱིར་འོང་སོགས་ཀྱི་འབྲས་བུ་ལ་མི་གནས་ན་ཕྱིར་འོང་སོགས་ཡིན་པར་འགལ་སྙམ་པའོ། ། ཉེས་པ་དང་པོས་མི་གནོད་པའི་ཚུལ་འདི་ལྟར། ཕྱིར་འོང་གི་འབྲས་བུ་ལ་གནས་པའི་རྒྱུན་ཞུགས་མཐོང་བ་དང༌། ཕྱིར་མི་འོང་གི་འབྲས་བུ་ལ་གནས་པའི་དགྲ་བཅོམ་པ་མཐོང་བ་བཞིན་ནོ། ། དེའི་རྒྱུ་མཚན་ཡང་སྒོམ་ལམ་ཟག་མེད་ཀྱིས་འདོད་ཉོན་དྲུག་པ་སྤངས་པའི་རྣམ་གྲོལ་ལམ་ཡིན་ན། ཕྱིར་འོང་གི་འབྲས་བུ་ཡིན་པས་ཁྱབ་པ་དང༌། དེས་འདོད་ཉོན་དགུ་པ་སྤངས་པའི་རྣམ་གྲོལ་ལམ་ཡིན་ན། ཕྱིར་མི་འོང་གི་འབྲས་བུ་ཡིན་དགོས་པའི་རྒྱུ་མཚན་གྱིས་སོ། །
དེས་མ་ཁྱབ་པའི་སྒྲུབ་བྱེད་བཤད་ནས་ཁྱབ་པ་ལ་གནོད་བྱེད་ཀྱང་འདི་ལྟར། རྒྱུན་ཞུགས་ཀྱི་འབྲས་བུ་འདུས་མ་བྱས་ནི་འདིར་ཁས་མི་ལེན་ལ། ཆགས་བྲལ་སྔོན་དུ་སོང་བའི་ཕྱིར་མི་འོང་གི་རྒྱུད་ལ་ཕྱིར་མི་འོང་གི་འབྲས་བུ་འདུས་བྱས་ཡོད་ན། དེའི་མཚན་གཞི་གང་ཡིན། ཁྱོད་ལ་བཟུང་རྒྱུ་ཡོད་པ་མ་ཡིན་ཏེ། ཆགས་བྲལ་སྔོན་དུ་སོང་བའི་རྣམ་གྲོལ་གྱི་ལམ་དང་ཁྱད་པར་གྱི་ལམ་གང་རུང་ཡིན་ན། སོ་སོ་སྐྱེ་བོའི་ལམ་ཡིན་དགོས་པའི་ཕྱིར། ཅི་སྟེ་དེའི་རྒྱུད་ལ་འཇིག་རྟེན་པའི་ལམ་གྱིས་འདོད་ཉོན་དགུ་པ་སྤངས་པའི་འགོག་པ་ཡོད་པས། དེ་ཕྱིར་མི་འོང་གི་འབྲས་བུར་བཞག་གོ་སྙམ་ན། དེ་བས་ཆེས་འདི་ངོ་མཚར་ཆེ་སྟེ།
དེ་ཆོས་ཅན། ལམ་ལ་རྗེས་བཟོད་ཀྱི་ཐོབ་འབྲས་ཡིན་པར་ཐལ། ཕྱིར་མི་འོང་གི་འབྲས་བུ་ཡིན་པའི་ཕྱིར། ཁྱབ་པ་ཡོད་དེ། དེ་ཡིན་ན་ཀུན་དུ་སྦྱོར་བ་ཐ་མའི་ཆ་དང་མཐུན་པ་ལྔ་སྤངས་དགོས་པའི་ཕྱིར། དེར་མ་ཟད་ཀྱིས་དེའི་རྒྱུད་ཀྱི་མཐོང་སྤངས། ཀུན་སྦྱོར་གསུམ་སྤངས་པའི་རྣམ་གྲོལ་གྱི་ལམ་དེ་རྒྱུན་ཞུགས་ཀྱི་འབྲས་བུ་མ་ཡིན་ན་ཕྱིར་མི་འོང་གི་འབྲས་བུ་ཉིད་དུ་ཁས་ལེན་དགོས་པས། དེ་ལྟ་ན་དེ་ཆོས་ཅན། རང་རྒྱུ་བར་ཆད་མེད་ལམ་གྱི་ངོ་སྐལ་གྱི་སྤང་བྱའི་གཙོ་བོ་མཐོང་ལམ་གྱི་སྔ་རོལ་དུ་སྤངས་པའི་འབྲས་བུར་ཐལ། ཆགས་བྲལ་སྔོན་དུ་སོང་བའི་ཕྱིར་འོང་གི་འབྲས་བུ་ཡིན་པའི་ཕྱིར།
བྱེ་བྲག་ཏུ་སྨྲ་བའི་ལུགས་ལ་འདི་མི་མཚུངས་པའི་ཚུལ་ནི་གཞན་དུ་བཤད་ཟིན་ཏོ། ། འོ་ན་ཕྱིར་འོང་ཡིན་ན་དེའི་འབྲས་བུ་ལ་གནས་དགོས་པ་ཐལ། ཇི་སྐད་དུ། ལན་གཅྀག་ཕྱིར་འོང་བའི་གང་ཟག་གང་ཞེ་ན། སྒོམ་པའི་ལམ་ལ་འདོད་པ་ན་སྤྱོད་པའི་ཉོན་མོངས་པའི་རྣམ་པ་དྲུག་པ་སྤངས་པའི་ལམ་ལ་གནས་པའི་གང་ཟག་གོ་ཞེས་དང༌། ཕྱིར་མི་འོང་ལ་ཡང་དེ་དང་འདྲ་བར་བཤད་པས་སོ་ཞེ་ན། དེ་ནི་ཁྱོད་ལ་གནོད་བྱེད་དུ་འཇུག་པ་ཡིན་ཏེ། འོ་ན་སྔོན་སོང་གི་དེ་དང་དེ་ཆོས་ཅན། རིམ་པ་བཞིན་དུ་ལམ་དེ་དང་དེ་ལ་གནས་པར་ཐལ། རིམ་པ་བཞིན་ཕྱིར་འོང་དང་ཕྱིར་མི་འོང་གང་རུང་ཡིན་པའི་ཕྱིར།
འདོད་པར་ནུས་པ་མ་ཡིན་ཏེ། སྒོམ་ལམ་གྱི་རྟོགས་པ་སྔོན་དུ་མ་སོང་བའི་ཕྱིར་དང༌། མཐོང་ལམ་གྱི་རྣམ་གྲོལ་ལམ་ལ་གནས་པའི་ཕྱིར། དོགས་པ་གཉིས་པ་སྤོང་བའི་ཚུལ་འདི་ལྟར། འདོད་ཉོན་དང་པོ་སྤོང་བའི་བར་ཆད་མེད་ལམ་ལ་གནས་བཞིན་པའི་རྒྱུན་ཞུགས་ཆོས་ཅན། རྒྱུན་ཞུགས་མ་ཡིན་པར་ཐལ། རྒྱུན་ཞུགས་ཀྱི་འབྲས་བུ་ལ་མི་གནས་པའི་ཕྱིར་ཏེ། དེའི་འབྲས་བུ་འདུས་མ་བྱས་ཁས་མི་ལེན་པ་གང་ཞིག་འདུས་བྱས་ལ་མི་གནས་པའི་ཕྱིར། གལ་ཏེ་དེ་ལ་གནས་ན་དེ་འདྲའི་བར་ཆད་མེད་ལམ་དེ་རྒྱུན་ཞུགས་ཀྱི་འབྲས་བུ་འདུས་བྱས་སུ་ཁས་ལེན་དགོས་པར་འགྱུར་རོ། ། རིགས་པ་འདི་ནི་ལྷག་མ་བདུན་ཅུ་རྩ་བརྒྱད་པོ་ཀུན་ལ་སྦྱར་བར་བྱའོ། །
འོ་ན་འབྲས་བུ་འདུས་མ་བྱས་ཁས་མི་ལེན་པའི་རྒྱུ་མཚན་ཅི་ཞེ་ན། སྒྲུབ་བྱེད་མེད་ཅིང་གནོད་བྱེད་ཡོད་པའི་ཕྱིར་རོ། ། སྒྲུབ་བྱེད་མེད་པ་ཅི་ཞེ་ན། འདི་ནི་མངོན་པར་རྟོགས་པའི་འབྲས་བུ་འཆད་པའི་སྐབས་ཡིན་པའི་ཕྱིར་དང༌། འབྲས་བུ་འདུས་མ་བྱས་ཀྱི་བཤད་པ་ཟུར་ཙམ་ཡང་མེད་པའི་ཕྱིར། འདིར་འབྲས་བུ་འཆད་པའི་སྐབས་ཐམས་ཅད་དུ་ལམ་ཁོ་ནའི་ཆ་ནས་བཤད་པའི་ཕྱིར། གནོད་བྱེད་ཇི་ལྟར་ཡོད་ཅེ་ན། རྒྱུན་ཞུགས་འབྲས་གནས་ཀྱི་རྒྱུད་ཀྱི་མཐོང་སྤང་ཀུན་སྦྱོར་གསུམ་སྤངས་པའི་འགོག་བདེན་དེ་རྒྱུན་ཞུགས་ཀྱི་འབྲས་བུར་འཇོག་ན་འཇིག་རྟེན་པའི་ལམ་གྱིས་ཐོབ་པའི་ཕྱིར་འོང་འབྲས་གནས་དང༌། དེས་ཐོབ་པའི་ཕྱིར་མི་འོང་འབྲས་གནས་དང༌། ཡང་དགྲ་བཅོམ་པའི་རྒྱུད་ཀྱི་མཐོང་སྤང་ཀུན་སྦྱོར་གསུམ་སྤངས་པའི་འགོག་པ་དེ་འབྲས་བུར་འཇོག་གམ་མི་འཇོག
མི་འཇོག་ན་སྔ་མ་དང་འགལ། འཇོག་ན་བཞི་པོ་གང་རུང་དུ་འཇོག་གམ་ཕུང་པོ་གསུམ་པར་འཇོག གཉིས་པ་མི་འཐད་དེ་ལུགས་འདི་ལ་མངོན་པར་རྟོགས་པའི་འབྲས་བུ་བཞིར་གྲངས་ངེས་པའི་ཕྱིར། དང་པོ་ལྟར་ན། རིམ་བཞིན་ལམ་ཟག་བཅས་ཀྱིས་ཐོབ་པར་ཐལ་བ་དང༌། འདོད་ཉོན་དྲུག་པ་དང་དགུ་པ་སྤོང་བའི་བར་ཆད་མེད་ལམ་གྱིས་ཐོབ་པར་ཐལ་ལོ། ། ཡང་ཕྱིར་མི་འོང་འབྲས་གནས་ཀྱི་རྒྱུད་ཀྱི་འདོད་ཉོན་དགུ་པ་སྤངས་པའི་འགོག་བདེན་དེ། ཕྱིར་མི་འོང་གི་འབྲས་བུ་འདུས་མ་བྱས་ཡིན་ན། དེ་ཆོས་ཅན། ཐ་མའི་ཆ་མཐུན་ལྔ་སྤངས་པའི་འབྲས་བུར་ཐལ་ལོ། །
དེ་ཡང་འདོད་ན་མཐོང་ལམ་བར་ཆད་མེད་ལམ་གྱི་བྲལ་འབྲས་སུ་ཐལ་བར་འགྱུར་རོ། ། ཉེས་པ་འདི་ཁྱེད་ལ་ཡང་མཚུངས་པ་མ་ཡིན་ནམ་ཞེ་ན་མ་ཡིན་ཏེ། ཁོ་བོ་ཅག་གི་ལུགས་ལ་ཕྱིར་མི་འོང་གི་འབྲས་བུའི་ངོ་བོར་གྱུར་པའི་རྣམ་གྲོལ་གྱི་ལམ་དེ་ཡིན་ན། རང་རྒྱུ་མཐོང་ལམ་བར་ཆད་མེད་ལམ་གྱི་རྒྱུ་མཐུན་གྱི་འབྲས་བུ་ཡིན་དགོས་པའི་ཕྱིར་རོ། ། འོ་ན་སྔ་མ་ལ་ཡང་དེ་དེའི་བྲལ་བའི་འབྲས་བུར་ཁས་ལེན་ནོ་ཞེ་ན། དེ་ལྟ་ན་ནི་མཐོང་བའི་ལམ་གྱིས་སྒོམ་སྤངས་སྤོང་བ་སྲིད་པར་འགྱུར་རོ། ། གཞན་ཡང་འདི་ལྟར། རྒྱུན་ཞུགས་ཀྱིས་ཕྱིར་འོང་གི་འབྲས་བུ་མངོན་དུ་བྱས་པ་ལྟ་བུའི་ཚེ། རྒྱུན་ཞུགས་ཀྱི་འབྲས་བུའི་ངོ་བོར་གྱུར་པའི་འགོག་བདེན་དེ་བཏང་ངམ་མི་གཏོང༌། གཏོང་ན་ཟག་མེད་ལམ་གྱི་སྤངས་པ་བཟློག་སྲིད་པར་འགྱུར་རོ། །
མི་གཏོང་ན་ཕྱིར་འོང་གི་རྒྱུད་ལ་རྒྱུན་ཞུགས་ཀྱི་འབྲས་བུ་ལྡན་པ་ནས་དགྲ་བཅོམ་པའི་རྒྱུད་ལ་འབྲས་བུ་བཞི་ཀ་ལྡན་པའི་བར་ཁས་ལེན་དགོས་པར་འགྱུར། བྱེ་བྲག་ཏུ་སྨྲ་བའི་ལུགས་ལ་འདི་མི་མཚུངས་པའི་ཚུལ་ནི་གཞན་དུ་རྒྱས་པར་བཤད་ཟིན་ཞིང༌། ལམ་ལ་ནི་མི་མཚུངས་པའི་ཚུལ་ནི། ལམ་ཕྱི་མའི་བར་ཆད་མེད་ལམ་མངོན་དུ་བྱས་པའི་ཚེ། ལམ་སྔ་མའི་རྣམ་གྲོལ་གྱི་ལམ་དང་ཁྱད་པར་གྱི་ལམ་གཏོང་དགོས་པ་ནི་ཐེག་པ་ཆེན་པོ་པ་དག་གི་ཚུལ་ལུགས་ཡིན་པའི་ཕྱིར་རོ། ། དེ་ལྟ་མོད་ཀྱི་སྤང་བྱ་ཅིག་ཆར་བའི་སྐབས་སུ་ཕྱིར་མི་འོང་གི་འབྲས་བུ་དང་དགྲ་བཅོམ་པའི་འབྲས་བུ་གཞི་མཐུན་ཁས་ལེན་ཞིང༌། དེ་ལ་གནས་པའི་གང་ཟག་དེ་དགྲ་བཅོམ་པ་ཉིད་དུ་ཁས་ལེན་དགོས་པ་ཡིན་ནོ། ། འོ་ན་དེ་ཆོས་ཅན། ཕྱིར་མི་འོང་དུ་ཐལ། ཕྱིར་མི་འོང་གི་འབྲས་བུ་ལ་གནས་པའི་ཉན་ཐོས་ཡིན་པའི་ཕྱིར།
ཞེ་ན། འོ་ན་ཆགས་བྲལ་སྔོན་སོང་གི་ཕྱིར་འོང་དང་ཕྱིར་མི་འོང་ཆོས་ཅན། རྒྱུན་ཞུགས་སུ་ཐལ། རྒྱུན་ཞུགས་ཀྱི་འབྲས་བུ་ལ་གནས་པའི་ཉན་ཐོས་ཡིན་པའི་ཕྱིར་རོ། ། རྒྱས་པར་འོག་ནས་འབྱུང་ངོ༌། ། དེ་ལྟར་སྤྱིའི་རྣམ་པར་བཞག་པ་བརྗོད་ཟིན་ནས། ད་ནི་སོ་སོའི་དོན་ལ་འཇུག་པར་བྱ་སྟེ། ཐོག་མར་རྒྱུན་ཞུགས་ཀྱི་སྐོར་ལ་རྗེས་འབྲང་གཉིས་པོ་གང་རུང་ཡིན་ན་རྒྱུན་ཞུགས་ཀྱི་འབྲས་བུ་ལ་ཞུགས་པས་ཁྱབ་པ་དང༌། དད་ཐོབ་གཉིས་ལ་གང་ཟག་བཞི་ཀ་ཡོད་དོ་ཞེས་པའི་ངེས་པ་གཅིག་དང༌། རྒྱུན་ཞུགས་འབྲས་གནས་ཡིན་ན་རྒྱུན་ཞུགས་འབྲས་གནས་ཙམ་པོ་ཡིན་པས་ཁྱབ་པ་དང༌།
རྒྱུན་ཞུགས་ཁྱད་པར་ཅན་ཡིན་ན་རྒྱུན་ཞུགས་འབྲས་གནས་མ་ཡིན་དགོས་ཞེས་བྱ་བའི་ངེས་པ་གཅིག་དང༌། རྒྱུན་ཞུགས་ཁྱད་པར་ཅན་ཡིན་ན་ཕྱིར་འོང་གི་ཞུགས་པ་ཡིན་མི་དགོས་པ་དང༌། ཕྱིར་འོང་འབྲས་ཞུགས་ཡིན་ན་རྒྱུན་ཞུགས་ཁྱད་པར་ཅན་ཡིན་དགོས་ལ་འབྲས་གནས་མ་ཡིན་དགོས་ཞེས་བྱ་བའི་ངེས་པ་གཅིག་དང༌། ཕྱིར་འོང་ཞུགས་པ་ཡིན་ན་འབྲས་གནས་མ་ཡིན་དགོས་པ་དང༌། ཞུགས་གནས་ཀྱི་གང་ཟག་བརྒྱད་པོ་འགལ་བར་གྲུབ་པ་ན་དམན་པ་ས་བརྒྱད་ཀྱི་གྲངས་ངེས་འགྲུབ་པའི་ངེས་པ་གཅིག་དང༌། རྒྱུན་ཞུགས་ཀྱི་འབྲས་བུ་ཡིན་ན་རྒྱུན་ཞུགས་ཀྱི་རྒྱུད་ལ་ཡོད་མི་དགོས་པ་དང༌། དེས་འབྲས་བུ་བར་པ་གཉིས་ཀྱང་མཚོན་ནུས་པ་ཞེས་བྱ་བའི་ངེས་པ་གཅིག་ཏེ། ངེས་ཆེན་བཅུ་པོ་འདི་ནི་རྒྱུན་དུ་ཞུགས་པའི་སྤྱིའི་རྣམ་པར་བཞག་པ་ལ་བརྩམས་པའི་གྲུབ་མཐའ་སྟེ། རྣམ་བཤད་བྱེད་པ་གཞན་གྱིས་མ་རྙེད་པའི་ལེགས་པར་བཤད་པ་དང་པོ་ཡིན་ནོ།། །། རྣམ་དཔྱོད་རྟ་མཆོག་ཐོས་པའི་ཁ་ལོ་ཅན། །
བསམ་བྱུང་རིགས་པའི་འགྲོས་ཆེན་བརྒྱ་བསྐྱོད་པས། ། གང་འདོད་གཞུང་ལུགས་མང་པོའི་ཡུལ་མཐོང་བའི། ། ལེགས་བཤད་རྟ་བརྒྱའི་དབང་པོ་ངོ་མཚར་ཅན། ། སྒྲུབ་བྱེད་འགོད་པའི་རྣ་བ་རབ་ཡངས་ཤིང༌། ། གནོད་བྱེད་སྤོང་བའི་མིག་གཉིས་གྱེན་བཏེག་ནས། ། ལུང་དང་རིགས་པའི་མགོ་འཕངས་མཐོ་ལྡན་པས། ། དཔྱོད་ལྡན་མིག་གི་དགའ་སྟོན་མ་ལགས་སམ། ། རྒྱུན་ཞུགས་ཀྱི་ནང་ཚན་སོ་སོའི་ཁྱད་པར་ལ། རྒྱུན་ཞུགས་སྲིད་པ་ལན་བདུན་པ་སྲིད་ཀྱང༌། སྲིད་པ་ལན་བདུན་པ་ཞེས་བྱ་བའི་རྒྱན་ཞུགས་ཀྱི་འབྲས་བུ་མི་སྲིད་པ་དང༌།
སྲིད་པ་ལན་བདུན་པ་ཡིན་ན་ལུས་རྟེན་དང་པོ་ལ་བཞག་མི་དགོས་པའི་ངེས་པ་གཅིག་དང༌། སྲིད་པ་ལན་བདུན་པ་ལ་རྒྱུན་ཞུགས་ཁྱད་པར་ཅན་སྲིད་ཅིང༌། སྐྱེ་བ་ལེན་ཚུལ་སྤེལ་མ་མིན་ཞེས་བྱ་བའི་ངེས་པ་གཅིག་དང༌། སྲིད་པ་ལན་བདུན་པ་ཡིན་ན་རྒྱུན་ཞུགས་ཡིན་པས་ཁྱབ་ཀྱང༌། རིགས་ནས་རིགས་སྐྱེ་ཡིན་ན་རྒྱུན་ཞུགས་ཡིན་པས་མ་ཁྱབ་ཅེས་བྱ་བའི་ངེས་པ་གཅིག་དང༌། རིགས་ནས་རིགས་སྐྱེ་ལ་སྤང་རྟོགས་ཀྱི་ཁྱད་པར་ངེས་པ་ཅན་མེད་ཅིང༌། ཆགས་བྲལ་སྔོན་སོང་སྲིད་པ་ཞེས་བྱ་བའི་ངེས་པ་གཅིག་དང༌། ངེས་པ་ཆེན་པོ་བརྒྱད་འཇོག་པར་བྱེད་དོ། ། འོ་ན་དེ་དག་གི་སྒྲུབ་བྱེད་དང་ལོག་ཕྱོགས་ལ་གནོད་བྱེད་གང་ཞེ་ན། བཤད་པ།
སྲིད་པ་ལན་བདུན་པ་ཞེས་བྱ་བའི་རྒྱུན་ཞུགས་ཀྱི་འབྲས་བུ་བྱེ་བྲག་པ་གཅིག་མི་སྲིད་དེ། སྐྱེ་བ་ལེན་ཚུལ་གྱི་སྒོ་ནས་དེར་བཞག་པ་ཡིན་གྱི། འབྲས་བུ་ལ་གནས་ཚུལ་གྱི་སྒོ་ནས་དེར་མ་བཞག་པའི་ཕྱིར། གལ་ཏེ་ཡོད་ན་དེའི་རྒྱུད་ཀྱི་མཐོང་སྤང་སྤངས་པའི་རྣམ་གྲོལ་གྱི་ལམ་དེ་ཉིད་དེ་ཡིན་དགོས་ལ། དེ་ལྟ་ན་དེ་ཆོས་ཅན། སྲིད་པ་ལན་བདུན་པ་ཞེས་བྱ་བའི་འབྲས་བུ་མ་ཡིན་ཏེ། སྲིད་པ་བདུན་གྱི་བར་དུ་རྗེས་སུ་མི་འབྲང་བའི་ཕྱིར། གཉིས་པ་ནི། རྒྱུན་ཞུགས་ཀྱི་འབྲས་བུ་ཐོབ་རྗེས་སུ་སྲིད་པ་གཅིག་དང་གཉིས་ལ་སོགས་པ་བླངས་ཟིན་ཅིང༌། ལྔ་དང་དྲུག་ལ་སོགས་པ་ལེན་པར་ངེས་པའི་རྒྱུན་ཞུགས་དེ་ཆོས་ཅན།
སྲིད་པ་ལན་བདུན་པ་ཡིན་ཏེ། འདོད་པར་སྐྱེ་བ་ལེན་ངེས་ཀྱི་རྒྱུན་ཞུགས་གང་ཞིག་རིགས་ནས་རིགས་སུ་སྐྱེ་བ་མ་ཡིན་པའི་ཕྱིར། མངོན་པ་འོག་མ་དང་འདི་མི་འདྲ་སྟེ། དེར་ནི་འཕགས་པ་ཐོབ་རྗེས་སུ་རིགས་མཐུན་སྐྱེ་སྲིད་གཉིས་བླངས་པའི་སྐྱེ་བ་དེ་ལས་ཚེ་ཡོངས་གྱུར་གྱི་འཕགས་པར་འཇོག་ལ། འདིར་ནི་དེ་འདྲའི་རྣམ་གཞག་མེད་པའི་ཕྱིར། འདིས་སྲིད་པ་ཐ་མ་པའི་ཚེ་ཁོ་ན་ཕྱིར་འོང་གི་འབྲས་བུ་མངོན་དུ་བྱེད་དགོས་པ་ཡིན་ཏེ། གཞུང་ལས་རྒྱུན་ཞུགས་ཀྱི་རྟེན་ཁོ་ན་ལ་སྲིད་པ་ལན་བདུན་ལེན་པར་བཤད་པའི་ཕྱིར། གསུམ་པ་ནི། འདི་ལ་རྒྱུན་ཞུགས་ཁྱད་པར་ཅན་ཡོད་དེ། འདོད་ཉོན་དང་པོ་སྤངས་པའི་ལན་བདུན་པ་སྲིད་པའི་ཕྱིར་དང༌།
དེ་སྤོང་བ་ལ་བརྩོན་པའི་ལན་བདུན་པ་སྲིད་པའི་ཕྱིར། དང་པོ་སྲིད་དེ་འདོད་ཉོན་དང་པོ་སྤངས་ཀྱང་འདོད་པར་སྐྱེ་བ་བདུན་ལེན་པ་སྲིད་པའི་ཕྱིར་ཏེ། འདོད་ཉོན་དྲུག་པ་སྤངས་ཟིན་པའི་རྗེས་སུ་འདོད་པར་སྐྱེ་བ་གཉིས་ལེན་པར་སྲིད་པའི་ཕྱིར། འོག་མ་དང་འདི་མི་འདྲ་སྟེ། ལུགས་དེ་ལ་སྲིད་པ་ལན་བདུན་པས་འཕགས་པའི་རྟེན་དེ་ལ་འདོད་པར་འཕེན་བྱེད་ཀྱི་ལས་བདུན་བསོག་པ་ཡིན་ལ། ས་དེར་འཕེན་བྱེད་ཀྱི་ལས་བདུན་བསོག་པ་ལ་ས་དེའི་ཉོན་མོངས་པ་གཅིག་དང་ཡང་མ་བྲལ་བར་དགོས་པའི་ཕྱིར། དེ་དགོས་པ་ཡིན་ཏེ། གཅིག་ལ་ཆགས་བྲལ་བྱས་ལ་མ་ཉམས་པ་ཡིན་ན་བསམ་གཏན་དང་པོའི་ཉེར་སྡོགས་ལ་གནས་དགོས་ལ། ཉེར་སྡོགས་ཞི་རགས་ཀྱི་རྣམ་པ་ཅན་ལ་གནས་བཞིན་དུ་འོག་མར་འཕེན་བྱེད་ཀྱི་ལས་བསགས་པ་མི་སྲིད་པའི་ཕྱིར། གོང་མའི་ལུགས་འདི་ལ་ནི་སོ་སོ་སྐྱེ་བོའི་དུས་སུ་འཕེན་བྱེད་ཀྱི་ལས་བསགས་པ་དེ་ཉིད་འཕགས་པའི་རྟེན་ལ་གསོས་བཏབ་པས་ཆོག་པ་ཡིན་པའི་ཕྱིར།
འོག་མའི་ལུགས་ལ་དེ་ལྟར་ཡིན་པ་ཇི་ལྟར་ཤེས་ཅེ་ན། ཇི་སྐད་དུ། གང་ལ་འདོད་ཆགས་བྲལ་བརྟན་པའི། ། བྱིས་པས་དེར་སྐྱེས་མྱོང་མི་བྱེད། ། ཅེས་སོགས་ཀྱི་ཤུགས་ལ་འབྱུང་བ་ཡིན་ལ། དེ་ཡང་སྲིད་པ་ལན་བདུན་པས་ནི། འདོད་པར་འཕེན་བྱེད་ཀྱི་ལས་བདུན་བསགས། རིགས་ནས་རིགས་སྐྱེས་འཕགས་པའི་རྟེན་ལ་འདོད་པར་འཕེན་བྱེད་ཀྱི་ལས་གསུམ་བསགས། ཕྱིར་འོང་གི་རྟེན་ལ་འཕེན་བྱེད་ཀྱི་ལས་གཉིས་བསགས། ཚེ་གཅིག་བར་ཆད་གཅིག་པས་དེར་འཕེན་བྱེད་ཀྱི་ལས་གཅིག་བསགས་པ་ཡིན་པའི་རྒྱུ་མཚན་གྱིས་དེ་དང་དེར་འཇོག་པ་ཡིན་གྱི།
གཞན་དུ་ན་འཆོལ་བར་འགྱུར་བས་སོ། ། མདོར་ན་འཕགས་པས་འདོད་པར་འཕེན་བྱེད་ཀྱི་ལས་བསགས་པའི་མང་ཚད་ནི། བདུན་ཡིན་ལ། དེ་ལ་ཉོན་མོངས་པའི་མང་ཚད་དང་ལྡན་པ་གཅིག་དགོས་བསམ་པ་ཡིན་ནོ། ། བཞི་པ་ནི། སྲིད་པ་ལན་བདུན་པས་འདོད་པའི་ལྷ་མིར་སྐྱེ་བ་ལེན་ཚུལ། མཐར་ཆགས་ཁོ་ན་ཡིན་གྱི་སྤེལ་མ་མ་ཡིན་ཏེ། གལ་ཏེ་ཡིན་ན་སྐྱེ་སྲིད་ལྔ་པའི་ཚེ་རིགས་ནས་རིགས་སྐྱེ་ཉིད་དུ་ཐལ་བར་འགྱུར་བའི་ཕྱིར་རོ། ། ལྔ་པ་ནི། རིགས་ནས་རིགས་སྐྱེ་ཡིན་ན་རྒྱུན་ཞུགས་ཡིན་པས་ཁྱབ་པ་མེད་དེ།
གཞུང་ལས་མ་བཤད་པའི་ཕྱིར་དང༌། གལ་ཏེ་ཁྱབ་ན་ཕྱིར་འོང་གི་འབྲས་བུ་ཐོབ་རྗེས་སུ་འདོད་པར་སྐྱེ་བ་གཉིས་བླངས་ནས་མྱང་འདས་མངོན་དུ་བྱེད་པ་དེ་ཆོས་ཅན། དེར་ཐལ། དེའི་ཕྱིར། རྟགས་གྲུབ་སྟེ། ཇི་སྐད་དུ། རིགས་ནས་རིགས་སུ་སྐྱེ་བ་གང་ཞེ་ན། ལྷ་དང་མི་རྣམས་ཀྱི་ནང་དུ་རིགས་ནས་རིགས་སུ་སོང་ནས། གང་སྡུག་བསྔལ་གྱི་ཐ་མ་ཐོབ་པའོ། ། ཞེས་གསུངས་པས་སོ། །
འོ་ན་ཚེ་གཅིག་བར་ཆད་གཅིག་པ་འདོད་པར་སྐྱེ་བ་གཉིས་ལེན་པ་དེ་དེར་ཐལ་བ་མིན་ནམ་ཞེ་ན། མ་ཡིན་ཏེ། དེ་ཡིན་ན་ལྷ་ཁོ་ནའི་སྐྱེ་བ་ལེན་པས་ཁྱབ་པར་གཞུང་ཉིད་ལས་འབྱུང་བའི་ཕྱིར། དྲུག་པ་ནི། འདིའི་འཇོག་བྱེད་ནི་སྐྱེ་བ་ལེན་ཚུལ་ཁོ་ན་ཡིན་གྱི་སྤངས་རྟོགས་ཀྱི་ཁྱད་པར་ཡོད་པ་མ་ཡིན་ཏེ། གཞུང་ལས་མ་བཤད་པའི་ཕྱིར་དང༌། གནོད་བྱེད་ཡོད་པའི་ཕྱིར། དང་པོ་ནི། མངོན་སུམ་གྱིས་འགྲུབ་ལ། གཉིས་པ་ནི།
འདོད་ཉོན་གཅིག་ཀྱང་མ་སྤངས་པའམ། ལྔ་པ་སྤངས་རྗེས་སུ་འདོད་པའི་ལྷ་དང་མིར་སྐྱེ་བ་སྤེལ་མ་གཉིས་བླངས་ནས་སྡུག་བསྔལ་གྱི་ཐ་མ་མངོན་དུ་བྱེད་པའི་རྒྱུན་ཞུགས་མེད་པར་འགྱུར་རོ། ། འོག་མ་དང་འདི་མི་འདྲ་སྟེ། ལྔ་པ་སྤངས་ན་དྲུག་པ་ཚེ་དེ་ཉིད་ལ་སྤོང་ཞེས་སོགས་ནི་བྱེ་སྨྲའི་འདོད་པ་འཁྲུལ་པ་ཅན་ཡིན་པའི་ཕྱིར་དང༌། འདོད་ཉོན་གསུམ་པ་སྤངས་པ་གཅིག་དགོས་པར་བཤད་པ་དེ་ཡང༌། དེ་སྤངས་རྗེས་སུ་འདོད་པར་འཕེན་བྱེད་ཀྱི་ལས་གསུམ་ལས་ལྷག་པར་མི་བསོག་པ་ལ་བསམས་པ་ཡིན་མོད། དེ་ཡང་འཁྲུལ་པ་ཅན་ཡིན་པའི་ཕྱིར་དང༌། ལམ་ཟག་བཅས་ཀྱི་སྤངས་པ་ལ་གཉེན་པོ་ཟག་མེད་ཀྱི་ཐོབ་པ་ཡོད་ཅེས་པ་དེ་ཡང་བྱེ་སྨྲའི་ཐུན་མོང་མ་ཡིན་པའི་ལུགས་ཡིན་པའི་ཕྱིར། དེས་ན་འདི་ལ་རྒྱུན་ཞུགས་རྐྱང་པ་ཡིན་པ་དང༌། ཕྱིར་འོང་རྐྱང་པ་ཡིན་པ་དང༌།
གཉིས་པོ་ཕྱེད་མར་སོང་བ་དང་གསུམ་ཡོད་དོ། ། བདུན་པ་ནི། འདི་ལ་རང་གི་ངོ་སྐལ་གྱི་སྤང་བྱ་ལ་ལྟོས་པའི་ཆགས་བྲལ་སྔོན་སོང་མི་སྲིད་ཀྱང༌། ཆགས་བྲལ་སྔོན་དུ་སོང་བ་སྲིད་དེ། འདོད་ཉོན་དྲུག་པ་ལ་ཆགས་བྲལ་སྔོན་དུ་སོང་བ་སྲིད་པའི་ཕྱིར་རོ། ། ཡང་རྣམ་པ་གཅིག་ཏུ་ན། འདི་ལ་རིགས་མཐུན་གྱི་སྐྱེ་བ་གཉིས་ངེས་པར་ལེན་དགོས་ན། ཕྱིར་འོང་མི་སྲིད་པ་ཡིན་དུ་ཆུག་ཀྱང༌། གཞུང་འདིར་ནི་རིགས་མི་མཐུན་གྱི་སྐྱེ་བ་གཉིས་སུ་བཤད་པས། ཕྱིར་འོང་ལའང་འདི་ཡོད་པར་ངེས་སོ། །
བརྒྱད་པ་ནི། འདི་ལ་རྒྱུན་ཞུགས་རིགས་ནས་རིགས་སྐྱེའམ་ཕྱིར་འོང་རིགས་ནས་རིགས་སྐྱེ་ཞེས་བྱའི་རིགས་ནས་རིགས་སྐྱེའི་རྒྱུན་ཞུགས་འབྲས་གནས་དང༌། དེའི་ཕྱིར་འོང་འབྲས་གནས་ཞེས་མི་བྱ་སྟེ། དེ་འདྲའི་རྒྱུན་ཞུགས་ཀྱི་འབྲས་བུ་དང༌། ཕྱིར་འོང་གི་འབྲས་བུ་མ་གྲུབ་པའི་ཕྱིར་ཞེས་བྱ་བ་འདི་ནི་བདུན་རིགས་གཉིས་ལ་ངེས་ཆེན་བརྒྱད་ཀྱི་སྒོ་ནས་གཞན་གྱིས་མ་བཤད་པའི་ལེགས་པར་བཤད་པ་གཉིས་པ་ཡིན་ནོ། ། གཉིས་པ་ཕྱིར་འོང་གི་སྐོར་ལ། ཆགས་བྲལ་སྔོན་དུ་སོང་བའི་ཕྱིར་འོང་གི་འབྲས་བུ་མེད་ཅིང༌། འཇིག་རྟེན་པའི་ལམ་ཁོ་ནས་ཐོབ་པའི་ཕྱིར་འོང་གི་འབྲས་བུ་ཡོད་པ་ཞེས་བྱ་བའི་ངེས་པ་གཅིག་དང༌། གཅིག་ཆར་བའི་ཕྱིར་འོང་མེད་ཀྱང་དེའི་ཕྱིར་འོང་གི་འབྲས་བུ་ཡོད་པ་ཞེས་བྱ་བའི་ངེས་པ་གཅིག་དང༌། རིགས་ནས་རིགས་སྐྱེ་ལ་སོགས་པའི་གང་ཟག་གི་ཁྱད་པར་གཞན་ལ་འབྲས་བུའི་ཁྱད་པར་སོ་སོ་བ་མེད་ཀྱང༌།
བར་ཆད་གཅིག་པ་ལ་འབྲས་བུའི་ཁྱད་པར་ཡོད་པ་ཞེས་བྱ་བའི་ངེས་པ་གཅིག་དང༌། རིགས་སྐྱེ་ལ་སྤངས་པའི་ཁྱད་པར་མེད་ཀྱང༌། བར་ཆད་གཅིག་པ་ལ་སྤངས་པའི་ཁྱད་པར་ཡོད་པ་ཞེས་བྱ་བའི་ངེས་པ་དང༌། དེ་ལ་ཡང་འདོད་ཉོན་བདུན་པ་སྤངས་པ་ཙམ་གྱིས་མི་ཆོག་ཅིང༌། བརྒྱད་པ་སྤངས་པ་ངེས་པར་དགོས་པ་ཞེས་བྱ་བའི་ངེས་པ་དང༌། རྟོགས་པའི་ཁྱད་པར་ཟག་མེད་ཀྱི་དབང་པོ་ཐོབ་པ་ངེས་པར་མི་དགོས་ཤིང༌། འཇིག་རྟེན་པའི་རྣམ་གྲོལ་གྱི་ལམ་ཐོབ་པས་ཆོག་པ་ཞེས་བྱ་བའི་ངེས་པ་གཅིག་དང༌། རིགས་སྐྱེ་ལ་རྒྱུན་ཞུགས་དང༌། བར་འདའ་བ་ལ་ཕྱིར་མི་འོང་གིས་མ་ཁྱབ་ཀྱང༌། བར་ཆད་གཅིག་པ་ལ་ཕྱིར་མི་འོང་གིས་ཁྱབ་པ་ཞེས་བྱ་བའི་ངེས་པ་གཅིག་དང༌།
འཕགས་པས་ལམ་ཟག་བཅས་ཀྱི་སྤངས་པ་ལ་ཉམས་པ་མི་སྲིད་ཅིང༌། བསམ་གཏན་གྱི་དངོས་གཞི་ལས་ཉམས་པ་སྲིད་པ་ཞེས་བྱ་བའི་ངེས་པ་རྣམས་འཇོག་པར་བྱེད་པའོ། ། དང་པོའི་སྒྲུབ་བྱེད་ནི་འདི་ལྟར། མཐོང་ལམ་གྱི་སྔ་རོལ་དུ་སྒོམ་པའི་ལམ་གྱིས་འདོད་ཉོན་དྲུག་པ་སྤངས་པའི་ལམ་གཉིས་མེད་ཅིང༌། མཐོང་བའི་ལམ་ནི། སྒོམ་སྤང་གང་རུང་སྤངས་པའི་ལམ་གཉིས་ཀྱི་ངོ་བོར་སྐྱེ་མི་སྲིད་པའི་ཕྱིར། གཉིས་པའི་སྒྲུབ་བྱེད་ནི། བཅུ་དྲུག་པའི་རྗེས་སུ་འཇིག་རྟེན་པའི་ལམ་ཁོ་ནས་འདོད་པའི་ཉོན་མོངས་དྲུག་པ་སྤངས་པའི་རྣམ་པར་གྲོལ་བའི་ལམ་དེ་ཕྱིར་འོང་གི་འབྲས་བུར་བཞག་དགོས་པ་གང་ཞིག དེ་ཐོབ་བྱེད་ཀྱི་ལམ་ཟག་མེད་ཡོད་པ་མིན་པའི་ཕྱིར། དགོས་པ་ཡིན་ཏེ།
དེའི་རྒྱུད་ལ་འབྲས་བུ་དེ་ཡོད་པ་གང་ཞིག དེའི་འབྲས་བུ་འདུས་མ་བྱས་དང༌། ཐོབ་པ་ཟག་མེད་འདིར་ཁས་མི་ལེན་པའི་ཕྱིར། ངེས་པ་གསུམ་པའི་སྒྲུབ་བྱེད་ནི། སྒོམ་སྤང་གང་རུང་སྤངས་པའི་རྣམ་གྲོལ་གྱི་ལམ་ཡིན་ན་རྒྱུན་ཞུགས་ཀྱི་འབྲས་བུར་འགལ་བའི་ཕྱིར་དང༌། ལམ་ཟག་མེད་ཀྱི་འདོད་ཉོན་དྲུག་པ་སྤངས་པའི་རྣམ་པར་གྲོལ་བའི་ལམ་ཡིན་ན་ཕྱིར་འོང་གི་འབྲས་བུ་ཡིན་དགོས་པའི་ཕྱིར། བཞི་པའི་སྒྲུབ་བྱེད་ནི། སྒོམ་པའི་ལམ་བར་ཆད་མེད་ལམ་གྱིས་འདོད་ཉོན་བརྒྱད་པ་སྤངས་པའི་རྣམ་པར་གྲོལ་བའི་ལམ་དེ་ཕྱིར་འོང་གི་འབྲས་བུར་བཞག་དགོས་ཏེ། དེ་མངོན་པར་རྟོགས་པའི་འབྲས་བུར་ཁས་ལེན་དགོས་པ་གང་ཞིག དེ་ལས་གཞན་དུ་མི་རུང་བའི་ཕྱིར།
དགོས་པ་ཡིན་ཏེ། གཞན་དུ་ན་འདི་ལ་སྤངས་པའི་ཁྱད་པར་བཤད་པ་མ་འབྲེལ་བའི་ཕྱིར། ལྔ་པའི་སྒྲུབ་བྱེད་ནི། འདི་ལ་སྤངས་པའི་ཁྱད་པར་མེད་ན། བར་ཆད་གཅིག་པའི་ངེས་བཟུང་བཞག་མི་ནུས་པའི་ཕྱིར། དྲུག་པའི་སྒྲུབ་བྱེད་ནི། རྟོགས་པའི་ཁྱད་པར་ཟག་མེད་ཀྱི་དབང་པོས་ཐོབ་པ་ཞེས་ཟེར་མི་དགོས་ཏེ། ལམ་ཟག་མེད་ཀྱིས་ཐོབ་པའི་རྣམ་གྲོལ་ལམ་ཡིན་ན་ནི་དེ་སྐད་མ་སྨོས་ཀྱང་འགྲུབ་པའི་ཕྱིར་དང༌། ཟག་བཅས་ཀྱི་སྤངས་པ་ལ་ཟག་མེད་ཀྱི་ཐོབ་པ་ཡོད་པར་འདོད་པ་ནི་བྱེ་བྲག་ཏུ་སྨྲ་བའི་ཐུན་མོང་མ་ཡིན་པའི་འདོད་པ་འཁྲུལ་པ་ཡིན་པའི་ཕྱིར། བདུན་པའི་སྒྲུབ་བྱེད་ནི།
ཇི་སྐད་དུ། བར་ཆད་གཅིག་པ་གང་ཞེ་ན་ལན་གཅིག་ཕྱིར་འོང་བ་ཞེས་ངེས་པར་བཟུང་བའི་ཕྱིར་དང༌། གཞན་གཉིས་ལ་དེ་འདྲའི་ངེས་བཟུང་མེད་པའི་ཕྱིར། བརྒྱད་པའི་སྒྲུབ་བྱེད་ནི། དེ་མི་སྲིད་པ་ཡིན་ཏེ། གལ་ཏེ་སྲིད་ན་ཕྱིར་འོང་དང་ཕྱིར་མི་འོང་གི་རྣམ་གཞག་འཆོལ་བའི་ཕྱིར། ཇི་ལྟར་འཆོལ་ཞེ་ན། འཇིག་རྟེན་པའི་ལམ་གྱིས་འདོད་ཉོན་དྲུག་དགུ་སྤངས་པའི་ཉན་ཐོས་དེ། དེ་དང་དེ་ལས་ཉམས་པའི་ཚེ། ། གཞན་དང་གཞན་དུ་འགྱུར་བའི་ཕྱིར། །
འོག་མ་དང་མི་འདྲ་སྟེ། ། བྲལ་ཐོབ་ཟག་མེད་ཀྱི་སྤངས་པའི་ཐོབ་པ་འཛིན་པས་སྤངས་པ་ལས་ཉམས་ཀྱང་ཉམས་པ་སོར་མ་ཆུད་པའི་ངང་ལ་འཆི་བར་མི་འདོད་ལ། དེ་ཡང་བྱེ་སྨྲའི་ཐུན་མོང་མིན་པའི་འདོད་པ་ཡིན་པའི་ཕྱིར། དེར་མ་ཟད་ཀྱི་འཕགས་རྒྱུད་ཀྱི་འཇིག་རྟེན་པའི་སྤངས་པ་ལ་ཉམས་པ་ཡོད་ན་ཕྱིར་འོང་དུ་འགྱུར་སྲིད་པ་དང༌། ཕྱིར་འོང་རྒྱུན་ཞུགས་སུ་འགྱུར་བ་ཁས་ལེན་དགོས་པ་ལས། འབྲས་བུ་གོང་མ་ལས་ཉམས་ནས་འོག་མར་འགྱུར་སྲིད་པ་ནི་བྱེ་བྲག་ཏུ་སྨྲ་བའི་འཁྲུལ་པ་ཡིན་པར་སློབ་དཔོན་དབྱིག་གཉེན་གྱིས་བཤད་པའི་ཕྱིར། འཕགས་རྒྱུད་ཀྱི་བསམ་གཏན་གྱི་དངོས་གཞི་ཉམས་པར་སྲིད་པར་བཞེད་པ་ཡིན་ཏེ། དགྲ་བཅོམ་པ་མཐོང་བའི་ཆོས་ལ་བདེ་བར་གནས་པའི་ཏིང་ངེ་འཛིན་ལ་ཉམས་པ་སྲིད་པ་གཞུང་ཉིད་ལས་འབྱུང་བའི་ཕྱིར་ཞེས་བྱ་བའི་ངེས་པ་རྣམ་པ་བརྒྱད་ཀྱི་སྒོ་ནས་ལན་གཅིག་ཕྱིར་འོང་བའི་རྣམ་པར་བཞག་པ་ཐུན་མོང་མ་ཡིན་པ་གཞན་གྱིས་མ་བཤད་པ་དག་ལེགས་པར་བཤད་པ་ཡིན་ནོ།། །། གཉིས་པ་ཕྱིར་མི་འོང་གི་སྐོར་ལ། སྤྱིའི་རྣམ་པར་བཞག་པ་ནི་ཕྱིར་འོང་ཇི་ལྟ་བ་བཞིན་ཡིན་ལ།
མི་འདྲ་བའི་ཁྱད་པར་ནི། ཕྱིར་མི་འོང་གི་འབྲས་བུ་ཡིན་ན་འདོད་ཉོན་དགུ་པ་སྤངས་པའི་ལམ་གཉིས་པོ་གང་རུང་ཡིན་པས་ཁྱབ་པ་ཞེས་བྱ་བའི་ངེས་པ་གཅིག་དང༌། ཕྱིར་མི་འོང་གི་འབྲས་བུ་དང་དགྲ་བཅོམ་པའི་འབྲས་བུ་མི་འགལ་བ་ཞེས་བྱ་བའི་ངེས་པ་གཅིག་དང༌། ཕྱིར་མི་འོང་མཐོང་ཆོས་ཞི་དང༌། ཚེ་ཡོངས་གྱུར་གྱི་འཕགས་པ་མི་དགོས་པ་ཞེས་བྱ་བའི་ངེས་པ་གཅིག་དང༌། བར་འདའ་བ་ཡིན་ན་ཕྱིར་མི་འོང་ཡིན་པས་མ་ཁྱབ་པའི་ངེས་པ་དང༌། སྐྱེས་འདའ་བ་ཡིན་ན་དེ་ཡིན་པས་ཁྱབ་པའི་ངེས་པ་དང༌། ཡང་དེ་ཡིན་ན་འདོད་པའི་རྟེན་ཅན་དང་གཟུགས་སུ་ཉེར་འགྲོ་ཡིན་པས་ཁྱབ་ཅིང༌། གཟུགས་ཀྱི་གོང་འཕོ་ཡིན་ན་དེ་ཡིན་པས་མ་ཁྱབ་པའི་ངེས་པ་དང༌། གོང་འཕོ་ལ་འཕར་བ་དང་ཕྱེད་འཕར་གྱི་རྣམ་གཞག་མི་འབྱུང་བའི་ངེས་པ་དང༌།
གཟུགས་མེད་ཀྱི་གོང་འཕོ་ལས་མ་གཏོགས་པའི་གཟུགས་མེད་ཉེར་འགྲོ་མེད་པའི་ངེས་པ་དང༌། ཞེས་བྱ་བའི་ངེས་པ་ཆེན་པོ་བརྒྱད་འཇོག་པར་བྱེད་དོ། ། ངེས་པ་དང་པོའི་སྒྲུབ་བྱེད་ནི། དེའི་གོང་ན་ཕྱིར་མི་འོང་གི་འབྲས་བུ་མེད་པའི་ཕྱིར། ཇི་ལྟར་ཞེ་ན། དེ་ཡོད་པ་ལ་སྒྲུབ་བྱེད་མེད་ཅིང་གནོད་བྱེད་ཡོད་པའི་ཕྱིར། དང་པོ་མེད་དེ་འཕགས་པའི་གཞུང་ལས་མ་བཤད་པའི་ཕྱིར། གཉིས་པ་ཡོད་དེ། ཁམས་གོང་གི་ཉོན་མོངས་སྤོང་བ་ལ་བརྩོན་བཞིན་པའི་ཕྱིར་མི་འོང་ཞུགས་པ་ཡོད་པར་ཐལ་བའི་ཕྱིར་དང༌། སྤངས་པའི་ཁྱད་པར་སོ་སོ་བ་དང་ལྡན་པའི་ཕྱིར་མི་འོང་གི་ནང་ཚན་འགའ་ཞིག་ཡོད་པར་ཐལ་བའི་ཕྱིར་རོ། །
གཉིས་པའི་སྒྲུབ་བྱེད་ནི། ཅིག་ཆར་བའི་དགྲ་བཅོམ་པའི་རྒྱུད་ཀྱི་འདོད་ཉོན་དགུ་པ་སྤངས་པའི་གྲོལ་ལམ་ཡིན་ན། ཕྱིར་མི་འོང་གི་འབྲས་བུ་ཡིན་དགོས་པའི་ཕྱིར། ཅི་སྟེ་དགྲ་བཅོམ་པའི་འབྲས་བུ་ཡིན་ན་ཕྱིར་མི་འོང་གི་འབྲས་བུ་ཡིན་པ་འགལ་ལོ། ། ཞེ་ན། འོ་ན་ཁྱོད་ཀྱི་ལྟར་ན་ཡང༌། ལམ་ཟག་མེད་ཀྱི་སྤངས་པ་ལྡོག་སྲིད་པར་ཐལ། ཕྱིར་མི་འོང་གི་འབྲས་བུར་གྱུར་པའི་ལམ་ཟག་མེད་ཀྱིས་འདོད་ཉོན་དགུ་པ་སྤངས་པའི་འགོག་པ་དེ་འདྲ་གཅིག་སྤྱིར་ཡོད་དེ་དགྲ་བཅོམ་ཐོབ་པའི་ཚེ་ན་གཏོང་བའི་ཕྱིར། རྟགས་གཉིས་ཀ་ཁས་བླངས་སོ། ། རྒྱས་པར་འོག་ནས་སོ། །
ངེས་པ་གསུམ་པའི་སྒྲུབ་བྱེད་ནི། ཕྱིར་མི་འོང་ཡིན་པར་གྱུར་པའི་ཚེ་ཡོངས་གྱུར་ལོགས་སུ་འཆད་མི་དགོས་ཏེ། འབྲས་བུ་འོག་མ་གཉིས་རྟེན་ལ་ཚེ་ཡོངས་གྱུར་གྱི་འཕགས་པ་ནི་ལན་བདུན་པ་དང༌། རིགས་སྐྱེ་དང༌། བར་ཆད་གཅིག་པ་གསུམ་གྱི་ཞར་ལ་བཤད་ཟིན་པའི་ཕྱིར་དང༌། ཕྱིར་མི་འོང་གི་རྟེན་ལ་ཚེ་ཡོངས་གྱུར་གྱི་འཕགས་པ་ནི། གོང་འཕོའི་ནང་དུ་འདུ་བའི་ཕྱིར། མངོན་པ་འོག་མའི་ལུགས་ལ་དེ་དེར་མི་འདུ་སྟེ། ལུགས་དེ་ལ་འདུན་པ་སོགས་གསུམ་གྱི་འབྲས་བུ་དེ་དང་དེ་དང་པོར་ཐོབ་པའི་ལུས་རྟེན་དེ་ལ་བརྩི་བའི་ཕྱིར་མཐོང་ཆོས་ཞི་ཟུར་དུ་སྨོས་མི་དགོས་ཏེ། བསམ་གཏན་གྱི་དངོས་གཞི་མ་ཐོབ་པའི་མཐོང་ཆོས་ཞི་ནི་འབྲས་བུ་དང་པོ་གཉིས་འཆད་པའི་ཞར་ལ་བཤད་ཟིན་པའི་ཕྱིར་དང༌།
དངོས་གཞི་ཐོབ་པའི་ཕྱིར་མི་འོང་ལ་གཉིས་ཏེ། སྙོམས་འཇུག་གི་རོ་མྱང་དང་མ་བྲལ་བ་དང་བྲལ་བའོ། ། དང་པོ་ནི། ཁམས་གོང་མར་ཉེར་འགྲོ་ཡིན་པས་བར་འདའ་བ་སོགས་གསུམ་གྱི་ནང་དུ་འདུ་བ་ཡིན་ལ། གཉིས་པ་ནི་རྣམ་པར་ཐར་པ་བརྒྱད་པོ་གང་རུ་མངོན་དུ་བྱས་པའི་མཐོང་ཆོས་ཞི་ཡིན་པས། ལུས་མངོན་བྱེད་ཀྱི་ནང་དུ་འདུ་བ་ཡིན་ནོ། ། ངེས་པ་བཞི་པའི་སྒྲུབ་བྱེད་ནི། ཕྱིར་འོང་བར་འདའ་བ་སྲིད་པ་དང༌། འདོད་པའི་བར་འདའ་བ་སྲིད་པ་ཞེས་བྱ་བའི་ངེས་པ་གཉིས་ཀྱིས་བསྒྲུབ་པར་བྱེད་དོ། ། དང་པོ་ནི།
དེ་སྲིད་པ་ཡིན་ཏེ། འདོད་པའི་བར་དོའི་རྟེན་ལ་མྱང་འདས་མངོན་དུ་བྱེད་པའི་ཕྱིར་འོང་སྲིད་པའི་ཕྱིར་ཏེ། ཕྱིར་འོང་ཚེ་གཅིག་བར་ཆད་གཅིག་པའི་དུས་ཀྱི་ཚེ་གཅིག་པོ་དེ་ལ་སྐྱེ་སྲིད་དུ་སྐྱེ་བ་ལེན་དགོས་པའི་ཁྱབ་པ་མེད་པའི་ཕྱིར་དང༌། འདོད་པའི་བར་དོའི་རྟེན་ལ་ཁམས་གསུམ་ཆར་ལ་ཆགས་བྲལ་བྱས་པ་སྲིད་པའི་ཕྱིར། གཉིས་པ་ནི། འདོད་པའི་བར་འདའ་བ་ཡོད་དེ། གཞུང་ལས་བར་འདའ་བ་འཆད་པའི་སྐབས་སུ། འདོད་གཟུགས་ཀྱི་ཕྱེ་གསལ་མ་མཛད་ལ། སྐྱེས་འདའ་བ་འཆད་པའི་སྐབས་སུ། གཟུགས་ཀྱི་དམིགས་གསལ་མཛད་པའི་ཕྱིར།
འོག་མ་དང་འདི་མི་འདྲ་སྟེ། དེར་བར་འདའ་བ་གཟུགས་སུ་ཉེར་འགྲོའི་ནང་ཚན་དུ་བཤད་ལ། འདིར་ནི་སྐྱེས་འདའ་བ་དང་གོང་འཕོ་གཉིས་ཀྱང་དེའི་ནང་ཚན་དུ་མ་བཤད་པའི་ཕྱིར། དེ་ལྟ་ན་རྒྱུན་ཞུགས་བར་འདའ་བ་ཡང་ཡོད་པར་གྲུབ་སྟེ། རེ་ལྟར་ཐོགས་ན་ལན་བདུན་པ་འདོད་པ་ཁམས་ཀྱི་བར་དོའི་རྟེན་ལ་སྲིད་པ་ཐ་མ་པར་གྱུར་པ་སྲིད་པའི་ཕྱིར། ལྔ་པའི་སྒྲུབ་བྱེད་ནི་བར་འདའ་བ་ལ་དེས་མ་ཁྱབ་ཀྱང་སྐྱེས་འདའ་བ་ལ་དེས་ཁྱབ་པ་ཡིན་ཏེ། གཞུང་ལས། སྐྱེས་ནས་ཡོངས་སུ་མྱ་ངན་ལས་འདའ་བ་གང་ཞེ་ན་གཉིས་ཀར་ཀུན་དུ་སྦྱོར་བ་མ་སྤངས་ལ། གཟུགས་ཁམས་སུ་སྐྱེས་པ་ཙམ་ཉིད་ཀྱིས་གང་ལམ་མངོན་དུ་བྱས་ནས་སྡུག་བསྔལ་གྱི་ཐ་མ་ཐོབ་པའོ། ། ཞེས་བཤད་པའི་ཕྱིར།
འདི་ཡིན་ན་འདོད་པའི་རྟེན་ཅན་ཡིན་པས་ཁྱབ་སྟེ། གཟུགས་སུ་སྐྱེ་བ་བླངས་ཟིན་ཡང་གཟུགས་སུ་སྐྱེ་བ་ལེན་པའི་ཕྱིར་མི་འོང་དེ། གོང་འཕོའི་ནང་དུ་འདུས་པའི་ཕྱིར། འོ་ན་འདོད་པའི་སྐྱེས་འདའ་བ་མི་འཇོག་པའི་རྒྱུ་མཚན་ཅི་ཞེ་ན། དེ་ནི་སྔར་ལན་བདུན་པ་དང༌། རིགས་སྐྱེ་དང༌། བར་ཆད་གཅིག་པ་གསུམ་གྱི་ཞར་ལ་བཤད་ཟིན་པའི་ཕྱིར། ཞར་ལ་ཀུན་སྦྱོར་གཉིས་སྤངས་མ་སྤངས་ཀྱི་ཁྱད་པར་ཅི་ཞེ་ན། འགྲུབ་པའི་ཀུན་སྦྱོར་ནི། བར་སྲིད་ཀྱི་ཕུང་པོ་ལ་མངོན་པར་ཞེན་པའི་སྲིད་པའོ། །
སྐྱེ་བའི་ཀུན་སྦྱོར་ནི། སྐྱེ་སྲིད་ཀྱི་ཕུང་པོ་ལ་མངོན་པར་ཞེན་པའི་སྲིད་པའོ། ། དེ་ཡང་དཔེར་ན། བསམ་གཏན་གཉིས་པའི་ཉེར་སྡོགས་མངོན་དུ་བྱས་པའི་ཕྱིར་མི་འོང་དེས། བསམ་གཏན་དང་པོའི་སྐྱེ་སྲིད་ཀྱི་ཕུང་པོ་ལ་མངོན་པར་ཞེན་པ་སྤངས་ཀྱང༌། བསམ་གཏན་དང་པོའི་བར་སྲིད་ཀྱི་ཕུང་པོ་ལ་མངོན་པར་ཞེན་པའི་སྲིད་པ་མ་སྤངས་པས། དེ་འགྲུབ་པའི་ལས་བསོག་པ་བྱེད་པ་ལྟ་བུའོ། ། ཡང་སྐྱེས་འདའ་བ་ལ་དེས་ཁྱབ་ཀྱང་གོང་འཕོ་ལ་འདོད་པའི་རྟེན་ཅན་དང་གཟུགས་སུ་ཉེར་འགྲོ་ཡིན་པས་མ་ཁྱབ་སྟེ། གཟུགས་ཁམས་སུ་སྐྱེ་བ་གཅིག་གམ་གཉིས་ལ་སོགས་པ་བླངས་ནས་ཀྱང་གོང་འཕོར་འཇོག་ནུས་པའི་ཕྱིར་རོ། །

དཔེ་ནི་འདི་ཡིན་ཏེ། གཟུགས་སུ་ཉེར་འགྲོ་ཡིན་ན་བར་འདའ་བ་སོགས་གསུམ་པོ་གང་རུང་ཡིན་པས་ཁྱབ་ཀྱང༌། གསུམ་པོ་གང་རུང་ཡིན་ན་དེས་ཁྱབ་མ་ཁྱབ་ཅི་རིགས་པར་ཡོད་དེ། སྐྱེས་འདའ་བ་ལ་དེས་ཁྱབ་ལ་གཉིས་པོ་ལ་མ་ཁྱབ་པའི་ཕྱིར། འོ་ན་འདིར་གཟུགས་སུ་ཉེར་འགྲོའི་མིང་ཅན་ལོགས་སུ་མི་འཆད་པའི་རྒྱུ་མཚན་ཅི་ཞེ་ན། གཟུགས་སུ་ཉེར་འགྲོ་ཙམ་པོ་དེ་བར་འདའ་བ་སོགས་གསུམ་གྱི་དབྱེ་གཞི་མ་ཡིན་པའི་རྒྱུ་མཚན་གྱིས་ཡིན་པར་ངེས་སོ། ། དེ་ལྟར་ན་དེ་གསུམ་གྱི་དབྱེ་གཞི་མིན་པ་ཞེས་བྱ་བ་འདི་ཡང་ངེས་པ་གཅིག་ཡིན་ནོ། ། རྒྱུ་མཚན་དེ་ཉིད་ཀྱིས་ངེས་པ་བརྒྱད་པའི་སྒྲུབ་བྱེད་ཀྱང་གྲུབ་པ་ཡིན་ཏེ། གཟུགས་མེད་ཉེར་འགྲོ་ཙམ་ཡོད་དེ། སྐྱེས་འདའ་བ་དང་གོང་འཕོ་གཉིས་ཀྱི་དབྱེ་གཞི་མིན་ཞིང༌། གཟུགས་མེད་ཉེར་འགྲོའི་སྐྱེས་འདའ་ཡིན་ན་གཟུགས་མེད་ཉེར་འགྲོ་ཡིན་པས་ཁྱབ་ཀྱང༌།
དེ་མངོན་པ་འོག་མར་འཆད་ལ་འདིར་མ་འཆད་པའི་ཕྱིར་དང༌། གཟུགས་མེད་ཉེར་འགྲོའི་གོང་འཕོ་ནི་མངོན་པ་འོག་མར་ཡང་མ་བཤད་དོ། ། དེ་ལྟར་ན་མངོན་པ་གོང་མར་གཟུགས་མེད་ཉེར་འགྲོ་མ་བཤད་པའི་ངེས་པ་དང༌། དེར་བཤད་པའི་གོང་འཕོ་ཡིན་ན་གཟུགས་སུ་ཉེར་འགྲོ་ཡིན་པས་ཁྱབ་པའི་ངེས་པ་ཞེས་བྱ་བ་གཉིས་པོ་འདི་ཡང་ངེས་པ་བརྒྱད་པ་ལས་འཕྲོས་པའི་ངེས་པ་གཉིས་ཡིན་ནོ། ། གཉིས་པོ་དེའི་སྒྲུབ་བྱེད་ནི་གཞུང་འདི་ཉིད་དུ་གསལ་ཞིང༌། གཞུང་ཉིད་དུ་དེ་ལྟར་མི་འཆད་པའི་རྒྱུ་མཚན་ཡང༌། འདོད་པ་ནས་གཟུགས་སུ་སྐྱེ་བ་མ་བླངས་པར་གཟུགས་མེད་དུ་སྐྱེ་བ་ཤས་ཆུང་བ་ལ་དགོངས་པ་ཡིན་ནོ། ། ངེས་པ་བདུན་པ་ལ། འདོད་པའི་རྟེན་ལ་འཕར་ཕྱེད་འཕར་གཉིས་མི་སྲིད་པའི་ངེས་པ། གཟུགས་རྟེན་ལ་འཕར་བ་སོགས་གསུམ་ཀ་སྲིད་པའི་ངེས་པ།
གོང་འཕོ་ཡིན་ན་ཁམས་གོང་དུ་ལན་གྲངས་གཞན་ལ་མྱོང་གྱུར་གྱི་ལས་དང་ལྡན་པས་མ་ཁྱབ་པའི་ངེས་པ་སྤེལ་བསྒོམ་གྱི་རྣམ་གཞག་མི་འདྲ་བའི་ངེས་པ་དང་བཞི་འཆད་དོ། ། དང་པོ་ནི། རྟེན་དེ་ལ་དེ་འདྲ་ཁས་མི་ལེན་པ་ཡིན་ཏེ། ཕྱིར་མི་འོང་བསམ་གཏན་བཞི་པའི་སྤེལ་སྒོམ་ཐོབ་པ་ཆགས་བྲལ་ལས་ཉམས་ནས་བསམ་གཏན་དང་པོར་སྐྱེ་བ་ཁས་མི་ལེན་པའི་ཕྱིར། གལ་ཏེ་ཁས་མི་ལེན་པ་དེ་ལྟར་མོད་ཀྱི་འདོད་པ་ནས་ཚངས་རིགས་སུ་སྐྱེ། དེ་ནས་འོག་མིན་དུ་སྐྱེ་བ་ལེན་པ་དེ་འཕར་བར་ཁས་ལེན་པས་ཆོག་གོ་སྙམ་ན། བསམ་གཏན་བཞི་པའི་སྤེལ་སྒོམ་ཐོབ་ནས་དེར་ཁས་ལེན་ནུས་ཀྱང༌། འདོད་པའི་རྟེན་ལ་འོག་མིན་གྱི་སྐྱེ་བ་འཕེན་འགྲུབ་ཀྱི་ལས་དང་མི་ལྡན་ན་ནི་འཕར་བ་བཞག་མི་ནུས་ལ། ལྡན་ན་ནི་ཚངས་རིགས་ལ་སོགས་པའི་གནས་འོག་མ་རྣམས་སུ་སྐྱེ་མི་སྲིད་པས་དེ་བས་ཀྱང་འཕར་བར་བཞག་མི་ནུས་པའི་ཕྱིར། གཉིས་པ་ནི་ཚངས་རིགས་ནས་འབྲས་བུ་ཆེ་བའི་བར་གང་རུང་གི་རྟེན་ཅན་གྱི་ཕྱིར་མི་འོང་དེ།
རྟེན་དེ་ལ་བསམ་གཏན་བཞི་པའི་སྤེལ་སྒོམ་ཤིན་ཏུ་ཆེན་པོ་བྱས་པས་སྐྱེ་བ་ཕྱི་མ་འོག་མིན་དུ་སྐྱེས་ཏེ། རྟེན་དེ་ལ་མྱང་འདས་མངོན་དུ་བྱེད་པ་ནི་འཕར་བ་དང༌། ཡང་དེས་སྤེལ་སྒོམ་ཆུང་ངུ་ལ་སོགས་པ་གསུམ་པོ་གང་རུང་འབྲས་བུ་ཆེ་མན་ཆོད་ཀྱི་རྟེན་གང་ཡང་རུང་བ་ལ་མངོན་དུ་བྱས། དེའི་དབང་གིས་གནས་གཙང་མའི་འོག་མ་གསུམ་པོ་གང་རུང་དུ་སྐྱེས། དེའི་ཕྱི་མ་འོག་མིན་གྱི་རྟེན་ལ་མྱང་འདས་མངོན་དུ་བྱེད་པ་དེ་ལ་ཕྱེད་དུ་འཕར་བ་ཞེས་བྱ་བ་དང༌། གཟུགས་ཁམས་ཀྱི་གནས་གནས་ཐམས་ཅད་དུ་རིམ་གྱིས་སྐྱེས་ནས་མཐར་འོག་མིན་གྱི་རྟེན་ལ་སྡུག་བསྔལ་ཐ་མ་མངོན་དུ་བྱེད་པ་དེ་ལ་གནས་ཐམས་ཅད་དུ་འཕོ་བའི་མིང་གིས་འདོགས་པར་མཛད་པ་ནི་གཞུང་གི་དགོངས་པར་ངེས་སོ། ། འདི་ལ་མི་འཐད་པའི་ཆ་དགག་དགོས་པ་གསུམ་ཞིག་སྣང་སྟེ། གང་ཞེ་ན་འཕགས་རྒྱུད་ཀྱི་ལམ་ཟག་བཅས་ཀྱི་སྤངས་པ་སླར་ཟློག་སྲིད་པ་གཞུང་རྩ་བའི་དགོངས་པ་ཡིན་ནོ་ཞེས་བྱ་བ་དང༌། འདི་ནས་བཤད་པའི་གོང་འཕོ་དེ་ཡིན་ན་གནས་ཐམས་ཅད་དུ་འཆི་འཕོ་བ་ཡིན་པས་ཁྱབ་བོ་ཞེས་བྱ་བ་དང༌། འཕགས་རྒྱུད་ཀྱི་ཏིང་ངེ་འཛིན་ཡིན་ན་དགེ་བ་ཡིན་པས་ཁྱབ་པའི་ཕྱིར་འཕགས་རྒྱུད་ལ་རོ་མྱངས་མཚུངས་ལྡན་གྱི་སྙོམས་འཇུག་མེད་དོ་ཞེས་བྱ་བ་རྣམས་སོ། །
དེ་ལྟ་ན་དང་པོ་མི་འཐད་དེ། གཞན་དུ་ན་ལམ་ཟག་བཅས་ཀྱིས་ཐོབ་པའི་ཕྱིར་འོང་དང་ཕྱིར་མི་འོང་གི་རྟོགས་པ་སྔོན་དུ་སོང་བའི་དགྲ་བཅོམ་པའི་འབྲས་བུ་ལ་ཉམས་པ་སྲིད་པར་འགྱུར་རོ། ། གཉིས་པ་མི་འཐད་དེ། བསམ་གཏན་དང་པོའི་རྟེན་ལ་བསམ་གཏན་བཞི་པའི་སྤེལ་སྒོམ་ཐོབ་པར་སྲིད་པ་ནི་གཞུང་ཉིད་ལ་གསལ་ཞིང༌། དེ་ཐོབ་ནས་གནས་འོག་མ་བཅུ་གཉིས་སུ་སྐྱེ་བ་ལེན་པ་མི་སྲིད་པའི་ཕྱིར་རོ། ། གསུམ་པ་མི་འཐད་དེ། རོ་མྱངས་མཚུངས་ལྡན་གྱི་རོ་མྱང་བར་བྱ་རྒྱུའི་སྙོམས་འཇུག་དེ་ཡིན་ན་དགེ་བ་ཡིན་དགོས་པས། འགྲེལ་བར་རོ་མྱང་བ་མང་བས་ཞེས་གསུངས་པ་དང་འགལ་བའི་ཕྱིར་དང༌། འཕགས་རྒྱུད་ལ་རོ་མྱངས་མཚུངས་ལྡན་མི་སྲིད་ན། ཉན་ཐོས་འཕགས་པ་ཁམས་གོང་དུ་སྐྱེ་བ་འགྲུབ་བྱེད་ཀྱི་ལས་བསགས་པ་མེད་པར་ཐལ་བའི་ཕྱིར་རོ། །
ངེས་པ་གསུམ་པའི་སྒྲུབ་བྱེད་ནི། འདི་དང་འོག་མ་ནས་འབྱུང་བའི་སྤེལ་སྒོམ་གྱི་ཚུལ་མི་འདྲ་བ་ཡིན་ཏེ། འདིར་ནི་དྲུག་སྤེལ་དང༌། བཅུ་གཉིས་སྤེལ་ལྟ་བུ་ལ་ནི་ཟག་བཅས་དང༌། ཟག་མེད་གྲངས་མཉམ་པ་ཁོ་ན་དང༌། གསུམ་སྤེལ་དང༌། དགུ་སྤེལ་དང༌། བཅོ་ལྔ་སྤེལ་ལྟ་བུ་ཁ་ཡར་བ་རྣམས་ནི་ཐོག་མར་ཟག་བཅས་དང༌། ཟག་མེད་གང་ལ་སྙོམས་པར་ཞུགས་པ་དེ་ཉིད་ལ་ཐ་མར་ཡང་འཇུག་དགོས་པས་གྲངས་གཅིག་གིས་མང་བ་ཡིན་ནོ། ། དེ་སྐད་དུ་ཡང༌།
སའི་དངོས་གཞི་ལས། ཟག་པ་མེད་པ་ལས་ལངས་མ་ཐག་ཏུ་ཟག་པ་དང་བཅས་པ་ལ་སྙོམས་པར་འཇུག་པ་དང༌། ཟག་པ་དང་བཅས་པའི་དེ་མ་ཐག་ཏུ་ཟག་པ་མེད་པ་ལ་སྙོམས་པར་འཇུག་པ་སྟེ་ཞེས་གསུངས་པའི་ཕྱིར་རོ། ། འོ་ན་སྤེལ་སྒོམ་འདི་དག་གནས་གཙང་མར་འཕེན་བྱེད་དང་འགྲུབ་བྱེད་གང་ཡིན། དང་པོ་ལྟར་ན། བདེན་པ་མཐོང་ལ་འཕེན་པ་མེད། ། ཅེས་གསུངས་པ་དང་འགལ་ལོ། ། གཉིས་པ་ལྟར་ན་མི་རིགས་ཏེ། འཕེན་བྱེད་ཀྱི་ལས་མེད་པ་ལ་འགྲུབ་བྱེད་མི་འབྱུང་བའི་ཕྱིར། དེ་མེད་པ་ཇི་ལྟར་ཞེ་ན།
འཕགས་པའི་རྟེན་ལ་ནི་མ་བསགས། སོ་སྐྱེའི་རྟེན་ལ་ནི་མེད་པའི་ཕྱིར་རོ་ཞེ་ན། དེའི་ལན་ཤེས་པར་དཀའ་བ་ནི་འདི་ཡིན་ཏེ། སྔོན་སོ་སོ་སྐྱེ་བོའི་དུས་སུ་བསམ་གཏན་བཞི་པར་འཕེན་བྱེད་ཀྱི་ལས་བསགས་པ་དང་ལྡན་པའི་འཕགས་པ་ཕྱིར་མི་འོང་དེས། བསམ་གཏན་གྱི་སྤེལ་སྒོམ་བྱས་པའི་ཚེ་ནུས་པ་གཉིས་མཐོང་སྟེ་ཟག་པ་དང་བཅས་པ་གང་ཡིན་པ་དེས་ནི་སྔར་གྱི་ལས་བསོས་འདེབས་པར་བྱེད་དོ། ། ཟག་པ་མེད་པ་གང་ཡིན་པ་དེས་ནི་འབྲས་བུ་ཆེ་བ་མན་ཆད་དུ་སྐྱེ་བ་འགོག་པར་བྱེད་དོ། ། དེ་ལྟར་ན་སྤེལ་སྒོམ་དེའི་དབང་གིས་གནས་གཙང་མ་ལྔར་སྐྱེ་བ་ལེན་པ་ལས་འོས་མེད་དེ། བསམ་གཏན་བཞི་པར་སྐྱེ་བ་འཕེན་བྱེད་ཀྱི་ལས་ནུས་པ་མཐུ་ཅན་དུ་བྱས་པ་གང་ཞིག འབྲས་བུ་ཆེ་བ་མན་ཆད་དུ་སྐྱེ་བ་བཀག་པའི་ཕྱིར། དེའི་ཕྱིར་མཁས་པ་མིན་པ་གང་དག
འདི་མི་གཡོ་བའི་ལས་མིན་པར་ཐལ་བའི་ཉེས་པ་འཇུག་པ་མ་ཡིན་ཏེ། གནས་གཙང་མ་ལྔ་པོ་ཡང་བསམ་གཏན་བཞི་པའི་སར་གཅིག་པའི་ཕྱིར་རོ། ། གཉིས་པ་ཅིག་ཆར་བའི་རྣམ་པར་བཞག་པ་ལ་གཞན་གྱིས་ལེགས་པར་མ་བཤད་པའི་གྲུབ་པའི་གནས་འགའ་ཞིག་བཞག་པར་བྱ་སྟེ། སྤང་བྱ་ཅིག་ཆར་བའི་རྒྱུན་ཞུགས་ཀྱི་འབྲས་བུ་མི་སྲིད་པ་ཞེས་བྱ་བའི་ངེས་པ་གཅིག་དང༌། དེའི་རྒྱུ་མཚན་གྱིས་སྤངས་བྱ་ཅིག་ཆར་བའི་རྒྱུན་ཞུགས་ཡོད་ཀྱང༌། དེ་འདྲའི་རྒྱུན་ཞུགས་ལ་ཞུགས་གནས་ཀྱི་རྣམ་པར་བཞག་པ་མེད་པ་ཞེས་བྱ་བའི་ངེས་པ་གཅིག་དང༌། སྤང་བྱ་ཅིག་ཆར་བའི་ཕྱིར་འོང་མི་སྲིད་པའི་དབང་དུ་བྱས་པའི་ཚེ་ཡང་ཅིག་ཆར་བའི་ཕྱིར་འོང་གི་འབྲས་བུ་སྲིད་པ་ཞེས་བྱ་བའི་ངེས་པ་གཅིག་དང༌། སྤང་བྱ་ཅིག་ཆར་བའི་ཕྱིར་འོང་ཚེ་གཅིག་བར་ཆད་གཅིག་པ་ཁས་ལེན་དགོས་པ་ཞེས་བྱ་བའི་ངེས་པ་གཅིག་དང༌། ཅིག་ཆར་བའི་རྒྱུན་ཞུགས་ཞུགས་གནས་མི་སྲིད་ཀྱང་ཕྱིར་འོང་གི་འབྲས་བུ་ལ་ཞུགས་གནས་དང༌། ཕྱིར་མི་འོང་གི་འབྲས་བུ་ལ་ཞུགས་གནས་སྲིད་པ་ཞེས་བྱ་བའི་ངེས་པ་དང༌།
ཅིག་ཆར་བའི་ཕྱིར་མི་འོང་གི་འབྲས་བུ་གང་ཡིན་པ་དེ་དགྲ་བཅོམ་པའི་འབྲས་བུ་ཡིན་པ་ཞེས་བྱ་བའི་ངེས་པ་དང༌། ཅིག་ཆར་བའི་རང་རྒྱལ་ལ་སློབ་པ་ཡོད་ཀྱང་རྒྱུན་ཞུགས་མི་སྲིད་པ་ཞེས་བྱ་བའི་ངེས་པ་དང༌། རིམ་གྱིས་པའི་ཕྱིར་མི་འོང་གི་འབྲས་བུ་ཐོབ་རྗེས་སུ་ཅིག་ཆར་བའི་དགྲ་བཅོམ་པའི་འབྲས་བུ་མངོན་དུ་བྱས་པ་སྲིད་དོ་ཞེས་བྱ་བའི་ངེས་པ་གཅིག་སྟེ་ངེས་པ་ཆེན་པོ་བརྒྱད་འཇོག་པར་བྱེད་དོ། ། དང་པོའི་སྒྲུབ་བྱེད་ནི། རྒྱུན་ཞུགས་ཀྱི་འབྲས་བུ་ཡིན་ན་མཐོང་སྤང་སྤངས་པའི་རྣམ་གྲོལ་གྱི་ལམ་ཡིན་དགོས་ལ། ཅིག་ཆར་བའི་ལམ་གྱིས་ཐོབ་པའི་རྣམ་གྲོལ་ལམ་ཡིན་ན་མཐོང་སྤང་སྤངས་པའི་རྣམ་གྲོལ་དུ་འགལ་བའི་ཕྱིར་དང༌། རྒྱུན་ཞུགས་ཀྱི་འབྲས་བུ་ཐོབ་བྱེད་ཀྱི་བར་ཆད་མེད་ལམ་ཡིན་ན། མཐོང་ལམ་ཡིན་དགོས་ལ། ཅིག་ཆར་བའི་འབྲས་བུ་ཐོབ་བྱེད་ཀྱི་ལམ་ཡིན་ན་བསྒོམ་ལམ་ཡིན་དགོས་པའི་ཕྱིར། འོ་ན་ཅིག་ཆར་བའི་རྒྱུན་ཞུགས་སུ་གང་གིས་འཇོག་ཅེ་ན།
ཅིག་ཆར་བ་དང་རྒྱུན་ཞུགས་ཀྱི་གཞི་མཐུན་ཡིན་པས་དེར་བཞག་པ་ཡིན་ཏེ། དཔེར་ན་སྲིད་པ་ལན་བདུན་པ་བཞིན་ནོ། ། གཉིས་པའི་སྒྲུབ་བྱེད་ནི། ཅིག་ཆར་བའི་རྒྱུན་ཞུགས་ཀྱི་འབྲས་བུ་མི་སྲིད་པ་དེའི་ཕྱིར་དེ་ལ་ཞུགས་པ་དང་གནས་པ་ག་ལ་སྲིད། དོན་དེ་ལ་དགོངས་ནས་གཞུང་དུ་ཅིག་ཆར་བའི་རྒྱུན་ཞུགས་ལ་ཞུགས་གནས་ཀྱི་རྣམ་གཞག་མ་གསུངས་སོ། ། གསུམ་པའི་སྒྲུབ་བྱེད་ནི། འོ་ན་ཅིག་ཆར་བའི་རྒྱུན་ཞུགས་ཀྱི་འབྲས་བུ་ལ་གནས་པ་དང་ཞུགས་པ་མི་སྲིད་མོད། ཅིག་ཆར་བའི་རྒྱུན་ཞུགས་དང་དེའི་ཞུགས་པ་ཁས་ལེན་པས་ཆོག་གོ་སྙམ་ན་ཚིག་ལ་དེ་ལྟར་ཆོག་མོད་དོན་གྱི་དགོངས་པ་མ་ཡིན་ཏེ། ཞུགས་གནས་ཀྱི་རྣམ་གཞག་འཇོག་པའི་གཞུང་གི་ཆ་ཐམས་ཅད་དུ་འབྲས་བུ་དེ་དང་དེ་ཐོབ་ཕྱིར་དུ་ཞུགས་པ་ལ་ཞུགས་པ་དང༌། འབྲས་བུ་དེ་དང་དེ་ལ་གནས་བཞིན་པ་ལ་གནས་པའི་རྣམ་གཞག་འཇོག་པ་ཤ་སྟག་ཏུ་སྣང་བའི་ཕྱིར།
དེ་ལྟར་ཤེས་པ་ན་ངེས་པ་གཞན་ཞིག་ཀྱང་བརྙེད་པར་འགྱུར་ཏེ། གང་ཞེ་ན། སྤྱིར་རྒྱུན་ཞུགས་ཁྱད་པར་ཅན་ཡིན་ན་རྒྱུན་ཞུགས་ཀྱི་འབྲས་བུ་ལ་གནས་པ་འགལ་བ་དང༌། ཕྱིར་འོང་ཁྱད་པར་ཅན་ཡིན་པ་ལ་ཕྱིར་འོང་གི་འབྲས་བུ་ལ་གནས་མི་གནས་གཉིས་ཡོད་པ་དང༌། ཕྱིར་མི་འོང་ཁྱད་པར་ཅན་ལ་ཕྱིར་མི་འོང་གི་འབྲས་བུ་ལ་གནས་པ་འགལ་བའམ་ཡང་ཁྱད་པར་གྱི་ལམ་ནས་ཕྱིར་མི་འོང་ཁྱད་པར་ཅན་དུ་འཇོག་ནུས་པ་དེའི་ཚེ་འབྲས་བུ་ལ་གནས་པ་གཅིག་ཀྱང་སྲིད་པར་ཁས་བླངས་ཀྱང་ཆོག་པ་ཙམ་དུ་སྣང་ལ། སྤང་བྱ་ཕྱི་མ་སྤོང་བ་ལ་བརྩོན་པ་དེ་ནས་བཟུང་སྟེ་འབྲས་བུ་ལ་གནས་པ་མི་སྲིད་དོ་ཞེས་བྱ་བ་འདི་ངེས་སོ། ། བཞི་པའི་སྒྲུབ་བྱེད་ནི། ཅིག་ཆར་བའི་ལན་གཅིག་ཕྱིར་འོང་གི་གང་ཟག་རྣམ་པར་བཞག་པ་མི་འཇོག་པའི་སྐབས་དང་འཇོག་པའི་སྐབས་དང་གཉིས་སོ། ། དང་པོ་ནི། ཅིག་ཆར་བ་ཡིན་ན་འདོད་པ་ཁམས་སུ་སྐྱེ་བ་མི་ལེན་པས་ཁྱབ་པ་འཛིན་ཐུབ་པ་དེའི་ཚེའོ། །
གཉིས་པ་ནི། ཅིག་ཆར་བའི་འདོད་པ་ཁམས་སུ་ལན་གཅིག་སྐྱེ་བ་ལེན་སྲིད་པ་དེའི་ཚེའོ། ། དེ་ལྟར་གཉིས་ལས་དང་པོ་དེའི་ཚེ་ཕྱིར་འོང་གི་གང་ཟག་གཞུང་གི་སྒྲས་ཟིན་ལ་མེད་པ་བཞིན་དུ་ཁས་མི་ལེན་ཀྱང་དེའི་འབྲས་བུ་ནི་ཡོད་དེ། འདོད་པའི་སྒོམ་སྤངས་སུ་གྱུར་པའི་ཉོན་མོངས་པ་དྲུག་པ་སྤངས་པའི་རྣམ་གྲོལ་ལམ་ལ་གནས་པའི་ཉན་ཐོས་འཕགས་པ་ཡོད་པའི་ཕྱིར། དེ་ཆོས་ཅན་ཕྱིར་འོང་གི་གང་ཟག་མ་ཡིན་ཏེ། འདོད་པའི་ཁམས་སུ་སྐྱེ་བ་མི་ལེན་པ་གང་ཞིག ཁམས་གོང་གི་ཉོན་མོངས་པ་དྲུག་སྤངས་པའི་ཕྱིར། གལ་ཏེ་ཕྱིར་འོང་གི་འབྲས་བུ་ལ་གནས་པའི་ཉན་ཐོས་ཡིན་ན་ཕྱིར་འོང་མིན་པ་འགལ་ལོ་ཞེ་ན་མི་འགལ་ཏེ། རྒྱུན་ཞུགས་ཀྱི་འབྲས་བུ་ལ་གནས་པའི་ཉན་ཐོས་ཡིན་ན་རྒྱུན་ཞུགས་ཡིན་པས་མ་ཁྱབ་པ་བཞིན་ནོ། ། རྣམ་གཞག་གཉིས་པ་དེའི་ཚེ་ན་ནི་ཕྱིར་འོང་གི་གང་ཟག་ཀྱང་ཁས་ལེན་དགོས་པ་ཡིན་ཏེ།
དེའི་ཚེ་ན་འདོད་ཉོན་བརྒྱད་པ་སྤངས་ཤིང་དགུ་པ་མ་སྤངས་པའི་ཉན་ཐོས་འདོད་པ་ཁམས་སུ་སྐྱེ་བ་ལན་གཅིག་བླངས་ནས་རྟེན་དེ་ལ་དགྲ་བཅོམ་གྱི་འབྲས་བུ་མངོན་དུ་བྱེད་པ་གཅིག་ཁས་ལེན་དགོས་པ་གང་ཞིག དེ་ལ་ཚེ་གཅིག་བར་ཆད་གཅིག་པའི་མཚན་ཉིད་ཚང་བའི་ཕྱིར། འདི་གཞུང་ལས་མ་བཤད་དོ་ཞེ་ན། དེ་མ་ཡིན་ཏེ། འདོད་པའི་ཁམས་ཉིད་དུ་སྐྱེས་ནས་ཞེས་བཤད་པའི་ཕྱིར། འོ་ན་སྔ་མ་དེའི་ཚེ་ཡང་ཕྱིར་འོང་སྲིད་པར་འགྱུར་རོ་ཞེ་ན། ཁས་བླངས་ཀྱང་འགལ་བ་ཆེར་མི་སྣང་ལ། འོན་ཀྱང་མཐོང་ཆོས་ཞི་དང༌། ཁམས་གོང་གི་ཉོན་མོངས་དྲུག་པ་སྤངས་པའི་གཞི་མཐུན་ཡིན་པས་ཕྱིར་འོང་དུ་བཞག་མ་ནུས་པ་ཡིན་ནོ། ། གལ་ཏེ་ཁམས་གོང་གི་ཉོན་མོངས་དྲུག་པ་སྤངས་ན་ཕྱིར་འོང་དུ་འགལ་ལོ། །
ཞེ་ན། འོ་ན་དེ་སྤངས་ན་རྒྱུན་ཞུགས་སུ་འགལ་ལོ། ། མི་འགལ་ཏེ་ཅིག་ཆར་བའི་རྒྱུན་ཞུགས་ཡོད་པས་སོ་ཞེ་ན། སྔ་མའང་མི་འགལ་ཏེ་ཅིག་ཆར་བའི་ཕྱིར་འོང་ཡོད་པས་སོ། ། མེད་དེ་གཞུང་ལས་མ་བཤད་པས་སོ་ཞེ་ན། འོ་ན་སྔ་མའང་མ་བཤད་དོ། ། བཤད་དེ་རྒྱུན་དུ་ཞུགས་པ་ནི་གཉིས་ཏེ། རིམ་གྱིས་པ་དང་ཅིག་ཆར་ངེས་པར་འབྱིན་པའོ། ། ཞེས་བཤད་པས་སོ། ། ཞེ་ན།
འོ་ན་སྔ་མའང་བཤད་པ་ཡིན་ཏེ། ལན་གཅིག་ཕྱིར་འོང་བའི་གང་ཟག་གང་ཞེ་ན། གང་བསྒོམས་པའི་ལམ་ལ་འདོད་པ་ན་སྤྱོད་པའི་ཉོན་མོངས་པའི་རྣམ་པ་དྲུག་པ་སྤངས་པའི་ལམ་ལ་གནས་པའི་གང་ཟག་གོ་ཞེས་པའི་གཞུང་གིས་དེ་ཡོད་པར་བཤད་པའི་ཕྱིར་རོ། ། ལྔ་པའི་སྒྲུབ་བྱེད་ནི་ཅིག་ཆར་བའི་ཕྱིར་མི་འོང་གི་འབྲས་བུ་ཡོད་དེ། སྒོམ་ལམ་བར་ཆད་མེད་ལམ་གྱིས་འདོད་ཉོན་དགུ་པ་སྤངས་པའི་རྣམ་པར་གྲོལ་བའི་ལམ་ཡང་ཡིན། ཅིག་ཆར་བའི་ལམ་གྱི་འབྲས་བུ་ཡང་ཡིན་པའི་གཞི་མཐུན་གཅིག་ཡོད་པའི་ཕྱིར། དེ་ལྟ་མོད་ཀྱི་དེ་ལ་གནས་པའི་ཕྱིར་མི་འོང་གི་གང་ཟག་ནི་མེད་པར་ངེས་པ་ཡིན་ཏེ། དེ་ལ་གནས་པའི་དམན་པའི་གང་ཟག་ཡིན་ན་དགྲ་བཅོམ་ཡིན་དགོས་པའི་ཕྱིར། ཅི་སྟེ་ཕྱིར་མི་འོང་གི་འབྲས་བུ་ཡིན་ན་དགྲ་བཅོམ་པའི་འབྲས་བུ་ཡིན་པ་འགལ་ལོ་ཞེ་ན། འདོད་པའི་སྒོམ་སྤངས་སུ་གྱུར་པའི་ཉོན་མོངས་དགུ་པ་སྤངས་པའི་རྣམ་གྲོལ་ལམ་ཡིན་ན།
སྲིད་རྩེའི་དེར་གྱུར་པའི་དེ་དགུ་པ་སྤངས་པའི་རྣམ་གྲོལ་ལམ་ཡིན་པ་འགལ་ལོ། ། གལ་ཏེ་མི་འགལ་ཏེ་ཅིག་ཆར་བའི་ཚེ་དེ་འདྲ་ཡོད་པས་སོ་ཞེ་ན། འོ་ན་སྔ་མའང་ཡོད་དེ་དེའི་ཚེ་དེ་ཡོད་པས་སོ། ། དེ་ལྟར་ན་ཕྱིར་མི་འོང་གི་འབྲས་བུ་དང་དགྲ་བཅོམ་པའི་འབྲས་བུ་ཅིག་ཆར་མངོན་དུ་བྱེད་པའམ་བྱས་པའི་རྒྱུ་མཚན་གྱིས་སྤངས་བྱ་ཅིག་ཆར་བར་འཇོག་པ་ཡིན་ནོ་ཞེས་བྱ་བ་འདི་ཡང་ངེས་པ་གཅིག་ཡིན་ནོ། ། དེ་ལས་གཞན་དུ་ན་ཅིག་ཆར་བར་འཇོག་བྱེད་གང་ཡིན། ཁམས་གསུམ་གྱི་སྒོམ་སྤང་ཉོན་མོངས་ཅིག་ཆར་དུ་སྤངས་པའམ་སྤོང་བས་སོ་ཞེ་ན། འོ་ན་རིམ་གྱིས་པའི་རྒྱུན་ཞུགས་འབྲས་གནས་ཆོས་ཅན། ཅིག་ཆར་བར་ཐལ། ཁམས་གསུམ་གྱི་མཐོང་སྤང་ཉོན་མོངས་ཅིག་ཆར་དུ་སྤངས་པའམ་སྤོང་བའི་ཕྱིར། དེས་ན་སྔ་མ་ལ་ཁྱབ་པ་ཡོད་ཀྱང་དེ་ཙམ་གྱིས་དེར་བཞག་ནུས་པ་མ་ཡིན་ཏེ།
བྱས་པ་ལ་མི་རྟག་པས་ཁྱབ་པ་ཡིན་ཀྱང༌། བྱས་པ་ཡིན་པའི་རྒྱུ་མཚན་གྱིས་མི་རྟག་པར་འཇོག་མི་ནུས་པ་བཞིན་ནོ། ། དྲུག་པའི་སྒྲུབ་བྱེད་ནི་བཤད་ཟིན་ཏོ། ། དེ་ལྟ་ན་ཡང༌། ཚེ་གཅིག་བར་ཆད་གཅིག་པའི་ཚེ་གཅིག་པོ་དེ་ལྷ་ཁོ་ནའི་དབང་དུ་བྱས་ན་ཅུང་ཟད་དཔྱད་དགོས་ཏེ། འདོད་ལྷའི་རྟེན་ལ་རང་རྒྱལ་མི་སྲིད་པའི་ཕྱིར། འོ་ན་ཇི་ལྟར་ཡིན་ཞེ་ན། སངས་རྒྱས་འཛམ་བུའི་གླིང་དུ་འབྱོན་པ་དང་ཕྲད་ན། འདོད་པའི་ལྷ་ཉིད་དུ་སྐྱེས་ཏེ་ཉན་ཐོས་དགྲ་བཅོམ་པར་འགྱུར་བ་དེའི་ཚེ་ན་ཚེ་གཅིག་བར་ཆད་གཅིག་པའི་མཚན་ཉིད་ཚང་བ་ཡིན་ནོ། ། བདུན་པའི་སྒྲུབ་བྱེད་ནི་ཅིག་ཆར་བའི་ཉན་ཐོས་རང་རྒྱལ་དུ་སོང་བ་དེའི་དུས་ཀྱི་རང་རྒྱལ་སློབ་པ་དེ་ཡིན་ན་ཕྱིར་འོང་ཡིན་དགོས་པ་ཡིན་ཏེ།
དེ་ཡིན་ན་འདོད་ཉོན་དྲུག་པ་སྤངས་ཤིང་དགུ་པ་མ་སྤངས་པའི་དམན་པའི་གང་ཟག་ཡིན་དགོས་པའི་ཕྱིར་དང༌། སྤང་བྱ་ཅིག་ཆར་བའི་སྐྱེ་བ་ལེན་ཚུལ་དེ་ཕྱིར་འོང་ཚེ་གཅིག་བར་ཆད་གཅིག་པ་དང་སྤངས་རྟོགས་ཀྱི་ཁྱད་པར་མཚུངས་པའི་ཕྱིར། དེས་ན་སྤངས་བྱ་ཅིག་ཆར་བའི་རང་རྒྱལ་ལ་རྒྱུན་ཞུགས་མེད་དོ། ། ཞེས་བྱ་བ་འདི་གྲུབ་པ་ཡིན་ནོ། ། བརྒྱད་པའི་སྒྲུབ་བྱེད་ནི་རིམ་གྱིས་པའི་ཕྱིར་མི་འོང་གི་འབྲས་བུ་ཐོབ་རྗེས་སུ། མི་ལྕོགས་པ་མེད་པ་ལ་བརྟེན་ནས་འཇིག་རྟེན་ལས་འདས་པའི་ལམ་གྱིས་ས་ལྷག་མ་བརྒྱད་ཀྱི་ཉོན་མོངས་པ་རྣམས་ཅིག་ཆར་དུ་སྤངས་པ་སྲིད་པ་ཡིན་ཏེ། དེ་ལྟར་སྤོང་ནུས་པ་ལ་སྒྲུབ་བྱེད་ཡོད་ཅིང༌། གནོད་བྱེད་མེད་པའི་ཕྱིར། དེའི་རྒྱུ་མཚན་ཡང༌། དེས་ཕྱིར་མི་འོང་གི་འབྲས་བུ་ཐོབ་རྗེས་སུ་ས་ལྷག་མ་བརྒྱད་ཀྱི་ཉོན་མོངས་པ་ཅིག་ཆར་དུ་སྤོང་མི་ནུས་ན་དེ་ལ་བརྟེན་ནས་རྒྱུན་ཞུགས་ཀྱི་འབྲས་བུ་ཐོབ་རྗེས་སུ་ས་ལྷག་མ་བརྒྱད་ཀྱི་ཉོན་མོངས་པ་ཅིག་ཆར་དུ་སྤོང་ནུས་པ་འགལ་བའི་ཕྱིར་རོ། །
དེ་ལྟ་མོད་ཀྱི་དེ་འདྲ་དེ་སྤང་བྱ་ཅིག་ཆར་བའི་དབྱེ་བར་མི་འཆད་པའི་རྒྱུ་མཚན་ནོ། ། དགྲ་བཅོམ་པའི་འབྲས་བུ་དང་ཕྱིར་མི་འོང་གི་འབྲས་བུ་ཅིག་ཆར་དུ་མངོན་དུ་བྱས་པ་མ་ཡིན་པའམ། བྱེད་པ་མིན་པའི་རྒྱུ་མཚན་གྱིས་སོ། ། དེ་ལྟ་མིན་པར་ཁམས་གསུམ་གྱི་ཉོན་མོངས་པ་ཅིག་ཆར་དུ་སྤངས་པ་ཙམ་གྱིས་འདིའི་སྐབས་ཀྱི་ཅིག་ཆར་བར་འཇོག་ནུས་ན། ཡང་དག་པར་རྫོགས་པའི་སངས་རྒྱས་ལ་ཡང་ཧ་ཅང་ཐལ་བའི་ཕྱིར་རོ། ། དེ་ལས་འཕྲོས་པའི་དོན་བཤད་པར་བྱ་སྟེ། བྱང་སེམས་ཀྱི་སྤང་བྱ་སྤོང་ཚུལ་ཅིག་ཆར་བར་བསྟན། དེ་དང་སྐབས་འདིའི་ཅིག་ཆར་བ་ལ་ཁྱད་པར་ཇི་ལྟར་ཡོད་པའི་ཚུལ་བཤད་པའོ། ། དང་པོ་ནི་བྱང་སེམས་ཀྱི་སྤྱིར་སྒྲིབ་པ་གཉིས་དང༌། བྱེ་བྲག་ཏུ་ཁམས་གསུམ་གྱི་ཉོན་མོངས་པའི་སྒྲིབ་པ་གཉིས་ཅིག་ཆར་དུ་སྤོང་བ་ཡིན་ཏེ།
དེ་གཉིས་གཞུང་ལ་གསལ་བའི་ཕྱིར་རོ། ། གཉིས་པ་ནི། ཆགས་བྲལ་སྔོན་དུ་སོང་བ་དང་མ་སོང་བའོ། ། དང་པོ་ནི། བཅུ་དྲུག་པའི་རྟོགས་པ་རྫོགས་རྗེས་ས་ཁམས་གསུམ་ས་དགུའི་ཉོན་མོངས་པའི་བག་ལ་ཉལ་དགུ་དང༌། ཤེས་བྱའི་སྒྲིབ་པ་དགུ་ཅིག་ཆར་དུ་སྤངས་ནས་དགྲ་བཅོམ་པའི་འབྲས་བུ་དང༌། དེ་བཞིན་གཤེགས་པའི་གོ་འཕང་གཉིས་ཅིག་ཆར་དུ་མངོན་དུ་བྱེད་དོ། ། དེ་ལྟར་བྱེད་པ་དེའི་ཚེ་བྱང་སེམས་འཕགས་པ་རྣམས་ལ་རྣམ་པར་ཐར་པ་བརྒྱད་མངོན་དུ་བྱས་པ་ཡོད་དོ། ། གཉིས་པ་ནི། བཅུ་དྲུག་པའི་རྟོགས་པ་རྫོགས་རྗེས་སུ་མི་ལྕོགས་པ་མེད་པ་ལ་བརྟེན་ནས།
ཁམས་གསུམ་ས་དགུའི་འཁོར་བར་འཆིང་བྱེད་ཀྱི་ཉོན་མོངས་པ་དགུ་ཅིག་ཆར་དུ་སྤངས་ཏེ་དགྲ་བཅོམ་པའི་འབྲས་བུ་མངོན་དུ་བྱེད་པ་ཡིན་ནོ། ། དེའི་ཚེ་ནི་བྱང་སེམས་འཕགས་པ་ལ་རྣམ་པར་ཐར་པ་བརྒྱད་མངོན་སུམ་དུ་བྱས་པ་མི་སྲིད་དེ། འདོད་པ་ལ་འདོད་ཆགས་དང་བྲལ་བ་དང༌། དེ་བཞིན་གཤེགས་པར་འགྱུར་བ་དུས་མཉམ་པའི་ཕྱིར། དོན་འདི་ནི་ཤིན་ཏུ་རྟོགས་པར་དཀའ་བས་བཤད་དགོས་ཏེ། འོ་ན་འཁོར་བར་འཆིང་བྱེད་ཀྱི་ཉོན་མོངས་པ་སྤོང་བཞིན་པའི་བྱང་སེམས་སྒོམ་ལམ་པ་ཇི་ལྟར་ཡོད་ཅེ་ན། འཁོར་བར་འཆིར་བྱེད་ཀྱི་ཉོན་སྒྲིབ་ནི་གཉིས་ཏེ། མཐོང་བས་སྤང་བར་བྱ་བ་དང༌། བསྒོམ་པས་སྤང་བར་བྱ་བའོ། ། དང་པོ་ནི།
འཇིག་རྟེན་ལས་འདས་པའི་ལམ་ཁོ་ནས་སྤང་བར་བྱ་བ་ཡིན་པའི་ཕྱིར། དེ་ལ་ཆགས་བྲལ་སྔོན་སོང་མི་སྲིད་ལ། གཉིས་པ་ལ་ཆགས་བྲལ་སྔོན་དུ་སོང་བ་དང་མ་སོང་བ་གཉིས་ལས། གཉིས་པའི་དབང་དུ་བྱས་ན། མཐོང་ལམ་གྱི་རྗེས་ཐོགས་སུ་སྤོང་བ་ལས་འོས་མེད་པའི་ཕྱིར་དང༌། དེའི་ཚེ་ཡང་ཅིག་ཆར་བའི་སྤོང་ཚུལ་ལས་གཞན་གྱི་བཤད་པ་མེད་པའི་ཕྱིར། དེའི་ཚེ་ན་བྱང་ཆུབ་སེམས་དཔའ་དེ་ནི་འདོད་པའི་རྟེན་ཅན་ཁོ་ནར་ངེས་སོ། ། འོ་ན་བྱང་ཆུབ་སེམས་དཔའ་གཟུགས་ཀྱི་རྟེན་ཅན་དེ་ཇི་ལྟར་ཞེ་ན། དེ་ནི་ཆགས་བྲལ་སྔོན་དུ་སོང་བའི་དབང་དུ་བྱས་སོ། ། འོ་ན་ཉོན་མོངས་པ་ཅན་གྱི་ཡིད་ཀྱི་སྤོང་ཚུལ་ཡང༌།
ཅིག་ཆར་བའི་སྤོང་ཚུལ་ལྟར་ངེས་སམ་ཞེ་ན། དེ་ནི་མ་ཡིན་ཏེ། འདིར་སྤང་བྱའི་གཙོ་བོ་ནི་འདོད་ཆགས་ཡིན་ལ། དེ་ལ་ཡང་གཉིས་ཏེ། རང་རྒྱུད་ཀྱི་ལུས་ལ་དམིགས་པ་དང༌། ལོངས་སྤྱོད་ལ་དམིགས་པའོ། ། དང་པོ་ནི། ལུས་རྟེན་གང་དུ་རྟོགས་པའི་ས་དེར་རྟོགས་པ་ཁོ་ན་ཡིན་ལ། གཉིས་པ་ནི། ཁམས་གསུམ་གྱི་ལོངས་སྤྱོད་ལ་དམིགས་པའི་དབྱེ་བས་གསུམ་ཡོད་པ་ཡིན་ནོ། །
དེ་ལས་ཅིར་འགྱུར་ཞེ་ན། དེ་ལྟར་ཤེས་པ་ན། སྤང་བྱ་ཅིག་ཆར་བས་ལུས་རྟེན་གང་དུ་རྟོགས་པའི་ཉོན་ཡིད་དེ་ཁོ་ན་སྤངས་པས་ཆོག་པ་ཡིན་གྱི། ས་གཞན་གྱི་ཉོན་ཡིད་ཀྱི་ངོ་སྐལ་གྱི་གཉེན་པོ་བསྒོམ་མི་དགོས་པར་གྲུབ་པ་ཡིན་ནོ། ། ཞར་ལ་འདི་ཤེས་དགོས་ཏེ། ཉོན་ཡིད་འཁོར་གྱི་མ་རིག་པ་ནི་ཡང་སྲིད་འཕེན་བྱེད་དུ་རུང་ལ་དེའི་འཁོར་གྱི་འདོད་ཆགས་ནི་ཡང་སྲིད་འགྲུབ་བྱེད་དུ་མི་རུང་སྟེ། དེ་འགྲུབ་བྱེད་ཀྱི་འདོད་ཆགས་ཡིན་ན་ཁམས་གསུམ་གང་རུང་གི་ལོངས་སྤྱོད་ལ་སྲེད་པའི་འདོད་ཆགས་ཡིན་དགོས་པའི་ཕྱིར་དང༌། དེ་ལས་གཞན་དུ་ན་འཕགས་པ་ཕྱིར་མི་འོང་གི་རྒྱུད་ལ་འདོད་པའི་ཡང་སྲིད་འགྲུབ་བྱེད་ཀྱི་ཉོན་མོངས་པ་ཡོད་པར་ཐལ་ལོ། ། དེའི་ཕྱིར་འཕགས་པ་ཕྱིར་མི་འོང་རྣམས་ལ་ནི་འདོད་པ་ལ་འདོད་ཆགས་དང་བྲལ་བ་དང༌། འདོད་ཉོན་དགུ་པ་སྤངས་པ་དང༌།
ཐ་མའི་ཆ་མཐུན་ལྔ་སྤངས་པ་ཞེས་བརྗོད་པར་བྱའི། འདོད་པའི་ཉོན་མོངས་མ་ལུས་པ་སྤངས་པ་ཞེས་ནི་མི་བྱ་སྟེ། ས་དེ་སྡུས་ཀྱི་ཉོན་ཡིད་འཁོར་བཅས་མ་སྤངས་པའི་ཕྱིར། དོན་འདི་ལ་བསམས་ནས་རིན་པོ་ཆེ་བློ་བཟང་པ་ཐོད་རྒལ་བའི་ཕྱིར་མི་འོང་གང་ཡིན་པ་དེ་འདོད་པ་ལ་འདོད་ཆགས་དང་མ་བྲལ་བའོ་ཞེས་དང༌། རིམ་གྱིས་པའི་ཕྱིར་མི་འོང་གིས་ཀྱང་ཐ་མའི་ཆ་དང་མཐུན་པ་ལྔ་མ་ལུས་པ་སྤངས་པ་མ་ཡིན་ནོ་ཞེས་ཟེར་བ་དེ་ཡང་མི་ལེགས་པར་གྲུབ་པ་ཡིན་ཏེ། གཞུང་ཉིད་ཀྱི་ཚིག་ཟིན་དང་དངོས་སུ་འགལ་བའི་ཕྱིར་དང༌། དོན་ལ་མ་ཞུགས་པའི་ཕྱིར། མ་ཞུགས་པ་ཇི་ལྟར་ཞེ་ན། ཉོན་ཡིད་འཁོར་བཅས་ཀྱི་འདོད་ཆགས་དེ། འདོད་པ་ལ་ཆགས་པའི་འདོད་ཆགས་མ་ཡིན་པའི་ཕྱིར་དང༌།
ཐ་མའི་ཆ་མཐུན་ལྔའི་ནང་ཚན་གྱི་འདོད་ཆགས་དེ་མིན་པའི་ཕྱིར། ཇི་ལྟར་མིན་ཞེ་ན། གལ་ཏེ་ཡིན་ན་འདོད་པའི་ས་སྡུས་ཀྱི་ཉོན་ཡིད་ཀྱིས་ཀྱང་འདོད་པ་ལ། དམིགས་ནས་ངར་འཛིན་པ་ཉིད་དུ་ཐལ་བའི་ཕྱིར་དང༌། དེའི་འཁོར་གྱི་འདོད་ཆགས་དེ་ཡང་སྲིད་འགྲུབ་བྱེད་དུ་ཧ་ཅང་ཐལ་བའི་ཕྱིར། བཞི་པ་དགྲ་བཅོམ་གྱི་བསྐོར་ལ། སྙོམས་འཇུག་ཟག་མེད་ལས་ཉམས་པ་ཡོད་པའི་ངེས་པ། ཟག་བཅས་ཀྱི་སྤངས་པ་ལས་ཉམས་པ་མེད་པའི་ངེས་པ། འགོག་སྙོམས་ཐོབ་པའི་དགྲ་བཅོམ་ཡིན་པ་ཙམ་གྱིས་གཉིས་ཀའི་ཆ་ལས་རྣམ་གྲོལ་དུ་བཞག་མི་ནུས་པའི་ངེས་པ། ལུས་མངོན་བྱེད་ཀྱི་འཇོག་ཚུལ་ཡང་དེ་དང་འདྲ་བའི་ངེས་པ།
དེས་ན་གཉིས་པོའི་འཇོག་ཚུལ་ལ་མངོན་པ་གོང་འོག་མི་མཐུན་པའི་ངེས་པ། སྙོམས་འཇུག་ཙམ་དང་རྣམ་ཐར་གྱི་ཁྱད་པར་མངོན་པ་འོག་མ་དང་མི་མཐུན་པའི་ངེས་པ། སྙོམས་འཇུག་སྒྲིབ་པ་སྤོང་ཚུལ་དང་དེའི་ངོས་འཛིན་གཞན་གྱིས་ལེགས་པར་མ་བཤད་པ་འཆད་པའི་ངེས་པ། བསམ་གཏན་གྱི་རབ་མཐའི་ངོས་འཛིན་གཞན་གྱིས་ལེགས་པར་མ་བཤད་པ་འཆད་པའི་ངེས་པ་སྟེ། ངེས་པ་ཆེན་པོ་བརྒྱད་འཇོག་པར་བྱེད་དོ། ། དང་པོའི་སྒྲུབ་བྱེད་ནི། འཕགས་རྒྱུད་ཀྱི་སྙོམས་འཇུག་ཟག་མེད་ལས་ཉམས་པ་ཡོད་དེ། ཡོངས་སུ་ཉམས་པའི་ཆོས་ཅན་གྱི་དགྲ་བཅོམ་པ་རྣམ་པར་ཐར་པ་བརྒྱད་ལས་ཉམས་པ་སྲིད་པའི་ཕྱིར། དེ་ལྟར་མིན་ན་དེ་མཐོང་བའི་ཆོས་ལ་བདེ་བར་གནས་པའི་ཏིང་ངེ་འཛིན་ལ་ཉམས་པར་མི་སྲིད་པར་འགྱུར་རོ། ། གཉིས་པའི་སྒྲུབ་བྱེད་ནི་འཕགས་རྒྱུད་ཀྱི་ལམ་ཟག་བཅས་ཀྱི་ཐོབ་པའི་སྤངས་པ་གང་ཡིན་ཀྱང་རུང་མི་ལྡོག་པ་ཡིན་ཏེ།
དེ་ལས་གཞན་ན་འཇིག་རྟེན་པའི་ལམ་གྱི་ཅི་ཡང་མེད་མན་ཆད་ལ་ཆགས་བྲལ་བྱས་པའི་དགྲ་བཅོམ་པ་འགའ་ཞིག་དགྲ་བཅོམ་པའི་འབྲས་བུ་ལས་ཉམས་པ་ཧ་ཅང་ཐལ་བའི་ཕྱིར་རོ། ། གསུམ་པའི་སྒྲུབ་བྱེད་ནི། དེ་ཙམ་གྱིས་དེར་བཞག་ནུས་པ་མ་ཡིན་ཏེ། འགོག་པའི་སྙོམས་འཇུག་ཐོབ་པ་ཙམ་གྱིས་རྣམ་པར་ཐར་པ་བརྒྱད་ཀྱི་ངོ་སྐལ་གྱི་སྒྲིབ་པ་ལས་གྲོལ་མི་དགོས་པའི་ཕྱིར་དང༌། གཉིས་ཀའི་ཆ་ལས་རྣམ་གྲོལ་གྱི་དགྲ་བཅོམ་པ་ཡིན་ན་དེ་ལས་གྲོལ་དགོས་པའི་ཕྱིར། རྟགས་དང་པོ་གྲུབ་སྟེ། དགྲ་བཅོམ་པའི་རྒྱུད་ཀྱི་འགོག་པའི་སྙོམས་འཇུག་ཡིན་ན་འགོག་པའི་རྣམ་ཐར་ཡིན་མི་དགོས་པའི་ཕྱིར། གལ་ཏེ་དགོས་ན་འགོག་པའི་སྙོམས་འཇུག་དང་པོ་ཐོབ་མ་ཐག་པའི་དགྲ་བཅོམ་པའི་རྒྱུད་ཀྱི་འགོག་སྙོམས་ཆོས་ཅན། དེར་ཐལ། དེའི་ཕྱིར།
འདོད་ན་རབ་ཀྱི་མཐར་ཕྱིན་པའི་བསམ་གཏན་བཞི་པས་ཐོབ་པའི་སྙོམས་འཇུག་ཡིན་པར་ཐལ། རྣམ་པར་ཐར་པ་བརྒྱད་པོ་གང་རུང་ཡིན་པའི་ཕྱིར། རྟགས་ཁས་བླངས། ཁྱབ་པ་གཞུང་གིས་གྲུབ། འདོད་པར་ནུས་པ་མ་ཡིན་ཏེ། སྲིད་རྩེའི་སེམས་ལ་བརྟེན་པའི་ཕྱིར་ཏེ། ཆོས་ཅན་དེའི་ཕྱིར། གསུམ་པའི་སྒྲུབ་བྱེད་ནི། འགོག་པའི་སྙོམས་འཇུག་རྒྱུད་ལ་ལྡན་པའི་ཕྱིར་མི་འོང་ཡིན་ན་ལུས་མངོན་བྱེད་ཡིན་མི་དགོས་ཏེ། ཕྱིར་མི་འོང་ལུས་མངོན་བྱེད་ཡིན་ན་རྣམ་པར་ཐར་པ་བརྒྱད་ལ་བསམ་གཏན་པ་ཡིན་དགོས་པ་གང་ཞིག
སྔ་མ་དེ་ཡིན་ན་དེ་ཡིན་མི་དགོས་པའི་ཕྱིར། གལ་ཏེ་དགོས་ན་འགོག་པའི་སྙོམས་འཇུག་གི་འགྲུབ་བྱེད་ཀྱི་རྒྱུ་བྱས་ནས། སྲིད་རྩེར་སྐྱེ་ངེས་ཀྱི་ཕྱིར་མི་འོང་ཆོས་ཅན། དེར་ཐལ། དེའི་ཕྱིར། འདོད་ན་དེའི་རྒྱུད་ཀྱི་འགོག་སྙོམས་དེ་འགོག་པའི་རྣམ་ཐར་ཡིན་པར་འགྱུར་ཏེ། དེ་ཡང་འདོད་ན་དེ་ཆོས་ཅན། རྣམ་ཐར་མ་ཡིན་ཏེ། ཡང་སྲིད་འགྲུབ་བྱེད་ཀྱི་རྒྱུ་ཡིན་པའི་ཕྱིར། དེར་མ་ཟད་འགོག་པའི་སྙོམས་འཇུག་ལས་མ་ཉམས་བཞིན་དུ།
གཟུགས་ཁམས་སུ་སྐྱེ་བ་ལེན་ངེས་ཀྱི་ཕྱིར་མི་འོང་དེ་ཆོས་ཅན། ལུས་མངོན་བྱེད་ཡིན་པར་ཐལ། འགོག་པའི་སྙོམས་འཇུག་རྒྱུད་ལ་ལྡན་བཞིན་པའི་ཕྱིར་མི་འོང་ཡིན་པའི་ཕྱིར། འདོད་ན་རྣམ་པར་ཐར་པ་བརྒྱད་བསྟན་པར་འགྱུར་ལ། དེ་ཡང་འདོད་ན་ནི་དེའི་རྒྱུད་ཀྱི་བསམ་གཏན་བཞི་པའི་སྙོམས་འཇུག་དེ་རྣམ་ཐར་གྱི་ངོ་བོར་སྐྱེས་པར་འགྱུར་ལ། དེ་འདོད་ནུས་པ་མ་ཡིན་ཏེ། ཡང་སྲིད་འགྲུབ་བྱེད་ཀྱི་རྒྱུ་ཡིན་པའི་ཕྱིར་རོ། ། ལྔ་པའི་སྒྲུབ་བྱེད་ནི། མངོན་པ་འོག་མར། འགོག་ཐོབ་གཉིས་ཀ་ལས་རྣམ་གྲོལ། །
ཞེས་དང༌། འགོག་པ་ཐོབ་པའི་ཕྱིར་མི་འོང༌། ། ལུས་ཀྱི་མངོན་སུམ་བྱེད་པར་འདོད། ། ཅེས་གསུངས་ལ། འདིར་ནི་དེ་གཉིས་ཀའི་སྐབས་སུ་རྣམ་པར་ཐར་པ་བརྒྱད་ལ་བསམ་གཏན་པའི་གང་ཟག་གོ་ཞེས་གསུངས་སོ། ། དེ་ལ་འདི་སྙམ་དུ། དེ་ཙམ་གྱིས་མི་མཐུན་པར་མི་འགྲུབ་སྟེ། མཐར་གནས་དགུའི་དངོས་གཞིའི་སྙོམས་འཇུག་ཡིན་ན་རྣམ་ཐར་ཡིན་དགོས་པའི་ཕྱིར་སྙམ་ན། དེ་ཡང་མ་ཡིན་ཏེ། མངོན་པ་གོང་མར་བསམ་གཏན་དང་པོ་གསུམ་ལ་རྣམ་ཐར་མ་བཤད་པའི་ཕྱིར་དང༌།
འོག་མ་ལྟར་ན་བསམ་གཏན་གསུམ་པ་ལ་རྣམ་ཐར་མ་བཤད་པའི་ཕྱིར་དང༌། གོང་འོག་གཉིས་ཀ་ལྟར་ན་ཡང་བསམ་གཏན་གྱི་དངོས་གཞི་ལ་བརྟེན་ནས་རྣམ་པར་ཐར་པ་ཟུར་དུ་བསྒྲུབ་དགོས་པའི་ཕྱིར། དཔེར་ན་མངོན་པར་ཤེས་པ་དང་ཚད་མེད་པ་བཞིན་ནོ། ། དེར་མ་ཟད་ཀྱི་གཟུགས་མེད་ཀྱི་སྐྱེ་བ་འགྲུབ་བྱེད་ཀྱི་རྒྱུར་གྱུར་པའི་སྙོམས་འཇུག་རྣམ་པ་བཞི་ཆོས་ཅན། རྣམ་ཐར་ཡིན་པར་ཐལ། མཐར་གནས་ཀྱི་དངོས་གཞིའི་སྙོམས་འཇུག་ཡིན་པའི་ཕྱིར། དེ་ལ་འདོད་ན། ཐར་པ་དང་མཐུན་པར་གནས་པའི་ལམ་ཡིན་པར་ཐལ་བ་དང༌། གཟུགས་མེད་ཞི་བའི་རོ་མྱང་གི་སྒྲིབ་པ་ལས་གྲོལ་བར་ཐལ་ལོ། ། དེ་ཡང་འདོད་པར་ནུས་པ་མ་ཡིན་ཏེ།
གཟུགས་མེད་ཁམས་ཀྱི་ཡང་སྲིད་འགྲུབ་བྱེད་ཀྱི་རྒྱུ་ཡིན་པའི་ཕྱིར། འོ་ན་དེ་ལྟར་གོང་འོག་མི་མཐུན་པའི་རྒྱུ་མཚན་ཅི་ཞེ་ན། མངོན་པ་འོག་མ་ལྟར་ན། ས་འོག་མ་ལ་རྒྱབ་ཀྱིས་ཕྱོགས་པ་ཙམ་གྱིས་རྣམ་ཐར་དུ་བཞག་ནུས་ལ། འགོག་པའི་སྙོམས་འཇུག་ཡིན་ན་ས་འོག་མ་ལ་རྒྱབ་ཀྱིས་ཕྱོགས་དགོས་པའི་ཕྱིར་ཏེ། དེ་ཡིན་ན་ཅི་ཡང་མེད་མན་ཆད་ལ་ཆགས་བྲལ་བྱས་དགོས་པའི་ཕྱིར། གོང་མའི་ལུགས་ལ་དེ་དགོས་པ་མ་ཡིན་ཏེ། གཟུགས་ལ་ཆགས་བྲལ་མ་བྱས་པར་སྲིད་རྩེའི་སེམས་ཀྱིས་འགོག་པ་ལ་སྙོམས་པར་འཇུག་ནུས་པ་ཡོད་པའི་ཕྱིར་ཏེ། གཟུགས་མེད་ཀྱི་སྤོང་ལམ་བསལ་ནས་ཁྱད་པར་ཅན་གྱི་ལམ་ལ་གནས་ཏེ་འགོག་པ་ལ་སྙོམས་པར་འཇུག་ནུས་པར་འགྲེལ་པ་རྒྱལ་སྲས་མར་འཆད་པའི་ཕྱིར། ལུགས་དེ་ལེགས་པ་མིན་ནོ་ཞེ་ན།
སྤྱིར་ལེགས་པ་མིན་དུ་ཆུག་ལུགས་འདི་འཆད་པ་ལ་ཚད་མར་ཁས་བླངས་དགོས་པ་ཡིན་ཏེ། མཁས་པ་ཆེན་པོ་བློ་བརྟན་གྱི་བྱེ་བཤད་དུ། འགྲེལ་པ་འདིའི་ལུང་ཚད་མར་ཁས་བླངས་པའི་ཕྱིར་རོ། ། དྲུག་པའི་སྒྲུབ་བྱེད་ནི། མངོན་པ་འོག་མར་ནི། གཟུགས་མེད་བཞི་དང་འགོག་པའི་སྙོམས་འཇུག་དེ་ལྔ་པོ་རྣམས་ལ་འཕགས་རྒྱུད་ཀྱི་དངོས་གཞིའི་སྙོམས་འཇུག་ཙམ་དང༌། རྣམ་ཐར་ལ་ཁྱད་པར་མ་བཤད་ལ། མངོན་པ་གོང་མར་ནི་གཟུགས་མེད་ཀྱི་རྣམ་ཐར་དུ་འཇོག་པ་ལ་གཟུགས་མེད་ཞི་བའི་རོ་མྱང་གི་སྒྲིབ་པ་ལས་གྲོལ་དགོས་པར་བཤད་ཅིང༌། དེ་ཡིན་ན་རང་འབྲས་འཁོར་བ་འཕེན་འགྲུབ་གང་རུང་གི་རྒྱུ་མིན་དགོས་པའི་ཕྱིར། འགོག་པའི་སྙོམས་འཇུག་ཙམ་དང་དེའི་རྣམ་ཐར་ལ་ཡང་ཁྱད་པར་ཡོད་དེ།
སྙོམས་འཇུག་ཙམ་གྱིས་ནི་སྲིད་རྩེའི་འགྲུབ་བྱེད་ཀྱི་རྒྱུ་བྱེད་པ་ཡང་སྲིད་ཅིང༌། སྲིད་རྩེའི་སས་བསྡུས་པ་ཡང་སྲིད་ལ། རྣམ་ཐར་ལ་དེ་འདྲ་མི་སྲིད་པའི་ཕྱིར་རོ། ། དེས་ན་གོང་མའི་ལུགས་ལ་མཐར་གནས་ཀྱི་སྙོམས་འཇུག་དགུ་ཐོབ་ཟིན་པའི་འཕགས་པ་གཅིག་གིས་སླར་ཡང་བསམ་གཏན་བཞི་པའི་དངོས་གཞི་ལ་བརྟེན་ནས་རྣམ་པར་ཐར་པ་བརྒྱད་ཀ་བསྒྲུབ་དགོས་པ་ཡིན་ནོ། ། དེ་ལྟར་ན་འགོག་པའི་སྙོམས་པར་འཇུག་པ་ལ་གཉིས་ཏེ། སྲིད་རྩེའི་སེམས་ལ་བརྟེན་པའི་སྙོམས་འཇུག་ཟག་བཅས་གཅིག་དང༌། བསམ་གཏན་བཞི་པའི་རབ་མཐའ་ལ་བརྟེན་པའི་སྙོམས་འཇུག་ཟག་མེད་གཅིག་སྟེ་གཉིས་ཡོད་ལ། དང་པོ་རྣམ་ཐར་དུ་མི་འཇོག་ཅིང༌། གཉིས་པ་ལ་རྣམ་ཐར་དུ་འཇོག་དགོས་པ་ཡིན་ཏེ། གཞུང་ལས་རྣམ་ཐར་ཡིན་ན་རབ་ཀྱིས་མཐར་ཕྱིན་པའི་བསམ་གཏན་བཞི་པ་ལ་བརྟེན་དགོས་པར་བཤད་པའི་ཕྱིར་དང༌།
ཡང་དག་པར་རྫོགས་པའི་སངས་རྒྱས་ཀྱིས་སྲིད་རྩེའི་སེམས་ཀྱིས་འགོག་པའི་རྣམ་ཐར་མངོན་དུ་མི་མཛད་པའི་ཕྱིར། དེ་བཞིན་དུ་སྲིད་རྩེའི་སྙོམས་འཇུག་ལ་ཡང་གཉིས་ཏེ། ཅི་ཡང་མེད་ཀྱི་དངོས་གཞིའི་སེམས་ཀྱིས་ཐོབ་པ་སྲིད་རྩེའི་སྙོམས་འཇུག་ཙམ་པོ་གཅིག་དང༌། བསམ་གཏན་བཞི་པའི་རབ་མཐས་ཐོབ་པའི་སྙོམས་འཇུག་ཁྱད་པར་ཅན་གཅིག་དང་གཉིས་ལས། སྲིད་རྩེའི་རྣམ་ཐར་དུ་འཇོག་པ་ནི་གཉིས་པ་ཁོ་ན་ཡིན་ཏེ། སྲིད་རྩེའི་སས་བསྡུས་ཀྱི་སྙོམས་འཇུག་གི་སྒྲིབ་པ་སྤོང་བའི་གཉེན་པོ་ཡིན་ན་ས་བསམ་གཏན་བཞི་པའི་རབ་མཐའ་ལ་བརྟེན་དགོས་པའི་ཕྱིར་ཏེ། སྤྱིར་སྙོམས་འཇུག་གི་སྒྲིབ་པའི་སྤོང་གཉེན་ཡིན་ན་དེ་ལ་བརྟེན་དགོས་པའི་ཕྱིར། དམ་བཅའ་བདུན་པའི་སྒྲུབ་བྱེད་ནི། མངོན་པ་འོག་མའི་ལུགས་ལ་ས་དེ་དང་དེའི་དངོས་གཞིའི་སྙོམས་འཇུག་ཐོབ་པ་ན། དེ་དང་དེ་ལ་སྙོམས་པར་འཇུག་པ་ལ་གེགས་བྱེད་ཀྱི་སྙོམས་འཇུག་གི་སྒྲིབ་པ་ལས་གྲོལ་བར་བཤད་ལ།
སྒྲིབ་པ་དེ་གཉེན་པོ་གང་གིས་སྤོང་དང༌། གནས་སྐབས་གང་དུ་སྤོང་དང༌། སྒྲིབ་པ་དེའི་ངོས་འཛིན་གང་ཡིན་གསལ་བར་བཤད་པ་མི་སྣང་ལ། ས་འོག་མའི་འདོད་ཆགས་ཀྱི་གཉེན་པོར་རྣམ་ཐར་བསྒོམ་པ་གཅིག་བཤད་མོད། དེ་ནི་ཉོན་མོངས་པ་ཅན་གྱི་སྒྲིབ་པ་ཡིན་པའི་ཕྱིར། སྙོམས་འཇུག་གི་སྒྲིབ་པར་མི་རུང་ངོ༌། ། འདི་ལ་མཁས་པ་མིན་པ་དག ཉེར་སྡོགས་ཀྱིས་སྙོམས་འཇུག་གི་སྒྲིབ་པ་སྤོང་ངོ་ཞེས་འདོད་པ་ནི་རིགས་པ་མ་ཡིན་ཏེ། ཉེར་སྡོགས་ཀྱི་རྣམ་གྲོལ་ལམ་དགུ་པ་མངོན་དུ་བྱས་པའི་ཤེས་རབ་རྐྱང་གྲོལ་དེས་སྙོམས་འཇུག་གི་སྒྲིབ་པ་ཅུང་ཟད་ཀྱང་མ་སྤངས་པར་བཤད་པའི་ཕྱིར། དེས་ན་འདི་ལྟར་མངོན་ཏེ།
ཉེར་སྡོགས་ནས་དངོས་གཞིར་དབང་པོ་འཕོ་བའི་ཚེ། བར་ཆད་མེད་ལམ་དང་རྣམ་གྲོལ་ལམ་གཉིས་ཀྱི་དབང་པོ་འཕོ་དགོས་པ་ཡིན་ཏེ། དེས་དེ་བསྒྲུབ་པ་འབད་རྩོལ་ལ་ལྟོས་པའི་ཕྱིར། དགྲ་བཅོམ་པའི་རྒྱུད་ལ་བར་ཆད་མེད་པའི་ལམ་མེད་པར་འདོད་པ་ནི་ཆོས་མངོན་པ་དག་གི་ལུགས་མིན་པས་གཞན་དུ་བསམ་པར་མི་བྱའོ། ། མངོན་པ་གོང་མའི་ལུགས་ལ་སྙོམས་འཇུག་གི་སྒྲིབ་པ་ནི་གཉིས་ཏེ། རབ་ཀྱི་མཐར་ཕྱིན་པའི་བསམ་གཏན་བཞི་པ་ཐོབ་པ་ལ་གེགས་བྱེད་ཀྱི་སྒྲིབ་པ་དང༌། རབ་མཐའ་དེ་ལ་བརྟེན་ནས་རྣམ་པར་ཐར་པ་དང༌། ཟད་པར་དང་ཟིལ་མནོན་ལ་སོགས་པ་ཡོན་ཏན་གཞན་ཁྱད་པར་ཅན་གཞན་ཐོབ་པ་ལ་གེགས་བྱེད་ཀྱི་སྒྲིབ་པའོ། ། དང་པོ་ནི། མཐར་གྱིས་གནས་པའི་སྙོམས་པར་འཇུག་པ་དགུའི་དངོས་གཞི་ཐོབ་པ་ལ་གེགས་བྱེད་ཀྱི་སྒྲིབ་པ་ཉོན་མོངས་པ་ཅན་མིན་པ་གང་ཡིན་པ་དེ་དག་གོ །
དེའི་རྒྱུ་མཚན་ཡང་མཐར་གནས་དགུ་ཀ་སྔོན་དུ་མ་སོང་བར་རབ་ཀྱི་མཐར་ཕྱིན་པའི་བསམ་གཏན་བཞི་པ་མི་འབྱུང་བའི་ཕྱིར། དཔེར་ན་འོག་མའི་ལུགས་ལ་མཐར་གནས་བརྒྱད་སྔོན་དུ་མ་སོང་བར་བསམ་གཏན་གྱི་རབ་མཐའ་བཞག་མི་ནུས་པ་བཞིན་ནོ། ། གཉིས་པ་ནི། སྣ་ཚོགས་སུ་སྤྲུལ་པ་ལ་གེགས་བྱེད་པའི་སྒྲིབ་པ་ཞེས་བྱ་བ་དང༌། གཟུགས་སྡུག་པ་སྤྲུལ་པ་ལ་དགའ་བ་དང༌། མི་སྡུག་པ་སྤྲུལ་པ་ལ་མི་དགའ་བ་ཞེས་བྱ་བ་ཉོན་མོངས་པ་ཅན་མ་ཡིན་ཡང་ཉོན་མོངས་པའི་མིང་གིས་བཏགས་པ་དེ་དང༌། གཟུགས་མེད་ཞི་བའི་རོ་མྱང་གི་སྒྲིབ་པ་ཞེས་བྱ་བ་ཉོན་མོངས་པ་ཅན་མ་ཡིན་པ་དེ་དག་རྣམས་སོ། ། སྒྲིབ་པ་དེ་དག་གནས་སྐབས་གང་དུ་སྤོང་ཞེ་ན། སྙོམས་འཇུག་གི་སྒྲིབ་པར་བཤད་པ་དང་པོ་དེ་ནི་ཉེར་སྡོགས་ནས་དངོས་གཞིར་དབང་པོ་འཕོ་བའི་ཚེ་སྤོང་ལ། གཉིས་པ་དེ་དག་ནི།
མཐར་གནས་ཀྱི་སྙོམས་འཇུག་དགུ་མངོན་དུ་བྱས་ཟིན་པའི་འོག་ཏུ་རབ་ཀྱི་མཐར་ཕྱིན་པའི་བསམ་གཏན་བཞི་པ་ལ་བརྟེན་ནས་རྣམ་པར་ཐར་པ་དེ་དང་དེ་མངོན་དུ་བྱེད་པའི་སྦྱོར་བའི་གནས་སྐབས་སུ་སྤོང་བ་ཡིན་ནོ། ། དམ་བཅའ་བརྒྱད་པའི་སྒྲུབ་བྱེད་ལ། རབ་མཐའ་ནི་གཉིས་ཏེ། རབ་མཐའ་ཙམ་པོ་དང༌། ཁྱད་པར་ཅན་རབ་ཀྱི་མཐར་ཕྱིན་པའི་བསམ་གཏན་བཞི་པའོ། ། དང་པོ་ནི། རང་གི་དངོས་གཞིའི་སྙོམས་འཇུག་ཆེན་པོ་རྣམས་ཏེ། བསམ་གཏན་དང་པོ་ནས་སྲིད་རྩེའི་བར་ལ་ཡོད་དོ། ། དེ་ཡང་ཇི་སྐད་དུ། རྣམ་པར་དག་པས་ཇི་ལྟ་བུ་ཞེ་ན།
ཞེས་གསུངས་པས་སོ། ། འོག་མའི་ལུགས་ལ་འདི་ཙམ་གྱིས་རབ་མཐར་བཞག་མི་ནུས་ཏེ། དེར་འཇོག་པ་ལ་ས་ཀུན་གྱིས་མཐུན་པར་བྱས་པ་དང༌། འཕེལ་བ་རབ་ཀྱི་མཐར་ཕྱིན་པ་གཉིས་ཀ་དགོས་པའི་ཕྱིར། གོང་མའི་ལུགས་ལ་ནི། འཕེལ་བ་རབ་ཕྱིན་དགོས་ཀྱང༌། ས་ཀུན་གྱིས་མཐུན་པར་བྱས་པ་དགོས་པའི་བཤད་པ་མེད་དོ། ། གཉིས་པ་ནི་འགོག་པ་ནས་ལུགས་མི་མཐུན་དུ་འོངས་པའི་བསམ་གཏན་བཞི་པའི་དངོས་གཞིའི་སྙོམས་འཇུག་ཟག་མེད་ལ་བྱ་བ་ཡིན་ཏེ། སེམས་རྟེན་འདི་ལ་བརྟེན་ནས་འགོག་པའི་རྣམ་ཐར་ལ་འཇུག་པར་བཤད་པ་གང་ཞིག འགོག་པའི་སྙོམས་འཇུག་སྔར་མེད་གསར་དུ་ཐོབ་པའི་སེམས་རྟེན་སྲིད་རྩེ་ཁོ་ན་དགོས་པར་བཤད་པའི་ཕྱིར།
དཔེར་ན་མངོན་པར་རྟོགས་པའི་རྒྱན་དུ། བསམ་གཏན་བཞི་པ་དང་འགོག་པ་སྤེལ་བ་ལ་མཐར་གནས་ཀྱི་སྙོམས་པར་འཇུག་པ་དགུ་ག་ཐོབ་ལ་མ་ཉམས་པ་གཅིག་སྔོན་དུ་འགྲོ་དགོས་པ་བཞིན་ནོ། ། དེ་ལྟར་རྒྱས་པར་བཤད་ཟིན་ནས། བསྡུས་པའི་དོན་གྱི་སྒོ་ནས་སོ་སོར་འཇོག་བྱེད་བཤད་པར་བྱ་སྟེ། འདི་ལ་ཐོབ་བྱའི་མངོན་པར་རྟོགས་པ། དེ་ཐོབ་པར་བྱེད་པའི་གང་ཟག་རྣམ་པར་བཞག་པའོ། ། དང་པོ་ལ་མངོན་པར་རྟོགས་པ་ཙམ་དང༌། བྱེ་བྲག་ཏུ་མངོན་པར་རྟོགས་པའི་འབྲས་བུའོ། ། ཆོས་མངོན་པར་རྟོགས་པ་སོགས་བཅུ་པོ་གང་རུང་གིས་བསྡུས་པའི་མཁྱེན་པ་དེ་དང་པོའི་མཚན་ཉིད། དབྱེ་ན་བཅུ།
མདོ་ལས་འབྲས་བུ་བཞི་པོ་གང་རུང་གི་མིང་གིས་བསྟན་པའི་མཁྱེན་པ་དེ་གཉིས་པའི་མཚན་ཉིད། དབྱེ་ན་བཞི། མཐོང་སྤང་དུ་གྱུར་པའི་ཉོན་མོངས་པ་ཙམ་སྤངས་པས་རབ་ཏུ་དབྱེ་བའི་དམན་པའི་རྣམ་གྲོལ་དེ་རྒྱུན་ཞུགས་ཀྱི་འབྲས་བུའི་མཚན་ཉིད། དབྱེ་ན་ཉན་ཐོས་དང་རང་སངས་རྒྱས་ཀྱི་དབྱེ་བས་གཉིས་སོ། ། སྒོམ་སྤང་དུ་གྱུར་པའི་འདོད་པ་ལ་སྲེད་པའི་འདོད་ཆགས་དྲུག་པ་སྤངས་པས་རབ་ཏུ་ཕྱེ་བའི་དམན་པའི་རྣམ་གྲོལ་དེ། ཕྱིར་འོང་གི་འབྲས་བུའི་མཚན་ཉིད། དབྱེ་ན་སྔ་མ་ལྟར་གཉིས་སོ། ། ཐ་མའི་ཆ་མཐུན་ལྔ་སྤངས་པས་རབ་ཏུ་ཕྱེ་བའི་དམན་པའི་རྣམ་གྲོལ་དེ་ཕྱིར་མི་འོང་གི་འབྲས་བུའི་མཚན་ཉིད། དབྱེ་ན་སྔ་མ་ལྟར་གཉིས་སོ། ། གོང་མའི་ཆ་མཐུན་ལྔ་སྤངས་པའི་རབ་ཏུ་ཕྱེ་བའི་དམན་པའི་རྣམ་གྲོལ་དེ།
དགྲ་བཅོམ་པའི་འབྲས་བུའི་མཚན་ཉིད། དབྱེ་ན་སྔ་མ་ལྟར་གཉིས་སོ། ། འདིར་འབྲས་བུའི་མངོན་པར་རྟོགས་པ་ཡིན་ན་རྣམ་པར་གྲོལ་བའི་ལམ་ཡིན་པས་ཁྱབ་ལ། ཞུགས་པའི་མངོན་པར་རྟོགས་པ་ལ་ནི་ལམ་བཞི་ཀ་སྲིད་དོ། ། གཉིས་པ་ལ། བསྡུས་པའི་དབྱེ་བ་དང༌། རྒྱས་པའི་དབྱེ་བའོ། ། དང་པོ་ལ་ཞུགས་གནས་བརྒྱད་ལས། མཐོང་སྤང་དུ་གྱུར་པའི་ཀུན་སྦྱོར་གསུམ་སྤངས་པས་རབ་ཏུ་ཕྱེ་བའི་དམན་པའི་འབྲས་བུ་ཐོབ་ཕྱིར་དུ་ཞུགས་པའི་གང་ཟག་དེ། རྒྱུན་ཞུགས་ཀྱི་འབྲས་བུ་ལ་ཞུགས་པའི་མཚན་ཉིད།
དབྱེ་ན་སྒོམ་སྤང་ཅུང་ཟད་ཀྱང་མ་སྤངས་པ་དང༌། འདོད་ཉོན་དྲུག་པ་ལ་ཆགས་བྲལ་སྔོན་དུ་སོང་བ་དང༌། འདོད་ཉོན་དགུ་པ་ལ་ཆགས་བྲལ་སྔོན་དུ་སོང་བའི་དབྱེ་བས་གསུམ་མོ། ། ཡང་ན་སྦྱོར་ལམ་སྟན་གཅིག་པ་ནས་མཐོང་ལམ་སྐད་ཅིག་དང་པོ་བཅོ་ལྔ་གང་རུང་ལ་གནས་པའི་དམན་པའི་གང་ཟག་དེ་རྒྱུན་ཞུགས་ཀྱི་འབྲས་བུ་ལ་ཞུགས་པའི་གང་ཟག་གི་མཚན་ཉིད། འདི་ཕྱིར་འོང་ཞུགས་པ་ཡིན་ཀྱང༌། ཕྱིར་འོང་གི་འབྲས་བུ་ལ་ཞུགས་པ་མ་ཡིན་ཏེ། རྒྱུན་དུ་ཞུགས་པའི་འབྲས་བུ་ལ་ཞུགས་པའི་ཕྱིར་རོ། ། མཐོང་སྤང་ཀུན་སྦྱོར་གསུམ་སྤངས་པའི་རབ་ཏུ་ཕྱེ་བ་འདི། རྣམ་གྲོལ་ལམ་རང་རྒྱུད་ལ་སྐྱེས་ཞིང་སྒོམ་སྤང་དུ་གྱུར་པའི་འདོད་པའི་འདོད་ཆགས་དྲུག་པ་མ་སྤངས་པའི་དམན་པའི་གང་ཟག་དེ་རྒྱུན་ཞུགས་ཀྱི་མཚན་ཉིད། དེ་ལ་མཐོང་ལམ་པ་དང་སྒོམ་ལམ་པའི་དབྱེ་བས་གཉིས་ཡོད་ལ།
དེ་འདྲའི་མཐོང་ལམ་པ་དེ་ཡིན་ན་རྒྱུན་ཞུགས་འབྲས་གནས་ཡིན་དགོས་ཀྱང༌། དེ་འདྲའི་སྒོམ་ལམ་པ་དེ་ཡིན་ན་རྒྱུན་ཞུགས་ཀྱི་འབྲས་བུ་ལ་གནས་པ་འགལ་ལོ། ། དེས་ན་མུ་བཞི་སྟེ། རྒྱུན་ཞུགས་ཡིན་ལ་དེའི་འབྲས་བུ་ལ་མི་གནས་པའི་མུ། དེའི་འབྲས་བུ་ལ་གནས་ལ་དེ་མ་ཡིན་པའི་མུ། གཉིས་ཀ་ཡིན་པའི་མུ། གཉིས་ཀ་མིན་པའི་མུ། འདིས་ཕྱིར་མི་འོང་དང་དེའི་འབྲས་བུ་ལ་གནས་པ་གཉིས་ཀྱང་མཚོན་པར་བྱའོ། ། ཕྱིར་འོང་གི་འབྲས་བུའི་ངོ་སྐལ་གྱི་སྤང་བྱ་སྤོང་བའི་སྦྱོར་བ་ལ་ཞུགས་པའི་དམན་པའི་གང་ཟག་དེ། ཕྱིར་འོང་གི་འབྲས་བུ་ལ་ཞུགས་པའི་གང་ཟག་གི་མཚན་ཉིད།
ས་མཚམས་ནི། བཅུ་དྲུག་པའི་རྟོགས་པ་ཐོབ་རྗེས་སུ་འདོད་ཉོན་ལྔ་པ་སྤངས་ཟིན་པ་ནས་དྲུག་པ་སྤོང་བཞིན་པའི་བར་རོ། ། འདི་ཡང་ཉན་ཐོས་རིགས་ངེས་པ་ཡིན་ན་ལྔ་པ་སྤངས་པའི་རྣམ་གྲོལ་ལམ་ལ་གནས་ཙམ་གྱིས་ཀྱང་ཆོག་ལ། མ་ངེས་པའི་རིགས་ཅན་ཡིན་ན་དྲུག་པ་སྤོང་བ་ལ་བརྩོན་བཞིན་པ་ངེས་པར་དགོས་སོ། ། རིགས་པ་འདི་ནི་ཕྱི་མ་གཉིས་ལ་ཡང་ཤེས་པར་བྱའོ། ། འདི་ལ་ཆགས་བྲལ་སྔོན་སོང་གི་ཕྱིར་མི་འོང་འབྲས་ཞུགས་མི་སྲིད་དེ། དེ་འདྲའི་ཕྱིར་འོང་གི་འབྲས་བུ་མི་སྲིད་པའི་ཕྱིར་དང༌། བྱིས་ལམ་གྱི་འདོད་ཉོན་དྲུག་པ་སྤངས་པའི་བར་ཆད་མེད་ལམ་ཡིན་ན་ཕྱིར་འོང་ཞུགས་པའི་མཁྱེན་པར་འགལ་བའི་ཕྱིར་དང༌། སྦྱོར་ལམ་སྟན་གཅིག་པ་དང༌། མཐོང་ལམ་དང་བཅོ་ལྔ་པོ་གང་རུང་ཡིན་ན་རྒྱུན་ཞུགས་ཞུགས་པའི་མཁྱེན་པ་ཡིན་དགོས་པའི་ཕྱིར་རོ། །
འདོད་པ་ལ་སྲེད་པའི་ཉོན་མོངས་དྲུག་པ་སྤངས་པའི་རབ་ཏུ་ཕྱེ་བའི་རྣམ་པར་གྲོལ་བའི་ལམ་རང་རྒྱུད་ལ་སྐྱེས་ཞིང༌། འདོད་པ་ལ་སྲེད་པའི་འདོད་ཆགས་དགུ་པ་མ་སྤངས་པའི་ཐེག་དམན་འཕགས་པ་དེ། ལན་གཅིག་ཕྱིར་འོང་གི་མཚན་ཉིད། འདིར་ཕྱིར་འོང་ཡིན་ལ་དེའི་འབྲས་བུ་ལ་མི་གནས་པ་སྲིད་ཅིང༌། དེའི་འབྲས་བུ་ལ་གནས་ལ་དེ་མིན་པ་མི་སྲིད་དོ། ། ཕྱིར་མི་འོང་གི་འབྲས་བུའི་ངོ་སྐལ་གྱི་སྤང་བྱའི་གཙོ་བོ་སྤོང་བའི་སྦྱོར་བ་ལ་ཞུགས་བཞིན་པའི་ཐེག་དམན་འཕགས་པ་དེ། ཕྱིར་མི་འོང་གི་འབྲས་བུ་ལ་ཞུགས་པའི་གང་ཟག་གི་མཚན་ཉིད། ས་མཚམས། བཅུ་དྲུག་པའི་རྗེས་སུ་འདོད་ཉོན་བརྒྱད་པ་སྤངས་པའི་རྣམ་གྲོལ་ལམ་ནས་དགུ་པ་སྤོང་བ་ལ་བརྩོན་བཞིན་པའི་བར་རོ། ། འདོད་པ་ལ་སྲེད་པའི་འདོད་ཆགས་ཀྱི་རྣམ་པ་དགུ་པ་སྤངས་པའི་རྣམ་གྲོལ་གྱི་ལམ་རང་རྒྱུད་ལ་སྐྱེས་ཤིང༌།
སྲིད་རྩེ་ལ་ཆགས་བྲལ་མ་བྱས་པའི་ཐེག་དམན་འཕགས་པ་དེ། ཕྱིར་མི་འོང་བའི་གང་ཟག་གི་མཚན་ཉིད། དགྲ་བཅོམ་པའི་འབྲས་བུའི་ངོ་སྐལ་གྱི་སྤང་བྱའི་གཙོ་བོར་སྤོང་བའི་སྦྱོར་བ་ལ་ཞུགས་བཞིན་པའི་དམན་པའི་འཕགས་པ་དེ་དགྲ་བཅོམ་ཞུགས་པའི་མཚན་ཉིད། ས་མཚམས་ནི་འཕགས་ལམ་གྱིས་འདོད་ཉོན་དགུ་པ་སྤངས་པའི་རྣམ་གྲོལ་ལམ་ནས་སོ། ། རྣམ་པར་གྲོལ་བའི་ལམ་ལ་གནས་པ་དང༌། སྤང་བྱ་ཕྱི་མ་སྤོང་བའི་སྦྱོར་བ་ལ་ཞུགས་པ་མི་འགལ་ཏེ། དེས་དེའི་དངོས་རྒྱུ་བྱེད་པ་སྲིད་པའི་ཕྱིར་རོ། ། ཁམས་གསུམ་གྱི་ཉོན་མོངས་པ་མ་ལུས་པ་སྤངས་པའི་རྣམ་པར་གྲོལ་བའི་ལམ་རང་རྒྱུད་ལ་སྐྱེས་པའི་དམན་པའི་གང་ཟག་དེ་འདིར་བསྟན་དགྲ་བཅོམ་པའི་མཚན་ཉིད། གཉིས་པ་རྒྱས་པར་དབྱེ་བ་ལ། ཕ་རོལ་གྱིས་བསྟན་པའི་རྗེས་སུ་འབྲངས་ནས་བདེན་པ་མངོན་པར་རྟོགས་པ་ལ་སྦྱོར་བའི་གང་ཟག་དེ་དད་པའི་རྗེས་འབྲང་གི་མཚན་ཉིད།
ཕ་རོལ་གྱིས་བསྟན་པ་ལ་མི་ལྟོས་པར་རང་ཉིད་ཀྱི་ཤེས་རབ་ཀྱིས་བདེན་པ་མངོན་པར་རྟོགས་པ་ལ་སྦྱོར་བའི་གང་ཟག་དེ། ཆོས་ཀྱི་རྗེས་འབྲང་གི་མཚན་ཉིད། འདི་གཉིས་ལ་ཞུགས་པས་མ་ཁྱབ་ཅིང་ཞུགས་པར་གྱུར་པའི་དེ་ཉིད་ཀྱི་མཚན་ཉིད་ལ། རྒྱུན་ཞུགས་ཀྱི་འབྲས་བུ་ལ་ཞུགས་པ་གང་ཞིག་ཞེས་སྦྱར་རོ། ། ཞུགས་པ་གཞན་ལ་འདི་གཉིས་མི་སྲིད་པ་ནི་ཆོས་འདི་པའི་ལུགས་སོ། ། བཅུ་དྲུག་པའི་རྟོགས་པ་ལ་གནས་བཞིན་པའི་ཐེག་དམན་གང་ཞིག དད་པའི་རྗེས་འབྲང་གི་རྟོགས་པ་སྔོན་དུ་སོང་བ་དེ་དད་མོས་པའི་མཚན་ཉིད། དེ་གང་ཞིག་ཅིག་ཤོས་སྔོན་དུ་སོང་བ་དེ་མཐོང་ཐོབ་པའི་མཚན་ཉིད། འབྲས་གནས་གཞན་ལ་འདི་གཉིས་མེད་པ་ནི། ཆོས་འདི་པའི་ལུགས་སོ། །
འོག་མ་དང་འདི་མི་འདྲ་སྟེ། འོག་མར་ནི་འབྲས་གནས་དབང་པོ་རྣོ་རྟུལ་ལ་དེ་གཉིས་ཀྱི་མིང་གིས་བཏགས་ལ། འདིར་ནི་རྗེས་འབྲང་གཉིས་ཀྱི་རྟོགས་པ་སྔོན་སོང་ཁོ་ན་ལ་དེ་གཉིས་སུ་བཞག་པའི་ཕྱིར། དེ་ལས་ཅིར་འགྱུར་ཞེ་ན། འདི་ལྟར། དད་པའི་རྗེས་འབྲང་གི་རྟོགས་པ་སྔོན་དུ་སོང་བའི་འབྲས་གནས་དབང་རྟུལ་དབང་པོ་འཕོས་པའི་དབང་རྣོན་དེ་ཆོས་ཅན། མཐོང་ཐོབ་པར་ཐལ། འབྲས་གནས་དབང་རྣོན་ཡིན་པའི་ཕྱིར། ཞེས་བྱ་བའི་ཐལ་བ་བཟློག་པར་ནུས་པ་མ་ཡིན་ནོ། ། དེ་ལྟ་མོད་ཀྱི་གཞུང་ལས་གསལ་བར་མ་བཤད་ཀྱང༌།
འབྲས་གནས་གཞན་ལའང་དེ་གཉིས་སྲིད་པ་མི་འགལ་ཙམ་མོ། ། རྣམ་པར་ཐར་པ་བརྒྱད་ཐོབ་ལ་མ་ཉམས་པའི་ཐེག་དམན་སློབ་པ་འཕགས་པ་དེ། འདིར་བསྟན་ལུས་མངོན་བྱེད་ཀྱི་མཚན་ཉིད་བྱང་སེམས་འཕགས་པ་ལ་ཕྱིར་མི་འོང་ལུས་མངོན་བྱེད་ཙམ་མི་སྲིད་པའི་བཤད་པ་ལུགས་འདི་ལ་མེད་ཅིང༌། མཚན་ཉིད་ཚང་ཚེ་ཡོད་པ་ཁོ་ནའོ། ། འོག་མ་དང་མི་འདྲ་སྟེ། ལུགས་དེ་ལ་ནི་འགོག་སྙོམས་སྔོན་དུ་བྱེད་པའི་བྱང་སེམས་འཕགས་པ་མི་སྲིད་པའི་ཕྱིར་རོ། ། དགྲ་བཅོམ་པ་གང་ཞིག་རྣམ་པར་ཐར་པ་བརྒྱད་ཐོབ་ལ་མ་ཉམས་པའི་ཐེག་དམན་དགྲ་བཅོམ་དེ། འདིར་སྟན་གཉིས་ཀའི་ཆ་ལས་རྣམ་པར་གྲོལ་བའི་དགྲ་བཅོམ་པའི་མཚན་ཉིད་དང༌། དེ་མ་ཐོབ་པའི་ཐེག་དམན་དགྲ་བཅོམ་པ་དེ་ཤེས་རབ་རྐྱང་པས་རྣམ་པར་གྲོལ་བའི་དགྲ་བཅོམ་པའི་མཚན་ཉིད་དོ། ། འདིར་འགོག་པའི་སྙོམས་འཇུག་ཐོབ་པའི་དགྲ་བཅོམ་པ་ཡིན་ཀྱང༌།
འགོག་པའི་རྣམ་པར་ཐར་པ་མ་ཐོབ་ན་གཉིས་ཀའི་ཆ་ལས་རྣམ་གྲོལ་དུ་བཞག་མི་ནུས་ཏེ། དེའི་མཚན་ཉིད་མ་ཚང་བའི་ཕྱིར་རོ། ། དེ་ལྟར་ཅུང་ཟད་རྒྱས་པར་བཤད་ནས། གསུམ་པ་ཤིན་ཏུ་རྒྱས་པར་བཤད་པ་ལ། རྒྱུན་ཞུགས་ཀྱི་འབྲས་བུ་ཐོབ་རྗེས་སུ་འདོད་པའི་སྐྱེ་སྲིད་བཅུ་བཞི་བླངས་ཟིན་པའམ་ལེན་པར་ངེས་པའི་རིགས་ཅན་གྱི་རྒྱུན་ཞུགས་དེ་རེ་ལྟར་ཐོགས་ན་སྲིད་པ་ལན་བདུན་པའི་མཚན་ཉིད། དེ་འདྲའི་དུས་ཀྱི་སྲིད་པ་ཐ་མ་པ་དེ་ཡང་སྲིད་པ་ལན་བདུན་པ་ཡིན་ཏེ་དེའི་མཚན་ཉིད་ཚང་བའི་ཕྱིར། རྒྱུན་ཞུགས་ཀྱི་འབྲས་བུ་ཐོབ་རྗེས་སུ་འདོད་པའི་ལྷ་མི་གང་རུང་དུ་སྐྱེ་བ་གཅིག་གམ་ཡང་ན་གཉིས་བླངས་ནས་མྱང་འདས་མངོན་དུ་བྱེད་པའི་རིགས་ཅན་གྱི་ཐེག་དམན་འཕགས་པ་དེ་རིགས་ནས་རིགས་སྐྱེའི་མཚན་ཉིད། འདི་ལ་ལྷའི་རིགས་ནས་རིགས་སྐྱེ་དང༌། མིའི་རིགས་ནས་རིགས་སྐྱེ་གཉིས། དང་པོ་ནི།
ལྷའི་རྟེན་ཅན་གྱི་འཕགས་པ་གང་ཞིག འདོད་ལྷར་སྐྱེ་བ་གཅིག་ཁོ་ནར་བླངས་ནས་འདོད་ལྷའི་རྟེན་ལ་མྱང་འདས་མངོན་དུ་བྱེད་པའོ། ། གཉིས་པ་ནི་མིའི་རྟེན་ཅན་གྱི་འཕགས་པ་གང་ཞིག མིར་སྐྱེ་བ་གཅིག་ཁོ་ནར་བླངས་ནས་རྟེན་དེ་ལ་མྱང་འདས་མངོན་དུ་བྱེད་པའོ། ། འདོད་ཉོན་བརྒྱད་པ་སྤངས་པའི་ལན་གཅིག་ཕྱིར་འོང་གང་ཞིག འདོད་པའི་ལྷ་ཁོ་ནར་སྐྱེ་བ་གཅིག་བླངས་ནས་སྡུག་བསྔལ་གྱི་ཐ་མ་མངོན་དུ་བྱེད་པ་དེ། ཕྱིར་འོང་བར་ཆད་གཅིག་པའི་མཚན་ཉིད། འདི་དང་སྔ་མ་གཉིས་ཀ་ལ་སྤངས་པའི་ཁྱད་པར་དངོས་སུ་མ་བཤད་ཀྱི། འདིའི་སྤངས་པའི་ཁྱད་པར་ན་བར་ཆད་གཅིག་པ་ཞེས་པའི་མིང་གིས་འཐོན་པ་ཡིན་ནོ། ། དེ་ལྟར་ན་རིགས་ནས་རིགས་སྐྱེ་ལ་འདོད་པའི་སྒོམ་སྤང་གཅིག་ཀྱང་མ་སྤངས་པ་ཡང་སྲིད།
བདུན་པ་སྤངས་པ་ཡང་སྲིད་ལ་སྐྱེ་བ་རིགས་མི་མཐུན་གྱིས་བར་ཆོད་པ་མི་སྲིད་དོ། ། བར་ཆད་གཅིག་པ་ཡིན་ན་མི་ནས་ལྷར་སྐྱེ་བ་ལེན་པས་ཁྱབ་ལ། ལྷ་ནས་ལྷར་སྐྱེས་བ་ལེན་པ་མི་སྲིད་དེ། གཞན་དུ་རིགས་ནས་རིགས་སྐྱེར་ཧ་ཅང་ཐལ་བའི་ཕྱིར་རོ། ། འདོད་གཟུགས་གང་རུང་གི་བར་དོའི་རྟེན་ལ་སྡུག་བསྔལ་གྱི་ཐ་མ་མངོན་དུ་བྱེད་པར་ངེས་པའི་འཕགས་པ་གང་ཞིག ཁམས་དེར་སྐྱེ་བའི་ཀུན་སྦྱོར་སྤངས་ཟིན་པ་དེ་བར་དོར་འདའ་བའི་མཚན་ཉིད། འདི་ལ་རྒྱུན་ཞུགས་མི་སྲིད་ཅིང་ཕྱིར་འོང་དང་ཕྱིར་མི་འོང་གཉིས་ཀ་སྲིད་དོ། ། ཕྱིར་མི་འོང་གང་ཞིག གཟུགས་ཁམས་ཀྱི་སྐྱེ་སྲིད་དུ་སྐྱེ་བ་གཅིག་ཁོ་ན་བླངས་ནས་སྡུག་བསྔལ་གྱི་ཐ་མ་མངོན་དུ་བྱེད་པ་དེ། སྐྱེ་འདའ་བའི་མཚན་ཉིད།
འདིར་འདོད་པའི་སྐྱེ་འདའ་བ་མི་འཆད་པའི་རྒྱུ་མཚན་ཅི་ཞེ་ན། རིགས་སྐྱེ་དང་བར་ཆད་གཅིག་པར་བཤད་ཟིན་པའི་ཕྱིར་མ་བཤད་དོ། ། དེ་གཉིས་ཀ་ལ་དབྱེ་ན་གསུམ་གསུམ་མོ། ། ཕྱིར་མི་འོང་གང་ཞིག་གཟུགས་ཁམས་སུ་སྐྱེ་བ་གཉིས་ཕན་ཆད་བླངས་ནས་སྡུག་བསྔལ་གྱི་ཐ་མ་མངོན་དུ་བྱེད་པ་དེ་གོང་འཕོའི་མཚན་ཉིད། དབྱེ་ན་གཉིས་ལས། དེ་གང་ཞིག གཟུགས་མེད་ཁམས་སུ་སྐྱེ་བ་མི་ལེན་པ་དེ་འོག་མིན་དུ་མཐར་ཐུག་འགྲོའི་མཚན་ཉིད། དེ་གང་ཞིག དེར་སྐྱེ་བ་ལེན་པ་དེ་སྲིད་རྩེའི་མཐར་ཐུག་འགྲོའི་མཚན་ཉིད་དོ། ། མངོན་པ་འོག་མར་འོག་མིན་གྱི་མཐར་ཐུག་འགྲོར་འཇོག་པ་ལ་དེར་སྐྱེ་བའི་འཕེན་བྱེད་ཀྱི་ལས་བསོགས་དགོས།
དེ་ཡང་འཕགས་པའི་རྟེན་ལ་བསོགས་པ་དང༌། སྲིད་རྩེའི་མཐར་ཐུག་འགྲོར་འཇོག་པ་ལ་དེར་འཕེན་བྱེད་ཀྱི་ལས་དང་ལྡན་དགོས་ཀྱང་ལས་དེ་སྔོན་སོ་སོ་སྐྱེ་བོའི་དུས་སུ་བསགས་པ་ཉིད་ཀྱིས་ཆོག་པར་བཤད་ལ། འདིར་ནི་དེ་འདྲའི་བཤད་པ་མེད་དོ། ། གཉིས་པ་ཅིག་ཆར་བ་ལ་བཅུ་དྲུག་པའི་རྟོགས་པ་ཐོབ་མྱོང་གི ཐེག་དམན་གྱི་གང་ཟག་ཕྱིར་མི་འོང་གི་འབྲས་བུ་དང་དགྲ་བཅོམ་པའི་འབྲས་བུ་གཉིས་ཅིག་ཆར་དུ་མངོན་དུ་བྱེད་པའམ་བྱས་ཟིན་པ་དེ་ཅིག་ཆར་བའི་མཚན་ཉིད། དེ་ལ་དབྱེ་ན། རྒྱུན་ཞུགས། ཕྱིར་འོང༌། དགྲ་བཅོམ་པ་དང་གསུམ་མོ། ། དེ་ལ་ཡང་ཅིག་ཆར་བའི་ཕྱིར་འོང་གི་འབྲས་བུ་ལ་ཞུགས་གནས་གཉིས་དང༌།
དགྲ་བཅོམ་པའི་འབྲས་བུ་ལ་ཞུགས་གནས་གཉིས་ཡོད་ལ། ཅིག་ཆར་བའི་རྒྱུན་དུ་ཞུགས་པ་ཡོད་ཀྱང༌། དེ་འདྲའི་རྒྱུན་དུ་ཞུགས་པའི་འབྲས་བུ་ལ་ཞུགས་པ་དང་གནས་པ་གཉིས་ཀ་མི་སྲིད་དེ། དེ་འདྲའི་རྒྱུན་ཞུགས་ཀྱི་འབྲས་བུ་མི་སྲིད་པའི་ཕྱིར་རོ། ། འོ་ན་ཇི་སྐད་དུ། དེ་ནི་རྒྱུན་ཞུགས་པའི་འབྲས་བུ་དང༌། དགྲ་བཅོམ་པའི་འབྲས་བུ་དང༌། འབྲས་བུ་གཉིས་ལ་གདགས་སོ། ། ཞེས་བཤད་པ་མིན་ནམ་ཞེ་ན། དེའི་དོན་ལ་བཤད་ཚུལ་གཉིས་ལས།
དང་པོ་ནི། ཁམས་གསུམ་གྱི་མཐོང་སྤང་ཅིག་ཆར་དུ་སྤངས་པའི་ཆ་ནས་ཅིག་ཆར་བའི་རྒྱུན་ཞུགས་ཀྱི་འབྲས་བུ་དང༌། ཁམས་གསུམ་གྱི་སྒོམ་སྤང་མ་ལུས་པ་སྤངས་པའི་ཆ་ནས་ཅིག་ཆར་བའི་དགྲ་བཅོམ་པའི་འབྲས་བུར་འཇོག་པ་ཡིན་གྱིས། ཁམས་གསུམ་གྱི་སྒོམ་སྤང་གཅིག་ནས་བརྒྱད་ཀྱི་བར་ཅིག་ཆར་དུ་སྤངས་པའི་རྣམ་པར་གྲོལ་བའི་ལམ་རྣམས་ནི། འབྲས་བུ་དེ་གཉིས་ཀྱི་ཆ་ཤས་ལ་བཏགས་པ་ཡིན་གྱི། རང་སྐྱ་ཐུབ་པའི་འབྲས་བུ་མ་ཡིན་ནོ་ཞེས་པའི་དོན་ཏོ། ། འཆད་ཚུལ་གཉིས་པ་ནི། རྒྱུན་ཞུགས་ཀྱི་འབྲས་བུ་ལ་གཉིས་ཏེ། མཐོང་སྤང་སྤངས་པའི་དང༌། སྒོམ་སྤང་སྤངས་པའི་འོ། །
དང་པོ་ནི། ཀུན་དུ་སྦྱོར་བ་གསུམ་སྤངས་པའི་རྣམ་པར་གྲོལ་བའི་ལམ་གང་ཡིན་པ་དེའོ། ། གཉིས་པ་ནི། ཁམས་གསུམ་ས་དགུའི་སྒོམ་སྤང་དུ་གྱུར་པའི་ཉོན་མོངས་པ་དང་པོ་བརྒྱད་ཅིག་ཆར་དུ་སྤངས་པའི་རྣམ་པར་གྲོལ་བའི་གང་ཡིན་པ་དེ་དག་གོ ། ཞེས་བྱ་བ་འདི་ཙམ་ཞིག་མངོན་པ་ཀུན་ལས་བཏུས་རྩ་འགྲེལ་གྱི་དགོངས་པ་གཞུང་གཞན་དང་མ་བསྲེས་པའི་རྣམ་པར་བཞག་པ་གྱ་ནོམ་པའོ། ། གང་ཡང་ཐོགས་མེད་ཞབས་ཀྱིས་ནི། ། བཞེད་གཞུང་ལྷ་སྲས་ལང་ཚོ་ཅན། ། ཡུན་རིངས་བྱེ་བྲག་སྨྲ་བ་ཡི། ། འདོད་པའི་འདམ་དུ་བྱིང་གྱུར་པ། ། རྣམ་དཔྱོད་བརྒྱད་ཀྱིས་རབ་བཏེག་ནས། །
ཉིད་གཞུང་ཁྲི་ལ་བཞུགས་གསོལ་ཏེ། ། གཞུང་རྩོམ་བྱེད་པོའི་བརྒྱ་བྱིན་གྱི། ། བློ་གྲོས་གསེར་གྱི་བུམ་པ་ནས། ། ལེགས་བཤད་བདུད་རྩི་གསར་པ་ཡི། ། འཕྲོག་བྱེད་རྐང་པའི་གོས་ཀྱིས་ནི། ། ཡང་ཡང་ཁྲུས་དང་བསངས་བྱས་པས། ། ཁྱོད་སྐུའི་དྲི་མ་དག་གྱུར་ཅིག ། དེ་ནས་བློ་གྲོས་གསེར་གྱི་ནི། ། ཁོར་ཡུག་ཡངས་པའི་སྐྱེད་ཚལ་དེར། ། གཅེན་པོའི་གཞུང་མཐོང་གཞོན་ནུ་མ། །
ཀུན་གྱི་དགའ་སྟོན་སྤེལ་བར་ཤོག ། ཅེས་ཉེ་བར་སྦྱར་བ་ཡིན་ནོ།། །། ༄༅། །ན་མཿསརྦ་ཛྙཱ་ན་ཤྲཱི་ཡེ། ཆོས་ཀྱི་གནས་ལུགས་ཇི་ལྟ་བ། ། གཟིགས་ལ་འཕགས་པའི་བློ་མངའ་ཞིང༌། ། རང་སྤྱིའི་མཚན་ཉིད་ཇི་སྙེད་པ། ། འཆད་ལ་ཐོགས་པ་མེད་ཁྱོད་རྒྱལ། ། ཅེས་མཆོད་པར་བརྗོད་ནས་ཕུང་པོ་དང་ཁམས་དང་སྐྱེ་མཆེད་གསུམ་གྱི་རྣམ་གཞག་ཊཱི་ཀ་བྱེད་པ་གཞན་དག་གི་བློ་ལ་མ་ཤར་ཞིང༌། མ་བཤད་པ་འགའ་ཞིག་འདིར་བརྗོད་པར་བྱའོ། ། འདི་ལ་གསུམ་སྟེ།
མཚན་གཞིའི་དབྱེ་བ་མདོར་བསྟན། མཚན་ཉིད་ཀྱི་རྣམ་གཞག་རྒྱས་པར་བཤད། མཚོན་བྱའི་སྒྲ་བཤད་པས་མཇུག་བསྡུ་བའོ། ། དང་པོ་ལ་ཆོས་གསུམ་གྱི་རྣམ་པར་བཞག་པ་ནི་གསུམ་སྟེ། དེ་གང་ཞེ་ན། ཀུན་གཞིའི་ས་བོན་གྱི་ཆར་གྱུར་བ་དང༌། རྣམ་སྨིན་གྱི་ངོ་བོར་གྱུར་པ་དང༌། རྣམ་སྨིན་ལས་སྐྱེས་པའོ། ། གསུམ་པ་ལ་བཞི་སྟེ། དོན་དུ་སྣང་བ་དང༌།
སེམས་ཅན་དུ་སྣང་བ་དང༌། བདག་ཏུ་སྣང་བ་དང༌། རྣམ་རིག་དུ་སྣང་བའོ། ། དང་པོ་ནི། གཟུགས་སོགས་ཡུལ་དྲུག་ཏུ་སྣང་བའོ། ། གཉིས་པ་ནི་དབང་པོ་ལྔར་སྣང་བའོ། ། གསུམ་པ་ནི་ཉོན་མོངས་པ་ཅན་གྱི་ཡིད་དོ། ། འོ་ན་དེ་དག་ལ་ཆོས་གསུམ་དུ་འཇོག་པའི་ཚེ་དངོས་བཏགས་ཀྱི་ཁྱད་པར་ཇི་ལྟ་བུ་ཡོད་ཅེ་ན། ཕུང་པོའི་རྣམ་གཞག་འཇོག་པའི་ཚེ། ཀུན་གཞིའི་ས་བོན་དང་རྣམ་སྨིན་གྱི་ཆ་གཉིས་ལ་རྣམ་པར་ཤེས་པའི་ཕུང་པོའི་རྣམ་པར་བཞག་པ་མཚན་ཉིད་པ་ཡོད་ལ།
ཕུང་པོ་དང་པོ་བཞིའི་རྣམ་གཞག་མཚན་ཉིད་པ་མེད་དོ། ། ཁམས་དང་སྐྱེ་མཆེད་ཀྱི་རྣམ་པར་བཞག་པ་འཇོག་པའི་ཚེ། ཀུན་གཞིའི་ས་བོན་དང་རྣམ་སྨིན་གྱི་ཆ་གཉིས་དང༌། རྣམ་སྨིན་དེ་ལས་སྐྱེས་པའི་རྣམ་པར་རིག་པས་ཏེ། གསུམ་ཀ་ལ་ཁམས་བཅོ་བརྒྱད་དང༌། སྐྱེས་མཆེད་བཅུ་གཉིས་པོ་ཐམས་ཅད་ཀྱི་རྣམ་པར་བཞག་པ་མཚན་ཉིད་པར་ཡོད་དོ། ། ཇི་ལྟར་ཞེ་ན། མིག་གི་ས་བོན་མིག་གི་ཁམས་དང་སྐྱེ་མཆེད་མཚན་ཉིད་པ་ཡིན་པ་ནས། ཡིད་ཀྱི་ས་བོན་ཡིད་ཀྱི་ཁམས་དང་སྐྱེ་མཆེད་མཚན་ཉིད་པ་ཡིན་པའི་བར་དང༌། གཟུགས་ཀྱི་ས་བོན་གཟུགས་ཁམས་དང་སྐྱེ་མཆེད་མཚན་ཉིད་པ་ཡིན་པ་ནས་ཆོས་ཀྱི་བར་དང༌།
རྣམ་པར་ཤེས་པའི་དྲུག་གི་ས་བོན་ལ་ཡང་དེ་བཞིན་ནོ། ། ཁྱད་པར་ནི། རྣམ་པར་ཤེས་པ་དྲུག་གི་ས་བོན་དང༌། ཡིད་ཀྱི་ས་བོན་ཏེ་བདུན་ཀ་ཡང་སྐྱེ་མཆེད་རྣམ་པར་འཇོག་པའི་ཚེ་ཡིད་ཀྱི་སྐྱེ་མཆེད་དུ་བསྡུས་པ་ཡིན་ནོ། ། གཉིས་པ་རྣམ་སྨིན་ལ་ཁམས་དང་སྐྱེ་མཆེད་འཇོག་པའི་ཚུལ་ནི་རྣམ་སྨིན་གྱི་ངོ་བོར་གྱུར་པའི་མིག་བཏགས་པ་བ་དེ་མིག་གི་ཁམས་དང༌། སྐྱེ་མཆེད་མཚན་ཉིད་པ་ཡིན་པ་ནས་ཡིད་ཀྱི་བར་ལའང་དེ་བཞིན་དང༌། ཡང་རྣམ་སྨིན་གྱི་ངོ་བོར་གྱུར་པའི་མིག་གི་རྣམ་པར་ཤེས་པ་བཏགས་པ་བ་དེ་མིག་གི་རྣམ་པར་ཤེས་པའི་ཁམས་མཚན་ཉིད་པ་ཡིན་པ་ནས། ཡིད་ཀྱི་རྣམ་པར་ཤེས་པའི་བར་ལའང་དེ་བཞིན་དང༌། ཡུལ་གྱི་ཁམས་དྲུག་ལའང་དེ་བཞིན་དུ་སྦྱར་རོ། ། འདིར་ཡང་ཁྱད་པར་ནི།
རྣམ་སྨིན་གྱི་ངོ་བོར་གྱུར་པའི་སེམས་ཁམས་བདུན་ཀ་ཡང་སྐྱེ་མཆེད་རྣམ་པར་འཇོག་པའི་ཚེ། ཡིད་ཀྱི་སྐྱེ་མཆེད་གཅིག་པུར་བསྡུས་པ་ཡིན་ནོ། ། འོ་ན་གཞུང་ལས་ཡུལ་གྱི་ཁམས་དྲུག་དང་སྐྱེ་མཆེད་མཆེད་པའི་ཚེ། ས་བོན་དང་རྣམ་སྨིན་གྱི་ཆ་གཉིས་མ་བཤད་པར་དེ་ལ་ཁམས་དབང་བྱེད་པ་ཉིད་གང་ཡིན་པ་དེ་གཟུགས་ཀྱི་ཁམས་ཀྱི་མཚན་ཉིད་དོ། ། ཞེས་གསུངས་པ་མིན་ནམ་ཇི་ལྟར་ན་ཡུལ་གྱི་ཁམས་དང་སྐྱེ་མཆེད་དྲུག་ལ་རྣམ་སྨིན་དང་ས་བོན་གྱི་ཆ་གཉིས་འཇོག་ཅེ་ན། བཤད་པ། དབང་བྱེད་པ་ཉིད་གང་ཡིན་པ་ཞེས་གསུངས་པ་དེ་ཉིད་ཀྱིས་རྣམ་པར་བཤད་པ་ཡིན་ཏེ། འདི་ལྟར་མིག་གི་ས་བོན་དང་རྣམ་སྨིན་གྱི་ཆ་གང་ཡིན་པ་དེ་ཉིད་གོ་རིམ་བཞིན་དུ་གཟུགས་ཀྱི་ཡང་ས་བོན་དང་རྣམ་སྨིན་གྱི་ཆར་འགྱུར་བའི་ཕྱིར། དེ་ཡང་འདི་ལྟར་གཟུགས་སུ་སྣང་བ་གང་ཡིན་པ་དེ་ཉིད་མིག་གི་ས་བོན་དང་རྣམ་སྨིན་གྱི་ངོ་བོར་གྱུར་པའི་བཏགས་པ་བ་གང་ཡིན་པ་དེའི་དབང་གི་འབྲས་བུ་ཡིན་པའི་ཕྱིར། དཔེར་ན་གདུགས་ནམ་མཁའ་ལ་ཕུབ་པའི་དབང་གིས་གྲིབ་མ་ས་ལ་བྱུང་བའི་ཚེ།
གདུགས་ཀྱི་རྒྱུའི་རྐྱེན་གང་ཡིན་པ་དེ་གྲིབ་མའི་ཡང་རྒྱུའི་རྐྱེན་ཡིན་པ་དང༌། གདུགས་ཀྱི་དབྱིབས་དང་རྒྱ་ཁྱོན་གྱི་ཚད་གང་ཡིན་པ་དེ་ཉིད་སྒྲིབ་མའི་ཡང་དེར་འགྱུར་བ་བཞིན་ནོ། ། དོན་དེ་ཉིད་ཀྱང་ཇི་སྐད་དུ། རང་གི་ས་བོན་གང་ལས་སུ། ། རྣམ་རིག་སྣང་བ་གང་བྱུང་བ། ། དེ་དང་དེ་ཡི་སྐྱེ་མཆེད་ནི། ། རྣམ་པ་གཉིས་སུ་ཐུབ་པས་གསུངས། ། ཞེས་བཤད་དོ། ། འདིར་གལ་ཆེ་བའི་དོན་ནི། རྣམ་སྨིན་དང་ས་བོན་གྱི་ཆར་གྱུར་པའི་ཁམས་བཅོ་བརྒྱད་དང་སྐྱེ་མཆེད་བཅུ་གཉིས་པོ་ཐམས་ཅད་ཀྱང༌།
ཕུང་པོ་རྣམ་པར་འཇོག་པའི་ཚེ། རྣམ་པར་ཤེས་པའི་ཕུང་པོ་ཁོ་ནས་བསྡུས་པ་ཡིན་ནོ། ། དོན་དེ་ཉིད་ཐུགས་ལ་ཉེ་བར་བཞག་ནས་གཞུང་དུ། གཟུགས་ཀྱི་ཕུང་པོར་བཞག་པ་གང་ཡིན་པ་དེ་ཐམས་ཅད་གཟུགས་ཅན་གྱི་ཁམས་དང་སྐྱེ་མཆེད་དུ་བསྡུ་བའི་ཚུལ་གསུངས་ཀྱི། དེ་དང་དེ་དག་གཟུགས་ཀྱི་ཕུང་པོར་འདུས་པའི་ཚུལ་མ་བཤད་དོ། ། གཅིག་གིས་གཅིག་བསྡུས་འཆད་པའི་སྐབས་སུ་གཟུགས་ཅན་གྱི་ཁམས་བཅུ་པོ་གཟུགས་ཕུང་གི་ཕྱོགས་གཅིག་གིས་བསྡུས་པར་བཤད་པ་དེ་ནི་ཁམས་དང་སྐྱེ་མཆེད་ཀྱི་འཇོག་ཚུལ་གསུམ་པའི་དབང་དུ་བྱས་པ་ཡིན་ཏེ། དཔེར་ན་ཁམས་དང་སྐྱེ་མཆེད་ཀྱི་གྲངས་ངེས་འཆད་པའི་ཚེ་འཇོག་ཚུལ་གསུམ་པ་ཁོ་ནའི་དབང་དུ་བྱས་ནས་བཤད་པ་བཞིན་ནོ། ། གསུམ་པ་རྣམ་སྨིན་དངོས་ལས་སྐྱེས་པའི་རྣམ་རིག་ལ་ཆོས་གསུམ་དུ་འཇོག་པའི་ཚུལ་ནི། འདི་ལྟར་གཟུགས་སོགས་ཡུལ་དྲུག་ཏུ་སྣང་བའི་རྣམ་རིག་ལ་ནི་ཕུང་པོའི་ཚེ་ན་གཟུགས་ཕུང་དང༌། ཁམས་དང་སྐྱེ་མཆེད་ཀྱི་ཚེ་ན་ཡུལ་གྱི་ཁམས་དང་སྐྱེ་མཆེད་དྲུག་ཏུ་རྣམ་པར་བཞག་གོ །
སེམས་ཅན་དུ་སྣང་བའི་རྣམ་རིག་ལ་ནི་ཕུང་པོའི་ཚེ་ན་གཟུགས་ཕུང་དང༌། ཁམས་དང་སྐྱེ་མཆེད་ཀྱི་ཚེ་ན་དབང་པོའི་ཁམས་དང་སྐྱེ་མཆེད་དང་པོ་ལྔར་བཞག་གོ ། བདག་ཏུ་སྣང་བའི་རྣམ་རིག་ལ་ནི་རྣམ་པར་ཤེས་པའི་ཕུང་པོ་དང༌། ཡིད་ཀྱི་ཁམས་དང་ཡིད་ཀྱི་སྐྱེ་མཆེད་དུ་རྣམ་པར་བཞག་གོ ། རྣམ་རིག་ཉིད་དུ་སྣང་བའི་རྣམ་པར་རིག་པ་ལ་ནི་རྣམ་པར་ཤེས་པའི་ཕུང་པོ་དང༌། རྣམ་པར་ཤེས་པའི་ཁམས་དྲུག་དང་ཡིད་ཀྱི་སྐྱེ་མཆེད་དུ་རྣམ་པར་བཞག་གོ ། དེ་དག་གི་རྒྱུ་མཚན་ཡང༌། རྣམ་རིག་དང་པོ་གཉིས་ལ་ནི་རྗེས་སུ་སྐྱེས་པའི་རྟོག་པས་གཟུགས་ཅན་གྱི་ཁམས་དང་ཕུང་པོ་དང་སྐྱེ་མཆེད་དུ་སྒྲོ་འདོགས་པའི་ཕྱིར་དང༌། གསུམ་པ་ལ་ཡིད་དུ་སྒྲོ་འདོགས་པའི་ཕྱིར་དང༌། བཞི་པ་ལ་རྣམ་པར་ཤེས་པའི་ཚོགས་དྲུག་ཏུ་སྒྲོ་འདོགས་པའི་ཕྱིར་རོ། །
ཕྱི་མ་གཉིས་དེ་དང་དེ་མཚན་ཉིད་པ་ཡིན་ཀྱང༌། དང་པོ་གཉིས་ནི་གཟུགས་ཀྱི་ཕུང་པོ་བཏགས་པ་བ་ཡིན་ཏེ། རྒྱུ་མཚན་དང་དགོས་པ་གནོད་བྱེད་གསུམ་ཚང་བའི་ཕྱིར། རྒྱུ་མཚན་དེ་དང་དེར་སྣང་བའོ། ། དགོས་པ་ནི་དེ་ཁོ་ན་ཉིད་ལ་རིམ་གྱིས་དྲང་བའི་ཕྱིར་དུའོ། ། གནོད་བྱེད་ནི་རྣམ་པར་རིག་པ་ཙམ་ཡིན་པའི་ཕྱིར་རོ། ། རྒྱས་པར་འོག་ནས་འཆད་དོ། ། དེ་ལ་འདི་སྙམ་དུ། འོ་ན་ཆོས་གསུམ་པོ་ཐམས་ཅད་ལུང་མ་བསྟན་དུ་ཐལ་བར་འགྱུར་ཏེ། ཆོས་གསུམ་གྱི་འཇོག་ཚུལ་དང་པོ་གཉིས་ནི།
ཀུན་གཞིའི་ངོ་བོར་གནས་ལ། འཇོག་ཚུལ་གསུམ་པ་ཡང་རྣམ་སྨིན་ལས་སྐྱེས་པ་ཁོ་ན་ཡིན་པའི་ཕྱིར་སྙམ་ན། རྣམ་པར་དཔྱོད་པ་དང་ལྡན་པས་ལན་བཤད་པར་བྱའོ། ། དེ་ཡང་ཆོས་གསུམ་གྱི་འཇོག་ཚུལ་དང་པོ་གཉིས་ནི་མ་སྒྲིབས་ལུང་དུ་མ་བསྟན་པ་ཁོ་ནར་གནས་པ་ཡིན་ནོ། ། འཇོག་ཚུལ་གསུམ་པ་ལ་སེམས་ཅན་དུ་སྣང་བ་དང༌། བདག་ཏུ་སྣང་བའི་རྣམ་པར་རིག་པ་གཉིས་ནི་ལུང་མ་བསྟན་ཁོ་ན་སྟེ། དང་པོ་མ་སྒྲིབས་པ་དང༌། གཉིས་པ་ནི་སྒྲིབས་ལ་ལུང་དུ་མ་བསྟན་པ་ཡིན་པའི་ཕྱིར་རོ། ། དོན་དུ་སྣང་བའི་རྣམ་རིག་ལ་གསུམ་སྟེ། དྲི་རོ་རེག་བྱ་གསུམ་དུ་སྣང་བ་ནི་ལུང་མ་བསྟན་ཁོ་ན་དང༌།
གཞན་གསུམ་ལ་ནི་དགེ་མི་དགེ་ལུང་མ་བསྟན་གསུམ་ཀ་ཚང་བའི་ཕྱིར། རྣམ་རིག་ཏུ་སྣང་བ་ལ་ཡང་ཕྱོགས་རེ་རེ་ནས་དགེ་མི་དགེ་ལུང་མ་བསྟན་གསུམ་ཀ་ཚང་བ་ཡིན་ནོ། ། དེ་ཡང་འདི་ལྟར། རྣམ་སྨིན་ལས་སྐྱེས་པ་ལ་གསུམ་སྟེ། སྐྱེས་ཙམ་ཉིད་ནས་དགེ་བའི་ངོ་བོར་སྐྱེས་པ་དང༌། མི་དགེ་བ་དང་ལུང་མ་བསྟན་གྱི་ངོ་བོར་སྐྱེས་པའོ། ། དེ་དག་ལ་གོ་རིམ་བཞིན་དུ་དེ་དང་དེ་སྐྱེས་ཐོབ་ཅེས་བྱའོ། ། དེའི་ནང་ནས་ཀྱང་དགེ་བ་དང་ཉོན་མོངས་ཅན་གྱི་རྒྱུད་ཀྱིས་བསྡུས་པ་ཁོ་ན་ཡིན་ལ། རྣམ་སྨིན་ལས་སྐྱེས་པའི་མ་སྒྲིབས་ལུང་མ་བསྟན་ལ་གཉིས་ཏེ། རྒྱུད་ཀྱིས་བསྡུས་པར་སྣང་བ་དང༌།
མ་བསྡུས་པར་སྣང་བའོ། ། དང་པོ་ནི་རྣམ་སྨིན་དངོས་ཡིན་ལ། གཉིས་པ་ནི་སྣོད་ཀྱི་འཇིག་རྟེན་དུ་སྣང་བ་ལྟ་བུ་སྟེ། དེ་ནི་ལས་དང་ཉོན་མོངས་སོགས་ཀྱི་བདག་པོའི་འབྲས་བུ་ཁོ་ན་ཡིན་གྱི་རྣམ་སྨིན་དངོས་མ་ཡིན་ནོ། ། འོ་ན་རྣམ་རིག་བཞི་པོ་དེ་གང་རུང་ཡིན་ན་རྣམ་སྨིན་ལས་སྐྱེས་པ་ཁོ་ནར་ངེས་སམ་ཤེ་ན། རྣམ་རིག་བར་པ་གཉིས་ལ་ནི་མངོན་པར་ཤེས་པ་དང་པོ་གཉིས་དང་སྤྲུལ་པ་མ་གཏོགས་པ་དེ་ཁོ་ནར་ངེས་པ་ཡིན་ཏེ། སྦྱོར་བ་ལས་བྱུང་བའི་དབང་པོ་ལྔ་དང༌། ཉོན་མོངས་པ་ཅན་གྱི་ཡིད་མེད་པའི་ཕྱིར་རོ། ། རྣམ་རིག་ཐོག་མཐའ་གཉིས་ལ་ནི། རྣམ་སྨིན་ལས་མ་སྐྱེས་པ་ཡང་ཡོད་དེ།
སྦྱོར་བ་ལས་བྱུང་བའི་དགེ་བ་ཟག་བཅས་ཟག་མེད་དང༌། ལུང་མ་བསྟན་སྦྱོར་བྱུང་ཡང་ཡོད་པའི་ཕྱིར་རོ། ། དེ་ལྟ་མོད་ཀྱིས་གཞུང་ལས་རྣམ་རིག་བཞིར་གསུངས་པ་དེ་ནི་རྣམ་སྨིན་ལས་སྐྱེས་པ་ཁོ་ནའི་དབང་དུ་བྱས་པ་ཡིན་ཏེ། ཡང་དག་པ་མིན་པའི་ཀུན་དུ་རྟོག་པ་འཆད་པའི་སྐབས་ཡིན་པའི་ཕྱིར་རོ། ། གཉིས་པ་མཚན་ཉིད་རྒྱས་པར་བཤད་པ་ལ། ཕུང་པོའི་མཚན་ཉིད། ཁམས་དང་སྐྱེ་མཆེད་ཀྱི་མཚན་ཉིད་རྒྱས་པར་བཤད་པའོ། ། དང་པོ་ལ་མཚན་ཉིད་དངོས་དང༌། དེ་མཚན་གཞི་གང་ལ་ཚང་བསམ་པའོ། ། དང་པོ་ནི།
དུ་མ་སྤངས་པའོ། ། དེ་ལ་སྤུང་བྱ་ནི་གང༌། སྤུང་བྱེད་ནི་ཅི། སྤུངས་པའི་ཚུལ་ཇི་ལྟ་བུ་ཞེ་ན། དང་པོ་ནི་འདུས་བྱས་མཐའ་དག་གོ ། གཉིས་པ་ནི་བློ་རྟོག་པའོ། ། གསུམ་པ་ནི་དེས་རིགས་གཅིག་ཏུ་བསྡོམ་པའོ། ། བྱེ་བྲག་ཏུ་གཟུགས་རུང་དུ་མ་སྤུངས་པ་དེ་གཟུགས་ཀྱི་ཕུང་པོའི་མཚན་ཉིད། གཟུགས་སུ་ཡོད་པར་འཇོག་བྱེད་གཉིས་པོ་གང་རུང་གི་སྒོ་ནས་གཟུགས་སུ་ཡོད་པར་སྣང་བ་དེ་འདིར་གཟུགས་རུང་གི་མཚན་ཉིད། རྣམ་སྨིན་གྱི་འབྲས་བུར་གྱུར་པའི་བདེ་སྡུག་བཏང་སྙོམས་གང་རུང་མྱོང་བའི་ངོ་བོར་གྱུར་པའི་སེམས་བྱུང་དུ་མ་སྤུངས་པ་དེ་ཚོར་བའི་ཕུང་པོའི་མཚན་ཉིད།
རང་ཡུལ་ལ་མཚན་མར་འཛིན་པའི་སེམས་བྱུང་དུ་མ་སྤུངས་པ་དེ་འདུ་ཤེས་ཀྱི་ཕུང་པོའི་མཚན་ཉིད། ཡུལ་ལ་མངོན་པར་འདུ་བྱེད་པའི་སེམས་བྱུང་དུ་མ་སྤུངས་པ་དེ་འདུ་བྱེད་ཀྱི་ཕུང་པོའི་མཚན་ཉིད། གཙོ་བོའི་རྣམ་རིག་དུ་མ་སྤངས་པ་དེ་རྣམ་པར་ཤེས་པའི་ཕུང་པོའི་མཚན་ཉིད། གཉིས་པ་ལ། འདུས་མ་བྱས་རྣམས་ནི་ཕུང་པོར་མི་འཇོག་སྟེ། ཕུང་པོའི་སྒྲ་དོན་མ་ཚང་བའི་ཕྱིར། ཇི་ལྟར་ཞེ་ན། རྒྱས་པའི་དོན་མ་ཚང་བའི་ཕྱིར་དང༌། ཕྲག་པའི་དོན་མ་ཚང་བའི་ཕྱིར་དང༌། དུ་མ་སྤུངས་པ་ཞེས་པའི་དོན་མ་ཚང་བའི་ཕྱིར།
དེ་ཡང་སྤུངས་བྱེད་རྟོག་པས་གཅིག་ཏུ་བསྡོམ་པ་དེ་ཚང་ཡང༌། སྤུངས་བྱ་དུ་མ་ཞེས་བྱ་བའི་དོན་མ་ཚང་བའི་ཕྱིར། འདིར་སྤུངས་པའི་དོན་རྫས་ཕྱོགས་གཅིག་ལ་སྤུངས་པ་ལ་བྱར་མི་རུང་སྟེ། ཡུལ་དང་དུས་མ་འདྲེས་པ་སོ་སོ་ན་གནས་པའི་འདུས་བྱས་ཡན་གར་བ་རྣམས་ལ་དེ་མེད་པའི་ཕྱིར་རོ། ། དེ་ལྟར་ན་མ་འོངས་པའི་དངོས་པོ་རྣམས་འདུས་བྱས་ཡིན་མིན་དཔྱད་གཞིར་སྣང་ཡང༌། རེ་ཤིག་དུས་གསུམ་གྱི་དངོས་པོ་མཐའ་དག་ལ་ཕུང་པོའི་མཚན་ཉིད་ཚང་ཞེས་བརྗོད་པར་བྱའོ། ། ཡང་ན་ཆོས་ཁམས་ལ་ཡོད་པའི་འདུས་མ་བྱས་གཅིག་བུ་ལ་ཕུང་པོའི་མཚན་ཉིད་མ་ཚང་ལ། ཁམས་གཞན་དག་གི་ཆར་གྱུར་པའི་འདུས་མ་བྱས་རྣམས་ལ་དེའི་མཚན་ཉིད་ཚང་བ་ཡིན་ནོ། ། མ་འོངས་པ་མཐའ་དག་འདུས་མ་བྱས་ཡིན་པ་ཇི་ལྟར་ཞེ་ན། མ་སྐྱེས་པའི་ཕྱིར་རོ། །
དེ་ཡང་ཇི་ལྟར་ཞེ་ན། མ་བྱུང་བ་ཡིན་པའི་ཕྱིར་རོ། ། དེ་ལྟར་བྱས་ན་ཕུང་པོ་ལ་འདུས་བྱས་ཀྱིས་ཁྱབ་པ་ལྟར་ན། མ་འོངས་པ་ཕུང་པོར་མི་འཇོག་སྟེ། དེའི་དོན་མ་ཚང་བའི་ཕྱིར། དངོས་པོ་ལ་ཕུང་པོས་ཁྱབ་པ་ལྟར་ན། དེ་ཡང་དེར་བཞག་དགོས་ཏེ། དུས་གསུམ་གྱི་རྣམ་པའི་རབ་དབྱེ་འཆད་པའི་སྐབས་སུ་འབྱུང་བ་བཞིན་ནོ། ། དེ་ལྟར་སྤྱིར་བཤད་ནས་གཉིས་པ་སོ་སོའི་མཚན་གཞི་བཤད་པ་ལ། འདིར་གཟུགས་ཕུང་ནི་མཚན་ཉིད་པར་ཁས་བླངས་ལ།
གཟུགས་རུང་ནི་བཏགས་པ་བར་འཆད་དགོས་ཏེ། དེར་སྣང་བ་ལ་དེའི་མིང་གིས་བཏགས་པའི་ཕྱིར། དེ་ཡང་ཇི་ལྟར་ཞེ་ན། རྣམ་པར་བརྟགས་པའི་གཟུགས་ནི་རྟོག་པས་གཟུགས་ཀྱི་ཕུང་པོར་སྤུང་བྱ་ཡིན་ཀྱང༌། དེས་སྤུངས་པའི་གཟུགས་སྤུང་དུ་མི་རུང་ལ། ཀུན་བཏགས་པའི་གཟུགས་ནི། དེས་སྤུངས་པའི་ཕུང་པོར་རུང་ཀྱང༌། གང་སྤུང་བྱའི་དངོས་པོར་མི་རུང༌། ཆོས་ཉིད་ཀྱི་གཟུགས་ནི་འདུས་མ་བྱས་ཡིན་ལ། དེ་གསུམ་གང་རུང་ལ་མ་གཏོགས་པའི་གཟུགས་ནི་རྣལ་འབྱོར་སྤྱོད་པའི་གཞུང་དུ་མི་འཆད་པའི་ཕྱིར་རོ། །
འོ་ན་དེ་དང་དེ་དག་གང་ཞེ་ན། དང་པོ་ནི། རྣམ་པར་ཤེས་པའི་ཚོགས་ལྔ་ལ་དེ་དང་དེར་སྣང་བའོ། ། གཉིས་པ་ནི། སྣང་བ་དེ་ལ་སྒྲོ་འདོགས་པའི་རྟོག་པས་གཟུགས་སྒྲ་ལ་སོགས་པར་བཏགས་པའོ། ། གསུམ་པ་ནི། དེ་དེས་སྟོང་པའི་དེ་ཁོ་ན་ཉིད་དོ། ། མདོར་ན་ཀུན་བཏགས་པའི་གཟུགས་ཆོས་ཅན། གཟུགས་ཀྱི་ཕུང་པོ་ཡིན་ཏེ། སྤུང་བྱ་རྣམ་པར་བརྟགས་པའི་གཟུགས་དུ་མ་སྤུངས་པའི་ཕུང་པོ་ཡིན་པའི་ཕྱིར།
ཕུང་པོ་ལྷག་མ་བཞི་ལའང་དེ་བཞིན་དུ་སྦྱར་བ་བྱ་ལ། དེར་ནི་ཚོར་བ་སོགས་པ་དང་ཕུང་པོ་གཉིས་ཀ་མཚན་ཉིད་པར་ཡོད་པ་ཡིན་ཏེ། རྣམ་པར་བརྟགས་པའི་ཚོར་བ་སོགས་མཚན་ཉིད་པ་ཡིན་པའི་ཕྱིར། དེ་ལྟར་ཤེས་ན་ཆོས་གསུམ་ལ་རྣམ་པ་དགུར་འགྱུར་ཏེ། ཀུན་བཏགས་པའི་ཆོས་གསུམ་དང༌། རྣམ་པར་བརྟགས་པའི་ཆོས་གསུམ་དང༌། ཆོས་ཉིད་ཀྱི་ཆོས་གསུམ་མོ། ། དང་པོ་ནི་སྤྱིར་ཆོས་གསུམ་བཏགས་པ་བ་ཡིན་ལ། ཁྱད་པར་གཟུགས་ཀྱི་ཕུང་པོའི་རྣམ་གཞག་བྱེད་པའི་ཚེ། དེའི་ཕུང་པོ་མཚན་ཉིད་པར་ཁས་ལེན་དགོས་ཏེ།
གཟུགས་ཀྱི་ཕུང་པོ་ཁས་ལེན་པ་གང་ཞིག དེ་ལས་གཞན་མ་དམིགས་པའི་ཕྱིར། མ་དམིགས་པ་ཇི་ལྟར་ཞེ་ན། འདི་ལ་གཞན་གྱི་ལུགས་དགག་པ་དང༌། རང་གི་ལུགས་བཞག་པ་དང༌། རྩོད་པ་སྤང་བ་གསུམ་གྱི་སྒོ་ནས་གཏན་ལ་དབབ་པ་བྱའོ། ། དང་པོ་ནི། ལ་ལ་ན་རེ། རྣམ་པར་རིག་པ་ཙམ་དུ་སྨྲ་བའི་ལུགས་ལ་ཡང་ཕྱི་རོལ་གྱི་དོན་ཁས་ལེན་པ་ཡིན་ནོ་ཞེས་ཟེར་བ་དང༌། གཞན་དག་ན་རེ།
དེ་ཁས་མི་ལེན་ཀྱང་གཟུགས་སྒྲ་ལ་སོགས་པ་ཁས་ལེན་ནོ་ཞེས་ཟེར་བ་དང༌། དེ་ལའང་ལུགས་གཉིས་ཏེ། གཟུང་འཛིན་མིག་ཤེས་ལ་གཟུགས་སུ་སྣང་བ་ཉིད་གཟུགས་ཡིན་ཞིང་དེའི་རྒྱུ་མཚན་གྱིས་གཟུགས་སྒྲ་སོགས་ཤེས་པ་ཡིན་ནོ། ། ཞེས་ཟེར་བ་དང༌། ཡང་ཁ་ཅིག་སྔོ་སྣང་དབང་ཤེས་ཀྱི་མཚུངས་པ་དེ་མ་ཐག་རྐྱེན་གྱི་སྟེང་གི་དེ་དེའི་རྣམ་ལྡན་གཅིག་སྐྱེད་པའི་ནུས་པ་ཉིད་སྔོན་པོ་ཡིན་ནོ་ཞེས་ཟེར་རོ། ། དེ་ལྟར་ལུགས་གསུམ་ལས། དང་པོ་དེ་ནི། རྣལ་འབྱོར་སྤྱོད་པའི་གཞུང་རྒྱ་མཚོ་ལྟ་བུ་ལས་ཤིན་ཏུ་འདས་པའི་མུན་སྤྲུལ་ཡིན་པས་ཤེས་རབ་དང་ལྡན་པ་དག་གི་དཔྱད་པའི་ཡུལ་མ་ཡིན་ནོ། ། དེ་བས་ན་ལུགས་ཕྱི་མ་གཉིས་ལ་དཔྱད་པར་བྱ་སྟེ། འདི་ལ་ཐུན་མོང་དུ་དགག་པ་དང༌།
སོ་སོར་དགག་པའོ། ། དང་པོ་ལ་གཟུང་འཛིན་རྫས་གཞན་ཡོད་པར་ཐལ་བ་དང༌། དོན་རིག་པའི་མངོན་སུམ་ཚད་མ་ཡོད་པར་ཐལ་བ་དང༌། འགལ་བ་ལ་མི་འཁྲུལ་བའི་ཚད་མ་ཡོད་པར་ཐལ་བའོ། ། དང་པོ་ནི་འདི་ལྟར། གཟུགས་འཛིན་པའི་ཚད་མ་རྫས་སུ་གྲུབ་པར་འགྱུར་ཏེ། གཟུགས་ཡོད་པའི་ཕྱིར་རོ། ། འདོད་ན་དེ་གཉིས་རྫས་གཅིག་གམ་ཐ་དད། དང་པོ་ལྟར་ན་དེ་གཉིས་རྫས་གཞན་མིན་པ་སྒྲུབ་བྱེད་ཀྱི་རིགས་པ་ཅི་ཞིག་ཡོད། ལྷན་ཅིག་དམིགས་ངེས་ཀྱིས་སོ་ཞེ་ན།
འོ་ན་དེ་གཉིས་གྲུབ་བདེ་རྫས་གཅིག་ཏུ་ཐལ་བར་འགྱུར་ཏེ། ལྷན་ཅིག་དམིགས་ངེས་སུ་གྱུར་པའི་རྫས་གཅིག་ཡོད་པའི་ཕྱིར། དེ་ཡང་འདོད་ན་ནི། གཟུགས་འཛིན་པའི་ཚད་མ་དེ་ཚུལ་རོལ་མཐོང་བའི་མིག་ཤེས་ཀྱི་བཟུང་བྱར་ཐལ་བ་དང༌། ཚད་མ་དེ་ཉམས་སུ་མྱོང་བའི་རང་རིག་མངོན་སུམ་གང་ཡིན་པ་དེ་ཁ་ཕྱིར་བལྟའི་ཤེས་པ་ཉིད་དུ་ཐལ་བར་འགྱུར་རོ། ། གཉིས་པ་ལྟར་ན་གཟུང་འཛིན་རྫས་གཞན་ཡོད་པར་འགྱུར་ལ། དེ་ཡང་དེ་ལྟ་ན་ཤེས་བྱའི་སྒྲིབ་པ་སྤོང་མི་ནུས་པར་འགྱུར་རོ། ། གཉིས་པ་ནི། འོ་ན་གཟུགས་སྒྲ་ལ་སོགས་པ་མཐོང་བའི་མངོན་སུམ་གྱི་ཚད་མ་ཡོད་པར་འགྱུར་ཏེ། དེ་འདྲའི་ཚད་མ་ཡོད།
དེ་མཐོང་བའི་རྗེས་དཔག་མེད་པའི་ཕྱིར་རོ། ། དེ་ཡང་འདོད་ན། དེ་འདྲ་དེ་དོན་རིག་མངོན་སུམ་ཚད་མར་འགྱུར་ཏེ། མངོན་སུམ་གྱི་ཚད་མ་ནི་ཡིན། རང་རིག་མངོན་སུམ་མིན་པའི་ཕྱིར། འདོད་ན་ཕྱི་རོལ་གྱི་དོན་ཡོད་པར་འགྱུར་ཏེ། དོན་རིག་པའི་མངོན་སུམ་ཚད་མ་ཡོད་པའི་ཕྱིར་རོ། ། རྟགས་གཉིས་པ་མ་གྲུབ་ན། དེ་ཆོས་ཅན། རང་གི་སྣང་ཡུལ་ལ་མ་འཁྲུལ་བར་ཐལ།
རང་རིག་མངོན་སུམ་ཡིན་པའི་ཕྱིར། དེ་ཡང་འདོད་ན་ཕྱི་རོལ་གྱི་དོན་ཡོད་པར་ཐལ་ལོ། ། འདི་ལ་ཡང་མཁས་པ་མ་ཡིན་པ་དག་ན་རེ། གཟུང་འཛིན་དབང་པོའི་མངོན་སུམ་དེ་མངོན་སུམ་ཡིན་ཀྱང་འཁྲུལ་བའི་ཤེས་པ་ཡིན་ནོ་ཞེས་ཟེར་རོ། ། འོ་ན་དེ་ཆོས་ཅན། མངོན་སུམ་ལྟར་སྣང་དུ་ཐལ། འཁྲུལ་ཤེས་ཡིན་པའི་ཕྱིར། དེ་ལྟར་ན་རྟོག་མེད་འཁྲུལ་ཤེས་ལ་མངོན་སུམ་ཚད་མར་འཇོག་པ་འདི་ནི་སྔོན་མ་བྱུང་བའི་ལུགས་ཞིག་གོ ། གསུམ་པ་ནི་བརླན་ཞིང་བཤེར་བར་སྣང་བའི་དངོས་པོ་གཅིག་ཉིད་ལྷ་མི་ཡི་དྭགས་གསུམ་གྱི་མིག་ཤེས་ལ་བདུད་རྩི་ཆུ་དང་སྣག་ཁྲག་ཏུ་སྣང་བའི་ཚེ། མིག་ཤེས་གསུམ་ཀ་ཚད་མ་ཡིན་ནམ།
གང་རུང་གཅིག་ལས་གཞན་གཉིས་མིན། དང་པོ་ལྟར་ན་འགལ་བ་ལ་མི་འཁྲུལ་པའི་ཚད་མ་ཡོད་པར་འགྱུར་ལ། གཉིས་པ་ལྟར་ན་ལྷ་དང་ཡི་དྭགས་ལྟ་བུ་ལ་མིག་ཤེས་ཚད་མ་མེད་པར་འགྱུར་ལ། འདོད་ན་དམ་བཅའ་ཉམས་སོ། ། འདི་ལ་རིན་པོ་ཆེ་བློ་བཟང་པ་ན་རེ། ཆ་ཅན་རླན་ཞིང་བཤེར་བ་ཕོར་པ་གང་གི་སྟེང་ན་ཆ་ཤས་རྫས་ཐ་དད་པ་གསུམ་ཡོད་པ་དེ་མིག་ཤེས་དེ་གསུམ་ལ་སོ་སོར་སྣང་བ་ཡིན་ལ། དེའི་ཚེ་གསུམ་ཀ་ཚད་མ་ཡིན་ནོ་གསུང་ངོ༌། ། འདི་ནི་ཧ་ཅང་ཐལ་ཆེས་པ་ཡིན་ཏེ། འདི་ལྟར་མིག་ཤེས་སེལ་འཇུག་ཏུ་ཐལ་བ་དང༌། འགྲོ་བ་གསུམ་གྱི་ཟས་འཚོལ་བར་ཐལ་བ་དང༌།
ཆོས་ཀྱི་གྲགས་པའི་གཞུང་དང་འགལ་བའོ། ། དང་པོ་ནི་ཆ་ཅན་དང་ཆ་ཤས་གསུམ་པོ་རྫས་གཅིག་གམ་རྫས་ཐ་དད། གཉིས་པ་ལྟར་ན་ཡན་ལག་ཅན་རྫས་གཞན་ཡོད་པར་འགྱུར་རོ། ། དང་པོ་ལྟར་ན། དེ་འདྲ་མཐོང་བའི་མིག་ཤེས་གསུམ་པོ་དེ་སེལ་བས་འཇུག་པར་འགྱུར་ཏེ། རང་རང་གི་སྣང་ཡུལ་རླན་ཞིང་བཤེར་བ་ཕོར་པ་གང་པོ་དེ་མཐོང༌། དེ་དང་གྲུབ་བདེ་རྫས་གཅིག་པའི་ཡོན་ཏན་གཞན་མ་མཐོང་བའི་ཕྱིར་རོ། ། གཉིས་པ་ནི་འདོད་པའི་ལྷས་བརླན་ཞིང་བཤེར་བ་ཕོར་པ་གང་པོ་དེ་འཐུངས་པའི་ཚེ། ཆུ་དང་སྣག་ཁྲག་འཐུང་པ་དང་དེའི་རོ་ཉམས་སུ་མྱོང་བར་འགྱུར་ཏེ། དེའི་ཚེ་ན་དེས་དེ་འཐུང་པ་གང་ཞིག །
ཆ་ཅན་དེ་ལ་ཆ་ཤས་རྫས་ཐ་དད་པ་གསུམ་ཡོད་པའི་ཕྱིར་རོ། ། གསུམ་པ་ནི་གལ་ཏེ་ཉེས་པ་མེད་དེ་ལས་ཀྱི་དབང་གིས་ཆ་ཤས་གཞན་དང་གཞན་མ་མཐོང་བའི་ཕྱིར་ཞེ་ན། དེ་ལྟར་རིགས་པ་མཁྱེན་པས་བཀག་ཟིན་པ་དེ་ཉིད་འོངས་པ་ཡིན་ཏེ། ཇི་སྐད་དུ། མ་མཐོང་སྒྲིབ་ཕྱིར་མིན་ཞེ་ན། ། ཞེས་སོགས་ཕྱོགས་སྔ་མ་ཁས་བླངས་པའི་ཕྱིར་རོ། ། གཞན་ཡང་སྐྱེས་བུ་གཅིག་གི་གཟུགས་ལ་དགྲ་གཉེན་བར་མ་གསུམ་གྱིས་ལྟ་བའི་མིག་ཤེས་ཚད་མ་ཡོད་དམ་མེད། ཡོད་ན་འགལ་བ་ལ་མི་འཁྲུལ་བའི་ཚད་མ་ཡོད་པར་འགྱུར་ལ། མེད་ན་ནི་ཁྱོད་ཀྱི་དམ་བཅའ་ཉམས་སོ། ། གལ་ཏེ་དེའི་ཚེ།
མིག་ཤེས་གསུམ་ཀ་སྐྱེས་བུ་གཅིག་གི་གཟུགས་ཙམ་ལ་ཚད་མ་ཡིན་ཚུལ་ལ་ཁྱད་པར་མེད་ཀྱང་ཡིད་དུ་འོང་བ་དང་མི་འོང་བར་སྣང་བ་ནི་རྟོག་པ་ཡིན་པའི་ཕྱིར། ཉེས་པ་མེད་དོ་ཞེ་ན། དེ་ལྟ་ན་ནི་ཇི་སྐད་དུ། གལ་ཏེ་འདོད་དང་མི་འདོད་པར། ། སྣང་བ་རྟོག་ཡིན་དོན་བློ་མིན། ། ཞེས་གསུངས་པའི་ཕྱོགས་སྔ་མ་ཁས་བླངས་པ་ཡིན་ནོ། ། འོ་ན་ཁྱོད་རང་ལ་ཡང་དེ་དང་དེར་ཐལ་བ་མིན་ནམ་ཞེ་ན་མ་ཡིན་ཏེ། ཁོ་བོ་ཅག་གི་ཕྱོགས་ལ་ནི་སྐྱེས་བུའི་གཟུགས་དང་ཆུ་དང་བདུད་རྩི་ལ་སོགས་པ་མེད་བཞིན་དུ་སྣང་བའི་ཤེས་པ་ཐམས་ཅད་ལོག་ཤེས་ཡིན་པ་ལ་ཁྱད་པར་མེད་པའི་ཕྱིར་རོ་ཞེས་བྱ་བ་འདི་ངེས་པ་ཡིན་ནོ། ། གཉིས་པ་སོ་སོར་དགག་པ་ལ་རྟོག་མེད་ཀྱི་ཤེས་པ་ལ་གཟུགས་སུ་སྣང་བ་གཟུགས་ཡིན་པ་མི་འཐད་པ་དང༌། མཚུངས་པ་དེ་མ་ཐག་རྐྱེན་གྱི་སྟེང་གི་ནུས་པ་གཟུགས་ཡིན་པ་འཐད་པའོ། །
དང་པོ་ལ་སངས་རྒྱས་ཀྱི་གཟུགས་སྐུ་སེམས་ཅན་གྱི་ཤེས་རྒྱུད་ཀྱིས་བསྡུས་པར་ཐལ་བ་དང༌། བདེ་འགྲོ་དང་ངན་འགྲོའི་སེམས་ཅན་རྒྱུད་གཅིག་པར་ཐལ་བ་དང༌། ལྷ་སྦྱིན་གྱི་མིག་ཤེས་མཆོད་སྦྱིན་ལ་སྣང་བར་ཐལ་བ་རྣམས་སོ། ། དང་པོ་ནི་ཉན་རང་འཕགས་པ་དང་སོ་སོ་སྐྱེ་བོ་ལས་དག་པའི་རྟོག་མེད་ཀྱི་ཤེས་པ་ལ་སངས་རྒྱས་ཀྱི་མཆོག་གི་སྤྲུལ་པའི་སྐུར་སྣང་བ་དེ་ཉིད། དེ་མཚན་ཉིད་པ་ཡིན་པར་ཐལ་བ་དང༌། བྱང་སེམས་འཕགས་པའི་མིག་ཤེས་ལ་ལོངས་སྐུར་སྣང་བ་དེ་ཉིད་ལོངས་སྐུ་མཚན་ཉིད་པ་ཡིན་པར་འགྱུར་ཏེ། གཟུང་འཛིན་མིག་ཤེས་ལ་གཟུགས་སུ་སྣང་བ་དེ་ཉིད་གཟུགས་ཡིན་པའི་ཕྱིར་རོ། ། འདོད་ན་ནི། སེམས་ཅན་གྱི་ཤེས་རྒྱུད་ཀྱིས་བསྡུས་པའི་སངས་རྒྱས་ཀྱི་གཟུགས་སྐུ་ཡོད་པར་འགྱུར་རོ། །

དེར་ཡང་མ་ཟད་ཀྱི་སངས་རྒྱས་འཕགས་པའི་མིག་ཤེས་ལ་སེམས་ཅན་དུ་སྣང་བ་དེ་ཉིད་སེམས་ཅན་མཚན་ཉིད་པར་འགྱུར་ལ། དེ་ལྟ་ན་ནི། སངས་རྒྱས་འཕགས་པའི་ཤེས་རྒྱུད་ཀྱིས་བསྡུས་པའི་སེམས་ཅན་ཡོད་པར་འགྱུར་རོ། ། གཉིས་པ་ནི། བདེ་འགྲོའི་མིག་ཤེས་ལ་ངན་འགྲོའམ་གཟུགས་སུ་སྣང་བ་དེ་ངན་འགྲོའི་གཟུགས་མཚན་ཉིད་པ་ཡིན་པ་དང༌། བདེ་འགྲོའི་ལུས་ཤེས་ལ་ངན་འགྲོའི་རེག་བྱར་སྣང་བ་དེ་དེའི་རིག་བྱ་མཚན་ཉིད་པར་འགྱུར་ཞིང༌། ཅིག་ཤོས་ཀྱི་ཕྱོགས་ལ་ཡང་དེར་འགྱུར་ལ། དེ་ལྟ་ན་ནི། བདེ་འགྲོའི་ཤེས་རྒྱུད་ཀྱིས་བསྡུས་པའི་ངན་འགྲོ་དང༌། ངན་འགྲོའི་ཤེས་རྒྱུད་ཀྱིས་བསྡུས་པའི་བདེ་འགྲོ་སྲིད་པར་འགྱུར་རོ། ། གསུམ་པ་ནི།
རྒོལ་ཕྱི་རྒོལ་གཉིས་ཀྱི་མིག་ཤེས་ལ་གཟུགས་སྣང་ཐུན་མོང་བ་གཅིག་ཡོད་དམ་མེད། མེད་ན་ནི་དེ་གཉིས་བག་ཆགས་མཐུན་པར་སད་པ་གཅིག་མི་སྲིད་པར་འགྱུར་རོ། ། ཡོད་ན་ནི་དེ་འདྲའི་དུས་ཀྱི་ཚེ་སྔ་རྒོལ་གྱི་མིག་ཤེས་ལ་གཟུགས་སུ་སྣང་བ་དེ་ཉིད་ཆོས་ཅན། ཕྱི་རྒོལ་གྱི་མིག་ཤེས་ལ་སྣང་བར་ཐལ། གཟུགས་གང་ཞིག དེ་གཉིས་ཀྱི་ཐུན་མོང་གི་སྣང་བ་ཡིན་པའི་ཕྱིར། འདོད་ན། དེ་ཆོས་ཅན་དེ་ལ་སྣང་བ་མ་ཡིན་ཏེ། ཕྱི་རྒོལ་གྱི་མིག་ཤེས་ཡིན་པའི་ཕྱིར། དེ་ལ་ཁྱབ་པ་མེད་ན་ནི།
ཕྱི་རྒོལ་གྱི་མིག་ཤེས་སྔ་རྒོལ་ལ་སྣང་བར་ཐལ་ལོ། ། འོ་ན་ཁྱེད་ལ་ཡང་དེར་ཐལ་བ་མ་ཡིན་ནམ་ཞེ་ན། མ་ཡིན་ཏེ། ཁོ་བོ་ཅག་གི་ཕྱོགས་ལ་རྒོལ་བ་གཉིས་ལ་སྣང་བ་ཐུན་མོང་བ་ཡོད་ཀྱང༌། ཆོས་གཅིག་ཉིད་ཐུན་མོང་དུ་སྣང་བ་མ་ཡིན་གྱི། བག་ཆགས་མཐུན་པར་སད་པ་ཙམ་དུ་ཁས་བླངས་པའི་ཕྱིར་རོ། ། དེ་ལྟར་ན་སྣང་བ་ཐམས་ཅད་སྣང་མཁན་རང་གི་སེམས་ཡིན་ནོ་ཞེས་བྱ་བ་འདི་རྣལ་འབྱོར་སྤྱོད་པ་པ་དག་གི་གྲུབ་པའི་མཐའ་ཡིན་གྱི་གང་དང་གང་དུ་སྣང་བ་དེ་ཐམས་ཅད་དེ་དང་དེ་ཡིན་ནོ་ཞེས་བྱ་བ་དེ་ནི་དེའི་གྲུབ་པའི་མཐའ་མ་ཡིན་ཏེ། གཞན་དུ་སྣང་བ་ཐམས་ཅད་མ་འཁྲུལ་བ་དང༌། རྟོག་མེད་ཀྱི་ཤེས་པ་ལ་ཕྱི་རོལ་གྱི་དོན་དུ་སྣང་བ་ཡང་ཕྱི་རོལ་གྱི་དོན་དུ་ཧ་ཅང་ཐལ་བའི་ཕྱིར་རོ་ཞེས་བྱ་བ་འདི་ངེས་པ་ཡིན་ནོ། ། གཉིས་པ་ལ་གཟུང་འཛིན་རྫས་གཞན་ཡོད་པར་ཐལ་བ་དང༌།
གཟུང་འཛིན་མིག་ཤེས་ཀྱིས་རང་གི་དེ་མ་ཐག་རྐྱེན་མཐོང་བར་ཐལ་བ་དང༌། དེས་གཟུགས་མཐོང་བ་མི་སྲིད་པར་ཐལ་བ་དང་གསུམ་འཇུག་པར་སྣང་སྟེ། རྟོགས་པར་སླ་བས་རྒྱས་པར་མ་ཕྱེ་བ་ཡིན་ནོ། ། གཉིས་པ་རང་གི་ལུགས་རྣམ་པར་བཞག་པ་ལ། གཟུགས་མཚན་ཉིད་པ་མེད་ཀྱང་གཟུགས་ཀྱི་ཕུང་པོ་མཚན་ཉིད་པ་ཡོད་དོ། ། ཇི་ལྟར་ཞེ་ན། སྤུངས་སོ་ཞེས་པ་བཤད་པའི་གཞིར་ཞོག གང་སྤུངས་ན་རྣམ་པར་བརྟགས་པའི་གཟུགས་སམ། རྣམ་པར་ཤེས་པའི་ཚོགས་ལྔ་ལ་གཟུགས་སྒྲ་ལ་སོགས་པར་སྣང་བ་དེའོ། ། གང་དུ་སྤུངས་ན་བློ་རྟོག་པའི་ཡུལ་དུའོ། །
གང་གིས་སྤུངས་ན་བློ་རྟོག་པས་སོ། ། ཇི་ལྟར་སྤུངས་ན་གཟུགས་སུ་སྣང་བ་འདི་ནི་གཟུགས་སོ་ཞེས་བྱ་བ་ལ་སོགས་པ་སྒྲོ་བཏགས་པའི་ཚུལ་གྱིས་སོ། ། སྤུངས་པའི་ངོ་བོ་གང་ཞེ་ན། རྣམ་པར་བརྟགས་པའི་གཟུགས་སམ། གཟུགས་སུ་སྣང་བ་ལ་གཟུགས་སུ་སྒྲོ་བཏགས་པའི་ཆ་དེའོ། ། ཕུང་པོ་ལྷག་མ་བཞི་ལ་ཡང་དེ་བཞིན་དུ་སྦྱར་བར་བྱའོ། ། དེ་ལྟ་ན་ཡང་ཁྱད་པར་ནི་འདི་ཡིན་ཏེ། ཕྱི་མ་བཞིའི་སྐབས་སུ་སྤུང་བྱ་གང་ཡིན་པ་དེ་ཚོར་བ་ལ་སོགས་པ་མཚན་ཉིད་པ་ཡིན་ལ། འདིར་ནི་སྤུང་བྱ་གང་ཡིན་པ་དེ་གཟུགས་རུང་མཚན་ཉིད་པ་མ་ཡིན་ནོ། ། དེ་ལྟར་བཤད་པ་དེའི་ཚེ།
ཀུན་བཏགས་པའི་གཟུགས་ཕུང་ཡིན་ན་གཟུགས་ཀྱི་ཕུང་པོ་མཚན་ཉིད་པ་ཡིན་དགོས་ཏེ། གཟུགས་ཀྱི་ཕུང་པོ་ཡིན་ན་བཏགས་ཡོད་ཡིན་དགོས་པའི་ཕྱིར་རོ། ། ཀུན་བཏགས་པའི་ཚོར་བ་ལ་སོགས་པའི་ཕུང་པོ་ཡིན་ན། དེ་དང་དེའི་ཕུང་པོ་མཚན་ཉིད་པ་ཡིན་དགོས་ཏེ། འདིར་མིང་བཞིའི་ཕུང་པོ་རྫས་ཡོད་དུ་ཁས་ལེན་དགོས་པའི་ཕྱིར། འདི་ལ་རྣམ་བདེན་རྫུན་གྱི་སྐབས་ཅུང་ཟད་གཅིག་འབྱེད་དགོས་པར་གཞན་དུ་ཤེས་པར་བྱའོ། ། གསུམ་པ་རྩོད་པ་སྤང་བ་ལ། གཟུགས་ཕུང་ཡིན་ན་གཟུགས་རུང་ཡིན་དགོས་པའི་རྩོད་པ་སྤང་བ། སྐབས་འདིར་གཟུགས་ཕུང་ཁས་མི་ལེན་པའི་རྩོད་པ་སྤང་བ། གཟུགས་སྒྲ་ལ་སོགས་པ་ཁས་མི་ལེན་ན་རྣམ་གཞག་ཐམས་ཅད་འཆོལ་པའི་རྩོད་པ་སྤང་བའོ། །
དང་པོ་ནི་འདི་སྙམ་དུ་དོགས་པར་འགྱུར་ཏེ། ཀུན་བཏགས་པའི་གཟུགས་ཆོས་ཅན། འདུས་བྱས་དང་གཟུགས་རུང་དུ་ཐལ། གཟུགས་ཀྱི་ཕུང་པོ་ཡིན་པའི་ཕྱིར་ཞེ་ན། སྔ་མ་ལ་ཁྱབ་པ་མེད་དེ། ཀུན་བཏགས་པའི་གཟུགས་རང་གི་ངོ་བོ་འདུས་བྱས་མིན་ཡང་རང་གི་གདགས་གཞི་འདུས་བྱས་ཡིན་པའི་རྒྱུ་མཚན་གྱི་ཕུང་པོར་འཇོག་པའི་ཕྱིར། གཉིས་པ་ཡང་ཁྱབ་པ་མ་ངེས་པ་ཡིན་ཏེ། ཆོས་ཀྱི་སྐྱེ་མཆེད་པའི་གཟུགས་བཞིན་ནོ། ། དོན་དེ་ཉིད་ཤེས་པར་དཀའ་བས་བཤད་པར་བྱ་སྟེ། ཆོས་ཀྱི་སྐྱེ་མཆེད་པའི་གཟུགས་ནི་རྣམ་པ་ལྔ་སྟེ།
བསྡུས་པ་ལས་གྱུར་པ་དང༌། མངོན་པར་སྐབས་ཡོད་པ་དང༌། ཡང་དག་པར་བླངས་པ་ལས་བྱུང་བ་དང༌། ཀུན་བཏགས་པའི་གཟུགས་དང༌། དབང་འབྱོར་བའི་གཟུགས་སོ། ། དང་པོ་ནི་རྡུལ་ཕྲ་རབ་ཀྱི་གཟུགས་སོ། ། གཉིས་པ་ནི་ཡིད་རྟོག་པ་ཁོ་ནའི་ཡུལ་དུ་གྱུར་པའི་བར་སྣང་གི་སྐྱ་སེང་གེ་སོར་སྣང་བའོ། ། གསུམ་པ་ནི་སྡོམ་པ་དང་སྡོམ་མིན་དང་བར་མ་རྣམས་སོ། ། བཞི་པ་ནི། གཟུགས་བརྙན་གྱི་གཟུགས་ལ་བཤད་ལ།
དེའི་མཚན་གཞི་ནི་མཉམ་གཞག་རྟོག་པའི་ཡུལ་དུ་གྱུར་པའི་གཟུགས་ཏེ། དཔེར་ན་ཀེང་རུས་ཀྱི་ཏིང་ངེ་འཛིན་ལ་དེར་སྣང་བ་ལྟ་བུའོ། ། ལྔ་པ་ནི་ཟད་པར་དང༌། ཟིལ་མནོན་དང༌། རྣམ་ཐར་གྱི་སྤྱོད་ཡུལ་དུ་གྱུར་པའི་གཟུགས་ལ་སོགས་པའོ། ། འོ་ན་དེ་དག་གཟུགས་ཀྱི་ཕུང་པོ་ཡིན་མོད། གཟུགས་རུང་མིན་པའི་ཚུལ་ཇི་ལྟ་བུ། གཞུང་ཉིད་དུ་འབྱུང་བ་ལས་གྱུར་པའི་གཟུགས་སུ་བཤད་པ་མིན་ནམ་ཞེ་ན་དེའི་ལན་བཤད་པ། རྡུལ་ཕྲ་རབ་ནི་གཟུགས་རུང་མ་ཡིན་ཏེ། རང་ལུགས་ལ་ཁས་མི་ལེན་པའི་ཕྱིར་དང༌།
ཁས་ལེན་དུ་ཆུག་ཀྱང་དེ་ལ་ལུས་མེད་པར་གཞུང་ལས་བཤད་པའི་ཕྱིར་དང༌། བྱེ་བྲག་ཏུ་རྡུལ་ཕྲ་རབ་འབྱུང་གྱུར་དུ་ཁས་ལེན་པ་ནི། ཕྱི་ནང་གི་གཞུང་ལུགས་གང་ནས་ཀྱང་མི་འབྱུང་བའི་ཕྱིར། མངོན་པར་སྐབས་ཡོད་ཀྱང་རིགས་པའི་གཞུང་ལས་འབྱུང་བ་ལྟར་དོན་སྤྱིའམ་རྟོག་པའི་ཤེས་རྣམ་གང་རུང་ལ་མ་འདས་པའི་ཕྱིར་དང༌། ཡང་དག་པར་བླངས་པ་ལས་བྱུང་བ་གཟུགས་སུ་འདོད་པ་ནི་བྱེ་བྲག་ཏུ་སྨྲ་བའི་གོང་ན་གཞན་དུ་ཡང་མེད་པའི་ཕྱིར་དང༌། ཀུན་བཏགས་པ་དབང་འབྱོར་བའི་གཟུགས་གཉིས་ཀྱང་གཟུགས་མཚན་ཉིད་པ་ཡིན་ཏེ། གཞན་དུ་དེར་སྣང་བའི་ཤེས་པ་མ་འཁྲུལ་བར་ཐལ་བའི་ཕྱིར་རོ། ། གཉིས་པ་ནི། མཁས་པ་མ་ཡིན་གཞན་དག་ན་རེ། རྣམ་པར་རིག་པ་ཙམ་དུ་སྨྲ་བའི་ལུགས་ལ།
གཟུགས་ཀྱི་ཕུང་པོ་མཚན་ཉིད་པ་ལྟ་ཞོག དེའི་རྣམ་པར་བཞག་པར་ཡང་ཁས་མི་ལེན་ནོ་ཞེས་ཟེར་བ་དེ་ནི་རིགས་པ་མ་ཡིན་ཏེ། རྣམ་པར་རིག་པ་ཙམ་གྱི་ཐུན་མོང་མ་ཡིན་པ་རྣམ་པར་འཇོག་པའི་གཞུང་ཕུང་པོ་ལྔའི་རབ་ཏུ་བྱེད་པ་དང༌། ཐེག་པ་ཆེན་པོ་བསྡུས་པ་ལས་གཟུགས་ཀྱི་ཕུང་པོའི་རྣམ་གཞག་རྒྱས་པར་གསུངས་པའི་ཕྱིར་དང༌། རྣམ་པར་རིག་པ་ཙམ་གྱི་ཚུལ་ལ་རྩོད་པ་སྤང་བའི་གཞུང་ཉི་ཤུ་པའི་རབ་ཏུ་བྱེད་པ་ལས་ཕྱི་རོལ་གྱི་དོན་མེད་ཀྱང་གཟུགས་ཀྱི་ཕུང་པོའི་རྣམ་པར་གཞག་འཐད་པའི་ཚུལ་རྩོད་ལན་དང་བཅས་པ་རྒྱས་པར་གསུངས་པའི་ཕྱིར། གསུམ་པ་ནི། ཕལ་ཆེ་བ་དག་ན་རེ། གཟུགས་རུང་མཚན་ཉིད་པ་མེད་ན་གཟུགས་ཅན་ཕུང་པོ་དང་ཁམས་དང་སྐྱེ་མཆེད་མི་རུང་བར་ཐལ་བ་དང༌། སངས་རྒྱས་ཀྱི་གཟུགས་ཀྱི་སྐུ་མི་རུང་བར་ཐལ་བ་དང༌། བཀའ་དང་བསྟན་བཅོས་མི་རུང་བར་ཐལ་བ་ལ་སོགས་པ་འཕེན་པར་བྱེད་དོ། །
དེ་དག་ནི་ཡང་དག་པ་མ་ཡིན་ཏེ། ལན་རིམ་པ་བཞིན་དུ་བཤད་པ་ནི། རྣམ་པར་བརྟག་པའི་གཟུགས་ལ་ཕུང་པོར་འཇོག་པ་དང༌། ཀུན་གཞིའི་རྣམ་སྨིན་དང༌། ས་བོན་དང༌། ཁམས་དང་སྐྱེ་མཆེད་དང༌། གཞུང་ཉིད་ལ་གསལ་བའི་ཕྱིར་དང༌། ལོངས་སྤྲུལ་གྱི་སྐུ་གཉིས་ཡེ་ཤེས་ཡིན་པར་ཐེག་པ་ཆེན་པོ་བསྡུས་པ་ལས་འབྱུང་བའི་ཕྱིར་དང༌། མཚན་དང་དཔེ་བྱད་རྣམས་ཤེས་པ་ཡིན་པར་གཞུང་ཉིད་ལས་འབྱུང་བའི་ཕྱིར་དང༌། བཀའ་དང་བསྟན་བཅོས་རྣམས་ལྡན་པ་མིན་པའི་ཤེས་བྱེད་དུ་བྱེ་བྲག་ཏུ་སྨྲ་བའི་མངོན་པ་བ་དང༌།
ཐེག་པ་ཆེན་པོའི་མངོན་པ་བ་གཉིས་ཀས་མཐུན་པར་བཤད་པའི་ཕྱིར། དེ་ལྟར་དོན་ཚན་རྣམ་པ་གསུམ་གྱི་སྒོ་ནས་གཟུགས་ཀྱི་ཕུང་པོའི་རྣམ་པར་བཞག་པ་གྲུབ་པ་ཡིན་ནོ། ། གཉིས་པ་ཚོར་བའི་ཕུང་པོའི་མཚན་ཉིད་དེ་མཚན་གཞི་གང་ལ་གནས་བསམ་པ་ལ། སྤྱིར་ཚོར་བའི་དབྱེ་བ་ངོས་བཟུང༌། དེ་ལས་ཚོར་བའི་ཕུང་པོ་དངོས་བཏགས་སུ་འཇོག་པའི་ཚུལ། བྱེ་བྲག་ཏུ་གཞུང་གིས་བསྟན་པའི་མཚན་གཞི་ངོས་བཟུང་བའོ། ། དང་པོ་ལ་ཚོར་བའི་མིང་ཅན་ནི་གསུམ་སྟེ། ས་བོན་གྱི་ཆར་གྱུར་པ་དང༌། རྣམ་སྨིན་གྱི་ཆར་གྱུར་པ་དང༌། རྣམ་སྨིན་ལས་བྱུང་བའོ། །
དེ་དག་ཀྱང་གང་ཞེ་ན། རྟེན་འབྲེལ་ཚར་གཅིག་གི་རྣམ་པར་ཤེས་པ་དང་མཚུངས་པར་ལྡན་པའི་ཚོར་བ་དང༌། མིང་གཟུགས་ཀྱི་ཟླས་ཕྱེ་བའི་ཚོར་བ་དང༌། ཚོར་བ་ཞེས་བྱ་བའི་རང་མིང་གིས་བསྟན་པ་རྣམས་སོ། ། དང་པོ་གཉིས་ནི་མངོན་པ་སྤྱི་སྐད་དང་བསྟུན་ན་ལུང་དུ་མ་བསྟན་པ་ཁོ་ན་ཡིན་ལ། གསུམ་པ་ལ་དགེ་བ་དང་མི་དགེ་བ་དང་ལུང་དུ་མ་བསྟན་པའི་དབྱེ་བས་གསུམ་མོ། ། དང་པོ་ལ་ཡང་ཟང་ཟིང་དང་བཅས་མ་བཅས་སམ། ཟག་བཅས་དང་ཟག་མེད་ཀྱི་དབྱེ་བས་གཉིས་སོ། ། ཡང་ཚོར་བ་གསུམ་པ་ལ་ལུས་ཚོར་དང༌། སེམས་ཚོར་གྱི་དབྱེ་བས་གཉིས་སོ། །
ཚོར་བ་གང་ཡིན་ཐམས་ཅད་འདི་གཉིས་སུ་འདུས་པ་མ་ཡིན་ཏེ། ཀུན་གཞི་དང་ཉོན་ཡིད་འཁོར་གྱི་ཚོར་བ་དེར་མ་འདུས་པའི་ཕྱིར། མ་འདུས་པ་ཇི་ལྟར་ཞེ་ན། དེ་གཉིས་ཆོས་ཅན་ལུས་ཚོར་མིན་ཏེ་རྣམ་པར་ཤེས་པའི་ཚོགས་ལྔ་དང་མཚུངས་པར་ལྡན་པ་མ་ཡིན་པའི་ཕྱིར། སེམས་ཚོར་མ་ཡིན་ཏེ། ཡིད་ཀྱི་རྣམ་པར་ཤེས་པ་དང་མཚུངས་པར་མི་ལྡན་པའི་ཕྱིར། ཡང་གཉིས་པོ་དེ་ལས་ཕྱེ་ན། ཚོར་བའི་ཚོགས་དྲུག་ཏུ་ཡང་འགྱུར་རོ། ། སྔ་མ་གཉིས་པོ་དེ་དྲུག་པོ་འདིར་ཡང་མ་འདུས་པ་ཡིན་ཏེ། འདུས་ན་ཡིད་ཀྱི་འདུས་ཏེ་རེག་པ་ལས་བྱུང་བའི་ཚོར་བ་ཡིན་དགོས་པ་ལས་དེ་མ་ཡིན་པའི་ཕྱིར།
ཇི་ལྟར་ཞེ་ན། རང་གི་བདག་རྐྱེན་ཡིད་དབང་ལས་མ་སྐྱེས་པའི་ཕྱིར་རོ། ། ཡང་ཚོར་བ་ལ་རྩ་བའི་དབྱེ་བ་གསུམ་སྟེ། གང་ཞེ་ན་བདེ་སྡུག་བཏང་སྙོམས་སོ། ། དང་པོ་ལ་གཉིས་ཏེ། ལུས་ཚོར་བདེ་བ་དང༌། སེམས་ཚོར་བདེ་བའོ། ། གཉིས་པ་ལ་གཉིས་ཏེ། བདེ་བ་དང་ཡིད་བདེ་བའོ། ། སྡུག་བསྔལ་ལ་གཉིས་ཏེ།
ཡིད་མི་བདེ་བ་དང༌། ལུས་ཚོར་སྡུག་བསྔལ་ལོ། ། འོ་ན་སེམས་ཚོར་སྡུག་བསྔལ་ལ་མི་བདེ་བ་དང་ཡིད་མི་བདེ་བ་གཉིས་སུ་མི་འབྱེད་པ་ཅི་ཞེ་ན། དེའི་རྒྱུ་མཚན་ནི་གང་སེམས་ཀྱི་ཚོར་བ་ཡིན་པ་ལ་སིམ་པ་མ་ཡིན་པར་ཉམས་སུ་མྱོང་བ་ཡིན་ན། ཡིད་མི་བདེ་ཡིན་པས་ཁྱབ་པའི་རྒྱུ་མཚན་གྱིས་སོ། ། ཅིག་ཤོས་ལ་སོ་སོར་འབྱེད་པ་ནི་སེམས་ཀྱི་ཚོར་བ་གང་ཞིག་སིམ་པར་ཉམས་སུ་མྱོང་བ་ཡིན་ན་སེམས་བདེ་ཡིན་པས་ཁྱབ་ཀྱང་ཡིད་བདེ་ཡིན་པས་མ་ཁྱབ་པའི་ཕྱིར། དེའི་རྒྱུ་མཚན་ཡང་ཡིད་བདེ་ཡིན་ན་དགའ་བ་ཡིན་དགོས་ལ། སེམས་བདེ་ཡིན་པ་ལ་དེ་ཡིན་མི་དགོས་པའི་ཕྱིར། འོ་ན་ཚོར་བ་ལྔའི་གྲངས་འཛིན་པའི་ཚུལ་ཇི་ལྟར་ཞེ་ན། དེ་ལ་གཉིས་ཏེ།
སྤྱིར་ཚོར་བ་ལྔ་དང༌། བྱེ་བྲག་ཚོར་བའི་དབང་པོ་ལྔའི་གྲངས་བགྲང་བའི་ཚུལ་ལོ། ། དང་པོ་ནི། ལུས་ཚོར་བདེ་སྡུག་གཉིས། སེམས་ཚོར་བདེ་སྡུག་གཉིས། བཏང་སྙོམས་ཏེ་ལྔའོ། ། བཏང་སྙོམས་ལ་ཡང་ལུས་སེམས་ཀྱི་དབྱེ་བས་གཉིས་སུ་ཡོད་མོད། གཅིག་ཏུ་བྱས་སོ། ། གཉིས་པ་ནི། བདེ་བ་ཡིད་བདེ་བཏང་སྙོམས་གསུམ་དང༌།
ལུས་ཚོར་སྡུག་བསྔལ་དང་ཡིད་མི་བདེ་རྣམས་སོ། ། དེའི་རྒྱུ་མཚན་ཡང༌། བདེ་བའི་དབང་པོ་དང༌། ཡིད་བདེ་བའི་དབང་པོ་སོ་སོར་མ་བགྲངས་ན་ཚོར་བའི་དབང་པོ་ལྔ་མི་འབྱུང་བའི་ཕྱིར་དང༌། ལུས་ཚོར་བདེ་བས་ནི་བདེ་བའི་དབང་པོའི་བྱ་བ་གང་ཡང་མི་བྱེད་པའི་ཕྱིར། གཉིས་པ་དངོས་བཏགས་བསམ་པ་ནི། ས་བོན་དང་རྣམ་སྨིན་གྱི་ཆར་གྱུར་པའི་ཚོར་བ་གཉིས་ནི། ཚོར་བའི་ཕུང་པོར་འཇོག་པའི་དུས་ཀྱི་སྤུང་བྱ་མིན་ཏེ། ཚོར་ཕུང་གི་རྣམ་གཞག་འཆད་པའི་སྐབས་སུ་མ་བཤད་པའི་ཕྱིར་དང༌། དེའི་མཚན་ཉིད་འཆད་པའི་སྐབས་སུ་མི་འཆད་པའི་ཕྱིར།
ཟག་མེད་ཀྱི་ཚོར་བ་ཡང་འདིའི་ཚོར་ཕུང་མཚན་ཉིད་པ་མ་ཡིན་ཏེ། མཚན་གཞིའི་སྐབས་སུ་མ་བཤད་པ་དང༌། མཚན་ཉིད་མ་ཚང་བའི་ཕྱིར། འོ་ན་མཚན་གཞི་འཆད་པའི་སྐབས་སུ་ཟང་ཟིང་མེད་པའི་ཚོར་བ་བཤད་པ་མིན་ནམ་ཞེ་ན། དེ་ཟག་མེད་ཀྱི་ཚོར་བ་ལ་ངོས་འཛིན་པ་མི་རུང་སྟེ། དེའི་ནང་ཚན་དུ་གྱུར་པའི་ཚོར་བ་སྡུག་བསྔལ་བཤད་པའི་ཕྱིར། དེའི་སྡུག་བསྔལ་དེ་ཡང་གང་ཞེ་ན། མི་ཤེས་པ་ཀུན་ཤེས་པའི་དབང་པོ་རྒྱུད་ལ་ལྡན་པའི་གང་ཟག་གི་རྒྱུད་ཀྱི་ཡིད་མི་བདེའམ། དགྲ་བཅོམ་པའི་རྒྱུད་ཀྱི་ལུས་ཚོར་སྡུག་བསྔལ་ལྟ་བུ་ལ་བྱའོ། ། ཞེས་བོད་སྔ་མ་དག་གསུང་ངོ༌། །
གསུམ་པ་འདིར་བསྟན་ངོས་བཟུང་བ་ལ། སྤྱིར་གང་གི་རྣམ་སྨིན་གང་ཡིན་དཔྱད། བྱེ་བྲག་འདིར་བསྟན་གྱི་ཚོར་བ་དེ་རྣམ་སྨིན་དངོས་སམ་དེ་ལས་བྱུང་བ་གང་ཡིན་དཔྱད་པའོ། ། དང་པོ་ནི། མི་དགེ་བའི་ལས་ཀྱི་རྣམ་པར་སྨིན་པ་ནི། ལུས་ཚོར་སྡུག་བསྔལ་ཁོ་ན་ཡིན་ལ། ཡིད་མི་བདེ་ནི་མ་ཡིན་ཏེ། དེ་ལ་ལུང་མ་བསྟན་མ་ཡིན་པའི་ཕྱིར། འོ་ན་དེ་རྣམ་སྨིན་དངོས་སམ་རྣམ་སྨིན་ལས་བྱུང་བ་གང་ཡིན་ཞེ་ན། འདི་རྣམ་སྨིན་དངོས་མ་ཡིན་ཏེ།
རྣམ་སྨིན་དངོས་ནི་ངན་སོང་གི་ཀུན་གཞིའི་རྣམ་སྨིན་གྱི་ཆ་ཡིན་ལ། དེ་ལ་ནི་ཚོར་བ་སྡུག་བསྔལ་ཡོད་པ་མ་ཡིན་པའི་ཕྱིར། ཟག་པ་དང་བཅས་པའི་དགེ་བའི་ལས་ཀྱི་རྣམ་པར་སྨིན་པ་ནི། ལུས་དང་སེམས་ཀྱི་ཚོར་བ་བདེ་བ་ཡིན་ལ། དེ་རྣམ་སྨིན་དངོས་སམ་རྣམ་སྨིན་ལས་སྐྱེས་པ་ཡིན་བརྟག་གྲང་ན། རྣམ་སྨིན་དངོས་ནི་མ་ཡིན་ཏེ། དེའི་རྣམ་སྨིན་དངོས་ནི་བདེ་འགྲོའི་ཀུན་གཞིའི་རྣམ་སྨིན་གྱི་ཆ་དེ་ཉིད་ཡིན་ལ། དེ་ལམ་ནི་ཚོར་བ་བདེ་བ་དང་མཚུངས་པར་ལྡན་པ་མི་སྲིད་པའི་ཕྱིར། བྱེ་བྲག་ཏུ་བསམ་གཏན་བཞི་པ་ཡན་ཆད་ཀྱི་ཟག་པ་དང་བཅས་པའི་དགེ་བའི་ལས་ཀྱི་རྣམ་པར་སྨིན་པ་ནི། ཚོར་བ་བཏང་སྙོམས་ཁོ་ན་ཡིན་ལ།
དེ་ལ་ནི་རྣམ་སྨིན་དངོས་དང་རྣམ་སྨིན་ལས་བྱུང་བ་གཉིས་ཀ་ཡོད་དེ། དེའི་རྣམ་སྨིན་གྱི་ཆར་གྱུར་པའི་ཀུན་གཞིའི་རྣམ་པར་ཤེས་པ་དེ་ཚོར་བ་བཏང་སྙོམས་དང་མཚུངས་པར་ལྡན་པའི་ཕྱིར་ཞེས་བཤད་ན་མངོན་པ་སྤྱི་སྐད་དང་མཐུན་ལ། རང་གི་བློས་གཞུང་དོན་ལ་བརྟགས་ནས་ཉེ་བར་སྦྱར་ན། བདེ་འགྲོ་དང་ངན་འགྲོ་གང་ཡིན་ཀྱང་དེ་དང་དེའི་ཀུན་གཞིའི་རྣམ་སྨིན་གྱི་ཆ་གང་ཡིན་པ་དེ་ཚོར་བའི་ངོ་བོ་མ་ཡིན་ཀྱང་གོ་རིམ་བཞིན་དུ་བདེ་བ་དང་སྡུག་བསྔལ་གྱི་ངོ་བོར་སྐྱེས་པ་ཡིན་ལ། དེ་ཉིད་རྣམ་སྨིན་དངོས་སུ་བཞག་པ་ཡིན་ལ། དེ་ཚོར་བ་བདེ་སྡུག་གི་རྣམ་སྨིན་དངོས་སུ་མི་བཞག་གོ ། དེ་ཡང་ཇི་ལྟར་ཞེ་ན། དེ་དང་དེའི་ཀུན་གཞིའི་རྣམ་སྨིན་གྱི་ཆ་དེ་ཆོས་ཅན། གོ་རིམ་བཞིན་དུ་བདེ་བ་དང་སྡུག་བསྔལ་ཞེས་བྱ་སྟེ། བདེ་འགྲོར་སྐྱེས་ཐོབ་ཀྱི་རྣམ་སྨིན་གྱི་ཕུང་པོ་ཡིན་པའི་ཕྱིར་དང༌།
ངན་འགྲོར་སྐྱེས་ཐོབ་ཀྱི་རྣམ་སྨིན་གྱི་ཕུང་པོ་ཡིན་པའི་ཕྱིར། ཚོར་བ་གསུམ་གྱི་ཟླས་ཕྱེ་བའི་བདེ་བ་རྣམ་སྨིན་དུ་འཇོག་པ་མ་ཡིན་ཏེ། གཞན་དུ་ན་བསམ་གཏན་བཞི་པ་ཡན་ཆད་ཀྱི་དགེ་བའི་ལས་ཀྱི་རྣམ་སྨིན་བདེ་བ་མེད་པར་ཐལ་བའི་ཕྱིར་རོ། ། དེའི་དུས་ཀྱི་བཏང་སྙོམས་ལ་བདེ་བའི་མིང་གིས་འདོགས་སོ་ཞེ་ན། ཁོ་བོ་ཅག་གི་འདོད་པ་སྔ་མ་དེ་གྲུབ་པ་ཡིན་ནོ། ། མདོར་ན་རྣམ་སྨིན་དངོས་སམ་དེ་ལས་བྱུང་བ་ཡིན་ཀྱང་འདྲ་སྟེ། བདེ་སྡུག་བཏང་སྙོམས་གསུམ་པོ་གང་ཡིན་ཀྱང་རུང༌། འདིར་དངོས་སུ་བསྟན་པའི་ཚོར་བ་དེ་ཡིན་ན་ལུང་མ་བསྟན་ཡིན་དགོས་ཏེ། གཞུང་ལས་རྣམ་སྨིན་གྱི་འབྲས་བུ་ཁོ་ནར་བཤད་པའི་ཕྱིར། གསུམ་པ་ལ།
དངོས་དང་དེས་གཞན་ཡང་མཚོན་པར་བསྟན་པའོ། ། དང་པོ་ནི། འདིར་བསྟན་གྱི་ཚོར་ཕུང་དེ་རྣམ་སྨིན་གྱི་འབྲས་བུ་ཡིན་ཏེ། འདིར་བསྟན་གྱི་ཚོར་བ་གང་ཡིན་པ་དེ་ཐམས་ཅད་ཚོར་བའི་ཚོགས་དྲུག་ཏུ་བསྡུས་ནས་བཤད་པའི་ཕྱིར་དང༌། ཅིག་ཤོས་ནི་སྒྲིབ་ལ་ལུང་དུ་མ་བསྟན་པ་ཡིན་པའི་ཕྱིར། གཉིས་པ་ནི། འདིར་དགེ་བ་དང་མི་དགེ་བའི་ལས་ཀྱི་རྣམ་སྨིན་སོ་སོར་མྱོང་བའི་ཕྱིར། དེ་ཡང་ཇི་ལྟར་ཞེ་ན། ཀུན་གཞི་དང་ཉོན་ཡིད་འཁོར་གྱི་ཚོར་བ་ལ་སྒྲུབ་བྱེད་གཉིས་པོ་དེ་མ་ཞུགས་པའི་ཕྱིར། མ་ཞུགས་པ་ཇི་ལྟར་ཞེ་ན་ཡུལ་དབང་ཡིད་བྱེད་གསུམ་འདུས་པ་ལས་བྱུང་བའི་ཚོར་བ་མ་ཡིན་པའི་ཕྱིར་དང༌།
ཀུན་གཞིའི་འཁོར་གྱི་ཚོར་བ་ལ་བདེ་སྡུག་སོ་སོར་མྱོང་བ་མེད་པའི་ཕྱིར་དང༌། ཅིག་ཤོས་ནི་སྒྲིབས་ལུང་མ་བསྟན་ཡིན་པའི་ཕྱིར། གཉིས་པ་ནི། འདིར་དངོས་ས་བཤད་པའི་ཚོར་བའི་ཕུང་པོ་དེ་ཉེ་བར་ལེན་པའི་རྣམ་སྨིན་གྱི་འབྲས་བུ་ཡིན་པར་གྲུབ་པ་ན་འདིར་དངོས་སུ་བཤད་པའི་གཟུགས་ཀྱི་ཕུང་པོ་དང༌། འདུ་ཤེས་དང་འདུ་བྱེད་རྣམས་ཀྱང་སྤྱིར་ཉེ་བར་ལེན་པའི་ཕུང་པོ་དང༌། བྱེ་བྲག་རྣམ་སྨིན་ལས་བྱུང་བ་ཡིན་པར་གྲུབ་བོ། ། དེ་ལ་རྩོད་པ་གཉིས་འབྱུང་བར་འགྱུར་ཏེ། འདུས་བྱས་ཐམས་ཅད་འདིར་བསྟན་གྱི་ཕུང་པོར་བསྡུ་དགོས་པའི་རྩོད་པ། རྣམ་ཤེས་ཀྱི་ཕུང་པོའང་རྣམ་སྨིན་གྱི་འབྲས་བུར་ཐལ་བའི་རྩོད་པ་སྤང་བའོ། ། དང་པོ་ནི་འདི་སྙམ་དུ་ཇི་སྐད་དུ་བཤད་པ་དེ་ནི་རིགས་པ་མ་ཡིན་ཏེ་གཟུགས་ཅན་ཇི་སྙེད་པ་དེ་ཐམས་ཅད་གཟུགས་ཀྱི་ཕུང་པོ་འདིར་བཤད་པ་དེར་བསྡུ་དགོས་པ་ཡིན་ནོ། །
ཅི་སྟེ་དེ་ནི་ཁྱེད་ཀྱིས་ལེགས་པར་མ་སྨྲས་ཏེ། ཟག་པ་མེད་པའི་གཟུགས་ཇི་སྙེད་པ་འདིར་མ་བསྡུས་པའི་ཕྱིར་དང༌། ཟག་པ་དང་བཅས་པའི་གཟུགས་དགེ་བ་རྣམས་ཀྱང་འདིས་མ་བསྡུས་པའི་ཕྱིར། དང་པོ་གྲུབ་སྟེ་འདིར་བསྟན་གྱི་གཟུགས་ཕུང་ལ་འབྱུང་བ་དང་འབྱུང་འགྱུར་གང་རུང་གིས་ཁྱབ་ལ། དེ་ལ་དེ་མེད་པའི་ཕྱིར་རོ། ། དེ་ཡང་འདི་སྐད་དུ། རྗེ་བཙུན་ཉིད་ཀྱིས་འབྱུང་མེད་གཟུགས་དོན་ལྟ་དང་ཞེས་བཤད་པའི་ཕྱིར་རོ། ། འོ་ན་ཆོས་ཀྱི་སྐྱེ་མཆེད་པའི་གཟུགས་བཤད་པ་མིན་ནམ་ཞེ་ན། དེ་ཡང་ཟག་བཅས་ཀྱི་དབང་དུ་བྱས་པ་ཡིན་ཏེ་བདག་གི་འཁྲུལ་གཞིར་བཤད་པའི་ཕྱིར། དེ་ལྟ་ན་ཡང་འདུས་བྱས་ཐམས་ཅད་ཕུང་པོ་ལྔར་མ་བསྡུས་པའི་སྐྱོན་མེད་དེ།
ཟག་པ་མེད་པའི་གཟུགས་དགེ་བ་དང༌། ཟག་པ་དང་བཅས་པའི་གཟུགས་ཅན་ཐམས་ཅད་ཀྱི་ས་བོན་ཀུན་གཞིའི་རྣམ་པར་ཤེས་པས་བསྡུས་པའི་ཕྱིར། ཡང་འདུ་ཤེས་དང་འདུ་བྱེད་མཐའ་དག་ཀྱང་འདིར་བསྟན་པའི་དེ་གཉིས་ཀྱིས་བསྡུས་པ་མིན་ཏེ། ཀུན་གཞི་དང་ཉོན་ཡིད་འཁོར་གྱི་དེ་གཉིས་ལ་འདིར་བསྟན་པའི་དེ་གཉིས་ཀྱི་མཚན་ཉིད་དང༌། མཚན་གཞི་གང་ཡང་མ་ཚང་བའི་ཕྱིར་དང༌། ཟག་པ་མེད་པའི་དེ་གཉིས་ལ་ཡང་དེ་དག་མ་ཚང་བའི་ཕྱིར་རོ། ། མདོར་ན་འདིར་བསྟན་གྱི་ཚོར་བ་རྣམ་སྨིན་གྱི་ཕུང་པོར་གྲུབ་པ་ན་གཞན་གསུམ་པོ་ཡང་དེར་གྲུབ་པ་ལས་འོས་མེད་དོ། ། གཉིས་པ་ནི། འོ་ན་རྣམ་པར་ཤེས་པའི་ཕུང་པོ་ལ་ཡང་དེར་མཚུངས་སོ་ཞེ་ན་མཚུངས་པ་མ་ཡིན་ཏེ། དེ་ལ་སེམས་ཡིད་རྣམ་པར་ཤེས་པ་གསུམ་བཤད་པའི་ནང་ནས་གསུམ་པ་རྣམ་པར་ཤེས་པའི་ཚོགས་དྲུག་པོ་དེ་ལ་ནི་སྔ་མ་བཞི་པོ་དག་དང་མཚུངས་པར་ཁས་ལེན་ལ།
སེམས་ཡིད་གཉིས་ལ་དེ་ཁས་མི་ལེན་པའི་ཕྱིར། འོ་ན་ཟག་པ་མེད་པའི་རྣམ་པར་ཤེས་པ་གང་དུ་བསྡུ་ཅེ་ན། ཀུན་གཞིའི་སྟེང་དུ་དེའི་ས་བོན་བསགས་པར་བསྡུས་སོ། ། དེ་ལྟར་ན་འདིར་དངོས་སུ་བསྟན་པའི་ཆོས་གསུམ་གྱི་རྣམ་པར་བཞག་པ་ནི། ཉེ་བར་ལེན་པའི་ཆོས་གསུམ་པོ་ཁོ་ནའི་དབང་དུ་བྱས་པར་གསལ་ཏེ། ཆོས་གསུམ་པོའི་གྲངས་ངེས་དང༌། མཚན་ཉིད་དང༌། རྣམ་གཞག་དང༌། གོ་རིམ་དང༌། སྒྲ་དོན་དང༌།
དཔེ་འཆད་པའི་གནས་སྐབས་ཏེ། དེ་ཐམས་ཅད་ཀྱི་སྐབས་སུ་ཉེ་བར་ལེན་པའི་ཆོས་གསུམ་གྱི་དབང་དུ་བྱས་པར་ཤིན་ཏུ་གསལ་བའི་ཕྱིར། རབ་དབྱེའི་སྐབས་སུ་ནི་དེར་མ་ངེས་ཏེ། དེར་ནི་སྤྱིར་སངས་རྒྱས་ཀྱི་གསུང་རབ་ལས་འབྱུང་བའི་ཆོས་རྣམས་ཀྱི་རྣམ་པའི་རབ་ཏུ་དབྱེ་བ་མཐའ་དག་འབྱེད་པའི་སྐབས་ཡིན་པའི་ཕྱིར། ཞེས་བྱ་བ་འདི་ནི་ཚོར་བའི་ཕུང་པོའི་རྣམ་པར་བཞག་པ་གཞན་གྱིས་མ་བཤད་པ་དག་ལེགས་པར་བཤད་པ་ཡིན་ནོ།། །། གསུམ་པ་འདུ་ཤེས་དང་འདུ་བྱེད་ཀྱི་མཚན་ཉིད་གང་ལ་གནས་བསམ་པ་ལ་དངོས་དང་དོགས་པ་སྤང་བའོ། ། དང་པོ་ནི། བཤད་མ་ཐག་པའི་རྣམ་སྨིན་གྱི་འབྲས་བུར་གྱུར་པའི་ཚོར་བ་དེ་དང་མཚུངས་པར་ལྡན་པའི་འདུ་ཤེས་དང་འདུ་བྱེད་གང་ཡིན་པ་དེ་ལ་འདིར་བསྟན་པའི་ཆོས་དེ་གཉིས་ཀྱི་མཚན་ཉིད་ཚང་བ་ཡིན་གྱི་གཞན་ལ་མ་ཡིན་ཏེ། གསུམ་པོ་དེ་མཚུངས་ལྡན་ཁོ་ནར་འབྱུང་དགོས་པའི་ཕྱིར་དང༌། དེ་གསུམ་གྱི་རྣམ་གཞག་འཆད་པའི་སྐབས་སུ་གསུམ་ཀ་ལ་ཚོགས་དྲུག་དྲུག་ཕྱེ་ནས་རྣམ་སྨིན་ལས་བྱུང་བ་ཁོ་ནར་བཤད་པའི་ཕྱིར།
དེའི་དུས་ཀྱི་ཡུལ་དབང་གཉིས་ནི་དོན་དུ་སྣང་བ་དང༌། སེམས་ཅན་ཏུ་སྣང་བ་གཉིས་ཡིན་ལ། ཡིད་ལ་བྱེད་པ་ནི་ཀུན་གཞིའི་རྣམ་སྨིན་གྱི་ཆ་ཉིད་དམ། དེ་ལས་བྱུང་བའི་ཡིད་བྱེད་རྣམས་སོ། ། དེ་ལྟར་བཤད་པ་ན་མ་དག་པ་འཁོར་བའི་གནས་སྐབས་ཀྱི་ཆོས་གསུམ་གྱི་རྣམ་པར་བཞག་པ། དག་ལ་མ་དག་པ་འཕགས་པ་སློབ་པའི་གནས་སྐབས་ཀྱི་ཆོས་གསུམ་གྱི་རྣམ་པར་བཞག་པ་དང༌། ཤིན་ཏུ་རྣམ་པར་དག་པ་སངས་རྒྱས་པའི་ཆོས་གསུམ་གྱི་རྣམ་པར་བཞག་པ་དང་གསུམ་དུ་འབྱེད་པའི་ཚུལ་ཤེས་དགོས་ལ། དེའི་ཚུལ་ཡང་ཐེག་པ་ཆེན་པོ་མདོ་སྡེའི་རྒྱན་དང་ཐེག་བསྡུས་ལས་རྒྱས་པར་ཤེས་དགོས་ཤིང༌། འདིར་ཡང་རྣམ་པའི་རབ་དབྱེ་འཆད་པའི་སྐབས་སུ་གསལ་བར་གསུངས་སོ། ། དེ་ལྟ་མོད་ཀྱི་མཚན་ཉིད་ནས་དཔེའི་བར་ནི་མ་དག་པའི་ཆོས་གསུམ་ཁོ་ནའི་དབང་དུ་བྱས་པར་གསལ་ལོ། །
གཉིས་པ་དོགས་པ་སྤང་པ་ལ། འོ་ན་འདུ་ཤེས་དང་འདུ་བྱེད་གང་ཡིན་ཐམས་ཅད་འདིར་བསྡུས་སམ་ཤེ་ན། མ་ཡིན་ཏེ་སངས་རྒྱས་ཀྱི་ས་དང་སློབ་པའི་མཉམ་གཞག་ཟག་མེད་དང་མཚུངས་པར་ལྡན་པའི་ཤེས་བྱེད་གཉིས་པོ་ལ་འདིར་དངོས་སུ་བསྟན་པའི་མཚན་ཉིད་དང་མཚན་གཞི་དེ་དག་མ་ཚང་བའི་ཕྱིར། འོ་ན་ལྡན་མིན་འདུ་བྱེད་སོགས་ལ་འདིའི་མཚན་ཉིད་ཇི་ལྟར་ཚང་ཞེ་ན། འདུ་བྱེད་ཅེས་བྱ་བའི་སྒྲ་ནི་འཇུག་པའི་གནས་སྐབས་གསུམ་སྟེ། ཡངས་པར་བྱས་པའི་ཚེ་འདུས་བྱས་ཐམས་ཅད་དང༌། བར་མར་བྱས་པའི་ཚེ་ཕུང་པོ་གཞན་བཞི་ལས་མ་གཏོགས་པའི་འདུས་བྱས་ཐམས་ཅད་དང༌། དོག་པར་བྱས་པའི་ཚེ་སེམས་བྱུང་སེམས་པ་ཁོ་ན་ལ་འཇུག་པ་ལས། མཚན་ཉིད་འཆད་པའི་སྐབས་སུ་སྒྲ་དོག་པ་དང༌། རྣམ་གཞག་འཆད་པའི་སྐབས་སུ་སྒྲ་ཅུང་ཟད་ཡངས་པར་བྱས་ཏེ་བཤད་པ་ཡིན་པས།
ལྡན་པ་མིན་པའི་འདུ་བྱེད་གཞན་རྣམས་འདུ་བྱེད་བཏགས་པ་བ་དང༌། དེའི་ཕུང་པོ་མཚན་ཉིད་པར་བཞག་པ་ཡིན་ནོ། ། ཡང་དོགས་པ་གསུམ་པ་ནི། མིག་ཤེས་དང་མཚུངས་པར་ལྡན་པའི་འདུ་ཤེས་ཡོད་ན། དེ་འདྲའི་མཚན་འཛིན་ཡོད་པར་འགྱུར་ལ། དེ་ཡོད་ན་དེ་དང་མཚུངས་པར་ལྡན་པའི་སྒྲ་དོན་འཛིན་པའི་རྟོག་པ་ཡོད་པར་འགྱུར་རོ། ། དེས་མཚོན་ནས་དབང་ཤེས་དང་མཚུངས་པར་ལྡན་པའི་དྲན་འདུན་མོས་པ་གསུམ་ཇི་ལྟར་འབྱུང་སྙམ་དུ་དོགས་པར་འགྱུར་རོ། ། དེའི་ལན་ལ་རང་གི་ལན་འཐད་པ་དང༌། གཞན་གྱི་ལན་མི་འཐད་པའོ། ། དང་པོ་ནི།
མཚན་མར་འཛིན་པ་དང༌། དྲན་པ་དང༌། མོས་པ་དང༌། འདུན་པ་སོགས་པ་སྒྲ་དོན་འདྲེས་འཛིན་གྱི་རྟོག་པ་ཡིན་ནམ་སྙམ་པའི་དོགས་པ་འབྱུང་བའི་གཞི་ཡོད་པ་རྣམས་ལ་རྟོག་པའི་ངོ་བོར་གྱུར་པ་དང་རྟོག་མེད་ཀྱི་ངོ་བོར་གྱུར་པ་གཉིས་གཉིས་ཡོད་དོ། ། ཇི་ལྟར་ཞེ་ན། མིག་ཤེས་ཀྱིས་དུང་གི་ཁ་དོག་མཐོང་བའི་ཚེ། ཡུལ་དེའི་ཁྱད་པར་མ་བྱེད་པར་ཡུལ་དེའི་ངོ་བོ་རིག་ཙམ་ནི་གཙོ་བོ་སེམས་སོ། ། ཁྱད་པར་སོ་སོར་ཕྱེ་ནས་མཐོང་བ་ནི་སེམས་ལས་བྱུང་བའོ། ། ཁྱད་པར་འབྱེད་པའི་ཚུལ་ནི་དུ་མར་འགྱུར་ཏེ། དེ་ཡང་དོགས་པའི་གནས་ཡོད་པ་བཞི་པོ་དེ་ལ་མཚོན་ནས།
ཁ་དོག་དཀར་བ་དང༌། དབྱིབས་སྦྲམ་པ་ལ་སོགས་པའི་མཚན་མ་འཛིན་པའི་རིག་པ་ནི་རྟོག་མེད་ཀྱི་ངོ་བོར་གྱུར་པའི་འདུ་ཤེས་སོ། ། དེར་ཞེན་པ་ནི་རྟོག་པའོ། ། ཡང་སྔར་ཡང་ཡང་མཐོང་ཟིན་པའི་དབྱིབས་དང་ཁ་དོག་དེ་ཉིད་འཛིན་པ་ནི་རྟོག་མེད་ཀྱི་དྲན་པའོ། ། དེར་ཞེན་པ་ནི་རྟོག་པའོ། ། སྔར་ངེས་པ་དྲངས་ཟིན་པའི་དབྱིབས་དང་ཁ་དོག་མཐོང་བའི་ཤེས་པ་ནི་རྟོག་མེད་ཀྱི་མོས་པའོ། ། དེར་ཞེན་པ་ནི་རྟོག་པའོ། ། དེ་བཞིན་དུ་ཁ་དོག་མཐོང་ཙམ་ནས་ཡིད་དུ་འོང་བར་སྣང་བ་ནི་རྟོག་མེད་འདོད་ཆགས་སོ། ། དེར་ཞེན་པ་ནི་རྟོག་པའོ། ། ཡང་ཁ་དོག་མཐོང་ཙམ་ནས་ཡིད་དུ་མི་འོང་བར་སྣང་བ་ནི་རྟོག་མེད་ཀྱི་ཁོང་ཁྲོ་བའོ། །
དེར་ཞེན་པ་ནི་རྟོག་པའོ། ། ཡིད་ཤེས་ཁོ་ནའི་ས་པ་རྣམས་ལ་དེ་ལྟ་བུའི་དབྱེ་བ་གཉིས་ཡོད་པ་མ་ཡིན་ཏེ། ལྟ་བ་དང་ཐེ་ཚོམ་བཞིན་ནོ། ། གཉིས་པ་གཞན་ལན་མི་འཐད་པ་ནི། བླ་མ་རྗེ་བཙུན་པའི་གསུང་གིས་མིག་ཤེས་འཁོར་གྱི་དྲན་པ་དང་འདོད་ཆགས་སོགས་མི་འབྱུང་ཡང་དེས་དྲངས་ནས་སྐྱེས་པ་ལ་དེའི་འཁོར་དུ་བྱུང་བའི་མིང་གིས་བཏགས་པ་ཡིན་ཞིང༌། དྲན་འདུན་མོས་པ་ལ་སོགས་པའི་དངོས་རྒྱུར་གྱུར་པའི་སེམས་བྱུང་ཞིག་ལ་དེའི་མིང་གིས་བཏགས་པ་ཡིན་ནོ། ། ཞེས་བྱ་བ་འདི་ནི་ཆོས་ཀྱི་གྲགས་པའི་དགོངས་པ་ལས་གྲུབ་པ་ཡིན་ནོ་ཞེས་གསུང་ངོ༌། ། འདི་ནི་རིགས་པ་མ་ཡིན་ཏེ། ཧ་ཅང་ཐལ་བ་དང༌། རིགས་པ་མཁྱེན་པའི་དགོངས་པ་དང་འགལ་བའི་ཕྱིར་རོ། །
ཇི་ལྟར་ཞེ་ན། འོ་ན་མིག་ཤེས་འཁོར་དུ་ཐེ་ཚོམ་དང༌། ཀུན་གཞིའི་འཁོར་དུ་ཡང་སེམས་བྱུང་གཞན་འབྱུང་བར་འགྱུར་ཏེ། དེས་དྲངས་པའི་ཐེ་ཚོམ་དང༌། ཤེས་རབ་ལ་སོགས་པ་གཞན་དང་གཞན་འབྱུང་བའི་ཕྱིར་རོ། ། རིགས་པ་མཁྱེན་པའི་གཞུང་དང་ཡང་འགལ་ཏེ། ཇི་སྐད་དུ། གལ་ཏེ་འདོད་དང་མི་འདོད་པར། ། སྣང་བ་རྟོག་ཡིན་དོན་བློ་མིན། ། ཞེས་བྱ་བའི་གཞུང་གི་ཕྱོགས་སྔ་མ་ཞལ་གྱིས་བཞེས་པའི་ཕྱིར་རོ། །
བཞི་པ་རྣམ་ཤེས་ཕུང་པོའི་མཚན་གཞི་ནི་གསུམ་སྟེ། སེམས་དང༌། ཡིད་དང༌། རྣམ་པར་ཤེས་པ་རྣམས་སོ། ། དང་པོ་ནི་ཀུན་གཞིའི་རྣམ་པར་ཤེས་པ་སྟེ་འདི་ལ་ས་བོན་དང་རྣམ་སྨིན་གྱི་དབྱེ་བས་གཉིས་སོ། ། གཉིས་པ་ཡིད་ལ་འགག་མ་ཐག་པའི་ཚོགས་དྲུག་དང༌། ཉོན་མོངས་པ་ཅན་གྱི་ཡིད་དེ་གཉིས་སོ། ། གསུམ་པ་ནི་རྣམ་པར་ཤེས་པའི་ཚོགས་དྲུག་གོ ། འདི་དག་བསྡུ་ན་གཉིས་སུ་འགྱུར་ཏེ་ས་བོན་དང་རྣམ་སྨིན་ནོ། ། དང་པོ་ལ་གཉིས་ཏེ།
ཟག་པ་དང་བཅས་པའི་ས་བོན་དང་ཟག་པ་མེད་པའི་ས་བོན་ནོ། ། དང་པོ་ནི་ཀུན་གཞི་ཡིན་ལ། དེའི་ངོ་བོར་གྱུར་པའི་རྣམ་པར་ཤེས་པ་ནི་འདིར་རྣམ་ཤེས་ཀྱི་ཕུང་པོའི་གཙོ་བོ་ཡིན་ཏེ། རྟེན་འབྲེལ་བཅུ་གཉིས་ཀྱི་ཟླས་ཕྱེ་བའི་རྣམ་པར་ཤེས་པ་དེ་ཡིན་ལ། འདི་ནི་རྣལ་འབྱོར་སྤྱོད་པ་བ་དག་གི་ཟག་པ་དང་བཅས་པའི་ཆོས་ཐམས་ཅད་ཀྱི་གནས་སུ་ཁས་ལེན་པ་ཡིན་ལ། རྣམ་ཤེས་ཀྱི་ཕུང་པོ་ལ་དེ་ལྟ་བུ་ཞིག་དགོས་པའི་ཕྱིར། ཟག་པ་མེད་པའི་ས་བོན་ནི་རྣམ་ཤེས་ཀྱི་ཕུང་པོས་བསྡུས་པ་ཙམ་དུ་ཁས་བླངས་པས་ཆོག་མོད། རྣམ་ཤེས་ཀྱི་ཕུང་པོ་དངོས་མ་ཡིན་ཏེ། སེམས་དང་ཡིད་དང་རྣམ་པར་ཤེས་པ་གསུམ་པོ་གང་དུའང་མི་རུང་བའི་ཕྱིར། ཇི་ལྟར་ཞེ་ན་སེམས་མ་ཡིན་ཏེ།
ཀུན་གཞི་མ་ཡིན་པའི་ཕྱིར། སའི་ནང་གི་གསེར་དང༌། ཆུའི་ནང་གི་འོ་མ་བཞིན་ནོ། ། དྲུག་པ་ཡིད་ཀྱི་རྣམ་པར་ཤེས་པའོ་ཞེ་ན་དེ་ཡང་རིགས་པ་མ་ཡིན་ཏེ། དེ་དེའི་ཁྱད་པར་དུ་འདོད་པ་དེ་ནི་ཀུན་གཞི་རྣམ་པར་མ་བཞག་པའི་ལུགས་ཡིན་པའི་ཕྱིར་དང༌། དེས་དམིགས་རྣམ་མི་འཛིན་པའི་ཕྱིར། གཉིས་པ་རྣམ་སྨིན་ལ་ཟག་པ་མེད་པའི་རྣམ་སྨིན་ནི་འདིར་མི་སྲིད་དེ། དེ་རྣམ་སྨིན་གྱི་རྒྱུར་མི་རུང་བའི་ཕྱིར་དང༌། ཀུན་གཞིའི་སྟེང་གི་ཟག་པ་མེད་པའི་ས་བོན་གྱི་དུས་པ་ཡོངས་སུ་སྨིན་པ་ལས་ཟག་པ་མེད་པའི་ཡེ་ཤེས་རྣམས་ཀུན་གཞིའི་རྣམ་སྨིན་གྱི་ངོ་བོར་སྐྱེ་བ་མི་སྲིད་པའི་ཕྱིར། དེས་ན་ཟག་པ་དང་བཅས་པའི་རྣམ་སྨིན་ཁོ་ནའོ། །
འདི་ལ་གཉིས་ཏེ་རྣམ་སྨིན་དངོས་དང་དེ་ལས་བྱུང་བའོ། ། དང་པོ་ནི། ཀུན་གཞིའི་རྣམ་སྨིན་གྱི་ཆར་སྐྱེས་པ་དེའོ། ། འདི་ལའང་གཉིས་ཏེ། མི་དགེ་བ་དང་དགེ་བ་ཟག་བཅས་ཀྱི་རྣམ་སྨིན་དང་ལུང་མ་བསྟན་ཟག་བཅས་ཀྱི་རྣམ་སྨིན་ནོ། ། དེའི་རྣམ་སྨིན་ཇི་ལྟར་ཡོད་ཅེ་ན། རང་ཉིད་རྣམ་སྨིན་གྱི་རྒྱུ་དངོས་མ་ཡིན་ཡང༌། དེས་འགྲུབ་བྱེད་ཀྱི་རྒྱུ་བྱས་པ་ལ་བརྟེན་ནས་རྣམ་སྨིན་གྲུབ་པ་དེའི་ཚེ་དེ་ཡང་དེའི་རྣམ་སྨིན་དུ་བཏགས་པ་ཡིན་ཏེ། དཔེར་ན་བསམ་གཏན་དང་པོའི་སས་བསྡུས་ཀྱི་རྣམ་སྨིན་གྱི་ཕུང་པོ་དེ་བསམ་གཏན་དང་པོའི་སས་བསྡུས་ཀྱི་ཉོན་མོངས་པའི་རྣམ་སྨིན་གྱི་འབྲས་བུར་བཏགས་པ་བཞིན་ནོ། ། འོ་ན་ཀུན་གཞིའི་སྟེང་དུ་རྣམ་པར་སྨིན་པའི་ཚུལ་ཇི་ལྟ་བུ་ཡིན།
དེར་སྨིན་པ་ཐམས་ཅད་རྣམ་སྨིན་གྱི་འབྲས་བུར་ངེས་སམ་ཞེ་ན། དེའི་ལན་བཤད་པ། སྨིན་ཞེས་པ་བཤད་པའི་གཞིར་ཞོག གང་དུ་སྨིན་ན་ཀུན་གཞིའི་རྣམ་པར་ཤེས་པའི་སྟེང་དུ་སྨིན་ནོ། ། གང་སྨིན་ན་མིང་གཟུགས་སམ་ཕུང་པོ་ལྔ་སྨིན་ནོ། ། ཇི་ལྟར་སྨིན་ན་ཀུན་གཞིའི་ངོ་བོར་སྨིན་པ་ཡིན་གྱི་དགེ་བ་དང་ཉོན་མོངས་པ་ཅན་གྱི་ངོ་བོར་སྨིན་པ་ནི་མ་ཡིན་ནོ། ། དེ་ལྟར་སྨིན་པའི་ངོ་བོ་དེ་ཡང་སྤྱིར་ཕུང་པོ་ཡིན་ཏེ། རྟེན་འབྲེལ་བཅུ་གཉིས་ཀྱི་ཟླས་ཕྱེ་བའི་མིང་གཟུགས་ཞེས་བྱ་བའི་ཐ་སྙད་ཀྱིས་བསྟན་པའི་རྟེན་འབྲེལ་ཡིན་པའི་ཕྱིར། བྱེ་བྲག་ཏུ་རྣམ་ཤེས་ཀྱི་ཕུང་པོར་འཇོག་པ་ཡིན་ཏེ་ཀུན་གཞིའི་རྣམ་སྨིན་གྱི་ཆ་ཡིན་པའི་ཕྱིར། སྨིན་པ་དེ་ཐམས་ཅད་བསྡུས་ན་གཉིས་སུ་འདུས་ཏེ།
ཡུལ་ཅན་གྱི་ངོ་བོར་སྨིན་པ་དང༌། ཡུལ་གྱི་ངོ་བོར་སྨིན་པའོ། ། དང་པོ་ལ་གསུམ་སྟེ། དོན་དུ་སྣང་བ་དང༌། སེམས་ཅན་དུ་སྣང་བ་དང༌། བདག་ཏུ་སྣང་བའོ། ། དང་པོ་ནི་རྣམ་པར་ཤེས་པའི་ཚོགས་དྲུག་ཀུན་གཞིའི་ངོ་བོར་སྨིན་པ་དེའོ། ། གཉིས་པ་ནི་རང་རྒྱུད་ཀྱི་དབང་པོ་ལྔ་ནི་ཀུན་གཞིའི་ངོ་བོར་སྨིན་པ་དེའོ། ། གསུམ་པ་ནི། ཉོན་མོངས་པ་ཅན་གྱི་ཡིད་དེར་སྨིན་པའོ། །
གཉིས་པ་ཡུལ་དུ་སྨིན་པ་ལ། སྣོད་ཀྱི་འཇིག་རྟེན་དུ་སྨིན་པ་དང༌། བཅུད་ཀྱི་སེམས་ཅན་དུ་སྨིན་པའོ། ། དེ་ལྟར་རྣམ་སྨིན་གྱི་ངོ་བོར་གྱུར་པའི་ཡུལ་དེ་དང་དེ་དག་ཡུལ་ཅན་དེ་དང་དེའི་དམིགས་པར་བཞག་དགོས་པ་ཡིན་ཏེ། ཇི་སྐད་དུ། ཀུན་གཞིའི་དམིགས་པ་འཆད་པའི་སྐབས་སུ། དེ་ནི་ལེན་པ་དག་དང་གནས། ། ཞེས་གསུངས་པའི་ཕྱིར་རོ། ། དེ་ལ་དེ་དངོས་སུ་སྣང་བ་ནི་མ་ཡིན་ཏེ། ཇི་སྐད་དུ།
རྣམ་པར་རིག་པ་མི་རིག་པ། ། ཞེས་དང༌། མི་རིག་སྣ་ཚོགས་ལྷན་ཅིག་འབྱུང༌། ། ཞེས་དང༌། བསྡུ་བར་ཚི་གུའི་ཚོན་སྣ་ཚོགས་ཀྱིས་ཁ་བསྒྱུར་བའི་རས་ཇི་སྲིད་ཚོན་གྱི་སྣོད་དུ་མ་བཅུག་པ་དེ་སྲིད་དུ་མི་གསལ་བའི་དཔེས་གསུངས་པའི་ཕྱིར། དོན་འདི་མ་ཤེས་ན་ཀུན་གཞིའི་དམིགས་པ་ཅི་ལ་ཟེར་གྱི་དོན་མི་ཤེས་པ་ཡིན་ནོ། ། འོ་ན་ཀུན་གཞིའི་རྣམ་སྨིན་གྱི་ངོ་བོར་གནས་པའི་ཉོན་ཡིད་འདོད་པ་ནི་ངོ་མཚར་གྱི་གནས་སོ་ཞེ་ན། དེ་ཡང་ཁྱོད་ཀྱིས་མ་ཤེས་པ་ཡིན་ཏེ། རྣམ་པར་ཤེས་པའི་ཚོགས་བདུན་གྱི་ས་བོན་ཀུན་གཞི་ལ་གནས་པ་དེའི་ཚེ་ན་ས་བོན་དང་ལྡན་པ་ཞེས་བྱ་ལ། དེ་ནུས་པ་མཐུ་ཅན་དུ་བརྟས་ཏེ།
རྣམ་སྨིན་གྱི་ངོ་བོར་གནས་པ་དེའི་ཚེ་ཚོགས་བདུན་དབང་དང་ལྡན་པ་ཞེས་བྱ། རྒྱ་མཚོ་ལས་རླབས་འབྱུང་བ་བཞིན་དུ་ཀུན་གཞིའི་རྣམ་སྨིན་ལས་རྣམ་པར་ཤེས་པའི་ཚོགས་བདུན་པོ་སོ་སོ་ཐ་དད་ནས་འཐོན་ནས། དགེ་མི་དགེ་ལུང་མ་བསྟན་སོ་སོར་ངེས་པ་དེའི་ཚེ་ན་ཀུན་ཏུ་འབྱུང་བ་དང་ལྡན་པ་ཞེས་བྱ་ལ། གནས་སྐབས་གསུམ་པོ་དེ་ཉིད་ས་བོན་དང་རྣམ་སྨིན་དང་རྣམ་སྨིན་ལས་བྱུང་བ་ཞེས་བྱ་བའི་གནས་སྐབས་གསུམ་པོ་དེ་ཉིད་ཡིན་ནོ། ། དྲི་བ་གཉིས་པའི་ལན་ནི། རྣམ་སྨིན་གྱི་ངོ་བོར་གནས་པའི་ཀུན་གཞིའི་རང་ལྡོག་ནས་རྣམ་སྨིན་གྱི་འབྲས་བུ་ཡིན་ཏེ། བདེ་འགྲོ་དང་ངན་འགྲོ་གང་རུང་འཕེན་བྱེད་ཀྱི་ལས་དེའི་རྣམ་སྨིན་གྱི་འབྲས་བུ་ཡིན་པའི་ཕྱིར། ལས་ཀྱི་བག་ཆགས་ཀུན་གཞིའི་སྟེང་དུ་བསགས་པ་དེའི་རྣམ་སྨིན་གྱི་འབྲས་བུ་ནི་མ་ཡིན་ཏེ། དེ་འདྲ་དེ་ལུང་མ་བསྟན་ཡིན་པའི་ཕྱིར། ཡང་དེའི་རང་ལྡོག་ནས་ཀུན་གཞིའི་ས་བོན་ཟག་བཅས་དེའི་རྒྱུ་མཐུན་གྱི་འབྲས་བུ་ཡིན་ཏེ།
དེ་དེའི་སྐལ་མཉམ་གྱི་རྒྱུ་ཡིན་པའི་ཕྱིར། དེ་ཡང་དེའི་རང་ལྡོག་ནས་རང་འགྲུབ་བྱེད་ཀྱི་རྒྱུ་དེའི་རྣམ་སྨིན་ཡིན་པའི་ངེས་པ་མེད་དེ། མཐོ་རིས་ཀྱི་ཀུན་གཞིའི་འགྲུབ་བྱེད་མི་དགེ་བ་ཡིན་པ་སྲིད་པའི་ཕྱིར། ཡང་དེའི་ངོ་བོར་གྱུར་པའི་སྣོད་ཀྱི་འཇིག་རྟེན་དུ་སྣང་བ་དང༌། རྒྱུད་གཞན་གྱིས་བསྡུས་པའི་བཅུད་ཀྱི་སེམས་ཅན་དུ་སྣང་བ་གང་ཡིན་པ་འདི་ཡང༌། རང་གི་རྒྱུར་གྱུར་པའི་དགེ་བའམ་མི་དགེ་བའི་ལས་དེའི་བདག་པོའི་འབྲས་བུར་ཁས་ལེན་དགོས་པ་ཡིན་ཏེ། རྣམ་སྨིན་དངོས་ནི་ཕྱི་རོལ་གྱི་ཡུལ་དང་རྒྱུད་གཞན་ལ་སྨིན་པ་མི་སྲིད་པའི་ཕྱིར། ཡང་ན་ནི་རྣམ་སྨིན་དངོས་ལས་བདག་འབྲས་འབྱུང་བ་ཞིག་ཁས་ལེན་དགོས་པ་ཡིན་ནོ། ། གཉིས་པ་ཡིད་ཀྱི་དཀའ་བའི་གནས་ལ་དོགས་པ་འདི་སྐྱེ་བར་འགྱུར་ཏེ། ཚོགས་དྲུག་འགགས་མ་ཐག་པའི་རང་ལྡོག་ནས་རྣམ་ཤེས་སུ་མི་རུང་འགག་མ་ཐག་པའི་ཚོགས་དྲུག་ཅེས་འདོད་ན་ནི་རྣམ་པར་ཤེས་པ་ལས་མ་འདས་པའི་ཕྱིར་དེ་ཡིད་དུ་འཇོག་པ་མི་འཐད་དོ་སྙམ་པ་དང༌།
ཡང་ཇི་སྐད་དུ། ཉོན་ཡིད་ཀྱི་སྒྲུབ་བྱེད་འཆད་པ་ན། ། ལྔ་པོ་དག་དང་འདྲ་བ་དང༌། ། ཞེས་ཉོན་མོངས་པ་ཅན་གྱི་ཡིད་དེ་ཡིད་ཀྱི་རྣམ་པར་ཤེས་པའི་བདག་རྐྱེན་དུ་བཤད་ན། ཉོན་ཡིད་མེད་པའི་གནས་སྐབས་ཀྱི་ཡིད་ཀྱི་རྣམ་པར་ཤེས་པ་དག་ལ་དེ་བདག་པོའི་རྐྱེན་དུ་ཇི་ལྟར་ཡོད་སྙམ་པའི་དོགས་པ་སྐྱེ་བར་འགྱུར་རོ། ། དོགས་པ་དང་པོ་སེལ་བར་བྱེད་པའི་ལན་ནི་འདི་ཡིན་ཏེ། རྣམ་པར་ཤེས་པའི་ཚོགས་དྲུག་པོ་འདི་ལ་གནས་སྐབས་གཉིས་ཏེ། རྣམ་ཤེས་སུ་འཇོག་པའི་གནས་སྐབས་དང༌། ཡིད་དུ་འཇོག་པའི་གནས་སྐབས་སོ། ། དང་པོ་ནི་ཚོགས་དྲུག་པ་རང་རང་སྐྱེས་ཤིང་མ་འགགས་པའི་ད་ལྟར་གྱི་དུས་དེའོ། །
གཉིས་པ་ནི། རང་རང་འགགས་མ་ཐག་པའི་དུས་དེའོ། ། འོ་ན་དེ་དེར་འཇོག་པ་ཙམ་གྱིས་ཆོག་གམ་ཞེ་ན་ཆོག་པ་མ་ཡིན་ཏེ། འགགས་མ་ཐག་པའི་རྣམ་པར་ཤེས་པའི་ཚོགས་དྲུག་པོ་དེའི་བདག་འབྲས་སུ་གྱུར་པའི་ཡིད་ཀྱི་རྣམ་པར་ཤེས་པ་སྐྱེས་པ་གཅིག་ཀྱང་དགོས་པའི་ཕྱིར། དེ་ཡང་དཔེར་མཚོན་ན་གཟུང་འཛིན་མིག་གི་རྣམ་པར་ཤེས་པའི་དེ་མ་ཐག་འབྲས་སུ་གྱུར་པའི་གཟུགས་ངེས་པའི་ངེས་ཤེས་སྐྱེ་བ་ལ་མངོན་དུ་ཕྱོགས་པའི་རྒྱུ་ནུས་པ་ཐོགས་མེད་ཀྱི་སྐབས་དེར་དེ་དེའི་དེ་མ་ཐག་པའི་རྐྱེན་ཁོ་ན་ཡིན་གྱི། དེའི་བདག་པོའི་རྐྱེན་མ་ཡིན་ཏེ། དེ་དེ་ལ་ལྟོས་པའི་ཡིད་མ་ཡིན་པའི་ཕྱིར། མ་ཡིན་ཏེ། དེ་དེ་ལ་ལྟོས་པའི་ཀུན་རྫོབ་པའི་ཡིད་ཀྱང་མ་ཡིན། དོན་དམ་པའི་ཡིད་ཀྱང་མ་ཡིན་པའི་ཕྱིར་རོ། །
དང་པོ་མ་ཡིན་ཏེ། དེ་ལ་ལྟོས་པའི་འདས་མ་ཐག་པ་མ་ཡིན་པའི་ཕྱིར། གཉིས་པ་མ་ཡིན་ཏེ་ཉོན་མོངས་པ་ཅན་གྱི་ཡིད་མ་ཡིན་པའི་ཕྱིར། དེ་འདྲའི་ངེས་ཤེས་དེ་སྐྱེས་ཟིན་པ་དེའི་ཚེ་ནི། དེ་དེའི་བདག་པོའི་རྐྱེན་ཀྱང་ཡིན་ཏེ། དེ་དེའི་དུས་སུ་འདས་མ་ཐག་པའི་ཚོགས་དྲུག་གང་ཞིག དེ་འགག་པའི་སྟོབས་ཀྱིས་ངེས་ཤེས་དེ་རང་དབང་དུ་སྐྱེས་པའི་ཕྱིར། དེའི་རིགས་འདྲའི་རྒྱུན་སྔ་མ་རྣམས་ཀྱང་ཡིད་དུ་འཇོག་གམ་ཞེ་ན། འགགས་མ་ཐག་པ་དེ་ཁོ་ན་ཡིད་ཡིན་གྱི་དེའི་རིགས་འདྲ་སྔ་མ་རྣམས་མ་ཡིན་ཏེ། དེ་རྣམས་འགགས་པའི་སྟོབས་ཀྱིས་ཁོ་སྐྱེ་བའི་གོ་སྐབས་ཕྱེ་བ་མ་ཡིན་པའི་ཕྱིར།
དེ་ལྟར་ན་ཡིད་ཀྱི་རྣམ་པར་ཤེས་པའི་མཚུངས་པ་དེ་མ་ཐག་པའི་རྐྱེན་ལ་ནི་རིགས་འདྲའི་རྒྱུན་སྔ་ཕྱི་གཉིས་ཀ་ཡོད་ལ། དེའི་བདག་པོའི་རྐྱེན་ལ་ནི་རིགས་འདྲའི་རྒྱུན་སྔ་ཕྱི་གཉིས་ཀ་མེད་དོ། ། ཞེས་བྱ་བ་འདི་ངེས་པ་ཡིན་ནོ། ། འོ་ན་རྣམ་པར་ཤེས་པའི་ཚོགས་དྲུག་པོའི་གནས་སྐབས་གཉིས་པོ་དེ་ལ་དེ་དང་དེར་འཇོག་ན། གནས་སྐབས་གསུམ་པོ་མ་འོངས་པའི་གནས་སྐབས་ལ་ཅིར་འཇོག་ཅེ་ན། དེ་ལ་གཉིས་ཏེ། དྲུག་པོ་དེའི་ས་བོན་དང་ལྡན་པ་དང༌། དབང་དང་ལྡན་པའི་གནས་སྐབས་སོ། ། གཉིས་པོ་དེ་ནི་རིམ་པ་བཞིན་ཀུན་གཞིའི་ས་བོན་དང༌། རྣམ་སྨིན་གྱི་གནས་སྐབས་གཉིས་ཡིན་ནོ་ཞེས་བཤད་ཟིན་པ་དེ་ཡིན་ནོ། །
ཞར་ལ་འདི་ཤེས་དགོས་ཏེ། ཀུན་གཞིའི་རྣམ་པར་ཤེས་པ་དང༌། དེའི་ས་བོན་གཉིས་རྫས་སམ་ངོ་བོ་གཅིག་ཀྱང་ས་མཚུངས་པའི་ངེས་པ་མེད་དེ། འདོད་པའི་སས་བསྡུས་ཀྱི་ཀུན་གཞིའི་རྣམ་པར་ཤེས་པ་དེའི་སྟེང་དུ་ཁམས་གོང་མའི་ལས་ཀྱི་བག་ཆགས་བསོག་དགོས་པའི་ཕྱིར། དོགས་པ་གཉིས་པའི་ལན་ནི་འདི་ལྟ་སྟེ། སྒོ་ལྔའི་རྣམ་པར་ཤེས་པ་ལྔ་པོ་ལ་རང་རང་གི་ཐུན་མོང་མ་ཡིན་པའི་བདག་རྐྱེན་རེ་རེ་ཡོད་པ་བཞིན་དུ། ཡིད་ཀྱི་རྣམ་པར་ཤེས་པའི་ཐུན་མོང་མ་ཡིན་པའི་བདག་རྐྱེན་ཉོན་མོངས་པ་ཅན་གྱི་ཡིད་རྣམ་པར་བཞག་པ་འདི་ནི། ཡིད་ཀྱི་རྣམ་པར་ཤེས་པ་ཟག་བཅས་ཀྱི་དབང་དུ་བྱས་པ་ཡིན་ནོ་ཞེས་པའི་སྟོད་འགྲེལ་ལས་བཤད་དོ། ། དེའི་ཕྱིར་ཡང་རྣམ་པར་ཤེས་པའི་ཕུང་པོའི་རྣམ་གཞག་ཉེ་བར་ལེན་པའི་ཕུང་པོའི་དབང་དུ་བྱས་པར་གྲུབ་བོ། ། དེ་ལྟར་བཤད་པ་ན་མཁས་པ་མ་ཡིན་པ་གང་དག་ཉོན་མོངས་པ་ཅན་གྱི་ཡིད་དང་ཀུན་གཞིའི་རྣམ་པར་ཤེས་པ་གཉིས་ཀྱང་ཡིད་ཀྱི་རྣམ་པར་ཤེས་པ་ཡིན་ནོ་ཞེས་འདོད་པ་དག་ཡོད་དོ་ཞེས་ཟེར་བ་དེ་ཡང་མི་འཐད་པར་གྲུབ་བོ། །
ཇི་ལྟར་ཞེ་ན། འོ་ན་དེ་གཉིས་ཆོས་ཅན། རང་གི་བདག་རྐྱེན་ཡིད་དབང་ལས་སྐྱེས་པར་ཐལ་ལོ། ། འདོད་ན། དེ་གང་ཡིན། ཀུན་གཞི་དང་ཉོན་ཡིད་ཀྱི་རིགས་འདྲ་སྔ་མའོ་ཞེ་ན། རིགས་པ་མ་ཡིན་ཏེ། ཀུན་གཞི་ཡིད་དུ་འདོད་པ་ནི་ཆོས་མངོན་པ་ན་མི་བཞུགས་པའི་ཕྱིར་དང༌། ཁམས་བཅོ་བརྒྱད་ཀྱིས་ཟླས་ཕྱེ་བའི་ཡིད་ཁམས་ལ་བདག་རྐྱེན་ཡིད་ཁམས་ཚོལ་བ་འདི་ཡང་མངོན་པ་འཆད་པ་དག་གི་ལུགས་མ་ཡིན་པའི་ཕྱིར་རོ། ། དེ་ལྟར་ན་ཉོན་ཡིད་ལ་ཡིད་ཀྱི་རྣམ་པར་ཤེས་པ་ཞེས་བྱ་བའི་ཐ་སྙད་བཏགས་པ་གཞུང་འགྲེལ་ན་མེད་དོ་ཞེས་པ་ཐམས་ཅད་དབང་ཤེས་དང་ཡིད་ཤེས་སུ་བསྡུ་དགོས་པ་མིན་ནམ་ཞེ་ན།
དེ་ནི་རྣམ་པར་ཤེས་པ་ཚོགས་དྲུག་ཁོ་ནར་སྨྲ་བའི་ལུགས་སུ། འོ་ན་མིག་གི་རྣམ་པར་ཤེས་པ་ལྟ་བུ་གཅིག་ད་ལྟར་བའི་ཆ་ནས་དེ་མ་ཐག་རྐྱེན་དང༌། འདས་པའི་ཆ་ནས་ཡིད་ཀྱི་དབང་པོ་ཡིན་ནོ་ཞེས་རྫས་གཅིག་ལ་ལྡོགས་པས་ཕྱེ་བ་ལ་དགོས་པ་ཅི་ཡོད་ཅེ་ན། ཁམས་བཅོ་བརྒྱད་པ་ཡིད་ཀྱི་ཁམས་གྲུབ་པར་བྱ་བའི་ཕྱིར་ཡིན་ནོ། ། དེའི་དགོས་པ་ཡང་རྣམ་པར་ཤེས་པའི་ཚོགས་དང་པོ་ལྔ་ལ་བདག་རྐྱེན་གྱི་སྒོ་ནས་ཁམས་ལོག་པ་རེ་རེ་བཞག་པ་ལྟར་དྲུག་པ་ལ་ཡང་རང་གི་རྟེན་བདག་རྐྱེན་ཁམས་ལོག་པར་བཞག་པ་གཅིག་ཡོད་དོ་ཞེས་ཤེས་པར་བྱ་བའི་ཕྱིར་དུའོ། ། འདིར་རྣམ་པར་ཤེས་པ་ཚོགས་དྲུག་གི་གོ་དོན་འཆད་པ་ན། རང་གི་ཐུན་མོང་མ་ཡིན་པའི་བདག་རྐྱེན་ཞེས་ཟེར་བ་དེ་ནི་ལེགས་པ་མ་ཡིན་ཏེ། གཞུང་འགྲེལ་ལས་བདག་རྐྱེན་ལ་ཐུན་མོང་མ་ཡིན་པའི་བདག་རྐྱེན་དང་ཐུན་མོང་གི་བདག་རྐྱེན་ཞེས་གཉིས་སུ་ཕྱེ་བ་མི་སྣང་བའི་ཕྱིར་དང༌། བདག་རྐྱེན་ཡིན་ན་ཐུན་མོང་མ་ཡིན་པའི་རྒྱུ་ཡིན་དགོས་པར་མཛོད་དང་ཚད་མ་ཀུན་ལས་བཏུས་ལས་འབྱུང་བའི་ཕྱིར་རོ། ། འོ་ན་ཇི་སྐད་དུ།
ཐ་མའི་རྟེན་འདས་ལྔ་རྣམས་ཀྱི། ། དེ་དང་ལྷན་ཅིག་སྐྱེས་པའང་ཡིན། ། ཞེས་ཡིད་འདས་མ་ཐག་པ་དེ་རྣམ་པར་ཤེས་པའི་ཚོགས་ལྔའི་བདག་རྐྱེན་དུ་བཤད་པ་མ་ཡིན་ནམ་བཤད་པ་དེ་ལྟ་ན་ནི། དེ་དེའི་ཐུན་མོང་མ་ཡིན་པའི་རྒྱུར་འགྱུར་ལ། དེ་ལྟ་ན་ནི་ལྔ་པོ་དེ་ཡིད་ཀྱི་རྣམ་པར་ཤེས་པ་ཉིད་དུ་ཐལ་བར་འགྱུར་ཏེ། རང་གི་ཐུན་མོང་མ་ཡིན་པའི་བདག་རྐྱེན་ཡིད་དབང་ལས་སྐྱེས་པའི་ཤེས་པ་ཡིན་པའི་ཕྱིར་སྙམ་ན། ཉེས་པ་དེ་ཡོད་པ་མ་ཡིན་ཏེ། རྐྱེན་གསུམ་གྱི་ཟླས་ཕྱེ་བའི་བདག་པོའི་རྐྱེན་ནམ། བདག་རྐྱེན་དུ་གྱུར་པའི་དབང་པོ་དྲུག་པོ་གང་རུང་ཡིན་ན་ཐུན་མོང་མ་ཡིན་པའི་རྒྱུ་ཡིན་པས་ཁྱབ་པ་ལ་བསམས་ནས་འདིར་དེ་སྐད་དུ་བཤད་པ་ཡིན་ལ། མཛོད་ལས་དེ་ལྟར་གསུངས་པ་དེ་ནི་བྱེད་རྒྱུ་ཞེས་བྱ་བདག་པོར་བཤད་ཅེས་འབྱུང་བ་ལྟར།
དེ་ལས་ཐ་དད་དེ་སྐྱེ་བ་ལ་གེགས་མ་བྱས་ཙམ་ལ་བདག་པོའི་རྐྱེན་དུ་བཤད་པའམ། ཡང་ན་རྐྱེན་བཞིའི་ཟླས་ཕྱེ་བའི་བདག་རྐྱེན་ལ་དགོངས་ནས་གསུངས་པའི་ཕྱིར། དེ་ལས་གཞན་དུ་ན། དེ་ཕྱིར་ཐུན་མོང་མ་ཡིན་ཕྱིར། ། དེ་དག་གིས་ནི་རྣམ་ཤེས་བསྟན། ། ཞེས་བྱ་བའི་ལུང་དང་འགལ་བར་འགྱུར་ཞིང༌། གཞན་ཡང་འགགས་མ་ཐག་པའི་ཡིད་ཆོས་ཅན། ཡིད་ཀྱི་རྣམ་པར་ཤེས་པའི་ཐུན་མོང་མ་ཡིན་པའི་བདག་རྐྱེན་མ་ཡིན་པར་ཐལ། རྣམ་ཤེས་དང་པོ་ལྔའི་ཡང་བདག་རྐྱེན་ཡིན་པའི་ཕྱིར། ཞེས་བྱ་བའི་རིགས་པས་གནོད་པར་འགྱུར་རོ། །
གསུམ་པ་རྣམ་པར་ཤེས་པ་ལ། རང་གི་རྒྱུ་མིག་དབང་གཟུགས་ཅན་པས་བདག་པོའི་རྐྱེན་བྱས་པ་ལས་བྱུང་བའི་གཙོ་བོ་རྣམ་རིག་དེ། མིག་གི་རྣམ་པར་ཤེས་པའི་མཚན་ཉིད་ཡིན་པ་ནས། རང་དུས་སུ་འགག་མ་ཐག་པའི་ཡིད་ཀྱི་དབང་པོས་བདག་རྐྱེན་བྱས་པ་ལས་བྱུང་ཞིང༌། རང་དང་དུས་གཅིག་པའི་དབང་པོའི་གཟུགས་ཅན་བདག་རྐྱེན་དུ་མ་ལྡན་པའི་གཙོ་བོ་རྣམ་རིག་དེ། ཡིད་ཀྱི་རྣམ་པར་ཤེས་པའི་མཚན་ཉིད་ཡིན་ནོ། ། འོ་ན་འདིར་སེམས་ཡིད་རྣམ་ཤེས་གསུམ་གྱི་རྣམ་གཞག་དེ་ལྟར་བཤད་པ་དང༌། མཛོད་དུ། སེམས་དང་ཡིད་དང་རྣམ་ཤེས་ནི། ། དོན་གཅིག་ཅེས་གསུངས་པ་འགལ་བ་མིན་ནམ་ཞེ་ན།
མ་ཡིན་ཏེ། དེ་ནི་ཀུན་གཞི་རྣམ་པར་མ་བཞག་པའི་དབང་དུ་བྱས་ལ། བཞག་པའི་ཚེ་ནི། དེ་གསུམ་དོན་མི་གཅིག་པར་ཐེག་བསྡུས་དང༌། དེའི་བཤད་སྦྱར་ལས་གསུངས་པའི་ཕྱིར་རོ། ། ཡང་སྨྲས་པ། ཀུན་གཞི་ལ་རྣམ་སྨིན་དང་ས་བོན་གྱི་ཆ་གཉིས་སུ་ངེས་སམ་ཤེ་ན། ངེས་པ་མ་ཡིན་ཏེ། ཉན་རང་ཕུང་པོ་ལྷག་མེད་དུ་མྱ་ངན་ལས་འདས་པའི་དབྱིངས་ན་གཉིས་པོ་ལོག་ནས་མེད་ཀྱང༌། ཀུན་གཞིའི་གསལ་ཆ་རྒྱུད་མ་ཆད་པར་ཡོད་པའི་ཕྱིར།
དེ་ཀུན་གཞིའི་རྣམ་ཤེས་ཡིན་ཏེ། ཤེས་པ་ནི་ཡིན་དེ་ལས་གཞན་པའི་རྣམ་ཤེས་དང༌། ཡེ་ཤེས་གང་དུའང་མི་རུང་བའི་ཕྱིར། ཤེས་པ་ཡིན་ཏེ། གཞན་དུ་ན་ཐེག་ཆེན་གྱི་ལྷག་མེད་དུ་རིག་པ་རྒྱུན་ཆད་པ་ཁས་ལེན་དགོས་པའི་ཕྱིར། ཡེ་ཤེས་ནི་མ་ཡིན་ཏེ། གལ་ཏེ་ཡིན་ན་ཀུན་གཞི་གནས་གྱུར་པའི་ཡེ་ཤེས་ཡིན་པའི་ཕྱིར། མེ་ལོང་ལྟ་བུའི་ཡེ་ཤེས་སུ་ཐལ་བར་འགྱུར་རོ། ། རྣམ་པར་ཤེས་པའི་ཚོགས་དྲུག་པོ་གང་རུང་ཡང་མ་ཡིན་ཏེ། གནས་སྐབས་དེ་ན་དེ་ཡོད་པར་འདོད་པ་ནི་ཐེག་པ་ཆེ་ཆུང་སུའི་ལུགས་ལ་ཡང་མི་རུང་བའི་ཕྱིར།
ཉོན་ཡིད་ཀྱང་མ་ཡིན་ཏེ། དེ་ལོག་ཟིན་པའི་ཕྱིར། འོ་ན་དགྲ་བཅོམ་པ་ཐ་མའི་ཡིད་དེ་ཡིད་ཀྱི་ཁམས་མ་ཡིན་པར་བཤད་པ་དང་མི་འགལ་ལམ་ཞེ་ན། འགལ་བ་མ་ཡིན་ཏེ། ཡིད་ཕྱི་མ་མི་བསྐྱེད་པ་ལ་དགོངས་པའི་ཕྱིར། དེ་ལྟ་ན་གནས་སྐབས་དེར་རིག་པ་རྒྱུན་མ་ཆད་པར་འགྱུར་རོ་ཞེ་ན། དེ་ནི་ཁྱོད་ཀྱིས་ལེགས་པར་མ་སྨྲས་ཏེ། ཀུན་གཞིའི་གསལ་ཆ་ཡིད་དུ་འདོད་པ་སུ་ཡང་མེད་པའི་ཕྱིར་རོ། ། ཊཱི་ཀ་བྱེད་པ་དག་དགྲ་བཅོམ་པ་གྲོངས་ནས་རིག་པ་རྒྱུན་ཆད་དུ་ཁས་ལེན་དགོས་པར་ཡིད་ཁམས་ཀྱི་མུ་བཞི་བརྩི་བའི་གཞུང་གིས་བསྟན་པ་ཡིན་ནོ་ཞེས་ཟེར་བ་དེ་ནི་རྣལ་འབྱོར་སྤྱོད་པའི་གཞུང་རྒྱ་མཚོ་ལྟ་བུ་དང་འགལ་བས་ཡིད་བརྟན་པར་མི་བྱའོ། ། ཞེས་བྱ་བ་འདི་ནི་ཕུང་པོའི་རྣམ་པར་བཞག་པ་སྔོན་གྱི་རྣམ་བཤད་བྱེད་པ་དག་གིས་གསལ་བར་མ་བཤད་པ་དག་ལེགས་པར་བཤད་པ་ཡིན་ནོ།། །།
གཉིས་པ་ཁམས་དང་སྐྱེ་མཆེད་ལ། མཚན་ཉིད་དང་མཚན་གཞི་བསམ་པའོ། ། དང་པོ་ནི། ཉེར་སྤྱོད་འཛིན་པ་དེ་ཁམས་ཀྱི་མཚན་ཉིད། ཉེར་སྤྱོད་མ་འོངས་པ་སྐྱེ་བའི་སྒོ་འབྱེད་པ་དེ་སྐྱེ་མཆེད་ཀྱི་མཚན་ཉིད། ཉེར་སྤྱོད་འཛིན་པའི་ཚུལ་ལ་གསུམ་སྟེ། ས་བོན་གྱི་སྒོ་ནས་འཛིན་པ་དང༌། རྣམ་སྨིན་གྱི་སྒོ་ནས་འཛིན་པ་དང༌། རྣམ་སྨིན་ལས་བྱུང་བའི་ཚུལ་གྱིས་འཛིན་པའོ། ། དང་པོ་ནི།
ཀུན་གཞིའི་སྟེང་གི་ཁམས་བཅོ་བརྒྱད་ཀྱི་ས་བོན་ནོ། ། འདི་ནི་ཁམས་མཚན་ཉིད་པ་ཡིན་ཞིང་ཉེར་སྤྱོད་འཛིན་པའི་ཚུལ་ནི་རྒྱུའི་རྐྱེན་བྱས་པའི་ཚུལ་གྱིས་འཛིན་ནོ། ། གཉིས་པ་ནི། ཀུན་གཞིའི་རྣམ་སྨིན་གྱི་ངོ་བོར་གྱུར་པའི་ཁམས་བཅུ་གཉིས་དང༌། དེའི་དབང་གི་འབྲས་བུར་གྱུར་པའི་ཡུལ་གྱི་ཁམས་དྲུག་གོ ། འདི་ཡང་ཁམས་མཚན་ཉིད་པ་ཡིན་ཞིང༌། ཉེར་སྤྱོད་འཛིན་པའི་ཚུལ་ནི། རྟེན་དང་དམིགས་པ་དང༌། རང་གི་ངོ་བོའི་སྒོ་ནས་འཛིན་པ་ཡིན་ཀྱང༌། ཀུན་གཞི་ལས་ཐ་དད་དུ་མི་བྱེ་བའི་ཕྱིར།
ཡུལ་ཡུལ་ཅན་རྟེན་དང་བཅས་པ་ཐ་དད་དུ་རྟོགས་པར་དཀའ་བས་འདི་ལ་དམིགས་རྐྱེན་དང་བདག་རྐྱེན་གྱི་རྣམ་པར་བཞག་པ་མཚན་ཉིད་པ་གཞུང་ལས་མ་གསུངས་སོ། ། གསུམ་པ་ནི། རྣམ་སྨིན་ལས་མངོན་གྱུར་དུ་བྱུང་ཟིན་པའི་ཁམས་བཅོ་བརྒྱད་པོ་རྣམས་ཏེ། འདི་ཡང་ཁམས་མཚན་ཉིད་པ་ཡིན་ཞིང༌། ཉེར་སྤྱོད་འཛིན་པའི་ཚུལ་ནི་ཡུལ་གྱི་ཁམས་དྲུག་པོ་དེས་ཉེར་སྤྱོད་རྣམ་པར་ཤེས་པའི་ཚོགས་དྲུག་པོ་དེའི་དམིགས་པའི་རྐྱེན་དང༌། དབང་པོའི་ཁམས་དྲུག་པོ་དེས་བདག་པོའི་རྐྱེན་དང༌། རྣམ་པར་ཤེས་པའི་ཚོགས་དྲུག་པོ་དེ་ཉེར་སྤྱོད་རང་གི་ངོ་བོ་ཡིན་པའི་ཚུལ་གྱིས་འཛིན་ནོ། ། ཉེར་སྤྱོད་མ་འོངས་པ་སྐྱེ་བའི་སྒོ་འབྱེད་པའི་ཚུལ་ལ་ཡང་གསུམ་སྟེ། ཉེར་སྤྱོད་མ་འོངས་པའི་ས་བོན་བྱེད་པའི་སྒོ་ནས་དང༌། རྣམ་སྨིན་གྱི་ངོ་བོར་གྱུར་པའི་ཉེར་སྤྱོད་མ་འོངས་པའི་བདག་རྐྱེན་དང༌།
དམིགས་རྐྱེན་བཏགས་པ་བ་དང༌། རྣམ་སྨིན་ལས་བྱུང་བའི་ཉེར་སྤྱོད་མ་འོངས་པའི་བདག་རྐྱེན་དང་དམིགས་རྐྱེན་མཚན་ཉིད་པ་བྱེད་པའོ། ། དང་པོ་ནི་ཀུན་གཞིའི་སྟེང་གི་སྐྱེ་མཆེད་བཅུ་གཉིས་ཀྱི་ས་བོན་ནོ། ། འདིས་རྣམ་ཤེས་མ་འོངས་པའི་རྐྱེན་བྱེད་ཚུལ་གཉིས་ཏེ། རྒྱུའི་རྐྱེན་བྱེད་པ་དང༌། དམིགས་པ་དང་བདག་པོའི་རྐྱེན་བྱེད་ཚུལ་ལོ། ། དང་པོ་ལས་ནི་ཁམས་སུ་འཇོག་ལ། གཉིས་པ་ལས་ནི་སྐྱེ་མཆེད་དུ་འཇོག་གོ ། ས་བོན་ལ་སྐྱེ་མཆེད་དུ་འཇོག་པའི་ཚུལ་འདི། གཞུང་ལས་ཇི་ལྟར་མཐུན་མཐུན་དུ་སྦྱོར་ཞེས་པའི་ནུས་པ་ལས་བྱུང་བ་ཡིན་མོད་ཀྱང༌།
འདི་སྐྱེ་མཆེད་བཏགས་པ་བར་འཇོག་དགོས་ཏེ། རྒྱུ་དུས་ཀྱི་ཀུན་གཞིའི་རྣམ་ཤེས་ཀྱི་སྟེང་ནས་སྐྱེ་མཆེད་མཚན་ཉིད་པར་འཇོག་མི་ནུས་ཏེ། རྣམ་པར་ཤེས་པའི་རྐྱེན་གྱིས་མིང་གཟུགས་དང༌། དེའི་རྐྱེན་གྱིས་སྐྱེ་མཆེད་དྲུག་འབྱུང་བར་བཤད་པའི་ཕྱིར་རོ། ། སྐྱེ་མཆེད་ཀྱི་འཇོག་ཚུལ་གཉིས་པ་ནི་ཀུན་གཞིའི་སྟེང་གི་རྣམ་སྨིན་གྱི་ངོ་བོར་གྱུར་པའི་མིག་སོགས་དྲུག་དང༌། དེའི་དབང་གིས་འབྲས་བུ་ཀུན་གཞིའི་སྟེང་གི་གཟུགས་སོགས་ཡུལ་དྲུག་གི་རྣམ་རིག་ལ་བྱ་བ་ཡིན་ལ། འདིས་རྐྱེན་བྱེད་ཚུལ་ལ་ཡང་གཉིས་ཏེ། རང་དང་དུས་མཉམ་པའི་རྣམ་པར་ཤེས་པའི་ཚོགས་དྲུག་གི་དམིགས་རྐྱེན་དང་བདག་རྐྱེན་བྱེད་པ་དང༌། རང་ལས་ཕྱིས་བྱུང་བའི་རྣམ་པར་ཤེས་པའི་རྐྱེན་བྱེད་པའོ། ། དང་པོ་ལས་ནི་ཁམས་སུ་འཇོག་ལ།
གཉིས་པ་ལས་ནི་སྐྱེ་མཆེད་དུ་འཇོག་པ་ཡིན་ནོ། ། འདི་ཡང་ཇི་ལྟར་མཐུན་མཐུན་དུ་སྦྱོར་ཞེས་པའི་གཞུང་གི་ནུས་པ་ལས་མཐོན་པར་བྱེད་དགོས་མོད། སྐྱེ་མཆེད་མཚན་ཉིད་པ་ནི་མ་ཡིན་ཏེ་རྒྱུ་མཚན་སྔ་མ་བཞིན་ནོ། ། འོ་ན་མིག་གི་རྣམ་པར་ཤེས་པའི་མཚུངས་པ་དེ་མ་ཐག་རྐྱེན་གྱི་སྟེང་གི་ནུས་པ་ཞིག་ལ་མིག་ཏུ་འཇོག་པ་མ་ཡིན་ནམ་ཞེ་ན། ནུས་པ་དེ་ལ་གཉིས་ཏེ། རྣམ་སྨིན་གྱི་ངོ་བོར་གྱུར་པ་དང༌། རྣམ་སྨིན་ལས་བྱུང་བའོ། ། དང་པོ་ནི། མིག་གི་ཁམས་མཚན་ཉིད་པ་ཡིན་ཀྱང་སྐྱེ་མཆེད་མ་ཡིན་ལ། སྐྱེ་མཆེད་མཚན་ཉིད་པ་དེ་གཉིས་པ་དེ་ཡིན་ནོ། །
སྐྱེ་མཆེད་ཀྱི་འཇོག་ཚུལ་གསུམ་པ་ནི། དོན་དུ་སྣང་བ་དང་སེམས་ཅན་དུ་སྣང་བའི་རྣམ་རིག་ཅེས་ཀྱང་བྱ་ལ། རྣམ་སྨིན་ལས་བྱུང་བའི་སྐྱེ་མཆེད་ཅེས་ཀྱང་བྱའོ། ། དེས་རྐྱེན་བྱེད་པའི་ཚུལ་ལ་གཉིས་ཏེ། རང་དང་དུས་མཉམ་པའི་དང༌། རང་ལས་ཕྱིས་བྱུང་བའི་དམིགས་བདག་གཉིས་བྱེད་པའོ། ། དང་པོ་ལས་ནི་ཁམས་སུ་འཇོག་ལ་གཉིས་པ་ལས་ནི་སྐྱེ་མཆེད་དུ་འཇོག་པ་ཡིན་ནོ། ། འོ་ན་ཡིད་ད་ལྟར་བས་རང་རང་དུས་མཉམ་པའི་ཡིད་ཤེས་ཀྱི་བདག་རྐྱེན་བྱེད་པ་ཇི་ལྟར་ཡོད་ཅེ་ན། འདས་མ་ཐག་པའི་ཡིད་ལ་མེད་ཀྱང༌། ཉོན་མོངས་པ་ཅན་གྱི་ཡིད་ལ་ཡོད་པ་ཡིན་ནོ། །
གཉིས་པ་མཚན་གཞི་བསམ་པ་ལ། གང་སྐྱེ་མཆེད་ཡིན་པ་དེ་ཐམས་ཅད་ཁམས་ཡིན་ཏེ། རྟེན་དང་དམིགས་པ་གང་རུང་གི་སྒོ་ནས་ཉེར་སྤྱོད་ད་ལྟར་བ་མི་འཛིན་པའི་སྐྱེ་མཆེད་ནི་ཡོད་པ་མ་ཡིན་པའི་ཕྱིར་རོ། ། གང་ཁམས་ཡིན་པ་དེ་ཐམས་ཅད་སྐྱེ་མཆེད་ཡིན་པའི་ཁྱབ་པ་མེད་དེ། ཀུན་གཞིའི་ས་བོན་དང་རྣམ་སྨིན་གྱི་ཆར་གྱུར་པའི་ཡུལ་ཅན་གྱི་ཁམས་བཅུ་གཉིས་དངོས་སུ་གསུངས་པ་དང༌། ཡུལ་གྱི་ཁམས་དྲུག་དོན་གྱིས་ཐོབ་པ་རྣམས་སོ། ། དེ་ཡང་ཇི་ལྟར་ཞེ་ན། དེ་དག་ཁམས་ཡིན་པ་ནི་གཞུང་ལས་དངོས་སུ་གསལ་ལ། སྐྱེ་མཆེད་ཡིན་པ་དངོས་སུ་མི་གསལ་ཡང་དོན་གྱིས་ཐོབ་པའི་དབང་དུ་བྱས་ན་ནི་སྔར་བཤད་པ་ལྟར་བཏགས་པ་བ་ཡིན་ལ། མཚན་ཉིད་པ་ནི་མ་ཡིན་ཏེ།
གལ་ཏེ་ཡིན་ན་ཞར་བ་དང༌། གཟུགས་མེད་པའི་ཁམས་དང༌། སྒོ་ངའི་ནང་ན་འདུག་པ་སོགས་ལ་མིག་གི་སྐྱེ་མཆེད་ཡོད་པར་ཐལ་བའི་ཕྱིར་རོ། ། དེས་ན་ཁམས་སུ་འཇོག་བྱེད་ནི་རྒྱུ་དང་རྐྱེན་གཉིས་ཀའི་སྒོ་ནས་འཇོག་ནུས་ལ། ཅིག་ཤོས་ནི་རྐྱེན་ཁོ་ནའི་སྒོ་ནས་བཞག་དགོས་པ་དང༌། ཡང་ཁམས་ནི་རྒྱུད་པའི་རྒྱུའི་སྒོ་ནས་བཞག་ནུས་ལ། ཅིག་ཤོས་ནི་དངོས་ཀྱི་རྒྱུ་ཁོ་ནའི་སྒོ་ནས་བཞག་དགོས་པ་ཞེས་བྱ་བ་འདི་ངེས་པ་ཡིན་ནོ། ། འོ་ན་རྣམ་སྨིན་ལས་བྱུང་བའི་སྐྱེ་མཆེད་གཟུགས་ཅན་བཅུ་དང༌། ཁམས་གཟུགས་ཅན་བཅུའི་མཚན་གཞིར་རུང་བ་གང་ཞེ་ན། དོན་དུ་སྣང་བ་དང་སེམས་ཅན་དུ་སྣང་བའི་རྣམ་རིག་ལ་མིག་དང་གཟུགས་ལ་སོགས་པར་སྒྲོ་བཏགས་པའི་དོན་གང་དང་གང་ཡིན་པ་དེ་ལ་ཀུན་བཏགས་པའི་མིག་དང་གཟུགས་ཞེས་བྱ་ལ།
དེ་དང་དེ་དག་གཟུགས་ཅན་གྱི་ཁམས་དང་སྐྱེ་མཆེད་ཀྱི་མཚན་གཞིར་འཇོག་པ་ཡིན་ནོ། ། ཡང་དག་པར་ན་འདི་ཡིན་ཏེ། ཀུན་གཞིའི་ས་བོན་གྱི་སྟེང་ན་རྣམ་སྨིན་གྱི་ངོ་བོར་གྱུར་པའི་དོན་དུ་སྣང་བ་དང༌། སེམས་ཅན་དུ་སྣང་བའི་རྣམ་རིག་ཡུལ་འཛིན་ནུས་པ་དང༌། ཡུལ་གྱི་རྣམ་ལྡན་དུ་བསྐྱེད་པའི་ནུས་པ་ཞིག་ཡོད་པ་དེ་དང༌། ཀུན་གཞིའི་རྣམ་སྨིན་གྱི་སྟེང་ན་དོན་དུ་སྣང་བའི་རྣམ་རིག་སྐད་ཅིག་མ་དང་པོ་ཡུལ་གྱི་རྣམ་ལྡན་དང་ཡུལ་འཛིན་ནུས་སུ་བསྐྱེད་པའི་ནུས་པ་ཞིག་དང༌། ཡང་དོན་དུ་སྣང་བའི་རྣམ་རིག་སྐད་ཅིག་དང་པོ་དང་གཉིས་པ་ལ་སོགས་པའི་སྟེང་ན། རང་རང་གི་རིགས་འདྲ་ཕྱི་མ་རྣམས་དེ་དང་དེར་བསྐྱེད་པའི་ནུས་པ་ཞིག་སྟེ་གནས་སྐབས་གསུམ་ཡོད་དོ། ། གསུམ་པོ་དེ་ལ་གོ་རིམ་བཞིན་དུ་ས་བོན་དང་རྣམ་སྨིན་དང་རྣམ་སྨིན་ལས་བྱུང་བའི་གཟུགས་ཅན་གྱི་ཁམས་དང་སྐྱེ་མཆེད་དུ་འཇོག་པ་ཡིན་ནོ། ། ཞེས་བྱ་བ་འདིས་ནི་ཁམས་དང་སྐྱེ་མཆེད་ཀྱི་རྣམ་པར་བཞག་པ་ཊཱིཀ་བྱེད་པ་དག་གིས་མ་བཤད་པ་དག་ལེགས་པར་བཤད་པ་ཡིན་ནོ།། །།
གསུམ་པ་སྒྲ་བཤད་པའི་སྒོ་ནས་མཇུག་བསྡུ་བ་ནི། སྔར་བཤད་པའི་ས་བོན་དང༌། རྣམ་སྨིན་གྱི་ཆར་གྱུར་པའི་ཕུང་ཁམས་སྐྱེ་མཆེད་དུ་བཤད་པ་དེ་དག་ནི། དུ་མ་སྤུངས་པའི་ཆ་ནས་ཕུང་པོར་འཇོག་ལ། དེ་ཡང་རྣམ་ཤེས་ཀྱི་ཕུང་པོ་ཁོ་ནར་ངེས་སོ། ། ཉེར་སྤྱོད་མ་འོངས་པའི་རྒྱུའི་རྐྱེན་བྱེད་པའི་ཆ་ནས་ཁམས་སུ་འཇོག་ལ། དེ་ཡང་ཉེ་བར་ལེན་པའི་རྒྱུ་བྱེད་པའི་ཆ་ནས་སོ། ། ཉེར་སྤྱོད་མ་འོངས་པའི་དམིགས་པའི་རྐྱེན་དང་བདག་རྐྱེན་བྱེད་པའི་ཆ་ནས་སྐྱེ་མཆེད་དུ་འཇོག་པ་ཡིན་ནོ། ། འདིར་དམིགས་རྐྱེན་དང་བདག་རྐྱེན་མཚན་ཉིད་པ་ཡིན་ཀྱང་སྐྱེ་མཆེད་བཏགས་པ་བར་འཇོག་དགོས་པ་འགའ་ཞིག་ཡོད་དེ། དེ་གང་ཞེ་ན།
ཀུན་གཞིའི་སྟེང་གི་འཇུག་ཤེས་སྐད་ཅིག་དང་པོ་དེ་དང་དེར་བསྐྱེད་པའི་ནུས་པའོ། ། དེའི་རྒྱུ་མཚན་ཡང་སྐྱེ་མཆེད་དུ་འཇོག་པ་དེའི་ཚེ་ཀུན་གཞི་ལས་རྫས་ཐ་དད་དུ་སྐྱེས་དགོས་པའི་ཕྱིར་རོ། ། ཡང་རྣམ་སྨིན་ལས་བྱུང་བའི་ཆར་གྱུར་པའི་ཕུང་ཁམས་སྐྱེ་མཆེད་དུ་བཤད་པ་དེ་ཐམས་ཅད་ཀྱང་དུ་མ་སྤུངས་པའི་ཆ་ནས་ཕུང་པོ་ཡིན་ལ། དེ་ཡང་གཟུགས་དང་ཚོར་བ་ལ་སོགས་པ་སོ་སོར་ངེས་པ་ཁོ་ན་ཡིན་ནོ། ། ཡང་དེ་ཐམས་ཅད་འདས་པའི་ཉེར་སྤྱོད་བཟུང་ཟིན་པ་དང༌། ད་ལྟར་གྱི་ཉེར་སྤྱོད་འཛིན་བཞིན་པའི་ཆ་ནས་ཁམས་སུ་འཇོག་པ་ཡིན་ལ། དེ་ཡང་དམིགས་བདག་གང་རུང་གི་སྒོ་ནས་ཡིན་ལ། དེ་མ་ཐག་རྐྱེན་གྱི་ཆ་ནས་ཁམས་སུ་འཇོག་པའི་ཚུལ་ནི། འཇོག་ཚུལ་སྔ་མ་གཉིས་ཀྱི་ནང་དུ་འདུས་ལ། ལྷན་ཅིག་འབྱུང་རྒྱུ་དང་མཚུངས་ལྡན་གྱི་རྒྱུ་བྱས་པའི་སྒོ་ནས་ཁམས་སུ་འཇོག་ཚུལ་ནི།
ཉེར་སྤྱོད་རང་གི་ངོ་བོའི་སྒོ་ནས་འཛིན་པ་ཞེས་བྱ་བ་དེར་འདུག་པ་ཡིན་ནོ། ། འདིར་རྐྱེན་གསུམ་མཚན་ཉིད་པ་ཡིན་ཀྱང་ཉེར་སྤྱོད་འཛིན་ཚུལ་གསུམ་པོ་དེར་མ་འདུས་པ་ཡོད་དེ། ཀུན་གཞིའི་སྟེང་གི་ནུས་པ་ལ་མིག་གི་རྣམ་པར་ཤེས་པ་ཕྱི་མ་ཡུལ་འཛིན་ནུས་དང་ཡུལ་གྱི་རྣམ་ལྡན་དུ་བསྐྱེད་པའི་ཆ་ནས་རྐྱེན་གཉིས་མཚན་ཉིད་པ་དང༌། ཁམས་མཚན་ཉིད་པ་ཡིན་ཀྱང༌། འདས་པ་དང་ད་ལྟར་གྱི་ཉེར་སྤྱོད་གནས་དང་དམིགས་པའི་སྒོ་ནས་འཛིན་པ་མེད་པའི་ཕྱིར། ཡང་དེ་དང་དེ་དག་ཉེར་སྤྱོད་མ་འོངས་པ་སྐྱེ་བའི་སྒོ་འབྱེད་པའི་ཆ་ནས་སྐྱེ་མཆེད་དུ་འཇོག་པ་ཡིན་ནོ། ། དེ་ལྟར་ཁམས་དང་སྐྱེ་མཆེད་མི་འགལ་ཡང༌། དེར་འཇོག་པར་བྱེད་པའི་བྱེད་ཆོས་གཉིས་ཀྱི་ལྡོག་ཆ་གཉིས་འགལ་བ་ཁོ་ནར་ངེས་སོ། ། མི་འགལ་ན་རྒྱ་ཆེ་ཆུང་གི་ཁྱད་པར་ཅི་ཞིག་ཡོད་ཅེ་ན། ཁམས་ཡིན་ལ་སྐྱེ་མཆེད་མིན་པ་ནི་ས་བོན་དང་རྣམ་སྨིན་གྱི་ཆ་ལ་ཡོད་པ་ནི་བཤད་ཟིན་ལ།
ཁྱད་པར་དུ་ཀུན་གཞིའི་རྣམ་པར་ཤེས་པ་ནི་ཁམས་ཀྱི་གཙོ་བོ་ཡིན་ལ། སྐྱེ་མཆེད་ནི་གང་དུ་ཡང་མི་རུང་ངོ༌། ། ཡང་དགྲ་བཅོམ་པ་ཐ་མའི་མིག་དང་ཡིད་ལྟ་བུ་ལ་ཁམས་ཀྱི་འཇོག་ཚུལ་གཅིག་ཚང་ལ། སྐྱེ་མཆེད་ཀྱི་འཇོག་ཚུལ་ཚང་བའི་སྐབས་མི་སྲིད་དོ། ། དང་པོ་ཚང་བ་ཡིན་ཏེ། ཉེར་སྤྱོད་ད་ལྟར་བ་འཛིན་པའི་ཕྱིར། གཉིས་པ་མ་ཚང་བ་ཡིན་ཏེ། ཉེར་སྤྱོད་མ་འོངས་པས་ནི་དམིགས་བདག་གང་རུང་མི་བྱེད་ལ། ད་ལྟར་བའི་དེ་དང་དེ་བྱེད་ཀྱང་དེའི་ཆ་ནས་སྐྱེ་མཆེད་དུ་འཇོག་མི་ནུས་པའི་ཕྱིར། འོ་ན་དེ་དང་དེ་ཁམས་མ་ཡིན་པར་ཡང་མ་བཤད་དམ་ཞེ་ན།
བཤད་མོད་དེ་ནི་ཁམས་ཀྱི་འཇོག་ཚུལ་གཉིས་པའི་དབང་དུ་བྱས་པ་ཡིན་ནོ། ། སྐྱེ་མཆེད་ཡིན་ལ་ཁམས་མིན་པ་ནི་ཁམས་འཇོག་ཚུལ་གཉིས་པའི་དབང་དུ་བྱས་ན་མི་སྲིད་ཀྱང༌། འཇོག་ཚུལ་དང་པོའི་དབང་དུ་བྱས་ན་སྲིད་པ་ཡིན་ཏེ། གང་ཞེ་ན། དེ་མཚུངས་ཀྱི་དབང་པོ་ལྔ་པོ་རྣམས་སོ། ། དེ་རྣམས་ཁམས་མ་ཡིན་ཏེ། ཡིན་ན་དབང་པོའི་ཁམས་ཡིན་དགོས་པ་ལས་མ་ཡིན་པའི་ཕྱིར། མ་ཡིན་ཏེ་ཉེར་སྤྱོད་གནས་ཀྱི་སྒོ་ནས་མི་འཛིན་པའི་ཕྱིར། སྐྱེ་མཆེད་ནི་ཡིན་ཏེ། ཉེར་སྤྱོད་མ་འོངས་པའི་བདག་རྐྱེན་བྱེད་པའི་ཕྱིར་རོ། །
དེ་ལྟར་བཤད་པ་ན་གཟུགས་མེད་པའི་ཁམས་ན་གཟུགས་ཀྱི་ཕུང་པོ་དང༌། གཟུགས་ཅན་གྱི་སྐྱེ་མཆེད་བཅུ་མེད་ཀྱང༌། གཟུགས་ཅན་གྱི་ཁམས་བཅུ་ཡོད་པ་ནི་གཞུང་གི་དགོངས་པར་ངེས་ལ། དེར་དེ་མེད་པར་བཤད་པ་ནི། ས་དེ་བསྡུས་ཀྱི་དེ་མེད་པ་ལ་དགོངས་སོ། ། དེ་ནས་ཉེ་བར་མཁོ་བའི་དོན་གཞན་ཡང་བཤད་པར་བྱ་སྟེ། འདིར་བཤད་པའི་ཆོས་གསུམ་པོ་ཐམས་ཅད་ཟག་པ་དང་བཅས་པ་ཁོ་ན་ཡིན་ན་སྤང་བྱ་གཉིས་དང༌། སྒྲིབ་པ་གཉིས་ལས་གང་དུ་བཞག་ཅེ་ན། འདིར་ཆོས་གསུམ་པོ་ནི་སྡེ་ཚན་གཉིས་སུ་འགྱུར་ཏེ། ཉོན་མོངས་པ་ཅན་གྱི་མ་རིག་པའི་དབང་གིས་བྱུང་བ་དང༌།
ཉོན་མོངས་ཅན་མ་ཡིན་པའི་དབང་གིས་བྱུང་བའོ། ། དང་པོ་ལ་གཉིས་ཏེ། སྒོམ་སྤང་དུ་གྱུར་པའི་མ་རིག་པ་དང༌། མཐོང་སྤང་དུ་གྱུར་པའི་འོ། ། དང་པོ་ནི་ཉོན་ཡིད་འཁོར་དུ་བྱུང་བའི་མ་རིག་པ་ཇི་སྙེད་པ་དང༌། ཡིད་ཤེས་འཁོར་དུ་བྱུང་བའི་ཉོན་མོངས་པ་ཅན་གྱི་མ་རིག་པ་ལྷན་སྐྱེས་རྣམས་སོ། ། གཉིས་པ་ནི། དེའི་འཁོར་དུ་བྱུང་བའི་ཉོན་མོངས་པ་ཅན་གྱི་མ་རིག་པ་ཀུན་བཏགས་རྣམས་སོ། ། གཉིས་པ་ལའང་གཉིས་ཏེ། ཀུན་བཏགས་སུ་གྱུར་པ་མཐོང་སྤང་དང༌།
ལྷན་སྐྱེས་སུ་གྱུར་པའི་སྒོམ་སྤང་ངོ༌། ། དེ་ལྟར་མ་རིག་པ་ལ་གཉིས་ཡོད་པའི་དབང་གིས་འཁྲུལ་པའི་སྣང་བ་འཆར་ཚུལ་ལ་ཡང་གཉིས་ཏེ། རྣམ་སྨིན་གྱི་དབང་གིས་འཆར་བ་དང༌། དེ་ལ་མི་ལྟོས་པར་འཕྲལ་དང་འཕྲལ་དུ་འཆར་བའོ། ། དེ་ཡང་རྒྱས་པར་བཤད་ན་འདི་ལྟར། མཐོང་སྤང་དུ་གྱུར་པའི་མ་རིག་པ་ཁོ་ནས་རྒྱུ་དུས་དང༌། དེ་དུས་ཀྱི་ཀུན་སློང་གཉིས་ཀ་བྱས། མཐོང་སྤང་དུ་གྱུར་པའི་སྲེད་ལེན་ཁོ་ནས་ལས་བསོས་འདེབས་བྱེད་བྱས་པའི་ལས་དེས་རྣམ་སྨིན་དང་བདག་པོ་དང༌། རྒྱུ་མཐུན་གྱི་འབྲས་བུ་གསུམ་ཀ་མཐོང་སྤང་ཁོ་ན་ཡིན་ཏེ། སྤང་བྱའི་ངོ་སྐལ་གྱི་ས་བོན་མཐོང་ལམ་བར་ཆད་མེད་ཁོ་ན་གཞོམ་པར་བྱ་བའི་རིགས་སུ་གནས་པ་ཡིན་པའི་ཕྱིར།
ཡང་འཕེན་བྱེད་ཀྱི་ལས་ཀྱི་ཀུན་སློང་མཐོང་སྤང་ཁོ་ནས་བྱས། རྫོགས་བྱེད་ཀྱི་ཀུན་སློང་སྒོམ་སྤང་དུ་གྱུར་པའི་ཉོན་མོངས་པ་ཁོ་ནས་བྱས་པའི་ལས་ཀྱི་འབྲས་བུར་གྱུར་པའི་ངན་སོང་གི་ཕུང་ཁམས་སྐྱེ་མཆེད་ལྟ་བུ་ལ་ནི། རྣམ་སྨིན་གྱི་ཆ་མཐོང་སྤང་ཁོ་ན་དང༌། མྱོང་བ་རྒྱུ་མཐུན་གྱི་འབྲས་བུ་ལ་སྒོམ་སྤང་ཁོ་ན་དང༌། བདག་པོའི་འབྲས་བུ་ལ་སྤང་བྱ་གཉིས་ཀ་ཡོད་པར་བཞག་སྟེ། སྤང་བྱ་དེའི་ས་བོན་ལ་ལམ་གཉིས་ཀའི་གཞོམ་བྱ་ཚང་བའི་ཕྱིར། ཡང་འཕེན་བྱེད་མི་དགེ་བས་འཕངས་ཤིང་རྫོགས་བྱེད་དགེ་བས་རྫོགས་པའི་ངན་སོང་གི་ཆོས་གསུམ་ལ་ཡང་དེ་བཞིན་དུ་སྦྱར་རོ། ། དེ་ཡང་འཕེན་རྫོགས་ཀྱི་ལས་གཉིས་ཀ་ལ་རྒྱུའི་ཀུན་སློང་སྒོམ་སྤང་དུ་གྱུར་པའི་ཉོན་མོངས་པས་བྱས་པ་ལ། དུས་ཀྱི་ཀུན་སློང་མཐོང་སྤང་དུ་གྱུར་པའི་ཉོན་མོངས་པས་བྱས་པ་ནི་སྲིད་ཅིང༌། དེའི་ཚེ་ཡང་སྔ་མ་བཞིན་དུ་སྦྱར་དགོས་ལ།
ཡང་རྒྱུའི་ཀུན་སློང་མཐོང་སྤང་དུ་གྱུར་པའི་མ་རིག་པ་དང༌། དུས་ཀྱི་ཀུན་སློང་ཡིད་ཤེས་འཁོར་གྱི་མ་རིག་པས་བྱས་པའི་ལས་མི་དགེ་བ་སྲིད་པ་ལྟར་དེའི་ཚེ་ཡང་དེ་བཞིན་དུ་སྦྱར་ཞིང་དུས་ཀྱི་ཀུན་སློང་ཉོན་མོངས་པ་ཅན་གྱི་མ་རིག་པས་བྱས་པའི་ལས་མི་དགེ་བ་ནི་སྲིད་པ་མ་ཡིན་ཏེ། དེ་ནི་ལུང་མ་བསྟན་ཁོ་ན་ཡིན་པའི་ཕྱིར། དེ་ལྟར་ན་ངན་སོང་འཕེན་བྱེད་ཀྱི་ལས་ཡིན་ན་དུས་ཀྱི་ཀུན་སློང་ཡིད་ཤེས་འཁོར་གྱི་མ་རིག་པ་དང་མཚུངས་པར་ལྡན་པས་ཁྱབ་ལ། དེ་ལ་ཡང་སྤང་བྱའི་དབྱེ་བས་གཉིས་སུ་འགྱུར་རོ། ། ངན་སོང་འགྲུབ་བྱེད་ཀྱི་དགེ་བའི་ལས་ཡོད་ཀྱང༌། དེ་དུས་ཀྱི་ཀུན་སློང་ཉོན་མོངས་པ་དང་མཚུངས་པར་ལྡན་པ་ནི་མི་སྲིད་ལ། རྒྱུའི་ཀུན་སློང་ཉོན་མོངས་པ་ཅན་ཙམ་དུ་མ་ཟད་ཀྱི་མི་དགེ་བ་ཁོ་ནར་ངེས་ཏེ། ལུང་མ་བསྟན་གྱི་ཉོན་མོངས་པས་ངན་སོང་འགྲུབ་བྱེད་ཀྱི་ལས་བསོས་འདེབས་པར་མི་ནུས་པའི་ཕྱིར། དེ་ཇི་ལྟར་ཡོད་ཅེ་ན།
མཐོང་སྤང་དུ་གྱུར་པའི་འདོད་ཁམས་ཀྱི་མ་རིག་པས་རྒྱུའི་ཀུན་སློང་བྱས་ཏེ་ཕྱི་རོལ་པ་དག་མི་དགེ་བ་སྤོང་བ་མཐོང་བའི་ཕྱིར། འཕེན་བྱེད་ལ་ནི་མི་མཚུངས་ཏེ། དེ་ལ་དུས་ཀྱི་ཀུན་སློང་མི་དགེ་བ་ངེས་པར་ཡོད་པའི་ཕྱིར། ཡང་ཉོན་ཡིད་འཁོར་གྱི་མ་རིག་པས་ལས་གང་གི་ཡང་དུས་ཀྱི་ཀུན་སློང་བྱེད་པ་མི་སྲིད་དེ། ཁ་ནང་ཁོ་ནར་ཕྱོགས་པའི་ཕྱིར་དང༌། སེམས་དཔའི་ལས་དང་བསམ་པའི་ལས་གང་དང་ཡང་མཚུངས་ལྡན་དུ་བྱུང་བ་མི་སྲིད་པའི་ཕྱིར། དེ་ལྟར་ཤེས་པ་ན། ངན་སོང་གི་ཕུང་ཁམས་སྐྱེ་མཆེད་ཐམས་ཅད་མཐོང་བས་སྤང་བར་བྱ་བ་མིན་པར་བཤད་པའི་དོན་ལ་དམིགས་ཕྱེད་པའི་གོ་བ་སྐྱེ་བར་འགྱུར་རོ། ། ཡང་ཉོན་ཡིད་འཁོར་གྱི་མ་རིག་པས་རྒྱུའི་ཀུན་སློང་དང༌། དགེ་བའི་རྩ་བ་གསུམ་གྱི་དུས་ཀྱི་ཀུན་སློང་བྱས་པའི་འཕེན་བྱེད་ཀྱི་ལས་དེ་སྒོམ་སྤང་དུ་གྱུར་པའི་ཡིད་ཤེས་འཁོར་གྱི་སྲེད་ལེན་གཉིས་ཀྱི་རྒྱུའི་ཀུན་སློང་བྱས་པ་ལས་བྱུང་བའི་ལས་དགེ་བས་བསོས་བཏབ་པའམ།
ཡང་ན་དེ་དང་མཚུངས་པར་ལྡན་པའི་མི་དགེ་བས་བསོས་བཏབ་པའི་ལས་དེའི་འབྲས་བུ་མཐོ་རིས་སུ་གྲུབ་པའི་ཆོས་གསུམ་གྱི་རྣམ་སྨིན་དང༌། བདག་པོ་དང༌། རྒྱུ་མཐུན་གྱི་ཆ་གསུམ་ཀ་བསྒོམ་པས་སྤང་བར་བྱ་བ་ཁོ་ནར་ངེས་སོ། ། ཡང་མཐོང་སྤང་དུ་གྱུར་པའི་མ་རིག་པས་རྒྱུའི་ཀུན་སློང་བྱས་པ་ལས་བྱུང་བའི་འཕེན་གྱི་ལས་དེ། མཐོང་སྤང་དུ་གྱུར་པའི་སྲེད་པས་ཀུན་ནས་བླང་བའི་ལས་དགེ་བས་བསོས་བཏབ་པའི་ལས་དེའི་འབྲས་བུ་མཐོ་རིས་སུ་སྨིན་པ་དེའི་ཚེ་ན་ནི། ཆོས་གསུམ་པོ་ཐམས་ཅད་ཀྱང་མཐོང་བས་སྤང་བར་བྱ་བ་ཁོ་ནའོ། ། འདི་ཇི་ལྟར་ཡོད་ཅེ་ན། འདི་ནི་ཕྱི་རོལ་པ་ཁམས་གོང་གི་སྐྱེ་བ་དོན་དུ་གཉེར་བ་དག་ལ་མི་འབྱུང་ཡང་འདོད་པའི་སྐྱེ་བ་དོན་དུ་གཉེར་བ་དག་ལ་འབྱུང་བར་ངེས་སོ། ། ཡང་མཐོང་སྤང་དུ་གྱུར་པའི་ལས་དགེ་བས་འཕེན་བྱེད་དང༌། སྒོམ་སྤང་དུ་གྱུར་པའི་ལས་དགེ་བས་འགྲུབ་བྱེད་དང༌།
ཅིག་ཤོས་ལ་ཡང་སྔ་མ་བཞིན་དུ་དམིགས་ཕྱེད་པར་བྱས་ནས་སྤང་བྱ་སོ་སོར་སྦྱར་བར་བྱའོ། ། མི་དགེ་བའི་ལས་ཀྱིས་མཐོ་རིས་ཀྱི་འགྲུབ་བྱེད་བྱེད་པ་དེའི་ཚེ། ལས་དེའི་རྒྱུ་དུས་ཀྱི་ཀུན་སློང་དགེ་བ་ཡིན་པ་གཅིག་དགོས་ཏེ། རྒྱུ་དུས་ཀྱི་ཀུན་སློང་མི་དགེ་བ་དང་ལུང་མ་བསྟན་གང་རུང་ཡིན་པ་དང༌། དེ་དུས་ཀྱི་ཀུན་སློང་ཡང་དེ་ཡིན་ན་དགེ་བའི་ལས་ཀྱི་བསོས་འདེབས་བྱེད་དུ་མི་རུང་བའི་ཕྱིར། འདི་ཇི་ལྟར་ཡོད་ཅེ་ན། དཀོན་མཆོག་མཆོད་པའི་ཕྱིར་དུ་མ་བྱིན་པ་ལེན་པ་ལྟ་བུའོ། ། དེ་ལྟར་ཤེས་པ་ན་གྲུབ་པའི་དོན་འདི་བྱུང་སྟེ། བདེ་འགྲོ་འཕེན་བྱེད་ཀྱི་ལས་ཡིན་ན་རྒྱུའི་ཀུན་སློང་དགེ་བ་དང་ལུང་མ་བསྟན་གང་རུང་སྲིད་ལ། དུས་ཀྱི་ཀུན་སློང་དགེ་བ་ཁོ་ན་ཡིན་པས་ཁྱབ་པ་དང༌།
ཡང་དེ་འགྲུབ་བྱེད་ཀྱི་ལས་ཡིན་ན། དུས་ཀྱི་ཀུན་སློང་དགེ་མི་དགེ་གཉིས་ཀ་སྲིད་ལ། རྒྱུའི་ཀུན་སློང་དགེ་བ་ཁོ་ན་ཡིན་པས་ཁྱབ་པ་དང༌། ཡང་ངན་འགྲོ་འཕེན་བྱེད་ཀྱི་ལས་ཡིན་ན། རྒྱུའི་ཀུན་སློང་ལུང་མ་བསྟན་སྲིད་ཀྱང༌། དུས་ཀྱི་ཀུན་སློང་མི་དགེ་བ་ཁོ་ན་ཡིན་པས་ཁྱབ་པ་དང༌། ཡང་དེ་འགྲུབ་བྱེད་ཀྱི་ལས་ཡིན་ན། དུས་ཀྱི་ཀུན་སློང་དགེ་བ་སྲིད་ཀྱང་རྒྱུའི་ཀུན་སློང་མི་དགེ་བ་ཡིན་པས་ཁྱབ་བོ་ཞེས་བྱ་བ་འདི་གྲུབ་པ་ཡིན་ནོ། ། དེའི་རྒྱུ་མཚན་ཡང་ཀུན་སློང་གཉིས་ཀ་མི་དགེ་བས་བྱས་ན་དེའི་འབྲས་བུ་བདེ་འགྲོའི་རྟེན་ལ་འབྱུང་མི་སྲིད། ཡང་ཀུན་སློང་གཉིས་ཀ་དགེ་བའི་བྱས་ན།
དེའི་འབྲས་བུ་ངན་འགྲོའི་རྟེན་ལ་སྨིན་པ་མི་སྲིད་པའི་ཕྱིར་ཏེ། ལས་ཕན་ཚུན་བསོས་བཏབ་བྱ་དང་འདེབས་བྱེད་དུ་རུང་བ་ལ་ཀུན་སློང་མཐུན་པ་གཅིག་དགོས་པའི་ཕྱིར། དེ་ལྟ་མ་ཡིན་ན་ལས་ཐམས་ཅད་ཀྱིས་ཐམས་ཅད་བསོས་འདེབས་པ་ཧ་ཅང་ཐལ་བ་དང་བདེ་འགྲོའམ་ངན་འགྲོ་གང་རུང་གཅིག་མི་སྲིད་པར་འགྱུར་རོ། ། དེ་ལྟར་བཤད་པ་ན་ལུང་མ་བསྟན་གྱི་མ་རིག་པས་རྒྱུ་དུས་ཀྱི་ཀུན་སློང་བྱས་པའི་འཕེན་བྱེད་ཀྱི་ལས་དགེ་བ་དང་མི་དགེ་བ་གཉིས་ལ་ནི་གོ་རིམ་བཞིན་དུ་འགྲུབ་བྱེད་ཀྱི་ལས་མི་དགེ་བ་དང་དགེ་བས་བསོས་འདེབས་པ་མེད་དེ། དེ་ལ་ཀུན་སློང་མཐུན་པ་མེད་པའི་ཕྱིར་ཞེ་ན། དེ་འདྲའི་དུས་ཀྱི་ཚེ་ཡང་ཀུན་སློང་མི་འགལ་བ་ཡིན་ཏེ། ཉོན་མོངས་པ་ཅན་གྱི་མ་རིག་པ་དེ། ཉོན་མོངས་པ་གཞན་གང་དང་ཡང་འཛིན་སྟངས་མི་འགལ་བའི་ཕྱིར་ཞེས་བཤད་ན་ལེགས་པ་ཡིན་ནོ། ། དེ་ལྟར་སྤང་བྱ་རིགས་གཉིས་སུ་ཕྱེ་བ་དེ་ཐམས་ཅད་ཀྱང་སྒྲིབ་པ་གཉིས་རྣམ་པར་འཇོག་པའི་ཚེ་ཉོན་སྒྲིབ་ཁོ་ནའི་དབང་དུ་བྱས་པ་ཡིན་ཏེ། རྩ་བ་ཤེས་བྱའི་སྒྲིབ་པ་ལ་མ་ལྟོས་པར་ཉོན་མོངས་པ་ཁོ་ནས་ཀུན་ནས་སླང་བའི་ཕྱིར་དང༌།
ཉོན་སྒྲིབ་ཀྱི་མཚན་ཉིད་ཚང་བའི་ཕྱིར། ཕྱི་སྣོད་ཀྱི་འཇིག་རྟེན་ཉོན་སྒྲིབ་དུ་འཇོག་པ་ངོ་མཚར་གྱི་གནས་སོ་སྙམ་ན། དེ་སྐད་ཅེས་ཟེར་བ་དེ་ཡང་རྣལ་འབྱོར་སྤྱོད་པའི་གཞུང་རྒྱ་མཚོ་ལྟ་བུ་ལས་ཕྱི་རོལ་དུ་གྱུར་པ་ཡིན་ནོ་ཞེས་བརྗོད་པར་བྱའོ། ། ཡང་ཆོས་གསུམ་པོ་དེ་དག་ལ་ཤེས་སྒྲིབ་འཇོག་པའི་ཚུལ་ནི། གཟུང་འཛིན་གཉིས་སུ་སྣང་བའི་མ་རིག་པ་ཞེས་བྱ་བ་ཉོན་མོངས་པ་ཅན་མ་ཡིན་པ་ཞིག་ཡིད་ཀྱི་རྣམ་པར་ཤེས་པ་དགེ་བ་དང༌། ལུང་དུ་བསྟན་པ་དང་མ་བསྟན་པ་ཐམས་ཅད་ཀྱི་འཁོར་དུ་འབྱུང་བ་དེའི་དབང་གིས་གཟུང་འཛིན་གཉིས་སྣང་གི་ཤེས་པ་འཕྲལ་དང་འཕྲལ་དུ་སྐྱེད་པར་བྱེད་དོ། ། དེ་ལྟར་སྐྱེས་པའི་ཚེ་ན་དེས་མཚུངས་པ་དེ་མ་ཐག་རྐྱེན་བྱས་པ་ལ་རྟེན་ནས་རྣམ་གཡེང་གི་རྣམ་པར་རྟོག་པ་བཅུ་འབྱུང་ངོ༌། ། བཅུ་པོ་དེའི་དབང་གིས་ངོ་བོ་དང་ཁྱད་པར་ལ་སོགས་པ་རྣམ་པ་བཅུར་སྒྲོ་འདོགས་པར་བྱེད་དོ། ། དེ་ལྟར་སྒྲོ་བཏགས་པའི་བག་ཆགས་ཀུན་གཞིའི་སྟེང་དུ་བཞག་པ་དེ་ལ་ཤེས་སྒྲིབ་ཀྱི་ས་བོན་ཞེས་བྱའོ། ། ས་བོན་དེའི་ནུས་པ་བརྟས་པ་ལ་རྟེན་ནས་ཀུན་གཞི་རྣམ་སྨིན་གྱི་འཁོར་དུ་གཟུང་འཛིན་གཉིས་སུ་སྣང་བའི་མ་རིག་པ་མངོན་གྱུར་དུ་སྐྱེས་པ་དེ་ལ་ནི་ཤེས་བྱའི་སྒྲིབ་པ་དངོས་ཤེས་བྱའོ། །
དེའི་དབང་གིས་གཟུང་འཛིན་གཉིས་སུ་སྣང་བའི་རྟོག་པ་དང་རྟོག་མེད་ཀྱི་ཤེས་པ་ཅི་སྐྱེས་པ་དེ་ཐམས་ཅད་ཤེས་བྱའི་སྒྲིབ་པ་ཡིན་ཏེ། རྩ་བ་ཉོན་མོངས་པ་ཅན་མ་ཡིན་པའི་མི་ཤེས་པས་ཀུན་ནས་སླང་བའི་ཕྱིར་དང༌། ཆོས་ཀྱི་བདག་མེད་མངོན་སུམ་དུ་རྟོགས་པའི་བར་ཆད་མེད་ལམ་གྱི་གཞོམ་བྱའི་རིགས་སུ་གནས་པའི་ཕྱིར་དང༌། གཙོ་བོར་དེ་ཁོ་ན་ཉིད་མངོན་སུམ་དུ་རྟོགས་པ་ལ་གེགས་བྱེད་ཀྱི་སྒྲིབ་པའི་རིགས་སུ་གནས་པའི་ཕྱིར། དེ་ལྟར་བཤད་པས་གྲུབ་པའི་དོན་ནི། རྣམ་པར་ཤེས་པའི་ཚོགས་དྲུག་ཉོན་མོངས་ཅན་དང༌། བདུན་པ་ཡིད་དང་མཚུངས་པར་ལྡན་པའི་ལས་དང་ཉོན་མོངས་པ་དང༌། དེའི་ས་བོན་ཀུན་གཞིའི་སྟེང་དུ་བསགས་པ་དང༌། དེའི་རྣམ་པར་སྨིན་པ་དངོས་ཏེ་ཀུན་ནས་ཉོན་མོངས་པ་གསུམ་པོ་དེ་ནི། ཉོན་མོངས་པའི་སྒྲིབ་པ་ཡིན་ལ།
ཉོན་མོངས་པ་ཅན་མ་ཡིན་པའི་ཡིད་ཀྱི་རྣམ་པར་ཤེས་པའི་འཁོར་དུ་བྱུང་བའི་མ་རིག་པ་དང༌། དེའི་བག་ཆགས་ཀུན་གཞིའི་སྟེང་དུ་བསགས་པ་དང༌། དེའི་ནུས་པ་རྐྱེན་གྱིས་ཡོངས་སུ་སད་པ་ལས་གཟུང་འཛིན་གཉིས་སུ་སྣང་བའི་སྒྲིབ་པ་ཐམས་ཅད་ཤེས་བྱའི་སྒྲིབ་པའོ། ། འདི་ལ་རྣམ་སྨིན་གྱི་ཆ་མི་འཇོག་སྟེ། ཉོན་མོངས་པ་ཅན་མ་ཡིན་པའི་མ་རིག་པ་དེ་མ་སྒྲིབས་ལུང་མ་བསྟན་ཡིན་པས་རྣམ་སྨིན་གྱི་རྒྱུར་མི་འཐད་པའི་ཕྱིར། འདིར་བག་ཆགས་འཇོག་བྱེད་ཡིད་ཤེས་འཁོར་དུ་བྱུང་བའི་མ་རིག་པ་ཡིན་ལ། བག་ཆགས་སད་པ་ལས་བྱུང་བའི་མ་རིག་པའམ། མི་ཤེས་པ་ནི་རྣམ་པར་ཤེས་པའི་ཚོགས་བདུན་ཀ་དང་མཚུངས་པར་ལྡན་ནོ། ། འོ་ན་གཉིས་སྣང་གི་ཤེས་པ་རྣམས་རྣམ་སྨིན་ལས་བྱུང་བ་ཁོ་ན་མ་ཡིན་ནམ། ཇི་ལྟར་ན་ཤེས་བྱའི་སྒྲིབ་པ་ཡིན་ཞེ་ན།
སྐྱོན་མེད་དེ་ལྡོག་པའི་ཆ་སོ་སོར་འབྱེད་པའི་ཕྱིར་རོ། ། འོ་ན་རྣམ་སྨིན་ལམ་ལྟོས་པར་གཉིས་སྣང་འབྱུང་ངམ་ཞེ་ན། མ་ཡིན་ཏེ། ཀུན་གཞིའི་རྣམ་སྨིན་གྱི་ཆ་ལོག་པ་ན་དེ་ཡང་ལོག་པའི་ཕྱིར་རོ། ། འོ་ན་ལྷག་མེད་ཀྱི་ཚེ་ཤེས་སྒྲིབ་སྤངས་པར་འགྱུར་རོ་ཞེ་ན། མ་ཡིན་ཏེ་ཐེག་ཆེན་གྱི་ལྷག་མེད་མྱང་འདས་མངོན་དུ་བྱས་པའི་ཚེ། གཉིས་སྣང་གི་ཤེས་སྒྲིབ་འགགས་པའི་རྟགས་མིན་གྱི་འགོག་པ་མངོན་དུ་བྱས་པ་ཡིན་གྱི་སྤངས་པ་མ་ཡིན་པའི་ཕྱིར་དང༌། དུས་དེར་ཀུན་གཞིའི་གསལ་ཆ་དང་ལྷན་ཅིག་ཏུ་ཉོན་མོངས་པ་ཅན་མ་ཡིན་པའི་མ་རིག་པ་འཇུག་པའི་ཕྱིར། དེ་ལྟར་ན་ལུགས་འདི་ལ་དམན་པའི་དགྲ་བཅོམ་གྱི་རྟོགས་པ་སྔོན་དུ་སོང་ཡང་ཀུན་གཞིའི་རྣམ་སྨིན་གྱི་ཆ་སྤངས་པ་དང༌། ཤེས་བྱའི་སྒྲིབ་པ་མ་ལུས་པ་སྤངས་པ་དུས་མཉམ་པ་ཡིན་ནོ། །
ཡང་དགྲ་བཅོམ་གྱི་རྟོགས་པ་སྔོན་དུ་སོང་བའི་བྱང་སེམས་འཕགས་པ་ལ་གཉིས་སྣང་འཁྲུལ་བའི་ཤེས་པ་ཅི་སྐྱེས་པ་ཐམས་ཅད་ཤེས་བྱའི་སྒྲིབ་པ་ཁོ་ན་ཡིན་ལ། དེ་ཡང་བདག་པོའི་རྐྱེན་གཉིས་སྣང་གི་མ་རིག་པ་དང༌། དེ་མ་ཐག་པའི་རྐྱེན་ཀུན་གཞིའི་སྟེང་གི་གསལ་ཆ་དང༌། དམིགས་པའི་རྐྱེན་ཀུན་གཞིའི་རྣམ་སྨིན་གྱི་ནུས་པའམ། དེ་ལས་བྱུང་བའི་ཡུལ་དུ་སྣང་བའོ། ། ཡང་ན་མ་རིག་པ་རྒྱུའི་རྐྱེན་དུ་བཤད་ནས་རྣམ་སྨིན་གྱི་ངོ་བོར་གྱུར་པའི་དབང་པོ་གཟུགས་ཅན་པ་བདག་པོའི་རྐྱེན་དུ་བཤད་ན་ལེགས་སོ། ། དེ་ལྟར་ཤེས་པ་ན་ཊཱི་ཀ་བྱེད་པ་གང་དག་ལུགས་འདི་ལ་མཐོང་སྤང་དུ་གྱུར་པའི་ཤེས་སྒྲིབ་མེད་དོ་ཞེས་ཟེར་བ་དང༌། ཡང་དག་པ་མ་ཡིན་པའི་ཀུན་རྟོག་གི་ངོ་བོར་གྱུར་པའི་དགེ་བ་དང་མི་དགེ་བ་དང་མ་སྒྲིབས་ལུང་མ་བསྟན་ཡིན་ན་ཤེས་བྱའི་སྒྲིབ་པ་ཡིན་པས་ཁྱབ་བོ་ཞེས་ཟེར་བ་དེ་ཡང་མི་འཐད་པ་ཡིན་ནོ། ། འདིར་ཡིད་ཤེས་འཁོར་དུ་བྱུང་བའི་ཉོན་མོངས་པ་ཅན་མ་ཡིན་པའི་མ་རིག་པ་དང༌། དེའི་བག་ཆགས་དང་ས་བོན་ནི་ཤེས་སྒྲིབ་དངོས་ཡིན་ལ།
དེ་ལས་བྱུང་བའི་གཉིས་སྣང་གི་དབང་ཤེས་ཐམས་ཅད་ཤེས་སྒྲིབ་དུ་བཞག་པ་ཡིན་ཏེ། དཔེར་ན་རྣམ་སྨིན་གྱི་སྒྲིབ་པ་ལ་ཉོན་སྒྲིབ་དུ་བཤད་པ་བཞིན་ནོ། ། དེ་ལྟ་བུའི་སྒྲིབ་པ་གཉིས་ཅིག་ཆར་དུ་སྤངས་པས་ཐར་བ་དང་ཐམས་ཅད་མཁྱེན་པའི་གོ་འཕགས་དུས་གཅིག་ཁོ་ནར་མངོན་དུ་བྱེད་པར་འགྱུར་རོ། ། ཞེས་བྱ་བ་འདི་དག་ནི་སྔོན་གྱི་རྣམ་བཤད་བྱེད་པ་དག་གིས་ལེགས་པར་བཤད་པ་མ་མཐོང་བས། འབད་པས་བསྒྲུབས་ཏེ་ཉེ་བར་སྦྱར་བ་ཡིན་ནོ།། །། གཏི་མུག་ཁྲུང་ཁྲུང་འཇོམས་པའི་རྣམ་དཔྱོད་ཀྱིས། ། སྨིན་ལེགས་ལྡན་པའི་ལེགས་བཤད་གདོང་དྲུག་པ། ། ལྷག་བསམ་མ་དྲོས་བུ་མོའི་མངལ་བཟུང་ནས། ། ཐོས་པའི་མ་མ་དྲུག་གི་ཡིད་འཛིན་པས། ། ཡིད་འོང་འདམ་བུའི་ཚལ་སྐྱེས་ཅིས་མི་འདྲ། །
གླང་པོའི་གདོང་ཅན་མི་ཤེས་རྒན་པོ་ཡི། ། གོམས་པས་འདོན་པའི་འཆེ་བ་བཅག་གྱུར་ཀྱང༌། ། ཕྲག་དོག་ལག་པས་ལན་བཟློན་མི་སྤོབས་པའི། ། ཡིད་འོང་ལང་ཚོ་ལྡན་པའི་རྣམ་བཤད་འདི། ། ཤེས་རབ་རྨ་བྱའི་ཁྲི་ལ་འཁོད་བཞིན་དུ། ། བློ་གསལ་དག་བྱེད་དཔལ་མོའི་རེ་བསྐོང་བའི། ། གཞོན་ནུ་སྨིན་དྲུག་ལེགས་བཤད་འཛུམ་ཕྲེང་ནི། ། དམ་ཆོས་མངོན་པའི་མཁའ་ལ་ནམ་ཡང་གསལ། ། གཞན་ཟེར་རྣམ་བཤད་རྒྱུ་སྐར་མང་པོའི་དབུས། ། ཕྱོགས་ལས་རྣམ་པར་རྒྱལ་བའི་རྔ་དབྱངས་ལེན། །
སླར་ཡང་གྲགས་པའི་ཁྲི་ལ་འཁོད་གྱུར་ཅིག། །། ༈ བལ་ཡུལ་མཆོད་རྟེན་རིན་པོ་ཆེ་བྱ་རུང་ཁ་ཤོར་གྱི་ཉེ་འགྲམ་རྒྱལ་ཡོངས་ས་ཆེན་ཞེས་པ་གློག་ཀླད་དཔར་ཁང་ལས། བདེར་གཤེགས་༧སྐྱབས་རྗེ་བཅོ་བརྒྱད་ཁྲི་ཆེན་རྡོ་རྗེ་འཆང་མཆོག་གི་ཐུགས་དགོངས་རྫོགས་ཆེད། སྐྱབས་འོག་པ་ཚར་གྲྭ་གུ་རུས་གློག་ཀླད་ཕྱག་དེབ་ཆེད་འགྲེམ་སྤེལ་ཞུས་པའི་དགེ་འབྲས་སངས་རྒྱས་ཞིང་དུ་བསྔོའོ།། །།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
