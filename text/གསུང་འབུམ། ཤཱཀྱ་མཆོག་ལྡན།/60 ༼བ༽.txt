གསུང་འབུམ། ཤཱཀྱ་མཆོག་ལྡན།
པོད ༦༠
༼བ༽
༼བ༽ ༄༅། །ཐེག་པ་ཆེན་པོ་དབུ་མ་རྣམ་པར་ངེས་པའི་བང་མཛོད་ལུང་དང་རིགས་པའི་རྒྱ་མཚོ་ལས་ཆོས་ཀྱི་བདག་མེད་སྒྲུབ་པའི་རིགས་པའི་གནས་ལ་མཁས་པར་བྱ་བའི་ལེའུ་སྟེ་བརྒྱད་པའོ།། འཕྲིན་ལས་གདུགས་དཀར་ལྷ་བརྒྱའི་ལག་པས་བཟུང༌། ། གྲགས་པའི་རྔ་ཆེན་མཐོན་པོའི་གནས་སུ་བརྡུང༌། ། ཐུབ་ཆེན་རྒྱལ་བས་བསྔགས་པའི་ཕྲེང་ལྡན་པ། ། ཀླུ་སྒྲུབ་ཞབས་ཀྱི་པདྨོར་ཕྱག་བགྱི་འོ། ། འཇམ་པའི་དབྱངས་ཀྱིས་ཁྱེད་ལ་ལེགས་འདོམས་པའི། ། མཐར་འཛིན་སྙིང་གི་རྨོངས་པ་སངས་བྱེད་དེ། ། ལོག་པའི་སྲོལ་དུ་ནམ་ཡང་མི་འབབ་པར། ། ཤིང་རྟའི་ལམ་དུ་རིགས་པར་འབེབས་གྱུར་ཅིག །
ཅེས་མཆོད་པར་བརྗོད་ཅིང་བརྩོམ་པར་དམ་བཅའ་བ་སྔོན་དུ་བཏང་ནས། གཉིས་པ་ཆོས་ཀྱི་བདག་མེད་སྒྲུབ་བྱེད་ཀྱི་རིགས་པ་རྒྱས་པར་བཤད་པ་ལ་གཉིས་ཏེ། ཆོས་ཀྱི་བདག་མེད་ཀྱི་གོ་དོན་ངོས་བཟུང༌། དེ་སྒྲུབ་བྱེད་ཀྱི་རིགས་པ་རྒྱས་པར་བཤད་པའོ། ། དང་པོ་ལ་གཉིས་ཏེ། གཞན་གྱི་ལུགས་དགག་པ་དང༌། རང་གི་ལུགས་བཞག་པའོ། ། དང་པོ་ནི། གངས་ཅན་དུ་ཕྱིས་བྱོན་པའི་ཆེན་པོ་དག་ན་རེ། བདེན་མེད་ཀྱི་དོན་སྤྱི་འཆར་བ་ལ་ཐོག་མར་དགག་བྱ་བདེན་གྲུབ་ཀྱི་སྤྱི་འཆར་དགོས་པ་ཡིན་ཏེ།
སྤྱོད་འཇུག་ལས། བཏགས་པའི་དངོས་ལ་མ་རེག་པར། ། དེ་ཡི་དངོས་མེད་འཛིན་མ་ཡིན། ། ཞེས་བཤད་པའི་ཕྱིར་རོ། ། དེ་ཡང་གཉིས་ཏེ། རང་རྒྱུད་པའི་ལུགས་དང༌། ཐལ་འགྱུར་བའི་ལུགས་སོ། ། དང་པོ་ནི། རང་རྒྱུད་པའི་ལུགས་ལ་རྟགས་ཀྱི་དགག་བྱ་ངོས་འཛིན་པའི་ཚུལ་ནི། རང་རྒྱུད་ཀྱི་གཞུང་ཁུངས་ཐུབ་གཞན་ལས་གསལ་བར་མ་གསུངས་ཀྱང༌།
དབུ་མ་སྣང་བ་ལས། དངོས་པོ་ཡང་དག་པར་ངོ་བོ་ཉིད་མེད་པ་དག་ལ་ཡང༌། དེ་ལས་ལོག་པའི་རྣམ་པར་སྒྲོ་བཏགས་པའི་འཁྲུལ་པའི་བློ་གང་ཡིན་པ་དེ་ནི་ཀུན་རྫོབ་ཅེས་བྱ་སྟེ། འདིའམ་འདིས་དེ་ཁོ་ན་ཉིད་སྒྲིབ་པ་ལྟ་བུར་བྱེད། འགེབས་པ་ལྟ་བུར་བྱེད་པའི་ཕྱིར། དེ་སྐད་དུ་ཡང༌། མདོ་ལས་ཀྱང༌། དངོས་རྣམས་སྐྱེ་བ་ཀུན་རྫོབ་ཏུ། ། དམ་པའི་དོན་དུ་རང་བཞིན་མེད། ། རང་བཞིན་མེད་ལ་འཁྲུལ་པ་གང༌། །
དེ་ནི་ཡང་དག་ཀུན་རྫོབ་འདོད། ། ཅེས་གསུངས་ལ། དེ་ལས་བྱུང་བའི་ཕྱིར། དེས་ཉེ་བར་བསྟན་པ་མཐོང་བའི་དངོས་པོ་རྫུན་པ་ཐམས་ཅད་ནི་ཀུན་རྫོབ་པ་ཁོ་ན་ཡིན་ཞེས་བྱའོ། ། དེ་ཡང་ཐོག་མ་མེད་པའི་འཁྲུལ་པའི་བག་ཆགས་སྨིན་པའི་དབང་གིས་བྱུང་ལ། དེས་ཀྱང་སྲོག་ཆགས་ཐམས་ཅད་ལ་ཡང་དག་པར་དངོས་པོའི་བདག་ཉིད་ལྟ་བུར་ཉེ་བར་བསྟན་པ་མཐོང་བར་འགྱུར་ཏེ། དེའི་ཕྱིར་དེ་དག་གི་བསམ་པའི་དབང་གིས་དངོས་པོ་རྫུན་པའི་ངོ་བོ་ཐམས་ཅད་ནི་ཀུན་རྫོབ་ཏུ་ཡོད་པ་ཁོ་ནའོ། ། ཞེས་ཀུན་རྫོབ་ཏུ་ཡོད་ཚུལ་དངོས་སུ་གསུངས་པའི་བཟློག་ཕྱོགས་ལ། བདེན་ཚད་གོ་ནུས་པ་ཡིན་ཏེ། དོན་དམ་པར་ཡོད་པ་ཉིད་དེའི་ལོག་ཕྱོགས་སུ་འཆད་དགོས་པའི་ཕྱིར།
དེ་བས་ན་བློ་ལ་སྣང་བའི་དབང་གིས་བཞག་པ་ཙམ་མ་ཡིན་པར་ཡུལ་རང་གི་སྡོད་ལུགས་སུ་གྲུབ་པ་དེ་ནི་བདེན་པར་གྲུབ་པའི་ཚད་དང༌། ཇི་ལྟར་འཛིན་པའི་བློ་དེ་ལ་བདེན་འཛིན་ལྷན་སྐྱེས་ཞེས་བྱའོ། ། དེ་ཡང་ཚད་མས་མི་གནོད་པའི་དབང་གིས་བཞག་པ་རྣམས་ཐ་སྙད་དུ་ཡོད་པར་འདོད་ཀྱི། བློའི་དབང་གིས་གང་བཞག་ཐམས་ཅད་ཐ་སྙད་དུ་ཡོད་པར་མི་འདོད་དོ། ། བློའི་དབང་གིས་བཞག་ཚུལ་ཡང་དཔེའི་སྒོ་ནས་ཤེས་དགོས་ཏེ་སྒྱུ་མ་མཁན་གྱིས་རྟ་གླང་སོགས་སུ་སྤྲུལ་པའི་ཚེ། སྒྱུ་མ་མཁན་ལ་དེར་སྣང་བ་ཡོད་ཀྱི་ཞེན་པ་མེད། མིག་བསླད་པའི་བལྟད་མོ་བ་ལ་རྟ་གླང་དུ་སྣང་ཞེན་གཉིས་ཀ་ཡོད། མིག་མ་བསླད་པའི་བལྟད་མོ་བ་ལ་སྣང་ཞེན་གཉིས་ཀ་མེད་དོ། ། དེ་བཞིན་དུ་དག་པ་སར་གནས་ཀྱི་རྗེས་ཐོབ་ལ་བདེན་པར་སྣང་བ་ཡོད་ཀྱི་ཞེན་པ་མེད། དེ་ཁོ་ན་ཉིད་མ་རྟོགས་པའི་གང་ཟག་ལ་སྣང་ཞེན་གཉིས་ཀ་ཡོད།
འཕགས་པ་སློབ་པའི་མཉམ་བཞག་ཡེ་ཤེས་དང༌། སངས་རྒྱས་ཀྱི་ཡེ་ཤེས་ལ་སྣང་ཞེན་གཉིས་ཀ་མེད་དོ། ། དེ་ལྟར་བཤད་པ་འདི། ཐལ་འགྱུར་བའི་ལུགས་ཀྱི་དགག་བྱ་འཛིན་པའི་བློ་ལ་ལྟོས་ཏེ། ཤིན་ཏུ་རགས་པ་ཡིན་པས། ཕྲ་བའི་བདེན་འཛིན་ལྷན་སྐྱེས་མ་ཡིན་ནོ། ། གཉིས་པ་ཐལ་འགྱུར་བའི་ལུགས་ཀྱི་དགག་བྱ་བདེན་ཚད་ནི། རྟོག་པས་སྒྲོ་བཏགས་པ་ཙམ་མ་ཡིན་པར་ཡུལ་རང་གི་སྡོད་ལུགས་ཀྱི་ངོས་ནས་གྲུབ་པ་ལ་བྱ་ཞིང༌། དེ་ལྟར་འཛིན་པའི་བློ་ལ་བདེན་འཛིན་ལྷན་སྐྱེས་ཞེས་བྱའོ། ། དེ་ལྟར་ཡིན་པའི་རྒྱུ་མཚན་ཡང༌།
ཀུན་རྫོབ་ཏུ་ཡོད་པའི་ཆོས་རྣམས་རྟོག་པས་སྒྲོ་བཏགས་པ་ཙམ་ཡིན་པའི་ཚུལ་ཤེས་དགོས་པས། དེའི་ཤེས་བྱེད་ཀྱང༌། ཇི་སྐད་དུ། ཉེ་བར་འཁོར་གྱིས་ཞུས་པ་ལས། སྣ་ཚོགས་ཡིད་དགའ་མེ་ཏོག་ཁ་བྱེ་ཞིང༌། ། གསེར་གྱི་ཁང་མཆོག་འབར་བ་ཡིད་འོང་བ། ། འདི་ན་དེ་ལ་བྱེད་པོ་འགའ་མེད་དེ། ། དེ་དག་རྟོག་པའི་དབང་གིས་བཞག་པ་ཡིན། ། རྟོག་པའི་དབང་གིས་འཇིག་རྟེན་རྣམས་བཏགས་པ། ། ཞེས་དང༌།
རིགས་པ་དྲུག་ཅུ་པ་ལས། འཇིག་རྟེན་མ་རིག་རྐྱེན་ཅན་དུ། ། གང་ཕྱིར་རྫོགས་པའི་སངས་རྒྱས་གསུང༌། ། དེ་ཡི་ཕྱིར་ན་འཇིག་རྟེན་འདི། ། རྣམ་རྟོག་ཡིན་ཞེས་ཅིས་མི་འཐད། ། ཅེས་དང༌། བཞི་བརྒྱ་པ་ལས། རྟོག་པ་མེད་པར་འདོད་ཆགས་ལས། ། སོགས་ལ་ཡོད་ཉིད་ཡོད་མ་ཡིན། ། ཡང་དག་དོན་དང་རྟོག་པ་ཞེས། །
བློ་དང་ལྡན་པ་སུ་ཞིག་འཛིན། ། ཞེས་དང༌། དེའི་འགྲེལ་པར། རྟོག་པ་ཡོད་པ་ཁོ་ནས་ཡོད་པ་ཉིད་དང༌། རྟོག་པ་མེད་པར་ཡོད་པ་ཉིད་མེད་པ་དེ་དག་ནི་གོར་མ་ཆག་པར་ཐག་པ་བསྡོགས་པ་ལ་བཏགས་བའི་སྦྲུལ་ལྟར་རང་གི་ངོ་བོས་མ་སྒྲུབ་པར་ངེས་སོ། ། ཞེས་ཐག་པ་སྦྲུལ་ལོ་སྙམ་པའི་བློ་བྱུང་བ་དེའི་ཚེ། ཐག་པའི་སྟེང་ན་སྦྲུལ་མེད་ཀྱང༌། དེའི་སྦྲུལ་ནི་རྟོག་པས་བཏགས་པ་ཙམ་ཡིན་པ་དེ་བཞིན་དུ། ཕུང་པོ་ལ་བརྟེན་ནས་ངའོ་སྙམ་པ་བྱུང་བ་ན། ཕུང་པོའི་སྟེང་ན་ངའི་མཚན་གཞི་འཛིན་རྒྱུ་མེད་ཀྱང༌།
དེ་ནི་རྟོག་པས་ཕུང་པོ་ལ་བརྟེན་ནས་བཞག་པ་ཙམ་ཡིན་ཏེ། ཇི་སྐད་དུ། རིན་ཆེན་ཕྲེང་བ་ལས། སྐྱེས་བུ་ས་མིན་ཆུ་མ་ཡིན། ། མེ་མིན་རླུང་མིན་མཁའ་མ་ཡིན། ། རྣམ་པར་ཤེས་མིན་ཀུན་མིན་ན། ། དེ་ལས་གཞན་ན་སྐྱེས་བུ་གང༌། ། ཞེས་གསུངས་སོ། ། དེ་ལྟར་གང་ཟག་རྟོག་པས་བཞག་ལུགས་ཤེས་པ་ན་ཆོས་ཐམས་ཅད་ཀྱང་རྟོག་པས་བཞག་ཚུལ་ཤེས་དགོས་ཏེ། ཏིང་ངེ་འཛིན་རྒྱལ་པོའི་མདོ་ལས།
ཇི་ལྟར་ཁྱོད་ཀྱིས་བདག་གི་འདུ་ཤེས་ནི། ། ཤེས་པ་དེ་བཞིན་ཀུན་ལ་བློས་སྦྱར་བྱ། ། ཞེས་དང༌། སྡུད་པ་ལས། བདག་ཅི་འདྲ་བ་དེ་འདྲར་སེམས་ཅན་ཐམས་ཅད་ཤེས། ། སེམས་ཅན་ཐམས་ཅད་ཅི་འདྲ་དེ་འདྲར་ཆོས་ཀུན་ཤེས། ། ཞེས་དང༌། ། རིན་ཆེན་ཕྲེང་བ་ལས། སྐྱེས་བུ་ཁམས་དྲུག་འདུས་པའི་ཕྱིར། ། ཡང་དག་མ་ཡིན་ཇི་ལྟ་བར། །
དེ་བཞིན་ཁམས་ནི་རེ་རེ་ཡང༌། ། འདུས་ཕྱིར་ཡང་དག་ཉིད་དུ་མིན། ། ཞེས་གསལ་བར་གསུངས་པས་སོ། ། དེ་ལྟར་བྱས་ན་རིན་ཆེན་ཕྲེང་བར། གཟུགས་ཀྱི་དངོས་པོ་མིང་ཙམ་ཕྱིར། ། ནམ་མཁའ་ཡང་ནི་མིང་ཙམ་མོ། ། འབྱུང་མེད་གཟུགས་ལྟ་ག་ལ་ཡོད། ། དེ་ཕྱིར་མིང་ཙམ་ཉིད་ཀྱང་མེད། ། ཚོར་དང་འདུ་ཤེས་འདུ་བྱེད་དང༌། ། རྣམ་ཤེས་འབྱུང་བ་ལྟ་བུ་དང༌། །
བདག་བཞིན་དུ་ནི་བསམ་བྱ་སྟེ། ། དེ་ཕྱིར་ཁམས་དྲུག་བདག་མེད་དོ། ། ཞེས་དང༌། ཐ་སྙད་གདགས་པ་མ་གཏོགས་པའི། ། གང་ཞིག་ཡོད་དམ་མེད་འགྱུར་ལ། ། འཇིག་རྟེན་དོན་དུ་ཅི་ཞིག་ཡོད། ། ཅེས་པ་ལྟར། ཆོས་ཐམས་ཅད་མིང་དུ་བཏགས་པ་ཙམ་དུ་རྣམ་པར་གནས་སོ། ། ཞེས་སོགས་སྤྲོས་པ་དང་བཅས་ཏེ་སྨྲ་བར་བྱེད་དོ། ། འདི་མི་འཐད་པ་ལ་གསུམ་སྟེ།
བདེན་གྲུབ་ཀྱི་དོན་སྤྱི་བློ་ཡུལ་དུ་མ་ཤར་བར་བདེན་མེད་ཀྱི་དོན་སྤྱི་མི་འཆར་བར་འདོད་པ་དགག རང་རྒྱུད་བའི་ལུགས་ཀྱི་དགག་བྱ་ངོས་འཛིན་ཚུལ་དེ་ལྟར་འཆད་པ་མི་འཐད། ཐལ་འགྱུར་བའི་ལུགས་ཀྱི་དགག་བྱ་ངོས་འཛིན་ཚུལ་དེ་ལྟར་འཆད་པ་མི་རིགས་པའོ། ། དང་པོ་ལ། ལུང་གིས་མི་འཐད། རིགས་པས་མི་འཐད། ཁས་བླངས་ནང་འགལ་བས་མི་འཐད་པའོ། ། དང་པོ་ནི། སྤྱོད་འཇུག་གི་ལུང་དེས། ཇི་སྲིད་བདེན་གྲུབ་ཀྱི་ཚད་བློ་ཡུལ་དུ་མ་ཤར་བ་དེ་སྲིད་དུ།
བདེན་མེད་ཀྱི་དོན་སྤྱི་བློ་ཡུལ་དུ་མི་འཆར་བར་སྟོན་པ་མ་ཡིན་ཏེ། གཞུང་དེས་ནི། སྤྱིར་དགག་བྱ་བདེན་གྲུབ་མེད་པའི་རྟགས་ཀྱིས་དེ་བཀག་པའི་བདེན་མེད་ཀྱང་རྫུན་པར་སྒྲུབ་པ་ཡིན་པའི་ཕྱིར། དེ་ལྟར་ཡིན་མོད། དེ་ལས་ཅིར་འགྱུར་ཞེ་ན། དེ་ལྟར་འཆད་པའི་རིགས་པ་དེའི་ཞེ་ཕུགས་ཀྱི་ནུས་པ་ནི། དགག་བྱ་བདེན་གྲུབ་ཡོད་ན། དེ་བཀག་པའི་བདེན་མེད་ཀྱང་རིགས་ངོར་ཡོད་དགོས། བདེན་མེད་རིགས་ངོར་ཡོད་ན་དེའི་དགག་བྱ་བདེན་གྲུབ་ཀྱང་ཡོད་དགོས་ཏེ། དེ་གཉིས་ཕན་ཚུན་གཅིག་ལ་གཅིག་མ་ལྟོས་པར་རང་དབང་དུ་ཡོད་མི་སྲིད་པའི་ཕྱིར་ཞེས་འཆད་པ་ཡིན་ནོ། །
དེ་ལྟར་ཡིན་པར་གང་ལས་ཤེས་ཤེ་ན། བཏགས་པའི་དངོས་ལ་མ་རེག་པར། ། ཞེས་པའི་གཞུང་དེའི་ཕྱོགས་སྔ་མ་འཆད་པ་ན། གལ་ཏེ་ཚད་མ་ཚད་མིན་ན། ། དེས་གཞལ་རྫུན་པར་མི་འགྱུར་རམ། ། དེ་ཉིད་དུ་ན་སྟོང་པ་ཉིད། ། སྒོམ་པ་དེ་ཕྱིར་མི་འཐད་འགྱུར། ། ཞེས་འབྱུང་ལ། དེའི་དོན་ནི། གོང་དུ།
རྟོག་དང་བརྟག་པར་བྱ་བ་དག ། གཉིས་པོ་ཕན་ཚུན་བརྟེན་པ་ཡིན། ། ཇི་ལྟར་གྲགས་པ་ལ་བརྟེན་ནས། ། རྣམ་པར་དཔྱད་པ་ཐམས་ཅད་བརྗོད། ། གང་ཚེ་རྣམ་པར་དཔྱད་པ་ཡི། ། རྣམ་དཔྱོད་ཀྱིས་ནི་དཔྱོད་བྱེད་ན། ། དེ་ཚེ་རྣམ་དཔྱོད་དེ་ཡང་ནི། ། རྣམ་དཔྱོད་ཡིན་ཕྱིར་ཐུག་པ་མེད། ། དཔྱད་བྱ་རྣམ་པར་དཔྱད་བྱས་ན། ། རྣམ་དཔྱོད་ལ་ནི་རྟེན་ཡོད་མིན། །
རྟེན་མེད་ཕྱིར་ན་མི་སྐྱེ་སྟེ། ། དེ་ཡང་མྱ་ངན་འདས་པར་བརྗོད། ། གང་གི་ལྟར་ན་འདི་གཉིས་རྟེན། ། དེ་ཉིད་ཤིན་ཏུ་དཀའ་བར་གནས། ། གལ་ཏེ་ཤེས་དབང་ལས་དོན་གྲུབ། ། ཤེས་ཡོད་ཉིད་ལ་རྟེན་ཅི་ཡོད། ། འོན་ཏེ་ཤེས་བྱ་ལས་ཤེས་གྲུབ། ། ཤེས་བྱེད་ཡོད་ལ་རྟེན་ཅི་ཡོད། ། དེ་ཚེ་ཕན་ཚུན་དབང་གིས་ཡོད། ། གཉིས་ཀ་ཡང་ནི་མེད་པར་འགྱུར། །
ཞེས་ཡུལ་དང་ཡུལ་ཅན་གྱི་ཤེས་པ་གཉིས་ཀ་བདེན་པར་མེད་དོ་ཞེས་བཤད་པ་ལ་འཕྲོས་ནས་རྩོད་པའོ། ། ཇི་ལྟར་རྩོད་ན། གལ་ཏེ་འོ་ན་སྟོང་ཉིད་རྟོགས་པའི་བློ་ཡང་བདེན་པ་མ་ཡིན་ན་རྫུན་པ་དང་སླུ་བར་འགྱུར་ལ། དེ་ལྟ་ན་ཚད་མ་མ་ཡིན་པར་འགྱུར་ལ། དེ་ལྟ་ན་དེའི་གཞལ་བྱ་སྟོང་ཉིད་ཀྱང་རྫུན་པར་འགྱུར་ལ། དེ་ཡང་དེ་ལྟ་ན། སྟོང་པ་ཉིད་བསྒོམ་བྱར་ཁས་བླངས་པ་དང་འགལ་ཞེས་རྩོད་པའོ། ། དེའི་ལན་ནི། ཇི་སྐད་དུ། བཏགས་པའི་དངོས་ལ་མ་རེག་པར། །
དེ་ཡི་དངོས་མེད་འཛིན་མ་ཡིན། ། དེ་ཕྱིར་རྫུན་པའི་དངོས་གང་ཡིན། ། དེ་ཡི་དངོས་མེད་གསལ་བར་རྫུན། ། དཔེར་ན་རྨི་ལམ་བུ་ཤི་ལ། ། དེ་མེད་སྙམ་པའི་རྣམ་རྟོག་ནི། ། དེ་ཡོད་རྣམ་པར་རྟོག་པ་ཡི། ། གེགས་ཡིན་དེ་ཡང་རྫུན་པ་ཡིན། ། ཞེས་གསུངས་སོ། ། དེའི་དོན་ནི། སྟོང་ཉིད་རྫུན་པར་ཐལ་བ་ལ་འདོད་ལན་འདེབས་པ་ཡིན་ལ།
དེའི་ཚུལ་ཡང་དགག་བྱ་རྫུན་པའི་དངོས་པོ་གང་ཡིན་པ་དེ་བཀག་པ་ཡི་དངོས་པོ་མེད་ཀྱང་གསལ་བར་རྫུན་པ་ཡིན་ཏེ། བཏགས་པའི་དངོས་པོ་སྟེ། དགག་བྱ་རྫུན་པ་ལ་མ་རེག་པའམ། མ་ལྟོས་པར་དེ་བཀག་པའི་དངོས་མེད་འཛིན་པའི་བློ་ཚད་མར་གྲུབ་པ་མ་ཡིན་པ་དེའི་ཕྱིར། དེ་ལྟ་ན་ཡང༌། དེ་བསྒོམ་བྱ་མ་ཡིན་པར་ཐལ་བ་ལ་ཁྱབ་པ་མ་ངེས་ཏེ། སྟོང་ཉིད་གོམས་པར་བྱས་པས་དངོས་པོར་འཛིན་པའི་རྟོག་པ་སྐྱེ་བའི་གེགས་བྱེད་པ་ཡིན་པའི་ཕྱིར། དཔེར་ན་རྨི་ལམ་གྱི་བུ་ཤིའོ་སྙམ་པའི་རྟོག་པ་དེ་རྫུན་པ་ཡིན་ཡང༌། དེས་དེ་ཡོད་པར་འཛིན་པའི་རྣམ་རྟོག་གི་གེགས་བྱེད་པ་བཞིན་ནོ། ། ཞེས་འཆད་པ་ཡིན་ནོ། །
མདོར་ན་བཏགས་པའི་དངོས་པོ་ཞེས་པ་བདེན་གྲུབ་ལ་འཆད་པ་མ་ཡིན་ཏེ། དེ་ནི་རྫུན་པ་དང་བདེན་མེད་ཀྱི་མིང་གི་རྣམ་གྲངས་ཡིན་པའི་ཕྱིར་དང༌། དེའི་དེ་མ་ཐག་པ་ནས་རྫུན་པའི་དངོས་གང་ཡིན། ཞེས་པ་དང་དོན་གཅིག་པའི་ཕྱིར། དངོས་མེད་འཛིན་མ་ཡིན། ། ཞེས་པའི་དོན་ཡང༌། དེ་བློ་ཡུལ་དུ་མ་ཤར་ན་དེ་མེད་པ་མི་འཛིན་ཞེས་བྱ་བའི་དོན་མ་ཡིན་ཏེ། དགག་བྱ་བདེན་གྲུབ་རྫུན་པ་ཡིན་ན་དེ་བཀག་པའི་བདེན་མེད་འཛིན་པའི་བློ་ཡང་རྫུན་པ་ཡིན་ནོ་ཞེས་བྱ་བའི་དོན་ཡིན་པའི་ཕྱིར། དེ་སྐད་དུ་ཡང༌། གཞུང་འདི་ཉིད་ལས།
བཏགས་བྱའི་དངོས་པོ་མི་དམིགས་པ། ། དེ་ཚེ་དངོས་མེད་རྟེན་བྲལ་བ། ། བློ་ཡི་མདུན་ན་ཇི་ལྟར་གནས། ། ཞེས་དང༌། བདེན་གཉིས་ལས། དགག་བྱ་ཡོད་པ་མ་ཡིན་པས། ། ཡང་དག་ཏུ་ན་བཀག་མེད་གསལ། ། ཞེས་དང༌། བཏགས་པའི་རང་གི་ངོ་བོ་ཡིས། ། བཀག་པ་བཏགས་མིན་ཇི་ལྟར་འགྱུར། །
ཞེས་དང༌། བསྟན་བཅོས་ལས་ཀྱང༌། གལ་ཏེ་སྟོང་མིན་ཅུང་ཟད་ཡོད། ། སྟོང་པ་ཅུང་ཟད་ཡོད་པར་འགྱུར། ། སྟོང་མིན་ཅུང་ཟད་ཡོད་མིན་ན། ། སྟོང་པ་ཡོད་པར་ག་ལ་འགྱུར། ། ཞེས་གསུངས་པ་དེ་དང༌། བཏགས་པའི་དངོས་ལ་ཞེས་སོགས་ཀྱི་གཞུང་དེ་དོན་གཅིག་པ་ཡིན་ནོ། ། དེ་ལྟ་བས་ན། བདེན་གྲུབ་ཀྱི་སྤྱི་འཆར་རྒྱུ་མ་རྙེད་པ་ན།
བདེན་མེད་ཀྱི་སྤྱི་འཆར་རོ། ། ཞེས་བྱ་བ་འདི་གཞུང་ལུགས་ཀྱི་དགོངས་པ་ལ་ཡོད་པ་ཡིན་གྱི། དེ་ལས་ཟློག་སྟེ་སྨྲ་བར་མི་བྱ་སྟེ། དེ་ལས་གཞན་དུ་ན་བདེན་མེད་སྒྲུབ་པའི་སྔ་རོལ་ན་བདེན་འཛིན་ལྷན་སྐྱེས་རང་ཆས་སུ་ཡོད་པ་དེ་ཉིད་ཀྱིས་མི་ཆོག་པར་བདེན་འཛིན་ཀུན་བཏགས་འབད་ནས་སྒྲུབ་དགོས་ན་ཧ་ཅང་ཐལ་བའི་ཕྱིར་རོ། ། དེ་ཅིའི་ཕྱིར། བདེན་མེད་རིགས་པས་སྒྲུབ་པའི་སྔ་རོལ་དུ་བདེན་གྲུབ་ཀྱི་ཚད་ངེས་པར་བྱེད་དགོས་སོ་ཞེས་ཟེར་བ་དེ་འདྲ་དེ་ནི། ཀླུ་སྒྲུབ་སྲས་དང་སློབ་མར་བཅས་པའི་གཞུང་ལས་མི་འབྱུང་ངོ༌། ། གཉིས་པ་རིགས་པས་མི་འཐད་པ་ནི། སྤྱིར་རྟོག་གེའི་གཞུང་ལས་གཞན་སེལ་གྱི་རྣམ་གཞག་འཆད་པ་ན། དགག་བྱ་ཤེས་བྱ་ལ་སྲིད་པ་དང༌།
མི་སྲིད་པ་གཉིས་ལས། དང་པོའི་དབང་དུ་བྱས་ནས། དགག་པ་དེའི་དོན་སྤྱི་འཆར་པ་དེའི་དགག་བྱ་དེའི་དོན་སྤྱི་འཆར་བ་ལ་ལྟོས་པར་བཤད་པ་ཡིན་མོད། ཅིག་ཤོས་ལ་དེ་ལྟ་མ་ཡིན་ཏེ། ཆོས་གཞི་གྲུབ་པ་གཅིག་གི་དོན་སྤྱི་འཆར་བ་གཞི་མ་གྲུབ་པ་གཅིག་གི་དོན་སྤྱི་འཆར་བ་ལ་ལྟོས་ན་ཧ་ཅང་ཐལ་བའི་ཕྱིར་རོ། ། དཔེར་ན་རི་བོང་གི་རྭ་མེད་པའི་དོན་སྤྱི་འཆར་བ། དེའི་དོན་སྤྱི་འཆར་བ་ལ་མི་ལྟོས་པ་བཞིན་ནོ། ། དེ་ལྟར་བཤད་པ་དེ་ལས་ཅིར་འགྱུར་ཞེ་ན། སྤྱིར་བཏང་དུ། དགག་བྱ་བདེན་གྲུབ་ཀྱི་དོན་སྤྱི་མ་ཤར་བའི་སེམས་ཅན་མི་སྲིད་དེ།
བདེན་འཛིན་གྱི་སྤྲོས་པ་ལྷན་སྐྱེས་རྒྱུད་ལ་མི་ལྡན་པའི་སེམས་ཅན་མི་སྲིད་པའི་ཕྱིར་རོ། ། དེ་ལྟ་ན་ཡང༌། དེ་ལ་བདེན་གྲུབ་ཀྱི་ཐ་སྙད་གྲུབ་པ་ལ་ནི། བདེན་མེད་ཀྱི་ཐ་སྙད་ཤེས་པ་སྔོན་དུ་འགྲོ་དགོས་པ་ཡིན་ཏེ། བདེན་མེད་ནི་ཚད་མས་གྲུབ་པའི་རྒྱུ་མཚན་གྱིས་ངོས་ཟིན་པ་སླ་ལ། བདེན་གྲུབ་ནི་ཚད་མས་མ་གྲུབ་པས་ངོས་ཟིན་པར་མི་ནུས་པའི་ཕྱིར། དཔེར་ན་རི་བོང་གི་རྭ་མེད་པ་ཚད་མས་ངེས་པ་ཡིན་གྱི་རི་བོང་གི་རྭ་ཚད་མས་མི་ངེས་པ་བཞིན། དེ་བཞིན་དུ་བདེན་མེད་ཀྱི་དོན་ཚད་མས་ཤེས་པ་ན། བདེན་གྲུབ་ཀྱི་དོན་ཡང་ཚད་མ་དེ་ཉིད་ཀྱི་སྟོབས་ལས་ཤེས་དགོས་པ་ཡིན་ཏེ། བདེན་གྲུབ་ཀྱི་ཚད་ངོས་ཟིན་པར་ནུས་པའི་བློ་ཚད་ཐུབ་གཅིག་ཡོད་ན་དེ་ལས་འོས་གཞན་མེད་པའི་ཕྱིར་རོ། །
དེའི་རྒྱུ་མཚན་ཡང་འདི་ལྟར། དགག་བྱ་བདེན་ཚད་ངོས་འཛིན་པའི་བློ་དེ་ཚད་མ་ཞིག་ཡིན་ནམ། མ་རྟོགས་པའི་བློ་ཞིག་ཡིན། དང་པོ་ལྟར་ན། ཚད་མ་གང་ཡིན་པ་བརྟག་ན་བདེན་མེད་ངོས་འཛིན་པའི་ཚད་མ་ལས་གཞན་ཞིག་ཏུ་བཙལ་ཡང་མི་རྙེད་པས། བདེན་མེད་ངེས་པའི་སྔ་རོལ་དུ་བདེན་ཚད་ངེས་དགོས་པར་འདོད་པ་ཉམས། གཉིས་པ་ལྟར་ན། བདེན་གྲུབ་ཀྱི་ཚད་ངེས་པའི་བློར་འདོད་པ་དེས། བདེན་གྲུབ་ཀྱི་ཚད་མ་རྟོགས་པར་འགྱུར་ཏེ། དེ་དེ་ལ་མ་རྟོགས་པའི་བློ་ཡིན་པའི་ཕྱིར།
གཞན་ཡང༌། ཐོག་མར་བདེན་ཚད་ངོས་གཟུང་བ་ལ་དགོས་པ་དང་ནུས་པ་གང་ཡང་མེད་དེ། བདེན་ཚད་ལུང་རིགས་ཀྱི་སྒོ་ནས་གཏན་ལ་མ་ཕབ་ཀྱང༌། བདེན་འཛིན་ལྷན་སྐྱེས་ཀྱི་འཛིན་སྟངས་ཀྱི་གཟུང་བྱ་གང་ཡིན་པ་དེ་ཉིད་རིགས་པས་ཁེགས་པ་ན་བདེན་མེད་ཀྱི་དོན་དང་ཐ་སྙད་གཉིས་ཀ་ཡང་ཚད་མས་གྲུབ་པའི་ཕྱིར་དང༌། དེ་གཏན་ལ་ཕབ་པ་སྔོན་དུ་མ་སོང་བར་ནི། བདེན་ཚད་ཚད་མ་གང་གི་སྒོ་ནས་ཀྱང་ངོས་ཟིན་པར་མི་ནུས་པའི་ཕྱིར་རོ། ། ཡང་ཁྱེད་ལྟར་ན། ཐོག་མར་བདེན་མེད་ངོས་མ་ཟིན་པར་དགག་བྱ་བདེན་གྲུབ་ངོས་མི་ཟིན་པར་འགྱུར་ཏེ། ཇི་སྐད་དུ། བཏགས་པའི་དངོས་ལ་མ་རེག་པར། །
དེ་ཡི་དངོས་མེད་འཛིན་མ་ཡིན། ། ཞེས་གསུངས་པའི་ཕྱིར་རོ། ། ཞེས་བརྗོད་ན་ཅི་ཞིག་གིས་འགོག དེ་གཉིས་རིགས་པ་མཚུངས་པ་ཡང་ཡིན་ཏེ། གཞུང་དེས་ཕྱིར་དགག་བྱ་དེ་དང་དེ་རྫུན་པའི་རྟགས་ཀྱིས་དེ་དང་དེ་བཀག་པའི་ལོག་ཕྱོགས་ཐམས་ཅད་རྫུན་པར་འཆད་པ་ཡིན་པའི་ཕྱིར་རོ། ། གསུམ་པ་ཁས་བླངས་ནང་འགལ་བས་མི་འཐད་པ་ནི། འོ་ན་བདེན་མེད་ཀྱི་ཐ་སྙད་ངེས་པ་ལ། དེའི་དོན་ངེས་པ་སྔོན་དུ་འགྲོ་དགོས་སམ་མི་དགོས། མི་དགོས་ན་དངོས་པོའི་ཐ་སྙད་ངེས་པ་དོན་བྱེད་ནུས་པ་ངེས་པ་ལ་ལྟོས་མི་དགོས་པ་སོགས་ཧ་ཅང་ཐལ་ལོ། ། དང་པོ་ལྟར་ན།
དེའི་དོན་གང་ཡིན། གལ་ཏེ་རྟེན་འབྲེལ་ལམ་བདེན་པའི་གཅིག་དུ་བྲལ་ལྟ་བུའོ་ཞེ་ན། འོ་ན་དོན་དེ་དང་དེ་རྟགས་སུ་བཀོད་ནས། ཆོས་ཅན་མྱུ་གུ་ལ་སོགས་པའི་སྟེང་དུ། བདེན་མེད་ཀྱི་ཐ་སྙད་བསྒྲུབས་པ་ན། དེ་ཙམ་གྱིས་དེའི་ཐ་སྙད་འགྲུབ་བམ་མི་འགྲུབ། མི་འགྲུབ་ན། མཚན་ཉིད་རྟགས་སུ་བཀོད་ནས་མཚོན་བྱ་སྒྲུབ་པའི་ཐ་སྙད་འབའ་ཞིག་སྒྲུབ་ཐམས་ཅད་ལ་ཡིད་བརྟན་མི་རུང་བར་འགྱུར་རོ། ། དང་པོ་ལྟར་ན། བདེན་མེད་ངེས་པའི་སྔ་རོལ་དུ་བདེན་ཚད་ངེས་པ་འགྲོ་དགོས་པ་མ་ཡིན་ཏེ།
དེ་མ་སོང་ཡང་རྟེན་འབྲེལ་ལ་སོགས་པའི་རྟགས་ཀྱིས་དེ་དེར་གྲུབ་པའི་ཕྱིར་རོ། ། གལ་ཏེ་བདེན་མེད་ཀྱི་དོན་ངེས་པའི་སྔ་རོལ་དུ་བདེན་ཚད་ངེས་པ་སྔོན་དུ་འགྲོ་དགོས་པ་ཡིན་ནོ་སྙམ་ན། དེ་ཡང་མ་ཡིན་ཏེ། རྟེན་འབྲེལ་གྱི་དོན་ངེས་པ་དང༌། གཅིག་བྲལ་གྱི་དོན་དང༌། དུ་བྲལ་གྱི་དོན་གང་ཡང་བདེན་གྲུབ་ངེས་པ་ལ་མི་ལྟོས་པའི་ཕྱིར། དཔེར་ན་ཕྱོགས་ཀྱི་ཆ་དང་བཅས་པའི་རྟགས་ཀྱིས་མྱུ་གུའི་རྡུལ་ཕྲན་བདེན་པའི་གཅིག་བྲལ་དུ་ངེས་པ་བདེན་ཚད་ངེས་པ་ལ་མི་ལྟོས་པ་བཞིན། དེ་ཡང་དེ་ལ་ལྟོས་ན་ནི་ཕྱོགས་ཀྱི་ཆ་བཅས་ངེས་པ་ཡང་བདེན་ཚད་ངེས་པ་ལ་ལྟོས་དགོས་པར་ཧ་ཅང་ཐལ་ལོ། ། གཞན་ཡང༌། གང་ཟག་གི་བདག་མེད་ངེས་པའི་སྔ་རོལ་དུ་གང་ཟག་གི་བདག་ངེས་པ་སྔོན་དུ་འགྲོ་དགོས་པར་འགྱུར་ལ།
དེ་ལྟ་ན་གང་ཟག་གི་བདག་མ་དམིགས་པའི་རྟགས་ཀྱིས་ཉེར་ལེན་གྱི་ཕུང་པོ་གང་ཟག་གི་བདག་མེད་དུ་སྒྲུབ་མི་ནུས་པར་འགྱུར་ལ། དེ་ཡང་དེ་ལ་ལྟོས་པ་ཡིན་ན། གང་ཟག་གི་བདག་དེ་སྤྱིར་སྣང་རུང་དུ་ཐལ་བར་འགྱུར་ཏེ། དེ་མ་དམིགས་པར་ངེས་པའི་སྔ་རོལ་དུ་གང་ཟག་གི་བདག་ངེས་པ་སྔོན་དུ་འགྲོ་དགོས་པའི་ཕྱིར། ཅི་འོ་ན། གང་ཟག་གི་བདག་སྣང་རུང་མ་ཡིན་ན། དེ་མ་དམིགས་པའི་རྟགས་ཀྱིས་དེ་མེད་ངེས་སུ་སྒྲུབ་མི་ནུས་ཏེ། མདུན་གྱི་གཞི་འདིར་ཤ་ཟ་བཞིན་ནོ་སྙམ་ན། འདི་ནི་ལུང་ཚད་མས་མ་དམིགས་པས་གཞི་དེར་མེད་ངེས་སུ་སྒྲུབ་ནུས་པས་མི་མཚུངས་པའི་ཁྱད་པར་འདི་ཡང་ཞར་ལ་གཟུང་བར་བྱོས་ལ་སྐལ་དོན་ཡིན་ན་ཚད་མས་མ་དམིགས་པས་མེད་ངེས་སུ་སྒྲུབ་མི་ནུས་སོ་སྙམ་དུ་དོགས་པར་མི་བྱའོ། ། མདོར་ན་མཐའ་བྲལ་སྒྲུབ་བྱེད་ཀྱི་རིགས་པ་ཐམས་ཅད་ཀྱི་མཐར་ཐུག་པ་གང་དང་གང་ཡིན་པ་དེ་ངེས་པ་དགག་བྱ་བདེན་ཚད་ངེས་པ་ལ་རག་ལས་པར་འགྱུར་ལ།
དེ་ལྟ་ན། གཞན་སྐྱེ་འགོག་བྱེད་ཀྱི་རིགས་པ་རྒྱུ་ཡིན་མིན་ཐམས་ཅད་ལས་འབྲས་བུ་ཡིན་མིན་ཐམས་ཅད་མི་སྐྱེ་བ་ཞེས་བྱ་བ་དེ་ཡང་ཚད་མས་ངེས་པའི་སྔ་རོལ་དུ་ཆོས་བདག་ངེས་པའི་བློ་སྔོན་དུ་འགྲོ་དགོས་པས་ཧ་ཅང་ཐལ་ལོ། ། དེའི་ཕྱིར་ན་བདེན་མེད་རྟོགས་པའི་ཚད་མ་རྒྱུད་ལ་བསྐྱེད་པ་ལ་ནི་བདེན་གྲུབ་འགོག་བྱེད་ཀྱི་རིགས་པ་ཚད་ལྡན་གྱི་གཞུང་ནས་ཇི་ལྟར་འབྱུང་བ་དེ་ཉིད་ལ་བློ་བྱང་བར་བྱས་ནས། བདེན་མེད་རྟོགས་པའི་ཚད་མ་ངང་གིས་སྐྱེ་བ་ཡིན་གྱི། དེ་ལས་ལོགས་སུ་བདེན་གྲུབ་ཀྱི་ཚད་འཚོལ་བ་ལ་ངལ་བ་བརྒྱ་ཕྲག་དུ་མས་འབད་པ་བྱེད་པ་ནི་འབྲས་བུ་མེད་པ་ཁོ་ནའོ། ། གཉིས་པ་རང་རྒྱུད་པའི་ལུགས་ཀྱི་རྟགས་ཀྱི་དགག་བྱ་ངོས་འཛིན་ཚུལ་མི་འཐད་པ་ལ་གསུམ་སྟེ། དགག་བྱའི་ཚད་དེ་ལྟར་དུ་འདོད་པའི་ཤེས་བྱེད་དུ་དྲངས་པའི་ལུང་དེ་དེའི་ཤེས་བྱེད་མ་ཡིན་པར་བསྟན། བདེན་ཚད་དེ་ལྟར་འདོད་པ་རིགས་པ་དང་འགལ་བར་བསྟན། ཁས་བླངས་ནང་འགལ་བར་བསྟན་པའོ། ། དང་པོ་ནི།
དབུ་མ་སྣང་བ་ལས། དངོས་པོ་ཡང་དག་པར་ངོ་བོ་ཉིད་མེད་པ་དག་ལ། ཞེས་སོགས་ཀྱི་ལུང་དེས་བློ་གནོད་མེད་ལ་སྣང་བའི་དབང་གིས་བཞག་པའི་ཡོད་པ་སྟེ། ཀུན་རྫོབ་ཏུ་ཡོད་པའི་དོན་དུ་བཤད་དོ་ཞེས་ཟེར་བ་ནི། ཆེས་ཤིན་ཏུ་མི་རིགས་ཏེ། ལུང་དེས་ནི་ཀུན་རྫོབ་བདེན་པ་འཇོག་བྱེད་ཀྱི་བློ་ཀུན་རྫོབ་པ་དེ་ངོས་བཟུང་ནས། དེའི་དབང་གིས་མཐོང་བའི་དངོས་པོ་རྫུན་པ་ཐམས་ཅད་ཀུན་རྫོབ་བདེན་པར་འཆད་པ་ཡིན་པའི་ཕྱིར་དང༌། དེ་ལས་གཞན་དུ་ཁྱེད་ཀྱི་ལྟར་ན་དོན་དམ་པའི་བདེན་པ་གང་ཡིན་ཐམས་ཅད་ཀྱང༌། གཞུང་དེའི་སྐབས་ནས་བསྟན་པའི་བློ་དེ་ལ་སྣང་བའི་དབང་གིས་ཕར་བཞག་པ་ཙམ་ཡིན་པར་ཐལ་བའི་ཕྱིར་དང༌། དེའི་སྐབས་ནས་འབྱུང་བའི་བློ་དེ་ཡང་མ་རིག་པ་ལ་འཆད་དགོས་པ་ཡིན་པས།
བློ་གནོད་མེད་ལ་འཆད་པ་མི་རིགས་པའི་ཕྱིར་རོ། ། དེ་ཡང་ཇི་ལྟར་ཞེ་ན། གཞུང་དེའི་དོན་འཆད་པ་ལ་གསུམ་སྟེ། མདོར་བསྟན། རྒྱས་བཤད། དོན་བསྡུ་བའོ། ། དང་པོ་ནི། དངོས་པོ་ལ་བདེན་པར་འཛིན་པའི་བློ་ཆོས་ཅན། ཀུན་རྫོབ་ཅེས་བྱ་སྟེ། དེ་ཁོ་ན་ཉིད་མཐོང་བ་ལ་སྒྲིབ་བྱེད་ཡིན་པའི་ཕྱིར།
ཞེས་སྟོན་པ་ནི། དངོས་པོ་ཡང་དག་པར་ངོ་བོ་ཉིད་མེད་པ་དག་ལ་ཡང༌། དེ་ལས་ལོག་པའི་རྣམ་པར་སྒྲོ་འདོགས་པའི་འཁྲུལ་པའི་བློ་གང་ཡིན་པ་དེ་ནི་ཀུན་རྫོབ་ཅེས་བྱ་སྟེ། འདིའམ་འདིས་དེ་ཁོ་ན་ཉིད་སྒྲིབ་པ་ལྟ་བུར་བྱེད། འགེབས་པ་ལྟ་བུར་བྱེད་པའི་ཕྱིར་ཞེས་པའོ། ། གཉིས་པ་ལ་དེ་དེ་ཡིན་པའི་ལུང་དང༌། རིགས་པ་གཉིས་ལས། དང་པོ་ནི། དེ་དེ་ཡིན་པར་ལང་ཀར་གཤེགས་པ་ལས་གསུངས་པའི་ཕྱིར། ཞེས་སྟོན་པ་ནི།
དེ་སྐད་དུ། མདོ་ལས། དངོས་རྣམས་སྐྱེ་བ་ཀུན་རྫོབ་ཏུ། ། དམ་པའི་དོན་དུ་རང་བཞིན་མེད། ། རང་བཞིན་མེད་ལ་འཁྲུལ་པ་གང༌། ། དེ་ནི་ཡང་དག་ཀུན་རྫོབ་འདོད། ། ཅེས་གསུངས་ལ་ཞེས་པའོ། ། དེར་ཀུན་རྫོབ་འདོད་ཅེས་པ་ནི། སྒྲིབ་བྱེད་འདོད་ཅེས་པའི་དོན་ཏོ། ། གཉིས་པ་ནི་བློ་འཁྲུལ་པ་དེའི་དབང་གིས་སྣང་བའི་དངོས་པོ་ཐམས་ཅད་ཆོས་ཅན།
ཀུན་རྫོབ་པ་ཞེས་བྱ་སྟེ། མ་རིག་པ་དེའི་དབང་ལས་བྱུང་བའི་ཕྱིར། ཞེས་སྟོན་པ་ནི། དེ་ལས་བྱུང་བའི་ཕྱིར་དེས་ཉེ་བར་བསྟན་པ་མཐོང་བའི་དངོས་པོ་རྫུན་པ་ཐམས་ཅད་ནི་ཀུན་རྫོབ་པ་ཁོ་ན་ཡིན་ཞེས་བྱའོ། ། ཞེས་པའོ། ། བློ་འཁྲུལ་པ་དེ་ཆོས་ཅན། རྒྱུ་མེད་མ་ཡིན་ཏེ། འཁྲུལ་པའི་བག་ཆགས་སྨིན་པ་ལས་བྱུང་བའི་ཕྱིར། དེ་ཆོས་ཅན། བྱེད་ལས་ཀྱི་ཁྱད་པར་དང་ལྡན་ཏེ།
བདེན་འཛིན་ཅན་གྱི་སྲོག་ཆགས་ཐམས་ཅད་ལ་དངོས་པོའི་བདག་ཉིད་བདེན་གྲུབ་ལྟ་བུར་སྟོན་པའི་ཕྱིར། ཞེས་སྟོན་པ་ནི། དེ་ཡང་ཐོག་མ་མེད་པའི་འཁྲུལ་པའི་བག་ཆགས་སྨིན་པའི་དབང་གིས་བྱུང་ལ་དེས་ཀྱང་སྲོག་ཆགས་ཐམས་ཅད་ལ་ཡང་དག་པའི་དངོས་པོའི་བདག་ཉིད་ལྟ་བུར་ཉེ་བར་བསྟན་པ་མཐོང་བར་འགྱུར་ཏེ། ཞེས་པའོ། ། གསུམ་པ་དོན་བསྡུ་བ་ནི། དེའི་ཕྱིར་དེ་དག་གིས་བསམ་པའི་དབང་གིས་དངོས་པོ་རྫུན་པའི་ངོ་བོ་ཐམས་ཅད་ནི་ཀུན་རྫོབ་ཏུ་ཡོད་པ་ཁོ་ནའོ། ། ཞེས་བྱའོ། ། ཞེས་གསུངས་པ་ཡིན་ནོ། ། དེ་ལྟར་འཆད་པ་ལས་གཞན་དུ་ཁྱེད་ཀྱི་ལྟར་ན། སློབ་དཔོན་ཟླ་བ་གྲགས་པས་ཀྱང༌།
བདེན་འཛིན་གྱི་ངོ་བོར་ཡོད་པ་དེ་ཀུན་རྫོབ་ཏུ་ཡོད་པའི་དོན་དང༌། དེའི་ལོག་ཕྱོགས་སུ་ཡོད་པ་དེ་བདེན་ཚད་དུ་བཞེད་པར་འགྱུར་ཏེ། ཇི་སྐད་དུ། གཏི་མུག་རང་བཞིན་སྒྲིབ་ཕྱིར་ཀུན་རྫོབ་སྟེ། ། ཞེས་སོགས་གསུངས་པའི་ཕྱིར། ཞེས་བརྗོད་ན་མཚུངས་པ་ཡིན་ཏེ། དེ་ལ་ལན་ཇི་སྐད་དུ་འདེབས་པ་དེ་ཉིད་སྔ་མ་ལ་ཡང་རྗེས་སུ་འཇུག་པའི་ཕྱིར་རོ། ། མདོར་ན་རང་རྒྱུད་པའི་ལུགས་ཀྱི་རྟགས་ཀྱི་དགག་བྱ་ངོས་འཛིན་པའི་གཞུང་ཁུངས་ཐུབ་འཚོལ་བའི་ངལ་བ་བརྒྱ་ཕྲག་བྱེད་པ་ནི་དོན་མེད་པ་ཁོ་ན་ཡིན་ཏེ། དེ་འཆད་པའི་གཞུང་ཡོད་པའི་སར་མ་བཙལ་བའི་ཕྱིར། དེ་ཅི་ཞེ་ན།
བདེན་མེད་ཀྱི་དོན་འཆད་པའི་གཞུང་གི་ཆ་ཤས་གང་ན་སྣང་བ་དེ་ལ་བལྟས་པས་བདེན་གྲུབ་ཀྱི་ཚད་གོ་བར་འགྱུར་བའི་ཕྱིར་རོ། ། དཔེར་ན། དབུ་མའི་རྒྱན་ལས། བདག་དང་གཞན་སྨྲའི་དངོས་འདི་དག ། ཅེས་སོགས་ཀྱི་གཞུང་དེས་ཡང་དག་པའི་གཅིག་དང་དུ་མ་གང་རུང་དུ་མ་གྲུབ་པ་དེ་བདེན་མེད་ཀྱི་དོན་དུ་བཤད་པ་ན། དེ་དང་དེ་གང་རུང་དུ་གྲུབ་པ་དེ་བདེན་ཚད་དུ་གོ་བ་བཞིན་ནོ། ། དེ་སྐད་དུ་ཡང༌། དབུ་མ་སྣང་བ་ལས། དོན་དམ་པར་སྐྱེ་བ་མེད་དོ། ། ཞེས་བྱ་བ་ནི་འདི་དག་ཡང་དག་པའི་ཤེས་པས་སྐྱེ་བར་མ་གྲུབ་བོ། །
ཞེས་བཤད་པར་འགྱུར་རོ། ། ཞེས་དོན་དམ་དཔྱོད་བྱེད་ཀྱི་རིགས་པས་དཔྱད་བཟོད་དུ་གྲུབ་པ་ལ་བདེན་པར་ཡོད་པའི་ཚད་དུ་བཤད་པའི་ཕྱིར་རོ། ། དེ་ལྟར་བཤད་པ་འདིས་ནི། ལུགས་འདི་ཁོ་ནར་མ་ཟད་དབུ་མའི་གཞུང་ལུགས་ཆེན་པོ་ཀུན་གྱི་སྤྱི་ལུགས་ཡིན་པའི་ཚུལ་འོག་ནས་འཆད་པར་འགྱུར་རོ། ། དེ་ལྟར་བྱས་པ་ན་ཁྱེད་ཅག་གི་བཏང་བའི་རྟོག་དཔྱོད་འདི་ནི། ལྷ་རྣམས་དགའ་བར་བྱེད་པས་བྱས་པ་སྔ་བར་སྣང་སྟེ། ཀུན་རྫོབ་བདེན་པའི་ལོག་ཕྱོགས་བདེན་པར་གྲུབ་པའི་ཚད་དུ་འཇོག་པར་ཁས་བླངས་པའི་ཕྱིར་དང༌། བདེན་པར་འཛིན་པའི་བློ་ལ་བློ་གནོད་མེད་དུ་བཤད་པའི་ཕྱིར་དང༌། ཤེས་བྱ་ཐམས་ཅད་བདེན་འཛིན་ལ་སྣང་བའི་དབང་གིས་བཞག་པར་ཁས་བླངས་པའི་ཕྱིར་རོ། ། གཉིས་པ་རིགས་པ་དང་འགལ་བ་ལ་གཉིས་ཏེ།
བློ་གནོད་མེད་ལ་སྣང་བའི་དབང་གིས་བཞག་པའི་ཡོད་པ་དེ་ཀུན་རྫོབ་ཏུ་ཡོད་དོན་ཡིན་པ་དགག དེའི་ལོག་ཕྱོགས་བདེན་ཚད་ཡིན་པ་དགག་པའོ། ། དང་པོ་ནི། དེ་ལྟར་ཡིན་པ་འོ་ན། བདེན་འཛིན་ལྷན་སྐྱེས་གཉིས་ཀྱི་འཛིན་སྟངས་ཀྱི་གཟུང་བྱ་གང་ཡིན་པ་དང༌། ལོག་པའི་ཀུན་རྫོབ་ཏུ་བཤད་པ་དེ་དག་གང་ཡིན་པ་དེ་ཐམས་ཅད་ཆོས་ཅན། དེར་ཐལ་བར་འགྱུར་ཏེ། ཀུན་རྫོབ་ཏུ་ཡོད་པའི་ཕྱིར། དེ་ཡིན་ཏེ། བདེན་འཛིན་ལྷན་སྐྱེས་ཀྱི་ངོར་ཡོད་པའི་ཕྱིར་དང༌།
སྐྲ་ཤད་འཛག་སྣང་གི་དབང་ཤེས་ལ་སོགས་པའི་ངོ་བོར་ཡོད་པའི་ཕྱིར། དེ་སྐད་དུ་ཡང༌། ཇི་ལྟར་སྣང་བ་འདི་ཁོ་ན། ། ཀུན་རྫོབ་ཅེས་གསུངས་སོ། ། རྩ་བར་འདོད་ནུས་པ་མ་ཡིན་ཏེ། བློ་གང་གི་འཛིན་སྟངས་ལ་ཚད་མས་གནོད་པའི་བློ་ལ་སྣང་བའི་དབང་གིས་བཞག་པ་ཙམ་ཡིན་པའི་ཕྱིར། དེ་ཁོ་ནར་མ་ཟད་ཀྱི་ཡང་དག་པའི་ཀུན་རྫོབ་ཏུ་ཁས་ལེན་པ་གང་ཡིན་པ་དེ་སྙེད་ཆོས་ཅན། སྔ་མ་དེ་བཞིན་དུ་ཐལ་བར་འགྱུར་ཏེ་ཀུན་རྫོབ་ཏུ་ཡོད་པའི་ཕྱིར་རོ། ། འདོད་ནུས་པ་མ་ཡིན་ཏེ། ལྷན་ཅིག་སྐྱེས་པའི་མ་རིགས་པས་བསླད་པའི་བློ་འཁྲུལ་པ་ལ་སྣང་བའི་དབང་གིས་ཡོད་པར་བཞག་པ་ཙམ་ཡིན་པའི་ཕྱིར།
དེ་ཡིན་ཏེ། ཀུན་རྫོབ་ཀྱི་བདེན་པ་ཡིན་པའི་ཕྱིར་རོ། ། གཞན་ཡང༌། རང་རྒྱུད་པས་ལོག་པའི་ཀུན་རྫོབ་ཀྱི་བདེན་པ་ཁས་མི་ལེན་པའམ། བློ་གནོད་མེད་ལ་སྣང་བའི་དབང་གིས་བཞག་པ་གཉིས་ལས་གང་ཡིན། དང་པོ་ལྟར་ན་རང་ཉིད་ཀྱི་གྲུབ་མཐའ་ལས་རྣམ་པར་ཉམས་ལ། གཉིས་པ་ལྟར་ན། ཡང་དག་པའི་ཀུན་རྫོབ་ཏུ་ཐལ་བར་འགྱུར་རོ། ། གཉིས་པ་ནི། དངོས་པོར་སྨྲ་བ་རྣམས་ཀྱིས་ཀྱང་རང་རང་འདོད་པའི་དོན་དམ་བདེན་པ་དེ་དག་བདེན་མེད་དུ་རྟོགས་པར་འགྱུར་ཏེ།
དེ་དང་དེ་དག་བློ་གནོད་མེད་ལ་སྣང་བའི་དབང་གིས་ཕར་བཞག་པ་ཙམ་དུ་རྟོགས་པའི་ཕྱིར་ཏེ། ཚད་མ་ལ་སྣང་བའི་དབང་གིས་དེར་བཞག་པ་ཙམ་དུ་རྟོགས་པའི་ཕྱིར་རོ། ། ཡང་བློ་གནོད་མེད་ལ་སྣང་བའི་དབང་གིས་ཕར་བཞག་པ་ཙམ་མ་ཡིན་པའི་ཡོད་པ་དེ་བདེན་ཚད་དུ་འཇོག་པར་ཐལ། དེའི་ལོག་ཕྱོགས་ཀུན་རྫོབ་ཏུ་ཡོད་པའི་ཚད་དུ་འཇོག་པའི་ཕྱིར། རྟགས་དང་ཁྱབ་པ་ཁས་བླངས་འདོད་ན། རྨི་ལམ་དང་སྒྱུ་མའི་རྟ་གླང་དང་དྲི་ཟའི་གྲོང་ཁྱེར་ལ་སོགས་པ་ལོག་པའི་ཀུན་རྫོབ་ཀྱི་མཚན་གཞིར་བཟུང་བ་དེ་ཐམས་ཅད་ཆོས་ཅན། བདེན་པར་གྲུབ་པ་ཉིད་དུ་ཐལ་བར་འགྱུར་ཏེ། དེའི་གོ་དོན་ཚང་བའི་ཕྱིར་རོ། ། མ་གྲུབ་ན། དེ་ཆོས་ཅན།
ཡང་དག་པའི་ཀུན་རྫོབ་ཏུ་ཐལ། ཀུན་རྫོབ་གང་ཞིག བློ་གནོད་མེད་ལ་སྣང་བའི་དབང་གིས་ཡོད་པར་བཞག་པ་ཡིན་པའི་ཕྱིར་རོ། ། གཞན་ཡང་དངོས་པོར་སྨྲ་བ་རྣམས་ཀྱིས་ལོག་པའི་ཀུན་རྫོབ་རྣམས་བདེན་མེད་དུ་རྟོགས་པར་འགྱུར་ཏེ། དེས་དེའི་སྟེང་དུ་བདེན་མེད་ཀྱི་དོན་དུ་བཤད་པ་རྟོགས་པའི་ཕྱིར། གཞན་ཡང༌། བློ་གནོད་མེད་ཅེས་པ། སྣང་ཡུལ་ལ་མ་འཁྲུལ་པའི་བློ་ལ་བྱེད་པ་ཡིན་ནམ། སྣང་ཡུལ་ལ་འཁྲུལ་མ་འཁྲུལ་གང་ཡིན་ཀྱང་རུང༌། ཞེན་ཡུལ་ལ་མ་འཁྲུལ་བ་ལ་བྱེད་པ་ཡིན།
དང་པོ་ལྟར་ན། ཀུན་རྫོབ་ཏུ་ཡོད་པ་ཐམས་ཅད་སྣང་ཡུལ་ལ་མ་འཁྲུལ་བའི་བློའི་དབང་གིས་བཞག་པར་ཁྱེད་ཀྱིས་ཁས་ལེན་དགོས་པས། ཤེས་བྱ་ཐམས་ཅད་མངོན་སུམ་གྱི་སྣང་ཡུལ་དུ་ཁས་ལེན་དགོས་པར་འགྱུར་བ་དང༌། མངོན་སུམ་གྱི་སྣང་ཡུལ་མ་ཡིན་པའི་ཡོད་པ་ཐམས་ཅད་བདེན་གྲུབ་ཏུ་ཁས་ལེན་དགོས་པར་འགྱུར་རོ། ། གཉིས་པ་ལྟར་ན། སྒྲ་རྟག་པའི་དོན་སྤྱི་ལ་སོགས་པ་ལོག་པའི་ཀུན་རྫོབ་མཐའ་དག ཐ་སྙད་དུ་ཡང་མེད་པར་འགྱུར་ཏེ། ཞེན་ཡུལ་ལ་མ་འཁྲུལ་བའི་བློ་ལ་སྣང་བའི་དབང་གིས་ཡོད་པར་བཞག་པ་མ་ཡིན་པའི་ཕྱིར་རོ། ། ཁྱེད་ཀྱི་དྲང་ངེས་རྣམ་འབྱེད་ལས། རང་རྒྱུད་པ་རྣམས་ཀྱིས་ཐ་སྙད་དུ་ཡོད་པར་འཇོག་པའི་ཤེས་པ་གནོད་མེད་ནི།
སྣང་ཡུལ་ལམ་ཞེན་ཡུལ་རང་གི་མཚན་ཉིད་ཀྱིས་གྲུབ་པའི་དོན་ལ་མ་འཁྲུལ་བ་ཞིག་ལ་འདོད་ལ། ཞེས་བཤད་པ་དེ་ལྟ་ན། ཀུན་རྫོབ་ཏུ་ཡོད་ན་རང་གི་མཚན་ཉིད་ཀྱིས་གྲུབ་དགོས་པར་འགྱུར་ཏེ། དེར་ཡོད་ན། རང་གི་མཚན་ཉིད་ཀྱིས་གྲུབ་པའི་དོན་ལ་མ་འཁྲུལ་བའི་བློ་ལ་སྣང་བའི་དབང་གིས་ཡོད་པར་བཞག་དགོས་པའི་ཕྱིར། ཡང་ན་ནི། རང་གི་མཚན་ཉིད་ཀྱིས་གྲུབ་པའི་ཡོད་པ་ཐམས་ཅད་བདེན་གྲུབ་ཏུ་ཁས་ལེན་དགོས་པར་འགྱུར་ཏེ། སྣང་ཡུལ་དང་ཞེན་ཡུལ་གྱི་གཞལ་བྱ་གང་རུང་གཅིག་རང་གི་མཚན་ཉིད་ཀྱིས་གྲུབ་པ་མེད་པའི་ཡུལ་ཅན་གྱི་བློ་ལ་སྣང་བའི་དབང་གིས་བཞག་པའི་ཡོད་པ་དེ་ཡིན་ན། བདེན་གྲུབ་ཡིན་དགོས་པའི་ཕྱིར། དེ་ལྟར་ན།
སྐབས་འདིར་བློ་ལ་སྣང་བའི་དབང་གིས་ཡོད་པར་འཇོག་ཅེས་པའི་བློ་དེའི་ངོས་འཛིན་གཞུང་དུ་མ་རིག་པ་ལ་བཤད་པ་ལས་འགལ་བ་ཁོ་ནར་བཤད་པས་ནོངས་པར་མ་ཟད་ཀྱི་རེ་འགའ་བློ་ཙམ་ལ་འཆད། རེས་བློ་གནོད་མེད་ལ་བཤད་པས་གྲུབ་མཐའ་གཏིང་མ་ཚུགས་པ་དང༌། གནོད་མེད་ཀྱི་དོན་ཡང༌། རང་གི་མཚན་ཉིད་ཀྱིས་གྲུབ་པའི་གཞལ་བྱ་འཇལ་བ་ལ་ཁས་བླངས་པས། གཞལ་བྱ་སྤྱི་མཚན་རྣམས་ཐ་སྙད་དུ་ཡང་མེད་པའམ་ཡང་ན་བདེན་གྲུབ་དུ་ཐལ་བ་ལས་མ་འདས་པ་དང༌། བདེན་གྲུབ་ཡིན་ན་བློ་གནོད་མེད་ལ་སྣང་དགོས་པ་གཞུང་གི་དགོངས་པ་ཡིན་པ་ལ། དེ་ཡིན་ན་དེ་ལ་མི་སྣང་དགོས་པར་བཤད་པ་དང༌། དེའི་ཤུགས་ལ་བློ་གནོད་བཅས་ལ་སྣང་བའི་ཡོད་པ་ཡིན་ན། བདེན་གྲུབ་ཡིན་དགོས་པ་དང༌། བདེན་གྲུབ་ཡིན་ན།
བློ་གནོད་བཅས་ལ་སྣང་དགོས་པ་སོགས་ལུང་རིགས་དང་མི་མཐུན་པ་དུ་མ་ཞིག་འདིར་འོངས་པས་ཡིད་བརྟན་དུ་རུང་བའི་གནས་སུ་མ་མཐོང་ངོ༌། ། གཉིས་པ་ནི། ཀུན་རྫོབ་ཏུ་ཡོད་པའི་ཚད་བཤད་པའི་ལོག་ཕྱོགས་ཀྱིས་དགག་བྱ་བདེན་ཚད་ངོས་འཛིན་པ་དེ་ལྟ་ན། ཐལ་འགྱུར་བའི་ལུགས་ཀྱི་དགག་བྱ་བདེན་ཚད་ངོས་འཛིན་པའི་ཚུལ་ཡང༌། རང་རྒྱུད་པ་དང་ཁྱད་པར་མེད་པ་ཉིད་དུ་ཐལ་བར་འགྱུར་ཏེ། ལུགས་དེ་ལ་ཡང་བློ་གནོད་མེད་ལ་སྣང་བའི་དབང་གིས་བཞག་པའི་ཡོད་པ་དེ་ཀུན་རྫོབ་ཏུ་ཡོད་པ་དང་འཇིག་རྟེན་གྱི་རང་ལུགས་ལ་ཡོད་པའི་ཚད་དུ་བཤད་པའི་ཕྱིར། ཇི་ལྟར་ཞེ་ན། ཇི་སྐད་དུ། གནོད་པ་མེད་པའི་དབང་པོ་དྲུག་རྣམས་ཀྱིས། ། བཟུང་བ་གང་ཞིག་འཇིག་རྟེན་གྱིས་རྟོགས་ཏེ། །
འཇིག་རྟེན་ཉིད་ལས་བདེན་ཡིན། ཞེས་དང༌། དེའི་ལོག་ཕྱོགས་བཤད་པ་ན། དེ་དག་འཇིག་རྟེན་ལས་ཀྱང་ཡོད་མིན་ཉིད། ། ཅེས་གསུངས་སོ། ། གཞན་ཡང་དེ་སྐད་ཅེས་སྨྲ་བ་དེ་ནི། གསལ་བར་དབང་གིས་ཕྱུག་པའི་སྤྱོད་པ་ཡིན་ཏེ། ཡོད་པའི་ལོག་ཕྱོགས་བཤད་པ་ན་མེད་པ་གོ་བ་ཡིན་གྱི། བདེན་གྲུབ་མི་གོ་བའི་ཕྱིར་དང༌། ཡོད་པ་གཞིར་བྱས་པ་ལ་ཀུན་རྫོབ་ཏུ་ཡོད་པ་དང༌།
དེར་ཡོད་པ་མ་ཡིན་པ་གཉིས་སུ་འབྱེད་པ་ནི་དབུ་མའི་ལུགས་ལས་འདས་པའི་ཕྱིར་རོ། ། ཡང་ཁྱེད་ཅག་རྗེས་འབྲང་དང་བཅས་པས་རང་རྒྱུད་པའི་དགག་བྱ་ངོས་འཛིན་པའི་ཚིག་གི་ཟུར་དུ། ཡུལ་རང་གི་ཐུན་མོང་མ་ཡིན་པའི་སྡོད་ལུགས་ཀྱི་ངོས་ནས་གྲུབ་པ་ཞེས་འཆད་པ་དེ་ནི་རང་ཚིག་འགལ་བའི་ཁུར་གྱིས་ནོན་པ་ཁོ་ན་ཡིན་ཏེ། འོ་ན་བློ་ལ་སྣང་བའི་དབང་གིས་ཕར་བཞག་པ་ཙམ་མ་ཡིན་པ་དང༌། ཡུལ་རང་གི་སྡོད་ལུགས་ཀྱི་ངོས་ནས་གྲུབ་པའི་གཞི་མཐུན་ཞིག་ཡོད་པར་འགྱུར་ཏེ། དེའི་ཟུར་དུ་དེ་སྐད་ཅེས་སྨོས་པ་ལ་རྣམ་བཅད་ཡོད་པའི་ཕྱིར། འདོད་པ་དེ་ལྟ་ན། དེ་འདྲའི་གཞི་མཐུན་པ་དེ་ཆོས་ཅན། བློ་ལ་སྣང་བའི་དབང་གིས་བཞག་པར་ཐལ། ཀུན་རྫོབ་ཏུ་ཡོད་པའི་ཕྱིར།
ཞེས་བྱ་བ་འདི་ཡང་འཁོར་གསུམ་ཚང་བའི་ཐལ་འགྱུར་ཡིན་པས་ཁྱད་ཀྱིས་བཟློག་པར་མི་ནུས་སོ། ། གཞན་ཡང་ཀུན་རྫོབ་ཏུ་ཡོད་པའི་ལོག་ཕྱོགས་བདེན་ཚད་དུ་འཇོག་ན། ཡོད་པ་གཞིར་བྱས་པ་ལ་བདེན་ཚད་ཀྱི་ལོག་ཕྱོགས་ཀྱང་ཀུན་རྫོབ་ཏུ་ཡོད་པའི་ཚད་དུ་ཁས་ལེན་དགོས་པས། དེ་ལྟ་ན་བློ་གནོད་མེད་ལ་སྣང་བའི་དབང་གིས་ཕར་བཞག་པ་ཙམ་ཡིན་གྱི། ཡུལ་རང་གི་སྡོད་ལུགས་ཀྱི་ངོས་ནས་མ་གྲུབ་པ་དེ་ཀུན་རྫོབ་ཏུ་ཡོད་པའི་ཚད་དུ་འཇོག་རིགས་པར་འགྱུར་ཏེ། དེའི་ལོག་ཕྱོགས་དེ་བདེན་གྲུབ་ཀྱི་ཚད་དུ་བཞག་པའི་ཕྱིར། དེ་འདོད་ན། རང་གི་མཚན་ཉིད་ཀྱིས་གྲུབ་པའི་ཆོས་ཇི་སྙེད་པ་ཆོས་ཅན། ཡུལ་རང་གི་སྡོད་ལུགས་ཀྱི་ངོས་ནས་མ་གྲུབ་པར་ཐལ། ཀུན་རྫོབ་ཏུ་ཡོད་པ་ཡིན་པའི་ཕྱིར།
ཞེས་འཕངས་ན་ཁྱེད་ཀྱིས་བཟློག་པར་མི་ནུས་སོ། ། དེར་ཡང་མ་ཟད་ཀྱི་འདི་ལྟར་མྱུ་གུ་ཆོས་ཅན། དེའི་དབང་གིས་བཞག་པ་ཙམ་མ་ཡིན་པར་ཡུལ་རང་གི་སྡོད་ལུགས་ཀྱི་ངོས་ནས་མ་གྲུབ་པར་ཐལ། བདེན་པར་མེད་པའི་ཕྱིར། ཁྱབ་པ་ཁས་བླངས། འདོད་ན། དེ་ཆོས་ཅན། དེའི་དབང་གིས་བཞག་པ་ཡིན་པར་དེར་གྲུབ་པར་ཐལ། དེའི་དབང་གིས་བཞག་པ་གང་ཞིག དེར་གྲུབ་པའི་ཕྱིར།
སྔ་མ་དེར་ཐལ། ཀུན་རྫོབ་ཏུ་ཡོད་པའི་ཕྱིར། ཕྱི་མ་དེར་ཐལ། རང་གི་མཚན་ཉིད་ཀྱིས་གྲུབ་པའི་ཕྱིར། ཞེས་བྱ་བ་འདི་ཡང་འཁོར་གསུམ་རྒྱུད་མར་ཁས་བླངས་པས་ལན་གྱིས་བཟློག་པར་མི་ནུས་སོ། ། བདེན་འཛིན་ལྷན་སྐྱེས་ཀྱི་ངོས་འཛིན་དེ་ལྟར་འཆད་པ་ལ་ཡང་ནང་འགལ་བ་འདི་ལྟར། མྱུ་གུ་ལ་བདེན་པར་འཛིན་པའི་བདེན་འཛིན་ཀུན་བཏགས་ཆོས་ཅན། བདེན་འཛིན་ལྷན་སྐྱེས་སུ་ཐལ། མྱུ་གུ་བློ་ལ་སྣང་བའི་དབང་གིས་བཞག་པ་མ་ཡིན་པར་ཡུལ་རང་གི་སྡོད་ལུགས་སུ་ཡོད་པར་འཛིན་པའི་བློ་ཡིན་པའི་ཕྱིར་ཏེ། མྱུ་གུ་ལ་བདེན་པར་འཛིན་པའི་བློ་ཡིན་པའི་ཕྱིར།
ཁྱབ་པ་ཁས་བླངས་ཏེ། བདེན་ཚད་ཀྱི་འཇོག་ལུགས་དེ་ལྟར་དུ་ཁས་བླངས་པའི་ཕྱིར། གལ་ཏེ་བདེན་འཛིན་ཀུན་བཏགས་ཀྱིས་བདེན་ཚད་ཇི་ལྟ་བ་བཞིན་དུ་འཛིན་པར་མི་འདོད་ན། དེ་བདེན་འཛིན་གོ་ཆོད་པོ་མ་ཡིན་པར་འགྱུར་རོ། ། དེ་ལྟ་ན་ནི་བདེན་མེད་མངོན་སུམ་དུ་རྟོགས་པའི་མཐོང་ལམ་བར་ཆད་མེད་ལམ་དེས་ཀྱང༌། བདེན་འཛིན་གྱི་ཚད་ཇི་ལྟ་བ་བཞིན་དུ་མ་རྟོགས་པར་འགྱུར་རོ། ། དེ་ཡང་དེ་ལྟ་ན། ཐེག་པ་ཆེན་པོའི་སྒོམ་ལམ་གྱིས་ཀྱང་དེ་མ་རྟོགས་པར་འགྱུར་ཏེ། ཐེག་པ་ཆེན་པོའི་མཐོང་ལམ་གྱིས་མ་མཐོང་བའི་ཆོས་ཉིད་ཐེག་པ་ཆེན་པོའི་སྒོམ་ལམ་གྱིས་མཐོང་བར་བྱར་མེད་པའི་ཕྱིར་རོ། ། དེས་དེའི་བདེན་ཚད་རྟོགས་ན་ནི།
བདེན་ཚད་འཛིན་པའི་བློ་ཐམས་ཅད་ལྷན་སྐྱེས་སུ་འདོད་པ་དང་འགལ་ལོ། ། ཡང་ཁྱེད་ཅག་གང་ཟག་གི་བདག་འཛིན་ཀུན་བཏགས་ཀྱིས་གང་ཟག་གི་བདག་གི་ཚད་ངོས་འཛིན་ཚུལ་ཡོངས་སུ་རྫོགས་པ་དེ་འཛིན་སྟངས་ཀྱི་ཡུལ་དུ་མ་བྱས་པར་འདོད་པའི་རིགས་པ་དེ་ཉིད་ཆོས་ཀྱི་བདག་འཛིན་གྱི་སྐབས་འདིར་ཡང་སྦྱོར་བ་ཞེ་འདོད་ལ་སྣང་བས། གྲུབ་མཐའ་གཏིང་མ་ཚུགས་པ་ཡིན་ཏེ། བདེན་འཛིན་ཀུན་བཏགས་འགོག་བྱེད་ཀྱི་རིགས་པ་དེ་ཉིད་ཀྱིས་བདེན་འཛིན་ལྷན་སྐྱེས་ཀྱི་འཛིན་སྟངས་ཀྱི་གཟུང་བྱ་སུན་དབྱུང་བར་ནུས་ལ། ཅིག་ཤོས་དེས་དེ་སུན་འབྱིན་པར་ཁྱེད་རང་གིས་ཁས་བླངས་པའི་ཕྱིར། དང་པོ་ནུས་པའི་དཔེ་ནི་མྱུ་གུ་མཐའ་བཞི་ལས་སྐྱེ་བ་འགོག་བྱེད་ཀྱི་རིགས་པ་དེ་ཉིད་ཀྱིས། མྱུ་གུ་རང་བཞིན་གྱིས་སྐྱེ་བར་འཛིན་པའི་རྟོག་པ་ལྷན་སྐྱེས་ཀྱི་འཛིན་སྟངས་སུན་འབྱིན་པར་ཁས་བླངས་པ་བཞིན་ནོ། ། ཡང་རང་རྒྱུད་པས་ཡུལ་རང་གི་སྡོད་ལུགས་ཀྱི་ངོས་ནས་གྲུབ་པ་ཚད་གྲུབ་ཏུ་ཁས་ལེན་པ་དང༌། དགག་བྱའི་ངོས་འཛིན་དེ་ལྟར་འཆད་པ་ཡང་ནང་འགལ་བ་ཡིན་ཏེ། འདི་ལྟར་མྱུ་གུ་ཆོས་ཅན། །
ཡུལ་རང་གི་སྡོད་ལུགས་ཀྱི་ངོས་ནས་མ་གྲུབ་པར་འགྱུར་ཏེ། བློ་ལ་སྣང་བའི་དབང་གིས་ཕར་བཞག་པ་ཙམ་ཡིན་པའི་ཕྱིར། དེའི་ཁྱབ་པ་ཡང་ཁྱེད་ཀྱིས་ཁས་བླངས་ཏེ། ཆོས་ཐམས་ཅད་བློས་བཞག་པ་ཙམ་ཡིན་པའི་དཔེ་དོན་སྦྱོར་བ་ན། བློ་ལ་སྣང་བའི་དབང་གིས་རྟ་གླང་དུ་བཞག་པ་དང༌། ཡུལ་རང་གི་སྡོད་ལུགས་ཀྱི་ངོས་ནས་རྟ་གླང་དུ་གྲུབ་པ་གཉིས་འགལ་བར་ཁས་བླངས་པའི་ཕྱིར། ཅི་སྟེ་དེ་ལྟར་བཤད་པ་དེ་བློ་འཁྲུལ་པའི་དབང་དུ་བྱས་སོ་ཞེ་ན། འོ་ན་དཔེ་དོན་དུ་སྦྱོར་ཚུལ་མི་འགྲིག་སྟེ། ཆོས་ཐམས་ཅད་བློ་གནོད་མེད་ལ་སྣང་བའི་དབང་གིས་བཞག་ཚུལ་འཆད་པ་ན་མིག་བསླད་པའི་བལྟད་མོ་བ་དང༌། སྒྱུ་མ་མཁན་གྱི་བློ་ལ་སྣང་ཚུལ་དཔེར་བྱས་པའི་ཕྱིར།
གཞན་ཡང༌། དཔེ་དོན་སྦྱོར་ཚུལ་སྐྱོན་ཆགས་པའི་ཚུལ་འདི་ལྟར། སྒྱུ་མ་མཁན་ལ་རྟ་གླང་དུ་སྣང་བ་ཡོད་ལ་ཞེན་པ་མེད་པའི་དཔེས། དག་པ་སའི་རྗེས་ཐོབ་ལ་དངོས་པོ་རྣམས་བདེན་པར་སྣང་བ་ཡོད་ལ། ཞེན་པ་མེད་དོ་ཞེས་ཟེར་བ་དེ་ལྟ་ན་སྒྱུ་མ་མཁན་ལ་རྟ་གླང་དུ་སྣང་བ་དེ་ཡུལ་རང་གི་སྡོད་ལུགས་ཀྱི་ངོས་ནས་གྲུབ་པ་ཉིད་དུ་སྣང་བར་ཐལ། དག་པ་སའི་རྗེས་ཐོབ་ལ་ཕྱི་ནང་གི་དངོས་པོ་རྣམས་ཡུལ་རང་གི་སྡོད་ལུགས་ཀྱི་ངོས་ནས་གྲུབ་པར་སྣང་བའི་ཕྱིར། རྟགས་ཁས་བླངས་ཏེ། དེ་དེ་ལ་བདེན་པར་སྣང་བའི་ཕྱིར། ཡང་དོན་ལ་སྐྱོན་ཆགས་པའི་ཚུལ་ཡང་འདི་ལྟར། དག་སའི་རྗེས་ཐོབ་ལ་བདེན་པར་སྣང་བ་ཡོད་ན།
རྟོག་མེད་ཀྱི་ཤེས་པ་ལ་སྣང་བ་ཡིན་ནམ། རྟོག་པ་ལ་སྣང་བ་ཡིན། དང་པོ་ལྟར་ན། དེ་སྣང་བའི་དེ་ཆོས་ཅན། རྟོག་པར་ཐལ། བདེན་གྲུབ་སྣང་ཡུལ་དུ་བྱེད་པའི་ཤེས་པ་ཡིན་པའི་ཕྱིར། གཉིས་པ་ལྟར་ན། དེ་ན་བདེན་འཛིན་ཡོད་པར་འགྱུར་ཏེ། དེ་ན་བདེན་གྲུབ་སྣང་བའི་རྟོག་པ་ཡོད་པའི་ཕྱིར། གལ་ཏེ་བདེན་སྣང་ཞེས་བྱ་བ།
གཟུང་འཛིན་གཉིས་སུ་སྣང་བ་ལ་འཆད་པ་ཡིན་ནོ་སྙམ་ན། འོ་ན་དབང་ཤེས་ལ་རྟགས་ཀྱི་དགག་བྱ་སྣང་བར་འགྱུར་ཏེ། དེ་འདྲ་དེ་བདེན་སྣང་དུ་ཁས་ལེན་པའི་ཕྱིར། མདོར་ན་སྒྱུ་མ་མཁན་རང་མིག་བསླད་མ་བསླད་ཀྱི་བལྟད་མོ་བ་ལ་ཇི་ལྟར་སྣང་བའི་དཔེ་དེ་ནི། ཁོ་བོ་ཅག་ཀུན་རྫོབ་ཀྱི་བདེན་པས་རིག་པའི་མཐུ་ལས་སྣང་བ་དང༌། དེ་དང་བྲལ་བ་རྣམས་ལ་མི་སྣང་བ་དང༌། མ་རིག་པ་དང་ལྡན་པ་ལའང་བདེན་མེད་རྟོགས་མ་རྟོགས་ཀྱི་དབྱེ་བས་གཉིས་ཏེ། གང་ཟག་གསུམ་པོ་ལ་ཀུན་རྫོབ་ཀྱི་སྣང་བ་ཇི་ལྟར་འབྱུང་བ་དང༌། མི་འབྱུང་བའི་ཚུལ་ལ་སྦྱར་ན་འགྲིག་པ་ཡིན་གྱི་ཁྱེད་ལ་དོན་མེད་དོ། ། ཡང་ཐལ་རང་གཉིས་ཀྱི་དགག་བྱ་ངོས་འཛིན་ཚུལ་ལ་ཕྲ་རགས་ཀྱི་ཁྱད་པར་ཡོད་དོ། །
ཞེས་ཟེར་བ་དང༌། ངོས་འཛིན་ཚུལ་དེ་ལྟར་བྱེད་པ་ཡང་ནང་འགལ་བ་ཡིན་ཏེ། བློ་ལ་སྣང་བ་ཞེས་པའི་དུས་ཀྱི་བློ་དེ་དང༌། རྟོག་པས་སྒྲོ་བཏགས་པ་ཞེས་པའི་དུས་ཀྱི་རྟོག་པ་ཡང་བདེན་འཛིན་ལ་འཆད་དགོས་པའི་ཕྱིར་ཁྱེད་རང་གིས་དེ་དང་དེའི་ཤེས་བྱེད་དུ་དྲངས་པའི་ལུང་དེ་དང་དེ་དག་གིས་དོན་ལ་རྣམ་པར་བརྟགས་ན་ཤིན་ཏུ་གསལ་བའི་ཕྱིར་རོ། ། གཉིས་པ་ཐལ་འགྱུར་བའི་ལུགས་ཀྱི་རྟགས་ཀྱི་དགག་བྱ་ངོས་འཛིན་ཚུལ་མི་འཐད་པ་ལ་གསུམ་སྟེ། ལུང་གིས་མི་འཐད་པ་དང༌། རིགས་པས་མི་འཐད་པ་དང༌། ཁས་བླངས་ནང་འགལ་བས་མི་འཐད་པའོ། ། དང་པོ་ལ་གཉིས་ཏེ། ཆོས་ཐམས་ཅད་རྟོག་པས་སྒྲོ་བཏགས་སུ་བསྟན་པ་ལུང་དེ་དང་དེའི་དོན་མ་ཡིན་པར་བསྟན།
ཆོས་ཐམས་ཅད་མིང་ཙམ་དུ་བཤད་པས་རྟོག་པས་སྒྲོ་བཏགས་སུ་འཆད་པ་ལ་མི་ཕན་པར་བསྟན་པའོ། ། དང་པོ་ལ་དེ་ལྟར་འཆད་པ་ཉེ་བར་འཁོར་གྱིས་ཞུས་པའི་མདོ་ཡི་དོན་མ་ཡིན་པར་བསྟན། རིགས་པ་དྲུག་ཅུ་པའི་དོན་མ་ཡིན་པར་བསྟན། བརྒྱ་པའི་དོན་མ་ཡིན་པར་བསྟན། བདག་དང་ཆོས་ཐམས་ཅད་སྒྲོ་བཏགས་སུ་མཚུངས་པར་སྟོན་པ་མདོ་སྡུད་པ་དང་རིན་ཆེན་ཕྲེང་བ་སོགས་ཀྱི་དོན་མ་ཡིན་པར་བསྟན་པའོ། ། དང་པོ་ནི། མདོ་དེས་མཐོ་རིས་ཀྱི་བདེ་བའི་ཁྱད་པར་སྣ་ཚོགས་པ་རྣམས་རྟོག་པའི་དབང་གིས་བཞག་པར་བཤད་པ་ཡིན་མོད། དེ་ཙམ་གྱིས་ཆོས་ཐམས་ཅད་རྟོག་པས་སྒྲོ་བཏགས་སུ་བཤད་པར་མི་འགྲུབ་སྟེ། ལུང་དེ་དག་གིས་ཚིག་གསལ་གྱི་སྟོང་ཐུན་དུ་ཀུན་རྫོབ་བདེན་པ་རྣམས་མ་རིག་པའི་དབང་གིས་བཞག་པ་ཡིན་གྱི། ཚད་མས་ཡོད་པར་བཞག་པ་མ་ཡིན་པ་དང༌།
དེ་ལྟ་ན་ཡང་ཀུན་ནས་ཉོན་མོངས་པ་དང་རྣམ་པར་བྱང་བའི་རྒྱུར་འགྱུར་བའི་འཐད་པ་སྟོན་པའི་ཤེས་བྱེད་དུ་དྲངས་པ་ཡིན་པའི་ཕྱིར་རོ། ། དེའི་ཚུལ་ཡང་ཇི་ལྟར་ཞེ་ན། མཐའ་བཞིའི་སྐྱེ་བ་བཀག་པ་ལ་འཕྲོས་ནས། སྐྱེ་བ་ལ་སོགས་པའི་དངོས་པོ་ཐམས་ཅད་ཡོད་པ་མ་ཡིན་ན། རྒྱུ་དགེ་མི་དགེ་ལས་འབྲས་བུ་བདེ་སྡུག་འབྱུང་བ་མེད་པར་འགྱུར་ལ། དེ་ལྟ་ན་འཁོར་བ་མེད་པར་འགྱུར་ཞིང་དེ་ལྟར་ན་དེ་མེད་ན་དེ་ལས་གྲོལ་བའི་དོན་དུ་བརྩོན་པ་ཐམས་ཅད་དོན་མེད་པར་འགྱུར་རོ། ། ཞེས་རྩོད་པའི་ལན་དུ་རྒྱུ་དགེ་མི་དགེ་དང་འབྲས་བུ་བདེ་སྡུག་གཉིས་ཀ་ཡང་ཚད་མས་མ་གྲུབ་བཞིན་དུ་རྣམ་པར་རྟོག་པའི་དབང་གིས་བཞག་པ་ཡིན་ལ། རྟོག་པས་བཞག་པའི་ཆོས་དེ་དག་ཐམས་ཅད་ཡོད་མེད་ལ་སོགས་པའི་མཐའ་གང་དུ་ཡང་ཡོད་པ་མ་ཡིན་པ་ཉིད་ནི་མྱ་ངན་ལས་འདས་པ་ཡིན་ནོ། ། ཞེས་འཆད་པ་ལ་ལུང་དང༌། རིགས་པའི་སྒྲུབ་བྱེད་གཉིས་ལས།
དང་པོ་ལ། ལུང་རྣམ་པ་ལྔ་ལས། དང་པོ་ལྷག་བསམ་བསྟན་པའི་མདོ་ལས། སྒྱུ་མའི་བུད་མེད་ལ་ཆགས་པ་དང༌། ཆགས་བྲལ་གྱི་དཔེས་གསུངས་པ་དང༌། གཉིས་པ་འདུལ་བའི་ལུང་ལས། འཁྲུལ་འཁོར་མཁན་གྱི་ན་ཆུང་རི་མོ་མཁན་གྱི་འདོད་ཆགས་ཀྱི་དཔེས་གསུངས་པ་དང༌། ལུང་གསུམ་པ་དཀོན་མཆོག་བརྩེགས་པ་ལས། བསམ་གཏན་པ་ལྔ་བརྒྱ་བསམ་གཏན་ལ་འཇུག་པའི་དོན་དུ་སྤྲུལ་པའི་དགེ་སློང་གཉིས་སྤྲུལ་པས་དེ་དག་བསྟན་པ་ལ་ཞུགས་པའི་དཔེས་གསུངས་པ་དང༌། བཞི་པ་འཕགས་པ་རྡོ་རྗེ་སྙིང་པོ་ལས།
རྩུབ་ཤིང་དང་རྩུབ་བསྟན་ལས་མེ་བྱུང་བའི་དཔེས་འཁོར་བའི་བདེ་སྡུག་ཐམས་ཅད་རྣམ་པར་རྟོག་པ་ལས་བྱུང་བར་གསུངས་པ་དང༌། ལྔ་པ་འཕགས་པ་ཉེ་བ་འཁོར་གྱིས་ཞུས་པ་ལས། སེམས་དམྱལ་འཇིགས་པ་ང་ཡིས་བསྟན་བྱ་སྟེ། ། སེམས་ཅན་སྟོང་ཕྲག་དུ་མ་སྐྱོ་བྱས་ཀྱང༌། ། གང་དག་ཤི་འཕོས་ངན་སོང་གྲོལ་འགྲོ་བའི། ། འགྲོ་བ་དེ་དག་ནམ་ཡང་ཡོད་མ་ཡིན། ། གང་དག་རལ་གྲི་མདའ་ཆེན་མཚོན་འབྱིན་པའི། ། གནོད་པ་བྱེད་པ་ཡོད་པ་མ་ཡིན་ཏེ། ། རྟོག་པའི་དབང་གིས་ངན་སོང་དེ་དག་ན། ། ལུས་ལ་འབབ་མཐོང་དེ་ན་མཚོན་ཆ་མེད། །
སྣ་ཚོགས་ཡིད་དགའ་མེ་ཏོག་ཁ་བྱེ་ཞིང༌། ། ཞེས་སོགས་དྲངས་པའི་མཐར། ཚིག་གསལ་ལས། དེའི་ཕྱིར། དེ་ལྟར་ན་དངོས་པོ་ཡོད་པ་མ་ཡིན་པར་རང་བཞིན་ཕྱིན་ཅི་ལོག་གིས་བཞག་པ་རྣམས་ནི། འཁོར་བ་ན་བྱིས་པ་རྣམས་ཀྱི་ཀུན་ནས་ཉོན་མོངས་པའི་རྒྱུར་འགྱུར་རོ་ཞེས་བྱ་བར་གནས་སོ། ། དངོས་པོ་བརྫུན་པའི་རང་བཞིན་ཅན་རྣམས་ཇི་ལྟར་ཀུན་ནས་ཉོན་མོངས་པ་དང༌། རྣམ་པར་བྱང་བའི་རྒྱུ་ཉིད་ཡིན་པ་དེ་ལྟར་ནི་རྒྱས་པར་དབུ་མ་ལ་འཇུག་པ་ལས་ངེས་པར་བྱའོ། ། ཞེས་གསུངས་པ་ཡིན་ནོ། ། གཉིས་པ་རིགས་པའི་སྒྲུབ་བྱེད་ནི།
ཡང་ཚིག་གསལ་ལས། ཀུན་རྫོབ་ཕྱིན་ཅི་ལོག་ཙམ་གྱི་བདག་གི་ངོ་བོ་ཡོད་པར་རྙེད་པ་ཐར་པ་འདོད་པ་རྣམས་ཀྱི་ཐར་པར་འདྲེན་པར་བྱེད་པའི་དགེ་བའི་རྩ་བ་བསོག་པའི་རྒྱུར་འགྱུར་བ་འདི་ནི་ཇི་སྲིད་དེ་ཁོ་ན་ཉིད་མ་རྟོགས་པ་དེ་སྲིད་དུ་གནས་པར་འགྱུར་མོད། ཁྱོད་ནི་ཀུན་རྫོབ་དང་དོན་དམ་པའི་བདེན་པ་ལ་མི་མཁས་པས་ལ་ལར་འཐད་པ་བཅུག་ནས་རིགས་པ་མ་ཡིན་པ་ལས་དེ་འཇིག་པར་བྱེད་པ་ཡིན་ནོ། ། ཁོ་བོ་ཅག་ནི་ཀུན་རྫོབ་ཀྱི་བདེན་པ་རྣམ་པར་འཇོག་པ་མཁས་པའི་ཕྱིར། འཇིག་རྟེན་པའི་ཕྱོགས་ཉིད་ལ་གནས་ཏེ་ཞེས་པ་ནས་ཅི་འཕགས་པ་རྣམས་ལ་རིགས་པ་མི་མངའ་འམ་ཞེ་ན། ཡོད་པའམ་མེད་པ་འདི་སུས་སྨྲས་འཕགས་པ་རྣམས་ཀྱི་དོན་དམ་པ་ནི་ཅང་མི་གསུང་བ་ཡིན་ཏེ་ཞེས་པ་ནས། གལ་ཏེ་འཕགས་པ་རྣམས་འཐད་པ་གསུང་བར་མི་མཛད་ན་ནི་ཅི་ཞིག་གིས་འཇིག་རྟེན་པས་དོན་དམ་པ་ཁོང་དུ་ཆུད་པར་མཛད་ཅེ་ན། འཕགས་པ་རྣམས་ནི་འཇིག་རྟེན་གྱི་ཐ་སྙད་ཀྱི་འཐད་པ་མི་གསུང་གི འོན་ཀྱང་འཇིག་རྟེན་ཁོ་ན་ལ་རབ་ཏུ་གྲགས་པའི་འཐད་པ་གང་ཡིན་པ་དེ་དག་ཞལ་གྱིས་བཞེས་ནས། དེ་ཉིད་ཀྱིས་འཇིག་རྟེན་ཁོངས་སུ་ཆུད་པར་མཛད།
ཅེས་གསུངས་སོ། ། འདི་དག་གི་དོན་ལ་རྣམ་པར་བརྟགས་པ་ན། འཇིག་རྟེན་ཀུན་རྫོབ་ཀྱི་བདེན་པ་ཇི་སྙེད་པ་རྟོག་པས་སྒྲོ་བཏགས་པ་དང༌། འཕགས་པ་རྣམས་ཀྱི་དོན་དམ་པའི་བདེན་པ་ཇི་སྙེད་པ་རྟོག་པས་སྒྲོ་བཏགས་པ་མ་ཡིན་པའི་ཚུལ་གསལ་བར་གསུངས་པ་ཡིན་ནོ། ། གཉིས་པ་ནི། རིགས་པ་དྲུག་ཅུ་པའི་ལུང་དེས་ནི། ཆོས་ཐམས་ཅད་རྟོག་པས་སྒྲོ་བཏགས་སུ་སྟོན་པ་ལ་ཅི་ཡང་ཕན་པ་མེད་པར་མ་ཟད་དེ་ལྟར་སྟོན་པ་ལ་གནོད་པ་དང་བཅས་པ་ཡིན་ཏེ། ལུང་དེས་ནི་ཉེ་བར་ལེན་པའི་ཕུང་པོ་ལྔ་རྣམ་པར་རྟོག་པ་མ་རིག་པ་ལས་བྱུང་བ་དང༌། མྱ་ངན་ལས་འདས་པ་ནི་རྣམ་པར་རྟོག་པ་འགགས་པ་ཙམ་གྱིས་རབ་ཏུ་ཕྱེ་བར་བཤད་པའི་ཕྱིར། དེ་ཡང་ཇི་ལྟར་ཞེ་ན།
འཇིག་རྟེན་མ་རིག་རྐྱེན་ཅན་དུ། ། ཞེས་པའི་འགྲེལ་པར། གང་གི་རྐྱེན་མ་རིག་པ་ཡིན་པ་དེ། མ་རིག་པའི་རྐྱེན་ལས་བྱུང་བ་སྟེ། ། འཇིག་རྟེན་ནོ། ། འཇིག་རྟེན་ནི་ཉེ་བར་ལེན་པའི་ཕུང་པོ་ལྔ་རྣམས་སོ། ། ཞེས་གསུངས་པས། དོན་དམ་པའི་བདེན་པ་རྟོག་པས་སྒྲོ་བཏགས་སུ་འཆད་པ་ལ་ཅི་ཡང་མི་ཕན་པའི་ཕྱིར་དང༌། དོན་དམ་པའི་བདེན་པ་ནི་བརྗོད་བྱེད་ཀྱི་སྒྲ་དང་རྟོག་པའི་ཡུལ་ལས་འདས་པའི་ཚུལ་ཁོ་ན་གཞུང་དེར་རྒྱས་པར་བཤད་པའི་ཕྱིར་རོ། ། གསུམ་པ་ནི།
བཞི་བརྒྱ་པའི་ལུང་དེ་ལྟར་དྲངས་པ་དེས་ཀྱང་ཆོས་ཐམས་ཅད་རྟོག་པས་སྒྲོ་བཏགས་སུ་སྟོན་པ་ལ་ཅི་ཡང་ཕན་པ་མ་ཡིན་ཏེ། ལུང་དེས་ནི། འདོད་ཆགས་ཀྱི་རང་གང་ལ་དམིགས་ནས་སྐྱེ་བའི་ཡུལ་དེ་ཡིད་འོང་དུ་བཟུང་བ་དང༌། ཞེ་སྡང་གིས་རང་གང་ལ་དམིགས་ནས་སྐྱེ་བའི་རྟེན་གྱི་ཡུལ་དེ་ཡིད་མི་འོང་དུ་བཟུང་བ་གཉིས་ཀ་ཡང་རྟོག་པས་སྒྲོ་བཏགས་སུ་སྟོན་པ་ཡིན་གྱི། ཆོས་ཐམས་ཅད་རྟོག་པས་སྒྲོ་བཏགས་སུ་སྟོན་པའི་ལུང་མི་སྣང་བའི་ཕྱིར་དེ་སྐད་དུ་ཡང༌། རྟོག་པ་མེད་པར་འདོད་ཆགས་ལས། ། སོགས་ལ་ཡོད་ཉིད་ཡོད་མིན་ན། ། ཞེས་པའི་འགྲེལ་པར། རྟོག་པ་ཡོད་པ་ཁོ་ནས་ཡོད་པ་ཉིད་དང༌། རྟོག་པ་མེད་པར་མེད་པ་དེ་དག་ནི་གོར་མ་ཆག་པར་ཐག་པ་བསྡོགས་པ་ལ་བཏགས་པའི་སྦྲུལ་ལྟར་རང་གི་ངོ་བོས་མེད་པར་ངེས་སོ། །
ཞེས་རྣམ་པར་རྟོག་པའི་དབང་གིས་སྒྲོ་བཏགས་པ་ཐམས་ཅད་ཐག་ཁྲ་ལ་སྦྲུལ་བཞིན་དུ་ཚད་མས་མི་འགྲུབ་པར་བཤད་པ་ཡིན་གྱི། ཆོས་ཐམས་ཅད་རྟོག་པས་སྒྲོ་བཏགས་སུ་སྟོན་པ་ཅི་ཡང་མི་སྣང་བའི་ཕྱིར་རོ། ། གསུམ་པ་ནི། བདག་རྟོགས་པས་སྒྲོ་བཏགས་པ་ཡིན་པ་དེ་བཞིན་དུ། ཆོས་ཐམས་ཅད་རྟོག་པས་སྒྲོ་བཏགས་སུ་སྟོན་པ་སྡུད་པ་དང༌། ཏིང་ངེ་འཛིན་རྒྱལ་པོའི་མདོའི་དགོངས་པ་མ་ཡིན་ཏེ། སྡུད་པ་ལས་ནི། ལྷ་སྦྱིན་རང་གི་བདག་དང་སེམས་ཅན་གཞན་གི་བདག་གཉིས་ཀ་ངར་འཛིན་ལ་སྣང་ཚུལ་མཚུངས་པར་སྟོན་པ་ཡིན་གྱི། ཆོས་ཐམས་ཅད་མཚུངས་པར་སྟོན་པ་མི་སྣང་བའི་ཕྱིར་དང༌། ཏིང་ངེ་འཛིན་རྒྱལ་པོའི་མདོ་ལས་ནི།
བདག་གི་བཏགས་དོན་བཙལ་བས་མི་རྙེད་པ་དང༌། ཆོས་ཐམས་ཅད་ཀྱི་བཏགས་དོན་མི་རྙེད་པའི་ཚུལ་མཚུངས་པར་སྦྱར་བ་ཡིན་གྱི། ཆོས་ཐམས་ཅད་རྟོག་པས་སྒྲོ་བཏགས་སུ་སྟོན་པ་ཅི་ཡང་མི་སྣང་བའི་ཕྱིར་རོ། ། དཔེར་ན། དབུ་མ་འཇུག་པར་བདག་དང་ཤིང་རྟའི་དཔྱད་པ་དེ་དངོས་པོ་ཀུན་ལ་རིགས་འདྲེ་བར་གསུངས་པ་བཞིན་ནོ། ། གཉིས་པ་ནི། རིན་ཆེན་ཕྲེང་བ་སོགས་ལས། ཆོས་ཐམས་ཅད་མིང་ཙམ་བརྡ་ཙམ་དང་བཏགས་པ་ཙམ་དུ་གསུངས་པས་ཆོས་ཐམས་ཅད་རྟོག་པས་སྒྲོ་བཏགས་སུ་སྟོན་པ་ལ་ཕན་པ་མ་ཡིན་ཏེ། མིང་ལ་སོགས་པ་རྣམས་ནི། དོན་གང་དང་གང་ཡིན་པ་དེ་རྒྱུ་མཚན་དུ་བྱས་ནས་འདོགས་པ་ཡིན་ལ་རྟོག་པས་སྒྲོ་བཏགས་པ་ཞེས་བྱ་བ་ནི།
དོན་དེ་དང་དེ་ཡང་དག་པའི་ཀུན་རྫོབ་ཏུ་ཡང་མེད་བཞིན་དུ་ཡོད་པར་སྒྲོ་འདོགས་པ་ལ་འཆད་དགོས་པའི་ཕྱིར། གཉིས་པ་རིགས་པས་མི་འཐད་པ་ནི། ཆོས་ཐམས་ཅད་རྟོག་པས་སྒྲོ་བཏགས་པ་ཙམ་ཡིན་ན། ཐམས་ཅད་མཚན་ཉིད་གསུམ་གྱི་ཟླས་ཕྱེ་བའི་ཀུན་བཏགས་ཡིན་པར་འགྱུར་ལ། གཞན་དུ་ན། ཀུན་བཏགས་ལ་འཇོག་བྱེད་སྔོན་མ་གྲགས་པ་གཞན་ཞིག་ཚོལ་དགོས་པར་འགྱུར་རོ། ། གཞན་ཡང་དོན་དམ་པའི་བདེན་པ་རྣམས་ནི་རྟོག་པས་སྒྲོ་བཏགས་པ་མ་ཡིན་ཏེ། སྒྲ་དང་རྟོག་པའི་ཡུལ་ལས་ཤིན་ཏུ་འདས་པའི་ཕྱིར། དེའི་ལུང་དང་རིགས་པ་ཡང་གོང་དུ་རྒྱས་པར་བརྗོད་ཟིན་ཏོ། ། གཞན་ཡང༌།
ཆོས་རྣམས་ཀྱི་གནས་ལུགས་དང་རང་བཞིན་ཡིན་ན་རྟོག་པས་སྒྲོ་བཏགས་པ་མ་ཡིན་དགོས་ཏེ། ཇི་སྐད་དུ། རང་བཞིན་དག་ནི་བཅོས་མིན་དང༌། ། གཞན་ལ་ལྟོས་པ་མེད་པ་ཡིན། ། ཞེས་གསུངས་པའི་ཕྱིར་རོ། ། གཞན་ཡང་དོན་དམ་པའི་བདེན་པ་ནི་དེ་བཞིན་གཤེགས་པ་རྣམས་བྱུང་ཡང་རུང་མ་བྱུང་ཡང་རུང༌། རང་གི་གནས་ཚུལ་གང་ཡིན་པ་དེ་ཐོག་མ་མེད་པ་ནས་གཞན་དུ་འགྱུར་བ་མེད་པ་དང༌། འཕགས་པ་རྣམས་ཀྱིས་ཤེས་མཐོང་གིས་མ་མཛད་པའི་ཚུལ་རྒྱས་པར་གསུངས་ན་རྟོག་པས་སྒྲོ་འདོགས་པ་ལྟ་ཅི་སྨོས། གཞན་ཡང༌། སྟོབས་བཅུ་དང་མ་འདྲེས་པ་བཅོ་བརྒྱད་ལ་སོགས་པ་སྒྲོ་འདོགས་བྱེད་ཀྱི་རྟོག་པ་དེ་སངས་རྒྱས་ཀྱི་ས་ན་ཡོད་པར་འགྱུར་ཏེ།
སེམས་ཅན་གྱི་རྟོག་པས་ནི་སངས་རྒྱས་ཀྱི་ཆོས་རྣམས་སྒྲོ་འདོགས་པར་མི་ནུས་པའི་ཕྱིར་རོ། ། གཞན་ཡང༌། སྤྲོས་པ་ཐམས་ཅད་དང་བྲལ་བའི་དེ་ཁོ་ན་ཉིད་དེ་ཡང་རྟོག་པས་སྒྲོ་བཏགས་སུ་འདོད་ན། སྤྲོས་པ་དང་བྲལ་བའི་ཤེས་བྱ་མི་སྲིད་པར་ཐལ་བ་དང༌། རྟགས་ཀྱིས་དགག་བྱ་ངོས་འཛིན་ཚུལ་ཕྱིན་ཅི་ལོག་ཁོ་ནར་སོང་བ་ཡིན་ཏེ། རྟོག་པས་སྒྲོ་བཏགས་པའི་ཆོས་རྣམས་རིགས་པའི་དགག་བྱར་འཇོག་རྒྱུ་ཡིན་པ་ལ། རྟོག་པས་སྒྲོ་མ་བཏགས་པའི་ཆོས་ཤིག་ཡོད་ན་དེ་རྟགས་ཀྱིས་དགག་བྱར་ཁས་བླངས་པའི་ཕྱིར་དང༌། དེ་ལྟར་ཁས་ལེན་པ་དེ་ནི་དོན་དམ་པའི་བདེན་པ་མཐའ་དག་རྟགས་ཀྱིས་དགག་བྱར་ཁས་བླངས་པ་ཡིན་ཏེ། དེ་ཐམས་ཅད་རྟོག་པས་སྒྲོ་བཏགས་པ་ཙམ་མ་ཡིན་པར་ཡུལ་རང་གི་སྡོད་ལུགས་ཀྱི་ངོས་ནས་གྲུབ་པའི་ཕྱིར། རྟགས་དང་པོ་གྲུབ་སྟེ།
རྟོག་པས་སྒྲོ་བཏགས་པའི་ཆོས་ཡིན་ན། ཀུན་རྫོབ་ཀྱི་བདེན་པ་ཡིན་དགོས་པའི་ཕྱིར་དང༌། སྤྱིར་ཡང་སྒྲ་དང་རྟོག་པའི་ཡུལ་དུ་གྱུར་པའི་ཆོས་ཡིན་ན་ཀུན་རྫོབ་ཀྱི་བདེན་པ་ལས་མ་འདས་པའི་ཕྱིར་རོ། ། རྟགས་གཉིས་པ་གྲུབ་སྟེ། དེ་ཐམས་ཅད་ཡུལ་གྱི་གནས་ལུགས་སུ་གྲུབ་པར་ཁས་ལེན་དགོས་ལ། ཡུལ་གྱི་གནས་ལུགས་དང་སྡོད་ལུགས་ནི། དོན་གཅིག་མིང་གི་རྣམ་གྲངས་ཡིན་པའི་ཕྱིར་རོ། ། གསུམ་པ་ཁས་བླངས་ནང་འགལ་བ་ནི། རྟོག་པས་སྒྲོ་བཏགས་པ་ཙམ་མ་ཡིན་པར་རང་གི་སྡོད་ལུགས་སུ་གྲུབ་པ་དེ་ཆོས་ཅན། བདེན་གྲུབ་ཏུ་ཐལ།
བདེན་ཚད་ཡིན་པའི་ཕྱིར། རྟགས་ཁས་བླངས། ཁྱབ་པ་ཚད་མས་གྲུབ། འདོད་ན་བདེན་གྲུབ་མ་ཡིན་ཏེ། ཆོས་ཀྱི་བདག་མེད་ཡིན་པའི་ཕྱིར། ཞེས་བྱ་བ་འདི་བཟློག་པར་མི་ནུས་སོ། ། གཞན་ཡང༌། རྟོག་པས་སྒྲོ་མ་བཏགས་པའི་ཡོད་པ་ཙམ་དེ་བདེན་ཚད་ཡིན་ནམ། ཡུལ་རང་གི་སྡོད་ལུགས་ཀྱི་ངོས་ནས་གྲུབ་པ་དེ་བདེན་ཚད་དུ་འཇོག་གམ། གཉིས་ཀ་ཚོགས་དགོས།
དང་པོ་ལྟར་ན་སེམས་ཙམ་པས་འགྱུར་མེད་ཡོངས་གྲུབ་ཐམས་ཅད་བདེན་མེད་དང༌། སྤྱི་མཚན་ཐམས་ཅད་དང་ཀུན་བཏགས་པའི་ཆོས་ཐམས་ཅད་བདེན་མེད་དུ་རྟོགས་པར་ཐལ། རྟོག་པས་སྒྲོ་བཏགས་པ་ཙམ་གྱི་ཆོས་སུ་རྟོགས་པའི་ཕྱིར། དབུ་མ་རང་རྒྱུད་པས་མྱུ་གུ་བདེན་གྲུབ་ཏུ་ཁས་ལེན་པར་འགྱུར་ཏེ། དེས་མྱུ་གུ་རྟོག་པས་སྒྲོ་བཏགས་པའི་ཆོས་མ་ཡིན་པར་ཁས་ལེན་པའི་ཕྱིར་ཏེ། མྱུ་གུ་རང་གི་མཚན་ཉིད་ཀྱིས་གྲུབ་པར་ཁས་ལེན་པའི་ཕྱིར། གཉིས་པ་ལྟར་ན་རང་རྒྱུད་པས་དངོས་པོ་ཐམས་ཅད་བདེན་གྲུབ་ཏུ་ཁས་བླངས་པར་ཐལ། དེས་དེ་ཡུལ་རང་གི་སྡོད་ལུགས་ཀྱི་ངོས་ནས་གྲུབ་པ་ཁས་བླངས་པའི་ཕྱིར། རྟགས་ཆོས་དངོས་འགལ། ཁྱབ་པ་ཁས་བླངས་ཏེ།
དེ་བདེན་གྲུབ་ཀྱི་ཚད་དུ་འཇོག་པ་གང་ཞིག དེའི་ཚད་ཁས་བླངས་ན། དེ་ཁས་བླངས་པས་ཁྱབ་པའི་ཕྱིར། དེ་ལ་གཞན་དག་གིས་སྨྲས་པ། རང་རྒྱུད་པས་རང་ལུགས་ལ་བདེན་གྲུབ་ཁས་མ་བླངས་ཀྱང༌། ཐལ་འགྱུར་བས་གཞལ་བ་ན་བདེན་གྲུབ་ཁས་བླངས་པར་སོང་ངོ་ཞེས་ཟེར་བ་འདི་ནི་རྣམ་པ་ཐམས་ཅད་དུ་མི་རིགས་ཏེ། ཐལ་འགྱུར་བ་ལ་རང་རྒྱུད་པས་མ་ཤེས་པའི་བདེན་གྲུབ་འགོག་བྱེད་ཀྱི་རིགས་པ་ཟབ་ཁྱད་ཅི་ཡང་མི་སྣང་བའི་ཕྱིར། དཔེར་ན། མྱུ་གུའི་སྟེང་དུ་བདེན་པའི་གཅིག་དང་དུ་མ་འགོག་བྱེད་ཀྱི་རིགས་པ་དེ་ལ་མེད་པ་ཅིག་ཤོས་ལ་ཡོད་པར་ཁྱེད་ཀྱིས་འཆད་མི་ནུས་པ་བཞིན་ནོ། ། གསུམ་པ་ལྟར་ན།
རྟོག་པས་སྒྲོ་བཏགས་པ་མ་ཡིན་པའི་ཡོད་པ་ཙམ་གྱིས་བདེན་གྲུབ་ཀྱི་ཚད་མི་རྫོགས་པར་ཡུལ་རང་གི་སྡོད་ལུགས་ཀྱི་ངོས་ནས་གྲུབ་པ་ཞེས་སྣོན་དགོས་ན། རྟོག་པས་སྒྲོ་བཏགས་པ་ཙམ་མ་ཡིན་པའི་གཞལ་བྱ་ཡོད་པར་ཁས་བླངས་པས་ནང་འགལ། ཡང་ཡུལ་རང་ངོས་ནས་གྲུབ་པ་ཙམ་གྱིས་མི་ཆོག་པར་ཅིག་ཤོས་སྣོན་དགོས་ན། རང་ལུགས་ལ་ཡུལ་རང་ངོས་ནས་གྲུབ་པའི་ཆོས་ཡོད་པར་སོང་བས་ནང་འགལ་ལོ། ། གཞན་ཡང༌། མྱུ་གུ་ལ་བདེན་པར་འཛིན་པའི་བདེན་འཛིན་ཀུན་བཏགས་ཆོས་ཅན། བདེན་འཛིན་ལྷན་སྐྱེས་སུ་ཐལ། མྱུ་གུ་རྟོག་པས་སྒྲོ་བཏགས་པ་ཙམ་མ་ཡིན་པར་ཡུལ་རང་གི་སྡོད་ལུགས་ཀྱི་ངོས་ནས་གྲུབ་པར་ཞེན་པའི་བློ་ཡིན་པའི་ཕྱིར་ཏེ། དེ་ལ་བདེན་པར་འཛིན་པའི་བློ་ཡིན་པའི་ཕྱིར། ཞེས་བྱ་བ་འདི་ཡང་འཁོར་གསུམ་ཚང་བའི་ཐལ་འགྱུར་ཡིན་པས་བཟློག་པར་མི་ནུས་སོ། །
གཉིས་པ་རང་གི་ལུགས་བཞག་པ་ལ། སྤྱིར་དགག་བྱའི་ཆོས་ངོས་འཛིན་པར་སླ་བའི་ཚུལ་དང༌། དེ་ལྟ་ན་ཡང་བདེན་མེད་སྒྲུབ་པའི་ཡན་ལག་ཏུ་དགག་བྱ་ངོས་ཟིན་པ་སྔོན་དུ་འགྲོ་མི་དགོས་པའོ། ། དང་པོ་ནི། ཉེར་ལེན་གྱི་ཕུང་པོ་གང་ཟག་གི་བདག་མེད་དུ་སྒྲུབ་པའི་དགག་བྱའི་ཆོས་ནི། གང་ཟག་གི་བདག་གོ ། མྱུ་གུ་བདེན་མེད་དང་རང་བཞིན་སྐྱེ་མེད་དུ་སྒྲུབ་པའི་དགག་བྱའི་ཆོས་ནི། བདེན་པར་གྲུབ་པ་དང༌། རང་བཞིན་གྱིས་སྐྱེ་བའོ། ། འོ་ན་དེ་དང་དེའི་ཚད་གང་ཡིན་ཞེ་ན།
དེའི་ཚད་ཅེས་བྱ་བ་ནི་ལེགས་པར་སྨྲས་པ་མ་ཡིན་ལ། འོན་ཀྱང་དེ་དང་དེའི་གོ་དོན་ནི་འདི་ལྟར། བདག་དང་བདེན་པ་ཞེས་བྱ་བ་ནི་རྟོག་པས་བཏགས་པ་ཡིན་ལ། འདོགས་བྱེད་ཀྱི་རྟོག་པ་ལ་གཉིས་ཏེ། ལྷན་ཅིག་སྐྱེས་པའི་རྟོག་པ་དང༌། གྲུབ་མཐའ་ངན་པས་ཀུན་ནས་སླངས་པའི་རྟོག་པའོ། ། རྟོག་པ་དང་པོས་ནི། ཉེར་ལེན་གྱི་ཕུང་པོའི་སྟེང་དུ་ངའོ་ཞེས་དང༌། མྱུ་གུའི་ཡན་ལག་རྡུལ་རྫས་བརྒྱད་པོའི་སྟེང་དུ། མྱུ་གུའོ་ཞེས་ཡན་ལག་ཅན་དུ་སྒྲོ་འདོགས་པར་བྱེད་ལ།
རྟོག་པ་གཉིས་པས་ནི། ཕུང་པོའི་སྟེང་དུ་རྟག་ཅིག་རང་དབང་ཅན་གྱི་བདག་དང༌། མྱུ་གུའི་སྟེང་དུ་བདེན་པའི་གཅིག་དང་དུ་མ་གང་རུང་དང༌། ཡང་མྱུ་གུའི་སྟེང་དུ་མཐའ་བཞི་པོ་གང་རུང་ལས་སྐྱེ་བ་ལ་སོགས་པར་སྒྲོ་འདོགས་པར་བྱེད་དོ། ། དེ་ལྟ་ཡིན་པ་དེའི་ཕྱིར། བདེན་གྲུབ་འགོག་བྱེད་ཀྱི་དགག་བྱའི་གོ་དོན་ནི། མཚན་འཛིན་ལྷན་སྐྱེས་ཀྱི་གཟུང་བྱ་དང༌། ཀུན་བཏགས་ཀྱི་གཟུང་བྱ་གང་ཡིན་པ་དེ་ཉིད་དོ། ། འོ་ན་གཟུང་བྱ་དེ་དང་དེ་ཚད་མའམ་ཚད་མིན་གྱི་བློ་གང་ལ་བརྟེན་ནས་ངོས་འཛིན་པར་བྱེད་ཅེ་ན། ཚད་མ་མ་ཡིན་པ་ལ་སུ་ཡང་ཡིད་རྟོན་པ་མེད་པའི་ཕྱིར།
ཚད་མ་ཁོ་ནའི་སྟོབས་ཀྱིས་ངེས་པར་བྱེད་དགོས་སོ། ། ཚད་མ་དེ་ཡང་གང་ཞེ་ན། བདེན་གྲུབ་འཇལ་བའི་ཚད་མ་ནི་འགའ་ཡང་ཡོད་པ་མ་ཡིན་པ་དེའི་ཕྱིར་བདེན་གྲུབ་འགོག་བྱེད་ཀྱི་རིགས་པ་ཡང་དག་ལ་བརྟེན་པའི་ཚད་མས་བདེན་མེད་ཇི་ལྟ་བ་བཞིན་དུ་གཏན་ལ་ཕེབས་ན་དེའི་འགལ་ཟླ་བདེན་གྲུབ་ཏུ་ངེས་པར་བྱེད་པ་ཡིན་ཏེ། ཇི་སྐད་དུ། རིགས་པ་མཁྱེན་པས། ཚད་མས་གྲུབ་པར་སྨྲ་རྣམས་ཀྱི། ། དོན་གྱི་བཟློག་པ་ཉིད་ལས་ཡིན། ། ཞེས་གསུངས་པ་བཞིན་ནོ། ། དེ་ཡང་བདེན་པའི་གཅིག་དང་དུ་བྲལ་ལྟ་བུ་དང་མྱུ་གུ་མཐའ་བཞི་པོ་གང་རུང་ལས་མི་སྐྱེ་བ་ལྟ་བུ་དང༌། གང་ཟག་མི་རྟག་དུ་མ་གཞན་དབང་ཅན་ལྟ་བུ་བདག་གཉིས་འགོག་བྱེད་ཀྱི་ཕྱོགས་ཆོས་ངེས་པའི་ཚད་མ་རྣམས་ཀྱིས་ནི་ཀུན་བཏགས་པའི་བདག་གཉིས་ངོས་ཟིན་པར་འགྱུར་རོ། །
དེའི་རྟགས་ཀྱིས་དེ་ལྟར་རྟོགས་པའི་རྗེས་དཔག་ལྟ་བུ་བསྒྲུབ་བྱ་རྟོགས་པའི་ཚད་མ་རྣམས་ཀྱིས་ནི་བདག་འཛིན་ལྷན་སྐྱེས་གཉིས་ཀྱི་འཛིན་སྟངས་ཀྱི་གཟུང་བྱ་ངོས་ཟིན་པར་འགྱུར་རོ། ། དེའི་ཕྱིར་དགག་བྱ་བདེན་ཚད་ངོས་མ་ཟིན་པར་བདེན་མེད་ཇི་ལྟ་བ་བཞིན་དུ་ངོས་འཛིན་པར་མི་ནུས་སོ། ། ཞེས་ཟེར་བ་དེ་དག་ནི་ཐལ་རང་གཉིས་ཀྱི་བདག་མེད་ཀྱི་ཁྱད་པར་ལ་ཟབ་མི་ཟབ་ཀྱི་ཁྱད་པར་དབྱེ་འདོད་ཅིང༌། བདག་གཉིས་འགོག་བྱེད་ཀྱི་རིགས་པ་ལ་ཟབ་མི་ཟབ་ཀྱི་ཁྱད་པར་མ་རྙེད་པས་དགག་བྱའི་སྒོ་ནས་ཁྱད་པར་འབྱེད་དགོས་སོ་ཞེས་ཟེར་བ་ཁོ་ན་ལ་སྐྱབས་གནས་སུ་མཐོང་ནས་དེ་སྐད་ཅེས་སྨྲས་པར་ངེས་སོ། ། གཉིས་པ་ནི། དེ་ལྟ་ན་ཡང༌། བདེན་གྲུབ་འགོག་བྱེད་ཀྱི་རིགས་པ་རྒྱུད་ལ་མ་སྐྱེས་པའི་སྔ་རོལ་དུ་བདེན་གྲུབ་ཀྱི་ཚད་ངེས་པར་ཤེས་པ་སྔོན་དུ་འགྲོ་དགོས་པ་མ་ཡིན་ཏེ། རང་རྒྱུད་པ་ལྟར་ན། དེ་མ་ཤེས་པ་ཙམ་གྱིས་བདེན་མེད་སྒྲུབ་བྱེད་ཀྱི་ཚུལ་གསུམ་ཚད་མའི་ལམ་དུ་ཚང་བ་ལ་གེགས་བྱེད་པར་ནུས་པ་མ་ཡིན་ལ། དེ་ལ་གེགས་མེད་ན་བདེན་མེད་རྟོགས་པའི་རྗེས་དཔག་རང་གི་ངང་གིས་སྐྱེ་བའི་ཕྱིར་དང༌།
བདེན་གྲུབ་ངོས་མ་ཟིན་པ་དེ་དེ་སྐབས་ཀྱི་རྟགས་ཀྱི་སྐྱོན་དང་ཕྱོགས་སྐྱོན་གང་དུ་ཡང་མི་རུང་བའི་ཕྱིར་དང༌། ཐལ་འགྱུར་བ་ལྟར་ན་དེ་ངོས་མ་ཟིན་པ་ཙམ་གྱིས་བདེན་གྲུབ་འགོག་བྱེད་ཀྱི་ཐལ་གྱུར་གང་དང་གང་ཡིན་པར་བཤད་པ་དེ་སུན་འབྱིན་དུ་འཇུག་པ་ལ་གེགས་བྱེད་པ་ཅི་ཡང་མེད་པའི་ཕྱིར་དང༌། མདོར་ན། མྱུ་གུ་བདེན་གྲུབ་ཀྱི་ཚད་རྒོལ་བ་ཕ་རོལ་པོས་ངོས་མ་ཟིན་ཡང༌། ཕ་རོལ་པོ་དེ་དེར་ཁས་ལེན་པ་ལ་དེ་འགོག་བྱེད་ཀྱི་རིགས་པ་གཞུང་ལས་ཇི་སྐད་བཤད་པ་བཞིན་དུ་འཕངས་པ་དེས་འཇིག་རྟེན་གྱི་ལོག་པར་རྟོག་པ་བཟློག་ནུས་པའི་ཕྱིར་རོ། ། གཞན་ཡང༌། དེའི་སྔ་རོལ་དུ་དེའི་ཚད་ངོ་ཤེས་པར་བྱེད་དགོས་སོ་ཞེས་ཟེར་བ་དེ། དབུ་མ་པས་སམ། དངོས་སྨྲ་བས་དེ་ཤེས་དགོས་པ་ཡིན། དང་པོ་ལྟར་ན་མ་ཡིན་ཏེ།
དེས་དེ་ཤེས་ཟིན་པའི་ཕྱིར་རོ། ། གཉིས་པ་ལྟར་ན། དངོས་སྨྲ་བས་མྱུ་གུ་ལྟ་བུའི་སྟེང་དུ་བདེན་གྲུབ་ཀྱི་ཚད་ཡོངས་སུ་རྫོགས་པར་ཁས་བླངས་སམ་མ་བླངས། མ་བླངས་ན་དེའི་སྟེང་དུ་དེ་འགོག་པའི་རང་རྒྱུད་ལ་ཤེས་འདོད་མེད་ཅིང༌། ཐལ་འགྱུར་ལ་ཁས་བླངས་མེད་པས་དོན་སྤྱི་མ་ཤར་བ་ཡིན་ནོ། ། ཁས་བླངས་ན་བདེན་གྲུབ་འགོག་བྱེད་ཀྱི་རིགས་པ་འཇུག་པ་ལ་དེ་ཙམ་གྱིས་ཆོག་མོད། དེ་འགོག་བྱེད་ཀྱི་རིགས་པ་འཇུག་པའི་སྔ་རོལ་དུ་བདེན་གྲུབ་ཀྱི་ཚད་ངེས་པར་བྱས་པ་ལ་དགོས་པ་ཅི་ཞིག་ཡོད། དངོས་པོར་སྨྲ་བ་དག་ཆོས་ཅན་མྱུ་གུ་ལ་སོགས་པའི་སྟེང་དུ་བདེན་གྲུབ་ཀྱི་ཚད་ཡོངས་སུ་རྫོགས་པ་ཁས་ལེན་དུ་གཞུག་པའི་ཆེད་ཡིན་ནོ་ཞེས་ཟེར་བ་ལས་འོས་གཞན་མེད་དོ། ། དེ་སྐད་དུ་སྨྲ་བ་དེ་ལས་མི་རིགས་པ་གཞན་ཡོད་པ་མ་ཡིན་ཏེ། དབུ་མ་པས་དངོས་སྨྲ་བ་བདེན་གྲུབ་ཁས་ལེན་དུ་གཞུག་མི་དགོས་པའི་ཕྱིར་རོ། །
མདོར་ན། ངོས་འཛིན་པར་སླ་བ་བདེན་མེད་ངོས་འཛིན་པའི་སྔ་རོལ་ཏུ། ངོས་ཟིན་པར་དཀའ་བ་བདེན་གྲུབ་ཀྱི་ཚད་ངོས་འཛིན་པར་བྱེད་དགོས་སོ་ཞེས་ཟེར་བ་དང༌། དབུ་མ་པས་དངོས་སྨྲ་བ་དག་ལ་བདེན་ཚད་རྫོགས་པར་ཁས་ལེན་དུ་འཇུག་དགོས་སོ་ཞེས་ཟེར་བ་དེ་དག་ནི། ཟླ་བའི་ཞབས་ཀྱི་སྔོན་ཉིད་ནས་བསལ་ཟིན་པ་ཡིན་ཏེ། ཇི་སྐད་དུ་འཇུག་པ་ལས། དངོས་རྣམས་མཐའ་དག་དངོས་པོར་མེད་པར་རྟོགས་སུ་གཞུག་པར་ནི། ། ནུས་པར་ཆེས་སླ་ཇི་ལྟ་དེ་ལྟར་རང་བཞིན་གཞན་དག་ལ། ། ཁོང་དུ་ཆུད་པར་བདེ་བླག་ཏུ་ནི་ནུས་པ་མ་ཡིན་ནོ། ། རྟོག་གེ་ངན་པའི་དྲ་བས་འཇིག་རྟེན་ཅི་སྟེ་འདིར་བཅོལ་བྱེད། །
ཅེས་གསུངས་པའི་ཕྱིར་རོ། ། དེ་ལྟར་བཤད་པས་གྲུབ་པའི་དོན་ནི། ཁོ་བོ་ཅག་ལྟར་ན་དབུ་མའི་རྟགས་ཀྱི་དགག་བྱ་ནི། ཡོད་མེད་དང་ཡིན་མིན་ལ་སོགས་པའི་སྤྲོས་པའི་ཚོགས་མཐའ་དག་ཡིན་ལ་དེ་ལ་ཡང་དངོས་ཀྱི་དང༌། ཆེད་དུ་བྱ་བའི་དགག་བྱ་གཉིས་ལས། གཉིས་པ་ནི། མཚན་མར་འཛིན་པའི་རྟོག་པ་ཇི་སྙེད་པ་ཡིན་ལ། དང་པོ་ནི། དེའི་གཟུང་བྱ་གང་ཡིན་པ་དེའོ། ། དེ་ལའང་རགས་པ་དང༌།
ཕྲ་བ་གཉིས་ལས། དང་པོ་ནི། བདེན་གྲུབ་ལ་བྱ་ལ། གཉིས་པ་ནི། བདེན་མེད་དུ་འཛིན་པའི་བློ་ལྟ་བུ་དང༌། སྤྲོས་བྲལ་འཛིན་པའི་བློ་ལ་མཚན་མར་སྣང་བའི་ཆ་ལྟ་བུའོ། ། དེ་ཡང་བར་དུ་བདག་བཟློག་པའི་རིགས་པ་དབང་བཙན་པར་བྱས་པ་དང༌། ལྷན་སྐྱེས་ཀྱི་བློས་བཏགས་པ་འགོག་པའི་རིགས་པ་དབང་བཙན་པར་བྱས་པ་དེའི་ཚེ་ན་ནི། བདེན་འཛིན་ཡུལ་དང་བཅས་པ་དང༌། འཇིག་རྟེན་གྱི་ཀུན་རྫོབ་བདེན་པ་རྣམས་ནི་དགག་བྱ་ཡིན་ལ།
ཐ་མར་སྤྲོས་པ་ཀུན་བཟློག་པའི་རིགས་པ་དང༌། རྣལ་འབྱོར་པའི་བློས་བཏགས་པ་འགོག་པའི་རིགས་པ་དབང་བཙན་པར་བྱས་པ་དེའི་ཚེ་ནི། བདེན་མེད་དུ་ཞེན་པའི་རྟོག་པ་ཡུལ་དང་བཅས་པ་དང༌། རྣལ་འབྱོར་པའི་ཀུན་རྫོབ་ཏུ་བཞག་པ་དེ་དག་ཀྱང་དགག་པར་བྱ་བ་ཡིན་ནོ། ། དེ་ལྟར་བཤད་པ་དེ་ཙམ་གྱིས་བསྒྲུབ་བྱའི་དངོས་ཀྱི་འགལ་ཟླ་དང༌། དངོས་ཀྱི་དགག་བྱའི་ཆོས་ཁོ་ན་ལ་བསམ་པར་མི་བྱ་ཞིང༌། རྟོག་གེའི་སྐབས་བཞིན་དུ། རྩོད་གཞི་ཆོས་ཅན་དང༌། ཤེས་འདོད་ཆོས་ཅན་དུ་བཟུང་བྱ་ཡིན་པ་ཙམ་གྱིས་རྟག་དེའི་དགག་བྱ་ཡིན་པར་འགལ་ལོ་སྙམ་དུ་དོགས་པར་མི་བྱ་སྟེ། མྱུ་གུ་དཔྱད་གཞིར་བཟུང་ནས།
གཅིག་དང་དུ་མ་གང་དུ་གྲུབ་དཔྱོད་པའི་རིགས་པ་དེས་ཆོས་ཅན་མྱུ་གུ་དེ་ཉིད་འགོག་པའི་ཕྱིར་རོ། ། ཇི་ལྟར་མཐོང་ཐོས་ཤེས་པ་དག ། འདིར་ནི་དགག་པར་བྱ་མིན་ཏེ། ། འདིར་ནི་སྡུག་བསྔལ་རྒྱུར་གྱུར་པའི། ། བདེན་པར་རྟོག་པ་བཟློག་བྱ་ཡིན། ། ཞེས་བཤད་པ་དེར་རྟོག་མེད་ཀྱི་ཤེས་པ་ལ་སྣང་ཙམ་མི་འགོག་པར་རྟོག་པས་མཚན་མར་བཟུང་བ་འགོག་ཅེས་བྱ་བའི་དོན་ཡིན་པས་གཞན་དུ་བསམ་པར་མི་བྱའོ། ། དེ་ལྟར་དགག་བྱ་ངོས་བཟུང་ནས། གཉིས་པ་དེ་འགོག་བྱེད་ཀྱི་རིགས་པ་རྒྱས་པར་བཤད་པ་ལ་གཉིས་ཏེ། ཐལ་རང་ཐུན་མོང་གི་རིགས་པ་རྣམས་བཤད་པ་དང༌། ཐལ་འགྱུར་བའི་ཐུན་མོང་མ་ཡིན་པའི་རིགས་པ་ཇི་ལྟར་ཡིན་པའི་ཚུལ་བཤད་པའོ། །
དང་པོ་ནི། དོན་དམ་པ་གཏན་ལ་འབེབས་པའི་དབུ་མའི་རིགས་པ་ནི་རྣམ་པ་བཞི་སྟེ། འདི་ལྟར་གཅིག་དང་དུ་བྲལ་གྱི་གཏན་ཚིགས་དང༌། རྡོ་རྗེ་གཟེགས་མའི་གཏན་ཚིགས་དང༌། ཡོད་མེད་སྐྱེ་འགོག་གི་གཏན་ཚིགས་དང༌། རྟེན་འབྲེལ་གྱི་གཏན་ཚིགས་སོ། ། སློབ་དཔོན་ཡེ་ཤེས་སྙིང་པོས་ནི། དེ་དག་ལས་གཞན་མུ་བཞི་སྐྱེ་འགོག་གི་གཏན་ཚིགས་ཞེས་བྱ་བ་ཞིག་ཀྱང་བཞེད་དོ། ། དེ་དག་ལས་རྟེན་འབྲེལ་གྱི་གཏན་ཚིགས་ཀྱིས་ནི། མཐའ་གཉིས་ཀ་སེལ་བར་ནུས་ལ།
གཞན་རྣམས་ཀྱིས་ནི། ཡོད་པ་སྒྲོ་འདོགས་ཀྱི་མཐའ་ཁོ་ན་སེལ་བར་བྱེད་དོ། ། དེ་སྐད་དུ་ཡང༌། རྟེན་ཅིང་འབྲེལ་བར་འབྱུང་འདི་རྒྱལ་བ་ཡི། ། གསུང་གི་མཛོད་ཀྱི་གཅེས་པ་ཟབ་མོ་སྟེ། ། ཞེས་དང༌། དེ་ཕྱིར་རྟེན་འབྱུང་རིགས་པ་འདི་ཡིས་ནི། ། ལྟ་ངན་དྲ་བ་མཐའ་དག་གཅོད་པར་བྱེད། ། ཅེས་གསུངས་སོ། ། དབུ་མ་པ་ཆེན་པོ་རྨ་བྱའི་གསུང་གིས།
རྟེན་འབྲེལ་གྱི་གཏན་ཚིགས་ནི་འགལ་ཟླ་དམིགས་པའི་གཏན་ཚིགས་དང༌། གཞན་རྣམས་ནི་འབྲེལ་ཟླ་མ་དམིགས་པའི་གཏན་ཚིགས་ཡིན་ནོ། ། ཞེས་གསུངས་སོ། ། བོད་ཀྱི་སློབ་དཔོན་གཞན་དག་ནི། རྟེན་འབྲེལ་གྱི་གཏན་ཚིགས་ལ། དགག་པའི་གཏན་ཚིགས་དང༌། སྒྲུབ་པའི་གཏན་ཚིགས་སུ་གྱུར་པའི་སྐབས་གཉིས་སྲིད་ལ། གཞན་རྣམས་ནི་སྣང་རུང་མ་དམིགས་པའི་གཏན་ཚིགས་སུ་ངེས་པའི་ཕྱིར། དགག་པའི་གཏན་ཚིགས་ཁོ་ནའོ། ། ཞེས་གསུངས་མོད་ཀྱང༌།
ཁོ་བོ་ཅག་ནི་འདི་ལྟར་འདོད་དེ། དབུ་མ་རང་རྒྱུད་པ་ལྟར་ན། འབྲེལ་ཟླ་མ་དམིགས་པ་དང༌། འགལ་ཟླ་དམིགས་པའི་གཏན་ཚིགས་གང་ཡིན་ཡང་རུང་སྟེ། སྣང་རུང་མ་དམིགས་པའི་གཏན་ཚིགས་གང་ཡིན་པ་དེ་ཐམས་ཅད་དགག་བྱ་ཚིག་གིས་ཟིན་པར་འགོག་པའི་ཆ་ནས་དགག་པའི་གཏན་ཚིགས་དང༌། ཞེ་འདོད་ཀྱི་བསྒྲུབ་བྱ་སྒྲུབ་པའི་ཆ་ནས་སྒྲུབ་པའི་གཏན་ཚིགས་སུ་རྣམ་པར་གཞག་གོ ། འོ་ན་བསྒྲུབ་བྱ་ཅི་ཞིག་སྒྲུབ་ཅེ་ན། དོན་དང་ཐ་སྙད་གཉིས་སོ། ། དེ་ཡང་དཔེར་ན། གཅིག་དང་དུ་བྲལ་གྱི་རྟགས་ཀྱིས་ནི།
བདེན་མེད་ཀྱི་ཐ་སྙད་འབའ་ཞིག་སྒྲུབ་པར་བྱེད་ལ། རྟེན་འབྲེལ་གྱི་གཏན་ཚིགས་ཀྱིས་དོན་དང་ཐ་སྙད་གཉིས་ཀ་སྒྲུབ་པ་བཞིན་ནོ། ། འོ་ན་ཅི་དོན་སྒྲུབ་པའི་ཆ་ནས་སམ། ཐ་སྙད་སྒྲུབ་པའི་ཆ་ནས་སྒྲུབ་པའི་གཏན་ཚིགས་སུ་བཞག་ཅེ་ན། འདིར་ནི་ཐ་སྙད་སྒྲུབ་པའི་ཆ་ནས་དེར་བཞག་པ་ཡིན་ཏེ། བདེན་པར་མེད་པའི་ཡུལ་ཅན་གྱི་ཤེས་པ་དང་བརྗོད་པ་དག་སྒྲུབ་པར་བྱེད་པའི་ཕྱིར་རོ། ། དེ་སྐད་དུ་ཡང་དབུ་མའི་རྒྱན་ལས། དེ་ལྟ་བས་ན་སྒྲུབ་པ་དང༌། ། སྒྲུབ་པ་བཞག་པ་འཁྲུགས་པ་མེད། ། ཅེས་དང༌།
དེའི་འགྲེལ་པར་སྒྲུབ་པ་དང་སྒྲུབ་པའི་ཐ་སྙད་འཇུག་པས་ཆོས་ཐམས་ཅད་རང་བཞིན་མེད་པ་ཉིད་དུ་སྨྲ་བ་ལ་གནོད་པ་ཅི་ཡང་མེད་དོ། ། ཞེས་དང༌། དབུ་མའི་སྣང་བ་ལས་ཀྱང༌། རང་བཞིན་མེད་པའི་ཡུལ་ཅན་གྱི་ཤེས་པ་དང་བརྗོད་པ་ཉིད་དུ་སྒྲུབ་པར་བྱེད་དེ། དཔེར་ན། ནོག་ལྐོག་ཤལ་དང་ལྡན་པའི་ཕྱིར། འདི་ནི་བ་ལང་ངོ་ཞེས་བྱ་བ་བཞིན་ནོ། ། ཞེས་གསུངས་སོ། ། སྣང་རུང་མ་དམིགས་པའི་གཏན་ཚིགས་རྣམས་ཞེ་འདོད་ཀྱི་བསྒྲུབ་བྱ་ཐ་སྙད་འབའ་ཞིག་སྒྲུབ་པའི་ཆ་ནས་སྤྱིར་སྒྲུབ་པའི་གཏན་ཚིགས་དང༌། བྱེ་བྲག་རང་བཞིན་གྱི་གཏན་ཚིགས་སུ་འཇོག་པ་འདི་ནི་རྣམ་འགྲེལ་མཛད་པའི་གཞུང་གི་དགོངས་པ་ཡིན་ཏེ།
ཇི་སྐད་དུ། དེ་ཕྱིར་དེ་ཡོད་པ་ལས་དེའི། ། རྒྱུ་མཚན་ཅན་གྱི་སྒྲ་ཤེས་སྒྲུབ། ། ཅེས་དང༌། རྒྱུ་ལས་འབྲས་བུ་སྒྲུབ་པས་ན། ། འདི་ནི་རང་བཞིན་ནང་འདུས་ཕྱིར། ། ཞེས་གསུངས་པའི་ཕྱིར་རོ། ། དབུ་མ་ཐལ་འགྱུར་བ་ལྟར་ན། དོན་དམ་དཔྱོད་བྱེད་ཀྱི་རིགས་པ་ལས་བརྩམས་པའི་གཏན་ཚིགས་ཐམས་ཅད་དགག་པའི་གཏན་ཚིགས་ཁོ་ནར་ངེས་ཀྱི། སྒྲུབ་པའི་གཏན་ཚིགས་ནི་འགའ་ཡང་ཡོད་པ་མ་ཡིན་ཏེ།
དཔེར་ན། རྟེན་འབྲེལ་གྱི་རྟགས་ཀྱིས་དོན་དམ་དུ་ཡོད་པ་དང༌། ཐ་སྙད་དུ་མེད་པ་གཉིས་ཀ་འགོག་པར་བྱེད་མོད་ཀྱི། དེ་དག་གང་དུ་ཡང་མི་སྒྲུབ་པ་བཞིན་ནོ། ། དེ་ལྟར་མདོར་བསྟན་ནས། དེ་ཉིད་རྒྱས་པར་བཤད་པ་ལ་གསུམ་སྟེ། བདེན་གྲུབ་ཀྱི་སྤྲོས་པ་འགོག་བྱེད་ཀྱི་རིགས་པ་བཤད། བདེན་མེད་ཀྱི་སྤྲོས་པ་འགོག་བྱེད་ཀྱི་རིགས་པ་བཤད། སྤྲོས་བྲལ་གྱི་སྤྲོས་པ་འགོག་བྱེད་རིགས་པ་ཁ་བསྐང་སྟེ་བཤད་པའོ། ། དང་པོ་ལ།
བཞི་ལས། གཅིག་དང་དུ་བྲལ་གྱི་གཏན་ཚིགས་ལ། རྩ་བའི་གཏན་ཚིགས་འགོད། རྟགས་ཆོས་དོན་གསུམ་ངོས་གཟུང་ཚུལ་སྒྲུབ། སྒྲུབ་པའི་ངག་བཀོད་ནས་རྗེས་དཔག་སྐྱེ་བའི་ཚུལ་ལོ། ། དང་པོ་ནི། རང་རྒྱུད་པ་ལྟར་ན། དབུ་མ་པས་སྔ་རྒོལ་དང༌། དངོས་པོར་སྨྲ་བས་ཕྱི་རྒོལ་དུ་བྱས་ཏེ། ཕྱི་ནང་གི་དངོས་པོ་དེ་དག་ཆོས་ཅན།
དོན་དམ་པར་རང་བཞིན་གྱིས་གྲུབ་པ་མེད་དེ། རིགས་པས་དཔྱད་ན་གཅིག་དང་དུ་མ་གང་དུ་ཡང་མ་གྲུབ་པའི་ཕྱིར་ཞེས་པའོ། ། དེ་སྐད་དུ་ཡང༌། དབུ་མའི་རྒྱན་ལས། བདག་དང་གཞན་སྨྲའི་དངོས་འདི་དག ། ཡང་དག་ཏུ་ན་གཅིག་པ་དང༌། ། དུ་མའི་རང་བཞིན་བྲལ་བའི་ཕྱིར། ། རང་བཞིན་མེད་དེ་གཟུགས་བརྙན་བཞིན། ། ཞེས་གསུངས་སོ། ། གཉིས་པ་ལ་ཆོས་ཅན་གྱི་དོན།
བསྒྲུབ་བྱའི་ཆོས་ཀྱི་དོན། གཏན་ཚིགས་ཀྱི་དོན་ནོ། ། དང་པོ་ལ། གཏན་ཚིགས་འདི་ནི་དབུ་སེམས་གཉིས་ཀྱི་ཐུན་མོང་གི་རིགས་པ་ཡིན་པས། མི་འདྲ་བའི་ཁྱད་པར་ནི་ཆོས་ཅན་གྱི་སྒོ་ནས་འབྱེད་པ་ཡིན་ནོ། ། ཇི་ལྟར་ཞེ་ན། སེམས་ཙམ་པས་དོན་སྨྲ་བའི་ངོར། ཕྱི་རོལ་གྱི་དོན་ཆོས་ཅན་དུ་འཛིན་པ་ཡིན་ལ། རྣལ་འབྱོར་སྤྱོད་པའི་དབུ་མ་པས་ནི། སེམས་ཙམ་རྣམས་བདེན་པའི་ངོར།
ཕྱི་རོལ་གྱི་དོན་གྱི་རྣམ་པ་ཅན་གྱི་གཟུང་རྣམ་ཆོས་ཅན་དུ་འཛིན་པ་ཡིན། ངོ་བོ་ཉིད་མེད་པར་སྨྲ་བས་རྣམ་རྫུན་པའི་ངོར། གཟུང་འཛིན་གཉིས་མེད་ཀྱི་ཤེས་པ་ཆོས་ཅན་དུ་བཟུང་ནས་གཏན་ཚིགས་འདི་འགོད་པ་ཡིན་ནོ། ། གྲུབ་མཐའ་འོག་མ་རྣམས་ལ་མ་ཞུགས་པའི་རྒོལ་བ་དང༌། ཉན་ཐོས་སྡེ་པའི་ངོར། ངོ་བོ་ཉིད་མེད་པར་སྨྲ་བས་གཏན་ཚིགས་འདི་འགོད་པ་སྐབས་སུ་བབ་པའི་ཚེ་ནི་ཕྱི་ནང་གི་དངོས་པོ་མཐའ་དག་ཆོས་ཅན་དུ་བཟུང་བ་རྒྱན་ལས་གསུངས་པ་དེ་ཉིད་དོ། ། རྒྱན་དང་བདེན་གཉིས་ལས། གཞུང་གིས་བསྐྱེད་པའི་བྱེ་བྲག་གིས། ། ཆོས་ཅན་སྤངས་ནས་མཁས་པ་དང༌། ། བུད་མེད་བྱིས་པའི་བར་དག་ལ། །
གྲགས་པར་གྱུར་པའི་དངོས་རྣམས་ལ། ། སྒྲུབ་དང་སྒྲུབ་པའི་དངོས་པོ་འདི། ། མ་ལུས་ཡང་དག་འཇུག་པར་འགྱུར། ། དེ་ལྟ་མིན་ན་གཞི་མ་གྲུབ། ། ལ་སོགས་ལན་ནི་ཇི་སྐད་གདབ། ། ཅེས་དང༌། རྒོལ་བ་གཉིས་ཀའི་ཤེས་པ་ལ། ། ཇི་ཙམ་སྣང་བའི་ཆ་ཡོད་པ། ། དེ་ཙམ་དེ་ལ་བརྟེན་ནས་ནི། ། ཆོས་ཅན་ཆོས་ལ་སོགས་པར་རྟོག །
དེ་ཚེ་རྗེས་སུ་དཔག་པ་འབྱུང༌། ། ཞེས་གསུངས་པའི་དོན་ལ། བོད་ཀྱི་སློབ་དཔོན་གཞན་དག་ནི་རང་རྒྱུད་ཀྱི་གཏན་ཚིགས་ཡང་དག་ཏུ་འགྱུར་བ་ལ། སྤྱིར་ཤེས་འདོད་ཆོས་ཅན་ཚད་མས་གྲུབ་པ་དང༌། བྱེ་བྲག་ཏུ་རྒོལ་བ་གཉིས་ཀའི་ཚད་མ་ཅི་འདྲ་ཞིག་གིས་གྲུབ་པའི་འགྲུབ་ཚུལ་མཐུན་སྣང་དུ་གྲུབ་པ་ཞིག་དགོས་པ་ཡིན་ནོ། ། ཞེས་ཟེར་རོ། ། དེ་ནི་མ་ཡིན་ཏེ། དབུ་མ་རང་རྒྱུད་པའི་སྐབས་འདིར་ལོག་པའི་ཀུན་རྫོབ་ཇི་སྙད་ཚད་མས་གྲུབ་པར་མི་འདོད་པའི་ཕྱིར་དང༌། རྟོག་གེའི་གཞུང་དུ་ཡང་དགག་པའི་གཏན་ཚིགས་རྣམས་ལ་རློམ་ཚོད་ཀྱི་ཆོས་ཅན་ཚད་མས་གྲུབ་པར་ཁས་ལེན་པའི་ངེས་པ་མེད་དོ། ། སློབ་དཔོན་ཕྱོགས་ཀྱི་གླང་པོས་གཙོ་བོ་ནི་ཡོད་པ་མ་ཡིན་ཏེ།
མ་དམིགས་པའི་ཕྱིར་ཞེས་པ་ལྟ་བུའོ། ། ཆོས་ཅན་ཀྱི་ངོ་བོ་མེད་ནས་མ་གྲུབ་པའི་གཏན་ཚིགས་ཞེས་བཤད་པ་དེ་ནི། སྤྱིར་སྒྲུབ་པའི་གཏན་ཚིགས་དང༌། བྱེ་བྲག་ཏུ་དངོས་པོར་གྱུར་པའི་ཆོས་གཏན་ཚིགས་སུ་བཀོད་པ་རྣམས་ཀྱི་སྟེང་ནས་རྩི་དགོས་པར་དབུ་མ་རྒྱན་གྱི་རང་འགྲེལ་ལས་གསལ་བར་བཤད་དོ། ། ཚད་མ་ཅི་འདྲ་ཞིག་གིས་འགྲུབ་པའི་འགྲུབ་ཚུལ་མཐུན་སྣང་དུ་གྲུབ་པ་ཞིག་དགོས་པར་འདོད་པ་ནི་གཏན་མ་ཡིན་ཏེ། དབུ་མ་པ་དང༌། དངོས་པོར་སྨྲ་བ་གཉིས་ཕྱི་རོལ་གྱི་དོན་དང༌། དོན་སྣང་གི་ཤེས་པ་སོགས་ཚད་མ་ཇི་འདྲ་ཞིག་གིས་འགྲུབ་པའི་ཚུལ་གཏན་མི་མཐུན་པའི་ཕྱིར། ཇི་ལྟར་ཞེ་ན། དབུ་མ་པ་ལྟར་ན་ནི།
དེ་དག་མཐོང་བ་བརྫུན་པས་རྙེད་པ་ཡིན་ལ། གཞན་གྱི་ལུགས་ལྟར་ན་ནི། མཐོང་བ་ཡང་དག་པའི་རྙེད་དོན་དུ་ཁས་ལེན་དགོས་པའི་ཕྱིར། དེ་ཡང་གྲུབ་མཐའ་ལ་མ་ཞུགས་པའི་འཇིག་རྟེན་པས་ནི། ཕྱི་དོན་རགས་པ་རྣམས་དོན་དམ་པའི་བདེན་པར་ཁས་ལེན། དོན་སྨྲ་གཉིས་ཀྱིས་ནི། རྡུལ་ཕྲ་རབ་དོན་དམ་པའི་བདེན་པར་ཁས་ལེན།

སེམས་ཙམ་རྣམས་བདེན་པས་ནི་དོན་སྣང་གིས་ཤེས་པ་དང༌། རྣམ་བརྫུན་པས་གཉིས་མེད་ཀྱི་ཤེས་པ་དོན་དམ་པའི་བདེན་པར་ཁས་ལེན་ལ། དབུ་མ་པས་ནི། དེ་ཐམས་ཅད་ཀུན་རྫོབ་ཀྱི་བདེན་པར་ཁས་ལེན་པས་གཞི་གཅིག་ཉིད་གཞན་གྱིས་ཀུན་རྫོབ་བདེན་པར་ཁས་ལེན་ཅིག་ཤོས་ཀྱིས་དོན་དམ་པའི་བདེན་པར་ཁས་ལེན་པ་དེ་ལ། ཚད་མ་ཅི་འདྲ་ཞིག་གིས་འགྲུབ་པའི་འགྲུབ་ཚུལ་མཐུན་སྣང་དུ་གྲུབ་པ་འབྱུང་བ་སྲིད་པ་མ་ཡིན་ཏེ། དེའི་ཚེ་ན་དེ་འདྲ་དེ་དབུ་མ་པས་ནི། ཚད་མིན་གྱི་བློས་རྙེད་པའི་དོན་དུ་ཁས་ལེན་ལ། ཅིག་ཤོས་དེ་དང་དེ་དག་གིས་ནི་དེ་དང་དེ་དག་ཚད་མས་རྙེད་པའི་དོན་དུ་ཁས་ལེན་པའི་ཕྱིར་རོ། ། འོ་ན་རྒྱན་དང་བདེན་གཉིས་ཀྱི་ལུང་དེ་དང་དེའི་དོན་ཅི་ཞེ་ན། རང་རྒྱུད་ཀྱི་རྟགས་ཀྱི་ཆོས་ཅན་དུ་ནི། སྣང་ལོག་ཀུན་རྫོབ་དང་བཏགས་ལོག་ཀུན་རྫོབ་ཏུ་བཤད་པ་དེ་དག་གང་ཡང་ཆོས་ཅན་དུ་མི་བཟུང་གི
དབུ་མ་པས་ཡང་དག་པའི་ཀུན་རྫོབ་ཅེས་ཐ་སྙད་བྱས་ཞིང༌། འཇིག་རྟེན་གྱིས་དོན་དམ་པའི་བདེན་པར་ཁས་བླངས་པའི་དོན་དེ་དང་དེ་དག་ཆོས་ཅན་དུ་བཟུང་ནས། བདེན་པར་མེད་པ་བསྒྲུབ་བྱའི་ཆོས་དང༌། རྟེན་འབྲེལ་ལ་སོགས་པ་གཏན་ཚིགས་སུ་ཁས་ལེན་པས། ཆོས་ཐམས་ཅད་རང་བཞིན་མེད་པར་སྨྲ་བའི་ཕྱོགས་ལ་རང་རྒྱུད་ཀྱི་གཏན་ཚིགས་འཐད་དོ་ཞེས་པའི་དོན་ནོ། ། འོ་ན་ཆོས་ཅན་དེ་ཚད་མ་གང་གིས་འགྲུབ་ཅེ་ན། དེ་ཚད་མས་གྲུབ་པར་འཆད་པ་ནི་རང་རྒྱུད་ཀྱི་གཞུང་ན་ཡོད་པ་མ་ཡིན་གྱི། འོ་ན་ཅི་ཞིག་ཡོད་ཅེ་ན། མཁས་པ་ནས་བྱིས་པའི་བར་གྱི་ལྷན་ཅིག་སྐྱེས་པའི་ཡང་དག་པ་མ་ཡིན་པའི་ཀུན་ཏུ་རྟོག་པ་ལ་མཐུན་སྣང་དུ་གྲུབ་པར་སྣང་བ་དེ་ཉིད་དོ་ཞེས་འཆད་པ་ཡིན་ནོ། ། གཉིས་པ་བསྒྲུབ་བྱའི་ཆོས་ཀྱི་དོན་ནི།
བོད་སྔ་མ་དག སྒྱུ་མ་ལྟ་བུ་བསྒྲུབ་བྱའི་ཆོས་སོ། ། ཞེས་གསུངས་པ་དང༌། གཞན་དག་བདེན་པ་བཀག་ཙམ་གྱི་མེད་དགག་བསྒྲུབ་བྱའི་ཆོས་སོ། ། ཞེས་གསུངས་པ་དག་སྣང་ཡང༌། ཁོ་བོ་ནི་འདི་ལྟར་འཆད་དེ། གཏན་ཚིགས་འདིས་དགག་བྱ་འགོག་ཚུལ་དང༌། བསྒྲུབ་བྱ་སྒྲུབ་ཚུལ་གཉིས་ལས། དང་པོ་ནི། ཆོས་ཅན་དེའི་སྟེང་དུ།
བདེན་ཡོད་བཀག་ཙམ་གྱི་མེད་དགག་དེ་ཉིད་ཡིན་ལ། དེའི་ཆ་ནས་དགག་པའི་གཏན་ཚིགས་སུ་བཞག་གོ ། གཉིས་པ་ནི། བདེན་པར་མེད་པའི་ཡུལ་ཅན་གྱི་ཤེས་པ་དང་བརྗོད་པ་དག་ཡིན་ལ། དེའི་ཆ་ནས་ཐ་སྙད་འབའ་ཞིག་སྒྲུབ་ཀྱི་གཏན་ཚིགས་སུ་བཞག་གོ ། འདིར་འགོག་རྒྱུའི་བདེན་པ་དང༌། རང་བཞིན་ཞེས་བྱ་བ་དེ་ཡང་ཀུན་རྫོབ་ཀྱི་དེ་དང་དེ་ལ་བྱ་བ་ཡིན་གྱི། དོན་དམ་པའི་དེ་དང་དེ་ལ་བྱ་བ་མ་ཡིན་ཏེ། འདིར་ནི་དེ་ཉིད་འབད་པས་སྒྲུབ་པའི་སྐབས་ཡིན་པའི་ཕྱིར། དེ་ཡང་ཀུན་རྫོབ་ཀྱི་བདེན་པ་རང་བཞིན་མེད་པ་དེ་ཉིད་ལ་ནི་དོན་དམ་པའི་དེ་དང་དེ་ཡིན་པའི་ཐ་སྙད་མཛད་པ་ཡིན་ནོ། །
དེའི་ཕྱིར་བདེན་འཛིན་གྱི་སྤྲོས་པ་གཅོད་པའི་སྐབས་འདིར་ཤེས་འདོད་ཆོས་ཅན་ནི། ཀུན་རྫོབ་ཀྱི་བདེན་པ་ཁོ་ནར་ངེས་ལ། དེའི་ཚེ་རང་བཞིན་གྱིས་མེད་དེ། ཞེས་སྒྲུབ་པ་དེའི་ཚེ། ཀུན་རྫོབ་ཀྱི་རང་བཞིན་དེ་ཉིད་ལ་བསམས་པ་ཡིན་ལ། དེ་ཡང་དེ་འཛིན་པའི་ལྷན་ཅིག་སྐྱེས་པའི་རྟོག་པས་ཇི་ལྟར་བཟུང་བའི་འཛིན་སྟངས་ཀྱི་གཟུང་བྱ་དེ་ཉིད་དོ། ། དེ་ལྟར་བཤད་པ་ན། ཆོས་ཅན་ཀུན་རྫོབ་པ་དེའི་སྟེང་དུ་ཀུན་རྫོབ་ཀྱི་རང་བཞིན་དེ་ཉིད་ཀྱིས་སྟོང་པའི་ཕྱིར། རང་སྟོང་ཞེས་བྱ་བའི་དོན་ཡང་དེ་ཉིད་ཡིན་ནོ། ། དོན་དམ་པའི་བདེན་པ་ལ་ནི།
ངོས་འཛིན་ཚུལ་གཉིས་ལས། ཤེས་བརྗོད་ཀྱི་ཐ་སྙད་བྱས་པ་དང༌། དེ་ལས་འདས་པ་ཐ་སྙད་དུ་བྱ་བར་མི་ནུས་པའོ། ། དང་པོ་ནི། རང་སྟོང་ཡིན་ཏེ། རྟོག་པས་དོན་དམ་པའི་བདེན་པར་བཟུང་བ་དེ་ཉིད་རྟོག་པ་དེས་ཇི་ལྟར་བཟུང་བའི་བདེན་པ་དེ་ཉིད་ཀྱིས་སྟོང་པའི་ཕྱིར་རོ། ། གཉིས་པ་ནི་རང་སྟོང་དང་གཞན་སྟོང་གང་དུ་ཡང་ཁས་ལེན་པ་མ་ཡིན་ཏེ། དེའི་སྟེང་དུ་དགག་བྱ་གང་ཡང་སྒྲོ་འདོགས་པའི་རྟོག་པ་མི་སྲིད་པའི་ཕྱིར་རོ། ། འོ་ན་སྟོང་པ་ཉིད་རང་བཞིན་མེད་པར་གྲུབ་པ་དེའི་ཚེ། ཀུན་རྫོབ་དང་དོན་དམ་པའི་རང་བཞིན་གཉིས་ལས་གང་ཞིག་འགོག་པ་ཡིན་ཞེ་ན།
ཐ་སྙད་བྱེད་པའི་ཚེ་ནི། དོན་དམ་པའི་རང་བཞིན་ཉིད་འགོག་པར་བྱེད་པ་ཡིན་ལ། ཞེ་འདོད་དང་སོང་ཚོད་ལ་ནི་ཀུན་རྫོབ་ཀྱི་རང་བཞིན་ཉིད་བཀག་པར་སོང་བ་ཡིན་ཏེ། དེའི་སྟེང་དུ་སྟོང་ཉིད་འཛིན་པའི་རྟོག་པས་ཇི་ལྟར་བཟུང་བའི་འཛིན་སྟངས་ཀྱི་གཟུང་བྱ་དེ་ཉིད་འགོག་པའི་ཕྱིར་དང༌། དོན་དམ་པའི་བདེན་པ་གོ་ཆོད་པོ་དེ་ནི་རྟོག་པ་ལ་མི་འཆར་ལ། དེ་ལ་མཚན་མ་གང་དུ་ཡང་མི་འཆར་བ་དེ་ནི་དབུ་མའི་རྟགས་ཀྱིས་མི་འགོག་པའི་ཕྱིར་རོ། ། གསུམ་པ་རྟགས་ཀྱི་དོན་ནི། བོད་སྔ་ཕྱི་རྣམས་མཐུན་པར་བདེན་པའི་གཅིག་དང་དུ་བྲལ་རྟགས་སུ་འགོད་པ་ཡིན་གྱི། སྤྱིར་གཅིག་དང་དུ་མ་དང་བྲལ་བ་རྟགས་སུ་མི་འགོད་དོ། ། ཞེས་གསུང་མོད།
དེ་ཡང་ཚིག་ཙམ་དུ་སོང་བས་གོ་བ་མི་སྟེར་བའི་ཕྱིར། འདི་ལྟར་འཆད་དགོས་ཏེ། དེ་ཁོ་ན་ཉིད་ལ་དཔྱོད་པའི་རིགས་པའི་ངོར། གཅིག་དང་དུ་མ་གང་དུ་ཡང་མ་གྲུབ་པའོ། ། རིགས་པ་དེ་ཡང་གང་ལ་བྱ་ཞེ་ན། མྱུ་གུ་ལྟ་བུ་གཅིག་དང་དུ་མ་གང་དུ་ཡོད་ཅེས་དཔྱོད་པའི་རིགས་པ་དེའོ། ། རིགས་པ་དེའི་ངོར་དེ་དང་དེར་ཡོད་ན་རྫས་ཀྱི་གཅིག་དང་དུ་མ་གང་རུང་ཡོད་དགོས་པ་ཡིན་གྱི། ལྡོག་པ་ལ་དེར་ཡོད་པས་དེ་དང་དེར་ཡོད་པའི་གོ་མི་ཆོད་དེ། ལྡོག་པ་ཞེས་བྱ་བ་ནི་བློ་རྟོག་པའི་ཆོས་ཁོ་ན་ཡིན་པས་དངོས་པོར་སྨྲ་བ་དག་གི་ངོར་ཡང་འདི་ལ་བདེན་པའི་དོན་མ་ཚང་བའི་ཕྱིར་རོ། ། གསུམ་པ་ཚུལ་སྒྲུབ་པ་ལ།
ཕྱོགས་ཆོས་སྒྲུབ་པ་དང༌། ཁྱབ་པ་སྒྲུབ་པའོ། ། དང་པོ་ལ་གཅིག་བྲལ་དུ་སྒྲུབ་པ་དང༌། དུ་བྲལ་དུ་སྒྲུབ་པའོ། ། དང་པོ་ལ་གཉིས་ཏེ། ཕྱི་རོལ་གྱི་དོན་ལ་དང༌། ཤེས་པ་ལ་སྒྲུབ་པའོ། ། དང་པོ་ལ། རགས་པ་ལ་སྒྲུབ་པ་དང༌། རྡུལ་ཕྲ་རབ་ལ་སྒྲུབ་པའོ། །
དང་པོ་ནི། ཇི་སྐད་དུ། དབུ་མའི་རྒྱན་ལས། ཐ་དད་ཆོས་ཅན་དང་འབྲེལ་ཕྱིར། ། ཁྱབ་རྣམས་གཅིག་པུར་ག་ལ་འགྱུར། ། བསྒྲིབས་དང་མ་བསྒྲིབས་སོགས་དངོས་ཕྱིར། ། རགས་པ་རྣམས་ཀྱང་གཅིག་པུ་མིན། ། ཞེས་གསུངས་སོ། ། གཉིས་པ་ནི། ཇི་སྐད་དུ།
དེ་ཉིད་ལས། འབྱར་བ་འམ་ནི་སྐོར་བ་འམ། ། བར་མེད་རྣམ་པར་གནས་ཀྱང་རུང༌། ། དབུས་ནས་རྡུལ་ཕྲན་རྡུལ་གཅིག་ལ། ། བལྟས་པའི་རང་བཞིན་གང་ཡིན་པ། ། རྡུལ་ཕྲན་གཞན་ལ་བལྟ་བ་ཡང༌། ། གལ་ཏེ་དེ་ཉིད་ཡིན་བརྗོད་ན། ། དེ་ལྟ་ཡིན་ན་ས་ཆུ་སོགས། ། ཇི་ལྟར་རྒྱས་འགྱུར་མ་ཡིན་ནམ། ། རྡུལ་ཕྲན་གཞན་ལ་བལྟས་པའི་ངོས། །
གལ་ཏེ་གཞན་དུ་འདོད་ན་ནི། ། རབ་ཏུ་ཕྲ་རྡུལ་ཇི་ལྟ་བུར། ། གཅིག་པུ་ཆ་ཤས་མེད་པར་འགྱུར། ། ཞེས་གསུངས་སོ། ། དེ་ལྟར་བཤད་པ་དེ་དག་ནི་སེམས་ཙམ་པ་དང་རིགས་པ་ཐུན་མོང་བ་ཡིན་ལ། རྣལ་འབྱོར་སྤྱོད་པ་བས་ཕྱི་རོལ་དོན་གྱི་སྟེང་དུ་བདེན་མེད་གཏན་ལ་འབེབས་བྱེད་ཀྱི་རིགས་པ་དེ་ལས། ཆེས་ཤིན་ཏུ་ཟབ་ཅིང་ཕྲ་བ་ཞིག་དབུ་མ་པ་ལ་བསྟན་རྒྱུ་མེད་པས་དེས་དེའི་སྟེང་དུ་བདེན་མེད་ཀྱི་མཚན་ཉིད་ཡོངས་སུ་རྫོགས་པ་ཞིག་གཏན་ལ་ཕེབས་པ་ཡིན་ནོ། ། ཞེས་བྱ་བ་འདི་ངེས་སོ། ། དེ་ལྟ་ན་ཡང༌། རིགས་པ་གཞན་ལ་རག་མ་ལས་པར་ཤེས་པ་བདེན་མེད་དུ་གཏན་ལ་འབེབས་མ་ནུས་པ་དེ་སྲིད་དུ་ནི།
སེམས་ཙམ་གྱིས་གྲུབ་པའི་མཐའ་ལ་གནས་པ་ཞེས་བྱ་ལ། རིགས་པ་དེ་ཉིད་ཀྱིས་ནང་ཤེས་པ་ལ་ཡང་དཔྱོད་པ་འཇུག་པ་དེའི་ཚེ་ནི། ངོ་བོ་ཉིད་མེད་པར་སྨྲ་བའི་གྲུབ་པའི་མཐའ་ལ་ཞུགས་པ་དང༌། འཛིན་པ་བདེན་མེད་ལ་ཞུགས་པ་ཞེས་བྱའོ། ། གཉིས་པ་ཤེས་པ་བདེན་མེད་དུ་སྒྲུབ་པ་ལ་གཉིས་ཏེ། རྣམ་བཅས་དེར་སྒྲུབ་པ་དང༌། རྣམ་མེད་དེར་སྒྲུབ་པའོ། ། དང་པོ་ལ་དོན་གྱི་རྣམ་པ་སྣང་བའི་ཤེས་པ་བདེན་གྲུབ་ཏུ་ཁས་ལེན་པ་ནི། མདོ་སྡེ་པ་དང་སེམས་ཙམ་རྣམ་བདེན་པ་གཉིས་ཐུན་མོང་གི་འདོད་པ་ཡིན་ལ། དེ་ལའང་གཟུང་འཛིན་གྲངས་མཉམ་པ་དག་གི་འདོད་པ་ནི།
རྣམ་པའི་གྲངས་དང་མཉམ་པའི་ཤེས་པ་ཁས་ལེན་པས་དོན་སྣང་གི་ཤེས་པ་བདེན་པའི་དུ་མར་འདོད་ལ། སྣ་ཚོགས་གཉིས་མེད་དུ་སྨྲ་བ་དག་གིས་ནི། སྣ་ཚོགས་སུ་སྣང་བའི་རྣམ་པ་དེ་ཉིད་ཤེས་པ་གཅིག་གི་ངོ་བོར་འདོད་པས་བདེན་པའི་གཅིག་ཏུ་ཁས་ལེན་ནོ། ། དེ་འགོག་པ་ནི། ཇི་སྐད་དུ། དབུ་མའི་རྒྱན་ལས། ཅི་སྟེ་རྣམ་པའི་གྲངས་བཞིན་དུ། ། རྣམ་པར་ཤེས་པ་ཁས་ལེན་ན། ། དེ་ཚེ་རྡུལ་ཕྲན་འདྲ་འགྱུར་བས། ། དཔྱད་པ་འདི་ལས་བཟློག་པར་དཀའ། །
ཞེས་དང༌། གལ་ཏེ་སྣ་ཚོགས་དེ་གཅིག་ན། ། ནམ་མཁའི་གོས་ཅན་ལུགས་སམ་ཅི། ། སྣ་ཚོགས་གཅིག་པོའི་རང་བཞིན་མིན། ། རིན་ཆེན་སྣ་ཚོགས་ལ་སོགས་འདྲ། ། ཞེས་གསུངས་སོ། ། དེ་ལྟར་བཤད་པ་དེ་དག་ནི་གཟུང་རྣམ་བདེན་མེད་དུ་གྲུབ་པའི་རིགས་པ་ཡིན་ལ། དེ་ཡང་སེམས་ཙམ་རྣམ་བརྫུན་པ་དང་ཐུན་མོང་གི་རིགས་པ་ཡིན་གྱི། དེ་དེར་སྒྲུབ་པའི་རིགས་པ་དེ་ལ་མེད་པ་ཞིག ངོ་བོ་ཉིད་མེད་པར་སྨྲ་བ་ལ་ཡོད་པ་མ་ཡིན་ཏེ།
རྣམ་འགྲེལ་མཛད་པས་ཇི་སྐད་དུ། དེ་ལྟ་མིན་ན་སྣ་ཚོགས་ཀྱི། ། ངོ་བོར་སྣང་ཅན་དངོས་གཅིག་ལ། ། རྣམ་པ་ཇི་ལྟར་བདེན་འགྱུར་ཏེ། ། གཅིག་པ་དེ་ཉིད་ཉམས་ཕྱིར་རོ། ། གཞན་ལས་གཞན་ཉིད་ཉམས་ཕྱིར་རོ། ། རང་བཞིན་མཐོང་མེད་ཕྱིར་གཅིག་མིན། ། ཞེས་བཤད་པ་འདི་ཉིད་རྣམ་བརྫུན་པས་གཟུང་རྣམ་བདེན་མེད་དུ་སྒྲུབ་པའི་རིགས་པ་དངོས་ཡིན་པའི་ཕྱིར་དང༌། གང་གི་དངོས་པོ་རྣམ་དཔྱད་ན། ། ཞེས་སོགས་ཀྱི་ལུང་འདི་དབུ་མ་རྒྱན་གྱི་རང་འགྲེལ་དུ་དྲངས་ནས།
བློ་གྲོས་དཀར་པོ་རྣམས་ཀྱིས་དོན་འདི་དེ་དང་དེར་སྨོས་ཏེ། ཞེས་བཤད་པའི་ཕྱིར་རོ། ། གཉིས་པ་བློ་རྣམ་མེད་བདེན་མེད་དུ་སྒྲུབ་པ་ནི། ཇི་སྐད་དུ། དབུ་མའི་རྒྱན་ལས། དེ་མེད་ན་ནི་ཤེས་དེ་ཡང༌། ། རྣམ་པ་མེད་པ་ཉིད་ཀྱིས་འགྱུར། ། ཤེལ་སྒོང་དག་པ་འདྲ་བ་ཡི། ། ཤེས་པ་རབ་ཏུ་ཚོར་དུ་མེད། ། ཅེས་སྣང་རུང་མ་དམིགས་པའི་གཏན་ཚིགས་གསུངས་ལ།
འདི་ནི་ངོ་བོ་ཉིད་མེད་པར་སྨྲ་བའི་ཐུན་མོང་མ་ཡིན་པའི་རིགས་པ་ཡིན་པས་འཕགས་པ་ཉིད་ཀྱི་གཞུང་ལས་གསལ་བར་གསུངས་པ་ཡིན་ཏེ། ཇི་སྐད་དུ། རིན་ཆེན་ཕྲེང་བ་ལས། ཐོག་མ་དབུས་དང་ཐ་མ་ཡང༌། ། སྐད་ཅིག་བཞིན་དུ་བསམ་བྱས་ན། ། སྐད་ཅིག་གསུམ་གྱི་བདག་ཉིད་ཕྱིར། ། འཇིག་རྟེན་སྐད་ཅིག་ལ་མི་གནས། ། ཞེས་གསུངས་པ་འདི་ཉིད་གསལ་རིག་གི་ངོ་བོ་གཅིག་བྲལ་དུ་སྒྲུབ་པའི་རིགས་པ་ཡིན་ནོ། ། དངོས་པོ་གང་ལ་གཅིག་མེད་པ་དེ་ལ་དུ་མ་ཡོད་པ་མ་ཡིན་ཏེ། དུ་མ་ནི་གཅིག་བསགས་པ་ལས་འབྱུང་དགོས་པའི་ཕྱིར།
དེ་སྐད་དུ་ཡང༌། དབུ་མའི་རྒྱན་ལས། དངོས་པོ་གང་གང་རྣམ་དཔྱད་ན། ། དེ་དང་དེ་ལ་གཅིག་ཉིད་མེད། ། གང་ལ་གཅིག་ཉིད་ཡོད་མིན་ལ། ། དེ་ལ་དུ་མ་ཉིད་ཀྱང་མེད། ། ཅེས་གསུངས་སོ། ། འདིར་གངས་ཅན་པ་ཕྱི་མ་དག ཆོས་ཐམས་ཅད་ཆ་བཅས་སུ་གྲུབ་པ་ན། ཆ་མེད་གཅིག་ཡོད་པ་ཁེགས།
དེ་ཁེགས་པ་ན་བདེན་པའི་གཅིག་ཁེགས། དེ་ཁེགས་པ་ན་བདེན་པའི་དུ་མ་ཡང་ཁེགས། དེ་ཙམ་གྱིས་བདེན་མེད་གཏན་ལ་ཕེབས་སོ་ཞེས་སྨྲ་བ་དང༌། དགག་བྱ་བདེན་ཚད་ངོས་མ་ཟིན་པར་བདེན་མེད་གཏན་ལ་འབེབས་མི་ནུས་སོ་ཞེས་ཟེར་བ་དང༌། ཆོས་གཅིག་གི་སྟེང་དུ་བདེན་མེད་ཚད་མས་གཏན་ལ་ཕེབས་ན། ཆོས་ཅན་མཐའ་དག་གི་སྟེང་དུ་བདེན་མེད་གཏན་ལ་ཕེབས་སོ་ཞེས་ཟེར་བ་དེ་ཐམས་ཅད་ནང་འགལ་བ་ཡིན་ནོ། ། ཇི་ལྟར་ཞེ་ན། འདི་ལྟར། མདོ་སྡེ་པ་ཆོས་ཅན། ཁྱད་གཞི་རི་རབ་ཀྱི་སྟེང་དུ་བདེན་པའི་གཅིག་བྲལ་གྱི་དོན་གྲུབ་པར་ཐལ།
དེའི་སྟེང་དུ་ཆ་བཅས་ཀྱི་དོན་གྲུབ་པའི་ཕྱིར། འདོད་ན་དེ་ལ་བདེན་པའི་དུ་མ་ཁེགས་པར་ཐལ། དེར་བདེན་པའི་གཅིག་ཁེགས་པའི་ཕྱིར། དེ་ཡང་འདོད་ན། དེའི་སྟེང་དུ་བདེན་མེད་ཀྱི་དོན་གྲུབ་པར་ཐལ། དེར་བདེན་པའི་གཅིག་དང་དུ་བྲལ་གྱི་དོན་གྲུབ་པའི་ཕྱིར། ཞེས་བྱ་བའི་ཐལ་བ་འདི་དང༌། ཡང༌། མདོ་སྡེ་པ་ཆོས་ཅན། རི་རབ་ཀྱི་སྟེང་དུ་བདེན་གྲུབ་ཀྱི་ཚད་ངེས་པར་ཐལ།
དེའི་སྟེང་དུ་བདེན་མེད་ཀྱི་ཚད་ངེས་པའི་ཕྱིར། ཞེས་བྱ་བའི་ཐལ་བ་འདི་དག་བཟློག་པར་མི་ནུས་སོ། ། གཉིས་པ་ཁྱབ་པ་སྒྲུབ་པ་ལ། གཞན་གྱི་ལུགས་མི་འཐད་པ་དང༌། རང་གི་ལུགས་བཞག་པའོ། ། དང་པོ་ནི། བོད་ཕྱི་མ་དག་ན་རེ། རྟགས་དེ་མཐུན་ཕྱོགས་ཁོ་ན་ཡོད་པ་དང༌། མི་མཐུན་ཕྱོགས་ལ་མེད་ངེས་པ་ལ་ཚད་མ་གསུམ་དགོས་ཏེ། བདེན་པའི་གཅིག་དང་དུ་བྲལ་ངེས་པའི་ཚད་མ་དང༌།
རྟགས་དེ་དང་མི་མཐུན་ཕྱོགས་ཀྱི་གཞི་མཐུན་མི་སྲིད་པར་ངེས་པའི་ཚད་མ་དང༌། བདེན་པར་ཡོད་མེད་དངོས་འགལ་དུ་ངེས་པའི་ཚད་མའོ། ། འདིར་བྱད་བཞིན་གྱི་གཟུགས་བརྙན་དཔེར་བྱེད་པ་ནི། བྱད་བཞིན་གྱི་གཟུགས་བརྙན་ལ་དངོས་སྨྲ་བས། བདེན་མེད་ཚད་མས་ངེས་པའི་རྒྱུ་མཚན་གྱིས་མཐུན་དཔེར་བྱེད་པ་མ་ཡིན་ཏེ། གཞི་གཅིག་གི་སྟེང་དུ་དབུ་མའི་ལྟ་བ་ཚད་མས་གཏན་ལ་ཕེབས་ན། ཚད་མ་དེའི་བྱེད་པས་ཚད་མ་གཞན་ལ་ལྟོས་མེད་དུ་བློ་ཁ་ཕྱོགས་པ་ཙམ་གྱིས་ཆོས་ཐམས་ཅད་ཀྱི་སྟེང་དུ་བདེན་མེད་ངེས་པར་འགྱུར་བའི་ཕྱིར། འོ་ན་མཐུན་དཔེར་བྱེད་པ་ཅི་ཞེ་ན། དབུ་མའི་ལྟ་བ་མ་གོ་བ་དག་གིས་ཀྱང༌། བྱད་བཞིན་གྱི་གཟུགས་བརྙན་བྱད་བཞིན་དུ་མི་བདེན་པར་ངེས་པས་དེ་དཔེར་བྱེད་པ་ཡིན་ནོ། །
འདི་ཙམ་ཡང་མ་ཤེས་པར་བླུན་པོ་ཤེས་རབ་བྲལ་བ་དག་མཐུན་དཔེ་སྒྲུབ་པས་ཤིན་ཏུ་ཚེགས་ཆེ་བར་སྣང་ངོ༌། ། ཞེས་ཟེར་རོ། ། འདི་སྐད་ཅེས་ཟེར་བ་འདི་ནི་སྤྱིར་རྟགས་ཀྱི་རྣམ་གཞག་མ་གོ་བ་དང༌། གྲུབ་པའི་མཐའ་ལ་ཞུགས་པ་དང་མ་ཞུགས་པ་དག་གི་བདེན་མེད་ཀྱི་རྣམ་གཞག་ཁས་ལེན་ཚུལ་གྱི་ཁྱད་པར་རྣམས་ཕྱིན་ཅི་ལོག་ཏུ་འཆད་པའི་གཏམ་ཁོ་ན་ཡིན་པས་ཁས་བླངས་ནང་འགལ་བ་དང༌། ལུང་དང་རིགས་པ་དང་འགལ་བ་དག་ཕྱོགས་དེ་ལ་ཆར་བཞིན་འབབ་པར་འགྱུར་རོ། ། ཇི་ལྟར་ཞེ་ན། གཏན་ཚིགས་འདིའི་རྗེས་འགྲོ་དང་ལྡོག་ཚུལ་ཚད་མས་ངེས་ཤིང་དེ་སྐོར་གྱི་རྗེས་དཔག་རྒྱུད་ལ་མ་སྐྱེས་པའི་ཕྱི་རྒོལ་དེ་ཆོས་ཅན། རྩོད་གཞི་ཆོས་ཅན་དེ་བདེན་མེད་དུ་ཚད་མས་ངེས་ཟིན་པར་ཐལ། དེ་བདེན་པའི་གཅིག་དང་དུ་བྲལ་ཡིན་པར་ཚད་མས་ངེས། རྟགས་དེ་དང་བདེན་ཡོད་ཀྱི་གཞི་མཐུན་མི་སྲིད་པར་ཚད་མས་ངེས།
བདེན་པར་ཡོད་མེད་དངོས་འགལ་དུ་ཚད་མས་ངེས་པའི་ཕྱིར། ཞེས་པའི་ཐལ་བ་འདི་དང༌། ཡང་རྒོལ་བ་དེ་ཆོས་ཅན། རྟགས་དེ་དང་མི་མཐུན་ཕྱོགས་ཀྱི་གཞི་མཐུན་ཡོད་མེད་ཐེ་ཚོམ་ཟ་བར་ཐལ། རྩོད་གཞི་ཆོས་ཅན་གང་ཡིན་པ་དེ། རྟགས་དེ་དང་བདེན་ཡོད་ཀྱི་གཞི་མཐུན་དུ་དགོས་པའི་ཕྱིར། ཞེས་པའི་ཐལ་བ་འདི་དང༌། ཡང་དེ་ཆོས་ཅན། བྱད་བཞིན་གྱི་གཟུགས་བརྙན་བདེན་མེད་དུ་ཚད་མས་མ་ངེས་པར་ཐལ། དེ་བདེན་ཡོད་མ་ཡིན་པར་ཚད་མས་ངེས་པ་གང་ཞིག
བདེན་པར་ཡོད་མེད་ཕན་ཚུན་སྤངས་པའི་དངོས་འགལ་དུ་ཚད་མས་ངེས་པའི་ཕྱིར། རྟགས་སྔ་མ་ཁས་བླངས་པའི་ཚུལ་ནི། དེ་དེར་ངེས་པར་ཐལ། དེ་བདེན་པའི་གཅིག་དང་དུ་བྲལ་དུ་ཚད་མས་ངེས་པ་གང་ཞིག དེ་དང་བདེན་ཡོད་ཀྱི་གཞི་མཐུན་མི་སྲིད་པར་ཚད་མས་ངེས་པའི་ཕྱིར། རྟགས་གཉིས་པ་ཁས་བླངས། དང་པོ་མ་གྲུབ་ན། དེ་ཆོས་ཅན། དེ་སྐོར་གྱི་རྗེས་འགྲོ་ཚད་མས་མ་ངེས་པར་ཐལ། དེ་སྐོར་གྱི་རྟགས་མཐུན་དཔེ་ཆོས་ཅན་ལ་རྗེས་སུ་འགྲོ་བར་ཚད་མས་མ་ངེས་པའི་ཕྱིར།
ཞེས་བྱ་བའི་ཐལ་བ་འདི་དང་ཡང་རྟགས་འདིའི་ཁྱབ་འབྲེལ་ཚད་མས་ངེས་པའི་ཕྱི་རྒོལ་དེ་ཆོས་ཅན། ཚད་མ་གཞན་ལ་ལྟོས་མེད་དུ། མྱུ་གུ་ལ་སོགས་པའི་ཆོས་ཐམས་ཅད་བདེན་མེད་དུ་ཚད་མས་ངེས་པར་ཐལ་བ་དང༌། བྱེ་བྲག་ཏུ་གཟུགས་བརྙན་བདེན་མེད་དུ་ཚད་མས་ངེས་པར་ཐལ། གཞི་གཅིག་གི་སྟེང་དུ་དབུ་མའི་ལྟ་བ་ཚད་མས་གཏན་ལ་ཕེབས་པའི་ཕྱིར། དེ་ཕེབས་པར་ཐལ། རྟགས་བདེན་པའི་གཅིག་དང་དུ་བྲལ་གྱི་སྟེང་དུ་བདེན་གྲུབ་ཚད་མས་ཁེགས་པའི་ཕྱིར། ཞེས་བྱ་བའི་ཐལ་བ་འདི་དང༌། ཡང་དེ་ཆོས་ཅན། སྤྱིར་བདེན་མེད་ཚད་མས་ངེས་པར་ཐལ།
དེ་སྐོར་གྱི་རྟགས་འདི་དང་བདེན་མེད་ཀྱི་འབྲེལ་པ་ཚད་མས་ངེས་པའི་ཕྱིར། ཞེས་པའི་ཐལ་བ་འདི་དང༌། ཡང་དེ་ཆོས་ཅན། བདེན་པའི་གཅིག་དང་དུ་བྲལ་ཡིན་ན་བདེན་མེད་ཡིན་པས་ཁྱབ་པ་ཚད་མས་ངེས་པར་ཐལ། རྟགས་དེ་དང་ཆོས་གཉིས་ཀ་ཚད་མས་ངེས། རྟགས་དེ་དང་བདེན་ཡོད་ཀྱི་གཞི་མཐུན་མི་སྲིད་པར་ཚད་མས་ངེས་པའི་ཕྱིར། འདོད་ན། གང་བདེན་པའི་གཅིག་དང་དུ་བྲལ་ཡིན་པ་དེ་ཐམས་ཅད་བདེན་མེད་དུ་ཚད་མས་ངེས་པར་ཐལ། དེ་ཡིན་ན་བདེན་མེད་ཡིན་པས་ཁྱབ་པ་ཚད་མས་ངེས་པའི་ཕྱིར། ཞེས་པའི་ཐལ་བ་འདི་རྣམས་བཟློག་པར་མི་ནུས་སོ། །
རིགས་པ་དང་འགལ་བ་ནི། གཟུགས་བརྙན་དེ་དེ་སྐོར་གྱི་མཐུན་ཕྱོགས་མ་ཡིན་པར་འགྱུར་ཏེ། གཏན་ཚིགས་འདི་རྒོལ་བ་གང་ལ་འགོད་པ་སྐབས་སུ་བབ་པའི་རྒོལ་བ་དེས་དེ་སྐོར་གྱི་བསྒྲུབ་བྱའི་ཆོས་ལྡན་དུ་ཚད་མས་མ་ངེས་པའི་ཕྱིར། ཡང་དེ་སྐབས་ཀྱི་རྒོལ་བ་དེས་དེ་སྐོར་གྱི་རྟགས་དེ་དེ་སྐབས་ཀྱི་མཐུན་ཕྱོགས་ལ་ཡོད་པར་མ་ངེས་པར་ཐལ། རྟགས་དེ་མཐུན་དཔེ་ལ་ཡོད་པར་མ་ངེས་པའི་ཕྱིར་རོ། ། གསུམ་པ་ལུང་དང་འགལ་བ་ནི། ཕྱི་རྒོལ་བས་ཚུལ་གསུམ་གཏན་ལ་ཕེབས་པ་ལ་ཚད་མ་དེ་གསུམ་ངེས་པ་དགོས་པ་མ་ཡིན་ཏེ། དེ་ལྟར་སྟོན་པའི་ཁུངས་ཐུབ་ཀྱི་ལུང་མེད་པའི་ཕྱིར་དང༌། ཡོད་དུ་ཆུག་ཀྱང་ཚད་མ་དེ་གསུམ་སྐྱེས་པ་དེའི་ཚེ་ནི། ཚུལ་གསུམ་དྲན་ལམ་དུ་འཕངས་ཟིན་པས།
གཏན་ཚིགས་འགོད་པ་ལ་མ་ལྟོས་པར་རྗེས་དཔག་ངང་གིས་སྐྱེ་བའི་ཕྱིར། ཡང་ཆོས་གཅིག་བདེན་མེད་དུ་རྟོགས་ན་རིགས་པ་དེ་ཉིད་ཀྱིས་ཐམས་ཅད་བདེན་མེད་དུ་རྟོགས་དགོས་ཞེས་ཟེར་བ་སྤྱིར་དབུ་མའི་ལུགས་དང་བྱེ་བྲག་རང་རྒྱུད་ཀྱི་ལུགས་གཏན་མ་ཡིན་ཏེ། ཞི་འཚོ་ཡབ་སྲས་ཀྱིས་ནི་གོང་དུ་དྲངས་པ་ལྟར་རྣམ་འགྲེལ་མཛད་པའི་གཞུང་ལས་འབྱུང་བའི་གཅིག་དང་དུ་བྲལ་གྱི་གཏན་ཚིགས་དེ་ཉིད་སོར་གཞག་ནས་ཕྱི་རོལ་གྱི་དོན་དང༌། བློ་རྣམ་བཅས་བདེན་མེད་དུ་སྒྲུབ་པར་མཛད་པ་ཡིན་གྱི། དེ་ལས་རིགས་པ་ཟབ་མོ་འདོན་རྒྱུ་མི་སྣང་བའི་ཕྱིར་དང༌། འཕགས་པའི་གཞུང་ལས། གཅིག་གི་ལྟ་པོ་གང་ཡིན་པ། ། ཞེས་སོགས་བཤད་པ་དེ་ཡང་བདེན་མེད་ཙམ་ལ་དགོངས་པ་མ་ཡིན་གྱི། ཡུལ་སྤྲོས་བྲལ་དང་ཡུལ་ཅན་མངོན་སུམ་ལ་དགོངས་པའི་ཕྱིར་དང༌། རྗེས་དཔག་རྣམས་ནི་སེལ་བས་འཇུག་པའི་ཕྱིར་རོ། །
འོ་ན་གྲུབ་མཐའ་ལ་མ་ཞུགས་པ་དང༌། ཞུགས་པ་དག་གི་བདེན་མེད་རྟོགས་ཚུལ་གྱིས་རིམ་པ་ཇི་ལྟ་བུ་ཞེ་ན། བཤད་པ། ལྷན་ཅིག་སྐྱེས་པའི་མ་རིག་པ་ཅན་གྲུབ་པའི་མཐའ་ལ་གཏན་མ་ཞུགས་པ་དག་གིས་ཀྱང་གཟུགས་བརྙན་དང་སྒྱུ་མ་དང་མིག་ཡོར་དང་དྲི་ཟའི་གྲོང་ཁྱེར་ལ་སོགས་པ་རྣམས་ལ་བདེན་པར་མེད་པའི་དོན་ནི་ལུང་དང་རིགས་པ་ལ་མ་ལྟོས་པར་རང་གི་ངང་གིས་འཆར་པ་ཡིན་ཏེ། དེ་ལས་གཞན་དུ་ན་ལུང་ལས་སྒྱུ་མའི་དཔེ་བརྒྱད་ཀྱི་སྒོ་ནས་རང་བཞིན་མེད་པའི་དོན་གཏན་ལ་ཕེབས་པ་དེའི་ཚེ་ན། དཔེ་དེ་དག་སུ་ཞིག་གི་ངོར་མཐུན་དཔེ་ཡང་དག་ཏུ་འགྲོ་བ་ཡིན་ཞེས་བསམ་དགོས་པ་ཡིན་ནོ། ། འོན་ཀྱང་དེའི་ཐ་སྙད་ནི། དཔེ་དེ་དང་དེའི་སྟེང་དུ་ཡང་རྟགས་ཀྱིས་སྒྲུབ་དགོས་པ་ནི་སྲིད་དོ། ། ཡང་གྲུབ་པའི་མཐའ་ལ་ཞུགས་པ་དག་ལ་ཡང༌། ཉན་ཐོས་སྡེ་པས་ནི་རགས་པ་དང་རྒྱུན་གྱི་དངོས་པོ་རྣམས་ཀྱང་བདེན་མེད་དུ་ཁས་བླངས་པ་ཡིན་ཏེ།
ཇི་སྐད་དུ། ཁྱོད་ཀྱིས་འདི་ནི་ཇི་ལྟར་འདོད་དེ་ལྟར། ། མི་བདེན་པ་ཡི་རྒྱུ་ལ་རྟེན་བྱས་ནས། ། ཞེས་སོགས་དང༌། བུམ་སོགས་འདི་དག་དེ་ཉིད་དུ་མེད་ཅིང༌། ། འཇིག་རྟེན་རབ་ཏུ་གྲགས་པར་ཡོད་ཇི་བཞིན། ། ཞེས་དང༌། སློབ་དཔོན་སེང་གེ་བཟང་པོས་ཀྱང༌། ཇི་ལྟར་ཕྱི་རོལ་གྱི་དོན་དུ་སྨྲ་བ་རྣམས་ཀྱི་ལུགས་ལ་ཞེས་དགེ་སྡིག་སོགས་དོན་དམ་དུ་མ་གྲུབ་པ་ཉན་ཐོས་སྡེ་པའི་ལུགས་སུ་བཤད་པའི་ཕྱིར་རོ། ། སེམས་ཙམ་པས་ནི་རྡུལ་ཕྲ་རབ་ཀྱང་བདེན་པར་མེད་པ་དང༌།
རྣམ་བརྫུན་པས་ནི་དོན་སྣང་གི་ཤེས་པ་ཡང་བདེན་མེད་དུ་གཏན་ལ་ཕེབས་པ་ཡིན་ཏེ། ཇི་སྐད་དུ། སློབ་དཔོན་སེང་གེ་བཟང་པོས་རྣལ་འབྱོར་ས་བཞིའི་སྐབས་ནས་འབྱུང་བ་བཞིན་ནོ། ། ཉན་ཐོས་སྡེ་པས་རགས་པ་བདེན་མེད་དུ་ཁས་ལེན་པ་དེ་དང༌། དབུ་མ་པས་དེ་དེར་ཁས་ལེན་པ་མིང་མཐུན་ཡང་དོན་མི་མཐུན་ནོ་ཞེས་བརྗོད་པར་མི་བྱ་སྟེ། དབུ་མའི་རྒྱན་དུ་གསུངས་པའི་རགས་པ་བདེན་མེད་དུ་སྒྲུབ་པའི་རིགས་པ་མཐར་ཐུག་ནི། བསྒྲིབས་དང་མ་བསྒྲིབས་སོགས་དངོས་ཕྱིར། ། རགས་པ་རྣམས་ཀྱང་གཅིག་པུ་མིན། ། ཞེས་བཤད་པ་དེར་ཐུག་པ་ཡིན་ལ། དེ་དང་རྣམ་འགྲེལ་ལས།
ལག་སོགས་གཡོ་ན་ཐམས་ཅད་དག ། ཅེས་པ་ནས། དེ་ཕྱིར་ཚོགས་པ་གཅིག་ཡོད་མིན། ། ཞེས་པའི་བར་གྱིས་རིགས་པ་དེ་ལ་ཟབ་མི་ཟབ་ཀྱི་ཁྱད་པར་ཅི་ཡང་མི་སྣང་བའི་ཕྱིར་རོ། ། དེ་ལྟ་ན་ཡང་དངོས་པོར་སྨྲ་བའི་གཞུང་ན་བདེན་མེད་དེ་དག་བདེན་མེད་དུ་སྒྲུབ་པའི་རིགས་པ་མེད་པ་ནི། གཞུང་གོང་འོག་ལས་འབྱུང་བའི་བདེན་མེད་ཙམ་དང་སྤྲོས་པ་དང་བྲལ་བ་ཞེས་བྱ་བའི་ཁྱད་པར་དེ་ཡིན་ནོ། ། གཉིས་པ་རང་གི་ལུགས་བཞག་པ་ལ་གཉིས་ཏེ། རྗེས་འགྲོ་སྒྲུབ་པ་དང༌། ལྡོག་པ་སྒྲུབ་པའོ། ། དང་པོ་ལ།
མཐུན་དཔེ་གཟུགས་བརྙན་གྱི་སྟེང་དུ། གཏན་ཚིགས་བདེན་པའི་གཅིག་དང་དུ་བྲལ་ནི། དེ་སྐབས་ཀྱི་རྒོལ་བ་མཁས་བླུན་གང་གིས་ཀྱང༌། མངོན་སུམ་གྱིས་འགྲུབ་པས་དེ་དེར་རྟགས་ཀྱིས་སྒྲུབ་མི་དགོས་ལ། དེའི་སྟེང་དུ་རང་བཞིན་མེད་པའི་ཐ་སྙད་ནི་རྟགས་ཀྱི་བསྒྲུབ་པར་བྱ་བ་ཡིན་ཏེ། དཔེར་ན། བྱས་པའི་རྟགས་ཀྱིས་སྒྲ་མི་རྟག་པར་སྒྲུབ་པ་ན། དཔེ་བུམ་པའི་སྟེང་དུ་མི་རྟག་པ་བསྒྲུབ་བྱར་བཤད་ཀྱི་བྱས་པ་དེར་མ་བཤད་པ་བཞིན་ནོ། ། འོ་ན་ཇི་ལྟར་སྒྲུབ་ཅེ་ན། མེ་ལོང་ངམ་ཆུ་དྭངས་པའི་ནང་གི་གཟུགས་བརྙན་དེ་ཆོས་ཅན།
རང་བཞིན་གྱིས་ཡོད་པ་མ་ཡིན་ཏེ། མེ་ལོང་ངམ། ཆུ་དྭངས་པའི་དངོས་པོར་ཡང་ཡོད་པ་མ་ཡིན། དེ་ལས་གཞན་པའི་དངོས་པོར་ཡང་ཡོད་པ་མ་ཡིན་པའི་ཕྱིར། དང་པོ་གྲུབ་སྟེ། མེ་ལོང་གི་གནས་ཚུལ་དང་མི་མཐུན་པའི་ཕྱིར། གཉིས་པ་གྲུབ་སྟེ། མེ་ལོང་གི་གོ་སར་གཟུགས་བརྙན་གཉིས་མི་གནས་པའི་ཕྱིར། ཞེས་བྱ་བའི་རིགས་པ་དེ་ཉིད་ཀྱིས་དཔེ་གཟུགས་བརྙན་དེ་དེ་སྐོར་གྱི་མཐུན་ཕྱོགས་སུ་སྒྲུབ་པར་བྱེད་དོ། ། དེ་དེར་གྲུབ་པ་ན་རྟགས་མཐུན་ཕྱོགས་ལ་རྗེས་སུ་འགྲོ་ཞེས་བྱ་བ་དེ་ཡང་གྲུབ་པ་ཡིན་ཏེ།
དཔེ་དེའི་སྟེང་དུ་གཏན་ཚིགས་དེ་ནི་སྔོན་ཉིད་ནས་མངོན་སུམ་གྱིས་གྲུབ་ཟིན་པའི་ཕྱིར་རོ། ། དཔེར་ན་བུམ་པ་དོན་བྱེད་པ་དང་བྱས་པར་མངོན་སུམ་གྱིས་གྲུབ་ཟིན་པ་བཞིན་ནོ། ། འདིར་གང་དག བླུན་པོ་ཤེས་རབ་དང་བྲལ་བ་དག་དཔེ་སྒྲུབ་པ་ཚེགས་ཆེ་བར་སྣང་ངོ༌། ། ཞེས་ཁོ་བོ་ཅག་གི་རྗེ་བཙུན་དམ་པ་སྔོན་བྱོན་པ་འགའ་ཞིག་ལ་བསམས་ནས་སྨྲས་པ་ཡིན་མོད་དེ་སྐད་སྨྲ་བ་དེ་བྱང་ཆུབ་སེམས་དཔའ་ཆེན་པོ་ཞི་བ་འཚོས་ཞལ་གྱིས་བཞེས་དགོས་པར་འགྱུར་ཏེ། དབུ་མ་རྒྱན་གྱི་རང་འགྲེལ་ལས། ཇི་སྐད་དུ། གཏན་ཚིགས་གྲུབ་ཏུ་ཟིན་ཡང༌། ཆོས་གཉིས་ཀ་དང་ལྡན་པའི་དཔེ་མ་གྲུབ་པ་མ་ཡིན་ནམ། ཇི་ལྟར་ཞེ་ན།
ཞེས་པ་ནས། གཟུགས་གཞན་འབྱུང་བ་ཡང་རིགས་པ་མ་ཡིན་པ་ཉིད་དེ། གཟུགས་རྣམས་ལྷན་ཅིག་མི་གནས་པའི་ཕྱིར་ཏེ། ཞེས་སོགས་དཔེ་སྒྲུབ་བྱེད་ཀྱི་རིགས་པ་རྣམས་རྒྱས་པར་གསུངས་པའི་ཕྱིར་རོ། ། གཉིས་པ་ལྡོག་པ་སྒྲུབ་པ་ནི། རྟགས་དེ་མི་མཐུན་པའི་ཕྱོགས་ལ་ཞུགས་པ་མ་ཡིན་ཏེ། སྤྱིར་ཡོད་ན་གཅིག་དང་དུ་མ་གང་རུང་དུ་ཡོད་དགོས་པའི་ཕྱིར་རོ། ། དེ་དགོས་ཏེ། གཅིག་དང་དུ་མ་ཕན་ཚུན་སྤངས་ཏེ་གནས་པའི་ཕྱིར། དེ་སྐད་དུ་ཡང༌།
རྒྱན་ལས། འདི་མཐུན་པའི་ཕྱོགས་ལ་ཡོད་པར་གྱུར་དུ་ཟིན་ཡང༌། མི་མཐུན་པའི་ཕྱོགས་ལས་བཟློག་པར་ཇི་ལྟར་ངེས་ཤེ་ན། གཅིག་དང་དུ་མ་མ་གཏོགས་པ། ། རྣམ་པ་གཞན་དང་ལྡན་པ་ཡི། ། དངོས་པོ་མི་རུང་འདི་གཉིས་ནི། ། ཕན་ཚུན་སྤངས་ཏེ་གནས་ཕྱིར་རོ། ། ཞེས་གསུངས་སོ། ། དེ་ལྟར་ཚུལ་སྒྲུབ་པའི་རིགས་པ་དེ་དག་གིས་ཚུལ་གསུམ་ཤེས་ཤིང་དྲན་ལམ་དུ་འཕེན་པར་མ་ནུས་པ་དེ་ལ་སྒྲུབ་པའི་ངག་བཀོད་ནས། རྗེས་དཔག་བསྐྱེད་པར་བྱ་བ་ལ་ལུགས་གཉིས་ཏེ།
རང་རྒྱུད་པའི་ལུགས་དང༌། ཐལ་འགྱུར་བའི་ལུགས་སོ། ། དང་པོ་ནི། གང་རིགས་པས་དཔྱད་པའི་ཚེ་གཅིག་དང་དུ་མ་གང་རུང་དང་བྲལ་ན། རང་བཞིན་མེད་པས་ཁྱབ། དཔེར་ན་གཟུགས་བརྙན་བཞིན། ཕྱི་ནང་གི་དངོས་པོ་འདི་དག་ཀྱང་དེ་དང་བྲལ་བའི་ཕྱིར་དེ་མེད་དོ། ། ཞེས་བྱ་བ་ནི་རང་བཞིན་དང་ཁྱབ་བྱེད་མ་དམིགས་པའི་གཏན་ཚིགས་སོ། ། འོ་ན་རྗེས་དཔག་འདིའི་དངོས་ཀྱི་གཞལ་བྱ་གང་ཞེ་ན། བདེན་ཡོད་བཀག་ཙམ་གྱི་མེད་པར་དགག་པ་དེ་ནི་ཕྱོགས་ཆོས་ངེས་པའི་དུས་སུ་གྲུབ་ཟིན་པའི་ཕྱིར།
རྗེས་དཔག་འདི་གང་ལ་ཚད་མར་སོང་བའི་གཞལ་བྱ་མ་ཡིན་ན། འོ་ན་འདིའི་གཞལ་བྱ་ཅི་ཞེ་ན། བདེན་པར་མེད་པའི་ཡུལ་ཅན་གྱི་ཐ་སྙད་དེ་ཉིད་ཡིན་ཏེ། དེ་ཉིད་གཏན་ཚིགས་འདིའི་ཞེ་འདོད་ཀྱི་བསྒྲུབ་བྱ་ཡིན་པའི་ཕྱིར། དེ་སྐད་དུ་ཡང༌། དབུ་མའི་རྒྱན་ལས། གཏན་ཚིགས་འདི་ལ་ནི་དམ་བཅས་པའི་དོན་གྱི་ཕྱོགས་གཅིག་པ་ཡང་མེད་དེས་གྲུབ་པའི་ཡུལ་ཅན་ཤེས་པ་དང༌། སྒྲ་ཡི་ཐ་སྙད་རྣམས་སྒྲུབ་པའི་ཕྱིར་ཏེ། དཔེར་ན་འདི་ནི་བ་ལང་སྟེ། ལྐོག་ཤལ་ལ་སོགས་པ་འདུས་པའི་བདག་ཉིད་ཡིན་པའི་ཕྱིར་ཞེས་བྱ་བ་ལྟ་བུའོ། །
ཇི་སྐད་སྨྲས་པའི་འཐད་པ་རྣམས་ཀྱིས་གཅིག་དང་དུ་མའི་རང་བཞིན་དང་བྲལ་བར་བསྟན་དུ་ཟིན་ཡང༌། ཐ་སྙད་འདོགས་པར་མི་བྱེད་པ་དེ་དག་ལ་འདི་དེ་ལྟར་ཤེས་པ་དང་སྒྲའི་ཐ་སྙད་ཀྱི་ཡུལ་ཉིད་དུ་སྒྲུབ་སྟེ། དམིགས་སུ་ཡོད་པའི་མཚན་ཉིད་དུ་གྱུར་པ་ལས་མི་དམིགས་པས་མེད་ཅེས་བྱ་བ་ལྟ་བུའོ། ། ཞེས་གསུངས་སོ། ། དབུ་མ་ཐལ་འགྱུར་བ་ལྟར་ན་གཏན་ཚིགས་ནི་ཇི་ལྟར་འགོད་ཀྱི་གསལ་ཁ་མེད་ཀྱང༌། དབུ་མ་ལ་འཇུག་པར་རྡོ་རྗེ་གཟེགས་མའི་གཏན་ཚིགས་ཀྱི་འགོད་ཚུལ་གསུངས་པ་ལ་དཔགས་ནས་ཤེས་པར་བྱ་སྟེ། དེ་ཡང་འགོད་ཚུལ་རང་རྒྱུད་པ་དང་ཁྱད་པར་མེད་ལ། ཁྱད་པར་ནི་རང་རྒྱུད་དུ་མི་འདོད་ཀྱི་གཞན་གྲགས་ཀྱི་གཏན་ཚིགས་ཞེས་བྱ་བའི་ཐ་སྙད་འདོགས་པ་ཡིན་ཏེ། རྟགས་དང་ཁྱབ་པ་གཉིས་ཀ་ཕ་རོལ་པོའི་མཚན་འཛིན་གྱི་ངོར་གྲུབ་པ་ཡིན་གྱི། རང་ལུགས་ལ་ཁས་མི་ལེན།
ཆོས་ཅན་གྱི་སྟེང་དུ་བདེན་ཡོད་བཀག་པ་ཙམ་ལས་གཞན་བདེན་མེད་བསྒྲུབ་བྱའི་ཆོས་སུ་བྱས་ནས་སྒྲུབ་པར་ཁས་མི་ལེན་པའི་ཕྱིར། དེ་ལྟར་ན། རང་རྒྱུད་པའི་ལུགས་ལ་རྗེས་དཔག་ནི་བདེན་མེད་དུ་ཞེན་པའི་རྣམ་པ་ཅན་དང༌། དེ་ཉིད་རིག་ཤེས་ཀྱང་ཡིན་ལ། ཐལ་བ་པ་ལྟར་ན། བདེན་གྲུབ་བཀག་པའི་ཆ་ནས་རིག་ཤེས་དང༌། དེར་ཞེན་པའི་ཆ་ནས་རྗེས་དཔག་དང༌། མཚན་འཛིན་གྱི་རྟོག་པ་ཡིན་པའི་ཕྱིར། སྤང་བྱ་ཁོ་ནའོ་ཞེས་གསུང༌། དབུ་མ་པ་ཆེན་པོ་རྨ་བྱ་གསུང་བ་ལྟར་ལེགས་སོ། །
དེ་ལྟར་གཏན་ཚིགས་འདིས་དངོས་པོ་བདེན་གྲུབ་ཁེགས་པ་ན། དངོས་མེད་བདེན་གྲུབ་ཀྱང་ཁེགས་པ་ཡིན་ཏེ། དཔེར་ན་མོ་བཤམ་གྱི་བུ་མེད་ན་དེའི་ཤི་བ་མེད་པ་བཞིན། དེ་སྐད་དུ་ཡང༌། འདུས་བྱས་རབ་ཏུ་མ་གྲུབ་པས། ། འདུས་མ་བྱས་ནི་ཇི་ལྟར་གྲུབ། ། ཅེས་གསུངས་སོ། ། དེ་ལྟར་ན། གཏན་ཚིགས་འདི་ནི་ཡབ་སྲས་མཇལ་བའི་མདོ་དང༌། ལང་ཀར་གཤེགས་པའི་མདོ་སྡེ་ལས།
ཇི་ལྟར་གསུངས་པ་བཞིན་དུ། བདག་ཉིད་ཆེན་པོ་ཞི་བ་འཚོ་ཡབ་སྲས་ཀྱིས་བརྩལ་དུ་སྟོན་ནས་བཤད་པ་ཡིན་ནོ། ། གཉིས་པ་རྡོ་རྗེ་གཟེགས་མའི་གཏན་ཚིགས་ལ་རང་རྒྱུད་པ་ལྟར་ན། རྩ་བའི་གཏན་ཚིགས་དགོད། ཚུལ་སྒྲུབ། སྒྲུབ་པའི་ངག་བཀོད་ནས་རྗེས་དཔག་སྐྱེད་པའི་ཚུལ་སྔ་མ་བཞིན་ནོ། ། དེ་ལའང་ལུགས་གཉིས་ཏེ། སློབ་དཔོན་ལེགས་ལྡན་འབྱེད་ལྟར་ན། མིག་སོགས་མཐའ་བཞི་ལས་མི་སྐྱེ་བར་སྒྲུབ་པ་ལ་རྩ་བའི་རྟགས་བཀོད་ནས་ཚུལ་གསུམ་ཤེས་པའི་འོག་ཏུ་སྒྲུབ་པའི་ངག་འགོད་པ་ཡིན་ལ། མཐའ་བཞི་ལས་མི་སྐྱེ་བ་རྟགས་སུ་འགོད་ནས་རང་བཞིན་སྐྱེ་མེད་དུ་སྒྲུབ་པའི་གཏན་ཚིགས་འགོད་པ་མི་གསལ་ཡང༌།
འགྲེལ་པ་ག་ལས་འཇིགས་མེད་དང༌། ཞི་བ་འཚོ་ཡབ་སྲས་ཀྱི་དགོངས་པ་དང༌། རྔོག་ལོ་ཆེན་པོ་ལ་སོགས་པ་བོད་ཀྱི་དབུ་མ་རང་རྒྱུད་པ་ལྟར་ན། འདི་ལ་ཡང༌། ཐ་སྙད་འབའ་ཞིག་སྒྲུབ་ཀྱི་གཏན་ཚིགས་འགོད་པར་བཞེད་པས་འདི་ལྟར་བྱ་སྟེ། ཕྱི་ནང་གི་དངོས་པོ་གང་དག་ཆོས་ཅན། ཡུལ་དུས་གྲུབ་པའི་མཐའ་གང་ན་ཡང་རང་བཞིན་གྱིས་སྐྱེ་བ་ནམ་ཡང་ཡོད་པ་མ་ཡིན་ཏེ། དོན་དམ་པར། བདག་ལས་ཀྱང་སྐྱེ་བ་མ་ཡིན། གཞན་ལས་སྐྱེ་བ་ཡང་མ་ཡིན།
གཉིས་ཀ་ལས་སྐྱེ་བ་མ་ཡིན། རྒྱུད་མེད་པར་སྐྱེ་བ་ཡང་མ་ཡིན་པའི་ཕྱིར། གཉིས་པ་ལ་ཕྱོགས་ཆོས་སྒྲུབ་པ་དང༌། ཁྱབ་པ་སྒྲུབ་པའོ། ། དང་པོ་ལ་ཕྱོགས་སྔ་མ་ནི། མུ་སྟེགས་གྲངས་ཅན་པ། རྣམ་འགྱུར་ཐམས་ཅད་སྤྱི་གཙོ་བོ་ལས་སྐྱེ་བར་འདོད་ལ། དེ་ཡང་རྒྱུའི་དུས་ན་མི་གསལ་བའི་ཚུལ་གྱིས་ཡོད་ཅིང༌། ཐམས་ཅད་རང་བཞིན་གཅིག་ཡིན་ལ་འབྲས་བུའི་དུས་སུ་ནི་དེ་ཉིད་མངོན་པར་གསལ་བའི་ཚུལ་གྱིས་བྱུང་བ་ཡིན་ལ། གནས་སྐབས་རྫས་ཐ་དད་པ་ཡིན་ནོ་ཞེས་འདོད་དོ། །
རང་སྡེ་དངོས་པོར་སྨྲ་བ་རྣམས། རྒྱུ་རྫས་གཞན་ལས་འབྲས་བུ་རྫས་གཞན་སྔར་མེད་གསར་དུ་སྐྱེ་བར་འདོད་དོ། ། དབུ་མ་རང་རྒྱུད་པ་རྣམས། རང་ལུགས་ལ་གཞན་སྐྱེ་ཁས་མི་ལེན་ཡང༌། འཁྲུལ་ངོའི་སྐྱེ་བ་དེ་ལ་གཞན་སྐྱེ་ཞེས་མིང་གིས་འདོགས་པར་འདོད། གྲངས་ཅན་དང༌། མུ་སྟེགས་གཅེར་བུ་པ་རང་གཞན་གཉིས་ཀ་ལས་སྐྱེ་བར་འདོད་དོ། ། རྒྱང་ཕན་དང་སྤྱོད་པ་པས། རྒྱུ་མེད་དུ་འབྱུང་བར་འདོད་དོ། ། དེ་འགོག་པ་ལ་ལུགས་གཉིས་ལས།
ལེགས་ལྡན་འབྱེད་ནི། མིག་སོགས་ཆོས་ཅན། དོན་དམ་པར་བདག་ལས་མི་སྐྱེ་སྟེ། ཡོད་པའི་ཕྱིར། དཔེར་ན་ཤེས་པ་ཡོད་པ་ཉིད་བཞིན། འདིར་གཏན་ཚིགས་དང་ཆོས་ཅན་ནི་ཀུན་རྫོབ་ཀྱི་དབང་དུ་བྱས་པ་ཡིན་ལ། བསྒྲུབ་བྱའི་ཆོས་ནི་དོན་དམ་གྱི་དབང་དུ་བྱས་པ་ཡིན་ནོ། ། ཞེས་ཤེས་པར་བྱ་བའི་ཕྱིར་དུ་དོན་དམ་པར་ཞེས་སྨོས་པར་ཡིན་གྱི། ཐ་སྙད་དུ་བདག་སྐྱེ་ཁས་ལེན་པ་ནི་མ་ཡིན་པས་འོག་མ་དག་ལ་ཡང་དེ་བཞིན་དུ་ཤེས་པར་བྱའོ། ། ཡང་མིག་སོགས་ཆོས་ཅན།
དོན་དམ་པར་གཞན་ལས་མི་སྐྱེ་སྟེ། གཞན་ཡིན་པའི་ཕྱིར། དཔེར་ན་བུམ་སྣམ་བཞིན་ནོ། ། དེ་ཆོས་ཅན། གཉིས་ཀ་ལས་མི་སྐྱེ་སྟེ། རེ་རེ་ལས་སྐྱེ་བ་བཀག་ཟིན་པའི་ཕྱིར། དེ་ཆོས་ཅན། རྒྱུ་མེད་དུ་སྐྱེ་བ་མ་ཡིན་ཏེ། དེ་ལྟར་སྟོན་པའི་རྗེས་དཔག་མེད་པའི་ཕྱིར་དང༌། འཇིག་རྟེན་གྱི་གྲགས་པས་གནོད་པའི་ཕྱིར།
ཞེས་བཞེད་པ་ཡིན་ནོ། ། ཐལ་འགྱུར་བ་ལྟར་ན། རྩ་བའི་གཏན་ཚིགས་མི་འགོད་པར་མ་ཟད་མཐའ་བཞིའི་སྐྱེ་བ་འགོག་པ་ལ་ཡང༌། དེ་ལས་མི་སྐྱེ་བ་བསྒྲུབ་བྱའི་ཆོས་སུ་བྱས་ནས་གཏན་ཚིགས་འགོད་པར་མི་མཛད་ཀྱི། འོ་ན་ཅི་ཞེ་ན། མཐའ་བཞི་ལས་སྐྱེ་བ་ལ་གནོད་བྱེད་ཀྱི་ཐལ་འགྱུར་འཕེན་པར་མཛད་པའོ། ། ཇི་ལྟར་ཞེ་ན། འཇུག་པ་ལས། སྐྱེས་ཟིན་སླར་ཡང་སྐྱེ་བར་ཡོངས་སུ་རྟོག་པར་གྱུར་ན་ནི། མྱུ་གུ་ལ་སོགས་རྣམས་ཀྱི་སྐྱེ་བ་འདིར་རྙེད་མི་འགྱུར་ཞིང༌། །
ས་བོན་སྲིད་མཐར་ཐུག་པར་རབ་ཏུ་སྐྱེ་བ་ཉིད་དུ་འགྱུར། ། ཞེས་པའོ། ། གཉིས་པ་གཞན་སྐྱེ་དགག་པ་ལ། རྒྱུ་འབྲས་གཞན་ཡིན་ན་དུས་མཉམ་དུ་ཐལ་བ་དང༌། སྔ་ཕྱི་བ་ལ་གཞན་སྐྱེ་མི་འཐད་པའོ། ། དང་པོ་ནི། ཇི་སྐད་དུ། མྱུ་གུ་ས་བོན་དང་ནི་དུས་མཉམ་ཡོད་པ་མ་ཡིན་ཏེ། ། གཞན་ཉིད་མེད་པར་ས་བོན་གཞན་པ་ཉིད་དུ་ག་ལ་འགྱུར། ། ཞེས་པའོ། །
གཉིས་པ་ལ། དེ་ཁོ་ན་ཉིད་དུ་དང༌། ཐ་སྙད་དུ་དགག་པའོ། ། དང་པོ་ནི། ཇི་སྐད་དུ། གཞན་ལ་རྟེན་ནས་གལ་ཏེ་གཞན་ཞིག་འབྱུང་བར་འགྱུར་ན་ནི། ། འོ་ན་མེ་ལྕེ་ལས་ཀྱང་མུན་པ་འཐུག་པོ་འབྱུང་འགྱུར་ཞིང༌། ། ཐམས་ཅད་ལས་ཀྱང་ཐམས་ཅད་སྐྱེ་བར་འགྱུར་ཏེ་གང་གི་ཕྱིར། ། སྐྱེད་པར་བྱེད་པ་མ་ཡིན་མ་ལུས་ལ་ཡང་གཞན་ཉིད་མཚུངས། ། ཞེས་གསུངས་སོ། །
གཉིས་པ་ནི། ཇི་སྐད་དུ། གང་ཕྱིར་འཇིག་རྟེན་ས་བོན་ཙམ་བཏབ་ནས། ། བདག་གིས་བུ་འདི་སྐྱེད་ཅེས་སྨྲ་བྱེད་ཅིང༌། ། ཤིང་ཡང་གཙུགས་སོ་སྙམ་དུ་རྟོག་དེས་ན། ། གཞན་ལས་སྐྱེ་བ་འཇིག་རྟེན་ལས་ཀྱང་མེད། ། ཅེས་གསུངས་སོ། ། འདིར་བོད་ཕྱི་མ་དག་ན་རེ། རང་རྒྱུད་པས་ཐ་སྙད་དུ་གཞན་སྐྱེ་ཁས་ལེན་པ་ཡིན་ནོ། ། ཞེས་ཟེར་བ་དེ་དག་ནི་དེའི་འདོད་པ་མ་ཤེས་པ་ཡིན་ཏེ།
རྒྱུ་འབྲས་རྫས་གཞན་ཐ་སྙད་དུ་ཡང་རང་ལུགས་ཀྱི་ཚད་མས་གྲུབ་པར་མི་བཞེད་པའི་ཕྱིར། འོན་ཀྱང་འཇིག་རྟེན་པས་རྒྱུ་འབྲས་རྫས་གཞན་དུ་ཁས་བླངས་སོ། ། ཞེས་གསུང་བ་ཡིན་ཞིང༌། དེ་ཉིད་རང་ལུགས་ལ་ཁས་ལེན་པ་མ་ཡིན་ཏེ། རང་ལུགས་ཀྱི་ཀུན་རྫོབ་འཇོག་ཚུལ་ལ་ཡང་དེ་ཁས་མི་ལེན། དོན་དམ་པའི་འཇོག་ཚུལ་ལ་ཡང་ཁས་མི་ལེན་པའི་ཕྱིར། དང་པོ་ཁས་མི་ལེན་ཏེ། ཀུན་རྫོབ་ནི་མ་བརྟགས་གཅིག་པུ་ཉམས་དགའ་བ་ཉིད་ཀྱི་ཚུལ་དུ་ཁས་ལེན་པ་ཡིན་གྱི་རྫས་གཅིག་དང་ཐ་དད་ལ་སོགས་པའི་དཔྱད་པ་བཅུག་ནས་ཁས་མི་ལེན་པའི་ཕྱིར་རོ། ། སློབ་དཔོན་ཟླ་བ་ལྟར་ན་འཇིག་རྟེན་པས་ཀྱང་རྒྱུ་འབྲས་རྫས་གཞན་དུ་ཁས་བླངས་པ་མེད་དེ། འཇིག་རྟེན་གྱི་ལྷན་ཅིག་སྐྱེས་པའི་བློས་ནི་གཅིག་དང་ཐ་དད་ལ་སོགས་པའི་དཔྱད་པ་མི་འཇུག་པར་ས་བོན་ལས་མྱུ་གུ་སྐྱེ་བ་ཙམ་ཞིག་ཁས་ལེན་པའི་ཕྱིར་རོ། །
ཞེས་བཞེད་པ་ཡིན་ནོ། ། མདོར་ན། ཐལ་འགྱུར་བའི་ལུགས་ཀྱིས། འཇིག་རྟེན་གྱི་ལྷན་ཅིག་སྐྱེས་པའི་རྟོག་པ་ལ་གང་གྲགས་པ་དེ་ཉིད་ཀུན་རྫོབ་ཀྱི་བདེན་པར་འཇོག་པ་དང༌། རང་རྒྱུད་པས་འཇིག་རྟེན་དང་གྲུབ་མཐའ་སྨྲ་བས་སྒྲོ་མ་བཏགས་པའི་རྟེན་ཅིང་འབྲེལ་བར་འབྱུང་བ་སྣང་ཙམ་ལ་ཀུན་རྫོབ་ཀྱི་བདེན་པར་བཞག་པ་དེ་གཞིར་འཇོག་པ་ཤེས་པར་བྱས་ནས། རང་རྒྱུད་པ་ལྟར་ན། འཇིག་རྟེན་པའི་རྟོག་པ་ལྷན་སྐྱེས་ཀྱིས་གཞན་སྐྱེ་ཁས་བླངས་ཀྱང་རང་ལུགས་ཀྱི་ཀུན་རྫོབ་བདེན་པ་ལ་རིགས་པས་དཔྱད་པའི་ཉེས་པ་མེད་པ། ཐལ་བ་པ་ལྟར་ན་འཇིག་རྟེན་པས་དེ་ལྟར་མཐའ་གཅིག་ཏུ་ཁས་བླངས་ན་ཐ་སྙད་ཀྱི་བདེན་པ་ལས་ཉམས་པའི་ཉེས་པ་ཡོད་པར་བཞེད་པ་ཡིན་ནོ། ། དེ་སྐད་དུ་ཡང༌། དབུ་མ་སྣང་བ་ལས།
གཞུང་ལུགས་ཀྱི་གཞན་ཉིད་མ་གྲུབ་པས་གཞན་ལས་མི་སྐྱེའོ་ཞེས་བསྟན་པར་འགྱུར་རོ་ཞེས་གསུངས་པ་ཡིན་ནོ། ། ཡང་ན་མདོ་སྡེ་སྤྱོད་པའི་དབུ་མ་པ་དག་གིས། གནས་སྐབས་སུ་གཞན་སྐྱེ་སོགས་འཇིག་རྟེན་པའི་ལུགས་ཞལ་གྱིས་བཞེས་པ་དེའི་ཚེ། དེ་དབུ་མ་པའི་རང་ལུགས་སུ་འཇོག་པ་མ་ཡིན་ཏེ། དཔེར་ན་འཇིག་རྟེན་གྲགས་སྡེ་སྤྱོད་པའི་དབུ་མ་པས་འཇིག་རྟེན་གྱི་གྲགས་པ་གནས་སྐབས་སུ་ཞལ་གྱིས་བཞེས་པ་བཞིན་ནོ། ། གསུམ་པ་གཉིས་ཀ་ལས་སྐྱེ་བ་དགག་པ་ནི། ཇི་སྐད་དུ། གཉིས་ལ་སྐྱེ་བའང་རིགས་པའི་ངོ་བོ་མ་ཡིན་གང་གི་ཕྱིར། ། བཤད་ཟིན་ཉེས་པ་དེ་དག་ཐོག་ཏུ་འབབ་པ་ཡིན་ཕྱིར་རོ། ། ཞེས་གསུངས་སོ། །
བཞི་པ་རྒྱུ་མེད་ལ་སྐྱེ་བ་དགག་པ་ནི། ཇི་སྐད་དུ། གལ་ཏེ་རྒྱུ་མེད་ཁོ་ནར་སྐྱེ་བར་ལྟ་ཞིག་འགྱུར་ན་ནི། ། དེ་ཚེ་མཐའ་དག་རྟག་ཏུ་ཐམས་ཅད་ལས་ཀྱང་སྐྱེ་འགྱུར་ཞིང༌། ། འབྲས་འབྱུང་ཆེད་དུ་འཇིག་རྟེན་འདི་ཡིས་ས་བོན་ལ་སོགས་ནི། ། བརྒྱ་ཕྲག་དག་གི་སྒོ་ནས་བསྡུད་པར་བྱེད་པར་ཡང་མི་འགྱུར། ། ཞེས་གསུངས། གཉིས་པ་ཁྱབ་པ་སྒྲུབ་པ་ནི། རང་རྒྱུད་པ་ལྟར་ན། དོན་དམ་པའི་སྐྱེ་བ་ཡིན་ན་མཐའ་བཞི་པོ་གང་རུང་གི་སྐྱེ་བ་ཡིན་པས་ཁྱབ་སྟེ།
སྐྱེ་བ་ལ་རིགས་ལས་དཔྱད་ན་རྒྱུ་ཡོད་པར་སྐྱེ་བ་དང༌། རྒྱུ་མེད་པར་སྐྱེ་བ་གཉིས་སུ་ཁ་ཚོན་ཆོད། རྒྱུ་ལ་བདག་གཞན་གཉིས་སུ་ཁ་ཚོན་ཆོད་པའི་ཕྱིར་རོ། ། རང་རྒྱུད་པས་ཐ་སྙད་དུ་མ་བརྟགས་གཅིག་པུར་ཉམས་དགའ་བའི་སྐྱེ་བ་ཁས་ལེན་ལ་དེ་གཞན་སྐྱེ་ཡིན་པར་འདོད་པ་ནི་མ་ཡིན་ཏེ། སྣང་ཙམ་གྱི་སྐྱེ་བ་དེ་ཐམས་ཅད་མཁྱེན་པའི་ཡེ་ཤེས་ཀྱིས་གཟིགས་ལ། གཞན་ལ་སྐྱེ་བ་ལ་ནི་ཐམས་ཅད་མཁྱེན་པའི་ཡེ་ཤེས་ཀྱི་གཟིགས་པ་ལོག་པའི་ཕྱིར། གཞན་དུ་ན། གཞན་སྐྱེ་དོན་དམ་དུ་ཡོད་པའི་དོན་དམ་པའི་བདེན་པ་གང་རུང་དུ་ཐལ་བར་འགྱུར་རོ། ། དེ་ལྟ་ན་ཡང་འཇིག་རྟེན་གྱི་ཐ་སྙད་ཀྱི་ངོར་གཞན་སྐྱེ་ཡོད་པ་དང་མེད་པ་ནི་ཐལ་རང་གི་ལུགས་སོ་སོ་བའོ། ། གཉིས་པ་ཐལ་འགྱུར་བའི་ལུགས་ལ་ཁྱབ་པ་སྒྲུབ་ཚུལ་ནི།
དབུ་མ་པ་རང་ལུགས་ལ་སྐྱེ་བ་ཡིན་ན་མཐའ་བཞི་པོ་གང་རུང་གི་སྐྱེ་བ་ཡིན་དགོས་ཏེ། དེ་ཡིན་ན་རིགས་པས་དཔྱད་པའི་སྐྱེ་བ་ཡིན་དགོས་ལ། དེ་ཡིན་ན་བཞི་པོ་གང་རུང་ཡིན་དགོས་པའི་ཕྱིར། དང་པོ་དགོས་ཏེ། ཀུན་རྫོབ་བདེན་པའི་སྐྱེ་བས་རང་ལུགས་ཀྱི་སྐྱེ་བའི་གོ་མི་ཆོད་པའི་ཕྱིར། དེ་མི་ཆོད་དེ། ལྷན་ཅིག་སྐྱེས་པའི་མ་རིག་པས་བཏགས་པའི་མཐའ་བཞིའི་སྐྱེ་བ་དེ་ཡང་ཀུན་རྫོབ་ཀྱི་བདེན་པར་བཞག་དགོས་པའི་ཕྱིར། དེ་དགོས་ཏེ། དེ་འདྲ་དེ་ལྷན་ཅིག་སྐྱེས་པའི་མ་རིག་པའི་ངོར་བདེན་པར་གྲུབ་པ་ཡིན་པའི་ཕྱིར། མཐའ་བཞིའི་སྐྱེ་བ་ལ་རྟོག་པ་ཀུན་བཏགས་ཀྱིས་བཏགས་པ་དང༌།
རྟོག་པ་ལྷན་སྐྱེས་ཀྱིས་བཏགས་པ་གཉིས་གཉིས་སུ་ཡོད་པའི་རྒྱུ་མཚན་ཡང༌། རྒྱུ་འབྲས་ངོ་བོ་གཅིག་ཏུ་ཞེན་པའི་རྟོག་པ་ལྷན་སྐྱེས་དང༌། ཐ་དད་དུ་ཞེན་པའི་རྟོག་པ་ལྷན་སྐྱེས་གཉིས་ཀ་དམིགས་པའི་ཕྱིར། ཇི་སྐད་དུ། གཞན་ལས་སྐྱེ་བ་འཇིག་རྟེན་ལས་ཀྱང་མེད། ། ཅེས་གསུངས་པ་དེ་ནི། མཐའ་གཅིག་པུ་དེར་མ་ངེས་པའི་དོན་ཡིན་གྱི། གཞུང་དེའི་འཕྲོས་སྔ་མ་ལས་བདག་སྐྱེ་འཇིག་རྟེན་པའི་རྟོག་པ་ལྷན་སྐྱེས་ཀྱིས་ཡོད་པར་བསལ་བའི་ཕྱིར་དང་མཐའ་བཞིའི་སྐྱེ་བ་རྟོག་པ་ལྷན་སྐྱེས་ཀྱི་འཛིན་སྟངས་ལ་མེད་ན། དེ་བཀག་པས། རང་བཞིན་གྱི་སྐྱེ་བ་མི་ཁེགས་པར་འགྱུར་རོ། །
གསུམ་པ་རྗེས་དཔག་སྐྱེད་པའི་ཚུལ་ལ་གཉིས་ཏེ། རང་རྒྱུད་པའི་ལུགས་དང༌། ཐལ་འགྱུར་བའི་ལུགས་སོ། ། དང་པོ་ནི། དོན་དམ་པར་མཐའ་བཞི་པོ་གང་རུང་ལས་སྐྱེ་བ་མེད་ན། རང་བཞིན་གྱི་སྐྱེ་བ་མེད་པས་ཁྱབ། དཔེར་ན་རུས་སྦལ་གྱི་སྤུ་བཞིན། ཕྱི་ནང་གི་དངོས་པོ་མཐའ་དག་མཐའ་བཞི་ལས་སྐྱེ་བ་མེད་པའི་ཕྱིར། རང་བཞིན་གྱི་སྐྱེ་བ་མེད་དོ་ཞེས་བྱ་བ་འདི་ནི་རྒྱུའམ་ཁྱབ་པར་བྱེད་པ་མ་དམིགས་པའི་གཏན་ཚིགས་སོ། ། གཏན་ཚིགས་འདིས་དགག་བྱ་རང་བཞིན་གྱིས་སྐྱེ་བ་ཙམ་ཞིག་བཀག་ནས།
བསྒྲུབ་བྱ་དེ་མེད་པར་ངེས་པའི་ཤེས་པ་དང་བརྗོད་པ་དག་སྒྲུབ་པར་བྱེད་པ་ཡིན་ལ་དེའི་ཕྱིར་གཏན་ཚིགས་དེ་ལ་བརྟེན་པའི་རིགས་ཤེས་རྗེས་དཔག་དེ་ལྟར་དུ་ཞེན་པར་བྱེད་པ་ཡིན་ནོ། ། གལ་ཏེ་སྟོང་མིན་ཅུང་ཟད་ཡོད། ། ཅེས་སོགས་ཀྱི་རིགས་པས་ནི། མཐར་ཞེན་པ་དེ་ཉིད་ཀྱང་བཀག་ནས་སྤྲོས་བྲལ་དུ་སྒྲུབ་པའི་ཚུལ་འོག་ནས་འབྱུང་ངོ༌། ། གཉིས་ཐལ་བ་པ་ལྟར་ན་གཏན་ཚིགས་དེ་ལྟར་འགོད་པ། བསྟན་བཅོས་ཀྱི་ཐོག་མར་བདག་ལས་མ་ཡིན། ཞེས་སོགས་ཀྱི་དོན་ནི་མ་ཡིན་ཏེ། སྐབས་དེར་མཐའ་བཞིའི་སྐྱེ་བ་མེད་པའི་དམ་བཅའ་བཞག་ནས། དེའི་ལོག་ཕྱོགས་ལ་གནོད་བྱེད་སྟོན་པའི་སྐབས་ཡིན་གྱི། མཐའ་བཞིའི་སྐྱེ་བ་ཁེགས་མ་ཟིན་པའི་ཕྱིར།
དེ་མ་ཟིན་པས་དེ་ལྟར་མི་འགོད་པའི་རྒྱུ་མཚན་ནི་དེའི་ཚེ་དེ་ལྟར་བཀོད་ན་གཞན་ལ་གྲགས་སུ་མི་རུང་བའི་ཕྱིར་དང༌། རྟགས་ཁྱབ་རྒོལ་བའི་བློ་ངོར་གྲུབ་མ་ཟིན་པའི་སྔར་གཏན་ཚིགས་དེ་ལྟར་བཀོད་ན་རང་རྒྱུད་ལས་མ་འདས་པའི་ཕྱིར། དེ་སྐད་དུ་ཡང་འཇུག་འགྲེལ་ལས་འདིར་མ་ཡིན་ཞེས་བྱ་བ་འདི་ཡོད་པ་ཉིད་ཀྱི་སྒྲུབ་བྱེད་རང་ལས་སྐྱེ་བ་དང་འབྲེལ་གྱི་ཡོད་པ་དང་ནི་མ་ཡིན་ཏེ། དེ་དགག་པ་དོན་གྱིས་གྲུབ་པའི་ཕྱིར་རོ། ། དེ་བཞིན་དུ་དམ་བཅའ་བ་གསུམ་ཅར་ལ་ཡང་སྦྱར་བར་བྱའོ། ། ཞེས་གསུངས་པས་སོ། ། དེར་དོན་གྱིས་གྲུབ་ཅེས་པ་ནི། མཐའ་བཞིར་སྐྱེ་བ་ཁེགས་པ་ན་རང་བཞིན་གྱིས་སྐྱེ་བ་མེད་པའི་དོན་གྲུབ་ཅེས་བྱ་བའི་དོན་ནོ། ། དེ་བཞིན་དུ། ཇི་སྐད་དུ།
དེ་ཉིད་དུ་ན་བདག་དང་གཞན་དང་གཉིས་ཀ་ལས་སྐྱེ་དང༌། ། རྒྱུ་ལ་མ་ལྟོས་ཡོད་མིན་པས་ན་དངོས་རྣམས་རང་བཞིན་བྲལ། ། ཞེས་པའི་དོན་ཡང༌། མཐའ་བཞིའི་སྐྱེ་བ་ཁེགས་པ་ན་རང་བཞིན་སྐྱེ་མེད་ཀྱི་དོན་རྟོགས་པའི་རྗེས་དཔག་སྐྱེས་སོ། ། དེའི་ཕྱིར་རང་བཞིན་སྐྱེ་མེད་ཀྱི་དོན་ནི་དེས་གྲུབ་ལ། དེའི་ཐ་སྙད་ནི་མི་འགྲུབ་པའི་ཕྱིར། གཞན་ལ་གྲགས་ཀྱི་སྒྲུབ་པའི་ངག་ཀྱང་བཀོད་པར་མི་བཞེད་དོ། ། ཞེས་བཤད་ན་ཡང་དགོངས་པར་སོང་ལ། ཡང་ན་གཅིག་དང་དུ་བྲལ་གྱི་སྐབས་སུ་བཤད་པ་ལྟར། གང་མཐའ་བཞི་ལས་མི་སྐྱེ་ན་རང་བཞིན་གྱིས་སྐྱེ་བ་མེད་པས་ཁྱབ།
ཅེས་སོགས་ཀྱི་ངག་ཡན་ལག་ལྔ་ལྡན་དུ་བཀོད་པས། རང་བཞིན་གྱིས་སྐྱེ་བའི་ཐ་སྙད་ཀྱང་ཁེགས་པའི་རྗེས་དཔག་སྐྱེད་པར་བྱེད་དོ། ། དེའི་ཕྱིར། དེ་དུས་ཀྱི་རིགས་ཤེས་དེས་རང་གི་གཞལ་བྱ་དེ་ལ་ཞེན་པ་དང་མཚན་མར་མི་འཛིན་པས་ཞེན་པ་དེ་འགོག་བྱེད་ཀྱི་རིགས་པ་ཕྱི་མ་ཡང་མི་དགོས་པར་བཞེད་པ་ཡིན་ནོ། ། དེ་ལྟར་གཞན་གྲགས་ཀྱི་གཏན་ཚིགས་འགོད་པ་འདི་ཡང༌། ཇི་སྐད་དུ། དེ་ཉིད་དུ་ན། ཞེས་པ་ནས། རང་བཞིན་བྲལ་ཞེས་པའི་བར་གྱི་དོན་ནོ། ། ཞེས་ཀྱང་བཤད་པར་ནུས་སོ། །
འོ་ན་ཐལ་བ་པས། གནས་ཚུལ་སེམས་པ་ལ་ཞུགས་པ་དེའི་ཚེ། དམ་བཅའ་ཁས་ལེན་ནམ་ཞེ་ན། མཐའ་བཞིའི་སྐྱེ་བ་བཀག་ཙམ་ལ་དམ་བཅའ་ཞེས་བཏགས་པ་ཡིན་གྱི། དམ་བཅའ་མཚན་ཉིད་པར་མི་བཞེད་དེ། བསྒྲུབ་བྱ་བརྗོད་པའི་ངག་མ་ཡིན་པའི་ཕྱིར་རོ། ། གསུམ་པ་ཡོད་མེད་སྐྱེ་འགོག་གི་གཏན་ཚིགས་ལ་གསུམ་ལས། དང་པོ་རྟགས་འགོད་པ་ནི། དངོས་པོ་རྣམས་ཆོས་ཅན། རང་བཞིན་གྱིས་སྐྱེ་བ་མེད་དེ།
རྒྱུ་དུས་སུ་ཡོད་པ་ཡང་མི་སྐྱེ། དེར་མེད་པ་ཡང་མི་སྐྱེ་བའི་ཕྱིར། གཉིས་པ་ལ། ཕྱོགས་ཆོས་སྒྲུབ་པ་ནི། ཇི་སྐད་དུ། བསྟན་བཅོས་ལས། གལ་ཏེ་རྒྱུ་དང་རྐྱེན་རྣམས་ཀྱི། ། ཚོགས་ལ་འབྲས་བུ་ཡོད་ན་ནི། ། ཚོགས་པ་གཟུང་དུ་ཡོད་རིགས་ན། ། ཚོགས་པ་ཉིད་ལ་གཟུང་དུ་མེད། །
ཅེས་དང༌། ཅི་སྟེ་དེ་ནི་མེད་པར་ཡང༌། ། རྐྱེན་དེ་དག་ལས་སྐྱེ་འགྱུར་ན། ། རྐྱེན་མ་ཡིན་པ་དག་ལས་ཀྱང༌། ། ཅི་ཡི་ཕྱིར་ན་སྐྱེ་མི་འགྱུར། ། ཞེས་བསྟན་བཅོས་ལས་ནི་མུ་གཉིས་ལས་མ་གསུངས་ལ། འཇུག་པར་ནི། འདི་ལ་ཡང༌། མུ་བཞི་གསུངས་ཏེ། དེ་ཉིད་ལས།
ཡོད་ན་སྐྱེད་བྱེད་ཅི་དགོས་མེད་ལའང་དེས་ནི་ཅི་ཞིག་བྱ། ། གཉིས་ཉིད་ལ་དེས་ཅིས་བྱ་གཉིས་དང་བྲལ་ལའང་དེས་ཅི་བྱ། ། ཞེས་གསུངས་ལ། འདི་ལ་རྩ་བའི་གཏན་ཚིགས་འགོད་པ་དང༌། ཚུལ་གསུམ་ཤེས་ཟིན་པའི་འོག་ཏུ་སྒྲུབ་ངག་འགོད་པར་ནི་མ་བཤད་ལ། ཐོབ་ན་སྦྱར་བར་བྱའོ། ། ཁྱབ་པ་ནི། ཕན་ཚུན་སྤངས་པའི་དངོས་འགལ་བར་དུ་ཕུང་པོ་གསུམ་པ་ཁེགས་པའི་ཕྱིར་རོ། ། དེ་ལྟར་ན། འབྲེལ་ཟླ་མ་དམིགས་པའི་གཏན་ཚིགས་ནི་གསུམ་སྟེ།
རྒྱུ་ལ་དཔྱོད་པ་རྡོ་རྗེ་གཟེགས་མ་ནི་རྒྱུ་མ་དམིགས་པ་དང༌། འབྲས་བུ་ལ་དཔྱོད་པ་ཡོད་མེད་སྐྱེ་འགོག་ནི་འབྲས་བུ་མ་དམིགས་པ་དང༌། ངོ་བོ་ལ་དཔྱོད་པ་གཅིག་དང་དུ་བྲལ་ནི་ཁྱབ་བྱེད་མ་དམིགས་པའོ། ། ཞེས་འཆད་པར་ནུས་ལ། དེ་ལྟ་ན་ཡང༌། རྣམ་འགྲེལ་མཛད་པའི་གཞུང་ལས། རྒྱུ་དང་ཁྱབ་པར་བྱེད་པ་མ་དམིགས་པ་ནི་གཉིས་ཀའི་ཡང་གཏན་ཚིགས་སོ། ། ཞེས་གསུངས་ལ། རང་རྒྱུད་པའི་སྐབས་འདིར་ནི་གཉིས་པོ་དེ་ཐ་སྙད་འབའ་ཞིག་སྒྲུབ་ཁོ་ནའོ། ། གསུམ་པ་འགལ་ཟླ་དམིགས་པ་རྟེན་འབྲེལ་གྱི་གཏན་ཚིགས་ལ།
རྟགས་དགོད་པ་སོགས་གསུམ་མོ། ། དང་པོ་ནི་སྣང་བ་ཙམ་འདི་ཆོས་ཅན། རང་བཞིན་གྱིས་མེད་དེ། རྟེན་ཅིང་འབྲེལ་བར་འབྱུང་བ་ཡིན་པའི་ཕྱིར། སྒྱུ་མ་བཞིན་ནོ། ། ཡང༌། ལྷ་དང་སྐྱེ་བ་སྔ་ཕྱི་སོགས་ཆོས་ཅན། ཐ་སྙད་དུ་ཡང་མེད་པ་མ་ཡིན་ཏེ། རྟེན་ཅིང་འབྲེལ་བར་འབྱུང་བ་ཡིན་པའི་ཕྱིར། རང་རྒྱུད་པ་ལྟར་ན།
སྔ་མ་དགག་པའི་གཏན་ཚིགས་དང༌། ཕྱི་མ་སྒྲུབ་པའི་གཏན་ཚིགས་སོ། ། ཐལ་བ་པ་ལྟར་ན། གཉིས་ཀ་ཡང་དགག་པའི་གཏན་ཚིགས་ཡིན་ཏེ། དགག་བྱ་རང་བཞིན་གྱིས་ཡོད་པ་དང༌། ཐ་སྙད་ཀྱི་མེད་པ་གཉིས་ཀ་གང་བཀག་ཀྱང༌། དེའི་ཤུལ་དུ་ཆོས་གཞན་མི་འཕེན་པའི་ཕྱིར་རོ། ། དེ་ཡང་མེད་པ་བཀག་ཤུལ་དུ་ཡོད་པ་དང༌། ཡོད་པ་བཀག་ཤུལ་དུ་མེད་པ་འཕེན་པ་ནི། དངོས་པོར་སྨྲ་བ་དང༌།
དབུ་མ་རང་རྒྱུད་པས་ཀྱང༌། བདེན་འཛིན་གྱི་སྤྲོས་པ་གཅོད་པའི་རིགས་པ་འཆད་པ་སྐབས་སུ་བབ་པ་དེའི་ཚེ་ཡིན་གྱི། ཐལ་འགྱུར་བའི་ལུགས་ནི། གནས་སྐབས་ཐམས་ཅད་དུ་མ་ཡིན་ནོ། ། གཉིས་པ་ཚུལ་སྒྲུབ་པ་ལ། ཕྱོགས་ཆོས་སྒྲུབ་པ་དང༌། ཁྱབ་པ་སྒྲུབ་པའོ། ། དང་པོ་ལ། རྟེན་འབྲེལ་གྱི་མཚན་ཉིད་ནི་ལྟོས་ནས་གྲུབ་པའོ། ། དབྱེ་ན་གཉིས་ཏེ།
ངོ་བོ་ལྟོས་པ་དང༌། རྣམ་འཇོག་ལྟོས་པའོ། ། དེ་གཉིས་ཀྱི་མཚན་ཉིད་ནི། ཇི་སྐད་དུ། རིན་པོ་ཆེའི་ཕྲེང་བ་ལས། འདི་སྐྱེས་པས་ན་འདི་སྐྱེས་དཔེར། ། མར་མེ་སྐྱེས་པས་འོད་བཞིན་ནོ། ། འདི་ཡོད་ན་ནི་འདི་འབྱུང་དཔེར། ། ཐུང་ངུ་ཡོད་ན་རིང་པོ་བཞིན། ། ཞེས་གསུངས་སོ། །
འདི་གཉིས་གང་རུང་གིས་མ་ཁྱབ་པའི་ཤེས་བྱ་མི་སྲིད་པའི་ཕྱིར། ཆོས་ཐམས་ཅད་རྟེན་འབྲེལ་དུ་གྲུབ་བོ། ། བོད་ཀྱི་སློབ་དཔོན་ཁ་ཅིག རྟེན་འབྲེལ་ལ་འདུས་བྱས་ཀྱིས་ཁྱབ་པར་འདོད་པ་ནི་དབུ་མའི་ལུགས་མ་ཡིན་ཏེ། ཇི་སྐད་དུ། བསྟན་བཅོས་ལས། རྟེན་ཅིང་འབྲེལ་འབྱུང་མ་གཏོགས་པའི། ། ཆོས་འགའ་ཡོད་པ་མ་ཡིན་པ། ། ཞེས་གསུངས་སོ། ། མངོན་པ་ཀུན་ལས་བཏུས་ལས།
རྟེན་འབྲེལ་གྱི་མཚན་ཉིད་རྐྱེན་གསུམ་ལས་སྐྱེས་པར་གསུངས་པ་དེ་ནི། དངོས་པོ་སྨྲ་བའི་ལུགས་ཡིན་པས། འདི་ཁུངས་སུ་མི་རུང་ངོ༌། ། གཉིས་པ་ཁྱབ་པ་སྒྲུབ་པ་ལ། དབུ་མ་པ་ཆེན་པོ་རྨ་བྱའི་གསུང་གི ། རང་བཞིན་གཞིར་བྱས་པ་ལ་རྟེན་འབྱུང་དགག་པ་དང༌། རྟེན་འབྱུང་གཞིར་བྱས་པ་ལ་རང་བཞིན་དགག་པའོ། ། དང་པོ་ལ། རང་བཞིན་ཞེས་པ་ནི། ཁྱད་པར་གསུམ་དང་ལྡན་པ་ཡིན་ཏེ།
ངོ་བོ་རྐྱེན་གྱིས་མ་སྐྱེད་པ་དང༌། རྣམ་འཇོག་གཞན་ལ་མ་ལྟོས་པ་དང༌། དངོས་པོ་གཞན་དུ་མི་འགྱུར་བའོ། ། དེ་སྐད་དུ་ཡང༌། རང་བཞིན་དག་ནི་བཅོས་མིན་དག ། གཞན་ལ་ལྟོས་པ་མེད་པ་ཡིན། ། རང་བཞིན་གཞན་དུ་འགྱུར་བ་ནི། ། ནམ་ཡང་འཐད་པ་མ་ཡིན་ནོ། ། ཞེས་གསུངས་སོ། ། འདི་ལ་གཉིས་ཏེ།
ཀུན་རྫོབ་ཀྱི་རང་བཞིན་དང༌། དོན་དམ་པའི་རང་བཞིན་ནོ། ། དང་པོ་ནི་མེའི་ཚ་བ་དང༌། ཆུའི་གཤེར་བ་བཞིན་ནོ། ། ཀུན་རྫོབ་ཀྱི་རང་བཞིན་དེ་ལ། ཀུན་རྫོབ་ཀྱི་རྟེན་འབྲེལ་མི་རུང་བའི་ཚུལ་ནི། མེའི་ཚ་བ་དེ་ངོ་བོ་རྐྱེན་གྱིས་སྐྱེད་ན་ཆུའི་ཚ་བ་བཞིན་དུ་ཐལ་བར་འགྱུར་བ་དང༌། རྣམ་འཇོག་གཞན་ལ་ལྟོས་ན་སྔ་ཕྱིའམ་རིང་ཐུང་བཞིན་དུ་གཞན་ལ་ལྟོས་ནས་ཚ་བ་ཉིད་དུ་བཞག་པར་ཐལ་བ་དང༌། དངོས་པོ་གཞན་དུ་འགྱུར་ན། སྐབས་འགའ་ཞིག་ཏུ་མི་ཚ་བར་ཐལ་བའི་ཕྱིར་རོ། །
དེ་ལྟར་བཤད་པ་དེ་ཡང༌། འཇིག་རྟེན་གྱི་ངོར་དཔེ་སྒྲུབ་པ་ཡིན་གྱི། དབུ་མ་པ་རང་གི་ལུགས་ལ་ནི། དེ་དེའི་རང་བཞིན་མ་ཡིན་ཏེ། ངོ་བོ་རྐྱེན་གྱིས་སྐྱེད་པ་ལ་སོགས་པའི་ཕྱིར་རོ། ། གཉིས་པ་དོན་དམ་པའི་རང་བཞིན་ལ་གཉིས་ཏེ། རང་བཞིན་དངོས་དང༌། རང་བཞིན་མེད་པ་ལ་རང་བཞིན་དུ་སྒྲོ་བཏགས་པའོ། ། དང་པོ་ནི། རིགས་པས་དཔྱད་བཟོད་ལ་བྱ་ལ།
དེ་ལ་ནི་རྟེན་འབྲེལ་མི་རུང་སྟེ། གཞན་ལ་མི་ལྟོས་ན་རྟེན་འབྲེལ་དུ་འགལ་བའི་ཕྱིར། གཉིས་པ་ནི། ཆོས་རྣམས་ཀྱི་གནས་ལུགས་སྟོང་པ་ཉིད་ལ་རང་བཞིན་ཞེས་བྱ་བའི་ཐ་སྙད་ཀྱིས་བཏགས་པ་དེ་ནི་རང་བཞིན་དངོས་མ་ཡིན་ཏེ། རང་བཞིན་མེད་པ་ལ་དེའི་ཐ་སྙད་བྱས་པའི་ཕྱིར། ཐ་སྙད་དེ་གང་གིས་བྱས་ན། རང་བཞིན་མེད་པ་དེ་འཛིན་པའི་རྟོག་པ་འཁྲུལ་པས་བྱས་པ་ཡིན་ཏེ། མངོན་སུམ་གྱིས་གཞལ་བའི་གནས་ལུགས་སྟོང་པ་ཉིད་དེ་ནི་ཐ་སྙད་ལས་འདས་པའི་ཕྱིར། དེ་ཡང་གནས་ཚུལ་སེམས་པ་ལ་ཞུགས་ཤིང༌། དེ་སེམས་པ་མཐར་མ་ཐུག་པ་དེར་ནི་རང་བཞིན་མེད་པ་ཞེས་བྱ་བའི་ཐ་སྙད་དེ་ལ་ཡང༌།
རང་བཞིན་འགོག་དགོས་ལ། དེ་ཡང་རྟེན་འབྲེལ་གྱི་རྟགས་ལས་འོས་གཞན་མེད་པས། དེའི་ཕྱིར་རང་བཞིན་མེད་པ་ལ་རྟེན་འབྲེལ་འགོག་པའི་གཏན་ཚིགས་མེད་དོ། ། གཉིས་པ་རྟེན་འབྲེལ་ལ་རང་བཞིན་དགག་པ་ལ་གསུམ་སྟེ། རྣམ་འཇོག་ལྟོས་པ་ཕན་ཚུན་བརྟེན་པ་དགག ངོ་བོ་ལ་ལྟོས་པ་གྲུབ་མ་གྲུབ་བརྟགས་ནས་དགག དེ་གཉིས་ཀ་དུས་མཉམ་པ་དང་མི་མཉམ་པ་ལ་བརྟགས་ནས་དགག་པ་དང་གསུམ་གསུངས་སོ། ། དང་པོ་ནི། ཇི་སྐད་དུ། བསྟན་བཅོས་ལས།
གལ་ཏེ་དངོས་པོ་གང་ལྟོས་གྲུབ། ། དེ་གཉིས་ལ་ཡང་ལྟོས་ནས་ནི། ། ལྟོས་བྱ་གང་ཡིན་དེ་གྲུབ་ན། ། གང་ལ་ལྟོས་ནས་གང་ཞིག་གྲུབ། ། ཅེས་གསུངས་སོ། ། གཉིས་པ་ནི། ཇི་སྐད་དུ། དངོས་པོ་ལྟོས་གྲུབ་གང་ཡིན་པ། ། དེ་མ་གྲུབ་ན་ཇི་ལྟར་ལྟོས། ། ཅི་སྟེ་གྲུབ་ལ་ལྟོས་བྱས་ན། །
འདི་ནི་ལྟོས་པར་མི་རིགས་སོ། ། ཞེས་གསུངས་སོ། ། གསུམ་པ་ནི། འདོད་ཆགས་དང་ནི་ཆགས་པ་དང༌། ། ལྷན་ཅིག་ལྷན་ཅིག་མིན་མི་འགྲུབ། ། འདོད་ཆགས་བཞིན་དུ་ཆོས་རྣམས་ཀུན། ། ལྷན་ཅིག་ལྷན་ཅིག་མིན་མི་འགྲུབ། ། ཅེས་གསུངས་སོ། ། གསུམ་པ་ནི། གང་རྟེན་ཅིང་འབྲེལ་བར་འབྱུང་བ་ཡིན་ན།
རང་བཞིན་མེད་པས་ཁྱབ། དཔེར་ན་སྒྱུ་མ་དང་རྨི་ལམ་ལ་སོགས་པ་བཞིན། བྱིས་པ་དང་འཕགས་པའི་ཐ་སྙད་ལ་གྲགས་པའི་དོན་དམ་པའི་བདེན་པ་རྣམས་ཀྱང་རྟེན་ཅིང་འབྲེལ་བར་འབྱུང་བ་ཡིན་པའི་ཕྱིར་རང་བཞིན་མེད་དོ། ། ཞེས་བྱ་བའི་རྟགས་ལ་བརྟེན་ནས་རྗེས་དཔག་བསྐྱེད་པར་བྱེད་དོ། ། རང་རྒྱུད་པ་ལྟར་ན། གཏན་ཚིགས་འདི་འགོད་པའི་དུས་ཕྱོགས་ཆོས་ཁས་ལེན་ཡང༌། ཐལ་བ་པ་ལྟར་ན། གཞན་གྲགས་ཡིན་པའི་ཕྱིར། ཕྱོགས་ཆོས་རང་ལུགས་ཀྱི་ཚད་མས་གྲུབ་པར་ཁས་མི་ལེན་ནོ། ། དེའི་ཚེ་གནས་ཚུལ་སེམས་པ་མཐར་ཐུག་པ་དེའི་ཚེ་ན།
རྟེན་འབྲེལ་ཙམ་དང་རང་བཞིན་མེད་པ་དང༌། སྟོང་པ་ཉིད་ལ་སོགས་པར་ཡང་ཁས་ལེན་པ་མ་ཡིན་ནོ། ། ལྔ་པ་མུ་བཞི་སྐྱེ་འགོག་ནི། ཇི་སྐད་དུ། སློབ་དཔོན་ཡེ་ཤེས་སྙིང་པོས། དུ་མས་དངོས་པོ་གཅིག་མི་བྱེད། ། དུ་མས་དུ་མ་བྱེད་མ་ཡིན། ། གཅིག་གིས་དུ་མའི་དངོས་མི་བྱེད། ། གཅིག་གིས་གཅིག་བྱེད་པ་ཡང་མིན། ། ཞེས་གསུངས་པ་ལ།
བདེན་གཉིས་རྣམ་འབྱེད་ཅེས་བྱ་བའི་བསྟན་བཅོས་དེར་ནི་བདེན་མེད་སྒྲུབ་བྱེད་ཀྱི་རང་རྒྱུད་ཀྱི་གཏན་ཚིགས་ལས་གཞན་མ་བཤད་དོ། ། འདི་ཉིད་ནི་བྱང་ཆུབ་སེམས་དཔའི་སྤྱོད་པ་ལ་འཇུག་པ་ལས་ཀྱང་འབྱུང་ངོ༌། ། དེ་ལྟར་བདེན་གྲུབ་ཀྱི་མཚན་མ་འགོག་བྱེད་ཀྱི་རིགས་པ་བཤད་ཟིན་ནས། གཉིས་པ་བདེན་སྟོང་གི་མཚན་མ་འགོག་བྱེད་ཀྱི་རིགས་པ་ནི། འདི་ལྟར་འོ་ན། ཀུན་རྫོབ་བདེན་འཛིན་གྱི་འཛིན་སྟངས་ཀྱི་གཟུང་བྱ་གང་ཡིན་པ་དེ་དང༌། དེའི་དམིགས་པར་གྱུར་པའི་ཆོས་ཅན་རྟེན་འབྲེལ་སྣ་ཚོགས་པ་དེ་ཡང་རིགས་པས་དཔྱད་པའི་ཚེ་ཡོད་པ་མ་ཡིན་པ་དེ་ལྟ་ན། དེ་དང་དེས་སྟོང་པའི་སྟོང་ཉིད་དེ་ཡོད་པར་ཁས་ལེན་ནམ་ཞེ་ན། བཤད་པ། སྤྱིར་སྟོང་པ་ཉིད་རྟོགས་པའི་ཡེ་ཤེས་ཀྱིས་སྟོང་ཉིད་ཡོད་པར་གཟུང་ངོ་ཞེས་དང༌།
དེར་གཞལ་ལོ་ཞེས་པ་ནི། གནས་སྐབས་ཐམས་ཅད་དུ་བརྗོད་པར་མི་བྱ་ལ་དེ་ལྟ་ན་ཡང་བར་དུ་བདག་བཟློག་པའི་རིགས་པ་དབང་བཙན་པར་བྱས་པ་དེའི་ཚེ་ན་ནི། ཤེས་བརྗོད་ཀྱི་ཐ་སྙད་འདོགས་པ་ན་དེ་ཡོད་དོ་ཞེས་དང༌། དེ་དོན་དམ་པའི་བདེན་པ་ཡིན་ནོ་ཞེས་ཁས་ལེན་པར་བྱེད་ལ། ཐ་མ་སྤྲོས་ཀུན་བཟློག་པ་དེའི་ཚེ་ན་ནི། དེ་འདྲ་དེ་དོན་དམ་པའི་བདེན་པ་ལྟ་ཞོག ཡོད་པ་ཙམ་དུ་ཡང་ཁས་མི་ལེན་པས། དེ་དེ་ཡིན་པ་འགོག་བྱེད་ཀྱི་རིགས་པ་ནི། འདི་ལྟར་དགག་བྱ་བདེན་གྲུབ་བཀག་པའི་བདེན་སྟོང་དེ་ཁྱད་གཞིར་བཟུང་ནས་གང་དུ་གྲུབ་དཔྱོད་པའི་རིགས་ངོར་དེ་ཆོས་ཅན། དེ་བཀག་ཤུལ་དུ་འཕངས་པའི་བདེན་སྟོང་ཡོད་པ་མ་ཡིན་ཏེ།
དགག་བྱེད་ཡོད་པ་མ་ཡིན་པའི་ཕྱིར་རོ། ། དཔེར་ན་མོ་གཤམ་གྱི་བུ་ཡོད་པ་མ་ཡིན་ན། དེའི་ཤི་བ་ཡོད་པ་མ་ཡིན་པ་བཞིན་ནོ། ། དེ་སྐད་དུ་ཡང༌། དགག་བྱ་ཡོད་པ་མ་ཡིན་པས། ། ཡང་དག་ཏུ་ན་བཀག་མེད་གསལ། ། ཞེས་གསུངས་སོ། ། དེ་ཡང་ཇི་སྐད་དུ། གལ་ཏེ་སྟོང་མིན་ཅུང་ཟད་ཡོད། ། ཅེས་སོགས་གསུངས་པ་དེ་ཉིད་དོ། །
གཞན་དག གཞུང་འདིས་སྟོང་ཉིད་བདེན་གྲུབ་འགོག་པ་ཡིན་ནོ། ། ཞེས་ཟེར་བ་དེ་ཡང་མ་ཡིན་ཏེ། རིགས་པ་འདི་འཆད་པ་སྐབས་སུ་བབ་པ་དེའི་ཚེ་ན། ཁྱབ་བྱེད་བདེན་གྲུབ་ཁེགས་ཟིན་པའི་ཕྱིར་རོ། ། དེ་ལྟར་ན། རྟེན་འབྲེལ་སྣ་ཚོགས་སུ་སྣང་བ་འདི་བདེན་པར་ཡོད་མེད་ཀྱི་སྤྲོས་པ་དང་བྲལ་བ་ཡིན་ནོ། ། གསུམ་པ་སྤྲོས་བྲལ་གྱི་མཚན་མ་འགོག་བྱེད་ཀྱི་རིགས་པ་ནི། འོ་ན་སྤྲོས་བྲལ་མངོན་སུམ་དུ་རྟོགས་པའི་མཉམ་བཞག་ཡེ་ཤེས་ཀྱིས་སྤྲོས་བྲལ་གྱི་མཚན་མ་མི་འཛིན་མོད། ཤེས་བརྗོད་ཀྱི་ཐ་སྙད་འདོགས་པ་དེའི་ཚེ།
དེ་ཉིད་སྤྲོས་བྲལ་དུ་ཁས་ལེན་ནུས་སམ་ཞེ་ན། གནས་ཚུལ་ལ་སེམས་པ་མཐར་མ་ཐུག་པའི་ཚེ་དེ་ལྟར་ཁས་ལེན་ནུས་མོད། མཐར་ཐུག་པའི་ཚེ་ནི་འདི་ལྟར། སྤྲོས་བྲལ་ཁྱད་གཞིར་བཟུང་ནས་ཡོད་མེད་དཔྱོད་པའི་རིགས་པ་དེའི་ངོར་ཆོས་ཅན་སྤྲོས་པ་ཐམས་ཅད་བཀག་ཤུལ་དུ་འཕངས་པའི་སྤྲོས་བྲལ་ཞེས་བྱ་བ་དེ་ཡང་ཡོད་པ་མ་ཡིན་ཏེ། དགག་བྱ་སྤྲོས་པ་དེ་ཡོད་པ་མ་ཡིན་པའི་ཕྱིར། ཞེས་བྱ་བའི་རིགས་པ་ལ་བརྟེན་ནས། རྟོག་པས་གང་དུ་ཡང་མི་འཛིན་ཅིང༌། སྒྲས་གང་དུ་ཡང་མ་བརྗོད་པའི་དོན་གོམས་པར་བྱས་པས་སྤྲོས་མེད་ཀྱི་ཡེ་ཤེས་ངང་གིས་སྐྱེ་བར་འགྱུར་བ་ཡིན་ནོ། ། དེ་སྐད་དུ་ཡང༌། བསྟན་བཅོས་ལས།
གཞན་ལས་ཤེས་མིན་ཞི་བ་དང༌། ། སྤྲོས་པ་རྣམས་ཀྱིས་མ་སྤྲོས་པ། ། རྣམ་རྟོག་མེད་དོན་ཐ་དད་མིན། ། དེ་ནི་དེ་ཉིད་མཚན་ཉིད་དོ། ། ཞེས་དང༌། བརྗོད་པར་བྱ་བ་བཟློག་པ་སྟེ། ། སེམས་ཀྱི་སྤྱོད་ཡུལ་བཟློག་པས་སོ། ། ཞེས་གསུངས་པ་ཡིན་ནོ། ། གཉིས་པ་ཐལ་འགྱུར་བའི་ཐུན་མོང་མ་ཡིན་པའི་རིགས་པ་བཤད་པ་ལ་འོ་ན་ཅི། དབུ་མ་ཐལ་འགྱུར་བ་དག་གནས་ཚུལ་གྱི་དོན་སེམས་པ་ལ་ཞུགས་པ་དེའི་ཚེ།
བསྒྲུབ་པར་བྱ་བ་དང༌། དམ་བཅའ་བ་དང༌། ཁས་ལེན་པ་གང་ཡང་མི་བཞེད་ན། ལུང་དང་རིགས་པ་ལ་བརྟེན་ནས་གནས་ལུགས་ཀྱི་དོན་རྟོགས་པའི་ལྟ་བ་སྐྱེད་པའི་རིགས་པ་ཇི་ལྟ་བུ་ཞེ་ན། དེའི་རིགས་པ་ནི་གཉིས་ཏེ། ཚུལ་གསུམ་པ་ཅན་གྱི་རྟགས་ལ་བརྟེན་ནས་རྗེས་དཔག་སྐྱེད་པའི་རིགས་པ་དང༌། འཁོར་གསུམ་ཚང་བའི་ཐལ་འགྱུར་ལ་བརྟེན་ནས་གཞན་གྱི་ལོག་རྟོག་སེལ་བའི་རིགས་པའོ། ། དང་པོ་ལ། ཚུལ་གསུམ་ཚང་བ་ནི་གཞུང་གཞན་ལས། གཉིས་ཀ་ལ་རབ་ཏུ་གྲུབ་པ་ནི་སྒྲུབ་བྱེད་དོ། །
ཞེས་འབྱུང་ཡང་ལུགས་འདི་ལ་ནི་རྒོལ་བ་གང་གི་རྒྱུད་ལ་རྗེས་དཔག་སྐྱེད་དགོས་པའི་རྒོལ་བ་དེའི་བློ་ངོར་གཏན་ཚིགས་དེའི་ཚུལ་གསུམ་རྒོལ་བ་དེ་ཉིད་ལ་གྲགས་པའི་ཚད་མས་གྲུབ་པ་ཙམ་གྱིས་ཆོག་པ་ཡིན་གྱི། དབུ་མ་པ་ཡི་ལུགས་ཀྱི་ཚད་མས་དེ་གསུམ་གྲུབ་དགོས་པ་མ་ཡིན་ཏེ། དོན་དམ་པའི་ཚད་མས་ཀུན་རྫོབ་ཀྱི་བདེན་པ་མི་འཇལ་བའི་ཕྱིར། དེས་ན་གཏན་ཚིགས་འདི་ལ་གཞན་ལ་གྲགས་ཀྱི་གཏན་ཚིགས་དང༌། རྗེས་དཔག་ཅེས་ཚིག་གསལ་འཇུག་གཉིས་ལས་འབྱུང་ངོ༌། ། དེ་ཇི་ལྟར་འགོད་པའི་ཚུལ་ནི་གོང་དུ་བཤད་ཟིན་པ་ལྟར། ཚུལ་གསུམ་རྒོལ་བའི་བློ་ཡུལ་དུ་ཚང་བར་བྱས་ནས་དེའི་འོག་ཏུ་གཏན་ཚིགས་འགོད་པ་ཡིན་གྱི། དེའི་སྔ་རོལ་ཏུ་རྩ་བའི་གཏན་ཚིགས་འགོད་པ་ནི་མ་ཡིན་ཏེ། དེའི་ཚེ་གཏན་ཚིགས་དེའི་ཚུལ་གསུམ་དབུ་མ་པ་རང་གི་ཚད་མས་མི་འགྲུབ་ཅིང༌། རྒོལ་བ་གཞན་གྱི་ངོར་ཡང་གྲུབ་མ་ཟིན་པའི་ཕྱིར་ཏེ།
ཇི་སྐད་དུ། གཞན་ཕྱིར་མ་ཤེས་རྒྱུད་ལ་སྐྱེས་པ་བཞིན། ། ཞེས་དང༌། རང་གྲགས་མ་སྐྱེས་གཏན་ཚིགས་ཀྱིས་གནོད་པ། ། ཞེས་པའི་སྐབས་ནས་འབྱུང་བ་བཞིན་དང༌། དེ་ཉིད་དུ་ན་བདག་དང་གཞན་དང་གཉིས་ཀ་ལས་སྐྱེ་དང༌། ། རྒྱུ་ལ་མ་ལྟོས་ཡོད་མིན་པས་ན་དངོས་རྣམས་རང་བཞིན་བྲལ། ། ཞེས་འབྱུང་བ་ལྟ་བུའོ། ། དེ་ཡང་འདི་ལྟར། མཐའ་བཞི་པོ་གང་རུང་ལས་མི་སྐྱེ་ན་རང་བཞིན་གྱིས་སྐྱེ་བ་མེད་པས་ཁྱབ།
དཔེར་ན་ཐལ་བའི་རལ་པ་བཞིན། མྱུ་གུ་ཡང་མཐའ་བཞི་སྐྱེ་བ་དང་བྲལ་བས་རང་བཞིན་གྱིས་སྐྱེ་བ་མེད་དོ། ། ཞེས་བཀོད་པ་དེའི་ཚེ་ན་ཆོས་ཅན་དང་ཕྱོགས་ཀྱི་ཆོས་དང་ཁྱབ་འབྲེལ་གསུམ་ཀ་རང་ལུགས་ལ་ཁས་ལེན་པ་མ་ཡིན་ཏེ། གནས་ཚུལ་སེམས་པ་ལ་ཞུགས་པ་དེའི་ཚེ། ཀུན་རྫོབ་ཀྱི་དངོས་པོ་ཅི་ཡང་ཁས་མི་ལེན་པའི་ཕྱིར་རོ། ། དེའི་ཤེས་བྱེད་ཀྱང་རང་བཞིན་གྱི་སྐྱེ་བ་བཀག་ཤུལ་དུ། རང་བཞིན་སྐྱེ་མེད་ཁས་བླངས་ན་སྨན་ཉིད་དུག་ཏུ་སོང་བ་དང་འདྲ་བར་གསུངས་པའི་ཕྱིར་དང༌། ཀུན་རྫོབ་ཀྱི་གནས་ཚུལ་སེམས་པ་ལ་ཞུགས་པ་དེའི་ཚེ། ཆོས་ཅན་དེའི་དངོས་པོ་གང་དུ་ཡང་མ་རྙེད་པ་ཞིག་དགོས་པ་ཡིན་གྱི། དངོས་པོའམ་དངོས་མེད་གང་རུང་དུ་རྙེད་ན་རིགས་པས་དཔྱད་བཟོད་དུ་ཐལ་བའི་ཕྱིར་རོ། །
དེའི་ཕྱིར་གསུམ་ཀ་གཞན་ལ་གྲགས་པ་ཡིན་ཏེ། མྱུ་གུ་ལ་སོགས་པའི་ཆོས་ཅན་ཀུན་རྫོབ་པའི་ངོ་བོ་ནི་རྒོལ་བ་དེ་ཉིད་ཀྱི་མཚན་འཛིན་ལྷན་སྐྱེས་ཀྱི་བཟུང་བ་དེ་ཉིད་ཡིན་ལ། ཕྱོགས་ཆོས་དང༌། ཁྱབ་འབྲེལ་ནི། དབུ་མའི་རིགས་པས་རྒོལ་བ་དེའི་བློ་ངོར། ངེས་པར་འཛིན་དུ་བཅུག་པ་ཡིན་པའི་ཕྱིར། འོ་ན་ཚུལ་གསུམ་ངེས་པའི་རྟོག་པ་རྒོལ་བ་གཞན་ལ་ཆེད་དུ་གཉེར་ནས་བསྐྱེད་པ་བྱ་བ་དེ་ལྟ་ན། བསྒྲུབ་བྱ་ངེས་པའི་རྟོག་པ་ཡང་ཆེད་དུ་གཉེར་ནས་བསྐྱེད་པར་བྱ་བ་ཡིན་ནམ་ཞེ་ན། དགག་བྱ་བཀག་པ་ན་དེའི་ལོག་ཕྱོགས་ངེས་པའི་རྟོག་པ་ངང་གིས་སྐྱེ་བ་སྲིད་མོད། དེ་སྐྱེ་བ་འདིར་དགོས་པའི་གཙོ་བོ་མ་ཡིན་ཏེ།
གཞན་ལ་གྲགས་པའི་གཏན་ཚིགས་དེས་བསྒྲུབ་བྱ་ཅི་ཡང་མི་བསྒྲུབ་པའི་ཕྱིར་དང༌། བདེན་མེད་ངེས་པའི་རྟོག་པ་དེ་རྟགས་ཀྱི་ཆེད་དུ་བྱ་བའི་དགག་བྱ་ཡིན་པའི་ཕྱིར་དང༌། བདེན་མེད་ངེས་པའི་རྟོག་པ་འདིར་བསྒྲུབ་བྱར་བྱས་ན། བདེན་མེད་དེ་ཉིད་ཀྱང་རང་བཞིན་གྱིས་ཡོད་པ་མ་ཡིན་པར་སྒྲུབ་བྱེད་ཀྱི་རིགས་པ་ཕྱི་མ་དེས་ཀྱང༌། དེ་དེར་ངེས་པའི་རྟོག་པ་ཆེད་དུ་གཉེར་ནས་བསྐྱེད་བྱ་ཡིན་པར་འགྱུར་ལ། དེ་ཡང་དེ་ལྟ་ན། མཚན་འཛིན་འགོག་བྱེད་ཀྱི་དབུ་མའི་རིགས་པ་ཐུག་མེད་ཇི་ཙམ་དུ་སྦྱར་ཡང་མཚན་འཛིན་སེལ་བའི་ཐབས་མི་རྙེད་པས་སྨན་ཉིད་དུག་ཏུ་སོང་བ་ལ་སེལ་བྱེད་ཀྱི་གཉེན་པོ་མི་རྙེད་པའི་དཔེ་དང་སྦྱར་ནས་གསུངས་པའི་དགོངས་པ་དེ་ཉིད་ཡིན་པས་སོ། ། དེ་སྐད་དུ་ཡང༌། སུན་འབྱིན་པས་སུན་དབྱུང་བྱ་མ་ཕྲད་སུན་ནི་འབྱིན་བྱེད་དམ། ། འོན་ཏེ་ཕྲད་ནས་ཡིན་ཞེས་སྨྲས་ཟིན་ཉེས་པ་འདིར་གང་ལ། །
ངེས་པར་ཕྱོགས་ཡོད་དེ་ལ་འགྱུར་གྱིས་བདག་ལ་ཕྱོགས་འདི་ནི། ། ཡོད་པ་མིན་པས་ཐལ་བར་འགྱུར་བ་འདི་ནི་སྲིད་མ་ཡིན། ། ཞེས་དང༌། གལ་ཏེ་རང་གིས་བསྒྲུབ་བྱ་གོ་བྱེད་གཏན་ཚིགས་དངོས་གྲུབ་དང༌། ། དངོས་སུ་གོ་བྱ་ཉིད་འགྱུར་བསྒྲུབ་བྱའི་ངོ་བོའང་ཡོད་གྱུར་ན། ། ཕྲད་པ་ལ་སོགས་རིགས་པ་ཉེ་བར་སྦྱོར་བར་འགྱུར་ཞིག་ན། ། དེ་ཡང་ཡོད་པ་མིན་པས་ཁྱེད་ཀྱི་ཡིད་ཆད་འབབ་ཞིག་ཡིན། ། ཞེས་གསུངས་སོ། ། གལ་ཏེ་འོ་ན་ཇི་སྐད་དུ། དེ་ནི་ཡོད་པ་ཇི་ལྟར་དེ་བཞིན་འདིར་ཡང་ཤེས་རབ་གདོང༌། །
སྦྱར་བར་བྱ་ལ་ནུས་པ་མཐོང་བར་གྱུར་པའི་གཏན་ཚིགས་ནི། ། འཐད་པ་དང་བྲལ་ལས་ཀྱང་བསྒྲུབ་བྱ་རྟོགས་ཞེས་ཤེས་པར་བྱ། ། ཞེས་གསུངས་པ་མིན་ནམ་ཞེ་ན། དེ་ནི་དགག་བྱ་བཀག་ཙམ་ལ་བསྒྲུབ་བྱའི་མིང་གིས་བཏགས་པ་ཡིན་ཏེ། འཐད་པ་དང་བྲལ་ཞིང་གཏན་ཚིགས་དེ་ཉིད་ཀྱང་སྒྲུབ་བྱེད་མཚན་ཉིད་པ་མ་ཡིན་པར་བཤད་པའི་ཕྱིར། འོ་ན་དེ་ལྟར་བསྒྲུབ་བྱ་མཚན་ཉིད་པ་ཁས་མི་ལེན་དུ་ཆུག གཞན་ལ་གྲགས་ཀྱི་གཏན་ཚིགས་ཡང་དག་རྣམས་སྒྲུབ་བྱེད་མཚན་ཉིད་པར་མི་འཇོག་པ་ཅི་ཞེ་ན། བསྒྲུབ་བྱ་མི་སྒྲུབ་པའི་རྒྱུ་མཚན་གྱིས་སོ། ། དེའི་ཤེས་བྱེད་ཀྱང་ཕྱོགས་ཆོས་ངེས་པའི་རྟོག་པ་དེས་ཀྱང་མྱུ་གུའི་སྟེང་དུ་གཅིག་དང་དུ་མ་བཀག་ཙམ་གྱི་ཆ་ནས། ཕྱོགས་ཆོས་ངེས་པའི་རྟོག་པར་སོང་བ་ཡིན་གྱི།
གཅིག་དང་དུ་བྲལ་དུ་ཞེན་པའི་ཆ་ནས་དེར་འཇོག་པ་མ་ཡིན། ཁྱབ་འབྲེལ་ངེས་པའི་རྟོག་པ་དེ་ཡང་གཅིག་དང་དུ་བྲལ་ལ་རང་བཞིན་བཀག་ཙམ་དང༌། མཐའ་བཞི་གང་རུང་ལས་མི་སྐྱེ་བ་ལ་སྐྱེ་བ་བཀག་ཙམ་གྱི་ཆ་ནས་དེར་འཇོག་པ་ཡིན་གྱི། དེ་དེར་ཞེན་པའི་ཆ་ནས་དེར་འཇོག་པ་མ་ཡིན་པའི་དོན་ནོ། ། གངས་ཅན་པ་ཕྱི་མ་གང་དག གཅིག་དང་དུ་བྲལ་ལ་སོགས་པའི་གཏན་ཚིགས་བཞི་པོ་དེ་དག་གི་ཚུལ་གསུམ་རྒོལ་བ་གཉིས་ཀས་གྲུབ་པ་དང༌། དེ་ཐམས་ཅད་ཀྱིས་རང་ལུགས་ཀྱི་བསྒྲུབ་བྱ་སྒྲུབ་པ་དང༌། བསྒྲུབ་བྱ་རྟོགས་པའི་རྗེས་དཔག་གི་ངོ་བོ་ཞེན་བློ་ཡིན་པ་དང༌། ཞེན་བློ་དེ་ཉིད་རིགས་ཤེས་ཡིན་པ་དང༌། དེ་ཉིད་ཀྱིས་དོན་དམ་པའི་བདེན་པ་དངོས་སུ་གཞལ་བ་དང༌།
དེའི་དངོས་ཀྱི་གཞལ་བྱ་དེ་ཉིད་དོན་དམ་པའི་བདེན་པ་གོ་ཆོད་པོར་འདོད་པ་ལ་ཐལ་རང་གཉིས་ཀ་ཁྱད་པར་མེད་ཅིང༌། རང་རྒྱུད་དང་གཞན་གྲགས་ཀྱི་ཁྱད་པར་ནི། ཆོས་ཅན་རང་གི་མཚན་ཉིད་ཀྱིས་གྲུབ་པར་འདོད་མི་འདོད་ཀྱི་སྒོ་ནས་འབྱེད་པ་ཡིན་ནོ་ཞེས་གཏམ་དུ་བྱ་བ་རྒྱ་ཆེར་འགོད་པ་དག་སྣང་མོད། དེ་དག་གིས་ནི་བློ་གྲོས་ཀྱི་ལང་ཚོ་ཆེས་ཤིན་ཏུ་གཞོན་ནུ་མར་གྱུར་པ་དག་མགུ་བ་བསྐྱེད་པར་ནུས་ཀྱི། གསུང་རབ་ཀྱི་དོན་རྣམ་པར་དཔྱོད་པ་ལ་ཆེས་ཤིན་ཏུ་རྒན་པོའི་ན་ཚོད་དང་ལྡན་པར་གྱུར་པ་དགའ་བ་སྐྱེད་པའི་ཡན་ལག་མ་ཡིན་པས་འདིར་དོར་བ་ཡིན་ནོ། ། མདོར་ན། གཏན་ཚིགས་དེས་བསྒྲུབ་བྱ་ཆེད་དུ་གཉེར་ནས་མ་བསྒྲུབས་ཀྱང་བསྒྲུབ་བྱ་ངེས་པའི་རྟོག་པ་ངང་གིས་སྐྱེས་པ་དེ་ལ་རྗེས་སུ་དཔག་པའི་ཚད་མ་ཞེས་བྱ་ཞིང༌། དེ་ཡང་རྗེས་དཔག་མཚན་ཉིད་པ་ཡིན་མོད། ཚད་མར་འཇོག་པ་ནི་དགག་བྱ་བཀག་ཙམ་ལ་མི་སླུ་བའི་ཆ་ནས་ཡིན་གྱི། བསྒྲུབ་བྱ་རྟོགས་པའི་ཆ་ནས་མ་ཡིན་ཏེ།
དེའི་ཆ་ནས་མཚན་འཛིན་དུ་སོང་བས་སྤང་བྱ་ཡིན་པའི་ཕྱིར་ཞེས་བྱ་བ་འདི་གྲུབ་པ་ཡིན་ནོ། ། གཉིས་པ་དགག་བྱ་འགོག་པའི་ཐལ་འགྱུར་ལ། མཚན་ཉིད་ནི་འཁོར་གསུམ་རྒོལ་བའི་བློ་ངོར་ཚང་བས་རང་གང་ལ་འཕངས་པའི་རྒོལ་བ་དེའི་ལོག་རྟོག་སེལ་ནུས་པའོ། ། འཁོར་གསུམ་ནི་རྟགས་རྒོལ་བ་དེ་ཉིད་ལ་གྲགས་པའི་ཚད་མས་མ་གྲུབ་ཀྱང་ཁས་བླངས་པ་དང་ཐལ་ཆོས་ཀྱི་ལོག་ཕྱོགས་རྒོལ་བ་དེ་ཉིད་ལ་གྲགས་པའི་ཚད་མས་གྲུབ་ཅིང༌། གྲུབ་པ་ལྟར་ཁས་ཀྱང་བླངས་པའོ། ། ཁྱབ་པ་ནི་རྒོལ་བ་དེ་ཉིད་ལ་གྲགས་པའི་ཚད་མས་གྲུབ་པའོ། ། དེ་ལ་དབྱེ་ན། ཐལ་འགྱུར་མཚན་ཉིད་པ་གཞན་གྱི་དམ་བཅའ་སུན་འབྱིན་པ་འགལ་བ་བརྗོད་པའི་ཐལ་འགྱུར་དང༌། རྒྱུ་མཚན་མཚུངས་པའི་མགོ་སྙོམས་གཉིས་གཞན་གྱི་གཏན་ཚིགས་སུན་འབྱིན་པ་སྒྲུབ་བྱེད་བསྒྲུབ་བྱ་དང་མཚུངས་པའི་མ་གྲུབ་པའོ། ། དང་པོ་ནི།
ཇི་སྐད་དུ། གཟུགས་ཀྱི་རྒྱུ་ནི་མ་གཏོགས་པར། ། གཟུགས་ན་གཟུགས་ནི་རྒྱུ་མེད་པར། ། ཐལ་བར་འགྱུར་ཏེ་དོན་གང་ཡང༌། ། རྒྱུ་མེད་པ་ནི་འགའ་ཡང་མེད། ། ཅེས་གསུངས་པ་ལྟ་བུའོ། ། གཉིས་པ་ནི་ཇི་སྐད་དུ། རྒྱུ་དང་འབྲས་བུ་གཞན་ཉིད་ན། ། རྒྱུ་དང་རྒྱུ་མིན་མཚུངས་པར་འགྱུར། ། ཞེས་གསུངས་པ་ལྟ་བུའོ། །
གསུམ་པ་ལ་གཉིས་ཏེ། གཞན་གྱི་སྒྲུབ་བྱེད་འགོད་ཚུལ་བསྒྲུབ་བྱ་དང་མཚུངས་པ་དང༌། རང་ལ་སྐྱོན་འདོགས་ཚུལ་བསྒྲུབ་བྱ་དང་མཚུངས་པའོ། ། དང་པོ་ནི། ཇི་སྐད་དུ། སྟོང་པ་ཉིད་ཀྱིས་བརྩད་བྱས་ཚེ། ། གང་ཞིག་ལན་འདེབས་སྨྲ་བྱེད་པ། ། དེ་ཡིས་ཐམས་ཅད་ལན་བཏབ་མིན། ། བསྒྲུབ་པར་བྱ་དང་མཚུངས་པར་འགྱུར། ། ཞེས་གསུངས་པ་ལྟ་བུའོ། །
གསུམ་པ་ནི། ཇི་སྐད་དུ། སྟོང་པ་ཉིད་ཀྱིས་བཤད་བྱས་ཚེ། ། གང་ཞིག་སྐྱོན་འདོགས་སྨྲ་བྱེད་པ། ། དེ་ཡིས་ཐམས་ཅད་སྐྱོན་བཏགས་མིན། ། བསྒྲུབ་པར་བྱ་དང་མཚུངས་པར་འགྱུར། ། ཞེས་གསུངས་པ་ལྟ་བུའོ། ། དེ་ཡང་འགལ་བ་བརྗོད་པའི་ཐལ་འགྱུར་གྱིས་ནུས་པ་ནི་རྒྱུ་མཚུངས་པའི་མགོ་སྙོམས་ཀྱིས་འབྱིན་པས། འདི་གཉིས་ནི་གཞན་ཕྱོགས་སུན་འབྱིན་པ་ཁྱབ་འཇུག་གི་མདུང་ཐུང་ལྟ་བུའི་རིགས་པ། སྒྲུབ་བྱེད་བསྒྲུབ་བྱ་དང་མཚུངས་པ་ནི་རང་ཕྱོགས་མེད་པ་ལ་རང་ཕྱོགས་ཀྱི་མིང་བཏགས་ནས་རང་ཕྱོགས་བསྲུང་བའི་གོ་ཆ་ལྟ་བུའི་རིགས་པ།
གཞན་ལ་གྲགས་ཀྱི་རྗེས་དཔག་ནི། རྒོལ་བ་གཉིས་རྒྱུད་གཅིག་ཏུ་བྱེད་པ་དཔང་པོ་ལྟ་བུའི་རིགས་པའོ། ། ཞེས་ཞང་ཐང་སག་པ་གསུང་ངོ༌། ། ཞེས་སློབ་དཔོན་དག་འཆད་དོ། ། དོན་དེ་དག་ཀྱང་ཅུང་ཟད་རྒྱས་པར་བཤད་ན་འདི་ལྟར། གྲངས་ཅན་བདག་ལས་སྐྱེ་བར་ཁས་ལེན་པ་ལ། ཕྱི་ནང་གིས་དངོས་པོ་རྣམས་ཆོས་ཅན། སྐྱེ་བ་དོན་མེད་པར་ཐལ། རྒྱུའི་དུས་ན་ཡོད་པའི་ཕྱིར། ཞེས་པ་འགལ་བ་བསྡུད་པའི་ཐལ་འགྱུར་དང༌།
དེ་ལ་ཁྱབ་པ་མ་ངེས་ན། མངོན་པར་གསལ་བའི་དུས་ན་ཡོད་པ་སྐྱེ་མི་དགོས་ན། མི་གསལ་བའི་དུས་ན་ཡོད་པའང་སྐྱེ་མི་དགོས་ཞེས་པ་རྒྱུ་མཚན་མཚུངས་པའི་མགོ་སྙོམས་དང༌། མངོན་པར་གསལ་མི་གསལ་གྱིས་ཁྱད་པར་ཡོད་དོ་ཞེས་འབྱེད་ན། སྒྲུབ་བྱེད་བསྒྲུབ་བྱ་དང་མཚུངས་པའོ། ། ཡང་དངོས་པོར་སྨྲ་བ་གཞན་དག་གཞན་སྐྱེ་ཁས་ལེན་པ་ལ། ས་བོན་ལས་མྱུ་གུ་མི་སྐྱེ་བར་ཐལ། ས་མྱུག་གཉིས་རང་བཞིན་གྱིས་གཞན་ཡིན་པའི་ཕྱིར། ཞེས་འགལ་བ་བསྡུད་པའི་ཐལ་འགྱུར་དང༌། དེ་ལ་ཁྱབ་པ་མ་ངེས་ན།
ས་བོན་ལས་མྱུ་གུ་སྐྱེ་བ་དང༌། སྣང་བ་ལས་མུན་པ་སྐྱེ་བ་གཉིས་མཚུངས་དགོས་ཏེ། དེ་གཉིས་རང་བཞིན་གྱིས་གྲུབ་པའི་གཞན་དུ་མཚུངས་པའི་ཕྱིར། ཞེས་རྒྱུ་མཚན་མཚུངས་པའི་མགོ་སྙོམས་པ་དང༌། དེ་དང་དེ་ལ་དེ་དང་དེ་སྐྱེད་པའི་ནུས་པ་ཡོད་མེད་ཀྱི་སྒོ་ནས་འབྱེད་ན། སྒྲུབ་བྱེད་བསྒྲུབ་བྱ་དང་མཚུངས་པའོ། ། ཡང་རྒྱང་ཕན་འཇིག་རྟེན་རྒྱུ་མེད་དུ་ཁས་ལེན་པ་ལ། འཇིག་རྟེན་ཆོས་ཅན། མངོན་སུམ་གྱིས་བཟུང་དུ་མེད་པར་ཐལ། རྒྱུ་མེད་ཡིན་པའི་ཕྱིར།
ཞེས་པ་འགལ་བ་བརྗོད་པའི་ཐལ་འགྱུར་དང༌། ཁྱབ་པ་མ་ངེས་ན། ནམ་མཁའི་ཨུཏྤ་ལའི་ཁ་དོག་ཀྱང་གཟུང་དུ་ཡོད་པར་ཐལ། འཇིག་རྟེན་རྒྱུ་མེད་ཡིན་ཡང་གཟུང་དུ་ཡོད་པའི་ཕྱིར། ཞེས་པ་རྒྱུ་མཚན་མཚུངས་པའི་མགོ་སྙོམས་དང༌། དེ་གཉིས་ལ་ངོ་བོ་ཡོད་མེད་ཀྱིས་འབྱེད་ན་སྒྲུབ་བྱེད་བསྒྲུབ་བྱ་དང་མཚུངས་པའོ། ། གྲངས་ཅན་དང་གཅེར་བུ་པ་གཉིས་ཀ་ལས་སྐྱེ་བར་ཁས་ལེན་པ་ལ་ས་བོན་ལས་མྱུ་གུ་མི་སྐྱེ་བར་ཐལ། དེ་གཉིས་རང་བཞིན་གཞན་ཡིན་པའི་ཕྱིར། ཁྱབ་པ་མ་ངེས་ན། མེ་ལྕེ་ལས་མུན་པ་སྐྱེ་བར་ཐལ།
གཞན་ཡིན་ཡང་དེ་ལས་དེ་སྐྱེ་བའི་ཕྱིར། དེ་གཉིས་ལ་སྐྱེ་བའི་ནུས་པ་ཡོད་མེད་ཀྱིས་འབྱེད་ན། སྒྲུབ་བྱེད་བསྒྲུབ་བྱ་དང་མཚུངས་པའོ། ། དེ་ལྟར་ན། གཞན་གྱི་ལོག་རྟོག་དགག་པའི་ཐལ་བ་གསུམ་པོ་དེས་ཕྱོགས་ཆོས་དང་ཁྱབ་པ་གཞན་གྱི་བློ་ངོར་བསྒྲུབས་ནས། དེའི་འོག་ཏུ་གཞན་ལ་གྲགས་ཀྱི་གཏན་ཚིགས་ཀྱིས་རྗེས་དཔག་བསྐྱེད་པར་བྱེད་དོ། ། དེ་ཡང་འགལ་བ་བརྗོད་པས་ནི་ཁས་བླངས་ཀྱི་རྟགས་ལས་མི་འདོད་པའི་ཐལ་བ་འཕེན་པ་ཡིན་ལ། རྒྱུ་མཚན་མཚུངས་པའི་མགོ་སྙོམས་ཀྱིས་ཐལ་བ་དེའི་ཁྱབ་པ་གཞན་གྱི་བློ་ངོར་དཔེའི་སྟེང་དུ་ངེས་པར་བྱས་པ་ཡིན་ལ། སྒྲུབ་བྱེད་བསྒྲུབ་བྱ་དང་མཚུངས་པས་ནི། ཐལ་བ་དེ་ལྟར་འཕངས་པ་ལ་གཞན་གྱིས་ཚེར་མ་འབྱིན་མི་ནུས་པར་བསྟན་པ་ཡིན་ནོ། །
དེའི་ཕྱིར་ཐལ་འགྱུར་བའི་རིགས་པ་ནི་བཞི་པོ་དེར་གྲངས་ངེས་པ་ཡིན་ནོ། ། བོད་ཀྱི་དབུ་མ་ཐལ་འགྱུར་བ་དག་ལྡོག་པ་གཅིག་པའི་དཔུང་ཕུལ་ཞེས་བྱ་བ་གཅིག་དང་རིགས་པ་ལྔར་འཆད་ཀྱང༌། ། དེ་ལ་བོད་གཞན་དག་གི་དཔུང་ཕུལ་ཞེས་བྱ་བའི་མིང་ཉིད་ཀྱིས་མི་མཁས་པས་བྱས་པར་གོར་མ་ཆག་གོ་ཞེས་གསུང་ཡང༌། རྒྱུ་མཚན་མཚུངས་པའི་མགོ་སྙོམས་དང་དོན་ལ་ཁྱད་པར་མེད་དོ། ། འོ་ན་ཅི་གཞན་ལ་གྲགས་ཀྱི་རྗེས་དཔག་ཅེས་བྱ་བ་དེ་ཐལ་འགྱུར་དང༌། རང་རྒྱུད་གཉིས་ལས་གང་ཡིན་ཞེ་ན། བོད་ཀྱི་སློབ་དཔོན་གཞན་དག་ན་རེ། ཐལ་འགྱུར་དུ་ཁས་ལེན་དགོས་ཏེ་གཞན་དུ་ན། རང་རྒྱུད་དུ་ཐལ་བར་འགྱུར་བའི་ཕྱིར། ཞེས་གསུང་ཡང༌།
ཐལ་འགྱུར་ནི་མ་ཡིན་ཏེ། གལ་ཏེ་ཡིན་ན་ཚིག་གསལ་ལས། མིག་སོགས་ཆོས་ཅན། བདག་ལས་སྐྱེ་བ་མེད་དེ། ཡོད་པའི་ཕྱིར། ཞེས་པ་འདི་ཡང་གཞན་གྲགས་སུ་བཤད་ལ། དེ་ཐལ་འགྱུར་དུ་བྱས་ན་ཁས་བླངས་མེད་པའི་ཐལ་འགྱུར་དུ་སོང་བས། དབུ་མ་པ་རང་ལ་བཟློག་པའི་ཕྱིར་དེ་ལྟར་ན་འདི་ཐལ་འགྱུར་མ་ཡིན་ཡང་སུན་འབྱིན་ཡིན་ལ། སུན་འབྱིན་ལ་ཐལ་བར་བརྗོད་པ་དང༌། རྣལ་མར་བརྗོད་པ་གཉིས་ལས།
འདི་ནི་ཕྱི་མའི་དབང་དུ་བྱས་པའོ། ། དེ་ལྟར་རིགས་པས་རྣམ་པར་དཔྱད་པ་བྱས་པའི་འབྲས་བུ་ནི། གཞན་གྱི་ལོག་པར་རྟོག་པ་སེལ་བ་གཙོ་བོ་ཡིན་གྱིས། དེའི་ལོག་ཕྱོགས་ལ་ངེས་པ་སྐྱེད་པ་ནི་དེའི་དགོས་པ་མ་ཡིན་ཏེ། ངེས་པ་དེ་ཉིད་ཀྱང་མཚན་འཛིན་ཡིན་པས། རིགས་པ་དེ་དག་གིས་ཆེད་དུ་བྱ་བའི་དགག་བྱ་ཡིན་པའི་ཕྱིར། དེ་སྐད་དུ་ཡང༌། རྟོག་རྣམས་ལོག་པར་འགྱུར་བ་གང་ཡིན་ཏེ། ། རྣམ་པར་དཔྱད་པའི་འབྲས་བུ་མཁས་རྣམས་གསུང༌། ། ཞེས་འབྱུང་བ་ཡིན་ནོ། །
མདོར་བསྡུ་ན། དབུ་མ་རིན་པོ་ཆེའི་ཕྲེང་བ་དང༌། བཤེས་པའི་སྤྲིང་ཡིག་ལ་སོགས་པར། བསོད་ནམས་མ་ཡིན་པ་དང་པོར་བཟློག་པ་དེའི་ཚེ། ཀུན་རྫོབ་ཀྱི་བདེན་པ་རྣམས་ཐ་སྙད་དུ་མེད་པ་དགག་བྱར་བྱས་ནས། དེ་ཐ་སྙད་དུ་ཡོད་པར་བསྒྲུབས་སོ། ། དབུ་མ་རིགས་པའི་ཚོགས་སུ་ནི། བར་དུ་བདག་བཟློག་པའི་རིགས་པས་ཀུན་རྫོབ་ཀྱི་བདེན་པ་རྣམས་དགག་བྱར་བྱས་ནས། དོན་དམ་བདེན་པ་རྣམས་འབད་པས་བསྒྲུབས་སོ། ། ཐ་མར་སྤྲོས་པ་ཀུན་བཟློག་པའི་རིགས་པས་ནི།
དོན་དམ་པའི་བདེན་པ་དེ་ཉིད་དགག་བྱར་བྱས་ནས། སྤྲོས་པའི་ཚོགས་ཀུན་བཀག་ཀྱང༌། བསྒྲུབ་བྱ་ནི་ཅི་ཡང་མ་བསྒྲུབས་སོ། ། དེ་ལྟ་བུའི་རིམ་པ་གསུམ་པོ་དེ་རིམ་གྱིས་སྟོན་པ་རང་རྒྱུད་ཀྱི་ལུགས་དང༌། ཅིག་ཅར་དུ་འཆད་པ་དཔལ་ལྡན་ཟླ་བའི་ལུགས་སོ་ཞེས་བྱ་བ་འདི་གྲུབ་པ་ཡིན་ནོ། ། འདིར་སྨྲས་པ། ཆོས་ཀུན་རང་བཞིན་མེད་པའི་ཚུལ་བསླབས་ནས། ། ཆོས་ཚུལ་ཡོངས་ཀྱི་སྙིང་པོ་བླ་མེད་པ། ། ཆོས་ལ་བདག་མེད་ཇི་བཞིན་བཤད་པ་འདི། ། ཆོས་ཀྱི་རྒྱལ་པོའི་གོ་འཕངས་དོན་དུ་བསྔོ། །
རང་དུ་རློམ་དང་གཞན་ལ་ཕྲག་དོག་དང༌། ། རང་གཞུང་སྒྲུབ་དང་གཞན་གཞུང་འཇིག་པ་དང༌། ། རང་གིས་མ་ཤེས་གཞན་གྱི་དཔེ་བཙལ་ནས། ། རང་གཞན་གྲུབ་མཐའི་རྣམ་དབྱེ་འདི་མ་བྱས། ། མཐའ་ཡས་ལུང་གི་འབྱུང་ཁུངས་དབུ་མའི་ཚོགས། ། མཐའ་མེད་རིགས་པའི་གྲུབ་ཆེན་སྡེ་བདུན་གཞུང༌། ། མཐའ་དག་རྣམ་དཔྱོད་སྐྱེ་བ་འཛིན་མཁས་པས། ། མཐའ་དབུས་མེད་པའི་ཆོས་འདིའི་ཕ་མཐའ་ཤེས། ། ཞེས་ཐེག་པ་ཆེན་པོ་དབུ་མ་རྣམ་པར་ངེས་པའི་བང་མཛོད་ལུང་དང་རིགས་པའི་རྒྱ་མཚོ་ཞེས་བྱ་བ་ལས། ཆོས་ཀྱི་བདག་མེད་སྒྲུབ་པའི་རིགས་པའི་གནས་རྣམས་ལ་མཁས་པར་བྱ་བའི་ལེའུ་སྟེ་བརྒྱད་པའོ།། །།
༈ བལ་ཡུལ་མཆོད་རྟེན་རིན་པོ་ཆེ་བྱ་རུང་ཁ་ཤོར་གྱི་ཉེ་འགྲམ་རྒྱལ་ཡོངས་ས་ཆེན་ཞེས་པ་གློག་ཀླད་དཔར་ཁང་ལས། བདེར་གཤེགས་༧སྐྱབས་རྗེ་བཅོ་བརྒྱད་ཁྲི་ཆེན་རྡོ་རྗེ་འཆང་མཆོག་གི་ཐུགས་དགོངས་རྫོགས་ཆེད། སྐྱབས་འོག་པ་ཚར་གྲྭ་གུ་རུས་གློག་ཀླད་ཕྱག་དེབ་ཆེད་འགྲེམ་སྤེལ་ཞུས་པའི་དགེ་འབྲས་སངས་རྒྱས་ཞིང་དུ་བསྔོའོ།། །།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
