གསུང་འབུམ། ཤཱཀྱ་མཆོག་ལྡན།
པོད ༤༢
བྱམས་ཆོས་ལྔའི་ངེས་དོན་རབ་ཏུ་གསལ་བ་ཞེས་བྱ་བའི་བསྟན་བཅོས།
༼ད༽ ༄༅། །བྱམས་ཆོས་ལྔའི་ངེས་དོན་རབ་ཏུ་གསལ་བ་ཞེས་བྱ་བའི་བསྟན་བཅོས་བཞུགས་སོ།། ན་མོ་མཻ་ཏྲཱི་ནཱ་ཐ་ཡ། བྱམས་པའི་ཞབས་ཀྱིས་བདེ་བའི་ལམ་བཟུང་ནས། ། སྙིང་རྗེའི་ཕྱག་གིས་སྡུག་བསྔལ་ཚེར་མ་ཀུན། ། སེལ་མཛད་མཁྱེན་པའི་སྤྱན་གྱིས་དམ་པའི་ཆོས། ། སྟོན་མཁས་མི་ཕམ་མགོན་ལ་ཕྱག་འཚལ་ལོ། ། ཐོགས་མེད་ཤིང་རྟའི་ལམ་དུ་ངེས་རྒྱུ་བའི། ། བསྟན་བཅོས་རྣམ་ལྔའི་ཉིན་བྱེད་སྣང་བ་ཡིས། ། བརྗོད་བྲལ་ལྷན་ཅིག་སྐྱེས་པའི་ཡེ་ཤེས་མཆོག །
ཐེག་ཆེན་ལུང་བརྒྱའི་ངེས་དོན་འདི་ན་གསལ། ། ཞེས་མཆོད་པར་བརྗོད་པ་དང༌། རྩོམ་པར་དམ་བཅའ་བ་སྔོན་དུ་བཏང་ནས། དབུས་མཐའ་རྣམ་པར་འབྱེད་པ་ཞེས་བྱ་བའི་བསྟན་བཅོས་ཀྱི་བསྡུས་ཀྱི་བསྡུས་པའི་དོན་རབ་ཏུ་གསལ་བ་ཞེས་བྱ་བ་འདི་ལ་གསུམ་སྟེ། རྗེ་བཙུན་གྱི་ཆོས་རྣམ་པ་ལྔའི་གོ་རིམ་དང༌། ངེས་པའི་དོན་གང་ཡིན་པ་དང༌། དེ་ཉིད་ཐོགས་མེད་མཆེད་ཀྱིས་ཇི་ལྟར་བཀྲལ་བའི་ཚུལ་དང༌། བྱེ་བྲག་ཏུ་བསྟན་བཅོས་འདི་ཉིད་ཀྱི་བསྡུས་པའི་དོན་གང་ཡིན་པའོ། ། དང་པོ་ལ་གཉིས་ཏེ། གཞན་གྱིས་བརྟགས་པའི་མཐའ་བསལ་བ་དང༌།
རང་གི་ལུགས་གཞག་པའོ། ། དང་པོ་ནི། བོད་ཀྱི་སློབ་དཔོན་དག་ན་རེ། མངོན་པར་རྟོགས་པའི་རྒྱན་ནི་ཐོག་མར་གསུངས་ཤིང༌། རྒྱུད་བླ་མའི་བསྟན་བཅོས་ནི་ཐ་མར་གསུངས་པ་ཡིན་ཏེ། དང་པོ་ལ་མཆོད་བརྗོད་དང༌། ཐ་མ་ལ་བསྔོ་བ་མཛད་པའི་ཕྱིར། བརྗོད་བྱའི་དོན་སྟོན་ཚུལ་ཡང་ཐོག་མཐའ་གཉིས་ནི་དབུ་མའི་བསྟན་བཅོས་དང༌། བར་པ་གསུམ་ནི་སེམས་ཙམ་གྱི་བསྟན་བཅོས་ཏེ། སྒྲུབ་བྱེད་གོ་རིམ་བཞིན་དུ།
མངོན་པར་རྟོགས་པའི་རྒྱན་ནི་འཁོར་ལོ་བར་པའི་དགོངས་འགྲེལ་ཡིན་པ་དང༌། འཕགས་སེང་གི་དབུ་མར་བཀྲལ་བའི་ཕྱིར་དང༌། རྒྱུད་བླ་མའི་བསྟན་བཅོས་ནི་དེ་བཞིན་གཤེགས་པའི་སྙིང་པོའི་མིང་ཅན་སྤྲོས་པའི་མཐའ་ཐམས་ཅད་བཀག་པའི་མེད་པར་དགག་པ་དེ་ཉིད་བརྗོད་བྱའི་གཙོ་བོར་སྟོན་པའི་ཕྱིར་དང༌། ཐོགས་མེད་ཞབས་ཀྱིས་ངོ་བོ་ཉིད་མེད་པར་སྨྲ་བའི་ཚུལ་དུ་བཀྲལ་བའི་ཕྱིར་དང༌། བསྟན་བཅོས་བར་པ་གསུམ་དུ་ནི་ཀུན་བཏགས་བདེན་པར་མེད་པ་དང༌། གཞན་དབང་དང་ཡོངས་གྲུབ་བདེན་པར་གྲུབ་པའི་ཚུལ་གསལ་བར་བཤད་པའི་ཕྱིར་དང༌། འདི་གསུམ་དབུ་མར་འགྲེལ་བྱེད་ཀྱི་ཚད་ལྡན་སུ་ཡང་མ་བྱུང་བའི་ཕྱིར། ཞེས་གསུང་ངོ༌། ། འདི་མི་འཐད་པ་ལ་གཉིས་ཏེ། རྗོད་བྱེད་ཀྱི་གོ་རིམ་མི་འཐད་པ་དང༌།
བརྗོད་བྱའི་ཁྱད་པར་མི་འཐད་པའོ། ། དང་པོ་ལ་གཉིས་ཏེ། སྒྲུབ་བྱེད་མ་ངེས་པ་དང༌། བསྒྲུབ་བྱ་ལ་བསལ་བ་ཡོད་པའོ། ། དང་པོ་ནི། ཤེས་བྱེད་དེ་ཙམ་གྱིས་ཆོས་ལྔའི་གོ་རིམ་དེ་ལྟར་ཡིན་པ་མི་འགྲུབ་སྟེ། མངོན་པར་རྟོགས་པའི་རྒྱན་གྱི་མཆོད་བརྗོད་ནི། བསྟན་བཅོས་རང་གི་བརྗོད་བྱའི་གཙོ་བོ་ལ་མཆོད་ཕྱག་མཛད་པ་ཡིན་པས་རྒྱན་རང་གི་ཐུན་མོང་མ་ཡིན་པའི་མཆོད་བརྗོད་ཡིན་ལ། རྒྱུད་སླར་འབྱུང་པའི་བསྔོ་བ་ཡང་རྡོ་རྗེའི་གནས་བདུན་ཚུལ་བཞིན་བཤད་པའི་དགེ་བ་ཡུལ་མཆོག་ཏུ་བསྔོ་བ་ཡིན་པས་བསྟན་བཅོས་དེ་རང་གི་ཐུན་མོང་མ་ཡིན་པའི་ཕྱིར་བསྔོ་བ་ཡིན་པའི་དེས་ན། རྒྱན་གཉིས་དང་རྒྱུད་བླ་མའི་བསྟན་བཅོས་ཏེ་གསུམ་ནི་ཐེག་པ་ཆེན་པོའི་མདོ་སོ་སོ་དང་སྦྱར་ནས་མདོ་དེ་དང་དེའི་དོན་བདེ་བླག་ཏུ་རྟོགས་པའི་ཆེད་དུ་སྦྱར་བའི་བསྟན་བཅོས་ཡིན་པས་ཐོག་མར་འཆད་རིགས་ལ།
འབྱེད་རྣམ་པ་གཉིས་ནི། བསྟན་བཅོས་དེ་དང་དེ་ནས་འབྱུང་བའི་བརྗོད་བྱའི་ལམ་ཉམས་སུ་ལེན་པའི་རིམ་པ་སྟོན་བྱེད་ཡིན་པས་ཐ་མར་རིགས་པ་ཡིན་ནོ། ། གཉིས་པ་ལ་གཉིས་ཏེ། བསྒྲུབ་བྱ་ཚད་མས་བསལ་བ་དང༌། སྒྲུབ་བྱེད་འཁྲུལ་པའོ། ། དང་པོ་ནི་བསྟན་བཅོས་ལྔ་པོ་ལ་དབུ་སེམས་ཀྱི་ཁྱད་པར་སོ་སོ་བ་བྱར་ཡོད་པ་མ་ཡིན་ཏེ། རྗེ་བཙུན་རང་གི་གཞུང་དགོངས་འགྲེལ་དང་བཅས་པ་ནས་འབྱུང་བའི་དབུ་མ་དེར་ནི་བྱམས་པའི་ཆོས་ལྔ་ཆར་གྱི་དགོངས་པ་ཉེ་བར་གནས་པ་ཡིན་ལ། ཐལ་རང་དུ་གྲགས་པའི་དབུ་མ་དེར་ནི་མངོན་པར་རྟོགས་པའི་རྒྱན་དང་རྒྱུད་བླ་མའི་དགོངས་པ་ཡང་རབ་ཏུ་གནས་པ་མ་ཡིན་པའི་ཕྱིར་རོ། ། འདི་སྒྲུབ་པ་ལ་གཉིས་ཏེ། གཏན་ཚིགས་དང་པོ་སྒྲུབ་པ་དང༌།
གཉིས་པ་སྒྲུབ་པའོ། ། དང་པོ་ལ་གཉིས་ཏེ། ལུང་གིས་དང༌། རིགས་པས་སོ། ། དང་པོ་ནི། མངོན་པར་རྟོགས་པའི་རྒྱན་གྱི་ངེས་དོན་མཐར་ཐུག་པ་ནི་དབུས་མཐའ་ནས་འབྱུང་བ་དང་མཐུན་པར་རྗེ་བཙུན་ཉིད་ཀྱིས་བཤད་པ་ཡིན་ཏེ། འདི་སྐད་དུ། སྟོང་པ་མ་ཡིན་མི་སྟོང་མིན། ། དེ་ལྟ་བས་ན་ཐམས་ཅད་བཤད། ། ཅེས་ཤེར་ཕྱིན་གྱི་མདོར་ཆོས་ཐམས་ཅད་སྟོང་པར་བཤད་པའི་དགོངས་པ་དབུས་མཐའ་ནས་འབྱུང་བ་དེ་ཉིད་དུ་ངེས་པར་བཤད་ལ།
དེ་དེར་སྒྲུབ་པ་ན་རྒྱན་གྱི་དགོངས་པ་ཡང་དེར་འགྲུབ་པའི་ཕྱིར་དང༌། རྗེ་བཙུན་བྱམས་པས་དབུ་མའི་བསྟན་བཅོས་སུ་བཤད་པས་དབུ་མའི་བསྟན་བཅོས་སུ་མི་རུང་ན་དབུ་མའི་དབུ་མའི་བསྟན་བཅོས་སུ་ཁས་འཆེ་བ་གཞན་ལ་ཡང་དེར་མཚུངས་པས་ཧ་ཅང་ཐལ་བའི་ཕྱིར། གཉིས་པ་ནི། རྒྱུད་བླ་མའི་བསྟན་བཅོས་དབུ་མའི་གཞུང་དུ་ཁས་བླངས་པ་དེ་ཉིད་ཀྱིས་གཞུང་བར་པ་གསུམ་ཡང་དབུ་མའི་བསྟན་བཅོས་སུ་འགྲུབ་པ་ཡིན་ཏེ། དེ་དང་གཞུང་གསུམ་པོའི་ངེས་དོན་གཏན་ལ་འབེབས་ཚུལ་དང་ཕབ་པའི་ངེས་དོན་གྱི་ངོས་འཛིན་ལུགས་ལ་ཁྱད་པར་ཅི་ཡང་ཡོད་པ་མ་ཡིན་པའི་ཕྱིར་ཏེ། གཞུང་དེ་བཞི་ཀར་ཡང་གཟུང་འཛིན་གཉིས་པོ་ཀུན་བཏགས་སུ་བཤད་ནས་གཉིས་མེད་ཀྱི་ཡེ་ཤེས་དེ་ཉིད་དོན་དམ་པའི་བདེན་པར་འཆད་པ་ལ་ནི་ཁྱད་པར་གྱི་ཚུལ་ཅི་ཡང་མ་དམིགས་པའི་ཕྱིར། གལ་ཏེ་ཇི་སྐད་དུ། སློབ་དཔོན་ཟླ་བས། འདི་ལས་གཞན་ན་ཆོས་འདི་ནི། ། ཇི་ལྟར་མེད་པ་དེ་བཞིན་དུ། །
ཞེས་བཤད་པས་ན་བྱམས་ཆོས་བར་པ་གསུམ་གྱི་དགོངས་པ་དབུ་མར་མི་གནས་སོ་ཤེ་ན། འོ་ན་གང་དུ་གནས། སེམས་ཙམ་དུའོ་ཞེ་ན། མ་ཡིན་ཏེ། དེ་དེར་མི་གནས་པ་ནི་མདོ་སྡེའི་རྒྱན་དང་དབུས་མཐའ་གཉིས་ཀ་ལས་གསལ་བའི་ཕྱིར་ཏེ། རྒྱན་དུ། དེ་ནས་སེམས་ཀྱང་མེད་པ་ཉིད་དུ་རྟོགས། ། ཞེས་དང་དབུས་མཐར། མི་དམིགས་པ་ལ་བརྟེན་ནས་སུ། ། མི་དམིགས་པ་ནི་རབ་ཏུ་སྐྱེ། །
ཞེས་དང༌། དེའི་འགྲེལ་པར། དོན་མི་དམིགས་པ་ལ་བརྟེན་ནས་རྣམ་པར་རིག་པ་ཙམ་མི་དམིགས་པ་ཡང་སྐྱེ། ཞེས་བཤད་པའི་ཕྱིར། དེ་ལས་གཞན་དུ་དབུ་མའི་བསྟན་བཅོས་གང་ཡིན་ཐམས་ཅད་འཇུག་པ་རྩ་འགྲེལ་དང་མི་འགལ་བར་འཆད་དགོས་ན། དབུ་མ་རང་རྒྱུད་ཀྱི་བསྟན་བཅོས་རྣམས་དང༌། ཀླུ་གྲུབ་ཞབས་ཀྱི་བྱང་ཆུབ་སེམས་འགྲེལ་དང༌། ཆོས་དབྱིངས་བསྟོད་པ་སོགས་དང༌། ཟླ་བའི་ཞབས་རང་ཉིད་ཀྱིས་མཛད་པའི་འགྲེལ་ཆེན་སྒྲོན་མ་གསལ་བ་སོགས་ཀྱིས་མ་ངེས་པར་འགྱུར་ཏེ། དབུ་མ་ལ་འཇུག་པར་རང་རྒྱུད་པའི་ལྟ་བ་བཀག་པར་ཁྱེད་ཅག་ཁས་ལེན་པའི་ཕྱིར་དང༌།
བྱང་ཆུབ་སེམས་འགྲེལ་སོགས་སུ་ནི་གཉིས་མེད་ཀྱི་ཡེ་ཤེས་དེ་ཉིད་དོན་དམ་པའི་བདེན་པར་བཤད་པའི་ཕྱིར་རོ། ། གཏན་ཚིགས་གཉིས་པའི་སྒྲུབ་བྱེད་བཤད་པ་ལ་གཉིས་ཏེ། ལུང་གི་དང༌། རིགས་པའི་འོ། ། དང་པོ་ནི། རྒྱུད་བླ་མའི་བསྟན་བཅོས་ཀྱིས་ངེས་དོན་ཚུལ་ནི། ངོ་བོ་ཉིད་མེད་པར་སྨྲ་བ་དག་དང་མཐུན་པ་མ་ཡིན་ཏེ། ཇི་སྐད་དུ་སྤྲིན་དང་རྨི་ལམ་སྒྱུ་མ་བཞིན། ། ཞེས་སོགས་དྲིས་ལན་གྱི་དོན་ལ་བརྟགས་པ་ན། བཀའ་འཁོར་ལོ་བར་པའི་དགོངས་པ་གཞན་སྟོང་གི་ཚུལ་དུ་གཏན་ལ་འབེབས་པར་གསལ་བའི་ཕྱིར་དང༌།
རྣམ་དབྱེར་བཅས་པའི་མཚན་ཉིད་ཅན། ། གློ་བུར་དག་གིས་ཁམས་སྟོང་གི ། རྣམ་དབྱེར་མེད་པའི་མཚན་ཉིད་ཅན། ། བླ་མེད་ཆོས་ཀྱིས་སྟོང་མ་ཡིན། ། ཞེས་ཁམས་བདེ་བར་གཤེགས་པའི་སྙིང་པོ་དེ་རང་གི་ངོ་བོས་མི་སྟོང་པར་བཤད་པའི་ཕྱིར། མངོན་པར་རྟོག་པའི་རྒྱན་གྱི་དགོངས་པ་ཡང་དེར་མི་གནས་ཏེ། རྒྱན་གྱི་རྩ་བ་ན་རང་སྟོང་གི་འཆད་ཚུལ་འགའ་ཡང་མ་དམིགས་པའི་ཕྱིར་དང༌། ཇི་སྐད་དུ། གཟུགས་ལ་སོགས་པ་སྟོང་པའི་ཕྱིར། ། ཞེས་པ་ལྟ་བུའི་འཆད་ཚུལ་ནི་རྣམ་བརྟགས་ཀྱི་གཟུགས་དེ་ཀུན་བརྟགས་པའི་གཟུགས་ཀྱིས་སྟོང་པ་ལ་འཆད་པར་དབྱིག་གཉེན་ཞབས་དང༌།
ཕྱོགས་ཀྱི་གླང་པོ་སོགས་ཀྱིས་བཤད་པའི་ཕྱིར། གཉིས་པ་ནི། རྒྱུད་བླ་མར་དེ་བཞིན་གཤེགས་པའི་སྙིང་པོ་དེ་རང་གི་ངོ་བོས་སྟོང་པར་འཆད་པ་མ་ཡིན་ཏེ། གཞུང་དེར་དེ་བཞིན་གཤེགས་པའི་སྙིང་པོ་ནི་གཙང་བདེ་རྟག་བདག་དང༌། རྟག་བརྟན་གཡུང་དྲུང་དུ་བཤད་པའི་ཕྱིར། མངོན་པར་རྟོགས་པའི་རྒྱན་དུ་ཡང་ཆོས་ཉིད་ཀྱི་ངོ་བོ་རང་སྟོང་དུ་འཆད་པ་མ་ཡིན་ཏེ། གཞུང་དེར། ཇི་སྐད་དུ། དེ་མ་རྫོགས་དང་རབ་རྫོགས་ལ། ། ཞེས་གཟུགས་ནས་རྣམ་མཁྱེན་གྱི་བར་ཐམས་ཅད་ལ།
ཀུན་བརྟགས་པ་དང༌། རྣམ་པར་བཏགས་པ་དང༌། ཆོས་ཉིད་གསུམ་གསུམ་དུ་རྣམ་པར་ཕྱེ་བ་ཡིན་ཞིང༌། གཞུང་གང་དུ་དེ་དང་དེར་ཕྱེ་བ་ཞིག་ནམ་བྱུང་བ་དེའི་ཚེ་ཆོས་ཉིད་ཀྱི་གཟུགས་སོགས་རང་གི་ངོ་བོས་མི་སྟོང་པ་ཉིད་དུ་འཆད་དགོས་པས་ཁྱབ་པའི་ཕྱིར། གལ་ཏེ་འོ་ན་འཕགས་པ་གྲོལ་སྡེས་རྒྱན་གྱི་དགོངས་པ་རང་སྟོང་སྨྲ་བའི་ཚུལ་དུ་བཀྲལ་བ་དང༌། ཐོགས་མེད་ཞབས་ཀྱིས་རྒྱུད་བླའི་དགོངས་པ་ཡང་དེར་བཀྲལ་བ་མ་ཡིན་ནམ་ཞེ་ན། འཕགས་པ་གྲོལ་སྡེས་རྒྱན་གྱི་ངེས་དོན་དེ་ལྟར་བཀྲལ་བ་ཡིན་མོད། བཀྲལ་བ་དེ་ནི་ཀླུ་སྒྲུབ་ཞབས་ཀྱི་དགོངས་པ་དང་མཐུན་ཞེས་འཆད་དུ་རུང་ཡང་རྗེ་བཙུན་བྱམས་པའི་གཞུང་གི་དགོངས་པར་སོང་བ་མ་ཡིན་ཏེ། བྱམས་ཆོས་ཕྱི་མ་བཞི་པོས་ཤེས་ཕྱིན་གྱི་མདོའི་དགོངས་པ་བཀྲལ་བ་དང་མ་མཐུན་པའི་ཕྱིར། དེ་ལྟ་ན་ཡང་མི་འཐད་པ་ནི་མ་ཡིན་ཏེ།
ཤེས་ཕྱིན་གྱི་མདོའི་དགོངས་པ་དབུ་མར་འགྲེལ་བའི་ཤིང་རྟ་ཆེན་པོའི་སྲོལ་གཉིས་ལས། གཅིག་ནི་འཕགས་གྲོལ་གྱི་འཆད་ཚུལ་དེ་ཉིད་ཡིན་པའི་ཕྱིར། དཔེར་ན་བསྟན་བཅོས་བཞི་བརྒྱ་པའི་དགོངས་པ་དཔལ་ལྡན་ཆོས་སྐྱོང་ཞབས་ཀྱིས་གཞན་སྟོང་གི་ཚུལ་དུ་བཀྲལ་ཀྱང་དབུ་མར་མ་བཀྲལ་བ་མ་ཡིན་པ་བཞིན་ནོ། ། རྒྱུད་བླའི་འགྲེལ་པར་ནི་གཞན་སྟོང་གི་ཚུལ་ཁོ་ན་གསལ་བར་བཞུགས་ཀྱི་རང་སྟོང་གི་འཆད་ལུགས་སྣ་གཅིག་ཀྱང་བཤད་པ་མེད་དོ། ། གཉིས་པ་སྒྲུབ་བྱེད་འཁྲུལ་པ་ལ་གཉིས་ཏེ། ཁྱབ་པ་འཁྲུལ་པ་དང༌། གཏན་ཚིགས་མ་གྲུབ་པའོ། ། དང་པོ་ནི། འཁོར་ལོ་བར་པའི་དགོངས་འགྲེལ་ཡིན་པ་ཙམ་གྱིས་ངོ་བོ་ཉིད་མེད་པའི་ཚུལ་དུ་གནས་པར་ཁས་ལེན་ན། ཇི་སྐད་དུ།
བསྟན་བཅོས་ཆེན་པོའི་རྣམ་བཤད་མཛད། ། ཅེས་དང༌། ཤེས་བྱ་ནང་གི་ཡིན་པ་ལ། ཞེས་པའི་སྐབས་ནས་འབྱུང་བའི་འགྲེལ་པ་རྣམས་ཀྱིས་མ་ངེས་པ་དང༌། ཡང་འཕགས་སེང་གིས་བཀྲལ་བ་ཙམ་གྱིས་དེར་ངེས་ན་དབྱིག་གཉེན་དང༌། ཕྱོགས་ཀྱི་གླང་པོས་བཀྲལ་བ་ཙམ་གྱིས་ནི་གཞན་སྟོང་འཆད་པའི་བསྟན་བཅོས་སུ་ངེས་པར་ཡང་རིགས་ལ། དེ་ལྟ་ན་ནི་ཁྱེད་ཅག་གཞན་སྟོང་སྨྲ་བའི་བསྟན་བཅོས་ཐམས་ཅད་སེམས་ཙམ་གྱི་བསྟན་བཅོས་སུ་ཁས་བླང་པ་དང་འགལ་ལོ། ། གཉིས་པ་ནི། ཁྱེད་ཀྱི་རྒྱུད་བླ་ངོ་བོ་ཉིད་མེད་པར་སྨྲ་བའི་བསྟན་བཅོས་ཡིན་པའི་ཤེས་བྱེད་དུ་བཀོད་པའི་གཏན་ཚིགས་དང་པོ་མ་གྲུབ་སྟེ། དེ་བཞིན་གཤེགས་པའི་སྙིང་པོ་མེད་དགག་གི་ཆ་ནས་ངོས་འཛིན་པ་རྔོག་ལོ་ཆེན་པོ་རྗེས་འབྲང་དང་བཅས་པའི་བཞེད་པ་ཡིན་ཀྱང༌།
མ་ཡིན་དགག་གི་ཆ་ནས་ངོས་འཛིན་པ་གཞུང་དེ་ཉིད་ཀྱི་རྩ་འགྲེལ་ན་གསལ་བའི་ཕྱིར་དང༌། སྤྱིར་ཡང་དེ་བཞིན་ཉིད་ཀྱི་ངོས་འཛིན་གཉིས་མེད་ཀྱི་ཡེ་ཤེས་ལ་འཆད་དགོས་པ་ནི་བྱམས་ཆོས་རྗེས་འབྲང་དང་བཅས་པའི་གཞུང་ལུགས་མཐའ་དག་ན་གསལ་བའི་ཕྱིར་དང༌། ཐེག་པ་བླ་ན་མེད་པའི་གཞུང་ལས་ཀྱང་སྙིང་པོའི་ངོས་འཛིན་ཆོས་དབྱིངས་ཡེ་ཤེས་ལ་འཆད་པར་གསལ་བའི་ཕྱིར་རོ། ། ཡང་ཁྱེད་ཀྱིས་དེ་དེར་སྒྲུབ་བྱེད་ཀྱི་གཏན་ཚིགས་གཉིས་པ་ཡང་མ་གྲུབ་སྟེ། ཐོགས་མེད་ཞབས་ཀྱིས་རྒྱུད་བླ་མའི་དགོངས་པ་གཞན་སྟོང་གི་ཚུལ་དུ་བཀྲལ་བར་ནི། འདི་ལ་བསལ་བྱ་ཅི་ཡང་མེད། ། ཅེས་སོགས་ཀྱི་འགྲེལ་པ་ན་ཤིན་དུ་གསལ་བའི་ཕྱིར། ཡང་ཁྱེད་ཀྱིས་བསྟན་བཅོས་བར་པ་གསུམ་སེམས་ཙམ་གྱི་གཞུང་དུ་སྒྲུབ་པའི་གཏན་ཚིགས་དང་པོ་མ་གྲུབ་སྟེ། གཞུང་དེ་གསུམ་འགྲེལ་པ་དང་བཅས་པ་ན་གཞན་དབང་སྒྱུ་མ་ལྟ་བུར་སྟོན་པ་ཤ་སྟག་ཡོད་ཀྱི་བདེན་གྲུབ་ཏུ་སྟོན་པ་གཅིག་ཀྱང་མེད་པའི་ཕྱིར་དང༌། སློབ་དཔོན་ཟླ་བས།
ཇི་སྐད་དུ། དེ་ཕྱིར་གཞན་གྱི་དབང་གི་ངོ་བོ་གང༌། ། ཞེས་སོགས་ཕྱོགས་སྔ་མར་བླངས་པ་དེར་ནི་གཞན་དབང་གི་ངོ་བོ་ཞེས་པ་གཉིས་མེད་ཀྱི་ཡེ་ཤེས་ལ་ཟེར་བ་ཡིན་ཏེ། ཇི་སྐད་དུ། ཡོད་དང་སྤྲོས་ཀུན་ཡུལ་མིན་རང་བཞིན་ཡོད། ། ཅེས་འབྱུང་བ་ལས་གསལ་བའི་ཕྱིར་རོ། ། ཅི་སྟེ་དེ་ཉིད་གཞན་དབང་ངོ་ཞེ་ན། དེ་བས་ཆེས་འདི་ངོ་མཚར་ཆེ་ཞེས་བྱ་སྟེ། རྣལ་འབྱོར་སྤྱོད་པའི་གཞུང་ལས་འབྱུང་བའི་འགྱུར་མེད་ཡོངས་གྲུབ་ཀྱི་དོན་མ་གོ་བའམ། ལ་ལ་དག་གིས་ནི་གོ་ཡང་ཕྱིན་ཅི་ལོག་ཏུ་བཏོན་པར་ཟད་དོ། །
ཡང་ཁྱེད་ཅག་གིས་དེ་དེར་སྒྲུབ་པའི་གཏན་ཚིགས་གཉིས་པ་མ་གྲུབ་སྟེ། དབྱིག་གཉེན་ཞབས་ཀྱིས། མདོ་སྡེའི་རྒྱན་དང༌། འབྱེད་གཉིས་ཏེ་གསུམ་ཀ་དབུ་མར་བཀྲལ་བའི་ཚུལ་ནི་དེ་དག་གི་འགྲེལ་པ་ན་ཤིན་ཏུ་གསལ་བའི་ཕྱིར། གལ་ཏེ་དེ་ནས་བཤད་པའི་དབུ་མ་དེ་སེམས་ཙམ་མོ་ཞེ་ན། འོ་ན་ལུགས་དེར་སེམས་ཙམ་ལ་དབུ་མ་ཞེས་འདོགས་ན་དེ་ལས་ལོགས་སུ་སེམས་ཙམ་གྱི་མཚན་གཞི་མེད་པའམ། ཡོད་ན་གང་ཡིན། མེད་ན་ནི་ལུགས་དེར་གྲུབ་མཐའ་སྨྲ་བ་བཞིའི་དབྱེ་བ་མི་འཆད་པར་འགྱུར་ལ། དེའི་མཚན་གཞི་སེམས་ཙམ་རྣམ་བདེན་པའོ་ཞེ་ན། དེ་ཉིད་ཀྱི་ཕྱིར་རྣམ་རྫུན་པ་དབུ་མ་པར་གྲུབ་སྟེ།
སེམས་ཙམ་པའི་གྲུབ་མཐའ་བཀག་ནས་རྗེས་ཐོབ་ཏུ་རང་ལུགས་འཇོག་པའི་ཕྱིར་དང༌། སེམས་ཙམ་ལས་གོང་དུ་གྱུར་པའི་གྲུབ་མཐའ་སྨྲ་བ་ཡིན་པའི་ཕྱིར། གལ་ཏེ་དབུ་མ་པས་བལྟས་པ་ན་འདི་སེམས་ཙམ་པའོ་ཞེ་ན། མ་ཡིན་ཏེ། རྣམ་རྫུན་པ་འདི་ལ་སེམས་ཙམ་པར་འཆད་པའི་ཁུངས་ཐུབ་ཀྱི་ལུང་མེད་ཅིང༌། དབུ་མ་པར་སྟོན་པའི་ལུང་ནི་དབུས་དང་མཐའ་རྣམ་པར་འབྱེད་པ་འདི་ཡོད་པའི་ཕྱིར། གཞན་ཡང་རྣལ་འབྱོར་སྤྱོད་པ་པར་བཤད་པ་ཙམ་གྱིས་སེམས་ཙམ་པར་འགྲུབ་ན་ནི། ཞི་བ་འཚོ་དཔོན་སློབ་ལ་སོགས་རྣལ་འབྱོར་སྤྱོད་པའི་དབུ་མ་པ་མཐའ་དག་སེམས་ཙམ་པ་ཉིད་དུ་ཐལ་བར་འགྱུར་རོ། ། གཉིས་པ་རང་ལུགས་གཞག་པ་ལ་གཉིས་ཏེ། འཆད་བྱེད་ཆོས་ལྔའི་གོ་རིམ་ངེས་པ་དང༌།
བཤད་བྱ་ངེས་དོན་གྱི་ངོས་འཛིན་མ་ནོར་བའོ། ། དང་པོ་ལ་གཉིས་ཏེ། བཤད་བྱ་མདོའི་གོ་རིམ་ངེས་པ་དང༌། དེས་འཆད་བྱེད་བསྟན་བཅོས་ཀྱི་གོ་རིམ་ཀྱང་འགྲུབ་པའོ། ། དང་པོ་ནི། ཆོས་ལྔ་པོ་འདིའི་བཤད་བྱའི་བཀའ་ནི་གཉིས་ཏེ། འཁོར་ལོ་བར་པ་མཚན་ཉིད་མེད་པའི་ཆོས་ཀྱི་འཁོར་ལོ་དང༌། ཐ་མ་ལེགས་པར་རྣམ་པར་ཕྱེ་བ་དང་ལྡན་པའི་ཆོས་ཀྱི་འཁོར་ལོའོ། ། དེ་ལའང་གཉིས་ཏེ། ཟབ་པ་རྒྱུད་བླ་མའི་མདོ་དང༌།
རྒྱ་ཆེ་བ་མངོན་པའི་མདོའོ། ། དང་པོ་ནི་སྙིང་པོའི་མདོ་བཅུ་ལྟ་བུ་ལ་བྱ་ལ། གཉིས་པ་ནི་རྣལ་འབྱོར་སྤྱོད་པའི་མདོ་སྟོང་ཕྲག་བརྒྱ་པ་ལྟ་བུའོ། ། ཡང་ན་ཆོས་ལྔ་པོའི་བཤད་བྱའི་མདོ་ནི་གཉིས་ཏེ། མདོ་སྡེ་དང༌། མངོན་པའོ། ། དང་པོ་ལ་གཉིས་ཏེ། ཟབ་པ་དང༌། རྒྱ་ཆེ་བའོ། ། དང་པོ་ལ་གཉིས་ཏེ།
ངེས་དོན་གཏན་ལ་འབེབས་བྱེད་ཀྱི་མདོ་དང༌། དེས་གཏན་ལ་ཕབ་པའི་ངེས་དོན་ངོས་འཛིན་གྱི་མདོའོ། ། དང་པོ་ནི་ཤེས་ཕྱིན་གྱི་མདོ་ལྟ་བུ་དང༌། གཉིས་པ་ནི་དོན་དམ་རྣམ་ངེས་ཀྱི་མདོ་དང་སྙིང་པོའི་མདོ་ལྟ་བུའོ། ། གཉིས་པ་ནི། བྱང་སའི་བཤད་བྱའི་མདོ་རྣམས་ལྟ་བུའོ། ། ཆོས་མངོན་པ་ལ་ཡང་ཟབ་པ་དང་རྒྱ་ཆེ་བ་གཉིས་ལས། དང་པོ་ནི། ཐེག་བསྡུས་ཀྱི་བཤད་བྱའི་མདོ་རྣམས་དང༌། གཉིས་པ་ནི་མངོན་པ་ཀུན་ལས་བཏུས་དང་ས་སྡེ་ལྔའི་བཤད་བྱའི་མདོ་རྣམས་སོ། །
གཉིས་པ་བསྟན་བཅོས་ཀྱི་གོ་རིམ་ངེས་པའི་ཚུལ་ནི། མངོན་པར་རྟོགས་པའི་རྒྱན་ནི་ཆོས་ལྔའི་ཐོག་མར་བསྟན་པ་ཡིན་ཏེ། འཁོར་ལོ་བར་པའི་མདོ་དང༌། སྟོང་པ་ཉིད་གཏན་ལ་འབེབས་བྱེད་ཀྱི་མདོའི་དགོངས་འགྲེལ་དུ་མཛད་པའི་ཕྱིར། དེའི་འོག་ཏུ་ཐེག་པ་ཆེན་པོ་མདོ་སྡེའི་རྒྱན་མཛད་པ་ཡིན་ཏེ། ལྟ་བའི་ཆ་བཀའ་ཐ་མའི་ཆོས་མངོན་པ་ནས་འབྱུང་བ་དང༌། སྤྱོད་པའི་ཆ་མདོ་སྣ་ཚོགས་ཀྱི་དགོངས་འགྲེལ་དུ་མཛད་པའི་ཕྱིར་དང༌། འཁོར་ལོ་བར་པ་སངས་རྒྱས་ཀྱི་བཀར་བསྒྲུབས་ནས་དེར་བཤད་པའི་ངེས་དོན་མཐར་ཐུག་ནི་བཀའ་ཐ་མར་བཀྲལ་བ་འདི་ཡིན་ནོ་ཞེས་ངོས་བཟུང་བའི་ཕྱིར། དེའི་འོག་ཏུ་རྒྱུད་བླ་མའི་བསྟན་བཅོས་མཛད་པ་ཡིན་ཏེ། རྒྱན་གཉིས་ནས་འབྱུང་བའི་ངེས་དོན་མཐར་ཐུག་དེ་ཉིད་སངས་རྒྱས་ཀྱི་སྙིང་པོའི་དགོངས་གཞིར་བཞག་ནས་དེས་སེམས་ཅན་ཐམས་ཅད་ལ་ཁྱབ་པ་དང༌།
མཐར་ཐུག་ཐེག་པ་གཅིག་ཏུ་བཤད་པས་ན་བཀའ་ཐ་མའི་ཡང་ཐ་མ་དག་གི་དགོངས་འགྲེལ་དུ་མཛད་པའི་ཕྱིར། དེའི་ཤེས་བྱེད་ཀྱང་ཇི་སྲིད་སྟོང་པ་ཉིད་ཀྱི་ཡུལ་རྒྱས་པར་བསྟན་མ་ཟིན་པ་དེ་སྲིད་དུ་དེ་བཞིན་གཤེགས་པའི་སྙིང་པོ་དང་མཐར་ཐུག་ཐེག་པ་གཅིག་སྟོན་པར་མི་མཛད་པའི་ཕྱིར་རོ། ། དེའི་འོག་ཏུ་དབུས་དང་མཐའ་རྣམ་པར་འབྱེད་པའི་བསྟན་བཅོས་མཛད་པ་ཡིན་ཏེ། མངོན་རྟོགས་རྒྱན་གྱི་ངེས་དོན་མདོ་སྡེའི་རྒྱན་གྱིས་ངོས་བཟུང་བ་དེ་ཉིད་དབུ་མའི་ལམ་དུ་བཤད་ནས་དེ་ཉིད་མདོ་སྡེ་ནས་འབྱུང་བའི་སྤྱོད་པ་དང་སྦྱར་ནས། ཇི་ལྟར་སྒོམ་པའི་རིམ་པ་སྟོན་པའི་དོན་དུ་མཛད་པའི་ཕྱིར། དེའི་འོག་ཏུ་ཆོས་དང་ཆོས་ཉིད་རྣམ་པར་འབྱེད་པའི་བསྟན་བཅོས་མཛད་པ་ཡིན་ཏེ། དེར་ནི་ཐེག་པ་ཆེན་པོ་རྒྱུད་བླ་མའི་ངེས་དོན་དེ་ཉིད་ཇི་ལྟར་སྒོམ་པའི་རིམ་པ་སྟོན་པའི་དོན་དུ་མཛད་པའི་ཕྱིར། འོ་ན་དབུས་མཐའ་རྣམ་འབྱེད་ཀྱིས་རྒྱུད་བླ་མའི་ངེས་དོན་སྒོམ་པའི་རིམ་པ་མི་སྟོན་པ་ཅི་ཞེ་ན། དེར་མ་རིག་བག་ཆགས་ཀྱི་ས་དང་ཟག་མེད་ཀྱི་ལས་ཞེས་བྱ་བའི་རྣམ་གཞག་དང༌། དེ་སྦྱོང་བྱེད་ཀྱི་སྒྲུབ་པ་ཡང་མ་བཤད་ལ།
མཐར་ཐུག་ཐེག་པ་གསུམ་གྱི་ཚུལ་ལས་མ་འདས་པའི་ཕྱིར་ཆོས་དང་ཆོས་ཉིད་རྣམ་པར་འབྱེད་པར་ནི་གནས་གྱུར་མཐར་ཕྱིན་པ་ཐེག་པ་ཆེན་པོ་ཁོ་ན་ལ་བཤད་པ་ན། མཐར་ཐུག་ཐེག་པ་གཅིག་ཉིད་དུ་བཤད་པར་གསལ་བས་དམན་པའི་ལྷག་མེད་མྱང་འདས་ན་མ་རིག་བག་ཆགས་ཀྱི་ས་ཡོད་པས་དེའི་དབང་གིས་སྐྱེ་བ་ལེན་ཞིང་ཐེག་པ་ཆེན་པོའི་ལམ་དུ་འཇུག་པ་དང༌། ཆོས་ཉིད་གོམས་པའི་སྟོབས་ཀྱིས་དེ་སྤོང་ནུས་པར་འཆད་པའི་ཕྱིར། གཉིས་པ་ཆོས་ལྔའི་ངེས་དོན་ངོས་བཟུང་བ་ནི། ཐོག་མར་མངོན་པར་རྟོགས་པའི་རྒྱན་གྱི་དངོས་བསྟན་ནི་གཟུང་འཛིན་གཉིས་ཀྱིས་སྟོང་པའི་མེད་པར་དགག་པ་སྟེ་འཁོར་ལོ་བར་པའི་མདོར་དངོས་སུ་བསྟན་པ་དེ་ཉིད་དོ། ། དེ་ཙམ་ནི་ངེས་པའི་དོན་དུ་མི་རུང་སྟེ། ལྡོག་པ་གཞན་སེལ་གྱི་ཆ་ལས་མ་འདས་པས་རྟོག་པའི་དངོས་ཡུལ་ཁོ་ནར་ངེས་ཀྱི། སོ་སོར་རང་གི་རིག་པའི་ཡེ་ཤེས་ཀྱི་སྤྱོད་ཡུལ་དུ་མི་རུང་བའི་ཕྱིར་དེ་བས་ན་དེའི་ངེས་དོན་མཐར་ཐུག་པ་ནི་མདོ་སྡེའི་རྒྱན་དང་དབུས་མཐའ་རྣམ་འབྱེད་དུ་ངོས་བཟུང་བ་གང་ཡིན་པ་དེ་ཉིད་ལ་བྱ་སྟེ། འཁོར་ལོ་བར་པའི་ངེས་དོན་ནི་འཁོར་ལོ་ཐ་མར་ངོས་འཛིན་པ་ལ་རག་ལས་པའི་ཕྱིར། དེ་ཡང་གང་ཞེ་ན་གཟུང་འཛིན་གཉིས་སུ་མེད་པའི་ཡེ་ཤེས་ཤིག་ཡིན་ལ།
དེ་ལའང་ཆོས་ཅན་གྱི་ཆ་དང༌། ཆོས་ཉིད་ཀྱི་ཆ་གཉིས་ལས་ཕྱི་མ་ཁོ་ན་སྟེ། མདོ་སྡེའི་རྒྱན་དུ། ཆོས་ཉིད་སེམས་ལས་གཞན་པ་སེམས་གཞན་ནི། ། འོད་གསལ་མ་ཡིན་རང་བཞིན་ལ་བརྗོད་དོ། ། ཞེས་དང༌། དབུ་མཐར་སྟོང་པ་ཉིད་ཀྱི་མཚན་ཉིད་འཆད་པ་ན། གཉིས་དངོས་མེད་པའི་དངོས་མེད་པའི་དངོས་པོ། ། ཞེས་གསུངས་པས་སོ། ། དེ་ལྟར་ཡིན་པ་དེའི་ཕྱིར་གཞུང་དེ་གསུམ་གྱིས་བསྟན་པའི་མཐར་ཐུག་གི་ལྟ་བ་ངོས་འཛིན་ཚུལ་ལ་ཁྱད་པར་ཅི་ཡང་ཡོད་པ་མ་ཡིན་ཞིང༌།
སྤྱོད་པས་ཉམས་སུ་ལེན་པའི་ཚུལ་སྟོན་ལུགས་ལ་ནི་ཁྱད་པར་མེད་པ་མ་ཡིན་ཏེ། མངོན་པར་རྟོགས་པའི་རྒྱན་དུ་ནི་ཤེས་ཕྱིན་གྱི་མདོའི་ཤུགས་བསྟན་མངོན་རྟོགས་ཀྱི་རིམ་པ་དེ་ཉིད་དངོས་བསྟན་སྟོང་ཉིད་ཀྱི་རིམ་པ་དང་སྦྱར་ནས་ཉམས་སུ་ལེན་པའི་ཚུལ་གྱིས་བཤད་ལ། གཞན་གཉིས་སུ་ནི་འཁོར་ལོ་བར་པའི་ངེས་དོན་འཁོར་ལོ་ཐ་མས་ངོས་བཟུང་བ་དེ་ཉིད་འཁོར་ལོ་ཐ་མའི་མདོ་སྡེ་མང་པོ་ནས་འབྱུང་བའི་སྤྱོད་པའི་ཕྱོགས་དང་སྦྱར་ནས་ཉམས་སུ་ལེན་པའི་ཚུལ་གྱིས་བཤད་པའི་ཕྱིར། རྒྱུད་བླ་མའི་བསྟན་བཅོས་ཀྱི་ངེས་པའི་དོན་རང་གི་ངོ་བོ་ནི་བསྟན་བཅོས་གསུམ་པོ་དེའི་ངེས་དོན་གྱི་ངོ་བོ་དང་ཁྱད་པར་ཅི་ཡང་ཡོད་པ་མ་ཡིན་ཏེ། མདོ་སྡེའི་རྒྱན་དང་དབུས་མཐའ་གཉིས་སུ་མཚན་ཉིད་གསུམ་གྱི་སྒོ་ནས་གཏན་ལ་ཕབ་པའི་ངེས་དོན་དེ་ཉིད་འདིར་བཤད་པ་ལས་གཞན་མ་ཡིན་པའི་ཕྱིར་དང༌། མདོ་སྡེའི་རྒྱན་དུ་གཞན་དབང་སྒྱུ་མ་ལྟ་བུར་སྟོན་པའི་རིགས་པ་སྔོན་དུ་མ་སོང་ན་རྒྱུད་བླ་ནས་འབྱུང་བའི་སྙིང་པོ་ངོས་མི་ཟིན་པའི་ཕྱིར། དེ་ལྟ་ན་ཡང་འཆད་ཚུལ་ནི་མི་འདྲ་སྟེ། གཞུང་དེ་གཉིས་སུ་ནི་དེ་འདྲ་དེ་ངེས་དོན་མཐར་ཐུག་ཏུ་བསྟན་པ་མ་གཏོགས། དེའི་ཡོན་ཏན་གྱི་ཆ་ནས་བཤད་པ་མེད་ལ། འདིར་ནི་དེ་ཉིད་ལ་གནས་སྐབས་ཀྱི་དབྱེ་བས་རྡོ་རྗེ་རྣམ་པ་བདུན་དུ་འཇོག་པའི་ཚུལ་དང༌།
གཞི་དུས་ཀྱི་ཡེ་ཤེས་དེ་ཉིད་སྦྱང་གཞིར་གཞག་ནས་ལམ་དུས་སུ་སྦྱང་བྱའི་དྲི་མ་དགུ་སྦྱངས་པ་ལས་འབྲས་བུ་སངས་རྒྱས་ཀྱི་ཡེ་ཤེས་སུ་གནས་འགྱུར་བའི་ཚུལ་གྱིས་བཤད་པའི་ཕྱིར། བསྟན་བཅོས་ལྔ་པ་ཆོས་དང་ཆོས་ཉིད་རྣམ་པར་འབྱེད་པའི་གཞུང་གིས་བསྟན་པའི་ངེས་དོན་ནི་ཆོས་ཉིད་ཅེས་བྱ་བ་དེ་ཡིན་ལ། དེའི་ངོས་འཛིན་ཀྱང་རྒྱན་དང་དབུས་མཐར་གཏན་ལ་ཕབ་པ་དེ་ཉིད་ཡིན་ཏེ། སྦྱང་གཞི་གཞན་དབང་གི་སྟེང་དུ་དགག་བྱ་གཟུང་འཛིན་ཀུན་བཏགས་གཉིས་ཀྱིས་སྟོང་པའི་དངོས་པོ་ལ་བཤད་པའི་ཕྱིར། དེ་ལྟ་ན་ཡང་གཞུང་སྔ་མ་གཉིས་དང་བཟློས་པ་མ་ཡིན་ཏེ། དེར་ནི་ལྟ་བ་གཏན་ལ་ཕབ་ནས་སྤྱོད་པ་ཕ་རོལ་དུ་ཕྱིན་པ་དྲུག་དང༌། ཐེག་པ་ཆེན་པོའི་སེམས་བསྐྱེད་སོགས་བསྐལ་པ་གྲངས་མེད་པ་དག་ཏུ་གོམས་པར་བྱེད་པའི་ཚུལ་བསྟན་པ་ཡིན་ལ། འདིར་ནི་ཆོས་ཉིད་རྐྱང་པ་ཡིད་ལ་བྱེད་པའི་ཆ་ནས་བསྟན་པའི་ཕྱིར་རོ། ། མདོར་ན་བྱམས་པའི་ཆོས་འདིར་ལྟ་བ་གཏན་ལ་འབེབས་པའི་ཚེ། གང་ཡོད་པ་ཡིན་ན་ཆོས་ཀྱི་དབྱིངས་དང་སྟོང་པ་ཉིད་ཡིན་དགོས་ལ།
དེ་ཡིན་ན་གཟུང་འཛིན་གཉིས་ཀྱིས་སྟོང་པའི་ཡེ་ཤེས་བྱ་བ་ཡོངས་གྲུབ་ཀྱི་མིང་ཅན་དེ་ཡིན་དགོས་སོ། ། འོ་ན་གནས་ཚུལ་གྱིས་ས་སྐུའི་ཡོན་ཏན་རྣམས་ཀྱང་དེར་འགྱུར་ལ། དེ་ལྟ་ན་རྒྱུ་རྐྱེན་གྱིས་གསར་དུ་བྱས་པ་མ་ཡིན་པར་འགྱུར་རོ་ཞེ་ན། མ་ཡིན་པ་ནི་འདོད་པ་ཉིད་དེ། ཆོས་ཉིད་ཀྱི་ཡེ་ཤེས་དྲི་མ་དང་བྲལ་བའི་ཚེ་ཆོས་ཅན་གྱི་ཡེ་ཤེས་གསར་དུ་བྱུང་བ་ལྟ་བུར་མངོན་པ་ཡིན་གྱི། སངས་རྒྱས་ཀྱི་སའི་ཡོན་ཏན་ཇི་སྙེད་པ་རྫས་ཀྱི་སྒོ་ནས་ཆོས་ཉིད་དང་དབྱེ་བ་མེད་པའི་ཕྱིར། དེ་སྐད་དུ་ཡང༌། སྐུ་ལྷག་མ་གསུམ་པོ་དོན་དམ་པར་ཆོས་ཉིད་ཀྱི་ངོ་བོ་ཉིད་ཀྱིས། ཞེས་འབྱུང་བ་ལྟར་རོ། ། གཉིས་པ་བྱམས་ཆོས་ལྔ་པོ་ཐོགས་མེད་མཆེད་ཀྱིས་ཇི་ལྟར་བཀྲལ་བའི་ཚུལ་ལ།
དབུ་སེམས་ཀྱི་ཁྱད་པར་ཞིབ་མོར་ཕྱེ་བ་དང༌། དེས་ན་དབུ་མར་བཀྲལ་ཀྱང་རང་སྟོང་སྨྲ་བ་དང་མི་མཐུན་པའི་ཚུལ་ལོ། ། དང་པོ་ནི། ཐེག་པ་ཆེན་པོའི་དབུ་མ་འཆད་ཚུལ་ལ་གཉིས་ཏེ། རང་སྟོང་གི་སྒོ་ནས་དང༌། གཞན་སྟོང་གི་སྒོ་ནས་འཆད་ཚུལ་ལོ། ། དང་པོ་ནི། སྤྲོས་པའི་མཐའ་ཐམས་ཅད་བཀག་པའི་ཤུལ་ན་དབུས་མ་ཞེས་བྱ་བའི་དངོས་པོ་ཅི་ཡང་ལུས་པ་མེད་པ་ཞིག་ལ་དབུ་མ་ཞེས་བྱ་བའི་ཐ་སྙད་བཏགས་པ་ཙམ་ཡིན་ཏེ། རང་གི་ངོ་བོས་མི་སྟོང་པའི་ཤེས་བྱ་མི་སྲིད་པའི་ཕྱིར། གཉིས་པ་ནི།
གཟུང་འཛིན་གཉིས་མེད་པ་དང༌། གཉིས་མེད་ཀྱི་ཡེ་ཤེས་ཡོད་པ་སྟེ་དེ་ལྟ་བུའི་སྒྲོ་སྐུར་གྱི་མཐའ་གཉིས་བསལ་བའི་ཤུལ་ན་ཡོད་པའི་དངོས་པོ་ཞིག་ལ་ནི་དབུ་མ་ཞེས་བྱ་ལ། མིང་གི་རྣམ་གྲངས་དེ་བཞིན་ཉིད་དང་ཡང་དག་པའི་མཐའ་ལ་སོགས་པ་རྣམས་སོ། ། དེ་ལའང་གཉིས་ཏེ། མཐར་ཐུག་ཐེག་པ་གསུམ་དུ་འཆད་པ་དབུ་མ་འབྲིང་པོ་དང༌། མཐར་ཐུག་ཐེག་པ་གཅིག་ཏུ་སྟོན་པ་དབུ་མ་ཆེན་པོའོ། ། དེ་ལྟར་གཉིས་ཀྱི་བཟླས་ཕྱེ་བའི་དབུ་མ་ཆུང་ངུ་ནི་གང་ཟག་གི་བདག་མེད་ལ་མཐའ་གཉིས་སེལ་བའི་དབང་དུ་བྱས་ལ། གཞན་གཉིས་ནི་ཆོས་ཀྱི་བདག་མེད་ཁོ་ནའི་དབང་དུ་བྱས་སོ། ། དེ་ལྟར་དབུ་མའི་ཚུལ་ལུགས་གཉིས་ལས། གཅིག་ནི་ཀླུ་སྒྲུབ་ཞབས་ཀྱིས་ཕྱེ་བའི་ལམ་སྲོལ་དང༌།
གཅིག་ནི་ཐོག་མེད་ཞབས་ཀྱིས་ཕྱེ་བའི་ལམ་སྲོལ་ཏེ་དེ་ལྟར་ན་ཤིང་རྟའི་སྲོལ་ཆེན་རྣམ་པ་གཉིས་སོ་ཞེས་འཇོག་པ་ནི་ཐ་སྙད་སྦྱར་བདེ་བའི་དབང་དུ་བྱས་ལ། ཞིབ་མོར་ན་ཀླུ་སྒྲུབ་དང་ཨཱརྻ་དེ་བའི་གཞུང་གཞན་སྟོང་གི་སྲོལ་དུ་དྲངས་པ་དང༌། མངོན་པར་རྟོགས་པའི་རྒྱན་རང་སྟོང་གི་སྲོལ་དུ་དྲངས་པ་གཉིས་ཀ་ཡོད་པ་ལས་གཅིག་ཤོས་དབུ་མར་གནས་པ་ཡིན་ནོ་ཞེས་ནི་འཆད་པར་ནུས་པ་མ་ཡིན་ནོ། ། དེའི་ཤེས་བྱེད་ཀྱང་ཐོགས་མེད་ཞབས་ཀྱིས་ཕྱེ་བའི་དབུ་མ་ལ་ཟླ་བའི་ཞབས་ཀྱི་དབུ་མ་མ་ཡིན་ནོ་ཞེས་བསྙད་པ་ཡོད་མོད། རང་སྟོང་སྨྲ་བའི་ལྟ་བ་ལ་ཐོགས་མེད་ཞབས་ཀྱིས་དབང་ཟ་བའི་ལྟ་བ་དང༌། སྐུར་པ་འདེབས་པའི་ལྟ་བ་ཞེས་བསྙད་པ་ཡོད་པ་ཁོ་ནར་མ་ཟད། རྗེ་བཙུན་ཉིད་ཀྱི་ཞལ་སྔ་ནས། གནས་གྱུར་གྱི་རྟེན་མེད་པ་ལ་ཉེས་པ་བཞི་བརྗོད་པར་མཛད་པའོ། ། དེའི་ཕྱིར་བྱམས་ཆོས་ཕྱི་མ་བཞིའི་ངེས་དོན་ནི་གྲུབ་མཐའ་སྨྲ་བ་བཞིའི་རྩེ་མོར་གྱུར་པའི་དབུ་མ་པ་ཞེས་བྱ་བ་དེའི་གཞུང་དུ་གནས་པ་ཡིན་ཏེ། དེ་དེར་གནས་པ་རྗེ་བཙུན་ཉིད་ཀྱིས་གསུངས་པ་ལྟར་ཐོགས་མེད་མཆེད་ཀྱིས་བཀྲལ་བའི་ཕྱིར་རོ། །
གཉིས་པ་ལ་གཉིས་ཏེ། དབྱིག་གཉེན་ཞབས་ཀྱིས་གཞུང་གསུམ་སེམས་ཙམ་དུ་མ་བཀྲལ་བར་བསྟན། ཐོགས་མེད་ཞབས་ཀྱིས་རྒྱུད་བླའི་དགོངས་པ་དབུ་མ་དང༌། དབྱིག་གཉེན་ཞབས་ཀྱིས་ཡུམ་གྱི་མདོ་དང་རྒྱན་གྱི་དགོངས་པ་དབུ་མར་བཀྲལ་ཡང་རང་སྟོང་གི་ཚུལ་དང་མཐུན་པ་མ་ཡིན་པའོ། ། དང་པོ་ནི། དེས་དེ་དག་དེར་བཀྲལ་བ་མ་ཡིན་ཏེ། མདོ་སྡེའི་རྒྱན་ལས། དེར་སྣང་སེམས་ཙམ་ལ་ནི་ཡང་དག་ནས། ། དེ་ནས་ཆོས་དབྱིངས་གཉིས་ཀྱི་མཚན་ཉིད་དང༌། ། བྲལ་བ་མངོན་སུམ་ཉིད་དུ་རྟོགས་པར་འགྱུར། །
སེམས་ལས་གཞན་མེད་པར་ནི་བློས་རིག་ནས། ། དེ་ནས་སེམས་ཀྱང་མེད་པ་ཉིད་དུ་རྟོགས། ། བློ་དང་ལྡན་པས་གཉིས་པོ་མེད་རིག་ནས། ། དེ་མི་ལྡན་པའི་ཆོས་ཀྱི་དབྱིངས་ལ་གནས། ། ཞེས་དང༌། དབུས་མཐའ་ལས། དམིགས་པ་ལ་ནི་བརྟེན་ནས་སུ། ། མི་དམིགས་པ་ནི་རབ་ཏུ་སྐྱེ། ། མི་དམིགས་པ་ལ་བརྟེན་ནས་སུ། ། མི་དམིགས་པ་ནི་རབ་ཏུ་སྐྱེ། །
ཞེས་དང༌། ཆོས་ཉིད་རྣམ་འབྱེད་དུ། དེ་ལྟར་དམིགས་པ་ལས་ནི་རྣམ་པར་རིག་པ་ཙམ་དུ་དམིགས་པ་ལ་འཇུག་གོ ། རྣམ་པར་རིག་པ་ཙམ་དུ་དམིགས་པ་ལས་ནི་དོན་ཐམས་ཅད་མི་དམིགས་པ་ལ་འཇུག་གོ ། དོན་ཐམས་ཅད་མི་དམིགས་པ་ལས་ནི་རྣམ་པར་རིག་པ་ཙམ་མི་དམིགས་པ་ལ་འཇུག་གོ ། ཞེས་གསུངས་པའི་སྒྲ་ཇི་བཞིན་པ་དེ་ཉིད་ལས་ཇི་ལྟར་གསལ་བ་དེ་བཞིན་དུ། དེ་དག་གི་འགྲེལ་པ་ན་ཡང་དེ་ཁོ་ན་ལྟར་ཡོད་པའི་ཕྱིར་རོ། ། དེའི་ཕྱིར་གཞུང་འདི་གསུམ་གྱི་ངེས་དོན་གྱི་ལྟ་བ་སེམས་ཙམ་ལས་བརྒལ་བར་བཤད་པ་ན་དབུ་མ་ལས་གཞན་དུ་ཡོད་པ་མ་ཡིན་ཏེ། ཇི་སྐད་དུ། ཐུབ་པའི་དགོངས་པ་ལྔ་པ་མེད། །
ཅེས་འབྱུང་བའི་ཕྱིར་རོ། ། གལ་ཏེ་འོ་ན་ཡེ་ཤེས་སྙིང་པོ་ཀུན་ལས་བཏུས་པར། གཟུང་དང་འཛིན་པ་ལས་གྲོལ་བའི། ། ཡེ་ཤེས་དམ་པའི་དོན་དུ་ཡོད། ། ཅེས་བཤད་ཟིན་པའི་འོག་ཏུ། རྣམ་ཤེས་དེ་ཡང་དོན་དམ་དུ། ། ཡོད་པར་མཁས་རྣམས་མི་འདོད་དེ། ། ཞེས་སོགས་གསུངས་པས་སྔ་མ་སེམས་ཙམ་དུ་བསྟན་པ་མ་ཡིན་ནམ་ཞེ་ན། མ་ཡིན་ཏེ། རྣམ་ཤེས་བདེན་པར་མི་འདོད་པ་ནི་གཞན་སྟོང་སྨྲ་བའི་དབུ་མ་པ་དག་གི་གྲུབ་མཐའི་རྩ་བ་ཡིན་པའི་ཕྱིར།
གཞུང་དེ་ལ་བརྟགས་པ་ན་སེམས་ཙམ་པ་ལ་རྣམ་བདེན་རྫུན་གཉིས་སུ་འབྱེད་པ་ནི་མ་ཡིན་གྱི། དབུ་མ་པ་ལ་གཞན་སྟོང་སྨྲ་བ་དང་རང་སྟོང་སྨྲ་བ་གཉིས་སུ་ཕྱེ་ནས་སྟོན་པར་གསལ་བ་ཡིན་ཏེ། དེ་ལྟར་བཤད་ན་ཐེག་པ་ཆེན་པོའི་གཞུང་ལུགས་འཆད་པ་པོ་ཀུན་དང་འགྲིག་པའི་ཕྱིར་དང༌། རྣལ་འབྱོར་སྤྱོད་པ་པ་ཡིན་པ་ཙམ་གྱིས་སེམས་ཙམ་པར་སྨྲ་ན་ཧ་ཅང་ཐལ་བའི་ཕྱིར་དང༌། སེམས་ཙམ་པའི་འདོད་པ་ནི། ཡན་ལག་ཅན་ཞེས་བྱ་བ་མེད། ། ཅེས་པའི་ཤླཽ་ཀ་གཅིག་པུས་བསྟན་ཟིན་པའི་ཕྱིར། མདོར་ན་སེམས་ཙམ་པ་ལ་རྣམ་བདེན་རྫུན་དང༌། དབུ་མ་པ་ལ་ཐལ་རང་གཉིས་སུ་འབྱེད་པ་ནི་འཕགས་ཡུལ་གྱི་གྲུབ་མཐའ་རྣམ་དབྱེ་ལ་ཡོད་པ་མ་ཡིན་ཏེ། ལུང་གིས་མ་དམིགས་པའི་ཕྱིར་དང༌།
རིགས་པས་ཀྱང་མི་འཐད་པ་ནི། གྲུབ་མཐའི་རྣམ་དབྱེ་བྱེད་པ་ནི་ལྟ་བའི་ཆ་ནས་ཡིན་པ་ལས། དབུ་མ་ཐལ་རང་གཉིས་ལ། ལྟ་བའི་ཁྱད་པར་མ་དམིགས་པའི་ཕྱིར། དེ་ལྟ་མོད་ཀྱི་དབུ་མ་པ་ལ་རང་གཞན་སྟོང་པའི་ཚུལ་ལུགས་གཉིས་སུ་འབྱེད་པ་ནི་ཤིང་རྟའི་སྲོལ་ཆེན་གཉིས་ཀྱི་གཞུང་ན་ལེགས་པར་གསལ་ལོ། ། གཉིས་པ་ལ་གཉིས་ཏེ། སྐུ་མཆེད་གཉིས་ཀྱིས་རྒྱན་དང་རྒྱུད་བླའི་དགོངས་པ་སེམས་ཙམ་དུ་མ་བཀྲལ་བ་དང༌། དེ་ལྟ་ན་ཡང་རང་སྟོང་སྨྲ་བ་དང་མི་མཐུན་པར་བཀྲལ་བའི་ཚུལ་ལོ། ། དང་པོ་ནི། སློབ་དཔོན་དེ་དག་གིས་གཞུང་ལུགས་དེ་དག་དེར་བཀྲལ་བ་མ་ཡིན་ཏེ།
ཐོགས་མེད་ཞབས་ཀྱིས་ནི་རྒྱུད་བླའི་འགྲེལ་པར། སེམས་ཅན་འཚང་རྒྱ་བ་དང༌། མཐར་ཐུག་ཐེག་པ་གཅིག་ཡིན་པ་དང༌། ཉན་རང་གི་ལྷག་མེད་ནས་ཐེག་པ་ཆེན་པོའི་ལམ་དུ་འཇུག་པ་དང༌། རྣལ་འབྱོར་སྤྱོད་པ་པའི་གཞུང་དུ་མ་གྲགས་པའི་སྤང་བྱ་ཤེས་སྒྲིབ་ཀྱི་རྣམ་པར་གཞག་པ་དང༌། དེ་སྤོང་བྱེད་ཀྱི་གཉེན་པོ་ཡེ་ཤེས་ཀྱི་རྣམ་པར་གཞག་པ་དག་རྒྱ་ཆེར་མཛད་པའི་ཕྱིར་དང༌། དབྱིག་གཉེན་ཞབས་ཀྱི་ཡུམ་གསུམ་གནོད་འཇོམས་སུ་ཡང་དོན་དེ་དག་གསལ་བར་འབྱུང་བའི་ཕྱིར་རོ། ། གཉིས་པ་ལ་གཉིས་ཏེ། དངོས་དང༌། རྩོད་པ་སྤང་བའོ། །
དང་པོ་ནི། ཐོགས་མེད་ཞབས་ཀྱིས་རྒྱུད་བླ་རང་སྟོང་གི་ཚུལ་དུ་བཀྲལ་བ་མ་ཡིན་ཏེ། བླ་མེད་ཆོས་ཀྱིས་སྟོང་མ་ཡིན། ། ཞེས་པའི་འགྲེལ་པར། གང་ན་གང་མེད་པ་དེ་ནི་དེས་སྟོང་པར་ཡང་དག་པ་ཇི་ལྟ་བ་བཞིན་དུ་ཡང་དག་པར་རྗེས་སུ་མཐོང་ངོ༌། ། འདི་ལ་ལྷག་མ་ཡོད་པ་གང་ཡིན་པ་དེ་ནི་འདིར་ཡོད་པར་ཡང་དག་པ་ཇི་ལྟ་བ་བཞིན་དུ་རབ་ཏུ་ཤེས་ཏེ། འདི་ནི་སྟོང་པ་ཉིད་ཀྱི་མཚན་ཉིད་ཕྱིན་ཅི་མ་ལོག་པར་བསྟན་པ་ཡིན་ནོ། ། ཞེས་གསུངས་པའི་ཕྱིར་དང༌། གནོད་འཇོམས་ལས་ཀྱང༌། ཡུམ་གྱི་མདོར།
མིག་ནི་མིག་གིས་སྟོང་ངོ༌། ། ཞེས་སོགས་ཀྱི་དོན་འཆད་པ་ན། ཆོས་ཉིད་ཀྱི་མིག་ཀུན་བཏགས་ཀྱི་མིག་གིས་སྟོང་པ་སོགས་ཀྱི་དོན་དུ་གསལ་བར་བཤད་པའི་ཕྱིར་རོ། ། གལ་ཏེ་གཉིས་ཀ་ཡང་དབུ་མ་རྣམ་དག་ཏུ་སྨྲ་བ་དེ་ལྟ་ན། གཉིས་པོ་ལ་ལྟ་བའི་ཁྱད་པར་གང་ཞིག་ཡོད། མེད་ན་ནི་གྲུབ་མཐའ་སྨྲ་བ་པོ་སོར་འཇོག་པ་མི་འཐད་དོ་ཅེ་ན། དེ་བཤད་པ་ནི། གཉིས་ཀས་ཀྱང་མཉམ་གཞག་ཏུ་ལྟ་བས་སྤྲོས་པ་གཅོད་པའི་ཚེ་མཚན་མ་གང་ཡང་ཡིད་ལ་མི་བྱེད་ཅིང༌། སོ་སོར་རྟོག་པའི་ཤེས་རབ་ཉིད་ཀྱང་ཡེ་ཤེས་ཀྱི་མེས་བསྲེག་དགོས་པ་ཉིད་དུ་བཞེད་པར་མཚུངས་ཀྱང༌། རྗེས་ཐོབ་ཏུ་རང་ལུགས་སུ་གྲུབ་པའི་མཐའ་སྨྲ་བ་ན།
གཉིས་མེད་ཀྱི་ཡེ་ཤེས་ཡོད་པར་ཁས་ལེན་པ་དང༌། དེ་མི་ལེན་པའོ། ། དེ་བས་ན་མཉམ་གཞག་ཏུ་སྤྲོས་པ་གཅོད་ཚུལ་ལ་ཁྱད་པར་མེད་པ་དེའི་ཕྱིར་ལུགས་གཉིས་ཀའི་ལྟ་བ་ལ་ཤེས་སྒྲིབ་ཀྱི་བག་ཆགས་སྤོང་ནུས་མི་ནུས་ཀྱི་ཁྱད་པར་དབྱེ་ནུས་པ་མ་ཡིན་ནོ། ། དེ་ལྟར་བཤད་པས་གྲུབ་པའི་དོན་ནི། རང་སྟོང་གི་དབུ་མ་སྨྲ་བ་ལ་སྐུར་པ་འདེབས་པ་པོ་དེ་དག་ནི། ཇི་སྐད་དུ། ཡིད་ཀྱི་ཉེས་པ་རང་བཞིན་གདུག་པ་སྟེ། ། ཞེས་པའི་སྐབས་ནས་བསྟན་པའི་ཆོས་སྤོང་གི་ཉེས་པ་དང་བཅས་པ་ཁོ་ནར་མ་ཟད། གཞན་སྟོང་གི་ལྟ་བ་ལ་སྨོད་པར་བྱེད་པ་དེ་དག་ཀྱང་ནི་ཇི་སྐད་དུ། གང་ཞིག་ཡིད་ནི་ཆོས་ལ་སྡང་བ་དེ་ལ་ཐར་པ་ག་ལ་ཡོད།
ཅེས་པའི་ཁ་ན་མ་ཐོ་བ་དང་བཅས་པའོ། ། དེའི་ཕྱིར་གནས་དེ་དང་དེ་ལ་བག་ཡོད་པར་བྱའོ། ། ཞེས་ཕ་རོལ་ཏུ་ཕྱིན་པའི་ཐེག་པ་པ་དག་ཁོ་ནར་མ་ཟད། ཚུལ་ཆེན་གྱི་ཐེག་པ་པ་དག་ལའང་གཏམ་དུ་བྱ་དགོས་པ་ཡིན་ཏེ། གཞན་སྟོང་གི་ཚུལ་རྣམ་པར་མ་དག་ན་ཐུན་མཚམས་དུ་ལྷའི་ང་རྒྱལ་དང་མ་བྲལ་བ་ཞེས་བྱ་བ་དེ་མི་འབྱུང་ཞིང༌། གཟུང་འཛིན་ཐམས་ཅད་སྟོང་པར་སྦྱངས་ཟིན་པའི་འོག་ཏུ། སྟོང་པ་ཉིད་ཀྱི་ཡེ་ཤེས་ཀྱི་རྡོ་རྗེའི་བདག་ཉིད་ང་ཡིན། ཞེས་བྱ་བ་དེ་ཡང་རྣམ་པར་མ་དག་པ་ཉིད་དུ་ཐལ་བའི་ཕྱིར་དང༌། རང་སྟོང་གི་ཚུལ་འདི་རྣམ་པར་མ་དག་ན་གྱ་ནོམ་ལྷར་ཞེན་གྱི་རྟོག་པ་སྤོང་མི་ནུས་པའི་ཕྱིར་དང༌། ཤེས་བྱ་ཐམས་ཅད་ཀྱི་གནས་ལུགས་གཏན་ལ་མི་ཕེབས་པའི་ཕྱིར་རོ། །
འོ་ན་ཆེན་པོ་དག་གིས་ཀྱང་ཉེས་པ་དེ་དང་དེ་ཞལ་གྱིས་བཞེས་སམ་ཞེ་ན། མ་ཡིན་ཏེ། ཐོགས་མེད་ཞབས་ཀྱིས་ནི་གནས་སྐབས་སུ་དོན་དམ་པའི་བདེན་པ་ཁས་མ་བླངས་ན་སྐུར་འདེབས་ཀྱི་ལྟ་བར་འགྱུར། ཞེས་དང༌། ཟླ་བས་ནི། མཐར་སྤྲོས་པའི་མཚན་མ་ཁས་བླངས་ན་རྟག་པའི་ལྟ་བར་འགྱུར་ཞེས་གསུངས་པ་ཙམ་ཡིན་པའི་ཕྱིར་རོ། ། དེས་ན་ལྟ་བ་རང་སྟོང་གི་རྒྱས་བཏབ་ནས། སྒོམ་པ་གཞན་སྟོང་གི་ཚུལ་བཞིན་དུ་ཉམས་སུ་ལེན་པ་ནི་ཀླུ་སྒྲུབ་ཡབ་སྲས་ཀྱི་རང་ལུགས་བླ་ན་མེད་པའོ། ། རྗེས་ཐོབ་ཏུ་གྲུབ་མཐའ་འཇོག་པའི་ཚེ་གཞན་སྟོང་ཁས་ལེན་ཀྱང༌། མཉམ་གཞག་ཏུ་སྤྲོས་པའི་མཚན་མ་གང་ཡང་ཡིད་ལ་མི་བྱེད་པར་གསལ་རིག་གི་ངང་ལ་མཉམ་པར་འཇོག་པ་ནི་ཐོགས་མེད་མཆེད་ཀྱི་རིང་ལུགས་བླ་ན་མེད་པའོ། །
གཉིས་པ་རྩོད་པ་སྤང་བ་ནི། མདོ་སྡེའི་རྒྱན་གྱི་དགོངས་པ་དབུ་མར་གནས་ན་དེར་མཐར་ཐུག་ཐེག་པ་གསུམ་དུ་བཤད་པ་དང་འགལ་ལོ། ། ཞེ་ན། ལན་ལ་གཉིས་ཏེ། མགོ་མཚུངས་དང༌། རྣལ་མའོ། དང་པོ་ནི། འོ་ན་ཡུམ་གྱི་མདོ་དང་མངོན་པར་རྟོགས་པའི་རྒྱན་ལ་ཡང་གཏན་ཚིགས་དེ་ཉིད་ཀྱི་ཕྱིར་སེམས་ཙམ་གྱི་གཞུང་དུ་ཧ་ཅང་ཐལ་བར་འགྱུར་རོ། ། ཇི་ལྟར་ཞེ་ན། ཡུམ་གྱི་མདོར།
གང་ཡང་དག་པའི་སྐྱོན་མེད་པ་ལ་ཞུགས་པ་དེ་དག་ན་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་པའི་མཐུ་མེད་དེ། འཁོར་བའི་རྒྱུན་གྱི་མཚམས་བཅད་པའི་ཕྱིར། ཞེས་དང༌། དེའི་དོན་འཆད་པ་ན་ཡུལ་ངེས་པ་དང༌། ཞེས་གསུངས་པས་སོ། ། གལ་ཏེ་ཁྱབ་པ་དང་ཞེས་པའི་མདོ་དང་གཞུང་གིས་ལུང་སྔ་མ་སྒྲ་ཇི་བཞིན་པ་མ་ཡིན་པར་བཀྲལ་བའི་ཕྱིར་སྒྲུབ་བྱེད་འཁྲུལ་ལོ་ཞེ་ན། འཕགས་སེང་གི་འཆད་ལུགས་དེ་ལྟར་ཡིན་མོད། ཐོགས་མེད་ཞབས་ཀྱིས་འཆད་ཚུལ་དེ་ལྟར་མ་ཡིན་ཏེ། ཇི་ལྟར་ཞེ་ན། ཡུལ་ངེས་པ།
ཞེས་པའི་མདོ་གཞུང་གི་དོན་ནི་ལྷག་མེད་ཀྱི་དབང་དུ་བྱས་ལ། ཁྱབ་པ་དང་ཞེས་པ་མདོ་གཞུང་གི་དོན་ནི། ཉན་ཐོས་མ་ངེས་པ་རྣམས་བྱང་ཆུབ་མཆོག་ཏུ་སེམས་བསྐྱེད་པ་སྲིད་པ་དང༌། སེམས་ཅན་ཐམས་ཅད་ལ་རང་བཞིན་གནས་རིགས་ཀྱིས་ཁྱབ་པའི་དོན་དུ་བཞེད་པ་ཡིན་ནོ། ། དེ་དང་མཐར་ཐུག་ཐེག་པ་གསུམ་ལ་ནི་འགལ་བ་ཡོད་པ་མ་ཡིན་ཏེ། ལོག་སྲེད་ཅན་གཏན་ཡོངས་སུ་མྱ་ངན་ལས་མི་འདའ་བའི་ཆོས་ཅན་ལ་ཡང་ཀུན་གཞིའི་སྟེང་གི་གསལ་རིག་གི་ཆ་ཡོད་པས་ཁྱབ་ལ། དེ་ལ་རང་བཞིན་གནས་རིགས་སུ་འཇོག་པ་ནི་རྣལ་འབྱོར་སྤྱོད་པ་པ་དག་གི་གཞུང་ལུགས་ཡིན་པའི་ཕྱིར་རོ། ། ཀུན་མཁྱེན་དོལ་པོ་བའི་གསུང་གིས། མདོ་སྡེའི་རྒྱན་དུ་མཐར་ཐུག་ཐེག་པ་གཅིག་རྒྱུ་མཚན་དང་དགོས་པ་བཤད་ཀྱང་དངོས་ལ་གནོད་བྱེད་མ་བཤད་པས་དེར་མཐར་ཐུག་གི་ཐེག་པ་གསུམ་བཞེད་པ་མ་ཡིན་ནོ། ། ཞེས་གསུངས།
དེ་ནི་མ་ཡིན་ཏེ། ཇི་སྐད་དུ། ཉན་ཐོས་མ་ངེས་རྣམ་གཉིས་ཏེ། ། ཞེས་པ་ནས། བྱང་ཆུབ་དམ་པ་ཐོབ་པར་འགྱུར། ། ཞེས་པའི་བར་གྱི་ཤུགས་བསྟན་ལ་ཉན་ཐོས་རིགས་ངེས་པ་ཐེག་པ་ཆེན་པོའི་ལམ་དུ་མི་འཇུག་པ་དང་དེའི་ཤེས་བྱེད་གཉིས་ཀ་ངེས་པར་བསྟན་པའི་ཕྱིར་དང༌། མ་ངེས་རྣམས་ལ་ཐེག་གཅིག་བཤད། ། ཅེས་པའི་ཤུགས་ལ། ངེས་པ་རྣམས་ལ་ཐེག་གསུམ་བཤད། ། ཅེས་པར་དོན་གྱིས་གྲུབ་པའི་ཕྱིར་རོ། །
གཉིས་པ་རྣལ་མའི་ལན་ནི། དེས་ན་མཐར་ཐུག་ཐེག་པ་གསུམ་དུ་འཆད་པ་དང་དབུ་མའི་ལུགས་སུ་འཆད་པ་ལ་འགལ་བ་ཅི་ཡང་ཡོད་པ་མ་ཡིན་ཏེ། དབུ་མར་འཇོག་པ་ནི་ལྟ་བའི་ཆ་ནས་ཡིན་གྱི་གྲུབ་མཐའ་གཞན་གྱི་སྒོ་ནས་མ་ཡིན་པའི་ཕྱིར་དང༌། ལྷག་མེད་ནས་ཐེག་པ་ཆེན་པོར་འཇུག་དགོས་པའི་བཤད་པ་ནི། གཞུང་གང་ན་མ་རིག་བག་ཆགས་ཀྱི་ས་དང་ཟག་མེད་ཀྱི་ལས་ཀྱི་རྣམ་གཞག་འཆད་པ་དེ་ན་ཡོད་ཀྱི་དེ་ལས་གཞན་ན་ཡོད་པར་མ་དམིགས་པའི་ཕྱིར། ཡང་གལ་ཏེ་མངོན་པར་རྟོགས་པའི་རྒྱན་གཞན་སྟོང་གི་ཚུལ་དུ་འཆད་ནུས་པ་དེ་ལྟ་ན། སྒྲུབ་པ་ཡི་ནི་རྟེན་གྱུར་པ། ། ཆོས་ཀྱི་དབྱིངས་ཀྱི་རང་བཞིན་དང༌། ། ཞེས་དང༌། བྱང་ཆུབ་ཆེན་པོའི་སྐབས་ཀྱི་བརྒལ་ལན་རྣམས་འཆད་པའི་ཚུལ་ཇི་ལྟར་འགྲིག་ཅེ་ན།
བཤད་པ། རྣལ་འབྱོར་སྤྱོད་པ་ལས་རང་བཞིན་དུ་གནས་པའི་རིགས་ཀྱི་ངོ་བོ་ཆོས་དབྱིངས་སུ་མི་འདོད་དོ་ཞེས་པ་ནི་ནོར་བ་ཡིན་ཏེ། བྱང་ས་དང་འགལ་བའི་ཕྱིར། དྲི་མ་ཟད་སྐྱེ་ཡོད་ཀྱི་བརྒལ་ལན་ཡང་ལུགས་འདི་ལ་ཆེས་འགྲིག་པ་ཡིན་ཏེ་གཟུང་འཛིན་གཉིས་ཀུན་བཏགས་སུ་བཤད་ནས་ཡོད་པ་མ་ཡིན་པའི་ཕྱོགས་ལ་ནི་སྒྲིབ་པ་གཉིས་ཀྱི་དྲི་མ་གདོད་མ་ནས་ཡོད་མ་མྱོང་བས་དེ་ལ་ཟད་སྐྱེ་མེད་པ་དང༌། དྲི་མའི་ངོ་བོ་ཆོས་དབྱིངས་སུ་འཆད་པ་རྣམས་ཆེས་འགྲིག་པ་དང༌། གཟུང་འཛིན་གཉིས་དངོས་པོར་ཁས་ལེན་པའི་ཕྱོགས་ལ་ནི་སྔར་ཡོད་གཉེན་པོས་བཅོམ་ཟིན་པ་དང༌། སྔར་མེད་གསར་དུ་སྐྱེད་པར་ཁས་ལེན་དགོས་པ་དང༌། དངོས་པོ་ཡིན་ན་བདེན་པར་གྲུབ་དགོས་པས་དྲི་མ་རྣམས་གཉེན་པོས་སྤང་མི་ནུས་པར་ཐལ་བ་དག་ཀྱང་ངེས་པར་འཕེན་ནུས་པའི་ཕྱིར་རོ། ། ཡང་འོ་ན་ལུགས་དེར་འགོག་པའི་སྙོམས་འཇུག་ལྡན་མི་འདུ་བྱེད་དུ་ཁས་ལེན་དགོས་པས་ཡེ་ཤེས་ཆོས་སྐུ་དང་སྒོམ་ལམ་རྩེ་སྦྱོར་གྱི་ངོ་བོར་འཆད་ལུགས་ཇི་ལྟར་ཞེ་ན། དེའི་རང་ལྡོག་ནས་དེ་དང་དེར་མི་འཆད་ཀྱང་དེ་ལ་མཉམ་པར་གཞག་བཞིན་པའི་དུས་ཀྱི་ཡེ་ཤེས་དེ་ཉིད་དེ་དང་དེའི་ངོ་བོར་ཁས་ལེན་པ་ཡིན་ཏེ།
དེའི་གནས་སྐབས་སུ་རིག་པ་རྒྱུན་ཆད་པ་ནི་ཀུན་གཞི་ཁས་མི་ལེན་པའི་ཉན་ཐོས་པ་དག་གི་ལུགས་ཡིན་ལ། དེར་རིག་པ་ཞིག་ཡོད་ན་རྣམ་པར་མི་རྟོག་པའི་ཡེ་ཤེས་ལས་མ་འདས་པའི་ཕྱིར་དང༌། རྣམ་པར་མི་རྟོག་པའི་ཡེ་ཤེས་གང་ཡིན་ཡིད་ཀྱི་རྣམ་ཤེས་སུ་འདོད་པ་ནི་ཤིན་ཏུ་ནོར་བའི་ཕྱིར་རོ། ། ཡང་གལ་ཏེ་ཐེག་པ་ཆེན་པོ་རྒྱུད་བླ་མའི་བསྟན་བཅོས་གཞན་སྟོང་གི་ཚུལ་དུ་འཆད་པ་དེ་ལྟ་ན་རྣམ་པར་རིག་པ་ཙམ་དུ་སྨྲ་བའི་ལུགས་སུ་སོང་ལ། དེ་ལྟ་ན་སེམས་ཅན་ཐམས་ཅད་སངས་རྒྱས་ཀྱི་སྙིང་པོ་ཅན་ཡིན་པ་དང༌། མཐར་ཐུག་ཐེག་པ་གཅིག་ཏུ་འཆད་པ་ཇི་ལྟར་མི་འགལ་ཞེ་ན། སེམས་ཅན་ཐམས་ཅད་སངས་རྒྱས་ཀྱི་སྙིང་པོ་ཅན་ཡིན་པ་དེ་སྒྲ་ཇི་བཞིན་པ་ཉིད་དུ་ཁས་ལེན་པ་པོ་ནི་སེམས་ཙམ་པ་ཡིན་པར་སློབ་དཔོན་ཟླ་བས་ཀྱང་བཤད་པ་ཡིན་ཏེ། ཇི་སྐད་དུ། རྣམ་པ་དེ་ལྟའི་མདོ་སྡེ་གཞན་ཡང་ནི། ། དྲང་དོན་ཉིད་དུ་ལུང་འདིས་གསལ་བར་བྱེད། །
ཅེས་པའི་འགྲེལ་པ་ནས་འབྱུང་བ་ལྟར་རོ། ། སེམས་ཅན་ཐམས་ཅད་ཁམས་བདེ་བར་གཤེགས་པའི་སྙིང་པོ་ཅན་དུ་འདོད་པ་ནི་རྣལ་འབྱོར་སྤྱོད་པ་པ་དག་གི་སྤྱི་ལུགས་ཡིན་ཏེ། ཀུན་གཞིའི་སྟེང་གི་གསལ་ཆ་ལ་དེའི་མིང་གིས་འདོགས་པར་ནི་རྣལ་འབྱོར་སྤྱོད་པའི་གཞུང་རྒྱ་མཚོ་ལྟ་བུ་ལས་འབྱུང་བའི་ཕྱིར་རོ། ། མདོར་ན་གཞན་སྟོང་ཁས་ལེན་པ་དང་སྙིང་པོས་སེམས་ཅན་ལ་ཁྱབ་པ་མི་འགལ་བ་ཁོ་ནར་མ་ཟད། དེ་དག་གྲུབ་མཐའི་རྩ་བ་གཅིག་ཏུ་འཆད་དགོས་པ་ཡིན་ཏེ། སྙིང་པོའི་ངོས་འཛིན་ཟག་མེད་ཀྱི་སེམས་རྒྱུད་དང་གཉིས་མེད་ཀྱི་ཡེ་ཤེས་ལ་བཤད་ནས། དེ་རྟག་བརྟན་གཡུང་དྲུང་དང་བདེན་གྲུབ་ཏུ་འཆད་པ་ནི་གཞན་སྟོང་གི་གྲུབ་པའི་མཐའ་མཐར་ཐུག་པ་ཡིན་པའི་ཕྱིར་རོ། ། མཐར་ཐུག་ཐེག་པ་གཅིག་གི་ཤེས་བྱེད་ནི་རྣལ་འབྱོར་སྤྱོད་པའི་གཞུང་ན་ཡོད་པ་མ་ཡིན་ཀྱང༌། བཀའ་ཐ་མའི་སྙིང་པོའི་མདོ་ན་གསལ་བར་བཞུགས་པ་ཡིན་པས་གཞན་སྟོང་སྨྲ་བ་དང་འགལ་བ་མེད་པ་ཁོ་ནར་མ་ཟད་གཞན་སྟོང་གི་ཕྱོགས་དང་ཤིན་ཏུ་མཐུན་པ་ཡིན་ཏེ། བཀའ་ཐ་མའི་དགོངས་པར་གཅིག་པའི་ཕྱིར།
རང་སྟོང་གི་ཕྱོགས་ལ་དེ་ཙམ་དུ་འགྲིག་པ་མ་ཡིན་ཏེ། རང་སྟོང་ནི་བཀའ་བར་པའི་དངོས་བསྟན་ཡིན་ལ། བཀའ་བར་པ་ནས་ནི་མཐར་ཐུག་ཐེག་པ་གཅིག་གི་ཤེས་བྱེད་གསལ་པོ་མ་བྱུང་བའི་ཕྱིར། རྔོག་ལོ་ཆེན་པོ་རྗེས་འབྲང་དང་བཅས་པས་སྙིང་པོའི་ངོས་འཛིན་སྤྲོས་པའི་མཐའ་ཐམས་ཅད་བཀག་པའི་མེད་དགག་གི་ཆ་ལ་འཆད་པ་ནི་ལེགས་པ་མ་ཡིན་ཏེ། བྱམས་ཆོས་རྩ་བའི་ལུང་མེད་པ་དང༌། སྤྲིན་དང་རྨི་ལམ་ཞེས་སོགས་དྲིས་ལན་གྱི་ལུང་དང་འགལ་བ་དང༌། སྤྲོས་པ་མཐའ་དག་བཀག་ནས་སྟོབས་སོགས་ཡོན་ཏན་དང་དབྱེར་མེད་དུ་འཆད་པ་རགས་པ་དང་མི་མཐུན་པའི་ཕྱིར་དང༌། བྱམས་ཆོས་ཀྱི་རྩ་བ་ནི་རང་སྟོང་འཆད་བྱེད་ཀྱི་གཞུང་རྙེད་དཀའ་བའི་ཕྱིར། ཡང་གལ་ཏེ་རྒྱུད་བླ་མའི་ལུས་བདུན་ཀ་སངས་རྒྱས་ཀྱི་སྙིང་པོའི་མིང་ཅན་དུ་གྱུར་པའི་དེ་བཞིན་ཉིད་ཁོ་ན་ལ་གནས་སྐབས་གསུམ་དུ་ཕྱེ་ནས་བཤད་ཅེས་ཟེར་བ་དེ་ལྟ་ན། ཇི་སྐད་དུ།
ཐེག་པ་གསུམ་དང་བྱེད་གསུམ་ལ། ། མོས་པ་རྣམས་ཀྱི་དབང་བྱས་ནས། ། སྐྱབས་གསུམ་རྣམ་པར་བཞག་པ་ཡིན། ། ཞེས་པ་དང་ཇི་ལྟར་མི་འགལ་ཏེ། བྱེད་གསུམ་གྱི་ཡུལ་དང་ཉན་རང་གི་ཐེག་པ་པ་གཉིས་ཀྱི་དོན་དུ་གཉེར་བྱར་གཞག་པ་དེ་དག་ནི་ཕལ་ཆེར་ཀུན་རྫོབ་ཀྱི་བདེན་པ་ལས་མ་འདས་པའི་ཕྱིར། བྱང་ཆུབ་སོགས་གསུམ་ཀྱང་དོན་དམ་པའི་བདེན་པ་ཁོ་ནར་གཞག་མི་ནུས་ཏེ། ཀུན་རྫོབ་པའི་སྐུ་དང༌། དེའི་ཡོན་ཏན་དང་ཕྲིན་ལས་ཀྱང་གཞུང་འདི་ཉིད་ཀྱི་ཡན་ལག་རྒྱས་བཤད་དུ་ངེས་པར་བཤད་པས་སོ་སྙམ་ན། གཞུང་འདིར་ཁམས་ནི་སྦྱངས་གཞི་དང་ཉེ་བར་ལེན་པའི་རྒྱུ་ཉིད་དུ་བཞག་པ་ཁོ་ནར་ངེས་ལ། གསུམ་ཚན་གཉིས་པོ་ལ་ནི་ལྷན་ཅིག་བྱེད་པའི་རྐྱེན་དུ་བཞག་པ་དང༌།
འབྲས་བུར་བཞག་པའི་སྐབས་གཉིས་སུ་ཡོད་པ་ལས། རྐྱེན་དུ་འཇོག་པའི་ཚེ་ནི་གསུམ་ཚན་གཉིས་ཀ་ཀུན་རྫོབ་པའི་ཆ་ནས་འཇོག་པ་ཡིན་ཏེ། འདུལ་བྱ་གཞན་སྣང་གི་ཆ་ནས་འཇོག་པའི་ཕྱིར། དཔེར་ན་གཟུགས་སྐུ་གཉིས་ཀྱིས་ལུང་གི་ཆོས་གསུངས་པ་ཉམས་སུ་བླངས་པ་ལས་ལེན་པ་པོ་རང་ཉིད་དགེ་འདུན་དཀོན་མཆོག་ཏུ་སོང་བ་དེའི་ཚེ་གསུམ་ཀ་ཀུན་རྫོབ་བདེན་པར་འཇོག་དགོས་པ་དང༌། གཟུགས་ཀྱི་སྐུའི་བྱང་ཆུབ་དང་དེའི་ཡོན་ཏན་དང༌། དེའི་ཕྲིན་ལས་བྱ་བ་ཡུལ་ལ་ཞུགས་པ་རྣམས་ནི་ཀུན་རྫོབ་ཀྱི་བདེན་པར་བཞག་དགོས་པ་བཞིན་ནོ། ། དོན་དེ་དག་ལ་དགོངས་ནས། སྤང་ཕྱིར་བསླུ་བའི་ཆོས་ཅན་ཕྱིར། ། ཞེས་སོགས་གསུངས་སོ། ། ཡང་གསུམ་ཚན་གཉིས་ཀ་འབྲས་བུར་འཇོག་པ་དེའི་ཚེ་ནི།
ཐམས་ཅད་དེ་བཞིན་ཉིད་དང༌། དོན་དམ་པའི་བདེན་པར་འཇོག་པ་ཡིན་ཏེ། གནས་ཚུལ་གྱི་དཀོན་མཆོག་དང་སྐུ་དང་ཡོན་ཏན་གྱི་དབང་དུ་བྱས་ནས་བཤད་པའི་ཕྱིར། དཔེར་ན་སངས་རྒྱས་ཀྱི་སར་དཀོན་མཆོག་གསུམ་ཀ་ཚང་བ་དེ་དང་གནས་ཚུལ་གྱི་སྐུ་དང་ཡོན་ཏན་དང་ཕྲིན་ལས་ཀྱང་ངོ་བོ་ཉིད་ཀྱི་སྐུར་རོ་གཅིག་པ་བཞིན་ནོ། ། དོན་དེ་ལ་དགོངས་ནས་ཇི་སྐད་དུ། ཐུབ་པ་ཆོས་ཀྱི་སྐུ་ཅན་ཕྱིར། ། ཞེས་སོགས་རྒྱས་པར་གསུངས་པ་ཡིན་ནོ། ། དེ་ལྟ་ཡིན་པ་དེའི་ཚེ་རྒྱུའི་སྐྱབས་གསུམ་ནི་ཀུན་རྫོབ་ཀྱི་བདེན་པ་དང༌། འབྲས་བུའི་སྐྱབས་གསུམ་ནི་དོན་དམ་པའི་བདེན་པའོ། ། ཀུན་རྫོབ་ཀྱི་བདེན་པ་གང་ཡིན་པ་དེ་དག་ནི་བསྟན་བཅོས་འདིའི་ལུས་སུ་མི་འཇོག་སྟེ།
ངེས་དོན་རྡོ་རྗེ་ལྟ་བུར་མི་རུང་བའི་ཕྱིར་རོ། ། འོ་ན་འདིར་བཤད་པས་ཅི་ཞིག་བྱ་ཞེ་ན། ཁམས་ཀྱི་དྲི་མ་སྦྱོང་བའི་ལམ་གྱི་རིམ་པ་བསྟན་པའི་དོན་དུའོ། ། ཇི་ལྟར་བསྟན་ཞེ་ན། སངས་རྒྱས་ལས་ཆོས། ཆོས་ལས་འཕགས་པའི་ཚོགས། ཞེས་སོགས་སུ་ནི་དཀོན་མཆོག་གསུམ་པོ་རྐྱེན་དུ་བསྟན་ལ། དེ་ངོས་འཛིན་པ་ནི། སྟོན་པ་བསྟན་པ་སློབ་དོན་གྱི། ། ཞེས་སོགས་གསུངས།
དྲི་བཅས་དེ་བཞིན་ཉིད་དང་དྲི་མ་མེད། ། ཅེས་སོགས་སུ་ནི་གསུམ་པོ་འབྲས་བུར་བཞག་པ་ཡིན་ལ། དེ་ངོས་འཛིན་པ་ནི། འདུས་མ་བྱས་ཤིང་ལྷུན་གྱིས་གྲུབ། ། ཅེས་སོགས་སུ་འབྱུང་བ་དེ་ཉིད་དོ། ། འབྲས་བུར་བཞག་པའི་གསུམ་ཚན་གཉིས་པོ་འདི་ལ་ཡང་གནས་སྐབས་དང་མཐར་ཐུག་གི་དབྱེ་བས་གཉིས་གཉིས་ལས། གནས་སྐབས་གང་དུ་དོན་དམ་པའི་ཆོས་སྐུའི་ཕྱོགས་གཅིག་མངོན་དུ་བྱས་པ་དེ་ནས་བཟུང་སྟེ། གནས་སྐབས་དེ་བཞིན་ཉིད་གང་ཡིན་པ་དེ་ནི་གནས་སྐབས་ཀྱི་དོན་དམ་པའི་དཀོན་མཆོག་གསུམ་དང༌། དོན་དམ་པའི་བྱང་ཆུབ་སོགས་གསུམ་དུ་རྣམ་པར་བཞག་གོ ། འདིར་ལོ་ཙྪ་བ་ཆེན་པོའི་གསུང་གིས།
དཀོན་མཆོག་གསུམ་འབྲས་བུར་བཞག་པའི་ལམ་རིམ་འདི་ལ་མི་གནས་པའི་མྱ་ངན་ལས་འདས་པའི་འཁོར་ལོ་ཞེས་བྱ་ལ། དཀོན་མཆོག་གསུམ་པོ་རྒྱུར་བཞག་པའི་ལམ་རིམ་འདི་ལ་ནི་རྒྱུ་དཀོན་མཆོག་གི་འཁོར་ལོ་ཞེས་བྱའོ། ། ཞེས་གསུང་ངོ༌། ། གསུམ་པ་དབུས་དང་མཐའ་རྣམ་པར་འབྱེད་པའི་བསྡུས་དོན་བྱེ་བྲག་ཏུ་བཤད་པ་ལ་གསུམ་ཏེ། ལུས་རྣམ་པར་བཞག་པ། ཡན་ལག་རྒྱས་པར་བཤད་པ། བསྟན་བཅོས་ཀྱི་མཚན་དོན་བསྟན་པའོ། ། དང་པོ་ནི། བསྟན་བཅོས་འདིའི་ལུས་ནི་བདུན་ཏེ། གང་ཞེ་ན།
མཚན་ཉིད་སྒྲིབ་པ་དེ་ཁོ་ན། ། ཞེས་སོགས་སོ། ། དེ་ཡང་མཚན་ཉིད་ཅེས་པ་ནི་གཞན་དབང་གི་མཚན་ཉིད་དེ། དེ་ཕྱིན་ཅི་མ་ལོག་པར་ཤེས་པ་ན་སྟོང་པ་ཉིད་ཁོང་དུ་ཆུད་པའོ། ། སྒྲིབ་པ་ནི་སྟོང་པ་ཉིད་མངོན་སུམ་དུ་མཐོང་བ་ལ་སྒྲིབ་པ་ཞིག་སྟེ། བསྡུ་ན་ཉོན་མོངས་པའི་སྒྲིབ་པ་དང༌། ཤེས་བྱའི་སྒྲིབ་པ་གཉིས་སོ། ། དེ་ཁོ་ན་ཞེས་པ་ནི་ངོ་བོ་ཉིད་དེ། མདོར་བསྡུ་ན་ཀུན་བཏགས་པའི་ངོ་བོ་ཉིད་དང༌། གཞན་གྱི་དབང་གི་ངོ་བོ་ཉིད་དང༌།
ཡོངས་སུ་གྲུབ་པའི་ངོ་བོ་ཉིད་དོ། ། གཉེན་པོ་སྒོམ་པ་ཞེས་པ་ནི། སྒྲིབ་པ་དེ་དག་གི་གཉེན་པོར་དེ་ཁོ་ན་ཉིད་དེ་དག་སྒོམ་པའི་གནས་སྐབས་ལ་བཏགས་པ་སྟེ་བྱང་ཕྱོགས་སོ་བདུན་ནོ། ། གནས་ཞེས་པ་ནི། སོ་སོ་སྐྱེ་བོ་དང་སློབ་པ་དང་མི་སློབ་པའི་གནས་སྐབས་ཀྱི་ཡོན་ཏན་རྣམས་གང་ལ་བརྟེན་པའི་གང་ཟག་གི་རྣམ་པར་གཞག་པ་སྟེ། བསྡུ་ན་མ་དག་པའི་གནས་སྐབས་དང༌། དག་ལ་མ་དག་པའི་དང༌། ཤིན་ཏུ་རྣམ་པར་དག་པའི་འོ། ། འབྲས་བུ་ཞེས་པ་ནི་བྱང་ཆུབ་ཀྱི་ཕྱོགས་མཐུན་བསྒོམས་པའི་རྣམ་པར་སྨིན་པའི་དང༌། བདག་པོའི་དང༌།
རྒྱུ་མཐུན་གྱི་དང༌། སྐྱེས་བུ་བྱེད་པའི་དང༌། བྲལ་བའི་འབྲས་བུའོ། ། ཐེག་པ་བླ་ན་མེད་པ་ནི་ཐེག་པ་ཆེན་པོ་ཞེས་བྱ་བའི་དོན་ཏེ། བསྡུ་ན་སྒྲུབ་པ་བླ་ན་མེད་པ་དང༌། དམིགས་པ་བླ་ན་མེད་པ་དང༌། ཡང་དག་པར་འགྲུབ་པ་བླ་ན་མེད་པ་གསུམ་མོ། ། དེ་ལྟར་བདུན་པོ་དེ་ལེའུ་ལྔའི་སྒོ་ནས་འཆད་པ་ཡིན་ཏེ། གཉེན་པོ་དང༌། གནས་དང༌།
འབྲས་བུ་གསུམ་པོ་ལེའུ་གཅིག་ཏུ་བསྡུས་ནས། གཞན་རྣམས་ལེའུ་རེ་རེར་འཆད་པའི་ཕྱིར་རོ། ། བསྡུ་བའི་ཤེས་བྱེད་ཀྱང་གནས་སམ་གང་ཟག་གང་གིས་གཉེན་པོ་གང་དང་གང་བསྒོམས་པས། འབྲས་བུ་དེ་དང་དེ་འབྱུང༌། ཞེས་བྱ་བ་དེ་སྟོན་པའི་རྒྱུ་མཚན་གྱིས་སོ། ། གཉིས་པ་ལ་ལེའུ་ལྔ་ལས། དང་པོ་ལ། ཡང་དག་མིན་རྟོག་གི་མཚན་ཉིད་བཤད་པ་དང༌། དེའི་གྲུབ་དོན་དུ་སྟོང་པ་ཉིད་ཀྱི་རྣམ་གཞག་བསྟན་པའོ། ། དང་པོ་ལ་དགུ་སྟེ།
ཡོད་པའི་མཚན་ཉིད་དང༌། མེད་པའི་དང༌། རང་གི་དང༌། བསྡུ་བའི་དང༌། མེད་པ་ལ་འཇུག་པའི་ཐབས་ཀྱི་དང༌། རབ་ཏུ་དབྱེ་བའི་དང༌། རྣམ་གྲངས་ཀྱི་དང༌། འཇུག་པའི་མཚན་ཉིད་དང༌། ཀུན་ནས་ཉོན་མོངས་པའི་མཚན་ཉིད་དོ། ། ཞེས་འགྲེལ་པ་ལས་སོ། །
དང་པོ་ནི། ཡང་དག་པ་ཡིན་ཀུན་རྟོག་ཡོད། ། ཅེས་པ་སྟེ་སྟོང་གཞིའི་ཆོས་ཅན་ནོ། ། གཉིས་པ་ནི། དེ་ལ་གཉིས་པོ་ཡོད་མ་ཡིན། ། ཞེས་པ་སྟེ། གང་སྟོང་པའི་དགག་བྱ་ངོས་བཟུང་བའོ། ། འོ་ན་དགག་བྱ་གཉིས་པོ་དེ་བཀག་ཤུལ་དུ་ལུས་པ་ཅི་ཡང་མེད་དམ་ཞེ་ན། སྟོང་པ་ཉིད་ཀྱི་ཡེ་ཤེས་དེ་ཡོད་དོ་ཞེས་སྟོན་པ་ནི། སྟོང་པ་ཉིད་ནི་འདི་ལ་ཡོད། །
དེ་ལ་ཡང་ནི་དེ་ཡོད་དོ། ། ཞེས་པའོ། སྟོང་པ་ཉིད་ཡོད་པ་དེ་ལྟ་ན་ཤེས་ཕྱིན་གྱི་མདོ་ལས། སྟོང་མི་སྟོང་གཉིས་ཀ་བཀག་པ་དང་འགལ་ལོ་ཞེ་ན། མདོའི་དགོངས་པ་ནི། ཆོས་ཉིད་ཀྱིས་སྟོང་པ་མ་ཡིན། གཟུང་འཛིན་གཉིས་ཀྱིས་མི་སྟོང་པ་མ་ཡིན། ཞེས་བྱ་བ་དེ་ལ་དགོངས་ནས་ཆོས་ཐམས་ཅད་ཀྱི་སྟེང་དུ་སྟོང་མི་སྟོང་གཉིས་ཀ་བཀག་པ་དེ་ནི་དབུ་མའི་ལམ་དུ་རིགས་ཀྱི། ཆོས་ཉིད་ཀྱང་རང་གི་ངོ་བོས་སྟོང་པ་ནི་ཡུམ་གྱི་མདོའི་དགོངས་པ་མ་ཡིན་ནོ། ། ཞེས་འཆད་པ་ནི།
སྟོང་པ་མ་ཡིན། ཞེས་སོགས་སོ། ། གསུམ་པ་རང་གི་མཚན་ཉིད་ནི། གཟུང་འཛིན་གཉིས་སུ་སྣང་བའི་རྣམ་པར་རིག་པ་ཞིག་ཡིན་ལ། གཟུང་འཛིན་གཉིས་པོ་རེ་རེ་ལའང་གཉིས་གཉིས་སོ་ཞེས་སྟོན་པ་ནི། དོན་དང་སེམས་ཅན། ཞེས་སོགས་སོ། ། དེ་ལྟ་བུའི་གཟུང་འཛིན་གཉིས་པོ་དེ་མྱོང་བས་གྲུབ་པའི་ཕྱིར་ཡོད་དོ་ཅེ་ན། རྣམ་རིག་བཞི་པོ་ལ་དེར་སྣང་ཙམ་ལས་ལོགས་སུ་དོན་དང་སེམས་ཅན་སོགས་ཡོད་པ་མ་ཡིན་ཏེ། མ་དམིགས་པའི་ཕྱིར་རོ། །
དེ་མེད་པས་ན་དེར་སྣང་བའི་རྣམ་རིག་ཀྱང་མེད་དོ། ། ཞེས་སྟོན་པ་ནི། དེའི་དོན་མེད་སོགས་སོ། ། དེ་ལྟར་ན་ཡང་དག་མིན་རྟོག་ཡོད་ཅེས་པ་དེ་འཁྲུལ་ངོར་ཡོད་ཅེས་པ་ལ་བསམ་པ་ཡིན་ནོ། ། ཞེས་འཆད་པ་ནི། ཡང་དག་མ་ཡིན་སོགས་རྐང་པ་བཞིའོ། ། བཞི་པ་ནི། འོ་ན་གཟུང་འཛིན་དུ་སྣང་བ་ཇི་སྙེད་པ་ཡང་དག་མིན་རྟོག་ཙམ་དུ་ཟད་ན་ངོ་བོ་ཉིད་གསུམ་ཇི་ལྟར་གཞག་སྙམ་པ་ལ། གཟུང་འཛིན་གཉིས་ནི་ཀུན་བཏགས་དང༌། གཉིས་སུ་སྣང་བ་གཞན་དབང་དང༌།
དེ་དེས་སྟོང་པ་ཡོངས་གྲུབ་བོ་ཞེས་འཆད་པ་ནི། བཏགས་པ་དང་ནི་སོགས་རྐང་པ་བཞིའོ། ། ལྔ་པ་ནི། དམིགས་པ་ལ་ནི་ཞེས་སོགས་ཏེ། ཐོག་མར་སྣང་བ་སེམས་ཡིན་པར་སྒྲུབ། དེ་གྲུབ་པ་ན་ཕྱི་རོལ་གྱི་དོན་མེད་པར་གྲུབ། དེ་གྲུབ་པ་ན་དེར་སྣང་བའི་རྣམ་རིག་ཀྱང་མེད་པར་གྲུབ། དེ་གྲུབ་པ་ན་གཟུང་འཛིན་གཉིས་མེད་དུ་གྲུབ་བོ། ། རྩ་བ་དེ་སྒྲུབ་བྱེད་ཀྱི་རིགས་པ་ནི། མདོ་སྡེ་རྒྱན་དང་ཐེག་བསྡུས་སུ་སྣང་རུང་མ་དམིགས་པའི་གཏན་ཚིགས་དང༌།
སྡེ་བདུན་མཛད་པས་ལྷན་ཅིག་དམིགས་ངེས་དང༌། གསལ་ཞིང་རིག་པའི་གཏན་ཚིགས་གསུངས་སོ། ། དྲུག་པ་དབྱེ་བ་ནི། ཡང་དག་མིན་རྟོག་ལ་དབྱེ་ན། སེམས་སེམས་བྱུང་གཉིས་དང༌། ཁམས་གསུམ་པའི་རྣམ་པ་ཅན་གྱི་རྣམ་རིགས་གསུམ་མོ། ། ཞེས་ཡང་དག་མ་ཡིན་སོགས་རྐང་པ་གཉིས་སོ། ། བདུན་པ་ནི། བག་ཆགས་ཀྱི་དབང་གིས་དོན་གྱི་ངོ་བོ་ཙམ་མཐོང་བ་དང༌། དེའི་དབང་གིས་དེའི་ཁྱད་པར་ཡང་མཐོང་བ་ནི་གཉིས་པོ་སོ་སོའི་མཚན་ཉིད་དོ། །
ཞེས་དེ་ལ་སོགས་རྐང་པ་གཉིས་སོ། ། བརྒྱད་པ་ནི། གཅིག་ནི་སོགས་སོ། ། དགུ་པ་ནི་སྒྲིབ་པའི་ཕྱིར་ཞེས་སོགས་སོ། ། འདིར་རྟེན་འབྲེལ་ཡན་ལག་བཅུ་གཉིས་པོ་རྒྱུ་འབྲས་ཆ་གཉིས་ཀྱི་སྒོ་ནས་བཤད་པས་མངོན་པ་འོག་མ་དང་མཐུན་ཞིང༌། འཕེན་འགྲུབ་ཡན་ལག་བཞིར་བཤད་པ་མེད་དོ། ། གཉིས་པ་ལ་བསྟན་པ་དང༌། བཤད་པ་གཉིས། དང་པོ་ནི། སྟོང་པ་ཉིད་ཀྱི་སོགས་རྐང་པ་བཞིའོ། །
གཉིས་པ་ལ་ལྔ་ལས། དང་པོ་ནི། དགག་བྱ་གཟུང་འཛིན་གཉིས་བཀག་པས་ཁྱད་པར་དུ་བྱས་པའི་དངོས་པོ་དེ་སྟོང་པ་ཉིད་ཀྱི་མཚན་ཉིད་དོ། ། ཞེས་འཆད་པ་ནི། གཉིས་དངོས་སོགས་སོ། ། གཉིས་པ་ནི། སྟོང་པ་ཉིད་ཀྱི་ཞེས་སོགས་སོ། ། གསུམ་པ་ནི་གཞན་མིན་ཞེས་སོགས་སོ། ། བཞི་པ་ནི། ཀུན་ནས་ཉོན་མོངས་ཞེས་སོགས་ཏེ།
རང་བཞིན་དང་གློ་བུར་རྣམ་དག་གི་དབྱེ་བས་མདོར་བསྟན་པ་དང༌། སྟོང་པ་ཉིད་དང་པོ་བཅུ་བཞི་རྒྱས་པར་བཤད་པ་དང༌། སྟོང་ཉིད་ཕྱི་མ་གཉིས་ཀྱིས་དོན་བསྡུ་བ་རྣམས་སོ། ། ལྔ་པ་ནི། གལ་ཏེ་ཉོན་མོངས་སོགས་ཤླཽ་ཀ་གཉིས་སོ། ། གཉིས་པ་སྒྲིབ་པའི་ལེའུ་ལ་རྟེན་གྱི་སྒོ་ནས་མདོར་བསྟན། ངོ་བོའི་དབྱེ་བས་རྒྱས་པར་བཤད། རིགས་ཀྱི་དབྱེ་བས་དོན་བསྡུ་བའོ། ། དང་པོ་ནི། ཁྱབ་དང་ཞེས་སོགས་སོ། །
གཉིས་པ་ལ། སྐྱོ་སོགས་ལ་སྒྲིབ་པ་དང༌། དགེ་སོགས་ལ་སྒྲིབ་པ་དང༌། བྱང་ཕྱོགས་ལ་དང༌། ཕ་རོལ་ཏུ་ཕྱིན་པ་བཅུ་ལ་དང༌། ས་བཅུ་ལ་སྒྲིབ་པ་རྣམས་སོ། ། དང་པོ་ལ་སྒྲིབ་བྱེད་བཤད་པ་དང༌། བསྒྲིབ་བྱ་བཤད་པའོ། ། དང་པོ་ནི། ཉོན་མོངས་མཚན་ཉིད་སོགས་སོ། །
གཉིས་པ་ལ། བསྟན་པ་ནི། དགེ་ལ་སོགས་རྐང་པ་གཅིག་གོ བཤད་པ་ལ་གསུམ་སྟེ། སྒྲིབ་བྱེད་སུམ་ཅུ་བཤད། བསྒྲིབ་བྱ་བཅུ་བཤད་བྱ་བྱེད་སྦྱར་བའོ། ། དང་པོ་ནི། སྦྱོར་བ་མེད་དང་སོགས་སོ། ། གཉིས་པ་ནི་དགེ་དང་སོགས་སོ། ། གསུམ་པ་ནི།
དེ་དག་གི་ནི་སོགས་སོ། ། གསུམ་པ་བྱང་ཕྱོགས་ལ་སྒྲིབ་པ་ནི། གཞི་ལ་མི་མཁས་ཞེས་སོགས་སོ། ། བཞི་པ་ཕར་ཕྱིན་ལ་སྒྲིབ་པ་ནི། ཕྱུག་པོ་དང་ནི་ཞེས་སོགས་སོ། ། ལྔ་པ་ས་བཅུ་ལ་སྒྲིབ་པ་ནི། ཀུན་དུ་འགྲོ་དོན་སོགས་སོ། ། གསུམ་པ་དོན་བསྡུ་བ་ནི། ཉོན་མོངས་པ་ཡི་སྒྲིབ་པ་དང༌། ། སོགས་སོ། །
ལེའུ་གསུམ་པ་ལ། མདོར་བསྟན་པ་དང༌། རྒྱས་པར་བཤད་པའོ། ། དང་པོ་ནི། རྩ་བ་མཚན་ཉིད་ཅེས་སོགས་སོ། ། གཉིས་པ་ལ་བཅུ་ལས། དང་པོ་རྩ་བའི་དེ་ཁོ་ན་ཉིད་ནི། ངོ་བོ་ཉིད་གསུམ་སོགས་སོ། ། གཉིས་པ་མཚན་ཉིད་ཀྱི་དེ་ཁོ་ན་ནི། འདི་ལ་ཆོས་དང་སོགས་སོ། །
གསུམ་པ་ཕྱིན་ཅི་མ་ལོག་པའི་དེ་ཁོ་ན་ནི། མི་རྟག་དོན་ནི་སོགས་སོ། ། བཞི་པ་འབྲས་བུ་དང་རྒྱུའི་དེ་ཁོ་ན་ནི། དེ་ཕྱིར་སྡུག་བསྔལ་སོགས་སོ། ། ལྔ་པ་རགས་པ་དང་ཕྲ་བའི་དེ་ཁོ་ན་བཤད་པ་ལ། རགས་པ་ཀུན་རྫོབ་དང༌། ཕྲ་བ་དོན་དམ་གཉིས་ལས། དང་པོ་ནི། བརྟགས་པ་དང་ནི་སོགས་སོ། ། གཉིས་པ་ལ་བསྟན་པ་ནི།
དམ་པའི་དོན་ནི་ཞེས་པའོ། ། དེའི་དབྱེ་བ་བཤད་པ་ནི། དོན་དང་སོགས་སོ། ། གསུམ་པོ་དེ་གཉིས་སུ་བསྡུ་བ་ནི། འགྱུར་མེད་སོགས་སོ། ། དྲུག་པ་གྲགས་པའི་དེ་ཁོ་ན་ནི། གཅིག་གིས་ཞེས་སོགས་སོ། ། འདིར་གཅིག་ཅེས་པ་ལྷན་ཅིག་སྐྱེས་པའི་རྟོག་པ་དང༌། གསུམ་པ་ནི། རྟོག་གེ་ལ་བརྟེན་པའི་ཚད་མ་གསུམ་ལ་བཤད་དོ། །
བདུན་པ་རྣམ་པར་དག་པའི་སྤྱོད་ཡུལ་གྱི་དེ་ཁོ་ན་ཉིད་ནི། རྣམ་དག་སོགས་ཏེ། འདིས་ནི་གང་ཟག་གི་བདག་མེད་ཀྱང་ཡོངས་གྲུབ་ཏུ་བསྟན་ནོ། ། བརྒྱད་པ་བསྡུ་བའི་དེ་ཁོ་ན་ནི། རྒྱུ་དང་ཞེས་སོགས་ཏེ། འདིས་ནི་རྣལ་འབྱོར་སྤྱོད་པ་ལ་གྲགས་པའི་ཆོས་ལྔ་པོ་དེ་མཚན་ཉིད་གསུམ་དུ་བསྡུ་བའི་ཚུལ་བསྟན་ནོ། ། དགུ་པ་རབ་ཏུ་དབྱེ་བའི་དེ་ཁོ་ན་ནི། འཇུག་དེ་ཁོ་ན་ཞེས་སོགས་ཏེ། འདིར་དགོངས་འགྲེལ་གྱི་མདོ་ལས་དེ་ཁོ་ན་ཉིད་བདུན་བཤད་པ་ནི་འཇུག་པའི་དང༌། གནས་པའི་དང༌།
ངན་པར་ཞུགས་པའི་དང༌། མཚན་ཉིད་ཀྱི་དང༌། རྣམ་པར་རིག་པའི་དང༌། དག་པའི་དང༌། ཡང་དག་པར་སྒྲུབ་པའི་འོ། ། དེ་ལས་དང་པོ་གསུམ་ནི། ཀུན་བཏགས་དང་གཞན་དབང་གི་ནང་དུ་བསྡུ། ཕྱི་མ་བཞི་ནི་ཡོངས་གྲུབ་གཅིག་བུའི་ནང་དུ་བསྡུ་བའི་དོན་ནོ། ། བཅུ་པ་མཁས་པའི་དེ་ཁོ་ན་བཤད་པ་ལ་གཉིས་ཏེ། སྤང་བྱ་བདག་ཏུ་ལྟ་བ་བཅུ་ངོས་བཟུང༌།
སྤོང་བྱེད་མཁས་པ་བཅུ་བཤད་པའོ། ། དང་པོ་ནི། གཅིག་དང་རྒྱུ་དང་སོགས་སོ། ། གཉིས་པ་མཁས་པར་བྱ་བའི་ཡུལ་བཅུ་པོ་མཚན་ཉིད་གསུམ་དུ་ཇི་ལྟར་འདུས་པ་དང༌། བཅུ་པོ་སོ་སོར་བཤད་པའོ། ། དང་པོ་ནི། ཀུན་ཏུ་རྟོག་དང་ཞེས་སོགས་སོ། ། གཉིས་པ་ལ་བཅུ་ལས། ཕུང་པོ་ནི། ཐོག་མ་སོགས་སོ། །
ཁམས་ནི། འཛིན་དང་གཟུགས་དང་སོགས་སོ། ། སྐྱེ་མཆེད་ནི། ཚོགས་དང་སོགས་སོ། ། བཞི་པ་རྟེན་ཅིང་འབྲེལ་པར་འབྱུང་བ་ནི། རྒྱུ་དང་སོགས་སོ། ། ལྔ་པ་གནས་དང་གནས་མ་ཡིན་པ་ནི། མི་འདོད་འདོད་དང་སོགས་སོ། ། དྲུག་པ་དབང་པོ་ནི། འཛིན་དང་གནས་དང་སོགས་སོ། །
བདུན་པ་དུས་ནི། འབྲས་བུ་རྒྱུ་རྣམས་སོགས་སོ། ། བརྒྱད་པ་བདེན་པ་ནི། ཚོར་བ་རྒྱུ་དང་སོགས་སོ། ། དགུ་པ་ཐེག་པ་ནི། ཡོན་ཏན་སྐྱོན་དང་ཞེས་སོགས་སོ། ། བཅུ་པ་འདུས་བྱས་དང་འདུས་མ་བྱས་ནི། བཏགས་བཅས་རྒྱུ་བས་སོགས་ཏེ་འདིར་ནི་ལམ་ཡང་འདུས་མ་བྱས་སུ་བཤད་པས་ན། གཉིས་པོའི་འཇོག་མཚམས་རྒྱུ་རྐྱེན་ལས་སྐྱེས་པ་དང་མ་སྐྱེས་པ་ཙམ་གྱིས་ནི་མ་ཡིན་ནོ། ། ལེའུ་བཞི་པ་བཤད་པ་ལ་གསུམ་སྟེ།
གཉེན་པོ་སྒོམ་པའི་ཚུལ་བཤད། གཉེན་པོ་དེའི་གནས་བཤད། བསྒོམས་པའི་འབྲས་བུ་བཤད་པའོ། ། དང་པོ་ལ་སྡེ་ཚན་བདུན་པོ་སོ་སོར་བཤད་པ་དང༌། བདུན་པོ་གསུམ་དུ་བསྡུ་བའི་ཚུལ་ལོ། ། དང་པོ་ལ། དྲན་པ་ཉེར་གཞག་གི་སྒོམ་ཚུལ་ནི། གནས་ངན་ལེན་ཕྱིར་སོགས་སོ། ། ཡང་དག་སྤོང་བའི་སྒོམ་ཚུལ་ནི། མི་མཐུན་ཕྱོགས་དང་སོགས་སོ། །
རྫུ་འཕྲུལ་རྐང་པའི་སྒོམ་ལ། དངོས་དང༌། འཕྲོས་པའི་དོན་ནོ། ། དང་པོ་ནི། དེར་གནས་སོགས་སོ། ། གཉིས་པ་ལ་གཉིས་ཏེ། ཉེས་པ་ལྔ་བཤད་པ་དང༌། སྤོང་བའི་འདུ་བྱེད་བརྒྱད་བཤད་པའོ། ། དང་པོ་ནི། ལེ་ལོ་དང་ནི་སོགས་སོ། །
གཉིས་པ་ལ་གཉིས་ལས། ལེ་ལོའི་གཉེན་པོ་བཞི་བཤད་པ་ནི། གནས་དང་སོགས་སོ། ། ཉེས་པ་བཞིའི་གཉེན་པོ་བཤད་པ་ནི། དམིགས་པ་ཞེས་སོགས་སོ། ། གསུམ་པ་དབང་པོ་ལྔ་སྒོམ་ཚུལ་ནི། ཐར་པའི་ཆ་དང་ཞེས་སོགས་སོ། ། སྟོབས་ལྔ་སྒོམ་ཚུལ་ནི། དབང་པོ་རྣམས་དང་སོགས་སོ། ། དྲུག་པ་བྱང་ཆུབ་ཡན་ལག་གི་སྒོམ་ཚུལ་ལ།
བདུན་པོ་བཞིར་བསྡུ་བ་དང༌། ཡན་ལག་བཞི་པའི་རྒྱས་བཤད་དོ། ། དང་པོ་ནི། རང་བཞིན་སོགས་སོ། ། གཉིས་པ་ནི། འདི་ལ་སོགས་སོ། ། བརྒྱད་པ་འཕགས་ལམ་ཡན་ལག་གི་སྒོམ་ཚུལ་ལ། བརྒྱད་པོ་བཞིར་བསྡུ་བ་དང༌། བཞི་པོའི་ཕྱི་མ་གཉིས་པོ་སོ་སོར་བཤད་པའོ། ། དང་པོ་ནི།
ཡོངས་སུ་གཅོད་དང་ཞེས་སོགས་སོ། ། གཉིས་པ་ལ་གཉིས་ལས། ཡིད་ཆེས་པའི་ཡན་ལག་ནི། ལྟ་དང་སོགས་སོ། ། གཉིས་པ་གཉེན་པོའི་ཡན་ལག་ནི། ཉོན་མོངས་སོགས་སོ། ། གཉིས་པ་གསུམ་དུ་བསྡུ་བ་ནི་རྗེས་སུ་འབྲེལ་བཅས་ཞེས་སོགས་ཏེ། དོན་ནི་སྒོམ་ཚུལ་དེ་དག་ཆོས་ཅན། རྟེན་གྱི་དབྱེ་བས་གསུམ་ཡིན་ཏེ། སོ་སོ་སྐྱེ་བོའི་སྒོམ་ནི་ཕྱིན་ཅི་མ་ལོག་པ་དང་རྗེས་སུ་མཐུན་ཀྱང་ཕྱིན་ཅི་ལོག་ཏུ་གྱུར་པ་དང༌།
སློབ་པའི་སྒོམ་ནི། ཕྱིན་ཅི་མ་ལོག་ཀྱང་ཕྱིན་ཅི་ལོག་རྗེས་སུ་འབྲེལ་བ་དང༌། མི་སློབ་པའི་སྒོམ་ནི། ཕྱིན་ཅི་ལོག་པའང་མ་ཡིན། ཕྱིན་ཅི་ལོག་རྗེས་སུ་འབྲེལ་བའང་མ་ཡིན་པའི་ཕྱིར། དེས་ན་གཞུང་འདི་ལྟར་འདོན་ཏེ། ལོག་ལ་མ་ལོག་རྗེས་འབྲེལ་དང༌། ། མ་ལོག་ལོག་པའི་རྗེས་འབྲེལ་དང༌། ། རྗེས་འབྲེལ་མེད་པའི་མ་ལོག་པའོ། ། གཉིས་པ་གནས་བཤད་པ་ལ།
བཅུ་གསུམ་དུ་དབྱེ་བ་དང༌། དེ་ཆོས་དབྱིངས་ཀྱི་གནས་སྐབས་གསུམ་དུ་བསྡུ་བའོ། ། དང་པོ་ནི། རྒྱུའི་གནས་དང་སོགས་སོ། ། གཉིས་པ་ནི། མ་དག་ཅེས་སོགས་ཏེ། རྒྱུད་བླར་གསུངས་པ་དང་དོན་གཅིག་གོ ། གསུམ་པ་འབྲས་བུ་ལ། འབྲས་བུ་ལྔར་དབྱེ་བ་དང༌། དྲུག་ཏུ་དབྱེ་བའོ། །
དང་པོ་ནི། སྣོད་གྱུར་སོགས་སོ། ། གཉིས་པ་ལ། དབྱེ་བ་དངོས་དང༌། གཞན་ཡང་མཚོན་པའོ། ། དང་པོ་ནི། ཕྱི་མ་ཞེས་སོགས་དང༌། གཉིས་པ་ནི། འབྲས་བུ་གཞན་ཞེས་པའོ། ། འདིར་བྲལ་བའི་འབྲས་བུ་སོགས་ཕྱི་མ་བཞི་ནི།
སྒོམས་པར་བྱས་པའི་འབྲས་བུ་དང༌། རྫོགས་པའི་འབྲས་བུ་གཉིས་ཀྱི་བར་དུ་བཤད་དགོས་པར་འགྲེལ་པ་ལས་འབྱུང་ངོ༌། ། ལྔ་པ་ཐེག་པ་བླ་ན་མེད་པའི་ལེའུ་ལ་གཉིས་ཏེ། འཆད་བྱེད་མདོར་བསྟན་པ་དང༌། བཤད་བྱ་རྒྱས་པར་བཤད་པའོ། ། དང་པོ་ནི། བླ་མེད་ཉིད་ནི་སོགས་སོ། ། གཉིས་པ་ལ་གསུམ་སྟེ། སྒྲུབ་པ་བླ་ན་མེད་པ་དང༌། དམིགས་པ་བླ་ན་མེད་པ་དང༌།
ཡང་དག་པར་འགྲུབ་པ་བླ་ན་མེད་པའོ། ། དང་པོ་ལ་གཉིས་ལས། བསྟན་པ་ནི། སྒྲུབ་པ་དག་ནི་སོགས་སོ། ། བཤད་པ་ལ་དྲུག་ལས། དང་པོ་དམ་པའི་སྒྲུབ་པ་ནི། དམ་པ་བཅུ་གཉིས་སོགས་སོ། ། འོ་ན་བཅུ་གཉིས་པོ་དེ་གང་ལ་ཡོད་ཅེ་ན། དེའི་ཕྱིར་དམ་པའི་ཞེས་སོགས་སོ། ། བཅུ་པོ་གང་ཞེ་ན།
སྦྱིན་དང་སོགས་སོ། ། བཅུ་པོ་དེའི་བྱེད་ལས་ཅི་ཞེ་ན། ལས་ནི། རྗེས་སུ་སོགས་སོ། ། གཉིས་པ་ཡིད་ལ་བྱེད་པའི་སྒྲུབ་པ་ལ། གཉིས་ཏེ། དངོས་དང༌། དེའི་ཁྱད་པར་གྱི་ཆོས་སོ། ། དང་པོ་ནི། ཐེག་པ་ཆེན་པོར་ཞེས་སོགས་སོ། །
གཉིས་པ་ལ་བྱེད་ལས་དང༌། ཡིད་བྱེད་གསུམ་པོ་དེ་ཆོས་སྤྱོད་བཅུའི་སྒོ་ནས་བཤད་པའོ། ། དང་པོ་ནི། ཁམས་བརྟས་སོགས་སོ། ། གཉིས་པ་ལ། དངོས་དང༌། ཐེག་པ་ཆེན་པོའི་ཆོས་སྤྱོད་བསོད་ནམས་ཆེ་བའི་རྒྱུ་མཚན་ནོ། ། དང་པོ་ནི། ཡི་གེ་འབྲི་མཆོད་སོགས་སོ། ། གསུམ་པ་རྗེས་སུ་མཐུན་པའི་ཆོས་སྒྲུབ་པ་ལ།
བསྟན་པ་དང༌། བཤད་པའོ། ། དང་པོ་ནི། མི་གཡེང་སོགས་སོ། ། གཉིས་པ་ལ་གཉིས་ཏེ། མི་གཡེང་བ་བཤད་པ་དང༌། ཕྱིན་ཅི་མ་ལོག་པར་གྱུར་པ་བཤད་པའོ། ། དང་པོ་ནི། ལྡན་དང་ཞེས་སོགས་ཏེ། ངོ་བོ་ཉིད་ཀྱི་གཡེང་བ་སོགས་ལོག་ཕྱོགས་དྲུག་བཤད་པ་ཡིན་ནོ། །
གཉིས་པ་ལ་བསྟན་པ་དང༌། བཤད་པ་གཉིས་ལས། དང་པོ་ནི། ཡི་གེ་དོན་དང་ཞེས་སོགས་ཏེ། ཕྱིན་ཅི་མ་ལོག་པའི་དངོས་པོ་བཅུའོ། ། གཉིས་པ་ལ། དང་པོ་ཡི་གེ་ལ་ཕྱིན་ཅི་མ་ལོག་པ་ནི། འབྲེལ་བའི་ཕྱིར་ཞེས་སོགས་སོ། ། དོན་ལ་ཕྱིན་ཅི་མ་ལོག་པ་ནི། གཉིས་སུ་སྣང་བ་སོགས་སོ། །
གསུམ་པ་ཡིད་ལ་བྱེད་པ་ཕྱིན་ཅི་མ་ལོག་པ་ནི། རྟོག་པ་དེ་ཡི་ཞེས་སོགས་སོ། ། བཞི་པ་མི་འཕྲོ་བ་ཕྱིན་ཅི་མ་ལོག་པ་ནི། དོན་གྱིས་ཡོད་དང་སོགས་སོ། ། ལྔ་པ་རང་གི་མཚན་ཉིད་ཕྱིན་ཅི་མ་ལོག་པ་ནི། རྟོག་པ་ཐམས་ཅད་སོགས་སོ། ། སྤྱིའི་མཚན་ཉིད་ཕྱིན་ཅི་མ་ལོག་པ་ནི། ཆོས་ཀྱི་དབྱིངས་ནི་སོགས་སོ། ། མ་དག་པ་དང་དག་པ་ལ་ཕྱིན་ཅི་མ་ལོག་པ་ནི། ཕྱིན་ཅི་ལོག་གི་ཞེས་སོགས་སོ། །
གློ་བུར་དུ་བྱུང་བ་ལ་ཕྱིན་ཅི་མ་ལོག་པ་ནི། ཆོས་ཀྱི་དབྱིངས་ནི་སོགས་སོ། ། མི་དངང་བ་དང་ཁེངས་པ་མེད་པ་ལ་ཕྱིན་ཅི་མ་ལོག་པ་ནི། ཆོས་རྣམས་དང་ནི་སོགས་སོ། ། སྐབས་འདི་ན་འགྲེལ་པར་ཕྱིན་ཅི་མ་ལོག་པ་བཅུ་དང་རྡོ་རྗེའི་ཚིག་བཅུ་སྦྱོར་བའི་ཤླཽ་ཀ་ལྷག་པོ་གསུམ་འབྱུང་བ་ནི་རྩ་བའི་ཚིགས་མ་ཡིན་པར་འཆད་པ་དག་མང་མོད། ཤེས་བྱེད་གང་ཡིན་བརྟག་པར་བྱའོ། ། བཞི་པ་མཐའ་གཉིས་སྤངས་པའི་སྒྲུབ་པ་ནི། ཐ་དད་པ་དང་གཅིག་མཐའ་དང་སོགས་སོ། ། ལྔ་པ་དང་དྲུག་པ་ཁྱད་པར་ཅན་ཁྱད་མེད་ཀྱི་སྒྲུབ་པ་ནི། ཁྱད་པར་ཅན་དང་སོགས་སོ། །
གཉིས་པ་དམིགས་པ་བླ་ན་མེད་པ་ནི། རྣམ་པར་དག་དང་སོགས་སོ། ། གསུམ་པ་ཡང་དག་པར་འགྲུབ་པ་བླ་ན་མེད་པ་ནི། མ་ཚང་མེད་དང་སོགས་སོ། ། གསུམ་པ་མཚན་དོན་ནི། དབུས་རྣམ་འབྱེད་པའི་བསྟན་བཅོས་ཏེ། སོགས་སོ། ། མདོར་ན་གཞུང་འདི་དང་རྒྱན་རྣམ་པ་གཉིས་ཏེ། བསྟན་བཅོས་གསུམ་པོ་ནི་སྤྱིར་ཐེག་པ་ཆེན་པོའི་བསྟན་བཅོས་དང༌། ཤིན་ཏུ་རྒྱས་པའི་སྡེ་སྣོད་དུ་གཏོགས་པ་ཡིན་པས་ཐེག་པ་གསུམ་ཀའི་ལམ་གྱི་རྣམ་པར་གཞག་པ་རྒྱ་ཆེར་བསྟན་ནོ། །
རྒྱུད་བླ་མ་དང་ཆོས་ཉིད་རྣམ་པར་འབྱེད་པའི་བསྟན་བཅོས་གཉིས་སུ་ནི་ངེས་པའི་དོན་ཁོ་ན་སྟོན་ཞིང༌། ཐེག་པ་ཆེན་པོའི་ལམ་གྱི་རྣམ་པར་གཞག་པ་ཁོ་ན་བསྟན་པའི་བརྗོད་བྱའི་དོན་སྟོན་ཚུལ་གྱི་རིམ་པ་མཐུན་པ་ཡིན་ནོ། ། དེར་ཡང་ཆོས་ཞེས་བྱ་བ་ནི་གཟུང་འཛིན་གཉིས་དང་གཉིས་སུ་སྣང་བའི་རྟོག་པ་སྟེ་ཀུན་བཏགས་དང་གཞན་དབང་ངོ༌། ། ཆོས་ཉིད་ནི་གཟུང་འཛིན་གཉིས་སུ་མེད་པའི་ཡེ་ཤེས་ཏེ་ཡོངས་གྲུབ་བོ། ། དེ་ལའང་གང་ཟག་གི་དབང་དུ་བྱས་པའི་དང༌། གཟུང་བ་ཆོས་ཀྱི་དང༌། འཛིན་པ་ཆོས་ཀྱིས་དབང་དུ་བྱས་པའི་གཟུང་འཛིན་གཉིས་མེད་ཀྱི་ཡེ་ཤེས་གསུམ་ལས། འདིར་ནི་ཕྱི་མ་ཉིད་གཙོ་བོར་གྱུར་པ་སྟེ། དེ་ཁོ་ན་ཉིད་མཆོག་གི་དབང་དུ་མཛད་ནས་བཤད་པར་གསལ་བའི་ཕྱིར་རོ། ། འདིར་སྨྲས་པ།
རྒྱན་གཉིས་ངེས་པའི་དོན་མཐུན་པར། ། དབུས་མཐའི་གཞུང་གིས་གསལ་བར་བསྟན། ། དབུས་མཐའ་སེམས་ཙམ་གཞུང་ཡིན་ཞེས། ། འཆད་པོ་ཚད་ལྡན་སྔོན་མ་བྱོན། ། ཐོགས་མེད་ཞབས་ཀྱི་རྒྱུད་བླ་ཡི། ། བསྟན་བཅོས་མ་གཏོགས་ཡུམ་དང་ནི། ། བྱམས་པའི་ཆོས་ཀུན་སེམས་ཙམ་དུ། ། བཀྲལ་ཞེས་སྨྲ་བ་འདི་ཀོ་ཅི། ། ཤིང་རྟ་ཆེན་པོའི་ཚུལ་སོ་སོར། ། མ་འཁྲུལ་དབུ་མའི་ལམ་མེད་ན། །
དྲང་ངེས་ཚུལ་བཞིན་འབྱེད་མཁས་པར། ། ལུང་བསྟན་བརྙེས་པ་དེ་གང་ཞིག ། རྒྱན་དང་རྒྱུད་བླ་ཐེག་གསུམ་དང༌། ། ཐེག་གཅིག་མ་གཏོགས་ངེས་པའི་དོན། ། གཞན་སྟོང་སྨྲ་བའི་ཚུལ་ལུགས་སུ། ། བཤད་ལ་ཁྱད་པར་ཅང་མ་མཆིས། ། མངོན་པར་རྟོགས་པའི་རྒྱན་བཟང་པོ། ། དབུ་མའི་ཚུལ་ལུགས་གཉིས་ཀར་ཡང༌། ། འཆད་པར་ནུས་མོད་རྒྱུད་བླ་མ། ། རང་སྟོང་གཞུང་དུ་འདྲེན་མི་ནུས། །
དེ་ལྟར་དེ་བརྩམས་པ་ལས་ནི། ། བྱུང་བའི་དགེ་བ་རབ་དཀར་བས། ། ཐོགས་མེད་བྱོན་པའི་ལམ་ཆེན་ནས། ། བྱམས་པའི་ཞལ་བཟང་ལྟ་བྱེད་ཤོག ། ཅེས་དབུས་དང་མཐའ་རྣམ་པར་འབྱེད་པའི་བསྡུས་པའི་དོན་དང༌། བྱམས་ཆོས་རྣམ་ལྔའི་ངེས་དོན་རབ་ཏུ་གསལ་བ་ཞེས་བྱ་བའི་རབ་ཏུ་བྱེད་པ་འདི་ནི། ཤྲཱི་ངག་གི་དབང་ཕྱུག་རྒྱལ་པོའི་གསུང་གིས་ཉེ་བར་བསྐུལ་བའི་ངོར་བགྱིས་ནས། དཔལ་ཤཱཀྱ་མཆོག་ལྡན་དྲི་མེད་ལེགས་པའི་བློས། གཙང་གཡས་རུའི་ཐིག་ལེ་གསེར་མདོག་ཅན་ཞེས་བྱ་བའི་དབེན་གནས་དམ་པར་ཉེ་བར་སྦྱར་བའི་ཡི་གེ་པ་ནི་བཤེས་གཉེན་ཆོས་ཀྱི་རྒྱལ་མཚན་ནོ།། ༈ །།བྱམས་ཆོས་འདོན་པ་རྣམས་ཀྱི་ཁ་འདོན་སོ་སོའི་དབུ་ཞབས་སུ་བྱ་བའི་ཚིག་བཅད།།
༄༅། །སྭསྟི། རྒྱལ་ཡུམ་གཅིག་པུས་འཕགས་རྣམས་ཀྱི། ། བཞེད་དོན་སྒྲུབ་མཛད་ཕ་རོལ་ཕྱིན། ། མ་ཕམ་བྱམས་པས་ཕྱག་མཛད་པ། ། དེ་ལ་གུས་པས་ཕྱག་འཚལ་ལོ། ། རྒྱལ་བ་སྐྱེད་མཛད་མ་ལུས་པའི། ། དངོས་བསྟན་སྟོང་ཉིད་ཀྱི་རིམ་པ། ། མཐའ་དག་ལོགས་སུ་མ་སྦས་པར། ། བསྡུས་དོན་བདུན་བཅུས་གསལ་མཛད་པའི། ། དགེ་བས་སྦས་དོན་མངོན་རྟོགས་བརྒྱད། །
མདོ་རྒྱུད་མན་ངག་མ་ལུས་པའི། ། ཉམས་ལེན་གནས་སུ་གདེང་ཐོབ་ནས། ། ཚེ་འདིར་རྫོགས་སངས་རྒྱས་གྱུར་ཅིག ། གདོད་ནས་རང་མཚན་གྱིས་དག་པའི། ། ངེས་དོན་རྡོ་རྗེའི་གནས་བདུན་པོ། ། སེམས་ཅན་ཀུན་དང་སངས་རྒྱས་ཀྱི། ། སྙིང་པོར་སྟོན་ལ་ཕྱག་འཚལ་ལོ། ། སྦྱང་གཞི་བདེ་གཤེགས་སྙིང་པོའི་ཁམས། ། རྒྱུ་འབྲས་དཀོན་མཆོག་རྣམ་གསུམ་ལ། ། མི་ཕྱེད་དད་པས་སྦྱང་གྱུར་ཅིག། །།
༈ བལ་ཡུལ་མཆོད་རྟེན་རིན་པོ་ཆེ་བྱ་རུང་ཁ་ཤོར་གྱི་ཉེ་འགྲམ་རྒྱལ་ཡོངས་ས་ཆེན་ཞེས་པ་གློག་ཀླད་དཔར་ཁང་ལས། བདེར་གཤེགས་༧སྐྱབས་རྗེ་བཅོ་བརྒྱད་ཁྲི་ཆེན་རྡོ་རྗེ་འཆང་མཆོག་གི་ཐུགས་དགོངས་རྫོགས་ཆེད། སྐྱབས་འོག་པ་ཚར་གྲྭ་གུ་རུས་གློག་ཀླད་ཕྱག་དེབ་ཆེད་འགྲེམ་སྤེལ་ཞུས་པའི་དགེ་འབྲས་སངས་རྒྱས་ཞིང་དུ་བསྔོའོ།། །།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
