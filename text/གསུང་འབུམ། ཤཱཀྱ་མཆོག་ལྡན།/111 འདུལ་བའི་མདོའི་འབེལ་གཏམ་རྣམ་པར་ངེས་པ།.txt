གསུང་འབུམ། ཤཱཀྱ་མཆོག་ལྡན།
པོད ༡༡༡
འདུལ་བའི་མདོའི་འབེལ་གཏམ་རྣམ་པར་ངེས་པ།
༼ཟ༽ ༄༅། །འདུལ་བའི་མདོའི་འབེལ་གཏམ་རྣམ་པར་ངེས་པ་བཞུགས་སོ།། འཇམ་པའི་དབྱངས་ལ་ཕྱག་འཚལ་ལོ། ། ཆོས་དབྱིངས་ཞི་བའི་འབྲོག་དགོན་ཉམས་དགའ་བར། ། ལུས་ངག་བཅས་པའི་ལྕགས་ཀྱུ་གྲིམས་པོ་ཡིས། ། ཡིད་ཀྱི་གླང་ཆེན་དུལ་བར་སྦྱོང་མཁས་པ། ། གདུལ་བྱའི་ཁ་ལོ་བསྒྱུར་ལ་ཕྱག་འཚལ་ལོ། ། མདོ་ལུང་གངས་ཀྱི་རི་ལ་གནས་གྱུར་ཀྱང༌། ། བརྒལ་ལན་བཟོད་པའི་ཤུགས་རྩལ་མ་རྫོགས་ན། ། ཆོས་འདུལ་སེང་གེ་མཁས་པས་མི་བཀུར་བ། །
དེ་ཕྱིར་འབེལ་བའི་གཏམ་གྱིས་རྣམ་ངེས་བྱ། ། ཞེས་མཆོད་པར་བརྗོད་ནས། གངས་ཅན་གྱི་འདུལ་བ་འཛིན་པ་རྣམས་ལ་དྲི་བར་བྱ་བ་ནི། བསྟན་པ་འདི་ལ་སྡེ་པ་བཅོ་བརྒྱད་དུ་གྱེས་པ་དེ་ལས་བྱེ་བ་ཡིན་ནམ། འོན་ཏེ་མིན། དང་པོ་ལྟར་ན། བཅོ་བརྒྱད་པོ་ལས་འགའ་ཞིག་ཆོས་མ་ཡིན་པར་སྨྲ་བའི་ཕྱོགས་སུ་ཁས་ལེན་ནམ་མི་ལེན། དང་པོ་ལྟར་ན་བཀའ་བསྡུ་གསུམ་པས་བཅོ་བརྒྱད་པོ་ཐམས་ཅད་སངས་རྒྱས་ཀྱི་འདུལ་བ་ཉིད་དུ་བསྡུས་པར་བཤད་པ་དང་ཇི་ལྟར་མི་འགལ། གཉིས་པ་ལྟར་ན། ལས་བྱེ་བར་འཇོག་པ་ལ།
མཚམས་ནང་གཅིག་ཏུ་ཆོས་མ་ཡིན་པ་སྨྲ་བ་ལས་ཐ་དད་དུ་བྱས་པ་ཁོ་ན་དགོས་པ་ཉིད་དུ་བཤད་པ་དང་ཇི་ལྟར་མི་འགལ། བཅོ་བརྒྱད་པོ་ལས་བྱེ་བ་མིན་ན་སྡེ་པ་གཅིག་གིས་ཁ་སྐོང་དུ་འོས་པའི་དགེ་སློང་རྣམ་དག་དེ་སྡེ་པ་གཞན་གྱིའང་ལས་ཀྱི་ཁ་སྐོང་དུ་འོས་པར་འགྱུར་ལ། དེ་ལྟ་ན་སྡེ་པ་གཅིག་ལ་ལྟོས་པའི་དགེ་སློང་བསླབ་པ་འཁྲུལ་བཅས་དེ་སྡེ་པ་གཞན་ལ་ལྟོས་ནས་ཀྱང་བསླབ་པ་འཁྲུལ་བཅས་སུ་འགྱུར་ལ། དེ་ལྟ་ན་སྡེ་པ་བཅོ་བརྒྱད་པོ་འདུལ་བ་མི་འདྲ་བའི་དབང་གིས་གནང་བཀག་མི་འདྲ་བར་འཆད་པ་དང་ཇི་ལྟར་མི་འགལ། ཡང་སྡེ་པ་བཅོ་བརྒྱད་པོ་ལས་བྱེ་བར་ཁས་མི་ལེན་ན། ཁ་སྐོང་གི་ཆོས་གཞན་རྣམས་ཚང་མར་ཡོད་པའི་ཕལ་ཆེན་སྡེ་པའི་དགེ་སློང་ཞིག་གིས་མཁན་པོ་བྱས་ནས་ཐམས་ཅད་ཡོད་པར་སྨྲ་བའི་དགེ་འདུན་གྱིས་བསྒྲུབ་བྱ་ཞིག་བསྙེན་པར་རྫོགས་ན་བསྙེན་རྫོགས་འཆགས་སམ། འོན་ཏེ་མི་ཆགས། དང་པོ་ལྟར་ན། ཇོ་བོ་རྗེས་བོད་དུ་བསྙེན་རྫོགས་ཀྱི་མཁན་པོ་མི་མཛད་པའི་རྒྱུ་མཚན་ཅི་ལ་ཐུག གཉིས་པ་ལྟར་ན་དེ་མི་ཆགས་པའི་རྒྱུ་མཚན་གང་ཞིག་ཡོད།
ཡང་མཚམས་ནང་གཅིག་ཏུ་ཆོས་ཕྱོགས་པ་ཁོ་ནའི་དགེ་འདུན་སྡེ་ཚན་གཉིས་ཀྱི་འདུན་པ་ལ་སོགས་པས་མཐུན་པར་མ་བྱས་པར། ལས་བྱས་ན་ལས་དེ་འཆགས་སམ། མི་འཆགས། དང་པོ་ལྟར་ན། ཇི་སྐད་དུ། ཐམས་ཅད་ཀྱི་ཆེད་དུ་དཀྱིལ་འཁོར་པར་བློ་མཐུན་པར་བྱའོ། ། ཞེས་གསུངས་པའི་དགོངས་པ་ཅི་ཡིན། གཞན་ཡང་དེ་འཆགས་ན་དེའི་ཚེ་ལས་བྱེ་བར་སོང་ངམ་མ་སོང༌། དང་པོ་ལྟར་ན། དེ་ལ་བྱེ་བའི་མཚན་ཉིད་མི་ལྡན་པ་ཅི།
མ་སོང་ན་དེ་འདྲ་དེ་ལ་དགེ་འདུན་དབྱེན་གྱི་ཉེས་པ་སྦོམ་པོ་འབྱུང་བར་བཤད་པའི་རྒྱུ་མཚན་ཅི་ཡིན། གཉིས་པ་ལྟར་ན། དེར་དེ་མི་འཆགས་པའི་རྒྱུ་མཚན་ཅི་ཡིན། མ་འདུས་པའི་མི་མཐུན་པ་བསྐྱེད་པས་སོ་ཤེ་ན། འོ་ན་ལས་བྱེ་བའི་ཚེ་ན་ཡང༌། ཆོས་མ་ཡིན་པའི་ལས་མི་ཆགས་པར་འགྱུར་ཏེ། ཆོས་ཕྱོགས་པ་རྣམས་ལས་དེའི་ཁ་སྐོང་དུ་འོས་ཤིང་མཚམས་ནང་གཅིག་ན་འདུག་པས་དེས་དེ་ལ་མི་མཐུན་པ་བསྐྱེད་པས་སོ། ། གལ་ཏེ། ཇི་སྐད་དུ། དེ་ལས་གཞན་པ་དག་དང༌།
ཚོགས་ཏེ། ལས་བྱས་ན་ཡང་མི་ཆགས་ལ། ཕན་ཚུན་མི་མཐུན་པ་ཉིད་དུ་ཡང་མི་འགྱུར་རོ། ། ཞེས་གསུངས་པས་སོ། ། མི་མཐུན་པ་མི་བསྐྱེད་དོ་སྙམ་ན། གཞུང་དེའི་དོན་ནི། ལས་བྱེ་ཟིན་པ་ལ་དགོངས་ལ། བྱེ་མ་ཟིན་པའི་གོང་གི་ནི། ཆོས་ཕྱོགས་པའི་དགེ་འདུན་རྣམ་དག་རྣམས་དགེ་འདུན་གྱི་ལས་ཇི་སྙེད་པའི་ཁ་སྐོང་དུ་འོས་ཏེ། ཁ་སྐོང་གི་ཆོས་ཇི་སྙེད་པ་ཚང་བའི་ཕྱིར་ཅིག་ཤོས་ནི་མི་འོས་ཏེ།
སྡིག་པ་ཅན་གྱི་ལྟ་བའི་རྣམ་པ་རྒྱུད་ལ་སྐྱེས་པའི་ཕྱིར། ཞེས་རྒོལ་ན་ཇི་ལྟར་འདེབས། མདོར་ན་འདུལ་བ་མཐུན་པའི་དགེ་འདུན་སྡེ་ཚན་གཉིས་ཀྱིས་ཕན་ཚུན་མི་མཐུན་པའི་སྒོ་ནས་ལས་ཐ་དད་དུ་བྱས་པ་མི་འཆགས་པར་ཁས་ལེན་ན་ནི། ལས་ཀྱི་དབྱེ་ན་ཆགས་པའི་དོན་མེད་ལ། དེ་ཆགས་ན་ནི་དེའི་ཚེའི་མ་འདུས་པའི་མི་མཐུན་པ་སྐྱེས་པ་ཇི་ལྟར་ཡིན། ཞེས་པའི་ལན་གང་ཡིན། གལ་ཏེ་དེ་འདྲ་དེའི་ཚེ། ལས་དེ་ཆགས་ལ་དགེ་འདུན་གྱི་དབྱེན་གྱི་ཉེས་པ་སྦོམ་པོ་བསྐྱེད་པར་བཤད་དོ་སྙམ་ན། དེ་འདྲའི་དབྱེན་དེ་ལས་ཀྱི་དབྱེན་ནམ། འཁོར་ལོའི་དབྱེན་ལས་གང་ཡིན།
དང་པོ་ལྟར་ན། ལས་དབྱེན་མཚན་ཉིད་པ་དེ་ལ་ལྷག་མར་ནི་མ་བཤད་ལ། དེ་ཡང་སྦོམ་པོ་ལས་འོས་མེད་ལ། སྦོམ་པོ་དེ་དང་འདིའི་ཁྱད་པར་གང་གིས་འབྱེད། དེ་ལྟར་བརྟགས་པ་ན། མི་མཐུན་པ་གཉིས་པོ་གང་རུང་གིས་མི་མཐུན་པར་གྱུར་པའི་ལས་ཤིག་ཆགས་ལ། དགེ་འདུན་དབྱེན་གྱི་སྦོམ་པོར་གྱུར་པའི་ཉེས་པ་ཡོད་པ་ཞིག་ཁས་ལེན་དགོས་པ་འདྲ་བས། དེ་ལྟར་འདོད་དམ་མི་འདོད། འདོད་ན་ཚོགས་ལ་གནས་དབྱུང་ནན་ཏུར་བྱས་པས་འཆགས་པ་ཞིག་ཀྱང་ངེས་པར་ཁས་ལེན་དགོས་ལ། དེ་ཡང་ཁྱེད་ཀྱིས་འདོད་དམ་མི་འདོད།
འདོད་ན་ནི་ཚོགས་ཀྱིས་ཚོགས་ལ་ལས་བྱས་པ་ཐམས་ཅད་འཆགས་པར་ཁས་ལེན་དགོས་ཏེ། ཆད་པའི་ལས་ལ་དེ་ཆགས་ནི་སྦྱིན་པའི་ལས་ལས་འོས་མེད་པས་སོ། ། གལ་ཏེ་མི་འདོད་ན་ནི། དགེ་སློང་ཚོགས་ལོངས་ཀྱིས་སྡིག་ལྟ་མི་གཏོང་བ་ལ་ཆད་པས་མི་གཅོད་པའམ། གཅོད་ན་གནས་དབྱུང་ནན་ཐུར་ལས་གཞན་མ་བཤད་པས་གང་ཡིན། དང་པོ་ལྟར་ན་ནི་ཧ་ཅང་ཐལ་ལ། གཉིས་པ་ལྟར་ཁས་བླངས་ན་ནན་ཐུར་ཆགས་ཤིང༌། བྱེད་པ་པོ་ལ་དགེ་འདུན་དབྱེན་གྱི་སྦོམ་པོའོ་སྙམ་ན། དབྱེན་གྱི་ཉེས་པ་དེ་མི་འབྱུང་བའི་ཐབས་ཡོད་དམ་མེད། མེད་ན་ནི་སངས་རྒྱས་བཅས་པའི་མཚམས་ལ་མི་མཁས་པར་འགྱུར་ལ།
ཡོད་ན་ཐབས་དེ་གང་ཡིན། འདི་ལ་གང་མང་གི་ཞི་བྱེད་ནི་མི་འཇུག་ལ། གཞན་གྱིས་མ་ཞི་བ་སྲིད་པས་ཇི་ལྟར་བྱ་ཞེས་དྲི་བར་བྱའོ། ། གང་མང་གི་ཞི་བྱེད་འཇུག་ན་ནི། དགེ་འདུན་ཐམས་ཅད་སྡིག་པ་ཅན་གྱི་ལྟ་བ་འཛིན་དགོས་པ་གཅིག་སྲིད་པར་ཧ་ཅང་ཐལ་བ་མིན་ནམ། དེ་ཡང་དེ་ལྟ་ན་ནི། ཐམས་ཅད་རྐུ་ཐབས་སུ་གནས་པ་ཉིད་དུ་འགྱུར་སྲིད་པ་མིན་ནམ། བརྟག་པ་གཉིས་པ་ལས་དེ་འཆགས་ལ་དགེ་འདུན་དབྱེན་གྱི་སྦོམ་པོ་བྱུང་བ་ཞིག་ཁས་མི་ལེན་ན་ནི། ཇི་ལྟར་དུ། ཐ་དད་པ་ཉིད་དུ་འདོད་པས་མངོན་པར་བརྟགས་ཏེ་ལས་བྱེད་ན་ཉེས་པ་སྦོམ་པོའོ། །
ཞེས་གསུངས་པ་ཇི་ལྟར་དྲངས། ཡང་འོ་ན་རྩོད་པ་ཆོས་མ་ཡིན་པའི་ཕྱོགས་སུ་ཞི་བ་དེའི་ཚེ། རྒྱལ་བྱེད་ཚལ་པའི་དགེ་འདུན་ཐམས་ཅད་སྡིག་པ་ཅན་གྱི་ལྟ་བ་ལ་གནས་པར་གྱུར་པ་ན། མཉན་ཡོད་པའི་དགེ་འདུན་ལྟ་བུས་བཞམས་བསྒོ་ལ་སོགས་པས་ཟློག་ཚུལ་རྣམ་པ་ལྔས་བཟློག་པར་རིགས་སམ་མི་རིགས། རིགས་ན་ཇི་སྐད་དུ། ཆོས་མ་ཡིན་པས་ཉེ་བར་ཞི་བ་ལ་སྐྱོ་སྔོགས་མི་བྱ་བར་བཤད་པ་དང་འགལ། མི་རིགས་ན། དེ་ལ་ཇི་སྐད་དུ། དེ་དག་ལ་བཞམ་པ་དང་ལས་ཀྱིས་མི་བསྒོ་བར་མི་བྱའོ། ། ཞེས་པ་དང་འགལ་ཞེས་རྒོལ་ན་གང་ཡིན།
འོན་ཏེ་རྩོད་པ་ཆོས་མིན་པའི་ཕྱོགས་སུ་ཞི་བ་དེའི་ཚེ། ཆོས་ཕྱོགས་པ་དག་ཡང་དག་པའི་ལྟ་བ་ཅན་ཁོ་ན་ཡིན་ན་ནི་གཉིས་པོ་མཐུན་པའི་ཚེ་ཡང་ལས་མི་འཆགས་པར་འགྱུར་རོ། ། ཞེས་རྒོལ་བ་དང༌། ཡང་དེ་དེར་ཞི་བའི་ཚེ་ཆོས་ཕྱོགས་པས་ཅིག་ཤོས་ལ་བཟོད་པ་དང་མཐུན་པ་གསོལ་དགོས་སམ་མི་དགོས། མི་དགོས་ན་དེ་གཉིས་ལ་མཐུན་པའི་གསོ་སྦྱོང་མི་འབྱུང་བས་གཉིས་པོ་དེའི་ཚེ་ཡང་མཐུན་པ་མིན་པར་འགྱུར། དང་པོ་ལྟར་ན། གནས་ཕྱུང་ལ་ཡང་བཟོད་པར་གསོལ་དགོས་པར་མཚུངས་སོ། ། ཞེས་རྒོལ་ན་ལན་གང་ཡིན། ཡང་མུ་སྟེགས་ཅན་གྱི་ལྟ་བ་དང་ལྡན་པའི་དགེ་སློང་ཞིག་ལས་ཀྱི་ཁ་སྐོང་དུ་རུང་བ་ཡོད་དམ་མེད། ཡོད་ན་ཁ་སྐོང་གི་ཆོས་བཅུ་གསུམ་དུ་བཤད་པ་དང་འགལ།
མེད་ན་ཇི་སྐད་དུ། དེ་མ་བྱས་པ་ཡང་རྐུ་ཐབས་དང་འདྲའོ། ། ཞེས་པའི་དོན་དང་འགལ། ཡང་དགེ་འདུན་དབྱེན་གྱི་ལྷག་མ་དང༌། མཚམས་མེད་ཀྱི་གཞི་མཐུན་སྲིད་དམ་མི་སྲིད། མི་སྲིད་ན་དབྱེན་གྱི་ལྷག་མའི་གླེང་གཞི་དང་ཇི་ལྟར་མི་འགལ། སྲིད་ན་དེ་འདྲའི་ལྷག་མ་འཆབ་མེད་དེ་དག་བྱེད་སྲིད་དམ་མི་སྲིད། གཉིས་པ་ལྟར་ན་དགེ་འདུན་ལྷག་མ་མ་ཡིན་པར་འགྱུར་ལ། དང་པོ་ལྟར་ན། དག་བྱེད་དེས་དེ་འདྲའི་ལྷག་མ་དེ་དག་པའི་དགེ་སློང་དེ་ལས་ཀྱི་ཁ་སྐོང་དུ་རུང་ངམ་མི་རུང༌།
དང་པོ་ལྟར་ན་མཚམས་མེད་ཀྱི་ལས་རྟེན་དེ་ལ་བྱས་པ་མ་ཡིན་པར་འགྱུར་ལ། གཉིས་པ་ལྟར་ན། བསྒོ་གྱུར་གྱི་ལྟུང་བ་རྣམས་ཕྱིར་བཅོས་བྱས་ནས་ལས་ཉམས་སུ་མྱོང་བས་ཆོག་པར་བཤད་པ་དང་ཇི་ལྟར་མི་འགལ། དེ་ལྟར་བརྟགས་པ་ན་ལྷག་མ་དང༌། མཚམས་མེད་ཀྱི་གཞི་མཐུན་མི་སྲིད་པར་འདྲ་བས། དགེ་འདུན་དབྱེན་གྱི་ལྷག་མའི་མཚན་གཞི་གང་ཡིན། ལས་བྱེ་བ་ལ་བཟོད་གསོལ་དང༌། མཐུན་པ་སྦྱིན་པ་དང༌། མཐུན་པའི་གསོ་སྦྱོང་བྱེད་པར་བཤད་ན། འཁོར་ལོ་བྱེ་བ་ལ་དེ་འདྲའི་བཟོད་གསོལ་སོགས་ཡོད་དམ་མེད།
མེད་ན་ནི་འཁོར་ལོ་བྱེ་བ་ལ་མཆོག་ཟུང་གཅིག་གིས་བསྡུམས་བྱས་པ་དེ་གང་གི་སྒོ་ནས་བྱས་པ་ཡིན། དང་པོ་ལྟར་ན། མཚམས་མེད་བྱས་པའི་གང་ཟག་གསོ་སྦྱོང་གི་ལས་ལ་འཇུག་ཏུ་མི་རུང་བ་མ་ཡིན་ནམ། ཞེས་དེ་ལྟར་བརྟགས་པ་ན། མཚམས་མེད་ཅན་ལས་ཀྱི་ཁ་སྐོང་དུ་མི་རུང་ཀྱང་ལས་ལ་འཇུག་ཏུ་རུང་བ་ཞིག་ཡོད་པ་འདྲ་བས་དེ་ལྟར་ན། སྤང་ལོག་རྣམ་པ་ལྔས་ལས་ཐོས་སུ་མི་རུང་བར་བཤད་པ་དང་ཇི་ལྟར་མི་འགལ། གཞན་ཡང་དེའི་རིགས་པས་སྡིག་ལྟ་ཅན་དང༌། བསླབ་པ་འཁྲུལ་བཅས་སོགས་ལ་མཚུངས་པར་ཁས་ལེན་ནམ་མི་ལེན། ལེན་ན་དགེ་འདུན་གྱི་ལས་ལ་འདུ་བའི་སྔ་རོལ་དུ་ལས་དེ་འདུ་བའི་དགེ་འདུན་ཐམས་ཅད་ཀྱི་ལྟུང་བ་ཕྱིར་བཅོས་བྱེད་དགོས་སམ་མི་དགོས། དགོས་ན་དངོས་སུ་འགལ་ལ།
མི་དགོས་ན་དེའི་ཚེ་ལྟུང་བ་ཐུན་མོང་བ་ཡོད་ན་ངེས་པར་བྱིན་གྱིས་རློབ་དགོས་པ་ཅི་ཡིན། མཚུངས་པར་ཁས་མི་ལེན་ན། ས་གཞན་ན་གནས་པ་རྣམས་ལ་དབྱར་གནས་དང༌། གསོ་སྦྱོང་དང་དགག་དབྱེ་སོགས་ཆོས་ཀྱི་ལོངས་སྤྱོད་མཐའ་དག་གིས་སྤངས་ཟིན་པས་གནས་ཕྱུང་དང་འདྲ་བ་མ་ཡིན་ནམ། ཡང་དགེ་སློང་སྡེ་སྣོད་འཛིན་པ་ལྟ་བུ། ཕྱོགས་དང་འཁོར་མང་པོ་པ་ཞིག་གིས་སྡིག་པ་ཅན་གྱི་ལྟ་བ་མ་བཏང༌། དེ་ལ་དགེ་འདུན་གྱིས་གནས་དབྱུང་ནན་ཏུར་བྱས། དེའི་འོག་ཏུ་དེ་དག་གིས་མཚམས་གཞན་དུ་གསོ་སྦྱོང་ལ་སོགས་པའི་ལས་བྱས་ན་འཆགས་སམ་མི་འཆགས། དང་པོ་ལྟར་ན་ཇི་སྐད་དུ། ཐ་དད་པར་གནས་པ་དག་ལས་གཞན་པ།
ཁ་སྐོང་བར་འོས་པ་མ་ཡིན་པ་དག་གིས། ཚོགས་ཀྱི་གསོལ་བ་དང་བརྗོད་པ་དག་ནི་མ་ཡིན་ནོ། ། ཞེས་པ་དང་ཇི་ལྟར་མི་འགལ། གཉིས་པ་ལྟར་ན། ཀཽ་ཤམྦིར་དགེ་སློང་གནས་ཕྱུང་གི་ཚོགས་ཀྱི་ལས་བྱས་པས་ལས་ཀྱི་དབྱེན་དུ་གྱུར་པ་ཞིག་ཡིན་པར་ལུང་དང༌། ལས་བརྒྱ་རྩ་ལས་བཤད་པ་དང་ཇི་ལྟར་མི་འགལ། ཡང་ཤེས་པ་རང་བཞིན་དུ་མི་གནས་པའི་དགེ་སློང་ལས་ཀྱི་ཁ་སྐོང་དུ་རུང་ངམ་མི་རུང༌། རུང་ན་ཁ་སྐོང་གི་ཆོས་བཅུ་གསུམ་ཇི་ལྟར་བརྩམས། མི་རུང་ན་མ་འདུས་པའི་མི་མཐུན་པ་ཁེགས་པའི་ཕྱིར་དུ་སྨྱོས་པའི་གནང་བ་སྟེར་བར་བཤད་པ་དང་འགལ། ཞེས་རྒོལ་ན་ལན་གང་ཡིན།
ཡང་གནས་མ་བུའི་སྡེ་པའི་དགེ་སློང་གིས་ལས་བརྒྱ་རྩ་འཆགས་པ་སྲིད་དམ་མི་སྲིད། མི་སྲིད་ན་དེ་ལ་འདུལ་བའི་བསྟན་པ་རྣམ་དག་ཡོད་པར་འགལ་ལ། དང་པོ་ལྟར་ན། སྡིག་པ་ཅན་གྱི་ལྟ་བའི་རྣམ་པ་རྒྱུད་ལ་ལྡན་པའི་དགེ་སློང་གི་ཚོགས་ཀྱི་ལས་བྱས་ན། མི་ཆགས་པར་འཆད་པ་དང་ཇི་ལྟར་མི་འགལ། གལ་ཏེ་སྡིག་ལྟ་ཅན་ཁ་སྐོང་དུ་མི་རུང་བར་བཤད་པ་དེ་ཆོས་ཕྱོགས་པའི་ལས་ཁོ་ནའི་དབང་དུ་བྱས་པས་སོ་སྙམ་ན། འོ་ན་ལྟ་བ་དེ་སྐྱེས་ནས་བཞམ་སྒོ་མ་བྱས་པའི་གོང་རོལ་དུ་ཡང་དེ་དེར་མི་རུང་བར་འགྱུར་ལ། དེ་ལྟར་ན་མུ་སྟེགས་ཅན་ཞུགས་པ་འཆད་པའི་མདོའི་དོན་དང་འགལ་ལོ་ཞེས་རྒོལ་ན་ལན་ཇི་ལྟར་འདེབས། ཡང་ཚོགས་ཀྱིས་ཚོགས་ལ་ལས་སུ་ཆགས་སམ་མི་འཆགས། འཆགས་ན་ཇི་སྐད་དུ།
དུ་མ་མཁན་པོ་གཅིག་པ་ཞེས་སོགས་དང་ཇི་ལྟར་མི་འགལ། མི་འཆགས་ན་ཆོས་མ་ཡིན་པའི་ཕྱོགས་པའི་དགེ་འདུན་ལ་མཐུན་པ་སྦྱིན་པར་གསུངས་པ་དེ་ཇི་ལྟར་ཡིན། གལ་ཏེ་དེ་ལ་དེ་འཆགས་ལ། ཉེས་པ་དང་བཅས་པའོ་ཞེ་ན་ཉེས་པ་ཅི་ཡོད། དགེ་འདུན་དབྱེན་གྱི་ཁོངས་སུ་གཏོགས་པའི་འོ་ཞེ་ན། འོ་ན་དེ་རྗེས་ཕྱོགས་ཀྱི་ཟློག་ཚུལ་རྣམ་པ་ལྔ་དང༌། རྩོད་པ་ཞི་བྱེད་ཀྱི་གཟུ་བོ་བསྐོ་བ་དང༌། ཐ་དད་དུ་གནས་པ་ལ་མཐུན་པ་སྦྱིན་པ་སོགས་ཀྱང་ཚོགས་ཀྱིས་ཚོགས་ལ་བྱས་པ་ཉིད་ཀྱི་ཕྱིར་ན་དབྱེན་གྱི་ཉེས་པ་འབྱུང་བར་འགྱུར་ལ། དེ་ལྟར་ན་དབྱེན་ཞི་བྱེད་ཀྱི་བཤད་པ་དང་ཇི་ལྟར་མི་འགལ་ཞེས་རྒོལ་ན་ལན་ཇི་ལྟར་དུ་འདེབས། ཡང་ལས་ཀྱི་དབྱེན་བྱས་པའི་དགེ་སློང་ལ་དབྱེན་དེ་བྱས་པའི་ཆ་ནས་ཁ་ན་མ་ཐོ་བ་ཅི་ཞིག་བྱུང༌།
དགེ་འདུན་ཕྱོགས་གཉིས་ལ་ལྡན་པའི་དབྱེན་རང་གི་ངོ་བོ་ནི་མ་སྒྲིབ་ལུང་མ་བསྟན་དུ་བཤད། ཇི་སྐད་དུ། དེ་ཡི་ཁ་ན་མ་ཐོ་རྫུན། ། དེ་དང་འབྱེད་པོ་ཡང་དག་ལྡན། ། ཞེས་བཤད་པ་དེ་འདྲ་དེ་ནི་འབྱེད་པ་པོ་ལོགས་པ་མེད་པས་འབྱུང་བ་མེད་ལ། ཆོས་དང་འདུལ་བ་ལ་ལོག་པར་སྨྲ་བའི་ཆ་ནས་ནི། ཆོས་མ་ཡིན་པ་སྨྲ་བའི་ཉེས་པར་སོང་གི དབྱེན་གྱི་ཉེས་པར་མ་སོང་ཞེས་རྒོལ་ན་ལན་ཇི་ལྟར་འདེབས། གལ་ཏེ་འདི་ལ་དགེ་འདུན་དབྱེན་གྱི་སྦོམ་པོ་འབྱུང་ངོ་སྙམ་ན། ལས་བྱེ་བ་འདུམ་པའི་སྔ་རོལ་དུ་སྦོམ་པོའི་ཕྱིར་བཅོས་མ་བཤད་པ་ཇི་ལྟར་ཡིན།
ཡང་དབྱེན་གྱི་མཚམས་མེད་འབྱུང་བ་ལ་བཟློག་ཚུལ་རྣམ་པ་ལྔ་སྔོན་དུ་འགྲོ་དགོས་སམ་མི་དགོས། མི་དགོས་ན་གླེང་གཞི་དང་འགལ། དགོས་ན་ཟློག་ཚུལ་ལྔ་པའི་མཐའ་ལ་མ་བཏང་ན། མཚམས་མེད་དངོས་གཞིར་འགྱུར་རམ་མི་འགྱུར། མི་འགྱུར་ན་བསྒོ་གྱུར་གྱི་ལྟུང་བ་གཞན་རྣམས་ལའང་ཇི་སྐད་དུ། དེའི་མཐའ་ལ་མི་གཏོང་ནའོ། ། ཞེས་བཤད་པ་དེ་ལས་ལོགས་སུ་གྱུར་པའི་མཐར་ཐུག་གི་ས་མཚམས་གཞན་ཞིག་འཛིན་དགོས་པར་འགྱུར་ལ། དང་པོ་ལྟར་ན་བཟློག་ཚུལ་ལྔ་པའི་མཐའ་ལ་མ་བཏང་ཞིང༌། དགེ་འདུན་དབྱེ་བར་མ་ནུས་ན་ཡང་མཚམས་མེད་དུ་ཐལ་བར་འགྱུར་རོ་ཞེས་རྒོལ་ན་ལན་ཇི་ལྟར་འདེབས། ཡང་ཆོས་མ་ཡིན་པ་སྨྲ་བས་མཚམས་ནང་དུ་ལས་ཐ་དད་དུ་བྱས་ན་ལས་བྱེ་བར་འགྱུར་ལ།
དེ་ལྟར་མ་བྱས་གོང་དུ་ཕྱོགས་གཉིས་པོ་ལས་ལྷན་ཅིག་ཏུ་བྱས་ན་འཆགས་སམ། མི་འཆགས། འཆགས་ན་ཕྱོགས་གཉིས་པོ་འདུས་ནས་ལས་བྱས་ན་མི་འཆགས་ཤིང༌། ཕན་ཚུན་མི་མཐུན་པ་ཡང་མི་བསྐྱེད་པར་བཤད་པའི་གཞུང་དང་འགལ། མི་འཆགས་ན་ལས་ཀྱི་དབྱེན་འབྱུང་བ་མི་རིགས་ཏེ། ལྷན་ཅིག་ཏུ་བྱས་ན་འཆགས་པའི་ལས་ཤིག་ཐ་དད་དུ་བྱས་པའི་དབང་གིས་ལས་ཀྱི་དབྱེན་དུ་འཇོག་དགོས་པས་སོ། ། ཞེས་རྒོལ་ན་ལན་གང་ཡིན། ཡང་ལྟུང་བ་གླེང་བའི་སྐབས་མི་འབྱེད་པ་ལ་གསོ་སྦྱོང་བཞག་པའི་ནན་ཐུར་གྱིས་མ་དུལ་ན། དགག་དབྱེ་བཞག་པའི་ནན་ཐུར་བྱ་བར་བཤད་པ་དེའི་ཚེ་དབྱར་གྱི་ནང་དུ་ལྟུང་བ་གླེང་བ་དང༌། ནན་ཐུར་བྱེད་པ་ཡོད་པར་ཁས་ལེན་ནམ།
ཡང་དགག་དབྱེ་བརྗོད་པ་རྫོགས་ནས་ནི་དགག་དབྱེ་བཞག་པ་མི་འཆགས་པར་བཤད་པ་ལ། དགག་དབྱེ་བརྗོད་པ་མ་བྱུང་གོང་དུ་ནི་དགག་དབྱེ་བཞག་པ་འབྱུང་ཐབས་མེད་པས། དགག་དབྱེ་བཞག་པའི་ནན་ཐུར་དེ་དུས་ནམ་གྱི་ཚེ་བྱས་པ་ཡིན། ཡང་གླེང་བྱ་ཡུལ་དེ་ལྟུང་བ་གླེང་པའི་སྐབས་མི་འབྱེད་པ་ལ་གསོ་དགག་བཞག་པ་ཆད་ལས་སུ་ཇི་ལྟར་འགྱུར་ཏེ། ཡུལ་དེ་གླེང་བའི་སྐབས་མི་འབྱེད་པ་དང༌། དགེ་འདུན་གྱིས་མི་གླེང་བ་གཉིས་འདོད་པ་མཐུན་པས་སོ། ། ཞེས་རྒོལ་ན་ལན་ཇི་ལྟར་འདེབས། ཡང་འཐབ་དཀྲོལ་བྱེད་པའི་དབང་གིས་དགག་དབྱེ་དུས་ལས་ཡོལ་བར་འཇོག་པ་དང༌། དགག་དབྱེ་དུས་ཀྱི་སྔ་རོལ་དུ་བྱེད་དགོས་པ་བྱུང་བའི་ཚེ་གཞི་དང་གང་ཟག་འཇོག་པ་ཞེས་བྱ་བ་དང༌། བྱེད་པ་པོ་ནད་པས་འཇོག་པ་དང༌།
ནད་པ་ལ་འཇོག་པ་དང༌། ཞེས་བྱ་བ་ལྟ་བུའི་དགག་དབྱེ་འཇོག་ལུགས་གཅིག་དང༌། དགེ་འདུན་གྱིས་ནན་ཏུར་གྱི་དོན་དུ་དགག་དབྱེ་བཞག་པ་གཅིག་སྟེ། འཇོག་ལུགས་མི་འདྲ་བ་གཉིས་བྱུང་ན། གཉིས་པོ་དེའི་དགག་བྱ་འགོག་ལུགས་དང༌། དགོས་པ་སྒྲུབ་ལུགས་ཀྱི་ཁྱད་པར་མི་འདྲ་བ་གང་ཡིན། མཚམས་ཀྱི་ཕྱི་རོལ་ན་གནས་པས་གསོ་དགག་གི་ལས་ལ་འདུན་པ་འབུལ་མི་དགོས་བཞིན་དུ་ཡོངས་སུ་དག་པ་འབུལ་དུ་རུང་ངམ་མི་རུང༌། མི་རུང་ན་དེའི་ཤེས་བྱེད་ཅི་ཡིན། རུང་ན་འདུན་པ་དང་ཡོངས་དག་འབུལ་ལེན་གྱི་སྐབས་ཀྱི་གཞུང་དོན་ལ་ཞིབ་ཆ་ཐོན་པ་བྱ་དགོས་པ་མ་ཡིན་ནམ། ཡང་དབྱར་གནས་ཁས་ལེན་གྱི་ཆོ་ག་དངོས་གཞི་དེ་བྱས་ནས་ཞག་མ་ལོན་པར་གཞན་དུ་འགྲོ་དགོས་པ་བྱུང་ན།
ཚོགས་ཀྱི་དགག་དབྱེ་ལྟ་བུ་རུང་ངམ་མི་རུང༌། མི་རུང་ན་དེའི་ཤེས་བྱེད་ཀྱི་ལུང་གང་ཡིན། རུང་ན་ཞག་གཅིག་ཀྱང་མ་གནས་པ་ལ་སྲ་རྐྱང་འདིང་བ་སོགས་ཕན་ཡོན་གཞན་རྣམས་ཀྱང་ཐོབ་པར་ཐལ་ལོ། ། ཞེས་ཟེར་ན་ལན་གང་ཡིན། ཡང་དབྱར་གནས་པར་ཁས་ལེན་པའི་གནས་དེར་ལས་མཚམས་བཅད་པ་ལ་ལྟོས་སམ་མི་ལྟོས། ལྟོས་ན་དེའི་ཤེས་བྱེད་གང་ཡིན། དེའི་ཚེ་དེའི་ལག་ལེན་མི་འབྱུང་བ་ཅི། མི་ལྟོས་ན་མཚམས་ཕྱི་ནང་གི་ཁྱད་པར་གང་གིས་འབྱེད། ཇི་སྐད་དུ། མཚམས་མ་བཅད་པའི་གནས་སུ་ལས་ལ་བརྩིགས་པ་མཚམས་ཡིན་པ་སོགས་ཀྱིས་འཇོག་ན་ནི།
ཇི་སྐད་དུ། གསོ་སྦྱོང་ཅིག་པ་ཉིད་ཀྱི་གནས་གཉིས་སུ་ནི་དེ་འབྱུང་བ་མེད་དོ། ། ཞེས་པའི་དོན་དང་ཇི་ལྟར་མི་འགལ། འོན་ཏེ་མཚམས་ཕྱི་ནང་གི་ཁྱད་པར་ཕྱོགས་ཕྱོགས་སུ་མཚན་མ་བརྟན་པོ་བཟུང་ནས་འདི་ཚུན་ཆད་དང་ཕན་ཆད་ཅེས་པ་ཙམ་གྱིས་འཛིན་ན་དེ་འདྲའི་མཚམས་ཀྱི་འཛིན་ལུགས་མདོ་ལུང་ནས་མི་འབྱུང་ངོ༌། ། ཞེས་རྒོལ་ན་ལན་ཇི་ལྟར་འདེབས། ཡང་གང་དུ་དབྱར་གནས་བྱས་པའི་ཡུལ་གྱི་དགེ་སློང་མ་ཡིན་པའི་དགེ་སློང་གཞན་ལ་དགག་དབྱེ་བྱས་ན་དགག་དབྱེ་བྱས་པར་འགྱུར་རམ་མི་འགྱུར། འགྱུར་ན་དགེ་སློང་འཐབ་ཀྲོལ་ཅན་འོང་བའི་ཚེ་དགག་དབྱེ་དུས་ཀྱི་སྔ་ཕྱིར་བྱེད་པ་དང་འགལ། གཉིས་པ་ལྟར་ན། རྒྱལ་བྱེད་ཚལ་དུ་དབྱར་གནས་པར་ཁས་བླངས་ན། མཉན་ཡོད་པའི་དགེ་འདུན་ལ་དགག་དབྱེ་བྱས་པས་དེའི་གོ་ཆོད་པར་བཤད་པ་དང་འགལ།
ཞེས་རྒོལ་ན་ལན་ཇི་ལྟར་འདེབས། དེ་ལྟར་བཤད་པ་མེད་དོ་སྙམ་ན། ཇི་སྐད་དུ། དེ་དག་དང་ལྷན་ཅིག་བྱས་ན་བྱས་པ་ཉིད་ཡིན་ནོ། ། ཞེས་གསུངས་པའི་དོན་གང་ཡིན། གལ་ཏེ་སྤྱིར་དེ་བྱས་པའི་གོ་ཆོད་པར་སྟོན་པ་ཡིན་གྱི། རང་གི་གནས་སུ་བྱས་པའི་གོ་ཆོད་པ་མ་ཡིན་ནོ་སྙམ་ན། འོ་ན་རང་གནས་སུ་སླར་ཡང་བྱེད་དགོས་པར་འགྱུར་ཏེ། དེའི་གོ་མ་ཆོད་པ་གང་ཞིག རང་གནས་སུ་དེ་སླར་ཡང་བྱ་བའི་དུས་ཀྱི་ལོང་སྐབས་ཡོད་པའི་ཕྱིར།
ཞེས་རྒོལ་ན་ལན་ཇི་ལྟར་འདེབས། ཡང་མཐའི་ཞག་དྲུག་ལ་དབྱར་གྱི་བྱིན་བརླབས་མི་ཆགས་པར་བཤད་པ་དེའི་ཚེ། དུས་དེར་བྱིན་གྱིས་མ་བརླབས་པར་མཚམས་ཀྱི་ཕྱི་རོལ་དུ་ཞག་འདས་ན། དབྱར་རལ་བའི་ཉེས་དམིགས་བྱུང་བ་ཡིན་ནམ་མ་ཡིན། ཡིན་ན་དབྱར་ཕལ་ཆེར་གནས་ན་གནས་པའི་གོ་ཆོད་པར་བཤད་པ་དང་འགལ། གཉིས་པ་ལྟར་ན། བྱིན་གྱིས་མ་བརླབས་པར་མཚམས་ཀྱི་ཕྱི་རོལ་དུ་སྐྱ་རེངས་འཆར་བར་མི་བྱའོ། ། ཞེས་གསུངས་པ་དང་འགལ་ཞེས་རྒོལ་ན་ལན་ཇི་ལྟར་འདེབས། ཡང་དབྱར་གནས་པར་ཁས་བླངས་ནས། ཞག་གསུམ་ཙམ་ལོན་པའི་ཚེ།
ཞག་བཞི་བཅུའི་གནང་བ་ཐོབ་ནས་ཕྱི་རོལ་དུ་སོང༌། དེར་དགག་དབྱེ་དུས་ཀྱི་སྔ་རོལ་དུ་བྱེད་པ་དང་ཐུག་ནས། དེར་དགག་དབྱེ་བྱས། དེ་ལྟ་བུའི་ཚུལ་གྱིས་ཕྱི་རོལ་དུ་ཞག་ལྔ་བཅུ་ལ་སོགས་པ་ལོན་ནས་ནང་དུ་འཁོར་ན། སླར་དགག་དབྱེ་བྱེད་ནི་མི་དགོས་པར་བཤད་ལ། དེའི་ཚེ་དབྱར་རྙེད་གཞན་རྣམས་དབང་བ་ལ་སོགས་པའི་ཕན་ཡོན་འཐོབ་བམ་མི་འཐོབ། འཐོབ་ན་ཞག་བཞི་བཅུ་ལས་ལྷག་པ་ཕྱི་རོལ་དུ་མི་གནས་པར་བཤད་པ་དང་འགལ། མི་འཐོབ་ན་རྒྱུ་དབྱར་གནས་པར་ཁས་བླངས་ཤིང་མ་རལ་བར་དེའི་འབྲས་བུ་མི་འབྱུང་བར་འགལ་ལོ། ། ཞེས་རྒོལ་ན་ལན་ཇི་ལྟར་འདེབས། ཡང་གསོ་སྦྱོང་གི་གནས་ལ་བློ་མཐུན་དགོས་པར་བཤད་ནས་ལས་གཞན་གྱིས་གནས་ལ་དེ་དགོས་པར་མི་འཆད་པའི་ཁྱད་པར་གང་ཡིན།
གལ་ཏེ་ཇི་སྐད་དུ། ལས་གཞན་གྱི་གནས་ཀྱང་དེ་ཡིན་ནོ། ། ཞེས་པས་ཐམས་ཅད་ལ་དེ་དགོས་པར་བསྟན་ནོ་སྙམ་ན་དེ་ནི་ཤེས་བྱེད་དུ་འགལ་བ་ཡིན་ཏེ། གསོ་སྦྱོང་གི་གནས་ལ་དེ་དགོས་ན་ལས་གཞན་གྱི་གནས་ལ་ཡང་དེ་དགོས་སམ་སྙམ་པའི་དོགས་པ་བསལ་བའི་ཕྱིར་དུ་གཞུང་དེ་འབྱུང་བས་སོ། ། ཞེས་རྒོལ་ན་ལན་གང་ཡིན། ཡང་གསོ་སྦྱོང་ལ་འདུ་བའི་ཚེ། ལྟུང་བ་ཤེས་པ་ཐམས་ཅད་ཕྱིར་འཆོས་པར་བཤད་པ་དེ་བསླབ་པ་འཁྲུལ་བཅས་ཀྱི་ཉེས་པ་དགག་པའི་ཕྱིར་ཡིན་ནམ། དགོས་པ་གཞན་ཡོད། དང་པོ་ལྟར་ན། ལྷག་མ་ལ་སོགས་པའི་ལྟུང་བ་ཕྱིར་བཅོས་མ་བྱས་པར་གསོ་སྦྱོང་ལ་འཇུག་ཏུ་མི་རུང་བར་འགྱུར་ལ།
དེ་ལྟ་ན། ཇི་སྐད་དུ། གསོ་སྦྱོང་དང་དགག་དབྱེ་ནི་མ་གཏོགས་སོ། ། ཞེས་བཤད་པ་དང་འགལ། དེར་མ་ཟད་གསོ་སྦྱོང་གི་ལས་ལ་འཇུག་པའི་སྔ་རོལ་ཏུ་ལྟུང་བ་ཕྱིར་བཅོས་ཟིན་པ་ཞིག་དགོས་ན། མདོ་འདོན་པ་པོས། ཅི་འདི་ལ་ཁྱེད་ཡོངས་སུ་དག་གམ་ཞེས་དྲིས་པའི་ཚེ། འཐོལ་དགོས་པར་བཤད་པ་དང་འགལ་ལོ། ། དེ་ཡང་འདི་ལྟར། རེག་པའི་དགེ་འདུན་ལྷག་མ་ལྟ་བུ་བྱུང་བའི་དགེ་སློང་གིས་གསོ་སྦྱོང་ལ་འདུ་བའི་ཚེ།
བྱིན་གྱིས་རློབ་པ་ལྟ་བུའི་སྒོ་ནས་ཕྱིར་བཅོས་མ་བྱས་པ་ཡོངས་སུ་དག་གམ་ཞེས་དྲིས་པའི་ཚེ། འཐོལ་ན་གསོ་སྦྱོང་གི་ལས་རྣམ་དག་ཏུ་འགྱུར་བར་བཤད་པས་སོ། ། ཞེས་རྒོལ་ན་ལན་གང་ཡིན། ཡང་ལྷག་མ་དང་སྤང་ལྟུང་བྱུང་བའི་དགེ་སློང་གི་ལས་ལ་འཇུག་ཁ་མའི་ཚེ་ལྟུང་བ་དེ་བྱིན་གྱིས་བརླབས་ཏེ་ཞུགས་ནས་ཡོངས་སུ་དག་གམ་ཞེས་དྲིས་པའི་ཚེ། ཅང་མི་སྨྲ་བས་འདའ་བར་བྱེད་རུང་ཡིན་ནམ། ཡང་ན་དེ་བྱིན་གྱིས་མ་བརླབས་པར་ལས་དེ་ལ་ཞུགས་ནས་ཡོངས་སུ་དག་གམ་ཞེས་དྲིས་པའི་ཚེ། དགེ་འདུན་གྱི་ནང་དུ་འཐོལ་བར་བྱེད་རྒྱུ་ཡིན། ཞེས་དྲིས་ན་ལན་གང་འདེབས། ཡང་གསོ་སྦྱོང་གི་ཚེ། གླེང་གཞི་འདོན་པ་ཤེས་པ་དེ་གང་ལ་བྱེད།
སྤྱིར་སོ་ཐར་གྱི་མདོ་ལ་གླེང་གཞི་མི་སྣང་བ་དང༌། ཁྱད་པར་གསོལ་བ་དང་རྣམ་པར་བཞག་པ་འཛིན་དུ་གཞུག་པ་སྔར་བྱས་ཟིན་པའི་འོག་ཏུ་ནི་ཕམ་པའི་སྡེ་ཚན་གྱི་གོང་ན། གླེང་གཞི་འདོན་རྒྱུ་ཅི་ཡང་མི་སྣང་བས་སོ། ། ཞེས་རྒོལ་ན་ལན་ཇི་ལྟར་དུ་འདེབས། ཇི་སྐད་དུ། སངས་རྒྱས་འདུལ་བ་གངས་ཅན་མཚོ། ། ཞེས་སོགས་གླེང་གཞི་ཡིན་པར་ཁས་ལེན་ན་ནི། དེ་ནི་མདོའི་བསྟོད་པ་ཡིན་གྱི། གླེང་གཞི་ཡིན་པའི་ཤེས་བྱེད་མེད་དོ། ། ཞེས་རྒོལ་ན་ལན་ཇི་ལྟར་འདེབས།
ཡང་གསོ་སྦྱོང་གི་ལས་བྱེད་པ་པོ་དང༌། སོ་སོར་ཐར་པའི་མདོ་འདོན་པ་པོ་ངེས་པར་ཅིག་པ་གཅིག་དགོས་པ་ཡིན་ནམ། སོ་སོར་བྱས་ཀྱང་རུང་བ་ཞིག་ཡིན། དང་པོ་ལྟར་ན་སྟོན་པ་ཐུབ་པའི་དབང་པོ་དགེ་འདུན་གྱི་ལས་བྱེད་པ་པོ་ཉིད་དུ་རུང་བར་འགྱུར་ལ། དེ་ལྟ་ན་ལས་ཀྱི་ཁ་སྐོང་དུ་འོས་པར་འགྱུར་རོ། ། གཉིས་པ་ལྟར་ན། གསོ་སྦྱོང་གི་ལས་ཀྱི་སྔགས་ཆོག་ལས། བདག་གིས་སོ་སོར་ཐར་པའི་མདོ་འདོན་པ་གདོན་ཏོ། ། ཞེས་བཤད་པ་དང་འགལ་ལོ། ། ཞེས་རྒོལ་ན་ལན་གང་འདེབས།
ཡང་དགེ་ཚུལ་རྣམས་ལ་དགག་དབྱེ་ཡོད་པའི་ཕྱིར། གསོ་སྦྱོང་ཡོད་དོ་ཞེས་སློབ་དཔོན་ཤཱཀྱ་འོད་སོགས་འཆད་ན། དེ་ལ་དེ་ཡོད་པའི་མདོ་དང་ལུང་གི་སྒྲུབ་བྱེད་ཅི་ཡོད། སློབ་དཔོན་ཤཱཀྱ་འོད་ཀྱི་དགོངས་པ་ནི། དེའི་དགག་དབྱེ་དེ་ཉིད་དེའི་འོག་གསོ་སྦྱོང་ཡིན་ཞེས་པའི་དོན་དུ་སྣང་ལ། དེའི་གོ་བ་ཡང་དེ་ལ་ཡོད་པ་ན་དེ་ལ་ལྟུང་བ་ཕྱིར་བཅོས་ཡོད་པར་གྲུབ། དེ་ཙམ་གྱི་དེའི་དོན་གྲུབ་ཅེས་པའི་དོན་དུ་སྣང་ལ། དེ་ལས་གཞན་དུ་དགེ་སློང་གི་དགེ་འདུན་གསོ་སྦྱོང་བྱེད་པའི་དོན་དུ། དགེ་ཚུལ་རྣམས་ཀྱང་དེ་བྱེད་པའི་ལུང་གི་ཁུངས་གང་ཡིན། གལ་ཏེ་ཇི་སྐད་དུ།
དེང་དགེ་འདུན་གྱི་གསོ་སྦྱོང་བཅོ་ལྔ་པ་ལགས་ཏེ། བདག་དགེ་ཚུལ་མིང་འདི་ཞེས་བགྱི་བའི་ཡང་ཞེས་སོགས་ཀྱི་སྔགས་ཚིག་ཅིག་ཡོད་པས་སོ་ཞེ་ན། དེ་འདྲ་དེ་ལུང་གི་ཚིག་ཡིན་ནམ། བསྟན་བཅོས་མཁན་པོའི་ཚིག་ཡིན། དང་པོ་ལྟར་ན་ལུང་གང་ནས་འབྱུང༌། གཉིས་པ་ལྟར་ན། ཇི་སྐད་དུ། ཚིག་འབྲུ་དེ་ཉིད་མ་ཡིན་པ་ལ་གུས་པར་མི་བྱ་ཞེས་གསུངས་པས་སྔགས་ཆོག་ཏུ་མི་རུང་ངོ༌། ། ཞེས་རྒོལ་ན་ལན་གང་ཡིན། ཡང་མཚམས་ནང་དེར་བསླབ་པ་འཁྲུལ་བཅས་སུ་གྱུར་པ་དང༌།
ས་གཞན་ན་གནས་པའི་དགེ་སློང་ཞིག་གསོ་སྦྱོང་གི་ལས་ལ་མ་འདུས་ན་མི་མཐུན་པ་བསྐྱེད་དམ་མི་སྐྱེད། གཉིས་པ་ལྟར་ན་ཇི་སྐད་དུ། འཕྲིགས་པས་མི་མཐུན་པ་ཉིད་དུ་འགྱུར་རོ། ། ཞེས་གསུངས་པ་དང་འགལ་ལོ། ། དང་པོ་ལྟར་ན། མ་འདུས་པའི་མི་མཐུན་པ་བསྐྱེད་པ་ལ་ལས་ཀྱི་ཁ་སྐོང་དུ་འོས་པ་ཞིག་དགོས་པར་བཤད་པ་དང་འགལ། ཞེས་རྒོལ་ན་ལན་གང་ཡིན། ཡང་ལོ་གཅིག་ལ་ཟླ་ཤོལ་བྱུང་བའི་ཚེ་གསོ་སྦྱོང་མི་ཐུབ་པ་དུ་ཞིག་འབྱུང༌། ཟླ་ཤོལ་གྱི་མར་ངོ་ལ་ཡང་མི་ཐུབ་པ་ཞིག་འབྱུང་སྲིད་པར་ཁས་ལེན་ན་ནི་ཟླ་བ་དེ་ལ་ཉིན་ཞག་ཉི་ཤུ་རྩ་དགུ་ལས་མེད་པར་འགྱུར་ལ། དེ་ལྟ་ན་ཟླ་ཤོལ་ཡིན་པ་ཉམས་སོ། །
ཞེས་རྒོལ་ན་ལན་གང་འདེབས། ཡང་དགེ་སློང་རྣམ་དག་ལ་ཆོས་གོས་རྣམ་པ་གསུམ་ཀའམ། གང་ཡང་རུང་བ་ཅིག་གཞི་རྩ་བ་ནས་མེད་པ་ལོ་དང་ཟླ་གྲངས་དུ་མ་ལོན་ན་ཉེས་པ་ཅིར་འགྱུར། འབྲལ་བའི་སྤང་བ་སྐྱེད་པ་ལ་ནི། ཆོས་གོས་བྱིན་བརླབས་ཅན་ཡོད་པ་དང་བྲལ་བ་ཞིག་དགོས་པར་བཤད་པས་སོ། ། ཡང་ཆོས་གོས་ཀྱི་བྱིན་བརླབས་ཕྱུང་ནས་ཁྱིམ་པའི་གོས་ལྟ་བུ་ལ་སྔགས་རྟེན་གྱི་བྱིན་བརླབས་བྱས་པའི་ཚེ། དེ་དང་མ་བྲལ་ན་འབྲལ་སྤང་ཁེགས་སམ་མ་ཁེགས། མི་ཁེགས་ན་སྔགས་རྟེན་བྱིན་གྱིས་བརླབས་པའི་དགོས་པ་གང་ཡིན། ཁེགས་ན་དེ་དང་བྲལ་བའི་ཚེ། འབྲལ་སྤང་སྐྱེད་དམ་མི་སྐྱེད།
སྐྱེད་ན་དེ་སྐྱེད་པ་ལ་ཆོས་གོས་རུང་ཚད་ལྡན་བྱིན་བརླབས་དགོས་པར་འཆད་པ་དང་འགལ། མི་བསྐྱེད་ན་དེས་འབྲལ་བ་ཁེགས་པའི་རྒྱུ་མཚན་ཅི། ཞེས་འདྲིའོ། ། ཡང་དང་པོ་ཆོས་གོས་གསུམ་པོའི་རྒྱུ་ལ་བྱིན་བརླབས་བྱས་ནས་མཁན་པོའི་གནང་བ་དེ་ཆོས་གོས་ཉིད་དུ་མ་གྲུབ་པར་ཟླ་བ་ལས་འདས་ནས་ཞག་སོ་གཅིག་པའི་སྐྱ་རེངས་ཤར་བ་དེའི་ཚེ། ཟླ་བར་འཇོག་པའི་སྤང་བ་སྐྱེད་དམ་མི་སྐྱེད། སྐྱེད་ན་དེའི་བཤད་པ་མི་འབྱུང་བ་ཅི། མི་སྐྱེད་ན་ཟླ་བར་འཇོག་ཏུ་རུང་བའི་གོས་ཀྱི་སོ་གཅིག་པའི་སྐྱ་རེངས་ཤར་བའི་ཚེ་ཡང་དེ་མི་སྐྱེད་པར་མཚུངས་ཏེ། གཉིས་ཀ་ལ་ཆོས་གོས་གསུམ་པོ་གང་རུང་གི་རྒྱུའི་བྱིན་བརླབས་བྱས་པར་མཚུངས་པའི་ཕྱིར། ཡིད་ཀྱིས་རྣམ་པར་བརྟགས་པའི་བྱིན་བརླབས་ཀྱིས་དེའི་གོ་མི་ཆོད་ན། ཇི་སྐད་དུ།
བྱིན་གྱིས་རློབ་པ་ནི་ཉེ་བར་མི་གནས་ན། ཡིད་ཀྱི་རྣམ་པར་བརྟགས་པས་འཆགས་སོ། ། ཞེས་བཤད་པ་ཇི་ལྟར་དྲང༌། ཡང་ཆོས་གོས་དང་མི་འབྲལ་བའི་གནང་བ་བྱས་པ་དེའི་ཚེ། མཚམས་ནང་དེ་ཉིད་དུ་འབྲལ་བ་བསྲུང་མི་དགོས་པ་ཡིན་ནམ། ཕྱི་རོལ་དུའང་ཡིན། དང་པོ་ལྟར་ན། མི་འབྲལ་བའི་གནང་བ་བྱས་མ་བྱས་འདྲ་བར་འགྱུར་ཏེ། དེ་མ་བྱས་ཀྱང་མཚམས་ནང་དུ་བྲལ་བ་ལ་འབྲལ་བའི་སྤང་བ་མི་བསྐྱེད་པའི་ཕྱིར། དེ་སྐད་དུ་ཡང༌།
གཞན་ན་གནས་པ་ལ་སྐྱ་རེངས་ཤར་ནའོ། ། མཚམས་བྱས་པ་ལ་ནི་མཚམས་གནས་ཀྱིས་མཐའོ། ། ཞེས་གསུངས་སོ། ། གཉིས་པ་ལྟར་ན། གནང་བ་དེ་འཆགས་པ་ལ་མཚམས་པོ་ཆེ་གཅོད་དགོས་པའི་རྒྱུ་མཚན་མེད་པར་འགྱུར་རོ། ། ཞེས་པ་རིགས་པ་དང༌། དེར་གནང་བ་བྱས་ན་ཆོས་གོས་དག་དང་འབྲལ་བར་མི་འགྱུར་རོ། ། ཞེས་པའི་ལུང་དང་འགལ་ལོ་ཞེས་རྒོལ་ན་ལན་ཇི་ལྟར་འདེབས། གཞན་ཡང༌། འབྲལ་སྤང་གི་སྐབས་ནས་བཤད་པའི་མི་འབྲལ་བའི་གནང་བ་དེ་ལ་ནི།
སྣམ་སྦྱར་དངོས་སུ་ཡོད་པ་དང༌། གནང་བ་དེ་བྱས་ཕྱིན་ཆད་ཕྱིར་འབྲལ་སྤང་ཁེགས་པ་གཅིག་ཡིན་པ་ལས། མཚམས་ཆེན་གྱི་ནང་དུ་མི་འབྲལ་བའི་གནང་བྱེད་པ་ལའང་དེ་དང་འདྲའམ་ཞེས་དྲིས་ན་ལན་གང་འདེབས། གཞན་ཡང་མཚམས་ཆེན་གྱི་ནང་དུ་ཆོས་གོས་དང་མི་འབྲལ་བའི་གནང་བ་འཇིག་པའི་རྒྱུ་གང་ཡིན། སྤྱིར་ཆོས་གོས་དངོས་དང་ཆོས་གོས་ཀྱི་རྒྱུ་གཉིས་ཀ་མ་འཛོམ་པའི་དགེ་སློང་དག་གིས་ཆོས་གོས་དག་དང་མི་ལྡན་པར་མི་འགྱུར་བའི་ཐབས་ཅི་ཞིག་ཡོད། སྲ་བརྐྱང་འདིང་པ་སོགས་སྙམ་ན། དེ་འདིངས་པའི་རྒྱུ་རྐྱེན་མ་ཚང་བ་དག་གིས་དེའི་ཐབས་གཞན་ཡོད་དམ་མེད་ཅེས་དྲི་བར་བྱའོ། ། ཡང་སྲ་བརྐྱང་བཏིང་ཆགས་དང་ལྡན་པས། འཆང་འབྲལ་འཇོག་གསུམ་གྱི་ཉེས་པ་ཁེགས་མོད། སྲ་བརྐྱང་བྱིན་བརླབས་ཅན་དང་བྲལ་ན་འབྲལ་བའི་སྤང་བ་བསྐྱེད་དམ་མི་སྐྱེད།
སྐྱེད་ན་དེས་འབྲལ་སྤང་ཁེགས་པར་བཤད་པ་དང་འགལ། མི་བསྐྱེད་ན་དེ་ལ་འབྲལ་སྤང་གི་མཚན་ཉིད་ཚང་བར་བྱར་ཡོད་པས་བསལ། ཞེས་རྒོལ་ན་ལན་ཇི་ལྟར་འདེབས། ཡང་སྲ་བརྐྱང་གི་བྱིན་བརླབས་རང་འཇུག་བྲལ་དུ་གྱུར་ཟིན་ནས་ཉིན་ཞག་ཕྱི་མའི་སྐྱ་རེངས་ཤར་བ་དེའི་ཚེ། ཆོས་གོས་དང་བྲལ་བའི་ཉེས་པ་སྐྱེད་དམ་མི་སྐྱེད། སྐྱེད་ན་དེའི་ཚེ་ཆོས་གོས་ཀྱི་བྱིན་བརླབས་རང་འཇུག་བྲལ་དུ་སོང་བར་འགལ་མི་སྐྱེད་ན་དེའི་རྒྱུ་མཚན་ཅི་ཡིན། དེའི་ཚེ་འཇུག་བྲལ་དུ་སོང་བས་སོ་ཞེ་ན། འོ་ན་སྤྱིར་ཡང་སྲ་བརྐྱང་གི་བྱིན་བརླབས་རང་འཇུག་བྲལ་དུ་འགྱུར་བའི་རྒྱུ་དེ་དང་དེས་སྲ་བརྐྱང་དུ་མ་བཏིང་བའི་ཆོས་གོས་གསུམ་པོ་རང་འཇུག་བྲལ་དུ་འགྱུར་བའི་རྒྱུ་བྱེད་དམ་མི་བྱེད་བྱེད་ན་དེ་ལྟར་དུ་གཞུང་ལས་མ་བཤད་པ་དང་འགལ། མི་བྱེད་ན་དེའི་རིགས་པ་མཚུངས་སོ་ཞེས་རྒོལ་ན་ལན་ཇི་ལྟར་འདེབས། ཆོས་གོས་གསུམ་པོ་གང་རུང་ལ་ལྟོས་མེད་ཀྱི་བློ་སྐྱེས་པས་དེའི་བྱིན་བརླབས་མི་འཇོག་ན།
དེའི་བྱིན་བརླབས་འཇིག་པའི་རྒྱུ་གང་ཡིན། དེས་དེ་འཇིག་ན་དེ་ལྟར་ཞིག་པའི་དགེ་སློང་དེས་མཚམས་ཀྱི་ཕྱི་རོལ་དུ་སྐྱ་རེངས་ཤར་བ་དེའི་ཚེ་འབྲལ་བའི་སྤང་བ་མི་སྐྱེད་པར་འགྱུར་ཞེས་རྒོལ་ན་ལན་ཇི་ལྟར་འདེབས། ཡང་སྲ་བརྐྱང་འདིང་པ་མཚམས་ཆེན་བཅད་པ་ལ་ལྟོས་སམ་མི་ལྟོས། ལྟོས་ན་དེའི་བཤད་པ་ངེས་པར་མི་འབྱུང་བ་ཅི། མི་ལྟོས་ན་དེའི་བྱིན་བརླབས་དབྱུང་བའི་སྐབས་ཀྱི་བཤད་པ་རྣམས་དང་འགལ། ཞེས་རྒོལ་ན་ལན་ཇི་ལྟར་འདེབས། དབྱར་གྱི་ནང་དུ་དགེ་འདུན་བྱེ་ན་ཆོས་མ་ཡིན་པར་སྨྲ་བ་ལ་སྲ་བརྐྱང་འདིངས་པ་འབྱུང་ངམ་མི་འབྱུང་འབྱུང་ན་ཆོས་སྨྲ་བ་དག་ཡོད་པས་དེ་འདིང་ངོ༌། ། ཞེས་བཤད་པ་དང་ཇི་ལྟར་མི་འགལ། མི་འབྱུང་ན་གཞུང་དེའི་ཤུགས་ལ་བྱེ་བ་དེའི་ཚེ་ཆོས་སྨྲ་བ་ཚོགས་ལོང་པ་མེད་ན་ཅིག་ཤོས་ཀྱིས་འདིང་བར་བཤད་པ་དང་ཇི་ལྟར་མི་འགལ། ཞེས་རྒོལ་ན་ལན་ཇི་ལྟར་འདེབས།
གལ་ཏེ་ཆོས་སྨྲ་བ་དག་ཡོད་ན་ཞེས་སོགས་ཀྱི་དོན། ཆོས་སྨྲ་བ་ཚོགས་ལོང་བ་ཡོད་ན་ཞེས་བྱ་བའི་དོན་ཡིན་གྱི། དེ་མེད་ན་ཅིག་ཤོས་ཀྱིས་དེ་འདིངས་པ་ལས་འོས་མེད་དོ་སྙམ་ན། དགེ་འདུན་མ་བྱེ་བའི་དུས་ཀྱི་དབྱར་གྱི་རྙེད་པ་དེ་བྱེ་བའི་འོག་ཏུ་ཆོས་མི་སྨྲ་བ་དབང་ངམ་མི་དབང༌། དབང་ན་གནས་ཕྱུང་ཡང་དབང་བར་འགྱུར་ཏེ། ཇི་སྐད་དུ། བྱེ་བ་ན་ཆོས་མ་ཡིན་པའི་ཕྱོགས་དང་མཐུན་པ་དག་ཏུ་སོང་བ་ནི་དེ་ཉིད་ཀྱི་མི་འཐོབ་པ་དང་འདྲའོ། ། ཞེས་བཤད་པ་དང་འགལ། གཉིས་པ་ལྟར་ན། དེ་མི་དབང་བ་ལ་སྲ་བརྐྱང་གདིང་བ་ཇི་ལྟར་འབྱུང་ཞེས་རྒོལ་ན་ལན་ཇི་ལྟར་འདེབས།
བྱེ་བའི་འོག་ཏུ་ཆོས་ཕྱོགས་པས་སྲ་བརྐྱང་བཏིང་བ་ན། སྲ་བརྐྱང་གི་རྙེད་པ་ཆོས་མ་ཡིན་པའི་ཕྱོགས་པ་དབང་ངམ་མི་དབང༌། དབང་ན་དེ་གནས་ཕྱུང་དང་འདྲ་བར་བཤད་པའི་ལུང་དང་འགལ། ཡང་གཉིས་པ་ལྟར་ན། ཇི་སྐད་དུ། དེར་གཞན་དག་གིས་བྱས་ཀྱང་གནས་ཀྱི་རྙེད་པ་ནི་དེ་དག་ལ་འོས་པ་ཉིད་ཡིན་ནོ། ། ཞེས་པའི་ལུང་དོན་དང་འགལ། ཡང་དགེ་ཚུལ་ལ་སྲ་བརྐྱང་བཏིང་བའི་ཕན་ཡོན་འབྱུང་ངམ་མི་འབྱུང༌། འབྱུང་ན་རྒྱུ་སྲ་བརྐྱང་བཏིང་བ་མེད་པར་ཕན་ཡོན་འབྱུང་བ་འགལ། གཉིས་པ་ལྟར་ན་ཇི་སྐད་དུ།
དགེ་ཚུལ་ནི། རྙེད་པ་དབང་ཞེས་པ་དང་ཇི་ལྟར་མི་འགལ། སྲ་བརྐྱང་བཏིང་ཟིན་ནས་ས་གཞན་དུ་གནས་པར་སོང་བ་དེའི་ཚེ། དེ་དག་གི་སྲ་བརྐྱང་གིས་བྱིན་བརླབས་རང་འཇུག་བྲལ་དུ་སོང་ངམ་མ་སོང༌། སོང་ན་དེ་འགྲོ་བའི་བཤད་པ་མེད་པ་དང་འགལ། མ་སོང་ན་དེ་དག་ལ་སྲ་བརྐྱང་འདིང་བ་མི་འབྱུང་བར་བཤད་པ་དང་འགལ། ཞེས་རྒོལ་ན་ལན་གང་ཡིན། སྲ་བརྐྱང་འདིངས་པ་པོ་ཐམས་ཅད་གང་ན་འདུག་པའི་མཚམས་དེའི་ཕྱི་རོལ་དུ་སྲ་བརྐྱང་མི་གནས་ན་དེའི་བྱིན་རླབས་རང་འཇུག་བྲལ་དུ་སོང་ངམ་མ་སོང༌། མ་སོང་ན་ཇི་སྐད་དུ། རང་འཇུག་པ་དང་བྲལ་བ་ནི་སྲ་བརྐྱང་གིས་མཚམས་གཞན་དུ་ཕྱིན་པ་དང༌།
ཞེས་པའི་གཞུང་དོན་དང་འགལ། དང་པོ་ལྟར་ན་ཇི་སྐད་དུ། བཏིང་ནས་མཚམས་ཐ་དད་པར་བྱས་ན་གང་ཡང་རུང་བ་དེ་ལས་དེའི་གནས་ཡིན་ནོ། ། ཞེས་པའི་གཞུང་དོན་དང་འགལ། ཞེས་རྒོལ་ན་ལན་གང་འདེབས། ཡང་དཔྱིད་ཟླ་རྭ་བའི་ཉ་ལ་སྲ་བརྐྱང་བྱིན་བརླབས་མ་ཕྱུང་བར་བཞག་ན་དེའི་བྱིན་བརླབས་དེ་སྲིད་དུ་གནས་སམ་མི་གནས། གནས་ན་ཇི་སྐད་དུ། སྨིན་དྲུག་ནས་ནི་ཁྲ་ཡི་བར། ། སྲ་བརྐྱང་འདིང་བའི་དུས་སུ་གསུངས། ། ཞེས་སྲ་བརྐྱང་གི་དུས་ངེས་པ་ཅན་དུ་བཤད་པ་དང་འགལ།
མི་གནས་ན་དེའི་བྱིན་རླབས་འཇིག་པའི་རྒྱུ་གང་བྱུང་བ་ཡིན། དེའི་དུས་ལས་ཡོལ་བ་ཡིན་པས་སོ་ཞེ་ན། དུས་ལས་ཡོལ་བ་ཙམ་གྱིས་དེའི་བྱིན་བརླབས་རང་འཇུག་བྲལ་དུ་འགྱུར་བའི་བཤད་པ་མེད་དོ། ། གལ་ཏེ་དེ་འདྲ་དེ་གང་གིས་འདིང་བ་མཚམས་གཞན་དུ་སོང་བ་ཡིན་གྱི། གང་གདིང་བ་དེར་སོང་བ་མ་ཡིན་ནོ་ཞེ་ན་འོ་ན་ཇི་སྐད་དུ། ཐ་དད་པ་ཉིད་ཡིན་ན་གནས་སོ་སོར་དེ་དབྱུང་ངོ༌། ། ཞེས་པའི་དོན་ལ་མཚམས་ཐ་དད་དུ་སྲ་བརྐྱང་གི་བྱིན་བརླབས་དབྱུང་དགོས་པར་བཤད་ན་གང་དུ་གདིང་བ་འཆགས་པའི་སྲ་བརྐྱང་དེ་ཆོས་ཅན། ཁྱོད་ཀྱི་བྱིན་བརླབས་མཚམས་གཞན་དུ་དབྱུང་དགོས་པར་མི་སྲིད་པར་ཐལ། ཁྱོད་རང་བཏིང་ཡོད་ཀྱི་མཚམས་ལས་མཚམས་གཞན་དུ་ཕྱིན་ཙམ་གྱི་ཚེ་ཁྱོད་ཀྱི་བྱིན་བརླབས་རང་འཇུག་བྲལ་དུ་སོང་ཟིན་པའི་ཕྱིར། ཞེས་རྒོལ་ན་ལན་གང་ཡིན་ཡང་སྲ་བརྐྱང་དུས་ལས་མ་ཡོལ་བར་བཏིང་ན་དེ་འདིངས་པ་འཆགས་སམ་མི་འཆགས་འཆགས་ན་ཚེས་བཅོ་ལྔ་ཁོ་ན་ལ་སྲ་བརྐྱང་འདིངས་དགོས་པར་བཤད་པ་དང་འགལ།
གཉིས་པ་ལྟར་ན་དགག་དབྱེ་དུས་ལས་ཡོལ་བ་ལ་འཆགས་སམ་མི་འཆགས། འཆགས་ན་སྲ་བརྐྱང་ཡང་དེ་ལ་འཆགས་པར་འགྱུར་ཏེ། ཇི་སྐད་དུ། དགག་དབྱེ་ཇི་ལྟ་བ་བཞིན་དུ་འདིང་ངོ༌། ། ཞེས་བཤད་པ་དང་འགལ། གཉིས་པ་ལྟར་ན། འཐབ་ཁྲོལ་ཅན་གྱི་དབང་གིས་དགག་དབྱེ་དུས་ཀྱི་འོག་རོལ་དུ་བྱེད་པར་བཤད་པ་དང་འགལ། ཞེས་རྒོལ་ན་ལན་ཇི་ལྟར་འདེབས། དེ་ལྟར་བརྟགས་པ་ན་དགག་དབྱེ་དུས་ཀྱི་འོག་རོལ་དུ་བྱེད་པ་དང༌། སྲ་བརྐྱང་དུས་ཀྱི་འོག་རོལ་དུ་འདིངས་པ་གཉིས་ཀ་དགག་དབྱེའི་རང་དུས་ལས་ཟླ་བ་གཅིག་གིས་ཐལ་བའི་ཚེས་བཅོ་ལྔ་ཁོ་ན་ལ་བྱེད་དགོས་པར་གྲུབ་ལ།
དེ་ལྟར་གྲུབ་པ་ན་དབྱར་ཟླ་བ་བཞིར་ཁས་ལེན་པ་དང༌། སྲ་བརྐྱང་ཟླ་བ་བཞི་ལས་མི་འདིངས་པ་གཅིག་གྲུབ་པར་ཁས་བླངས་ན་ཅིས་འགོག དགག་དབྱེ་བྱས་ཟིན་ནས་གསོ་སྦྱོང་བྱེད་དགོས་པ་ཡོད་དམ་མེད། ཡོད་ན་ཇི་སྐད་དུ། དགག་དབྱེ་བྱས་ན་འདི་མ་གྲུབ་པ་ཉིད་མིན་ནོ། ། ཞེས་པ་དང་འགལ། གཉིས་པ་ལྟར་ན། སྲ་བརྐྱང་འདིངས་པ་དེ་གསོ་སྦྱོང་བྱས་པའི་མཐའ་ཉིད་དུ་བྱེད་དགོས་པ་དང་འགལ། ཞེས་རྒོལ་ན་ལན་གང་འདེབས། གལ་ཏེ་དགག་དབྱེ་ལ་གསོ་སྦྱོང་གི་མིང་བཏགས་པ་ཡིན་ནོ་ཞེ་ན།
དགག་དབྱེ་བྱས་པས་གསོ་སྦྱོང་བྱས་པའི་གོ་ཆོད་པ་ཡིན་མོད། དགག་དབྱེ་གསོ་སྦྱོང་མཚན་ཉིད་པ་ཡིན་པར་ཁས་ལེན་ནམ་མི་ལེན། མི་ལེན་ན་ཇི་སྐད་དུ། གསོ་སྦྱོང་གི་མཐའ་མ་ཡིན་པ་ལ་མི་བྱའོ། ། ཞེས་པ་དང་འགལ་ཞིང༌། ཇི་སྐད་དུ། གདོན་པར་བྱ་བ་དང༌། དེའི་ཚད་དང༌། དུས་དང༌། གདོན་པར་བྱེད་པ་རྣམས་དེ་ཁོ་ན་བཞིན་ཉེ་བར་མ་བཟུང་བ་ནི་འདིར་ཆོས་མ་ཡིན་ནོ། །
ཞེས་བཤད་པ་དང་འགལ། ཞེས་རྒོལ་ན་ལན་གང་ཡིན། ཡང་ཆོས་ཕྱོགས་པས། སྲ་བརྐྱང་བཏིང་ཟིན་པའི་ཉི་མ་དེ་ལ་ཆོས་མ་ཡིན་པའི་ཕྱོགས་པའམ། ཡང་ན་སྡེ་ཚན་མི་ཅིག་པའི་དགེ་འདུན་གཞན་གྱིས་གསོ་སྦྱོང་བྱས་ན་སྲ་བརྐྱང་གི་བྱིན་བརླབས་དེ་ཕྱུང་བ་ཡིན་ནམ་མིན། ཡིན་ན་ནི་གསོ་སྦྱོང་གཞན་གྱི་ཆོས་གོས་ཀྱི་བྱིན་བརླབས་གཞན་གྱི་དབྱུང་ནུས་པར་འགྱུར། གཉིས་པ་ལྟར་ན། ཇི་སྐད་དུ། ཡང་གསོ་སྦྱོང་བྱས་ན་ཕྱུང་བ་ཡིན་ནོ་ཞེས་པ་དང་འགལ། ཞེས་རྒོལ་ན་ལན་གང་འདེབས།
ཡང་གསོ་སྦྱོང་བྱས་པས་དབྱུང་བར་བཤད་པ་འདི་རང་འཇུག་བྲལ་དང༌། བཅོས་མའི་དབྱུང་བ་གཉིས་ལས་གང་ཡིན། དང་པོ་ལྟར་ན། དེའི་དབྱེ་བར་མི་འཆད་པ་ཅི། གཉིས་པ་ལྟར་ན་ཇི་སྐད་དུ། ལས་ལས་གཞན་པའི་དབྱུང་བ་རྗེས་སུ་མི་སྒྲུབ་པར་བཤད་པ་དང་འགལ། ཞེས་རྒོལ་ན་ལན་ཇི་ལྟར་འདེབས། སྲ་བརྐྱང་བཏིང་བ་ལས་བྱུང་བའི་རྙེད་པ་ཡིན་ན་གོས་ཀྱི་རྙེད་པ་ཡིན་པས་ཁྱབ་བམ་མ་ཁྱབ་ཅེས་དྲིའོ། ། ཁྱབ་ན་ཇི་སྐད་དུ། དེར་གཞན་དག་གི་གདིང་བ་བྱས་ཀྱང་གནས་ཀྱི་རྙེད་པ་ནི།
ཞེས་སོགས་སྲ་བརྐྱང་བཏིང་བ་ལས་བྱུང་བའི་གནས་ཀྱི་རྙེད་པ་བཤད་པ་དང་འགལ། མ་ཁྱབ་ན་སྲ་བརྐྱང་བཏིང་བའི་ཕན་ཡོན་དུ་མ་ཡོད་པ་ལས། རྙེད་པ་འབྱུང་བའི་ཆ་ནས་ནི། གོས་ཀྱི་ཕྱིར་དུ་གདིངས་པར་ལུང་ལས་བཤད་པ་དང་འགལ། ཞེས་རྒོལ་ན་ལན་ཇི་ལྟར་འདེབས། ཡང་དབྱར་གནས་པར་ཁས་བླངས་པའི་དགེ་སློང་ཞིག་སྲ་བརྐྱང་འདིངས་ཁར་ས་གཞན་དུ་སོང་བ་དེ་ལ་སྲ་བརྐྱང་འདིངས་པ་ནི་མི་འབྱུང་བས་དེའི་དབྱར་རྙེད་ནི་སྲ་བརྐྱང་དུ་འདིངས་དགོས་པས། དེ་ལ་དབྱར་རྙེད་ཀྱི་སྐལ་བ་སྟེར་ལུགས་ཇི་ལྟར་བྱ། དབྱར་ཕྱི་མར་གནས་པར་ཁས་བླངས་པ་ལ་སྲ་བརྐྱང་འདིངས་པ་འབྱུང་ན། ཚིག་ལེ་ལས། སྨིན་དྲུག་ནས་ནི་ཁྲ་ཡི་བར། །
སྲ་བརྐྱང་འདིངས་པའི་དུས་སུ་བཤད། ། ཅེས་པ་དང་ཇི་ལྟར་མི་འགལ། དེ་དགེ་འདུན་ཐམས་ཅད་ཀྱི་དབྱར་སྔ་མ་ཁས་བླངས་པའི་དབང་དུ་བྱེད་པ་ཡིན་ནོ་སྙམ་ན། འོ་ན་ཐམས་ཅད་ཀྱིས་དབྱར་ཕྱི་མ་ཁས་བླངས་པའི་ཚེ་སྲ་བརྐྱང་ཟླ་བ་བཞི་འདིངས་པར་འགྱུར་ཏེ། དེའི་བྱིན་བརླབས་དབྱུང་བའི་དུས་ནི་དཔྱིད་ཟླ་རྭ་བའི་ཉ་ལས་གཞན་མ་བཤད་པས་སོ། ། ཞེས་རྒོལ་ན་ལན་ཇི་ལྟར་འདེབས། ཡང་ཚེས་བཅོ་ལྔའི་ཉིན་རང་རང་གི་ཆོས་གོས་ཀྱི་བྱིན་བརླབས་ཕྱུང་ནས་སང་ཉིན་སྲ་བརྐྱང་འདིངས་པ་ཡིན་ནམ། དབྱུང་བ་དང་འདིངས་པ་ཉི་མ་གཅིག་ལ་བྱེད་པ་ཡིན། དང་པོ་ལྟར་ན་ནི། དེ་འདྲ་དེའི་ཚེ་ཆོས་གོས་བྱིན་བརླབས་ཅན་མེད་པར་ཞག་ཏུ་གནས་པ་ལ་ཉེས་པ་མི་འབྱུང་བར་སོང་བས།
དེའི་ཤེས་བྱེད་གང་ཡིན། གཉིས་པ་ལྟར་ན་ཇི་སྐད་དུ། བདག་སང་སྲ་བརྐྱང་འདིངས་པར་འགྱུར་གྱི། ཁྱེད་ཅག་གིས་རང་རང་གི་ཆོས་གོས་རྣམས་དབྱུང་བར་བྱའོ། ། ཞེས་བརྗོད་དགོས་པར་བཤད་པ་དང་འགལ། ཞེས་པ་ལ་ལན་གང་ཡིན། ཡང་སྲ་བརྐྱང་འདིངས་པ་པོའི་དགེ་འདུན་གང་ན་ཡོད་པའི་མཚམས་དེ་ལས་མཚམས་གཞན་དུ་སྲ་བརྐྱང་བཞག་ན་སྲ་བརྐྱང་གི་བྱིན་བརླབས་རང་འཇུག་བྲལ་དུ་སོང་བས་ཁྱབ་བམ་མ་ཁྱབ། མ་ཁྱབ་ན་ཇི་སྐད་དུ། རང་འཇུག་པ་དང་བྲལ་བ་ནི། སྲ་བརྐྱང་གིས་མཚམས་གཞན་དུ་ཕྱིན་པ་དང༌།
ཞེས་བཤད་པ་དང་འགལ། དང་པོ་ལྟར་ན་ཇི་སྐད་དུ། བཏིང་ནས་མཚམས་ཐ་དད་པར་བྱས་ན། གང་ཡང་རུང་བ་དེ་ལས་དེའི་གནས་ཡིན་ནོ། ། ཞེས་བཤད་པ་དང་འགལ། གལ་ཏེ་དེ་འདྲ་དེ་གང་གིས་གདིང་བ་མཚམས་གཞན་དུ་སོང་བ་ཡིན་གྱིས། གང་གདིང་བ་དེར་སོང་བ་མ་ཡིན་ནོ་ཞེ་ན། འོ་ན་ཇི་སྐད་དུ། ཐ་དད་པ་ཉིད་ཡིན་ན་གནས་སོ་སོར་དབྱུང་ངོ༌། ། ཞེས་པའི་དོན་ལ།
མཚམས་ཐ་དད་དུ་སྲ་བརྐྱང་གི་བྱིན་བརླབས་དབྱུང་དགོས་པར་བཤད་ན། གང་དུ་གདིང་བ་ཆགས་པའི་སྲ་བརྐྱང་དེ་ཆོས་ཅན་ཁྱོད་ཀྱི་བྱིན་བརླབས་མཚམས་ནང་དུ་དབྱུང་དགོས་པ་མི་སྲིད་པར་ཐལ། ཁྱོད་རང་བཏིང་ཡོད་ཀྱི་མཚམས་ལས་མཚམས་གཞན་དུ་ཕྱིན་ཙམ་གྱི་ཚེ་ན་ཁྱེད་ཀྱི་བྱིན་བརླབས་རང་འཇུག་བྲལ་དུ་སོང་ཟིན་པའི་ཕྱིར། ཞེས་རྒོལ་ན་ལན་གང་འདེབས། ཡང་མཚམས་ཐ་དད་པ་དང་བྱེ་བའི་ཚེ། དེའི་བྱིན་བརླབས་གནས་སོ་སོ་དང་ཕྱོགས་སོ་སོར་དབྱུང་དགོས་པར་བཤད་པ་དེའི་དོན་ལ་བརྟགས་པ་ན། ས་བརྐྱང་དེའི་བྱིན་བརླབས་ལ་མི་གཏོགས་པའི་དགེ་འདུན་གྱིས་དེའི་བྱིན་བརླབས་དབྱུང་བའི་ཆོ་ག་བྱས་པས་དེའི་བྱིན་བརླབས་དབྱུང་བར་མི་འགྱུར་བ་ཉིད་དུ་ཁས་ལེན་དགོས་ལ། དེ་ཡང་དེ་ལྟ་ན་ཇི་སྐད་དུ། མ་བཏིང་པ་ཉིད་ཀྱིས་ཕྱུང་བ་ནི་མ་ཕྱུང་བ་མ་ཡིན་ནོ། ། ཞེས་པ་དང་འགལ།
ཡང་བཏིང་ནས་མཚམས་ཐ་དད་དུ་བྱས་པའི་ཚེ། མཚམས་ཐ་དད་དུ་དབྱུང་དགོས་པར་བཤད་པ་ལ། འདི་སྐད་དུ། དེ་ལྟར་དབྱེ་དགོས་པ་མ་ཡིན་ཏེ། སྲ་བརྐྱང་བཏིང་ཡོད་ཀྱི་མཚམས་ནང་དེར་མཚམས་གཞན་ན་ཡོད་པ་རྣམས་ཀྱང་འདུས་ནས། དེའི་བྱིན་བརླབས་མཐའ་དག་ཕྱུང་བས་མི་ཆོག་པའི་རྒྱུ་མཚན་གང་ཡང་མེད་པའི་ཕྱིར། ཞེས་རྒོལ་ན་ལན་ཇི་ལྟར་འདེབས། ཡང་ཆོས་གོས་ཀྱི་བྱིན་བརླབས་ལ་དངོས་ཀྱི་བྱིན་བརླབས་ཀྱང་མ་ཡིན། རྒྱུའི་བྱིན་བརླབས་ཀྱང་མ་ཡིན་པའི་བྱིན་བརླབས་གསུམ་པ་ཞིག་ངེས་པར་ཁས་ལེན་ནམ་མི་ལེན། མི་ལེན་ན་ཁྱིམ་དུ་རུང་བའི་རྣམ་པ་ལ་ཡང་ངོ༌། །
ཞེས་དང༌། གནས་སུ་ཕྱིན་པར་མི་འགྱུར་ན། ཆོས་གོས་ཀྱི་ཕྱུང་སྟེ་ཞེས་པའི་གཞུང་གིས་ཆོས་གོས་ཀྱི་བྱིན་བརླབས་ཅིག་བཤད་པ་དེ་གཉིས་པོ་གང་དུ་བསྡུ། དང་པོ་ལྟར་ན། དེ་འདྲའི་དུས་ཀྱི་སྔགས་ཚིག་དེ་ལུང་ལས་འབྱུང་བ་ཡིན་ནམ། བསྟན་བཅོས་མཁན་པོས་སྦྱར་བ་ཡིན། དང་པོ་ལྟར་ན་ལུང་གང་ལས་འབྱུང༌། གཉིས་པ་ལྟར་ན་དེས་མི་ཆོག་སྟེ། ཇི་སྐད་དུ། ཚིག་འབྲུ་དེ་མ་ཡིན་པ་ལ་གུས་པར་མི་བྱའོ། །
ཞེས་པ་དང་འགལ་བས་སོ། ། ཞེས་རྒོལ་ན་གང་ཡིན། སྤྱིར་ཆོས་གོས་གསུམ་དང་ལྷུང་བཟེད་མ་ཚང་བ་ད་ལྟར་ཆོ་གས་བསྙེན་པར་རྫོགས་པ་འཆགས་སམ་མི་འཆགས། འཆགས་ན་དེའི་ཤེས་བྱེད་ཀྱི་ལུང་གང་ཡིན། གཉིས་པ་ལྟར་ན། དེའི་རྒྱུའི་བྱིན་བརླབས་དང༌། སྔགས་རྟེན་གྱི་བྱིན་བརླབས་ཙམ་གྱིས་དེ་དང་པོར་བྱིན་གྱིས་རློབ་པའི་གོ་ཆོད་དམ་མི་ཆོད། ཆོད་ན་ཆོད་པ་དེ་ལ་ལུང་མེད་ཅིང་གནོད་བྱེད་ཡོད་དོ། ། མི་ཆོད་ན་ཇི་སྐད་དུ། གཞན་མེད་ན་ཁ་མ་བསྒྱུར་བ་ལ་ཡང་བྱིན་གྱིས་བརླབས་པར་འཆགས་སོ། །
ཞེས་པའི་དོན་གང་ཡིན། ཇི་སྐད་དུ། བརྙན་པོ་ཡང་ཡོད་ཅིང་བདེག་ནའོ། ། ཞེས་པའི་དོན་བསྙེན་རྫོགས་ཀྱི་ཆོ་ག་བྱེད་པའི་དུས་ཉི་ཚེ་བརྙན་པོ་ཡོད་ཅིང༌། ཞག་མ་ལོན་པར་གཞན་ལ་གཏད་དགོས་པ་ཡིན་ན། དེས་བརྙན་པོ་ཡོད་པའི་གོ་ཆོད་དམ་མི་ཆོད། ཆོད་ན་ཆོས་གོས་ཞག་གཅིག་ཀྱང་དབང་བྱར་མེད་ན། གནས་སྐབས་དབང་བྱར་ཡོད་པར་འགལ་ཏེ། ཆོས་གོས་དང་བྲལ་མ་བྲལ་གྱིས་མཚམས་ནི། ཞག་ལོན་པ་ལ་ལྟོས་པའི་ཕྱིར།
གཉིས་པ་ལྟར་ན། དེའི་ཚེ་དེ་འདྲ་དེ་ལ་ཆོས་གོས་ཀྱི་བྱིན་བརླབས་འཆགས་སམ་མི་འཆགས། མི་འཆགས་ན་ལུང་དུ་མ་དང་འགལ། འཆགས་ན་དེ་ཙམ་གྱིས་གནས་སྐབས་དབང་བྱར་ཡོད་པའི་གོ་ཆོད་པར་འགྱུར། ཞེས་རྒོལ་ན་ལན་གང་ཡིན། ཡང་ཇི་སྐད་དུ་ཁ་ཅིག་ན་རེ། མ་གྱུར་ན་དེ་ཡིན་གྱི། གྱུར་ན་གང་ཚུན་ཆད་དེ་ཡིན་པའོ། ། ཞེས་སོགས་ཀྱི་གཞུང་འདིས་བསྟན་པའི་ཕྱོགས་སྔ་ཕྱི་གཉིས་ཀྱི་རྩོད་གཞི་གང་ཡིན། ཐུན་ཚོད་དུ་རུང་བའི་བཏུང་བ་རང་དུས་ཀྱི་རང་གི་མཐའ་གང་ཡིན་པ་དེའི་རོ་དང་སླ་བར་གྱུར་ཟིན་དེའི་བྱིན་བརླབས་དང་ལོངས་སྤྱོད་ཀྱི་མཐའ་ལ་རྩོད་པ་ཡིན་ནམ།
འགྱུར་རུང་གི་བྱིན་བརླབས་དང༌། ལོངས་སྤྱོད་གང་རུང་གི་མཐའ་ལ་རྩོད་པ་ཡིན། དང་པོ་ལྟར་ན། ཕྱོགས་ཕྱི་མས་དགག་མི་ནུས། གཉིས་པ་ལྟར་ན་ཕྱོགས་ཕྱི་མས་ཀྱང་ཁས་མི་ལེན་པའི་ཉེས་པ་ཡོད་དོ། ། དགག་མི་ནུས་པ་ནི། དེ་གྱུར་ཟིན་ནས་བྱིན་བརླབས་ཞིག་ཅིང༌། ལོངས་སྤྱད་དུ་མི་རུང་བ་ཉིད་དུ་ཕྱོགས་ཕྱི་མས་ཀྱང་ཞལ་གྱིས་བཞེས་དགོས་པའི་ཕྱིར། གཉིས་པ་ཁས་མི་ལེན་པའི་ཤེས་བྱེད་ནི། ཕྱོགས་སྔ་མས་དེ་འདྲ་དེ་དང་པོར་བྱིན་གྱིས་རློབ་པའི་ཚེ།
སྨན་ཕྱི་མ་གསུམ་པོ་གང་རུང་དུ་བྱིན་གྱིས་རློབ་པར་ཁས་མི་ལེན་ན། ཆོས་འདི་ལ་བློ་ཁ་མ་ཕྱོགས་པས་སློབ་དཔོན་འདིའི་ཕྱོགས་སྔ་མར་མི་རུང་ལ། ཁས་ལེན་ན་རྩོད་པ་མི་འདུག་པའི་ཕྱིར། རྩོད་ལན་དོན་མེད་དོ། ། གལ་ཏེ་དེ་འདྲ་དེ་བྱིན་གྱིས་རློབ་པའི་ཚུལ་ལ་རྩོད་པ་མེད་ཀྱང་མཐའ་གཉིས་པོ་གང་རུང་ལ་རྩོད་དོ། ། ཞེ་ན། དེ་ལའང་རྩོད་པ་འབྱུང་བའི་དོན་མི་འདུག་སྟེ། བྱིན་བརླབས་ཇི་སྲིད་གནས་པ་དེའི་ཕྱི་མཐའ་ཟེར་བ་ཡིན་ན་ནི། དེ་ཇི་སྲིད་མ་བྱུང་གི་བར་དུ་བཏུང་བ་དེ་ལོངས་སྤྱད་དུ་རུང་ལ། དེ་ནམ་བྱུང་བའི་ཚེ་བཏུང་བ་དེ་ལོངས་སྤྱད་དུ་མི་རུང་བ་ཉིད་དུ་སོང་བ་ལ་མི་མཐུན་པ་འབྱུང་བ་ལ་གོ་སྐབས་མེད་པའི་ཕྱིར།
དེ་ལྟ་ན་ལོངས་སྤྱོད་ཀྱི་མཐའ་དང་བྱིན་རླབས་ཀྱི་མཐའ་མི་མཚུངས་པར་འདོད་པའི་ཕྱོགས་སྔ་མ་ཁས་ལེན་མཁན་ཀྱང་འོང་བའི་དོན་མེད་དེ། རོ་དང་སླ་བ་འགྱུར་རུང་གི་བཏུང་བ་དེ་བྱིན་བརླབས་ཀྱི་མཐའ་མ་ཟད་པར་ལོངས་སྤྱོད་ཀྱི་མཐའ་ཟད་དོ་ཞེས་ཁས་ལེན་པ་ནི། སྨན་བྱིན་གྱིས་བརླབས་པའི་དགོས་པ་ཤེས་པའི་དགེ་སློང་ལ་འབྱུང་བའི་གོ་སྐབས་མི་སྲིད་པའི་ཕྱིར། དེས་ན་རྒལ་ལན་གྱི་གཞུང་འདི་ལ་ནུས་པ་ཅི་ཡང་མི་སྣང་ངོ༌། ། ཞེས་རྒོལ་བ་བྱུང་ན། དཔྱོད་ལྡན་མགུ་བའི་ལན་གང་ཡིན། ཡང་དེ་བཞིན་དུ་རྩོད་གཞིའི་སྐབས་ཀྱི་རྒལ་ལན་ལ་ཡང་ནུས་པ་ཇི་ལྟར་ཡོད་བརྟག་དགོས་ཏེ། ཕྱོགས་སྔ་མའི་དམ་འཆའི་སྒྲུབ་བྱེད་ལ་སུན་འབྱིན་དུ་བཤད་པ་རྣམས་ལ་ཞུགས་པའི་ཕྱིར། ཇི་ལྟར་ཞེ་ན། མདོ་སྡེ་དང་འགལ་བའི་ཕྱིར།
ཞེས་པའི་དོན་ཆད་ལས་ལ་གསོལ་བ་འདེབས་པ་མི་སྲིད་པའི་ཕྱིར། ཞེས་པར་སྣང་ལ། དེ་ལ་ནི་མ་གྲུབ་པ་དང༌། མ་ངེས་པའི་ལན་གཉིས་ཀ་ཐེབས་པའི་ཕྱིར། མ་གྲུབ་པའི་ཚུལ་ནི། ཆད་ལས་ལ་གསོལ་བ་འདེབས་པ་སྲིད་དེ། ཆད་པའི་རྒྱུ་ཁས་བླངས་ནས་ཆད་ལས་དོན་དུ་གཉེར་བ་སྲིད་པའི་ཕྱིར་དང༌། དགག་དབྱེ་གཞག་པའི་ནན་ཐུར་བྱེད་པ་སྐབས་སུ་བབ་པའི་ཡུལ་དེས་དགག་དབྱེ་འཇོག་པ་དོན་དུ་གཉེར་བ་བཞིན་ནོ། ། མ་ངེས་པའི་ཚུལ་ནི། འོ་ན་འདི་སྦྱིན་ལས་སུ་འཆད་པ་ཡང་མི་རིགས་པར་ཐལ།
སྦྱིན་པའི་ལས་ལ་བཟོད་པ་གསོལ་མི་དགོས་པའི་ཕྱིར་དང༌། མི་འདོད་བཞིན་དུ་སྟེར་བ་ལ་བསྒྲུབ་བྱ་ཡུལ་གྱི་ཕྱིར་བཟློག་འཆགས་པའི་ཕྱིར། ཡང་ཇི་སྐད་དུ། ཡོད་བཞིན་དུ་མ་མཐོང་བ་ཉིད་ཀྱི་ཤེས་པ་སྐྱེ་བ་ཞེས་སོགས་ཀྱི་རིགས་པ་འདི་ལ་ཁྱབ་པ་མ་ངེས་ཏེ། མ་མཐོང་གནས་ཕྱུང་གི་རྒྱུ་དང་ལྡན་པ་ལ་སྤྱིར་ནན་ཐུར་བྱེད་རིགས་ཤིང༌། ནན་ཐུར་དེ་ཉིད་བྱེད་པའི་ངེས་པ་མེད་པའི་ཕྱིར། ཞེས་རྒོལ་ན་ལན་གང་ཡིན། ཡང་གསོ་དགག་གཞག་པའི་ནན་ཐུར་བྱས་པའི་དགེ་སློང་དེ་ལས་ཀྱི་ཁ་སྐོང་དུ་རུང་ངམ་མི་རུང༌། མི་རུང་ན། དེ་མི་རུང་བར་སྟོན་བྱེད་ཀྱི་ལུང་གང་ཡིན།
དེ་རུང་ན་དེས་ལས་དེ་གཉིས་ལ་མ་འདུས་ན་མི་མཐུན་པ་སྐྱེད་པ་སྲིད་དམ་མི་སྲིད། མི་སྲིད་ན་ཁ་སྐོང་དུ་འོས་པར་འགལ། སྲིད་ན་དེ་ལ་དེ་བཞག་པར་འགལ་ལོ། ། ཞེས་རྒོལ་ན་ལན་གང་ཡིན། གཞན་ཡང་དེ་གཉིས་ས་གཞན་ན་གནས་པ་ཡིན་ནམ་མིན། ཡིན་ན་དེ་ཡིན་པར་སྟོན་བྱེད་ཀྱི་ལུང་གང་ཡིན། མ་ཡིན་ན་ཁ་སྐོང་དུ་མི་རུང་བའི་ཆོས་བཅུ་གསུམ་པོ་གང་ཡང་མ་ཚང་བས། དེར་རུང་བ་ཁོ་ནར་འགྱུར་བ་དང༌། ཉེས་པ་གཞན་ཡང༌། དགེ་འདུན་གྱི་གསོ་དགག་བཞག་པ་ན།
ཆོས་ཀྱི་ལོངས་སྤྱོད་མཐའ་དག་གིས་སྤངས་པ་སོང་ལ། དེ་སོང་བ་ན་གནས་ཕྱུང་དང་མཚུངས་པར་སོང་བས། ས་གཞན་ན་གནས་པའི་དོན་ཚང་བ་མིན་ནམ། ཞེས་རྒོལ་ན་ལན་གང་འདེབས། གཞན་ཡང་གསོ་སྦྱོང་བཞག་པས་མ་དུལ་ན་དགག་དབྱེ་བཞག་པའི་ནན་ཏུར་བྱེད་པ་དེ་ལྟ་ན་དབྱར་གྱི་ནང་དུ་གསོ་སྦྱོང་བཞག་པའི་ནན་ཏུར་བྱེད་དགོས་པར་འགྱུར་ལ། དེ་ཡང་དེ་ལྟ་ན། ཡང་དབྱར་གྱི་ཁྲིམས་སུ་བཅའ་བ་དང་འགལ་བར་འགྱུར་རོ། ། ཞེས་རྒོལ་བ་བྱུང་ན་ལན་གང་འདེབས། ཡང་བསྒྲུབ་བྱ་ཡུལ་གྱི་ཕྱིར་བཟློག་འཆགས་པ་ཅིག་སྲིད་པར་བཤད་པ་དེའི་ཚེ། དེ་འདྲ་དེས་མི་མཐུན་པ་གཉིས་ཀྱི་གོ་ཆོད་དམ་མི་ཆོད།
མི་ཆོད་ན་དེ་འདྲ་དེ་འདུས་པ་ཕྱིར་ལོག་གི་ནང་མཚན་དུ་བཤད་པ་ཅི། གོ་ཆོད་ན་དེ་འདྲ་དེ་བྱེད་པ་པོ་དགེ་འདུན་གྱི་མི་མཐུན་པར་འགྱུར་རོ། ། ཞེས་རྒོལ་ན་ལན་གང་ཡིན། སྤྱིར་འདུས་པ་ཕྱིར་ལོག་འཆགས་པ་ལ་ལས་གྲལ་ལ་འདུ་དགོས་སམ་མི་དགོས། མི་དགོས་ན་མ་འདུས་པའི་མི་མཐུན་པ་དང་ཁྱད་པར་ཅི་ཡོད། དགོས་ན་ཁ་སྐོང་གི་ཡན་ལག་དང་ལྡན་པ་ཡིན་པ་ཞིག་དགོས་སམ་མི་དགོས། མི་དགོས་ན་དེས་ཕྱིར་ལོག་བྱས་ཀྱང་ལས་དེ་འཆགས་པར་འགྱུར་ཏེ། དེ་ལ་ཁ་སྐོང་གི་ཡན་ལག་དང་མི་ལྡན། ལྷག་མ་རྣམས་ལ་ཁ་སྐོང་གི་གྲངས་ཚང་བའི་ཕྱིར། དང་པོ་ལྟར་ན།
གཞུང་ལས་ཁ་སྐོང་བར་འོས་པ་ཞེས་གསུངས་པ་དེ་མི་མཐུན་པ་གཉིས་པའི་ཡན་ལག་ཏུ་ཕལ་ཆེ་བས་མི་སྦྱོར་བ་ཅི། ཞེས་རྒོལ་ན་ལན་གང་ཡིན། ཡང་དེ་ལ་ཁ་སྐོང་དུ་འོས་པ་དགོས་ན་དེ་འདྲ་དེ་ལས་གྲལ་ལ་བསྡད་བཞིན་དུ་ཕྱིར་ལོག་བྱས་པ་ཞིག་ངེས་པར་དགོས་སམ། ཐོག་མར་འདུས་ནས་ཕྱིར་ལངས་པས་ཀྱང་ཆོག གཉིས་པ་ལྟར་ན། ཕྱིར་ལོག་གི་མི་མཐུན་པ་བྱུང་ཡང་ལས་དེ་འཆགས་པར་འགྱུར་ཏེ། ལྷག་མ་མ་ལངས་པ་རྣམས་ལ་ཁ་སྐོང་གི་གྲངས་ཚང་བ་སྲིད་པའི་ཕྱིར། དང་པོ་ལྟར་ན། དེ་འདྲ་དེ་གྲངས་ཚང་གི་ཡན་ལག་ཡིན་པ་ཞིག་ངེས་པར་དགོས་སམ་མི་དགོས། མི་དགོས་ན་སྔ་མ་དེ་ཉིད་འཇུག་སྟེ།
ཇི་སྐད་དུ། ལུས་པ་ཉིད་ན་མི་འགྱུར་རོ། ། ཞེས་བཤད་པ་ལྟར་རོ། ། དང་པོ་ལྟར་ན། དེས་ཕྱིར་ལོག་བྱས་ཀྱང༌། ཁ་སྐོང་གི་དགེ་སློང་གཞན་དང༌། བསྒྲུབ་བྱས་དེར་མ་གོ་ན་ཕྱིར་ལོག་འཆགས་སམ་མི་འཆགས། འཆགས་ན་ལས་བྱས་པ་ལ་དགེ་འདུན་གྱི་འདུ་ཤེས་གཙོ་བོར་བཤད་པ་དང་འགལ་བ་དང༌། ནང་ཞེ་འཁོན་དང་བཅས་པའི་དགེ་སློང་གྲངས་ཚང་བ་ཡན་ལག་ཏུ་ཡོད་པ་དེའི་ཚེ། དེས་ཕྱིར་ལོག་འཆགས་སམ་མི་འཆགས།
འཆགས་ན་གཞུང་དང་འགལ། མི་འཆགས་ན་དེས་ཕྱིར་ལོག་བྱས་པའི་ལས་དེ་འཆགས་པར་སོང་བས། དགེ་འདུན་གྱི་གྲངས་གང་དགོས་པ་དེ་མ་ཚང་བར་ཡང་ལས་དེ་འཆགས་པར་འགྱུར། ཞེས་རྒོལ་ན་ལན་གང་ཡིན། ཡང་འདུན་པ་ངེས་པར་འབུལ་དགོས་པའི་ལས་དེ་ལ་མ་འདུས་ན་མི་མཐུན་པ་སྐྱེད་དམ་མི་བསྐྱེད། མི་བསྐྱེད་ན་འདུན་པ་ཕུལ་བའི་དགོས་པ་གང་ཡིན། དང་པོ་ལྟར་ན། གསོ་སྦྱོང་གི་ཚེ་དགེ་སློང་མ་རྣམས་ཀྱིས་འདུན་པ་འབུལ་བར་བཤད་པ་དེ་ཙམ། ཁ་ཅིག་ན་རེ། དགེ་སློང་མས་དགེ་སློང་གི་གསོ་སྦྱོང་ལ་འདུན་པ་འབུལ་བ་ཡིན་ཞེས་ཟེར།
དེས་དེ་ལ་དེ་ཕུལ་བ་ལ་དགོས་པ་ཅི་ཞིག་ཡོད། མཚམས་གཅིག་ཏུ་ལས་ཐ་དད་པར་བྱས་པའི་ཉེས་པ་འགོག་པ་ཡིན་ནོ་སྙམ་ན། འོ་ན་དགེ་སློང་གི་ལས་གཞན་ལ་ཡང་དེས་འདུན་པ་འབུལ་དགོས་པར་འགྱུར་རོ། ། ཞེས་རྒོལ་ན་ལན་གང་ཡིན། གཞན་ཡང་དགེ་སློང་མས། གཉིས་ཀའི་དགེ་འདུན་ལ་དགག་དབྱེ་བྱེད་དགོས་པར་བཤད་པ། དེའི་དོན་དགག་དབྱེའི་ལས་ཀྱི་གསོལ་བ་འབའ་ཞིག་པ་དེ་གཉིས་ཀའི་དགེ་འདུན་ཚོགས་ནས་བྱེད་དགོས་པ་ཡིན་ནམ། དགག་དབྱེ་བྱེད་པ་པོ་བསྐོ་བ་དེ་དགེ་འདུན་གཉིས་ཀ་ཚོགས་ནས་བསྐོ་དགོས་པ་ཡིན་ནམ། དགེ་འདུན་གཉིས་ཀྱིས་སོ་སོར་བསྐོས་པའི་དགེ་སློང་དང༌། དགེ་སློང་མ་དགག་དབྱེ་བྱེད་པ་པོ་མཚན་ཐ་དད་པ་གཉིས་ཀྱི་དྲུང་དུ་དགེ་སློང་མ་རྣམས་ཀྱི་དགག་དབྱེ་བྱེད་དགོས་པའི་དོན་ཡིན།
བརྟག་པ་ཕྱི་མ་ལྟར་ན། ཇི་སྐད་དུ། བུད་མེད་ལ་ནི་མ་ཡིན་ནོ། ། གྱུར་པ་ལ་ཡང་ངོ༌། ། ཞེས་བཤད་པ་དང་ཇི་ལྟར་མི་འགལ་བརྟག་པ་དང་པོ་གཉིས་གང་ལྟར་ཡང་མཚན་མི་མཐུན་པའི་དགེ་འདུན་གཉིས་ཕན་ཚུན་ཁ་སྐོང་དུ་བྱས་ནས་འཆགས་པའི་ལས་ཤིག་ཡོད་པར་འགྱུར་རོ། ། ཞེས་རྒོལ་ན་ལན་གང་ཡིན། ཡང་དགེ་སློང་མའི་གསོ་སྦྱོང་དེ་ཡང་དགག་དབྱེ་དང་འདྲ་བར་གཉིས་ཀའི་དགེ་འདུན་ལ་བྱེད་དགོས་སམ་མི་དགོས། དགོས་ན་ཇི་སྐད་དུ། དགག་དབྱེ་ནི་དགེ་སློང་གི་དགེ་འདུན་ཡང་ངོ༌། ། གསོ་སྦྱོང་ནི་དེ་དང་མཐུན་པ་གྲུབ་པ་རྣམས་ཀྱིས་སོ། །
ཞེས་དགར་བའི་ཚིག་འབྱུང་བ་དང་འགལ། མི་དགོས་ན་དགེ་སློང་མེད་པར་གསོ་སྦྱོང་བྱེད་པ་ལྕི་བའི་ཆོས་སུ་བཤད་པ་དང་འགལ། ཞེས་རྒོལ་ན་ལན་གང་ཡིན། ཡང་དེས་དགེ་སློང་གི་དགེ་འདུན་ལ་དགག་དབྱེ་བྱེད་དགོས་ན། དགེ་སློང་ཕའི་དགེ་འདུན་གྱིས་བསྐོས་པའི་དགེ་སློང་གིས་དེ་ལ་ལྟུང་བ་ངེས་པར་གླེང་དགོས་སམ་མི་དགོས། མི་དགོས་ན་དེ་ལ་དགག་དབྱེ་བྱེད་པར་འགལ། དགོས་ན་དེ་ལྟར་གླེང་བའི་ཚེ། སྐབས་མི་འབྱེད་པ་དང༌། མ་མཐོང་ངོ་ཞེས་སོགས་ནན་ཏུར་གྱི་རྒྱུ་ལ་གནས་པ་བྱུང་ན། དེ་ལ་དགེ་སློང་གི་དགེ་འདུན་གྱིས་ནན་ཏུར་བྱེད་དམ་མི་བྱེད།
མི་བྱེད་ན་དེས་དེ་ལ་དགག་དབྱེ་བྱས་པ་ལ་དགོས་ནུས་མེད་པར་འགྱུར་ཏེ། དེས་དེ་ཕྱིར་བཅོས་པ་བསྐུལ་བ་ན་ཕྱིར་བཅོས་མི་བྱེད་པ་ལ་ཆད་པས་གཅོད་མི་ནུས་པའི་ཕྱིར། དང་པོ་ལྟར་ན། ཇི་སྐད་དུ། དགེ་སློང་མ་རྣམས་ཀྱི་ལས་ནི་ཐ་དད་པ་ཉིད་དོ། ། ཞེས་བཤད་པ་དང་འགལ། ཡང་མཐའ་འཁོབ་ཏུ་སྐྱེས་པ་བསྙེན་པར་རྫོགས་པ་ལ་ཁ་སྐོང་གི་དགེ་སློང་ལྔ་གྲངས་ཚང་བ་ཞིག་དགོས་སམ་མི་དགོས། མི་དགོས་ན་མཐའ་འཁོབ་ཏུ་འདུལ་བ་འཛིན་པ་དང་ལྔ་ལ་སོགས་པའོ་ཞེས་བཤད་པ་དེ་གྲངས་ཚང་གི་མཚན་ཉིད་སྟོན་བྱེད་མ་ཡིན་པར་འགྱུར། དགོས་ན་དེའི་ཤེས་བྱེད་ཅི་ཡིན་གསང་སྟོན་བསྐོ་དགོས་པས་སོ་ཞེ་ན། དེ་བསྐོ་བ་ལ་ལྔ་མི་དགོས་ཏེ།
བཞིས་གཅིག་བསྐོ་བའི་ཕྱིར། དེ་བཞིན་དུ་དངོས་གཞིའི་ལས་ལ་ཡང་ལྔ་མི་དགོས། ཁ་སྐོང་གི་མཚན་ཉིད་དང་ལྡན་པའི་དགེ་སློང་བཞི་ཁོ་ནས་བསྙེན་རྫོགས་དངོས་གཞིའི་ལས་འཆགས་པའི་ཕྱིར་རོ། ། འདིར་སྨྲས་པ། འདི་ན་འདུལ་བ་འཛིན་པ་ཉུང༌། ། འཛིན་པ་དེ་དག་ཤེས་པ་ཉུང༌། ། ཤེས་པ་དེ་དག་འཆད་པ་ཉུང༌། ། འཆད་པ་དེ་ལ་ཉན་པ་ཉུང༌། ། འཆད་ཉན་བྱེད་པོ་རྒལ་ལན་གྱིས། ། རྣམ་པར་གཏན་ལ་འབེབས་པ་ཉུང༌། །
མདོ་དོན་སྨྲ་བ་རྒལ་ལན་གྱིས། ། གཏན་ལ་འབེབས་པ་རྒྱལ་བའི་བཀའ། ། འཆད་ཐབས་ཀུན་གྱི་མཆོག་ཡིན་ཞེས། ། ཀུན་མཁྱེན་གཉིས་པས་གསུངས་དེའི་ཕྱིར། ། མཐའ་གཉིས་སེལ་བའི་དྲི་བ་ཡིས། ། དབུ་མའི་ལམ་དེ་རྟོགས་བྱའི་ཕྱིར། ། དཔྱོད་ལྡན་མགུ་བའི་ལུང་རིགས་ཀྱིས། ། འབེལ་གཏམ་དགའ་སྟོན་འདི་ལོངས་ཤིག འདི་བྱས་པ་ལ་དགེ་སློང་རྣམས། ། ལེ་ལོ་སྤོངས་དང་ཁྲོ་མེད་པ། །
འགྲུས་ཤིང་དཔྱོད་པས་ཡིད་བདེ་བར། ། མདོ་དང་ལུང་ལ་གདེངས་ཐོབ་ནས། ། བསྟན་པའི་ཉི་མ་འབར་བར་ཤོག ། ཅེས་བྱ་བ་འདི་ནི་གངས་ཅན་གྱི་འདུལ་བ་འཛིན་པ་རྣམས་ཀྱི་ཐ་མ། དཔལ་ཤཱཀྱ་མཆོག་ལྡན་དྲི་མེད་ལེགས་པའི་བློས། གངས་ཅན་གྱི་འདུལ་བ་འཛིན་པའི་བཤེས་གཉེན་རྣམ་དཔྱོད་དང་ལྡན་པ་དག་མདོ་ལུང་ལ་ངེས་པ་འདྲེན་པའི་ཡན་ལག་ཏུ་སྦྱར་ནས་ཕུལ་བའི་ཡི་གེ་པ་ནི་ཆོས་ཀྱི་རྒྱལ་མཚན་ནོ།། །། མངྒ་ལཾ་བྷ་ཝནྟུ།། །། ༄། །འཇམ་པའི་དབྱངས་ལ་ཕྱག་འཚལ་ལོ། ། འདུལ་བ་འཛིན་པའི་བཤེས་གཉེན་དག་ལ་འདི་སྐད་ཅེས་དྲི་བར་བྱ་སྟེ། སྟོན་པ་ཐུབ་པའི་དབང་པོ་ལ་བསྙེན་པར་རྫོགས་པ་དགེ་སློང་གི་དངོས་པོ་ཐུགས་རྒྱུད་ལས་འཁྲུངས་པ་དེ་དུས་ནམ་གྱི་ཚེ་ཡིན།
ཁྱིམ་ནས་བྱུང་བའི་ཚེའམ། རབ་ཏུ་བྱུང་བའི་ཚེའམ། བྱང་ཆུབ་ཀྱི་ཤིང་དྲུང་དུ་བདུད་རྩི་བརྙེས་པའི་ཚེའམ། གསུམ་པ་ལྟར་ན་བདེན་པ་མཐོང་བའི་ཚེའམ། མངོན་པར་བྱང་ཆུབ་པའི་ཚེ་ཡིན། དང་པོ་ལྟར་ན་ཡེ་ཤེས་ཁོང་དུ་ཆུད་པའི་བསྙེན་རྫོགས་དང་ཁྱད་པར་ཅི་ཡོད། གཉིས་པ་ལྟར་ན་རང་སངས་རྒྱས་ཀྱང་བླ་ན་མེད་པའི་ཡེ་ཤེས་བརྙེས་པར་འགྱུར་ཏེ། དེ་དང་སྟོན་པ་གཉིས་ཀྱི་བསྙེན་རྫོགས་ཀྱི་ཐོབ་རྒྱུ་ཁྱབ་མེད་དུ་བཤད་པས་སོ། ། ཞེས་འདྲི་ན་ལན་གང་ཡིན། ལུང་མ་མོ་དང༌།
མངོན་པའི་མཛོད་དུ། སྡོམ་པའི་ཐོབ་རྒྱུ་བཤད་ནས་གསོལ་བཞིའི་ལས་ཀྱི་སྔོན་ཆོག་མི་འཛིན་པའི་རྒྱུ་མཚན་ཅི་ཡིན། སྔོན་ཆོག་དང་ད་ལྟར་གྱི་ཆོ་ག་གང་རུང་དུ་དགེ་སློང་གི་སྡོམ་པའི་ཐོབ་རྒྱུ་ཇི་སྙེད་པ་འདུས་སམ་མ་འདུས། འདུས་ན་ཚུར་ཤོག་སོགས་ཐོབ་རྒྱུ་གཞན་རྣམས་སྔོན་ཆོག་ཏུ་བཤད་པ་གང་ན་ཡོད། མ་འདུས་ན་བསྙེན་རྫོགས་ཀྱི་ཆོ་ག་ཇི་སྙེད་པ་སྔོན་དང་ད་ལྟར་གྱི་ཆོ་ག་གཉིས་སུ་བསྡུས་ནས་མདོ་དང་ལས་བརྒྱར་བཤད་པ་དེ་ཅི་ཞེ་ན། ད་ལྟར་ཆོ་གའི་བཅས་པ་མཛད་ཕྱིན་ཆད་སྔོན་ཆོག་གིས་བསྙེན་པར་རྫོགས་པ་རུང་ངམ་མི་རུང༌། མི་རུང་ན་ཚུར་ཤོག་དང༌། ཕྲིན་ལ་སོགས་པ་སྔོན་ཆོག་ཏུ་འཆད་པ་ཅི། རུང་ན་མཁན་སློབ་མེད་པའི་བསྙེན་རྫོགས་བཀག་པའི་རྗེས་སུ་གནང་བ་ཅིག་ཡོད་པར་འགྱུར། ཞེས་རྒོལ་ན་ལན་གང་ཡིན།
སྟོན་པ་ཐུབ་པའི་དབང་པོས་བསྒྲུབ་བྱ་གསོལ་བཞིའི་ལས་ཀྱིས་བསྙེན་པར་རྫོགས་པའི་མཁན་པོ་མཛད་པ་ཡོད་དམ་མེད། ཡོད་ན་དེའི་མཚན་གཞི་གང་ཡིན། མེད་ན་དེའི་མཁན་པོར་མི་རུང་བ་ཡིན་ནམ། རུང་ཀྱང་མི་མཛད་པ་ཡིན། དང་པོ་ལྟར་ན། དེའི་རྒྱུ་མཚན་གང་ཡིན། དཀོན་མཆོག་གཞན་ཡིན་པས་སོ་སྙམ་ན། འོ་ན་མཁན་པོའི་རྒྱུད་པ་སྟོན་པ་ལ་མི་སྙེག་པར་འགྱུར་རོ། ། གཉིས་པ་ལྟར་ན་རུང་བ་དེའི་ཚེ། ཁ་སྐོང་གི་ཆོས་བཅུ་གསུམ་དང་ལྡན་པར་འགྱུར།
མི་མཛད་པ་དེའི་ཚེ་བསྟན་པའི་བདག་པོ་མིན་པར་འགྱུར་ཏེ། རུང་བཞིན་དུ་མི་མཛད་པའི་ཕྱིར་རོ། ། ཞེས་འདྲི་ན་ལན་གང་ཡིན། ཡང་སྟོན་པས་འདུས་པ་ཕྱིར་ལོག་འཆགས་སམ་མི་འཆགས། འཆགས་ན་སྟོན་པ་ལས་གྲལ་དུ་འདུ་རིགས་པར་འགྱུར་ལ། དེ་ལྟ་ན་ལས་བྱེད་པ་པོར་འོས་སམ་ཁ་སྐོང་དུ་འོས་ཞེས་བརྟགས་ན་འཇིག་ལ། མཁན་པོར་འོས་པའི་རྒྱུ་མཚན་གྱིས་ཕྱིར་ལོག་འཆགས་པ་ཡིན་ན། སྤྱིར་མཁན་པོས་འདུས་པའི་ཕྱིར་ལོག་བྱེད་པ་དེ་མཁན་པོར་གསོལ་བས་ཁས་མ་བླངས་པའི་གོང་དུ་འོང་དོན་མེད་ལ། ཁས་བླངས་པའི་འོག་ཏུ་ཡིན་ན་མཁན་པོ་དེ་ལས་བྱེད་པ་པོའམ། ཁ་སྐོང་དུ་འོས་པ་གང་རུང་ཡིན་དགོས་ཏེ།
དེར་མི་འོས་པ་ལས་གྲལ་དུ་འདུ་བའི་དོན་མེད་པའི་ཕྱིར། དེ་ལྟ་ཡིན་པ་དེའི་ཚེ། སྟོན་པ་མཁན་པོར་འོས་ཀྱང༌། འདུས་པ་ཕྱིར་ལོག་འཆགས་པའི་དོན་མེད་དོ་ཞེས་དྲི་ན་ལན་གང་ཡིན། ཡང་སྔོན་ཆོག་གི་གསོལ་བཞི་ལས་རབ་བྱུང་དང་བསྙེན་རྫོགས་ཅིག་ཆར་དུ་སྒྲུབ་པ་དེའི་ཚེ། རབ་བྱུང་གི་དངོས་པོ་དེ་དགེ་འདུན་ལས་ཐོབ་པ་ཡིན་ནམ། གང་ཟག་ལས་ཐོབ་པ་ཡིན། དང་པོ་ལྟར་ན། ཡུལ་དགེ་འདུན་ལས་ཆོ་ག་གསོལ་བཞིའི་སྟོབས་ཀྱིས་ཐོབ་པའི་སོ་ཐར་གྱི་ཚུལ་ཁྲིམས་ཡིན་ན་བསྙེན་པར་རྫོགས་པ་ཡིན་པས་ཁྱབ་པ་ཞེས་རྒོལ་ན་ལན་གང་ཡིན། གཞན་ཡང་རབ་བྱུང་འདི་ལ་སྐྱབས་འགྲོ་རྩོམ་བྱེད་དུ་མེད་པས་ཕྱི་རོལ་པའི་རབ་ཏུ་བྱུང་བ་དང་ཁྱད་པར་ཅི་ཡོད།
ཡང་སྐབས་འདིར། རབ་བྱུང་དང་བསྙེན་རྫོགས་ཅིག་ཆར་དུ་སྐྱེས་ན་དེར་དགེ་ཚུལ་ལ་ཡང་སྐྱེས་པར་ཁས་བླངས་ན་ཅི་འགོག གཉིས་པ་ལྟར་ན་དེའི་ཚེ་མཁན་པོའི་ཐ་སྙད་མེད་ཀྱང་དོན་གྲུབ་པར་འགྱུར། ཞེས་རྒོལ་ན་ལན་གང་ཡིན། ཡང་ཕྲིན་གྱི་ཆོ་གའི་བྱེད་ལུགས་དེ་ད་ལྟར་གྱི་ཆོ་ག་ལ་རུང་ངམ་མི་རུང༌། ཚིགས་སྔ་མ་ལ་ཕྲིན་ཆོག་བཤད་དམ་མ་བཤད། སྡོམ་པ་མ་སྐྱེས་པ་བསྒྲུབ་བྱས་ཕྲིན་ཐོས་པ་ལ་ལྟོས་སམ་མི་ལྟོས། ཞེས་དྲིའོ། ། སྐྱེས་དགུའི་བདག་མོ་ལྕི་བའི་ཆོས་ཁས་བླངས་པས་བསྙེན་རྫོགས་སུ་བཤད་ན། དེའི་ཚེ་ལྕི་ཆོས་ཀྱི་བཅས་པ་མཛད་དམ་མ་མཛད།
མཛད་ན་བུད་མེད་བསྟན་པ་ལ་མ་ཞུགས་པའི་གོང་དུ། ལྕི་ཆོས་ཀྱི་བཅས་པ་མཛད་པར་འགྱུར། མ་མཛད་ན་དེ་ལྟར་ཁས་ལེན་པ་ལས་སྡོམ་པ་ཐོབ་པའི་དོན་མེད་དོ། ། ཞེས་རྒོལ་ན་ལན་གང་འདེབས། ཡང་ལྔ་སྡེ་ཡེ་ཤེས་ཁོང་དུ་ཆུད་པས་བསྙེན་པར་རྫོགས་པ་མ་ཡིན་ན་དེ་དང་འདྲ་བ་གཞན་ལའང་ཡེ་ཤེས་ཁོང་དུ་ཆུད་པས་བསྙེན་པར་རྫོགས་པ་འཐོབ་བམ་མ་ཐོབ། མི་འཐོབ་ན་དེ་དང་རིགས་པ་མཚུངས་པས་ཤེས་བྱེད་གང་ཡོད། འཐོབ་ན་མཐོང་ལམ་ཐོབ་ཕྱིན་ཆད་དགེ་སློང་ཡིན་པའི་ཁྱབ་པ་ཁས་ལེན་ནམ་མི་ལེན། ལེན་ན་སྒོམ་ལམ་པ་ལའང་དེས་ཁྱབ་པ་མཚུངས་ལ། དེ་ལྟ་ན་ཁམས་གོང་མའི་རྟེན་ལ་དགེ་སློང་སྲིད་པར་ཐལ་བ་དང༌། ཁྱིམ་པའི་རྟེན་ཅན་གྱི་དགེ་སློང་སྲིད་པར་འགྱུར་རོ། །
ཞེས་རྒོལ་ན་ལན་གང་ཡིན། གཞན་ཡང་སྟོན་པས་ངུར་སྨྲིག་གི་རྒྱལ་མཚན་ཐོག་མར་གསོལ་བ་དེའི་ཚེ། ཆོས་གོས་སྣམ་སྦྱར་སྐུ་ལ་ཐོགས་སམ་མ་ཐོགས། ཐོགས་ན་དེའི་ཚེ་བསྙེན་རྫོགས་སུ་འགྱུར། མ་ཐོགས་ན་དེས་དེ་ནམ་གྱི་ཚེ་ཐོབ་པ་ཡིན་ཞེས་དྲིའོ། ། ཡང་བདེན་པ་མཐོང་བའི་ཡེ་ཤེས་དང༌། བླ་ན་མེད་པའི་ཡེ་ཤེས་དེ་རིག་བྱེད་མ་ཡིན་པའི་གཟུགས་ཀྱི་རྒྱུར་འགྱུར་ན་དེས་དེ་ལ་རྒྱུ་དྲུག་པོ་གང་དང་གང་བྱེད། ཡང་ཡེ་ཤེས་ཁོང་དུ་ཆུད་པས་ཐོབ་པའི་དགེ་སློང་གི་སྡོམ་པ་དེ་ཚེ་འཕོས་པས་གཏོང་ངམ་མི་གཏོང༌། མི་གཏོང་ན་སོ་སོར་ཐར་པའི་སྡོམ་པ་མ་ཡིན་པར་འགྱུར། གཏོང་ན་བརྡ་ལས་བྱུང་བའི་སྡོམ་པར་འགྱུར།
ཞེས་དྲི་ན་ལན་གང་ཡིན། ཡང་འདོད་པའི་རྟེན་ལ་མཐོང་ལམ་སྡོམ་པའི་ཐོབ་རྒྱུར་གྱུར་པ་ཡོད་ན་སྒོམ་ལམ་དེར་འགྱུར་བ་ཡོད་དམ་མེད། ཡང་ཉན་རང་དགྲ་བཅོམ་པ་ཡིན་ན་དགེ་སློང་ཡིན་པས་ཁྱབ་བམ་མ་ཁྱབ་ཅེས་དྲིའོ། ། མ་ཁྱབ་ན་དོན་དམ་པའི་དགེ་སློང་ལ་དགེ་སློང་གིས་མ་ཁྱབ་པར་འགྱུར་རོ། ། ཁྱབ་ན་ཁམས་གོང་མའི་རྟེན་ལ་དགེ་སློང་ཡོད་པར་འགྱུར་རོ། ། ཞེས་རྒོལ་ན་ལན་གང་ཡིན། ཡང་ན་དགེ་སློང་ཡིན་ན་དགེ་སློང་གི་སྡོམ་པ་རྒྱུད་ལ་ལྡན་པས་ཁྱབ་བམ་མ་ཁྱབ། ཁྱབ་ན་ཁམས་གོང་གི་དགྲ་བཅོམ་པར་མ་ངེས། གཉིས་པ་ལྟར་ན། དེའི་མཚན་གཞི་གང་ཡིན།
ཡང་ཇི་སྐད་དུ། རབ་ཏུ་བྱུང་བ་དང་བསྙེན་པར་རྫོགས་པ་དེའི་ཕྱིར། ཞེས་སོགས་གསུངས་པ་ལས་མཁན་པོ་མེད་པར་རབ་བྱུང་མི་སྐྱེ་བར་གྲུབ་མོད། བསྙེན་པར་རྫོགས་པ་ལ་མཁན་པོ་དགོས་སམ་མི་དགོས། དགོས་ན་ཇི་སྐད་དུ། ཞུ་བ་ལས་དེ་དང་ལྡན་པའི་ལྟར་མཁན་པོ་མེད་པ་ཉིད་ལ་ཡང་ངོ༌། ། ཞེས་བཤད་པ་དང་འགལ། གཉིས་པ་ལྟར་ན། བསྙེན་རྫོགས་ཀྱི་སྡོམ་པ་མཁན་པོ་དེ་ལས་སམ། དགེ་འདུན་ལས་གང་ཡིན།
དང་པོ་ལྟར་ན་དེ་གང་ཟག་ལས་སྐྱེ་བར་འགྱུར་ལ། གཉིས་པ་ལྟར་ན། མཁན་པོ་དེ་ཁ་སྐོང་དུ་ངེས་པར་དགོས་སམ་མི་དགོས། དང་པོ་ལྟར་ན། མདོ་དང་ལུང་ན་དེ་དེར་དགོས་པའི་བཤད་པ་མེད་ཅིང༌། མཁན་པོའི་བྱ་བ་ཟིན་ཞིང་གསོལ་བ་བརྗོད་པ་མ་ཟིན་པའི་བར་དེར་མཁན་པོ་དུས་བྱས་པའམ། ཁྱིམ་པ་ལ་སོགས་པར་སོང་ན་ཡང་དེ་སྐྱེ་མི་སྲིད་པར་འགྱུར་རོ། ། གཉིས་པ་ལྟར་ན། གསོལ་བ་བརྗོད་པའི་ནང་དུ་མཁན་པོ་དང་བསྒྲུབ་བྱ་དང་དགེ་འདུན་གསུམ་ཀའི་མིང་བརྗོད་དགོས་པ་བཤད་པ་དང་འགལ་ལོ། ། ཁ་ཅིག་ན་རེ།
མཁན་པོ་མེད་པ་ལ་སྐྱེ་བར་བཤད་པའི་དོན་བསྒྲུབ་བྱའི་བློ་ངོ་ན་མཁན་པོ་ཡོད་ཀྱང༌། མཁན་པོའི་མཚན་ཉིད་དོན་གནས་ཚོད་ལ་མི་ལྡན་པའི་དབང་དུ་བྱས་པ་ཡིན་ལ། བསྒྲུབ་བྱ་དང་དགེ་འདུན་གྱི་བློ་ངོར་ནི། མཁན་པོ་མེད་ན་སྡམ་པ་མི་སྐྱེ་བའི་དབང་དུ་བྱས་ནས། མཁན་པོའི་མིང་མ་བརྗོད་པ་ལ་མི་སྐྱེ་བར་བཤད་དོ། ། ཞེས་གསུང་ངོ༌། ། དེ་ནི་འགྲེལ་པ་དང་མི་མཐུན་པས་ལུང་དང་འགལ་བ་དང༌། རིགས་པ་དང་འགལ་བའི་ཚུལ་ཡང༌། དོན་ལ་མཁན་པོ་མེད་པ་དེ་དབང་བཙན་ནམ། བསྒྲུབ་བྱ་དང་དགེ་འདུན་གྱི་བློ་ངོར་ཡོད་པ་དེ་དབང་བཙན།
དང་པོ་ལྟར་ན། མཁན་པོ་མེད་པར་བསྙེན་རྫོགས་སྐྱེ་མི་སྲིད་པར་ཐལ། དོན་ལ་མེད་པ་དབང་བཙན་པ་གང་ཞིག་མཚན་ཉིད་དང་མི་ལྡན་ཞིང༌། བློ་ངོར་ཡོད་པ་དེའི་ཚེ་དོན་ལ་མཁན་པོ་མེད་པ་ཉིད་དུ་སོང་བའི་ཕྱིར། གལ་ཏེ་གཉིས་པ་ལྟར་ཁས་ལེན་དགོས་ཏེ། དཔྱད་པ་ཐ་སྙད་པ་དབང་བཙན་པའི་ཕྱིར་ཞེ་ན། འོ་ན་དེའི་ཚེ། ཆོས་ཅན། མཁན་པོ་གཏན་མེད་མིན་པར་ཐལ། དཔྱད་པ་ཐ་སྙད་པ་ལ་མཁན་པོ་ཡོད་པ་གང་ཞིག་དེ་དབང་བཙན་པའི་ཕྱིར།
ཞེས་རྒོལ་ན་ལན་གང་འདེབས། ཡང་གསང་སྟོན་མེད་པར་བསྙེན་པར་རྫོགས་པ་སྐྱེའམ་མི་སྐྱེ། སྐྱེ་ན་སྐྱེས་པ་བསྙེན་པར་རྫོགས་པའི་གྲངས་ཚང་ལས་མི་ཉུང་བར་བཤད་པ་དང་འགལ། མི་སྐྱེ་ན་གསང་སྟོན་ཁ་སྐོང་དུ་ངེས་པར་དགོས་སམ་མི་དགོས། མི་དགོས་ན་དེ་མེད་པར་མི་སྐྱེ་བ་དང་འགལ། དགོས་ན། སྒྲུབ་བྱེད་མེད་ཅིང༌། གནོད་བྱེད་ཀྱི་རིགས་པ་མཁན་པོའི་བརྟག་པ་དང་མཚུངས་སོ། ། ཡང་སྡོམ་པ་སྐྱེ་བའི་བར་ཆད་དང་ལྡན་པ་ལ་བར་མ་རབ་བྱུང་སྐྱེའམ་མི་སྐྱེ། སྐྱེ་ན་ཅི་སྐད་དུ།
བཀོལ་བ་ཆད་པ་ཡན་ཆད་དོ། ། འདི་ལ་སྐྱེ་བའི་ཆོས་ཉིད་མེད་པར་འདྲའོ་ཞེས་བཤད་པ་དང་འགལ། མི་སྐྱེ་ན་དེ་སྡོམ་པ་ཡིན་པར་འགྱུར་རོ། ། ཞེས་རྒོལ་ན་ལན་གང་ཡིན། ཡང་སྐྱབས་འགྲོ་རྩོམ་བྱེད་དུ་མ་བྱས་པར། དགེ་བསྙེན་སོགས་སྐྱེ་བ་ཡོད་དམ་མེད། ཡོད་ན་དེ་དང་དེའི་སྡོམ་པ་འབོགས་པའི་སྔགས་ཆོག་དང་འགལ། མེད་ན་དགེ་བསྙེན་སོགས་ལ་ངེས་འབྱུང་གི་སྡོམ་པས་ཁྱབ་པར་འགྱུར་ཏེ། ཆོས་ལ་སྐྱབས་སུ་སོང་བ་དང༌། ངེས་འབྱུང་གི་བསམ་པ་དོན་གཅིག་ལ་འདུ་བའི་ཕྱིར།
དེ་ཡང་དེ་ལྟ་ན་འཇིགས་སྐྱོབས་དང་ལེགས་སྨོན་ལ་སོགས་པའི་དགེ་བསྙེན་དང༌། དགེ་ཚུལ་སོགས་ཀྱི་ཁྱད་པར་གང་ཡིན། རྒྱུའི་ཀུན་སློང་གི་ཁྱད་པར་ལས་ཤེ་ན། འོ་ན་སྐྱབས་འགྲོ་རྩོམ་བྱེད་ཀྱང་རྒྱུའི་ཀུན་སློང་ལས་མ་འདས་ཏེ། དེའི་སྔོན་དུ་ངེས་པར་འགྲོ་དགོས་པས་ཁྱབ་པའི་ཕྱིར། རབ་ཏུ་འཇུག་བྱེད་སྐྱབས་འགྲོ་མེད་པར་དགེ་བསྙེན་སོགས་མི་འབྱུང་བའི་ཕྱིར། ཞེས་རྒོལ་ན་ལན་གང་ཡིན། ཡང་རབ་བྱུང་གི་གཏོང་རྒྱུ་གང་ཡིན་པ་དེས། དགེ་ཚུལ་དང་དགེ་སློང་གཏོང་ངམ་མི་གཏོང༌། གཏོང་ན་ཚིགས་སྔ་མའི་གཏོང་རྒྱུ་དེ་ཚིགས་ཕྱི་མ་ཕྱི་མའི་གཏོང་རྒྱུར་ཐལ་བ་དང༌།
ཁྱིམ་པ་དང་མུ་སྟེགས་ཅན་གྱི་རྟགས་འཆང་བ་དང༌། མཁན་པོར་གསོལ་བ་བཏབ་པ་ཉམས་པ་ཡང་དགེ་སློང་གི་སྡོམ་པའི་གཏོང་རྒྱུར་ཐལ་ལོ། ། ཞེས་རྒོལ་ན་ལན་གང་ཡིན། མི་གཏོང་ན་རབ་བྱུང་བར་མ་རྒྱུད་ལ་མི་ལྡན་པའི་དགེ་ཚུལ་དང༌། དགེ་སློང་ཡོད་པར་འགྱུར། ཞེས་རྒོལ་ན་ལན་གང་ཡིན། ཡང་རབ་བྱུང་བར་མ་མ་བླངས་པར་ད་ལྟར་གྱི་ཆོ་གས་བསྙེན་པར་རྫོགས་པ་བླངས་ན་སྐྱེའམ་མི་སྐྱེ། མི་སྐྱེ་ན་དེའི་ཤེས་བྱེད་གང་ཡིན། སྐྱེ་ན་དེ་ལྟར་སྐྱེ་བ་དེས་ཕྱིས་རབ་བྱུང་བླངས་ན་སྐྱེའམ་མི་སྐྱེ། མི་སྐྱེ་ན་དེའི་ཤེས་བྱེད་གང་ཡིན།
སྐྱེ་ན་ཆོས་འདི་པའི་རབ་ཏུ་བྱུང་བ་མ་ཡིན་པའི་དགེ་སློང་ཞིག་ཡོད་པར་འགྱུར། ཞེས་རྒོལ་ན་ལན་གང་ཡིན། ཡང་སྡོམ་པ་གསུམ་ལྡན་གྱི་དགེ་སློང་དེས་དགེ་བསྙེན་དང་དགེ་ཚུལ་བསླབ་པ་ཕུལ་བ་ན་དགེ་སློང་གི་བསླབ་པ་གཏོང་ངམ་མི་གཏོང༌། གཏོང་ན་དེའི་རྒྱུད་ཀྱི་སྡོམ་པ་གསུམ་འབྱུང་བ་བཞི་མཚན་རྫས་ཐ་དད་པ་སོ་སོ་ལ་བརྟེན་པའི་འབྲས་གཟུགས་མ་ཡིན་པར་འགྱུར། མི་གཏོང་ན་དགེ་ཚུལ་གྱི་བསླབ་པ་ཕུལ་བའི་དགེ་སློང་གི་སྡོམ་པ་ལྡན་བཞིན་དུ་དགེ་ཚུལ་བླངས་ན་སྐྱེའམ་མི་སྐྱེ། མི་སྐྱེ་ན་འགལ་རྐྱེན་གྱིས་གེགས་བྱས་པའམ། མཐུན་རྐྱེན་མ་ཚང་བས་མི་སྐྱེ་བ་གང་ཡིན་བརྟགས། སྐྱེ་ན་དགེ་ཚུལ་དུ་ཁས་ལེན་པ་དེ་དགེ་སློང་གི་སྡོམ་པའི་གཏོང་རྒྱུར་བཤད་པ་དང་འགལ་ལོ། ། ཞེས་རྒོལ་ན་ལན་གང་ཡིན། ཡང་བར་མ་རབ་བྱུང་རྒྱུད་ལྡན་གྱི་དགེ་སློང་དེ་ལ་ཕམ་པ་འཆབ་བཅས་བྱུང་བའི་ཚེ་རབ་བྱུང་རྣམ་དག་ཡིན་པ་སྲིད་དམ་མི་སྲིད།
སྲིད་ན་དེ་དགེ་འདུན་གྱི་གཙུག་ལག་ཁང་ནས་བསྐྲོད་པར་བཤད་པ་དང་འགལ། མི་སྲིད་ན་དེའི་ཤེས་བྱེད་གང་ཡིན། ཕམ་པས་རབ་ཏུ་བྱུང་བ་ཉམས་པར་འདོད་ན་ནི་བར་མ་དེ་སྡོམ་པ་ཡིན་པར་འགྱུར་རོ། ། ཞེས་རྒོལ་ན་ལན་གང་ཡིན། ཡང་རབ་བྱུང་བར་མ་རྒྱུད་ལྡན་ཡང་ཡིན། ཁྱིམ་པའི་རྟགས་ཅན་ཡིན་པའི་གཞི་མཐུན་ཅིག་སྲིད་དམ་མི་སྲིད། མི་སྲིད་ན་ཇི་སྐད་དུ། གསོལ་བའི་འོག་ཏུ་ཡང་རུང་ངོ༌། ། ཞེས་པའི་ལུང་དོན་དང་འགལ། སྲིད་ན་ཁྱིམ་པའི་རྟགས་འཆང་བ་དེ་བར་མའི་གཏོང་རྒྱུར་འཆད་པ་དང་འགལ་ལོ། །
ཡང་ལྷུང་བཟེད་མེད་པར་རབ་ཏུ་བྱུང་དུ་མི་རུང་བར་བཤད་ན་ཆོས་གོས་མེད་པ་དེ་རུང་ངམ་མི་རུང༌། མི་རུང་ན་དེའི་ཤེས་བྱེད་གང་ཡིན་པ་དང༌། རབ་བྱུང་ལ་ཆོས་གོས་བྱིན་གྱིས་རློབ་དགོས་པར་ཡང་འགྱུར་རོ། ། རུང་ན་མཁན་པོས་གོས་ངུར་སྨྲིག་དག་སྦྱིན་པ་དང༌། རབ་ཏུ་བྱུང་བའི་རྟགས་ཡང་དག་པར་ལེན་པ་བཤད་པ་དང་འགལ། ཡང་བར་མ་རབ་བྱུང་གི་མཁན་པོས་བསྒྲུབ་བྱ་ལ་དགེ་ཚུལ་གྱི་སྡོམ་པ་སྟེར་བར་བྱེད་ན་སྐྱེའམ་མི་སྐྱེ། མི་སྐྱེ་ན་དགེ་བསྙེན་གྱི་སློབ་དཔོན་གྱིས་བསྒྲུབ་བྱ་དེ་ཉིད་ལ་བར་མ་རབ་བྱུང་སྦྱིན་ན་ཡང་མི་སྐྱེ་བར་འགྱུར་བ་དང༌། རབ་བྱུང་དང་བསྙེན་རྫོགས་ཀྱི་མཁན་པོས། བསྒྲུབ་བྱ་དེ་ཉིད་བསྙེན་པར་རྫོགས་པའི་གསོལ་བཞིའི་ལས་བྱེད་པོར་མི་རུང་བར་འགྱུར། ཞེས་རྒོལ་ན་ལན་གང་ཡིན།
ཡང༌། ད་ལྟར་ཆོ་གས་བསྙེན་པར་རྫོགས་པ་ལ་མངོན་དུ་གྱུར་པ་བཅུ་ཀ་ཚང་དགོས་པར་བཤད་པའི་དོན་ལ་བརྟགས་པ་ན། སངས་རྒྱས་མངོན་དུ་གྱུར་པའི་དོན་སངས་རྒྱས་བཞུགས་པའི་ཚེ། དེ་བཞུགས་པ་ཙམ་ཆོག་པ་ཡིན་ནམ། ངེས་པར་ལས་གྲལ་དུ་དགོས་པ་ཡིན། དང་པོ་ལྟར་ན། སངས་རྒྱས་མཉན་ཡོད་ན་བཞུགས་པའི་ཚེ་རྒྱལ་བྱེད་ཚལ་དུ་བསྙེན་པར་རྫོགས་པའི་བསྒྲུབ་བྱ་སྔོན་སངས་རྒྱས་མཐོང་མ་མྱོང་བ་དེ་ལ་ལས་གྲལ་དེར་སངས་རྒྱས་མངོན་དུ་འགྱུར་བ་སྲིད་པར་འགྱུར་ལ། དེ་ལྟ་ན་དེའི་ཚེ། དེ་ལྐོག་ཏུ་གྱུར་པ་མ་ཡིན་པར་འགྱུར་རོ། ། གཉིས་པ་ལྟར་ན།
གྲོ་ཞུན་སྐྱེས་རྣ་བ་བྱེ་བ་རི་བ་ལྟ་བུ་མཐའ་འཁོབ་ཏུ་བསྙེན་རྫོགས་པ་ལ་སངས་རྒྱས་མངོན་དུ་གྱུར་པ་མ་ཚང་ངོ༌། ། ཞེས་རྒོལ་ན་ལན་གང་ཡིན། ཡང་སངས་རྒྱས་མྱ་ངན་ལས་འདས་པའི་འོག་ཏུ། སངས་རྒྱས་མངོན་དུ་གྱུར་པའི་དོན་གང་ལ་བྱེད། སྟོན་པའི་སྐུ་ལ་སྟོན་པ་དངོས་ཀྱི་འདུ་ཤེས་བྱེད་པའོ་སྙམ་ན། འོ་ན་དེ་ལ་དེའི་འདུ་ཤེས་མ་སྐྱེས་པ་དེའི་ཚེ། མངོན་གྱུར་མ་ཚང་བར་འགྱུར་ལ། དེ་ལྟ་ན། དེ་ལ་དེའི་འདུ་ཤེས་མི་སྐྱེ་བ་ཤས་ཆེ་བས་དེའི་ཚེ། དགེ་སློང་གི་དངོས་པོ་མི་སྐྱེ་བར་འགྱུར་རོ། །
ཞེས་རྒལ་ན་ལན་གང་ཡིན། ཡང་ཁ་སྐོང་དུ་མི་འོས་པའི་དགེ་སློང་ལས་གྲལ་དུ་ངེས་པར་འདུ་དགོས་པ་ཡོད་དམ་མེད། ཡོད་ན་ཁ་སྐོང་དུ་མི་འོས་པར་འགལ་ལོ། ། མེད་ན་སྟོན་པ་ཞལ་བཞུགས་པའི་ཚེ། སྟོན་པ་མངོན་གྱུར་ཚང་དགོས་པར་བཤད་པ་དང་འགལ་ལོ། ། ཞེས་རྒོལ་ན་ལན་གང་ཡིན། ཡང་སྟོན་པ་མངོན་གྱུར་གྱི་དོན་སྟོན་པས་ཕྱིར་ལོག་མ་བྱས་པ་ཙམ་མོ་སྙམ་ན། འོ་ན་སྟོན་པས་ཕྱིར་ལོག་མཛད་ན། ཕྱིར་ལོག་འཆགས་པར་འགྱུར་ལ། དེ་ཡང་དེ་ལྟ་ན་ཆོས་ཅན།
ལས་ཀྱི་ཁ་སྐོང་དུ་རུང་བ་ཐལ། འདུས་པ་ཕྱིར་ལོ་འཆགས་པའི་དགེ་སློང་ཡིན་པའི་ཕྱིར། ཞེས་རྒོལ་ན་ལན་གང་ཡིན། ཆོས་མངོན་དུ་གྱུར་པའི་དོན་སྤྱིར་བསྟན་པ་གནས་པ་ཙམ་ལ་བྱེད་ན་གཞན་རྣམས་དང་ཟློས་ལ། ལས་གྲལ་དེར་འདུལ་བའི་གླེགས་བམ་གནས་པ་ལ་བྱེད་ན། འདུལ་བ་ཡི་གེར་མི་བྲི་བར་གསུངས་པའི་སྤྱིར་བཏང་དང་འགལ། ལས་བརྒྱ་རྩ་གནས་པ་ལ་བྱེད་ན་དེའི་གླེགས་བམ་གནས་པ་ལ་བྱེད་དམ། དེ་ཆོ་ག་ལག་ལེན་དུ་བྱེད་མཁན་ཡོད་པ་ལ་བྱེད། དང་པོ་ལྟར་ན་སྔ་མ་དང་འདྲ་ལ། གཉིས་པ་ལྟར་ན།
དིང་སང་གི་དུས་སུ་ཆོས་མངོན་གྱུར་མ་ཚང་བར་འགྱུར། གལ་ཏེ་བསྙེན་རྫོགས་ཀྱི་གསོལ་བཞིའི་ཆོ་ག་བློ་ལ་གནས་པ་ལ་བྱེད་ན་གསོལ་བཞིའི་ལས་མངོན་དུ་གྱུར་པ་དང་ཟློས་སོ། ། ཞེས་རྒོལ་ན་ལན་གང་ཡིན། ཡང་དཀོན་མཆོག་གསུམ་མངོན་དུ་གྱུར་པའི་དུས་ཀྱི་དཀོན་མཆོག་གསུམ་པོ་དེ། དཀོན་མཆོག་གསུམ་གྱི་གོ་ཆོད་པ་ཞིག་དགོས་སམ་མི་དགོས། དགོས་ན་མངོན་གྱུར་བཅུ་རྙེད་པར་དཀའ་ལ། མི་དགོས་ན་དེའི་ཚེ་དཀོན་མཆོག་གསུམ་མངོན་གྱུར་བ་མིན་པར་འགྱུར་ཏེ། སོ་སོའི་མཚན་ཉིད་མ་ཚང་བའི་ཕྱིར་རོ། ། ཞེས་རྒོལ་ན་ལན་གང་ཡིན། ཡང་མཁན་སློབ་མངོན་དུ་གྱུར་པའི་དོན།
གཉིས་པོ་ལས་གྲལ་དེར་འདུ་དགོས་པ་ཡིན་ནམ། སྤྱིར་བསྒྲུབ་བྱ་དེ་ལ་བསྙེན་རྫོགས་སུ་བྱེད་པའི་མཁན་སློབ་གཉིས་ཡོད་པ་ཙམ་གྱིས་ཆོག དང་པོ་ལྟར་ན། མཁན་པོ་དང་གསང་སྟོན་ལས་གྲལ་དུ་ངེས་པར་འདུ་དགོས་པའི་བཤད་པ་མེད་ཅིང༌། དེ་མེད་པར་ཆོ་གའི་ཚིག་ཟུར་ལས་ཀྱང་གསལ་ལོ། ། གཉིས་པ་ལྟར་ན། མཁན་པོ་གཏན་མེད་ལ་ད་ལྟར་ཆོ་གའི་བསྙེན་རྫོགས་མི་སྲིད་པར་འགྱུར་བའམ། དེ་ལ་མངོན་གྱུར་བཅུ་ཚང་བ་གང་རུང་དུ་འགྱུར་རོ། ། ཞེས་རྒོལ་ན་ལན་གང་ཡིན། ཡང་ལས་བྱེད་པའི་སློབ་དཔོན་མངོན་དུ་གྱུར་པ་ཞིག་ངེས་པར་དགོས་ན་དགེ་སློང་མ་ཡིན་པས་ལས་བྱས་པ་དེའི་ཚེ་བསྙེན་པར་རྫོགས་པའི་ལས་ཆགས་པ་ཅིག་མི་སྲིད་པར་འགྱུར་ལ།
དེ་ལྟ་ན་ལུང་ཞུ་བ་དང་འགལ་ལོ། ། ཞེས་རྒོལ་ན་ལན་གང་ཡིན།

ཡང་གསང་སྟེ་སྟོན་པས་ལྐོག་ཏུ་བར་ཆད་ཀྱི་ཆོས་རྣམས་མ་དྲིས་བཞིན་དུ། བསྒྲུབ་བྱ་དེས་མེད་པར་ཁས་ལེན་པའི་ཚེ། དེས་དེ་ནང་དུ་འོངས་པར་ཞུས་པ་ན། དགེ་སློང་དེ་དེའི་གསང་སྟེ་སྟོན་པར་སོང་ངམ་མ་སོང༌། སོང་ན་དེས་དེ་ལ་ལྐོག་ཏུ་བར་ཆད་ཀྱི་ཆོས་རྣམས་རྗེས་སུ་བསྟན་པར་འགྱུར། ཞེས་རྒོལ་ན་ལན་གང་ཡིན། ཡང་གསང་སྟོན་གྱིས་འདྲི་བ་དང༌། ལས་བྱེད་པས་འདྲི་བ་གཉིས་ཀྱི་ཚུལ་ལ་ཁྱད་པར་ཅི་ཡོད། ཁྱད་པར་མེད་ན་ཟློས་པར་འགྱུར་ལ། དགེ་འདུན་ཐུགས་ཆེས་པའི་དགོངས་པ་ཡོད་པས་དེར་མི་འགྱུར་ན་ནི་གསང་སྟོན་གྱིས་དག་པ་བརྗོད་ནས་དགེ་འདུན་གྱི་ནང་དུ་འོང་བ་ཞུས་པས་ཐུགས་ཆེས་པར་མི་ནུས་ན་ཐུག་པ་མེད་པར་འགྱུར་རོ། ། གལ་ཏེ་ལྐོག་ཏུ་ཞིབ་མོར་ཕྱེ་ནས་སྟོན་པས་ཁྱད་པར་ཡོད་དོ་ཞེ་ན།
འོ་ན་དིང་སང་ལག་ལེན་དུ་བྱེད་པའི་རིམ་པ་ལ་དེ་ལྟ་མི་འབྱུང་བ་ཅི། ཞེས་དྲིའོ། ། ཡང་ད་ལྟར་ཆོ་ག་ལ་བརྟེན་ནས་མཁན་སོགས་གསུམ་བྱར་རུང་བ་ལ་བརྟེན་པའི་ཡན་ལག་ཏུ་ལོ་བཅུ་བར་མ་ཆད་དུ་ལོན་པ་ངེས་པར་དགོས་སམ་མི་དགོས། དགོས་ན་སྟོན་པ་སངས་རྒྱས་ནས་ལོ་དྲུག་པ་ལ་འཆར་ཀ་ད་ལྟར་ཆོ་གས་བསྙེན་པར་རྫོགས་པ་དང་འགལ། དེ་དམིགས་བསལ་ལོ་སྙམ་ན། སྤྱིར་བཏང་གི་བཅས་པ་མ་མཛད་པའི་གོང་དུ། དམིགས་བསལ་འབྱུང་བ་འགལ། གཉིས་པ་ལྟར་ཁས་བླངས་ནས་ལོ་ལྔ་ལོན་ཞིང༌། ལྟུང་ཤེས་ཀྱི་སྔ་མ་དང་ལྡན་པས་དེ་གསུམ་རུང་བར་བཤད་དོ་སྙམ་ན། དེ་འདྲ་དེ་གནས་མ་བཅས་པ་ལྗོངས་རྒྱུ་བའི་དམིགས་བསལ་ཏུ་བཤད་པ་ཡིན་གྱི།
མཁན་པོ་དང་གནས་ཀྱི་བླ་མ་རུང་བ་ལ་དེ་ལྟ་བུའི་དམིགས་བསལ་བཤད་པ་མེད་དོ་ཞེས་རྒོལ་ན་ལན་གང་ཡིན། ཡང་ལྔ་ཕྲུགས་ཉེར་གཅིག་པོ་གང་རུང་དང་ལྡན་ན་སྡེ་སྣོད་འཛིན་པ་ཡིན་པས་ཁྱབ་བམ་མ་ཁྱབ། ཁྱབ་ན་གནས་ཀྱི་བླ་མ་ལ་ནན་ཏུར་བྱེད་པ་ཡོད་པ་དང༌། སྡེ་སྣོད་འཛིན་པ་ལ་དེ་བྱེད་དུ་མི་རུང་བར་བཤད་པ་དང་འགལ། མ་ཁྱབ་ན་འདུལ་བའི་སྡེ་སྣོད་མི་ཤེས་ན་འདིར་བསྟན་གྱི་མཁས་པའི་ཡོན་ཏན་དང་ལྡན་པར་འགལ་ལོ། ། ཞེས་རྒོལ་ན་ལན་གང་ཡིན། ཡང་བརྟན་མཁས་གཉིས་ཀའི་ཡོན་ཏན་དང་ལྡན་ལ་མཁན་སོགས་གསུམ་བྱར་རུང་གི་ཁྱབ་པ་ཁས་ལེན་ནམ་མི་ལེན། མི་ལེན་ན། བསྙེན་པར་རྫོགས་ནས་ལོ་བཅུ་མ་ལོན་པར། ཞེས་སོགས་ཀྱི་གཞུང་གི་ཤུགས་བསྟན་དང་འགལ།
ལེན་ན་དེ་དང་ལྡན་ཞིང་འཁོར་འཇོག་པའི་གནང་བ་མ་ཐོབ་པའི་དགེ་སློང་མས་མ་ངེས་སོ། ། ཡང་གནས་སྐབས་འདི་ནས་བསྟན་པའི་བརྟན་མཁས་ཀྱི་མཚན་ཉིད་དེས། འདུལ་བར་གཏོགས་པའི་སྐབས་མཐའ་དག་ཏུ་བརྟན་མཁས་ཀྱི་གོ་ཆོད་དམ་མི་ཆོད། མི་ཆོད་ན་དེའི་ཤེས་བྱེད་གང་ཡིན། ཆོད་ན་བུད་མེད་བསྙེན་པར་རྫོགས་པའི་མཁན་པོ་ལ་བརྟན་པའི་ཡན་ལག་ཏུ་བསྙེན་པར་རྫོགས་ནས་ལོ་བཅུ་ལོན་པ་དང༌། དགེ་སློང་མའི་སྟོན་པར་འཇོག་པ་ལ་བསྙེན་པར་རྫོགས་ནས་ལོ་ཉི་ཤུ་ལོན་པ་ཞིག་དགོས་པར་བཤད་པ་དང་འགལ་ཞིང༌། དེའི་མཁན་མོ་དང༌། སྟོན་པ་ལ་དགེ་སློང་མའི་འདུལ་བ་ཤེས་པ་ཞིག་དགོས་པར་བཤད་པ་དང་འགལ། ཞེས་བརྗོད་ན་ལན་གང་ཡིན། ཡང་འདུལ་བའི་སྡེ་སྣོད་འཛིན་པའི་ཡོན་ཏན་གྱིས་འདུལ་བ་ཤེས་པའི་ཡོན་ཏན་གྱི་གོ་ཆོད་དམ་མི་ཆོད།
མི་ཆོད་ན་དེ་འཛིན་པ་མཁས་པའི་ཡན་ལག་ཏུ་བཤད་པ་དང་འགལ། ཆོད་ན་ལས་བརྒྱ་པ་འཛིན་ཞིང༌། བྱུང་བཅས་སོགས་མི་ཤེས་པའི་དགེ་སློང་གིས་མ་ངེས་སོ། ། ཞེས་རྒོལ་ན་ལན་གང་ཡིན། ཡང་དུ་མ་མཁན་པོ་གཅིག་པ་གསུམ་མན་ཆད་ཚིག་གཅིག་གིས་བསྙེན་པར་རྫོགས་པ་བྱར་རུང་ན། དེ་ཡན་ཆད་དེས་དེར་མི་རུང་བའི་རྒྱུ་མཚན་ཅི་ཡིན། ཚོགས་ཀྱིས་ཚོགས་ལ་ལས་མི་ཆགས་པས་སོ་ཞེ་ན། དེ་མི་ཆགས་པའི་བཤད་པ་གང་ན་ཡོད། ཇི་སྐད་དུ། ཆོ་ག་ལས་འདས་ན་ལས་མི་འཆགས་སོ། །
ཞེས་བཤད་པས་སོ་ཤེ་ན། དེར་བཤད་པའི་ཆོ་ག་དེ་ནི། སྒྲུབ་བྱེད་ཀྱི་དབང་དུ་བྱས་པ་ཡིན་གྱི། བསྒྲུབ་བྱའི་དབང་དུ་བྱས་པ་མིན་ཏེ། ཇི་སྐད་དུ། འདིར་ཆོ་ག་ནི་ཞེས་སོགས་གསུངས་པའི་ཕྱིར། ཡང་གལ་ཏེ་གསུམ་མན་ཆད་ཅེས་བཅད་པ་དེ་མཚམས་ནང་གཅིག་གི་དབང་དུ་བྱས་པ་ཡིན་གྱི། མཚམས་ཐ་དད་ཀྱི་དབང་དུ་བྱས་ན་གསུམ་ཚན་གསུམ་ལ་སོགས་པ་ཅིག་ཆར་དུ་དུས་མཚུངས་པར་རྫོགས་སུ་རུང་ངོ་ཞེ་ན་འོ་ན་ལས་བྱེད་པས་མཚམས་ཐམས་ཅད་ནོན་པར་བྱས་པ་དེའི་ཚེ་བྱེད་པ་པོ་དགེ་འདུན་རྣམས་བསྒྲུབ་བྱ་གང་ན་འདུག་པའི་གནས་དེ་དང་མཚམས་ཅིག་གམ་མི་ཅིག ཅིག་ན་མཚམས་ནང་གཅིག་ཏུ་ཚོགས་ཀྱིས་ཚོགས་ལ་ལས་ཆགས་པར་འགྱུར་ལ། མི་ཅིག་ན་དེའི་དུས་ཀྱི་ལས་དེ་མི་ཆགས་པར་འགྱུར།
མཚམས་གཞན་ན་གནས་པ་ནི་གང་གི་ཡང་ཡན་ལག་ཉིད་མིན་པར་བཤད་པས་སོ། ། ཞེས་རྒོལ་ན་ལན་གང་ཡིན། ཡང་གསུམ་མན་ཆད་ཅིག་ཆར་དུ་རྫོགས་པ་དེའི་ཚེ། མཁན་པོ་ཅིག་པ་ཁོ་ན་དགོས་པའི་ཤེས་བྱེད་གང་ཡིན། མཁན་པོ་མི་ཅིག་པ་ཉིད་ཀྱི་བསྒྲུབ་བྱ་གཉིས་ཚིག་གཅིག་གིས་བསྙེན་པར་རྫོགས་ན་ཅིར་འགྱུར། ཞེས་དྲིས་ན་ལན་གང་ཡིན། ཡང་སྐྱེ་བའི་ཚེ་ཉིད་ན་ཕུལ་ལམ། ཉམས་ན་མི་སྐྱེའི་ཞེས་པའི་དོན། སྐྱེ་བཞིན་པ་ཞེས་པ་སྡོམ་པ་སྐྱེ་བ་ལ་སྐད་ཅིག་མ་དུ་མས་བར་དུ་ཆོད་པ་ལ་འཆད་པ་འདི་ལུང་གང་ནས་འབྱུང༌། ལུང་རིགས་ཀྱི་གཞུང་དུ་མ་དང་མི་མཐུན་སྟེ།
སྐྱེ་བཞིན་པ་ཞེས་པ་ནི་དངོས་རྒྱུ་ནུས་པ་ཐོགས་མེད་ཀྱི་མིང་གི་རྣམ་གྲངས་སུ་རིགས་པ་མཁྱེན་པའི་གཞུང་ལས་བཤད་པའི་ཕྱིར། ཞེས་རྒོལ་ན་ལན་གང་ཡིན། ཡང་བསླབ་པ་ཕུལ་ཉམས་གཉིས་སུ་ཕྱེ་བའི་ཉམས་པ་དེ་ཡིན་ན། ཕུལ་བས་ཁྱབ་བམ་མ་ཁྱབ། ཁྱབ་ན་དེ་གཉིས་ལ་མུ་བཞི་བརྩི་བ་འགལ། མ་ཁྱབ་ན་སྡོམ་པའི་གཏོང་རྒྱུ་འཆད་པའི་སྐབས་སུ་བསླབ་པ་ཕུལ་བ་ལས་ལོགས་སུ་ཉམས་པ་མི་འཆད་པའི་རྒྱུ་མཚན་ཅི་ཡིན་ཞེས་དྲིའོ། ། ཡང་བསམ་པ་ཐག་པས་དཀོན་མཆོག་གསུམ་ཕུལ་ན། དེས་སྡོམ་པ་གཏོང་ངམ་མི་གཏོང༌། མི་གཏོང་ན་འབུལ་ཆོག་གི་གཞུང་དང་འགལ། གཏོང་ན་དེ་དེ་ལྟར་གཏོང་བ་ལ་ལྡོག་ཚུལ་ལྔ་བྱེད་ཅིང༌།
ལྔ་པའི་མཐའ་ལ་མ་བཏང་ན་ལྟུང་བྱེད་དུ་བཤད་པ་དང་འགལ་ཡང་དགེ་འདུན་དབྱེན་གྱི་མཚམས་མེད་བྱས་པས་སྔར་ཡོད་ཀྱི་སྡོམ་པ་གཏོང་ངམ་མི་གཏོང༌། མི་གཏོང་ན་མཚམས་མེད་ཅན་དེར་བཟུང་དུ་གསོལ། ཞེས་བརྗོད་པ་དེ་བསླབ་པ་འབུལ་ཆོག་ཏུ་བཤད་པ་དང་འགལ། ཞེས་དྲི་ན་ལན་གང་ཡིན། གཏོང་ན་དགེ་འདུན་ལྷག་མས་སྡོམ་པ་གཏོང་བར་འགྱུར། ཡང་ལོ་ཉི་ཤུ་མ་ལོན་པ་དེ་བསྙེན་རྫོགས་ཀྱི་སྡོམ་པ་སྐྱེ་བའི་བར་ཆད་ཡིན་ནམ་མིན། མིན་ན་དེ་མ་ལོན་པ་ལ་བསྙེན་པར་རྫོགས་པ་ཤེས་ན་དེ་ཞིག་པར་བཤད་པ་དང་འགལ། དེ་དེའི་བར་ཆད་ཡིན་ན་ཡང་དེ་ཉིད་དང་འགལ་ཞིང༌། གཞོན་ནུ་བཅུ་བདུན་སྡེ་དགེ་སློང་དུ་བཤད་པ་དང་འགལ། གལ་ཏེ་དེ་འདྲ་དེས་སྐྱེ་བའི་བར་ཆད་མིན་ཡང༌།
དེ་ལ་དེར་ཤེས་ཀྱི་དེ་བསྙེན་པར་རྫོགས་པ་བྱས་ན་མཁན་པོ་ལ་ལྟུང་བྱེད་དུ་འགྱུར་བའི་རྒྱུ་མཚན་གྱིས་དེ་དེའི་བར་ཆད་དུ་བཤད་པ་ཡིན་ནོ་ཞེ་ན། འོ་ན་ལོ་ཉི་ཤུ་མ་ལོན་པ་ལ་མ་ལོན་པར་འདུ་ཤེས་པ་དེ་དགེ་སློང་སྡོམ་པའི་གཏོང་རྒྱུར་བཤད་པའི་རིགས་པས་བསྙེན་རྫོགས་སྐྱེ་བ་ལ་གནས་ཚོད་ལོ་ཉི་ཤུ་མ་ལོན་ཀྱང༌། འདུ་ཤེས་ཀྱི་ཆ་ནས་དེ་ལོན་པར་ཤེས་པ་ཅིག་དགོས་པར་གྲུབ་ལ། དེ་ལྟ་ནའང་བཅུ་བདུན་སྡེ་ལ་བསྙེན་རྫོགས་སྐྱེས་པར་བཤད་པ་དང༌། ལོ་ཉི་ཤུ་མ་ལོན་པ་བསྙེན་པར་རྫོགས་པའི་འཇོག་མཚམས་དང་འགལ་ལོ། ། ཡང་ཕམ་པ་འཆབ་བཅས་ཀྱིས་སྡོམ་པ་མི་གཏོང་བ་བྱེ་བྲག་ཏུ་སྨྲ་བའི་ལུགས་ཡིན་པ་དེའི་ཚེ་ཕམ་པ་དེ་སྡོམ་པའི་རིག་བྱེད་མ་ཡིན་པའི་གཟུགས་དེ་ཞིག་གམ་མ་ཞིག ཞིག་ན་དེ་བཏང་བར་འགྱུར་ལ། མ་ཞིག་ན་དེ་འདྲ་དེ་དགོས་པ་སྒྲུབ་ནུས་སུ་ཡོད་པར་འགྱུར་རོ། ། ཞེས་རྒོལ་ན་ལན་གང་ཡིན། གལ་ཏེ་དེ་མ་ཞིག་ཀྱང༌།
ཉམས་པ་ཡིན་ཏེ། དཔེར་ན་ས་བོན་མེས་ཚིག་པ་བཞིན་ནོ། ། ཞེ་ན། འོ་ན་རིག་བྱེད་མ་ཡིན་པའི་གཟུགས་ཉམས་པ་དེ་སྡོམ་པའི་རིག་བྱེད་མ་ཡིན་པའི་གཟུགས་ཀྱི་གོ་ཆོད་དམ་མི་ཆོད། ཆོད་ན་ནི་ཅིག་ཤོས་དེས་ས་བོན་གྱི་གོ་ཆོད་པར་མཚུངས་ལ། མི་ཆོད་ན་དེའི་རྒྱུད་ལ་སྡོམ་པ་མེད་པར་འགྱུར་རོ། ། ཞེས་རྒོལ་ན་ལན་གང་ཡིན། ཡང་ཕམ་པ་འཆབ་མེད་དག་བྱེད་དུ་བསླབ་པ་སྤྱོད་བཞིན་པའི་དགེ་སློང་དེ་ལ་ཕམ་པ་འཆབ་མེད་རིགས་འདྲ་གཉིས་པ་བྱུང་ན་བསླབ་པ་དེ་བསྐྱར་ནས་སྟེར་དགོས་སམ་མི་དགོས། མི་དགོས་ན་སྤོ་མགུ་ལའང་མཚུངས་སོ། ། དགོས་ན་དེའི་བཤད་པ་མི་འབྱུང་བ་ཅི།
གལ་ཏེ་དགེ་སློང་དེ་ཕམ་པ་འཆབ་མེད་གྲངས་མང་ཉུང་ཅི་ཙམ་སྤྱད་ཀྱང་ཆད་ལས་ནི་ཇི་སྲིད་འཚོའི་བར་དུ་བསླབ་པ་སྤྱད་པ་ལས་གཞན་མེད་པས་སོ་སྙམ་ན། འོ་ན་བསླབ་པ་སྤྱོད་བཞིན་པའི་དགེ་སློང་དེ་ལ་ལྷག་མ་འཆབ་བཅས་བྱུང་ན་དག་བྱེད་དུ་སྤོ་མགུ་བྱིན་ནས་སྤྱོད་དགོས་སམ་མི་དགོས། མི་དགོས་ན་བསླབ་པ་བྱིན་པ་ནི་འདྲ་བ་ཉིད་དོ། ། ཞེས་པ་དང་འགལ། དགོས་ན་དེས་བསླབ་པ་སྤྱོད་པ་ལས་མ་གཏོགས་པའི་ཆད་ལས་གང་ཞིག་ཉམས་སུ་ལེན། གཞན་ཡང་དེ་འདྲ་དེ་ལ་དབྱུང་བ་སྟེར་རམ་མི་སྟེར། མི་སྟེར་ན་དེ་ལ་སྤོ་མགུ་སྟེར་བར་འགལ་ལ། སྟེར་ན་དེས་དགྲ་བཅོམ་པ་མ་ཐོབ་པ་ཡང་རང་བཞིན་དུ་གནས་པར་ཐོབ་པར་འགྱུར་རོ། ། ཞེས་རྒོལ་ན་ལན་གང་ཡིན། ཡང་བསླབ་པ་སྤྱོད་པ་དེ་ལ་སྡིགས་སྨད་དང་གསོ་སྦྱོང་བཞག་པ་ལ་སོགས་པའི་ནན་ཏུར་བྱེད་པ་ཡོད་དམ་མེད།
མེད་ན་དེའི་ཤེས་བྱེད་ཅི་ཡིན། ཡོད་ན་དེ་འདྲ་དེ་ལ་སྤོ་མགུ་སྟེར་བར་འགྱུར་ཏེ། དེ་ལ་སྨད་པ་ནན་ཏུར་བྱེད་པ་ཡོད་པའི་ཕྱིར། ཞེས་རྒོལ་ན་ལན་གང་ཡིན། གཞན་ཡང་དེ་འདྲ་དེས་དགེ་འདུན་ལ་བཟོད་གསོལ་བྱས་པའི་ཚེ། ས་རང་བཞིན་དུ་གནས་པ་ཐོབ་པར་འགྱུར་ཏེ། ནན་ཏུར་དེ་དག་བྱེད་པ་སྲིད་ན། དེའི་བཟོད་གསོལ་ཡང་སྲིད་དགོས་པའི་ཕྱིར་དང༌། བཟོད་གསོལ་བྱས་ཀྱང༌། རང་བཞིན་དུ་གནས་པ་མི་ཐོབ་ན།
དེའི་དགོས་པ་སྟོར་བའི་ཕྱིར། ཞེས་རྒོལ་ན་ལན་གང་ཡིན། ཡང་ཕམ་པ་འཆབ་བཅས་ཅན་གྱི་དགེ་སློང་མཚན་གྱུར་པ་དེའི་ཚེ་ན་འཆབ་ཉེས་དག་གམ་མ་དག མ་དག་ན་ཇི་སྐད་དུ། ཉེས་པ་བཅབས་པ་མ་ཡིན་པ་མ་ཡིན་ནོ། ། དག་ན་དེས་དགེ་སློང་མའི་རྟེན་ལ་བསླབ་པ་སྤྱོད་དགོས་སམ་མི་དགོས། མི་དགོས་ན་ཕམ་པ་འཆབ་མེད་ཅན་གྱི་དགེ་སློང་མར་འགལ། དགོས་ན་དེ་འདྲ་དེས་རྟེན་དེ་ལ་དགྲ་བཅོམ་པའི་འབྲས་བུ་ཐོབ་པ་སྲིད་པར་འགྱུར་བ་དང༌། ཚུལ་ཁྲིམས་འཆལ་པ་དགེ་སློང་གི་དགེ་འདུན་གྱི་གནས་ནས་བསྐྲད་པ་དེ་དགེ་སློང་མའི་དགེ་འདུན་གྱི་ནང་དུ་འཇུག་ཏུ་རུང་བར་འགྱུར་བ་སྲིད་པར་ཐལ་ལོ། ། ཞེས་རྒོལ་ན་ལན་གང་ཡིན།
ཡང་ན་ཕམ་པ་ཐུན་མོང་བ་འཆབ་བཅས་བྱུང་བའི་དགེ་སློང་མ་སྐྱེས་པར་མཚན་གྱུར་པ་དེའི་ཚེ། འཆབ་ཉེས་དག་ན་དེ་འདྲ་དེས་བསླབ་པ་ཕུལ་ནས་བསྙེན་པར་རྫོགས་ན། བསྙེན་པར་རྫོགས་པ་སྐྱེའམ་མི་སྐྱེ། སྐྱེ་ན་ཇི་སྐད་དུ། ཕམ་པར་འགྱུར་པ་ཐུན་མོང་མིན་པ་ལྷག་པར་སྤྱད་པ་ཅན་ཡང་ངོ༌། ། ཞེས་པའི་གཞུང་གི་ཤུགས་བསྟན་དང་འགལ། མི་སྐྱེ་ན་ཕམ་པ་འཆབ་མེད་ཅན་གྱི་དགེ་སློང་ཡིན་པར་འགལ་ལོ། ། ཞེས་རྒོལ་ན་ལན་གང་ཡིན། དེ་བཞིན་དུ་ཕམ་འདྲའི་ཉེས་བྱས་འཆབ་བཅས་ཅན་གྱི་དགེ་ཚུལ་མ་མཚན་གྱུར་པའི་དགེ་ཚུལ་དེ་བསྙེན་པར་རྫོགས་སུ་རུང་བར་འགྱུར་ལ། དེ་ལྟར་ན་ཕམ་པ་འཆབ་བཅས་བྱུང་བ་སྡོམ་པ་སྐྱེ་བའི་བར་ཆད་དུ་བཤད་པ་དང་འགལ།
ཞེས་རྒོལ་ན་ལན་གང་ཡིན། ཡང་སངས་རྒྱས་ཀྱི་ཕམ་པ་དང་པོའི་བཅས་པ་མཛད་པ་དུས་ནམ་གྱི་ཚེ་ཡིན། སངས་རྒྱས་ནས་ལོ་བཅུ་གཉིས་པའི་ཚེའོ་ཞེ་ན། འོ་ན་སངས་རྒྱས་ནས་དེའི་བར་དུ་གསོ་སྦྱོང་གི་ཚེ་སོ་སོར་ཐར་པའི་མདོ་འདོན་པ་ཡོད་དམ་མེད། མེད་ན་དེའི་རྒྱུ་མཚན་ཅི་ཡིན། ཡོད་ན་དེའི་ཚེ་སོ་སོར་ཐར་པའི་མདོ་གདོན་པ་རྣམ་པ་ལྔ་ཡོད་པར་འགྱུར་ལ། དེ་ལྟ་ན་ལྟུང་བ་སྡེ་ལྔའི་བཅས་པ་མཛད་པར་འགྱུར་རོ། ། ཞེས་རྒོལ་ན་ལན་གང་ཡིན། ཡང་བཅས་པ་མ་མཛད་གོང་དུ་ལྟུང་བ་མི་འགྱུར་མོད། དེ་ལྟ་ནའང་མི་བསད་པ་ལྟ་བུ་ལས་བྱུང་བའི་ལོག་ཕྱོགས་ཀྱི་ཉེས་པ་དེ་འབྱུང་ངམ་མི་འབྱུང༌།
མི་འབྱུང་ན་དེའི་ཉེས་པ་དེ་རང་བཞིན་གྱི་ཁ་ན་མ་ཐོ་བར་བཤད་པ་དང་འགལ། འབྱུང་ན་དེ་འདྲའི་རང་བཞིན་གྱིས་ཁ་ན་མ་ཐོ་བ་འཆབ་བཅས་དེས་རང་རྒྱུད་ཀྱི་སྡོམ་པ་སོར་མི་རུང་དུ་བྱེད་དམ་མི་བྱེད། མི་བྱེད་ན་ཕམ་པ་འཆབ་བཅས་ཀྱིས་ཀྱང་མི་བྱེད་པར་མཚུངས་ཏེ། དེ་གཉིས་ལ་ཉེས་པ་ཆེ་ཆུང་གི་ཁྱད་པར་མེད་པའི་ཕྱིར། གལ་ཏེ་བཅས་འགལ་གྱི་ཉེས་པ་དེས་སྡོམ་པ་ཉམས་པར་བྱེད་པ་ཡིན་ནོ་ཞེ་ན། འོ་ན་བཅས་ལྟུང་དེ་མི་དགེ་བ་ཡིན་ནམ། ལུང་མ་བསྟན་ཡིན། དང་པོ་ལྟར་ན་རང་བཞིན་གྱི་ཁ་ན་མ་ཐོ་བར་འགྱུར་ལ། གཉིས་པ་ལྟར་ན་དེས་སྡོམ་པ་ཉམས་པར་བྱེད་མི་ནུས་ཏེ། མ་སྒྲིབ་ལུང་མ་བསྟན་གྱིས་དགེ་བའི་ཐོབ་པ་གཅོད་མི་ནུས་པའི་ཕྱིར།
ཞེས་རྒོལ་ན་ལན་གང་ཡིན། ཡང་ཕམ་པའི་སྟེང་གི་བཅས་རང་གཉིས་ལ་ཁྱད་པར་ཅི་ཡོད། རྟེན་གྱི་གང་ཟག་དགེ་སློང་ཁོ་ནས་སྤྱད་ན་ལྟུང་བར་འགྱུར་བ་དང༌། རྟེན་གྱི་གང་ཟག་ཁྱིམ་པ་ཁོ་ནས་སྤྱད་ན་ཉེས་པར་འགྱུར་བའི་ཁྱད་པར་ཡོད་དོ་ཞེ་ན། འོ་ན་དེ་འདྲའི་བཅས་ལྟུང་དེ་ཉོན་མོངས་པ་ཅན་དང་མ་བསྒྲིབས་པ་གཉིས་ལས་གང་ཡིན། དང་པོ་ཡིན་ན་རྟེན་གྱི་གང་ཟག་ཁྱིམ་པས་མི་བསད་པའི་རྣམ་སྨིན་ལས། དགེ་སློང་གི་མི་བསད་པའི་རྣམ་སྨིན་ཆེ་བའི་ཁྱབ་པ་ཡོད་པར་འགྱུར་ཏེ། ཁྱིམ་པས་མི་བསད་པ་ལ་མི་འབྱུང་བའི་སྡིག་པ་ཞིག་དགེ་སློང་གི་རྟེན་ལ་མི་འབྱུང་བའི་ཕྱིར། གཉིས་པ་ལྟར་ན། དེ་ཆོས་ཅན།
ཕམ་པ་མིན་པར་ཐལ། མ་བསྒྲིགས་ལུང་མ་བསྟན་ཡིན་པའི་ཕྱིར། ཞེས་རྒོལ་ན་ལན་གང་ཡིན། ཡང་ལུས་ངག་གི་བཅས་ལྟུང་ཇི་སྙེད་པ་གཟུགས་ཅན་འདོད་དམ་མི་འདོད། མི་འདོད་ན་དེའི་ཚུལ་ཁྲིམས་རྙེད་པ་དང་གཟུགས་ཅན་དུ་འདོད་པ་དང་འགལ། འདོད་ན་རེག་པའི་ལྷག་མ་ཁྱད་དུ་བསོད་པའི་ལྟུང་བྱེད་ལྟ་བུ་ལ་རིག་བྱེད་ཀྱི་གཟུགས་དང༌། རིག་བྱེད་མ་ཡིན་པའི་གཟུགས་གཉིས་སུ་འབྱེད་དམ་མི་འབྱེད། མི་འབྱེད་ན། ཇི་སྐད་དུ། མི་དགེ་དྲུག་ནི་རྣམ་རིག་མིན། །
དེ་དག་ཀྱང་བྱེད་ནའོ། ། ཞེས་པའི་ལུང་དང་འགལ། འབྱེད་ན་ལྟུང་བ་དེ་གཉིས་ཀྱི་ངོ་བོར་གྱུར་པའི་རིག་བྱེད་མ་ཡིན་པའི་གཟུགས་དེ་ཆོས་ཅན། སྡོམ་མིན་དུ་ཐལ། རིག་མིན་གྱི་གཟུགས་གང་ཞིག་སྡོམ་པ་དང་བར་མ་གང་རུང་མ་ཡིན་པའི་ཕྱིར། ཞེས་རྒོལ་ན་ལན་གང་ཡིན། དེ་ལྟར་རྒོལ་བ་ན། བཅས་ལྟུང་ཡིན་ན་རིག་བྱེད་ཀྱི་གཟུགས་ཡིན་པས་ཁྱབ་པར་འདོད་དོ་ཞེ་ན། འོ་ན་དགེ་སློང་གིས་གཞན་བྱེད་དུ་བཅུག་པའི་བཅས་ལྟུང་མི་སྲིད་པར་འགྱུར་རོ། ། ཞེས་རྒོལ་ན་ལན་གང་ཡིན།
བཀའ་བསྡུ་རིམ་པ་གསུམ་དུ་འཆད་པ་འདི་སྡེ་སྣོད་གསུམ་ཀའི་དབང་དུ་བྱེད་དམ། འདུལ་བ་རྐྱང་པའི་དབང་དུ་བྱེད། དང་པོ་ལྟར་ན། སྡེ་སྣོད་གསུམ་ཀའི་བཀའ་བསྡུ་རིམ་པ་གསུམ་པ་གང་ནས་བཤད། གཉིས་པ་ལྟར་ན། དགྲ་བཅོམ་པ་བདུན་བརྒྱས་རུང་བ་མིན་པའི་བཞི་བཅུ་བསལ་བ་དེ་འདུལ་བ་རྐྱང་པའི་བཀའ་བསྡུ་གཉིས་པར་འདོད་དགོས་ལ། དེའི་ཚེ་དེ་འདྲ་དེ་འདུལ་བ་མ་ལུས་པའི་བཀའ་བསྡུ་ཡིན་ནམ། ཆ་ཤས་ཉི་ཚེ་བའི་བཀའ་བསྡུ་ཡིན། དང་པོ་ལྟར་ན། དེར་བཤད་པ་མེད་པ་དང་འགལ།
གཉིས་པ་ལྟར་ན། སྡིག་ལྟ་མི་གཏོང་བ་ལ་བཞམ་བསྒོ་བྱེད་པ་དང༌། འདུལ་བར་གཏོགས་པའི་ཆོས་རྣམ་པར་གཏན་ལ་འབེབས་པའི་རྩོད་པ་ཞི་བྱེད་ཀྱིས་ཆོས་རྣམས་ཇི་སྙེད་པ་ཡང་འདུལ་བའི་བཀའ་བསྡུ་བ་ཉིད་དུ་ཐལ་བར་འགྱུར་རོ། ། འདིར་སྨྲས་པ། དིང་སང་འདི་ན་བློ་གསལ་ཞིང༌། ། ཆོས་དོན་གཉེར་བ་མང་གྱུར་ཀྱང༌། ། འདུལ་བའི་མིང་དང་སྡོམ་བཟུང་གི ། ལག་ལེན་ཙམ་ཞིག་ལྷག་མར་ལུས། ། འགའ་ཞིག་གཞུང་དང་ཚིག་དོན་ཙམ། ། བྲག་ཆ་བཞིན་དུ་ཀློག་པ་ཡི། །
རྣམ་པར་ངལ་བ་སིམ་གྱུར་ནས། ། མདོ་ལུང་གནས་ལ་གདེངས་མ་ཐོབ། ། དེ་ཕྱིར་མཐའ་གཉིས་མ་བརྟགས་པའི། ། འབེལ་བའི་གཏམ་འདི་བསམ་བྱས་པས། ། ཆོས་འདོད་སློབ་མས་ཆོས་འདུལ་བ། ། རྒྱ་མཚོའི་ཕ་རོལ་མཐོང་བར་ཤོག ། དྲི་བ་གཅིག་གི་ལན་དོན་དུ། ། མདོ་ལུང་འགྲེལ་པ་ལ་བརྟགས་པས། ། རྙེད་དཀའི་དོན་བརྒྱ་ངང་གིས་འཆར། ། དེ་ཕྱིར་འདི་བྱས་འབྲས་མེད་མིན། །
ཆོས་འདུལ་གངས་རི་ལ་འཁོད་ནས། ། གཞན་སྡེའི་སྤོབས་པ་ཟ་འདོད་ཅིང༌། ། རང་སྡེའི་འཁོར་ཚོགས་སྐྱོང་བཞེད་པའི། ། སེང་གེའི་དབྱངས་ཀྱི་ང་རོ་འདིས། ། གཞན་སྡེ་གླང་ཆེན་ཁྱུར་ལོངས་པའི། ། ཉེས་བྱས་མ་ལུས་གནོན་པ་དང༌། ། རང་སྡེ་འདུལ་བའི་སྤོབས་པ་ནི། ། མི་ཟད་གོང་ནས་གོང་འཕེལ་ཤོག། །། མངྒ་ལཾ་བྷ་ཝནྟུ།། །། ༈ བལ་ཡུལ་མཆོད་རྟེན་རིན་པོ་ཆེ་བྱ་རུང་ཁ་ཤོར་གྱི་ཉེ་འགྲམ་རྒྱལ་ཡོངས་ས་ཆེན་ཞེས་པ་གློག་ཀླད་དཔར་ཁང་ལས།
བདེར་གཤེགས་༧སྐྱབས་རྗེ་བཅོ་བརྒྱད་ཁྲི་ཆེན་རྡོ་རྗེ་འཆང་མཆོག་གི་ཐུགས་དགོངས་རྫོགས་ཆེད། སྐྱབས་འོག་པ་ཚར་གྲྭ་གུ་རུས་གློག་ཀླད་ཕྱག་དེབ་ཆེད་འགྲེམ་སྤེལ་ཞུས་པའི་དགེ་འབྲས་སངས་རྒྱས་ཞིང་དུ་བསྔོའོ།། །།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
