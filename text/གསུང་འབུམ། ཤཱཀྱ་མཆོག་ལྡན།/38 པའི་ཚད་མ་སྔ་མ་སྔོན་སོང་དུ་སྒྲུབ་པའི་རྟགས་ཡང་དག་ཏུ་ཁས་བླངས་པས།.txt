གསུང་འབུམ། ཤཱཀྱ་མཆོག་ལྡན།
པོད ༣༨
པའི་ཚད་མ་སྔ་མ་སྔོན་སོང་དུ་སྒྲུབ་པའི་རྟགས་ཡང་དག་ཏུ་ཁས་བླངས་པས།
པའི་ཚད་མ་སྔ་མ་སྔོན་སོང་དུ་སྒྲུབ་པའི་རྟགས་ཡང་དག་ཏུ་ཁས་བླངས་པས། སྒྲ་མི་རྟག་པར་སྟོན་པའི་ལུང་དེ་སྒྲ་རྟག་པ་ལ་གནོད་བྱེད་དང༌། སྒྲ་མི་རྟག་པ་ལ་སྒྲུབ་བྱེད་དུ་ཇི་ལྟར་མི་འགྱུར་བར་སྟོན་ཅིག ཁས་བླངས་ནང་འགལ་བ་མི་ཟད་པའང་ཁྱེད་ཀྱིས་ཁས་བླངས་ཏེ། དཔྱད་གསུམ་གྱིས་དག་པའི་ལུང་དེ་རང་གི་བསྟན་བྱའི་དོན་མེད་པ་ལ་གནོད་བྱེད་དུ་ཐལ། དེ་རང་གི་བསྟན་བྱའི་དོན་ལ་བསླུ་བ་ལ་གནོད་བྱེད་དང་མི་བསླུ་བ་ལ་སྒྲུབ་བྱེད་ཡང་དག་ཡིན་པའི་ཕྱིར། རང་ཕྱོགས་ཆོས་སུ་སྒྲུབ་པའི་གཞིར་ཞེས་བྱའོ། ། དེས་ན་ཡིད་ཆེས་གཏན་ཚིགས་ཡང་དག་ཁས་ལེན་བཞིན་དུ། ལུང་གེགས་བྱེད་ཁོ་ནར་བཞེད་པ་ནི། རང་གི་གྲུབ་མཐའ་ལ་ཅོ་འདྲི་བ་ཁོ་ནར་ཟད་དེ།
དེས་ན་རིགས་པ་མཁྱེན་པས། ལུང་གེགས་བྱེད་ཡིན་པའི་ཚུལ་གསུངས་པ་ནི་ལུང་དོན་ལ་དཔྱད་པས་རྣམ་པར་མ་དག་པའི་སྔ་རོལ་དུ་དངོས་སྟོབས་ཡུལ་ལ་དཔྱོད་པའི་དབང་དུ་བྱས་པ་ཡིན་ལ། དཔྱད་པ་གསུམ་གྱིས་རྣམ་པར་དག་ནས་ཤིན་ལྐོག་ལ་དཔྱོད་པའི་ཚེ་ནི། ལུང་དང་འགལ་བ་དམ་བཅའི་དོན་ལ་གནོད་བྱེད་ཁོ་ནར་གསུངས་སོ། ། དོན་དེ་ཐུགས་ལ་བཞག་ནས། འཇམ་དབྱངས་ཆོས་ཀྱི་རྗེས། དེས་ན་རིགས་པས་གྲུབ་པའི་ལུང༌། ། ཚད་མ་ཉིད་ཡིན་མ་གྲུབ་ན། ། རང་གི་ཚིག་དང་མཚུངས་པའི་ཕྱིར། ། གེགས་བྱེད་ཉིད་དུ་བཤད་པ་ཡིན། །
ཞེས་གསུངས་སོ། ། སྤྲོས་པ་ལྷག་མ་ནི། ཡིད་ཆེས་ཀྱི་བསལ་བ་འཆད་པའི་སྐབས་སུ་སྟན་པར་འགྱུར་རོ། ། ཡིད་ཆེས་ཀྱི་རྟགས་ཡང་དག་འགོད་ཚུལ་གཉིས་པ་འདི་ལྟར་ཡང་བྱ་སྟེ། སྦྱིན་སོགས་ཆོས་ཅན། སྤྱད་པ་ལས་བདེ་བ་འབྱུང་སྟེ། ཁྱོད་དཔྱད་པ་ལས་བདེ་བ་འབྱུང་བར་སྟོན་པའི་ལུང་རང་གི་བསྟན་བྱའི་དོན་ལ་མི་བསླུ་བ་ཡིན་པའི་ཕྱིར། ཞེས་ཀྱང་འགོད་པར་བྱའོ། ། དེ་ལྟར་གོང་དུ་བཤད་པའི་རྟགས་ཀྱི་སྦྱོར་བ་དེ་ཐམས་ཅད་རེ་ཤིག་འཇུག་པ་བདེ་བའི་དབང་དུ་བྱས་ནས་བརྗོད་པར་ཟད་ཀྱི་དོན་གྱི་དབང་དུ་བྱས་ན། གཞན་དོན་གྱི་སྐབས་སུ་སྒྲུབ་པའི་ངག་འགོད་པའམ།
དབང་རྣོན་ལ་རང་དོན་གྱི་གཏན་ཚིགས་སུ་འགྱུར་བ་ནའང༌། སྒྲ་ནི་བྱས་པའི་ཕྱིར་མི་རྟག་གོ་སྙམ་པའི་ངེས་པ་སྐྱེད་པ་ཡིན་གྱི་ཐོག་མར་སྒྲུབ་བྱ་བློ་ཡུལ་དུ་ངེས་པར་བྱས་ནས། དེའི་རྗེས་སུ་རྟགས་འགོད་པ་ག་ལ་སྲིད། གཏན་ཚིགས་ཡང་དག་གི་མཚན་ཉིད་དང་རྣམ་པར་དབྱེ་བ་རྣམས་ནི་གངས་ཅན་གྱི་ཕྱི་རབས་པ་ཆོས་ཀྱིས་ཕོངས་པའི་ལས་བསགས་པའི་སློབ་མ་ལ་འཆད་པ་པོར་རློམ་པ་རྣམས་ཀྱིས་ཆེས་ཆེར་བསླད་པར་མཐོང་ནས། ལུང་དང་རིགས་པའི་ལམ་ནས་དྲངས་ཏེ། གཞུང་ལུགས་ཀྱི་གནད་ལ་འཇུག་པའི་རྣམ་དཔྱོད་ཀྱིས་གོ་བདེ་བར་བཤད་པ་ཡིན་ནོ། ། གང་གི་རྣམ་དཔྱོད་མུན་པ་ཟ་བྱེད་པ། ། ལུང་རིགས་གཟི་བརྗིད་འབར་བའི་དཔལ་འཛིན་པས། ། ཤེས་བྱའི་དེ་ཉིད་ལྟ་ལ་ཞུགས་པའི་ཚེ། ། རང་གི་རང་བཞིན་གསལ་བར་མི་སྟོན་གང༌། །
གཉིས་པ་གཏན་ཚིགས་ལྟར་སྣང་ལ་མཚན་ཉིད། དབྱེ་བའོ། ། དང་པོ་ནི། ཁྱོད་ཀྱི་རྟགས་ཀྱིས་དེ་ལྟར་སྒྲུབ་པའི་ཚུལ་གསུམ་སྐབས་ཀྱི་རྒོལ་བའི་རྒྱུད་ཀྱི་ཚད་མས་མ་གྲུབ་པ་དེ་རྒོལ་བ་དེའི་ངོར་གཏན་ཚིགས་ལྟར་སྣང་ཡིན་པའི་མཚན་ཉིད་དོ། ། དབྱེ་བ་ལ། འགལ་བའི་གཏན་ཚིགས། མ་ངེས་པའི་གཏན་ཚིགས། མ་གྲུབ་པའི་གཏན་ཚིགས་སོ། ། དང་པོ་ལ། མཚན་ཉིད་དང༌།
དབྱེ་བའོ། ། དང་པོ་ནི། ཁྱོད་ཀྱི་རྟགས་ཀྱིས་དེ་ལྟར་སྒྲུབ་པའི་ཕྱོགས་ཆོས་གྲུབ་ཅིང༌། ཁྱོད་དེ་སྒྲུབ་ཀྱི་ཕྱོགས་ཆོས་ཅན་དུ་སོང་བའི་རྒོལ་བའི་ཚད་མས། ཁྱོད་ཀྱིས་དེ་ལྟར་སྒྲུབ་པའི་ཁྱབ་པ་ཕྱིན་ཅི་ལོག་ཏུ་ངེས་པའོ། ། དབྱེ་ན། སྦྱོར་བའི་སྒོ་ནས་འབྲས་རང་མི་དམིགས་པའི་འགལ་བ་གསུམ་མམ། ཡང་ན་ཕྱོགས་ཆོས་ཅན་གྱི་རབ་དབྱེ་འཆད་པའི་སྐབས་སུ། མ་དམིགས་པའི་འགལ་རྟགས། རང་བཞིན་གྱི་འགལ་རྟགས་སུ་བསྡུས་ནས།
གཉིས་སུ་གསུངས་སོ། ། བརྗོད་འདོད་ཀྱི་སྒོ་ནས། ཆོས་ཅན་གྱི་ངོ་བོ་འགོག་པའི་འགལ་རྟགས། ཆོས་ཀྱི་ངོ་བོ་འགོག་པའི་འགལ་རྟགས། ཆོས་ཅན་གྱི་ཁྱད་པར་འགོག་པའི་འགལ་རྟགས། ཆོས་ཀྱི་ཁྱད་པར་འགོག་པའི་འགལ་རྟགས་བཞིའོ། ། མཚན་ཉིད་ནི་ཞེ་འདོད་ཆོས་ཅན་གྱི་སྟེང་དུ་ཕྱོགས་ཆོས་གྲུབ་ཅིང༌། སྨྲས་ཙམ་གྱི་ཆོས་ཅན་གྱི་ངོ་བོ་སྒྲུབ་པ་ལ་ཁྱབ་པ་ཕྱིན་ཅི་ལོག་ཏུ་ངེས་པ་དང༌། དེ་སྒྲུབ་ཀྱི་སྨྲས་ཙམ་གྱི་ཆོས་ཅན་གྱི་སྟེང་དུ་ཕྱོགས་ཆོས་གྲུབ་ཅིང༌། དེའི་སྟེང་དུ་སྨྲས་ཙམ་གྱི་ཆོས་ཀྱི་ངོ་བོ་སྒྲུབ་པ་ལ་ཁྱབ་པ་ཕྱིན་ཅི་ལོག་ཏུ་ངེས་པ་དང༌།
ཞེ་འདོད་ཀྱི་ཆོས་ཅན་གྱི་སྟེང་དུ་ཕྱོགས་ཆོས་གྲུབ་ཅིང༌། དེའི་སྟེང་དུ་ཞེ་འདོད་ཀྱི་ཆོས་ཅན་གྱི་ཁྱད་པར་གྲུབ་པ་ལ་ཁྱབ་པ་ཕྱིན་ཅི་ལོག་ཏུ་ངེས་པ་དང༌། སྨྲས་ཙམ་གྱི་ཆོས་ཅན་གྱི་སྟེང་དུ་ཕྱོགས་ཆོས་གྲུབ་ཅིང་སྨྲས་ཙམ་གྱི་ཆོས་ཅན་དེའི་སྟེང་དུ་ཞེ་འདོད་ཀྱི་ཆོས་ཀྱི་ཁྱད་པར་སྒྲུབ་པ་ལ་ཁྱབ་པ་ཕྱིན་ཅི་ལོག་ཏུ་ངེས་པའོ། ། དཔེར་བརྗོད་པ་ནི། རིམ་པ་བཞིན། དངོས་པོར་གྱུར་པའི་ནམ་མཁའ་ཆོས་ཅན། རྟག་ཏེ། མ་བྱས་པའི་ཕྱིར་ཞེས་པ་དང་པོའི་དཔེ་ཡིན་ལ། དེའི་ཞེ་འདོད་ནི། ནམ་མཁའ་ཆོས་ཅན།
དངོས་པོ་ཡིན་ཏེ། མ་བྱས་པའི་ཕྱིར་ཞེས་པར་སོང་བ་ཡིན་ནོ། ། གཉིས་པའི་དཔེ་ནི། སྒྲ་ཆོས་ཅན་རྟག་སྟེ། བྱས་པའི་ཕྱིར་ཞེས་པ་ཡིན་ནོ། ། གསུམ་པའི་དཔེ་ནི། མིག་སོགས་འདུས་པ་མ་ཡིན་པའི་ཡུལ་ཅན་ཆོས་ཅན། གཞན་གྱི་དོན་བྱེད་དེ། འདུས་ཤིང་བསགས་པའི་ཕྱིར་ཞེས་པ་ལྟ་བུ་ཡིན་ལ། བཞི་པ་ནི་མིག་སོགས་ཆོས་ཅན།
འདུས་པ་མིན་པའི་ཡུལ་ཅན་གཞན་གྱི་དོན་བྱེད་དེ། འདུས་ཤིང་བསགས་པ་ཡིན་པའི་ཕྱིར། ཞེས་པ་ཡིན་ལ། ཕྱི་མ་གཉིས་ཀའི་ཞེ་འདོད་ནི། མིག་སོགས་ཆོས་ཅན། བདག་རྟག་པའི་དོན་བྱེད་དེ། རྡུལ་ཕྲན་པ་བསགས་པ་ཡིན་པའི་ཕྱིར། ཞེས་པར་སོང་ངོ༌། ། དེ་ལྟར་བྱས་ན། དེ་སྒྲུབ་ཀྱི་ཆོས་ཅན་གྱི་ངོ་བོ་སྒྲུབ་པ་དང༌།
དེ་སྒྲུབ་ཀྱི་ཆོས་ཅན་གྱི་ཁྱད་པར་སྒྲུབ་པའི་འགལ་རྟགས་ཡིན་ན། དེ་སྒྲུབ་ཀྱི་འགལ་རྟགས་མིན་དགོས་པ་ཡིན་ནོ། ། དེ་ལྟར་བཞི་པོ་དེ་རང་བཞིན་གྱི་འགལ་རྟགས་ལས་ཕྱེ་བ་ཡིན་ཞིང༌། མདོར་བསྡུ་ན། དངོས་སུ་འགལ་བ་བརྗོད་པ་དང༌། ཤུགས་ལ་འགལ་བ་བརྗོད་པ་གཉིས་སུ་འདུས་ལ། དང་པོ་ནི། སྒྲ་རྟག་པར་སྒྲུབ་པ་ལ་བྱས་པ་བཀོད་པ་ལྟ་བུ། གཉིས་པ་ལ་ཆོས་ཅན་ལ་འགལ་བ་བརྗོད་པ་དང༌། ཆོས་ལ་འགལ་བ་བརྗོད་པ་གཉིས།
དང་པོ་ལ། ཆོས་ཅན་གྱི་ངོ་བོ་ལ་བརྗོད་པ་དང༌། ཁྱད་པར་ལ་བརྗོད་པ་གཉིས་ཏེ། དེ་དག་ནི་བཤད་མ་ཐག་པ་དེ་དག་དང་སྦྱོར་བ་ཡིན་ནོ། ། དེ་སྐད་དུ་ཡང༌། ཞེ་འདོད་དང་ནི་སྨྲས་པ་གཉིས། ། སྒྲུབ་བྱ་ཉིད་དུ་མཚུངས་པའི་ཕྱིར། ། གཞན་དོན་སྒྲུབ་པའི་འགལ་བ་སོགས། ། འགལ་བ་གསུམ་པར་འདིར་མི་བཞེད། ། དངོས་ཤུགས་ཆོས་དང་ཆོས་ཅན་གྱི། །
འགལ་བ་བརྗོད་འདོད་སྟོབས་ཀྱིས་ཡིན། ། ཞེས་གསུངས་སོ། ། མིག་སོགས་ཀྱི་སོགས་ཁོངས་ནས། མིག་སོགས་རྐྱེན་གསུམ་འཛིན་པའི་ལུགས་དང༌། མིག་སོགས་དབང་པོ་ལྔ་ཆོས་ཅན་དུ་འཛིན་པའི་ལུགས་དང༌། མིག་སོགས་ཤེས་བྱ་ཉེར་བཞི་པོ་ཆོས་ཅན་དུ་འཛིན་པའི་ལུགས་དང་གསུམ་སྣང་ཡང༌། ཕྱི་མ་ཉིད་གྲངས་ཅན་གྱི་ཞེ་འདོད་ལ་འགྲིག་པར་སྣང་ལ། གྲངས་ཅན་འདོད་པའི་གཙོ་བོ་དང༌། ཆེན་པོ་མེད་ཀྱང༌། ཕལ་ཆེ་བའི་དབང་དུ་བྱས་ནས་འགལ་རྟགས་སུ་བཞག་པས་ཕྱོགས་ཆོས་མ་གྲུབ་པའི་ཉེས་པ་ལ་རྩོད་པར་མི་མཛད་དོ། །
གཉིས་པ་མ་ངེས་པའི་གཏན་ཚིགས་ལ། མཚན་ཉིད་དང༌། དབྱེ་བའོ། ། དང་པོ་ནི། ཁྱོད་ཀྱི་རྟགས་ཀྱིས་དེ་ལྟར་སྒྲུབ་པའི་ཕྱོགས་ཆོས་གྲུབ་ཅིང༌། ཁྱོད་དེ་སྒྲུབ་ཀྱི་ཕྱོགས་ཆོས་ཅན་དུ་སོང་བའི་རྒོལ་བ་དེས། ཁྱོད་ཀྱི་རྟགས་ཀྱིས་དེ་ལྟར་སྒྲུབ་པའི་རྗེས་སུ་འགྲོ་ལྡོག་གི་ཚུལ་གཉིས་རྣལ་ལོག་གང་དུ་ཡང་མ་ངེས་པའོ། ། དབྱེ་ན་ཐུན་མོང་མིན་པའི་མ་ངེས་པ་དང༌། ཐུན་མོང་གི་མ་ངེས་པ་གཉིས་སོ། ། དང་པོ་ལ་མཚན་ཉིད་དང༌།
དབྱེ་བ་གཉིས། དང་པོ་ནི། ཁྱོད་ཀྱི་རྟགས་ཀྱིས་དེ་ལྟར་སྒྲུབ་པའི་ཕྱོགས་ཆོས་གྲུབ་ཅིང༌། ཁྱོད་དེ་སྒྲུབ་ཀྱི་ཕྱོགས་ཆོས་ཅན་དུ་སོང་བའི་གང་ཟག་དེས། ཁྱོད་དེ་སྒྲུབ་ཀྱི་ཕྱོགས་གཉིས་པོ་གང་ལ་ཡང་ཡོད་པར་ཚད་མས་མ་ངེས་པའོ། ། དེ་ལ་དབྱེ་ན་ཕྱོགས་གཉིས་ཀ་ལ། མེད་ནས་མ་མཐོང་བ་སྒྲ་མི་རྟག་སྒྲུབ་ལ་བྱས་པ་རྟགས་སུ་བཀོད་ལ་ལྟ་བུའོ། ། འདི་ཡང་སྒྲ་བྱས་པར་ནི་ཤེས། བྱས་མི་རྟག་གི་འབྲེལ་པ་མི་ཤེས་པའི་ངོར། བཀོད་པའི་དབང་དུ་བྱས་སོ། །
མཐུན་ཕྱོགས་ལ་མེད། མི་མཐུན་ཕྱོགས་ལ་ཡོད་ཀྱང་མ་མཐོང་བ་མ་བྱས་པས་ནམ་མཁའ་མི་རྟག་པར་སྒྲུབ་པ་ལྟ་བུ། འདི་ཡང་འབྲེལ་པ་མི་ཤེས་པའི་རྒོལ་བའི་ངོར་བཀོད་པའི་དབང་དུ་བྱས་སོ། ། དེ་སྐད་དུ། ཕྱོགས་མིན་གཞན་ལ་མ་གྲུབ་པ། ། ཐུན་མོང་མ་ཡིན་དབྱེ་ན་བཞི། ། ཞེས་གསུངས་སོ། ། གཉིས་པ་ཐུན་མོང་གི་མ་ངེས་པ་ལ་མཚན་ཉིད་ནི། དེ་སྒྲུབ་ཀྱི་མ་ངེས་པའི་གཏན་ཚིགས་གང་ཞིག ཁྱོད་དེ་སྒྲུབ་ཀྱི་ཕྱོགས་ཆོས་ཅན་དུ་སོང་བའི་རྒོལ་བ་དེས།
ཁྱོད་དེ་སྒྲུབ་ཀྱི་ཕྱོགས་གཉིས་ཀའམ་གང་རུང་ལ་ཚད་མས་མཐོང་བའོ། ། དབྱེ་ན་དངོས་ཀྱི་དང༌། ལྷག་ལྡན་གྱི་མ་ངེས་པའོ། ། དང་པོ་ལ་མཚན་ཉིད་ནི། གང་ཞིག་དེས་ཁྱོད་གཉིས་ཀ་ལ་ཚད་མས་མཐོང་བའོ། ། དབྱེ་ན། ཕྱོགས་གཉིས་ཀ་ལ་ཁྱབ་བྱེད་དུ་འཇུག་པ། སྒྲ་རྟག་པར་སྒྲུབ་པ་ལ་གཞལ་བྱ་རྟགས་སུ་བཀོད་པ་ལྟ་བུ། འདི་ལ་མི་ཤེས་པ་དག རི་བོང་གི་རྭ་ཆོས་ཅན།
གཞལ་བྱར་ཐལ། རྟག་པ་མ་ཡིན་པའི་ཕྱིར། ཁྱབ་པ་དངོས་འགལ་དུ་སོང་ཟེར་བ་ནི་ལྷག་ཆོད་འབའ་ཞིག་སྟེ། འདི་ལྟར་རྟག་པ་མ་ཡིན་པ་ཆོས་ཅན། གཞལ་བྱའི་ཁྱབ་བྱེད་ཡིན་པར་ཐལ། དེ་ལས་ཐ་དད་དེ་ལོག་སྟོབས་ཀྱིས་ཁྱོད་ལྡོག་པའི་ཕྱིར། འདོད་ན། རི་བོང་གི་རྭ་ཆོས་ཅན། དེར་ཐལ། རྟག་པ་མ་ཡིན་པའི་ཕྱིར།
གསུམ་ཀར་དངོས་འགལ་དུ་ཅིའི་ཕྱིར་ཁས་མ་བླངས། ཡང་ཕྱོགས་གཉིས་ཀ་ལ་རྣམ་གཉིས་སུ་འཇུག་པ་ནི། སྒྲ་རྟག་པར་སྒྲུབ་པ་ལ་ལུས་ཅན་མིན་པ་རྟགས་སུ་བཀོད་པ་ལྟ་བུ། འདི་ཡང་བྱེ་བྲག་པས། འབྱུང་བཞིའི་རྡུལ་ཕྲན་རྟག་པ་དང་རེག་ཅན་གྱི་གཞི་མཐུན་དུ་འདོད་པའི་བསམ་པ་ལ་ལྟོས་ནས་དེ་ལྟར་བཞག་པ་ཡིན་ལ། རང་གི་ལུགས་ཁས་ལེན་པའི་ངོར་ནི། དུང་སྒྲ་རྩོལ་བྱུང་དུ་སྒྲུབ་པ་ལ་མཉན་བྱ་བཀོད་པ་ལྟ་བུའོ། ། གསུམ་པ་མཐུན་ཕྱོགས་ལ་ཁྱབ་བྱེད། མི་མཐུན་ཕྱོགས་ལ་རྣམ་གཉིས་སུ་འཇུག་པ་ནི། སྒྲ་རྩོལ་བྱུང་དུ་སྒྲུབ་པ་ལ་མི་རྟག་པ་རྟགས་སུ་བཀོད་པ་ལྟ་བུའོ། །
བཞི་པ་མི་མཐུན་ཕྱོགས་ལ་ཁྱབ་བྱེད། མཐུན་ཕྱོགས་ལ་རྣམ་གཉིས་སུ་འཇུག་པ་ནི། སྒྲ་རྩོལ་མ་བྱུང་དུ་སྒྲུབ་པ་ལ། མི་རྟག་པ་རྟགས་སུ་བཀོད་པ་ལྟ་བུའོ། ། ཇི་སྐད་བཤད་པ་འདི་དག་ལ་དངོས་ཀྱི་མ་ངེས་པ་ཞེས་བྱ་སྟེ། སྐབས་བབ་ཀྱི་རྒོལ་བས་ཕྱོགས་གཉིས་ཀ་ཚད་མས་ངེས་པའི་སྒོ་ནས་ཁྱབ་པ་ལ་དངོས་སྐྱོན་མཐོང་པའི་ཕྱིར་རོ། ། གཉིས་པ་ལྷག་ལྡན་གྱི་མ་ངེས་པའི་རྟགས་ལ། མཚན་ཉིད་ནི། དེ་སྒྲུབ་ཀྱི་མ་ངེས་པའི་གཏན་ཚིགས་གང་ཞིག ཁྱོད་དེ་སྒྲུབ་ཀྱི་ཕྱོགས་ཆོས་ཅན་དུ་སོང་བའི་རྒོལ་བས།
ཁྱོད་དེ་སྒྲུབ་ཀྱི་ཕྱོགས་གཉིས་པོ་གང་རུང་ལ་ཡོད་པར་མཐོང་ཞིང༌། གཅིག་ཤོས་ལ་མེད་པར་མ་མཐོང་བའོ། ། དབྱེ་ན། ཡང་དག་ལྷག་ལྡན་དང༌། འགལ་བ་ལྷག་ལྡན་གཉིས་སོ། ། དང་པོ་ལ་མཚན་ཉིད་ནི་གང་ཞིག ཁྱོད་དེ་སྒྲུབ་ཀྱི་དེར་སོང་བའི་རྒོལ་བས་ཁྱོད་དེ་སྒྲུབ་ཀྱི་མཐུན་ཕྱོགས་ལ་ཡོད་པར་ཚད་མས་མཐོང་ཞིང༌། ཁྱོད་དེ་སྒྲུབ་ཀྱི་མི་མཐུན་ཕྱོགས་ལ་མེད་པར་མ་མཐོང་བའོ། ། དབྱེ་ན། མི་མཐུན་ཕྱོགས་ལ་ཡོད་ཀྱང་མ་མཐོང་བ།
ལམ་པོ་ཆེའི་སྐྱེས་བུ་ཆོས་ཅན། ཐམས་ཅད་མཁྱེན་པ་མ་ཡིན་ཏེ། ངག་སྨྲ་བའི་ཕྱིར་ཞེས་པ་ལྟ་བུ། མེད་ཀྱང་མི་འགལ་བ་ལ་ཕར་བལྟས་ཀྱི་སྐྱེས་བུ་ཆོས་ཅན། སྔོ་སངས་ཡིན་ཏེ། ལྷ་བྱིན་གྱི་བུ་ཡིན་པའི་ཕྱིར། ཞེས་པ་ལྟ་བུ། འགལ་ཡང་མ་ངེས་པ་ནི་བྱས་པ་དང་རྟག་པ་འགལ་བར་མི་ཤེས་པ་ལ། སྒྲ་ཆོས་ཅན། མི་རྟག་སྟེ།
བྱས་པའི་ཕྱིར་ཞེས་པ་ལྟ་བུ། གཉིས་པ་ལ་མཚན་ཉིད་ནི། གང་ཞིག དེས་ཁྱོད་དེ་སྒྲུབ་ཀྱི་མི་མཐུན་ཕྱོགས་ལ་ཡོད་པར་ཚད་མས་མཐོང་ལ། མཐུན་ཕྱོགས་ལ་མེད་པར་མ་མཐོང་བའོ། ། དབྱེ་ན། མཐུན་ཕྱོགས་ལ་ཡོད་ཀྱང་མ་མཐོང་བ། ཐམས་ཅད་མཁྱེན་པ་ཡིན་ཏེ་ངག་སྨྲ་བའི་ཕྱིར་ཞེས་པ་ལྟ་བུ། མེད་ཀྱང་མི་འགལ་བ། ཁ་ཕར་ལྟའི་སྐྱེས་བུ་དཀར་ཤམ་ཆོས་ཅན།
སྔོ་སངས་མིན་ཏེ། ལྷ་བྱིན་གྱི་བུ་ཡིན་པའི་ཕྱིར་ཞེས་པ་ལྟ་བུ། འགལ་ཡང་མ་ངེས་པ། བྱས་པ་དང་རྟག་པ་འགལ་བར་མི་ཤེས་པ་ལ། སྒྲ་ཆོས་ཅན། རྟག་སྟེ། བྱས་པའི་ཕྱིར་ཞེས་བཀོད་པ་ལྟ་བུའོ། ། འདི་དག་ལ་ལྷག་ལྡན་གྱི་གཏན་ཚིགས་ཞེས་གསུངས་ཏེ། རྟགས་ཡང་དག་གམ་འགལ་བའི་རྟགས་སུ་འཇོག་པའི་བྱེད་ཆོས་ཕལ་ཆེར་ཚང་ཡང་ལྷག་མ་ཅུང་ཟད་ལུས་པའི་སྒོ་ནས་མ་ངེས་པའི་རྟགས་སུ་བཞག་པའི་ཕྱིར། དེ་དག་ནི་རིགས་པའི་གཏེར་ལས་གསུངས་པ་བཞིན་ཡིན་ལ།
དོན་འདིར་རིགས་པའི་དབང་ཕྱུག་ཆོས་ཀྱི་སེང་གེ་ཡང་བཞེད་པར་སྣང་སྟེ། རྣམ་ངེས་ཀྱི་རྣམ་བཤད་དེས་མཛད་པ་ལས། བྱས་པས་སྒྲ་རྟག་པར་སྒྲུབ་པ་ཡང༌། ངེས་པ་མཚན་ཉིད་དུ་མི་འདོད་པ་ནི་འགལ་བ་ཁོ་ནར་འདོད་ལ། ངེས་པ་མཚན་ཉིད་དུ་འདོད་པས་ནི། མ་ངེས་ན་གཞི་ལ་ཐེ་ཚོམ་ཟ་བའི་མ་ངེས་པ་དང༌། ངེས་ཀྱང་རྟག་པ་ལ་གསལ་ན་ཤེས་འདོད་མེད་པའི་མ་གྲུབ་པ་དང༌། མ་གསལ་ཡང་བྱས་པར་མ་ངེས་ན། ཐེ་ཚོམ་ཟ་བའི་མ་གྲུབ་པ་དང༌། བྱས་པར་ངེས་ཀྱང་མི་རྟག་པ་ལ་བྱས་པ་མ་མཐོང་ན།
གཉིས་ཀ་ལ་ཐེ་ཚོམ་ཟ་བ་དང༌། མཐོང་ཡང་དེ་དང་རང་བཞིན་འབྲེལ་པ་མ་གྲུབ་ན། ལྡོག་པ་མ་གྲུབ། རྗེས་འགྲོ་ལ་ཐེ་ཚོམ་ཟ་བ་དང༌། རང་བཞིན་འབྲེལ་པ་གྲུབ་ན་འགལ་བར་འདོད་པ་ཡིན་ནོ། ། བྱས་པས་སྒྲ་མི་རྟག་པར་སྒྲུབ་པ་ཡང་ངེས་པ་མཚན་ཉིད་དུ་མི་འདོད་པས། ཡང་དག་ཁོ་ནར་སྨྲ་ལ་ངེས་པ་མཚན་ཉིད་དུ་འདོད་པས་ནི། སྒྲ་མ་ངེས་ན། གཞི་ལ་ཐེ་ཚོམ་ཟ་བའི་མ་གྲུབ་པ་དང༌། ཐ་སྙད་ངེས་ཀྱང་མི་རྟག་པར་ངེས་ཟིན་ན་ཤེས་འདོད་མེད་པའི་མ་གྲུབ་པ་དང༌།
ངེས་མ་ཟིན་ཀྱང་བྱས་པར་མ་ངེས་ན་ཐེ་ཚོམ་ཟ་བའི་མ་གྲུབ་པ་དང༌། བྱས་པར་ངེས་ཀྱང་མི་རྟག་པ་ལ་མ་མཐོང་ན་གཉིས་ཀ་ལ་ཐེ་ཚོམ་ཟ་བ་དང༌། མཐོང་ཡང་རང་བཞིན་འབྲེལ་པ་མ་གྲུབ་ན། ལྡོག་པ་ལ་ཐེ་ཚོམ་ཟ་བ་དང༌། རང་བཞིན་འབྲེལ་པ་གྲུབ་ན་ཡང་དག་གོ་ཞེས་སོགས་རྒྱ་ཆེར་སྦྱར་ནས་གསུངས་སོ། ། དིང་སང་འདི་ན་ཕྱྭ་པའི་རྗེས་སུ་འཇུག་གོ་ཞེས་སྐད་ཀྱི་གཟེངས་བསྟོད་ནས་སྨྲ་ཞིང༌། དེའི་ལེགས་བཤད་ལས་ཕྱི་རོལ་དུ་གྱུར་པ་ཁོ་ནར་སྣང་ངོ༌། ། གསུམ་པ་མ་གྲུབ་པའི་གཏན་ཚིགས་ལ། མཚན་ཉིད། དེ་སྒྲུབ་ཀྱི་ཤེས་འདོད་ཆོས་ཅན་གྱི་སྟེང་དུ་ཡོད་པར་སྐབས་ཀྱི་རྒོལ་བའི་ཚད་མས་མ་གྲུབ་པའོ། །
དབྱེ་བ་ལ། རིགས་པའི་དབང་ཕྱུག་ཕྱྭ་པ་ནི་བདུན་དུ་གྲངས་ངེས་པར་མཛད་དེ། ཆོས་ཅན་གཏན་མེད་པ། ཆོས་ཅན་གྱི་ངོ་བོ་ལ་ཐེ་ཚོམ་ཟ་བ། སྒྲ་མཉན་བྱར་སྒྲུབ་པ་ལྟ་བུ་ཤེས་འདོད་མེད་པ། རྟགས་ཀྱི་ངོ་བོ་མེད་པ། ཡོད་ཀྱང་རྩོད་གཞིའི་སྟེང་དུ་མེད་པ། རྩོད་གཞི་དང་རྟགས་ཐ་དད་མེད་པ། རྟགས་ཀྱི་ངོ་བོ་ལ་ཐེ་ཚོམ་ཟ་བ་དང་བདུན་དུ་ངེས་ལ། ཆོས་རྟགས་ཐ་དད་མེད་པ།
གཞི་རྟགས་ཐ་དད་མེད་པ། གཞི་ཆོས་ཐ་དད་མེད་པ། གཏན་ཚིགས་ཀྱི་ཕྱོགས་གཅིག་མེད་པ་སོགས་ཀྱང་དེར་མ་འདུས་པ་མེད་ཅེས་བཞེད། རིགས་གཏེར་ལས་ནི། ཕྱོགས་ཆོས་དོན་ལ་མ་གྲུབ་པ། བློ་ངོ་ལ་མ་གྲུབ་པ། རྒོལ་བ་ལ་ལྟོས་ཏེ་མ་གྲུབ་པ་དང་གསུམ། དང་པོ་ལ་ཆོས་ཅན་གྱི་ངོ་བོ་མ་གྲུབ་པ། རྟགས་ཀྱི་ངོ་བོ་མ་གྲུབ་པ། དེའི་ཕྱོགས་རེ་ལ་མ་གྲུབ་པའོ། །
དང་པོ་ལ། ཆོས་ཅན་གྱི་ངོ་བོ་མི་སྲིད་ནས་མ་གྲུབ་པ་དང༌། སྲིད་ཀྱང་རྩོད་གཞིར་མ་གྲུབ་པ་གཉིས། རྟགས་ཀྱི་ངོ་བོ་མ་གྲུབ་པ་ལ། རྟགས་ཀྱི་ངོ་བོ་མི་སྲིད་ནས་མ་གྲུབ་པ་དང༌། སྲིད་ཀྱང་ཤེས་འདོད་དང་མ་འབྲེལ་བ་གཉིས། གཉིས་པ་ལ། ངོ་བོ་མིན་ནས་མ་གྲུབ་པ་དང༌། ལྡོག་པ་ཐ་དད་མེད་ནས་མ་གྲུབ་པ་གཉིས། གཞི་རྟགས་ཐ་དད་མེད་ནས་མ་གྲུབ་པ་དང༌།
ཆོས་རྟགས་ཐ་དད་མེད་ནས་མ་གྲུབ་པ་གཉིས་སོ། ། ཕྱོགས་རེ་ལ་མ་གྲུབ་པ་ལ། རྟགས་ཀྱི་ཕྱོགས་གཅིག་ཆོས་ཅན་ལ་མེད་པ་དང༌། རྟགས་ཆོས་ཅན་གྱི་ཕྱོགས་གཅིག་ལ་མེད་པའོ། ། ཆོས་ཅན་གྱི་ངོ་བོ་ལ་ཐེ་ཚོམ་ཟ་བ་དང༌། རྟགས་ཀྱི་ངོ་བོ་ལ་ཐེ་ཚོམ་ཟ་བ་དང༌། དེ་གཉིས་ཀྱི་འབྲེལ་པ་ལ་ཐེ་ཚོམ་ཟ་བ་དང་གསུམ། རྒོལ་བ་ལ་ལྟོས་ཏེ་མ་གྲུབ་ལ། སྔར་རྒོལ་ལ་མ་གྲུབ་པ་དང༌། ཕྱིར་རྒོལ་ལ་མ་གྲུབ་པ་གཉིས་ཏེ་བཅུ་གཉིས་མཛད་དོ། །
དཔེར་བརྗོད་ནི་རྟོགས་སླ་བའི་ཕྱིར་མ་བྲིས་སོ། ། འགའ་ཞིག་གཞི་ཆོས་ཐ་དད་མེད་པའི་མ་གྲུབ་པ་ཞེས་ཀྱང་མཛད་མོད། ཁོ་བོ་ནི། མི་རྟག་པ་ཆོས་ཅན། མི་རྟག་སྟེ། བྱས་པའི་ཕྱིར་ཞེས་པ་ལ་ཕྱོགས་ཆོས་ཤིན་ཏུ་ཡང་གྲུབ་པར་སེམས་ཏེ། གཞུང་དུ་ཤེས་བྱ་དང༌། ཤེས་བྱེད་ཐ་དད་མེད་པ་ལ་ཕྱོགས་ཆོས་བཀག་ཀྱང༌། འདི་ལ་ཕྱོགས་ཆོས་བཀག་པ་མེད་པའི་ཕྱིར་དང༌། མཚོན་བྱ་མཚོན་བྱར་མཚོན་པའི་མཚོན་སྦྱོར་ཡང་དག་སྲིད་པ་བཞིན་ནོ་སྙམ་མོ། །
གསུམ་པ་དེ་དག་གི་ངེས་པ་བཤད་པ་ལ་གསུམ་སྟེ། མཚན་ཉིད་ཀྱི་གྲངས་ངེས་བསམ་པ། མཚན་གཞིའི་ནུས་པ་ངེས་པ་བསམ་པ། མཚོན་བྱའི་རྟེན་ངེས་པ་བསམ་པའོ། ། དང་པོ་ནི། སྤྱིར་རྟགས་སུ་བཀོད་པ་ལ། རྟགས་རྩོད་གཞིའི་སྟེང་དུ་གྲུབ་པ་དང༌། མ་གྲུབ་པ་གཉིས་སུ་ངེས། ཕྱི་མ་ནི་མ་གྲུབ་པའི་གཏན་ཚིགས་སུ་ངེས། དང་པོ་ལ།
ཕྱོགས་གཉིས་ཀ་རྒོལ་བའི་ཚད་མས་མ་མཐོང་བ་དང༌། མི་མཐུན་ཕྱོགས་ལ་མཐོང༌། མཐུན་ཕྱོགས་ལ་མ་མཐོང་བ་གཉིས་སོ། ། དང་པོ་ལ་མི་མཐུན་ཕྱོགས་ལ་མེད་པར་ཚད་མས་མཐོང་བ་དང༌། མེད་པར་ཡང་མ་མཐོང་ཡོད་པར་ཡང་མ་མཐོང་བ་གཉིས། དང་པོ་ནི། རྟགས་ཡང་དག་ཏུ་ངེས། གཉིས་པ་ཡང་དག་ལྷག་ལྡན་དུ་ངེས། གཉིས་པ་ལའང༌། མཐུན་ཕྱོགས་ལ་མེད་པར་མཐོང་བ་དང༌།
དེར་མ་མཐོང་ཞིང་ཡོད་པར་ཡང་མ་མཐོང་བ་གཉིས། དང་པོ་ནི། འགལ་བའི་གཏན་ཚིགས། གཉིས་པ་ནི་འགལ་བ་ལྷག་ལྡན་དུ་ངེས་སོ། ། དེ་ནི་རགས་པ་ཡིན་ལ། གསལ་པའི་དབྱེ་བ་སོ་སོ་ལ་ཡང་ཞིབ་མོར་རིགས་པས་དཔགས་ཏེ་མཚན་ཉིད་ཀྱི་ངེས་པ་ཁོང་དུ་ཆུད་པར་བྱའོ། ། དེ་སྐད་དུ། མཐའ་གཞན་འགོག་པའི་རིགས་པ་ཡིས། ། རྟགས་སུ་བཀོད་པ་བཞི་རུ་ངེས། ། ཞེས་སོགས་སོ། །
གཉིས་པ་མཚན་གཞིའི་ནུས་པ་ངེས་པ་ནི། མ་གྲུབ་པའི་རྟགས་ཀྱིས་ནི། རྩོད་གཞིའི་སྟེང་དུ་སྒྲུབ་བྱ་ལ་ངེས་པ་དང༌། ཐེ་ཚོམ་གང་ཡང་མི་བསྐྱེད་དོ། ། མ་ངེས་པའི་རྟགས་ཀྱིས་སྒྲུབ་བྱ་ལ་ཐེ་ཚོམ་བསྐྱེད་པ་ཡིན་ནོ། ། འགལ་བའི་རྟགས་ཀྱི་བསྒྲུབ་བྱ་ལས་བཟློག་པ་ལ་ངེས་པ་བསྐྱེད་པར་བྱེད་དོ། ། རྟགས་ཡང་དག་གིས་ནི་བསྒྲུབ་བྱ་ལ་ངེས་པ་བསྐྱེད་པར་བྱེད་དོ། ། དེ་སྐད་དུ་ཡང༌། ཕྱོགས་ལ་མཐུ་མེད་སོམ་ཉིད་དང༌། ། མི་འདོད་འདོད་པའི་ངེས་སྒྲུབ་བྱེད། །
ཅེས་གསུངས་སོ། ། དེ་ཉིད་ལ་དགོངས་ནས། རྟགས་སུ་བཀོད་པ་བཞི་པོ་ལ། ། ནུས་པ་དེ་ཡང་རྣམ་བཞི་ཡོད། ། ཅེས་གསུངས་སོ། ། ཅི་སྟེ་འགལ་བའི་རྟགས་ལ་བརྟེན་ནས་ལོག་རྟོག་སྐྱེ་བར་རིགས་ཀྱི། ཡང་དག་གི་བསྒྲུབ་བྱ་ལ་ངེས་པ་ཇི་ལྟར་སྐྱེད་སྙམ་ན། ཕྱིར་རྒོལ་བས་བབ་ཅོལ་དུ་སྒྲ་རྟག་པར་སྒྲུབ་པ་ལ་བྱས་པ་རྟགས་སུ་བཀོད་པ་ན། སྔར་རྒོལ་གྱིས་དེ་ལ་འགལ་བར་བརྗོད་པས་རྟོགས་པ་སྐྱེ་བ་ཡིན་ནོ། ། ཞེས་སྨྲ་བའི་སེང་གེ་དར་འབག་པ་གསུང་ངོ༌། །
འོན་ཀྱང་འགལ་རྟགས་བརྗོད་པའི་བྱེད་པས་ཡང་དག་གི་བསྒྲུབ་བྱ་ལ་རྟོགས་པ་བསྐྱེད་པ་མིན་ཀྱང་སྤྱིར་རིགས་ནས་གསུངས་པ་དེས། སྒྲ་མི་རྟག་པ་ལ་རྟོགས་པ་སྐྱེད་བྱེད་དུ་འཇུག་པས་སྒྲ་རྟག་པར་སྒྲུབ་པའི་འགལ་རྟགས་སུ་བཞག་པ་ཡིན་ནོ། ། གསུམ་པ་མཚོན་བྱའི་རྟེན་ངེས་པ་ལ། ལོ་ཙྭ་བ་ཆེན་པོ་དང་ཇོ་བཙུན་ལ་སོགས་པ་ནི། རྟགས་ཡང་དག་ཡིན་པ་ལ་ཚུལ་གསུམ་ངེས་རུང་ཙམ་གྱིས་ཆོག་པ་ཡིན་ནོ་ཞེས་གསུང་ཞིང༌། ཆོས་ཀྱི་སེང་གེ་དང༌། རིགས་གཏེར་མཛད་པ་ནི། ངེས་པ་མཚན་ཉིད་དུ་དགོས་པར་བཞེད་དོ། ། སྨྲ་བའི་སེང་གེ་དར་འབག་པ་ནི། བསྒྲུབ་བྱ་དངོས་སུ་སྒྲུབ་པ་ལ་ཚུལ་གསུམ་ངེས་དགོས་ལ།
བསྒྲུབ་བྱ་སྒྲུབ་ནུས་པ་ཙམ་ལ་ནི་ཚུལ་གསུམ་ངེས་རུང་གིས་ཆོག་པ་ཡིན་ནོ་ཞེས་གསུང་ངོ༌། ། ཡིད་འོང་རྟགས་ཀྱི་རི་མོ་ཡ་མཚན་ཅན། ། གསལ་བར་འཆར་བའི་བློ་མཚོའི་མེ་ལོང་ནི། ། ལ་ལའི་མགྲིན་པར་ཐོགས་པ་འགའ་ཡོད་ན། ། ངོ་མཚར་ལེགས་བཤད་ལྟད་མོ་འདི་ལོངས་ཤིག ། ཅེས་ཉེ་བར་སྦྱར་བ་ཡིན་ནོ།། ༈ །།ཆོས་ཀྱི་དེ་ཉིད་ལེགས་གཟིགས་ཤིང༌། ། རྟག་པར་གཞན་ལ་ཕན་དགོངས་པས། རིགས་ཤིང་གྲོལ་བར་སྟོན་མཛད་པ། ། དཔལ་ལྡན་གྲགས་པའི་ཞབས་དེར་དད། །
འདི་ན་ཁྱོད་གཞུང་འཛིན་རློམ་འགའ། ཁྱོད་ཀྱི་གཞུང་ལས་ཕྱིར་ཕྱོགས་པའི། ། ལོག་པའི་རྟོག་གེས་རབ་བསླུས་ནས། ། ཁྱོད་ཀྱི་རིང་ལུགས་མཐོང་མ་ནུས། ། དེ་ཕྱིར་འདི་ན་འཆད་རྣམས་ཀྱི། ། རྗེས་འབྲང་མིན་པར་རང་བློ་ཡིས། ། རྣམ་པར་དཔྱད་གང་ཁྱོད་གཞུང་གིས། ། དགོངས་པར་འཆད་ལ་སྤྲོ་བ་སྐྱེས། ། དེ་ལྟར་མཆོད་པར་བརྗོད་ཅིང་རྩོམ་པའི་རྒྱུ་བསྟན་ནས། ད་ནི་གོང་དུ་བཤད་པའི་ཚུལ་གསུམ་པ་ཅན་གྱི་གཏན་ཚིགས་བསྟན་བྱའི་གཙོ་བོར་བྱས་ནས་གཞན་རྗེས་སུ་འཛིན་པའི་ངག་ལ་གཉིས་ཏེ།
རྒོལ་བ་ཐེ་ཚོམ་ཅན་རྗེས་སུ་འཛིན་པའི་ཡན་ལག་སྒྲུབ་པའི་ངག་དང༌། ལོག་རྟོག་ཅན་ཚར་གཅོད་པའི་ཡན་ལག་ཐལ་འགྱུར་གྱི་ངག་གོ ། ལོག་རྟོག་དང་ཐེ་ཚོམ་འགལ་བ་ནི་མིན་ཏེ། ལྐོག་གྱུར་གྱི་དོན་ཕྱིན་ཅི་ལོག་ཏུ་འཛིན་པའི་བློ་ཡིན་ན་ཐེ་ཚོམ་ཡིན་དགོས་པའི་ཕྱིར། དེ་ལྟར་གཉིས་ལས་དང་པོ་འཆད་པ་ལ། སྒྲུབ་པ་ཡང་དག་དང༌། ལྟར་སྣང་ངོ༌། ། དང་པོ་ལ་མཚན་ཉིད་མཚོན་བྱའི་སྒྲ་བཤད་པ། མཚན་གཞིའི་དབྱེ་བ། རྣམ་བཞག་གཏན་ལ་བབ་པ་དང་བཞིས་བཤད་པར་བྱའོ། །
དང་པོ་ནི། ཚད་མའི་མདོར། གཞན་དོན་རྗེས་སུ་དཔག་པ་ནི། ། རང་གི་མཐོང་དོན་རབ་གསལ་བྱེད། ། ཅེས་གསུངས། འདི་ལ། ཆོས་ཀྱི་སྤྱན་ལྡན་ལོ་ཙྭ་བ་ནི། གསལ་བྱེད་ཅེས་པས་ངོ་བོའི་ཁྱད་པར་བསྟན། རབ་ཅེས་པས་བྱེད་པའི་ཁྱད་པར་བསྟན། དེའི་རྒྱུ་མཚན་ཡང༌།
བསྒྲུབ་བྱ་ལ་དམིགས་པའི་རྗེས་དཔག་སྐྱེད་བྱེད་དུ་བསྟན་པའི་ཕྱིར། དོན་ཞེས་པས་བརྗོད་བྱའི་ཁྱད་པར་བསྟན། རང་གི་མཐོང་བ་ཞེས་པས་ཀུན་སློང་གི་ཁྱད་པར་བསྟན། ཞེས་གསུང༌། རིགས་པའི་དབང་ཕྱུག་ཆོས་ཀྱི་སེང་གེ་ན་རེ། རབ་ཅེས་པ་གསལ་བྱེད་ཀྱི་ཁྱད་པར་མིན་པར་ཐལ། གསལ་བྱེད་ཅེས་པ་རྟགས་གསལ་བར་བྱེད་པ་ཡིན་ལ། རབ་ཅེས་པ་བསྒྲུབ་བྱ་ལ་རྨོངས་པ་གཅོད་བྱེད་ཡིན་པས་བརྗོད་བྱ་འགལ་བ་ལ་འཇུག་པའི་ཕྱིར་ཞེས་སྐྱོན་བརྗོད་ནས། དོན་ཞེས་པ་ཚུལ་གསུམ་ལ་ཟེར་ལ། མཐོང་བ་ཞེས་པ་ནི།
ཚུལ་གསུམ་པོ་དེ་ཡང་རྒོལ་བའི་ཚད་མས་ངེས་པ་ལ་བྱ་ལ། རབ་གསལ་ཞེས་པ་དོན་དེ་ཉིད་རྒོལ་བ་གཞན་ལ་མི་བསླུ་བའི་ཡུལ་དུ་གྲུབ་པར་སྟོན་པའོ་ཞེས་གསུང་ངོ༌། ། རིགས་གཏེར་མཛད་པའི་ལུགས་འཆད་པ་ལ་གཞན་གྱི་འཆད་ཚུལ་མི་འཐད་པ་དང༌། རང་གི་ལུགས་སོ། ། དང་པོ་ནི། ཁ་ཅིག་ན་རེ། ཚད་མ་རིགས་པའི་གཏེར་ལས། བློ་དོན་སྒྲའི་སྐྱོན་གསུམ་སེལ་བའི་དབང་དུ་བྱས་ནས་མཐོང་དོན་རབ་གསལ་ཞེས་བྱ་བའི་ཚིག་གསུམ་པོ་གསུངས་པར་བཞེད་པས། དེ་ལྟར་རིགས་སོ་ཞེས་ཟེར་བ་དག་སྣང་མོད། ཚད་མ་རིགས་པའི་གཏེར་དུ་དེ་ལྟར་གསུངས་པ་མེད་ཅིང༌།
མཚན་ཉིད་ཀྱི་ཟུར་གསུམ་པོ་དེས་སྐྱོན་གསུམ་སེལ་ཚུལ། སོ་སོ་བ་དེ་ལྟར་ངེས་པ་མིན་ཏེ། རང་གི་མཐོང་བ་ཞེས་པས་སྒྲུབ་ངག་ཏུ་འཇོག་པ་ལ་གེགས་སུ་གྱུར་པའི་བློ་སྐྱོན་མ་ལུས་པ་སེལ་བར་མ་ནུས་པའི་ཕྱིར་དང༌། དོན་ཞེས་པས་དེའི་དོན་སྐྱོན་མཐའ་དག་སེལ་བར་མི་ནུས་པའི་ཕྱིར་དང༌། རབ་གསལ་བྱེད་ཅེས་པའང་སྒྲ་སྐྱོན་ཁོ་ན་སེལ་བྱེད་དུ་མ་ངེས་ཤིང༌། དེས་སེལ་བར་མི་ནུས་པའི་སྒྲ་སྐྱོན་འགའ་ཞིག་དམིགས་པའི་ཕྱིར། དེ་ཡང་འདི་ལྟར། རང་གི་མཐོང་བ་ཞེས་པས་ཚུལ་གསུམ་སྒྲུབ་ངག་འགོད་མཁན་གྱི་རྒོལ་བ་རང་གི་ཚད་མས་མི་ཤེས་པའི་དུས་ཀྱི་ངག་ཐམས་ཅད་གཞན་དོན་རྗེས་དཔག་ཡིན་པ་སེལ་ནུས་ཀྱང༌། ཚུལ་གསུམ་རྒོལ་བ་གཞན་གྱིས་མི་ཤེས་པའི་དུས་དེར་བཀོད་པའི་ངག་གཞན་དོན་རྗེས་དཔག་ཡིན་པ་སེལ་མི་ནུས་པའི་ཕྱིར་ཏེ། དེ་འདྲ་དེ་ནི་རབ་གསལ་བྱེད་ཅེས་པའི་ཚིག་ལ་བརྟེན་ནས་སེལ་དགོས་པའི་ཕྱིར།
དེ་དགོས་པ་ཡིན་ཏེ། འདིར་རབ་གསལ་ཞེས་པའི་དོན་ནི། རྒོལ་བས་ཚུལ་གསུམ་པ་ཅན་གྱི་ངག་བརྗོད་པ་ལས་ཚུལ་གསུམ་རྒོལ་བ་གཞན་གྱི་དྲན་ལམ་དུ་གསལ་བར་འཕངས་པ་ལ་བྱ་དགོས་ལ། དེ་ཡང་ཚུལ་གསུམ་རྒོལ་བ་གཞན་གྱི་ཚད་མས་ཤེས་པ་སྔོན་དུ་སོང་བ་ལ་རག་ལས་པའི་ཕྱིར། རྩ་བའི་རྟགས་གཉིས་པའང་གྲུབ་ཏེ། དོན་ཞེས་པས་ཕྱོགས་ཚིག་སྒྲུབ་ངག་གི་ཡན་ལག་ཡིན་པ་སེལ་མི་ནུས་པའི་ཕྱིར་དང༌། ཉེར་སྦྱོར་དང༌། མཇུག་བསྡུད་རྣམས་ཀྱང༌། སྒྲུབ་ངག་གི་བརྗོད་བྱར་འཇོག་པ་སེལ་མི་ནུས་པའི་ཕྱིར་དང༌། རྩ་བའི་རྟགས་གསུམ་པའང་གྲུབ་སྟེ།
ལུས་ཀྱིས་བརྡ་བྱས་པ་ཙམ་ལས་ཕྱིར་རྒོལ་གྱི་རྒྱུད་ལ་ཚུལ་གསུམ་དྲན་ལམ་དུ་འཕེན་པར་ནུས་པ་ཞིག་ཡོད་ལ། དེ་ལ་ཡང་རབ་ཏུ་གསལ་བ་ཞེས་བྱ་བའི་ཁྱད་པར་འདི་དང་ལྡན་པའི་ཕྱིར་ཏེ། མེ་དུའི་འབྲེལ་པ་ཤེས་པའི་རྒོལ་བའི་ངོར། ལག་པའི་བརྡས་དུ་བ་བསྟེན་པ་ཙམ་གྱིས་རྒོལ་བས་དུ་བའི་རྟགས་ཀྱིས་ལ་མེ་ལྡན་དུ་སྒྲུབ་པའི་ཚུལ་གསུམ་དྲན་ལམ་དུ་འཕེན་པར་ནུས་པ་མཐོང་བའི་ཕྱིར། དེ་ནི་དེས་སེལ་བར་མ་ནུས་པའི་སྒྲ་སྐྱོན་ནོ། དེ་ལྟར་གཞན་གྱི་འདོད་པ་སུན་ཕྱུང་ནས། གཉིས་པ་རང་གི་འདོད་པ་ནི། རང་གི་མཐོང་བ་ཞེས་པ་དང༌། དོན་ཞེས་པ་གཉིས་ནི་སྒྲུབ་ངག་ཡང་དག་གི་དངོས་ཀྱི་རིགས་མི་མཐུན་སེལ་བྱེད་མ་ཡིན་གྱི། སྒྲུབ་ངག་ཡང་དག་གི་དངོས་ཤུགས་ཅི་རིགས་ལ་འཕངས་པའི་གཏན་ཚིགས་དེ་གཏན་ཚིགས་ཡང་དག་ཡིན་པ་གཅིག་དགོས་སོ་ཞེས་ཤེས་པར་བྱ་བའི་ཆེད་ཡིན་ཏེ།
དེ་སྐད་དུ། དེ་སྤང་ཕྱིར་བདག་མཐོང་བའི་ཚིག ། ཅེས་དང༌། དོན་སྨོས་དེ་ནི་སྒྲ་དང༌། ཞེས་དང༌། དོན་ལས་དོན་ནི་སྒྲུབ་ཕྱིར་རོ། ། ཞེས་གསུངས་པ་ལྟར་རོ། ། དེ་ལྟར་ན་འདི་གཉིས་ཀྱི་དོན་ནི། གཞན་དོན་རྗེས་དཔག་ཡིན་ན། ཚུལ་གསུམ་པ་ཅན་གྱི་གཏན་ཚིགས་བརྗོད་བྱར་བྱ་དགོས་སོ་ཞེས་དང༌།
དེ་ཡིན་ན། དེའི་དེར་གྱུར་པའི་ཚུལ་གསུམ་པོ་དེ་རྒོལ་བ་རང་གི་ཚད་མས་ཤེས་པ་གཅིག་དགོས་སོ་ཞེས་ཤེས་པར་བྱ་བའི་ཕྱིར་ཡིན་ནོ། ། ཕྱི་རབས་པ་གང་དག མཐོང་བ་ཞེས་པའི་ཚིག་སྨོས་པ་ཆོས་ཅན། དགོས་པ་ཡོད་དེ། ཕྱོགས་ཆོས་སྔ་རྒོལ་གྱིས་ཚད་མས་མ་གྲུབ་པའི་རྟགས་ཡང་དག་ཡོད་པ་སྤང་བར་བྱ་བའི་ཆེད་ཡིན་པའི་ཕྱིར། ཞེས་དང༌། ཡང་དེའི་མཚན་ཉིད་འཆད་པའི་ཟུར་དུ་དོན་ཞེས་སྨོས་པ་ཆོས་ཅན། དགོས་པ་ཡོད་དེ། རྟག་པར་ལུང་ལས་བཤད་པ་སོགས་སྒྲ་རྟག་པར་སྒྲུབ་པའི་རྟགས་ཡང་དག་ཡིན་པ་སྤང་བར་བྱ་བའི་ཆེད་ཡིན་པའི་ཕྱིར།
ཞེས་ཟེར་བ་དེ་དག་གིས་ནི། ལེགས་པར་མ་ཤེས་པ་ཡིན་ཏེ། དེ་ལྟ་ན། གཞན་དོན་རྗེས་དཔག་གི་མཚན་ཉིད་ཀྱི་ཟུར་སོ་སོ་པ་འཆད་པའི་ཚིག་གཉིས་པོ་དེ་གཏན་ཚིགས་ཡང་དག་གི་རིགས་མི་མཐུན་སེལ་བྱེད་དུ་ཧ་ཅང་ཐལ་བའི་ཕྱིར་དང༌། གཏན་ཚིགས་ཡང་དག་གི་རིགས་མི་མཐུན་མཐའ་དག་ནི། དེའི་མཚན་ཉིད་དུ་བཤད་པའི་ཚུལ་གསུམ་པོ་ཉིད་ཀྱིས་བསལ་ཟིན་པའི་ཕྱིར་ཏེ། སྔ་མ་ནི་ཕྱོགས་ཆོས་ཀྱི་མཚན་ཉིད་ཀྱི་ཟུར་ངེས་པ་ཞེས་པའི་ཚིག་གིས་བསལ་ཟིན་ལ། གཉིས་པ་ནི། མཐུན་ཕྱོགས་ཁོ་ན་ལ་ཡོད་པ་ཞེས་པས་བསལ་ཟིན་པའི་ཕྱིར་རོ། ། དེ་ལྟར་བྱས་པ་ན།
རྗོད་བྱེད་སྒྲུབ་ངག་ཉིད་ཀྱི་རིགས་མི་མཐུན་མཐའ་དག་ནི། རབ་གསལ་བྱེད་ཅེས་པའི་ཚིག་གིས་སེལ་པར་བྱེད་པ་ཡིན་ཏེ། རྣམ་པར་ངེས་པ་ལས། ཚུལ་གསུམ་པའི་རྟགས་སྟོན་པར་བྱེད་པ་ནི་གཞན་གྱི་དོན་གྱི་རྗེས་སུ་དཔག་པ་སྟེ། ཞེས་གསུངས་པས་སོ། ། འདིར་འགྲེལ་པ་བྱེད་པ་དག་གིས་ནི། རབ་ཅེས་པ་ལ་འབྲུ་མ་གཉེར་ལ། བོད་ཕྱི་རབས་པ་ཕལ་ཆེར་ནི། རབ་ཏུ་གསལ་བྱེད་ཅེས་པར་འཆད་ལ། ཕྱཱ་རྔོག་གཉིས་ཀྱིས་རབ་ཅེས་པ་བསྒྲུབ་བྱ་ལ་འཆད་དོ། །
གཞན་དོན་རྗེས་སུ་དཔག་པའི་རིགས་མི་མཐུན་ནི་གསུམ་སྟེ། དོན་སྐྱོན་དང༌། བློ་སྐྱོན་དང༌། སྒྲ་སྐྱོན་ནོ། ། དེ་སྐད་དུ་ཡང༌། དོན་བློ་སྒྲ་ཡི་དབྱེ་བ་ཡིས། ། ལྟར་སྣང་དེ་ཡང་རྣམ་པ་གསུམ། ། ཞེས་གསུངས་སོ། ། དེ་ལས་དོན་གྱི་སྐྱོན་ནི། རྒོལ་བས་ཚུལ་གསུམ་མི་ཤེས་བཞིན་དུ་བརྗོད་པའམ།
ཤེས་བཞིན་དུ་མ་ཚང་བར་བརྗོད་པའམ། ལྷག་པོར་བརྗོད་པའམ། དམ་བཅའ་དང་མཇུག་བསྡུད་བརྗོད་པ་ལྟ་བུའོ། ། འདིར་ཚུལ་གསུམ་མ་ཚང་བ་ནི་སྒྲུབ་ངག་གི་སྐྱོན་མིན་ཏེ། དེའི་བརྗོད་བྱར་གྱུར་པའི་རྟགས་ཀྱི་སྐྱོན་ཡིན་པའི་ཕྱིར། བློའི་སྐྱོན་ནི། སྒྲུབ་ངག་ཡང་དག་དང༌། ལྟར་སྣང་གི་མཚན་ཉིད་དང༌། རྣམ་པར་དབྱེ་བ་མི་ཤེས་ཤིང༌། དེའི་བརྗོད་བྱ་གཏན་ཚིགས་ཀྱི་མཚན་ཉིད་དང༌།
རྣམ་པར་དབྱེ་བ་ཤེས་ནས་གང་བྱས་ན་མི་རྟག་པས་ཁྱབ། དཔེར་ན་བུམ་པ་བཞིན། སྒྲ་ཡང་བྱས་སོ་ཞེས་བཀོད་པ་ལྟ་བུའོ། ། དེ་དེར་སྒྲུབ་པ་ནི། གང་རང་གི་མཚན་ཉིད་མི་ཤེས་བཞིན་དུ་བཀོད་པའི་སྒྲུབ་ངག་ཡིན་ན། སྒྲུབ་ངག་ལྟར་སྣང་བ་ཡིན་པས་ཁྱབ་སྟེ། དཔེར་ན་གང་རང་གི་མཚན་ཉིད་མི་ཤེས་བཞིན་དུ་བཀོད་པའི་གཏན་ཚིགས་ཡིན་ན། བློ་སྐྱོན་ཅན་གྱི་གཏན་ཚིགས་ལྟར་སྣང་ཡིན་དགོས་པ་བཞིན་ནོ། ། གསུམ་པ་སྒྲ་སྐྱོན་ནི། ངག་མི་གསལ་བར་བརྗོད་པ་དང༌།
ངག་འཕྲོ་ཅན་དུ་བརྗོད་པ་དང༌། རྣམ་དབྱེ་གསུམ་པ་དང་ལྔ་པ་སྦྱར་ནས་བརྗོད་པ་ལྟ་བུ་ཡིན་ལ། དེ་ལྟ་ན་ཡང་རྣམ་དབྱེ་གསུམ་པ་སྦྱར་བ་ནི། གཏན་ཚིགས་ཐིགས་པ་ན་ཡང་སྣང་བས། ཅུང་ཟད་རྣམ་པར་དཔྱད་དགོས་སོ། ། དེ་ལྟར་སྐྱོན་གསུམ་པོ་དེ་དག་ཐམས་ཅད་རབ་གསལ་བྱེད་ཅེས་པའི་ཚིག་གིས་སེལ་ནུས་པ་ཡིན་ཏེ། སྐྱོན་དེ་གསུམ་གང་རུང་དང་ལྡན་ན། ཚུལ་གསུམ་རྒོལ་བའི་དྲན་ལམ་དུ་གསལ་བར་འཕེན་མི་ནུས་པའི་ཕྱིར་རོ། ། འདིར་ཚུལ་གསུམ་རྒོལ་བའི་ཚད་མས་མི་ཤེས་པ་རྗོད་བྱེད་སྒྲུབ་ངག་གི་བློ་སྐྱོན་དུ་འཆད་པ་རིགས་པའི་གཏེར་གྱི་དགོངས་པ་མིན་ཏེ། དེ་ནི་བརྗོད་བྱ་གཏན་ཚིགས་ཀྱི་བློ་སྐྱོན་ཡིན་པའི་ཕྱིར།
དེ་ལྟར་ན། དོན་ཞེས་པས་ངག་དེའི་བསྟན་བྱའི་གཙོ་བོར་གྱུར་པའི་རྟགས་དེ་ལ་ཚུལ་གསུམ་ཚང་དགོས་པར་བསྟན། རང་གིས་མཐོང་བ་ཞེས་པས་དོན་དེ་ཉིད་རྒོལ་བ་རང་གི་ཚད་མས་མཐོང་དགོས་པར་བསྟན། རབ་གསལ་བྱེད་ཅེས་པས་ཚུལ་གསུམ་པ་ཅན་གྱི་གཏན་ཚིགས་བརྗོད་བྱར་བྱས་པའི་ངག་དེས་གསུམ་པོ་དེ་ཉིད་རྒོལ་བ་གཞན་གྱི་དྲན་ལམ་དུ་འཕངས་པར་བསྟན་པ་ཡིན་ནོ། ། དེ་ཡང་རབ་གསལ། ཅེས་པ་ནི་རྒོལ་བ་གཞན་གྱི་བློ་ལ་བལྟོས་པའི་ཁྱད་པར་ཡིན་ལ། བྱེད་ཅེས་པས་རྗོད་བྱེད་ངག་གི་རང་བཞིན་དེ་བསྟན་པ་ཡིན་ནོ། ། དེ་ལྟར་མཚན་ཉིད་ཀྱི་དགོས་པའི་ཁྱད་པར་སོ་སོ་བསྟན་ཟིན་ནས། དགོས་པ་དེ་དང་ལྡན་པའི་མཚན་ཉིད་འཆད་པ་ལ། གཞན་གྱི་ལུགས་མི་འཐད་པ་དང༌།
རང་གི་ལུགས་བཞག་པའོ། ། དང་པོ་ནི། བོད་ཕྱི་མ་དག་ན་རེ། སྔ་རྒོལ་རང་གི་ཚད་མས་མཐོང་བའི་ཚུལ་གསུམ། ཞེས་ཟེར་བ་ནི་མི་འཐད་དེ། ལུང་མེད་པ་དང༌། རིགས་པ་དང་འགལ་བའི་ཕྱིར། དང་པོ་ནི། རང་གི་མཐོང་དོན་ཞེས་པའི་སྐབས་ནས་བསྟན་པའི་རང་དེ། སྔ་རྒོལ་ལ་བྱེད་པ་ལ་ནི་ཚད་ལྡན་གྱི་གཞུང་འགྲེལ་གང་གི་ཡང་ཁུངས་མེད་པའི་ཕྱིར།
གཉིས་པ་ནི། སྒྲུབ་པའི་ཐལ་འགྱུར་ཆོས་གསུམ་ཚང་བ་འགོད་མཁན་གྱི་རྒོལ་བ་དེ་སྔ་རྒོལ་དུ་ཧ་ཅང་ཐལ་བའི་ཕྱིར་རོ། ། ཡང་ཁ་ཅིག ཡན་ལག་གཉིས་ལྡན་གྱི་ངག་ཅེས་སྦྱོར་བ་མི་འཐད་དེ། ཚུལ་གསུམ་རྒོལ་བ་གཞན་ལ་སྟོན་ཞེས་པ་དང་སྒྲ་བཟློས་པའི་ཕྱིར་རོ། ། ཡང་ཁ་ཅིག་རྟགས་ཚིགས་རྣམ་དག་ཅེས་སྦྱོར་བ་ཡང་མི་འཐད་དེ། དེ་དང༌། སྒྲུབ་ངག་ཡང་དག་གཉིས་ལ་ངེས་དཀའ་སླའི་ཁྱད་པར་མེད་པའི་ཕྱིར་དང༌། གལ་ཏེ་ཡོད་དུ་ཆུག་ན་ཡང༌། དེ་རྐྱང་པས་ཆོག་པས་རང་གི་མཐོང་དོན་ལ་སོགས་པ་གཞུང་ལས་གསུངས་པའི་མཚན་ཉིད་ཀྱི་ཟུར་ཡིན་ངོ་ཤེས་པ་རྣམས་འདོར་དགོས་པར་འགྱུར་བས་སོ། །
ཡང་སྒྲུབ་ངག་གཅིག་རྐྱང་འདོད་པར་རློམ་པ་ལ་ལ་དག ཚུལ་གསུམ་གང་རུང་སྟོན་པ་ཞེས་ཟེར་བ་ནི། རང་གང་གི་རྗེས་སུ་འབྲང་བ་དེའི་ལུགས་གསལ་བར་མ་ངེས་པ་ཡིན་ཏེ། རྒྱན་མཛད་པ་དང༌། སློབ་དཔོན་ཕྱཱ་པ་ལ་སོགས་པ་ཕྱོགས་ཆོས་རྐྱང་པ་དང༌། ཁྱབ་པ་རྐྱང་པ་ཅན་གྱི་གཞན་དོན་རྗེས་དཔག་བཞེད་པར་ཁྱོད་རང་གི་རློམ་པ་དེ་དག་གི་ལུགས་ལ་ཡང་སྒྲ་བྱས་ཞེས་བརྗོད་པའི་ངག་དང༌། ཁྱབ་པ་རྐྱང་པ་བརྗོད་པའི་ངག་དེ་ཡང་རྒོལ་བ་རང་གིས་མཐོང་བའི་ཚུལ་གསུམ་ཀ་རྒོལ་བ་གཞན་ལ་སྟོན་བྱེད་དུ་བཞེད་པའི་ཕྱིར་ཏེ། ཕྱཱ་པས་མཛད་པའི་རྣམ་པར་ངེས་པའི་ཊཱིཀ་ལས། གཞན་དོན་རྗེས་དཔག་གི་མཚན་ཉིད། ཕྱོགས་ཆོས་དང་ཁྱབ་པའི་ཚོགས་དོན་ཕྱིར་རྒོལ་ལ་མི་བསླུ་བའི་ཡུལ་དུ་གྲུབ་པའོ། །
དེ་ཡང་ཁ་ཅིག་ཏུ། ཁ་ཡར་བརྗོད་པས་ཚོགས་པ་ལ་གོ་བ་སྐྱེ། ཁ་ཅིག་ཏུ་ཚོགས་པ་བརྗོད་པས་གཉིས་ཀ་ལ་གོ་བ་སྐྱེ་བར་བྱེད་དོ་ཞེས་བཤད་པས་སོ། ། ཡང་གཅིག་རྐྱང་གི་རྗེས་འབྲང་དུ་རློམ་པ་དག མཚན་ཉིད་ཀྱི་ཟུར་དུ་རང་འབྲས་དེ་སྒྲུབ་ཀྱི་ཚུལ་གསུམ་དྲན་པའི་དྲན་ཤེས་དངོས་སུ་བསྐྱེད་བྱེད་དོ་ཞེས་ཟེར་བ་ནི། ཞིབ་ཏུ་རེ་བ་ཡིན་མོད་མ་ཤེས་པ་ཡིན་ཏེ། གཞན་དོན་རྗེས་དཔག་ཡིན་ན། དྲན་ཤེས་དེའི་དངོས་ཀྱི་རྒྱུ་མིན་དགོས་པའི་ཕྱིར་ཏེ། དེ་གཉིས་ཀྱི་བར་དུ་རྣ་བའི་རྣམ་པར་ཤེས་པས་ཆོད་དགོས་པའི་ཕྱིར། གཞན་དོན་རྗེས་སུ་དཔག་པའི་ཚིག་ཉན་ཤེས་ཀྱིས་མ་ཐོས་པར་དེའི་སྐབས་ཀྱི་དྲན་ཤེས་དེ་སྐྱེ་བའི་གོ་སྐབས་མེད་པའི་ཕྱིར།
ཡང་མཚན་ཉིད་ཀྱི་ཟུར་དུ་ཚུལ་གསུམ་ལྷག་ཆད་མེད་པར་སྟོན་པ་ཞེས་ཟེར་བ་ཡང༌། ཞིབ་ཆར་རློམ་མོད། དོན་མ་གོ་བ་ཡིན་ཏེ། མཐོང་དོན་རབ་གསལ་བྱེད་ཀྱིས་བསལ་མ་ཟིན་པའི་ལྷག་ཆད་ནོར་བའི་སྐྱོན་གསུམ་མེད་པའི་ཕྱིར། དེ་ཡང་ཆད་པའི་སྐྱོན་ནི་ཚུལ་གསུམ་པ་གང་རུང་གཅིག་མ་བསྟན་པ་ལ་ཟེར་བ་ཡིན་ལ། དེ་ཡང་རང་གི་མཐོང་དོན་གཉིས་ཀྱིས་བསལ་ཟིན་པའི་ཕྱིར་དང༌། ལྷག་པའི་སྐྱོན་ནི་གཙོ་བོར་བསྒྲུབ་བྱ་བརྗོད་པ་དང༌། ཚུལ་གསུམ་ལན་གཉིས་བརྗོད་པ་ལྟ་བུ་ལ་ཟེར་བ་ཡིན་ལ། དེ་ཡང་རབ་གསལ་བྱེད་ཀྱིས་སེལ་བར་ཁྱེད་རང་གིས་ཀྱང་འདོད་ཅིང༌། དོན་ལའང་དེ་ལྟར་གནས་པའི་ཕྱིར།
འདོད་པ་ཡིན་ཏེ། དོན་གྱིས་དོན་རྟོགས་ཕྱིར་དོན་ལ། ། ཞེས་སོགས་རབ་གསལ་བྱེད་ཀྱི་དགོངས་པ་འཆད་བྱེད་དུ་ཁྱེད་ཀྱིས་བཤད་པའི་ཕྱིར། དོན་ལའང་གནས་པ་ཡིན་ཏེ། ཚུལ་གསུམ་དྲན་ལམ་དུ་གསལ་བ་ནི། སྒྲུབ་བྱེད་བརྗོད་པའི་ངག་གིས་བྱས་པ་ཡིན་གྱི། བསྒྲུབ་བྱ་བརྗོད་པའི་ངག་གི་ལག་རྗེས་མ་ཡིན་པའི་ཕྱིར་དང༌། ཚུལ་གསུམ་ལན་གཉིས་བརྗོད་པ་དེའི་ཚེ། གང་རུང་གཅིག་ལ་ཚུལ་གསུམ་དྲན་ལམ་དུ་གསལ་བར་སྟོན་པའི་ནུས་པ་མེད་པའི་ཕྱིར། དཔེར་ན།
རྒོལ་བ་གཅིག་ལ་ཆོས་མཐུན་པ་དང་མི་མཐུན་པའི་ངག་རྒྱས་པ་གཉིས་ཀ་མ་བཀོད་པ་དེ་སྲིད་དུ་ཚུལ་གསུམ་མ་དྲན་པ་དེའི་ཚེ། སྔ་མ་གཞན་དོན་རྗེས་དཔག་ཏུ་མི་འཇོག་པ་བཞིན་ནོ། ། དེ་ལྟ་མོད་ཀྱི་ཕྱིར་རྒོལ་ཁྱབ་པ་དྲན་ལམ་ན་ཡོད་ཅིང༌། ངག་ཏུ་མི་འབྱིན་ལ། ཕྱོགས་ཆོས་དྲན་རུང་དུ་ཡོད་པ་དེའི་ངོར། ཕྱོགས་ཁྱབ་གཉིས་ཀ་བརྗོད་པ་དེའི་ཚེ། ཁྱབ་པ་བརྗོད་པའི་ངག་ལྷག་པ་ནི་མིན་ཏེ། དེའི་ཚེ་ཁྱབ་པ་ཕྱིར་རྒོལ་གྱི་དྲན་ལམ་ན་ཡོད་པ་རྒོལ་བས་མི་ཤེས་པའི་ཕྱིར། གཞན་དུ་ན། ངག་སྐྱོན་མེད་འགོད་པ་ལ་རྒོལ་བ་མངོན་ཤེས་དང་ལྡན་པ་ཁོ་ན་དགོས་པར་འགྱུར་རོ། །
དེའི་ཕྱིར། ཁྱབ་པ་ཕྱིར་རྒོལ་གྱི་དྲན་ལམ་ན་ཡོད་ཀྱང༌། ཡོད་པར་མི་ཤེས་བཞིན་དུ་ཕྱོགས་ཆོས་རྐྱང་པ་བརྗོད་ན། སྒྲུབ་ངག་མ་ཚང་བའི་སྐྱོན་དང་བཅས་པ་ཡིན་ནོ། ། དེ་ལྟར་གཞན་གྱིས་བརྟགས་པའི་མཚན་ཉིད་བཀག་ནས། རང་གི་ལུགས་བཞག་པ་ནི། རྒོལ་བ་རང་གི་ཚད་མས་མཐོང་བའི་རྟགས་ཀྱི་ཚུལ་གསུམ་སྒྲུབ་ངག་འགོད་པ། སྐབས་བབ་ཀྱི་རྒོལ་བ་གཞན་གྱི་བློ་ཡུལ་དུ་གསལ་བར་འཕེན་བྱེད་ཀྱི་ངག་རྣམ་དག་དེ། དེ་སྐབས་ཀྱི་གཞན་དོན་རྗེས་དཔག་གི་མཚན་ཉིད་དོ། ། འདིར།
སྐབས་ཀྱི་རྒོལ་བ་རང་ཞེས་པ་ལ་གཉིས་ཏེ། སྒྲ་མི་རྟག་པ་སྒྲུབ་པའི་སྔར་རྒོལ་དང༌། སྒྲ་རྟག་པ་འགོག་པའི་ཕྱིར་རྒོལ་ལོ། ། རྒོལ་བ་གཞན་ཞེས་པ་དེ་ལའང་གཉིས་ཏེ། སྒྲ་མི་རྟག་པར་སྒྲུབ་པ་སྐབས་སུ་བབ་པའི་ཕྱིར་རྒོལ་དང༌། སྒྲ་རྟག་པ་འགོག་པ་སྐབས་སུ་བབ་པའི་སྔར་རྒོལ་ལོ། ། ཚུལ་གསུམ་ལའང་གཉིས་ཏེ། རང་རྒྱུད་ཀྱི་སྒྲུབ་ངག་གིས་བརྗོད་པ་དང༌། ཐལ་བའི་ངག་གིས་འཕངས་པའོ། ། དྲན་ལམ་དུ་གསལ་བ་ལའང་གཉིས་ཏེ།
ཕྱོགས་ཁྱབ་གཉིས་ཀ་བརྗོད་པས་གཉིས་ཀ་དྲན་ལམ་དུ་གསལ་བ་དང༌། གང་རུང་ཅིག་བརྗོད་པས་གཉིས་ཀ་གསལ་བའོ། ། བྱེད་པ་ལའང་གཉིས་ཏེ། ཕྱོགས་ཁྱབ་གཉིས་ཀ་བརྗོད་པ་དང༌། གང་རུང་རེ་རེ་བརྗོད་པའོ། ། དེའི་ཕྱིར་མཚན་ཉིད་འཇོག་པ་ན། དེ་སྒྲུབ་ཀྱི་རྒོལ་བ་རང་གཞན་དང༌། དེ་སྒྲུབ་ཀྱི་ཚུལ་གསུམ་ཞེས་སྦྱར་ན་ལེགས་པ་མིན་ཏེ། སྒྲུབ་པའི་ཐལ་འགྱུར་ལ་མ་ཁྱབ་པའི་ཕྱིར། འོ་ན།
སོ་སོའི་མཚན་ཉིད་ཇི་ལྟར་བྱ་ཞེ་ན། འདི་ལྟར་སྒྲ་མི་རྟག་པར་སྒྲུབ་པའི་སྔར་རྒོལ་རང་གི་མཚན་མས་མཐོང་བའི་སྒྲ་མི་རྟག་པར་སྒྲུབ་པའི་རྟགས་ཀྱི་ཚུལ་གསུམ་སྒྲ་མི་རྟག་པར་སྒྲུབ་པའི་སྒྲུབ་ངག་འགོད་པ་སྐབས་སུ་བབ་པའི་ཕྱིར་རྒོལ་གྱི་དྲན་ལམ་དུ་འཕེན་པར་ནུས་པའི་སྒྲ་མི་རྟག་པར་སྒྲུབ་པའི་ངག་རྣམ་དག་དེ་སྒྲ་མི་རྟག་པར་སྒྲུབ་པའི་གཞན་དོན་རྗེས་དཔག་གི་མཚན་ཉིད་དོ། ། ཡང༌། སྒྲ་རྟག་པ་འགོག་པའི་ཕྱིར་རྒོལ་བ་རང་གི་ཚད་མས་མཐོང་བའི་དེ་འགོག་པའི་རྟགས་ཀྱི་ཚུལ་གསུམ་དེ་འགོག་པ་སྐབས་སུ་བབ་པའི་སྔར་རྒོལ་གྱི་དྲན་ལམ་དུ་གསལ་བར་འཕེན་ནུས་ཀྱི་དེ་འགོག་པའི་ངག་རྣམ་དག་དེ། སྒྲ་རྟག་པ་འགོག་པའི་གཞན་དོན་རྗེས་དཔག་གི་མཚན་ཉིད་དོ། ། དེ་ལྟར་གཉིས་ལས། སྔ་མ་ལ་རང་རྒྱུད་དང༌། ཕྱི་མ་ལ་ཐལ་བས་ཁྱབ་ཅིང༌། དཔང་པོས་རྗེས་སུ་བརྗོད་པའི་ངག་ཀྱང་དེ་གཉིས་གང་རུང་དུ་མ་འདུས་པ་མེད་དོ། ། འོ་ན་སྒྲ་རྟག་པ་འགོག་པ་དང༌།
སྒྲ་མི་རྟག་པར་སྒྲུབ་པ་གཉིས་དོན་གཅིག་ལ་འདུ་བ་མིན་ནམ་ཞེ་ན། གྲུབ་དོན་ལ་གཅིག་བཀག་པ་ན། གཅིག་ཤོས་གྲུབ་པ་དང༌། དེ་གྲུབ་པ་ན་གཅིག་ཤོས་ཁེགས་པ་ཡིན་མོད། སྒྲུབ་བྱེད་ལ་ཐ་སྙད་གཅིག་ཏུ་སྦྱར་བར་མི་བྱ་སྟེ། དཔེར་ན། གཞུང་ལས། སྒྲུབ་པའི་གཏན་ཚིགས་རྣམས་ལ་བསྒྲུབ་བྱ་སྒྲུབ་པའི་གཏན་ཚིགས་ཞེས་དང༌། དགག་པའི་གཏན་ཚིགས་རྣམས་ལ་དགག་བྱ་འགོག་པའི་གཏན་ཚིགས་ཞེས་པའི་ཐ་སྙད་སོ་སོར་སྦྱར་བ་བཞིན་ནོ། ། དེ་ལྟར་རང་གི་འདོད་པའི་མཚན་ཉིད་བཞག་ནས།
དེ་ལ་མཚན་ཉིད་ཀྱི་ཉེས་པ་བསལ་བར་བྱ་སྟེ། འོ་ན་སྐབས་ཀྱི་རྒོལ་བ་ཚུལ་གསུམ་ཤེས་ཤིང་དྲན་ལམ་ན་མེད་པ་དེ་ལ། སྔར་རྒོལ་བས་སྒྲ་ཆོས་ཅན། མི་རྟག་སྟེ། བྱས་པའི་ཕྱིར། ཞེས་བཀོད་པའི་ཚེ་ན། དེ་འདྲའི་ངག་དེ་ཆོས་ཅན། དེར་ཐལ། མཚན་ཉིད་དེ་ཞུགས་པའི་ཕྱིར་སྙམ་ན། ཉེས་པ་འདི་རང་ལ་མི་འཇུག་པའི་ཚུལ་དང༌།
གཞན་ལ་འཇུག་པའི་ཚུལ་ལོ། ། དང་པོ་ནི། རྟག་མ་གྲུབ་པ་ཡིན་ཏེ། འདི་ལྟར། དེ་ཆོས་ཅན། དེ་སྒྲུབ་ཀྱི་སྒྲུབ་ངག་འགོད་པ་སྐབས་སུ་བབ་པའི་རྒོལ་བའི་ངོར་འགོད་པའི་ངག་རྣམ་དག་མིན་ཏེ། དེ་སྒྲུབ་ཀྱི་བསྒྲུབ་བྱ་ཚིག་ཟིན་ལ་བརྗོད་པའི་ཕྱིར། འོ་ན། དེས་དེ་ལ་དྲན་པ་སྐྱེད་ནུས་པ་ཅི་ཞེ་ན། དེ་ལྟར་ནུས་པ་དེ་ནི།
སྒྲ་མི་རྟག་ཅེས་པའི་དམ་བཅས་དེ་བཞག་པའི་ལག་རྗེས་མིན་གྱི། སྒྲ་བྱས་པའི་ཕྱིར་ཞེས་པའི་ཕྱོགས་ཆོས་དེས་བྱས་པའི་འབྲས་བུ་ཡིན་ལ། དེའི་དུས་ཀྱི་ཕྱོགས་ཆོས་རྐྱང་པ་བརྗོད་པའི་ངག་དེ། གཞན་དོན་རྗེས་དཔག་ཏུ་ཐལ་བ་འདོད་པས་ཆོག་པ་ཡིན་ནོ། ། འོ་ན། དེ་འདྲའི་ངག་དེས་ཁྱབ་པ་དྲན་ལམ་དུ་འཕེན་པ་གཅིག་ཀྱང་སྲིད་པར་འདོད་དགོས་ལ། དེའི་ཚེ་དེ་ལ་དྲན་པ་སྐྱེད་བྱེད་ཀྱི་ངག་དེ་གང་ཡིན། ཕྱོགས་ཆོས་བརྗོད་པས་ནི་ཁྱབ་པ་དྲན་ལམ་དུ་འཕེན་པར་མི་བྱེད་ལ། སྐབས་དེ་ན་སྤྱི་ཁྱབ་བརྗོད་པའི་ངག་ནི་མེད་ཅིང༌། དགོས་ཁྱབ་བརྗོད་པའི་ངག་གིས་ནི་བསྒྲུབ་བྱ་ཚིག་ཟིན་ལ་བརྗོད་པས་སྐབས་དེའི་ངག་སྐྱོན་ཅན་ཡིན་པའི་ཕྱིར་སྙམ་པའི་དོགས་པ་འདི་སེལ་དགོས་པ་ཡིན་ནོ། །
དེའི་ལན་ནི། ཚུལ་གསུམ་ཤེས་ཤིང་མ་དྲན་པ་ལ། ཕྱོགས་ཆོས་རྐྱང་པ་བརྗོད་པས་ཁྱབ་པ་ལ་དྲན་པ་སྐྱེད་ནུས་པ་ནི་རྟགས་འཛིན་སེམས་ཀྱི་སྐབས་སུ་འཆད་པར་འགྱུར་རོ། ། གཉིས་པ་ནི། ཉེས་པ་དེ་ནི་ཕྱི་རབས་ཀྱི་རྟོག་གེ་པ་ཀུན་ལ་འཇུག་པ་ཡིན་ཏེ། ཁྱེད་ཅག་ནི། བྱས་རྟགས་ཀྱིས་སྒྲ་མི་རྟག་པར་སྒྲུབ་པའི་སྐབས་སུ་བབ་པའི་ཕྱིར་རྒོལ་གྱི་ངོར། སྔར་རྒོལ་མཁས་པས་སྒྲ་ཆོས་ཅན། མི་རྟག་སྟེ། བྱས་པའི་ཕྱིར།
ཞེས་བཀོད་མ་ཐག་ཏུ་ཚུལ་གསུམ་དྲན་ནས་རྟགས་ཅན་སྐྱེ་བར་འདོད་པས་སོ། ། འདོད་པ་དེ་ལས་ཅིར་འགྱུར་ཞེ་ན། དེའི་ངོར་དེ་ལྟར་བཀོད་པའི་ཚེ་དེ་ཆོས་ཅན། དེར་ཐལ། ཁྱོད་ཅག་འདོད་པའི་མཚན་ཉིད་ཀྱི་ཟུར་ཐམས་ཅད་ཞུགས་པའི་ཕྱིར། རྟགས་ཁས་བླངས་པ་ཡིན་ནོ། ། ཡང་དོགས་པ་གཉིས་པ་འདི་འབྱུང་སྟེ། མཚོན་སྦྱོར་ལ་བརྟེན་པའི་རྟགས་ཅན་རྗེས་དཔག་ཡོད་དམ་མེད། མེད་ན་ནི་དེ་བཀོད་པའི་དགོས་པ་ཅི། ཡོད་ན་ནི།
དེ་ཡང་སྒྲུབ་པའི་ངག་ཏུ་ཐལ་བ་མིན་ནམ་ཞེ་ན། དེ་ལས་དེ་སྐྱེ་བ་ཡོད་པའི་བཤད་པ་སྡེ་བདུན་མཛད་པའི་གཞུང་ན་མི་གསལ་ཡང༌། འདིར་ཁས་ལེན་དགོས་པ་ཡིན་ཏེ། རིགས་པའི་གཏེར་ལས། ཐ་སྙད་འབའ་ཞིག་སྒྲུབ་ཀྱི་རྗེས་དཔག་སྐྱེད་པ་ལ་རྟགས་སྦྱོར་དང༌། མཚོན་སྦྱོར་གཉིས་གསལ་བར་གསུངས་པའི་ཕྱིར། དེ་ལྟ་ན་ཡང་དེ་ལ་དེའི་མཚན་ཉིད་ཞུགས་པ་མིན་ཏེ། སྒྲུབ་པའི་ངག་འགོད་པ་སྐབས་སུ་བབ་པའི་རྒོལ་བའི་ངོར་མཚོན་སྦྱོར་བཀོད་ན་ངག་རྣམ་དག་ཏུ་མི་འགྱུར་བའི་ཕྱིར། མཚོན་སྦྱོར་ལ་རབ་གསལ་བྱེད་ཀྱི་དོན་ཚང་བ་མིན་ཏེ། ཕྱོགས་དངོས་སུ་བརྗོད་པའི་ཕྱིར་རོ། །
འོ་ན་མཚོན་སྦྱོར་དང༌། རྟགས་སྦྱོར་འགོད་པའི་ཡུལ་གྱི་ཁྱད་པར་ཅི་ཞེ་ན། མཚན་མཚོན་བརྟག་པའི་རབ་བྱེད་དུ་འཆད་པར་འགྱུར་རོ། ། དེའི་ཕྱིར། སྒྲུབ་ངག་རྣམ་དག་ཡིན་ན། ཚུལ་གསུམ་དྲན་ལམ་དུ་འཕེན་ནུས་པ་ཡིན་པས་ཁྱབ་ཀྱང་དེ་འཕེན་ནུས་ཀྱི་ངག་རྣམ་དག་ཡིན་ན། དེ་ཡིན་པས་ཁྱབ་པ་ཁས་མི་ལེན་པས་ཉེས་པ་མེད་དོ། ། ཡང་ན་ནི། བུམ་པ་མཚན་གཞི་དངོས་པོར་མཚོན་དོན་བྱེད་ནུས་པ་ཞེས་བཀོད་པ་དེའི་ཚེ། མཚན་ཉིད་རྐྱང་བ་བརྗོད་པའི་ངག་ལས།
མཚན་མཚོན་གྱི་འབྲེལ་བ་དྲན་ལམ་དུ་འཕེན་ནུས་པ་ཡིན་གྱི། མཚན་གཞིའི་སྟེང་དུ་མཚོན་ཆོས་བརྗོད་པ་ལས་དེ་དྲན་པར་བྱས་པ་མིན་ཏེ། དཔེར་ན་དུ་བ་མཐོང་བའི་མངོན་སུམ་གྱིས་མེ་དུའི་འབྲེལ་པ་དྲན་པའི་ཤེས་པ་འདྲེན་ནུས་པ་བཞིན་ནོ། ། དེ་ནས་མཚན་ཉིད་ཀྱི་ཉེས་པ་གསུམ་པ་སྤང་བ་ནི། འོ་ན་ཕྱོགས་ཆོས་དང༌། རྗེས་འགྲོ་རྐྱང་པ་བརྗོད་པའི་སྒྲུབ་ངག་ཡང་དག་རྣམས་ལའང༌། མཚན་ཉིད་དེ་ཞུགས་པར་འགྱུར་ལ། དེ་ལྟ་ན་ཡན་ལག་གཉིས་ལྡན་གྱི་ངག་ཏུ་ཐལ། འདོད་ནུས་པ་མིན་ཏེ། ཕྱོགས་ཆོས་དང་ཁྱབ་པ་གཉིས་ཀ་མ་བརྗོད་པའི་ཕྱིར་སྙམ་ན།
དེ་འདྲ་དེ་ཡང་རྒོལ་བའི་ངག་ཏུ་ཡན་ལག་གཉིས་ལྡན་དུ་མ་བརྗོད་ཀྱང་གཉིས་ལྡན་ཡིན་ཏེ། གང་ལ་སྒྲུབ་བྱེད་འགོད་པའི་ཡུལ་གྱི་རྒོལ་བའི་བློ་ཡུལ་དུ་ཚང་བར་ལྡན་པའི་ཕྱིར། ལྡན་པའི་ཚུལ་ཡང་འོག་ནས་འཆད་པར་འགྱུར་རོ། ། དེ་ལས་གཞན་དུ་ན་གང་བྱས་ན་ཞེས་སོགས་ཀྱི་ངག་རྣམ་དག་དེ་ཆོས་ཅན། ཚུལ་གསུམ་ཀའི་ཡན་ལག་དང་མི་ལྡན་པར་ཐལ། དེ་མ་བརྗོད་པའི་ཕྱིར། ཅི་སྟེ་བཟློག་ཁྱབ་ཤུགས་ལ་བརྗོད་དོ་ཞེ་ན། སྤྱི་ཤུགས་ལ་བརྗོད་པ་ཞེས་བྱ་བའི་ཐ་སྙད་འདི་ཡང་མི་འཐད་དེ། ཚད་ལྡན་གྱི་གཞུང་ལས་དེ་འདྲའི་བཤད་པ་མི་འབྱུང་བའི་ཕྱིར། གལ་ཏེ་དེ་ཉིད་ཕྱིར་ན་དོན་གོ་བས། །
གཅིག་གིས་ཞེས་སོགས་དང༌། གཅིག་ཤོས་ལ་དྲན་པ་ཡང་དག་སྐྱེ་བར་འགྱུར། ། ཞེས་བཤད་པ་མིན་ནམ་ཞེ་ན། དེ་ཙམ་གྱིས་དེར་འགྱུར་ན་སྒྲུབ་ངག་གིས་བསྒྲུབ་བྱ་ཤུགས་ལ་བརྗོད་པར་འགྱུར་ཞིང༌། དེ་ལྟ་ན་ཕྱོགས་ཚིག་སྒྲུབ་ངག་གི་ཡན་ལག་ཏུ་ཐལ་བ་དང༌། ཚུལ་གསུམ་དྲན་པའི་བློས་བསྒྲུབ་བྱ་ཤུགས་ལ་རྟོགས་པར་ཐལ་ལོ། ། གཞན་ཡང་སྒྲུབ་པའི་ཐལ་འགྱུར་ཆོས་གསུམ་ལྡན་ཆོས་ཅན། ཡན་ལག་གཉིས་དང་མི་ལྡན་པར་ཐལ། ཕྱོགས་ཆོས་མ་བརྗོད་པའི་ཕྱིར། ཡང་ཡན་ལག་གཉིས་ལྡན་གྱི་ངག་གི་ཆ་ཤས་སུ་གྱུར་པའི་ཕྱོགས་ཆོས་དང༌།
རྗེས་འགྲོ་གཉིས་བརྗོད་པའི་ངག་སོ་སོ་བ་དེ་དག་ཆོས་ཅན། ཡན་ལག་གཉིས་དང་མི་ལྡན་པར་ཐལ། གཉིས་ཀ་མ་བརྗོད་པའི་ཕྱིར། གལ་ཏེ་གཉིས་ཀས་གཉིས་ཀ་བརྗོད་ན། གང་རུང་རེ་རེས་ཆོག་པར་འགྱུར་རོ། ། གལ་ཏེ་དེའི་ཟུར་གྱི་ཕྱོགས་ཆོས་རྐྱང་པ་བརྗོད་པའི་ངག་དེ། ཡན་ལག་གཅིག་རྐྱང་ཡིན་ཀྱང་སྔ་མ་དང་བསྡམས་ནས་ཡན་ལག་གཉིས་ལྡན་དུ་འཇོག་གོ་ཞེ་ན། དེ་ལྟ་ན་ནི། དེ་སྒྲུབ་ངག་ལྟར་སྣང་དུ་ཐལ་བས་ཁྱེད་ལ་གནོད་བྱེད་དང༌། གཉིས་ལྡན་དུ་འཇོག་ཚུལ་སྔ་མ་དང་མཚུངས་པས་ཁོ་བོ་ཅག་གི་སྒྲུབ་བྱེད་དོ། །
མདོར་ན། སྐབས་བབ་ཀྱི་ཕྱིར་རྒོལ་བས། ཁྱབ་པ་ངག་ཏུ་འབྱིན་པ་ལ། སྔར་རྒོལ་གྱིས་ཕྱོགས་ཆོས་རྐྱང་པ་བརྗོད་པའི་ངག་དེ་ཆོས་ཅན། ཡན་ལག་གཉིས་དང་ལྡན་པ་ཡིན་ཏེ། ཚུལ་གསུམ་ཀ་རྒོལ་བའི་དྲན་ལམ་དུ་བསྡོམས་ནས་འཕེན་པའི་ཕྱིར། དེ་ལྟ་མིན་ན། རྟགས་ཅན་རྗེས་དཔག་གི་དངོས་རྒྱུར་གྱུར་བའི་དྲན་པ་ཇི་ལྟར་བསྐྱེད། དེས་དེ་མི་བསྐྱེད་ན་མངོན་སུམ་ལ་སྙོན་པ་མིན་ནམ། གལ་ཏེ་དེའི་དུས་ཀྱི་དྲན་པ་དེ་ཕྱོགས་ཆོས་རྐྱང་པ་དྲན་པའི་དྲན་བློར་འདོད་ན།
རྟགས་ཅན་རྗེས་དཔག་གི་དངོས་རྒྱུར་འགྱུར་བ་ཇི་ལྟར་ཡིན་ཞེས་ཁྱེད་ལ་འདྲི་དགོས་པ་ཡིན་ནོ། ། ཡང་དཔྱོད་ལྡན་ལ་སྐྱེ་བའི་དོགས་པ་བཞི་པ་སེལ་བ་ནི། འདི་སྙམ་དུ་སྒྲུབ་ངག་ཡང་དག་འགོད་པ་སྐབས་སུ་བབ་པའི་རྒོལ་བ་གཞན་གྱི་ངོར། ཆོས་མཐུན་པ་དང་མི་མཐུན་པའི་ངག་གཉིས་ཀ་བཀོད་པའི་ཚེ། གཉིས་ཀ་ཆོས་ཅན། གཞན་དོན་རྗེས་དཔག་ཏུ་ཐལ། མཚན་ཉིད་དེ་ཞུགས་པའི་ཕྱིར། འདོད་ན་ངག་ལྷག་པའི་སྐྱོན་ཅན་མ་ཡིན་པར་འགྱུར་རོ་སྙམ་ན། དེའི་ལན་ནི་ཚུལ་གསུམ་ཤེས་ཤིང་དྲན་རུང་དུ་ཡོད་པའི་རྒོལ་བ་ལ་རིགས་གསུམ་སྟེ། ཆོས་མཐུན་པའམ།
མི་མཐུན་པའི་སྒྲུབ་ངག་གང་རུང་གཅིག་གིས་ཚུལ་གསུམ་དྲན་ལམ་དུ་འཕེན་ནུས་པ་དང༌། གཅིག་གིས་མི་ཆོག་པར་གཉིས་ཀའི་བྱེད་པ་བསྡོམས་ནས་དྲན་བློ་སྐྱེ་དགོས་པ་གཅིག་དང༌། གཉིས་ཀས་ཀྱང་དྲན་བློ་སྐྱེད་པར་མི་ནུས་པ་དང་གསུམ་མོ། ། དང་པོའི་ངོར་ནི་གཉིས་ཀ་བཀོད་པའི་ཚེ། ངག་སྔ་མ་དེ་ཁོ་ན་གཞན་དོན་རྗེས་དཔག་ཡིན་གྱི། ཕྱི་མ་ལ་དེའི་མཚན་ཉིད་མ་ཞུགས་ཏེ། སྔ་མས་དྲན་ལམ་དུ་འཕངས་ཟིན་པ་ལ་ཕྱི་མས་དྲན་ལམ་དུ་འཕེན་པར་བྱ་རྒྱུ་མེད་པའི་ཕྱིར། རྒོལ་བ་གཉིས་པའི་ངོར་ནི། ངག་གཉིས་པ་ཁོ་ན་དེ་ཡིན་གྱི་ངག་དང་པོ་འདིའི་མཚན་ཉིད་མ་ཞུགས་ཏེ། དང་པོས་དེ་འཕངས་ན།
ངག་གཉིས་པ་མི་དགོས་པར་ཐལ་བའི་ཕྱིར། འོ་ན་གཉིས་ཀའི་བྱེད་པ་བསྡོམས་ནས། དྲན་པ་དེ་སྐྱེད་པ་ཡིན་ནམ་ཞེ་ན། དེ་ཙམ་གྱིས་དེར་འགྱུར་ན། ཚུལ་གསུམ་སྒྲུབ་བྱེད་ཀྱི་རིགས་པ་རྣམས་ཀྱང་དེར་ཐལ་ལོ། ། རྒོལ་བ་གསུམ་པའི་ངོར་ནི། ངག་གཉིས་ཀ་ལ་མཚན་ཉིད་མ་ཞུགས་སོ། ། དེ་འདྲའི་ཕྱེ་གསལ་བྱ་ལོང་མེད་པའི་ཕྱིས་ཀྱི་རྟོག་གེ་བ་དག་གི་ངོར་ནི། ངག་གཉིས་ཀ་ཆོས་ཅན་དུ་བཟུང་བ་དེའི་ཚེ། མཚན་ཉིད་ཞུགས་པ་ལ་རྟགས་མ་གྲུབ་ཀྱི་ལན་བཏབ་པར་བྱ་བ་ཡིན་ནོ། །
གལ་ཏེ་གཉིས་ཀ་དེ་ཡིན་ཏེ། རེ་རེ་ནས་དེ་ཡིན་པའི་ཕྱིར། ཞེ་ན། འོ་ན་སྒྲ་ཡང་བྱས་པའི་ངག་དང༌། གང་བྱས་ན་མི་རྟག་པས་ཁྱབ། དཔེར་ན་བུམ་པ་བཞིན་ཞེས་པའི་ངག་གཉིས་ཀ་ཕྱོགས་ཆོས་དང་ཁྱབ་པ་རེ་རེ་ཁོ་ན་བརྗོད་པའི་ངག་ཏུ་ཐལ། རེ་རེ་ནས་དེ་ཡིན་པའི་ཕྱིར་རོ། ། ཡང་མི་ཤེས་པའི་ངོར་སེལ་དགོས་པའི་དོགས་པ་ལྔ་པ་ནི། མི་མཁས་པ་དག་ན་རེ། གང་བྱས་ན་སྒྲ་ཡང་བྱས་དེའི་ཕྱིར་ན་སྒྲ་མི་རྟག་ཅེས་པའི་ངག་ཆོས་ཅན།
དེར་ཐལ། མཚན་ཉིད་དེའི་ཕྱིར། ཞེས་ཟེར་བ་ལ་རྟགས་མ་གྲུབ་ཀྱི་ལན་ཐེབས་པའི་ཚུལ་འདི་ལྟར། འོ་ན་དེ་འདྲ་དེ་ཆོས་ཅན། ཁྱོད་ལ་རབ་གསལ་བྱེད་ཀྱི་དོན་ཚང་བར་ཐལ། མཚན་ཉིད་དེ་ཞུགས་པའི་ཕྱིར། འདོད་མི་ནུས་ཏེ། སྐབས་ཀྱི་བསྒྲུབ་བྱ་ཚིག་ཟིན་ལ་བརྗོད་པའི་ཕྱིར། འདིའི་ཁྱབ་པ་ཁྱེད་ཀྱིས་ཁས་བླངས་པ་ཡིན་ཏེ། དེ་རབ་གསལ་བྱེད་ཀྱི་དགོངས་པར་འཆད་པས་སོ། །
རྣལ་མའི་ལན་ནི་ངག་དེའི་མཇུག་བསྡུད་བརྗོད་པའི་དུས་སུ། ཚུལ་གསུམ་དྲན་ཟིན་པས་དེ་ལ་མཚན་ཉིད་མེད་དོ། ། མདོར་ན་ཆད་པའི་སྐྱོན་ནི། མཐོང་དོན་གྱིས་བསལ་ཟིན་ལ། ངག་ལྷག་པ་ལ་ནི། གསལ་བྱེད་ཀྱི་དོན་མ་ཚང་བས་མཚན་ཉིད་ཀྱི་ཟུར་དུ་ལྷག་ཆད་མེད་པ་ཅེས་འཆད་པ་ནི་དོན་ལ་བློ་གྲོས་མ་ཞུགས་པ་ཡིན་ནོ། ། ཞར་ལ་གལ་ཆེ་བའི་དོན་འདི་ཤེས་དགོས་ཏེ། ཚུལ་གསུམ་གཏན་ལ་འབེབས་བྱེད་ཀྱི་ཚད་མ་དོན་ལ་ཚད་མར་སོང་བའི་ཚུལ་གསུམ་པོ་དང༌། སྒྲུབ་པའི་ངག་གིས་དྲན་ལམ་དུ་འཕངས་པའི་ཚུལ་གསུམ་པོ་དེ་ལ་ནི། ཁྱད་པར་སོ་སོར་ཕྱེད་དགོས་ཏེ།
ཕྱོགས་ཆོས་ཀྱི་ཚུལ་ལ་ཁྱད་པར་མེད་ཀྱང་ཁྱབ་པའི་ཚུལ་གཉིས་ཀྱི་ཁྱད་པར་ནི། སྔ་མ་དེ་ནི་ལྟོས་གཞི་སོ་སོའི་སྟེང་དུ་སྒོས་ཁྱབ་ངེས་བྱེད་ཀྱི་ཚད་མས་གཏན་ལ་ཕབ་པའི་དོན་དེ་ཉིད་ཡིན་ལ། གཉིས་པ་ནི། སྤྱི་ཁྱབ་དྲན་པའི་དྲན་བློས་བཟུང་བའི་དོན་དེ་ཉིད་དོ། ། ཞིབ་མོར་ཕྱེ་ན་རྟགས་ཀྱི་ཚུལ་དངོས་སུ་འགྲོ་རྒྱུ་ནི། ཕྱི་མ་འདི་ཉིད་དོ། ། དེའི་རྒྱུ་མཚན་ཡང་འབྲེལ་པ་གཏན་ལ་འབེབས་བྱེད་ཀྱི་རྗེས་སུ་འགྲོ་ལྡོག་ནི། རྗེས་སུ་འགྲོ་ལྡོག་ཙམ་པོ་ཡིན་ལ། ཁྱད་པར་ཅན་ནི་འབྲེལ་པ་ཚད་མས་ཤེས་པའི་འོག་ཏུ་འབྱུང་བ་ཡིན་ཏེ། འབྲེལ་ཤེས་ན།
གཉིས་ལས་གང་ཡང་རུང་སྨྲས་པས། ། ཞེས་སོགས་གསུངས་པ་ལྟར་རོ། ། གཉིས་པ་མཚོན་བྱའི་སྒྲ་བཤད་པ་ལ། མཚོན་པར་བྱ་བའི་ཆོས་ངོས་བཟུང་བ་དང༌། སྒྲ་བཤད་པ་དངོས་སོ། ། དང་པོ་ནི། གཞན་དོན་རྗེས་དཔག་དང༌། སྒྲུབ་ངག་ཡང་དག་གཉིས་དོན་གཅིག་གམ་ཞེ་ན། ཇོ་བཙུན་ན་རེ། སྒྲུབ་ངག་ཡང་དག་རྣམས་ནི་ཚད་མ་སྐྱེད་པའི་གཞན་དོན་རྗེས་དཔག་ཡིན་ལ།
ཐལ་འགྱུར་ཡང་དག་རྣམས་ནི་ལོག་རྟོག་སེལ་བའི་གཞན་དོན་རྗེས་དཔག་ཡིན་པས་ཁྱད་པར་ཡོད་དོ་ཞེས་གསུང་ལ། འདི་ལ་རིགས་པའི་དབང་ཕྱུག་ཆོས་ཀྱི་སེང་གེའི་རྣམ་པར་ངེས་པའི་ཊཱིཀྐར་དཔྱད་པ་ཅུང་ཟད་གཅིག་མཛད་དོ། ། ཁོ་བོ་ནི་འདི་ལྟར་སེམས་ཏེ། གཞན་དོན་རྗེས་དཔག་ལ་སྒྲུབ་ངག་གིས་ཁྱབ་ཀྱང༌། སྒྲུབ་ངག་ཡང་དག་ལ་དེས་མ་ཁྱབ་པ་ཡིན་ཏེ། རང་དོན་སྐབས་ཀྱི་སྒྲུབ་ངག་ཡང་དག་ཀྱང་ངེས་པར་ཁས་ལེན་དགོས་པའི་ཕྱིར། དེ་དགོས་པར་ཡང་ལུང་དང༌། རིགས་པ་དང༌། མྱོང་བ་གསུམ་གྱིས་འགྲུབ་ཅིང༌། རིགས་གཏེར་མཛད་པས་ཀྱང་བཞེད་དོ། །
དང་པོ་ནི། རང་དོན་སྐབས་ཀྱི་རྟགས་ཚིག་རྣམ་དག་ཡོད་པ་ཡིན་ཏེ། དེ་སྐབས་ཀྱི་གཏན་ཚིགས་ཡང་དག་ཡོད་པའི་ཕྱིར། དེ་ཡོད་ན་དེ་བརྗོད་བྱར་བྱེད་པའི་ངག་ཀྱང་དགོས་ཏེ། གཞན་དོན་གྱི་གཏན་ཚིགས་བཞིན་ནོ། ། ཡང་རང་དོན་སྐབས་ཀྱི་སྒྲུབ་བྱ་ཡོད་ན་དེ་སྒྲུབ་པའི་ངག་ཀྱང་ཡོད་དགོས་ཏེ། དེ་ཡོད་ན་དེ་སྒྲུབ་བྱེད་ཀྱི་གཏན་ཚིགས་ཡོད་དགོས་པ་བཞིན་ནོ། ། དེ་དང་དེ་ཡོད་པར་ནི་ལུང་གིས་གྲུབ་བོ། ། གཉིས་པ་ནི། ཇི་སྐད་དུ་གང་ཅུང་ཟད་བྱས་པ་དེ་ཐམས་ཅད་མི་རྟག
དཔེར་ན་བུམ་པ་བཞིན་སྒྲ་ཡང་བྱས་སོ། ། ཞེས་པའི་ཆོས་ཀྱི་གྲགས་པའི་གཞུང་ལ་རྒོལ་བ་རང་ཉིད་གཅིག་པུའི་བསམ་བྱུང་གི་རིགས་པས་རྣམ་པར་དཔྱད་པ་ལས་ཚུལ་གསུམ་དྲན་ནས་རྗེས་དཔག་སྐྱེ་བར་ཡོད་པར་རིགས་པས་གྲུབ་ལ། དེའི་ཚེ་ན། དེ་འདྲ་དེ་རང་དོན་སྐབས་ཀྱི་སྒྲུབ་པའི་ངག་ལས་འོས་མེད་དོ། ། གཞན་ཡང་རྒོལ་བ་རང་ཉིད་ཀྱི་རང་ངོར་བྱས་པའི་ཕྱིར་སྒྲ་ནི་མི་རྟག་གོ་ཞེས་འགོད་པ་ཡོད་དམ་མེད། མེད་ན་ནི་རང་དོན་སྐབས་ཀྱི་གཏན་ཚིགས་ཀྱི་སྦྱོར་བ་ཙམ་ཡང་མེད་པར་འགྱུར། གཞན་ཡང་རང་དོན་སྐབས་ཀྱི་རྟགས་ལས་བསྒྲུབ་བྱ་དཔོག་པ་ཡོད་ན། དེའི་རྟགས་ཚིག་རྣམ་དག་ཡོད་དགོས་ཏེ། ཇི་སྐད་དུ། ནང་གི་ཡན་ལག་ནུས་པ་ནི། །
ཚུལ་གསུམ་དག་ལ་ཡང་དག་གནས། ། དེ་ལ་དྲན་པ་བསྐྱེད་པ་ནི། ། དེ་ཉིད་ཚིག་ལ་ཡང་དག་གནས། ། ཞེས་གསུངས་པས་སོ། ། དེའི་སྐབས་ཀྱི་བསྒྲུབ་བྱ་དེ་གཞན་དོན་སྐབས་ལ་འཆད་ན་ནི། ངོ་བོ་ཁོ་ན་རང་ཉིད་དང༌། ། ཞེས་པའི་སྐབས་ཀྱི་བསྒྲུབ་བྱ་དེ་ཡང་དེར་འགྱུར་ལ། དེ་ལྟར་ན་ནི། དེ་དེར་སྟོན་པའི་ལུང་ཁྱེད་ལ་མེད་དོ། ། གསུམ་པ་ནི།
དཔེར་ན། བྱས་རྟགས་ཀྱིས་སྒྲ་མི་རྟག་པར་སྒྲུབ་པའི་ཚུལ་གསུམ་ཚད་མས་ཤེས། ད་ལྟ་དྲན་ལམ་ན་མེད་པའི་རྒོལ་བ་རང་ཉིད་ཀྱིས་གང་བྱས་མི་རྟག་ཅེས་སོགས་ཀྱི་ངག་རྣམ་དག་དེ་ཡི་གེར་བྲིས་པ་མཐོང་མ་ཐག་ཏུ་སྒྲ་མི་རྟག་པར་རྟོགས་པའི་རྗེས་དཔག་སྐྱེ་བར་མྱོང་བས་གྲུབ་པ་ཡིན་ནོ། ། ཡང་སྒྲུབ་ངག་ཡིན་ན་རྗོད་བྱེད་ཀྱི་སྒྲ་ཡིན་པས་ཁྱབ་བོ་སྙམ་དུ་དོགས་པར་མི་བྱ་སྟེ། དེ་ལྟ་ན་ནི། ཇི་སྐད་དུ། མངོན་པར་གསལ་མིན་སྒྲ་དག་གི ། བྱེད་པ་རྣམས་ཀྱི་སྦྱོར་བ་འམ། ། ཡིད་ཀྱི་བཟླས་པ་དོན་མེད་འགྱུར། ། ཞེས་པའི་ཕྱོགས་སྔ་མ་ཁས་བླངས་པར་འགྱུར་བས་སོ། །
བཞི་པ་ནི། རིགས་གཏེར་མཛད་པས་རང་དོན་སྐབས་ཀྱི་སྒྲུབ་ངག་ཡང་དག་ཞལ་གྱིས་བཞེས་པ་ཡིན་ཏེ། གཞན་དོན་རྗེས་དཔག་དང༌། སྒྲུབ་ངག་ཡང་དག་གི་མཚན་ཉིད་སོ་སོར་ཕྱེ་ནས་གསུངས་པའི་ཕྱིར་དང༌། སྒྲུབ་བྱེད་ཡང་དག་མ་ཡིན་པ། ། བཀོད་པ་སྒྲུབ་པ་ལྟར་སྣང་ཡིན། ། ཞེས་པའི་འགྲེལ་པར་རང་དོན་དང༌། གཞན་དོན་གྱི་སྒྲུབ་ངག་ཡང་དག་གཉིས་ཀྱི་སྐྱོན་གྱི་དབྱེ་བ་སོ་སོར་ཕྱེ་ནས་གསལ་བར་གསུངས་པའི་ཕྱིར། དེ་ལྟ་ན། འདིར་མཚོན་པར་བྱ་བའི་ཆོས་ནི།
གཞན་དོན་སྒྲུབ་ངག་ཡང་དག་གམ། གཞན་དོན་རྗེས་དཔག་ཉིད་དོ། ། གཉིས་པ་སྒྲ་བཤད་དངོས་ནི། རྒོལ་བ་གཞན་གྱི་དོན་དུ་བཀོད་པས་ན་གཞན་དོན་རྗེས་དཔག་གི་མིང་གིས་འདོགས་པའི་ཆོས་གསུམ་ཚང་བའི་ཕྱིར། འདོགས་པའི་རྒྱུ་མཚན་ནི། རྗེས་དཔག་གི་རྒྱུ་ཡིན་པའི་ཕྱིར། བཏགས་པའི་དགོས་པ་ནི། གཞུང་ལས་གསལ་བར་མ་གསུངས་ཀྱང༌། དེ་ལ་དེར་བཏགས་པ་ཆོས་ཅན། དགོས་པ་ཡོད་དེ།
གཞན་དོན་སྒྲུབ་ངག་ལས་བྱུང་བའི་ཚད་མ་དེ་སྒྲ་བྱུང་གི་ཚད་མར་དོགས་པ་དགག་པའི་ཕྱིར་རོ། ། དེས་དེ་འགོག་ནུས་པ་ཡིན་ཏེ། དེ་ལ་བརྟེན་པ་དེ་འདྲའི་ཚད་མ་དེ་རྗེས་སུ་དཔག་པའི་ཚད་མར་གོ་ནུས་པའི་ཕྱིར། དངོས་ལ་གནོད་བྱེད་ནི། རྟགས་ཅན་གྱི་བློ་མ་ཡིན་པའི་ཕྱིར་རོ། ། ཁ་ཅིག་རྗོད་བྱེད་ཀྱི་སྒྲ་ཡིན་པའི་ཕྱིར་ཞེས་ཟེར་བ་ནི་མ་ཤེས་པ་ཡིན་ཏེ། དེ་ལྟ་ན། ལུང་གི་ཆོས་འཁོར་ཡིན་ན། སྒྲ་ཡིན་པས་ཁྱབ་པར་འགྱུར་ལ། དེ་ལྟ་ན།
བསྟན་པ་འཛིན་པའི་གང་ཟག་གི་ཤེས་རྒྱུད་ལ་དེ་མེད་པར་འགྱུར་རོ། ། འོ་ན་གཞུང་འགྲེལ་ལས་སྒྲར་བཤད་པ་ཡོད་པ་མིན་ནམ་ཞེ་ན། དེ་ལྟར་བཤད་པ་དེ་ནི། སྒྲུབ་བྱེད་འགོད་པའི་ངག་དང་ཚིག་གི་སྲོག་གམ། བཞོན་པ་ལྟ་བུར་གྱུར་པའི་དབྱངས་ཡིག་དེ་ཉིད་ཉན་ཤེས་ཀྱིས་ཐོས་པ་ལ་བསམ་པ་ཡིན་ཏེ། ཇི་སྐད་དུ། རོ་དང་མཚོ་ཞེས་ཐོས་པ་ལས། ། ཞེས་སོགས་རྒྱས་པར་གསུངས་པ་ལྟར་རོ། ། ཡང་རང་གི་འདོད་པས་བཏགས་པའི་སྒྲ་བཤད་པ་ནི་འདི་ཡིན་ཏེ། འདིར་རྗེས་སུ་དཔག་པར་བྱེད་པ་ལ་རྗེས་དཔག་གི་མིང་གིས་བཏགས་པ་ཡིན་པས།
དང་པོ་རྗེས་སུ་དཔག་པར་བྱེད་དོ་ཞེས་པ་བཤད་པའི་གཞི། གཉིས་པ་ལས་སུ་བྱ་བ་གང་ན། རྗེས་སུ་དཔག་པར་བྱ་བ་གང་ཡིན་པ་དེའོ། ། གསུམ་པ་བྱེད་པ་པོ་གང་གིས་ན། ཚུལ་གསུམ་པ་ཅན་གྱི་རྟགས་ཀྱིས་སོ། ། བཞི་པ་ཆེད་དུ་བྱ་བ་ནི། རྒོལ་བ་གཞན་ལ་རྗེས་སུ་དཔག་པ་སྐྱེད་པའི་ཆེད་དུའོ། ། ལྔ་པ་ཚུལ་ཇི་ལྟར་ན། རང་གི་མཐོང་བའི་དོན་བློ་ལ་གསལ་ཞིང་དྲན་པ་ལས་སོ། ། དྲུག་པ་དེ་ལས་དེ་དཔག་ནུས་པའི་རྒྱུ་མཚན་ནི།
གཉིས་ཏེ། དྲུག་པའི་སྒྲས་བསྟན་པ་དང༌། བདུན་པའི་སྒྲས་བསྟན་པའོ། ། དང་པོ་ནི། གཞན་གྱི་དོན་དུ་རྗེས་སུ་དཔག་པར་བྱེད་པའི་རྒྱུ་མཚན་གྱིས་སོ། ། གཉིས་པ་བདུན་པའི་སྒྲས་བསྟན་པ་ནི། རྒྱུ་ཚུལ་གསུམ་དྲན་པའི་དྲན་བློ་ལ། འབྲས་བུ་རྗེས་དཔག་བསྐྱེད་པའི་ནུས་པ་ཡོད་པའོ། ། དེ་ལྟར་བདུན་པོ་དེ་ཐམས་ཅད་ཀྱི་དོན་བསྡུ་བ་ནི། བརྒྱད་པ་བོད་པའི་སྒྲ་སྟེ།
གཞན་དོན་རྗེས་སུ་དཔག་པའོ་ཞེས་པ་ནི་དེའི་མིང་ངོ་ཞེས་རྣམ་དབྱེ་བརྒྱད་དང་སྦྱར་ན་མཁས་པར་འགྱུར་རོ། ། གཉིས་པ་མཚན་གཞིའི་དབྱེ་བ་ལ། དབྱེ་བའི་སྒོ་གསུམ་སྟེ། གང་ཟག་གི་སྒོ་ནས། དགོས་པའི་སྒོ་ནས། བརྗོད་ཚུལ་གྱི་སྒོ་ནས་དབྱེ་བ་དང་གསུམ། དང་པོ་ནི། ཇི་སྐད་དུ། གང་ཟག་གསུམ་ལ་བརྗོད་ཚུལ་དྲུག ། ཅེས་གསུངས་པའི་དགོངས་པ་ལ་རྣམ་པར་བརྟགས་ནས།
སྔར་རྒོལ་ལ་བརྟེན་པའི་གཞན་དོན་རྗེས་དཔག ཕྱིར་རྒོལ་ལ་བརྟེན་པའི་དེ། དཔང་པོ་ལ་བརྟེན་པའི་གཞན་དོན་རྗེས་དཔག་གོ ། དང་པོ་ནི། སྔར་རྒོལ་སངས་རྒྱས་པས། ཕྱིར་རྒོལ་གྲངས་ཅན་གྱི་ངོར། སྒྲ་མི་རྟག་པར་སྒྲུབ་པའི་ངག་ལྟ་བུའོ། ། གཉིས་པ་ནི། ཕྱིར་རྒོལ་སངས་རྒྱས་པས། སྔར་རྒོལ་གྲངས་ཅན་གྱི་ངོར་སྒྲ་རྟག་པ་འགོག་པ་ལ་སྒྲུབ་པའི་ཐལ་འགྱུར་འཕེན་པའི་ངག་བཀོད་པ་ལྟ་བུའོ། །
གསུམ་པ་ནི། དཔང་པོས་ཤན་ཕྱེ་ནས། སྔར་རྒོལ་ཕྱིར་རྒོལ་གང་རུང་གི་རྒྱུད་ལ་རྗེས་དཔག་སྐྱེས་པའི་དུས་ཀྱི་ངག་ལྟ་བུའོ། ། དབྱེ་བའི་སྒོ་གཉིས་པ་ནི། སྒྲུབ་པ་དང༌། སུན་འབྱིན་པའི་ངག་གཉིས་སོ། ། གཉིས་པོའི་ཁྱད་པར་ནི། སྤྱིར་འགལ་བ་མིན་ཏེ། གཉིས་ཀ་ལ་གཉིས་ཀ་ཡོད་པས་སོ། ། སྐབས་སུ་བབ་པ་གཉིས་པོའི་ཁྱད་པར་ནི་བསྒྲུབ་བྱ་བསྒྲུབ་པའི་གཞན་དོན་རྗེས་དཔག་དང༌།
དགག་བྱ་སུན་འབྱིན་པའི་གཞན་དོན་རྗེས་སུ་དཔག་པ་ཡིན་ལ། གཉིས་པོ་ཡང༌། རྟེན་གྱི་ཁྱད་པར་སྔར་རྒོལ་ལ་ཡོད་པ་དང༌། ཕྱིར་རྒོལ་ལ་ཡོད་པའོ། ། ཀུན་སློང་གི་ཁྱད་པར་རང་གི་དམ་བཅའ་སྒྲུབ་པའི་བསམ་པ་དང༌། གཞན་གྱི་དམ་བཅའ་སུན་འབྱིན་པའི་བསམ་པ་སྔོན་དུ་བཏང་བའོ། ། རྒྱས་པར་འོག་ཏུ་འབྱུང་ངོ༌། ། དབྱེ་སྒོ་གསུམ་པ་ལ། དབྱེ་བ་དངོས། དེ་སྒྲུབ་བྱེད་ཀྱི་རིགས་པ།
ཤེས་བྱེད་ཀྱི་ལུང་འགོད་པའོ། ། དང་པོ་ནི། གཞན་དོན་སྒྲུབ་ངག་དང༌། དེའི་རྗེས་དཔག་དོན་གཅིག་ལ། དེ་ལ་དབྱེ་ན། རང་རྒྱུད་ཀྱི་སྒྲུབ་ངག་དང༌། ཐལ་བའི་སྒྲུབ་ངག་གཉིས་སོ། ། མཚན་གཞི་ནི། སྔ་མ་དང་ཁྱད་པར་མེད་ལ། དེ་ལྟ་ན་ཡང༌།
དབྱེ་སྒོ་མི་འདྲ་བ་ནི། སྔ་མ་གཉིས་གཙོ་བོར་བསྒྲུབ་བྱ་སྒྲུབ་པ་དང༌། དགག་བྱ་འགོག་པའི་དབང་དུ་བྱས་པ་ཡིན་ལ། འདིར་ནི། ཚུལ་གསུམ་པ་ཅན་གྱི་གཏན་ཚིགས་བརྗོད་བྱར་བྱས་པ་ལ་བྱེ་བྲག་མེད་ཀྱང༌། བརྗོད་ཚུལ་ལ་རང་རྒྱུད་དང་ཐལ་འགྱུར་གྱི་དབྱེ་བས་གཉིས་སུ་ཕྱེ་བ་ཡིན་ནོ། ། འདིར་རང་རྒྱུད་ཀྱི་སྒྲུབ་ངག་དེ་ལའང༌། སྒྲུབ་པ་དང༌། སུན་འབྱིན་པ་གཉིས་ཀ་ཡོད་ལ། ཐལ་བའི་སྒྲུབ་ངག་ལ་ཡང་དེ་གཉིས་ཀ་ཡོད་དོ། །
འདིའི་ཕྱི་མ་གཉིས་ནི། སྒྲུབ་པའི་ཐལ་བ་དང༌། སུན་འབྱིན་རྐྱང་པ་ཅན་གྱི་ཐལ་འགྱུར་ལ་བཤད་པས་རྟོགས་པར་སླ་ལ། སྔ་མ་གཉིས་ཀྱི་ཟླས་ཕྱེ་བའི་རང་རྒྱུད་ཀྱི་སྒྲུབ་ངག་དང་སུན་འབྱིན་དེ་གང་ཞེ་ན། ཕྱིར་རྒོལ་སངས་རྒྱས་པས། གང་བྱས་ན་རྟག་པ་མིན་པས་ཁྱབ། དཔེར་ན་བུམ་པ་བཞིན། སྒྲ་ཡང་བྱས་སོ་ཞེས་བཀོད་པ་ལྟ་བུའོ། ། འདི་སྒྲུབ་སུན་གཉིས་ཀྱི་ཟླས་ཕྱེ་བའི་སྒྲུབ་པ་དང་ཁྱད་པར་ཅི་ཡོད་ཅེ་ན། རྟེན་གྱི་གང་ཟག་རྒོལ་ཕྱིར་རྒོལ་ལ་ཡོད་པ་དང༌།
ཀུན་སློང་དང༌། དགོས་པའི་ཁྱད་པར་དགག་བྱ་དང་སྒྲུབ་བྱ་འགོག་པ་དང༌། སྒྲུབ་པའི་ལྡོག་པས་སོ་སོར་ཕྱེ་བ་ཡིན་ནོ། ། དེ་ལྟར་བཤད་པ་ན། སྒྲུབ་ངག་དང༌། སུན་འབྱིན་མི་འགལ་ཡང༌། རྟོག་གེའི་ལུས་བརྒྱད་ཀྱི་ཟླས་ཕྱེ་བའི་སུན་འབྱིན་དང་སྒྲུབ་པའི་ཁྱད་པར་ཡང་བཤད་མ་ཐག་པ་དེ་ཁོ་ནའོ། ། གཉིས་པ་སྒྲུབ་བྱེད་ཀྱི་རིགས་པ་ནི། བྱས་མི་རྟག་གི་འབྲེལ་པ་དང༌། སྒྲ་བྱས་པར་ཚད་མས་ཤེས་ནས།
ད་དུང་སྒྲ་རྟག་པར་ཁས་ལེན་པའི་སྔར་རྒོལ་ལ། ཕྱིར་རྒོལ་སངས་རྒྱས་པ་མཁས་པས། གང་རྟག་ན་མ་བྱས་པ་ཡིན་པས་ཁྱབ། དཔེར་ན་ནམ་མཁའ་བཞིན། སྒྲ་ཡང་རྟག་པར་རྒོལ་བ་ཁྱོད་ཀྱིས་ཁས་བླངས་སོ། ། ཞེས་པའི་ཐལ་འགྱུར་འདི་ཆོས་ཅན། གཞན་དོན་རྗེས་དཔག་ཡིན་ཏེ། རྒོལ་བ་སངས་རྒྱས་པ་རང་གི་ཚད་མས་མཐོང་བའི་སྒྲ་རྟག་པ་འགོག་པའི་ཚུལ་གསུམ། དེ་འགོག་པའི་སྒྲུབ་ངག་ཡང་དག་འགོད་པ་སྐབས་སུ་བབ་པའི་རྒོལ་བ་གཞན་གྱི་རྒྱུད་ལ་དེ་འགོག་གི་ཚུལ་གསུམ་དྲན་ལམ་དུ་གསལ་བར་སྟོན་པའི་དེ་འགོག་གི་ངག་དོན་མཐུན་ཡིན་པའི་ཕྱིར། དེ་ཡང་ཁྱབ་པ་ནི་ཚིག་གིས་ཟིན་པར་བརྗོད་པས་འཕངས་ལ།
ཕྱོགས་ཆོས་ནི་བཟློག་པའི་སྒོ་ནས་རྒོལ་བའི་བློ་ཡུལ་དུ་འཕེན་ཚུལ་འོག་ནས་འཆད་དོ། ། ཡང་དེའི་ངོར་དེ་ལྟར་འཕངས་པའི་ཚེ་ན་དེ་ཆོས་ཅན། དངོས་སུ་བསྒྲུབ་བྱ་སྒྲ་མི་རྟག་པ་སྒྲུབ་པའི་ཕྱིར་དུ་བཀོད་པའི་ངག་མིན་ཡང༌། སྒྲ་མི་རྟག་པར་སྒྲུབ་པའི་སྒྲུབ་ངག་ཡང་དག་གི་མཚན་ཉིད་ཚང་བ་ཡིན་ཏེ། རྒོལ་བ་རང་གི་ཚད་མས་མཐོང་བའི་སྒྲ་མི་རྟག་པར་སྒྲུབ་པའི་ཚུལ་གསུམ། དེ་ལྟར་སྒྲུབ་པ་སྐབས་སུ་བབ་པའི་རྒོལ་བའི་དྲན་ལམ་དུ་གསལ་བར་འཕེན་ནུས་པའི་དེ་ལྟར་སྒྲུབ་པའི་ངག་དོན་མཐུན་ཡིན་པའི་ཕྱིར། དེ་སྐད་དུ་ཡང༌། སྒྲུབ་པའི་ཐལ་འགྱུར་ཆོས་གསུམ་ལྡན། ། དངོས་སུ་སྒྲུབ་པའི་ངག་མིན་ཡང༌། ། བཟློག་ན་སྒྲུབ་པའི་མཚན་ཉིད་ཡོད། །
ཅེས་གསུངས་སོ། ། དེའི་རྒྱུ་མཚན་ཡང༌། བྱས་པའི་རྟགས་ཀྱིས་སྒྲ་རྟག་པར་འགོག་པའི་ཚུལ་གསུམ་པ་ཅན་གྱི་གཏན་ཚིགས་དེ་ཡིན་ན། དངོས་སུ་སྒྲ་མི་རྟག་པར་སྒྲུབ་པའི་གཏན་ཚིགས་ཡིན་མི་དགོས་ཀྱང༌། སྤྱིར་སྒྲ་མི་རྟག་པར་སྒྲུབ་པའི་གཏན་ཚིགས་ཡང་དག་ཡིན་དགོས་པས་སོ། ། དེ་ལ་འདི་སྙམ་དུ་སྤྱིར་སྒྲ་མི་རྟག་པར་སྒྲུབ་པའི་སྒྲུབ་ངག་དང་གཏན་ཚིགས་ཡང་དག་ཡིན་ན། དངོས་སུ་སྒྲ་མི་རྟག་པར་སྒྲུབ་པའི་ཡང་དེ་དང་དེ་ཡིན་དགོས་སོ་སྙམ་ན། དེ་ལྟ་ན། ཤུགས་ཀྱི་བསྒྲུབ་བྱ་ཡིན་ན། དངོས་ཀྱི་བསྒྲུབ་བྱ་ཡིན་པས་ཁྱབ་པར་ཁས་བླངས་ཀྱང་ཉེས་པ་མེད་པར་འགྱུར་ཞིང༌།
སྤྱིར་དགག་བྱ་འགོག་པ་ལ་ཚུལ་གསུམ་ཚང་ན། དངོས་སུ་དགག་བྱ་འགོག་པ་ལ་ཚུལ་གསུམ་ཚང་བར་ཁས་བླངས་ཀྱང་ཉེས་པ་མེད་པར་འགྱུར་རོ། ། ཕྱི་མ་དེ་ཡང་དེ་ལྟར་ཁས་ལེན་ནོ་ཞེ་ན། འོ་ན་དེ་སྒྲུབ་ཀྱི་རྟགས་ཡང་དག་ཡིན་ན། དེ་སྒྲུབ་ཀྱི་དགག་པའི་གཏན་ཚིགས་ཡིན་པས་ཁྱབ་པར་འགྱུར་ཏེ། འདོད་པ་གང་ཞིག དངོས་སུ་དེ་སྒྲུབ་ཀྱི་དགག་བྱ་འགོག་པ་ལ་ཚུལ་གསུམ་ཚང་ན། དགག་པའི་གཏན་ཚིགས་ཡིན་དགོས་པའི་ཕྱིར། ཇི་སྐད་དུ། དགག་བྱ་འགོག་ལ་ཚུལ་གསུམ་ཚང༌། །
ཞེས་གསུངས་པའི་ཕྱིར། དེ་ལྟ་ན་ནི། དགག་པའི་གཏན་ཚིགས་ཐམས་ཅད་སུན་འབྱིན་དུ་ཐལ་བ་མིན་ནམ་ཞེ་ན། མིན་ཏེ། རྟེན་གྱི་གང་ཟག་སྔར་རྒོལ་གྱི་རྒྱུད་ལ་ཡོད་པ་ཐམས་ཅད་དེར་ཁས་མི་ལེན་པའི་ཕྱིར། དེ་ལྟ་ན་ཡང༌། རང་རྒྱུད་དུ་བརྗོད་པའི་སུན་འབྱིན་ཡང་དག་ཡིན་ན། དགག་པའི་གཏན་ཚིགས་ཡིན་པས་ཁྱབ་པར་ཁས་ལེན་དགོས་པ་ཡིན་ནོ། ། འོ་ན་གོང་དུ་བཤད་མ་ཐག་པའི་སྔར་རྒོལ་དེ་སྒྲ་མི་རྟག་པར་སྒྲུབ་པ་སྐབས་སུ་བབ་པའི་རྒོལ་བ་ཇི་ལྟར་ཡིན་ཞེ་ན། དེ་དེ་ཡིན་ཏེ།
སྒྲ་རྟག་པ་འགོག་པ་སྐབས་སུ་བབ་པ་གང་ཞིག དེའི་ཚེ་སྒྲ་མི་རྟག་པ་ཤུགས་ཀྱི་བསྒྲུབ་བྱར་སོང་བའི་ཕྱིར། དེ་ནས་རྟོགས་དཀའ་བ་སྒྲུབ་པའི་ཐལ་བས་བཟློག་དོན་གྱི་ཕྱོགས་ཆོས་འཕེན་པའི་ཚུལ་ལ། གཞན་གྱི་ལུགས་མི་འཐད་པ་དང༌། རིགས་གཏེར་མཛད་པ་རང་གི་ལུགས་གང་ཡིན་བཙལ་བའོ། ། དང་པོ་ནི་ཇི་སྐད་དུ། ཁ་ཅིག་ཐལ་བའི་ཆོས་ལོག་པས། ། སྒྲུབ་པའི་ངག་ཉིད་འཕེན་ཞེས་ཟེར། ། ཐལ་བའི་ངག་ལས་རང་རྒྱུད་ཀྱི། ། ཕྱོགས་ཆོས་འཕེན་ན་སྦྱོར་བ་འཇིག །
ཅེས་གསུངས་སོ། ། དེའི་དོན་ནི། ལོ་ཙྭ་བ་ཆེན་པོ་སྒྲུབ་པའི་ཐལ་འགྱུར་ཆོས་གསུམ་ལྡན་འཕེན་པའི་ཚུལ་ནི། གང་མེ་མེད་ན་དུ་བ་མེད་པས་ཁྱབ། དཔེར་ན་ཆུ་ཀླུང་བཞིན། དུ་ལྡན་གྱི་ལ་ལའང་དུ་བ་མེད་པར་ཐལ། མེ་མེད་པའི་ཕྱིར་ཞེས་པ་ཡིན་ལ། དེའི་ཚེ་ན། དུ་བ་མེད་པར་ཐལ་ཞེས་པ་བཟློག་པས། ལ་ལ་དུ་བ་ཡོད་པར་འཕངས་པ་ཡིན་ནོ་ཞེས་གསུང༌།
འདི་མི་འཐད་དེ། ལ་ལ་དུ་བ་མེད་པར་ཐལ། མེ་མེད་པའི་ཕྱིར་ཞེས་པ་ནི་ཐལ་འགྱུར་གྱི་དམ་བཅའ་ཡིན་ལ། ཐལ་འགྱུར་ལ་བལྟོས་པའི་དམ་བཅའ་དེ་སྒྲུབ་པའི་ཐལ་འགྱུར་གྱི་ཟུར་དུ་བརྗོད་ན་ཐལ་ངག་སྐྱོན་དུ་འགྱུར་ཏེ། དཔེར་ན། རང་རྒྱུད་ཀྱི་དམ་བཅའ་དེ་རང་རྒྱུད་ཀྱི་སྒྲུབ་ངག་གི་ཟུར་དུ་བརྗོད་ན་སྐྱོན་ཅན་དུ་འགྱུར་བ་བཞིན་ནོ་ཞེས་སྐྱོན་བརྗོད་པར་མཛད་དོ། ། རིགས་པའི་དབང་ཕྱུག་ཆོས་ཀྱི་སེང་གེ་ནི། ཆོས་ཅན་ཚད་མས་གྲུབ་པ་ལ་རྒོལ་བ་ལོག་རྟོག་དང་ལྡན་པས་ཤེས་འདོད་ཡོད་ལ། དམ་བཅའ་ལ་ཚད་མའི་བསལ་པ་ཞུགས་པས་ཕྱོགས་ཆོས་གྲུབ། ཐལ་བའི་ཁྱབ་པ་སྟོན་པའི་ངག་གིས་རང་རྒྱུད་ཀྱི་ཁྱབ་པ་དྲན་པར་བྱེད་ཅིང་ཐལ་འགྱུར་གྱི་ཁྱབ་པ་དང༌།
རྟགས་སྟོན་པའི་ངག་ཚོགས་པས་རང་རྒྱུད་བསྒྲུབ་བྱ་དང༌། དངོས་འགལ་དོན་དང་མི་མཐུན་པ་ཁས་ལེན་ན། རང་རྒྱུད་ཀྱི་རྟགས་དང་དངོས་འགལ་དོན་དང་མི་མཐུན་པར་ཁས་ལེན་དགོས་སོ་ཞེས་གོ་བར་བྱེད་པ་རང་རྒྱུད་ཀྱི་རྟགས་དོན་དང་མཐུན་པར་གོ་ལ། དེས་རང་རྒྱུད་ཀྱི་ཕྱོགས་ཆོས་དྲན་ལམ་དུ་འཕེན་པར་བྱེད་པས། སྒྲུབ་པའི་ཐལ་འགྱུར་གྱིས་རང་རྒྱུད་འཕེན་པ་ཡིན་ནོ། ། ཞེས་གསུངས་ལ། འདི་ལ་ནི་རིགས་པའི་གཏེར་ལས་དགག་པ་མ་མཛད་དོ། ། སྨྲ་པའི་སེང་གེ་དར་འབག་པ་ན་རེ། སྒྲུབ་པའི་ཐལ་བ་འཕེན་ཚུལ་ནི། གང་མེ་མེད་ན་དུ་བ་མེད་པས་ཁྱབ།
དཔེར་ན། ཆུ་ཀླུང་བཞིན། ལ་ལ་ཡང་མེ་མེད་པར་ཁྱོད་ཀྱིས་ཁས་བླངས་པས་དུ་བ་མེད་པས་ཁས་ལེན་དགོས་ན། དུ་བ་མེད་པར་ཚད་མས་བསལ་ལོ་ཞེས་པ་ཡིན་ལ། དེ་ལྟར་འཕངས་པས་དུ་ཡོད་དྲན་པར་བྱེད་པ་ཡིན་ཏེ། ཐལ་འགྱུར་གྱི་བསལ་པ་དང༌། རང་རྒྱུད་ཀྱི་ཕྱོགས་ཆོས་རྟོགས་པ་གཅིག་པའི་ཕྱིར། ཞེས་གསུང་ལ། རིགས་གཏེར་མཛད་པས། ཐལ་འགྱུར་གྱི་བསལ་པ་བརྗོད་པ་ནི་གཞུང་གང་དུ་ཡང་མ་མཐོང་ལ།
བསལ་བ་བརྗོད་ན་ངག་ལྷག་པ་ཡིན་ཏེ། དཔེར་ན་དམ་བཅའ་བརྗོད་པ་བཞིན་ནོ་ཞེས་དགག་པ་མཛད་དོ། ། གཉིས་པ་རང་གི་ལུགས་ནི། ཇི་སྐད་དུ། ཐལ་བའི་ངག་ལས་རང་རྒྱུད་ཀྱི། ། དོན་འཕེན་ཇི་ལྟར་བཟློག་བཞིན་མིན། ། ཞེས་གསུང་ལ། དེའི་དོན་ནི། ཐལ་འགྱུར་གྱི་རྗེས་ཁྱབ་བཟློག་པས་རང་རྒྱུད་ཀྱི་རྗེས་ཁྱབ་འཕེན་པ་ཡིན་ཀྱང༌། ཐལ་འགྱུར་གྱི་རྟགས་ཟློག་པས་རང་རྒྱུད་ཀྱི་རྟགས་འཕེན་པ་མིན།
དེ་ལྟ་ན་རང་རྒྱུད་ཀྱི་བསྒྲུབ་བྱ་བརྗོད་པས་ངག་ལྷག་པར་འགྱུར་བའི་ཕྱིར་རོ། ། ཞེས་པའི་དོན་དུ་གསུངས་ལ། རང་རྒྱུད་ཀྱི་ཕྱོགས་ཆོས་འཕེན་ཚུལ་གསལ་བར་མ་གསུངས་ཀྱང༌། ཕྱྭ་པ་དང་མཐུན་པར་བཞེད་པ་ཉིད་དུ་རྟོགས་ཏེ། སྤྱིར་སྔ་རབས་རྣམས་ལ་སྒྲུབ་པའི་ཐལ་བ་འཕེན་ཚུལ་མི་འདྲ་བ་གསུམ་ཡོད་པ་ལ། རིགས་གཏེར་མཛད་པ་ནི་ཕྱཱ་པ་དང་མཐུན་པར་བཞེད་པའི་ཕྱིར་རོ། ། དེ་ཡང་ཕྱོགས་ཆོས་འཕེན་ཚུལ་གོ་སླ་བར་བྱས་ན། དུ་ལྡན་གྱི་ལ་ལ་མེ་མེད་པར་ཁས་བླངས་ན། དེར་དུ་བའང་མེད་པར་ཁས་ལེན་དགོས་པ་ལས་དེར་དུ་བ་ཡོད་པའི་ཕྱིར། དེར་མེ་ཡོད་དོ་སྙམ་པའི་བློ་གཅིག་འཕེན་པ་ཡིན་ལ།
དེའི་ཚེ་ན། མེ་མེད་ན་དུ་བ་མེད་པར་ཁས་ལེན་དགོས་སྙམ་པ་ནི། ཁྱབ་པ་དྲན་པའི་བློ་ཡིན་ལ། དུ་ལྡན་གྱི་ལ་ལ་དུ་བ་ཡོད་པའི་ཕྱིར་སྙམ་པ་ནི། ཕྱོགས་ཆོས་དྲན་པའི་བློ་ཡིན་ཞིང༌། དེར་མེ་ཡོད་དོ་སྙམ་པའི་བློ་ནི། བསྒྲུབ་བྱ་རྟོགས་པའི་རྟགས་ཅན་རྗེས་དཔག་ཡིན་ནོ། ། དེ་ལྟར་ཤེས་པ་དང༌། རང་རྒྱུད་འཕེན་པའི་ཐལ་འགྱུར་ཞེས་པའི་གོ་བ་ཡང་རྙེད་པར་འགྱུར་ཏེ། ཚུལ་གསུམ་དྲན་ལམ་དུ་འཕངས་པ་ལ།
རང་རྒྱུད་འཕེན་པའི་དོན་དུ་བཞག་དགོས་པས་སོ། ། དེའི་ཕྱིར། དིང་སང་རྒོལ་བས་སྒྲ་རྟག་པར་ཁས་བླངས་པ་ལ། སྒྲ་ཆོས་ཅན་མ་བྱས་པར་ཐལ། རྟག་པའི་ཕྱིར། ཐལ་བ་ལས། ཆོས་ཅན་མི་རྟག་སྟེ། ཞེས་ཟེར་བ་དེ་དག་ནི། གང་ཡང་མིན་པས་ཅིར་ཡང་མི་རུང་ངོ༌། ། འོ་ན་སྒྲུབ་པའི་ཐལ་བ་འཕེན་ཚུལ་ཅི་ཞེ་ན།
གང་རྟག་ན་མ་བྱས་པས་ཁྱབ། དཔེར་ན་ནམ་མཁའ་བཞིན། སྒྲ་ཡང་རྟག་པར་ཁས་བླངས་སོ་ཞེས་པ་ཆོས་མཐུན་པ་ཅན་དང༌། གང་བྱས་ན་མི་རྟག་པ་ཡིན་པས་ཁྱབ། དཔེར་ན་བུམ་པ་བཞིན། སྒྲ་ནི་རྟག་པར་ཁས་བླངས་སོ་ཞེས་པ་ནི་ཆོས་མི་མཐུན་པ་ཅན་ནོ། ། རིགས་པའི་གཏེར་གྱི་འགྲེལ་པར་ཆོས་མི་མཐུན་པ་ཅན་གྱི་ངག་འཕེན་ཚུལ་གསུངས་པ་དེ་ནི། ཡི་གེ་མ་དག་པར་རྟོགས་སླ་བས་བྲི་བར་མི་བྱའོ། ། གཉིས་པ་ཤེས་བྱེད་ཀྱི་ལུང་འགོད་པ་ལ་གཉིས་ཏེ། གངས་ཅན་གྱི་རྟོག་གེ་ལ་མཁས་པ་གསུམ་གྱི་ལུང་བགོད།
དེ་ཉིད་རིགས་པ་མཁྱེན་པའི་དགོངས་པ་ཡིན་པའི་ངེས་པའོ། ། དང་པོ་ནི། མང་དུ་མ་གསན་པ་དག་འདི་སྙམ་དུ། སྒྲུབ་པའི་ངག་དང༌། ཐལ་ངག་གི་གཞི་མཐུན་ཁས་ལེན་པ་ནི་སྔོན་མ་བྱུང་བ་ཞིག་གོ་སྙམ་དུ་དོགས་ན། དེ་ཡང་ཁྱོད་ཀྱིས་མ་ཐོས་ཤིང་མ་བསམས་པ་ཡིན་ཏེ། ལོ་ཆེན་གྱིས་རྣམ་པར་ངེས་པའི་ཊཱིཀྐ་ལས། ཐལ་བར་འགྱུར་བ་བརྗོད་པ་ནི་གཉིས་ཏེ། སྒྲུབ་པ་དང༌། སུན་འབྱིན་པའོ། །
དེ་ལས་སུན་འབྱིན་པ་ནི། གཏན་ཚིགས་ཀྱི་སྐྱོན་བརྗོད་པ་ཙམ་ཡིན་པས་སྒྲུབ་བྱེད་མིན་པར་འདོད་པ་ཁོ་ནའོ། ། སྒྲུབ་པ་ནི་སྒྲུབ་བྱེད་ཡིན་ཏེ། དངོས་སུ་བརྗོད་པ་རྟགས་སུ་མི་འདོད་ཀྱང༌། བཟློག་པ་ན་རྩ་བའི་གཏན་ཚིགས་འཕེན་པས་དོན་གྱིས་ན་རྟགས་བརྗོད་པའི་སྒྲ་ཡིན་པའི་ཕྱིར་རོ་ཞེས་དང༌། དེས་ན་ཐལ་བའི་གཏན་ཚིགས་དང་དེས་སྐྱེད་པའི་རྗེས་དཔག་རང་རྒྱུད་དུ་མ་གཏོགས་པ་མེད་ཀྱང་ཐལ་བ་དང་རང་རྒྱུད་ཀྱི་སྒྲུབ་བྱེད་གཉིས་ཀྱིས་ཐ་དད་པ་ནི། སྒྲའི་ཐ་དད་པ་ཁོ་ནའོ། ། དེ་ཡང་དངོས་ཀྱི་བརྗོད་བྱའི་སྒོ་ནས་ཡིན་གྱི་རང་གི་ངོ་བོས་ནི་ཁྱད་པར་མེད་དོ་ཞེས་རང་རྒྱུད་འཕེན་པའི་ཐལ་འགྱུར་དང༌། རང་རྒྱུད་ཀྱི་སྒྲུབ་ངག་ཡང་དག་གཉིས་ལ། ཚུལ་གསུམ་པ་ཅན་གྱི་གཏན་ཚིགས་སྒྲས་ཟིན་གྱི་བརྗོད་བྱར་བྱས་མ་བྱས་ཀྱི་ཁྱད་པར་ཡོད་ཀྱི།
ཚུལ་གསུམ་དྲན་ལམ་དུ་འཕེན་པ་དང༌། དེས་རྟགས་ཅན་རྗེས་དཔག་སྐྱེད་པའི་ཚུལ་ལ་ཁྱད་པར་མེད་པར་གསུངས་སོ། ། འདི་དང༌། རིགས་པའི་གཏེར་ལས། དངོས་སུ་བསྒྲུབ་པའི་ངག་མིན་ཡང༌། ། བཟློག་ན་སྒྲུབ་པའི་མཚན་ཉིད་ཡོད། ། ཅེས་པ་གཉིས་ལ། ཚིགས་བཅད་དང་ལྷུག་པ་མ་གཏོགས་ཁྱད་པར་ཅུང་ཟད་ཀྱང་མི་སྣང་ངོ༌། ། རིགས་པའི་དབང་ཕྱུག་ཕྱྭ་པས་མཛད་པའི་རྣམ་པར་ངེས་པའི་ཊཱིཀྐ་ལས། གཞན་དོན་རྗེས་དཔག་གི་དབྱེ་བ་འཆད་པ་ན།
དེ་ལྟར་ན་རང་རྒྱུད་ཀྱི་སྦྱོར་བ་བརྒྱད། སྒྲུབ་པའི་ཐལ་བའི་སྦྱོར་བ་དྲུག་སྟེ། སྦྱོར་བ་བཅུ་བཞི་ཡིན་ནོ་ཞེས་གསུང་ཞིང༌། དེ་ཡང་རང་རྒྱུད་ཀྱི་སྦྱོར་བ་བརྒྱད་ནི། ཆོས་མཐུན་པ་ཅན་གྱི་སྒྲུབ་ངག མཐུན་སྦྱོར་གྱི་རང་རྒྱུད། ཕྱོགས་ཆོས་ཙམ་བརྗོད་པའམ། བཟློག་པའམ། རྗེས་འགྲོ་ཙམ་བརྗོད་པའི་རང་རྒྱུད། ཕྱོགས་ཁྱབ་གཉིས་ཀ་མི་ཤེས་པ་ལ་གཉིས་ཀ་སྒྲུབ་པའི་རང་རྒྱུད།
ཕྱོགས་ཆོས་ཤེས་ཁྱབ་པ་མི་ཤེས་པ་ལ་ཁྱབ་པ་སྒྲུབ་པའི་རང་རྒྱུད། ཅིག་ཤོས་ལ། ཕྱོགས་ཆོས་ཙམ་སྒྲུབ་པའི་རང་རྒྱུད་ཀྱི་སྒྲུབ་ངག་ཡང་དག་སྟེ། བརྒྱད་དོ། ། དེ་བཞིན་དུ་ཐལ་འགྱུར་ལ་དྲུག་སྟེ། ཆོས་མཐུན་སྦྱོར་གྱི་སྒྲུབ་པའི་ཐལ་བ། མི་མཐུན་སྦྱོར་གྱི་སྒྲུབ་པའི་ཐལ་བ་ཕྱོགས་ཆོས་ཙམ་དང༌། རྗེས་འགྲོ་ཙམ་དང༌། བཟློག་པ་ཙམ་བརྗོད་པའི་སྒྲུབ་པའི་ཐལ་བ་རེ་རེ་སྟེ་ལྔ། རྟགས་ཕྱིར་རྒོལ་གྱི་ཁས་བླངས་ཤིང་ཁྱབ་པ་མི་ཤེས་པ་ལ།
ཁྱབ་པ་སྒྲུབ་པའི་ཐལ་འགྱུར་ཏེ་དྲུག་གོ ། རྟགས་སྒྲུབ་པའི་ཐལ་འགྱུར་ནི་མི་དགོས་ཏེ། རྟགས་རྒོལ་བས་ཁས་མི་ལེན་པ་ལ་ཐལ་འགྱུར་མི་འཇུག་པའི་ཕྱིར་ཞེས་བཞེད་དོ། ། དེ་བཞིན་དུ་སྨྲ་བའི་སེང་གེ་དར་འབག་པ་དང༌། སློབ་དཔོན་འཇམ་པའི་རྡོ་རྗེ་དང༌། རྒྱལ་བའི་སྲས་པོ་ཆུ་མིག་པ་དང༌། འུ་ཡུག་པས་བྱས་པའི་བསྟན་བཅོས་རིགས་སྒྲུབ་ཅེས་བྱ་བ་དང༌། རིག་རལ་གྱིས་མཛད་པའི་ཚད་མ་རྒྱན་གྱི་མེ་ཏོག་རྣམས་མཐུན་པར། སྒྲུབ་པའི་ཐལ་འགྱུར་རྣམས་སྒྲུབ་ངག་ཡང་དག་ཡིན་པར་བཤད་དོ། ། འཇམ་དབྱངས་ཆོས་ཀྱི་རྗེས་སྒྲིབ་པ་མེད་པའི་ཆོས་ཀྱི་སྤྱན་དང་ལྡན་པ་དེ་ཡང་དེ་ལྟར་བཞེད་དེ།

ཇི་སྐད་དུ། བརྗོད་པའི་ཚུལ་ལ་རང་རྒྱུད་དང༌། ། ཐལ་འགྱུར་གཉིས་ཡིན། ཞེས་གཞན་དོན་རྗེས་དཔག་གི་དབྱེ་སྒོ་གསུམ་པར་གསུངས་པའི་ཕྱིར་དང༌། བཟློག་ན་སྒྲུབ་པའི་མཚན་ཉིད་ཡོད། ། ཅེས་དེའི་མཚན་ཉིད་ཚང་བར་གསུངས་པའི་ཕྱིར་དང༌། སྒྲུབ་པའི་ཐལ་འགྱུར་ཆོས་གསུམ་ལྡན། ། ཞེས་པའི་ཚིག་ཟུར་གྱི་སྒྲུབ་པ་ཞེས་པའི་ནུས་པ་གང་ཡིན་བསམ་དགོས་པའི་ཕྱིར་དང༌། གཞན་གྱིས་ཀུན་ཏུ་བརྟགས་པ་ལ། ། ཐལ་བས་སྒྲུབ་པ་སྐྱོན་ཡོད་མིན། ། ཞེས་གསུངས་པའི་ཕྱིར་རོ། །
དེ་དག་གིས་ནི་སྒྲུབ་པའི་ཐལ་འགྱུར་གྱི་སྒྲུབ་བྱེད་བཤད་ནས། གནོད་བྱེད་སེལ་བའི་ཚུལ་ཡང་བཤད་པར་བྱ་བ་ལ་གཉིས་ཏེ། སྤྱིར་མི་འཐད་པ་སྤང་བ་དང༌། བྱེ་བྲག་ཏུ་རིགས་པའི་གཏེར་གྱི་ལུགས་མིན་པ་སྤང་བའོ། ། དང་པོ་ནི། འདི་སྙམ་དུ། དེ་ལྟ་ཡིན་པ་དེའི་ཚེ། ཕྱོགས་ཆོས་སྔར་རྒོལ་གྱི་ཚད་མས་མ་གྲུབ་པའི་སྒྲུབ་ངག་ཡང་དག་ཡོད་པར་འགྱུར་ལ། དེ་ལྟ་ན་རང་གི་མཐོང་བ་ཞེས་པའི་ཚིག་གི་རྣམ་དཔྱད་དང་འགལ་ལོ་ཞེ་ན། དེར་ཐལ་བའི་ཉེས་པ་ཡོད་པ་མིན་ཏེ།
སྒྲུབ་པའི་ཐལ་འགྱུར་ཡང་དག་ཡིན་ན། རང་གི་བསྟན་བྱར་གྱུར་པའི་ཚུལ་གསུམ་པོ་དེ། རྒོལ་བ་དེའི་ཚད་མས་གྲུབ་དགོས་པའི་ཕྱིར། གཉིས་པ་ནི་འོ་ན། ཇི་སྐད་དུ། སྒྲུབ་པའི་ཐལ་འགྱུར་ཆོས་གསུམ་ལྡན། ། དངོས་སུ་སྒྲུབ་པའི་ངག་མིན་ཡང༌། ། ཞེས་གསུངས་པ་མ་ཡིན་ནམ་ཞེ་ན། དེའི་དོན་ཡང་ཁྱོད་ཀྱིས་མ་བསླབ་པ་ཡིན་ཏེ། འདི་ལྟར།
གང་ཐལ་འགྱུར་ཡང་དག་ཡིན་ན། དངོས་སུ་སྒྲུབ་བྱ་བསྒྲུབ་པའི་ངག་མིན་དགོས་ཏེ། དེ་ཡིན་ན། དངོས་སུ་དགག་བྱ་འགོག་པའི་ངག་ཡིན་དགོས་པའི་ཕྱིར། དཔེར་ན། དགག་པའི་གཏན་ཚིགས་དང༌། དེའི་ཡུལ་ཅན་གྱི་སྒྲུབ་ངག་ཐམས་ཅད་དངོས་སུ་སྒྲུབ་བྱ་སྒྲུབ་པའི་ངག་མིན་པ་བཞིན་ནོ། ། དེ་ལྟ་ན་ཡང་ཞེ་འདོད་ཀྱི་བསྒྲུབ་བྱ་སྒྲུབ་པའི་ངག་ནི་ཡིན་ཏེ། གཏན་ཚིགས་གོང་དུ་བསྟན་ཟིན་པའི་ཕྱིར། དཔེར་ན།
དགག་པའི་གཏན་ཚིགས་ཐམས་ཅད་ཀྱི་ཞེ་འདོད་ཀྱི་བསྒྲུབ་བྱ་སྒྲུབ་པ་བཞིན་དེ་བས་ན་སྒྲུབ་པའི་ངག་ནི་གཉིས་ཏེ། དངོས་སུ་བསྒྲུབ་བྱ་སྒྲུབ་པའི་ངག་དང༌། དེར་དེ་མི་སྒྲུབ་ཀྱང་ཞེ་འདོད་ལ་དེ་སྒྲུབ་པའི་ངག་གོ ། དང་པོ་ནི། སྒྲུབ་རྟགས་ཡང་དག་གི་ཡུལ་ཅན་གྱི་སྒྲུབ་པའི་ངག་གོ ། གཉིས་པ་ནི། དགག་པའི་གཏན་ཚིགས་ལ་བརྟེན་པའི་དང༌། ཐལ་བའི་སྒྲུབ་པ་རྣམས་སོ། ། ཡང་གཞུང་འདིའི་འཆད་ཚུལ་གཉིས་པ་ནི་འདི་ཡིན་ཏེ། གང་སྒྲུབ་པའི་ཐལ་འགྱུར་ཡིན་ན།
དངོས་སུ་བསྟན་ཚོད་ཀྱི་ཕྱོགས་ཆོས་རྒོལ་བའི་ཚད་མས་གྲུབ་པའི་སྒྲུབ་ངག་ཡིན་པས་མ་ཁྱབ་སྟེ། དེ་ཡིན་ན། དངོས་སུ་བསྟན་ཚོད་ཀྱི་གཏན་ཚིགས་དོན་ལ་མ་གྲུབ་བཞིན་དུ་ཕ་རོལ་པོས་ཁས་བླངས་པ་གཅིག་དགོས་པའི་ཕྱིར། ཞེས་པའོ། ། དེ་ཡང༌། གཞན་གྱི་རྟག་པ་ཡི། ། ཐལ་བ་སྒྲུབ་པ་ཞེས་པའི་གཞུང་དེ་དང༌། དངོས་སུ་སྒྲུབ་པ་ཞེས་པའི་གཞུང་འདི་གཉིས་ཀ་གང་གི་ལན་དུ་བཀོད་པའི་རྩོད་པ་དེ་ཡང་གཅིག་ཁོ་ན་ཡིན་ཏེ། གཞན་དུ་ན། དངོས་སུ་སྒྲུབ་པའི་ངག་མ་ཡིན།
ཞེས་པའི་གཞུང་འདི། དགོས་པ་ཅིའི་ཕྱིར་དུ་བཀོད་པ་ཡིན་གྱི་སྦྲེལ་ཐག་ཁྱེད་ཀྱིས་བསམ་པར་མི་ནུས་པའི་ཕྱིར། དེ་ཡང་དེ་མ་ཐག་ཏུ་འཆད་པར་འགྱུར་རོ། ། འོ་ན་དེ་གཉིས་ཀ་སྒྲུབ་པའི་ངག་ཏུ་ཁྱད་པར་མེད་ན། རང་རྒྱུད་དང༌། ཐལ་འགྱུར་གྱི་ཚུལ་དུ། སོ་སོར་འཆད་པའི་རྒྱུ་མཚན་དང༌། དགོས་པ་ཅི་ཞེ་ན། བཤད་པ། རྒྱུ་མཚན་ནི།
རང་སྨྲ་བ་པོས་སྔར་རྒོལ་དུ་ཁས་བླངས་པ་དང༌། ཕྱིར་རྒོལ་དུ་ཁས་བླངས་པའི་ཁྱད་པར་གྱིས་སོ། ། དགོས་པ་ལ། དངོས་དང༌། བརྒྱུད་པའོ། ། དང་པོ་ནི། དངོས་ཀྱི་དགག་བྱ་འགོག་པ་དང༌། བསྒྲུབ་བྱ་སྒྲུབ་པའོ། ། གཉིས་པ་ནི། ཐེ་ཚོམ་ཅན་རྗེས་སུ་འཛིན་པ་དང༌།
ལོག་རྟོག་ཅན་ཚར་བཅད་པའོ། ། དེ་ཡང་ཕྱིར་རྒོལ་སངས་རྒྱས་པ་ལྟ་བུ། སྔར་རྒོལ་གྲངས་ཅན་ལྟ་བུ་ལ། རྗེས་དཔག་སྐྱེད་པ་སྐབས་སུ་བབ་པ་དེའི་ཚེ་སུན་འབྱིན་གྱི་སྒོ་ནས་སྐྱེད་དགོས་པ་ཡིན་ཏེ། དེའི་ཚེ་ཕྱིར་རྒོལ་དུ་ཁས་བླངས་པའི་ཕྱིར། དེ་སྐད་དུ་ཡང༌། རྒོལ་དང་ཕྱིར་རྒོལ་དཔང་པོ་གསུམ། ། སྒྲུབ་དང་སུན་འབྱིན་བརྡའ་སྤྲོད་པའོ། ། ཞེས་འབྱུང་བ་ལྟར་རོ། ། རྗེས་དཔག་བསྐྱེད་ནུས་ཀྱི་སུན་འབྱིན་དེ་ལའང་གཉིས་ཏེ།
ཐལ་བས་བརྗོད་པ་དང༌། རྣལ་མར་བརྗོད་པའོ། ། དང་པོ་ནི། སྒྲུབ་པའི་ཐལ་འགྱུར་ཆོས་གསུམ་ཚང་བའོ། ། གཉིས་པ་ནི། སྔར་རྒོལ་སྒྲ་རྟག་པར་ཁས་ལེན་པ་ལ། གང་བྱས་ན་རྟག་པ་མིན་པས་ཁྱབ། དཔེར་ན་ནམ་མཁའ་བཞིན། སྒྲ་ཡང་བྱས་སོ་ཞེས་སམ། སྒྲ་ཆོས་ཅན་རྟག་པ་མིན་ཏེ་བྱས་པའི་ཕྱིར།
ཞེས་འགོད་པར་བྱེད་ཀྱི། མི་རྟག་པ་ལ་སྒྲུབ་བྱེད་འགོད་པ་ནི་མ་ཡིན་ཏེ། དེའི་ཚེ་སྔར་རྒོལ་དུ་ཁས་མ་བླངས་པའི་ཕྱིར། འོ་ན་དེར་ཡང་ཞེ་འདོད་ལ་སྒྲ་རྟག་པ་མིན་པ་དེ། སྒྲུབ་པ་མིན་ནམ་ཞེ་ན། ཞེ་འདོད་ལ་དེ་ལྟར་ཡིན་མོད། དངོས་སུ་མིན་ཏེ། སྐབས་དེར། རྒོལ་བ་གཞན་གྱི་སྒྲ་རྟག་པ་མིན་པའི་སྒྲུབ་བྱེད་མ་དྲིས་པའི་ཕྱིར་དང༌། རྒོལ་བ་རང་ཉིད་ཀྱིས་ཀྱང་ཅིག་ཤོས་ལ་གནོད་བྱེད་བརྗོད་པར་ཁས་བླངས་ཀྱི་ལོག་ཕྱོགས་ལ་སྒྲུབ་བྱེད་འགོད་པར་ཁས་མ་བླངས་པའི་ཕྱིར།
གལ་ཏེ་དེར་བླངས་ན། སྔར་རྒོལ་ཉིད་དུ་ཐལ་བར་འགྱུར་རོ། ། འོན་ཀྱང༌། ཞེ་འདོད་ཀྱི་བསྒྲུབ་བྱ་ལ་སྒྲུབ་བྱེད་འགོད་པར་ཁས་བླངས་པ་ཙམ་གྱིས་ནི། སྔར་རྒོལ་དུ་ཐལ་བ་མེད་དོ། ། དོགས་པ་གསུམ་པ་ནི། འོ་ན་སྔར་རྒོལ་གྱིས་སུན་འབྱིན་མི་བརྗོད་ན། ཕྱིར་རྒོལ་སྒྲ་རྟག་པར་བདེན་ཞེན་གྱི་ལོག་རྟོག་ཅན་དེ་ལ། དང་པོ་ཉིད་ནས་སྒྲུབ་བྱེད་ཡང་དག་འཇུག་པར་འགྱུར་ལ། དེ་ལྟ་ན།
ཇི་སྐད་དུ། གཏན་ཚིགས་ཐེ་ཚོམ་ལ་བརྗོད་ཕྱིར། ། ཞེས་བཤད་པ་དང་འགལ་པ་མིན་ནམ་ཞེ་ན། རྒོལ་བ་དེ་འདྲ་དེ་སྔར་རྒོལ་གྱི་རིགས་ཡིན་གྱི། གཞུང་ནས་བཤད་པའི་ཕྱིར་རྒོལ་གྱི་རིགས་མ་ཡིན་མོད། གལ་ཏེ་དེས་གཞུང་ནས་བཤད་པའི་ཕྱིར་རྒོལ་བྱས་པ་ཅིག་སྲིད་ན། དེའི་ངོར་སྒྲ་ཆོས་ཅན། མི་རྟག་སྟེ། བྱས་པའི་ཕྱིར། ཞེས་བཀོད་པས་ཐེ་ཚོམ་སྐྱེ་བ་ཡིན་ཏེ།
ཇི་སྐད་དུ། དེ་ལས་ཐེ་ཚོམ་དག སྐྱེ་ཕྱིར་ཞེས་གསུངས་པ་ལྟར་རོ། ། དོགས་པ་བཞི་པ་སེལ་བ་ནི། སྒྲ་རྟག་པར་བདེན་ཞེན་གྱིས་འདོད་པའི་སྔར་རྒོལ་གྱི་ངོར། བྱས་པ་སྒྲ་མི་རྟག་པར་སྒྲུབ་པའི་གཏན་ཚིགས་ཡང་དག་ཏུ་སོང་བ་གཅིག་སྲིད་པར་ཐལ། དེའི་ངོར། སྒྲུབ་པའི་ཐལ་འགྱུར་དེ་འདྲ་དེ་བཟློག་དོན་འཕེན་པའི་ཐལ་འགྱུར་ཡང་དག་ཏུ་འགྲོ་བའི་ཕྱིར་སྙམ་ན། སྤྱིར་ལོག་རྟོག་དང་ཐེ་ཚོམ་འགལ་བ་མིན་ཏེ། ལྐོག་གྱུར་གྱི་དོན་མཐའ་གཅིག་ཏུ་འཛིན་པའི་ལོག་རྟོགས་དེ་ཡང་ཐེ་ཚོམ་ལས་མ་འདས་པའི་ཕྱིར།
དེ་ལྟ་ན་ཡང་འདིར་ནི། ཐལ་འགྱུར་འཕངས་པའི་བྱེད་པ་ལ་བརྟེན་ནས། བསྒྲུབ་བྱ་ལ་ཐེ་ཚོམ་སྐྱེས་ཏེ་ཚུལ་གསུམ་དྲན་ལམ་དུ་འཕངས་པ་ཡིན་ནོ། ། གཉིས་པ་ལ། སྒྲུབ་པའི་ཐལ་འགྱུར་ཡང་དག་རྣམས་གཞན་དོན་རྗེས་དཔག་ཡིན་པ་འདི་ཉིད་རིགས་པ་མཁྱེན་པའི་གཞུང་གི་དགོངས་པ་བླ་ན་མེད་པར་ངེས་ཏེ། ཇི་སྐད་དུ། གཞན་གྱིས་བརྟགས་པ་ཡི། ། ཐལ་བ་སྒྲུབ་པ་གཉིས་འབྲེལ་ཕྱིར། ། ཞེས་པའི་གཞུང་གི་དོན་དང༌། འཕྲོས་ལས་དེ་ལྟར་གྲུབ་པའི་ཕྱིར།
དེ་ཡང་གོང་དུ། དེ་སྤང་ཕྱིར་བདག་མཐོང་བའི་ཚིག ། ཅེས་པ་ལ་འཕྲོས་ནས། ཕྱོགས་ཆོས་རྒོལ་བ་རང་གི་ཚད་མས་མ་གྲུབ་པའི་གཏན་ཚིགས་བརྗོད་བྱར་སྟོན་པའི་གཞན་དོན་རྗེས་དཔག་མེད་ན། སློབ་དཔོན་ཕྱོགས་ཀྱི་གླང་པོས། བྱེ་བྲག་པའི་ངོར། གང་རང་གི་བསལ་པ་དུ་མ་དང་འཕྲོས་པ་འདུ་བ་ཅན་གྱི་འབྲེལ་པ་གྲུབ་ན། ཆ་དང་བཅས་པས་ཁྱབ། དཔེར་ན་སྣོད་ཐ་དད་ཀྱི་རྒྱ་ཤུག་བཞིན། བ་གླང་ཉིད་ཅེས་བྱ་བའི་སྤྱི་དེ་ཡང་རང་གི་གསལ་བ་དུ་མ་དང་དེ་གྲུབ་པར་རྒོལ་བ་ཁྱོད་ཀྱིས་ཁས་བླངས་སོ་ཞེས་པའི་ངག་འདི་ཡང་སྒྲུབ་ངག་ཡང་དག་མ་ཡིན་པར་འགྱུར་ཏེ།
ངག་འདིས་བསྟན་པའི་ཕྱོགས་ཆོས་རྒོལ་བ་རང་གིས་ཚད་མས་མ་གྲུབ་པའི་ཕྱིར། སྙམ་པའི་དོགས་པ་དེ་རྒོལ་བ་གྲངས་ཅན་ལ་སྐྱེས་པ་ཡིན་ནོ། ། དེའི་ལན་ནི། དེ་ལྟ་བུའི་སྒྲུབ་པའི་ཐལ་བ་ཆོས་གསུམ་ལྡན་དེ་ཆོས་ཅན། ཁྱོད་ཀྱི་སྒྲ་ཟིན་གྱི་ཕྱོགས་ཆོས་རྒོལ་བ་རང་གི་ཚད་མས་མ་གྲུབ་ཀྱང༌། སྒྲུབ་ངག་ཡང་དག་ཡིན་ཏེ། ཆ་བཅས་མིན་པའི་རྟགས་ཀྱིས་བ་གླང་གི་སྤྱི་རང་གི་གསལ་བ་དུ་མ་དང་འཕྲོད་འདུས་མ་འབྲེལ་བར་བསྒྲུབ་པའི་རྒོལ་བ་རང་གི་ཚད་མས་མཐོང་བའི་ཚུལ་གསུམ། རྒོལ་བ་བྱེ་བྲག་པའི་དྲན་ལམ་དུ་གསལ་བར་འཕེན་ནུས་པའི་དེ་སྒྲུབ་ཀྱི་ངག་རྣམ་དག་ཡིན་པའི་ཕྱིར་ཞེས་སྟོན་པ་ནི། གཞན་གྱིས་བརྟགས་པ་ཡི། ཐལ་བ་སྒྲུབ་པ།
ཞེས་པའོ། ། དེ་ལ་གྲངས་ཅན་ན་རེ། འོ་ན། གང་སྐྱེ་འཇིག་ཅན་ཡིན་ན། སེམས་མེད་ཡིན་པས་ཁྱབ། དཔེར་ན་གཟུགས་སོགས་དེ་ཙམ་ལྔ་བཞིན། བློ་དང་བདེ་བ་ཡང་སྐྱེ་འཇིག་ཅན་དུ་རྒོལ་བ་སངས་རྒྱས་པས་ཁས་བླངས་སོ་ཞེས་པའི་ངག་འདི་ཡང་ཆོས་ཅན་སྒྲུབ་ངག་ཡང་དག་ཡིན་པར་ཐལ། སེམས་ཅན་ཡིན་པའི་རྟགས་ཀྱིས་བློ་བདེ་སྐྱེ་འཇིག་ཅན་མ་ཡིན་པར་སྒྲུབ་པའི་ཚུལ་གསུམ་ཕྱིར་རྒོལ་སངས་རྒྱས་པའི་དྲན་ལམ་དུ་སྟོན་པའི་དེ་སྒྲུབ་ཀྱི་ངག་རྣམ་དག་ཡིན་པའི་ཕྱིར་ཞེ་ན། དེ་ནི་མི་མཚུངས་ཏེ། སྔ་མའི་ཁྱབ་འབྲེལ་ཚད་མས་གྲུབ་ལ།
འདིའི་ཁྱབ་འབྲེལ་ཚད་མས་མི་འགྲུབ་པའི་ཕྱིར་ཞེས་སྟོན་པ་ནི། གཉིས་འབྲེལ་ཕྱིར། གཅིག་མེད་ན་གཞན་དགག་ཕྱིར་ཡིན། ཞེས་གསུངས་པ་ཡིན་ནོ། ། ཡང་ན། དོགས་པ་སྔ་མ་ལྟར་ཁས་བླངས་ནས་སློབ་དཔོན་བདག་ཉིད་ཆེན་པོས་བྱེ་བྲག་པའི་ངོར་འཕངས་པའི་ཐལ་བ་དེ་ཆོས་ཅན། དངོས་སུ་ཕྱོགས་ཆོས་ཚད་མས་གྲུབ་པའི་སྒྲུབ་ངག་མིན་ཡང༌། སྤྱིར་སྒྲུབ་ངག་ཡང་དག་ཡིན་ཏེ། ཁྱོད་ཀྱི་དངོས་དོན་བཟློག་ན། ཁྱོད་ལ་སྒྲུབ་ངག་ཡང་དག་གི་མཚན་ཉིད་ཚང་བའི་ཕྱིར་ཞེས་པའོ། །
གཞུང་དེའི་དོན་ཕྱི་རབས་པ་གང་དག འདི་སྐད་དུ། ཕྱོགས་ཆོས་སྔར་རྒོལ་གྱི་ཚད་མས་མ་གྲུབ་པའི་རྟགས་ཡང་དག་མེད་ན། དེ་མ་གྲུབ་པའི་ཐལ་འགྱུར་ཡང་དག་ཀྱང་མེད་དགོས། དེ་མེད་ན་སློབ་དཔོན་གྱིས་བྱེ་བྲག་པའི་ངོར། དེ་ལྟར་འཕངས་པ་མི་འཐད་པར་འགྱུར་རོ་ཞེས་པའི་དོགས་པ་བསུ་ནས། དེའི་ལན་དུ་ཐལ་འགྱུར་དེས་བཟློག་དོན་འཕེན་པའི་སྒྲུབ་བྱེད་འཆད་པ་ལ། གཞུང་འདི་གསུངས་པར་འཆད་པ་ནི། བྱིས་པས་བྱིས་པ་འདྲིད་པའི་རྗེས་སུ་མཁས་པར་རློམ་པ་དག་ཀྱང་ཞུགས་པར་མཐོང་ངོ་ཞེས་ཁོ་བོ་ཅག་སྨྲ་སྟེ། དེ་ཡང་འདི་ལྟར།
དེ་མེད་ན་མེད་དགོས་ཞེས་པའི་དོགས་པ་སྔ་མ་དེ་གྲངས་ཅན་ལ་སྐྱེ་བའི་གཞི་མེད་པའི་ཕྱིར་དང༌། དེ་ལ་སངས་རྒྱས་པས་འདོད་ལན་མི་འདེབས་པས། སློབ་དཔོན་གྱིས་བྱེ་བྲག་པའི་ངོར། དེ་ལྟར་འཕངས་པ་མི་འཐད་པར་འགྱུར་རོ་ཞེས་པའི་ཐལ་བ་དེ་འཇུག་པའི་གཞི་མེད་པའི་ཕྱིར་དང༌། དེ་འདྲའི་ཐལ་འགྱུར་དེ་བཟློག་དོན་འཕེན་པའི་ཐལ་འགྱུར་དུ་གྲངས་ཅན་གྱིས་ཀྱང་ཁས་ལེན་པས་དེ་དེར་སྒྲུབ་པ་སྐབས་སུ་མ་བབ་པའི་ཕྱིར་དང༌། གཞན་གྱིས་རྟགས་པ་ཡི། ། ཐལ་བ་ཞེས་པ་ཆོས་ཅན་དང༌། སྒྲུབ་པ་ཞེས་པ་ཆོས་དང༌། གཉིས་འབྲེལ་ཕྱིར། སོགས་གཏན་ཚིགས་སུ་འགོད་པ་གཞུང་དེའི་སྐབས་ཀྱི་དོན་ཡིན་པའི་ཕྱིར།
རྟགས་སྔ་མ་གྲུབ་སྟེ། ཕྱོགས་ཆོས་སྔར་རྒོལ་གྱི་ཚད་མས་མ་གྲུབ་པའི་རྟགས་ཡང་དག་མེད་པ་དེ། དེ་སྤང་ཕྱིར་བདག་ཅེས་པའི་གཞུང་གི་དོན་མིན་པའི་ཕྱིར། གལ་ཏེ་དེས་དེ་མ་གྲུབ་པའི་གཞན་དོན་གྱི་རྟགས་ཡང་དག་མེད་པ་གཞུང་དེའི་དོན་ནོ་ཞེ་ན། དེའང་འདི་ལྟར་ཡིན་ཏེ། ཚུལ་གསུམ་སྔར་རྒོལ་གྱི་ཚད་མས་མི་ཤེས་བཞིན་དུ། ཕྱིར་རྒོལ་གྱི་རྒྱུད་ལ་རྟགས་ཅན་རྗེས་དཔག་སྐྱེད་པར་ནུས་པ་མཐོང་བ་དེའི་ཚེ་རང་དོན་རྗེས་དཔག་ཏུ་ཁས་ལེན་ནོ། ། གཞན་ཡང༌། དེ་སྤང་ཕྱིར་བདག་མཐོང་བའི་ཚིག ། ཅེས་པའི་གཞུང་དེས་དེ་ལྟར་བསྟན་པ་མིན་ཏེ།
གཞུང་དེ་ནི་རྗོད་བྱེད་གཞན་དོན་རྗེས་དཔག་གི་མཚན་ཉིད་ལ་ལོག་པར་རྟོག་པ་སེལ་བའི་གཞུང་ཡིན་གྱི། དེའི་བརྗོད་བྱ་གཏན་ཚིགས་ཀྱི་མཚན་ཉིད་ལ། ལོག་པར་རྟོག་པ་སེལ་བའི་གཞུང་མིན་པའི་ཕྱིར་རོ། ། མདོར་ན་གཞུང་འདིའི་སྐབས་སུ། ཕྱོགས་ཆོས་སྔར་རྒོལ་གྱི་ཚད་མས་གྲུབ་པའི་ཐལ་འགྱུར་ཡང་དག་ཡོད་མེད་རྩོད་གཞིར་བྱེད་པ་ནི། རྟོག་གེའི་རྣམ་གཞག་མ་ཆགས་པའི་གཏམ་ཁོ་ན་ཡིན་ཏེ། དེས་དེ་གྲུབ་པའི་ཐལ་འགྱུར་ཡང་དག་འདོད་མཁན་གྱི་རྟོག་གེ་པ་སུ་ཡང་མེད་པའི་ཕྱིར། གཞན་ཡང༌། གཏན་ཚིགས་ཡང་དག་གི་ཕྱོགས་ཆོས་དང༌། ཐལ་འགྱུར་ཡང་དག་གི་ཕྱོགས་ཆོས་གཉིས་སྔར་རྒོལ་གྱི་ཚད་མས་གྲུབ་མ་གྲུབ་མཚུངས་པར་རྩོད་པའི་རྩོད་པ་དེ་འདྲ་སྐྱེ་བའི་གཞི་མེད་དེ།
ཐལ་འགྱུར་ནི་ཕྱིར་རྒོལ་དང་འབྲེལ་བའི་ངག་ཡིན་པའི་ཕྱིར། འོ་ན་གཞུང་དེའི་དོན་ཅི་ཞེ་ན། དེ་སྤང་ཕྱིར་བདག་ཅེས་པའི་སྐབས་སུ། གཞན་དོན་རྗེས་དཔག་ཡིན་ན། དེའི་བརྗོད་བྱར་གྱུར་པའི་ཚུལ་གསུམ་རྒོལ་བ་རང་གི་ཚད་མས་མཐོང་བས་ཁྱབ་པར་ཁས་བླངས་པ་ལ། གྲངས་ཅན་ན་རེ། ཕྱོགས་ཀྱི་གླང་པོས་བྱེ་བྲག་པའི་ངོར་འཕངས་པའི་ཐལ་འགྱུར་ཆོས་ཅན། དེར་ཐལ། དེའི་ཕྱིར། ཞེས་ཟེར་བ་ལ་འདོད་ལན་འདེབས་པ་ལ་གཞུང་འདི་གསུངས་པ་ཡིན་ནོ། །
དེ་བཞིན་དུ་རིགས་པའི་གཏེར་ལས། བསྒྲུབ་པའི་ཐལ་འགྱུར་ཆོས་གསུམ་ལྡན། ། དངོས་སུ་བསྒྲུབ་པའི་ངག་མིན་ཡང༌། ། ཟློག་ན་སྒྲུབ་པའི་མཚན་ཉིད་ཡོད། ། ཅེས་པ་ཡང་གོང་དུ། གཞན་དོན་རྗེས་དཔག་རང་ཉིད་ཀྱིས། ། མཐོང་བ་གཞན་ལ་སྟོན་པའི་ངག ། ཅེས་པ་ལ་འཕྲོས་པའི་དོགས་པ་སྔ་མ་ལྟར་ཁས་བླངས་ལ། དེའི་ལན་དུ། སློབ་དཔོན་ཕྱོགས་ཀྱི་གླང་པོས།
བྱེ་བྲག་པའི་ངོར། དེ་ལྟར་འཕངས་པའི་ཐལ་བ་ཆོས་གསུམ་ལྡན་དེ་ཆོས་ཅན། དངོས་སུ་བསྒྲུབ་བྱ་སྒྲུབ་པའི་ངག་མིན་ཡང༌། སྤྱིར་སྒྲུབ་ངག་ཡང་དག་ཡིན་ཏེ། དོན་ལྡོག་ན་དེའི་མཚན་ཉིད་ཚང་བའི་ཕྱིར། ཞེས་པ་ཡིན་ནོ། ། གསུམ་པ་རྣམ་གཞག་གཏན་ལ་ཕབ་པ་ལ། སློབ་དཔོན་ཕྱྭ་པའི་བཞེད་པ་བཀོད། དེ་ལ་གཞན་གྱིས་རྟགས་པ་དགག ལུང་སྔ་མ་དེ་ཉིད་རིགས་པའི་གཏེར་གྱིའང་དགོངས་པ་ཡིན་པར་བསྟན།
ཚད་མ་རྒྱན་གྱི་དགོངས་པ་ཇི་ལྟར་ཡིན་པ་དཔྱད། ཆོས་མཐུན་སྦྱོར་དང་མི་མཐུན་སྦྱོར་གྱི་རྣམ་གཞག་བསྟན་པས་མཇུག་བསྡུ་བའོ། ། དང་པོ་ནི། འདི་ལྟར་བཞེད་དེ། སྒྲུབ་པའི་ངག་གི་དབྱེ་བ་ནི་བརྒྱད་དེ། བྱས་པས་སྒྲ་མི་རྟག་པར་སྒྲུབ་པའི་ཕྱོགས་ཁྱབ་གཉིས་ཀ་མི་ཤེས་པ་ལ། གཉིས་ཀ་སྒྲུབ་པའི་གཞན་དོན་རྗེས་དཔག ཕྱོགས་ཆོས་ཤེས་ཤིང་ཁྱབ་པ་མི་ཤེས་པ་ལ་ཁྱབ་པ་སྒྲུབ་པའི་གཞན་དོན་རྗེས་དཔག ཁྱབ་པ་ཤེས་ཤིང་ཕྱོགས་ཆོས་མི་ཤེས་པ་ལ་ཕྱོགས་ཆོས་སྒྲུབ་པའི་གཞན་དོན་རྗེས་དཔག གཉིས་ཀ་ཤེས་ཤིང་མ་དྲན་པ་ལ་གཉིས་ཀ་བརྗོད་པའི་ཆོས་མཐུན་སྦྱོར་གྱི་སྒྲུབ་ངག་དང༌།
མི་མཐུན་སྦྱོར་གྱི་སྒྲུབ་ངག་སྟེ་གཉིས་དང༌། ཕྱོགས་ཆོས་དྲན་ཞིང་ཁྱབ་པ་མ་དྲན་པ་ལ་རྗེས་འགྲོ་རྐྱང་པ་བརྗོད་པ་དང༌། བཟློག་པ་རྐྱང་པ་བརྗོད་པའི་སྒྲུབ་པའི་ངག་གཉིས་དང༌། ཁྱབ་པ་དྲན་ཞིང་ཕྱོགས་ཆོས་མི་དྲན་པ་ལ་ཕྱོགས་ཆོས་རྐྱང་པ་བརྗོད་པའི་སྒྲུབ་པའི་ངག་སྟེ་བརྒྱད་དོ། ། བརྒྱད་པོ་དེ་ལ། རང་རྒྱུད་དང༌། ཐལ་འགྱུར་སོ་སོར་ཕྱེ་ན་བཅུ་བཞིར་ཡང་འགྱུར་ཏེ། རང་རྒྱུད་ལ་སྔ་མ་ལྟར་བརྒྱད་དང༌། ཐལ་འགྱུར་ལ་དྲུག་ཏུ་ཕྱེ་བས་སོ། ། དེ་ལ་དྲུག་ལས་མེད་པ་ཅི་ཞེ་ན།
ཕྱོགས་ཆོས་དང་ཁྱབ་པ་གཉིས་ཀ་སྒྲུབ་པ་ལ། ཕྱོགས་ཆོས་རྐྱང་པ་སྒྲུབ་པའི་ངག་མི་སྲིད་པས་སོ། ། ཡང་ཕྱོགས་ཆོས་རྐྱང་པ་བརྗོད་པའི་སྒྲུབ་ངག་ཡང་དག་སོགས་འཐད་པའི་རིགས་པ་ཡང༌། ཁྱབ་པ་དྲན་ཞིང་ཕྱོགས་ཆོས་མ་དྲན་པའི་རྒོལ་བའི་ངོར་སྒྲུབ་པའི་ངག་འགོད་དམ་མི་འགོད། གཉིས་པ་ལྟར་ན་མི་འཐད་དེ། དེའི་ངོར་ཚུལ་གསུམ་དྲན་ལམ་དུ་འཕེན་དགོས་པའི་ཕྱིར། དང་པོ་ལྟར་ན་རྐྱང་པ་བརྗོད་དམ་གཉིས་ཀ་བརྗོད། གཉིས་པ་ལྟར་ན་མི་འཐད་དེ། དེའི་ངོར་ཁྱབ་པ་བརྗོད་ན་ངག་ལྷག་པའི་ཕྱིར། དང་པོ་ལྟར་ན།
དེ་འདྲའི་སྒྲུབ་ངག་ཡང་དག་ཡོད་པར་འགྲུབ་བོ། ། དེ་ཡང་རྒོལ་བ་གཞན་ཁྱབ་པ་ཁར་འབྱིན་པ་ལ། ཕྱོགས་ཆོས་རྐྱང་པ་བརྗོད་པ་དང༌། ཕྱོགས་ཆོས་ཁར་འབྱིན་པ་ལ་ཁྱབ་པ་རྐྱང་པ་བརྗོད་པ་སྒྲུབ་ངག་ཏུ་བཞེད་དོ། ། གཉིས་པ་ལ་ཕྱྭ་པའི་དགོངས་པ་བཤད། དེ་ལ་གཞན་གྱི་ལོག་རྟོག་དགག་པའོ། ། དང་པོ་ནི། དེ་ལྟ་ན་ཡང༌། སློབ་དཔོན་དེས་དེ་འདྲའི་ངག་དེ་ཕྱོགས་ཆོས་རྐྱང་པ་ཅན་གྱི་ངག་ཏུ་མི་བཞེད་དེ། ཕྱིར་རྒོལ་བྱས་ན་མི་རྟག་པའི་ཁྱབ་པ་ཁར་འབྱིན་པའི་ངོར།
སྒྲ་ཡང་བྱས་སོ་ཞེས་བརྗོད་པའི་ངག་དེ་ཡན་ལག་གཉིས་ལྡན་གྱི་ངག་ཏུ་བཞེད་པའི་ཕྱིར་ཏེ། དེ་འདྲའི་ངག་དེ་ཕྱོགས་ཆོས་དང་ཁྱབ་པའི་ཚོགས་དོན་ཕྱིར་རྒོལ་ལ་མི་བསླུ་བའི་ཡུལ་དུ་སྟོན་པའི་ངག་ཏུ་བཞེད་པའི་ཕྱིར། ཡང་ཕྱྭ་པས་ཕྱོགས་ཆོས་རྐྱང་པ་ཅན་དང༌། རྗེས་འགྲོ་རྐྱང་པ་ཅན་གྱི་ཐ་སྙད་མཛད་པ་གཅིག་ཀྱང་མེད་ཅིང༌། ཁྱབ་པ་མི་དྲན་པའམ་ངག་ཏུ་མི་བརྗོད་པའི་ངོར་ནི། དེ་འདྲའི་ངག་དེ་ཡན་ལག་གཉིས་ལྡན་དུ་མི་མཛད་དེ། ཁྱབ་པའི་ཡན་ལག་དང་མི་ལྡན་པའི་ཕྱིར་ཏེ། ངག་དེའི་བྱེད་པས། ཕྱོགས་ཁྱབ་ཀྱི་ཚོགས་དོན་དྲན་ལམ་དུ་འཕེན་པར་མི་བྱེད་པའི་ཕྱིར་དང༌། ཁྱབ་པ་ཁར་མི་འབྱིན་པའི་རྒོལ་བའི་ངོར།
ཕྱོགས་ཆོས་རྐྱང་པ་བརྗོད་ན་ངག་མ་ཚང་བར་འགྱུར་བའི་ཕྱིར། དེའི་ཕྱིར་ཕྱོགས་ཆོས་རྐྱང་པ་ཅན་གྱི་སྒྲུབ་ངག་ཡིན་ན་སྒྲུབ་ངག་ཡང་དག་མིན་པས་ཁྱབ་སྟེ། དེ་ཡིན་ན། ཚུལ་གསུམ་ཀ་ཚོགས་པའི་ཚོགས་དོན་དྲན་ལམ་དུ་འཕེན་པར་མི་ནུས་པས་ཁྱབ་པའི་ཕྱིར། ཡང་ཡན་ལག་གཉིས་ལྡན་གྱི་ངག་ཡིན་ན། ངག་དེའི་སྒྲ་ཟིན་ལ། ཡན་ལག་གཉིས་ཀ་བརྗོད་མི་དགོས་ཏེ། ངག་དེའི་ཞེན་པའི་བརྗོད་བྱ། ཚུལ་གསུམ་པ་ཅན་གྱི་གཏན་ཚིགས་སུ་སོང་བ་ཙམ་གྱིས་ཆོག་པའི་ཕྱིར། ཞེས་བཞེད་པ་ཡིན་ནོ། །
གཉིས་པ་ནི། དེང་སང་ཕྱྭ་བའི་རྗེས་སུ་རློམ་པ་དག་ན་རེ། སློབ་དཔོན་དེའི་ལུགས་ལ་ཕྱོགས་ཆོས་རྐྱང་པ་ཅན་དང༌། རྗེས་འགྲོ་རྐྱང་པ་ཅན་གྱི་སྒྲུབ་ངག་ཡང་དག་བཞེད་ཅིང༌། དེ་འཐད་པའི་རྒྱུ་མཚན་ཡང༌། ཁྱབ་པ་དྲན་ཞིང༌། ཕྱོགས་ཆོས་དྲན་རུང་དུ་ཡོད་པའི་རྒོལ་བའི་ངོར། སྒྲུབ་ངག་ཡང་དག་འགོད་དགོས་ཤིང༌། ཁྱབ་པ་བརྗོད་པའི་སྒྲུབ་ངག་ཡང་དག་མི་དགོས་པའི་ཕྱིར། ཞེས་སོགས་ཀྱི་སྤྲོས་པ་མང་པོ་འཆད་པར་བྱེད་དོ། །
མི་འཐད་པའི་ཚུལ་ནི། ཕྱོགས་ཆོས་རྐྱང་པ་ཅན་གྱི་སྒྲུབ་ངག་ཡང་དག་ཡིན་པའི་ཤེས་བྱེད་དུ། ། སྒྲུབ་ངག་ཡང་དག་གང་ཞིག་ཁྱབ་པ་མ་བརྗོད་པའི་ཕྱིར། ཞེས་ཟེར་བ་ལ་ནི་ཁྱབ་པ་མ་ངེས་ཏེ། ཆོས་མཐུན་སྦྱོར་གྱི་སྒྲུབ་ངག་ཡང་དག་ཚད་མ་དེ་ཆོས་ཅན། ཕྱོགས་ཆོས་དང་རྗེས་འགྲོ་རྐྱང་པ་ཅན་དུ་ཐལ། དེ་གང་ཞིག བཟློག་ཁྱབ་མ་བརྗོད་པའི་ཕྱིར། རྟགས་མ་གྲུབ་ན། དེ་འདྲ་དེ་དེའི་དངོས་ཀྱི་བརྗོད་བྱ་དང༌།
ཞེན་པའི་བརྗོད་བྱ་གང་རུང་དུ་ཐལ་བར་འགྱུར་རོ། ། ཡང་རྒོལ་བ་དེའི་ངོར། ཁྱབ་པའི་ཡན་ལག་ཅན་གྱི་སྒྲུབ་ངག་འགོད་མི་དགོས་པའི་ཕྱིར་ཟེར་ན་རྟགས་མ་གྲུབ། གལ་ཏེ་རྒོལ་བ་དེ་ཆོས་ཅན། ཁྱོད་ཀྱི་ངོར་དེ་འགོད་མི་དགོས་ཏེ། ཁྱབ་པ་ཤེས་ཟིན་མ་བརྗེད་པར་དྲན་པའི་ཕྱིར། ཟེར་ན། འོ་ན་ཕྱོགས་ཆོས་རྐྱང་པ་ཅན་གྱི་གཏན་ཚིགས་ཡང་དག་སོགས་ཡོད་པར་ཐལ། གོང་གི་རྒོལ་བ་དེའི་ངོར། གཏན་ཚིགས་ཡང་དག་གཅིག་འགོད་ནི་དགོས།
ཁྱབ་པའི་ཚུལ་དང་ལྡན་པའི་གཏན་ཚིགས་ཡང་དག་འགོད་མི་དགོས་པའི་ཕྱིར་ཏེ། རྟགས་ཕྱི་མ་ཁས་བླངས་ཤིང་མ་གྲུབ་ན། དེ་ཆོས་ཅན། ཁྱོད་ཀྱི་ངོར་དེ་མི་དགོས་ཏེ། ཁྱོད་ཀྱིས་དེ་ཤེས་ཟིན་མ་བརྗེད་པའི་ཕྱིར། གསུམ་ཆར་ཁས་བླངས་སོ། ། ཡང་ཁ་ཅིག་ན་རེ། ཕྱོགས་ཆོས་རྐྱང་པ་ཅན་གྱི་སྒྲུབ་ངག་ཡང་དག་ཁས་ལེན་དགོས་པ་ཡིན་ཏེ། ཇི་སྐད་དུ། མཁས་པ་རྣམས་ལ་ནི། །
གཏན་ཚིགས་འབའ་ཞིག་བརྗོད་པར་ཟད། ། ཅེས་གསུངས་པས་སོ་ཞེས་ཟེར་བ་དེས་ཀྱང་མ་གོ་བ་ཡིན་ཏེ། གཏན་ཚིགས་འབའ་ཞིག་བརྗོད་པའི་སྒྲུབ་ངག་ཡིན་ན། ཕྱོགས་ཆོས་རྐྱང་པ་ཅན་གྱི་སྒྲུབ་ངག་ཡིན་པས་མ་ཁྱབ་པའི་ཕྱིར། གཞུང་དེའི་དོན་ཡང་རྒྱས་པར་འོག་ན་འཆད་པར་འགྱུར་རོ། ། གསུམ་པ་དེ་ཉིད་རིགས་པའི་གཏེར་མཛད་པའི་དགོངས་པའང་ཡིན་པར་བསྟན་པ་ལ། དངོས་དང༌། དེ་ལ་རྩོད་པ་སྤང་བའོ། ། དང་པོ་ནི། བསྟན་བཅོས་དེའི་དགོངས་པ་ལ།
སྒྲུབ་ངག་ཡང་དག་ཡིན་ན། ཡན་ལག་གཉིས་ལྡན་གྱི་ངག་ཡིན་པས་ཁྱབ་པ་ཡིན་ཏེ། ཇི་སྐད་དུ། ཚུལ་གསུམ་སྟོན་ལ་སྒྲུབ་པའི་ངག ། ཅེས་དང༌། སྤྱི་ཁྱབ་མ་ཚང་ཕྱིར་མི་འཐད། ། ཅེས་གསུངས་སོ། ། དེ་ཡང༌། སྤྱི་ཁྱབ་བརྗོད་པ་མ་ཚང་བ་ལ་བྱེད་པ་མིན་གྱི། རྒོལ་བའི་བློ་ཡུལ་དུ་མ་ཚང་བ་ལ་བྱ་བ་ཡིན་ཏེ།
གཞན་དུ་ན། ཕྱོགས་ཆོས་རྐྱང་པ་བརྗོད་པ་ལ་མ་ཁྱབ་པས་སོ། ། རིགས་པས་ཀྱང་འགྲུབ་སྟེ། སྒྲུབ་ངག་ཡང་དག་ཡིན་ན། ཚུལ་གསུམ་ཀའི་ཚོགས་དོན་རྒོལ་བའི་དྲན་ལམ་དུ་འཕེན་ནུས་པས་ཁྱབ་པའི་ཕྱིར། དེ་ལྟ་ན་ཡང༌། ཕྱོགས་ཁྱབ་རྐྱང་པ་བརྗོད་པའི་སྒྲུབ་ངག་ཡང་དག་མ་བཞེད་པ་ནི་མ་ཡིན་ཏེ། ཇི་སྐད་དུ། མཁས་པ་ལ་ནི་གཏན་ཚིགས་ཉིད། ། ཅེས་དང༌།
དེའི་རིགས་པས། མཁས་པ་ལ་ནི་རྗེས་འགྲོ་ཉིད། ། ཅེས་པའང་དོན་གྱིས་ཐོབ་པའི་ཕྱིར། དེ་ལྟ་མོད་ཀྱི། ཕྱོགས་ཆོས་དང་ཁྱབ་པ་རྐྱང་པ་ཅན་གྱི་སྒྲུབ་ངག་ཡང་དག་ནི་མི་བཞེད་དེ། དེའི་ཐད་ཀྱི་འགྲེལ་པར། ཁྱབ་འབྲེལ་ཤེས་ཀྱང་ངག་ཏུ་མི་འབྱིན་པ་དང༌། ཕྱོགས་ཆོས་དྲན་ཀྱང་ངག་ཏུ་མི་འབྱིན་པ་ལ་ཕྱོགས་ཁྱབ་གང་རུང་རེ་རེ་བརྗོད་ན་སྒྲུབ་པའི་ངག་མ་ཚང་བ་དང༌། ཀླན་ཀར་འགྱུར་རོ་ཞེས་བཤད་པས་སོ། ། འོ་ན་འདིར་རྒོལ་བ་མཁས་བླུན་གྱི་ཁྱད་པར་གང་ཡིན།
དེའི་ངོར་སྒྲུབ་ངག་འགོད་པའི་ཚུལ་ཇི་ལྟ་བུ་ཞེ་ན། རིགས་པའི་གཏེར་ལས་གསུངས་ཚུལ་དང༌། གཞུང་གི་དགོངས་པ་གཞན་དུའང་བཙལ་བ་གཉིས་སོ། ། དང་པོ་ནི། མི་མཁས་པ་དང་བླུན་པོ་ནི། ཚུལ་གསུམ་ཤེས་ཤིང་མ་དྲན་པ་ལ་བྱ་བ་དང༌། མཁས་པ་ནི། ཚུལ་གསུམ་ཤེས་ཀྱང་གང་རུང་དྲན་ཅིག་ཤོས་མི་དྲན་པ་ལ་བྱ་བ་ཡིན་ཏེ། ཇི་སྐད་དུ། བླུན་པོ་ལ་ནི་ཉུང་རྒྱས་སྦྱར། །
ཞེས་གསུངས་ལ། དེའི་སྐབས་ཀྱི་ཉུང་རྒྱས་དེ་ཡང༌། ཆོས་མཐུན་པ་ཅན་དང༌། མི་མཐུན་པ་ཅན་གྱི་སྒྲུབ་ངག་ལ་བཤད་པའི་ཕྱིར་དང༌། མཁས་པ་ལ་ནི་གཏན་ཚིགས་ཉིད། ། ཅེས་པའི་གཏན་ཚིགས་དེ་ཡང༌། ཕྱོགས་ཆོས་རྐྱང་པ་བརྗོད་པའི་ངག་ལ་བྱ་བར་གསུངས་པའི་ཕྱིར་རོ། ། འདི་ནི་ཤཱཀྱ་བློའི་བཞེད་པ་དང་མཐུན་ནོ། ། གཉིས་པ་ནི། རྣམ་འགྲེལ་ལས།
དཔེ་ལ་དེ་ཡི་ངོ་བོ་དང༌། ། རྒྱུ་དངོས་དེ་དག་མི་ཤེས་ལ། ། སྟོན་ཏེ་མཁས་པ་རྣམས་ལ་ནི། ། གཏན་ཚིགས་འབའ་ཞིག་བརྗོད་པར་ཟད། ། ཅེས་གསུངས་པ་དེའི་སྐབས་ཀྱི་མི་ཤེས་པ་ནི། གཙོ་བོར་ཁྱབ་འབྲེལ་དང༌། དེས་མཚོན་ནས། ཕྱོགས་ཆོས་མི་ཤེས་པ་ལ་བྱ་དགོས་པ་ཡིན་ཏེ། དཔེའི་སྟེང་དུ་ཁྱབ་འབྲེལ་སྟོན་དགོས་པར་བཤད་པའི་ཕྱིར། མཁས་པ་ནི།
གཙོ་བོར་ཁྱབ་འབྲེལ་དང༌། དེས་མཚོན་ནས་ཕྱོགས་ཆོས་ཀྱང༌། ཤེས་ཤིང་མ་དྲན་པ་ལ་བྱ་དགོས་པ་ཡིན་ཏེ། སྒྲུབ་ངག་འགོད་པའི་ཡུལ་དུ་བཤད་པའི་ཕྱིར། གཏན་ཚིགས་འབའ་ཞིག་བརྗོད། ཅེས་པ་ནི། རྩ་བའི་བསྒྲུབ་བྱ་སྒྲུབ་པའི་ངག་ལ་འཆད་དགོས་པ་ཡིན་ནོ། ། དེ་ལྟར་བྱས་པ་ན། སྟོན་དེ་ཞེས་པ་ཡན་གྱིས་ཚུལ་གསུམ་སྒྲུབ་པའི་སྒྲུབ་ངག་དང༌། མཁས་པ་རྣམས་ལ་ནི།
ཞེས་པ་མན་གྱིས་ཚུལ་གསུམ་དྲན་ལམ་དུ་འཕེན་པའི་སྒྲུབ་ངག་དེ་བསྟན་པ་ཡིན་ནོ། ། གཉིས་པ་ངག་འགོད་པའི་ཚུལ་ནི། ཕྱིར་རྒོལ་ལ་འགོད་པའི་ཚུལ་དང༌། སྔར་རྒོལ་ལ་འགོད་པའི་ཚུལ་ལོ། ། དང་པོ་ལ། མི་མཁས་པ་དང༌། མཁས་པ་ལ་འགོད་པའི་ཚུལ་ལོ། ། དང་པོ་ནི། བྱས་པའི་སྒྲ་མི་རྟག་པར་སྒྲུབ་པའི་ཚུལ་གསུམ་མི་ཤེས་པ་ལ། ཕྱོགས་ཁྱབ་གཉིས་ཀ་སྒྲུབ་བྱེད་ཀྱི་རིགས་པ་དང༌།
རིགས་པ་དེའི་འོག་ཏུ་ཁྱབ་ཕྱོགས་གཉིས་ཀ་སྒྲུབ་བྱེད་ཀྱི་སྒྲུབ་ངག་འགོད་པར་བྱེད་དོ། ། དེ་ལྟར་ཚུལ་གསུམ་ཀ་ལྟོས་གཞི་སོ་སོའི་སྟེང་དུ་ཤེས་ཤིང་སྤྱི་ཁྱབ་དང་ཕྱོགས་ཆོས་ཀྱི་ཚོགས་དོན་མ་དྲན་པ་དེ་ལ། ཆོས་མཐུན་པ་ཅན་ནམ་མི་མཐུན་པ་ཅན་གྱི་ངག་གིས་རྩ་བའི་བསྒྲུབ་བྱ་སྒྲུབ་པར་བྱེད་དོ། ། དེ་ནི་བླུན་པོ་ལ་ཉུང་རྒྱས་སྦྱོར་བའི་ཚུལ་ལོ། ། ཡང་རྗེས་སུ་འགྲོ་ལྡོག་གི་ཁྱབ་པ་གཉིས་དཔེ་སོ་སོའི་སྟེང་དུ་ཚད་མས་ཤེས་པར་མ་ཟད། སྤྱི་ཁྱབ་ཀྱང་དྲན་ནས་ངག་ཏུ་འབྱིན་པའི་ཕྱིར་རྒོལ་ལ། སྔར་རྒོལ་མཁས་པས། འོ་ན་སྒྲ་ཡང་བྱས་སོ། ། ཞེས་སམ། སྒྲ་ནི་བྱས་སོ་ཞེས་འགོད་པར་བྱེད་དོ། །
དེས་ནི་རྗེས་སུ་འགྲོ་ལྡོག་གི་ཁྱབ་པ་རྐྱང་པ་བརྗོད་པའི་ངག་འགོད་པའི་ཚུལ་ཡང་མཚོན་པར་ནུས་སོ། ། དེ་ལྟར་སྦྱར་བ་དེ་ནི། མཁས་པ་ལ་ནི་གཏན་ཚིགས་ཉིད། ། ཅེས་པས་སྟོན་ནོ། ། གཉིས་པ་ནི། སྔར་རྒོལ་སྒྲ་རྟག་པར་དམ་འཆའ་ཞིང༌། བྱས་མི་རྟག་གི་འབྲེལ་བ་དང༌། སྒྲ་བྱས་པར་ཚད་མས་མི་ཤེས་པ་ལ་དེ་དང་དེ་སྒྲུབ་བྱེད་ཀྱི་རིགས་པ་དང༌། རིགས་པ་དེ་ཤེས་པའི་འོག་ཏུ། དེ་དང་དེ་སྒྲུབ་བྱེད་ཀྱིས་སྒྲུབ་པའི་ཐལ་བར་འགོད་པར་བྱེད་དོ། །
དེ་ལྟར་ཁྱབ་འབྲེལ་དང༌། ཐལ་ཆོས་ལ་ཚད་མས་བསལ་བ་ཞུགས་ཚུལ་ཤེས་ཟིན་པའི་འོག་ཏུ། གང་རྟག་ན་ཞེས་པ་ནས། སྒྲ་ཡང་རྟག་པར་ཁས་བླངས་སོ་ཞེས་པའི་བར་གྱི་ཆོས་མཐུན་པ་ཅན་ནམ། ཡང་ན་གང་བྱས་ན་ཞེས་པ་ནས། སྒྲ་ནི་རྟག་པར་ཁས་བླངས་སོ་ཞེས་པའི་བར་གྱིས་ཆོས་མི་མཐུན་པ་ཅན་གྱི་ངག་འགོད་དོ། ། དེ་ཡང་བླུན་པོ་ལ་ཉུང་རྒྱས་སྦྱོར་བའི་ཚུལ་གཅིག་གོ ། ཡང་དེ་ལྟར་ཁས་ལེན་པའི་སྔར་རྒོལ། ཁྱབ་འབྲེལ་དང་བསལ་པ་ཚད་མས་ཤེས་ནས། སྒྲ་རྟག་གོ་ཞེས་དམ་བཅའ་ཁར་འབྱིན་པ་ལ།
འོ་ན་གང་རྟག་ན་མ་བྱས་པས་ཁྱབ། དཔེར་ན་ནམ་མཁའ་བཞིན། ཞེས་རྗེས་འགྲོ་རྐྱང་པ་བརྗོད་པའི་སྒྲུབ་པའི་ཐལ་བ་དང༌། ཡང་རྒོལ་བ་དེ་ལ། འོ་ན་གང་བྱས་ན་མི་རྟག་པ་ཡིན་པས་ཁྱབ་དཔེར་ན་བུམ་པ་བཞིན། ཞེས་བཟློག་པ་རྐྱང་པ་བརྗོད་པའི་སྒྲུབ་པའི་ཐལ་བ་འཕེན་ནོ། ། གལ་ཏེ་འོ་ན་འདི་གཉིས་ཆོས་ཅན། ཐལ་བའི་ངག་མིན་ཏེ། རང་རྒྱུད་ཀྱི་རྗེས་སུ་འགྲོ་ལྡོག་གི་ཁྱབ་པ་གཉིས་དང་ཁྱད་པར་ཅུང་ཟད་ཀྱང་མ་དམིགས་པའི་ཕྱིར་ཞེ་ན། ཁྱད་པར་ཡོད་པ་ཡིན་ཏེ།
རྒོལ་བ་སྒྲ་རྟག་པའི་དམ་བཅའ་འཇོག ཕྱིར་རྒོལ་བྱས་རྟགས་ཀྱིས་སྒྲ་མི་རྟག་པར་སྒྲུབ་པའི་ཕྱོགས་ཆོས་ངག་ཏུ་འབྱིན་པའི་ངོར། སོ་སོར་འགོད་པའི་བྱེ་བྲག་གིས་ཐལ་རང་སོ་སོར་དབྱེ་དགོས་པའི་ཕྱིར་རོ། ། ཡང༌། སྔར་སྒྲ་རྟག་པར་ཁས་བླངས། ད་ལྟ་ངག་ཏུ་མི་འབྱིན་ཞིང༌། རྟག་ན་མ་བྱས་པའི་ཁྱབ་པ་དང༌། བྱས་ན་མི་རྟག་པའི་ཁྱབ་པ་ཁར་འབྱིན་བཞིན་པའི་རྒོལ་བ་དེ་ལ། འོ་ན། ཁྱོད་ཀྱིས་སྒྲ་ཡང་རྟག་པར་ཁས་བླངས་སོ་ཞེས་སམ།
སྒྲ་ནི་རྟག་པར་ཁྱོད་ཀྱིས་ཁས་བླངས་སོ། ། ཞེས་འཕེན་པར་བྱེད་དོ། ། དེ་འདྲ་དེ་ནི། གཏན་ཚིགས་རྐྱང་པ་བརྗོད་པའི་སྒྲུབ་པའི་ཐལ་བའོ། ། འདི་ལ་ཕྱོགས་ཆོས་རྐྱང་པ་བརྗོད་པ་ཞེས་ནི་མི་བྱ་སྟེ། དེའི་ཚེ། སྒྲ་རྟག་པ་ཕྱོགས་ཆོས་མིན་པའི་ཕྱིར། འདི་ཡང་མཁས་པ་ལ་གཏན་ཚིགས་འབའ་ཞིག་བརྗོད་ཚུལ་གཅིག་གོ ། དེ་ལྟར་བཤད་པས་གྲུབ་པའི་དོན་ནི། རྩ་བའི་བསྒྲུབ་བྱ་དངོས་སུ་སྒྲུབ་པའི་ངག་ནི་ལྔ་ཁོ་ན་ཡིན་ཏེ།
ཆོས་མཐུན་པ་ཅན་དང༌། མི་མཐུན་པ་ཅན་དང༌། ཕྱོགས་ཆོས་རྐྱང་པ་བརྗོད་པ་དང༌། རྗེས་འགྲོ་རྐྱང་པ། ལྡོག་པ་རྐྱང་པ་བརྗོད་པའོ། ། རྩ་བའི་དགག་བྱ་དངོས་སུ་འགོག་པའི་སྒྲུབ་པའི་ངག་ཀྱང་ལྔ་ཁོ་ན་ཡིན་ཏེ། ཆོས་མཐུན་པ་ཅན་དང༌། མི་མཐུན་པ་ཅན་དང༌། གཏན་ཚིགས་རྐྱང་པ་བརྗོད་པ་དང༌། རྗེས་ཁྱབ་རྐྱང་པ་བརྗོད་པ་དང༌།
བཟློག་ཁྱབ་རྐྱང་པ་བརྗོད་པའོ། ། དེ་ལྟར་བཅུའི་ནང་ནས། ཕྱོགས་ཆོས་དང༌། གཏན་ཚིགས་རྐྱང་པ་བརྗོད་པ་ལ་གཉིས་གཉིས་སུ་འགྱུར་ཏེ། སྒྲ་ཡང་ཞེས་པ་དང༌། སྒྲ་ནི་ཞེས་པའི་བྱེ་བྲག་གིས་སོ། ། གཉིས་པ་རྩོད་པ་སྤང་བ་ལ། ལུང་དང་འགལ་བ་སྤང་བ་དང༌། ཁས་བླངས་དང་འགལ་བ་སྤང་བའོ། ། དང་པོ་ནི།
འོ་ན་ཕྱོགས་ཆོས་ལ་སོགས་པ་རྐྱང་པ་བརྗོད་པའི་གྲུབ་ངག་ཡང་དག་ཡོད་ན། ཇི་སྐད་དུ། གསུམ་ལས་ཚུལ་གང་རུང་བ་ཉིད། ། མ་བསྟན་མ་ཚང་ཡིན་པར་བརྗོད། ། ཅེས་གསུངས་པ་དང་འགལ་བ་མ་ཡིན་ནམ་ཞེ་ན། མ་ཡིན་ཏེ། རྐྱང་པ་བརྗོད་པའི་ངག་དེ་དག་གིས་ཀྱང་གང་རུང་བརྗོད་པའི་ཕྱིར་རོ། ། དེ་ལྟ་མོད་ཀྱི་ཞེ་འདོད་ལ་བསམ་ན་འདི་ཡིན་ཏེ། འོ་ན་སྒྲ་ཡང་བྱས་སོགས་ཀྱི་ངག་གོང་དུ་བཤད་མ་ཐག་པ་དེ་དག་ཆོས་ཅན། ཚུལ་གསུམ་ལས་གང་ཡང་རུང་བ་གཅིག་མ་བསྟན་པ་མིན་ཏེ།
ཚུལ་གསུམ་ཀ་བསྟན་པའི་ཕྱིར་ཏེ། ཚུལ་གསུམ་ཀ་དྲན་ལམ་དུ་འཕངས་པའི་ཕྱིར། གལ་ཏེ། ངག་དེས་བསྟན་ན། ངག་དེས་བརྗོད་དགོས་སམ་སྙམ་ན། འོ་ན། མ་ཡིན་དགག་བརྗོད་པའི་སྒྲ་ཐམས་ཅད་ཀྱི་ཆོས་གཞན་འཕེན་ཚུལ་ལ་མ་ཁྱབ་ཅིང༌། གཞན་ཡང་རྟག་ན་མ་བྱས་པའི་ཁྱབ་པ་ཆོས་ཅན། བྱས་ན་མི་རྟག་པའི་ཁྱབ་པ་རང་མཚན་ནམ། དེའི་གཞན་སེལ་གང་རུང་དུ་ཐལ།
བྱས་ན་མི་རྟག་པས་ཁྱབ་པ་བརྗོད་པའི་སྒྲ་དེའི་དངོས་དང༌། ཞེན་པའི་བརྗོད་བྱ་གང་རུང་ཡིན་པའི་ཕྱིར། གཉིས་པ་ནི། འོ་ན་སྒྲ་ཡང་བྱས་སོ་ཞེས་པའི་ངག་ཆོས་ཅན། བྱས་ན་མི་རྟག་པས་ཁྱབ་པ་བརྗོད་པར་ཐལ། བྱས་རྟགས་ཀྱིས་སྒྲ་མི་རྟག་པར་སྒྲུབ་པའི་ཡན་ལག་གཉིས་ལྡན་གྱི་ངག་ཡིན་པའི་ཕྱིར། ཞེ་ན། འོ་ན། གང་བྱས་ན་མི་རྟག་པས་ཁྱབ། བུམ་པ་བཞིན་སྒྲ་ཡང་བྱས་སོ་ཞེས་པའི་ཚིག་ཟུར་གྱི།
སྒྲ་ཡང་བྱས་སོ་ཞེས་པའི་ངག་དེ་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེ་འདྲའི་ངག་དེ་ཆོས་ཅན། ཕྱོགས་ཆོས་རྐྱང་པ་བརྗོད་པའི་སྒྲུབ་ངག་ཡང་དག་ཏུ་ཐལ། ཕྱོགས་ཆོས་བརྗོད་པའི་སྒྲུབ་ངག་ཡང་དག་གང་ཞིག ཡན་ལག་གཉིས་ལྡན་མིན་པའི་ཕྱིར། འདོད་ན། དེ་འདྲ་དེ།
ཁྱབ་འབྲེལ་ཤེས་ཟིན་མ་རྗེད། ཕྱོགས་ཆོས་མི་དྲན་དྲན་རུང་དུ་ཡོད་པའི་རྒོལ་བ་ཁོ་ནའི་ངོར། འགོད་པ་སྐབས་སུ་བབ་པའི་སྒྲུབ་ངག་ཏུ་ཐལ་བ་ཟློག་ཏུ་མེད་པ་དང༌། ཁྱེད་རང་ལྟར་ན། ཕྱོགས་ཆོས་རྐྱང་པ་ཅན་གྱི་སྒྲུབ་ངག་ཡང་དག་ཏུའང་ཐལ་ལོ། ། གལ་ཏེ་དེ་འདྲའི་ངག་དེ་ཡང་ངག་ཏུ་མི་འདོད་ན། དེའི་ཟུར་གྱི་ཁྱབ་པ་བརྗོད་པའི་ངག་དེ་ཡང༌། སྒྲུབ་ངག་ལྟར་སྣང་དུ་འདོད་དགོས་པས། དེ་ལྟ་ན། སྐབས་ཀྱི་རྒོལ་བའི་ངོར།
གང་བྱས་ཞེས་སོགས་ཀྱི་ངག་ཚད་མ་དེ་ཆོས་ཅན། སྒྲུབ་ངག་ཡང་དག་མིན་པར་ཐལ། སྒྲུབ་ངག་ལྟར་སྣང་གཉིས་ཚོགས་ཚོགས་པའི་ཚོགས་དོན་ཡིན་པའི་ཕྱིར། གསུམ་པ་ནི། སྐབས་ཀྱི་རྒོལ་བ་དེའི་ངོར། སྒྲ་ཡང་རྟག་པར་ཁས་བླངས་སོ་ཞེས་པའི་ངག་དེ་ཆོས་ཅན། སྒྲ་མི་རྟག་པར་སྒྲུབ་པའི་ཡན་ལག་གཉིས་ལྡན་གྱི་ངག་ཏུ་ཐལ། དེ་སྒྲུབ་ཀྱི་སྒྲུབ་ངག་ཡང་དག་ཡིན་པའི་ཕྱིར། རྟགས་ཁས་བླངས་སོ། ། འདོད་མི་ནུས་ཏེ།
དེ་སྒྲུབ་ཀྱི་ཕྱོགས་ཆོས་ཀྱི་ཡན་ལག་དང་མི་ལྡན་པའི་ཕྱིར། ཡང་ངག་དེ་ཆོས་ཅན། དེ་སྒྲུབ་ཀྱི་སྒྲུབ་ངག་ཡང་དག་མིན་ཏེ། དེ་སྒྲུབ་ཀྱི་ཕྱོགས་ཆོས་དང༌། ཁྱབ་པ་གང་རུང་མ་བརྗོད་པའི་ཕྱིར། མ་གྲུབ་ན། སྒྲ་རྟག་པ་དེ། དེ་སྒྲུབ་ཀྱི་ཕྱོགས་ཁྱབ་གང་རུང་དུ་ཐལ་བར་འགྱུར་རོ་སྙམ་པའི་དོགས་པ་འདི་སེལ་དགོས་པ་ཡིན་ནོ། ། དེ་ཡང་འདི་ལྟར། ངག་དེ་ཆོས་ཅན།
ཁྱོད་ཀྱིས་བྱས་རྟགས་ཀྱིས་སྒྲ་མི་རྟག་པར་སྒྲུབ་པའི་ཕྱོགས་ཁྱབ་གཉིས་ཀ་བསྟན་པ་ཡིན་ཏེ། དེ་གཉིས་ཀ་སྐབས་ཀྱི་རྒོལ་བའི་དྲན་ལམ་དུ་འཕངས་པའི་ཕྱིར། དེའི་ཕྱིར་ཡན་ལག་གཉིས་དང་ལྡན་ནོ། ། འཕེན་ཚུལ་ནི་གོང་དུ་རྒྱས་པར་བརྗོད་ཟིན་ཏོ། ། དེ་ལྟར་ན་ཕྱི་རབས་པ་གང་དག སློབ་དཔོན་ཕྱྭ་པས། ཕྱོགས་ཆོས་རྐྱང་པ་ཅན་གྱི་སྒྲུབ་ངག་ཡང་དག་སོགས་བཞེད་དོ་ཞེས་ཟེར་བ་དང༌། རིགས་གཏེར་ལས། ཕྱོགས་ཆོས་རྐྱང་པ་བརྗོད་པའི་སྒྲུབ་ངག་སོགས་མི་བཞེད་དོ་ཞེས་ཟེར་བ་དང༌། ཡང༌།
ལ་ལ་རིགས་གཏེར་ལས་སྒྲུབ་ངག་ཡང་དག་ལ། ཡན་ལག་གཉིས་ལྡན་གྱིས་ཁྱབ་པར་མི་བཞེད་དོ་ཞེས་ཟེར་བ་དང༌། ཕྱྭ་པས་བཤད་པའི་སྒྲུབ་ངག་གི་དབྱེ་བ་མང་པོ་དེ་དག་རིགས་གཏེར་མཛད་པས་བཀག་པ་ཡིན་ནོ་ཞེས་ཟེར་བ་དེ་དག་ནི། མཁས་པ་དེ་དག་གི་གསུང་རབ་ལ་རྣམ་པར་དཔྱོད་པའི་ཤེས་རབ་ཀྱིས་མ་དཔྱད་པར། མི་ཤེས་པའི་གཏམ་གཅིག་ནས་གཅིག་ཏུ་རྒྱུད་པའི་གཏམ་གྱི་ཕྲེང་བ་དེ་ཉིད་རང་རང་གི་སློབ་མ་དག་ལ་བཟློས་པར་ཟད་དོ། ། ཞིབ་ཏུ་རྣམ་པར་དཔྱད་ན། སྤྱིར་སྒྲུབ་ངག་ཡང་དག་ཡིན་ན། ཡན་ལག་གཉིས་ལྡན་ཡིན་པས་ཁྱབ། སྦྱོར་བ་དེ་སྐོར་གྱིའང་དེ་ཡིན་ན། དེ་སྐོར་གྱི་ཡན་ལག་གཉིས་ལྡན་ཡིན་པས་ཁྱབ་པར་ཁས་ལེན་དགོས་ཀྱང༌།
བྱས་པས་སྒྲ་མི་རྟག་པར་སྒྲུབ་པའི་ཕྱོགས་ཆོས་རྐྱང་པ་ཅན་གྱི་སྒྲུབ་ངག་ཡང་དག་དང༌། དེས་དེ་ལྟར་སྒྲུབ་པའི་རྗེས་འགྲོ་རྐྱང་པ་ཅན་གྱི་དང༌། དེས་དེ་ལྟར་སྒྲུབ་པའི་བཟློག་པ་རྐྱང་པ་ཅན་གྱི་སྒྲུབ་ངག་ཡང་དག་ནི་ངེས་པར་ཁས་ལེན་དགོས་ཏེ། རྒྱུ་རྐྱེན་ལས་སྐྱེས་པའི་རྟགས་ཀྱིས་སྒྲ་བྱས་པར་སྒྲུབ་པའི་སྒྲུབ་ངག་ཡང་དག་དང༌། ལྟོས་མེད་ཀྱི་རྟགས་ཀྱི་ཡུལ་ཅན་གྱི་སྒྲུབ་ངག་དེ་དང་གནོད་པ་ཅན་གྱི་རྟགས་ལ་བརྟེན་པའི་སྒྲུབ་ངག་ཡང་དག་དེ། དེ་དང་དེར་ཁས་ལེན་དགོས་པའི་ཕྱིར། དེ་ཡིན་ཏེ། དེ་དང་དེ་ལ་བརྟེན་པའི་རྗེས་དཔག་དེ་དག་བྱས་པས་སྒྲ་མི་རྟག་པར་སྒྲུབ་པའི་ཕྱོགས་ཆོས་རྐྱང་པ་དང༌། རྗེས་འགྲོ་རྐྱང་པ་དང༌། བཟློག་པ་རྐྱང་པ་འཇལ་བའི་ཚད་མ་ཡིན་པའི་ཕྱིར།
དེ་ལྟ་ན་ཡང༌། སྒྲུབ་ངག་དེ་དག་བྱས་པས་སྒྲ་མི་རྟག་པར་སྒྲུབ་པའི་ངག་ཡང་དག་ནི་མ་ཡིན་ཏེ། དེས་དེ་ལྟར་སྒྲུབ་པ་སྐབས་སུ་བབ་པའི་རྒོལ་བའི་ངོར་འགོད་པ་མ་ཡིན་པའི་ཕྱིར་ཏེ། དེས་དེ་ལྟར་སྒྲུབ་པའི་ཚུལ་གསུམ་མི་ཤེས་པའི་རྒོལ་བའི་ངོར་ངག་དེ་དག་འགོད་པ་ཡིན་པའི་ཕྱིར་དང༌། བྱས་པས་སྒྲ་མི་རྟག་པར་སྒྲུབ་པའི་ཚུལ་གསུམ་སྒྲུབ་པའི་སྒྲུབ་ངག་ཡང་དག་ཡིན་ན། དེ་སྒྲུབ་ཀྱི་སྒྲུབ་ངག་ཡང་དག་མ་ཡིན་དགོས་པའི་ཕྱིར། ཡང་ངག་དེ་དག སྤྱིར་ཕྱོགས་ཆོས་རྐྱང་པ་ཅན་སོགས་ནི་མིན་ཏེ། སྤྱིར་སྒྲུབ་ངག་ཡང་དག་ཡིན་པའི་ཕྱིར། དེ་ལྟར་ན་དོན་འདི་ནི།
ཚིག་གི་སྤུ་རིས་ཞིབ་ཏུ་ཟིན་པར་བྱས་ནས་ཁས་བླང་བར་བྱའོ། ། བཞི་པ་ཚད་མ་རྒྱན་གྱི་དགོངས་པ་དཔྱད་པ་ལ། ཕལ་ཆེ་བ་དག་ན་རེ། རྒྱན་ལས་ཕྱོགས་ཆོས་དང་རྗེས་འགྲོ་རྐྱང་པ་ཅན་གྱི་སྒྲུབ་ངག་ཡང་དག་ཡོད་པར་གསུངས་ཏེ། རྒྱན་ལས། གང་གི་ཚེ་ཕྱིར་རྒོལ་བས་ལ་ལ་དུ་བ་མངོན་སུམ་གྱིས་མཐོང་ཞིང་འཁྲུལ་པ་མེད་པ་དེའི་ཚེ་དེ་ལ་དུ་བ་ཡོད་པའི་ཚིག་གིས་བསྟན་པར་བྱ་བ་མ་ཡིན་གྱི། མེ་དང་དུ་བའི་འབྲེལ་པ་ཙམ་ཞིག་བསྟན་པར་བྱ་བ་ཡིན་ནོ། ། གང་གི་ཚེ་དུ་བ་མཐོང་དུ་ཟིན་ཀྱང་འཁྲུལ་པའི་རྒྱུས་མ་ངེས་པ་དེའི་ཚེ། མཐོང་བའི་དོན་ཡང་ཚིག་གིས་བསྟན་པར་བྱ་བ་ཡིན་ནོ་ཞེས་གསུངས་པས་སོ་ཞེས་ཟེར་རོ། ། དེ་ལྟར་བཤད་པ་དེ་ནི་ཁོ་བོ་ཅག་གི་གྲུབ་པའི་མཐའ་བཤད་མ་ཐག་པ་དེའི་སྒྲུབ་བྱེད་ཡིན་གྱི།
ཁྱེད་ཀྱི་དེའི་སྒྲུབ་བྱེད་མ་ཡིན་ཏེ། འདི་ལྟར་ལུང་དེའི་དོན་ནི། དུ་བས་ལ་མེ་ལྡན་དུ་སྒྲུབ་པའི་ཕྱོགས་ཆོས་མངོན་སུམ་གྱིས་གྲུབ་ཅིང༌། མེ་དུའི་འབྲེལ་པ་རྗེད་པའི་རྒོལ་བའི་ངོར། གང་དུ་བ་ཡོད་ན་མེ་ཡོད་པས་ཁྱབ། དཔེར་ན་ཚང་མང་བཞིན། ཞེས་བརྗོད་དགོས་པའི་དོན་ཡིན་ལ། དེའི་ཚེ་དེ་འདྲའི་ངག་དེ། ཡན་ལག་གཉིས་ལྡན་གྱི་ངག་ཡིན་ཏེ། ངག་དེའི་བྱེད་པས་རྒོལ་བ་རང་གི་ཚད་མས་མཐོང་བའི་རྟགས་ཀྱི་ཚུལ་གསུམ་ཀ་རྒོལ་བ་གཞན་གྱི་དྲན་ལམ་དུ་གསལ་བར་འཕེན་ནུས་པའི་ཕྱིར།
དེ་སྐད་དུ་ཡང་རྣམ་འགྲེལ་གྱི་རྒྱན་ལས། གལ་ཏེ་རྗེས་སུ་དཔག་པས་ཚུལ་གསུམ་པ་ཅན་གྱི་རྟགས་སྟོན་ཞེས་བྱ་བ་འདི་ཚུལ་གསུམ་ལྐོག་ཏུ་གྱུར་པའི་རང་བཞིན་གྱི་གཏན་ཚིགས་འགའ་ཞིག་ལ་རུང་ཡང༌། འབྲས་བུའི་རྟགས་ལ་ནི་མ་ཡིན་ཏེ། འདི་ལྟར། དུ་བ་ལས་འདིར་མེ་ཡོད་ཅེས། ། བྱ་བའི་འབྲེལ་པ་ཙམ་ཞིག་ནི། ། བསྟན་པར་འགྱུར་གྱི་དུ་བ་ནི། ། མངོན་སུམ་ཉིད་ཀྱིས་བསྟན་པ་ཡིན། ། དུ་བ་ཡོད་པས་མེ་ཡོད་དོ་ཞེས་འབྲེལ་པ་ཙམ་ཞིག་བརྗོད་པར་རིགས་ཀྱི་ལ་ལ་དུ་བ་ཡོད་དོ་ཞེས་ཕྱོགས་ཀྱི་ཆོས་བརྗོད་པ་དོན་མེད་དེ། ལ་ལ་དུ་བ་མངོན་སུམ་གྱིས་གྲུབ་པའི་ཕྱིར་དང༌།
མངོན་སུམ་གྱིས་གྲུབ་པའི་དོན་ལ་གཞན་གྱིས་ཉེ་བར་བསྟན་པ་དོན་མེད་པའི་ཕྱིར་ཞེ་ན། དེ་ཡང་མ་ཡིན་ཏེ། འདི་ལྟར། ཚིག་ཀུན་དྲན་པའི་དོན་ཡིན་ཏེ། ། དེས་ན་དེ་ལ་ཚིག་བརྗོད་ཀྱི། ། མངོན་སུམ་གྱིས་ནི་མཐོང་དེ་ལ། ། རྟག་ཏུ་ཚིག་གི་དོན་མེད་དོ། ། ཞེས་གསུངས་སོ། ། དེའི་དོན་ནི། དུ་བ་མངོན་སུམ་གྱིས་མཐོང་ཡང་མ་ངེས་ན་དྲན་པ་བསྐྱེད་པའི་ཆེད་དུ་ཕྱོགས་ཆོས་བརྗོད་དགོས་ཤིང༌།
ཕྱོགས་ཆོས་མངོན་སུམ་གྱི་སྟོབས་ཀྱིས་ངེས་ན་འབྲེལ་པ་ཙམ་ཞིག་བརྗོད་པས་ཚུལ་གསུམ་བསྡོམས་ནས་བློ་ཡུལ་དུ་འཕེན་པར་བྱེད་ནུས་ཞེས་པའི་དོན་ནོ། ། མདོར་ན། སྤྱིར་བཏང་ལ། རྒྱན་ལས་རང་གིས་མཐོང་བའི་དོན་ནི་ཚུལ་གསུམ་པ་ཅན་གྱི་རྟགས་སོ། ། རང་གི་རྟོགས་པའི་དོན་འདི། གཞན་ལ་གསལ་བར་བྱེད་པ་ཡིན་ལ་ཞེས་གསུངས་པ་ལ་འཕྲོས་ནས། འོ་ན་ཚུལ་གསུམ་སྟོན་པ་ལ་གསུམ་ཀ་སྒྲ་སྟོན་དགོས་སམ་སྙམ་ན། མི་དགོས་ཏེ། ཕྱོགས་ཆོས་མངོན་སུམ་གྱིས་ཤེས་པའི་ངོར་ཁྱབ་པ་རྐྱང་པ་བརྗོད་པས་ཚུལ་གསུམ་ཀ་བསྟན་པར་འགྱུར་བའི་ཕྱིར་ཏེ། ཁྱབ་པ་ནི་ཚིག་གིས་བསྟན་ལ།
ཕྱོགས་ཆོས་ནི་མངོན་སུམ་གྱིས་བསྟན་པའི་ཕྱིར། ཞེས་པའི་དོན་ཏེ། ཡཱ་མ་རིས་རྟོགས་པ་པོ་མ་རྨོངས་པའི་དབང་དུ་བྱས་ནས་ཕྱོགས་ཀྱི་ཆོས་ལ་ཚུལ་གཅིག་གྲུབ་ན་ཚུལ་གཉིས་པ་ལ་སོགས་པ་སྟོན་པ་ཡང་གཞན་གྱི་དོན་གྱི་རྗེས་སུ་དཔག་པ་ཡིན་ནོ་ཞེས་བསྟན་ཏོ། ། དེ་ཡང་སྐབས་ལས་རྟོགས་པར་འགྱུར་རོ། ། རྟོགས་པ་པོ་རྨོངས་པའི་དབང་དུ་བྱས་ན་ཚུལ་གསུམ་ཀའི་རྟགས་སྟོན་པ་གཞན་གྱི་དོན་གྱི་རྗེས་སུ་དཔག་པར་ཡིན་ནོ། ། ཞེས་གསལ་བར་གསུངས་སོ། ། ལྔ་པ་ཆོས་མཐུན་པ་དང་མི་མཐུན་པ་གཉིས་ཀྱི་དབྱེ་བ་བསྟན་ཏེ་མཇུག་བསྡུ་པ་ནི། རིགས་པའི་ཐིགས་པ་ལས། གཞན་གྱི་དོན་གྱི་རྗེས་སུ་དཔག་པ་དེ་ནི་རྣམ་པ་གཉིས་ཏེ། ཆོས་མཐུན་པ་ཅན་ཉིད་དང༌།
མི་མཐུན་པ་ཉིད་ཅན་ནོ། ། ཞེས་གསུངས་པ་དེའི་དོན་འཆད་པ་ལ། མཚན་ཉིད་དང༌། མཚོན་བྱའི་སྒྲ་བཤད་པ། མཚན་གཞིའི་དབྱེ་བའོ། ། དང་པོ་ནི། སྒྲུབ་ངག་ཡང་དག་གང་ཞིག དཔེའི་ཆོས་ཅན་དང༌། རྩོད་པའི་ཆོས་ཅན་གཉིས། རྟགས་དང་ཆོས་སུ་མཚུངས་པར་སྦྱོར་བའི་ངག་དང༌།
དེ་གང་ཞིག་དེ་དེར་མི་མཚུངས་པར་སྦྱོར་བའི་ངག་གོ ། དེའི་དུས་ཀྱི་རྟགས་ལ་གཉིས་ཏེ། གཞན་གྱིས་ཁས་བླངས་པ་དང༌། རང་གིས་ཚད་མས་གྲུབ་པའོ། ། ཆོས་ལ་གཉིས་ཏེ། ཐལ་བའི་ཆོས་དང༌། བསྒྲུབ་པར་བྱ་བའི་ཆོས་སོ། ། རྩོད་གཞིའི་ཆོས་ཅན་ལ་གཉིས་ཏེ། ཤེས་འདོད་ཞུགས་པའི་ཆོས་ཅན་དང༌། ལོག་རྟོག་ཞུགས་པའི་ཆོས་ཅན་ནོ། །
དཔེའི་ཆོས་ཅན་ལའང་གཉིས་ཏེ། མཐུན་པ་དཔེའི་ཆོས་ཅན་དང༌། མི་མཐུན་པ་དཔེའི་ཆོས་ཅན་ནོ། ། མཚུངས་པ་དང་མི་མཚུངས་པར་སྦྱོར་བའི་ཚུལ་ལའང་གཉིས་ཏེ། རང་རྒྱུད་དུ་སྒྲུབ་པའི་སྒོ་ནས་མཚུངས་པར་སྦྱོར་བ་དང༌། ཐལ་འགྱུར་དུ་འཕངས་པའི་སྒོ་ནས་དོན་ལ་མི་མཚུངས་པ་གཉིས་མཚུངས་པར་སྦྱོར་བའོ། ། གཉིས་པ་མི་མཚུངས་པར་སྦྱོར་བའང་གཉིས་ཏེ། རང་རྒྱུད་ཀྱི་སྒོ་ནས་དོན་ལ་མི་མཚུངས་པ་གཉིས་མི་མཚུངས་པ་རང་དུ་སྦྱོར་བ་དང༌། ཐལ་འགྱུར་གྱི་སྒོ་ནས་དོན་ལ་མཚུངས་པ་གཉིས་མི་མཚུངས་པར་སྦྱོར་བའོ། ། གཉིས་པ་སྒྲ་བཤད་པ་ནི།
མཐུན་ནོ་ཞེས་པ་བཤད་པའི་གཞི། ལས་སུ་བྱ་བ་གང་མཐུན་ན། རྩོད་གཞིའི་ཆོས་ཅན་དེ་མཐུན། བྱེད་པ་པོ་གང་དང་མཐུན་ན། དཔེའི་ཆོས་ཅན་དང་མཐུན། ལས་སུ་བྱ་བ་གང་དུ་མཐུན་ན། རྟགས་དང་ཆོས་སུ་མཐུན། མཐུན་ཚུལ་ཇི་ལྟར་མཐུན་ན། འདི་ལ་གཉིས་ཏེ། དོན་ལ་མཐུན་པས་མཐུན་པ་དང༌།
དོན་ལ་མི་མཐུན་ཡང་ཧ་ཅང་ཐལ་བའི་སྒོ་ནས་མཐུན་པར་སྦྱར་བས་མཐུན་པའོ། ། མི་མཐུན་སྦྱོར་ལ་ཡང་སྒྲ་བཤད་པ་དེ་བཞིན་དུ་སྦྱར་བར་བྱའོ། ། སྐབས་འདིའི་མཐུན་མི་མཐུན་གཉིས་པོ་ཡུལ་སྟེང་དུ་མཐུན་པ་དང་མི་མཐུན་པ་ཁོ་ནར་གནས་དགོས་པ་མ་ཡིན་ཏེ། ཡུལ་ཅན་གྱི་ངག་གི་དབྱེ་བས་མཐུན་པ་དང་མི་མཐུན་པར་སྦྱོར་བའི་དབྱེ་བས་དེར་བཞག་པའི་ཕྱིར་རོ། ། གསུམ་པ་མཚན་གཞིའི་དབྱེ་བ་ལ། མཐུན་སྦྱོར་ལ་གཉིས་ཏེ། བསྒྲུབ་བྱ་སྒྲུབ་པའི་མཐུན་སྦྱོར་དང༌། དགག་བྱ་འགོག་པའི་མཐུན་སྦྱོར་རོ། ། ཅིག་ཤོས་ལ་ཡང་དེ་བཞིན་ནོ། ། ཡང་ན་རང་རྒྱུད་ཀྱི་མཐུན་སྦྱོར་དང༌།
ཐལ་བའི་མཐུན་སྦྱོར་གཉིས་དང༌། མི་མཐུན་པ་ལའང་དེ་བཞིན་ནོ། ། མཚན་ཉིད་ནི། དངོས་དོན་གྱི་ཕྱོགས་ཁྱབ་དྲན་ལམ་དུ་འཕེན་པར་ནུས་པའི་སྒྲུབ་ངག་ཡང་དག་གང་ཞིག དངོས་དོན་མཐུན་པར་སྦྱར་བ་དེ་མཐུན་སྦྱོར་དང་པོའི་མཚན་ཉིད། མཚན་གཞི་ནི། གང་བྱས་ན་སོགས་ཡོངས་རྫོགས་དང༌། སྒྲ་ཡང་བྱས་སོ་ཞེས་པ་ལྟ་བུ་ཕྱོགས་ཆོས་རྐྱང་པ་བརྗོད་པ་དང༌། གང་བྱས་ན་སོགས་རྗེས་འགྲོ་རྐྱང་པ་བརྗོད་པ་དང་གསུམ་མོ། ། བཟློག་དོན་གྱི་ཕྱོགས་ཁྱབ་དྲན་ལམ་དུ་འཕེན་པར་ནུས་པའི་སྒྲུབ་ངག་ཡང་དག་གང་ཞིག
དངོས་དོན་མཐུན་པར་སྦྱར་བ་དེ་མཐུན་སྦྱོར་གཉིས་པའི་མཚན་ཉིད། མཚན་གཞི་ནི། གང་རྟག་ན་མ་བྱས་པས་ཁྱབ། ནམ་མཁའ་བཞིན། སྒྲ་ཡང་རྟག་པར་ཁས་བླངས་སོ་ཞེས་པ་ལྟ་བུ་ངག་རྫོགས་པ་དང༌། སྔར་རྒོལ་ཁྱབ་པ་ཁར་འབྱིན་པ་ལ། སྒྲ་ཡང་རྟག་གོ་ཞེས་ཕྱོགས་ཆོས་རྐྱང་པ་བརྗོད་པ་དང༌། དམ་བཅའ་ཁར་འབྱིན་པ་ལ། གང་རྟག་ན་མ་བྱས་ཞེས་རྗེས་འགྲོ་རྐྱང་པ་བརྗོད་པ་དང་གསུམ་མོ། ། ཡང་དེ་གང་ཞིག
དངོས་དོན་མི་མཐུན་པར་སྦྱོར་བ་དེ། མི་མཐུན་སྦྱོར་དང་པོའི་མཚན་ཉིད། མཚན་གཞི་ནི། གང་རྟག་ན་ཞེས་པ་ནས་སྒྲ་ནི་བྱས་སོ་ཞེས་པའི་བར་ངག་རྫོགས་པ་དང༌། ཕྱིར་རྒོལ་ཁ་ཅིག་བཟློག་ཁྱབ་ཁར་འབྱིན་པ་ལ། སྒྲ་ནི་བྱས་སོ་ཞེས་ཕྱོགས་ཆོས་རྐྱང་པ་བརྗོད་པ་དང༌། ཕྱོགས་ཆོས་ཁར་འབྱིན་པ་ལ། བཟློག་ཁྱབ་རྐྱང་པ་བརྗོད་པ་དང་གསུམ་མོ། ། ཡང་བཟློག་དོན་འཕེན་པའི་སྒྲུབ་ངག་ཡང་དག་གང་ཞིག དངོས་དོན་མི་མཐུན་པར་སྦྱར་བ་དེ་མི་མཐུན་སྦྱོར་གཉིས་པའི་མཚན་ཉིད།
མཚན་གཞི་ནི། གང་བྱས་ན་མི་རྟག བུམ་པ་བཞིན། སྒྲ་ནི་རྟག་པར་ཁས་བླངས་སོ། ། ཞེས་ངག་རྫོགས་པ་དང༌། སྔར་རྒོལ་ཐལ་བའི་བཟློག་ཁྱབ་ཁར་འབྱིན་པ་ལ། སྒྲ་ནི་རྟག་པར་ཁས་བླངས་སོ་ཞེས་གཏན་ཚིགས་རྐྱང་པ་བརྗོད་པ་དང༌། ཡང་སྔར་རྒོལ་སྒྲ་རྟག་གོ་ཞེས་དམ་བཅའ་ཁར་འབྱིན་པ་ལ། གང་བྱས་ན་མི་རྟག་བུམ་པ་བཞིན་ནོ་ཞེས་ཐལ་བའི་བཟློག་ཁྱབ་རྐྱང་པ་བརྗོད་པ་དང་གསུམ་མོ། ། གཉིས་པ་སྒྲུབ་པ་ལྟར་སྣང་ལ།
མཚན་ཉིད་ནི། སྒྲུབ་པའི་ངག་ཏུ་བཀོད་པ་གང་ཞིག སྐྱོན་གསུམ་པོ་གང་རུང་དང་བཅས་པའོ། ། དབྱེ་ན། དོན་སྐྱོན་ཅན་གྱི་དང༌། བློ་སྐྱོན་ཅན་གྱི་དང༌། སྒྲ་སྐྱོན་ཅན་གྱི་སྒྲུབ་ངག་གོ ། དང་པོ་མཚན་ཉིད། ཚུལ་གསུམ་གང་རུང་མ་བསྟན་པའམ། ངག་ལྷག་པོ་གཞན་བསྟན་པའི་སྒྲུབ་ངག་གོ །
གཉིས་པའི་མཚན་ཉིད། སྒྲུབ་ངག་ཡང་དག་གི་མཚན་ཉིད་དང་རྣམ་དབྱེ་མི་ཤེས་པའི་རྒོལ་བས་བཀོད་པའི་སྒྲུབ་ངག་དེའོ། ། གསུམ་པའི་མཚན་ཉིད། སྒྲུབ་ངག་ཏུ་བཀོད་པ་གང་ཞིག ངག་མི་གསལ་བའམ། དམ་བཅའ་འདྲེན་པའི་ངག་ཏུ་སྦྱོར་བའོ། ། རང་དོན་སྐབས་ཀྱི་སྒྲུབ་ངག་ལ་ནི། དོན་སྐྱོན་དང་བྲལ་བ་དགོས་ཀྱི་སྒྲ་བློའི་སྐྱོན་དང་བྲལ་བ་མི་དགོས་ཏེ། རང་རྒྱུད་ལ་རྗེས་དཔག་སྐྱེད་ནུས་པ་ཙམ་གྱིས་དོན་གྲུབ་པའི་ཕྱིར་རོ། ། མང་དུ་ཐོས་ནས་རིགས་པ་ཡིས། །
དཔྱད་གང་བདག་བློ་ཁོ་ནའི་རྒྱན། ། སྐལ་མཉམ་གཞན་གྱི་རྣ་བར་ཡང༌། ། རྣམ་པར་བརྒྱན་པས་མཛེས་གྱུར་ཅིག ། དིང་སང་འདི་ན་རྙེད་པ་དང༌། ། བཀུར་སྟིའི་སྨིག་རྒྱུ་ལ་དགའ་མ། ། དོན་བཟང་ཡིད་བཞིན་རྒྱ་མཚོ་ལས། ། རིང་དུ་རྒལ་ནས་ཚིག་ཕྲེང་གི ། ལྦུ་བའི་རྒྱུ་མ་ལ་སྲེད་པས། ། སྡེ་བདུན་མཛད་པའི་ལུགས་བཟང་དེ། ། ཉམས་ནས་རིང་ཞིག་ལོན་པར་གྱུར། །
དུས་འདིར་གཞུང་བརྒྱ་ལ་བརྟགས་ནས། ། ཐོས་པའི་མཚོ་ནས་རྣམ་དཔྱོད་ཀྱི། ། ཁྱབ་འཇུག་རིགས་པས་ལེགས་ཕྱུང་བའི། ། ལེགས་བཤད་འོད་དཀར་སྤྲོ་བྱེད་འདི། ། བསྟན་པའི་མཁའ་ལ་འཆར་བར་ཤོག། ༈ །།གསུང་མཆོག་ཀུན་ལ་འཇུག་པའི་སྒོ། ། སྒྲུབ་པ་དང་ནི་སུན་འབྱིན་གྱི། ། གནས་རྣམས་ལེགས་པར་སྟོན་མཁས་པའི། ། བརྩེ་ཆེན་ཁྱོད་ལ་ཕྱག་འཚལ་ལོ། ། ཞེས་མཆོད་པར་བརྗོད་ནས།
གཉིས་པ་ལོག་རྟོག་ཅན་ཚར་བཅད་པའི་ཡན་ལག་ཐལ་འགྱུར་གྱི་རྣམ་པར་གཞག་པ་ལ། སྨྲ་བ་པོ་གང་ཟག་གི་རྣམ་པར་གཞག་པ། སྤྱིར་རྩོད་པའི་སྐབས་ཀྱི་ངག་གི་དབྱེ་བ། ཐལ་འགྱུར་བྱེ་བྲག་ཏུ་བཤད་པའོ། ། དང་པོ་ལ། གང་ཟག་གསུམ་པོ་སོ་སོའི་མཚན་ཉིད། རྣམ་གཞག་གཏན་ལ་དབབ་པ། ཚར་བཅད་ཀྱི་གནས་བྱེ་བྲག་ཏུ་བཤད་པའོ། ། དང་པོ་ལ། རང་ལུགས་གཞག་པ་དང༌།
གཞན་ལུགས་དགག་པ། རྩོད་པ་སྤང་བ་དང་གསུམ་ལས། དང་པོ་ནི། རྩོད་པའི་སྐབས་སུ་ཕྱོགས་སྔ་མ་འཇོག་པར་ཁས་ལེན་པའི་གང་ཟག་དེ་སྔར་རྒོལ་གྱི་མཚན་ཉིད། ཕྱོགས་སྔ་མ་འཇོག་པའི་ཚུལ་ལ་ཡང་གསུམ་སྟེ། དམ་བཅའ་འཇོག་པ་དང༌། སྒྲུབ་བྱེད་འགོད་པ་དང༌། ཚེར་མ་འབྱིན་པའོ། ། དང་པོ་ལ་གཉིས་ཏེ། སྐབས་སུ་མ་བབ་པའི་དམ་བཅའ་འཇོག་པ་དང༌།
སྐབས་སུ་བབ་པའི་དམ་བཅའ་འཇོག་པའོ། ། དང་པོ་ནི། རྒོལ་བ་སྐྱོན་ཅན་ཡིན་ཀྱང༌། ཚར་བཅད་ཀྱི་གནས་མིན་ཏེ། རིགས་པ་མཁྱེན་པས། ཚར་བཅད་ཀྱི་གནས་ལ་གྲངས་ངེས་མཛད་པའི་ནང་དུ་མ་འདུས་པའི་ཕྱིར། གཉིས་པ་ལ། དམ་བཅའ་ལྟར་སྣང་འཇོག་པ་དང༌། དེ་ཡང་དག་འཇོག་པའོ། ། དང་པོ་ནི།
རྒོལ་བ་སྐྱོན་ཅན་ཡིན་ཀྱང༌། ཚར་བཅད་ཀྱི་གནས་མ་ཡིན། སྒྲུབ་བྱེད་སྔ་མ་དེ་ཉིད་ཀྱི་ཕྱིར་དང༌། རང་གི་རྩ་བའི་དམ་བཅའ་ལྟར་སྣང་བཞག་ཙམ་ནས། ཚར་བཅད་ཀྱི་གནས་སུ་འགྱུར་ན་ཧ་ཅང་ཐལ་བའི་ཕྱིར་དང༌། རྒོལ་ཕྱིར་རྒོལ་རྒྱལ་ཕམ་དུ་སོང་བའི་སྟོབས་ཀྱིས་གང་ཕམ་པ་དེ་ཚར་བཅད་ཀྱི་གནས་སུ་གཞག་དགོས་པའི་ཕྱིར། གཉིས་པ་ལ། དམ་བཅའ་རྐྱང་པ་འཇོག་པ་དང༌། སྒྲུབ་བྱེད་རྐྱང་པ་འགོད་པའོ། ། དང་པོ་ལ་གཉིས་ཏེ།
དམ་བཅའ་དེའི་ཞེན་དོན་ཚད་མས་མ་ངེས་བཞིན་དུ་འཇོག་པ་དང༌། ངེས་ནས་འཇོག་པའོ། ། དང་པོ་ནི་སྐྱོན་ཅན་ཡིན་ཏེ། དམ་བཅའ་དེའི་སྒྲུབ་བྱེད་ཀྱི་ཚད་མ་སྟོན་རྒྱུ་མེད་པའི་ཕྱིར། དེ་ལྟ་ན་ཡང་ཚར་བཅད་ཀྱི་གནས་མིན་པ་ནི་སྔ་མ་བཞིན་ནོ། ། གཉིས་པ་ནི། དམ་བཅའ་དེ་བཞག་པའི་ཆ་ནས། རྗེས་སུ་བཟུང་བའི་གནས་ཡིན་ཀྱང༌། སྤྱིར་ཚར་བཅད་ཀྱི་གནས་སུ་འགྱུར་བ་སྲིད་དེ། ཕྱིར་རྒོལ་གྱི་སུན་འབྱིན་ལྟར་སྣང་བརྗོད་པ་ལ་ལན་ནོར་བའམ།
ཚེར་མ་འབྱིན་མ་ཤེས་པའི་དབང་གིས་ཕམ་ན། ཚར་བཅད་ཀྱི་གནས་སུ་འགྱུར་བའི་ཕྱིར། གཉིས་པ་སྒྲུབ་བྱེད་བརྗོད་པ་ལ་གཉིས་ཏེ། མ་དྲིས་པར་བརྗོད་པ་དང༌། དྲིས་ནས་བརྗོད་པའོ། ། དང་པོ་ནི་ཕྱིར་རྒོལ་ལ་ཤེས་འདོད་མེད་པས་སྒྲུབ་བྱེད་ལྟར་སྣང་ལས་མ་འདས་པའི་ཕྱིར། རྒོལ་བ་སྐྱོན་ཅན་ཡིན་ལ། དེ་ལྟ་ན་ཡང་ཚར་བཅད་ཀྱི་གནས་མ་ཡིན་པ་ནི་སྔ་མ་བཞིན་ནོ། ། གཉིས་པ་ལ། སྒྲུབ་བྱེད་ལྟར་སྣང་བརྗོད་པ་དང༌།
ཡང་དག་བརྗོད་པའོ། ། དང་པོ་ནི། སྤྱིར་ཚར་བཅད་ཀྱི་གནས་ཡིན་ཀྱང༌། ཇི་སྲིད་ཕྱིར་རྒོལ་གྱིས་སུན་འབྱིན་ཡང་དག་བརྗོད་ནས་སྤོབས་པ་མ་བཅོམ་པ་དེ་སྲིད་དུ་དེར་མི་འགྱུར་ཏེ། དེ་སྲིད་དུ་རྒྱལ་ཕམ་གྱི་རྣམ་པར་དབྱེ་བ་མེད་པའི་ཕྱིར། གཉིས་པ་ནི་ཕྱིར་རྒོལ་བ་རྗེས་དཔག་བསྐྱེད་པར་ངེས་པའི་རྒོལ་བ་ཡིན་པས། སྐྱོན་མེད་དང་རྗེས་སུ་བཟུང་བའི་གནས་ཁོ་ནར་ངེས་སོ། ། གསུམ་པ་ཚེར་མ་འབྱིན་པ་ལ། ཚེར་མ་འབྱིན་རྒྱུ་མེད་བཞིན་དུ་འབྱིན་པ་དང༌། ཡོད་ཀྱང་མི་འབྱིན་པ་དང༌།
ཇི་ལྟར་ཡོད་པ་བཞིན་དུ་འབྱིན་ནས་པའོ། ། དང་པོ་ལ། ཚིག་ལ་དོར་བྱས་པའི་སྒོ་ནས་འབྱིན་པ་དང༌། སྔ་མ་ནོར་བའི་སྟེང་དུ་ནོར་པ་གཞན་བརྩེགས་ནས་འབྱིན་པ་དང༌། གྲུབ་མཐའ་གཞན་དུ་ཁ་དྲངས་པའི་སྒོ་ནས་འབྱིན་པའོ། ། དེ་གསུམ་གང་རུང་གིས་རེ་ཤིག་ཕྱིར་རྒོལ་གྱི་སྤོབས་པ་འཕྲོག་ནུས་ཀྱང་ཚར་བཅད་ཀྱི་གནས་ལས་མ་འདས་ཏེ། དང་པོར་ཕྱིར་རྒོལ་གྱིས་རང་ཉིད་ཀྱི་སྤོབས་པ་བཅོམ་པ་གང་ཞིག ཕྱིས་རང་ཉིད་རྒྱལ་བར་རློམ་ཡང་རྫུན་དང་གཡོ་རྒྱུ་ལས་མ་འདས་པའི་ཕྱིར་རོ། ། གཉིས་པ་མི་འབྱིན་པ་ལ། འབྱིན་མི་ཤེས་ནས་མི་འབྱིན་པ་དང༌།
ཤེས་བཞིན་དུ་ཁྱད་དུ་གསོད་པའོ། ། དང་པོ་ནི་སྐྱོན་ཅན་ཡིན་ཀྱང༌། ཚར་བཅད་ཀྱི་གནས་མ་ཡིན་ཏེ། རྒོལ་བ་གཉིས་རྒྱལ་ཕམ་མེད་པའི་ཕྱིར་རོ། ། འོན་ཀྱང་རྒོལ་ཕྱིར་རྒོལ་གཉིས་ཀ་དཔང་པོས་ཕམ་པར་བྱས་ཏེ། ཚར་བཅད་པའི་གནས་སུ་འགྱུར་བ་ཅིག་སྲིད་པ་དེའི་ཚེ་ན་ནི། དེ་དེར་འགྱུར་བ་སྲིད་དོ། ། གཉིས་པ་དེ་ཡང་རྒོལ་བ་སྐྱོན་ཅན་ཁོ་ནར་ངེས་ལ། ཚར་བཅད་ཀྱི་གནས་སུ་འགྱུར་མི་འགྱུར་ནི་སྔ་མ་དེ་བཞིན་ནོ། ། གཉིས་པ་ཕྱིར་རྒོལ་ལ་མཚན་ཉིད་ནི།
རྩོད་པའི་སྐབས་སུ་ཕྱོགས་ཕྱི་མ་ཁས་ལེན་པའི་གང་ཟག་གོ ། དེ་ཁས་ལེན་པའི་ཚུལ་ལ་གཉིས་ཏེ། འདོད་པ་འདྲི་བ་དང༌། སུན་འབྱིན་བརྗོད་པའོ། ། དང་པོ་ལ། དམ་བཅའ་འདྲི་བ་དང༌། སྒྲུབ་བྱེད་འདྲི་བའོ། ། གཉིས་པ་ལ། དམ་བཅའ་ལྟར་སྣང་གི་སྒྲུབ་བྱེད་འདྲི་བ་དང༌། ཡང་དག་གི་སྒྲུབ་བྱེད་འདྲི་བའོ། །
དང་པོ་ནི་ཕྱིར་རྒོལ་སྐྱོན་ཅན་ཡིན་ཏེ། བསྒྲུབ་བྱ་ལྟར་སྣང་ལ་ཤེས་འདོད་ཞུགས་པའི་ཕྱིར། དེ་ལྟ་ན་ཡང༌། ཚར་བཅད་ཀྱི་གནས་མིན་ཏེ། དེའི་ཚེ་ན་རྒྱལ་ཕམ་གྱི་རྣམ་དབྱེ་མེད་པའི་ཕྱིར་རོ། ། གཉིས་པ་ལ། སྒྲུབ་བྱེད་དེའི་ཚུལ་གསུམ་ཚད་མས་ངེས་པ་དང༌། མ་ངེས་པའོ། ། དང་པོ་འདིའི་དུས་སུ་སྔར་རྒོལ་རྗེས་སུ་བཟུང་བའི་གནས་ཡིན་མོད། ཕྱིར་རྒོལ་ཚར་བཅད་པའི་གནས་མ་ཡིན་ཏེ།
གྲུབ་མཐའ་མ་ནོར་བའི་རྗེས་སུ་ཞུགས་པ་ཡིན་པའི་ཕྱིར་རོ། ། གཉིས་པ་མ་ངེས་པ་ལའང་ཚུལ་གསུམ་གྱི་སྒྲུབ་བྱེད་མི་འདྲི་བ་དང༌། འདྲི་བའོ། ། དང་པོ་ནི་སྐྱོན་ཅན་ཡིན་ཏེ། བསྒྲུབ་བྱ་ཡང་དག་ལ་ཤེས་འདོད་ཞུགས་ཀྱང༌། སྒྲུབ་བྱེད་དཔྱིས་ཕྱིན་པར་འདྲི་མ་ཤེས་པའི་ཕྱིར་རོ། ། འོན་ཀྱང་དེའི་ཚེ། སྔར་རྒོལ་རང་ཉིད་ཀྱིས་དོགས་པ་བསླངས་ཏེ་སྒྲུབ་བྱེད་དཔྱིས་ཕྱིན་པར་བཀོད་པས་གཉིས་ཀ་སྐྱོན་མེད་དུ་འགྱུར་བའི་སྐབས་སྲིད་དོ། ། གཉིས་པ་ནི། ཕྱིར་རྒོལ་ཡང་དག་ཡིན་ཏེ།
རང་ཉིད་གང་ལ་ཤེས་འདོད་ཞུགས་པའི་དམ་བཅའ་རྟོགས་པའི་ཐབས་གཡོ་རྒྱུ་སྤངས་ཏེ་ཚོལ་བའི་ཕྱིར། གཉིས་པ་སུན་འབྱིན་བརྗོད་པ་ལ། སུན་འབྱིན་ལྟར་སྣང་བརྗོད་པ་དང༌། ཡང་དག་བརྗོད་པའོ། ། དང་པོ་ལ། དམ་བཅའ་ལ་དང༌། སྒྲུབ་བྱེད་ལ་བརྗོད་པ་གཉིས། དེ་རེ་རེ་ལ་ཡང༌། ཡང་དག་ལ་བརྗོད་པ་དང༌། ལྟར་སྣང་ལ་བརྗོད་པའི་དབྱེ་བས་གཉིས་གཉིས་ཡོད་ལ།
དེའི་ཚེ་ཡང་སྔར་རྒོལ་གྱིས་ཚེར་མ་འབྱིན་མ་ཤེས་ན་རྒྱལ་ཕམ་མེད་པས། ཕྱིར་རྒོལ་ཁོ་ན་ཚར་བཅད་པའི་གནས་ཡིན་ལ། ཚེར་མ་འབྱིན་ཤེས་ཤིང་སྒྲུབ་བྱེད་ཡང་དག་བརྗོད་པ་དེའི་ཚེ་ཕྱིར་རྒོལ་ཁོ་ན་ཚར་བཅད་པའི་གནས་སུ་འགྱུར་རོ། ། གཉིས་པ་ལ། དམ་བཅའ་ལ་དང༌། སྒྲུབ་བྱེད་ལ་སུན་འབྱིན་ཡང་དག་བརྗོད་པའོ། ། དེ་གཉིས་ལ་སོ་སོར་དབྱེ་བ་མེད་དེ། དམ་བཅའ་དང་སྒྲུབ་བྱེད་ཡང་དག་ལ་སུན་འབྱིན་ཡང་དག་འཇུག་པའི་གོ་སྐབས་མེད་པའི་ཕྱིར་རོ། ། དེའི་ཚེ་ན་སྔར་རྒོལ་ཁོ་ན་ཚར་བཅད་པའི་གནས་དང༌། ཕྱིར་རྒོལ་རྗེས་སུ་བཟུང་བའི་གནས་སོ། །
གསུམ་པ་དཔང་པོ་ལ་མཚན་ཉིད་ནི། ཕྱོགས་སྔ་ཕྱི་གཉིས་ཀྱི་རྒྱལ་ཕམ་ཤན་འབྱེད་པར་ཁས་ལེན་པ་དེའོ། ། ཁས་ལེན་པའི་ཚུལ་ལ་གསུམ་སྟེ། རྣམ་པར་དབྱེ་བ་དང༌། ཤན་འབྱེད་པ་དང༌། འཇིག་རྟེན་གྱི་ལུགས་ཁས་བླངས་པའི་ཚར་བཅད་དང་རྗེས་སུ་འཛིན་པའོ། ། དང་པོ་ནི། རྒྱལ་ཕམ་གྱི་དོན་ལ་དཔྱོད་པར་མི་ནུས་ཀྱང༌། རྒོལ་བ་གཉིས་ཀྱི་ངག་བརྗོད་པར་འཛིན་ནུས་པ་དང་ཡི་གེར་བྲིས་པས་ཀྱང་རུང་ངོ༌། ། གཉིས་པ་ནི།
དོན་ལ་རྒྱལ་ཕམ་དཔྱོད་ཤེས་ཤིང་དམ་པའི་ལུགས་ཀྱིས་ཚར་བཅད་དང་རྗེས་འཛིན་བྱེད་ནུས་པའི་མཁས་པ་དག་གོ ། གསུམ་པ་ནི། ཚིག་དོན་ལ་མཁས་པ་མ་ཡིན་ཀྱང་རུང༌། འཇིག་རྟེན་ལུགས་ཀྱི་གོ་འཕངས་བསྟོད་པ་དང་དེ་ལས་སྨད་པར་ནུས་པའི་རྒྱལ་པོ་ལ་སོགས་པའོ། ། འདི་དག་ལ་ཡང་དག་ལྟར་སྣང་གཉིས་གཉིས་སུ་དབྱེར་མེད་ཀྱང་ཚར་བཅད་ཀྱི་གནས་ཡོད་པར་བཞེད་དོ། ། མདོར་ན། སྔར་རྒོལ་ལ་ནི། དམ་བཅའ་འཇོག་པ་དང༌། སྒྲུབ་བྱེད་འགོད་པའི་དབྱེ་བས་གཉིས་ཡིན་ལ། ཕྱིར་རྒོལ་ལ་ནི་དེ་གཉིས་ལ་སྐྱོན་བརྗོད་པའི་དབྱེ་བས་གཉིས་སུ་དབྱེ་བར་མ་ཟད།
སུན་འབྱིན་བརྗོད་པ་དང༌། སྔར་རྒོལ་གྱི་དམ་བཅའི་ལོག་ཕྱོགས་ལ་སྒྲུབ་བྱེད་ཀྱང་འགོད་པའི་དབྱེ་བས་གཉིས་སོ། ། དང་པོ་ནི། སྒྲུབ་བྱེད་མི་འཕེན་པའི་ཐལ་འགྱུར་རྗོད་པར་བྱེད་པའི་རྒོལ་བ་གང་ཡིན་པ་དེའོ། ། གཉིས་པ་ནི། སྒྲུབ་བྱེད་འཕེན་པའི་ཐལ་འགྱུར་འཕངས་པའི་ཕྱིར་རྒོལ་གང་ཡིན་པ་དེའོ། ། གཉིས་པ་གཞན་ལུགས་དགག་པ་ནི། སྒྲུབ་བྱེད་བརྗོད་པར་ཁས་ལེན་པ་དེ་སྔར་རྒོལ་གྱི་མཚན་ཉིད་དུ་ཁས་ལེན་པ་ནི་ལེགས་པ་མིན་ཏེ། དམ་བཅའ་རྐྱང་པ་འཇོག་པའི་སྔར་རྒོལ་ཡང་ཡོད་པའི་ཕྱིར་དང༌། ཕྱིར་རྒོལ་གྱིས་ཀྱང་དམ་བཅའ་རྐྱང་པའི་སྐྱོན་ལ་སུན་འབྱིན་བརྗོད་པ་མཐོང་བའི་ཕྱིར་དང༌།
སྔར་རྒོལ་འགའ་ཞིག་རང་གི་དམ་བཅའ་ལ་སྒྲུབ་བྱེད་མ་མཐོང་ཡང༌། ལོག་ཕྱོགས་ལ་གནོད་བྱེད་མཐོང་བའི་སྒོ་ནས་དམ་བཅའ་འཇོག་པ་ཡང་དམིགས་པའི་ཕྱིར། དཔེ་རིམ་པ་བཞིན་དུ། གྲངས་ཅན་གྱིས་སྒྲ་རྟག་པར་དམ་བཅས་པ་ལ། སངས་རྒྱས་པས་མ་བྱས་པར་ཐལ་བ་འཕེན་པ་ལྟ་བུ་དང༌། རྒྱང་འཕན་གྱིས་སྐྱེ་བ་སྔ་ཕྱི་མེད་པར་དམ་བཅས་པ་ལྟ་བུའོ། ། དེ་ལ་སྒྲུབ་བྱེད་མ་མཐོང་བ་ཡང་ཡིན་ཏེ། རང་ལུགས་ཀྱི་རྟགས་ཡང་དག་དང་རྗེས་དཔག་ཁས་མི་ལེན་པའི་ཕྱིར། གཞན་ཡང༌། སྔར་རྒོལ་གྲངས་ཅན་གྱིས་སྒྲ་རྟག་པར་དམ་བཅས་པ་ལ།
ཕྱིར་རྒོལ་སངས་རྒྱས་པས་སྒྲུབ་པའི་ཐལ་འགྱུར་ཡང་དག་འཕངས་པ་དེའི་ཚེ་ན་སངས་རྒྱས་པ་ཆོས་ཅན། སྒྲ་མི་རྟག་པར་སྒྲུབ་པའི་སྔར་རྒོལ་དུ་ཐལ། སྒྲ་མི་རྟག་པར་སྒྲུབ་པའི་སྒྲུབ་བྱེད་བརྗོད་པར་ཁས་ལེན་པའི་གང་ཟག་ཡིན་པའི་ཕྱིར་ཏེ། བྱས་རྟགས་ཀྱིས་སྒྲ་མི་རྟག་པར་སྒྲུབ་པའི་ཚུལ་གསུམ་རྒོལ་བ་གཞན་གྱི་དྲན་ལམ་དུ་འཕེན་པར་ནུས་པའི་ངག་རྣམ་དག་འགོད་མཁན་གྱི་རྒོལ་བ་ཡིན་པའི་ཕྱིར། ཡང་གཞན་དག་སྒྲུབ་བྱེད་ཡང་དག་བརྗོད་པའི་རྒོལ་བ་དེ་སྔར་རྒོལ་ཡང་དག་གི་མཚན་ཉིད་ཅེས་ཟེར་བ་ཡང་ནོར་བ་ཡིན་ཏེ། སྔར་རྒོལ་གྲངས་ཅན་སྒྲ་རྟག་པར་བདེན་ཞེན་གྱིས་ཁས་ལེན་པ་ལ། ཕྱིར་རྒོལ་སངས་རྒྱས་པས་སྒྲུབ་བྱེད་འཕེན་པའི་ཐལ་འགྱུར་ཡང་དག་འཕངས་པ་དེའི་ཚེ་ན། སངས་རྒྱས་པ་ཆོས་ཅན། མཚོན་བྱ་དེར་ཐལ། མཚན་ཉིད་དེའི་ཕྱིར་རོ། །
ཡང་ཁ་ཅིག དམ་བཅའ་དང་སྒྲུབ་བྱེད་བརྗོད་པ་ཞེས་ཟེར་བ་ཡང་བཟང་པོ་མ་ཡིན་ཏེ། སྐབས་སུ་བབ་པའི་ཕྱིར་རྒོལ་གྱི་ངོར་སྔར་རྒོལ་སངས་རྒྱས་པས་གང་བྱས་ན་མི་རྟག་པ་ཡིན་པས་ཁྱབ་དཔེར་ན་བུམ་པ་བཞིན། སྒྲ་ཡང་བྱས་སོ་ཞེས་བཀོད་པའི་ཚེ་ན་སངས་རྒྱས་པ་ཆོས་ཅན། མཚན་ཉིད་དེར་ཐལ་ལོ། ། འདོད་ན་དེ་འདྲའི་ངག་དེས་སྒྲ་མི་རྟག་པར་སྒྲུབ་པའི་དམ་བཅའ་བརྗོད་པར་འགྱུར་ལ། དེའང་འདོད་ན། དེ་ཆོས་ཅན་མིན་པར་ཐལ། དེ་སྒྲུབ་ཀྱི་སྒྲུབ་ངག་ཡང་དག་ཡིན་པའི་ཕྱིར་རོ། ། ཡང་དམ་བཅའ་ཡང་མི་འཇོག
སྒྲུབ་བྱེད་ཀྱང་མི་འགོད་པར་ཚེར་མ་འབྱིན་པ་འབའ་ཞིག་བྱེད་པའི་སྔར་རྒོལ་ཡང་མཐོང་སྟེ། དོན་དམ་ལ་དཔྱོད་པའི་སྐབས་ཀྱི་དབུ་མ་ཐལ་འགྱུར་བ་བཞིན་ནོ། ། ཡང་དམ་བཅའ་མི་འཇོག་པར་སྒྲུབ་བྱེད་རྐྱང་པ་འགོད་པའི་སྔར་རྒོལ་ཡང་མཐོང་སྟེ། ཕྱིར་རྒོལ་སངས་རྒྱས་པས་སྒྲ་རྟག་པ་ལ་གནོད་བྱེད་བརྗོད་ཅིང༌། སྒྲ་རྟག་པའི་སྒྲུབ་བྱེད་དྲིས་པའི་ཚེ། སྔར་རྒོལ་གྲངས་ཅན་ལ་དེའི་སྒྲུབ་བྱེད་འགོད་རྒྱུ་མེད་པར། ཁྱེད་རང་སངས་རྒྱས་པ་སྒྲ་རྟག་པ་མིན་པའི་སྒྲུབ་བྱེད་འཁོད་ཅིག་ཅེས་རྒོལ་ཕྱིར་རྒོལ་ན་འཕོས་པ་དེའི་ཚེ་ན་སངས་རྒྱས་པ་བཞིན་ནོ། ། ཅི་སྟེ་སྒྲ་རྟག་པ་ལ་གནོད་བྱེད་བརྗོད་པ་དེ་ཉིད་སྒྲ་མི་རྟག་པའི་དམ་བཅའ་བཞག་པ་ཡིན་ནོ་ཞེ་ན། འོ་ན་སྒྲ་རྟག་མི་རྟག་རྩོད་པའི་སྐབས་ཀྱི་ཕྱིར་རྒོལ་སངས་རྒྱས་པ་ཆོས་ཅན། དེའི་སྐབས་ཀྱི་སྔར་རྒོལ་ཡིན་པར་ཐལ།
དེའི་སྐབས་ཀྱི་དམ་བཅའ་འཇོག་པའི་རྒོལ་བ་ཡིན་པའི་ཕྱིར། དེར་མ་ཟད་རྒོལ་ཕྱིར་རྒོལ་གཉིས་ཀྱིས་རྩོད་གཞི་གཅིག་ལས་བརྩམས་པའི་དམ་བཅའ་གཉིས་ཅིག་ཆར་དུ་འཇོག་པར་ཁས་ལེན་ན་རྩོད་གཞི་གཅིག་ལ་ལྟོས་པའི་རྒོལ་ཕྱིར་རྒོལ་ཕན་ཚུན་འཆོལ་བ་ཉིད་དུ་འགྱུར་རོ། ། ཡང་སུན་འབྱིན་བརྗོད་པར་ཁས་ལེན་པའི་རྒོལ་བ་དེ། ཕྱིར་རྒོལ་ཙམ་དང༌། དེ་ཡང་དག་བརྗོད་པར་ཁས་ལེན་པའི་གང་ཟག་དེ། དེ་ཡང་དག་གི་མཚན་ཉིད་དུ་འདོད་པ་ཡང་མཐའ་མ་ཆོད་པ་ཡིན་ཏེ། དམ་བཅའ་ཡང་དག་གི་སྒྲུབ་བྱེད་དྲིས་ནས་སྒྲུབ་བྱེད་ཡང་དག་བཀོད་པ་ན་དེ་ལ་སུན་འབྱིན་མི་བརྗོད་པར་དེའི་རྗེས་སུ་འབྲང་བའི་ཕྱིར་རྒོལ་དམ་པ་མཐོང་བའི་ཕྱིར། ཇི་སྐད་དུ། ལན་གྱིས་བཟློག་པར་མི་ནུས་ན། ། དེ་ཡི་རྗེས་འབྲང་དམ་པའི་ལུགས། །
ཞེས་གསུངས་སོ། ། དེ་ལས་གཞན་དུ་ན། བྱས་པའི་རྟགས་ཀྱིས་སྒྲ་མི་རྟག་པར་སྒྲུབ་པ་སྐབས་སུ་བབ་པའི་ཕྱིར་རྒོལ་ཡང་དག་མེད་པར་འགྱུར་ཏེ། དེས་དེ་ལ་སུན་འབྱིན་ཡང་དག་བརྗོད་པ་མི་སྲིད་པའི་ཕྱིར་རོ། ། དེ་ལ་ཡང་འདོད་ན་ནི་ཧ་ཅང་ཐལ་བར་འགྱུར་ཏེ། གཏན་ཚིགས་ཡང་དག་འགོད་པ་སྐབས་སུ་བབ་པའི་རྒོལ་བ་ཡིན་ན། རྒོལ་བ་ཡང་དག་ཡིན་དགོས་པའི་ཕྱིར་རོ། ། གཞན་ཡང་དེ་སྐབས་ཀྱི་རྒོལ་བ་དེ་ཚར་བཅད་ཀྱི་གནས་སུ་འགྱུར་ཏེ། རྒོལ་བ་སྐྱོན་ཅན་གང་ཞིག སྔར་རྒོལ་གྱིས་རང་གི་སྤོབས་པ་བཅོམ་པའི་ཕྱིར་རོ། །
གཞན་ཡང༌། ཕྱིར་རྒོལ་སྒྲ་མི་རྟག་པ་ལ་ཤེས་འདོད་ཞུགས་ནས། དེའི་སྒྲུབ་བྱེད་འདྲི་བ་པོ་དེ་ཡང་ཆོས་ཅན། སྒྲ་མི་རྟག་པ་ལ་སུན་འབྱིན་བརྗོད་པར་ཁས་ལེན་པར་ཐལ། དེ་ལྟར་སྒྲུབ་པའི་ཕྱིར་རྒོལ་ཡིན་པའི་ཕྱིར། དེ་འདྲའི་ཕྱིར་རྒོལ་མི་སྲིད་པར་འདོད་ན་ནི། ཐལ་འགྱུར་ཡང་དག་གི་ལོག་རྟོག་བཟློག་ཟིན་པའི་འོག་རོལ་དུ་གཏན་ཚིགས་ཡང་དག་འགོད་པ་སྐབས་སུ་བབ་པའི་ཕྱིར་རྒོལ་མི་སྲིད་པར་འགྱུར་རོ། ། གསུམ་པ་རྩོད་པ་སྤང་བ་ནི། རྒོལ་ཕྱིར་རྒོལ་གྱི་མཚན་ཉིད་ཁྱེད་ཀྱིས་ཇི་སྐད་བཀག་པ་དེ་ཉིད་རིགས་པའི་གཏེར་དུ་གསུངས་པ་དེ་ཉིད་མ་ཡིན་ནམ་ཞེ་ན། དེར་དེ་སྐད་དུ་གསུངས་མོད།
དེ་ནི་རྒོལ་ཕྱིར་རྒོལ་ཙམ་གྱི་དབང་དུ་བྱས་ནས་གསུངས་པ་མ་ཡིན་ཏེ། གཞན་དོན་རྗེས་དཔག་སྨྲ་བ་པོའི་རྒོལ་ཕྱིར་རྒོལ་གྱི་དབང་དུ་བྱས་ནས་གསུངས་པ་ཡིན་པའི་ཕྱིར། ཇི་སྐད་དུ། གཉིས་པ་གཞན་དོན་རྗེས་དཔག་ལ་གསུམ་ལས། དང་པོ་མཚན་ཉིད། གཉིས་པ་སྨྲ་བ་པོའི་གང་ཟག གསུམ་པ་རྩོད་པའི་སྐབས་ཀྱི་ངག་གི་དབྱེ་བ་ཞེས་གསུངས་པའི་ཕྱིར། དེ་ཡང་ཇི་ལྟར་ཡིན་ཞེ་ན། གཞན་དོན་རྗེས་དཔག་ནི་གཉིས་ཏེ། སྒྲུབ་པ་དང༌།
སུན་འབྱིན་པའོ། ། དེ་ཡང་གཞན་དོན་རྗེས་དཔག་གི་དབང་དུ་བྱས་པའི་རང་རྒྱུད་ཀྱི་སྒྲུབ་པ་འགོད་པ་པོར་ཁས་ལེན་པའི་རྒོལ་བ་དེ་གཞན་དོན་རྗེས་དཔག་སྨྲ་བ་པོའི་སྔར་རྒོལ་གྱི་མཚན་ཉིད་དང༌། གཞན་དོན་རྗེས་དཔག་གི་དབང་དུ་བྱས་པའི་སྒྲུབ་བྱེད་འཕེན་པའི་སུན་འབྱིན་བརྗོད་པ་པོར་ཁས་ལེན་པའི་གང་ཟག་དེ། གཞན་དོན་རྗེས་དཔག་སྨྲ་བ་པོའི་ཕྱིར་རྒོལ་གྱི་མཚན་ཉིད་དུ་འཇོག་པ་ནི། རིགས་པའི་གཏེར་གྱི་དགོངས་པ་ཡིན་ལ། ཁོ་བོ་ཅག་ཀྱང་དེ་ཁོ་ན་བཞིན་དུ་ཁས་ལེན་པས་ཉེས་པ་ཅི་ཡང་ཡོད་པ་མིན་ནོ། ། ཡང་ཇི་སྐད་དུ། རྒོལ་བ་གཉིས་ལ་སྐྱོན་ཡོན་གྱིས། ། ཚར་བཅད་པ་དང་རྗེས་འཛིན་འཇུག ། ཅེས་རྒོལ་བ་སྐྱོན་ཅན་ཡིན་ན་ཚར་བཅད་ཀྱི་གནས་ཡིན་པ་དང༌།
ཡོན་ཏན་ཅན་ཡིན་ན་རྗེས་སུ་འཛིན་པའི་གནས་ཡིན་པས་ཁྱབ་པར་བཤད་པ་མ་ཡིན་ནམ། དེ་ལྟ་ཡིན་པ་དེའི་ཚེ་ན་ཁྱོད་ཀྱིས་ཇི་སྐད་དུ་བཤད་པ་དེ་དག་ལ་གནོད་པར་མི་འགྱུར་རམ་ཞེ་ན། མི་འགྱུར་ཏེ་དེ་སྐད་གསུངས་པ་དེ་ཡང་གཞན་དོན་རྗེས་དཔག་སྨྲ་བ་པོའི་རྒོལ་བ་དང་ཕྱིར་རྒོལ་སྐྱོན་ཅན་དང་ཡོན་ཏན་ཅན་གྱི་དབང་དུ་མཛད་ནས་གསུངས་པའི་ཕྱིར། དེ་ལྟར་རིགས་པ་ཡང་ཡིན་ཏེ། གཞན་དོན་རྗེས་དཔག་སྨྲ་བ་པོའི་རྒོལ་བ་སྐྱོན་ཅན་ཡིན་ན་སྒྲུབ་བྱེད་མི་བརྗོད་པའམ། སུན་འབྱིན་མི་བརྗོད་པ་གང་རུང་ཡིན་དགོས་ལ། གཞན་དོན་རྗེས་དཔག་སྨྲ་བ་པོར་ཁས་བླངས་ནས་དེ་གཉིས་གང་རུང་མི་བརྗོད་ན་ཚར་བཅད་ཀྱི་གནས་སུ་འཇོག་པའི་ཕྱིར་རོ། ། དེ་ཡང་ཚར་བཅད་ཀྱི་གནས་ཡིན་ཀྱང་དུས་དེ་ཉིད་དུ་ཚར་གཅོད་པའི་ངེས་པ་མེད་པ་འོག་ནས་འཆད་པར་འགྱུར་རོ། ། གཉིས་པ་རྣམས་གཞག་གཏན་ལ་དབབ་པ་ལ། རྣམ་གཞག་སྤྱིར་བསྟན་པ་དང༌།
སོ་སོའི་དོན་རྒྱས་པར་བཤད་པའོ། ། དང་པོ་ལ། ཇི་སྐད་དུ། གང་ཟག་གསུམ་ལ་བརྗོད་ཚུལ་དྲུག ། ཅེས་གསུངས་པ་ལྟར། རྒོལ་བ་ལ་དོན་གྱི་དངོས་པོ་འཇོག་པ་དང༌། སྐྱོན་སྤང་གི་ངག་གཉིས། ཕྱིར་རྒོལ་ལ་འདོད་པ་འདྲི་བ་དང༌། སྐྱོན་བརྗོད་པའི་ངག་གཉིས། དཔང་པོ་ལ་རྗེས་སུ་བརྗོད་པ་དང༌།
རྣམ་པར་དབྱེ་བའི་ངག་གཉིས་སོ། ། དང་པོ་ལ་དམ་བཅའ་འཇོག་པ་དང༌། སྒྲུབ་བྱེད་འགོད་པའོ། ། དེ་ལའང་གཉིས་ཏེ། ཕྱོགས་ཆོས་སྒྲུབ་བྱེད་ཀྱི་རིགས་པ་དང༌། ཁྱབ་པ་སྒྲུབ་བྱེད་ཀྱི་རིགས་པ་འགོད་པའོ། ། དེ་ལའང་རྗེས་སུ་འགྲོ་ལྡོག་གི་དབྱེ་བས་ལྟོས་མེད་ཀྱི་གཏན་ཚིགས་དང༌། གནོད་པ་ཅན་གྱི་གཏན་ཚིགས་ལྟ་བུ་གཉིས་སོ། ། གཉིས་པ་སྐྱོན་སྤོང་བ་ལའང༌། དམ་བཅའི་སྐྱོན་སྤོང་བ་དང༌།
སྒྲུབ་བྱེད་ཀྱི་སྐྱོན་སྤོང་བའོ། ། དེ་དག་རེ་རེ་ལ་ཡང་ཡང་དག་ལྟར་སྣང་གི་དབྱེ་བས་གཉིས་གཉིས་སོ། ། གསུམ་པ་ལ་དམ་བཅའ་འདྲི་བ་དང༌། སྒྲུབ་བྱེད་འདྲི་བའོ། ། དེ་ལའང་ཕྱོགས་ཆོས་ཀྱི་དང༌། ཁྱབ་པའོ། ། དེ་ལའང་རྗེས་སུ་འགྲོ་ལྡོག་གི་དབྱེ་བས་གཉིས་སོ། ། འདིར་དམ་བཅའ་འདྲི་བ་ལ་ཡང་དག་དང་ལྟར་སྣང་གི་དབྱེ་བ་མེད་ལ། དམ་བཅའ་ལྟར་སྣང་གི་སྒྲུབ་བྱེད་འདྲི་ན། སྐྱོན་ཅན་དང༌།
ཡང་དག་གི་སྒྲུབ་བྱེད་འདྲི་ན་སྐབས་སུ་བབ་པས་སྐྱོན་མེད་དོ། ། བཞི་པ་ལ་དམ་བཅའ་ལ་དང༌། སྒྲུབ་བྱེད་ལ་སྐྱོན་བརྗོད་པའོ། ། དེ་ལའང་ཕྱོགས་ཆོས་དང༌། ཁྱབ་པའི་དབྱེ་བས་གཉིས་དང༌། དེ་ལའང་རྗེས་སུ་འགྲོ་ལྡོག་གི་དབྱེ་བས་གཉིས་སོ། ། དེ་ཐམས་ཅད་ལའང་སྐྱོན་ཅན་ལ་སྐྱོན་དུ་བརྗོད་པ་དང༌། སྐྱོན་མེད་ལ་དེར་བརྗོད་པས་ཡང་དག་དང་ལྟར་སྣང་གི་དབྱེ་བས་གཉིས་གཉིས་སོ། ། ལྔ་པ་ལ། སྔར་རྒོལ་གྱི་ངག་རྗེས་སུ་བརྗོད་པ་དང༌།
ཕྱི་རྒོལ་གྱི་ངག་རྗེས་སུ་བརྗོད་པའོ། ། དྲུག་པ་ལ། སྔར་རྒོལ་རྒྱལ་བར་ཤན་འབྱེད་པ་དང༌། ཕྱིར་རྒོལ་རྒྱལ་བར་དང༌། རྒྱལ་ཕམ་མེད་པར་དང༌། སྔར་རྒོལ་རྒྱལ་ཞིང་ཕྱིར་རྒོལ་གང་ཟག་དམ་པར་ཤན་འབྱེད་པའོ། ། དང་པོ་སྔར་རྒོལ་རྒྱལ་བའི་དཔེ་ནི། སྔར་རྒོལ་སངས་རྒྱས་པས་སྒྲ་མི་རྟག་པར་དམ་བཅས་པ་ལ་ཕྱིར་རྒོལ་གྲངས་ཅན་པས། སྒྲ་ཆོས་ཅན། གཞལ་བྱ་མ་ཡིན་པར་ཐལ།
མི་རྟག་པའི་ཕྱིར་ཞེས་ཟེར་བ་ལ། སངས་རྒྱས་པས། འོ་ན་གཟུགས་སོགས་དེ་ཙམ་ལྔ་ཆོས་ཅན། དེར་ཐལ། དེའི་ཕྱིར་སྨྲས་པས། ཕྱིར་རྒོལ་གྱི་སྤོབས་པ་བཅོམ་པ་ལྟ་བུའོ། ། གཉིས་པ་ནི། སྔར་རྒོལ་གྲངས་ཅན་གྱིས་སྒྲ་རྟག་པར་དམ་བཅས་པ་ལ། སངས་རྒྱས་པས་སྒྲ་ཆོས་ཅན། མ་བྱས་པར་ཐལ།
རྟག་པའི་ཕྱིར་ཞེས་སྨྲས་པའི་ཚེ། སྔར་རྒོལ་ན་རེ། ཁྱབ་པ་ཚད་མས་མ་ངེས་ཤིང༌། དམ་བཅའ་ལ་བསལ་བ་མེད་དོ་ཞེ་ན། དེ་ལ་སངས་རྒྱས་པས་ཕྱོགས་ཁྱབ་སྒྲུབ་བྱེད་ཀྱི་ཐལ་བ་འཕངས་ནས། དེའི་རྗེས་སུ་སངས་རྒྱས་པས་གང་རྟག་ན་མ་བྱས་པས་ཁྱབ། དཔེར་ན་ནམ་མཁའ་བཞིན་སྒྲ་ཡང་རྟག་པར་གྲངས་ཅན་གྱིས་ཁས་བླངས་སོ་ཞེས་བརྗོད་པ་དེའི་ཚེ་སྔར་རྒོལ་ཕམ་པ་ཡིན་ཏེ། སྔར་རྒོལ་རང་གི་དམ་བཅའ་མ་དོར་བཞིན་དུ་བཟློག་ཕྱོགས་སྒྲུབ་བྱེད་ཀྱི་ཐལ་བ་འཕངས་ཏེ། སྐད་ཅིག་གསུམ་པ་ལ་རང་གི་དམ་བཅའི་ཞེན་དོན་གྱི་འགལ་ཟླ་རྟོགས་པའི་ཚད་མ་སྐྱེས་པས་རང་གི་སྤོབས་པ་བཅོམ་པའི་ཕྱིར། གསུམ་པ་ནི།
སྔར་རྒོལ་གྱི་དམ་བཅའ་ལ་སྒྲུབ་བྱེད་ལྟར་སྣང་བཀོད་ཀྱང༌། ཕྱིར་རྒོལ་གྱི་སུན་འབྱིན་མ་ཤེས་པ་ལྟ་བུའོ། ། འདི་ལ་རྒྱལ་ཕམ་ཡོད་པ་མ་ཡིན་ཏེ། ཕན་ཚུན་དུ་སྤོབས་པ་འཕྲོག་པའི་མཐུ་མེད་པའི་ཕྱིར་རོ། ། དེ་ལྟ་ན་ཡང་གཉིས་ཀ་ཚར་བཅད་ཀྱི་གནས་ཡིན་ཏེ། དེའི་མཚན་ཉིད་ཚང་བའི་ཕྱིར་རོ། ། གཉིས་ཀ་སྐྱོན་ཅན་ཡང་ཡིན་ཏེ་ཚར་བཅད་ཀྱི་གནས་ཡིན་པའི་ཕྱིར། འདི་ལ་རྒོལ་ཕྱིར་རྒོལ་ཕན་ཚུན་ལྟོས་པའི་རྒྱལ་ཕམ་མེད་ཀྱང༌། དཔང་པོས་གཉིས་ཀ་ཕམ་པར་བྱས་པ་ཞེས་བྱ་བའི་ཐ་སྙད་གཞུང་ན་གསལ་བར་མི་བཞུགས་ཀྱང་དོན་གྱིས་ཐོབ་པར་སྣང་ངོ༌། ། བཞི་པ་ནི།
ཕྱིར་རྒོལ་གྲངས་ཅན་ལྟ་བུ། སྒྲ་རྟག་འཛིན་ཅན་གྱི་ལོག་རྟོག་བཟློག་ནས། སྒྲ་མི་རྟག་པ་ལ་ཤེས་འདོད་ཞུགས་ཏེ། སྔར་རྒོལ་སངས་རྒྱས་པ་ལ་སྒྲུབ་བྱེད་དྲིས་པ་ལས། རྗེས་དཔག་སྐྱེས་ཏེ་སྔར་རྒོལ་གྱི་གྲུབ་མཐའ་ལ་ཞུགས་པ་ལྟ་བུའོ། ། འདིར་སྔར་རྒོལ་ནི་རྒྱལ་བ་ཁོ་ན་ཡིན་ལ། ཕྱིར་རྒོལ་ཕམ་པ་མ་ཡིན་ཏེ་སྤོབས་པ་བཅོམ་པ་མེད་པའི་ཕྱིར་དང༌། ཕྱིར་རྒོལ་གྱི་ཤེས་འདོད་རྫོགས་པ་ཡིན་པའི་ཕྱིར། ཕྱིར་རྒོལ་ཚར་བཅད་པའི་གནས་ཀྱང་མ་ཡིན་ཏེ། དེ་འདྲ་དེ་ལ་དཔང་པོ་གྲུབ་མཐའི་མདོར་ལེན་བྱེད་དུ་བཞུགས་མི་དགོས་པའི་ཕྱིར།
ཡང་ཕྱིར་རྒོལ་གྱི་རྒྱུད་ལ་སྒྲ་མི་རྟག་རྟོགས་ཀྱི་རྗེས་དཔག་སྐྱེས་ཀྱང༌། ངག་ཏུ་ད་དུང་ཡང་སྒྲ་རྟག་པའི་དམ་བཅའ་མི་འདོར་ན་ཕྱིར་རྒོལ་ཕམ་པ་དང་ཚར་བཅད་པའི་རྟེན་ཡིན་ཏེ། སྔར་རྒོལ་གྱིས་སྤོབས་པ་བཅོམ་པའི་ཕྱིར་དང༌། དཔང་པོས་གྲུབ་མཐའི་བླང་དོར་བྱེད་དུ་བཞུགས་པའི་དུས་སུ་བབ་པའི་ཕྱིར་རོ། ། གཉིས་པ་གོ་དོན་རྒྱས་པར་བཤད་པ་ལ། འདིར་གཙོ་བོ་ཡིན་པའི་ཕྱིར་གཞན་དོན་རྗེས་དཔག་གི་དབང་དུ་བྱས་ཏེ་བཤད་ན་གོ་བདེ་བས། དེའི་དབང་དུ་བྱས་ནས་བཤད་པར་བྱའོ། ། འདི་ལ། གང་ཟག་གསུམ་པོ་སོ་སོར་འཇོག་པའི་དུས། སོ་སོར་ངེས་ནས་ཇི་ལྟར་བྱ་བའི་ཚུལ་ལོ། །
དང་པོ་ལ། རྒོལ་ཕྱིར་རྒོལ་དུ་ཇི་ལྟར་འཇོག་པའི་ཚུལ། དཔང་པོར་ཇི་ལྟར་འཇོག་པའི་ཚུལ་ལོ། ། དང་པོ་ནི། སངས་རྒྱས་པ་དང་གྲངས་ཅན་པ་སྒྲ་རྟག་མི་རྟག་རྩོད་པའི་ཚེ། གྲངས་ཅན་སྒྲ་མི་རྟག་པ་ལ་ཤེས་འདོད་ཞུགས་པ་དེའི་ཚེ། སངས་རྒྱས་པས་སྔར་རྒོལ་ཉིད་དུ་ཁས་བླངས་པར་བྱ་སྟེ། སྒྲ་མི་རྟག་པ་ལ་སྒྲུབ་བྱེད་འགོད་པ་སྐབས་སུ་བབ་པའི་ཕྱིར། གྲངས་ཅན་དེ་ལ་ཤེས་འདོད་མེད་ཅིང་སྒྲ་རྟག་པར་བདེན་ཞེན་གྱིས་འདོད་པ་དེའི་ཚེ། སངས་རྒྱས་པས་ཕྱིར་རྒོལ་ཉིད་དུ་ཁས་བླང་བར་བྱ་སྟེ།
དེ་ལ་སུན་འབྱིན་བརྗོད་པ་སྐབས་སུ་བབ་པའི་ཕྱིར། གཉིས་པ་ནི། རྒོལ་ཕྱིར་རྒོལ་གཉིས་ཀས་མཐུན་སྣང་དུ་གྲུབ་ནས། དཔང་པོར་གསོལ་བ་གཅིག་དགོས་ཏེ། གཞན་དུ་ན་ཚར་གཅོད་པ་དང་རྗེས་སུ་འཛིན་པར་མི་ནུས་པའི་ཕྱིར་རོ། ། གཉིས་པ་ལ། སྔ་རྒོལ་གྱིས་ཇི་ལྟར་བྱ་བ་དང༌། ཕྱིར་རྒོལ་གྱིས་ཇི་ལྟར་བྱ་བ། དཔང་པོས་ཇི་ལྟར་བྱ་བའོ། ། དང་པོ་ནི།
གྲངས་ཅན་གྱིས་དེ་ལ་དེའི་སྒྲུབ་བྱེད་དྲིས་པ་ན། སངས་རྒྱས་པས་སྒྲ་ཆོས་ཅན། མི་རྟག་སྟེ། བྱས་པའི་ཕྱིར་ཞེས་འགོད་པར་བྱེད་དོ། ། འདི་ལ་ནི་རྩ་བའི་གཏན་ཚིགས་འགོད་པ་ཞེས་བྱ་ཡི། སྒྲུབ་བྱེད་གཏན་ཚིགས་ཡང་དག་འགོད་པ་ཞེས་མི་བྱ་སྟེ། དམ་བཅའ་བརྗོད་པའི་ཚིག་ཡིན་པའི་ཕྱིར་དང༌། དེ་ཡང་དག་འགོད་པ་སྐབས་སུ་མ་བབ་པའི་ཕྱིར་ཏེ། ཕྱིར་རྒོལ་བས་ཚུལ་གསུམ་ཚད་མས་མི་ཤེས་པའི་ཕྱིར་རོ། ། དེ་ལྟར་བཀོད་པའི་རྗེས་ལ་ཕྱིར་རྒོལ་བས་བྱས་རྟགས་ཀྱིས་དེ་ལྟར་སྒྲུབ་པའི་ཚུལ་གསུམ་གྱི་སྒྲུབ་བྱེད་འདྲི་དགོས་ལ།
མ་དྲིས་ཀྱང་སྔར་རྒོལ་གྱིས་དོགས་པ་བསུ་ནས་བསྒྲུབ་པར་བྱ་བའོ། ། འདི་ལ་ཚུལ་གསུམ་སྒྲུབ་པའི་རིགས་པ་དང༌། དེ་གྲུབ་ནས་སྒྲུབ་བྱེད་གཏན་ཚིགས་ཡང་དག་འགོད་པའོ། ། དང་པོ་ལ་ཕྱོགས་ཆོས་སྒྲུབ་པ་དང༌། ཁྱབ་པ་སྒྲུབ་པའོ། ། དང་པོ་ནི། གང་རྒྱུ་རྐྱེན་ལས་སྐྱེས་པ་ཡིན་ན་བྱས་པ་ཡིན་པས་ཁྱབ། དཔེར་ན་མངོན་གསལ་གྱི་བུམ་པ་བཞིན། སྒྲ་ཡང་རྒྱུ་རྐྱེན་ལས་སྐྱེས་སོ་ཞེས་སོ། ། འདིའི་ཕྱོགས་ཆོས་ཕྱིར་རྒོལ་གྱི་མངོན་སུམ་གྱིས་གྲུབ་པ་ཡིན་ནོ། །
འདི་སྒྲུབ་པའི་ཚེ། སྒྲ་ཆོས་ཅན་བྱས་པ་ཡིན་ཏེ་རྒྱུ་རྐྱེན་ལས་སྐྱེས་པའི་ཕྱིར་ཞེས་པས་མི་འགྲུབ་སྟེ། འགྲུབ་ན་ཕྱོགས་ཚིག་སྒྲུབ་བྱེད་ཀྱི་ཡན་ལག་ཏུ་ཐལ་བའི་ཕྱིར་རོ། ། འདིར་གཞན་དག་སྒྲ་ཆོས་ཅན། བྱས་པར་ཐལ། རྒྱུ་རྐྱེན་ལས་སྐྱེས་པའི་ཕྱིར་ཞེས་སྔར་རྒོལ་གྱིས་སྒྲུབ་ངག་འགོད་དགོས་པ་ཐམས་ཅད་ལ། ཐལ་འགྱུར་གྱི་སྒོ་ནས་སྒྲུབ་པར་བྱེད་དོ། ། དེ་ལ་ནི་རྟོག་གེའི་འཇུག་པ་མ་ཤར་བ་ཡིན་ཏེ། དམ་བཅའ་གང་ལ་ལྟོས་ནས་སྔར་རྒོལ་དུ་ཁས་བླངས་ནས་དམ་བཅའ་དེ་སྒྲུབ་པ་ལ། ཐལ་འགྱུར་གྱི་ངག་འཇུག་པ་མི་སྲིད་པའི་ཕྱིར་དང༌།
གལ་ཏེ་སྲིད་ན་རྩོད་གཞི་དེ་ལ་ལྟོས་པའི་ཕྱིར་རྒོལ་དུ་ཐལ་བའི་ཕྱིར་དང༌། དེ་འདྲ་དེ་ཐལ་འགྱུར་ཡང་དག་ཏུ་འདོད་དགོས་ན། དེ་ཡང་རིགས་པ་མ་ཡིན་ཏེ། རང་གང་ལ་འཕངས་པ་དེ་ལ་ཁས་ལེན་མེད་པའི་ཕྱིར་རོ། ། ཅི་སྟེ་རྩ་བའི་གཏན་ཚིགས་ལ་ཕྱིར་རྒོལ་གྱིས་རྟགས་མ་གྲུབ་ཀྱི་ལན་བཏབ་ན་ཐལ་འགྱུར་དེ་ལྟར་དུ་འཕེན་ནོ་ཞེ་ན། དེ་ཡང་མ་ཡིན་ཏེ། གཏན་ཚིགས་མ་གྲུབ་པའི་ལན་བཏབ་པ་ཙམ་གྱིས། སྒྲ་མ་བྱས་པར་ཁས་བླངས་པ་མ་ཡིན་པའི་ཕྱིར་དང༌། ཁས་བླངས་ཀྱང་ཐལ་འགྱུར་འཕེན་ཚུལ་ཕྱིན་ཅི་ལོག་ཏུ་སོང་བའི་ཕྱིར། ཁས་བླངས་པ་མ་ཡིན་ཏེ་རྟགས་མ་གྲུབ་པའི་དོན་ནི་རྟགས་ཆོས་ཅན་གྱི་སྟེང་དུ་ཡོད་པར་མ་ངེས་པ་ལ་བྱ་ལ།
དེ་ལ་ཡང་ཐེ་ཚོམ་ཟ་ནས་མ་ངེས་པ་དང༌། དེ་ལ་མེད་པར་ཚད་མས་ངེས་པ་གཉིས་མཐོང་བའི་ཕྱིར། ཕྱིན་ཅི་ལོག་ཏུ་སོང་བ་ཡང་ཡིན་ཏེ། གཞན་གྱི་ཁས་བླངས་རྟགས་སུ་འགོད་དགོས་པའི་ཕྱིར། ཅི་སྟེ་ཁས་བླངས་ཀྱི་བསལ་པ་ཞུགས་པས་ཆོག་མོད་ཁས་བླངས་རྟགས་སུ་སོང་པས་ཅི་ཞིག་བྱ་ཞེ་ན། དེ་འགོད་དགོས་པ་ཡིན་ཏེ། སྒྲ་མ་བྱས་ན་རྒྱུ་རྐྱེན་ལས་མ་སྐྱེས་པར་ཐལ་བས་བཟློག་དོན་འཕེན་ལ། དེ་འཕངས་པས། སྒྲ་བྱས་པར་རྟོགས་པའི་ཚད་མ་སྐྱེ་ཞིང་དེ་སྐབས་ཀྱི་དགོས་པ་འགྲུབ་པའི་ཕྱིར། ཁྱོད་འདོད་པའི་ཐལ་འགྱུར་འཕེན་ཚུལ་དེས་དེ་ལྟར་རྟོགས་པའི་རྗེས་དཔག་བསྐྱེད་མི་ནུས་ཏེ།
དེ་ལྟར་ནུས་པ་རིགས་པའི་གཞུང་ནས་མ་བཤད་པས་སྒྲུབ་བྱེད་མེད་ཅིང༌། ཕྱོགས་ཚིག་སྒྲུབ་བྱེད་དུ་ཐལ་བས་གནོད་བྱེད་ཀྱང་ཡོད་པའི་ཕྱིར་རོ། ། འདིས་མཚོན་ནས་རྩ་བར་དམ་བཅའི་སྒྲུབ་བྱེད་དྲིས་པ་ན་སྔར་རྒོལ་གྱིས་སྒྲ་ཆོས་ཅན། མི་རྟག་པར་ཐལ། བྱས་པའི་ཕྱིར་ཞེས་འཕེན་པ་ཡང་མི་ཤེས་པ་ཁོ་ནས་ཀུན་ནས་བསླངས་པ་ཡིན་ཏེ། རང་རྒྱུད་ཡིན་ན་ནི་ཐལ་ཟེར་བ་མི་འཐད། ཐལ་འགྱུར་ཡང་དག་ཡིན་ན་ནི་རང་འཕངས་པ་དེ་ལ་ཁས་ལེན་ཅི་ཡང་མེད་པས་མི་རིགས་པའི་ཕྱིར་རོ། ། གཉིས་པ་ཁྱབ་པ་སྒྲུབ་པ་ལ་རྗེས་འགྲོ་བསྒྲུབ་པ་དང༌། བཟློག་པ་སྒྲུབ་པའོ། ། དང་པོ་ནི།
གང་འཇིག་པ་ཕྱིས་རྒྱུ་དོན་གཞན་ལ་མི་ལྟོས་པར་འཇིག་ན། རང་གྲུབ་ཙམ་ནས་འཇིག་ངེས་ཡིན་པས་ཁྱབ། དཔེར་ན་གློག་བཞིན་སྒྲ་ཡང་དེ་ཡིན་ནོ་ཞེས་པའོ། ། འདིའི་ཁྱབ་པ་ནི་དཔེའི་སྟེང་དུ་མངོན་སུམ་གྱིས་གྲུབ་ལ། ཕྱོགས་ཆོས་ནི་སྒྲུབ་བྱེད་ཀྱི་རིགས་པ་སྔོན་དུ་འགྲོ་དགོས་སོ། ། གཉིས་པ་བཟློག་པ་སྒྲུབ་བྱེད་ནི། གང་རིམ་དང་ཅིག་ཆར་གྱི་དོན་བྱེད་པའི་ནུས་པས་སྟོང་ན། བྱས་སྟོང་ཡིན་པས་ཁྱབ། དཔེར་ན་ནམ་མཁའ་བཞིན་རྟག་པ་ཡང་དེས་སྟོང་ངོ་ཞེས་པའོ། ། འདིའི་རྟགས་དང་ཁྱབ་པ་སྒྲུབ་བྱེད་ཀྱི་རིགས་པ་སྔོན་དུ་འགྲོ་དགོས་ལ།
དེ་ཡང་རང་རྒྱུད་དམ། རྒོལ་བས་ཁས་མ་བླངས་ཀྱང་མཐའ་གཞན་འགོག་པའི་རིགས་པས་ཐལ་འགྱུར་དུ་བྱས་ཀྱང་འགལ་བ་མེད་དོ། ། འོ་ན་གོང་དུ་ཐལ་འགྱུར་གྱི་སྒོ་ནས་མི་འགྲུབ་པར་བཤད་པ་དང་འགལ་ལོ་ཞེ་ན། མི་འགལ་ཏེ་འདིར་ནི་སྒྲ་བྱས་པ་ཡིན་པར་ཅིས་འགྲུབ་ཟེར་བ་ལྟ་བུ་ལ། སྒྲ་ནི་བྱས་པར་ཁས་ལེན་དགོས་ཏེ། གལ་ཏེ་མ་བྱས་པར་ཁས་བླངས་ན་རྒྱུ་རྐྱེན་ལས་མ་སྐྱེས་པར་ཐལ་བ་ལས། དེ་ལྟར་ཡང་མི་རིགས་པའི་ཕྱིར་ཞེས་པའི་ཚུལ་གྱིས་སྒྲུབ་པའོ། ། གཉིས་པ་སྒྲུབ་བྱེད་ཀྱི་རིགས་པ་ནི། དེ་ལྟར་རྩ་བའི་རྟགས་དང་ཚུལ་གསུམ་བསྒྲུབས་ཟིན་པའི་འོག་རོལ་དུ་སྔར་རྒོལ་གྱིས་གང་བྱས་པ་ཡིན་ན་མི་རྟག་པ་ཡིན་པས་ཁྱབ་དཔེར་ན་བུམ་པ་བཞིན་སྒྲ་ཡང་བྱས་སོ་ཞེས་པའོ། །

དུས་འདིར་ནི་སྒྲུབ་བྱེད་གཏན་ཚིགས་ཡང་དག་བརྗོད་པར་ཞེས་བྱ་ལ། སྔ་མ་རྣམས་སུ་ནི་མ་ཡིན་ཏེ། མ་གྲུབ་པ་ཉིད་སྒྲུབ་བྱར་དུ་མི་རུང་བའི་ཕྱིར། དུས་འདིར་ཕྱིར་རྒོལ་ཚར་བཅད་པའི་གནས་མིན་ཏེ། སྔར་རྒོལ་གྱིས་ནི་ཕྱིར་རྒོལ་གྱི་སྤོབས་པ་མ་བཅོམ་པས་ཚར་བཅད་པའི་གོ་ཡང་མི་ཆོད་པའི་ཕྱིར་དང༌། ཕྱིར་རྒོལ་རང་གིས་རང་ཉིད་ཚར་གཅོད་པ་མི་སྲིད་པའི་ཕྱིར་དང༌། ཤེས་འདོད་ཞུགས་ནས་སྒྲུབ་བྱེད་བཀོད་པ་འདི་ལྟ་བུ་ལ། དཔང་པོ་མི་དགོས་ཤིང་དགོས་ཀྱང་གནས་འདི་ལ་དཔང་པོས་ཚར་གཅོད་པའི་གོ་སྐབས་མི་འཇུག་པའི་ཕྱིར་རོ། ། དེ་ནི་སྒྲུབ་བྱེད་ཡང་དག་འགོད་པའི་རིམ་པའོ། ། ལྟར་སྣང་གི་རིམ་པ་ནི། དམ་བཅའི་སྒྲུབ་བྱེད་དྲིས་པ་ལ་རྒོལ་བས་སྒྲ་ཆོས་ཅན་མི་རྟག་སྟེ་གཞལ་བྱ་ཡིན་པའི་ཕྱིར་རམ།
མིག་ཤེས་ཀྱི་གཟུང་བྱ་ཡིན་པའི་ཕྱིར་ཞེས་ཟེར་བ་ལ་ཕྱིར་རྒོལ་གྱིས་དངོས་སྐྱོན་བརྗོད་མི་ཤེས་པར་ཚུལ་གསུམ་གྱི་སྒྲུབ་བྱེད་དྲིས་ཤིང་དེའི་འོག་རོལ་དུ་གཞལ་བྱའི་རྟགས་ལས་སྒྲ་མི་རྟག་རྟོགས་ཀྱིས་རྗེས་དཔག་སྐྱེས་པར་རློམ་པ་དེའི་ཚེ། རྒོལ་བ་གཉིས་རྒྱལ་ཕམ་དུ་རློམ་ཡང་རྒྱལ་ཕམ་གྱི་རྣམ་བཞག་རིགས་པ་མ་ཡིན་ཏེ། ཇི་སྐད་དུ་རྩོད་རིགས་ལས། རྒོལ་བས་སྒྲུབ་པར་བྱེད་པ་སྐྱོན་ཅན་བརྗོད་པ་ན་ཡང་ཕྱིར་རྒོལ་བས་སྐྱོན་མ་བསྟན་ན་ཕམ་པའི་རྣམ་པར་བཞག་པ་རིགས་པ་མིན་ཏེ། དེ་དག་ཉིད་ཀྱི་ཕན་ཚུན་ནུས་པ་ཉེ་བར་འཇོམས་པ་ལ་ལྟོས་ནས་རྒྱལ་བ་དང་ཕམ་པར་རྣམ་པར་འཇོག་པར་བྱེད་པའི་ཕྱིར་རོ་ཞེས་གསུངས་སོ། ། དེ་ལྟ་ན་ཡང་གཉིས་ཀ་ཚར་བཅད་ཀྱི་གནས་ནི་ཡིན་ཏེ་དེའི་མཚན་ཉིད་ཚང་བའི་ཕྱིར་རོ། ། དེ་ལྟ་ན་རྒྱལ་ཕམ་ཡོད་པར་འགལ་ལོ་ཞེ་ན། རྒོལ་བ་གཉིས་ཕན་ཚུན་ལྟོས་པའི་རྒྱལ་ཕམ་མེད་ཀྱང༌། སྤྱིར་རྒོལ་བ་གཉིས་ཀ་མ་ཕམ་པ་མིན་ཏེ། དཔང་པོས་ནོར་བའི་གྲངས་སུ་བགྲངས་པས་ཕམ་པར་བྱས་པའི་ཕྱིར་རོ། །
དེ་གཉིས་ཚར་གཅོད་པའི་དུས་ཀྱང་དཔང་པོས་ཕམ་པར་བྱས་ཟིན་པའི་འོག་ཏུ་ཡིན་གྱི། སྔ་རོལ་དུ་ནི་མ་ཡིན་ཏེ་དེའི་དུས་སུ་རྒོལ་བ་གཉིས་པོ་སུས་ཀྱང་ཕམ་པར་མ་བྱས་པའི་ཕྱིར་རོ། ། འོ་ན་སྔར་བཤད་པའི་ཕྱིར་རྒོལ་སྔར་རྒོལ་གྱི་རྗེས་སུ་ཞུགས་ཏེ་རྗེས་དཔག་སྐྱེས་པ་དེ་ཡང་ཕམ་པར་ཐལ། རྩོད་རིགས་ལས། གང་གི་ཚེ་ཕྱིར་རྒོལ་སྐྱོན་མི་བརྗོད་པ་དེའི་ཚེ་ཕམ་པར་བརྗོད་པར་བྱའོ། ། ཞེས་གསུངས་པས་ཤེ་ན། དེ་ཡང་གཞན་དོན་རྗེས་དཔག་གི་སྨྲ་བ་པོའི་ཕྱིར་རྒོལ་ལ་དགོངས་པའམ། ཡང་ན་སུན་འབྱིན་བརྗོད་པས་ཁས་བླངས་ནས་སུན་འབྱིན་བརྗོད་པའི་སྤོབས་པ་མེད་པ་ལ་དགོངས་སོ། ། དེ་ལས་གཞན་དུ་ན། སྐད་ཅིག་གཉིས་པར་སུན་འབྱིན་ཡང་དག་བརྗོད་པར་ངེས་པའི་ཕྱིར་རྒོལ་སྐྱོན་མེད་དེ་ཡང་ཚར་བཅད་ཀྱི་གནས་ཉིད་དུ་ཧ་ཅང་ཐལ་བར་འགྱུར་རོ། །
གཉིས་པ་ཕྱིར་རྒོལ་གྱིས་ཇི་ལྟར་བྱས་པའི་རིམ་པ་ནི། སྔར་རྒོལ་གྲངས་ཅན་གྱིས་སྒྲ་རྟག་པར་དམ་བཅས་པ་ལ། སངས་རྒྱས་པས་སྒྲ་ཆོས་ཅན་མ་བྱས་པར་ཐལ། རྟག་པའི་ཕྱིར་ཞེས་ཐལ་བ་འཕེན་པར་བྱེད་དོ། ། འདི་ནི་རྩ་བའི་ཐལ་ངག་ཡིན་ཅིང༌། སྤྱིར་ཐལ་འགྱུར་ཡང་ངག་ཡིན་ཏེ། རིགས་གཏེར་ལ། ཐལ་བའི་ངག་སྐྱོན་མེད་འདི་ལྟར་འགོད་དེ། ཞེས་མཚམས་སྦྱར་ནས། མེ་མེད་པའི་ཕྱིར་དུ་བ་མེད་པར་ཐལ་ལོ་ཞེས་གསུངས་པས་སོ། །
བྱེ་བྲག་ཏུ་སྒྲུབ་བྱེད་འཕེན་པའི་ཐལ་འགྱུར་ཀྱང་ཡིན་ཏེ། སྒྲ་མི་རྟག་སྟེ་བྱས་པའི་ཕྱིར་ཞེས་འཕེན་པས་སོ། ། སྒྲུབ་པའི་ཐལ་འགྱུར་ཡང་དག་ནི་མ་ཡིན་ཏེ། ཐལ་འགྱུར་གྱིས་དམ་བཅའ་ཚིག་ཟིན་ལ་བརྗོད་པའི་ཕྱིར་དང༌། དུས་འདིར་སྔར་རྒོལ་གྱིས་བྱས་པས་སྒྲ་མི་རྟག་པར་སྒྲུབ་པའི་ཚུལ་གསུམ་ཚད་མས་མི་ཤེས་པའི་ཕྱིར་རོ། ། དེ་ལྟར་འཕངས་པ་སྔར་རྒོལ་ན་རེ། ཐལ་འགྱུར་གྱི་རྟགས་ཁས་བླངས་མོད། ཁྱབ་འབྲེལ་དང་དམ་བཅའ་ལ་བསལ་བ་ཇི་ལྟར་ཡོད་ཅེ་ན། སངས་རྒྱས་པ་ན་རེ་སྒྲ་ནི་བྱས་པར་ཚད་མས་གྲུབ་ཏེ། གལ་ཏེ་མ་བྱས་ན་རྒྱུ་རྐྱེན་ལས་མ་སྐྱེས་པར་ཐལ་བའི་ཕྱིར་རོ་ཞེས་དམ་བཅའ་བཞག་ནས།
དེའི་རྒྱུ་མཚན་ཅིའི་ཕྱིར་ཞེས་འདྲི་བ་ལ། གང་མ་བྱས་ན་རྒྱུ་རྐྱེན་ལས་མ་སྐྱེས་པས་ཁྱབ། དཔེར་ན་ནམ་མཁའ་བཞིན་སྒྲ་ཡང་མ་བྱས་པར་ཁས་བླངས་སོ་ཞེས་པས་བཟློག་དོན་འཕངས་ཏེ་རྩ་བའི་ཐལ་འགྱུར་གྱི་དམ་བཅའ་ལ་ཚད་མའི་བསལ་པ་ཞུགས་པར་བསྒྲུབས་པ་ཡིན་ནོ། ། འདིར་སྒྲ་ཆོས་ཅན་མ་སྐྱེས་པར་ཐལ་མ་བྱས་པའི་ཕྱིར་ཞེས་འཕེན་པ་ནི་མ་ཡིན་ཏེ། དེ་ལ་སྔ་རྒོལ་གྱིས་ཁས་བླངས་པ་མེད་པའི་ཕྱིར། ཡང་སྒྲ་ཆོས་ཅན་བྱས་ཏེ་རྒྱུ་རྐྱེན་ལས་སྐྱེས་པའི་ཕྱིར་ཞེས་བགོད་པ་ཡང་མ་ཡིན་ཏེ། ཕྱིར་རྒོལ་དུ་ཁས་བླངས་ནས་སྔར་རྒོལ་དུ་ན་མ་འཕོས་པ་དེ་སྲིད་དུ་རང་རྒྱུད་འགོད་པ་སྐབས་སུ་མ་བབ་པའི་ཕྱིར་རོ། ། དེ་ལྟར་དམ་བཅའ་ལ་བསལ་པ་ཡོད་པར་སྒྲུབ་ནས་ཁྱབ་པ་སྒྲུབ་པ་ལ། རྗེས་འགྲོ་སྒྲུབ་པ་དང༌། བཟློག་པ་སྒྲུབ་པའོ། །
དང་པོ་ནི། དཔེ་བུམ་པ་ལ་སོགས་པའི་བྱས་པ་རྣམས་ནི་རང་གྲུབ་ཙམ་ནས་འཇིག་པར་ཚད་མས་གྲུབ་པ་ཡིན་ཏེ། གལ་ཏེ་དེ་མིན་ན་བུམ་པ་ལ་སོགས་པ་འཇིག་པ་ཕྱིས་ཀྱི་རྒྱུ་དོན་གཞན་ལ་ལྟོས་པ་དང་བཅས་པར་འགྱུར་ལ། དེ་ལྟ་ན་འཇིག་ངེས་མ་ཡིན་པར་ཐལ་བའི་ཕྱིར་རོ་ཞེས་དམ་བཅའ་བཞག་ནས། དེའི་རྒྱུ་མཚན་ཅིའི་ཕྱིར་ཞེས་འདྲི་བ་ལ། གང་དེར་འགྱུར་བ་རྒྱུ་དོན་གཞན་ལ་ལྟོས་པ་དང་བཅས་ན་དེར་མ་ངེས་པས་ཁྱབ། དཔེར་ན་ས་བོན་གྱི་མྱུ་གུ་བཞིན། བུམ་པ་ཡང་འཇིག་པ་རྒྱུ་དོན་གཞན་ལ་ལྟོས་པ་དང་བཅས་པར་ཁས་བླངས་སོ་ཞེས་པས་ཐལ་འགྱུར་དེའི་བཟློག་པ་སྒྲུབ་ཅིང༌། དེའི་སྔ་རོལ་དུ་རྗེས་འགྲོ་སྒྲུབ་པ་ནི། ནམ་མཁའ་ལ་སོགས་པའི་རྟག་པ་ཐམས་ཅད་བྱས་པ་མ་ཡིན་ཏེ།
གལ་ཏེ་བྱས་ན་མི་རྟག་པར་ཐལ་བའི་ཕྱིར་རོ། ། ཞེས་དམ་བཅའ་བཞག་ནས། ཅིའི་ཕྱིར་ཞེས་འདྲི་བ་ལ་གང་བྱས་པ་ཡིན་ན་མི་རྟག་པས་ཁྱབ། དཔེར་ན་མངོན་གསལ་གྱི་བུམ་པ་བཞིན། ནམ་མཁའ་ཡང་བྱས་པར་ཁས་བླངས་སོ་ཞེས་པའི་རྟགས་ལ་བརྟེན་པའི་ཚད་མས་ཐལ་འགྱུར་དེའི་རྗེས་འགྲོ་སྒྲུབ་པར་བྱེད་དོ། ། འདིར་ཁྱབ་པ་སྒྲུབ་བྱེད་ལ་རང་རྒྱུད་ཀྱི་གཏན་ཚིགས་མི་འཇུག་པ་ནི་སྔ་མ་བཞིན་ནོ། ། དེ་ལྟར་འགྱུར་གྱི་དམ་བཅའ་དང་ཁྱབ་འབྲེལ་གྱི་ལོག་ཕྱོགས་ལ་གནོད་བྱེད་ཀྱི་ཐལ་འགྱུར་འཕངས་པའི་སྒོ་ནས། བཟློག་དོན་གྱི་ཚུལ་གསུམ་སྔར་རྒོལ་གྱི་ཚད་མས་ཤེས་པར་བྱས་ཟིན་པ་དེའི་འོག་ཏུ་ཕྱིར་རྒོལ་གྱིས་སྒྲུབ་བྱེད་འཕེན་པའི་ཐལ་འགྱུར་སྐྱོན་མེད་འདི་ལྟར་འགོད་པར་བྱེད་དེ། གང་རྟག་ན་མ་བྱས་པས་ཁྱབ་དཔེར་ན་ནམ་མཁའ་བཞིན་སྒྲ་ཡང་རྟག་པར་སྔར་རྒོལ་གྱིས་ཁས་བླངས་སོ་ཞེས་འཕེན་པར་བྱེད་དོ། ། སུན་འབྱིན་ཡང་དག་དངོས་ནི་འདི་ཡིན་ལ།
སྔ་མ་རྣམས་རེ་རེ་ནས་སྒྲ་རྟག་པ་ལ་སུན་འབྱིན་དངོས་མིན་ཀྱང༌། སུན་འབྱིན་ཡང་དག་འདིའི་རྟེན་ནམ་སྟེགས་ལྟ་བུ་ཡིན་ནོ། ། དེ་ལྟར་ཕྱིར་རྒོལ་གྱིས་ཐལ་འགྱུར་འཕངས་པའི་བྱེད་པས་སྔར་རྒོལ་གྱི་རྒྱུད་ལ་སྒྲ་མི་རྟག་རྟོགས་ཀྱི་རྗེས་དཔག་སྐྱེས་པ་དེའི་ཚེ་སྔར་རྒོལ་ཕམ་པ་ཡིན་ཏེ། དེའི་སྤོབས་པ་བཅོམ་པའི་ཕྱིར་དང༌། རང་གི་དམ་བཅའ་ལ་སྒྲུབ་བྱེད་འགོད་པར་མི་ནུས་པའི་ཕྱིར་དང༌། ཕྱིར་རྒོལ་གྱིས་སུན་འབྱིན་པའི་ནུས་པ་མེད་པའི་ཕྱིར། ཚར་བཅད་ཀྱི་གནས་ཀྱང་ཡིན་ཏེ། དེའི་མཚན་ཉིད་ཚང་བའི་ཕྱིར། སྔ་མ་དང་མི་མཚུངས་ཏེ་འདིར་ནི་རྒོལ་བས་སྒྲ་རྟག་པའི་དམ་བཅའ་མ་དོར་ཞིང༌། སྒྲ་མི་རྟག་པའི་སྒྲུབ་བྱེད་མ་དྲིས་བཞིན་དུ་ཐལ་འགྱུར་གནམ་ལྕགས་ཀྱི་ཕྲེང་བས་ཐེ་ཚོམ་རྒྱུན་ལྡན་གྱི་གོ་སྐབས་མེད་པར་རང་རྒྱུད་ཀྱི་ལོག་རྟོག་གློ་བུར་དུ་བཅོམ་སྟེ་དམ་བཅའི་ཞེན་དོན་གྱི་ལོག་ཕྱོགས་འཛིན་པའི་རྗེས་དཔག་སྐྱེས་པའི་ཕྱིར།
དེ་བས་ན་རང་རྒྱུད་གཡུལ་འགྱེད་པ་ལྟ་བུའི་རིགས་པས། ལོག་རྟོག་དང་ཐེ་ཚོམ་རིམ་གྱིས་བཟློག་སྟེ་བསྒྲུབ་བྱ་ལ་ངེས་ཤེས་རིམ་གྱིས་འདྲེན་པ་དང་འདི་མི་འདྲའོ། ། དེ་ལྟར་ཚར་བཅད་ཀྱི་གནས་ཡིན་ཀྱང་དཔང་པོས་ཚར་གཅོད་པའི་ངེས་པ་མེད་དེ། སྔར་རྒོལ་དམ་པ་རིགས་པའི་རྗེས་སུ་འབྲང་བ་འགའ་ཞིག་དཔང་པོས་ཤན་ཕྱེ་པ་ལ་མ་ལྟོས་པར་རང་ཉིད་ཕྱིར་རྒོལ་གྱི་རྗེས་སུ་འཇུག་པ་མཐོང་བའི་ཕྱིར་རོ། ། དེ་དག་ནི་སུན་འབྱིན་ཡང་དག་བརྗོད་པའི་རིམ་པའོ། ། དེའི་ཕྱིར་སྙིགས་དུས་ཀྱི་གངས་ཅན་པ་དག ཕྱིར་རྒོལ་གྲངས་ཅན་གྱིས་སྒྲ་རྟག་པར་ཁས་བླངས་པ་ལ། སྔར་རྒོལ་སངས་རྒྱས་པས་སྒྲ་ཆོས་ཅན་མ་བྱས་པར་ཐལ། རྟག་པའི་ཕྱིར་ཞེས་འཕངས་པས་ལོག་རྟོག་མངོན་གྱུར་པ་བཟློག་ནས་ཐེ་ཚོམ་དང་ལྡན་པར་བྱེད་དོ། ། དེ་ལྟར་ཐལ་བ་ལས་སྒྲ་ཆོས་ཅན་མི་རྟག་སྟེ་བྱས་པའི་ཕྱིར་ཞེས་བཀོད་པས་ཚུལ་གསུམ་ཕྱིར་རྒོལ་གྱི་དྲན་ལམ་དུ་འཕངས་ཏེ།
རྟགས་ཅན་རྗེས་དཔག་སྐྱེད་པ་ཡིན་ནོ་ཞེས་ཟེར་བ་འདི་དག་ལ་ནི། རྟོག་གེའི་འཇུག་པ་ཅུང་ཟད་ཀྱང་མ་ཤར་བ་ཡིན་ནོ་ཞེས་ཡང་ཡང་དུ་བསམ་པར་བྱའོ། ། སུན་འབྱིན་ལྟར་སྣང་བརྗོད་པའི་རིམ་པ་ནི་འདི་ཡིན་ཏེ། གྲངས་ཅན་གྱིས་དེ་ལྟར་དམ་བཅའ་པ་ལ་སངས་རྒྱས་པས་སྒྲ་ཆོས་ཅན་གཞལ་བྱ་མ་ཡིན་པར་ཐལ་ཞེས་པའམ། མིག་ཤེས་ཀྱི་གཟུང་བྱ་མ་ཡིན་པར་ཐལ། རྟག་པའི་ཕྱིར་ཞེས་ཟེར་བ་ལ། སྔར་རྒོལ་གྱིས་ཚེར་མ་འབྱིན་ཤེས་ན། ཕྱིར་རྒོལ་ཚར་བཅད་ཀྱི་གནས་དང་ཕམ་པ་གཉིས་ཀ་ཡིན་ལ། ཚེར་མ་འབྱིན་མ་ཤེས་ན་ཕྱིར་རྒོལ་ཕམ་པར་ནི་མི་འཇོག་ལ་ཚར་བཅད་ཀྱི་གནས་སུ་ནི་བཞག་པ་ཡིན་ནོ། ། དེའི་ཚེ་སྔར་རྒོལ་ནི་ཚེར་མ་འབྱིན་མ་ཤེས་ན་ཚར་བཅད་ཀྱི་གནས་ཡིན་ཏེ་བསྒྲུབ་པའི་ཡན་ལག་མི་བརྗོད་པའི་ནང་དུ་འདུས་པའི་ཕྱིར།
ཚེར་མ་འབྱིན་ཤེས་ན་ཚར་བཅད་ཀྱི་གནས་ནི་མ་ཡིན་ཏེ། ཕྱིར་རྒོལ་གྱིས་ཕམ་པར་བྱེད་མི་ནུས་པའི་ཕྱིར། རྗེས་སུ་འཛིན་པའི་གནས་ཀྱང་མ་ཡིན་ཏེ། ཚར་བཅད་དང་རྗེས་འཛིན་ནི་རྩ་བའི་དམ་བཅའ་ལ་ལྟོས་ནས་འཇོག་དགོས་ལ་འདིས་རྩ་བའི་དམ་བཅའ་མ་ནོར་བ་ཁས་བླངས་པའི་ཕྱིར་རོ། ། ཡང་རིམ་པ་གསུམ་པ་འདི་ལྟ་བུ་ཞིག་ཀྱང་སྣང་སྟེ། གྲངས་ཅན་གྱིས་དེ་ལྟར་དམ་བཅས་པ་ལ། སངས་རྒྱས་པས་སྒྲ་ཆོས་ཅན་མ་བྱས་པར་ཐལ་ཞེས་རྩ་བའི་ཐལ་འགྱུར་དང་པོ་དེ་འཕངས་མ་ཐག་ཏུ་སྔར་རྒོལ་ཐེ་ཚོམ་དུ་གྱུར་ནས། སངས་རྒྱས་པ་ལ་སྒྲ་མི་རྟག་པ་དེའི་སྒྲུབ་བྱེད་དྲིས་པ་དེའི་ཚེ་རྒོལ་བ་ན་འཕོས་པ་ཞེས་ཀྱང་བྱ། སྔར་རྒོལ་ཕམ་པ་དང་ཚར་བཅད་ཀྱི་གནས་གཉིས་ཀ་ཡིན་ཏེ། དེས་དེའི་སྤོབས་པ་བཅོམ་པའི་ཕྱིར་དང༌།
ཕྱོགས་ཕྱི་མའི་གྲུབ་མཐའ་ལ་འཇུག་པར་རྩམ་པའི་ཕྱིར། དེའི་རྗེས་སུ་སངས་རྒྱས་པས་དེའི་སྒྲུབ་བྱེད་བཀོད་དེ་རྗེས་དཔག་སྐྱེས་པ་དེའི་ཚེ་ཕམ་པ་ཞེས་མི་བྱ་སྟེ། བཏགས་ཟིན་སླར་ཡང་འཐག་པར་བྱར་མེད་པའི་ཕྱིར་རོ། ། ཞར་ལ་ཚེར་མ་འབྱིན་པ་ཞེས་བྱ་བ་སྔར་རྒོལ་ཁོ་ནའི་ཁྱད་ཆོས་ཡིན་ལ། དེ་ལ་ཚུལ་གཉིས་ཏེ། སྔར་རྒོལ་རང་གིས་སྒྲུབ་བྱེད་ཀྱི་སྐྱོན་སེལ་བ་དང༌། ཕྱིར་རྒོལ་གྱིས་འཕངས་པའི་སུན་འབྱིན་ལ་སྐྱོན་བརྗོད་པའོ། ། དང་པོ་ལ་ཚུལ་གསུམ་སྟེ། རང་གི་རྩ་བའི་སྒྲུབ་བྱེད་དེ་སྐྱོན་མེད་དུ་བྱ་བའི་ཕྱིར་དུ། འགལ་བ་དང༌།
མ་ངེས་པ་དང༌། མ་གྲུབ་པའི་སྐྱོན་གསུམ་སེལ་བའོ། ། གཉིས་པ་ནི། གཞན་གྱིས་འཕངས་པའི་ཐལ་འགྱུར་ལ་འགལ་པ་དང༌། མ་ངེས་པ་དང༌། མ་གྲུབ་པ་དང༌། བསལ་བ་མེད་པའི་ལན་བཏབ་ནས་དེ་དང་རྗེས་སུ་མཐུན་པའི་རིགས་པ་རང་རྒྱུད་ཀྱི་སྒོ་ནས་སྟོན་པའོ། ། མཁས་པ་འཇུག་པའི་སྒོར། དང་པོར་སྒྲུབ་ངག་ཡང་དག་བཀོད་ནས། དེའི་རྗེས་སུ་ཚུལ་གསུམ་སྒྲུབ་པ་ལ་ཚེར་མ་འབྱིན་པ་ཞེས་བྱ་ཞིང༌།
ཚེར་མ་མི་འབྱིན་ན་རྒོལ་བ་ཚར་བཅད་པའི་གནས་ཡིན་ནོ་ཞེས་གསུངས། དེའི་དགོངས་པ་ནི་སྔ་མ་དེ་ཉིད་ལས་གཞན་དུ་མི་བསམ་མོ། ། དེ་ཡང་ཇི་སྐད་དུ། ཆོས་གྲགས་སྒྲུབ་པའི་ངག་བཀོད་ནས། ། གཏན་ཚིགས་ཚེར་མ་འབྱིན་པར་མཛད། ། གཞན་དུ་ཚར་བཅད་གནས་སུ་བཞེད། ། ཕྱི་མའི་རིགས་པ་སྨྲ་བ་འགའ། ། སྒྲུབ་བྱེད་བརྗོད་པ་ཕྱིར་རྒོལ་གྱིས། ། སྐྱོན་བརྗོད་ནས་ནི་ཚེར་མ་འབྱིན། ། བོད་རྣམས་དེ་དང་མཐུན་པར་རྩོད། །
ཚུལ་འདི་གྲགས་པའི་བཞེད་པ་མིན། ། ཞེས་གསུངས་སོ། ། གསུམ་པ་དཔང་པོས་ཇི་ལྟར་བྱ་བའི་རིམ་པ་ལ། དམ་པའི་ཆོས་འདུལ་བ་ལས་རྒྱས་པར་གསུངས་པ་དེ་ཉིད་སངས་རྒྱས་ཀྱི་བསྟན་པ་ལ་ཞུགས་པ་ནང་ཕན་ཚུན་གྱི་དབང་དུ་བྱས་ཤིང་དེ་ཉིད་འདིར་ཁས་བླངས་ཀྱང་འགལ་བ་མེད་མོད། འདིར་ནི་ཕྱི་ནང་ཐུན་མོང་གི་དབང་དུ་བྱས་ནས་བཤད་ན། དང་པོ་རྣམ་པར་དབྱེ་བའི་དཔང་པོས་ནི། རྒོལ་ཕྱིར་རྒོལ་གྱིས་སྨྲས་པའི་ངག་ཐམས་ཅད་མ་ནོར་བར་བརྗོད་པར་བྱའོ། ། གཉིས་པ་ཤན་འབྱེད་པའི་དཔང་པོས་ནི། རྒྱལ་ཕམ་ཤན་འབྱེད་པར་བྱེད་དོ། ། འདི་ལ་གཉིས་ཏེ།
རྩ་བའི་དམ་བཅའ་ལ་ལྟོས་པའི་རྒྱལ་ཕམ་དང༌། དེ་ལས་འཕྲོས་པའི་ཡན་ལག་ལ་ལྟོས་པའི་རྒྱལ་ཕམ་གཉིས་ལས། འདིར་ནི་དང་པོ་གཙོ་ཆེ་བ་ཡིན་ཏེ་རྩོད་པའི་གཞི་ཡིན་པའི་ཕྱིར་རོ། ། དཔང་པོས་ངག་བརྗོད་ཚུལ་ལ་གཉིས་པོ་དེར་ངེས་ཀྱང༌། ལུས་ཀྱི་བྱ་བ་འཇུག་ཚུལ་ལས་ཕྱེ་བ་གསུམ་པ་ཚར་བཅད་རྗེས་འཛིན་གྱི་དང་པོ་ལ། དམ་པ་འཕགས་པ་རྣམས་ཀྱི་ལུགས་དང༌། འཇིག་རྟེན་པའི་ལུགས་སོ། ། དང་པོ་ནི། གྲུབ་མཐའ་བཟང་ངན་ལ་འདོར་ལེན་བྱེད་དུ་གཞུག་པའོ། ། གཉིས་པ་ནི་འཇིག་རྟེན་ལུགས་ཀྱིས་ཆད་པས་གཅོད་པ་དང༌།
གོ་འཕངས་མཆོག་སྦྱིན་པ་ལ་སོགས་པའོ། ། གསུམ་པ་ཚར་བཅད་ཀྱི་གནས་བྱེ་བྲག་ཏུ་བཤད་པ་ལ། ཚར་བཅད་པའི་གནས། དེའི་དུས། དེ་རང་གི་ངོ་བོ་ངོས་གཟུང་བའོ། ། དང་པོ་ལ། གཞན་ལུགས་དགག རང་ལུགས་བཞག རྩོད་པ་སྤང་བའོ། ། དང་པོ་ལ།
གངས་ཅན་པའི་ལུགས་དགག རྐང་མིག་པའི་ལུགས་དགག དང་པོ་ནི། ཇི་སྐད་དུ། རྒོལ་བ་ལ་ནི་གསུམ་གཉིས་དྲུག ། ཕྱིར་རྒོལ་ལ་ཡང་གསུམ་གཉིས་དྲུག ། དཔང་པོ་ལ་གསུམ་ཀུན་ལ་གཅིག ། གངས་ཅན་པ་རྣམས་བཅུ་དྲུག་འདོད། ། ཚར་བཅད་ཡིན་ན་སྔ་མར་འདུས། ། མིན་ན་ཚར་བཅད་ཉིད་མ་ཡིན། །
དཔང་པོ་ལ་ནི་ཚར་བཅད་མེད། ། ཅི་ནས་བྱེད་ནས་ཧ་ཅང་ཐལ། ། ཞེས་པ་རྩ་འགྲེལ་དང༌། གཉིས་པ་ནི། དམ་བཅའ་ལ་གནོད་དམ་བཅའ་གཞན། ། ཞེས་སོགས་རྩ་འགྲེལ་རྒྱས་པར་གསུངས་པའི་དོན་ལ་བལྟ་བར་བྱའོ། ། གཉིས་པ་རང་ལུགས་བཞག་པ་ལ། མཚན་ཉིད་དང༌། དབྱེ་བའོ། ། དང་པོ་ནི།
ཕྱོགས་སྔ་ཕྱི་གང་རུང་ཁས་བླངས་ནས། རང་གི་བྱེད་ཆོས་སྒྲུབ་པའི་ནུས་པ་མེད་པའི་རྒོལ་བ་དེ་ཚར་བཅད་ཀྱི་གནས་སུ་གྱུར་པའི་རྒོལ་བའི་མཚན་ཉིད། དབྱེ་བ་ལ། སྔར་རྒོལ་ཁོ་ན་ཚར་བཅད་པའི་གནས་དང༌། ཕྱིར་རྒོལ་ཁོ་ན་དང༌། གཉིས་ཀ་ཚར་བཅད་པའི་གནས་སོ། ། དང་པོ་ནི། དམ་བཅའ་ཡང་དག་བཞག་ནས་དེའི་སྒྲུབ་བྱེད་བརྗོད་པར་ཁས་ལེན་པའི་སྔར་རྒོལ་གང་ཞིག དེ་ལ་སྒྲུབ་བྱེད་ཡང་དག་འགོད་པའི་ནུས་པ་མེད་པའམ། ཡོད་ཀྱང་མི་འགོད་པའོ། །
དབྱེ་ན། སྒྲུབ་བྱེད་ཡང་དག་མི་བརྗོད་པ་དང༌། སྒྲུབ་བྱེད་ཡང་དག་མ་ཡིན་པར་བརྗོད་པའོ། ། དང་པོ་ལ་སྤྱིར་སྒྲུབ་བྱེད་མི་བརྗོད་པ་དང༌། བརྗོད་ཀྱང་ལྟར་སྣང་བརྗོད་པའོ། ། གཉིས་པ་ལ། རྟགས་སྐྱོན་ཅན་བརྗོད་པ་དང༌། དཔེ་སྐྱོན་བརྗོད་པའོ། ། དང་པོ་ལ། སྤྱིར་བསྒྲུབ་བྱ་སྒྲུབ་པའི་ནུས་པ་མེད་པའི་རྟགས་སྐྱོན་ཅན་བརྗོད་པ་དང༌།
སྤྱིར་ནུས་པ་ཡོད་ཀྱང་ཚུལ་གསུམ་རྒོལ་བས་ཚད་མས་མི་ཤེས་ནས་རྟགས་སྐྱོན་ཅན་དུ་སོང་བའོ། ། དང་པོ་ལ། འགལ་མ་ངེས་མ་གྲུབ་པའི་དབྱེ་བས་གསུམ་མོ། ། གཉིས་པ་ནི། བྱས་པའི་རྟགས་ཀྱིས་སྒྲ་མི་རྟག་པར་སྒྲུབ་པའི་ཚུལ་གསུམ་མི་ཤེས་པའི་ཕྱིར་རྒོལ་གྱི་ངོར། སྔར་རྒོལ་གྱིས་ཚུལ་གསུམ་སྒྲུབ་མི་ཤེས་པའམ་ཤེས་ཀྱང་སྒྲུབ་པར་དང་པོ་ནས་སྒྲུབ་པའི་ངག་འགོད་པའོ། ། གཉིས་པ་སྒྲུབ་བྱེད་མ་ཡིན་པ་བརྗོད་པ་ལ། སྒྲུབ་མི་ནུས་ནས་སྒྲུབ་བྱེད་མིན་པ་དང༌། སྒྲུབ་མི་དགོས་ནས་སྒྲུབ་བྱེད་མིན་པའོ། ། དང་པོ་ལ།
མ་ཚང་བ་དང༌། ལྷག་པའོ། ། དང་པོ་ནི། སྦྱོར་བ་སྐོར་ཅིག་གི་ཚུལ་གསུམ་པ་ཅན་གྱི་སྒྲུབ་ངག་རྫོགས་པར་འགོད་པ་སྐབས་སུ་བབ་པའི་ངོར་ཚུལ་གསུམ་ལས་གང་ཡང་རུང་བ་རེ་རེ་ཁོ་ན་བརྗོད་པའོ། ། གཉིས་པ་ནི། དེའི་ངོར་དམ་བཅའ་དང་ཉེར་སྦྱོར་དང་མཇུག་བསྡུད་ལ་སོགས་པ་བརྗོད་པའོ། ། ཡང་གཉིས་པ་ནི་དེའི་ངོར། དེ་སྐོར་གྱིས་ཆོས་མཐུན་པ་ཅན་དང༌། མི་མཐུན་པ་ཅན་གྱི་ངག་གཉིས་ཀ་འགོད་པའོ། ། དེའི་རྒྱུ་མཚན་ཡང་གང་རུང་ཅིག་བརྗོད་པས་ཆོག་གི་གཉིས་དོན་མེད་པ་ཡིན་ནོ། །
ད་ནི་དེ་ལ་དོགས་པའི་མཐའ་དཔྱད་པར་བྱ་སྟེ། སྤྱིར་དམ་བཅའ་བཞག་ནས་སྒྲུབ་བྱེད་མ་བརྗོད་པ་ཙམ་གྱིས་སྔར་རྒོལ་ཚར་བཅད་ཀྱི་གནས་སུ་བཞག་མི་ནུས། སྐད་ཅིག་གཉིས་པར་སྒྲུབ་བྱེད་ཡང་དག་བརྗོད་ངེས་པའི་སྐད་ཅིག་མ་དང་པོའི་སྐབས་སུ་ཡང་ཚར་བཅད་ཀྱི་གནས་སུ་ཐལ་བའི་ཕྱིར་དང༌། དེ་ལ་འདོད་ན་སྔར་རྒོལ་ཚར་བཅད་ཀྱི་གནས་མ་ཡིན་པ་མི་སྲིད་པར་ཐལ་བའི་ཕྱིར་དང༌། དམ་བཅའ་ལྟར་སྣང་བཞག་ནས་སྒྲུབ་བྱེད་བཀོད་ན་ཚར་བཅད་ཀྱི་གནས་ཡིན་པའི་ཕྱིར་རོ། ། ཅི་སྟེ་དམ་བཅའ་ལྟར་སྣང་བཞག་ནས་སྒྲུབ་བྱེད་བཀོད་དམ་མ་བཀོད་ཀྱང་སྔར་རྒོལ་ཚར་བཅད་ཀྱི་གནས་སུ་འཇོག་ན་ནི་ཧ་ཅང་ཐལ་བར་འགྱུར་ཏེ། དམ་བཅའ་ཡང་དག་ལ་སུན་འབྱིན་བརྗོད་པར་ཁས་བླངས་པ་ཉིད་ཀྱིས་ཕྱིར་རྒོལ་ཚར་བཅད་ཀྱི་གནས་སུ་ཐལ་བའི་ཕྱིར། དེ་ལྟ་ན་ནི་རྒོལ་ཕྱི་རྒོལ་གྱི་ངག་མ་འདྲེས་པར་ཡང་ཚར་བཅད་ཀྱི་གནས་སུ་འགྱུར་ན་དེ་ཡང་ཡོད་པ་མ་ཡིན་ནོ། ། འོ་ན་སྔར་རྒོལ་གྲངས་ཅན་གྱིས་སྒྲ་རྟག་པར་དམ་བཅས་པ་ལ། ཕྱིར་རྒོལ་སངས་རྒྱས་པས་དེའི་སྒྲུབ་བྱེད་དྲིས་པ་ན།
གྲངས་ཅན་གྱིས་དེ་ལ་སྒྲུབ་བྱེད་བཀོད་པའི་ཚེ་དེ་ལ་སྒྲུབ་བྱེད་གང་བཀོད་ཀྱང་སྔར་རྒོལ་ཚར་བཅད་ཀྱི་གནས་སུ་འགྱུར་རམ་མི་འགྱུར། འགྱུར་ན་སྔར་གྱི་མཚན་ཉིད་དེས་མ་ཁྱབ་པར་འགྱུར་ལ། མི་འགྱུར་ན་སྒྲུབ་བྱེད་མིན་པ་བརྗོད་པས་སྔར་རྒོལ་ཚར་བཅད་ཀྱི་གནས་སུ་བཤད་པ་དང་འགལ་ལོ་ཞེ་ན། དེའི་ཚེ་ན་སྔར་རྒོལ་གྲངས་ཅན་གྱི་ཚར་བཅད་ཀྱི་གནས་མ་ཡིན་ཏེ། ཕྱིར་རྒོལ་སངས་རྒྱས་པས་དེའི་སྒྲུབ་བྱེད་དྲིས་ཙམ་གྱི་ཚེ་ན་ཕྱིར་རྒོལ་ཚར་བཅད་ཀྱི་གནས་སུ་སོང་བའི་ཕྱིར། ཕྱིར་རྒོལ་སངས་རྒྱས་པས་སྒྲ་རྟག་པ་ལ་སུན་འབྱིན་བརྗོད་པར་ཁས་བླངས་ནས་དེ་མི་བརྗོད་པར། དེའི་སྒྲུབ་བྱེད་དྲིས་པའི་ཕྱིར་རོ། ། དེས་དེ་དྲིས་པ་ཙམ་གྱིས་སྔར་རྒོལ་རྒྱལ་བ་ཡང་ཡིན་ཏེ། ཁོ་བོས་ནི་དམ་བཅའ་ལ་སྒྲུབ་བྱེད་འགོད་པར་ཁས་མ་བླངས་ཀྱི། ཁྱོད་ཀྱིས་ངེད་ཀྱི་དམ་བཅའ་ལ་སུན་འབྱིན་བརྗོད་པར་ཁས་བླངས་པའི་ཕྱིར་སྒྲུབ་བྱེད་མི་འགོད་དོ་ཞེས་སྨྲས་པ་ཙམ་གྱིས་ཕྱིར་རྒོལ་གྱི་སྤོབས་པ་བཅོམ་པའི་ཕྱིར།
སྔར་རྒོལ་མི་མཁས་པ་དེ་སྐད་ཟེར་བའི་མཐུ་མེད་པར་སྒྲུབ་བྱེད་ལྟར་སྣང་བཀོད་པའི་ཚེ་ནི་སྔར་རྒོལ་དང་ཕྱིར་རྒོལ་གཉིས་ཀ་ཚར་བཅད་ཀྱི་གནས་ཡིན་མོད། དེའི་དུས་ཀྱི་རྒོལ་ཕྱིར་རྒོལ་གཉིས་ནི་ཕྱོགས་སྔ་ཕྱིའི་རྣམ་གཞག་ལ་མི་མཁས་པ་ཡིན་པས། དཔང་པོས་ཀྱང་མི་ཤེས་པའི་གྲངས་སུ་བགྲང་དགོས་པ་ཡིན་ལ། སྔར་བཤད་པའི་སྔར་རྒོལ་ཚར་བཅད་ཀྱི་གནས་ཀྱི་མཚན་ཉིད་དེ་ནི་ཕྱོགས་སྔ་ཕྱིའི་རྣམ་གཞག་ལ་མཁས་པའི་སྔར་རྒོལ་ཚར་བཅད་ཀྱི་གནས་ཀྱི་དབང་དུ་བྱས་པའི་ཕྱིར་མ་ཁྱབ་པའི་སྐྱོན་མེད་དོ། ། དེ་ནས་མཚན་གཞིའི་མཐའ་དཔྱད་པར་བྱ་སྟེ། སྔར་རྒོལ་ཚར་བཅད་པའི་གནས་ཀྱི་དབྱེ་བ་གཉིས་པོ་དེ་སྤྱིར་འགལ་བ་ནི་མ་ཡིན་ཏེ། སྤྱིར་ཕྱི་མ་སྔ་མའི་ནང་དུ་འདུས་པའི་ཕྱིར། དེ་ལ་དགོངས་ནས་གཞུང་ལས་སྔ་མ་ཁོ་ན་གསུངས་ལ། དེར་མ་འདུས་པ་ཡང་ཡོད་དེ་སྒྲུབ་བྱེད་ཡང་དག་དང༌། ཡང་དག་མ་ཡིན་པ་བརྗོད་པ་གཉིས་ཀས་མཐོང་བའི་ཕྱིར་རོ། །
གཉིས་སུ་དབྱེ་བར་གཞུང་ལས་གསུངས་པ་དེའི་ཚེ་ན་ཁྱད་པར་ནི་འདི་ཡིན་ཏེ། སྤྱིར་སྒྲུབ་བྱེད་དུ་བཀོད་པ་གཉིས་ཏེ། སྒྲ་མི་རྟག་པར་སྒྲུབ་པ་སྐབས་སུ་བབ་པའི་ཚེ་སྒྲུབ་བྱེད་དུ་རུང་བ་བཀོད་པ་དང་མི་རུང་བ་བཀོད་པའོ། ། དང་པོ་ནི། བྱས་པ་ལྟ་བུ་ཡིན་ལ། དེའི་སྒྲུབ་བྱེད་དུ་མི་བརྗོད་ན་སྒྲུབ་བྱེད་མི་བརྗོད་པ་ཡིན་ལ། དེ་ལའང་གཉིས་ཏེ། གཏན་ཚིག་མི་བརྗོད་པ་དང༌། གཏན་ཚིགས་ཀྱི་སྦྱོར་བ་ཙམ་འགོད་ཀྱང་ཚུལ་གསུམ་མི་སྒྲུབ་པའོ། ། དང་པོ་ནི་སྤོབས་པ་མེད་པས་ཚར་བཅད་ཀྱི་གནས་ཡིན་ལ།
གཉིས་པ་ནི་སྒྲུབ་བྱེད་མི་འགོད་པ་དངོས་ཡིན་ནོ། ། གཉིས་པ་མི་རུང་བ་བཀོད་པ་ལ་གཉིས་ཏེ། སྒྲུབ་བྱེད་ཚུལ་གསུམ་མེད་ནས་མི་རུང་བ་དང༌། དེ་ལ་དེ་ཡོད་ཀྱང་སྔར་རྒོལ་གྱི་བརྗོད་པ་ལ་སྐྱོན་ཆགས་ནས་མི་རུང་བའོ། ། དང་པོ་ལ་འགལ་བ་དང༌། མ་ངེས་པ་དང༌། མ་གྲུབ་པའི་དབྱེ་བས་གསུམ་མོ། ། གཉིས་པ་ལ་མ་ཚང་བ་དང༌། ལྷག་པ་གཉིས། དང་པོ་ནི།
བྱས་པའི་རྟགས་ཀྱིས་སྒྲ་མི་རྟག་པར་སྒྲུབ་པ་སྐབས་སུ་བབ་པའི་རྒོལ་བའི་ངོར། དེ་སྐོར་གྱི་ཚུལ་གསུམ་ལས་གང་ཡང་རུང་བ་ཅིག་ཁོ་ན་བརྗོད་པ་ལྟ་བུ། གཉིས་པ་ནི། དེའི་ངོར་དེ་སྐོར་གྱི་ངག་ཡན་ལག་ལྔ་ལྡན་དུ་སྦྱར་བའམ། ཡང་དེའི་ངོར། ཆོས་མཐུན་སྦྱོར་དང་མི་མཐུན་སྦྱོར་གྱི་ངག་གཉིས་ཀ་བཀོད་པ་ལྟ་བུའོ། ། གཉིས་པ་ཕྱིར་རྒོལ་ཚར་བཅད་པའི་གནས་ལ། མཚན་ཉིད་ནི་སྔར་རྒོལ་གྱིས་བཞག་པའི་དམ་བཅའ་ལྟར་སྣང་དང་དེའི་སྒྲུབ་བྱེད་སུན་འབྱིན་པར་ཁས་བླངས་པའི་ཕྱིར་རྒོལ་གང་ཞིག དམ་བཅའ་ལྟར་སྣང་ལ་སུན་འབྱིན་ཡང་དག་བརྗོད་པའི་ནུས་པ་མེད་པའམ། ཡོད་ཀྱང་མི་བརྗོད་པའོ། །
དབྱེ་བ་ལ་སྐྱོན་མི་བརྗོད་པ་དང༌། སྐྱོན་མ་ཡིན་པ་བརྗོད་པའོ། ། དང་པོ་ལ། བསྒྲུབ་བྱའི་སྐྱོན་མི་བརྗོད་པ་དང༌། སྒྲུབ་བྱེད་ཀྱི་སྐྱོན་མི་བརྗོད་པའོ། ། གཉིས་པ་ལ། གཏན་ཚིགས་ཀྱི་སྐྱོན་མི་བརྗོད་པ་དང༌། དཔེའི་སྐྱོན་མི་བརྗོད་པའོ། ། དང་པོ་ལ། མ་ཚང་བའི་སྐྱོན་མི་བརྗོད་པ་དང༌།
ལྷག་པའི་སྐྱོན་མི་བརྗོད་པའོ། ། དང་པོ་ལ་དོན་མ་ཚང་བའི་དང༌། ཚིག་མ་ཚང་བའི་སྐྱོན་མི་བརྗོད་པའོ། ། དང་པོ་ནི་ཚུལ་གསུམ་དོན་ལ་མ་ཚང་བ་ལ་སྐྱོན་མི་བརྗོད་པ་སྟེ། དེ་ལ་འགལ་བ་དང༌། མ་ངེས་པ་དང༌། མ་གྲུབ་པའི་དབྱེ་བས་གསུམ་མོ། ། གཉིས་པ་ནི། ཚུལ་གསུམ་དོན་ལ་ཚང་ཡང་སྔར་རྒོལ་གྱིས་བརྗོད་མ་ཤེས་པའི་སྐྱོན་ལ་སྐྱོན་དུ་མི་བརྗོད་པ་སྟེ། དེ་ལ་ཕྱོགས་ཆོས་དང༌།
ཁྱབ་པ་མ་བརྗོད་པའི་དབྱེ་བ་གཉིས་སོ། ། གཉིས་པ་སྐྱོན་མ་ཡིན་པ་བརྗོད་པ་ལ། སྐྱོན་མེད་ལ་སྐྱོན་དུ་བརྗོད་པ་སྟེ། ཕྱོགས་ཀྱི་སྐྱོན་ལ་གཏན་ཚིགས་ཀྱི་སྐྱོན་དུ་བརྗོད་པ་ལྟ་བུ་དང༌། ལུང་དོན་བསྒྲུབ་བྱར་ཁས་ལེན་དགོས་པའི་ཕྱིར་གཏན་ཚིགས་འགལ་ལོ་ཞེས་ཟེར་བ་དང༌། སྒྲ་མི་རྟག་སྒྲུབ་ལ་བྱས་པ་རྟགས་སུ་བཀོད་པའི་ཚེ་ཚོགས་སྤྱི་དོན་གཞན་བསྒྲུབ་བྱར་བྱ་དགོས་པས་གཏན་ཚིགས་འགལ་ལོ་ཞེས་ཟེར་བ་དང༌། རྩོལ་བྱུང་དེ་རྩོལ་སྒྲ་མི་རྟག་པར་སྒྲུབ་པའི་དམ་བཅའི་དོན་གྱི་ཕྱོགས་གཅིག་ཡིན་པས། མ་གྲུབ་པའི་གཏན་ཚིགས་སོ་ཞེས་ཟེར་བ་ལྟ་བུའོ། ། ད་ནི་དེ་ལ་དོགས་པའི་མཐའ་དཔྱད་པར་བྱ་སྟེ། སྤྱིར་སྔར་རྒོལ་གྱི་དམ་བཅའ་ལ་སུན་འབྱིན་ཡང་དག་མ་བརྗོད་པ་ཙམ་གྱིས།
ཕྱིར་རྒོལ་ཚར་བཅད་ཀྱི་གནས་སུ་བཞག་མི་ནུས་ཏེ། སྐད་ཅིག་གཉིས་པར་སུན་འབྱིན་ཡང་དག་བརྗོད་པར་ངེས་པའི་ཕྱིར་རྒོལ་ཡང་དེར་ཐལ་བའི་ཕྱིར་དང༌། སྔར་རྒོལ་གྱིས་དམ་བཅའ་ཡང་དག་བཞག་པ་ལ་ཕྱིར་རྒོལ་གྱིས་སུན་འབྱིན་བརྗོད་ན་ཚར་བཅད་ཀྱི་གནས་སུ་འགྱུར་བའི་ཕྱིར། ཅི་སྟེ་སྔར་རྒོལ་གྱིས་དམ་བཅའ་ཡང་དག་བཞག་པའི་ཚེ། ཕྱིར་རྒོལ་གྱིས་སུན་འབྱིན་བརྗོད་དམ་མ་བརྗོད་ཀྱང་ཚར་བཅད་ཀྱི་གནས་ཡིན་ན་ནི་ཧ་ཅང་ཐལ་བར་འགྱུར་ཏེ། རྒོལ་ཕྱིར་རྒོལ་གྱི་ངག་མ་འདྲེས་པར་ཕྱིར་རྒོལ་ཚར་བཅད་ཀྱི་གནས་སུ་འགྱུར་བའི་ཕྱིར་རོ། ། འོ་ན་སྔར་རྒོལ་གྱིས་དམ་བཅའ་ཡང་དག་བཞག་པ་དེའི་ཚེ། ཕྱིར་རྒོལ་མི་སྨྲ་བར་འདུག་གམ་ཞེ་ན། ཕྱོགས་སྔ་ཕྱིའི་རྣམ་གཞག་ལ་མཁས་པའི་ཕྱིར་རྒོལ་ཡིན་ན་ནི། དེའི་ཚེ་སྒྲུབ་བྱེད་དྲི་བར་བྱ་བ་ཡིན་ནོ། །
དྲིས་པ་ལས་སྔར་རྒོལ་གྱི་རྐྱེན་ཡོན་རྟོགས་པར་འགྱུར་རོ། ། ཕྱིར་རྒོལ་བླུན་པོ་ཡིན་ན་ནི་མི་སྨྲ་བར་འདུག་གོ ། དེའི་ཚེ་ཡང་སྔར་རྒོལ་གྱིས་ཕམ་པར་བྱས་པའི་ཚར་བཅད་ཀྱི་གནས་ནི་མ་ཡིན་ཏེ། སྔར་རྒོལ་གྱིས་སྤོབས་པ་མ་བཅོམ་པའི་ཕྱིར། འོ་ན་སྔར་རྒོལ་སངས་རྒྱས་པས་སྒྲ་མི་རྟག་པར་དམ་བཅས་པ་ལ། ཕྱིར་རྒོལ་གྲངས་ཅན་གྱིས་དེ་ལ་སུན་འབྱིན་བརྗོད་པར་ཁས་བླངས་ནས་སུན་འབྱིན་གང་བརྗོད་ཀྱང་ཕྱིར་རྒོལ་ཚར་བཅད་ཀྱི་གནས་སུ་འགྱུར་རམ་མི་འགྱུར། འགྱུར་ན་ནི་སྔར་གྱི་མཚན་ཉིད་དེས་མ་ཁྱབ་པར་འགྱུར་ལ། དེ་ཚར་བཅད་ཀྱི་གནས་མིན་ན་སུན་འབྱིན་ཡང་དག་མིན་པ་བརྗོད་པ་ཕྱིར་རྒོལ་ཚར་བཅད་ཀྱི་གནས་སུ་བཤད་པ་དང་འགལ་ལོ་ཞེ་ན། དེའི་ཚེ་ཕྱིར་རྒོལ་ནི་སྔར་རྒོལ་ལ་ལྟོས་པའི་ཚར་བཅད་ཀྱི་གནས་མ་ཡིན་ཏེ། དེའི་ཚེ་སྔར་རྒོལ་ཕྱིར་རྒོལ་ལས་རྒྱལ་བའི་གནས་མ་ཚང་བའི་ཕྱིར་ཏེ།
སྔར་རྒོལ་གྱིས་རང་གི་དམ་བཅའ་དེ་ཁོ་ན་ཉིད་ཕྱིར་རྒོལ་ལ་སྟོན་པར་ནུས་པའི་རྒྱུ་ཚོགས་གྲངས་མ་ཚང་བའི་ཕྱིར། དེའི་ཚེ་རྒོལ་ཕྱིར་རྒོལ་མཁས་པ་ཡིན་ན། སྔར་རྒོལ་ཚར་བཅད་པའི་གནས་སུ་འགྱུར་ཏེ། སྒྲུབ་བྱེད་འགོད་པར་འོས་པའི་རང་གི་དམ་བཅའ་ལ་སྒྲུབ་བྱེད་ཡང་དག་མི་འགོད་པར་རང་གི་དམ་བཅའ་ཡང་དག་ལ་ཕྱིར་རྒོལ་གྱིས་རྩོད་པའི་སྐབས་ཕྱེ་བའི་ཕྱིར་རོ། ། སྐབས་དེ་ཡང་འབྱེད་པར་རིགས་པ་མ་ཡིན་ཏེ། ཇི་སྐད་དུ་རྩོད་རིགས་ལས། ཤེས་པར་འདོད་པའི་དོན་བཀོད་ནས། ཞར་ལས་བྱུང་བ་གཞན་དང་གཞན་བརྗོད་པ་དག་ནི། ཕྱིར་རྒོལ་བ་དང་རིགས་པ་སྨྲ་བའི་དབང་པོ་དག་གིས་བཟུང་བར་འོས་པ་མ་ཡིན་ཏེ། དེ་དག་དང་སྨྲ་བར་རྣམ་པར་བཅད་པར་བྱ་བ་ཁོ་ན་ཡིན་ནོ་ཞེས་གསུངས་པས་སོ། །
སངས་རྒྱས་པས་སྒྲ་མི་རྟག་པར་དམ་བཅས་པ་དེའི་ཚེ། ཕྱིར་རྒོལ་གྲངས་ཅན་ཡང་ཕྱོགས་སྔ་ཕྱིའི་རྣམ་དབྱེ་ལ་མཁས་པ་ཞིག་ཡིན་ན། སངས་རྒྱས་པ་ལ་དེའི་སྒྲུབ་བྱེད་འདྲི་དགོས་པ་ཡིན་ཏེ། སངས་རྒྱས་པའི་རྒོལ་བ་བློ་དང་ལྡན་པ་ཞིག་ཡིན་ན་ནི་སྒྲ་མི་རྟག་པར་སྒྲུབ་པ་དང༌། རྟག་པ་སུན་འབྱིན་པ་སྐབས་སུ་གང་བབ་བརྟགས་ནས་རྒོལ་ཕྱིར་རྒོལ་སྐབས་སུ་བབ་པ་གཅིག་ཏུ་ཁས་ལེན་པ་ནི་རིགས་པའི་གཞུང་ལུགས་ཡིན་པའི་ཕྱིར་དང༌། ཕྱིར་རྒོལ་ཡང་འདྲི་བར་འོས་པ་མི་འདྲི་ན་སྐྱོན་དང་བཅས་པ་ཡིན་པའི་ཕྱིར། ཡང་ཕྱོགས་སྔ་ཕྱིའི་རྣམ་གཞག་མི་མཁས་པ་ལ་དེ་ལྟར་དུ་བརྗོད་པ་མེད་མོད་དེ་ནི་དཔང་པོས་ཀྱང་མི་མཁས་པའི་གྲངས་སུ་བགྲང་དགོས་པས། འདིར་སྐབས་སུ་མ་བབ་པ་བཤད་མ་ཐག་པའི་ཕྱིར་རྒོལ་ཚར་བཅད་ཀྱི་གནས་ཀྱི་མཚན་ཉིད་དེ་ནི། ཕྱོགས་སྔ་ཕྱིའི་རྣམ་གཞག་ལ་མཁས་པའི་ཕྱིར་རྒོལ་གྱི་དབང་དུ་བྱས་པའི་ཕྱིར་མ་ཁྱབ་པའི་སྐྱོན་མེད་དོ། ། དེ་ནས་མཚན་གཞིའི་གྲངས་ཀྱི་མཐའ་དཔྱད་པར་བྱ་སྟེ།
ཕྱིར་རྒོལ་ཚར་བཅད་པའི་གནས་ཀྱི་དབྱེ་བ་གཉིས་པོ་དེ་སྤྱིར་འགལ་བ་མ་ཡིན་ཏེ། སྤྱི་ལྡོག་ནས་ཕྱི་མ་སྔ་མའི་ནང་དུ་འདུ་བའི་ཕྱིར། དེ་ལ་དགོངས་ནས་གཞུང་རྩ་བར་སྔ་མ་ཁོ་ན་གསུངས་ལ། ཞིབ་མོར་ཕྱེ་ན་དེར་མ་འདུས་པ་ཡང་ཡོད་དེ། སྔར་རྒོལ་གྱི་དམ་བཅའ་དང་སྒྲུབ་བྱེད་ལྟར་སྣང་ལ་ཕྱིར་རྒོལ་གྱིས་སྐྱོན་ཡང་བརྗོད། སྐྱོན་མ་ཡིན་པ་ཡང་བརྗོད་པ་སྲིད་པའི་ཕྱིར་རོ། ། གཉིས་སུ་དབྱེ་བར་གཞུང་ལས་གསུངས་པ་དེའི་ཚེ། ཁྱད་པར་ནི་འདི་ཡིན་ཏེ། སྤྱིར་སྔར་རྒོལ་གྱིས་དམ་བཅའ་འཇོག་ལུགས་དང༌། སྒྲུབ་བྱེད་འགོད་ལུགས་ལ་གཉིས་ཏེ།
དམ་བཅའ་ལྟར་སྣང་བཞག་ནས་དེ་ལ་སྒྲུབ་བྱེད་ལྟར་སྣང་བཀོད་པ་དང༌། དམ་བཅའ་ཡང་དག་བཞག་ནས། དེ་ལ་སྒྲུབ་བྱེད་སྐྱོན་མེད་འགོད་པར་ཁས་ལེན་པའོ། ། དེ་ལའང་གཉིས་ཏེ། ཚུལ་གསུམ་ཕྱིར་རྒོལ་བས་མི་ཤེས་པ་ལ་འགོད་པ་དང་ཤེས་པ་ལ་འགོད་པར་བྱེད་པའོ། ། དེ་ལྟར་སྔར་རྒོལ་གྱི་བརྗོད་ཚུལ་གསུམ་ལས་དང་པོ་ལ་ཕྱིར་རྒོལ་བས་སྤྱིར་སུན་འབྱིན་མི་བརྗོད་པའམ། བྱེ་བྲག་ཏུ་སུན་འབྱིན་ཡང་དག་མི་བརྗོད་ན་ཕྱིར་རྒོལ་ཚར་བཅད་ཀྱི་གནས་དང་པོའོ། ། སྔར་རྒོལ་གྱི་བརྗོད་ཚུལ་གཉིས་པ་ལ་ཕྱིར་རྒོལ་བས་འགལ་མ་ངེས་མ་གྲུབ་པའི་སྐྱོན་གསུམ་པོ་གང་རུང་བརྗོད་ན་ཕྱིར་རྒོལ་ཚར་བཅད་ཀྱི་གནས་གཉིས་པ་ཡིན་ཏེ། དེ་ལ་སྔར་རྒོལ་གྱི་ཚེར་མ་འབྱིན་པའི་ཚེ་ཕྱིར་རྒོལ་ཕམ་པར་འཇོག་པའི་ཕྱིར། རྒོལ་བའི་བརྗོད་ཚུལ་གསུམ་པ་ལ་ནི་ཕྱིར་རྒོལ་མཁས་པས་སྐྱོན་བརྗོད་པ་མི་སྲིད་དེ།
ཕྱིར་རྒོལ་གྱི་རྒྱུད་ལ་རྗེས་དཔག་བསྐྱེད་ནུས་པའི་ཕྱིར། མི་མཁས་པས་རྗེས་དཔག་སྐྱེས་ནས་ཀྱང་སྐྱོན་བརྗོད་པ་སྲིད་མོད། དེ་འདྲ་དེ་སྤྱིར་ཚར་བཅད་ཀྱི་གནས་ཡིན་པ་སྲིད་ཀྱང་འདིར་ཚར་བཅད་ཀྱི་གནས་སུ་མི་གཞག་སྟེ། འདིར་ནི་ཕྱོགས་སྔ་ཕྱིའི་རྣམ་གཞག་ལ་མཁས་པའི་ཕྱིར་རྒོལ་གྱི་དབང་དུ་བྱས་ནས་གསུངས་ཀྱི། གཞན་དུ་ན་ཐུག་པ་མེད་པར་ཐལ་བའི་ཕྱིར་རོ། ། གསུམ་པ་གཉིས་ཀ་ཚར་བཅད་པའི་གནས་བཤད་པ་ནི་སྔར་རྒོལ་གྱིས་དམ་བཅའ་དང་སྒྲུབ་བྱེད་ཡང་དག་སྨྲས་པ་ལ། ཕྱིར་རྒོལ་གྱིས་སུན་འབྱིན་ལྟར་སྣང་བརྗོད་པའི་ཚེ་ཕྱིར་རྒོལ་ནི་ཚར་བཅད་པའི་གནས་ཡིན་ཏེ། སྐྱོན་མ་ཡིན་པ་བརྗོད་པའི་ཕྱིར་རོ། ། དེ་ལ་སྔར་རྒོལ་གྱིས་ཚེར་མ་འབྱིན་མ་ཤེས་ནས་སྔར་རྒོལ་ཡང་ཚར་བཅད་པའི་གནས་ཡིན་ཏེ། སྒྲུབ་བྱེད་ཡང་དག་ལ་ཚེར་མ་འབྱིན་མ་ཤེས་པའི་ཕྱིར།
ཡང་སྔར་རྒོལ་གྱིས་དམ་བཅའ་དང་སྒྲུབ་བྱེད་ལྟར་སྣང་ལ། ཕྱིར་རྒོལ་གྱིས་སྐྱོན་མི་བརྗོད་ན་ཕྱིར་རྒོལ་ནི་སུན་འབྱིན་མ་བརྗོད་པའི་ཆ་ནས་ཚར་བཅད་ཀྱི་གནས་སོ། ། སྔར་རྒོལ་གྱིས་སྒྲུབ་བྱེད་བཀོད་ན་སྔར་རྒོལ་ནི་དམ་བཅའ་ལྟར་སྣང་ལ་སྒྲུབ་བྱེད་འགོད་པ་སྐབས་སུ་མ་བབ་པས། སྒྲུབ་བྱེད་མ་ཡིན་པ་སྒྲུབ་བྱེད་དུ་བརྗོད་པའི་ཆ་ནས་ཚར་བཅད་ཀྱི་གནས་སོ། ། གསུམ་པ་རྩོད་པ་སྤང་བ་ལ། འདི་སྙམ་དུ་གཉིས་ཀ་ཚར་བཅད་པའི་གནས་ཞེས་བྱ་བ་རྩོད་པའི་རིགས་པར་མ་གསུངས་སོ་སྙམ་དུ་དོགས་པར་མི་བྱ་སྟེ། ཇི་སྐད་དུ། ཕྱོགས་སྔ་མའི་སྒྲུབ་པར་བྱེད་པ་སྐྱོན་དང་ལྡན་པ་ཡིན་ན་ཡང་སྒྲུབ་པར་བྱེད་པ་ལ་གཉིས་ཀ་ལ་གཅིག་ཀྱང་རྒྱལ་བ་དང་ཕམ་པ་དག་མིན་ཏེ། དེ་ཁོ་ན་ཉིད་ཁོང་དུ་ཆུད་པར་བྱེད་པ་མེད་པར་ཉིད་ཀྱི་ཕྱིར་དང༌། སྐྱོན་བརྗོད་པ་ཉིད་ཀྱི་ཕྱིར་རོ། །
མི་མཐུན་པའི་ཕྱོགས་མེད་ཅིང་རང་གི་ཕྱོགས་གྲུབ་པར་བྱས་པ་དག་ནི་རྒྱལ་བ་ཡིན་པར་འགྱུར་རོ། ། དེའི་ཕྱིར་ཤེས་པར་འདོད་པས་རང་གི་ཕྱོགས་སྒྲུབ་པ་དང༌། གཞན་གྱི་ཕྱོགས་སུན་འབྱིན་པར་བྱའོ་ཞེས་དང༌། རྒོལ་བས་སྐྱོན་མེད་པའི་སྒྲུབ་པར་བྱེད་པ་བརྗོད་པ་ལ་ཕྱིར་རྒོལ་བས་སྐྱོན་ལྟར་སྣང་བརྗོད་ན་སུན་འབྱིན་པ་ལྟར་སྣང་བ་བརྗོད་པ་ཉིད་ཀྱི་ཕྱིར་ཕམ་པ་དག་ཡིན་གྱི། རྣམ་པ་གཞན་དུ་ནི་མི་འགྱུར་རོ། ། དེ་ཁོ་ན་ཉིད་བརྗོད་དུ་ཟིན་ཀྱང་མི་མཐུན་ཕྱོགས་སུན་ཕྱུང་བའི་སྒོ་ནས་དེ་ཁོ་ན་ཉིད་བསྟན་པར་མི་ནུས་པའི་ཕྱིར། རྒོལ་བ་ཡང་འདིར་རྒྱལ་བར་གྱུར་པ་མ་ཡིན་ཏེ་ལོག་པར་སྟོན་པར་བྱེད་པའི་ཕྱིར་རོ། ། ཁོ་བོ་ཅག་གིས་རིགས་པ་འདི་ཚར་བཅད་པའི་གནས་ཀྱི་མཚན་ཉིད་དུ་བསྟན་ཞེས་གསུངས་པའི་ཕྱིར་རོ། ། ཡང་འདི་སྙམ་དུ་སྔར་རྒོལ་དུ་ཁས་བླངས་ནས་དམ་བཅའ་མི་འཇོག་ན་ཚར་བཅད་ཀྱི་གནས་ཡིན་ནོ་སྙམ་ན་དེ་ཡང་མ་ཡིན་ཏེ་དེ་ལ་ཕྱིར་རྒོལ་གྱི་ངག་མི་འཇུག་པས་རྒྱལ་ཕམ་གྱི་རྣམ་པར་གཞག་པ་བྱར་མེད་པའི་ཕྱིར་དང༌། རྩོད་རིགས་སུ་སྔར་རྒོལ་གྱིས་དམ་བཅའ་ངག་ཏུ་བརྗོད་ན་སྔར་རྒོལ་ཚར་བཅད་ཀྱི་གནས་སུ་གསུངས་པའི་ཕྱིར་དང༌།
དེའི་དགོངས་པ་ཡང་སྒྲུབ་བྱེད་འགོད་པ་སྐབས་སུ་བབ་པའི་སྔར་རྒོལ་ཚར་བཅད་པའི་གནས་ཀྱི་དབང་དུ་མཛད་པའི་ཕྱིར། ཡང་འདི་སྙམ་དུ་དམ་བཅའ་མི་འཇོག་པ་སྔར་རྒོལ་ཚར་བཅད་ཀྱི་གནས་སུ་མི་འགྱུར་བ་དེ་ལྟ་ན། དམ་བཅའ་ལྟར་སྣང་ལ་སུན་འབྱིན་མི་བརྗོད་པ་ཡང་ཚར་བཅད་ཀྱི་གནས་མིན་པར་འགྱུར་རོ་ཞེ་ན། འདི་ལ་གཉིས་ཏེ། དམ་བཅའ་ལྟར་སྣང་ལ་སུན་འབྱིན་བརྗོད་པར་ཁས་བླངས་ན། སུན་འབྱིན་མ་བརྗོད་པ་དང༌། དེ་མ་བླངས་ནས་མ་བརྗོད་པ་གཉིས་ལས། དང་པོ་ནི་མ་བརྗོད་པ་ཙམ་གྱིས་ཚར་བཅད་ཀྱིས་གནས་སུ་འགྱུར་ཏེ། ཁས་བླངས་པའི་དོན་ལ་སྤོབས་པ་མེད་པའི་ཕྱིར་རོ། ། གཉིས་པ་ནི་མ་བརྗོད་པ་ཙམ་གྱིས་དེར་མི་འགྱུར་ཏེ།
རྒོལ་བ་གཉིས་རྩོད་གཞི་ལ་རྩོད་པའི་དབང་དུ་བྱས་པའི་ངག་མ་འདྲེས་པས་རྒྱལ་ཕམ་གྱིས་རྣམ་གཞག་རྩི་རྒྱུ་མེད་པའི་ཕྱིར། དེ་ལྟར་ན་ཕྱི་མ་འདིས་ནི། དམ་བཅའ་ལྟར་སྣང་གི་སྒྲུབ་བྱེད་དྲིས་ནས་བཀོད་པའི་སྒྲུབ་བྱེད་ལྟར་སྣང་ལ་སུན་འབྱིན་མི་བརྗོད་ན། དེའི་ཚེ་ཚར་བཅད་ཀྱི་གནས་སུ་འགྱུར་རོ། ། རྩོད་པའི་རིགས་པར། ཕྱིར་རྒོལ་ཚར་བཅད་པའི་གནས་གཉིས་པ་འདི་ལ་དགོངས་ནས་གསུངས་པས་དམ་བཅའ་ལ་སྐྱོན་མི་བརྗོད་པ་ཚར་བཅད་ཀྱི་གནས་སུ་མ་གསུངས་སོ། ། ཡང་ཕལ་ཆེ་བ་དག་འདི་སྙམ་དུ་སེམས་པར་འགྱུར་ཏེ། ཚར་བཅད་ཀྱི་གནས་ཀྱི་ངོས་འཛིན་ཇི་སྐད་དུ་བཤད་པ་དེ་དག་རིགས་པ་མ་ཡིན་ཏེ། འདི་ལྟར་སྔར་རྒོལ་གྱི་སྒྲུབ་བྱེད་མི་བརྗོད་པའི་ཚར་བཅད་ཀྱི་གནས་ནི། དམ་བཅའ་ཡང་དག་ལ་སྒྲུབ་བྱེད་ཅི་ཡང་མི་སྨྲ་བར་འདུག་པའོ། །
སྒྲུབ་བྱེད་མ་ཡིན་པ་བརྗོད་པ་ནི་གཏན་ཚིགས་ལྟར་སྣང་གསུམ་པོ་གང་རུང་བརྗོད་པའོ། ། ཕྱིར་རྒོལ་ཚར་བཅད་པའི་གནས་སྐྱོན་མི་བརྗོད་པ་ནི་དམ་བཅའ་དང་སྒྲུབ་བྱེད་ལྟར་སྣང་ལ་སྐྱོན་མི་བརྗོད་པའོ། ། སྐྱོན་མ་ཡིན་པ་བརྗོད་པ་ནི། དམ་བཅའ་དང་སྒྲུབ་བྱེད་ཡང་དག་ལ་སྐྱོན་བརྗོད་པའོ་ཞེས་ཟེར་རོ། དེ་ཡང་རྟོག་གེ་ལ་བློ་ཁ་མ་ཕྱོགས་པ་རྣམས་ཀྱི་ངོར་དེ་སྐད་སྨྲས་ན་བདེན་བདེན་ལྟ་བུར་འགྱུར་གྱི་གཞན་ལ་ནི་མ་ཡིན་ཏེ། རིགས་པ་མཁྱེན་པའི་གཞུང་མ་ཀླགས་པར་ཕོ་ཚོད་ཀྱིས་སྨྲས་པ་ཙམ་དུ་ཟད་པའི་ཕྱིར། དེ་ཡང་འདི་ལྟར། ཕྱིར་རྒོལ་གྱིས་དམ་བཅའི་སྒྲུབ་བྱེད་དྲིས་ནས་མི་སྨྲ་ན་སྔར་རྒོལ་ཚར་བཅད་པའི་གནས་ཡིན་ཀྱང༌། མ་དྲིས་པ་མི་སྨྲ་བ་ནི་ཚར་བཅད་ཀྱི་གནས་མ་ཡིན་པའི་ཕྱིར་དང༌། སྒྲུབ་པའི་ཡན་ལག་མི་བརྗོད་པ་ཞེས་པའང་རྩོད་རིགས་སུ་ཚུལ་གསུམ་མི་སྒྲུབ་པ་ལ་བཤད་ཀྱི།
དམ་བཅའ་མི་སྒྲུབ་པ་ལ་མ་བཤད་པའི་ཕྱིར། དེ་ཡང་སྒྲུབ་པ་ནི་སྒྲུབ་བྱེད་དང་དེའི་ཡན་ལག་ནི་ཚུལ་གསུམ་དང༌། དེ་བརྗོད་པ་དང་མི་བརྗོད་པ་ནི་ཚུལ་གསུམ་སྒྲུབ་བྱེད་ཀྱི་རིགས་པ་རྒྱས་པར་སྟོན་མི་སྟོན་ལ་བཤད་པའི་ཕྱིར་རོ། ། དེ་སྐད་དུ་ཡང༌། སྒྲུབ་པ་ནི་འདོད་པའི་དོན་སྒྲུབ་པའོ། ། དེ་སྒྲུབ་པར་བྱེད་པ་ནི་ཡན་ལག་གོ ། དེ་བརྗོད་པ་ནི་སྒྲུབ་པའི་ཡན་ལག་བརྗོད་པའོ། ། དེ་མི་བརྗོད་པ་ནི་རྒོལ་བ་ཚར་བཅད་པའི་གནས་སོ་ཞེས་གསུངས་སོ། ། ཚར་བཅད་ཀྱི་གནས་གཉིས་པའི་ངོས་འཛིན་ཡང་དེ་ཁོ་ནར་ངེས་པ་མིན་ཏེ། ཚུལ་གསུམ་བརྗོད་ཀྱང་ངག་ལྷག་པ་དམ་བཅའ་དང་ཉེར་སྦྱོར་ལ་སོགས་པ་བརྗོད་པ་དང༌།
སྒྲུབ་པའི་ངག་ཡང་དག་ཡིན་ཀྱང་ལན་གཉིས་བརྗོད་པ་དང༌། སྒྲུབ་བྱེད་ཡང་དག་འཇོག་པའི་ཞར་ལ་སྐབས་སུ་མ་བབ་པའི་དོན་གཞན་ཞར་བྱུང་གི་ཚུལ་གྱིས་བརྗོད་པ་དེ་ཡང་ཚར་བཅད་ཀྱི་གནས་གཉིས་པར་གསུངས་པའི་ཕྱིར་རོ། ། ཚར་བཅད་ཀྱི་གནས་གསུམ་པའི་ངོས་འཛིན་དེ་ཡང་རིགས་པ་མ་ཡིན་ཏེ། རྩོད་པའི་རིགས་པར། སྒྲུབ་བྱེད་ལ་སྐྱོན་མི་བརྗོད་པ་ཕྱིར་རྒོལ་ཚར་བཅད་པའི་གནས་སུ་གསུངས་ཀྱི། དམ་བཅའ་ལ་མི་བརྗོད་པ་དེར་མ་གསུངས་པའི་ཕྱིར་ཏེ། ཇི་སྐད་དུ། རྒོལ་བས་སྒྲུབ་པར་བྱེད་པ་རབ་ཏུ་སྦྱོར་བ་ལ། ཕྱོགས་ཕྱི་མས་ཁས་བླངས་པའི་ཡུལ་གང་ལ་གང་གི་ཚེ་ཕྱིར་རྒོལ་བ་སྐྱོན་མི་བརྗོད་པ་དེའི་ཚེ་ཕམ་པར་བརྗོད་པར་བྱའོ། ། སྒྲུབ་པར་བྱེད་པའི་སྐྱོན་ཡང་མ་ཚང་བ་ཉིད་དང༌།
མ་གྲུབ་པ་དང༌། མ་ངེས་པ་ཉིད་དང༌། བཟློག་པའི་དོན་སྒྲུབ་པར་བྱེད་པ་དང༌། དཔེའི་སྐྱོན་དེ་དག་མི་བརྗོད་པ་སྟེ། ཕྱིར་རྒོལ་བ་ནི་ཕམ་པའི་རྟེན་ཡིན་ནོ། ། དེ་ཡང་སྒྲུབ་པར་བྱེད་པ་ལ་སྐྱོན་མེད་པ་ཉིད་ཀྱི་ཕྱིར་རོ་ཞེས་གསུངས་པས་སོ། ། ཚར་བཅད་ཀྱི་གནས་བཞི་པའི་ངོས་འཛིན་ཡང་དེ་ལྟར་ངེས་པ་མ་ཡིན་ཏེ། རྩོད་པའི་རིགས་པར། དམ་བཅའ་སྐྱོན་མེད་ལ་སྐྱོན་བརྗོད་པ་སྐྱོན་མིན་པའི་དཔེར་བརྗོད་དུ་གསུངས་པ་ཟུར་ཙམ་ཡང་མེད་པའི་ཕྱིར་དང༌། སྔར་རྒོལ་གྱིས་བརྗོད་པའི་སྒྲུབ་བྱེད་སྐྱོན་མེད་ལ་ཕྱིར་རྒོལ་གྱི་སྐྱོན་བརྗོད་པ་དེ་སྐྱོན་མིན་བརྗོད་པའི་དཔེར་བརྗོད་དུ་གསུངས་པའི་ཕྱིར་རོ། །
སྐྱོན་མེད་ཀྱི་དོན་ཡང་སྔར་རྒོལ་གྱིས་ཚེར་མ་འབྱིན་ནུས་པ་ལ་བྱ་བ་ཡིན་གྱི། སྒྲུབ་བྱེད་ཡང་དག་དུ་སོང་བ་ལ་མི་བྱ་སྟེ། དེའི་དུས་སུ་སྐྱོན་བརྗོད་པ་མི་སྲིད་པའི་ཕྱིར་དང༌། ཕྱིར་རྒོལ་དེས་སྒྲུབ་བྱེད་ལ་སྐྱོན་བརྗོད་ན་དེའི་ངོར་སྒྲུབ་བྱེད་ཡང་དག་ཏུ་སོང་བ་འགལ་བའི་ཕྱིར་རོ། ། གཉིས་པ་ཚར་བཅད་པའི་དུས་ལ། སྔར་རྒོལ་ཚར་བཅད་པའི་དུས། ཕྱིར་རྒོལ་ཚར་བཅད་པའི་དུས། གཉིས་ཀ་ཚར་བཅད་པའི་དུས་སོ། ། དང་པོ་ནི། ཕྱིར་རྒོལ་གྱིས་སྔར་རྒོལ་ཕམ་པར་བྱས་པའི་དུས་དེའོ། །
གཉིས་པ་ནི། དེས་ཕྱིར་རྒོལ་ཕམ་པར་བྱས་པའི་དུས་ནའོ། ། གསུམ་པ་ནི། དཔང་པོས་དེ་གཉིས་ཕམ་པར་བྱས་པའི་དུས་ནའོ། ། འོ་ན་ཕམ་པའི་དུས་གང་ཞེ་ན། དེས་དེའི་སྐྱོན་བསྟན་པ་ནའོ། ། དེའི་རྒྱུ་མཚན་ཡང་དེའི་ཚེ་ན་སྐྱོན་ཅན་དེ་དང་དེའི་སྤོབས་པ་བཅོམ་པའི་ཕྱིར་རོ། ། དེས་ན་ཚར་བཅད་ཀྱི་གནས་ཡིན་ན། ཚར་བཅད་པའི་དུས་ལ་བབ་པས་མ་ཁྱབ་སྟེ། རྒོལ་བ་སྐྱོན་ཅན་ཡིན་ཀྱང་སྐྱོན་མ་བསྟན་ན་ཕམ་པར་མི་འཇོག་པའི་ཕྱིར་ཏེ།
ཇི་སྐད་དུ། རྩོད་རིགས་ལས། རྒོལ་བས་སྒྲུབ་པར་བྱེད་པ་སྐྱོན་ཅན་བརྗོད་པ་ན་ཡང་ཕྱིར་རྒོལ་བས་སྐྱོན་མ་བསྟན་ན་ཕམ་པའི་རྣམ་པར་གཞག་པ་རིགས་པ་མ་ཡིན་ཏེ། དེ་དག་ཉིད་ཀྱིས་ཕན་ཚུན་ནུས་པ་ཉེ་བར་འཇོམས་པ་ལ་ལྟོས་ནས་རྒྱལ་བ་དང་ཕམ་པར་རྣམ་པར་འཇོག་པར་བྱེད་པའི་ཕྱིར་རོ། ། ཞེས་གསུངས་པའོ། ། འོ་ན་འདིར་ཚར་གཅོད་པ་པོ་ནི་གང༌། ཚར་བཅད་པ་ནི་གང༌། ཚར་བཅད་པའི་གནས་སུ་སུ་ཞིག་གིས་བཞག་ཅེ་ན། ཕྱིར་རྒོལ་ཚར་གཅོད་པ་པོ་ནི་སྔར་རྒོལ་དང་དཔང་པོའོ། ། སྔར་རྒོལ་ནི་ཕྱིར་རྒོལ་དང་དཔང་པོའོ། །
རྒོལ་ཕྱིར་རྒོལ་གཉིས་ཀ་ནི་དཔང་པོས་ཚར་གཅོད་པ་སྲིད་དོ། ། གཉིས་པ་བཅད་པ་ནི། གང་ཕམ་པ་དེ་ཉིད་དོ། ། གནས་སུ་ནི་དཔང་པོས་བཞག་དགོས་པ་ཡིན་ཏེ། གཞན་དུ་ན་དཔང་པོ་མི་དགོས་པར་ཐལ་བའི་ཕྱིར་རོ། ། དེ་ལྟར་ན་ཚར་བཅད་ཀྱི་གནས་སམ་རྟེན་ཡིན་ཀྱང༌། ཚར་བཅད་ཀྱི་གནས་སུ་བཞག་པས་མ་ཁྱབ་པ་ཡིན་ནོ། ། གསུམ་པ་ཚར་བཅད་རང་གི་ངོ་བོ་ལ། སྔར་རྒོལ་ཚར་བཅད་པའི་དང༌། ཕྱིར་རྒོལ་ཚར་བཅད་པའི་དང༌།
གཉིས་ཀའི་ཚར་བཅད་པའི་ངོ་བོའོ། ། དང་པོ་ནི། སྔར་རྒོལ་གྱིས་དམ་བཅའ་དོར་བའོ། ། གཉིས་པ་ནི། ཕྱིར་རྒོལ་ལོག་རྟོག་ཅན་སྔར་རྒོལ་གྱི་དམ་བཅའ་ལ་ཞུགས་པའོ། ། གསུམ་པ་ནི། གཉིས་ཀ་མི་མཁས་པའི་གྲངས་སུ་བཞག་པའོ། ། སྔར་བཤད་པ་དེ་དག་གི་ཤུགས་ལ་དོན་འདི་ཡང་འབྱུང་བར་འགྱུར་ཏེ། རྗེས་སུ་འཛིན་པའི་གནས། རྗེས་སུ་འཛིན་པའི་དུས།
རྗེས་འཛིན་རང་གི་ངོ་བོའོ། ། དང་པོ་ལ། སྔར་རྒོལ་དང༌། ཕྱིར་རྒོལ་དང༌། གཉིས་ཀའོ། ། དང་པོ་ནི། དམ་བཅའ་ལ་སྒྲུབ་བྱེད་ཡང་དག་འགོད་པར་ཁས་བླངས་ནས། ཕྱིར་རྒོལ་གྱིས་དྲིས་པའི་ཚེ། སྒྲུབ་བྱེད་ཡང་དག་འགོད་ཅིང༌། དེ་མ་ཡིན་པ་མི་འགོད་པའོ། །
གཉིས་པ་ནི། དམ་བཅའ་དང་སྒྲུབ་བྱེད་ལྟར་སྣང་ལ་སུན་འབྱིན་ཡང་དག་བརྗོད་ཅིང༌། དེ་མིན་པ་མི་བརྗོད་པའོ། ། གསུམ་པ་ནི། ཕྱིར་རྒོལ་ཤེས་འདོད་ཅན་སྔར་རྒོལ་མཁས་པའི་རྗེས་སུ་འབྲངས་པ་དེའི་ཚེ་ན་དེ་གཉིས་ཀའོ། ། གཉིས་པ་རྗེས་སུ་འཛིན་པའི་དུས་ལ། སྔར་རྒོལ་ནི་ཕྱིར་རྒོལ་ལས་རྒྱལ་བ་དེའི་ཚེ་ནའོ། ། ཕྱིར་རྒོལ་ནི་སྔར་རྒོལ་ལས་རྒྱལ་བར་གྱུར་པ་དེའི་ཚེ་ནའོ། ། གཉིས་ཀ་རྗེས་སུ་འཛིན་པའི་དུས་ནི། གཉིས་ཀ་རིགས་པའི་གཞུང་གི་རྗེས་སུ་ཞུགས་པ་དེའི་ཚེའོ། །
འདི་ལ་གང་རུང་ཅིག་རྒྱལ་བ་ཡོད་ཀྱང་ཅིག་ཤོས་ཕམ་པར་མི་འཇོག་གོ ། འདིར་གང་རྒྱལ་བ་ནི། རྗེས་སུ་འཛིན་པའི་གནས་ཡིན་ལ། དེ་ཡིན་པ་ལ་དེར་བཞག་པས་མ་ཁྱབ་སྟེ། དཔང་པོས་དེར་བཞག་དགོས་པའི་ཕྱིར་རོ། ། གསུམ་པ་རྗེས་འཛིན་རང་གི་ངོ་བོ་ནི། དཔང་པོས་སྔར་རྒོལ་རྗེས་སུ་འཛིན་པའི་ཚེ། དམ་བཅའ་ལ་སྒྲུབ་བྱེད་ཡང་དག་ཁོད་པའི་གནས་སུ་བཞག་པའི་སྒོ་ནས། མཁས་པ་དང་བདེན་པར་སྒྲོག་ཅིང་གོ་འཕངས་མཆོག་སྦྱིན་པ་ལ་སོགས་པའོ། ། ཕྱིར་རྒོལ་རྗེས་སུ་འཛིན་པ་ནི་དམ་བཅའ་དང་སྒྲུབ་བྱེད་ལྟར་སྣང་ལ་སུན་འབྱིན་ཡང་དག་འཕེན་ཐུབ་པར་བཞག་པའི་སྒོ་ནས།
མཁས་པ་དང་བདེན་པར་སྒྲོག་ཅིང་གོ་འཕངས་མཆོག་སྦྱིན་པ་ལ་སོགས་པའོ། ། གཉིས་ཀ་རྗེས་སུ་འཛིན་པའི་ངོ་བོ་ནི། རྒོལ་ཕྱིར་རྒོལ་གང་རུང་ཅིག་མཁས་པ་དང་བདེན་པར་སྒྲོག་ཅིང་ཅིག་ཤོས་དམ་པ་རིགས་པའི་རྗེས་སུ་འབྲང་བ་ཡིན་ནོ་ཞེས་རིགས་པའི་གཞུང་ལུགས་ཤེས་པ་དང་སྐྱེས་བུ་དམ་པའི་གྲངས་སུ་འཇོག་པ་ཡིན་ནོ། ། གཉིས་པ་རྩོད་པའི་སྐབས་ཀྱི་ངག་གི་དབྱེ་བ་ལ། རྗེས་དཔག་སྐྱེད་པ་ལ་ཉེ་བར་མཁོ་བ་སྒྲུབ་པའི་ངག་ཆ་ལག་དང་བཅས་པ་དང༌། ལོག་རྟོག་བཟློག་པ་ལ་ཉེ་བར་མཁོ་བ་སུན་འབྱིན་པའི་ངག་ཆ་ལག་དང་བཅས་པའོ། ། དང་པོ་ལ་སྔར་རྒོལ་གྱི་ངག་གཙོ་ཆེ་བས། དམ་བཅའ་འཇོག་པའི་ངག སྒྲུབ་བྱེད་འགོད་པའི་ངག་གོ ། དང་པོ་ལ་དམ་བཅའ་ཡང་དག་འཇོག་པའི་ངག་དང༌།
ལྟར་སྣང་འཇོག་པའི་ངག་གོ ། དམ་བཅའ་ཡང་དག་བཞག་པའི་ཚེ། ཕྱིར་རྒོལ་གྱིས་སྒྲུབ་བྱེད་འདྲི་བས། གཉིས་པ་སྒྲུབ་བྱེད་འགོད་པའི་ངག་ལ་གཉིས་ཏེ། ཡང་དག་འགོད་པ་དང༌། ལྟར་སྣང་འགོད་པའོ། ། དང་པོ་ལ་རྩ་བའི་རྟགས་འགོད་པའི་ངག་དང༌། ཚུལ་གསུམ་བསྒྲུབ་པའི་ངག་དང༌། གྲུབ་ཟིན་དྲན་ལམ་དུ་འཕེན་པ་སྒྲུབ་པའི་ངག་རྣམས་སོ། ། དེ་རེ་རེ་ལ་ཡང་འབྲས་རང་མ་དམིགས་པའི་རྟགས་ཀྱི་དབྱེ་བས་གསུམ་གསུམ་མོ། །
གཉིས་པ་སྒྲུབ་བྱེད་ལྟར་སྣང་འགོད་པ་ལ། འགལ་མ་ངེས་མ་གྲུབ་པའི་དབྱེ་བས་གསུམ་ཁོ་ནའོ། ། སྐབས་དེར་ཕྱིར་རྒོལ་གྱི་ངག་འཇུག་ཚུལ་ནི། དང་པོར་དམ་བཅའ་འདྲི། དེ་ནས་དེའི་སྒྲུབ་བྱེད་འདྲི་བ་ཡིན་གྱི། དིང་སང་གྲགས་པ་ལྟར་རྟགས་མ་གྲུབ་པ་དང༌། ཁྱབ་པ་མ་གྲུབ་པ་ལ་སོགས་པའི་ལན་མི་འདེབས་སོ། ། སྔར་རྒོལ་གྱིས་སྒྲུབ་བྱེད་ལྟར་སྣང་བཀོད་ན་མ་གྲུབ་པའི་རྟགས་ལ། གནོད་བྱེད་ཀྱི་ཐལ་འགྱུར་བརྗོད། འགལ་བའི་གཏན་ཚིགས་ལ་ཁྱབ་པ་འགལ་ལོ་ཞེས་བརྗོད།
སྔར་རྒོལ་གྱིས་འགལ་བའི་རྒྱུ་མཚན་ཅི་ཡིན་ཟེར་འགལ་བའི་རང་རྒྱུད་ཀྱི་སྒྲུབ་བྱེད་འགོད། མ་ངེས་པའི་གཏན་ཚིགས་ལ། དངོས་ཀྱི་མ་ངེས་པའི་གཏན་ཚིགས་ཡིན་ན། དངོས་སྐྱོན་བརྗོད་པའི་ཐལ་འགྱུར་འཕེན། ལྷག་ལྡན་གྱི་མ་ངེས་པའི་གཏན་ཚིགས་ཡིན་ན། ཁྱབ་པ་མ་ངེས་པས་ཁྱབ་པ་སྒྲུབས་ཤིག ཅེས་བརྗོད། ཐུན་མོང་མ་ཡིན་པའི་མ་ངེས་པའི་རྟགས་ལ། རྟགས་མཐུན་ཕྱོགས་ལ་ཡོད་པའི་སྒྲུབ་བྱེད་ཅི་ཡིན་ཞེས་ལན་འདེབས་པ་ཡིན་གྱི། དིང་སང་གྲགས་ཚོད་ལྟར་མ་གྲུབ་པའི་གཏན་ཚིགས་ལ་ཕྱིར་རྒོལ་གྱིས།
རྟགས་མ་གྲུབ་ཀྱི་ལན་ཁོ་ན་བཏབ་ནས་རྟགས་གྲུབ་ན་སྐྱོན་འདི་ཡོད་ཅེས་མི་བརྗོད་པ་དང༌། མ་ངེས་པའི་གཏན་ཚིགས་ལ་ཁྱབ་པ་མ་ངེས་པའི་ལན་བཏབ་པའི་ཚེ། སྔར་རྒོལ་གྱིས་མཉན་བྱ་ཡིན་ན་མི་རྟག་པ་མ་ཡིན་པ་བུད་དོ་ཞེས་ཟེར་བ་དེ་ཙམ་གྱིས་ཆོག་པར་རློམ་པ་ན་རིགས་པའི་གཞུང་མ་ཡིན་ནོ། ། ཕྱིར་རྒོལ་བས་སྒྲུབ་བྱེད་འདྲི་བའི་ཚུལ་ལ་ཡང་གཉིས་ཏེ། དམ་བཅའ་ལ་ཤེས་འདོད་ཞུགས་ནས་འདྲི་བ་དང༌། དེ་ལ་དེ་མ་ཞུགས་ཀྱང་སྒྲུབ་བྱེད་ལ་རྟགས་ནས་སུན་འབྱིན་པའི་ཕྱིར་དུ་འདྲི་བའོ། ། སྔར་རྒོལ་གྱིས་སྒྲུབ་བྱེད་འགོད་པའི་ཚུལ་ལ་ཡང་གཉིས་ཏེ། དྲིས་པའི་ལན་དུ་འགོད་པ་དང༌། ཕྱིར་རྒོལ་གྱིས་མ་དྲིས་ཀྱང་སྔར་རྒོལ་རང་གིས་དོགས་པ་བསུ་ནས་འགོད་པའོ། ། སྒྲུབ་པའི་ངག་འགོད་པའི་ཚེ་ཡང་ཕྱིར་རྒོལ་གྱི་བློའི་བྱེ་བྲག་གིས་ཕྱོགས་ཁྱབ་གཉིས་ཀ་བརྗོད་པ་དང༌།
རྐྱང་པ་རེ་རེ་བརྗོད་པའོ། ། ཡང་སྔར་རྒོལ་གྱི་དམ་བཅའ་དང་སྒྲུབ་བྱེད་སྐྱོན་མེད་ལ། ཕྱིར་རྒོལ་ཀྱི་སུན་འབྱིན་ལྟར་སྣང་བརྗོད་པའི་ཚེ། སྔར་རྒོལ་གྱིས་ཚེར་མ་འབྱིན་པའི་ངག་ལ་ཡང་གཉིས་ཏེ། རང་གི་དམ་བཅའ་དང་སྒྲུབ་བྱེད་ཀྱི་ཚེར་མ་འབྱིན་པ་དང༌། གཞན་གྱི་སུན་འབྱིན་ལྟར་སྣང་ལ་ཚེར་མ་འཇུག་པར་བྱེད་པའོ། ། དང་པོ་ལ་དམ་བཅའ་ལ་དང༌། སྒྲུབ་བྱེད་ལ་ཚེར་མ་འབྱིན་པའོ། ། དང་པོ་ལ། ཕྱོགས་ཡང་དག་གི་མཚན་ཉིད་ཀྱི་བསལ་བྱ་ལྔའི་དབྱེ་བས་ལྔའོ། །
གཉིས་པ་ལ། ཚུལ་གསུམ་གྱི་བསལ་བྱ་གསུམ་གྱིས་དབྱེ་བས་གསུམ་མོ། ། གཞན་ལ་ཚེར་མ་འཇུག་པའི་ཚུལ་ལ་འགལ་བ་དང༌། མ་ངེས་པ་དང༌། མ་གྲུབ་པ་དང༌། བསལ་བ་མེད་པའི་དབྱེ་བས་བཞིའོ། ། གཉིས་པ་ལོག་རྟོག་སེལ་བའི་ཡན་ལག་ཕྱིར་རྒོལ་གྱི་སུན་འབྱིན་བརྗོད་པའི་ངག་ལ་གཉིས་ཏེ། ཕྱོགས་སྔ་མ་ལྟར་སྣང་ལ་སུན་འབྱིན་ཡང་དག་བརྗོད་པའི་ངག་དང༌། ཕྱོགས་སྔ་མ་ཡང་དག་ལ་སུན་འབྱིན་ལྟར་སྣང་བརྗོད་པའི་ངག་གོ ། དང་པོ་ལ།
སྒྲུབ་བྱེད་མི་འཕེན་པ་དང༌། འཕེན་པའི་དབྱེ་བས་གཉིས་སོ། ། དང་པོ་ནི། རྩ་བའི་ཐལ་ངག་བཀོད་པ་དང༌། དེའི་རྗེས་སུ་དམ་བཅའ་ལ་ཚད་མའི་བསལ་པ་ཞུགས་ཚུལ་སྟོན་པའི་ངག་གཉིས་ཡོད་ལ། འདི་ལ་བསལ་བ་དང་ཁྱབ་འབྲེལ་སྒྲུབ་བྱེད་ཀྱི་རིགས་པ་བསྟན་ཟིན་པས་ཐལ་ངག་དངོས་ནི་མི་འཇུག་གོ ། གལ་ཏེ་འཇུག་ན། སྒྲུབ་བྱེད་འཕེན་པའི་ངག་ཏུ་ཐལ་བའི་ཕྱིར་རོ། ། གཉིས་པ་ལ་རྩ་བའི་ཐལ་ངག ཐལ་ངག་དེའི་ཁྱབ་པ་སྒྲུབ་བྱེད་དུ་ཁྱབ་པ་མ་གྲུབ་པ་ལ་གནོད་བྱེད་ཀྱི་ཐལ་ངག
དམ་བཅའ་ལ་ཚད་མའི་བསལ་པ་ཞུགས་ཚུལ་སྟོན་པའི་ཐལ་ངག་དང༌། དེའི་རྗེས་སུ་སྒྲུབ་བྱེད་འཕེན་པའི་ཐལ་ངག་དངོས་རྣམས་སོ། ། འདིར་རྩ་བའི་ཐལ་འགྱུར་ལ། སྔར་རྒོལ་གྱིས་ལེན་མ་ཐེབས་པ་ན། ཁྱབ་པ་མ་གྲུབ་པ་དང༌། དམ་བཅའ་ལ་བསལ་པ་མེད་པར་ཁས་བླངས་ན་སྐྱོན་ཅི་ཡོད་ཅེས་འདྲི་བ་ཡིན་གྱི། དེང་སང་གྲགས་ཚོད་ལྟར་སྔར་རྒོལ་གྱིས་ཁྱབ་པ་མེད་ཅེས་དང༌། འདོད་ཅེས་ལན་འདེབས་པ་དང༌། ཕྱིར་རྒོལ་གྱིས་ཀྱང་ལན་ཐོབ་ཅེས་ཟེར་བ་མ་གཏོགས་སྒྲུབ་བྱེད་ཐལ་འགྱུར་གྱི་སྒོ་ནས་མི་སྟོན་པ་ནི་རིགས་པའི་གཞུང་མིན་ནོ། ། སྒྲུབ་བྱེད་འཕེན་པའི་ཐལ་ངག་ལ་ཡང་གཉིས་ཏེ།
རྟགས་ཁྱབ་གཉིས་ཀ་བརྗོད་པ་དང༌། གང་རུང་རེ་རེ་བརྗོད་པའོ། ། དང་པོ་ལ་ཡང་ཆོས་མཐུན་པ་ཅན་དུ་བརྗོད་པ་དང༌། མི་མཐུན་པ་ཅན་དུ་བརྗོད་པའོ། ། དེ་ལྟར་ན་སྔར་རྒོལ་མཁས་པ་ཡིན་ན། ཕྱིར་རྒོལ་གྱིས་སུན་འབྱིན་ཡང་དག་གི་འཁོར་གསུམ་གང་རུང་ལ་ལན་མི་འདེབས་ཀྱི། ཐལ་འགྱུར་དེའི་འཁོར་གསུམ་ཚང་བའི་རྒྱུ་མཚན་འདྲི་བ་ཡིན་ནོ། ། དེ་ལྟར་དྲིས་པའི་ཚེ་ན་ཕྱིར་རྒོལ་དེ་ཡང་ཕྱོགས་གཉིས་ཀྱི་རྣམ་དབྱེ་ལ་མཁས་པ་ཞིག་ཡིན་ན། རང་རྒྱུད་ཀྱི་སྒྲུབ་བྱེད་འགོད་པ་མིན་གྱི། འཁོར་གསུམ་མ་ཚང་ན་སྐྱོན་འདི་ཡོད་དོ་ཞེས་སུན་འབྱིན་གྱི་སྒོ་ནས་སྒྲུབ་བྱེད་སྟོན་པའོ། །
འཁོར་གསུམ་ཚང་བའི་དོན་ནི། རྟགས་དང་ཁྱབ་པ་ཁས་བླངས་སམ་ཚད་མའི་སྒོ་ནས་གྲུབ་པ་དང༌། དམ་བཅའ་ལ་མཁས་བླངས་སམ་ཚད་མའི་བསལ་པ་ཞུགས་པའོ། ། གཉིས་པ་སུན་འབྱིན་ལྟར་སྣང་གི་ངག་ལ། སྒྲུབ་བྱེད་དྲིས་ནས་སྐྱོན་མི་བརྗོད་པའི་ངག་དང༌། སྐྱོན་མ་ཡིན་པ་བརྗོད་པའི་ངག་གོ ། གཉིས་པ་ལ། ཕྱོགས་ཀྱི་སྐྱོན་མ་ཡིན་པ་བརྗོད་པ་དང༌། རྟགས་ཀྱི་སྐྱོན་མ་ཡིན་པ་བརྗོད་པའི་གཉིས་སོ། ། དེ་རེ་རེ་ལ་ཡང་འགལ་བའི་ཐལ་འགྱུར་དང༌།
མ་ངེས་པའི་དང༌། མ་གྲུབ་པའི་དང༌། བསལ་པ་ཡེ་མེད་ཀྱི་ཐལ་འགྱུར་རྣམས་སོ། ། དེ་དག་གི་སྐབས་སུ་སྔར་རྒོལ་གྱི་ངག་འཇུག་པའི་ཚུལ་ནི། ཁྱབ་པ་འགལ་བ་དང༌། མ་ངེས་པ་དང༌། རྟགས་མ་གྲུབ་པ་དང༌། འདོད་པའི་ལན་རྣམས་འཇུག་གོ ། མདོར་ན། སྔར་རྒོལ་གྱི་ངག་ནི་དམ་བཅའ་འཇོག་པ་དང༌།
སྒྲུབ་བྱེད་འགོད་པ་དང༌། སུན་འབྱིན་ལྟར་སྣང་ལ་ལན་འདེབས་པ་དང༌། སུན་འབྱིན་ཡང་དག་གི་འཁོར་གསུམ་ཚང་བའི་སྒྲུབ་བྱེད་འདྲི་བ་རྣམས་སོ། ། ཕྱིར་རྒོལ་གྱི་ངག་ནི་དམ་བཅའ་འདྲི་བ་དང༌། དམ་བཅའ་ལྟར་སྣང་ལ་སུན་འབྱིན་བརྗོད་པ་དང༌། དམ་བཅའ་ཡང་དག་གི་སྒྲུབ་བྱེད་འདྲི་བ་དང༌། སྒྲུབ་བྱེད་དེའི་ཡང་ཚུལ་གསུམ་གྱི་སྒྲུབ་བྱེད་འདྲི་བ་དང༌། དྲིས་པའི་སྒྲུབ་བྱེད་ལྟར་སྣང་ལ་སུན་འབྱིན་བརྗོད་པ་དང༌། སྒྲུབ་བྱེད་ཡང་དག་གི་རྗེས་སུ་འགྲོ་བའི་ངག་རྣམས་སོ། ། སྒྲུབ་པ་དང་ནི་སུན་འབྱིན་དག །
རྣམ་དབྱེར་འདོད་པ་རྒོལ་བ་དང༌། ། ཕྱིར་རྒོལ་དང་ནི་དཔང་པོ་ཡི། ། རྣམ་པར་བཞག་འདི་མཉན་པར་གྱིས། ། ཞེས་སྨྲས་པ་ཡིན་ནོ། ། གསུམ་པ་ཐལ་འགྱུར་བྱེ་བྲག་ཏུ་བཤད་པ་ལ། མཚན་ཉིད་དང༌། མཚོན་བྱའི་སྒྲ་བཤད་པ། མཚན་གཞིའི་དབྱེ་བ། རྣམ་གཞག་རྒྱས་པར་གཏན་ལ་དབབ་པའོ། ། དང་པོ་ལ།
ཐལ་འགྱུར་ཙམ་གྱི་མཚན་ཉིད་དང༌། ཡང་དག་སོ་སོའི་མཚན་ཉིད་དོ། ། དང་པོ་ནི། གཞན་གྱི་དམ་བཅའ་དང༌། སྒྲུབ་བྱེད་གང་རུང་སུན་འབྱིན་པའི་ངག་ཏུ་བརྗོད་པ་གང་ཞིག་རང་རྒྱུད་དུ་བཀོད་པ་མིན་པའོ། ། འདི་ལ་གཉིས་ཏེ། གཞན་གྱིས་དངོས་སུ་ཁས་བླངས་པའི་དམ་བཅའ་སོགས་སུན་འབྱིན་པ་དང༌། དངོས་སུ་ཁས་མ་བླངས་ཀྱང་དོགས་པ་བསུ་ནས་སུན་འབྱིན་པའོ། ། གཞན་དག་ཐལ་ངག་ཏུ་བཀོད་པ་དེའི་མཚན་ཉིད་དུ་འདོད་པ་མི་རིགས་ཏེ། གཞན་གྱིས་ཁས་བླངས་པའི་གཏན་ཚིགས་རྐྱང་པ་བརྗོད་པའི་ཐལ་འགྱུར་ཡང་དག་དང༌།
ཁྱབ་པ་རྐྱང་པ་བརྗོད་པའི་ཐལ་འགྱུར་ཡང་དག་ཀྱང་མི་སྲིད་པར་ཐལ་བའི་ཕྱིར་དང༌། སྒྲུབ་པའི་ཐལ་འགྱུར་ཡང་དག་གི་བརྗོད་ཚུལ་ལ་ཐལ་བའི་ངག་དངོས་སུ་བརྗོད་པ་མེད་པའི་ཕྱིར། གཉིས་པ་ལ། ཐལ་འགྱུར་ཡང་དག་དང༌། སྒྲུབ་བྱེད་འཕེན་པའི་དང༌། དེ་མི་འཕེན་པའི་ཐལ་འགྱུར་ཡང་དག་གི་མཚན་ཉིད་དོ། ། དང་པོ་ནི། རྒོལ་པ་གཞན་གྱི་དམ་བཅའ་དང་དེའི་སྒྲུབ་བྱེད་གང་རུང་སུན་འབྱིན་པར་ནུས་པའི་ངག་རྣམ་དག་གང་ཞིག རང་རྒྱུད་ཀྱི་ངག་ཏུ་བཀོད་པ་མ་ཡིན་པའོ། ། གཞན་དག
རང་གང་ལ་འཕངས་པའི་རྒོལ་བ་ཕ་རོལ་པོས་ལན་དོན་མཐུན་གྱིས་བཟློག་པར་མི་ནུས་པའི་ཐལ་ངག་གོ་ཞེས་ཟེར་བ་མི་འཐད་དེ། རིགས་པ་མི་འཐད་པ་དང༌། ཁས་བླངས་ནང་འགལ་བའི་ཕྱིར། དང་པོ་ནི། བྱས་མི་རྟག་གི་འབྲེལ་པ་དང༌། སྒྲ་བྱས་པ་ཡིན་པར་ཚད་མས་མི་ཤེས་ལ། ཁས་ཀྱང་མི་ལེན་ཅིང༌། སྒྲ་རྟག་པར་བདེན་ཞེན་གྱིས་འདོད་པའི་སྔར་རྒོལ་ལ། ཕྱིར་རྒོལ་པ་མཁས་པས་སྒྲ་ཆོས་ཅན། མི་རྟག་པར་ཐལ།
བྱས་པའི་ཕྱིར་ཞེས་པའི་ཐལ་འགྱུར་ཆོས་ཅན། དེར་ཐལ། མཚན་ཉིད་དེའི་ཕྱིར། རྟགས་གྲུབ་སྟེ། རྒོལ་བ་དེས་དེ་ལ་ལན་གང་བཏབ་ཀྱང་ཐལ་འགྱུར་དེ་བཟློག་ནུས་པ་མི་སྲིད་པའི་ཕྱིར། ཅི་སྟེ། ཁྱབ་པ་མ་ངེས་པའི་ལན་ཐེབས་སོ་ཞེ་ན། དེ་ཐབས་མོད། ལན་དེས་ཐལ་འགྱུར་དེ་བཟློག་པར་ནུས་པ་མ་ཡིན་ཏེ། དེས་ཁྱབ་པ་མ་ངེས་པའི་ལན་བཏབ་པའི་འོག་ཏུ།
ཁྱབ་པ་སྒྲུབ་བྱེད་ཀྱི་ཐལ་འགྱུར་ཡང་དག་འཇུག་པའི་ཕྱིར། གཞན་དུ་ན་ལན་གྱིས་བཟློག་པར་མི་ནུས་པའི་ཐལ་འགྱུར་ཡང་དག་མི་སྲིད་པར་ཐལ་བའི་ཕྱིར་དང༌། ཁྱེད་རང་ལྟར་ན། ཕྱིར་རྒོལ་གྱིས་བྱས་ན་མི་རྟག་པ་མིན་པ་བུད་དོ་ཞེས་ཕུད་པས། སྔར་རྒོལ་ལ་ཟེར་རྒྱུ་མེད་པའི་ཕྱིར། སྔར་རྒོལ་གྱིས་བཟློག་པར་ནུས་པ་མིན་ནོ། ། རྩ་བར་འདོད་ནུས་པ་མ་ཡིན་ཏེ། དེ་ལྟ་ན་དེ་སྒྲུབ་བྱེད་འཕེན་པའི་ཐལ་འགྱུར་དུ་འདོད་དགོས་ལ། དེ་ཡང་མ་ཡིན་ཏེ། བསལ་པ་ཡེ་མེད་ཀྱི་ཐལ་འགྱུར་ཡིན་པའི་ཕྱིར་དང༌།
ཐལ་འགྱུར་དེའི་ཁྱབ་པ་གང་ལ་འཕངས་པའི་རྒོལ་བ་དེས་ཁས་ཀྱང་མི་ལེན། ཚད་མས་ཀྱང་མི་ཤེས་པའི་ཕྱིར་རོ། ། གཉིས་པ་ཁས་བླངས་པ་དང་འགལ་བ་ནི། འདི་ལྟར། ཕྱིར་རྒོལ་གྱིས་སྒྲ་མི་རྟག་པའི་སྒྲུབ་བྱེད་དྲིས་པ་ན། སྔར་རྒོལ་གྱིས་སྒྲ་ཆོས་ཅན་མི་རྟག་པར་ཐལ་བྱས་པའི་ཕྱིར་ཞེས་བཀོད་པའི་ངག་དེ་ཡང་ཆོས་ཅན། དེར་ཐལ། རྟགས་གྲུབ་པའི་རྒྱུ་མཚན་ནི། རྟགས་ཡང་དག་གིས་རྩ་བའི་སྦྱོར་བ་ཡིན་པའི་ཕྱིར་དང༌། རྟགས་དང་ཁྱབ་པ་ལ་ནི་ལན་དོན་མཐུན་མི་ཐེབས་ལ་འདོད་པ་དེའི་ཚེ་ན་ནི།
སྔར་རྒོལ་གྱི་འདོད་པ་གྲུབ་པ་ཡིན་པས། སྔར་རྒོལ་རྒྱལ་བའི་ཕྱིར། བཟློག་པར་ནུས་པའི་དོན་མེད་དོ། ། ཡང་གང་དག་ཚད་མ་རིགས་པའི་གཏེར་གྱི་དགོངས་པ་ལ་ཐལ་འགྱུར་ཡང་དག་དང་སུན་འབྱིན་ཡང་དག་དོན་གཅིག་ཏུ་འདོད་པ་ནི་ཆེས་ཤིན་ཏུ་རིགས་པ་མ་ཡིན་ཏེ། འགྲེལ་པར་སུན་འབྱིན་ཡང་དག་གི་དབྱེ་བ་འཆད་པ་ན་ཐལ་འགྱུར་དུ་བརྗོད་པ་དང༌། རྣལ་མར་བརྗོད་པ་གཉིས་བཤད་ཅིང༌། རྣལ་མའི་དོན་ཡང་རུང་རྒྱུད་ལ་འཆད་དགོས་པའི་ཕྱིར་དང༌། སུན་འབྱིན་ཡང་དག་དང༌། ཐལ་འགྱུར་ཡང་དག་གཉིས་མཚན་ཉིད་ཐ་དད་དུ་གསུངས་པའི་ཕྱིར་དང༌། གཉིས་པོའི་ཁྱད་པར་ཡང༌།
སྐྱོན་ལ་སྐྱོན་དུ་བརྗོད་པས་སྐྱོན་ཅན་གོ་བ་སུན་འབྱིན་ཡང་དག་གི་མཚན་ཉིད་དུ་གསུངས་ལ། ཐལ་འགྱུར་ཡང་དག་གི་མཚན་ཉིད་དུ་ཁས་བླངས་ཀྱང་རྟགས་ལས། མི་འདོད་པའི་བསྒྲུབ་བྱ་འཕེན་པ་ཞེས་གསུངས་ལ། དེ་གཉིས་ལ་ཁྱབ་ཆེ་ཆུང་གི་ཁྱད་པར་ཤིན་ཏུ་ཆེ་བའི་ཕྱིར། འོ་ན་སུན་འབྱིན་བརྗོད་པ་དེ་ཇི་ལྟ་བུ་ཞེ་ན། སྔར་རྒོལ་གྱིས་སྒྲ་རྟག་པར་དམ་བཅས་པ་ལ། ཕྱིར་རྒོལ་གྱིས་སྒྲ་ཆོས་ཅན་རྟག་པ་མ་ཡིན་ཏེ། བྱས་པའི་ཕྱིར་ཞེས་པ་ལྟ་བུའོ། ། འདི་སུན་འབྱིན་མ་ཡིན་ནོ་ཞེ་ན། དེ་ཆོས་ཅན།
སུན་འབྱིན་ཡང་དག་ཡིན་པར་ཐལ། སྐྱོན་ལ་སྐྱོན་དུ་བརྗོད་པས་སྐྱོན་ཅན་གོ་བའི་ངག་ཡིན་པའི་ཕྱིར། དེས་དེར་མི་གོ་ན་མ་བྱས་པར་ཐལ་བས་ཀྱང་མི་གོ་བར་མཚུངས་སོ། ། འོ་ན་སྒྲུབ་པ་དང་སུན་འབྱིན་པའི་རྣམ་དབྱེ་འཆོལ་བར་འགྱུར་རོ་ཞེ་ན། མི་འགྱུར་ཏེ། གཞན་གྱིས་ཁས་བླངས་པའི་གྲུབ་མཐའ་སུན་འབྱིན་པའི་བསམ་པས། དེ་ལ་གནོད་བྱེད་དུ་བརྗོད་པའི་ངག་ཡིན་ན་སུན་འབྱིན་ཡིན་དགོས་ལ། རང་གི་དམ་བཅའ་སྒྲུབ་པའི་བསམ་པ་ཁོ་ནས་སྒྲུབ་བྱེད་དུ་བཀོད་པའི་ངག་ཡིན་ན་ནི། སྒྲུབ་པའི་ཕྱོགས་སུ་རྟོགས་དགོས་པའི་ཕྱིར། བཤད་མ་ཐག་པའི་ངག་དེ་ཡང་གཉིས་ཀྱི་ནང་ནས་སྒྲུབ་པར་འདོད་ན།
སྒྲུབ་པ་ཡང་དག་ཏུ་འདོད་དགོས་ལ། དེ་ཡང་རིགས་པ་མ་ཡིན་ཏེ། ངག་གི་བསྒྲུབ་བྱ་ཚིག་ཟིན་ལ་བརྗོད་པའི་ཕྱིར་དང༌། རྩ་བའི་གཏན་ཚིགས་འགོད་པའི་ངག་ཀྱང་མ་ཡིན་པའི་ཕྱིར་རོ། ། མ་ཡིན་ཏེ། རྩ་བའི་གཏན་ཚིགས་ནི་རྒོལ་བ་རྩོད་གཞིའི་སྟེང་དུ། བསྒྲུབ་བྱའི་ཆོས་ལ་ཤེས་འདོད་ཞུགས་པ་ཤིག་ལ་བརྗོད་དགོས་པའི་ཕྱིར་ཏེ། ཇི་སྐད་དུ། གཏན་ཚིགས་ཐེ་ཚོམ་ལ་བརྗོད་ཕྱིར། ། ཞེས་གསུངས་པ་ལྟར་རོ། །
ཡང་ཁ་ཅིག རིགས་པའི་གཏེར་གྱི་དགོངས་པར་བསམས་ནས། རྟགས་དང་ཁྱབ་པ་ཁས་བླངས་སམ། ཚད་མ་གང་རུང་གིས་གྲུབ་ཅིང༌། དམ་བཅའ་ལ་བསལ་པ་ཞུགས་པའི་ཐལ་ངག་ཅེས་ཟེར་བ་ཡང༌། དེའི་དགོངས་པ་མ་ཡིན་ཏེ། དེ་ལྟ་ན། སྒྲ་ཆོས་ཅན་རྟག་པར་ཐལ། གཞལ་བྱ་ཡིན་པའི་ཕྱིར་ཞེས་པ་འདི་ཡང༌། ཐལ་འགྱུར་ཡང་དག་ཏུ་སོང་བའི་སྐབས་ཅིག་སྲིད་པར་འགྱུར་ལ།
དེ་ཡང་རིགས་པ་མིན་ཏེ། ཐལ་འགྱུར་ཡང་དག་ལ། འབྲས་རང་མ་དམིགས་པའི་ཐལ་འགྱུར་ཡང་དག་གསུམ་པོ་གང་རུང་གིས་ཁྱབ་པ་བསྟན་བཅོས་དེའི་དགོངས་པ་ལ་ཡོད་ལ། ཐལ་འགྱུར་དེ་འདྲ་དེ་དེ་གསུམ་གང་རུང་དུ་མི་འདུ་བའི་ཕྱིར། གཞལ་བྱ་དེ་དོན་གང་ཡང་རྟག་པར་སྒྲུབ་པའི་རྟགས་ཡང་དག་ཏུ་འགྱུར་བ་མི་སྲིད་པའི་ཕྱིར། གཞན་ཡང་དེ་འདྲ་དེ་དེ་ཡིན་ན། སྒྲུབ་བྱེད་མི་འཕེན་པའི་ཐལ་འགྱུར་ཡང་དག་ཡིན་དགོས་ལ་དེ་ཡང་རིགས་པ་མ་ཡིན་ཏེ། དེའི་དབྱེ་བ་འཆད་པའི་སྐབས་སུ། མ་དམིགས་པའི་ཐལ་འགྱུར་ཡང་དག་ཁོ་ནའི་དབང་དུ་བྱས་ནས་གསུངས་པའི་ཕྱིར། མདོར་ན་རིགས་གཏེར་རྩ་འགྲེལ་ནས་གསུངས་པའི་ཐལ་འགྱུར་ཡང་དག་ཐམས་ཅད།
སྒྲུབ་བྱེད་འཕེན་མི་འཕེན་གཉིས་སུ་འདུ། དེ་ནས་བཤད་པའི་ཡང་དག་གི་ཐལ་འགྱུར་གཉིས་པོ་དེ་གང་རུང་ཡིན་ན། ཁྱབ་པ་ཚད་མས་གྲུབ་དགོས་པའི་ཕྱིར། དེ་ལ་དེ་ཚད་མས་མ་གྲུབ་པ་ཞིག་སྟོན་རྒྱུ་ཡོད་ན་བློ་དང་ལྡན་པས་སྟོན་པར་བྱོས་ཤིག ཡང་སྔར་གྱི་ལན་དོན་མཐུན་གྱིས་ཞེས་སོགས་དེའི་མཚན་ཉིད་ཡིན་པ་རིགས་པའི་གཏེར་གྱི་དགོངས་པར་འདོད་པ་ལ་ཡང་ཉེས་པ་དེ་ཉིད་སོ་ན་འདུག་གོ ། ཡང་སུན་འབྱིན་ཡང་དག་དང༌། ཐལ་འགྱུར་ཡང་དག་དོན་གཅིག་པ་གཞུང་དེའི་དགོངས་པར་འདོད་པས་ནི། གཞུང་དེར་རྩོད་པའི་སྐབས་ཀྱི་ངག་གི་དབྱེ་བ་འཆད་པའི་སྐབས་སུ་དགོས་པའི་སྒོ་ནས་སྒྲུབ་པ་དང༌། སུན་འབྱིན་པའི་ངག་གཉིས་སུ་ཕྱེ་བ་དང༌། བརྗོད་ཚུལ་གྱི་སྒོ་ནས་རང་རྒྱུད་དང༌།
ཐལ་འགྱུར་གཉིས་སུ་ཕྱེ་བའི་དགོངས་པ་མ་ཤེས་པ་ཡིན་ནོ། ། དེའི་ཕྱིར་སྒྲུབ་པ་ལ་ཡང༌། རང་རྒྱུད་དང་ཐལ་འགྱུར་གཉིས་ཡོད་ལ། སུན་འབྱིན་པ་ཡང་དེ་གཉིས་ཀ་ཡོད་ཅིང༌། རང་རྒྱུད་ལ་ཡང་སྒྲུབ་པ་དང་སུན་འབྱིན་པ་གཉིས་ཡོད། ཐལ་འགྱུར་ལ་ཡང་སྒྲུབ་པ་དང་སུན་འབྱིན་གཉིས་ཀ་ཡོད་པས། དབྱེ་བའི་སྒོ་གཉིས་པོ་མི་བཟློས་པའི་ཚུལ་ནི་དེ་ཡིན་ཏེ། གཉིས་པ་སྒྲུབ་བྱེད་འཕེན་པའི་ཐལ་འགྱུར་ལ། སྒྲུབ་བྱེད་ཡང་དག་འཕེན་པའི་ཐལ་འགྱུར་དང༌། སྒྲུབ་བྱེད་གཏན་ཚིགས་ཡང་དག་འཕེན་པའི་ཐལ་འགྱུར་རོ། །
གཉིས་པའི་མཚན་ཉིད་ཆོས་གསུམ་ལྡན་གྱི་སྒྲུབ་པའི་ཐལ་འགྱུར་རོ། ། ཆོས་གསུམ་ནི་རྟགས་ཕྱིར་རྒོལ་གྱིས་བདེན་ཞེན་གྱིས་ཁས་བླངས་པ། བཟློག་ཁྱབ་ཚད་མས་གྲུབ་པ། གཞི་གྲུབ་ཅིང་དམ་བཅའ་ལ་ཚད་མས་བསལ་པ་ཞུགས་པའོ། ། རྟགས་ཁས་བླངས་པ་ཞེས་པས་རང་རྒྱུད་ལ་ཤེས་འདོད་ཡོད་པར་སྟོན་པ་ཡིན་ཏེ། རང་རྒྱུད་ཀྱི་གྲུབ་བྱ་ལ་གྲུབ་བསལ་མེད་པར་འཕངས་པའི་ཕྱིར། གཞི་གྲུབ་ཅིང་ཞེས་པས་ཆོས་ཅན་གྱིས་ངོ་བོར་གྲུབ་པར་བསྟན། དམ་བཅའ་ལ་ཚད་མས་བསལ་བ་ཞུགས་པ་ཞེས་པས། རང་རྒྱུད་ཀྱི་རྟགས་ཤེས་འདོད་ཆོས་ཅན་གྱི་སྟེང་དུ་གྲུབ་པ་དགོས་པར་བསྟན། སྤྱིར་ཁྱབ་པ་ཚད་མས་གྲུབ་ཚུལ་ལ་གསུམ་སྟེ།
ཐལ་འགྱུར་ལ་རྗེས་སུ་འགྲོ་ལྡོག་གཉིས་ཀ་ཚང་བ་དང༌། རྗེས་འགྲོ་ཙམ་ཡོད་ལ་བཟློག་པ་མེད་པ་དང༌། ཟློག་པ་གྲུབ་ལ་རྗེས་འགྲོ་མ་གྲུབ་པ་དང༌། གསུམ་གྱི་དབྱེ་བས། རང་རྒྱུད་ལའང་རྗེས་སུ་འགྲོ་ལྡོག་གཉིས་ཀ་ཚང་བ་དང༌། བཟློག་པ་ཚང་ལ་རྗེས་འགྲོ་མ་ཚང་བ་དང༌། རྗེས་འགྲོ་ཚང་བ་ལ་བཟློག་པ་མ་ཚང་བ་དང་གསུམ་མོ། ། འདིའི་ཆོས་གསུམ་ལྡན་དུ་འགྱུར་བ་ལ། རྗེས་འགྲོ་གྲུབ་པ་ངེས་པར་མི་དགོས་ཏེ། སྣང་རུང་གི་བུམ་པ་ཆོས་ཅན།
ཚད་མས་དམིགས་པ་མ་ཡིན་པར་ཐལ། མེད་ངེས་ཡིན་པའི་ཕྱིར་ཞེས་སྒྲུབ་བྱེད་འཕེན་པ་སྲིད་ཅིང་དེ་ལ་རྗེས་འགྲོ་མེད་པའི་ཕྱིར། ཡང་བཟློག་ཁྱབ་མ་གྲུབ་ན་རྗེས་འགྲོ་གྲུབ་པ་ཙམ་གྱིས་སྐབས་འདིའི་ཁྱབ་པ་གྲུབ་པའི་གོ་མི་ཆོད་དེ། རྟག་པ་ལ་དངོས་མེད་ཀྱི་ཁྱབ་པ་ཚད་མས་ངེས་པའི་རྒོལ་བའི་ངོར། སྒྲ་ཆོས་ཅན་མཉན་བྱའི་དངོས་པོ་མ་ཡིན་པར་ཐལ། རྟག་པའི་ཕྱིར་ཞེས་པ་ལ། རྗེས་ཁྱབ་ཚད་མས་གྲུབ་པ་ལ་སོགས་པའི་ཆོས་གསུམ་ཚང་བ་གཅིག་སྲིད་ཀྱང༌། སྒྲུབ་བྱེད་འཕེན་པའི་ཐལ་འགྱུར་དུ་མི་རུང་བའི་ཕྱིར་ཏེ། བཟློག་དོན་ལ་ཐུན་མོང་མ་ཡིན་པའི་མ་ངེས་པའི་གཏན་ཚིགས་སུ་འགྱུར་བའི་ཕྱིར། དེ་ལྟར་ན་རིགས་གཏེར་གྱི་འགྲེལ་པར་བཟློག་ཁྱབ་ཚད་མས་གྲུབ་པ་ཞེས་དམིགས་ཀྱིས་བསལ་བའི་དགོངས་པ་དེ་ཉིད་ཡིན་ཅིང༌།
མཐུན་ཕྱོགས་ལ་འཇུག་པའི་འགལ་བ་སེལ་ཞེས་གསུངས་པ་ནི། ཅུང་ཟད་མ་དག་པར་མངོན་ཏེ། ཚིག་སྔ་མ་ནུས་མེད་དུ་སོང་བའི་ཕྱིར་དང༌། རྟགས་མཐུན་ཕྱོགས་ལ་རྗེས་སུ་མི་འཇུག་པའི་སྒྲུབ་བྱེད་འཕེན་པའི་ཐལ་འགྱུར་དུ་མ་མཐོང་བའི་ཕྱིར། དཔེར་ན། ཉེར་ལེན་གྱི་ཕུང་པོ་ཆོས་ཅན། བདག་ཚད་མས་དམིགས་པར་ཐལ། བདག་ཡོད་པའི་ཕྱིར་ཞེས་པ་ལྟ་བུའོ། ། དེ་ལྟར་ན། རྗེས་འགྲོ་གྲུབ་ན་ཟློག་པ་གྲུབ་དགོས་སོ་སྙམ་པ་ནི་རིགས་པའི་གཞུང་མ་ཡིན་ཏེ།
རྟགས་མཐུན་ཕྱོགས་ལ་ཡོད་པར་སྒྲུབ་བྱེད་ཀྱི་ཚད་མ་ཡོད་ཙམ་གྱིས་མི་མཐུན་ཕྱོགས་ལས་བཟློག་པ་སྒྲུབ་བྱེད་ཀྱི་ཚད་མ་ཡོད་མི་དགོས་པའི་ཕྱིར་དང་ཚད་མས་དམིགས་པ་དང༌། ཡོད་པ་གཉིས་ལ་རྗེས་འགྲོ་གྲུབ་ཀྱང་ལྡོག་ཁྱབ་མི་འགྲུབ་པའི་ཕྱིར། འོ་ན། གཉིས་ལས་གང་ཡང་རུང་སྨྲས་པས། ། ཞེས་གསུངས་པ་མ་ཡིན་ནམ་ཞེ་ན། དེ་ནི་སྦྱོར་སྐོར་གཅིག་གི་ཚུལ་གསུམ་ཚད་མས་ཤེས་ཟིན་པའི་འོག་རོལ་ལ་དགོངས་པ་ཡིན་ནོ། ། འོ་ན་ཆོས་གསུམ་པོ་དེ་སྒྲུབ་བྱེད་མི་འཕེན་པའི་ཐལ་འགྱུར་རྣམས་ལ་ཡང་ཚང་བ་ཡིན་ནམ་ཞེ་ན། མ་ཡིན་ཏེ། སྒྲུབ་བྱེད་མི་འཕེན་པའི་ཐལ་འགྱུར་ལ་ནི་རྒོལ་བས་རྟགས་བདེན་ཞེན་གྱི་ཁས་བླངས་པའི་ཚེ། དམ་བཅའ་ལ་ཚད་མས་བསལ་པ་ཞུགས་པ་མི་འབྱུང༌།
དམ་བཅའ་ལ་ཚད་མས་བསལ་པ་ཞུགས་པའི་ཚེ་ན་ནི། རྟགས་བདེན་ཞེན་གྱིས་ཁས་བླངས་པ་མི་འབྱུང་བའི་ཕྱིར། དེ་ཡང་དཔེར་ན། ཇི་སྲིད་ཆོས་དེ་ནོག་ལྐོག་ཤལ་དང་མི་ལྡན་པར་བདེན་ཞེན་གྱིས་ཁས་ལེན་པ་དེ་སྲིད་དུ། བ་ལང་དུ་ཚད་མས་གྲུབ་པ་མི་འབྱུང༌། ཆོས་དེ་བ་ལང་དུ་ཚད་མས་གྲུབ་པ་ན། ནོག་ལྐོག་ཤལ་དང་ལྡན་པར་མ་ངེས་པ་མི་སྲིད་པས། བ་ལང་མ་ཡིན་པར་ཐལ། ནོག་ལྐོག་ཤལ་དང་མི་ལྡན་པའི་ཕྱིར་ཞེས་པའི་ཐལ་འགྱུར་གྱི་ཟློག་དོན་ལ། ཤེས་འདོད་ཆོས་ཅན་མི་འབྱུང་བ་ཡིན་ནོ། །
ཡང་གཞན་དག་སྒྲུབ་བྱེད་འཕེན་པའི་ཐལ་འགྱུར་ཁྱད་པར་ཅན་གྱི་མཚན་ཉིད་ཐལ་འགྱུར་ཡང་དག་གང་ཞིག དོན་བཟློག་ན་ཚུལ་གསུམ་ཚང་བ་ཞེས་དང༌། ཡང་གཞན་དག དེ་གང་ཞིག རང་གི་ཆོས་ལོག་ཏུ་གཟུང་བྱ་དེ། རང་གི་ཤེས་འདོད་ཆོས་ཅན་དུ་གཟུང་བྱ་དེའི་སྟེང་དུ། ཐལ་འགྱུར་རང་གི་རྟགས་ལོག་ཏུ་གཟུང་བྱ་དེ་སྒྲུབ་པ་ལ་ཚུལ་གསུམ་ཚང་བ་ཞེས་ཟེར་བ་ནི་རིགས་པ་མ་ཡིན་ཏེ། སྒྲ་རྟག་པར་བདེན་ཞེན་གྱིས་འདོད་ཅིང༌། སྒྲ་བྱས་པ་ཡིན་པ་དང༌། བྱས་མི་རྟག་གི་འབྲེལ་པ་ཚད་མས་ཤེས་པའི་རྒོལ་བའི་ངོར།
སྒྲ་ཆོས་ཅན་མ་བྱས་པར་ཐལ་རྟག་པའི་ཕྱིར་ཞེས་འཕངས་པའི་ཚེ། ཐལ་འགྱུར་དེ་ཆོས་ཅན། དེར་ཐལ། མཚན་ཉིད་དེའི་ཕྱིར་རོ། ། རྟགས་ནི་ཁས་ཀྱང་ལེགས་པར་བླངས་པར་སྣང་ཞིང༌། ཚད་མས་ཀྱང་གྲུབ་སྟེ་ཐལ་འགྱུར་འཕངས་པའི་རྗེས་ཐོགས་དེ་མ་ཐག་ཏུ་བྱས་པ་དེ་སྐབས་བབ་ཀྱི་རྒོལ་བའི་ངོར་སྒྲ་མི་རྟག་པར་སྒྲུབ་པའི་རྟགས་ཡང་དག་ཏུ་སོང་བའི་ཕྱིར། རྩ་བར་འདོད་ན་སྒྲུབ་པའི་ཐལ་འགྱུར་ཡིན་པར་འགྱུར་ལ། དེ་ལ་འདོད་ན་སྒྲུབ་པའི་ངག་ཏུ་འགྱུར་རོ། ། ཐལ་ངག་འདི་དང༌། སྒྲུབ་པའི་ཐལ་ངག་གཉིས་ཀས་ཚུལ་གསུམ་སྐབས་བབ་ཀྱི་རྒོལ་བའི་དྲན་ལམ་དུ་འཕེན་ནུས་པ་ལ་ཁྱད་པར་མེད་མོད།
རྒོལ་བ་དེའི་ངོར་སྒྲུབ་ངག་རྣམ་དག་ཡིན་མིན་གྱི་ཁྱད་པར་ཡོད་དེ། འདི་ནི་དམ་བཅའ་བརྗོད་པའི་ངག་ཡིན་ལ། ཅིག་ཤོས་དེ་ནི་གཏན་ཚིགས་བརྗོད་པའི་ངག་སྐྱོན་མེད་ཡིན་པའི་ཕྱིར་རོ། ། དཔེར་ན་བྱས་རྟགས་ཀྱིས་སྒྲ་མི་རྟག་པར་སྒྲུབ་པའི་ཚུལ་གསུམ་ཚད་མས་ཤེས་ཤིང་མ་དྲན་པའི་རྒོལ་བའི་ངོར། སྒྲ་ཆོས་ཅན་མི་རྟག་སྟེ་བྱས་པའི་ཕྱིར་ཞེས་དང༌། གང་བྱས་ན་སོགས་བརྗོད་པ་གཉིས་ཚུལ་གསུམ་དྲན་པར་ནུས་པ་ལ་ཁྱད་པར་མེད་ཀྱང་ངག་དེ་ཡང་དག་ཡིན་མིན་གྱི་ཁྱད་པར་ཡོད་པ་བཞིན་ནོ། ། གཞན་ཡང་ཐལ་འགྱུར་གྱི་ཆོས་ཅན་ལ། ཤེས་འདོད་ཆོས་ཅན་གྱིས་ཐ་སྙད་བྱེད་པ་ཡང་ལེགས་པ་མ་ཡིན་ཏེ། ཐལ་འགྱུར་ཡང་དག་འཕེན་པ་སྐབས་སུ་བབ་པ་དེའི་ཚེ། ཆོས་ཅན་གྱི་སྟེང་དུ་བསྒྲུབ་བྱའི་ཆོས་ལ་ཤེས་འདོད་ཞུགས་པ་མེད་པའི་ཕྱིར།
གཉིས་པ་སྒྲུབ་བྱེད་མི་འཕེན་པའི་ཐལ་འགྱུར་ཡང་དག་གི་མཚན་ཉིད་ནི། ཐལ་འགྱུར་ཡང་དག་གང་ཞིག བཟློག་ན་ཚུལ་གསུམ་ཚང་རུང་གི་གཏན་ཚིགས་འཕེན་མི་ནུས་པའོ། ། རིགས་གཏེར་དུ་འདི་ལ་སུན་འབྱིན་པའི་ཐལ་འགྱུར་དང༌། སྔ་མ་ལ་སྒྲུབ་པའི་ཐལ་འགྱུར་ཞེས་གསུངས་པ་དེའི་དགོངས་པ་ནི་གཉིས་ཀ་སུན་འབྱིན་ཡིན་པ་ལ་ཁྱད་པར་མེད་ཀྱང༌། སྔ་མ་སྒྲུབ་པའི་ངག་ཡིན་ཞིང༌། ཕྱི་མ་སུན་འབྱིན་རྐྱང་པ་ཡིན་པ་ལ་དགོངས་ཀྱི། སྤྱིར་སྒྲུབ་པའི་ཐལ་འགྱུར་དང་སུན་འབྱིན་གྱི་ཐལ་འགྱུར་འགལ་བ་ནི་མ་ཡིན་ཏེ། ཐལ་འགྱུར་ཡང་དག་ཡིན་ན་སུན་འབྱིན་ཡིན་དགོས་པའི་ཕྱིར། སྤྱིར་སྒྲུབ་པ་དང་སུན་འབྱིན་འགལ་བ་ཡང་མ་ཡིན་ཏེ།
སྒྲུབ་བྱེད་འཕེན་པའི་ཐལ་འགྱུར་ཁྱད་པར་ཅན་ཡིན་ན། སྒྲུབ་པ་ཡིན་དགོས་པའི་ཕྱིར་རོ། ། གཉིས་པ་མཚོན་བྱའི་སྒྲ་བཤད་པ་ནི། མི་འདོད་པའི་ཆོས་ཐལ་བར་འཕེན་པའི་ངག་ཡིན་པའི་ཕྱིར་ཐལ་འགྱུར་ཞེས་བྱ་ལ། འཕེན་ཚུལ་ལ་གཉིས་ཏེ། ཚིག་ཟིན་ལ་འཕེན་པ་དང༌། དོན་གྱི་འཕེན་པའོ། ། དང་པོ་ནི་ཐལ་ངག་ཏུ་བཀོད་པ་རྣམས་སོ། ། གཉིས་པ་ནི་སྒྲུབ་པའི་ངག་ཏུ་བཀོད་པའི་ཐལ་འགྱུར་རྣམས་སོ། ། ཅིའི་ཕྱིར་སྒྲུབ་བྱེད་འཕེན་པའི་ཐལ་འགྱུར་ཞེས་བྱ་ཞེ་ན།
གཞན་གྱི་དམ་བཅའི་ཞེན་དོན་སུན་འབྱིན་པར་བྱེད་ཅིང༌། དེའི་ལོག་ཕྱོགས་ཀྱི་སྒྲུབ་བྱེད་རྒོལ་བའི་དྲན་ལམ་དུ་འཕེན་པར་བྱེད་པའི་ཕྱིར་དེ་སྐད་ཅེས་བྱའོ། ། འཕེན་ཚུལ་ལ་གཉིས་ཏེ། རྩ་བའི་རྟགས་སམ། སྒྲུབ་བྱེད་རྒོལ་བའི་དྲན་ལམ་དུ་འཕེན་པ་དང༌། ཚུལ་གསུམ་ཚང་བའི་གཏན་ཚིགས་རྒོལ་བའི་དྲན་ལམ་དུ་འཕེན་པའོ། ། དང་པོ་ནི། སྒྲ་ཆོས་ཅན་མ་བྱས་པར་ཐལ་རྟག་པའི་ཕྱིར་ཞེས་པའི་རྩ་བའི་ཐལ་འགྱུར་གྱིས་སྒྲ་ཆོས་ཅན་མི་རྟག་སྟེ་བྱས་པའི་ཕྱིར་ཞེས་འཕེན། གཉིས་པ་ནི། གང་རྟག་ན་མ་བྱས་པས་ཁྱབ་དཔེར་ན་ནམ་མཁའ་བཞིན་སྒྲ་ཡང་རྟག་པར་ཁས་བླངས་ཞེས་སྒྲུབ་པའི་ཐལ་འགྱུར་ཡང་དག་གིས།
གང་བྱས་ན་མི་རྟག་པས་ཁྱབ་དཔེར་ན་བུམ་པ་བཞིན་སྒྲ་ཡང་བྱས་སོ་ཞེས་ཚུལ་གསུམ་པ་ཅན་གྱི་གཏན་ཚིགས་དྲན་ལམ་དུ་འཕེན་པར་བྱེད་དོ། ། ཅིའི་ཕྱིར་སྒྲུབ་བྱེད་མི་འཕེན་པའི་ཐལ་འགྱུར་ཞེས་བྱ་ཞེ་ན། གཞན་གྱི་དམ་བཅའ་སུན་འབྱིན་པ་ཙམ་བྱེད་ཀྱི། དེའི་ལོག་ཕྱོགས་སྒྲུབ་པར་མི་བྱེད་པའི་ཕྱིར། དེ་སྐད་ཅེས་བྱའོ། ། བཞི་པ་མཚན་གཞིའི་དབྱེ་བ་ནི། ཐལ་འགྱུར་ཡང་དག་ཐམས་ཅད་དགོས་པའི་སྒོ་ནས་སྒྲུབ་བྱེད་འཕེན་པ་དང་མི་འཕེན་པ་གཉིས་སུ་ཁ་ཚོན་ཆོད། དང་པོ་སྒྲུབ་བྱེད་འཕེན་པ་ལ། སྒྲུབ་བྱེད་ཡང་དག་ཙམ་འཕེན་པའི་ཐལ་འགྱུར་ཡང་དག་དང༌། སྒྲུབ་བྱེད་གཏན་ཚིགས་ཡང་དག་འཕེན་པའི་ཐལ་འགྱུར་ཡང་དག་གོ །
འདིར་སྒྲུབ་པའི་ཐལ་འགྱུར་དུ་བཤད་པ་ནི་གཉིས་པ་ཁོ་ནའོ། ། མི་འཕེན་པ་ལ་ཡང་གཉིས་ཏེ། སྤྱིར་སྒྲུབ་བྱེད་མི་འཕེན་པ་དང༌། སྤྱིར་འཕེན་ཀྱང་ཚུལ་གསུམ་དྲན་ལམ་དུ་མི་འཕེན་པའོ། ། དང་པོ་ནི། རང་བཞིན་མ་དམིགས་པའི་ཐལ་འགྱུར་ལ་སོགས་པ་འོག་ནས་འཆད་པ་རྣམས་སོ། ། གཉིས་པ་ནི། སྒྲུབ་བྱེད་ཡང་དག་འཕེན་པའི་རྩ་བའི་ཐལ་འགྱུར་དུ་བཤད་པའོ། ། ཡང་ཐལ་འགྱུར་ཡང་དག་ཐམས་ཅད་རྟགས་ཆོས་ཀྱི་འབྲེལ་པའི་སྒོ་ནས་འབྲས་རང་མ་དམིགས་པའི་ཐལ་འགྱུར་གསུམ་དུ་འདུས་སོ། ། ཡང་ཐལ་འགྱུར་ལྟར་སྣང་ལ་དབྱེ་ན།
འགལ་མ་ངེས་མ་གྲུབ་པ་དང་གསུམ་དང༌། བསལ་པ་ཡེ་མེད་དང་བཞིར་གྲངས་ངེས། འདི་ལ་སྒྲུབ་བྱེད་འཕེན་མི་འཕེན་གྱི་དབྱེ་བ་ནི་མེད་དེ། སྒྲུབ་བྱེད་ལྟར་སྣང་འཕེན་པ་ཙམ་གྱིས་བསྒྲུབ་བྱེད་འཕེན་པའི་གོ་མི་ཆོད་པའི་ཕྱིར་རོ། ། བཞི་པ་རྣམ་གཞག་རྒྱས་པར་བཤད་པ་ལ་གཞན་གྱི་ལུགས་དགག་པ་དང༌། རང་ལུགས་གཞག་པའོ། ། དང་པོ་ནི། སློབ་དཔོན་རིགས་པའི་དབང་ཕྱུག་ཕྱྭ་པ་རྗེས་འབྲང་དང་བཅས་པ་ཐལ་འགྱུར་དུ་བཀོད་པ་ཐམས་ཅད་བཞིར་གྲངས་ངེས་ཏེ། རྟགས་དང་ཁྱབ་པ་གཉིས་ཀ་མ་གྲུབ་པ། གཏན་ཚིགས་འབའ་ཞིག་མ་གྲུབ་པ།
ཁྱབ་པ་འབའ་ཞིག་མ་གྲུབ་པ། གཉིས་ཀ་གྲུབ་པའོ། ། བཞི་པ་ལ་བཞི་སྟེ། གཉིས་ཀ་ཚད་མས་གྲུབ་པ། གཉིས་ཀ་ཁས་བླངས་གྱིས་གྲུབ་པ། རྟགས་ཚད་མ་དང་ཁྱབ་པ་ཁས་བླངས་ཀྱིས་གྲུབ་པ། རྟགས་ཁས་བླངས་དང་ཁྱབ་པ་ཚད་མས་གྲུབ་པའོ། ། ཕྱི་མ་གསུམ་པོ་རེ་རེ་ལ། དམ་བཅའ་ལ་ཁས་བླངས་ཀྱིས་བསལ་པ་ཞུགས་པ། ཚད་མས་བསལ་པ་ཞུགས་པ།
བསལ་པ་ཡེ་མེད་གསུམ་གསུམ་སྟེ་དགུ། གཉིས་ཀ་ཚད་མས་གྲུབ་པ་ལ། བསལ་པ་ཡེ་མེད་གཅིག་པུར་བཞེད་ལ། དེའི་རྒྱུ་མཚན་ཡང༌། དམ་བཅའ་ཚད་མས་གྲུབ་པའི་དོན་ལ། ཁས་བླངས་ཀྱིས་བསལ་པ་མི་འཇུག་པས། ཞེས་གསུངས། རྗེས་འབྲང་རྣམས། འདི་ལ་ཡང་ཁས་བླངས་ཀྱི་བསལ་པ་དང༌། བསལ་པ་ཡེ་མེད་གཉིས་སུ་ཕྱེ་ནས་བཅུ་གཅིག
མ་གྲུབ་གསུམ་དང་བཅུ་བཞིའོ་ཞེས་འདོད། དེ་ལྟར་བཅུ་བཞིའི་ནང་ནས་བསལ་པ་ཡེ་མེད་ཀྱི་ཐལ་འགྱུར་བཞི་དང༌། མ་གྲུབ་པ་གསུམ་སྟེ་བདུན་ནི་ལྟར་སྣང་བ་ཡིན་ནོ། ། དེའི་ལྷག་མ་བདུན་ནི་ཡང་དག་ཡིན་ལ། བདུན་གྱི་ནང་ནས་ཕྱེད་དང་བདུན་ནི། སྒྲུབ་བྱེད་མི་འཕེན་པ་ཡིན་ལ། བདུན་པའི་ཕྱེད་རྟགས་ཁས་བླངས་ཁྱབ་པ་ཚད་མས་གཞི་གྲུབ་ཅིང་དམ་བཅའ་ལ་ཚད་མ་བསལ་པ་ཞུགས་པ་དེས་སྒྲུབ་བྱེད་འཕེན་པ་ཡིན་ནོ་ཞེས་ཟེར་རོ། ། དེ་སུན་དབྱུང་བ་ལ་རིགས་པའི་གཏེར་དུ་ཇི་ལྟར་གསུངས་པའི་ཚུལ། དེའི་དགོངས་པ་བཤད། དེར་དངོས་བསྟན་ལ་མ་གསུངས་པའི་རིགས་པ་གཞན་ཡང་བཤད་པའོ། །
དང་པོ་ནི། ཇི་སྐད་དུ། རང་རྒྱུད་ལའང་མཚུངས་ཕྱིར་དང༌། ། རྟགས་མེད་ཁྱབ་པ་འགལ་ཕྱིར་དང༌། ། ལྷག་ཆོད་ངེས་པ་མི་རུང་ཕྱིར། ། ཐལ་འགྱུར་བཞིར་དབྱེ་མི་འཐད་དོ། ། མ་གྲུབ་གཉིས་སུ་ཕྱེ་བས་ལྷག ། འགལ་བའི་ཐལ་འགྱུར་ལྟར་སྣང་འཆད། ། རྟགས་མེད་ཁྱབ་པ་གྲུབ་པ་འཁྲུལ། ། དེས་ན་ཐལ་འགྱུར་བཅུ་བཞི་མིན། །
ཞེས་གསུངས་སོ། ། གཉིས་པ་ལ། རྩ་བའི་དབྱེ་བ་བཞིར་མི་འཐད་པ་དང༌། ཡན་ལག་གི་དབྱེ་བ་བཅུ་བཞིར་མི་འཐད་པའོ། ། དང་པོ་ནི། འོ་ན་རང་རྒྱུད་དུ་བཀོད་ཚད་ལ་བཞིར་གྲངས་ངེས་པར་འགྱུར་ཏེ། རྒྱུ་མཚན་མཚུངས་པའི་ཕྱིར་རོ། ། དེ་ལ་འདོད་ན་ཉེས་པ་གཉིས་ཏེ། རང་རྒྱུད་ལྟར་སྣང་གི་གྲངས་ངེས་མི་འཐད་པ་དང༌། ཡང་དག་གི་གྲངས་ངེས་མི་འཐད་པའོ། །
དང་པོ་ནི། འོ་ན་གཏན་ཚིགས་ལྟར་སྣང་ལ་རྟགས་འབའ་ཞིག་མ་གྲུབ་པ་དང༌། ཁྱབ་པ་འབའ་ཞིག་མ་གྲུབ་པ་དང༌། རྟགས་ཁྱབ་གཉིས་ཀ་མ་གྲུབ་པ་གསུམ་དུ་དབྱེ་རིགས་པར་ཐལ། འདོད་པ་གང་ཞིག་ཐལ་འགྱུར་ལྟར་སྣང་ལ་གསུམ་དུ་དབྱེ་བ་དང་རྒྱུ་མཚན་མཚུངས་པའི་ཕྱིར། དེ་ཡང་འདོད་པར་ནུས་པ་མ་ཡིན་ཏེ། རང་རྒྱུད་གཏན་ཚིགས་འབའ་ཞིག་མ་གྲུབ་པ་ནི། མ་གྲུབ་པའི་གཏན་ཚིགས་དང་དོན་གཅིག ཁྱབ་པ་འབའ་ཞིག་མ་གྲུབ་པའི་རང་རྒྱུད་ཀྱི་ནང་དུ་འགལ་བའི་གཏན་ཚིགས་དང༌། མ་ངེས་པའི་གཏན་ཚིགས་ཀྱང་འདུས་པས།
དེ་ལྟར་དབྱེ་བ་རིགས་སུ་ཆུག་ཀྱང༌། རྟགས་ཁྱབ་གཉིས་ཀ་མ་གྲུབ་པའི་གཏན་ཚིགས་ལྟར་སྣང་ཞེས། གཏན་ཚིགས་ལྟར་སྣང་གི་དབྱེ་བ་ལོགས་པར་འཆད་པ་མི་རིགས་པའི་ཕྱིར་ཏེ། རྟགས་མ་གྲུབ་ན། ཁྱབ་པ་གྲུབ་ཀྱང་རུང་མ་གྲུབ་ཀྱང་རུང་སྟེ། མ་གྲུབ་པའི་གཏན་ཚིགས་སུ་འཇོག་པ་རིགས་པ་མཁྱེན་པས་གཞུང་དུ་གསུངས་པའི་ཕྱིར། དེ་ལྟར་ན་རིགས་པ་མཁྱེན་པས་གཏན་ཚིགས་ལྟར་སྣང་གི་དབྱེ་བ་འཆད་པ་ན། རྟགས་མ་གྲུབ་ལ། ཁྱབ་པ་གྲུབ་པ་ཞེས་བྱ་བའི་གཏན་ཚིགས་ལྟར་སྣང་བ་ཞིག་མ་གསུངས་པ་དེ་བཞིན་དུའམ། ། དེའི་རིགས་པས་ཐལ་འགྱུར་ལྟར་སྣང་གི་དབྱེ་བ་འཆད་པའི་སྐབས་སུ་ཡང༌།
འགལ་མ་ངེས་མ་གྲུབ་པའི་ཐལ་འགྱུར་ལྟར་སྣང་གསུམ་པོ་གང་རུང་དུ་འདུས་པའི་ཕྱིར། རྟགས་འབའ་ཞིག་མ་གྲུབ་ལ། ཁྱབ་པ་གྲུབ་པ་ཞེས་བྱ་བའི་ཐལ་འགྱུར་ལྟར་སྣང་གི་དབྱེ་བ་ལོགས་པ་མི་རིགས་སོ། ། གཉིས་པ་ནི། འོ་ན་གཏན་ཚིགས་ཡང་དག་ལ་ཡང༌། རྟགས་ཁྱབ་གཉིས་ཀ་ཚད་མས་གྲུབ་པ་དང༌། ཁས་བླངས་ཀྱིས་གྲུབ་པ་སོགས་བཞིར་འབྱེད་རིགས་པར་འགྱུར་ཏེ། འདོད་པ་གང་ཞིག་ཐལ་འགྱུར་ཡང་དག་ལ་བཞིར་འབྱེད་པ་དང་རྒྱུ་མཚན་མཚུངས་པའི་ཕྱིར། དེ་ཡང་འདོད་པར་ནུས་པ་མ་ཡིན་ཏེ། རྟགས་ཡང་དག་ཏུ་འགྱུར་བ་ལ་ཚུལ་གསུམ་ཚད་མས་གྲུབ་དགོས་པའི་ཕྱིར་རོ། །
དེ་དག་གིས་ནི་རིགས་པ་དང་པོའི་དགོངས་པ་བཤད་དོ། ། རིགས་པ་གཉིས་པའི་དགོངས་པ་ནི། སྤྱིར་རྟགས་མ་གྲུབ་ན་ཁྱབ་པ་མ་གྲུབ་ཅེས་པ་རྩ་འགྲེལ་གྱི་དགོངས་པ་མ་ཡིན་ཏེ། དེ་ལྟར་ཁས་བླངས་ན་རང་ཉིད་ལ་ལུང་དང་འགལ་བ་དང༌། རིགས་པ་དང་འགལ་བ་དང༌། ཁས་བླངས་དང་འགལ་བ་དུ་མ་ཅིག་ཆར་དུ་འབྱུང་བའི་ཕྱིར་རོ། ། ཡང་རྟགས་ཀྱི་ངོ་བོ་མེད་ན། ཁྱབ་པ་མ་གྲུབ་དགོས་ཞེས་པ་ཡང་དགོངས་པ་མ་ཡིན་ཏེ། རྟགས་ཀྱི་ངོ་བོ་མེད་ཀྱང༌། བཟློག་པ་གྲུབ་པ་དུ་མ་མཐོང་བའི་ཕྱིར་དང༌།
དེ་འདྲ་མེད་དུ་ཆུག་ཀྱང་ཕྱོགས་སྔ་མ་འགོག་ཚུལ་དཔྱིས་མི་ཕྱིན་པའི་ཕྱིར། དེས་ན་དགོངས་པ་འདི་ཡིན་ཏེ། ཐལ་འགྱུར་ལྟར་སྣང་གི་རྩ་བའི་དབྱེ་བ་གསུམ་དུ་འབྱེད་པ་མི་འཐད་དེ། མ་གྲུབ་པའི་ཐལ་འགྱུར་ཐམས་ཅད། རྟགས་མ་གྲུབ་པའི་ཐལ་འགྱུར་གཅིག་པུར་འདུས་པའི་ཕྱིར།

དཔེར་ན། རང་རྒྱུད་ལ་ཕྱོགས་ཆོས་མ་གྲུབ་ན། ཁྱབ་པ་གྲུབ་ཀྱང་མ་གྲུབ་པའི་གཏན་ཚིགས་སུ་འཇོག་པ་བཞིན་ནོ། ། ཅི་སྟེ། ཁྱབ་པ་ཁས་བླངས་སམ་ཚད་མ་གང་རུང་གིས་གྲུབ་ན། རྟགས་མ་གྲུབ་པ་ཙམ་གྱིས་མ་གྲུབ་པའི་ཐལ་འགྱུར་ལྟར་སྣང་དུ་འཇོག་མི་ནུས་སོ་ཞེ་ན། དེ་ཡང་རིགས་པ་མ་ཡིན་ཏེ། དེ་སྐད་ཟེར་བ་དེ་ནི་སྲོག་ཆད་ཀྱང་དབང་པོ་གཞན་ཡོད་པས་མ་ཤི་བར་འཇོག་གོ་ཞེས་ཟེར་བ་དང་མཚུངས་པའི་ཕྱིར་དང༌། ཁྱབ་པ་ཚད་མས་གྲུབ་པའི་རང་རྒྱུད་ལ། ཕྱོགས་ཆོས་མ་གྲུབ་པ་ཙམ་གྱིས་མ་གྲུབ་པའི་གཏན་ཚིགས་སུ་འཇོག་མི་ནུས་སོ་ཞེས་ཀྱང་ཁས་ལེན་དགོས་པར་འགྱུར་བའི་ཕྱིར། དེས་ན་རྟགས་མ་གྲུབ་པའི་ཐལ་འགྱུར་ལ་མ་གྲུབ་པའི་ཐལ་འགྱུར་ཡིན་མིན་གཉིས་སུ་ཡོད་དོ་ཞེས་བོད་སྔ་མ་དག་གསུང་བ་ནི།
སྲོག་ཆད་པ་ལ་དབང་པོ་གཞན་ཚང་མ་ཚང་གཉིས་ཡོད་དོ་ཞེས་ཟེར་བ་དང་མཚུངས་ཤིང༌། ཕྱོགས་ཆོས་མ་གྲུབ་པའི་གཏན་ཚིགས་ལ། མ་གྲུབ་པའི་གཏན་ཚིགས་ཡིན་མིན་གཉིས་སུ་ཡོད་དོ་ཞེས་ཟེར་བ་དང་མཚུངས་སོ་ཞེས་པ་ཉིད་དགོངས་པ་ཡིན་ཏེ། ཇི་སྐད་དུ། ཡང་རྟགས་དང་ཁྱབ་པ་གཉིས་ཀ་མ་གྲུབ་པའང་མི་འཐད་དེ། རྟགས་མ་གྲུབ་ན་ཕྱོགས་ལ་མཐུ་མེད་པའི་ཕྱིར། ཁྱབ་པ་གྲུབ་མ་གྲུབ་སྤྱོད་པ་བླུན་པོའི་རྣམ་ཐར་ཏེ། སྲོག་ཆད་པ་ལ་དབང་པོ་ཡོད་མེད་སྤྱོད་པ་བཞིན་ནོ་ཞེས་གསུངས་སོ། ། མདོར་ན་རྟགས་དང་ཁྱབ་པ་མ་གྲུབ་པའི་ཐལ་འགྱུར་གསུམ་དུ་བྱེད་མི་དགོས་ཏེ། རྟགས་དང༌།
ཁྱབ་པ་མ་གྲུབ་པའི་ཐལ་འགྱུར་ལྟར་སྣང་ཐམས་ཅད་རྟགས་མ་གྲུབ་པ་དང༌། རྟགས་གྲུབ་ཀྱང་ཁྱབ་པ་མ་གྲུབ་པ་དང་གཉིས་ཀྱི་ནང་དུ་འདུས་པའི་ཕྱིར། ཞེས་པའོ། ། རིགས་པ་གསུམ་པའི་དགོངས་པ་ནི། ཐལ་འགྱུར་ལྟར་སྣང་ལ་བདུན་གྱིས་གྲངས་ངེས་བྱེད་པ་མི་འཐད་དེ། ལྷག་ཆོད་ཀྱིས་གྲངས་ངེས་བྱེད་པ་མི་འཐད་པ་མཚུངས་པའི་ཕྱིར་ཞེས་པའོ། ། གཉིས་པ་ཡན་ལག་གི་དབྱེ་བ་བཅུ་བཞི་མི་འཐད་པ་ནི་ཐལ་འགྱུར་དུ་བཀོད་ཚད་བཅུ་བཞིའི་གྲངས་ངེས་བྱེད་པ་མི་འཐད་དེ། དེ་ལྟར་བྱེད་པ་དེ་ལ་ལྷག་པ་དང༌། ཆད་པ་དང༌། འཁྲུལ་པ་གསུམ་གྱི་སྐྱོན་ཡོད་པའི་ཕྱིར།
ཇི་ལྟར་ཡོད་ཅེ་ན། མ་གྲུབ་པའི་ཐལ་འགྱུར་ལ། རྟགས་མ་གྲུབ་པ་དང༌། རྟགས་ཁྱབ་གཉིས་ཀ་མ་གྲུབ་པ་དང་གཉིས་སུ་ཕྱེ་བས་ལྷག ཁྱབ་པ་འགལ་བའི་ཐལ་འགྱུར་ལྟར་སྣང་ཆད། རྟགས་མ་གྲུབ་ཀྱང་ཁྱབ་པ་གྲུབ་པའི་ཐལ་འགྱུར་རྣམ་གཞག་འཁྲུལ་པའི་ཕྱིར། ཇི་ལྟར་འཁྲུལ་ཞེ་ན། རྟགས་རྐྱང་པ་མ་གྲུབ་པས་མ་གྲུབ་པའི་གོ་ཆོད་ཀྱི་ཁྱབ་པ་གྲུབ་མ་གྲུབ་དཔྱོད་པ་ལ་དགོས་ནུས་མེད་པའི་ཕྱིར། དཔེར་ན་སྲོག་ཆད་པས་ཤི་བའི་གོ་ཆོད་ཀྱི། སྲོག་ཆད་ཀྱང་དབང་པོ་གཞན་ཚང་ངམ་མ་ཚང་ཞེས་དཔྱོད་པ་ལ་དགོས་ནུས་མེད་པ་བཞིན་ནོ། །
གཉིས་པ་དེར་དངོས་སུ་མ་གསུངས་པའི་རིགས་པ་གཞན་བཤད་པ་ལ། རིགས་པའི་གཏེར་དུ། ཐལ་འགྱུར་ལྟར་སྣང་གི་གྲངས་ངེས་ལ་དགག་པ་མཛད་ཀྱང༌། ཡང་དག་གི་གྲངས་ངེས་ལ་དགག་པ་མ་མཛད་པས་དེ་དཔྱད་པ་ལ་དགག་པ་རིགས་པའི་གཏེར་གྱི་དགོངས་པ་གཞིར་བཞག་ནས་ཕྱོགས་ཙམ་ཞིག་བརྗོད་པར་བྱ་སྟེ། འདི་ལ་རྟགས་ཁྱབ་གྲུབ་ཚུལ་ལ་བརྟགས་ནས་དགག དམ་བཅའ་ལ་བསལ་པ་ཞུགས་ཚུལ་ལ་བརྟགས་ཏེ་དགག་པའོ། ། དང་པོ་ནི། ཐལ་འགྱུར་ཡང་དག་ལ། རྟགས་ཁྱབ་གཉིས་ཀ་ཁས་བླངས་ཀྱིས་གྲུབ་པ་དང༌། རྟགས་འབའ་ཞིག་ཁས་བླངས་ཀྱིས་གྲུབ་པ་གཉིས་སུ་འབྱེད་པ་མི་འཐད་དེ།
གཞན་གྱི་ཁས་བླངས་རྟགས་སུ་བཀོད་ནས། གཞན་མི་འདོད་པའི་ཆོས་ཐལ་བར་འཕེན་མི་ནུས་ན་ནི་ཐལ་འགྱུར་ཡང་དག་ཏུ་མི་རུང་ལ། དེ་ནུས་ན་ཁྱབ་པ་ཁས་བླངས་ཀྱིས་གྲུབ་མ་གྲུབ་ལ་ཁྱད་པར་མེད་པའི་ཕྱིར། དཔེར་ན་སྲོག་མ་ཆད་ན་གསོན་པོར་འཇོག་པས་དབང་པོ་གཞན་ཚང་མ་ཚང་ལ་དགོས་ནུས་མེད་པ་བཞིན་ནོ། ། ཡང་ཁྱབ་པ་ཁས་བླངས་ཀྱིས་གྲུབ་པ་ཙམ་གྱིས་ཐལ་འགྱུར་ཡང་དག་གི་ཁྱབ་པ་གྲུབ་པར་འཇོག་མི་ནུས་ཏེ། གལ་ཏེ་ནུས་ན། གཏན་ཚིགས་ཡང་དག་ལ་ཡང་མཚུངས་པའི་ཕྱིར་དང༌། ཐལ་འགྱུར་ཡང་དག་དང་གཏན་ཚིགས་ཡང་དག་གཉིས་ཀའི་རྟགས་ཆོས་ལ་མེད་ན་མི་འབྱུང་བའི་འབྲེལ་པ་གྲུབ་དགོས་པར་མཚུངས་པའི་ཕྱིར་དང༌། ཁྱབ་པ་ཚད་མས་འགལ་བ་དང༌། ཁྱབ་པ་ཚད་མས་མ་ངེས་པའི་ཐལ་འགྱུར་ལྟར་སྣང་གཉིས་ཀ་ལའང་ཁྱབ་པ་ཁས་བླངས་ཀྱིས་གྲུབ་པ་སྲིད་པས།
དེ་གཉིས་ལ་ཡང་ཁྱབ་པ་གྲུབ་པ་གཅིག་ཁས་ལེན་དགོས་པར་འགྱུར་རོ། ། གཉིས་པ་བསལ་པ་ཞུགས་ཚུལ་ལ་བརྟགས་ནས་དགག་པ་ནི། དམ་བཅའ་ཁས་བླངས་དང་འགལ་བ་ཙམ་གྱིས་དམ་བཅའ་ལ་བསལ་པ་ཞུགས་པའི་ཐལ་འགྱུར་ཡང་དག་ཏུ་འཇོག་མི་ནུས་ཏེ། གལ་ཏེ་ནུས་པ་དེ་ལྟ་ན་སྔར་རྒོལ་སྒྲ་རྟག་པ་ཁས་ལེན་པ་ལ། ཕྱིར་རྒོལ་བས་སྒྲ་ཆོས་ཅན་མི་རྟག་པར་ཐལ་བྱས་པའི་ཕྱིར། ཞེས་འཕངས་པའི་ཚེ་ན་དེ་འདྲའི་ཐལ་འགྱུར་དེ་ཆོས་ཅན། ཐལ་འགྱུར་ཡང་དག་ཏུ་ཐལ། རྟགས་ཁྱབ་ཚད་མས་གྲུབ་ཅིང་དམ་བཅའ་ཁས་བླངས་དང་འགལ་བའི་ཕྱིར། འདོད་ནི་མི་ནུས་ཏེ། དམ་བཅའ་ལ་བསལ་པ་མེད་པའི་ཕྱིར།
གལ་ཏེ་བསལ་པ་ཡོད་ན། སྒྲ་རྟག་པར་ཁས་བླངས་པ་ཙམ་གྱིས་སྒྲ་མི་རྟག་པར་ཚད་མས་གྲུབ་པའི་དོན་སེལ་ནུས་པར་འགྱུར་བ་དང༌། ཕྱྭ་པའི་ཚད་མ་ཡིད་ཀྱི་མུན་སེལ་ལས། ཐལ་འགྱུར་ལ་བཅུ་གསུམ་གྱི་གྲངས་ངེས་མཛད་པས་ཀྱང་ཁྱེད་ལ་གནོད་པ་ཡིན་ནོ། ། གཞན་ཡང༌། སྔར་རྒོལ་གྱིས་གཞལ་བྱ་ལ་རྟག་པས་ཁྱབ་པ་དང༌། སྒྲ་མི་རྟག་པར་ཁས་ལེན་པ་ལ། ཕྱིར་རྒོལ་བས་སྒྲ་ཆོས་ཅན། རྟག་པར་ཐལ། གཞལ་བྱ་ཡིན་པའི་ཕྱིར་ཞེས་འཕངས་པའི་ཚེ།
ཐལ་འགྱུར་དེ་ཆོས་ཅན། ཐལ་འགྱུར་ཡང་དག་ཏུ་ཐལ། ཁྱབ་པ་ཁས་བླངས། རྟགས་ཚད་མ། དམ་བཅའ་ལ་བསལ་པ་ཞུགས་པའི་ཕྱིར། དེ་ལ་འདོད་ན། སྔར་རྒོལ་གྱི་དམ་བཅའི་ཞེན་དོན་སུན་འབྱིན་ནུས་པར་ཐལ། སྔར་རྒོལ་གྱི་དམ་བཅའི་ཞེན་དོན་ལ། སུན་འབྱིན་དུ་བརྗོད་པའི་ཐལ་འགྱུར་ཡང་དག་ཡིན་པའི་ཕྱིར། འདོད་ན་མ་ངེས་པའི་གཏན་ཚིགས་ལ་བརྟེན་པའི་ཐལ་འགྱུར་གྱིས།
སྒྲ་རྟག་པར་དམ་བཅས་པའི་དམ་བཅའི་ཞེན་དོན་སུན་འབྱིན་ནུས་པ་བཞད་གད་ཀྱིས་གནས་སོ། ། འོ་ན་གཞལ་བྱ་ལ་རྟག་པས་ཁྱབ་པ་ཁས་ལེན་པའི་དམ་བཅའ་སུན་འབྱིན་ནུས་པའི་ཐལ་འགྱུར་ཡང་དག་མི་སྲིད་པར་འགྱུར་རོ་ཞེ་ན། དེའི་ཉེས་པ་མེད་དེ། སྔ་མ་ལྟར་སྒྲ་མི་རྟག་པར་ཡང་ཁས་ལེན་པའི་རྒོལ་བ་ལ་ནི། གཞལ་བྱ་ལ་རྟག་པས་མ་ཁྱབ་པར་ཐལ། སྒྲ་མི་རྟག་པ་ཡིན་པའི་ཕྱིར་ཞེས་འཕངས་པས་ཐལ་འགྱུར་ཡང་དག་གི་མཚན་ཉིད་ཚང་བའི་ཕྱིར་དང༌། དེ་ལྟར་ཁས་མི་ལེན་པའི་རྒོལ་བ་ལ་ནི། འོ་ན་སྒྲ་ཡང་རྟག་པར་ཐལ། གཞལ་བྱ་ལ་རྟག་པས་ཁྱབ་པའི་ཕྱིར་ཞེས་འཕངས་པས་ཐལ་འགྱུར་ཡང་དག་གི་མཚན་ཉིད་ཇི་ལྟ་བ་བཞིན་དུ་ཚང་བའི་ཕྱིར། གཞན་ཡང་སྔ་རབས་པ་དག་ལ་ཁས་བླངས་ནང་འགལ་འདི་ལྟར་སྣང་སྟེ།
ཐལ་འགྱུར་ཡང་དག་བདུན་ལ་དང་པོ་དྲུག་པོ་དེ་མཐའ་གཅིག་ཏུ་སྒྲུབ་བྱེད་མི་འཕེན་པ་དང༌། བདུན་པ་ལ་ཕྱེད་ཀྱིས་འཕེན་ཕྱེད་ཀྱིས་མི་འཕེན་པའི་རྣམ་གཞག་མཛད་པ་དང༌། ཡང་སྒྲུབ་བྱེད་མི་འཕེན་པའི་ཐལ་འགྱུར་ཡང་དག་གི་དབྱེ་བ་འཆད་པ་ན། སྔ་མ་དྲུག་པོ་ཡེ་མི་འདྲེན་པར་བདུན་པའི་ཕྱེད་པོ་ལ་རང་བཞིན་མ་དམིགས་པ་ལ་སོགས་པ་ལྔར་ཕྱེ་ནས། སྒྲུབ་བྱེད་མི་འཕེན་པའི་ཐལ་འགྱུར་ཡང་དག་ཡིན་ན། ཁྱབ་པ་ཚད་མས་གྲུབ་པ་གཅིག་དགོས་པར་བཤད་པས་ནང་འགལ་བ་ཡིན་ནོ། ། དེ་ཡང་ཇི་ལྟར་བཤད་ན། ཚད་མ་ཡིད་ཀྱི་མུ་སེལ་ལས། བཟློག་པ་རང་རིགས་འཕེན་པའི་ཐལ་འགྱུར་ཡང་དག་གསུམ། གཞན་རིགས་འཕེན་པ་བཅུ།
སྒྲུབ་བྱེད་མི་འཕེན་པ་ལྔ་སྟེ་བཅོ་བརྒྱད་ཀྱི་གྲངས་ངེས་མཛད་པ་ཡིན་ནོ། ། དེ་ལྟར་ན། རིགས་པའི་གཏེར་གྱི་གཞུང་འདི་ལྟར་ཁ་བསྐང་བར་བྱ་སྟེ། རང་རྒྱུད་གྲངས་དང་མི་མཚུངས་དང༌། ། རྟགས་གྲུབ་ཁྱབ་མེད་འགལ་བ་དང༌། ། ཁས་བླངས་ཙམ་གྱིས་མི་འགྲུབ་ཕྱིར། ། ཡང་དག་དབྱེ་བ་བཞི་མི་འཐད། ། གྲུབ་པ་གཉིས་སུ་ཕྱེ་བས་ལྷག ། འབྲས་རང་མ་དམིགས་ཐལ་འགྱུར་ཆད། ། རྟགས་གྲུབ་ཁྱབ་པ་མེད་པ་འཁྲུལ། །
དེས་ན་ཡང་དག་བདུན་མི་འཐད། ། ཅེས་ཀྱང་སྦྱར་བར་བྱ་བ་ཡིན་ནོ། ། མདོར་ན། ཐལ་འགྱུར་ཡང་དག་གང་ཞིག རྟགས་གྲུབ་ན་ཁྱབ་པ་ཚད་མས་གྲུབ་དགོས་ཞེས་པ་དང༌། ཐལ་འགྱུར་ལྟར་སྣང་གང་ཞིག་རྟགས་མ་གྲུབ་ན་ཁྱབ་པ་གྲུབ་ཀྱང་མ་གྲུབ་པའི་ཐལ་འགྱུར་དུ་འཇོག་གོ ། དེ་ཡང་རྟགས་རྐྱང་པ་མ་གྲུབ་པས་མ་གྲུབ་པའི་རྟགས་དང་ཐལ་འགྱུར་དུ་བཞག་ནུས་ལ། ཁྱབ་པ་རྐྱང་པ་མ་གྲུབ་པས་དེ་དང་དེར་བཞག་མི་ནུས་སོ་ཞེས་བྱ་བ་ནི། རིགས་པའི་གཏེར་གྱིས་གཞན་གྱི་ཕྱོགས་བཀག་པར་མཛད་པའི་ངག་དོན་མདོར་བསྡུས་པ་ཡིན་ནོ། ། གཉིས་པ་རང་ལུགས་གཞག་པ་ལ་གསུམ་སྟེ།
ཐལ་འགྱུར་ཡང་དག་དང༌། ལྟར་སྣང་དང༌། དེ་ལ་ལན་འདེབས་པའི་ཚུལ་ལོ། ། དང་པོ་ལ་མཚན་ཉིད་ནི། སྔར་བཤད་པ་ལས། ཡང་ན་ཁས་བླངས་ཀྱི་རྟགས་ལས་ཚད་མས་བསལ་དུ་རུང་བའི་མི་འདོད་པའི་སྒྲུབ་བྱེད་འཕེན་པའི་ངག་གོ ། དབྱེ་ན་སྒྲུབ་བྱེད་འཕེན་པའི་ཐལ་འགྱུར་ཡང་དག་དང༌། མི་འཕེན་པའི་ཐལ་འགྱུར་དང༌། དེ་དག་གི་དབྱེ་བ་དཔེར་བརྗོད་པའོ། ། དང་པོ་ལ་མཚན་ཉིད་དང༌།
ངག་འགོད་པའི་ཚུལ་དང༌། སྒྲུབ་པའི་ངག་ཏུ་འགྱུར་བའི་འཐད་པའོ། ། དང་པོ་ནི། དངོས་སུ་ཐལ་བ་འཕངས་པས་རང་གི་འདོད་པ་སྒྲུབ་ནུས་ཀྱི་སྒྲུབ་བྱེད་འཕེན་པའི་ངག་གོ ། དེ་ལ་དབྱེ་ན། སྒྲུབ་བྱེད་འཕེན་ཀྱང་སྒྲུབ་པའི་ངག་མ་ཡིན་པ་དང༌། ཡིན་པ་གཉིས་སོ། ། དང་པོའི་མཚན་ཉིད། སྒྲུབ་བྱེད་འཕེན་པའི་ཐལ་འགྱུར་ཡང་དག་གང་ཞིག སྒྲུབ་པའི་ངག་ཏུ་མ་བཀོད་པའོ། །
དེ་ནི་སྒྲ་ཆོས་ཅན་མ་བྱས་པར་ཐལ་རྟག་པའི་ཕྱིར་ཞེས་པ་ལྟ་བུའོ། ། གཉིས་པ་ལ་མཚན་ཉིད་ནི། དེ་གང་ཞིག་དེར་བཀོད་པའོ། ། དེ་ནི་དཔེར་ན། གང་རྟག་ན་མ་བྱས་པས་ཁྱབ་དཔེར་ན་ནམ་མཁའ་བཞིན། སྒྲ་ཡང་རྟག་པ་གྲངས་ཅན་གྱིས་ཁས་བླངས་ཞེས་བཀོད་པ་ལྟ་བུའོ། ། གཉིས་པ་ངག་འགོད་པའི་ཚུལ་ནི། རྔོག་ལོ་ཆེན་པོ། གྲངས་ཅན་སྒྲ་རྟག་པར་ཁས་ལེན་པ་ལ། གང་རྟག་ན་མ་བྱས་པས་ཁྱབ་དཔེར་ན་ནམ་མཁའ་བཞིན་སྒྲ་ཡང་རྟག་པར་གྲངས་ཅན་གྱིས་ཁས་བླངས་སོ་ཞེས་པ་ལྟ་བུ་ཆོས་མཐུན་པ་ཅན་དང༌།
གང་བྱས་ན་མི་རྟག་པ་ཡིན་པས་ཁྱབ་དཔེར་ན་བུམ་པ་བཞིན། སྒྲ་ནི་རྟག་པའི་ཕྱིར་མ་བྱས་པར་ཐལ་ལོ་ཞེས་པ་ཆོས་མི་མཐུན་པ་ཅན་གྱིས་སྦྱོར་ཚུལ་དུ་བཞེད་དོ། ། དར་འབག་པ་དང༌། སློབ་དཔོན་འཇམ་པའི་རྡོ་རྗེ་ལ་སོགས་པ་ནི། གང་རྟག་ན་མ་བྱས་པས་ཁྱབ་དཔེར་ན་ནམ་མཁའ་བཞིན། སྒྲ་ཡང་རྟག་པར་ཁས་བླངས་པས་མ་བྱས་པར་ཐལ་བ་ལས་བྱས་པར་ཚད་མས་གྲུབ་པས་བསལ་ལོ་ཞེས་བཞེད་ལ། དེ་གཉིས་ལ་རིགས་པའི་གཏེར་གྱི་འགྲེལ་པར་དགག་པ་རིམ་པ་བཞིན་མཛད་དོ། ། སློབ་དཔོན་རིགས་པའི་དབང་ཕྱུག་ཕྱྭ་པ་ནི། གྲངས་ཅན་དེ་ལྟར་ཁས་ལེན་པ་ལ། གང་རྟག་ན་མ་བྱས་པས་ཁྱབ་དཔེར་ན་ནམ་མཁའ་བཞིན།
སྒྲ་ཡང་རྟག་པར་ཁས་བླངས་སོ་ཞེས་པ་ཙམ་ཞིག་འགོད་པར་བཞེད་ཅིང༌། སྒྲུབ་བྱེད་འཕེན་པའི་ཐལ་འགྱུར་ལ་སྒྲུབ་ངག་གིས་ཁྱབ་པར་བཞེད་དོ། ། རིགས་གཏེར་ལས་ནི། ཕལ་ཆེར་འདི་དང་མཐུན་པར་བཞེད་ལ། ཅུང་ཟད་མི་མཐུན་པའི་ཁྱད་པར་ནི་འདི་ཡིན་ཏེ། གྲངས་ཅན་དེ་ལྟར་ཁས་ལེན་པ་ལ། ཐལ་བའི་ངག་སྐྱོན་མེད་འདི་ལྟར་འགོད་དེ། སྒྲ་ཆོས་ཅན་མ་བྱས་པར་ཐལ་རྟག་པའི་ཕྱིར། ཞེས་ཐོག་མར་ཐལ་འགྱུར་གྱི་དམ་བཅའ་བཀོད་ལ། ཅིའི་ཕྱིར་ཞེས་འདྲི་བ་ལ་སྒྲུབ་པའི་ཐལ་འགྱུར་སྐྱོན་མེད་འདི་ལྟར་འགོད་དེ།
གང་རྟག་ན་མ་བྱས་པ་ཡིན་པས་ཁྱབ། དཔེར་ན་ནམ་མཁའ་བཞིན་སྒྲ་ཡང་རྟག་པར་ཁས་བླངས་སོ་ཞེས་འགོད་པར་གསུངས་སོ། ། དེའི་དགོངས་པ་ཡང་སྔར་བཤད་པ་ལྟར་ཐོག་མར་ཐལ་འགྱུར་གྱིས་དམ་བཅའ་བཀོད། ཅིའི་ཕྱིར་ཞེས་འདྲི་བ་ལ་ཚུལ་གསུམ་སྒྲུབས། དེ་གྲུབ་ཟིན་པའི་འོག་ཏུ་སྒྲུབ་པའི་ཐལ་འགྱུར་ཡང་དག་བཀོད་པས་ཚུལ་གསུམ་དྲན་ལམ་དུ་འཕེན་པའོ། ། འཕེན་པའི་ཚུལ་ཡང་དག་དེ་ལ་བརྟེན་ནས་སྒྲ་ཡང་མ་བྱས་པར་ཐལ་བ་ལས། བྱས་པར་ཚད་མས་གྲུབ་པའི་ཕྱིར། མི་རྟག་གོ་སྙམ་པའི་བློ་འཕེན་པ་ཡིན་ནོ། ། འདིར་ཁྱབ་པ་ནི་ཐལ་འགྱུར་གྱི་དངོས་དོན་བཟློག་པས་འཕེན་པ་ཡིན་ལ། ཕྱོགས་ཆོས་ནི་ཐལ་འགྱུར་གྱི་རྟགས་བརྗོད་པ་དང༌།
ཁྱབ་པ་བརྗོད་པ་གཉིས་ཀའི་བྱེད་པ་ལ་བརྟེན་ནས། ཕྱོགས་ཆོས་དྲན་པའི་བློ་བཤད་མ་ཐག་པ་ལྟར་འཕེན་པ་ཡིན་གྱི། ཐལ་འགྱུར་གྱི་དངོས་དོན་བཟློག་པས་ཕྱོགས་ཆོས་འཕེན་པ་མ་ཡིན་ཏེ། ཇི་སྐད་དུ། ཐལ་བའི་ངག་གིས་རང་རྒྱུད་ཀྱི། ། ཕྱོགས་ཆོས་འཕེན་ན་སྦྱོར་བ་འཇིག ། ཐལ་བས་ངག་ལས་རང་རྒྱུད་ཀྱི། ། དོན་འཕེན་ཇི་ལྟར་བཟློག་བཞིན་མིན། ། ཞེས་གསུངས་པས་སོ། ། དེས་ན་སྒྲུབ་པའི་ཐལ་འགྱུར་ཆོས་གསུམ་ལྡན་གྱིས་དངོས་དོན་བཟློག་པས་རང་རྒྱུད་ཀྱི་ཁྱབ་པ་འཕེན་ཀྱང༌།
དངོས་དོན་བཟློག་པ་རང་རྒྱུད་ཀྱི་ཕྱོགས་ཆོས་སུ་འགྱུར་བའི་ངག་ནི་ཡོད་པ་མ་ཡིན་ཏེ། དེ་ཡོད་ན་སྒྲུབ་པའི་ཐལ་འགྱུར་ཡང་དག་འཇིག་པའི་ཕྱིར། ཇི་ལྟར་འཇིག་ཅེ་ན། ཐལ་འགྱུར་གྱི་དངོས་དོན་བཟློག་པ་ནི་རང་རྒྱུད་ཀྱི་དམ་བཅའ་ཡིན། སྒྲུབ་པའི་ཐལ་འགྱུར་ཡང་དག་ལ་ཐལ་འགྱུར་གྱི་དམ་བཅའ་བརྗོད་པའི་ཚིག་ནི་མེད། ཁྱབ་པའི་དངོས་དོན་བཟློག་པས་ནི་ཕྱོགས་ཆོས་སུ་མི་འགྱུར་བའི་ཕྱིར་རོ། ། འོ་ན་སྒྲུབ་པའི་ཐལ་འགྱུར་ཡང་དག་གི་དངོས་དོན་གྱི་ཁྱབ་པ་དེ་ཉིད་དེས་འཕངས་པའི་རང་རྒྱུད་ཀྱིའང་ཁྱབ་པ་དངོས་ཡིན་པའི་ཕྱིར། སྒྲུབ་པའི་ཐལ་འགྱུར་གྱི་དངོས་དོན་བཟློག་པས་རང་རྒྱུད་ཀྱི་ཁྱབ་པ་འཕེན་ཞེས་ཟེར་བ་ལ་རྣམ་བཅད་མེད་དོ་ཞེ་ན། དེ་སྐད་ཟེར་བ་དེ་ནི་རྟོག་ལྡན་ལ་སྐྱེ་བའི་དོགས་པ་ཡིན་མོད་ཀྱང་རྣམ་བཅད་མེད་པའི་ཉེས་པ་མེད་དེ། སྔར་བཤད་པ་ལྟར།
སྒྲུབ་པའི་ཐལ་འགྱུར་རྗེས་སུ་འགྲོ་ལྡོག་གཉིས་ཀ་ཚང་བ་རྣམས་ལ་དངོས་དོན་བཟློག་མ་བཟློག་ཁྱད་པར་མེད་ཀྱང་རྗེས་འགྲོ་མེད་པའི་སྒྲུབ་པའི་ཐལ་འགྱུར་འབའ་ཞིག་ལ། དངོས་དོན་ངེས་པར་བཟློག་དགོས་པའི་ཕྱིར། དེ་ནས་འདི་དཔྱད་པར་བྱ་སྟེ། གྲུབ་བྱེད་འཕེན་པའི་ཐལ་འགྱུར་གྱི་དམ་བཅའ་བཞག་པའི་ཐལ་ངག་དེ། ཐལ་འགྱུར་ཡང་དག་མིན་པར་ནི་མི་རིགས་ཏེ། རིགས་པའི་གཏེར་དུ་གསུངས་པའི་ཐལ་འགྱུར་ཡང་དག་གི་མཚན་ཉིད་དེ་ཚང་བའི་ཕྱིར། སྒྲུབ་བྱེད་མི་འཕེན་པར་ཡང་མི་རིགས་ཏེ། རིགས་པའི་གཏེར་དུ་སྒྲུབ་བྱེད་མི་འཕེན་པའི་ཐལ་འགྱུར་གྱི་དབྱེ་བར་མ་བཤད་ཅིང༌། སྒྲུབ་བྱེད་འཕེན་པའི་ཐལ་འགྱུར་ཉི་ཤུ་པོའི་མཚན་གཞི་ངོས་འཛིན་པའི་སྐབས་སུ། དམ་བཅའི་ཐལ་ངག་ཉི་ཤུ་པོ་ཁོ་ན་ངོས་བཟུང་བའི་ཕྱིར་དང༌།
དེ་ལས་གཞན་དུ་སྒྲུབ་བྱེད་མི་འཕེན་ན། སུན་འབྱིན་རྐྱང་པ་ཅན་གྱི་ངག་ཏུ་འགྱུར་ལ། དེ་ཡང་དེ་ལྟ་ན། ཐལ་འགྱུར་རང་གི་ཆོས་ལོག་ཏུ་གཟུང་བྱ་དེས་རང་གི་རྩོད་གཞིའི་སྟེང་དུ། རྟགས་ལོག་ཏུ་གཟུང་བྱ་དེ་སྒྲུབ་པ་ལ་ཚུལ་གསུམ་ཚང་བའི་སྐབས་མི་སྲིད་པར་འགྱུར་རོ། ། གསུམ་པ་བཟློག་ན་སྒྲུབ་པའི་ངག་ཏུ་འགྱུར་བའི་འཐད་པ་ནི། སྒྲུབ་པའི་ཐལ་འགྱུར་གྱི་མཚན་གཞིར་བཟུང་མ་ཐག་པ་དེ་ཆོས་ཅན། སྤྱིར་སྒྲུབ་པའི་ངག་ཡང་དག་དང༌། བྱེ་བྲག་ཏུ་སྒྲ་མི་རྟག་པར་སྒྲུབ་པའི་སྒྲུབ་ངག་ཡང་དག་ཡིན་ཏེ། རྒོལ་བ་རང་གི་ཚད་མས་མཐོང་བའི་སྒྲ་མི་རྟག་པར་སྒྲུབ་པའི་རྟགས་ཀྱིས་ཚུལ་གསུམ་དྲན་ལམ་དུ་འཕེན་པར་ནུས་པའི་སྐབས་སུ་བབ་པའི་རྒོལ་བ་གཞན་གྱི་ངོར་འགོད་པ་སྐབས་སུ་བབ་པའི་ངག་རྣམ་དག་ཡིན་པའི་ཕྱིར།
དེ་ལྟ་ན་ཡང་དངོས་སུ་སྒྲུབ་པའི་ངག་མ་ཡིན་ཏེ། སྒྲ་ཟིན་གྱི་རྟགས་ཆོས་ཅན་གྱི་སྟེང་དུ་ཚད་མས་མ་གྲུབ་པའི་ཕྱིར། འོ་ན་སྒྲུབ་པའི་ངག་མ་ཡིན་པར་འགྱུར་རོ་ཞེ་ན་མི་འགྱུར་ཏེ། སྒྲུབ་པའི་ངག་དུ་བཀོད་པའི་ཚིག་སྐྱོན་མེད་གང་ཞིག བཟློག་ན་ཚུལ་གསུམ་རྒོལ་བའི་བློ་ཡུལ་དུ་ཚང་བའི་ཕྱིར། ཇི་ལྟར་ཚང་ཞེ་ན། བཟློག་ན་ཁྱབ་པ་ཚང་ཚུལ་ནི་རྟོགས་པར་སླ་ལ། རྟགས་བཟློག་ན་ཕྱོགས་ཆོས་འཕེན་ཚུལ་ནི། རྟགས་ཀྱི་དངོས་དོན་བཟློག་པས་མི་འཕེན་ཡང་རྟགས་ཀྱིས་འཕངས་པའི་དོན་གཉིས་པ་བཟློག་པས་ཕྱོགས་ཆོས་འཕེན་པ་ཡིན་ཏེ། འདི་ལྟར།
སྒྲ་ཡང་རྟག་པར་ཁས་བླངས་སོ་ཞེས་བརྗོད་པས། སྒྲ་མ་བྱས་པར་ཐལ་བ་དོན་གྱིས་འཕངས། དེ་བཟློག་པས་བྱས་རྟགས་ཀྱིས་དེ་དེར་སྒྲུབ་པའི་ཕྱོགས་ཆོས་སྐབས་བབ་ཀྱི་རྒོལ་བའི་བློ་ཡུལ་དུ་འཕངས་པའོ། ། འོན་ཀྱང་ཤུགས་ལ་འཕངས་པ་ཞེས་ནི་མི་བྱ་སྟེ། སྒྲ་མ་བྱས་པ་དང་དེའི་བཟློག་དོན་གཉིས་ཀ་སྒྲུབ་པའི་ཐལ་འགྱུར་དེའི་ཤུགས་ཀྱི་བརྗོད་བྱ་མ་ཡིན་པའི་ཕྱིར་རོ། ། དེ་ལས་གཞན་དུ་ན། ཚུལ་གསུམ་དྲན་པའི་བློས་བསྒྲུབ་བྱ་ཤུགས་ལ་རྟོགས་པར་འགྱུར་རོ། ། དོན་དེ་དག་ནི་ཇི་སྐད་དུ། དངོས་སུ་སྒྲུབ་པའི་ངག་མིན་ཡང༌། ། བཟློག་ན་སྒྲུབ་པའི་མཚན་ཉིད་ཡོད། །
ཅེས་དང༌། ཇི་ལྟར་བཟློག་གཞན་མིན། ། ཞེས་པའི་གཞུང་གི་དགོངས་པ་དཔྱིས་ཕྱིན་པར་བཤད་པ་ཡིན་ནོ། ། གཉིས་པ་སྒྲུབ་བྱེད་མི་འཕེན་པའི་ཐལ་འགྱུར་ཡང་དག་ལ། མཚན་ཉིད་ངག་འགོད་པའི་ཚུལ། དེ་སྒྲུབ་པའི་ངག་ཏུ་མི་འགྱུར་བའི་འཐད་པའོ། ། དང་པོ་ནི་རྒོལ་བ་གཞན་གྱི་འདོད་པ་སུན་འབྱིན་པར་ནུས་པའི་ཐལ་འགྱུར་ཡང་དག་གང་ཞིག རང་གི་འདོད་པ་སྒྲུབ་ནུས་ཀྱི་གཏན་ཚིགས་མི་འཕེན་པའོ། ། གཉིས་པ་ནི། སྔར་རྒོལ་གྲངས་ཅན་སྒྲ་མི་འཇིག་པར་ཁས་ལེན་པ་ལ།
སྒྲ་ཆོས་ཅན་རྟག་པར་ཐལ། མི་འཇིག་པའི་ཆོས་ཡིན་པའི་ཕྱིར། ཞེས་ཐོག་མར་ཐལ་བ་འཕངས་ནས། རྗེས་སུ་ཁྱབ་འབྲེལ་སྒྲུབ་པའམ། ཡང་ན་ཁྱབ་འབྲེལ་ངེས་ཟིན་པའི་འོག་རོལ་དུ། ཐལ་བའི་ངག་དེ་ལྟར་དུ་བཀོད་པས་ཆོག་གོ ། ཐལ་ངག་འདི་ནི་ལོག་རྟོག་གི་ཞེན་ཡུལ་སུན་འབྱིན་པར་ནུས་པའི་ཐལ་འགྱུར་ཡིན་ཏེ། ལོག་རྟོག་མངོན་གྱུར་བ་བཟློག་ནས། དོན་འགྱུར་གྱི་ཐེ་ཚོམ་འདྲེན་པར་བྱེད་པའི་ཕྱིར་རོ། ། ངེས་པ་བསྐྱེད་པའི་ཐལ་འགྱུར་ནི་མ་ཡིན་ཏེ།
ཡིད་དཔྱོད་ཀྱི་ངེས་པ་ནི་ཐེ་ཚོམ་ལས་མ་འདས་ལ། རྗེས་དཔག་འདྲེན་ནུས་ཀྱི་ཐལ་འགྱུར་ཡིན་ན། སྒྲུབ་བྱེད་འཕེན་པའི་ཐལ་འགྱུར་ཡིན་དགོས་པའི་ཕྱིར་རོ། ། གསུམ་པ་ནི། བཤད་མ་ཐག་པའི་ཐལ་འགྱུར་དེ་ཆོས་ཅན། སྒྲུབ་པའི་ངག་ཡང་དག་མ་ཡིན་ཏེ། རང་སྨྲ་བ་པོས། རང་གི་དམ་བཅའ་ལ་སྒྲུབ་བྱེད་འགོད་པའི་བསམ་པ་སྔོན་དུ་མ་བཏང་བར་སྨྲས་པའི་ཕྱིར་དང༌། ཐལ་འགྱུར་རང་གི་དོན་བཟློག་ཀྱང་ཚུལ་གསུམ་ཚང་བའི་སྐབས་མི་སྲིད་པའི་ཕྱིར། དེ་ལྟར་ན།
གཞན་གྱི་ལོག་རྟོག་བཟློག་པ་ལ་ནི་ཐལ་ངག་ཏུ་བཀོད་པ་དེ་ཙམ་གྱིས་ཆོག་ལ། རང་གི་ཕྱོགས་རྟོགས་པའི་ཚད་མ་ནི་སྒྲུབ་པའི་ངག་ཏུ་བཀོད་ཀྱང་བསྐྱེད་མི་ནུས་པའི་ཕྱིར། སྒྲུབ་བྱེད་མི་འཕེན་པའི་ཐལ་འགྱུར་རྣམས་ལ་ནི། དེ་འཕེན་པའི་ཐལ་འགྱུར་ལྟར་བསྒྲུབ་ངག་གི་འགོད་ཚུལ་གཉིས་པ་དེ་དོན་མེད་དོ། ། དེ་ལ་འདི་སྙམ་དུ་དོགས་པར་འགྱུར་ཏེ། སྒྲུབ་བྱེད་མི་འཕེན་པའི་ཐལ་འགྱུར་གྱི་མཚན་གཞིར་བཀོད་པ་དེ་ཆོས་ཅན། ངག་སྐྱོན་ཅན་དུ་ཐལ། ཐལ་འགྱུར་གྱི་དམ་བཅའ་བརྗོད་པའི་ཐལ་ངག་ཡིན་པའི་ཕྱིར། ཇི་སྐད་དུ། སྒྲུབ་པའི་ངག་ལྟར་འདིར་ཡང་དམ་བཅའ་བརྗོད་ན།
ལྷག་པས་ཚར་བཅད་པའི་ཕྱིར་རོ་ཞེས་གསུངས་པ་མ་ཡིན་ནམ་ཞེ་ན། སྐྱོན་མེད་དེ་དེ་ནི་སྒྲུབ་པའི་ཐལ་འགྱུར་ལ་དགོངས་ནས་གསུང་པའི་ཕྱིར། དཔེར་ན། སྒྲུབ་པའི་རང་རྒྱུད་ལ་དམ་བཅའ་བརྗོད་ན། ངག་ལྷག་པའི་སྐྱོན་ཅན་དུ་འགྱུར་བ་བཞིན་ནོ། ། སྤྱིར་དམ་བཅའ་བརྗོད་པའི་ཐལ་འགྱུར་ཡིན་པ་ཙམ་གྱིས་ཐལ་འགྱུར་སྐྱོན་ཅན་ཡིན་མི་དགོས་ཏེ། དམ་བཅའ་བརྗོད་པའི་རང་རྒྱུད་ཡིན་པ་ཙམ་གྱིས་རང་རྒྱུད་སྐྱོན་ཅན་དུ་མི་འགྱུར་བ་བཞིན་ནོ། ། ཅི་སྟེ་དེ་ཡང་སྐྱོན་ཅན་ཡིན་པར་འདོད་ན་ནི། སྔར་རྒོལ་གྱིས་སྒྲ་ཆོས་ཅན་མི་རྟག་སྟེ་བྱས་པའི་ཕྱིར་ཞེས་བཀོད་པའི་ཚེ་ན་སྔར་རྒོལ་དེ་ཆོས་ཅན། ཚར་བཅད་ཀྱི་གནས་ཡིན་པར་ཐལ།
དམ་བཅའ་ཡང་དག་གི་སྒྲུབ་བྱེད་འགོད་པ་སྐབས་སུ་བབ་པའི་རྒོལ་བ་གང་ཞིག སྒྲུབ་བྱེད་ཡང་དག་མ་བརྗོད་པའི་ཕྱིར། ཅི་སྟེ་སྒྲུབ་བྱེད་ཡང་དག་བརྗོད་མོད། དམ་བཅའ་ངག་ཏུ་བརྗོད་པའི་ཆ་ནས། ངག་སྐྱོན་ཅན་དུ་འཇོག་པ་ཡིན་ནོ་ཞེ་ན། དེ་ཡང་རིགས་པ་མ་ཡིན་ཏེ། གཏན་ཚིགས་ཀྱི་རྩ་བའི་སྦྱོར་བ་ཐམས་ཅད་སྐྱོན་ཅན་དུ་འགྱུར་བ་དང༌། དམ་བཅའ་འཇོག་པ་སྐབས་སུ་བབ་པའི་ཚེ་དམ་བཅའ་མ་བཞག་ན་སྔར་རྒོལ་ཚར་བཅད་པའི་གནས་སུ་འགྱུར་བའི་ཕྱིར་རོ། ། དེས་ན་ངག་དེས་བསྒྲུབ་བྱ་བརྗོད། སྤྱི་ཁྱབ་མ་བརྗོད་པས།
སྒྲུབ་པའི་ངག་སྐྱོན་ཅན་དུ་འཇོག་པ་ཡིན་གྱི། སྤྱིར་སྦྱོར་ངག་སྐྱོན་ཅན་དུ་འཇོག་པ་མིན་ནོ། ། གསུམ་པ་དེ་དག་གི་དབྱེ་བ་དཔེར་བརྗོད་པ་ལ། སྒྲུབ་བྱེད་མི་འཕེན་པའི་ཐལ་འགྱུར་གྱི་དབྱེ་བ། སྒྲུབ་བྱེད་འཕེན་པའི་ཐལ་འགྱུར་གྱི་དབྱེ་བ། དེ་གཉིས་སུ་མ་འདུས་པའི་ཐལ་འགྱུར་ཡང་དག་མེད་པར་བསྟན་པའོ། ། དང་པོ་ནི། ཇི་སྐད་དུ། རང་བཞིན་འབྲས་བུ་མཚན་ཉིད་དེ། ། མི་དམིགས་གསུམ་གྱིས་སྒྲུབ་མི་འཕེན། །
ཞེས་དངོས་བསྟན་ལ་སྒྲུབ་བྱེད་མི་འཕེན་པའི་ཐལ་འགྱུར་གསུམ་ཁོ་ན་གསུངས་སོ། ། དེ་དག་གི་མཚན་གཞི་ནི་བུམ་པ་ཚད་མས་དམིགས་པའི་ས་ཕྱོགས་དེར་བུམ་པ་མ་དམིགས་པར་ཁས་ལེན་པ་ལ། ས་ཕྱོགས་དེར་ཆོས་ཅན། བུམ་པ་མེད་པར་ཐལ། བུམ་པ་མ་དམིགས་པའི་ཕྱིར། ཞེས་པ་རང་བཞིན་མ་དམིགས་པའི་ཐལ་འགྱུར་དང༌། ཚང་མང་དུ་དུ་བ་མེད་པར་ཁས་ལེན་པ་ལ། དེ་ཆོས་ཅན། དུ་རྒྱུ་ནུས་པ་ཐོགས་མེད་མེད་པར་ཐལ། དུ་བ་མེད་པའི་ཕྱིར།
ཞེས་པ་འབྲས་བུ་མ་དམིགས་པའི་ཐལ་འགྱུར་དང༌། ནོག་ལྐོག་ཤལ་དཀར་ཟལ་ལྟ་བུ། ནོག་ལྐོག་ཤལ་དང་མི་ལྡན་པར་ཁས་ལེན་པ་ལ། དེ་ཆོས་ཅན། བ་ལང་གི་ཐ་སྙད་བྱ་རུང་མ་ཡིན་པར་ཐལ། ནོག་ལྐོག་ཤལ་དང་མི་ལྡན་པའི་ཕྱིར། ཞེས་པ་མཚན་ཉིད་མ་དམིགས་པའི་ཐལ་འགྱུར་དང་གསུམ་མོ། ། གསུམ་པོ་ཡང་རིགས་བསྡུ་ན་གཉིས་སུ་འདུས་པ་ཡིན་ཏེ། ཇི་སྐད་དུ། དེ་ཕྱིར་དེ་ཡོད་པ་ལས་དེའི། །
རྒྱུ་མཚན་ཅན་གྱི་སྒྲ་ཤེས་སྒྲུབ། ། ཅེས་འབྱུང་བ་ལྟར་མཚན་ཉིད་མ་དམིགས་པའི་གཏན་ཚིགས་ནི་རང་བཞིན་མ་དམིགས་པའི་གཏན་ཚིགས་ཀྱི་ནང་དུ་འདུ་བར་གསུངས་པའི་ཕྱིར། འགྲེལ་པར་ནི་ཁྱབ་བྱེད་མ་དམིགས་པའི་གཏན་ཚིགས་ཀྱི་ནང་དུ་འདུས་ཞེས་གསུངས་པས་དེ་ལྟར་ཡང་འགལ་བ་མེད་དོ། ། གང་ལྟར་ཡང༌། མཚན་ཉིད་མ་དམིགས་པ་ཞེས་བྱ་བའི་ཐལ་འགྱུར་གྱི་རིགས་ལོགས་པ་མི་བཞག་སྟེ། མཚན་ཉིད་མ་དམིགས་པ་ཞེས་བྱ་བའི་རྟགས་རིགས་ལོགས་པ་མི་འཇོག་པ་དང་མཚུངས་པའི་ཕྱིར། དེ་ལྟར་ན་འདིར་སྒྲུབ་བྱེད་མི་འཕེན་པའི་ཐལ་འགྱུར་གྱི་དབྱེ་བ་གཉིས་ལས་མ་གསུངས་ཀྱང༌། གོང་དུ། ནུས་པ་ཐོགས་མེད་མེ་མིན་ཞིང༌། ། རྒྱུན་མེད་ཕྱིར་ན་འགོག་མི་ནུས། །
ཞེས་གསུངས་པ་ལས། སྒྲུབ་བྱེད་མི་འཕེན་པའི་ཐལ་འགྱུར་གསུམ་ཐོན་པ་ཡིན་ནོ། ། གསུམ་པོ་གང་ཞེ་ན། མེ་རྒྱུ་ནུས་པ་ཐོགས་མེད་དང་ལྡན་པའི་གཞིར་གྲང་རེག་སྟོབས་ཆེན་དང༌། གྲང་འབྲས་སྤུ་ལོང་རྒྱུན་ཆགས་པ་དང༌། བ་མོའི་རེག་པ་སྟོབས་ཆེན་པས་ཁྱབ་པར་ཁས་ལེན་པ་ལ། དེར་ཆོས་ཅན། མེ་རྒྱུ་ནུས་པ་ཐོགས་མེད་དང་མི་ལྡན་པར་ཐལ། གྲང་རེག་སྟོབས་ཆེན་པས་ཁྱབ་པར་ནོན་པའི་ཕྱིར་དང༌། གྲང་འབྲས་སྤུ་ལོང་བྱེད་སྟོབས་ཆེན་པས་ཁྱབ་པར་ནོན་པའི་ཕྱིར་དང༌།
བ་མོའི་རེག་པ་སྟོབས་ཆེན་པས་ཁྱབ་པར་ནོན་པའི་ཕྱིར། ཞེས་འབྲས་བུ་དང་འགལ་བའི་རང་བཞིན་དམིགས་པའི་ཐལ་འགྱུར། འབྲས་བུ་དང་འགལ་བའི་འབྲས་བུ་དམིགས་པ་དང༌། འབྲས་བུ་དང་འགལ་བའི་ཁྱབ་བྱ་དམིགས་པ་སྟེ་གསུམ་མོ། ། ཡང་མིང་རིས་གསུམ་པོ་དེར་འདུས་ཀྱང་རྣམ་གསལ་གྱི་དཔེར་བརྗོད་འཛིན་ལུགས་སྔ་མ་ལས་ཐ་དད་པ་གཞན་གསུམ་ཡང་ཡོད་དེ། འདི་ལྟར་གྲང་རྒྱུ་ནུས་པ་ཐོགས་མེད་ཀྱི་གཞིར་དེ་དང་དེ་ཡོད་པར་ཁས་ལེན་པ་ལ། དེར་ཆོས་ཅན། གྲང་རྒྱུ་ནུས་པ་ཐོགས་མེད་མེད་པར་ཐལ། མེ་སྟོབས་ཆེན་པོས་ཁྱབ་པར་ནོན་པའི་ཕྱིར་དང༌། དུ་བ་དྲག་ཕྱུར་བས་ཁྱབ་པར་ནོན་པའི་ཕྱིར་དང༌།
ཙནྡན་གྱི་མེ་སྟོབས་ཆེན་པོས་ཁྱབ་པར་ནོན་པའི་ཕྱིར་ཞེས་པ་གསུམ་སྟེ། དེ་ལྟར་ན། སྒྲུབ་བྱེད་མི་འཕེན་པའི་ཐལ་འགྱུར་ལ་འདིར་དངོས་སུ་བསྟན་པ་གཉིས། གོང་ནས་ཐོན་པ་གསུམ་མམ་དྲུག་སྟེ། ལྔའམ་བརྒྱད་དོ། ། འོ་ན་བརྒྱད་པོ་དག་སྤྱིར་ཐལ་འགྱུར་ཡང་དག་ཡིན་པའི་རྒྱུ་མཚན་ཅི། སྒྲུབ་བྱེད་ཡང་དག་མི་འཕེན་པའི་ཤེས་བྱེད་ནི་གང་ཞེ་ན། དེ་དག་ཐལ་འགྱུར་ཡང་དག་ནི་ཡིན་ཏེ། རྟགས་ཁས་བླངས། ཁྱབ་པ་ཚད་མས་གྲུབ་པ།
གཞན་མི་འདོད་པ་ཐལ་བར་འཕེན་ནུས་པའི་ངག་ཡིན་པའི་ཕྱིར། དེས་སྒྲུབ་བྱེད་མི་འཕེན་པའི་ཚུལ་ལ། དང་པོ་གཉིས་ཀྱིས་མི་འཕེན་པའི་ཚུལ་དང༌། ཕྱི་མ་གསུམ་མམ་དྲུག་གིས་མི་འཕེན་པའི་ཚུལ་ལོ། ། དང་པོ་ནི། དེས་དེ་མི་འཕེན་པ་ཡིན་ཏེ། བུམ་པ་ལྟ་བུ་ཡོད་པར་ཚད་མས་གྲུབ་ན། དམིགས་པར་ཡང་ཚད་མས་གྲུབ་དགོས་པས་བཟློག་དོན་ལ་ཤེས་འདོད་མེད། དེ་དེར་ཚད་མས་མ་གྲུབ་ན། བཟློག་དོན་གྱི་རྟགས་ཆོས་ཅན་གྱི་སྟེང་དུ་མི་འགྲུབ་པའི་ཕྱིར་རོ། །
འདིར་འདི་ཤེས་དགོས་ཏེ། ཐལ་འགྱུར་གཉིས་པོ་འདིའི་རྟགས་ཕ་རོལ་པོས་བདེན་ཞེན་གྱིས་ཁས་བླངས་པ་དེ་སྲིད་དུ། དམ་བཅའ་གཉིས་པོ་དེ་ཚད་མས་བསལ་རུང་ཙམ་ཡིན་ཀྱང༌། དེ་ལ་ཕ་རོལ་པོས་ཚད་མའི་བསལ་པ་ཞུགས་པ་ནི་མ་ཡིན་ཏེ། དེ་ཞུགས་ན་རྟགས་དེའི་ལོག་ཕྱོགས་ཚད་མས་གྲུབ་ཟིན་པས། རྟགས་བདེན་ཞེན་གྱིས་ཁས་བླངས་པ་མི་འབྱུང་བའི་ཕྱིར་རོ། ། དེ་ལྟར་ཤེས་པར་བྱས་ནས་འགྲེལ་པའི་དོན་ལ་ཞིབ་མོར་རྣམ་པར་དཔྱད་དགོས་སོ། ། གཉིས་པ་ནི་ཐལ་འགྱུར་གསུམ་མམ་དྲུག་པོ་དེས་སྒྲུབ་བྱེད་མི་འཕེན་པ་ཡིན་ཏེ། བཟློག་དོན་ལ་རྟགས་ཡང་དག་ཏུ་འགྱུར་བའི་སྐབས་མི་སྲིད་པའི་ཕྱིར་ཏེ། མེ་རྒྱུ་ནུས་པ་ཐོགས་མེད་ཀྱི་རང་ཕྱོགས་ཆོས་སུ་གྲུབ་པའི་གཞིར།
གྲང་རེག་སྐོར་གསུམ་འགོག་མི་ནུས། གྲང་རྒྱུ་ནུས་པ་ཐོགས་མེད་ཀྱིས་རང་ཕྱོགས་ཆོས་གྲུབ་པའི་གཞིར། ཚ་རེག་སྐོར་གསུམ་འགོག་མི་ནུས་པའི་ཕྱིར། ཇི་སྐད་དུ། ནུས་པ་ཐོགས་མེད་མེ་མིན་ཞིང༌། ། རྒྱུན་མེད་ཕྱིར་ན་འགོག་མི་ནུས། ། ཞེས་གསུངས་པས་སོ། ། གཉིས་པ་སྒྲུབ་བྱེད་འཕེན་པའི་དབྱེ་བ་ལ། མདོར་བསྟན་པ་དང༌། རྒྱས་པར་བཤད་པའོ། །
དང་པོ་ནི། ཇི་སྐད་དུ། ལྷག་མ་ཡང་དག་གཏན་ཚིགས་ཀུན། ། སྒྲུབ་བྱེད་འཕེན་པར་བཤད་པར་བྱ། ། ཞེས་གསུངས། དེའི་འགྲེལ་པ་ཁ་ཅིག་ཏུ། སྔར་བཤད་པའི་རྟགས་ཡང་དག་ཉི་ཤུ་ལས། སྒྲུབ་བྱེད་མི་འཕེན་པ་ཕྱེད་དང་གསུམ་གྱི་ལྷག་མ། ཕྱེད་དང་བཅོ་བརྒྱད་ཀྱིས་སྒྲུབ་བྱེད་འཕེན་པའི་ཚུལ་དང༌། ཡང་འགྲེལ་པ་ཁ་ཅིག་ཏུ།
ལྷག་མ་གཏན་ཚིགས་ཡང་དག་ཉི་ཤུ་པོ་ཀུན་གྱིས་གྲུབ་བྱེད་འཕེན་པར་ཤེས་པར་བྱའོ། ། ཞེས་སྒྲུབ་བྱེད་འཕེན་པའི་ཐལ་འགྱུར་ཉི་ཤུར་གསུངས་སོ། ། གཉིས་པ་རྒྱས་པར་བཤད་པ་ལ། གཞུང་འགྲེལ་དག་མ་དག་གི་དབྱེ་བ། འཐད་པའི་ཆ་ངོས་བཟུང་བའོ། ། དང་པོ་ནི། གཞུང་ཁ་ཅིག་ཏུ། བཟློག་པ་རང་རིག་འཕེན་པ་ལྔ། ། གཞན་རིག་འཕེན་པ་བཅུ་དྲུག་ཡོད། ། ཅེས་སྒྲུབ་བྱེད་འཕེན་པ་ཉི་ཤུ་རྩ་གཅིག་ཏུ་གསུངས།
འདི་ཡང་ཅུང་ཞིག་མ་དག་པར་མངོན་ཏེ། གོང་དུ་སྒྲུབ་བྱེད་འཕེན་པ་ཉི་ཤུའི་གྲངས་ངེས་བཤད་པ་འགལ་བ་དང༌། བཟློག་པ་རང་རིག་འཕེན་པ་ལྔ་མི་རྙེད་པ་དང༌། རྙེད་ན་དྲུག་ཏུ་ཡང་ཐལ་བའི་ཕྱིར་རོ། ། དང་པོ་ནི། བཟློག་པ་རང་རིགས་འཕེན་པ་སྔར་བཤད་པའི་འགྲེལ་པ་དེ་ཉིད་དུ། སྒྲུབ་བྱེད་འཕེན་པ་ཉི་ཤུའི་གྲངས་ངེས་ཀྱང་བྱས་པའི་ཕྱིར། གཉིས་པ་ནི། རང་རིགས་འཕེན་པ་ལྔ་མི་རྙེད་པ་ཡང་ཡིན་ཏེ། གོང་དུ་རྟགས་ཡང་དག་ལ་ཉི་ཤུ་ལས་ལྷག་པ་མ་བཤད་པས།
ཐལ་འགྱུར་ཡང་དག་ལ་ཡང་དེ་བས་ལྷག་པ་མི་རྙེད་པའི་ཕྱིར་རོ། ། གསུམ་པ་ནི། དེ་རྙེད་པ་ཡིན་ཏེ། ཙནྡན་གྱི་དུ་བས་ཁ་བའི་འབྲས་བུ་སྤུ་ལོང་འགོག་པའི་ཐལ་འགྱུར་ཡང་དག་ཡོད་པའི་ཕྱིར་ཞེ་ན། དེ་ལྟ་ན་རང་རིགས་འཕེན་པ་དྲུག་ཏུ་ཡང་འགྱུར་ཏེ། ཁ་བའི་སྤུ་ལོང་བྱེད་ཀྱི་ཙནྡན་གྱི་དུ་བ་འགོག་པའི་ཐལ་འགྱུར་ཡང་དག་ཀྱང་ཡོད་པའི་ཕྱིར། དེ་གཉིས་རིགས་གཅིག་པས་གཅིག་ཏུ་བགྲང་པ་ཡིན་ནོ་སྙམ་ན། དེ་ལྟ་ན། ཁྱེད་ཀྱིས་གཞན་རིགས་འཕེན་པ་བཅུ་དྲུག་གི་དབྱེ་བ་ཡང་རྙེད་པ་མིན་ནོ། ། ཡང་གཞུང་ཁ་ཅིག་ཏུ།
བཟློག་པ་རང་རིག་འཕེན་པ་བཞི། ། གཞན་རིགས་འཕེན་པ་བཅུ་བཞི་ཡོད། ། ཅེས་བྱུང་བ་འདི་ཡང་མ་དག་པ་ཡིན་ཏེ། རྩ་བའི་གྲངས་འཛིན་ཚུལ་ལ་སྐྱོན་ཆགས་པ་དང༌། འགྲེལ་པའི་མཚན་གཞི་ངོས་འཛིན་ཚུལ་མི་རིགས་པའི་ཕྱིར་རོ། ། དང་པོ་ནི། རང་རིགས་འཕེན་པའི་ཐལ་འགྱུར་ལ་བཞི་དང༌། གཞན་རིགས་འཕེན་པ་བཅུ་བཞི་ཡོད། བཅོ་བརྒྱད་ཀྱིས་གྲངས་འཛིན་པ་དེ་ནི་སློབ་དཔོན་ཕྱྭ་པས་སྒྲུབ་བྱེད་འཕེན་པ་དང་མི་འཕེན་པ་ཐམས་ཅད་བཅོ་བརྒྱད་དུ་བསྡུས་པ་ལ་འཁྲུལ་བའི་ཕྱིར་དང༌། རང་ལུགས་ལ།
སྒྲུབ་བྱེད་མི་འཕེན་པ་གསུམ་གྱིས་ལྷག་མ་བདུན་ནམ་ཡང་ན་ཕྱེད་དང་བཅོ་བརྒྱད་ལས་མི་འབྱུང་བའི་ཕྱིར་དང༌། གཞན་རིགས་འཕེན་པ་ལ། རིགས་ཀྱི་དབྱེ་བ་བྱེད་ན་ནི་བཅུ་བཞི་བགྲང་རྒྱུ་མེད། རྣམ་གསལ་གྱིས་དབྱེ་བ་བྱེད་ན་ནི་བཅུ་བཞི་ལས་ལྷག་པ་འབྱུང་བའི་ཕྱིར། གཉིས་པ་ལ། རང་རིགས་འཕེན་པའི་གྲངས་འདྲེན་ཚུལ་མི་འཐད་པ་དང༌། གཞན་རིགས་འཕེན་པའི་གྲངས་བགྲང་ཚུལ་མི་འཐད་པའོ། ། དང་པོ་ནི། འགྲེལ་པ་དེར། རང་རིགས་འཕེན་པ་གསུམ་གྱི་གྲངས་བགྲང་ཚུལ་ལ་སྐྱོན་མེད་ལ།
བཞི་པ་ལ་སྐྱོན་ཆགས་པ་ཡིན་ཏེ། ལྟོས་བཅས་ཡིན་པས་མ་ངེས་པར་ཐལ་ཞེས་ཕན་ཚུན་སྤངས་པའི་འགལ་ཁྱབ་དམིགས་པས། ལྟོས་མེད་ཀྱིས་མ་ངེས་པ་འགོག་པ་དེ་ཉིད་འཕེན་པའོ་ཞེས་དྲིས་ལ། དེ་ནི་ཐུར་ཁྱབ་ཀྱི་འཕེན་ཚུལ་ཡིན་ལ། ཐུར་ཁྱབ་ལ་བཟློག་དོན་འཕངས་པས་དེ་འཕངས་པའི་གོ་ཆོད་ན་ཧ་ཅང་ཐལ་བའི་ཕྱིར་རོ། ། གཉིས་པ་ནི་གཞན་རིགས་འཕེན་པའི་ཐལ་འགྱུར་བཅུའི་གྲངས་འདྲེན་ཚུལ་ལ་སྐྱོན་ཆེར་མ་ཆགས་ལ། བཞིའི་གྲངས་འདྲེན་ཚུལ་ལ་སྐྱོན་ཆེར་ཆགས་པ་ཡིན་ཏེ། འདི་ལྟར། མེས་གྲང་རྒྱུ་ནུས་པ་ཐོགས་མེད་འགོག་པ་དང༌། དུ་བས་གྲང་རེག་གི་རྒྱུ་ནུས་པ་ཐོགས་མེད་འགོག་པ་དང༌།
ཙནྡན་གྱི་མེས་གྲང་རྒྱུ་ནུས་པ་ཐོགས་མེད་འགོག་པའི་ཐལ་འགྱུར་གསུམ་གྱིས་སྒྲུབ་བྱེད་འཕེན་པར་དྲིས་ལ། དེ་ལྟ་ན་གྲང་རེག་སྐོར་བཞིས་རང་ཕྱོགས་ཆོས་སུ་གྲུབ་པའི་གཞིར། ཚ་རེག་སྐོར་བཞི་འགོག་པའི་གཏན་ཚིགས་ཡང་དག་སྲིད་པར་འགྱུར་ལ། དེ་ཡང་དེ་ལྟ་ན། ཚ་རེག་སྐོར་བཞིས་ཀྱང་དེར་དེ་འགོག་པའི་གཏན་ཚིགས་ཡང་དག་ཁས་ལེན་དགོས་པར་འགྱུར་ལ། དེ་ཡང་ཁས་ལེན་ན། ཇི་སྐད་དུ། ཚ་རེག་སྐོར་བཞིས་གྲང་རེག་བཞི། ། བཀག་པའི་སྦྱོར་བ་བཅུ་དྲུག་ཟེར། ། ཞེས་སོགས་རྩ་འགྲེལ་གྱི་དོན་དང་འགལ་བས།
འཁོར་གསུམ་དངོས་འགལ་དྲུག་ཕྲུགས་སུ་ཁས་ལེན་དགོས་པར་འགྱུར་བའི་ཕྱིར་དང༌། ཕན་ཚུན་སྤངས་པའི་སྐོར་ནས། བྱས་པས་རྟག་དངོས་འགོག་པ་ཁྱབ་བྱེད་འགལ་བ་དམིགས་པས། མ་བྱས་པས་མི་རྟག་པ་འགོག་པའི་འགལ་ཁྱབ་དམིགས་པ་འཕེན་པའི་ཞེས་བྲིས་པ་ཡང་འཁྲུལ་པ་ཡིན་ནོ། ། ཇི་ལྟར་ཞེ་ན། བྱས་པས་རྟག་དངོས་འགོག་པའི་ཐལ་འགྱུར་གྱིས་བཟློག་དོན་འཕེན་ན། རང་ལུགས་ལ་རྟག་དངོས་ཁས་ལེན་དགོས་པའི་ཕྱིར་དང༌། ཁྱེད་ཀྱི་འཕེན་ཚུལ་དེ་ནི་སྤྱིར་ཐུར་ཁྱབ་ཀྱི་འཕེན་ཚུལ་དང༌། ཐུར་ཁྱབ་ཀྱང་འཁྲུལ་པ་ཅན་ཞིག་ཡིན་པའི་ཕྱིར། ཐུར་ཁྱབ་ཡིན་ཏེ།
བྱས་པ་རྟགས་སུ་བཀོད་པའི་ཐལ་འགྱུར་གྱིས་མ་བྱས་པ་རྟགས་སུ་བཀོད་པའི་རང་རྒྱུད་འཕེན་པ་ཐུར་ཁྱབ་ལས་གཞན་ལ་མི་འབྱུང་བའི་ཕྱིར་འཁྲུལ་པ་ཡང་ཡིན་ཏེ། བྱས་པས་རྟག་དངོས་འགོག་པའི་ཐུར་ཁྱབ་དྲང་པོ་ནི། མ་བྱས་པས་རྟག་དངོས་མིན་པ་འགོག་པ་ལ་འཆད་དགོས་པའི་ཕྱིར། མདོར་ན་ཕན་ཚུན་སྤངས་འགལ་ལ་བརྟེན་པའི་ཐལ་འགྱུར་གྱིས་གཞན་རིགས་འཕེན་པ་ནི། རིགས་གཏེར་མཛད་པའི་གཞུང་གི་དགོངས་པ་མ་ཡིན་ཏེ། དེའི་དགོངས་པ་ལ་ཕན་ཚུན་སྤངས་འགལ་ལ་བརྟེན་པའི་ཐལ་འགྱུར་ཡང་དག་དང༌། གཏན་ཚིགས་ཡང་དག་ཡིན་ཡང་ཁྱབ་བྱེད་འགལ་བ་དམིགས་པའི་ནང་དུ་འདུས་ལ། ཁྱབ་བྱེད་འགལ་དམིགས་ཀྱི་ཐལ་འགྱུར་གྱིས་ཁྱབ་བྱེད་འགལ་དམིགས་ཀྱི་རང་རྒྱུད་འཕེན་པ་ལ། གཞན་རིགས་འཕེན་པ་འོང་ཐབས་མེད་པའི་ཕྱིར་རོ། ། ཡང་དུ་བས་གྲང་རེག་འགོག་པ་མེས་སྤུ་ལོང་འགོག་པ་དང་མཚུངས་ཤིང༌།
ཙནྡན་གྱི་མེས་གྲང་རེག་འགོག་པ་མེས་བ་རེག་འགོག་པ་དང་འདྲ། ཙནྡན་གྱི་མེས་སྤུ་ལོང་འགོག་པ་དུ་བས་བ་མོའི་རེག་པ་འགོག་པ་དང་མཚུངས་པ་སྟེ་གསུམ་དང་ཞེས་བྲིས་པ་དེ་ཡང་ཤིན་ཏུ་ནོར་བ་ཡིན་ཏེ། དེ་འདྲ་མཚུངས་པ་མེད་པའི་ཕྱིར་དང༌། མཚུངས་པ་ཡོད་དུ་ཆུག་ཀྱང༌། མཚུངས་ཞེས་བྲིས་པ་ལ་རྣམ་བཅད་ཀྱི་དགོས་པ་མེད་པའི་ཕྱིར། གལ་ཏེ་དགོས་པ་ཡོད་ན་གསུམ་པོ་དེ། འཕེན་ཚུལ་སྔ་མ་དག་གི་ནང་དུ་འདུས་ཞེས་པར་སོང་བས། གཞན་རིགས་འཕེན་པ་བཅུ་བཞི་མི་རྙེད་པའི་ཕྱིར་དང༌། འཕེན་ཚུལ་སྔ་མར་འདུས་ཀྱང་གྲངས་ལོགས་པ་བགྲངས་པས་ཆོག་ན། རང་རིགས་འཕེན་པ་བརྒྱད་དུ་ཐལ་བ་ལས།
དེ་ཡང་ཁྱོད་ཀྱིས་མི་འདོད་པའི་ཕྱིར་རོ། ། དེ་ཡང་འདི་ལྟར་མི་མཚུངས་པ་ཡིན་ཏེ། གྲང་རེག་གིས་དུ་བ་འགོག་པ་དང༌། གྲང་རེག་གིས་ཙནྡན་གྱི་མེ་འགོག་པ་དང༌། སྤུ་ལོང་བྱེད་པས་ཙནྡན་གྱི་མེ་འགོག་པ་རྣམས་ཏེ། ཁྱེད་ཀྱིས་སྨྲས་པ་དེ་ལས་བཟློག་པ་ཁྱེད་རང་གིས་མཚུངས་སོ་ཞེས་སྨྲས་པ་རྣམས་དང་མཚུངས་པར་སྣང་གི ཁྱེད་ཀྱིས་སྨྲས་པ་དེ་རྣམས་མཚུངས་པ་མེད་པའི་ཕྱིར། གལ་ཏེ་གང་དང་མཚུངས་ཀྱང་རུང་སྟེ། མཚུངས་པ་དེ་རྣམས་གཞན་རིགས་འཕེན་པ་བཅུ་བཞིའི་གྲངས་སུ་བགྲངས་པ་ཡིན་ནོ་ཞེ་ན། དེ་ལྟ་ན་བཅུ་བཞིའི་གྲངས་ངེས་ཉམས་ཏེ།
ཁྱེད་རང་གི་བཅུ་བཞིའི་ཡ་གྱལ་དུ་བགྲངས་པའི་ལྷན་ཅིག་མི་གནས་འགལ་ལ་བརྟེན་པའི་འགལ་དམིགས་པའི་གཏན་ཚིགས་དགུ་པོ་དེ་དང་མིང་རིས་མཚུངས་པ་གྲང་རེག་ཕྱོགས་ནས་ཀྱང་དགུ་འབྱུང་བས་བཅོ་བརྒྱད། ཕན་ཚུན་སྤངས་འགལ་ལ་ཡང་མཚུངས་པ་གཉིས་འབྱུང་བས་ཉི་ཤུ། སྔ་མ་བཞི་དང་གཞན་རིགས་འཕེན་པ་ཉི་ཤུ་རྩ་བཞིར་ཁྱེད་ཀྱིས་ཁས་ལེན་དགོས་པ་ལས་དེ་ཡང་ཁྱེད་ཀྱིས་མི་འདོད་པའི་ཕྱིར་རོ། ། དེ་ལྟར་ན། ལྷག་མ་ཡང་དག་གཏན་ཚིགས་ཀུན། ། ཞེས་པ་མན་གྱི་འགྲེལ་པ་ལ། ཆེས་ཤིན་ཏུ་མི་འདྲ་བ་གཉིས་བྱུང་བ་ལས། ཧོར་པར་དུ་རྐོས་པ་ཅིག་ནི་ཆེས་ཤིན་ཏུ་མ་དག་པས་དོར་བར་བྱ་ལ། ཅིག་ཤོས་དང་དུ་བླང་བར་བྱའོ། ། དེ་ལ་ཡང་མ་དག་པའི་ཆ་ཤས་ཙམ་ཡོད་དམ་མེད་ཞིབ་ཏུ་དཔྱད་པ་ལས་རྟོགས་པར་བྱའོ། །
གཉིས་པ་འཐད་པའི་ཆ་བཞག་པ་ལ། འཇམ་དབྱངས་ཆོས་ཀྱི་རྗེས། གཏན་ཚིགས་ཡང་དག་ཐམས་ཅད་ཉི་ཤུར་བསྡུ་བ་མཛད་དེ། དེ་ཡང་འདི་ལྟར། འབྲས་རང་གི་གཏན་ཚིགས་ཡང་དག་གཉིས་དང༌། འབྲེལ་ཟླ་མ་དམིགས་པ་བཞི་དང༌། ལྷན་ཅིག་མི་གནས་འགལ་ལ་བརྟེན་པ་བཅུ་གཉིས་དང༌། ཕན་ཚུན་སྤངས་འགལ་ལ་བརྟེན་པ་གཉིས་རྣམས་སོ། ། དེའི་ཕྱིར་ཐལ་འགྱུར་ལ་ཡང་འབྲས་རང་གི་ཐལ་འགྱུར་ཡང་དག་དང༌། འབྲེལ་ཟླ་མ་དམིགས་པའི་ཐལ་འགྱུར་ཡང་དག་ལ་སོགས་པ།
ཉི་ཤུ་ཁོ་ནར་གྲངས་ངེས་པ་ཡིན་ནོ། ། ཉི་ཤུ་པོ་དེའང་མིང་རིས་ཀྱི་སྒོ་ནས་ནི་བཅོ་བརྒྱད་ཁོ་ནར་འདུས་པ་ཡིན་ཏེ། ཕན་ཚུན་སྤངས་འགལ་ལ་བརྟེན་པ་གཉིས་པོ་ལ། སྔ་མ་གཞན་དུ་མ་འདུས་པའི་མིང་རིས་ཟུར་པ་མེད་པའི་ཕྱིར། དེ་ལྟ་ན་ཡང་ཕན་ཚུན་སྤངས་འགལ་ལ་བརྟེན་པའི་འགལ་ཁྱབ་དམིགས་པ་དང༌། ལྷན་ཅིག་མི་གནས་འགལ་ལ་བརྟེན་པའི་འགལ་ཁྱབ་དམིགས་པའི་དབྱེ་བས་ཐ་དད་དུ་ཕྱེ་བ་ཡིན་ནོ། ། ཕན་ཚུན་སྤངས་འགལ་ལ་བརྟེན་པ་གཉིས་ནི་འདི་ཡིན་ཏེ། དངོས་འགལ་གྱི་ཁྱད་པར་དུ་བྱས་པའི་ཕན་ཚུན་སྤངས་འགལ་ལ་བརྟེན་པ་དང༌། ཚད་མས་གནོད་འགལ་ལ་བརྟེན་པའོ། ། དང་པོ་ནི།
དོན་བྱེད་ནུས་སྟོང་གིས་བྱས་ཡོད་འགོག་པའི་རྟགས་དང༌། ཐལ་འགྱུར་ལྟ་བུ་ཡིན་ལ། དེ་ནི་མཚན་ཉིད་མ་དམིགས་པའི་ཐལ་འགྱུར་དང་དོན་འདྲ་བས། སྒྲུབ་བྱེད་མི་འཕེན་པའི་ནང་དུ་འདུས་སོ། ། འཕེན་པ་ཡང་ཡོད་དེ། སྒྲ་ཆོས་ཅན། མ་བྱས་པར་ཐལ། རྟག་པའི་ཕྱིར། ཞེས་པ་ལྟ་བུའོ། ། འདི་དངོས་འགལ་གྱིས་ཁྱད་པར་དུ་བྱས་པ་ཡིན་ཏེ།
བྱས་པ་དང་མ་བྱས་པ་དངོས་འགལ་ཡིན་པའི་རྒྱུ་མཚན་གྱིས་བྱས་པས་མ་བྱས་པའི་ཁྱབ་བྱ་རྟག་པ་འགོག་ནུས་པའི་ཕྱིར་རོ། ། གཉིས་པ་ཚད་མས་གནོད་འགལ་ནི། ངེས་གྱུར་དང་ལྟོས་བཅས་བཞིན་ནོ། ། ལྷག་མ་རྣམས་ནི་རྟོགས་པར་སླའོ། ། དེ་ལྟར་ཐལ་འགྱུར་ཉི་ཤུའི་ནང་ནས། བཟློག་ཕྱོགས་ལ་ཐལ་འགྱུར་ཡང་དག་ཏུ་རུང་བ་དང་མི་རུང་བ་དུ་ཞིག་ཡོད་ཅེ་ན། བཟློག་ཕྱོགས་ལ་ཐལ་འགྱུར་ཡང་དག་ཏུ་མི་རུང་བ་ལྔ་སྟེ། ལྔ་པོ་གང་ཞེ་ན་སྒྲུབ་བྱེད་མི་འཕེན་པའི་ཐལ་འགྱུར་དུ་བཤད་པ་རྣམས་སོ། ། ཅིག་ཤོས་ཕྱོགས་ལ། ཐལ་འགྱུར་ཡང་དག་ཏུ་རུང་བ་ནི་ལྷག་མ་བཅུ་བཞི་པོ་རྣམས་སོ། །
དེ་ལྟར་ན་སྒྲུབ་བྱེད་འཕེན་པའི་ཐལ་འགྱུར་ཡང་དག་གི་དབྱེ་བ་ཉི་ཤུ་རྩ་བརྒྱད་དུ་འགྱུར་ལ། མཚན་གཞི་མི་འདྲ་བ་ངོས་འཛིན་རྒྱུ་ནི་ཉི་ཤུ་རྩ་བཞི་ལས་ལྷག་པ་མེད་དེ། འབྲས་བུའི་ཐལ་འགྱུར་ཡང་དག དེའི་བཟློག་དོན་གྱི་ཐལ་འགྱུར་ཡང་དག རྒྱུ་མ་དམིགས་པའི་ཐལ་འགྱུར་ཡང་དག དེའི་བཟློག་དོན་གྱི་ཐལ་འགྱུར་ཡང་དག་སྟེ་བཞི་པོ་ལ་མཚན་གཞི་སོ་སོ་བ་འཛིན་རྒྱུ་གཉིས་ལས་མེད་པའི་ཕྱིར་དང༌། རང་བཞིན་གྱི་ཐལ་འགྱུར་ཡང་དག་གི་དངོས་བཟློག་གཉིས་དང༌། ཁྱབ་བྱེད་མ་དམིགས་པའི་ཐལ་འགྱུར་ཡང་དག་གི་དངོས་བཟློག་གཉིས་ཏེ། ཐལ་འགྱུར་ཡང་དག་བཞི་པོ་ལ། མཚན་གཞི་མི་འདྲ་བ་གཟུང་རྒྱུ་གཉིས་ལས་མེད་པའི་ཕྱིར་རོ། །
དེ་ལྟར་ཉི་ཤུ་རྩ་བཞི་ལས། རང་རིགས་འཕེན་པ་ནི་དུ། གཞན་རིགས་འཕེན་པ་ནི་དུ་ཞེ་ན། རང་རིགས་འཕེན་པ་ནི་བརྒྱད་དོ། ། གཞན་རིགས་འཕེན་པ་ནི་བཅུ་དྲུག་གོ ། བརྒྱད་པོ་བཞིར་བསྡུས་ནས་གཞུང་རྩ་བར། བཟློག་པ་རང་རིགས་འཕེན་པ་བཞི། ། གཞན་རིགས་འཕེན་པ་བཅུ་དྲུག་ཡོད། ། ཅེས་བྱ་བ་འདི་ཁོ་ན་རྩ་བའི་གཞུང་ཡིན་ནོ། ། འོ་ན་བརྒྱད་པོ་བཞིར་བསྡུ་ནུས་ན།
བཅུ་དྲུག་པོ་ཡང་བཅུར་བསྡུ་ནུས་པ་མ་ཡིན་ནམ་ཞེ་ན། བསྡུ་བར་ནུས་པ་ལྟ་བུར་སྣང་མོད་ཀྱི། མ་བསྡུས་པ་ནི་རིགས་གཏེར་རྩ་འགྲེལ་གྱི་སྒྲ་སོར་བཞག་པ་ཡིན་ཏེ། དེ་ཡང་འདི་ལྟར། རང་རིགས་འཕེན་པའི་དབྱེ་བ་ངོས་འཛིན་པ་ན་བཞི་ཁོ་ནའམ། ཇི་ལྟར་མང་ཡང་ལྔ་ལས་ལྷག་པ་མེད་ལ། གཞན་རིགས་འཕེན་པའི་དབྱེ་བ་བགྲང་བ་ན། བཅུ་དྲུག་པོ་རེ་རེ་ནས་བགྲངས་པའི་ཕྱིར་རོ། ། འོ་ན་སྒྲུབ་བྱེད་འཕེན་པའི་ཐལ་འགྱུར་ཉི་ཤུ་རྩ་བཞི་པོ་གང་ཞེ་ན། འདི་ལ་སོ་སོའི་དབྱེ་བ་དཔེར་བརྗོད་པ་དང༌།
ཐལ་ངག་འགོད་ཚུལ་ལ་རྩོད་པ་སྤང་བའོ། ། དང་པོ་ལ་རང་རིགས་འཕེན་པའི་དངོས་བསྟན་གྱི་དབྱེ་བ་བཞི་བཤད། དེས་དོན་ཐོབ་བཞི་ཡང་མཚོན་པར་བསྟན་པའོ། ། དང་པོ་ནི། མེ་ཡོད་ཀྱི་ཚང་མང་ལྟ་བུ། གྲང་རེག་རྒྱུན་ཆགས་པ་ཡོད་པར་ཁས་ལེན་པ་ལ། དེ་ཆོས་ཅན། མེ་རྒྱུན་ཆགས་པ་མེད་པར་ཐལ། གྲང་རེག་རྒྱུན་ཆགས་པར་ཁྱབ་པར་ནོན་པའི་ཕྱིར་ཞེས། རང་བཞིན་དང་འགལ་བའི་རང་བཞིན་དམིགས་པས།
མེ་རྒྱུན་ཆགས་པ་ཡོད་པའི་ཕྱིར། གྲང་རེག་རྒྱུན་ཆགས་པ་མེད་དོ་ཞེས། རང་བཞིན་དང་འགལ་བའི་རང་བཞིན་དམིགས་པ་ཉིད་འཕེན་པ་དང༌། ཡང་ཙནྡན་གྱི་མེ་སྟོབས་ཆེན་པས་ཁྱབ་པར་ནོན་པའི་གཞིར། དེ་ཡོད་པར་ཁས་ལེན་པ་ལ། དེ་ཆོས་ཅན་ཙནྡན་གྱི་མེ་རྒྱུན་ཆགས་པས་ཁྱབ་པར་ནོན་པ་མིན་པར་ཐལ། བ་མོའི་རེག་པ་རྒྱུན་ཆགས་པ་ཡོད་པའི་ཕྱིར། ཞེས་ཁྱབ་བྱེད་དང་འགལ་བའི་ཁྱབ་བྱ་དམིགས་པས། དེ་ཆོས་ཅན། བ་མོའི་རེག་པ་རྒྱུན་ཆགས་པ་མེད་དེ།
ཙནྡན་གྱི་མེ་རྒྱུན་ཆགས་པས་ཁྱབ་པར་ནོན་པའི་ཕྱིར། ཞེས་ཁྱབ་བྱེད་དང་འགལ་བའི་ཁྱབ་བྱ་དམིགས་པ་ཉིད་འཕེན་པ་དང༌། ཡང་དུ་བ་དྲག་འཕྱུར་བས་ཁྱབ་པར་ནོན་པའི་གཞིར་དེ་ཁས་ལེན་པ་ལ་དེ་ཆོས་ཅན། དུ་བ་དྲག་འཕྱུར་བ་རྒྱུན་ཆགས་པ་མེད་པར་ཐལ། གྲང་འབྲས་སྤུ་ལོང་བྱེད་རྒྱུན་ཆགས་པ་ཡོད་པའི་ཕྱིར། ཞེས་རྒྱུ་དང་འགལ་བའི་འབྲས་བུ་དམིགས་པས། དེ་ཆོས་ཅན་གྲང་འབྲས་སྤུ་ལོང་བྱེད་མེད་དེ། དུ་བ་དྲག་འཕྱུར་བ་རྒྱུན་ཆགས་པས་ཁྱབ་པར་ནོན་པའི་ཕྱིར། ཞེས་རྒྱུ་དང་འགལ་བའི་འབྲས་བུ་དམིགས་པ་ཉིད་འཕེན་པ་དང་གསུམ་མོ། ། གསུམ་པོ་འདི་ལ་སོགས་པ་ལྷན་ཅིག་མི་གནས་འགལ་ལ་བརྟེན་པ་རྣམས་ཀྱི་སྐབས་སུ།
སྤྱིར་ལྷན་ཅིག་མི་གནས་འགལ་ལ་བརྟེན་པའི་རྟགས་ཡང་དང༌། ཐལ་འགྱུར་ཡང་དག་ཏུ་འགྱུར་བ་ལ། རྟགས་ལ་དེ་དང་དེའི་རྒྱུན་ཆགས་པས་ཁྱབ་པར་ནོན་པའི་ཕྱིར་ཞེས་སྦྱོར་དགོས་ཏེ། གནོད་བྱེད་རྒྱུན་ལྡན་དགོས་པའི་ཕྱིར། སྒྲུབ་བྱེད་འཕེན་པའི་ཐལ་འགྱུར་ལ་ནི་ཐལ་ཆོས་ལ་རྒྱུན་ལྡན་མེད་པར་ཐལ་ཞེས་སྦྱོར་དགོས་ཏེ། བཟློག་དོན་གྱི་རྟགས་ལ་རྒྱུན་ལྡན་དགོས་པའི་ཕྱིར། འདིར་དགག་གཞི་མེའི་རྣམ་གཞག་ཅུང་ཟད་དེ་དཔྱོད་པའི་སྐབས་སུ། ཐལ་ཆོས་སྒྲུབ་ཆོས་གཉིས་ཀ་ལ། དེས་ཁྱབ་པར་ནོན་པའི་གཞི་མ་ཡིན་པར་ཐལ་བ་དང༌། གཞི་མ་ཡིན་ཏེ་ཞེས་དང༌།
རྟགས་ལ་ཡང༌། དེ་རྒྱུན་ཆགས་པས་ཁྱབ་པར་ནོན་པའི་གཞི་ཡིན་པའི་ཕྱིར་ཞེས་སྦྱོར་རོ། ། བཞི་པ་ནི། གང་དེ་དང་དེར་འགྱུར་བ་རྒྱུན་གཞན་ལ་ལྟོས་པ་དང་བཅས་པ་ཡིན་ན། དེ་དང་དེར་འགྱུར་བར་མ་ངེས་པས་ཁྱབ། དཔེར་ན། གོས་དཀར་པོ་ཚོན་ཅན་དུ་འགྱུར་བ་བཞིན། བུམ་པའང་འཇིག་པ་ཕྱིས་ཀྱི་རྒྱུ་གཞན་ལ་ལྟོས་པར་ཁས་བླངས་སོ་ཞེས་ཚད་མས་གནོད་འགལ་ལ་བརྟེན་པའི་འགལ་ཁྱབ་དམིགས་པའི་ཐལ་འགྱུར་གྱིས། གང་དེ་དང་དེར་འགྱུར་ངེས་ཡིན་ན། དེ་དང་དེར་འགྱུར་བ་རྒྱུ་གཞན་ལ་ལྟོས་པ་མེད་པས་ཁྱབ།
དཔེར་ན་འབྲས་བུའི་ལས་ལ་གེགས་བྱེད་པ་མེད་པ་ཅན་གྱི་རྒྱུ་ཚོགས་ཐ་མ་བཞིན། བུམ་པ་ཡང་འཇིག་པར་ངེས་པ་ཡིན་ནོ་ཞེས་ཚད་མས་གནོད་འགལ་ལ་བརྟེན་པའི་གཏན་ཚིགས་ཡང་དག་འཕེན་པའོ། ། གཉིས་པ་དོན་གྱིས་ཐོབ་པ་བཞི་ནི། མེས་གྲང་རེག་འགོག་པའི་ཐལ་བ་དང༌། ཙནྡན་གྱི་མེས་བ་མོའི་རེག་པ་འགོག་པའི་ཐལ་བ་དང༌། དུ་བས་གྲང་འབྲས་སྤུ་ལོང་བྱེད་འགོག་པ་དང༌། ངེས་པས་ལྟོས་པ་འགོག་པ་རྣམས་སོ། ། འདི་ཡང༌། དཔྱིད་དུས་ཀྱི་ཞིང་ཆོས་ཅན། མྱུ་གུ་སྐྱེད་པ་རྒྱུ་གཞན་ལ་མི་ལྟོས་པར་ཐལ།
མྱུ་གུ་སྐྱེ་ངེས་ཡིན་པའི་ཕྱིར་ཞེས་པའི་ཐལ་བས། དེ་ཆོས་ཅན་མྱུ་གུ་སྐྱེད་ངེས་མ་ཡིན་ཏེ། དེ་སྐྱེད་པ་རྒྱུ་གཞན་ལ་ལྟོས་པ་དང་བཅས་པའི་ཕྱིར་ཞེས་འཕེན་པ་ཡིན་ནོ། ། བཞི་པོ་གཞུང་འགྲེལ་དུ་དངོས་སུ་མ་གསུངས་པ་ནི་དོན་གྱི་གོ་བ་དགོངས་པ་ཡིན་ནོ། ། གོ་བའི་རྒྱུ་མཚན་ཡང་སྔ་མ་བཞི་དང་རིམ་པ་བཞིན་རེ་རེ་ནས་མིང་རིས་གཅིག་པའི་ཕྱིར། དེ་ལས་གཞན་དུ་བཞི་ཞེས་པ་སྒྲ་ཇི་བཞིན་པར་འདོད་ན། ཐལ་འགྱུར་ཕྱི་མ་བཞི་པོ་འདི་སྒྲུབ་བྱེད་འཕེན་པའི་ཐལ་འགྱུར་མ་ཡིན་པར་འགྱུར་ལ། དེ་ཡང་དེ་ལྟ་ན་ནི་འགྲེལ་པར། སྔར་བཤད་པའི་ཡང་དག་གི་རྟགས་ཉི་ཤུ་ལས། གསུམ་གྱི་ལྷག་མ་ཀུན་གྱི་སྒྲུབ་བྱེད་འཕེན་པར་ཤེས་པར་བྱའོ། །
ཞེས་གསུངས་པ་དང་འགལ་ཏེ། འདིར་བསྟན་གྱི་དོན་བཞི་པོ་དེ། སྔར་བཤད་པ་ཉི་ཤུའི་ནང་ན་ཡོད་པའི་ཕྱིར་རོ། ། གཉིས་པ་གཞན་རིགས་འཕེན་པ་བཅུ་དྲུག་ནི། འབྲས་བུའི་ཐལ་འགྱུར་ཡང་དག་གིས་རང་རྒྱུད་ལ་རྒྱུ་མ་དམིགས་པའི་རྟགས་ཡང་དག་འཕེན་པ་དང༌། རྒྱུ་མ་དམིགས་པའི་ཐལ་འགྱུར་ཡང་དག་གིས། རང་རྒྱུད་ལ་འབྲས་བུའི་གཏན་ཚིགས་ཡང་དག་འཕེན་པ་དང༌། རང་བཞིན་གྱི་ཐལ་འགྱུར་ཡང་དག་འགའ་ཞིག་གིས། རང་རྒྱུད་ལ་ཁྱབ་བྱེད་མ་དམིགས་པའི་གཏན་ཚིགས་ཡང་དག་འཕེན་པ་དང༌། ཁྱབ་བྱེད་མ་དམིགས་པའི་ཐལ་འགྱུར་ཡང་དག་འགའ་ཞིག་གིས་རང་རྒྱུད་ལ་རང་བཞིན་གྱི་གཏན་ཚིགས་ཡང་དག་འཕེན་པ་སྟེ་བཞི་དང༌།
ལྷན་ཅིག་མི་གནས་འགལ་ལ་བརྟེན་པའི་འགལ་དམིགས་ཀྱི་ཐལ་འགྱུར་ཡང་དག་བཅུ་གཉིས་ལས་གསུམ་གྱིས་སྒྲུབ་བྱེད་མི་འཕེན། གསུམ་གྱིས་རང་རིགས་འཕེན། དེའི་ལྷག་མ་དྲུག་དང༌། དྲུག་པོ་དེའི་དངོས་དོན་བཟློག་པའི་ལྷན་ཅིག་མི་གནས་འགལ་ལ་བརྟེན་པའི་འགལ་དམིགས་ཀྱི་ཐལ་འགྱུར་ཡང་དག་དྲུག་སྟེ་བཅུ་གཉིས་ཀྱིས་གཞན་རིགས་འཕེན་པར་བྱེད་དོ། ། བཅུ་གཉིས་པོ་གང་ཞེ་ན། མེ་དང་བ་མོའི་རེག་པ་ཕན་ཚུན་འགོག་པ། རང་བཞིན་དང་འགལ་བའི་ཁྱབ་བྱ་དམིགས་པས། ཁྱབ་བྱེད་དང་འགལ་བའི་རང་བཞིན་དམིགས་པ་འཕེན་པ་དང༌། ཁྱབ་བྱེད་དང་འགལ་བའི་རང་བཞིན་དམིགས་པའི་ཐལ་འགྱུར་གྱིས་རང་བཞིན་དང་འགལ་བའི་ཁྱབ་བྱ་དམིགས་པ་འཕེན་པ་སྟེ་གཉིས་དང༌། མེ་དང་གྲང་འབྲས་སྤུ་ལོང་བྱེད་ཕན་ཚུན་འགོག་པ།
རང་བཞིན་དང་འགལ་བའི་འབྲས་བུ་དམིགས་པའི་ཐལ་འགྱུར་གྱིས། རྒྱུ་དང་འགལ་བའི་རང་བཞིན་དམིགས་པ་འཕེན་པ་དང༌། རྒྱུ་དང་འགལ་བའི་རང་བཞིན་དམིགས་པའི་ཐལ་འགྱུར་གྱིས། རང་བཞིན་དང་འགལ་བའི་འབྲས་བུ་དམིགས་པ་འཕེན་པ་སྟེ་གཉིས་དང༌། དུ་བ་དྲག་འཕྱུར་བ་དང༌། གྲང་རེག་ཕན་ཚུན་འགོག་པ། རྒྱུ་དང་འགལ་བའི་རང་བཞིན་དམིགས་པའི་ཐལ་འགྱུར་གྱིས། རང་རྒྱུད་ལ་རང་བཞིན་དང་འགལ་བའི་འབྲས་བུ་དམིགས་པ་འཕེན་པ་དང༌། རང་བཞིན་དང་འགལ་བའི་འབྲས་བུ་དམིགས་པའི་ཐལ་འགྱུར་གྱིས་རང་རྒྱུད་ལ་རྒྱུ་དང་འགལ་བའི་རང་བཞིན་དམིགས་པ་འཕེན་པ་དང༌། ཡང་དུ་བ་དང་བ་མོའི་རེག་པ་ཕན་ཚུན་འགོག་པ།
རྒྱུ་དང་འགལ་བའི་ཁྱབ་བྱ་དམིགས་པའི་ཐལ་འགྱུར་གྱིས། ཁྱབ་བྱེད་དང་འགལ་བའི་འབྲས་བུ་དམིགས་པ་རང་རྒྱུད་ལ་འཕེན་པ་དང༌། ཁྱབ་བྱེད་དང་འགལ་བའི་འབྲས་བུའི་དམིགས་པའི་ཐལ་འགྱུར་གྱིས། རྒྱུ་དང་འགལ་བའི་ཁྱབ་བྱ་དམིགས་པ་འཕེན་པ་སྟེ་གཉིས་དང༌། ཡང་ཙནྡན་གྱི་མེ་དང་གྲང་རེག་ཕན་ཚུན་འགོག་པ། ཁྱབ་བྱེད་དང་འགལ་བའི་རང་བཞིན་དམིགས་པའི་ཐལ་འགྱུར་གྱིས། རང་བཞིན་དང་འགལ་བའི་ཁྱབ་བྱ་དམིགས་པ་འཕེན་པ་དང༌། རང་བཞིན་དང་འགལ་བའི་ཁྱབ་བྱ་དམིགས་པའི་ཐལ་འགྱུར་གྱིས། ཁྱབ་བྱེད་དང་འགལ་བའི་རང་བཞིན་དམིགས་པ་འཕེན་པ་སྟེ་གཉིས་དང༌། ཡང་ཙནྡན་གྱི་མེ་དང་གྲང་འབྲས་སྤུ་ལོང་བྱེད་ཕན་ཚུན་འགོག་པ་ཁྱབ་བྱེད་དང་འགལ་བའི་འབྲས་བུ་དམིགས་པའི་ཐལ་འགྱུར་གྱིས་རྒྱུ་དང་འགལ་བའི་ཁྱབ་བྱ་དམིགས་པ་འཕེན་པ་དང༌།
རྒྱུ་དང་འགལ་བའི་ཁྱབ་བྱ་དམིགས་པའི་ཐལ་འགྱུར་གྱིས། ཁྱབ་བྱེད་དང་འགལ་བའི་འབྲས་བུ་དམིགས་པ་འཕེན་པ་སྟེ་གཉིས་དང༌། དེ་ལྟར་ན་བཅུ་དྲུག་གོ ། གཉིས་པ་ཐལ་ངག་འགོད་ཚུལ་ལ་རྩོད་པ་སྤང་བ་ནི། དེ་ལ་རྣམ་པར་དཔྱོད་པ་ལྡན་པ་དག་འདི་སྙམ་དུ་དོགས་པར་འགྱུར་ཏེ། སྒྲུབ་བྱེད་འཕེན་པའི་ཐལ་འགྱུར་ཉི་ཤུ་པོ་དག་གིས་མཚན་གཞི་ངོས་འཛིན་པ་ན། ཇི་སྐད་དུ། འགྲེལ་པར། མེ་མེད་པའི་ཕྱིར་དུ་བ་མེད་པར་ཐལ་ཞེས་རྒྱུ་མ་དམིགས་པའི་ཐལ་བས། དུ་བ་ཡོད་པའི་ཕྱིར་མེ་ཡོད་ཅེས་འབྲས་རྟགས་འཕེན་ཡང་དུ་བ་ཡོད་པའི་ཕྱིར་མེ་ཡོད་པར་ཐལ་ཞེས་འབྲས་བུའི་ཐལ་བས།
མེ་མེད་པའི་ཕྱིར་དུ་བ་མེད་ཅེས་རྒྱུ་མ་དམིགས་པ་འཕེན་ཞེས་སོགས་རྒྱ་ཆེར་གསུངས་པ་དང༌། གོང་དུ། ཕྱོགས་ཆོས་འཕེན་ན་སྦྱོར་བ་འཇིག ། ཅེས་པའི་འགྲེལ་པར། དུ་བ་མེད་པར་ཐལ་ཞེས་བརྗོད་ན་ཐལ་འགྱུར་གྱི་དམ་བཅའ་བརྗོད་པའི་ངག་ལྷག་པས་ཚར་བཅད་ཀྱི་གནས་ཡིན་པར་བཤད་པ་དང་ཇི་ལྟར་མི་འགལ་བ་བརྗོད་དགོས་ཤེ་ན་བཤད་པར་བྱ་སྟེ། སྤྱིར་སྒྲུབ་བྱེད་ཡང་དག་འཕེན་པའི་ཐལ་འགྱུར་ལ་གཉིས་ཏེ། སྒྲུབ་པའི་ངག་ཏུ་མ་བཀོད་པ་དང༌། བཀོད་པའོ། ། དང་པོ་ནི། དུ་ལྡན་གྱི་ལ་མེ་མེད་དུ་ཁས་ལེན་པ་ལ།
དུ་ལྡན་གྱི་ལ་ཆོས་ཅན། དུ་བ་མེད་པར་ཐལ། མེ་མེད་པའི་ཕྱིར་ཞེས་འཕངས་པའོ། ། འདིས་སྒྲུབ་བྱེད་ཡང་དག་འཕེན་པ་ཡིན་ཏེ། དུ་ལྡན་གྱི་ལ་ཆོས་ཅན། མེ་ཡོད་དེ། དུ་བ་ཡོད་པའི་ཕྱིར་ཞེས་དོན་གྱིས་འཕངས་པས་སོ། ། འདིར་བསྒྲུབ་བྱ་ཚིག་ཟིན་ལ་བརྗོད་པས། སྒྲུབ་བྱེད་ཡང་དག་མ་བརྗོད་དོ་སྙམ་དུ་དོགས་པར་མི་བྱ་སྟེ། བསྒྲུབ་བྱ་དངོས་སུ་བརྗོད་པ་དང་སྒྲུབ་བྱེད་ཡང་དག་བརྗོད་པ་གཉིས་ལ་འགལ་བ་མེད་པའི་ཕྱིར།
དཔེར་ན། རྟགས་ཚིགས་རྣམ་དག་གི་མཇུག་བསྡུད་དུ་བསྒྲུབ་བྱ་ཚིག་ཟིན་ལ་བརྗོད་པ་བཞིན་ནོ། ། དེ་ལྟ་ན་ཡང་བསྒྲུབ་བྱ་ཚིག་ཟིན་ལ་བརྗོད་ན་སྒྲུབ་ངག་ཡང་དག་ཏུ་འགལ་བ་ལ་བསམས་ནས། སྔར་དེ་སྐད་དུ་བཤད་པ་ཡིན་ནོ། ། འོ་ན་དེས་སྒྲུབ་བྱེད་ཡང་དག་འཕེན་ན། དེས་ཚུལ་གསུམ་པ་ཅན་གྱི་གཏན་ཚིགས་ཀྱང་དྲན་ལམ་དུ་འཕེན་པར་ནུས་སམ་ཞེ་ན། དེ་ནི་ནུས་པ་མ་ཡིན་ཏེ། དེས་དེ་འཕེན་པར་ནུས་པའི་ཡུལ་གྱི་ཁྱད་པར་ཡང་མ་ཚང༌། ཡུལ་ཅན་ངག་གི་ཁྱད་པར་ཡང་མ་ཚང་བའི་ཕྱིར། དེ་གཉིས་ཀ་མ་ཚང་བ་ཡིན་ཏེ།
རྩ་བའི་ཐལ་འགྱུར་དང༌། རྩ་བའི་གཏན་ཚིགས་འགོད་པ་སྐབས་སུ་བབ་པ་དེའི་ཚེ། ཡུལ་གྱི་རྒོལ་བས་ཕལ་ཆེར་ཚུལ་གསུམ་ཚད་མས་མི་ཤེས་པའི་ཕྱིར་དང༌། སྐབས་དེར་ཁྱབ་པ་བརྗོད་པའི་ངག་མ་ཚང་བའི་ཕྱིར་རོ། ། ཚུལ་གསུམ་རྒོལ་བའི་བློ་དེ་ལ་མ་ཚང་བའི་སྒྲུབ་བྱེད་ཡིན་ན། སྒྲུབ་བྱེད་ལྟར་སྣང་ཡིན་དགོས་སོ་སྙམ་དུ་དོགས་པར་མི་བྱ་སྟེ། ཚུལ་གསུམ་སྐབས་སུ་བབ་པའི་རྒོལ་བ་གཞན་གྱི་བློ་ངོར་མ་ཚང་ཡང་ཚུལ་གསུམ་དོན་ལ་ཚང་བའི་སྒྲུབ་བྱེད་ཡིན་ན་སྒྲུབ་བྱེད་ཡང་དག་ཡིན་དགོས་པའི་ཕྱིར། སྒྲུབ་བྱེད་གཏན་ཚིགས་ཡང་དག་ཡིན་ན་ནི་ཚུལ་གསུམ་རྒོལ་བའི་བློ་ངོར་ཡང་ཚང་དགོས་པས་ཁྱད་པར་ཡོད་པ་ཡིན་ནོ། ། དེས་ན་སྒྲུབ་བྱེད་ཡང་དག་འཕེན་པའི་རྩ་བའི་ཐལ་འགྱུར་འདི། སྤྱིར་ཐལ་འགྱུར་ཡང་དག་ཡིན་ཀྱང༌།
སྒྲུབ་པའི་ཐལ་འགྱུར་ཡང་དག་འགོད་པ་སྐབས་སུ་བབ་པའི་རྒོལ་བའི་ངོར། དེ་བཀོད་ན་ངག་སྐྱོན་ཅན་དུ་འགྱུར་བ་ཡིན་ནོ། ། དོན་དེ་ཉིད་ཐུགས་ལ་ཉེ་བར་བཞག་ནས། འགྲེལ་པར། དུ་བ་མེད་པར་ཐལ་བ་ཤུགས་ལ་གོ་བས་དངོས་སུ་མི་བརྗོད་ཅེས་གསུངས་སོ། ། གཉིས་པ་སྒྲུབ་པའི་ངག་ཏུ་བཀོད་པ་ནི། རྩ་བའི་ཐལ་འགྱུར་འཕངས། དེའི་འོག་ཏུ་ཚུལ་གསུམ་བསྒྲུབས་ནས། ཚུལ་གསུམ་ཤེས་ཤིང་མ་དྲན་པའི་སྔར་རྒོལ་གྱི་ངོར། ཕྱིར་རྒོལ་བས་སྒྲུབ་པའི་ཐལ་འགྱུར་ཆོས་གསུམ་ལྡན་འཕེན་པར་བྱེད་དོ། །
དེ་ལྟར་ན། སྒྲུབ་པའི་ཐལ་འགྱུར་ཡང་དག་འཕེན་པ་སྐབས་སུ་བབ་པ་ན། དུ་བ་མེད་པར་ཐལ་ཞེས་འཕེན་པ་ངག་ལྷག་པས་ཚར་བཅད་ཀྱི་གནས་ཡིན་པར་གསུངས་ལ། སྤྱིར་སྔར་རྒོལ་གྱིས་དམ་བཅའ་ལྟར་སྣང་བཞག་པ་ལ། གཞི་དེར་དུ་བ་མེད་པར་ཐལ་བ་ལ་སོགས་པ་ཐལ་འགྱུར་ཡང་དག་ཉི་ཤུ་པོ་སྤྱིར་སྒྲུབ་བྱེད་ཡང་དག་འཕེན་པ་ལ་དགོངས་ནས། སྒྲུབ་བྱེད་འཕེན་པའི་ཐལ་འགྱུར་ཉི་ཤུ་པོའི་ངོས་འཛིན་མཛད་པ་ན། རྩ་བའི་ཐལ་འགྱུར་རྐྱང་པའི་སྒོ་ནས་ངོས་བཟུང་བ་ཡིན་ནོ། ། ཉི་ཤུ་པོ་དེ་ཡང་སྒྲུབ་པའི་ཐལ་འགྱུར་གྱི་སྒོ་ནས་ངོས་བཟུང་བ་སྐབས་སུ་བབ་པ་ན་ངོས་འཛིན་པའི་ཚུལ་ནི། སྔར་བཤད་པ་ལས་དཔགས་ཏེ་ཤེས་པར་བྱའོ། ། དེའི་ཕྱིར།
རྔོག་ལོ་ཆེན་པོ་རྗེས་འབྲངས་དང་བཅས་པས་སྒྲུབ་བྱེད་འཕེན་པའི་ཐལ་འགྱུར་ཡང་དག་ཡིན་ན། སྒྲུབ་པའི་ཐལ་འགྱུར་ཡིན་པས་ཁྱབ་པར་བཞེད་ཀྱང༌། རིགས་གཏེར་དུ་དེ་མི་རུང་སྟེ་གལ་ཏེ་རུང་ན་སྒྲུབ་པའི་ཐལ་འགྱུར་ཡང་དག་གི་ཟུར་དུ་ཐལ་ཞེས་བརྗོད་དགོས་པའམ་ཡང་ན། རྩ་བའི་ཐལ་ངག་དེ་སྐྱོན་ཅན་ཁོ་ནར་ཁས་ལེན་དགོས་པར་འགྱུར་རོ། ། སྒྲུབ་པའི་ཐལ་འགྱུར་འགོད་པའི་ཚུལ་ལ་རྣམ་པ་ལྔ་སྟེ། ཆོས་མཐུན་པ་ཅན་དང༌། ཆོས་མི་མཐུན་པ་ཅན་དང༌། ཕྱོགས་ཆོས་རྐྱང་པ་བརྗོད་པ་དང༌། རྗེས་འགྲོ་རྐྱང་པ་བརྗོད་པ་དང༌། བཟློག་པ་རྐྱང་པ་བརྗོད་པའོ། །
དང་པོ་ནི། བྱས་མི་རྟག་གི་འབྲེལ་པ་ཚད་མས་ཤེས་ཤིང༌། སྒྲ་བྱས་པར་ཡང་ཚད་མས་གྲུབ་ལ། ད་དུང་སྒྲ་རྟག་པར་བདེན་ཞེན་གྱིས་འདོད་པའི་སྔར་རྒོལ་གྱི་ངོར་ཕྱིར་རྒོལ་བས། གང་རྟག་ན་མ་བྱས་པས་ཁྱབ་དཔེར་ན་ནམ་མཁའ་བཞིན། སྒྲ་ཡང་རྟག་པར་ཁས་བླངས་སོ་ཞེས་པའོ། ། གཉིས་པ་ནི། ཡང་རྒོལ་བ་དེའི་ངོར། ། ཕྱིར་རྒོལ་བས་གང་བྱས་ན་མི་རྟག་པ་ཡིན་པས་ཁྱབ། དཔེར་ན།
བུམ་པ་བཞིན་སྒྲ་ནི་རྟག་པར་ཁས་བླངས་སོ་ཞེས་པའོ། ། གསུམ་པ་ནི། ཡང་དེ་འདྲའི་སྔར་རྒོལ་གང་རྟག་ན་མ་བྱས་པས་ཁྱབ་དཔེར་ན་ནམ་མཁའ་བཞིན་ཞེས་ཁར་འབྱིན་པ་ལ་ཕྱིར་རྒོལ་བས། འོ་ན་སྒྲ་ཡང་རྟག་པར་ཁས་བླངས་སོ་ཞེས་བརྗོད་པའོ། ། བཞི་པ་ནི། ཡང་དེ་འདྲའི་སྔར་རྒོལ་སྒྲ་རྟག་གོ་ཞེས་ངག་ཏུ་འབྱིན་པ་ལ། འོ་ན་གང་རྟག་ན་མ་བྱས་པ་ཡིན་པས་ཁྱབ་དཔེར་ན་ནམ་མཁའ་བཞིན་ནོ་ཞེས་བརྗོད་པའོ། ། ལྔ་པ་ནི། ཡང་དེ་འདྲའི་སྔར་རྒོལ། དམ་བཅའ་ཁར་འབྱིན་པ་ལ།
གང་བྱས་ན་མི་རྟག་པ་ཡིན་པས་ཁྱབ་དཔེར་ན་བུམ་པ་བཞིན། ཞེས་བརྗོད་པའོ། ། དེ་ལྟར་ན་རྣམ་པ་ལྔའོ། ། དེའི་སྟེང་དུ་ཁྱབ་པ་སྒྲུབ་པའི་ཐལ་འགྱུར་དང༌། དམ་བཅས་ལ་ཚད་མས་བསལ་པ་ཞུགས་ཚུལ་སྟོན་པའི་སྒྲུབ་པའི་ཐལ་འགྱུར་དང་གཉིས་ཡིན་ལ་སྔ་མ་ལ་ཡང་རྗེས་སུ་འགྲོ་ལྡོག་གི་དབྱེ་བས་གཉིས་ཏེ་བརྒྱད་དོ། ། ད་ནི་དེ་ལ་དོགས་པ་སྤང་བར་བྱ་སྟེ། དེ་ལ་འདི་སྙམ་དུ་དོགས་པར་འགྱུར་ཏེ། ཕྱོགས་ཆོས་དང༌། རྗེས་འགྲོ་དང༌། བཟློག་པ་རྐྱང་པ་བརྗོད་པའི་ཐལ་འགྱུར་དུ་འདོད་པ་གསུམ་པོ་དེ་དག
རིགས་གཏེར་མཛད་པས་སྒྲུབ་པའི་ངག་ཏུ་བཞེད་པ་མ་ཡིན་ཏེ། དེ་ལྟར་དུ་བཞེད་པར་རིགས་གཏེར་རྩ་འགྲེལ་ལས་མ་གསུངས་པའི་ཕྱིར། སྒྲུབ་ངག་ཡིན་པར་བཞེད་དུ་ཆུག་ཀྱང༌། ཐལ་འགྱུར་དུ་མི་བཞེད་དེ། ཐལ་ངག་དུ་མ་བཀོད་པའི་ཕྱིར། སྒྲུབ་པའི་ཐལ་འགྱུར་ཡིན་པར་བཞེད་དུ་ཆུག་ཀྱང༌། ཁྱབ་པ་རྐྱང་པ་བརྗོད་པའི་རང་རྒྱུད་དེ་དང་ཐལ་འགྱུར་གཉིས་ལ། ཐལ་རང་གི་ཁྱད་པར་མི་རྙེད་དེ། ཐལ་འགྱུར་དང་དེས་འཕངས་པའི་རང་རྒྱུད་གཉིས་ཀྱི་ཁྱབ་པ་ལ་ཁྱད་པར་ཅུང་ཟད་ཀྱང་ཡོད་པ་མ་ཡིན་པའི་ཕྱིར་རོ། ། དེ་དག་ནི་མི་བཞེད་པའི་དོགས་པ་བཀོད་པའོ། །
བཞེད་པ་ལ་ཡང་དོགས་པ་འདི་འབྱུང་སྟེ། ཆོས་མཐུན་པ་ཅན་དང༌། མི་མཐུན་པ་ཅན་གྱི་ཐལ་བའི་སྒྲུབ་ངག་བཤད་མ་ཐག་པ་དེ་དག སྒྲུབ་ངག་ཡང་དག་ཡིན་ན་སྒྲ་མི་རྟག་པར་སྒྲུབ་པའི་སྒྲུབ་ངག་ཡང་དག་ཡིན་དགོས་ལ། དེ་ལྟ་ན་ཆོས་མཐུན་པ་ཅན་གྱི་ཐལ་ངག་བཤད་མ་ཐག་པ་དེ་ཆོས་ཅན། སྒྲ་མི་རྟག་པར་སྒྲུབ་པའི་རྗེས་འགྲོ་དངོས་སུ་བརྗོད་པ་དང༌། བཟློག་པ་ཤུགས་ལ་བརྗོད་པར་ཐལ། སྒྲ་མི་རྟག་པར་སྒྲུབ་པའི་ཆོས་མཐུན་སྦྱོར་གྱི་སྒྲུབ་ངག་ཡིན་པའི་ཕྱིར། ཡང་ཅིག་ཤོས་དེ་ཆོས་ཅན། སྒྲ་མི་རྟག་པར་སྒྲུབ་པའི་བཟློག་པ་དངོས་སུ་བརྗོད་ཅིང༌།
རྗེས་འགྲོ་ཤུགས་ལ་བརྗོད་པར་ཐལ། དེ་སྒྲུབ་ཀྱི་ཆོས་མི་མཐུན་སྦྱོར་གྱི་སྒྲུབ་ངག་ཡང་དག་ཡིན་པའི་ཕྱིར་སྙམ་དུ་དོགས་པར་འགྱུར་བ་ཡིན་ནོ། ། དེ་ནས་དེ་དག་རིམ་པ་བཞིན་དུ་སྤང་བར་བྱ་སྟེ། དང་པོ་ནི། དེ་དག་སྒྲུབ་པའི་ངག་ཏུ་བཞེད་པ་ཡིན་ཏེ། སྒྲུབ་པའི་ཐལ་འགྱུར་ཡང་དག་བཞེད་པ་སྙོན་མི་ནུས་པར་སྒྲུབ་ཟིན་ལ། དེ་ལྟར་སྒྲུབ་པས་ན། སྒྲུབ་ངག་ཡང་དག་གི་འགོད་པའི་ཚུལ་འཆད་པའི་སྐབས་སུ། བླུན་པོ་ལ་ནི་ཉུ་རྒྱས་སྦྱར། ། མཁས་པ་ལ་ནི་གཏན་ཚིགས་ཉིད། །
ཅེས་གསུངས་པའི་རྩ་འགྲེལ་གྱི་དོན་ལ་ལེགས་པར་བརྟགས་པ་ན་དེ་དང་དེ་ཞལ་གྱིས་བཞེས་དགོས་པར་གྲུབ་པའི་ཕྱིར། གཉིས་པ་ནི། དེ་དང་དེ་དག་ལ་ཐལ་འགྱུར་ཡང་དག་གི་མཚན་ཉིད་ཀྱང་ཚང་བ་ཡིན་ཏེ། གཞན་གྱིས་ཁས་བླངས་པའི་རྟགས་ལས། མི་འདོད་པའི་བསྒྲུབ་བྱ་འཕེན་པར་ནུས་པའི་ཕྱིར་ཏེ། སྔར་རྒོལ་རྟགས་དང་ཁྱབ་པ་གང་རུང་ངག་ཏུ་འབྱིན་པ་ལ། ཕྱིར་རྒོལ་བས་འོ་ན་སྒྲ་ཡང་རྟག་པར་ཁས་བླངས་སོ་ཞེས་དང༌། འོ་ན་གང་རྟག་ན་མ་བྱས་པས་ཁྱབ་དཔེར་ན་ནམ་མཁའ་བཞིན་ཞེས་བརྗོད་པ་གཉིས་ཀས་ཀྱང་སྒྲ་མ་བྱས་པར་ཐལ་བ་དོན་གྱིས་འཕངས་པའི་ཕྱིར་རོ། ། གསུམ་པ་ནི་ཐལ་རང་གཉིས་ཀྱི་ཁྱབ་པ་རྐྱང་པ་བརྗོད་པའི་ངག་གི་ཁྱད་པར་སྐབས་སྟོབས་ལས་སོ་སོར་ཤེས་པར་འགྱུར་ཏེ། སྒྲ་མི་རྟག་པ་ལ་ཤེས་འདོད་ཞུགས་པའི་ཕྱིར་རྒོལ་སྒྲ་བྱས་སོ་ཞེས་ངག་ཏུ་འབྱིན་པ་ལ།
སྔར་རྒོལ་གྱིས་འོ་ན་གང་བྱས་ན་མི་རྟག་པས་ཁྱབ་དཔེར་ན་བུམ་པ་བཞིན་ཞེས་བརྗོད་པ་དེའི་ཚེ་ན་ནི་ཁྱབ་པ་རྐྱང་པ་བརྗོད་པའི་རང་རྒྱུད་ཀྱི་སྒྲུབ་ངག་ཡང་དག་ཏུ་འགྱུར་ལ། ཡང་སྒྲ་རྟག་པར་བདེན་ཞེན་གྱིས་འདོད་པའི་སྔར་རྒོལ་སྒྲ་རྟག་གོ་ཞེས་ངག་ཏུ་འབྱིན་པ་དེ་ལ་ནི། འོ་ན་བྱས་ན་མི་རྟག་པ་ཡིན་པས་ཁྱབ་དཔེར་ན་བུམ་པ་བཞིན་ཞེས་བརྗོད་པའི་ཚེ་ན། ངག་དེ་ཁྱབ་པ་རྐྱང་པ་བརྗོད་པའི་ཐལ་ངག་ཏུ་འགྱུར་བའི་ཕྱིར་ཏེ། གཞན་གྱིས་ཁས་བླངས་པའི་རྟགས་ལས་གཞན་མི་འདོད་པའི་གྲུབ་བྱ་འཕེན་ནུས་པའི་ངག་ཡིན་པའི་ཕྱིར་རོ། ། དོགས་པ་བཞི་པ་དེ་ཡང་སྤང་བར་བྱ་སྟེ། འདི་ལྟར། སྒྲ་རྟག་པ་སུན་འབྱིན་པར་བྱེད་པའི་ཆོས་མཐུན་སྦྱོར་གྱི་སྒྲུབ་ངག་གང་ཡིན་པ་དེ། སྒྲ་རྟག་པ་འགོག་པར་བྱེད་པའི་ཆོས་མཐུན་སྦྱོར་གྱི་སྒྲུབ་ངག་ནི་དངོས་ཡིན་ལ། དེར་མ་ཟད་སྒྲ་མི་རྟག་པར་སྒྲུབ་པའི་སྒྲུབ་བྱེད་འཕེན་པར་ནུས་པའི་ཆོས་མཐུན་སྦྱོར་གྱི་སྒྲུབ་ངག་དངོས་ཡིན་ཀྱང༌།
སྒྲ་མི་རྟག་པར་སྒྲུབ་པའི་སྒྲུབ་བྱེད་འགོད་པའི་ཆོས་མཐུན་སྦྱོར་གྱི་སྒྲུབ་ངག་ཏུ་ཁས་མི་ལེན་པའི་ཕྱིར་ཉེས་པ་དེ་དག་མེད་དོ། ། གསུམ་པ་དེ་ལས་གཞན་པའི་ཐལ་འགྱུར་ཡང་དག་ཡོད་མེད་དཔྱད་པ་ལ། དྲི་བ་དང༌། དེའི་ལན་ནོ། ། དང་པོ་ནི། འོ་ན་ཇི་སྐད་དུ་བཤད་མ་ཐག་པའི་ཐལ་འགྱུར་ཡང་དག་གི་དབྱེ་བ་ཉི་ཤུ་པོ་དེར་མ་འདུས་པའི་ཐལ་འགྱུར་ཡང་དག་གཞན་ཡོད་དམ་མེད་ཅེ་ན། གཉིས་པ་ལན་ལ་གཞན་གྱི་ལུགས་རྣམ་པར་བཤད་པ་དང༌། རང་གི་ལུགས་གཞག་པའོ། ། དང་པོ་ནི། རིགས་པའི་དབང་ཕྱུག་ཕྱྭ་པ་ནི། །
ཇི་སྐད་བཤད་པ་དེར་མ་འདུས་པའི་ཐལ་འགྱུར་ཡང་དག་ཡོད་པར་བཞེད་པ་ཡིན་ཏེ། རྟགས་ཁྱབ་གཉིས་ཀ་ཁས་བླངས་ཀྱིས་གྲུབ་པ། རྟགས་ཁས་བླངས་ཁྱབ་པ་ཚད་མས་གྲུབ་པ། ཁྱབ་པ་ཁས་བླངས་རྟགས་ཚད་མས་གྲུབ་པ་དེ་གསུམ་པོ་ལ། དམ་བཅའ་ལ་ཚད་མས་བསལ་པ་ཞུགས་པ་དང༌། ཁས་བླངས་ཀྱིས་བསལ་པ་ཞུགས་པ་གཉིས་གཉིས་སུ་ཕྱེ་བས་དྲུག དྲུག་པོ་དེའི་ནང་ནས། རྟགས་ཁྱབ་གཉིས་ཀ་ཁས་བླངས་ཀྱིས་གྲུབ་པ་དང༌། ཁྱབ་པ་ཁས་བླངས་རྟགས་ཚད་མས་གྲུབ་པ་གཉིས་ལས་ཕྱེ་པའི་བཞི་པོ་དེ། བཤད་མ་ཐག་པ་དེའི་ནང་དུ་མི་འདུ་བར་བཞེད་པ་ཡིན་ཏེ།
སློབ་དཔོན་དེས། འདིའི་སྐབས་ཀྱི་སྒྲུབ་བྱེད་འཕེན་པ་དང་མི་འཕེན་པ་གཉིས་ལ་བཅོ་བརྒྱད་ཀྱི་གྲང་ངེས་མཛད་ཅིང༌། བཅོ་བརྒྱད་པོ་ཡང་ཁྱབ་པ་ཚད་མས་གྲུབ་པ་ཁོ་ན་ལ་བཤད་པའི་ཕྱིར་རོ། ། སྐབས་འདིར་ཕྱྭ་པ་ལ་ནང་འགལ་བ་ཡང་འདི་སྣང་སྟེ། ཐལ་འགྱུར་ཡང་དག་ཡིན་ན། དམ་བཅའ་ལ་ཁས་བླངས་དང་ཚད་མས་བསལ་པ་གང་རུང་ཞུགས་པས་ཁྱབ་པར་བཞེད་པ་དང༌། རང་བཞིན་མ་དམིགས་པའི་ཐལ་འགྱུར་ལ་སོགས་པ་ལྔ་པོ་དག་གིས་སྒྲུབ་བྱེད་མི་འཕེན་པའི་རྒྱུ་མཚན་བཤད་པ་དང་ནང་འགལ་ལོ། ། ཇི་ལྟར་འགལ་ཞེ་ན། འོ་ན་བུམ་པ་ཡོད་པའི་གཞིར་བུམ་པ་ཚད་མས་མ་དམིགས་པར་ཁས་ལེན་པ་ལ། དེར་ཆོས་ཅན།
བུམ་པ་མེད་པར་ཐལ་བུམ་པ་ཚད་མས་མ་དམིགས་པའི་ཕྱིར་ཞེས་འཕངས་པའི་ཚེ་ན། ཐལ་ངག་དེ་སྒྲུབ་བྱེད་མི་འཕེན་པའི་ཐལ་འགྱུར་ཡང་དག་ཏུ་བཞེད་པས། དེའི་དམ་བཅའ་ལ་ཁས་བླངས་ཀྱིས་བསལ་པ་ཞུགས་སམ། ཚད་མས་བསལ་པ་ཞུགས། དང་པོ་ལྟར་ན། དེས་དེར་བུམ་པ་ཡོད་པར་ཁས་བླངས་པར་འགྱུར་ལ། དེ་ལྟ་ན་དེས་དེར་བུམ་པ་དམིགས་པར་ཡང་ཁས་བླངས་པར་འགྱུར་ལ། དེ་ལྟ་ན་རྟགས་བདེན་ཞེན་གྱིས་ཁས་བླངས་པར་མི་འགྱུར་རོ། ། ཅི་སྟེ་དེས་དེར་བུམ་པ་ཡོད་པའི་ཐ་སྙད་ཁས་བླངས་ཀྱང༌། དོན་ཁས་མ་བླངས་པ་ཡིན་པས་སྐྱོན་མེད་དོ་ཞེ་ན།
ཐ་སྙད་གྲུབ་ལ་དོན་མ་གྲུབ་པ་ནི་གཞི་གཅིག་གི་སྟེང་དུ་མི་སྲིད་དོ། ། ཅི་སྟེ་ཐ་སྙད་མ་ངེས་བཞིན་དུ་ཁས་བླངས་པ་ཡིན་ནོ་ཞེ་ན། དེ་ལྟར། དམ་བཅའ་ལ་ཁས་བླངས་ཀྱིས་བསལ་པ་ཞུགས་པར་མི་འགྲུབ་སྟེ། རྫུན་གྱི་ཚིག་བཞིན་ནོ། ། གཉིས་པ་ལྟར་དམ་བཅའ་ལ་ཚད་མས་བསལ་པ་ཞུགས་སོ་ཞེ་ན། དེ་ལྟ་ན་དེས་དེར་བུམ་པ་ཡོད་པར་ཚད་མས་གྲུབ་པར་གྱུར་ལ། དེ་ལྟ་ན་དེས་དེར་བུམ་པ་དམིགས་པར་གྲུབ་པར་འགྱུར་ལ། དེ་ལྟ་ན། རྟགས་དེ་གཞན་གྱིས་ཁས་བླངས་པ་མེད་པར་འགྱུར་རོ། །
གྲགས་པའི་དབང་ཕྱུག་རྩང་ནག་པ་དང༌། གྲུབ་པའི་དབང་ཕྱུག་འཇམ་པའི་རྡོ་རྗེ་ལ་སོགས་པ་ནི། ཕྱྭ་པ་བཞེད་པའི་ཕན་ཚུན་སྤངས་འགལ་མ་བགྲངས་པའི་བཅོ་བརྒྱད་དང༌། རིགས་གཏེར་དུ་དེ་བགྲངས་པའི་ཉི་ཤུར་བཤད་པ་དེར་མ་འདུས་པའི་ཐལ་འགྱུར་ཡང་དག་གི་དབྱེ་བ་དུ་མ་བཞེད་དེ། དེ་ཡང་འདི་ལྟར། ཕན་ཚུན་སྤངས་འགལ་ལ་ཡང་ལྷན་ཅིག་མི་གནས་འགལ་བ་བཞིན་དུ་དགག་བྱ་མེ་མེད་དང༌། མེ་མེད་འཛིན་པའི་ཤེས་པ་དང༌། མེ་མེད་ཀྱི་རྒྱུ་ནུས་པ་ཐོགས་མེད་དང༌། ཁྱབ་བྱ་མེ་མེད་ཀྱི་དངོས་པོ་སྟེ་བཞི་ལ། འགོག་བྱེད་མེ་དང༌།
མེ་ཡོད་འཛིན་པའི་ཤེས་པ་དང༌། མེ་ཡོད་ཀྱི་རྒྱུ་ནུས་པ་ཐོགས་མེད་དང༌། ཁྱབ་བྱ་མེ་ཡོད་ཀྱི་དངོས་པོ་སྟེ་བཞི་པོ་ཕན་ཚུན་གནོད་བྱ་གནོད་བྱེད་དུ་སྦྱར་བས་བཅུ་གཅིག་ཡིན་ནོ་ཞེས་ཟེར་བ་དང༌། ཡང་ནུས་པ་ཐོགས་མེད་ཀྱིས་འགོག་མི་ནུས་པས་བཅུ་གཉིས་ཡིན་ཅིང༌། དེའི་ནང་ནས་དངོས་འགལ་ལ་རྟགས་དང་རྟགས་ཅན་མི་རུང་བས། ལྷག་མ་བཅུ་གཅིག་པོ་ལ་ནུས་པ་ཐོགས་མེད་དགག་བྱའི་ཆོས་སུ་སྦྱར་བ་གསུམ་གྱིས་སྒྲུབ་བྱེད་མི་འཕེན་པ་དང༌། ལྷག་མ་བརྒྱད་པོ་ལ་རང་རིགས་འཕེན་པ་གསུམ་དང༌། གཞན་རིགས་འཕེན་པ་ལྔར་ཕྱེ་ནས། སྔར་བཤད་པ་དེ་དག་ཏུ་མ་འདུས་པ་མང་པོ་དག་བཞེད་དོ། ། དེ་དག་ནི་སློབ་དཔོན་ཕྱྭ་པའི་ཡང་ཕུགས་ཀྱི་བཞེད་པར་སོང་སྟེ་ཚད་མ་རྣམ་པར་ངེས་པའི་ཊཱིཀྐར་གསལ་ལོ། །
གཉིས་པ་རང་གི་ལུགས་གཞག་པ་ལ། དངོས་དང༌། དེ་ལ་རྩོད་པ་སྤང་བའོ། ། དང་པོ་ནི། ཐལ་འགྱུར་ཡང་དག་ཡིན་ན་སྔར་བཤད་པའི་ཉི་ཤུ་པོ་གང་རུང་ཡིན་དགོས་ཏེ། ཐལ་འགྱུར་ཡང་དག་ཡིན་ན། འབྲས་རང་མ་དམིགས་པའི་ཐལ་འགྱུར་ཡང་དག་གསུམ་པོ་གང་རུང་ཡིན་དགོས། མ་དམིགས་པའི་ཐལ་འགྱུར་ཡང་དག་ཡིན་ན། འབྲེལ་ཟླ་མ་དམིགས་པ་དང༌། འགལ་ཟླ་དམིགས་པ་གང་རུང་ཡིན་དགོས།
འབྲེལ་ཟླ་མ་དམིགས་པའི་ཐལ་འགྱུར་ཡང་དག་ཡིན་ན་རྒྱུ་ཁྱབ་བྱེད་རང་བཞིན་དངོས་འབྲས་མ་དམིགས་པ་བཞི་པོ་གང་རུང་ཡིན་པས་ཁྱབ། ཡང་འགལ་ཟླ་དམིགས་པའི་ཐལ་འགྱུར་ཡང་དག་ཡིན་ན་ཕན་ཚུན་སྤངས་འགལ་ལ་བརྟེན་པ་དང༌། ལྷན་ཅིག་མི་གནས་འགལ་ལ་བརྟེན་པ་གང་རུང་ཡིན་པས་ཁྱབ། ཕན་ཚུན་སྤངས་འགལ་ལ་བརྟེན་པའི་ཐལ་འགྱུར་ཡང་དག་ཡིན་ན་དངོས་འགལ་གྱིས་ཁྱད་པར་དུ་བྱས་པ་དང༌། ཚད་མས་གནོད་འགལ་ལ་བརྟེན་པ་གང་རུང་ཡིན་པས་ཁྱབ། ལྷན་ཅིག་མི་གནས་འགལ་ལ་བརྟེན་པའི་ཐལ་འགྱུར་ཡང་དག་ཡིན་ན་བཅུ་གཉིས་པོ་གང་རུང་ཡིན་དགོས་པའི་ཕྱིར་རོ། ། དེའི་རྒྱུ་མཚན་ཡང་རྟགས་ཡང་དག་གི་གྲང་ངེས་འཇོག་ཚུལ་དང་མཚུངས་པ་ཡིན་པས་སོ། ། གཉིས་པ་རྩོད་པ་སྤང་བ་ནི། འོ་ན་དེར་མ་འདུས་པའི་མི་སྣང་བ་མ་དམིགས་པའི་ཐལ་འགྱུར་ཡང་དག་ཀྱང་ཡོད་པ་མ་ཡིན་ནམ་ཞེ་ན། དེ་ནི་ཡོད་པ་མ་ཡིན་ཏེ།
གཞི་འགའ་ཞིག་ཏུ་འདྲེ་ཤ་ཟའི་བུམ་པ་ཚད་མས་མ་དམིགས་པར་ཁས་ལེན་པ་ལ། གཞི་དེར་ཆོས་ཅན། ཤ་ཟའི་བུམ་པ་ཡོད་ངེས་ཀྱི་ཐ་སྙད་དོན་མཐུན་མི་འཇུག་པར་ཐལ་ཞེས་འཕེན་དགོས་ལ། དེ་ལྟར་འཕངས་པ་དེ་ལ་ནི་བསལ་པ་ཡོད་མི་སྲིད་དེ། གཞི་གང་གི་སྟེང་དུ་ཡིན་ཀྱང་རུང༌། གཞི་དེར་བསྐལ་པའི་དོན་ལ་གཞི་དེར་ཡོད་པར་ངེས་པའི་ཐ་སྙད་དོན་མཐུན་འཇུག་པ་མི་སྲིད་པའི་ཕྱིར་རོ། ། འོ་ན་ཞར་ལ་རིགས་པའི་གཏེར་དུ་མི་སྣང་བ་མ་དམིགས་པའི་གཏན་ཚིགས་ཀྱི་རྣམ་གཞག་མི་འབྱུང་བའི་རྒྱུ་མཚན་ཅི་ཞེ་ན། དེ་ནི་ཕྱོགས་ཆོས་ཅན་གྱི་གཏན་ཚིགས་ཀྱི་རབ་དབྱེ་འཆད་པའི་སྐབས་སུ་མི་སྣང་བ་མི་དམིགས་པའི་གཏན་ཚིགས་ཡང་དག་མི་གསུང་བའི་རྒྱུ་མཚན་ཉིད་ཀྱིས་གྲུབ་པ་ཡིན་ནོ། ། དེ་ཡང་ཇི་ལྟར་ཞེ་ན། དེའི་ཕྱོགས་ཆོས་ཇི་ལྟ་བ་བཞིན་དུ་མི་འགྲུབ་པ་ལ་དགོངས་པ་ཡིན་ནོ། །
དེ་མི་འགྲུབ་པའི་རྒྱུ་མཚན་ཡང༌། ཇི་སྐད་དུ། འབྲས་བུ་ངེས་མེད་ཅན་འདིས་ནི། ། ལྡོག་པ་སྒྲུབ་པར་ནུས་མ་ཡིན། ། ཞེས་གཏན་ཚིགས་དེས་སྒྲུབ་བྱ་མི་འགྲུབ་པར་བཤད་ལ། དེ་མི་བསྒྲུབ་པའི་གཏན་ཚིགས་ཡང་དག་རྣམས་ལ་སྒྲུབ་བྱ་མེད་ལ། དེ་མེད་པ་ལ་ཕྱོགས་ཀྱི་ཆོས་མི་འབྱུང་བའི་ཕྱིར་རོ། ། གཉིས་པ་ཐལ་འགྱུར་ལྟར་སྣང་ལ་གཞན་གྱི་ལུགས་དགག་པ་ནི་གོང་དུ་བཤད་ཟིན་ལ། རང་གི་ལུགས་གཞག་པ་དང་རྩོད་པ་སྤང་བ་གཉིས་སོ། ། དང་པོ་ལ་མཚན་ཉིད་དང༌།
མཚོན་བྱའི་སྒྲ་བཤད་པ། མཚན་གཞིའི་རབ་ཏུ་དབྱེ་བའོ། ། དང་པོ་ནི། གཞན་མི་འདོད་པའི་ཆོས་ཐལ་བར་འཕེན་པའི་བསམ་པས་འཕངས་པའི་ངག་གང་ཞིག དེ་འཕེན་མི་ནུས་པའོ། ། ཡང་ན་འཁོར་གསུམ་མ་ཚང་བའི་ཐལ་འགྱུར་རོ། ། གཉིས་པ་ནི། གཞན་མི་འདོད་པའི་ཆོས་ཐལ་བར་འཕེན་པའི་ངག་ལྟར་སྣང་ཡང་དེའི་དོན་བྱེད་མི་ནུས་པའི་ཕྱིར། དེ་སྐད་ཅེས་བྱའོ། ། གསུམ་པ་ནི།
དེ་ལ་དབྱེ་ན། འགལ་བ་དང༌། མ་ངེས་པ་དང༌། མ་གྲུབ་པའི་ཐལ་འགྱུར་ལྟར་སྣང་སྟེ་གསུམ་དང༌། གསུམ་པོ་མ་འདུས་པའི་བསལ་པ་ཡེ་མེད་ཀྱི་ཐལ་འགྱུར་ལྟར་སྣང་དང་བཞིའོ། ། དང་པོ་ལ་མཚན་ཉིད་ནི། རྟགས་ཁས་བླངས་ཤིང་ཁྱབ་པ་ཕྱིན་ཅི་ལོག་ཏུ་ཚད་མས་ངེས་པའི་ཐལ་འགྱུར་རོ། ། དེ་ལ་དབྱེ་ན་འདོད་ལན་ཐེབས་པ་དང༌། མི་ཐེབས་པ་གཉིས། དང་པོ་ནི།
ནམ་མཁའ་ཆོས་ཅན། རྟག་པར་ཐལ་དངོས་པོ་ཡིན་པའི་ཕྱིར་ཞེས་པ་ལྟ་བུ་དང༌། གཉིས་པ་ནི་སྒྲ་ཆོས་ཅན། རྟག་པར་ཐལ། བྱས་པའི་ཕྱིར་ཞེས་པ་ལྟ་བུའོ། ། མ་ངེས་པའི་ཐལ་འགྱུར་ལྟར་སྣང་གི་མཚན་ཉིད། རྟགས་ཁས་བླངས་ཤིང་ཁྱབ་པ་རྣལ་ལོག་གང་དུ་ཡང་ཚད་མས་མ་ངེས་པའི་ཐལ་འགྱུར་རོ། ། དེ་ལ་དབྱེ་ན་འདོད་ལན་ཐེབས་པ་དང༌། མི་ཐེབས་པ་གཉིས། དང་པོ་ནི་སྒྲ་ཆོས་ཅན།
མི་རྟག་པར་ཐལ། གཞལ་བྱ་ཡིན་པའི་ཕྱིར་ཞེས་པའོ། ། གཉིས་པ་ནི་ནམ་མཁའ་ཆོས་ཅན། མི་རྟག་པར་ཐལ། གཞལ་བྱ་ཡིན་པའི་ཕྱིར་ཞེས་པ་ལྟ་བུའོ། ། གསུམ་པ་མ་གྲུབ་པའི་ཐལ་འགྱུར་ལྟར་སྣང་ལ། མཚན་ཉིད་ནི། གཞན་གྱིས་ཁས་བླངས་མེད་པའི་གཏན་ཚིགས་བཀོད་ནས་ཐལ་བ་འཕེན་པའི་ངག་གོ ། དེ་ལ་དབྱེ་ན། སྒྲ་ཆོས་ཅན་རྟག་པར་ཐལ་བྱས་པའི་ཕྱིར་ལྟ་བུའི་ཁྱབ་པ་འགལ་བ་དང༌།
མོ་གཤམ་གྱི་བུ་ཆོས་ཅན། མི་རྟག་པར་ཐལ་གཞལ་བྱ་ཡིན་པའི་ཕྱིར་ཞེས་པ་ལྟ་བུ་ཁྱབ་པ་མ་ངེས་པ་དང༌། རི་བོང་གི་རྭ་ཆོས་ཅན། མི་རྟག་པར་ཐལ་བྱས་པའི་ཕྱིར་ཞེས་པ་ལྟ་བུ་ཁྱབ་པ་ཚད་མས་གྲུབ་སྟེ་གསུམ་ཡོད་ལ། གསུམ་པོ་རེ་རེ་ལ་ཡང་འདོད་ལན་ཐེབས་པ་དང༌། མི་ཐེབས་པ་གཉིས་གཉིས་སོ། ། བཞི་པ་ལ་མཚན་ཉིད་ནི། རྟགས་ཁས་བླངས་པའི་སྟེང་དུ། རྟགས་ཁྱབ་གཉིས་ཀ་ཚད་མས་གྲུབ་ཅིང༌། ཐལ་ཆོས་ལ་བསལ་པ་མེད་པའོ། །
མཚན་གཞི་ནི། སྒྲ་བྱས་པ་ཡིན་པར་ཁས་བླངས་དང་ཚད་མ་གཉིས་ཀས་གྲུབ་ཅིང༌། བྱས་ན་མི་རྟག་པས་ཁྱབ་པ་ཚད་མས་ཤེས་པའི་རྒོལ་བའི་ངོར། སྒྲ་ཆོས་ཅན་མི་རྟག་པར་ཐལ། བྱས་པའི་ཕྱིར་ཞེས་འཕངས་པ་ལྟ་བུའོ། ། འདི་འགལ་བ་དང༌། མ་ངེས་པའི་ཐལ་འགྱུར་མ་ཡིན་ཏེ། འདིའི་ཁྱབ་པ་རང་གང་ལ་འཕངས་པའི་རྒོལ་བས་ཚད་མས་ཤེས་པའི་ཕྱིར། མ་གྲུབ་པའི་ཐལ་འགྱུར་མ་ཡིན་ཏེ། རྟགས་རང་གང་ལ་འཕངས་པའི་རྒོལ་བའི་ཚད་མས་ཤེས་ཤིང་ཁས་བླངས་པའི་ཕྱིར།
འདི་ཐལ་འགྱུར་ཡང་དག་ཀྱང་མ་ཡིན་ཏེ། གཞན་མི་འདོད་པའི་ཆོས་ཐལ་བར་མ་འཕངས་པའི་ཕྱིར། དེའི་ཕྱིར་འདི་ན་གང་དག ཕྱིར་རྒོལ་གྱིས་སྒྲ་མི་རྟག་པའི་ཤེས་བྱེད་དྲིས་པ་ན། རྒོལ་བས་སྒྲ་ཆོས་ཅན་མི་རྟག་པར་ཐལ་བྱས་པའི་ཕྱིར། ཞེས་ཟེར་བ་ཅིར་ཡང་མི་རུང་སྟེ། རང་རྒྱུད་དུ་ནི་མ་བཀོད། ཐལ་འགྱུར་ནི་ལྟར་སྣང་ཁོ་ན་ལས་མ་འདས་པའི་ཕྱིར། ཡང་གང་དག ད་ལྟ་རྒོལ་བ་ལ་ཁས་བླངས་པ་མེད་ཀྱང༌།
མ་འོངས་པ་ན་ཁས་བླངས་ནང་འགལ་འོང་བ་ལ་རེ་ནས། སྒྲ་ཆོས་ཅན། རྟག་པར་ཐལ། རྟག་པའི་ཕྱིར། མ་གྲུབ་ན་རྟགས་སོང་ངོ༌། ། བསལ་པ་སོང་ངོ་ཞེས་ཟེར་བ་ནི་སྤྱིར་ཚར་བཅད་ཀྱི་གནས་ཡིན་ཏེ། སུན་འབྱིན་བརྗོད་པའི་ཕྱིར་རྒོལ་དུ་ཁས་བླངས་ནས། རྒོལ་བ་ལ་ཁས་ལེན་མེད་པའི་སུན་འབྱིན་བརྗོད་པའི་ཕྱིར་རོ། ། ཁས་བླངས་ཡོད་དུ་ཆུག་ཀྱང་མ་ངེས་པའམ། མ་གྲུབ་པའི་ཐལ་འགྱུར་ལྟར་སྣང་གང་རུང་ལས་མ་འདས་པ་ཡིན་ཏེ།
རྟགས་དང་ཆོས་ཐ་དད་མེད་པའི་ཕྱིར་དང༌། རྟགས་ཆོས་གཉིས་ལ་དངོས་དང་བཟློག་པ་གང་རུང་གི་འབྲེལ་པ་མེད་པའི་ཕྱིར་རོ། ། དེས་ན་དེ་འདྲའི་དུས་ཀྱི་ཚེ་སྒྲ་རྟག་གམ་མི་རྟག་ཅེས་འདྲི་བ་ཡིན་གྱི། རྟགས་ཆོས་ཐ་དད་མེད་ཀྱི་ཐལ་འགྱུར་འཕེན་པ་ནི་རིགས་པའི་གཞུང་གི་ལུགས་མ་ཡིན་ནོ། ། དེ་ལྟར་ན། འགལ་བའི་ཐལ་འགྱུར་ལ་ཁྱབ་པ་འགལ་བའི་ལན་འདེབས་ཀྱང༌། ཁྱབ་པ་འགལ་བའི་ལན་ཐེབས་པའི་ཐལ་འགྱུར་ཡིན་ན། འགལ་བའི་ཐལ་འགྱུར་ཡིན་པས་མ་ཁྱབ་སྟེ། མ་གྲུབ་པའི་ཐལ་འགྱུར་འགའ་ཞིག་ལ་ཁྱབ་པ་འགལ་བའི་ལན་ཐེབས་པའི་ཕྱིར། ཁྱབ་པ་མ་ངེས་པའི་ལན་ཐེབས་པའི་ཐལ་འགྱུར་ཡིན་ན་ཡང་མ་ངེས་པའི་ཐལ་འགྱུར་ཡིན་མི་དགོས་ཏེ།
མ་གྲུབ་པའི་ཐལ་འགྱུར་འགའ་ཞིག་ལ། ཁྱབ་པ་མ་ངེས་པའི་ལན་ཐེབས་པའི་ཕྱིར་རོ། ། དེ་ལྟ་ན་ཡང༌། རྟགས་མ་གྲུབ་པའི་ལན་ཐེབས་པའི་ཐལ་འགྱུར་ཡིན་ན། མ་གྲུབ་པའི་ཐལ་འགྱུར་ཡིན་པས་ཁྱབ་ཅིང༌། འདོད་ལན་ཐེབས་པའི་ཐལ་འགྱུར་ཡིན་ན། བསལ་པ་ཡེ་མེད་ཀྱི་ཐལ་འགྱུར་ཡིན་པས་ཁྱབ་པ་ཡིན་ནོ། ། དེའི་རྒྱུ་མཚན་ཡང༌། རྟགས་མ་གྲུབ་པས་མ་གྲུབ་པའི་གཏན་ཚིགས་སུ་འཇོག་ནུས་ལ། ཁྱབ་པ་འགལ་བ་དང་མ་ངེས་པ་ཙམ་གྱིས་འགལ་བ་དང༌།
མ་ངེས་པའི་གཏན་ཚིགས་སུ་འཇོག་མི་ནུས་པ་ལ་ཐུག་པ་ཡིན་ནོ། ། འོ་ན་གྲངས་ཅན་སྒྲ་རྟག་པར་ཁས་ལེན་པ་ལ་སངས་རྒྱས་པས་སྒྲ་ཆོས་ཅན། རྟག་པར་ཐལ། རྟག་པའི་ཕྱིར་ཞེས་འཕངས་པ་འདི་ཡང༌། བསལ་པ་ཡེ་མེད་དུ་ཐལ། གྲངས་ཅན་གྱིས་དེ་ལ་འདོད་ལན་ཐེབས་པའི་ཕྱིར། འདོད་མི་ནུས་ཏེ་ཚད་མས་བསལ་པ་ཞུགས་པའི་ཕྱིར་ཞེ་ན། དེ་ཡང་དེ་ལྟ་མ་ཡིན་ཏེ། སྤྱིར་སྒྲ་རྟག་པ་ལ་ཚད་མས་བསལ་པ་ཞུགས་ཀྱང༌། གྲངས་ཅན་ལ་དེ་ལྟར་འཕངས་པའི་ཚེ།
གྲངས་ཅན་ལ་ལྟོས་ཏེ་བསལ་པ་ཡེ་མེད་དུ་བཞག་དགོས་ཏེ། གྲངས་ཅན་གྱིས་སྒྲ་རྟག་པར་ཚད་མས་གྲུབ་ན་ནི། རྟགས་བདེན་ཞེན་གྱིས་ཁས་མི་ལེན། དེ་ཚད་མས་མ་གྲུབ་ན་ནི། དམ་བཅའ་ལ་ཚད་མས་བསལ་པ་ཞུགས་པ་མི་འབྱུང་བའི་ཕྱིར། དེའི་ཕྱིར། འདི་ན་ཡང་གང་དག རྒོལ་བ་སྒྲ་བྱས་པ་དང༌། རྒྱུ་རྐྱེན་ལས་སྐྱེས་པར་ཚད་མས་མི་ཤེས་ཤིང༌། སྒྲ་རྟག་པར་བདེན་ཞེན་གྱིས་ཁས་ལེན་པ་ལ་སྒྲ་ཆོས་ཅན་མ་བྱས་པར་ཐལ་རྟག་པའི་ཕྱིར་ཞེས་ཐལ་བ་འཕངས་ནས།
དེ་ལ་འདོད་ལན་བཏབ་པའི་ཚེ། སྒྲ་ཆོས་ཅན་བྱས་པར་ཐལ། རྒྱུ་རྐྱེན་ལས་སྐྱེས་པའི་ཕྱིར་ཞེས་གཏན་ཚིགས་སུ་འགོད་པ་ནི་རྒོལ་བ་དང་ཕྱིར་རྒོལ་བ་གཉིས་ཀས་ཀྱང་རྩོད་པའི་གཞུང་ལུགས་ལ་ལེགས་པར་མི་ཤེས་པ་ཡིན་ནོ། ། མི་ཤེས་པ་ཇི་ལྟར་ཡིན་ཞེ་ན། དེ་ཡང་སྔར་རྒོལ་གྱིས་ལན་འདེབས་མ་ཤེས་པ་ཡིན་ཏེ། སྒྲ་མ་བྱས་པར་ཁས་བླངས་ན་ཉེས་པ་ཅིར་འགྱུར་ཞེས་འདྲི་རྒྱུ་ཡིན་པ་ལ་མཐའ་གཅིག་ཏུ་འདོད་ལན་བཏབ་པའི་ཕྱིར། འདོད་ལན་འདེབས་རྒྱུ་མ་ཡིན་པའི་རྒྱུ་མཚན་ཅི་ཞེ་ན། མ་ཡིན་ཏེ། སྒྲ་མ་བྱས་པ་ཡིན་པ་རྒོལ་བ་དེའི་རྩ་བའི་གྲུབ་མཐའ་མ་ཡིན་ཞིང༌། གསར་དུ་རིགས་པས་ཤེས་པས་ཡང་མ་ཡིན་པའི་ཕྱིར།
རྩ་བའི་གྲུབ་མཐའ་ཡིན་ན་ནི་མ་བྱས་པར་ཐལ་བ་འཕེན་པ་ལྷག་ཆོད་ཀྱི་གནས་སུ་འགྱུར་བའི་ཕྱིར། དེས་དེ་གསར་དུ་རིགས་པས་ཤེས་པ་ཡིན་ན་ནི་ཐལ་འགྱུར་དེས་སྒྲུབ་བྱེད་ཡང་དག་འཕེན་པར་མི་འགྱུར་རོ། ། ཕྱིར་རྒོལ་བས་མ་ཤེས་པ་ཇི་ལྟར་ཞེ་ན། མ་ཤེས་པ་ཡིན་ཏེ། མ་གྲུབ་པ་ཉིད་སྒྲུབ་བྱེད་དུ་བཀོད་པའི་ཕྱིར་དང༌། གལ་ཏེ་རྒྱུ་རྐྱེན་ལས་སྐྱེས་པར་གྲུབ་ཏུ་ཆུག་ཀྱང༌། བཟློག་དོན་མི་འཕེན་ཅིང༌། དངོས་དོན་ལ་སྐྱོན་ཆགས་པས་སྒྲ་བྱས་པར་རྟོགས་པའི་རྗེས་དཔག་ཚད་མ་འདྲེན་མི་ནུས་པའི་ཕྱིར། དངོས་དོན་ལ་སྐྱོན་ཆགས་པ་ཡིན་ཏེ། རང་གི་ཞེ་འདོད་ཀྱི་སྒྲུབ་བྱ་དེ་ཚིག་ཟིན་ལ་བརྗོད་པའི་ཐལ་ངག་ཡིན་པའི་ཕྱིར།
འོ་ན་ཇི་ལྟར་བྱ་ཞེ་ན། སྔར་རྒོལ་མཁས་པས་དྲིས་སམ་མི་མཁས་པས་འདོད་ལན་བཏབ་ཀྱང་རུང༌། ཕྱིར་རྒོལ་བས་སྒྲ་ཆོས་ཅན། རྒྱུ་རྐྱེན་ལས་མ་སྐྱེས་པར་ཐལ། མ་བྱས་པའི་ཕྱིར་ཞེས་སམ། དྲིས་པ་ལ་དེ་མ་བྱས་ན་དེ་དེར་ཐལ་བའི་སྐྱོན་ཡོད་ཅེས་འཕེན་པ་ཡིན་ནོ། ། འདི་མི་འདོད་པ་ཐལ་བར་འཕེན་པ་ཡང་ཡིན་ཏེ། རྒོལ་བ་དེས་དེ་དེ་ལས་སྐྱེས་པར་ཚད་མས་མ་གྲུབ་ཀྱང་མ་སྐྱེས་པ་མི་འདོད་པའི་ཕྱིར། དེ་ལྟར་ན་སྐྱེས་པ་རྟགས་སུ་བཀོད་ན་མ་གྲུབ་པ་སྒྲུབ་བྱེད་དུ་བཀོད་པར་འགྱུར་བ་དང༌། མ་སྐྱེས་པ་ཐལ་ཆོས་སུ་འཕངས་ན་མི་འདོད་པ་ཐལ་བར་འཕེན་པ་འབྱུང་བའི་ཚུལ་ནི་དེ་ཡིན་ནོ། །
དེ་ཁོ་ནར་མ་ཟད་ཀྱི་སྒྲ་བྱས་པར་སྒྲུབ་འདོད་ནས་བྱས་པ་ཐལ་ཆོས་སུ་འཕངས་པ་དང༌།

མ་སྐྱེས་པ་ཐལ་ཆོས་སུ་འཕངས་པ་གཉིས་ལ། ཞེ་འདོད་ཀྱི་སྒྲུབ་བྱ་ཚིག་ཟིན་ལ་བརྗོད་མ་བརྗོད་ཀྱི་ཁྱད་པར་ཡོད་པ་དེའི་ཕྱིར། ངག་དེ་གཉིས་ཀྱི་སྐྱོན་ཅན་དང་སྐྱོན་མེད་ཀྱི་ཁྱད་པར་ཡང་བདེ་བླག་ཏུ་གྲུབ་པ་ཡིན་ནོ། ། ཞར་ལ་ཐལ་འགྱུར་གྱི་འཁོར་གསུམ་ཞེས་བོད་སྔ་མ་དག་གིས་ཐ་སྙད་དུ་བཏགས་པ་དེ་ཡང་ངོས་གཟུང་བར་བྱ་སྟེ། རྟགས་ཁས་བླངས་ཁྱབ་པ་ཚད་མས་གྲུབ། ཐལ་ཆོས་ལ་ཚད་མས་བསལ་པ་ཞུགས་པའམ་འཇུག་ཏུ་རུང་བའོ། ། བོད་ཕྱི་མ་དག་ཐལ་ཆོས་དང་བསལ་པ་དོན་གཅིག་ཏུ་འདོད་པ་ནི་གང་ཡང་མ་ཡིན་པས་ཅིར་ཡང་མི་རུང་ངོ༌། ། དེ་ལྟ་མོད་ཀྱི་འདི་ལྟར་བཤད་ན་ཡང་རུང་སྟེ། གསུམ་ནི་རྟགས་དང་ཁྱབ་པ་དང་ཐལ་ཆོས་སོ། ། དེ་ལ་རྟགས་ཆོས་གཉིས་ནི་ཆོས་ཡན་གར་བ་རེ་རེ་ཁོ་ན་ཡིན་ལ། ཁྱབ་པ་ནི་རྟགས་ཆོས་ཀྱིས་འབྲེལ་པ་ལ་བྱའོ། །
འབྲེལ་པ་ཡང་གཉིས་ཏེ། དངོས་ཀྱི་འབྲེལ་པ་དང༌། བཟློག་པའི་འབྲེལ་པའོ། ། ཁྱབ་པ་འགྲུབ་པ་ལ་འདི་གཉིས་གང་ཡང་རུང་བ་ཞིག་དགོས་ལ། གཉིས་ཀ་དགོས་པའི་ཁྱབ་པ་མེད་དོ། ། ཁྱབ་པའང་རྗེས་སུ་འགྲོ་ལྡོག་གཉིས་ལས་གང་ཡང་རུང་བ་གཅིག་གྲུབ་པས་ཆོག་པ་ཡིན་གྱི། གཉིས་ཀ་ངེས་པར་གྲུབ་དགོས་པ་མ་ཡིན་ཏེ། དཔེར་ན་བུམ་པ་ཆོས་ཅན། ཚད་མས་མ་དམིགས་པར་ཐལ། མེད་པའི་ཕྱིར་ཞེས་པ་ལྟ་བུ་ལ་རྗེས་འགྲོ་མེད་ལ།
བཟློག་པ་ནི་ངེས་པར་གྲུབ་པ་ལྟ་བུའོ། ། དེའི་རྒྱུ་མཚན་ཡང་ཚད་མས་དམིགས་པ་ནི་ཡོད་པ་ལ་རྗེས་སུ་འགྲོ་ལྡོག་མི་འཁྲུལ་བ་ཡིན་ཏེ། དེ་དེ་ལ་འབྲེལ་བའི་ཕྱིར། མེད་པ་ནི་ཚད་མས་མ་དམིགས་པ་ལ་རྗེས་སུ་འགྲོ་ལྡོག་མི་འཁྲུལ་བ་མ་ཡིན་ཏེ། དེ་ཡིན་ན་དེ་དེ་ལ་འབྲེལ་བར་ཐལ་བའི་ཕྱིར་རོ། ། དེ་དེ་ལ་རྗེས་སུ་འགྲོ་བ་དང༌། ཅིག་ཤོས་དེ་ལས་བཟློག་པ་གཉིས་དོན་གཅིག་ཡིན་ནོ་སྙམ་དུ་བསམ་པར་མི་བྱ་སྟེ། གང་ལ་རྗེས་སུ་འགྲོ་བ་དང༌། གང་ལས་བཟློག་པ་པོ་ཚད་མས་དམིགས་པ་དེ་གཞི་གྲུབ་ལ། རྗེས་སུ་འགྲོ་ལྡོག་བྱེད་པ་པོ་ཚད་མས་མ་དམིགས་པ་དེ་གཞི་མ་གྲུབ་པའི་ཕྱིར།
རྟགས་ཆོས་གཉིས་པོ་ཡན་གར་བ་རེ་རེ་ཁོ་ན་ཡིན་ཀྱང་རྟགས་གྲུབ་མ་གྲུབ་ཀྱི་རྣམ་གཞག་ནི། རྟགས་ཤེས་འདོད་ཆོས་ཅན་གྱི་སྟེང་དུ་གྲུབ་མ་གྲུབ་ལ་བྱེད་པ་ཡིན་ཏེ། རྟགས་ཕྱོགས་ཀྱི་ཆོས་སུ་མ་གྲུབ་པ་ལ་རྟགས་མ་གྲུབ་ཅེས། བར་གྱི་ཚིག་མི་མངོན་པར་བྱས་པའི་ཕྱིར། དམ་བཅའ་ལ་བསལ་བ་ཡོད་མེད་ཀྱང་ཐལ་ཆོས་དེ་ཆོས་ཀྱི་སྟེང་དུ་ཡོད་མེད་ལ་བྱ་བ་ཡིན་ཏེ། ཐལ་འགྱུར་གྱི་དམ་བཅའ་ལ་ཚད་མས་བསལ་པ་ཞུགས་པ་དང༌། དེས་འཕངས་པའི་རང་རྒྱུད་ལ་ཕྱོགས་ཆོས་གྲུབ་པ་ནི་དོན་གཅིག་ལ་འདུ་བའི་ཕྱིར། ཡང་བསལ་པ་འཁོར་གསུམ་གྱི་ཡ་གྱལ་དུ་བགྲང་བ་ནི་མི་འཐད་དེ། བསལ་པ་ནི་ཆོས་དང་ཆོས་ཅན་གྱི་ཚོགས་པའི་སྟེང་དུ་འབྱུང་བ་ཡིན་གྱི་ཐལ་ཆོས་ཡན་གར་བ་དེའི་སྟེང་དུ་མི་འབྱུང་བའི་ཕྱིར་དང༌། གལ་ཏེ་འབྱུང་ན།
སྒྲ་ཆོས་ཅན། མ་བྱས་པར་ཐལ་ཞེས་པ་ལ་ཚད་མའི་བསལ་པ་མི་འབྱུང་བ་ཐལ་བ་དང༌། རི་བོང་གི་རྭ་ཆོས་ཅན་མེད་པར་ཐལ་ཞེས་པ་ལ་ཚད་མས་བསལ་པ་ཞུགས་པར་ཐལ་བའི་སྐྱོན་ཡོད་པས་སོ། ། གཞན་ཡང་བསལ་པ་གསུམ་གྱི་ཡ་གྱལ་དུ་བགྲང་ན་ཕྱོགས་ཆོས་ཀྱང་དེའི་ཡ་གྱལ་དུ་བགྲང་དགོས་ལ། དེ་ལྟ་ན་སྒྲ་རྟག་པ་ལ་སྒྲ་མ་བྱས་པ་ཡིན་པས་ཁྱབ་པ་དེ། སྒྲ་ཆོས་ཅན། མ་བྱས་པར་ཐལ། རྟག་པའི་ཕྱིར་ཞེས་པའི་རྗེས་ཁྱབ་ཏུ་ཁས་ལེན་དགོས་པར་འགྱུར་ཞིང༌། སྒྲ་བྱས་པ་ཡིན་པ་ལ་སྒྲ་མི་རྟག་པ་ཡིན་པས་ཁྱབ་པ་དེ་སྒྲ་ཆོས་ཅན་མི་རྟག་པར་ཐལ་བྱས་པའི་ཕྱིར། ཞེས་པའི་ཐལ་འགྱུར་གྱི་རྗེས་ཁྱབ་ཡིན་པར་འགྱུར་ཞིང༌།
དེའང་འདོད་ན་ཐལ་འགྱུར་སྔ་མ་ལ་རྗེས་འགྲོ་མེད་པ་དང༌། ཐལ་འགྱུར་ཕྱི་མ་ལ་ཁྱབ་པ་ངེས་པའི་དུས་སུ་སྒྲུབ་བྱ་གྲུབ་ཟིན་པར་འགྱུར་རོ། ། གཞན་ཡང་བསལ་པ་ཡེ་མེད་ཀྱི་ཐལ་འགྱུར་ལྟར་སྣང་འགའ་ཞིག་ལ་འཁོར་གསུམ་མ་ཚང་བར་འགྱུར་ཞིང༌། དེ་ཡང་འདོད་ན་རྟགས་ཆོས་གཉིས་ལས་གང་ཡང་རུང་བ་ཞིག་མེད་ན་ཁྱབ་པ་འབྱུང་བའི་གོ་སྐབས་མེད་པས་ཐལ་འགྱུར་ལྟར་སྣང་དུ་ཇི་ལྟར་འཇོག ཅི་སྟེ་ཐལ་འགྱུར་ལྟར་སྣང་ལ་ཁྱབ་པ་ཡོད་ན་གཞལ་བྱ་ལ་རྟག་པའི་ཁྱབ་པ་ཁས་ལེན་དགོས་པར་འགྱུར་ཞེ་ན། དེ་ནི་བྱིས་པ་འཇུག་པའི་སྒོ་ཡིན་མོད། འོན་ཀྱང་ཐལ་འགྱུར་ལྟར་སྣང་གི་ཁྱབ་པ་ངོས་འཛིན་རྒྱུ་ཡོད་པ་དང་ཁྱབ་པ་ཡོད་ཅེས་པའི་ཚིག་གི་སྦྱོར་མཚམས་སོ་སོར་ཕྱེད་པར་བྱའོ། ། གཉིས་པ་རྩོད་པ་སྤང་བ་ལ། ལན་གྱིས་བཟློག་པར་མི་ནུས་པའི་ཐལ་འགྱུར་ལྟར་སྣང་ཡོད་པར་ཐལ་བའི་རྩོད་པ་སྤང་བ། རྟགས་ཀྱི་འགྲུབ་ཚུལ་ལ་དང༌།
ཁྱབ་པའི་འགྲུབ་ཚུལ་ལ་མཚུངས་པའི་རྩོད་པ་སྤང་བའོ། ། དང་པོ་ལ་རྩོད་པ་དང༌། ལན་ནོ། ། དང་པོ་ནི། གལ་ཏེ་ཐལ་འགྱུར་ཡང་དག་ལ་ཁྱབ་པ་ཚད་མས་གྲུབ་པ་ཞིག་དགོས་ན་རྒོལ་བས་གཞལ་བྱ་ལ་རྟག་པས་ཁྱབ་པ་ཁས་བླངས་པ་ལ། ཕྱིར་རྒོལ་བས། སྒྲ་ཆོས་ཅན་རྟག་པར་ཐལ། གཞལ་བྱ་ཡིན་པའི་ཕྱིར། ཞེས་འཕངས་པའི་ཚེ་ན་ཐལ་འགྱུར་དེ་ཐལ་འགྱུར་ཡང་དག་མ་ཡིན་པར་འགྱུར་རོ། ། དེ་འདོད་ན་རང་གང་ལ་འཕངས་པའི་རྒོལ་བས་ལན་གྱིས་བཟློག་ནུས་པར་འགྱུར་རོ་ཞེས་ཟེར་རོ། །
གཉིས་པ་ལ། དེ་ནི་རིགས་པ་མ་ཡིན་ཏེ། དེའི་ངོར་དེ་ལྟར་འཕངས་པའི་ཚེ་ན་ཐལ་འགྱུར་དེ་ཆོས་ཅན། རང་གང་ལ་འཕངས་པའི་རྒོལ་བ་དེའི་གྲུབ་མཐའ་སུན་འབྱིན་ནུས་པའི་ངག་ཡིན་པར་ཐལ། ཐལ་འགྱུར་ཡང་དག་ཡིན་པའི་ཕྱིར། འདོད་པར་ནུས་མ་ཡིན་ཏེ། མ་ངེས་པའི་ཐལ་འགྱུར་ཡིན་པའི་ཕྱིར། རྟགས་གཞན་ངོར་གྲུབ་པའི་ཐལ་འགྱུར་གང་ཞིག ཐལ་འགྱུར་ཁྱོད་ཀྱིས་རྗེས་སུ་འགྲོ་ལྡོག་གིས་ཁྱབ་པ་རྣལ་ལོག་གང་དུ་ཡང་གང་ལ་འཕངས་པའི་རྒོལ་བའི་ཚད་མས་མ་ངེས་པའི་ཕྱིར། གཞན་ཡང༌།
ཐལ་འགྱུར་དེས་དེ་སུན་འབྱིན་པར་ནུས་ན་དེས་གཞལ་བྱ་ལ་རྟག་པས་ཁྱབ་པ་སུན་འབྱིན་ནུས་པར་འགྱུར་ལ། དེ་འདོད་ན་ཐལ་འགྱུར་དེ་ཆོས་ཅན། ཁྱོད་ཀྱིས་ཁྱབ་པ་དེ་སུན་འབྱིན་པར་ནུས་པ་མ་ཡིན་ཏེ། དེ་འདྲའི་ཁྱབ་པ་དེ་ཐལ་འགྱུར་ཁྱོད་ཀྱི་ཁྱབ་པ་ཡིན་པའི་ཕྱིར་རོ། ། གཞན་ཡང༌། གཞལ་བྱ་ལ་རྟག་པས་ཁྱབ་པ་དང༌། སྒྲ་གཞལ་བྱ་དང་མི་རྟག་པར་ཁས་ལེན་པ་ལ་སྒྲ་ཆོས་ཅན། རྟག་པར་ཐལ། གཞལ་བྱ་ཡིན་པའི་ཕྱིར་ཞེས་འཕངས་པའི་ཚེ་ན། ཐལ་འགྱུར་དེ་ཆོས་ཅན།
ཐལ་འགྱུར་ཡང་དག་ཡིན་པར་ཐལ། རང་གང་ལ་འཕངས་པའི་རྒོལ་བས་ལན་གྱིས་བཟློག་པར་མི་ནུས་པའི་ཐལ་ངག་ཡིན་པའི་ཕྱིར་དེ་ཡང་འདོད་ན། གཞན་གྱི་དམ་བཅའི་ཞེན་དོན་སུན་འབྱིན་ནུས་པར་འགྱུར། དེ་ཡང་འདོད་ན། སྒྲ་མི་རྟག་པར་དམ་བཅས་པའི་དམ་བཅའི་ཞེན་དོན་སུན་འབྱིན་ནུས་པར་འགྱུར་ལ། དེ་ཡང་འདོད་ན། དེ་ཆོས་ཅན། ཐལ་འགྱུར་ཡང་དག་མ་ཡིན་པར་ཐལ། དམ་བཅའ་ཡང་དག་གི་ཞེན་དོན་སུན་འབྱིན་པའི་ཐལ་འགྱུར་ཡིན་པའི་ཕྱིར། འོ་ན་གཞལ་བྱ་ལ་རྟག་པས་ཁྱབ་པར་དམ་བཅས་པའི་ཞེན་དོན་སུན་འབྱིན་པའི་ཚུལ་ཇི་ལྟ་བུ་ཞེ་ན།
དེ་ནི་འདི་ལྟར་ཡིན་ཏེ། འོ་ན་མདུན་གྱི་གཞི་འདིར་ཆོས་ཅན། སྒྲ་ཡང་རྟག་པར་ཐལ། གཞལ་བྱ་ལ་རྟག་པས་ཁྱབ་པའི་ཕྱིར། དེ་འདོད་ན། སྒྲ་ཆོས་ཅན། མ་བྱས་པར་ཐལ། ཞེས་འཕེན་པ་ཡིན་ལ། དེ་ལྟར་འཕངས་པའི་ཚེ་ན། ངག་དེ་ཐལ་འགྱུར་ཡང་དག་ཡིན་ཏེ།
རྟགས་ཁས་བླངས། ཁྱབ་པ་ཚད་མས་གྲུབ། དམ་བཅའ་ལ་ཚད་མས་བསལ་པ་ཞུགས་པའི་ཐལ་འགྱུར་ཡིན་པའི་ཕྱིར། གཉིས་པ་ནི། འོ་ན་ཁྱབ་པ་ཁས་བླངས་ཀྱིས་གྲུབ་པ་ཙམ་གྱིས་ཐལ་འགྱུར་གྱི་ཁྱབ་པ་གྲུབ་པར་འཇོག་མི་ནུས་ན། རྟགས་ཁས་བླངས་ཀྱིས་ཀྱང་ཐལ་འགྱུར་གྱི་རྟགས་མི་འགྲུབ་པར་འགྱུར་ལ། དེ་ལྟ་ན། རང་རྒྱུད་འཕེན་པའི་ཐལ་འགྱུར་ཡང་དག་ཐམས་ཅད་མ་གྲུབ་པའི་ཐལ་འགྱུར་དུ་འགྱུར་རོ་ཞེ་ན། དེ་ནི་མཚུངས་པ་མ་ཡིན་ཏེ། སྤྱིར་ཐལ་འགྱུར་ཡང་དག་ཏུ་འགྱུར་བ་ལ།
ཁྱབ་པ་ནི་རྒོལ་བ་གཞན་གྱི་ཚད་མས་གྲུབ་པའི་སྒོ་ནས་ཁས་བླངས་པ་ཡང་སྲིད། མ་བླངས་པ་ཡང་སྲིད། དོན་ལ་ཚད་མས་གྲུབ་པ་ཞིག་དགོས་ལ། རྟགས་ནི་ཆོས་ཅན་གྱི་སྟེང་དུ་ཕ་རོལ་པོས་ངེས་པར་ཁས་བླངས་ཤིང༌། ཚད་མས་མ་གྲུབ་པ་ཞིག་དགོས་པ་ཡིན་ཏེ། རྟགས་གཞན་གྱིས་ཁས་མ་བླངས་པ་དང༌། རྟགས་ཚད་མས་གྲུབ་པ་ལ་ཐལ་འགྱུར་ཡང་དག་མི་འཇུག་ཅིང༌། ཞེན་དོན་ཚད་མས་གྲུབ་པའི་ཁས་བླངས་རྟགས་སུ་བཀོད་པ་ལ་ཡང༌། ཐལ་འགྱུར་ཡང་དག་འཇུག་པའི་གོ་སྐབས་མེད་པའི་ཕྱིར། ཐལ་འགྱུར་ཡང་དག་གི་ཁྱབ་པ་ནི་ཚད་མས་གྲུབ་པ་ཞིག་དགོས་ཏེ།
ཐལ་འགྱུར་ཡང་དག་དང་དེས་འཕངས་པའི་རང་རྒྱུད་གཉིས་ཀ་ཁྱབ་པ་འགྲུབ་ཚུལ་གནད་གཅིག་ལ་འདུ་བའི་ཕྱིར། དེ་ལྟ་མ་ཡིན་ན་ཁྱབ་པ་ཁས་བླངས་ཙམ་གྱིས་གྲུབ་པའི་རང་རྒྱུད་ཀྱི་གཏན་ཚིགས་ཡང་དག་སྲིད་པར་འགྱུར་རོ། ། ཅི་སྟེ་སྲིད་པ་མ་ཡིན་ཏེ། དེ་འདྲའི་རང་རྒྱུད་ཀྱིས་རྗེས་དཔག་བསྐྱེད་མི་ནུས་པའི་ཕྱིར་ཞེ་ན། འོ་ན་ཁྱབ་པ་ཁས་བླངས་ཙམ་གྱིས་གྲུབ་པའི་ཐལ་འགྱུར་ཡང་དག་ཀྱང་མི་སྲིད་པར་ཐལ། དེས་གཞན་གྱི་ལོག་རྟོག་བཟློག་མི་ནུས་པའི་ཕྱིར། ཐལ་འགྱུར་ཡང་དག་གི་ཆོས་ནི་རྩོད་གཞི་ཆོས་ཅན་གྱི་སྟེང་དུ་ཚད་མས་བསལ་རུང་བ་གཅིག་དགོས་ལ། རང་རྒྱུད་ཡང་དག་གི་ཆོས་ནི་ཤེས་འདོད་ཆོས་ཅན་གྱི་སྟེང་དུ་ཚད་མས་གྲུབ་པ་ཞིག་དགོས་པས། ཐལ་རང་གཉིས་ཀྱི་ཁྱབ་རྟགས་ཆོས་གསུམ་གྱི་ཁྱད་པར་ནི་དེ་ཡིན་ནོ། ། ཞར་ལ་དོན་འདི་ཡང་བརྟགས་པར་བྱ་སྟེ།
བོད་སྔ་རབས་ཀྱི་མཁས་པ་དག ཐལ་ཆོས་ལ་ཁས་བླངས་ཀྱི་བསལ་པ་ཞུགས་པ་ཙམ་གྱིས་ཐལ་ཆོས་ལ་བསལ་པ་ཞུགས་པའི་གོ་ཆོད་པར་བཞེད་དོ། ། འདི་ཡང་རིགས་པ་མ་ཡིན་ཏེ། བུམ་པར་རང་གྲུབ་དུས་ཀྱི་སྐད་ཅིག་གཉིས་པར་འཇིག་པ་དང༌། རྟག་པའི་གཞི་མཐུན་དུ་ཁས་ལེན་པ་ལ། བུམ་པ་ཆོས་ཅན། མི་རྟག་པར་ཐལ། སྐད་ཅིག་གིས་འཇིག་པའི་ཕྱིར་ཞེས་འཕངས་པའི་ཚེ་ན། ངག་དེ་ཆོས་ཅན། ཐལ་འགྱུར་ཡང་དག་ཡིན་པར་ཐལ།
རྟགས་ཁས་བླངས། ཁྱབ་པ་ཚད་མས་གྲུབ། དམ་བཅའ་ལ་ཚད་མས་བསལ་པ་འཇུག་ཏུ་རུང་བ་ཡིན་པའི་ཕྱིར། འདོད་མི་ནུས་ཏེ། ཚད་མས་གྲུབ་པའི་དོན་ཐལ་བར་འཕངས་པའི་ངག་ཡིན་པའི་ཕྱིར། ཁྱབ་པ་ཡོད་དེ། ཐལ་འགྱུར་ཡང་དག་ཡིན་ན་ཧ་ཅང་ཐལ་བ་འཕེན་པའི་ངག་ཡིན་དགོས་ལ། དེ་ཡིན་ན་མི་རིགས་ཤིང་ཚད་མས་མ་གྲུབ་པའི་དོན་ཞིག་ཐལ་བར་འཕེན་པའི་ངག་ཡིན་དགོས་པའི་ཕྱིར། འོ་ན་ཅི་ཁྱོད་རང་གི་ལུགས་ལ་ཐལ་འགྱུར་ཡང་དག་ཡིན་ན། དམ་བཅའ་ལ་ཚད་མས་བསལ་པ་ཞུགས་དགོས་སམ་ཞེ་ན།
དེ་ཡང་དགོས་པ་མ་ཡིན་ཏེ། དེ་དགོས་ན་བསྒྲུབ་བྱེད་མི་འཕེན་པའི་ཐལ་འགྱུར་ཡང་དག་རྣམས་ལ་མ་ཁྱབ་པར་འགྱུར་བའི་ཕྱིར། དེའི་ཐལ་འགྱུར་ཡང་དག་ཡིན་ན། རྟགས་ཁས་བླངས་པ། དམ་བཅའ་ལ་ཚད་མས་བསལ་རུང་ཡིན་པ་ཞིག་དགོས་སོ། ། བྱེ་བྲག་ཏུ་སྒྲུབ་བྱེད་འཕེན་པར་འཇོག་པ་ལ། དེ་དག་གི་སྟེང་དུ་ཤེས་འདོད་ཆོས་ཅན་གྲུབ་པ་ཞིག་དགོས་པ་ཡིན་ནོ། ། ཡང་དེ་ལྟ་མ་ཡིན་པར་ཐལ་འགྱུར་ཡང་དག་ཡིན་ན། དམ་བཅའ་ལ་བསལ་པ་གཉིས་པོ་གང་རུང་ཞུགས་ཟིན་པ་གཅིག་དགོས་ན་སྒྲུབ་བྱེད་མི་འཕེན་པའི་ཐལ་འགྱུར་རྣམས་ལ་མ་ཁྱབ་པར་འགྱུར་རོ། ། གསུམ་པ་ཐལ་འགྱུར་ལྟར་སྣང་ལ་ལན་འདེབས་པའི་ཚུལ་ལ།
གཞན་གྱི་ལུགས་དགག རང་གི་ལུགས་བཞག དེ་ལ་རྩོད་པ་སྤང་བ་དང་གསུམ་མོ། ། དང་པོ་ནི། ཇི་སྐད་དུ། ཐལ་འགྱུར་ལ་ནི་སྒོ་གསུམ་ཞེས། ། ཁ་བ་ཅན་པ་དེ་སྐད་སྨྲ། ། འགལ་དང་མ་ངེས་གཅིག་ཏུ་འགྱུར། ། འདོད་ན་ལྟར་སྣང་གཉིས་སུ་འགྱུར། ། དེ་མཐར་གཏན་ཚིགས་ལྟར་སྣང་ཀུན། །
མ་གྲུབ་གཅིག་ཏུ་འདུ་བར་འགྱུར། ། མ་གྲུབ་གཉིས་སུ་འབྱེད་ན་མཚུངས། ། ཡང་ན་འགལ་ལ་དེ་འཁྲུལ་འགྱུར། ། ཞེས་གསུངས་པའི་དོན་ནི་རྟོགས་པར་སླ་བ་དེ་ཉིད་ཡིན་ནོ། ། དེར་མ་གསུངས་པ་གཞན་ཡང་ཁ་བསྐང་བར་བྱ་སྟེ། བོད་སྔ་མ་རྣམས་དང༌། དིང་སང་གི་གྲགས་ཚོད་ཕལ་ཆེ་བ་ལ་ཐལ་འགྱུར་ཡང་དག་ཡིན་ན་ལན་དོན་མཐུན་མི་ཐེབས་པས་ཁྱབ་པ་དང༌། ལན་དོན་མཐུན་ཐེབས་པའི་ཐལ་འགྱུར་ཡིན་ན། ཐལ་འགྱུར་ལྟར་སྣང་ཡིན་པས་ཁྱབ་པར་འདོད་དོ། ། འདི་ནི་རིགས་པ་མ་ཡིན་ཏེ།
སྒྲ་རྟག་པར་བདེན་ཞེན་གྱིས་འདོད་ཅིང༌། བྱས་མི་རྟག་གི་འབྲེལ་པ་ཚད་མས་ མི་ཤེས་ལ། སྒྲ་བྱས་པར་ཚད་མས་ཤེས་ནས་ཁས་ལེན་པའི་སྔར་རྒོལ་གྱི་ངོར། ཕྱིར་རྒོལ་བས་སྒྲ་ཆོས་ཅན། མ་བྱས་པར་ཐལ། རྟག་པའི་ཕྱིར་ཞེས་འཕངས་པའི་ཚེ་ན། དེ་འདྲའི་ངག་དེ་སྤྱིར་ཐལ་འགྱུར་ཡང་དག་ཡིན་ཀྱང༌། གང་ལ་འཕངས་པའི་རྒོལ་བ་དེས་ཁྱབ་པ་ཚད་མས་མ་ངེས་པའི་ལན་དོན་མཐུན་དུ་ཐེབས་པའི་ཕྱིར་ཏེ། རྒོལ་བ་དེས་དེའི་ཁྱབ་པ་ཁས་མ་བླངས་ཤིང༌། ཚད་མས་ཀྱང་མ་ངེས་པའི་ཕྱིར་རོ། །
ཐལ་འགྱུར་ཡང་དག་ནི་ཡིན་ཏེ། དེའི་མཚན་ཉིད་ཚང་བའི་ཕྱིར། གཞན་གྱིས་ཁས་བླངས་པའི་རྟགས་ལས་ཚད་མས་བསལ་རུང་གི་མི་འདོད་པའི་སྒྲུབ་བྱ་འཕེན་ནུས་པའི་ངག་ཡིན་པའི་ཕྱིར་དང༌། ཁྱེད་རང་ལྟར་ན་ཡང་སྒྲ་བྱས་པར་ཚད་མས་མི་ཤེས་ཤིང༌། སྒྲ་རྟག་པར་བདེན་ཞེན་གྱིས་འདོད་པའི་རྒོལ་བའི་ངོར། སྒྲ་ཆོས་ཅན། མི་རྟག་པར་ཐལ། བྱས་པའི་ཕྱིར་ཞེས་འཕངས་པའི་ཚེ་ན། དེ་འདྲའི་ངག་དེ་ཐལ་འགྱུར་ཡང་དག་ཡིན་པར་ཁྱེད་རང་གིས་འདོད་ཅིང༌། རང་གང་ལ་འཕངས་པའི་རྒོལ་བ་དེས་རྟགས་མ་གྲུབ་ཀྱི་ལན་དོན་མཐུན་དུ་ཐེབས་པའི་ཕྱིར།
དེའི་རྒྱུ་མཚན་ཡང་རྟགས་མ་གྲུབ་པའི་གོ་དོན་ནི། རྟགས་རྩོད་གཞིའི་ཆོས་ཅན་གྱི་སྟེང་དུ་རྒོལ་བས་ཚད་མས་མ་ངེས་པ་ལ་བྱས་ལ། དེ་ཡང་འདི་ལ་ཚང་བའི་ཕྱིར། དེ་ལྟར་བྱས་པ་ན། སྒྲ་བྱས་པ་ཡིན་པའི་ཕྱིར་ལ་རྟགས་མ་གྲུབ་ཀྱི་ལེན་བཏབ་པ་ཙམ་གྱིས། སྒྲ་མ་བྱས་པ་ཉིད་དུ་ཁས་བླངས་པར་མི་འགྱུར་ཏེ། སྒྲ་བྱས་པར་ཚད་མས་མི་ཤེས་པ་དང༌། དེར་ཐེ་ཚོམ་ཟ་བ་ལ་ཡང་རྟགས་མ་གྲུབ་པའི་དོན་ཚང་བའི་ཕྱིར། དེ་ལྟ་ཡིན་པ་དེའི་ཕྱིར། དེ་ལ་རྟགས་མ་གྲུབ་ཀྱི་ལན་བཏབ་པ་ན།
སྒྲ་ཆོས་ཅན་བྱས་པར་ཐལ། རྒྱུ་རྐྱེན་ལས་སྐྱེས་པའི་ཕྱིར་ཞེས་ཟེར་བ་དེའི་ཚེ། རྒོལ་བ་ལ་ཁས་བླངས་ཀྱི་བསལ་པ་ཡོད་པ་མ་ཡིན་ནོ། ། དེ་མེད་པ་དེའི་ཕྱིར། ཁས་བླངས་མེད་པའི་ཐལ་འགྱུར་ཡིན་པས་ཐལ་འགྱུར་ལྟར་སྣང་འབའ་ཞིག་གོ ། འོ་ན་དེ་ལ་ཇི་ལྟར་དུ་བྱ་ཞེ་ན། སྒྲ་མ་བྱས་པར་བདེན་ཞེན་གྱིས་འདོད་ནས། སྒྲ་བྱས་པ་ལ་རྟགས་མ་གྲུབ་ཀྱིས་ལན་འདེབས་པ་དེ་ལ་ནི། སྒྲ་ཆོས་ཅན་མ་བྱས་པར་ཐལ། རྟག་པའི་ཕྱིར་ཞེས་འཕེན་པར་བྱེད་པ་ཡིན་ནོ། །
ཐེ་ཚོམ་ཟ་ནས་མ་གྲུབ་པ་དེ་ལ་ནི། ཕྱིར་རྒོལ་བས་འདི་སྐད་ཅེས་བརྗོད་པར་བྱ་སྟེ། སྒྲ་ནི་བྱས་པར་ཚད་མས་གྲུབ་སྟེ། གལ་ཏེ་མ་བྱས་པ་ཡིན་ན་མ་སྐྱེས་པར་ཐལ་བའི་ཕྱིར་ཞེས་བརྗོད་པས་བཟློག་དོན་འཕངས་ཏེ། སྒྲ་བྱས་པར་རྟོགས་པའི་ཚད་མ་སྐྱེད་པ་ཡིན་ནོ། ། ཡང་སྐབས་འདི་དག་ཏུ། ཤིན་ཏུ་གཅེས་པའི་དོན་འདི་ཁོང་དུ་ཆུད་པར་བྱ་དགོས་ཏེ། རྒོལ་བས་སྒྲ་མ་བྱས་པར་ཡང་ཁས་བླངས། སྒྲ་རྒྱུ་རྐྱེན་ལས་སྐྱེས་པར་ཡང་ཁས་བླངས་པ་ལ། ཕྱིར་རྒོལ་བས་སྒྲ་ཆོས་ཅན་བྱས་པར་ཐལ་རྒྱུ་རྐྱེན་ལས་སྐྱེས་པའི་ཕྱིར།
ཞེས་འཕེན་པ་ནི་རྟོག་གེ་ལ་མཁས་པ་དག་གི་ལུགས་མ་ཡིན་ཏེ། དེ་ལྟར་འཕངས་པ་དེའི་ཚེ། ཕྱིར་རྒོལ་བས་སྐྱོན་མ་བརྗོད་པ་དང༌། སྐྱོན་མ་ཡིན་པ་བརྗོད་པས་ཕྱིར་རྒོལ་ཚར་བཅད་པའི་གནས་སུ་སོང་བའི་ཕྱིར། སྐྱོན་མ་བརྗོད་པ་ཡིན་ཏེ། རྒོལ་བས་དེ་ལྟར་ཁས་བླངས་པ་དེའི་ཚེ། ཕྱིར་རྒོལ་བས་ཆོས་གསུམ་ལྡན་གྱིས་ཐལ་འགྱུར་འཕངས་པས་རྒོལ་བའི་ལོག་རྟོག་བཟློག་ཅིང༌། བཟློག་དོན་ལ་ཚུལ་གསུམ་འཕངས་པས། དམ་བཅའི་ལོག་ཕྱོགས་ངེས་པའི་རྗེས་དཔག་ཚད་མ་རྒོལ་བའི་རྒྱུད་ལ་སྐྱེད་པར་བྱར་ཡོད་པ་ལ་ཕྱིར་རྒོལ་གྱིས་དེ་ལྟར་བྱེད་མ་ཤེས་པའི་ཕྱིར། སྐྱོན་མ་ཡིན་པ་བརྗོད་པ་ཡང་ཡིན་ཏེ།
ཐལ་བ་ལ་ཚད་མའི་བསལ་པ་ཞུགས་པའི་ཐལ་འགྱུར་འཕེན་རྒྱུ་ཡོད་བཞིན་དུ། དེ་མི་འཕེན་པར་ཁས་བླངས་ཀྱི་བསལ་པ་ཙམ་སྟོན་པའི་ཐལ་འགྱུར་འཕེན་པའི་ཕྱིར། ཁས་བླངས་ཀྱི་བསལ་པ་ཙམ་གྱིས་བསལ་པའི་གོ་ཆོད་པ་མ་ཡིན་ཏེ། སྔར་མ་བྱས་པར་ཁས་བླངས་པ་ནི་ལོག་ཤེས་ཁས་བླངས་པ་ཡིན་ལ། ཕྱིས་སྒྲ་བྱས་པར་ཐལ་བ་ལ་འདོད་པ་དེའི་ཚེ་ན། ཚད་མས་གྲུབ་པའི་དོན་ཁས་བླངས་པ་ཡིན་པས། དོན་དེ་སྔ་མ་ལོག་ཤེས་ཀྱིས་སེལ་མི་ནུས་པའི་ཕྱིར། འོ་ན་འདི་ལ་ཐལ་བ་ཇི་ལྟར་དུ་འཕེན་ཞེ་ན། དེ་ལ་ནི། སྒྲ་ཆོས་ཅན།
རྒྱུ་རྐྱེན་ལས་མ་སྐྱེས་པར་ཐལ། མ་བྱས་པའི་ཕྱིར་ཞེས་འཕེན་པར་བྱེད་པ་རྟོག་གེའི་ལུགས་ཡིན་ཏེ། དེ་ལྟར་འཕངས་པས་སྒྲ་མ་བྱས་པར་འཛིན་པའི་ལོག་རྟོག་བཟློག་ཅིང༌། བཟློག་དོན་ལ་ཚུལ་གསུམ་འཕངས་པས་སྒྲ་བྱས་པར་རྟོགས་པའི་རྗེས་དཔག་ཚད་མ་སྐྱེད་ནུས་པའི་ཕྱིར། དེ་ལྟར་འཕངས་པ་དེའི་ཚེ་ན་བསལ་པ་ཡང་གོ་ཆོད་པོ་ཡོད་པ་ཡིན་ཏེ། སྔར་སྒྲ་རྒྱུ་རྐྱེན་ལས་སྐྱེས་པར་ཁས་བླངས་པ་དེ་ནི། ཚད་མས་གྲུབ་པའི་དོན་ཁས་བླངས་པ་ཡིན་ལ། ཕྱིས་མ་སྐྱེས་པར་ཐལ་བ་ལ་འདོད་ན། ལོག་ཤེས་ཀྱི་འཛིན་སྟངས་ཀྱི་གཟུང་བྱར་སོང་བས། དེ་ནི་ཚད་མས་བསལ་བའི་ཕྱིར་རོ། །
དེ་ལྟར་ན་ཁས་བླངས་ཀྱི་བསལ་པ་རྐྱང་པ་ཙམ་གྱིས་བསལ་པ་ཞུགས་པའི་གོ་མི་ཆོད་ཀྱང༌། ཐལ་བ་གཅིག་ལ་བསལ་པ་གཉིས་ཀ་ཞུགས་པ་ལ་ནི་འགལ་བ་ཡོད་པ་མ་ཡིན་ནོ། ། རིགས་པ་འདི་ནི་སྒྲ་བྱས་པ་དང་རྟག་པར་ཁས་ལེན་པ་སོགས་ལ་ཡང་ཇི་ལྟ་བ་བཞིན་དུ་སྦྱར་བར་བྱའོ། ། ཡང་སྔར་གྱི་ཁས་ལེན་ཚུལ་དེ་ལས་ལོག་སྟེ། སྒྲ་རྒྱུ་རྐྱེན་ལས་མ་སྐྱེས་པ་དང་བྱས་པར་ཁས་ལེན་པ་ལ། སྒྲ་ཆོས་ཅན། སྐྱེས་པར་ཐལ། བྱས་པའི་ཕྱིར་ཞེས་འཕེན་པ་དང༌། མ་བྱས་པར་ཐལ་མ་སྐྱེས་པའི་ཕྱིར་ཞེས་འཕེན་པ་གཉིས་ཀ་སྒྲུབ་བྱེད་མི་འཕེན་པའི་ཐལ་འགྱུར་དུ་ཁྱད་པར་མེད་ཀྱང་སྔ་མ་ནི་ཁས་བླངས་ནང་འགལ་བརྗོད་པ་ཙམ་ཡིན་གྱི་དམ་བཅའ་ལ་བསལ་པ་མེད་པས་ཐལ་འགྱུར་ཡང་དག་མ་ཡིན། འཕེན་ཚུལ་ཕྱི་མ་ལྟར་ན་ཐལ་འགྱུར་ཡང་དག་ཡིན་ཏེ།
དམ་བཅའ་ལ་ཚད་མས་བསལ་པ་འཇུག་ཏུ་རུང་བས། ཐལ་འགྱུར་ཡང་དག་གི་མཚན་ཉིད་ཚང་བའི་ཕྱིར་རོ། ། དེ་ལྟར་ན་གྲུབ་པའི་དོན་ནི་འདི་ཡིན་ཏེ། ཐལ་འགྱུར་ཡང་དག་ཡིན་ན་ལན་དོན་མཐུན་མི་ཐེབས་པས་མ་ཁྱབ། ལན་དོན་མཐུན་ཐེབས་ན་ལན་དོན་མཐུན་གྱིས་བཟློག་པར་ནུས་པས་ཀྱང་མ་ཁྱབ། ལན་དོན་མཐུན་གྱིས་བཟློག་པར་ནུས་ཀྱང༌། ཐལ་འགྱུར་ལྟར་སྣང་ཡིན་པས་མ་ཁྱབ་སྟེ། སྔར་རྒོལ་གྱིས་སྒྲ་རྟག་པར་ཁས་བླངས་པ་ལ། བྱས་པ་དང་མི་རྟག་གི་འབྲེལ་པ་དང༌། སྒྲ་བྱས་པར་ཚད་མས་མི་ཤེས་པའི་ཕྱིར་རྒོལ་གྱིས།
སྒྲ་ཆོས་ཅན་མ་བྱས་པར་ཐལ་རྟག་པའི་ཕྱིར་ཞེས་འཕངས་པ་ལ། སྔར་རྒོལ་གྱི་ཁྱབ་པ་ཚད་མས་མ་ངེས་ཤིང༌། དམ་བཅའ་ལ་བསལ་པ་མེད་ཅེས་ལན་བཏབ་པའི་ཚེ། ཐལ་འགྱུར་དེ་བཟློག་པར་ནུས་པ་ཡིན་པའི་ཕྱིར་ཏེ། ཚུལ་གསུམ་སྒྲུབ་མ་ཤེས་པས་ཕྱིར་རྒོལ་གྱི་སྤོབས་པ་བཅོམ་པའི་ཕྱིར་དང༌། སྔར་རྒོལ་གྱི་རྒྱུད་ལ་རྟོགས་པ་སྐྱེད་པར་མི་ནུས་པའི་ཕྱིར། ཡང་སྒྲུབ་བྱེད་གཏན་ཚིགས་ཡང་དག་འཕེན་པའི་ཐལ་འགྱུར་ཡང་དག་ཡིན་ན་ལན་གྱིས་བཟློག་པར་མི་ནུས་པས་ཁྱབ་སྟེ། དེ་ཡིན་ན་ཚུལ་གསུམ་རྒོལ་བའི་དྲན་ལམ་དུ་འཕེན་པར་ནུས་པའི་ངག་ཡིན་དགོས་པའི་ཕྱིར། གནམ་ལྕགས་ཀྱི་ཕྲེང་བ་ལྟ་བུའི་ཐལ་འགྱུར་ཡིན་པའི་ཕྱིར། སྤྱིར་སྒྲུབ་བྱེད་ཡང་དག་འཕེན་པ་ཙམ་ལ་དེར་མ་ངེས་ཏེ།
སྒྲུབ་བྱེད་ཡང་དག་འཕེན་པའི་རྩ་བའི་ཐལ་འགྱུར་འཕེན་པ་སྐབས་སུ་བབ་པ་དེའི་ཚེ་ན་ནི། དཔའ་བོ་གཡུལ་འགྱེད་པ་དང་མཚུངས་པའི་ཕྱིར། དེ་ལྟ་ན་ཡང༌། རང་གང་ལ་འཕང་པའི་རྒོལ་བ་མཁས་པས། ལན་དོན་མཐུན་མི་ཐེབས་པའི་ཐལ་འགྱུར་ཡིན་ན་ཐལ་འགྱུར་ཡང་དག་ཡིན་པས་ཁྱབ་ལ། དེས་བཟློག་པར་མི་ནུས་པ་ཙམ་གྱི་ཐལ་འགྱུར་ཡང་དག་ཡིན་པས་མ་ཁྱབ་སྟེ། སྒྲ་མི་རྟག་པར་སྒྲུབ་པ་སྐབས་སུ་བབ་པའི་ཕྱིར་རྒོལ་གྱི་ངོར། སྔར་རྒོལ་གྱིས་སྒྲ་ཆོས་ཅན་མི་རྟག་པར་ཐལ་བྱས་པའི་ཕྱིར་ཞེས་འཕངས་པའི་ཚེ་ན། དེ་དེར་ཐལ་བའི་ཕྱིར་རོ། ། དེ་དག་གི་རྒྱུ་མཚན་ཡང་གོང་དུ་བཤད་ཟིན་པ་ཡིན་ནོ། །
གཞན་ཡང་རྒོལ་བས་སྒྲ་རྟག་པར་ཁས་བླངས་པ་ལ། ཕྱིར་རྒོལ་བས་སྒྲ་ཆོས་ཅན་མི་རྟག་པར་ཐལ། མི་རྟག་པའི་ཕྱིར་ཞེས་འཕངས་པའི་ཚེ་ན། དེ་འདྲའི་ངག་དེ་ཐལ་འགྱུར་ལྟར་སྣང་ནི་ཡིན་ལ། རྒོལ་བས་ལན་དོན་མཐུན་ཐེབས་ཀྱང་དེས་བཟློག་པར་ནུས་པ་ནི་མ་ཡིན་ནོ། ། དེའི་རྒྱུ་མཚན་ཡང༌། དེ་ལ་ལན་བཏབ་ཀྱང་སྒྲ་མི་རྟག་པ་ཡིན་པ་དེ་བཟློག་པར་མི་ནུས་པའི་ཕྱིར། འོ་ན་ཁྱེད་ཀྱི་ལྟར་ན་ཡང་རྒོལ་བས་སྒྲ་རྟག་པར་ཁས་བླངས་པ་ལ། ཕྱིར་རྒོལ་བས་སྒྲ་ཆོས་ཅན་རྟག་པར་ཐལ། རྟག་པའི་ཕྱིར་ཞེས་འཕངས་པའི་ངག་དེ་ཡང་ཐལ་འགྱུར་ཡང་དག་ཡིན་པར་འགྱུར་ཏེ།
རྒོལ་བས་ལན་དོན་མཐུན་མི་ཐེབས་པའི་ངག་ཡིན་པའི་ཕྱིར་ཞེས་པས་གནོད་དོ་ཞེ་ན། དེ་ལ་ནི་ཁྱབ་པ་ཚད་མས་མ་ངེས་པའི་ལན་དོན་མཐུན་ཐེབས་པ་ཡིན་ཏེ། ཐལ་འགྱུར་དེའི་རྗེས་སུ་འགྲོ་ལྡོག་གཉིས་ཀ་མ་གྲུབ་པའི་ཕྱིར། གཞན་དུ་ན། རྟག་པ་ཆོས་ཅན། རྟག་པ་ལ་འབྲེལ་བར་ཐལ། དེ་ལ་རྗེས་སུ་འགྲོ་ལྡོག་མི་འཁྲུལ་བའི་ཕྱིར། ཐལ་འགྱུར་དེ་ལ་ཁྱབ་པ་མ་ངེས་པའི་ལན་ཐེབས་ཀྱང༌། ཁྱབ་པ་དེ་ལ་དངོས་སྐྱོན་འཕེན་རྒྱུ་ཡོད་དགོས་པ་མ་ཡིན་ཏེ། ཐུན་མོང་མ་ཡིན་པའི་མ་ངེས་པ་དང༌།
ལྷག་ལྡན་གྱིས་མ་ངེས་པའི་གཏན་ཚིགས་བཞིན་ནོ། ། ཡང་འདི་སྙམ་དུ། གཞལ་བྱ་ལ་རྟག་པས་ཁྱབ་པར་ཁས་བླངས་པ་ལ། ཕྱིར་རྒོལ་བས་སྒྲ་ཆོས་ཅན་རྟག་པར་ཐལ། གཞལ་བྱ་ཡིན་པའི་ཕྱིར། ཞེས་པ་ལྟ་བུ་དང༌། ཡང་དེ་ལ་མི་རྟག་པས་ཁྱབ་ཅིང༌། སྒྲ་རྟག་པར་ཁས་བླངས་པ་ལ། སྒྲ་ཆོས་ཅན། མི་རྟག་པར་ཐལ།
གཞལ་བྱ་ཡིན་པའི་ཕྱིར་ཞེས་འཕངས་པའི་ཚེ་ན་དེ་འདྲ་དེ་ཡང་ཁྱེད་ཀྱིས་ཐལ་འགྱུར་ཡང་དག་ཏུ་མི་འདོད་བཞིན་དུ་ཁས་ལེན་དགོས་པར་འགྱུར་ཏེ། རྒོལ་བས་ལན་དོན་མཐུན་མི་ཐེབས་པའི་ངག་ཡིན་པའི་ཕྱིར། གལ་ཏེ་དེ་ལ་ཁྱབ་པ་མ་ངེས་པའི་ལན་དོན་མཐུན་དུ་ཐེབས་ན་ནི། སྔར་རྒོལ་གྱིས་དངོས་འགལ་ལ་ལན་བཏབ་པས། སྔར་རྒོལ་ཚར་བཅད་ཀྱི་གནས་སུ་ཐལ་ལོ་སྙམ་པའི་དོགས་པ་ཞིག་སྐྱེ་བར་འགྱུར་རོ། ། དེ་སྐད་དུ་དོགས་པ་དེ་ཡང་རྟོག་གེའི་གཞུང་གི་དེ་ཁོ་ན་ཉིད་མངོན་པར་མི་ཤེས་པས་ཀུན་ནས་བསླངས་པ་ཡིན་ཏེ། ཚད་ལྡན་གྱི་རྟོག་གེའི་གཞུང་དུ་མ་དང་འགལ་བའི་ཕྱིར། དེ་ཡང་འདི་ལྟར། དེ་ལ་དེ་ལྟར་འཕངས་པའི་ཚེ་ན། ཐལ་འགྱུར་ཡང་དག་ཡིན་པ་ལྟ་ཞོག
དེ་ལྟར་འཕངས་པའི་ཆ་ནས་ཕྱིར་རྒོལ་ཚར་བཅད་ཀྱི་གནས་སུ་སོང་བ་ཡིན་ཏེ། རྒོལ་བས་གཞལ་བྱ་ལ་རྟག་པའམ་མི་རྟག་པའི་ཁྱབ་པ་ཁས་བླངས་པ་ལ་སྐྱོན་མ་བརྗོད་ཅིང༌། སྐྱོན་མ་ཡིན་པ་བརྗོད་པའི་ཕྱིར། སྐྱོན་མ་བརྗོད་པ་ཡིན་ཏེ། དེ་ལྟར་ཁས་ལེན་པ་དེ་ལ་སྒྲུབ་བྱེད་འཕེན་པའི་ཐལ་འགྱུར་འཕངས་པའི་སྒོ་ནས། རྒོལ་བའི་ལོག་རྟོག་བཟློག་པའི་རྗེས་དཔག་ཚད་མ་སྐྱེད་པར་བྱར་ཡོད་པ་ལ་དེ་མི་འཕེན་པར་མ་ངེས་པའི་རྟགས་ལ་བརྟེན་པའི་ཐལ་འགྱུར་ཙམ་ཞིག་འཕངས་པས། སྔར་རྒོལ་རང་གིས་དམ་བཅས་པའི་དོན་ལ་ཐེ་ཚོམ་ཞིག་འདྲེན་པར་བྱས་པའི་ཕྱིར། ཅི་སྟེ་ཐལ་བ་དེ་ཉིད་ཀྱིས་སྒྲུབ་བྱེད་འཕངས་སོ་སྙམ་ན། དེ་ཡང་མ་ཡིན་ཏེ། དེ་ལྟ་ན་ནི་མི་རྟག་པ་དེ་སྒྲ་གཞལ་བྱ་མ་ཡིན་པར་སྒྲུབ་པའི་རྟགས་ཡང་དག་ཏུ་ཐལ་བའི་ཕྱིར་རོ། །
སྐྱོན་མ་ཡིན་པར་བརྗོད་པ་ཡིན་ཏེ། གཞལ་བྱ་ལ་མི་རྟག་པས་ཁྱབ་པ་དང༌། སྒྲ་རྟག་པར་ཁས་བླངས་པ་ལ་ཁྱབ་པ་ཚད་མས་གྲུབ་ཅིང༌། དམ་བཅའ་ལ་ཚད་མས་བསལ་པ་འཇུག་རུང་གི་ཐལ་འགྱུར་འཕེན་རྒྱུ་ཡོད་བཞིན་དུ། སྒྲ་ཆོས་ཅན་མི་རྟག་པར་ཐལ། གཞལ་བྱ་ཡིན་པའི་ཕྱིར་ཞེས་ཁྱབ་པ་ཚད་མས་མ་གྲུབ་ཅིང་ཚད་མས་གྲུབ་པའི་དོན་ཞིག་ཐལ་བར་འཕངས་ཟིན་པའི་ཕྱིར་རོ། ། དེའི་ཕྱིར་ཐལ་འགྱུར་འདི་ལ་ཁྱབ་པ་ཚད་མས་མ་ངེས་པའི་ལན་དོན་མཐུན་དུ་ཐེབས་པ་ཡིན་ནོ། ། འདི་ལ་དངོས་འགལ་ཁས་བླངས་པས་ཚར་བཅད་ཀྱི་གནས་སོ་ཞེས་ཟེར་བ་དེ་ཡང་བརྟག་པར་བྱ་སྟེ། སྤྱིར་ཁས་བླངས་ནང་འགལ་ཇི་ལྟར་འབྱུང་བའི་ཚུལ། དངོས་འགལ་ཁས་བླངས་པ་ཙམ་གྱིས་ཚར་བཅད་ཀྱི་གནས་མ་ཡིན་པའི་རྒྱུ་མཚན་བཤད་མ་ཐག་པ་འདི་ལ་ཁས་བླངས་ནང་འགལ་ཀྱང་མེད་པར་བསྟན་པ།
རྟགས་ཁས་བླངས་ཀྱི་གྲུབ་པ་དང་མི་མཚུངས་པའི་རྒྱུ་མཚན་བཤད་པའི་སྒོ་ནས་མཇུག་བསྡུ་བའོ། ། དང་པོ་ནི། རྒོལ་བས་སྔར་ཚད་མས་གྲུབ་པའི་དོན་ཞིག་དམ་བཅས་ནས། དམ་བཅའ་དེ་མ་དོར་བར་ཕྱིས་དེའི་ལོག་ཕྱོགས་དམ་བཅས་ན་ཁས་བླངས་ནང་འགལ་འབྱུང་བ་ཡིན་ནོ། ། དཔེར་ན་སྦྱིན་སོགས་དཀར་ཆོས་སྤྱད་པ་ལས་མ་འོངས་པ་ན་བདེ་བ་མི་འབྱུང་བར་དམ་བཅས་པ་དང༌། ངའི་མ་མོ་གཤམ་མོ་ཞེས་དམ་བཅས་པ་ལྟ་བུའོ། ། སྔར་ཚད་མས་མ་གྲུབ་པའི་དོན་ཞིག་ལོག་ཤེས་སམ་ཐེ་ཚོམ་གྱིས་དམ་བཅས་ནས། ཕྱིས་དེའི་ལོག་ཕྱོགས་ཚད་མས་གྲུབ་པའི་སྒོ་ནས་དམ་བཅས་པ་དེའི་ཚེ་ན་ནི། ཁས་བླངས་འགལ་བ་ཡོད་པ་མ་ཡིན་ཏེ། ཚད་མ་སྐྱེད་པ་དང་དེའི་ལོག་ཕྱོགས་འཛིན་པའི་རྟོག་པ་དེ་གཉེན་པོས་བཅོམ་ཟིན་པ་དུས་མཉམ་པའི་ཕྱིར་དང༌།
ཅི་སྟེ་ཁས་བླངས་སྔ་མ་བཏང་ཟིན་ནས། དེ་དང་འགལ་བ་ཕྱི་མ་ཁས་བླངས་པའི་ཚེ། དངོས་གལ་ཁས་བླངས་པར་འགྱུར་ན་ནི་ཧ་ཅང་ཐལ་བར་འགྱུར་རོ། ། ཡང་དམ་བཅའི་ཞེན་དོན་ཚད་མས་མ་གྲུབ་པར་མཚུངས་པའི་དམ་བཅའ་འགལ་བ་གཉིས་ཅིག་ཆར་དུ་ཁས་བླངས་དེའི་ཚེ་ཁས་བླངས་ནང་འགལ་བའི་སྐྱོན་ཡོད་པ་མ་ཡིན་ནོ། ། དམ་བཅའ་གཉིས་ཀ་ལ་རྒྱབ་རྟེན་ཚད་མ་མེད་པས། ཕན་ཚུན་གེགས་བྱེད་ཙམ་ཡིན་གྱི་གནོད་བྱེད་དུ་མི་འགྱུར་བའི་ཕྱིར། གལ་ཏེ་ཚད་མ་ཕྱི་མས། དེའི་འགལ་ཟླར་གྱུར་པའི་ལོག་ཤེས་དང་ཐེ་ཚོམ་སྔ་མ་ལ་མི་གནོད་ན། བློའི་ལྷན་ཅིག་མི་གནས་འགལ་ཇི་ལྟར་དུ་འབྱུང་ཞེ་ན། དེ་ཡང་ཁྱེད་ཀྱིས་ལེགས་པར་སྨྲས་པ་མ་ཡིན་ཏེ།
བདག་མེད་རྟོགས་པའི་ཤེས་རབ་ཀྱིས་བདག་འཛིན་མ་འོངས་པ་མི་སྐྱེ་བའི་ཆོས་ཅན་དུ་བྱེད་པ་ཡིན་གྱི། རང་གི་སྔ་རོལ་དུ་སྐྱེས་ཟིན་ལ་གནོད་པ་བྱེད་པ་མ་ཡིན་ཏེ། ཇི་སྐད་དུ། སྐྱེ་འདོད་ཉེས་པ་བཅོམ་པའི་ཕྱིར། ། ཞེས་སོགས་དང༌། ངེས་པ་བསྐྱེད་པས་སྒྲོ་འདོགས་ཕྱིས། ། མི་སྐྱེ་བ་ནི་བློ་ཡི་ཡིན། ། ཞེས་གསུངས་པའི་ཕྱིར་རོ། ། དེ་ལྟ་མ་ཡིན་པར་ཕྱིས་ཀྱི་ཚད་མས་སྔར་གྱི་འགལ་ཟླ་ལ་གནོད་པ་ཚད་མས་བསལ་པའི་དོན་དུ་འཇོག་ན། སྔར་རྒོལ་བས་སྒྲ་རྟག་པར་ཁས་བླངས་པ་ལ།
ཕྱིས་རྒོལ་བས་སྒྲ་ཆོས་ཅན་མི་རྟག་པར་ཐལ། བྱས་པའི་ཕྱིར་ཞེས་འཕང་པ་ལ་འདོད་ལན་བཏབ་པ་དེའི་ཚེ། དམ་བཅའ་ལ་ཚད་མས་བསལ་པ་ཞུགས་པ་ཉིད་དུ་འགྱུར་རོ། ། དེའི་ཕྱིར་ཁྱབ་པ་དང་ཐལ་བ་གང་ཡིན་ཀྱང་འདྲ་སྟེ། ཁས་བླངས་སྔ་མས་ཕྱི་མའི་དོན་ལ་གནོད་པ་ལ་བྱེད་པ་ཡིན་གྱི། ཕྱི་མས་སྔ་མའི་དོན་ལ་གནོད་པ་ལ་བྱ་བ་མ་ཡིན་ནོ། ། གཉིས་པ་ནི། དངོས་འགལ་ཁས་བླངས་པ་ཙམ་གྱིས་ཚར་བཅད་ཀྱི་གནས་མ་ཡིན་ཏེ། ངེད་འདོད་པ་ལྟར་གྱི་དངོས་འགལ་ཁས་བླངས་པས་ཀྱང་དེར་མི་འགྱུར། ཁྱེད་འདོད་པ་ལྟར་གྱི་དངོས་འགལ་ཁས་བླངས་པས་ཀྱང་དེར་མི་འགྱུར་བའི་ཕྱིར།
རྒོལ་ཕྱིར་རྒོལ་རྩོད་པའི་སྐབས་མ་ཕྱེ་བའི་གོང་རོལ་དུ། སྔར་རྒོལ་གྱི་དམ་བཅའ་ལ་དངོས་འགལ་ཞུགས་ཀྱང་ཚར་བཅད་ཀྱི་གནས་མ་ཡིན་པའི་ཕྱིར་ཏེ། ཁོང་རང་གི་རྩ་བའི་གྲུབ་མཐའ་ལ་དངོས་འགལ་ཞུགས་པ་ཡིན་གྱི། ཕྱིར་རྒོལ་གྱི་སྤོབས་པ་བཅོམ་པའི་སྟོབས་ཀྱིས་དངོས་འགལ་ཁས་བླངས་པ་མ་ཡིན་པའི་ཕྱིར་དང༌། དངོས་འགལ་ལ་ལན་བཏབ་པ་དེ་ཚར་བཅད་ཀྱི་གནས་གང་དུའང་མ་བཤད་པའི་ཕྱིར། ཁྱེད་ཀྱི་ལྟར་ན་ཧ་ཅང་ཐལ་བ་ཡང་ཡིན་ཏེ། ཕྱིར་རྒོལ་གྱིས་སྔར་སྒྲ་རྟག་པར་ཁས་བླངས་ནས། ཕྱིས་རྗེས་དཔག་སྐྱེས་པའི་ཚེ་སྒྲ་མི་རྟག་པར་ཁས་བླངས་ན་ཡང༌། དངོས་འགལ་དུ་སོང་བས་ཚར་བཅད་ཀྱི་གནས་སུ་ཐལ་བའི་ཕྱིར་དང༌། སྔར་ཚུལ་གསུམ་མི་ཤེས་པའི་ཚེ་བྱས་པ་ལ་མི་རྟག་པས་མ་ཁྱབ་པར་ཁས་བླངས།
ཕྱིས་ཚུལ་གསུམ་སྒྲུབ་བྱེད་ཀྱི་རིགས་པ་ཤེས་པའི་འོག་རོལ་དུ། དེ་ལ་དེས་ཁྱབ་པར་ཁས་བླངས་ན་ཡང༌། དངོས་འགལ་དུ་ཐལ་བའི་ཕྱིར་དང༌། གང་ཟག་སྡོམ་མིན་ཅན་གྱིས་སྡོམ་པ་ཁས་བླངས་པའི་ཚེ་ཡང་དངོས་འགལ་ཁས་བླངས་པས་ཚར་བཅད་ཀྱི་གནས་སུ་ཐལ་བའི་ཕྱིར་དང༌། ཕྱི་རོལ་པ་སངས་རྒྱས་ཀྱི་བསྟན་པ་ལ་ཞུགས་པའི་ཚེ་ཡང་དངོས་འགལ་ཁས་བླངས་པར་ཐལ་བའི་ཕྱིར། གལ་ཏེ་དངོས་འགལ་དུ་འགྲོ་བ་དེ་ཁས་བླངས་འགལ་བ་གཉིས་གཅིག་མ་དོར་བར་ཅིག་ཤོས་ཁས་བླངས་པ་ལ་འབྱུང་བ་ཡིན་ནོ་ཞེ་ན། དེ་ནི་ཁྱེད་ཀྱིས་ལེགས་པར་སྨྲ་བ་མ་ཡིན་ཏེ། སྔར་ལོག་ཤེས་ཀྱིས་སྒྲ་རྟག་པར་སྨྲས་པ་དང༌། ཕྱིས་སྒྲ་མི་རྟག་པར་ཚད་མས་གྲུབ་ནས་ཁས་བླངས་པ་གཉིས་ལ་སྔ་མ་མ་དོར་བར། ཕྱི་མ་ཁས་བླངས་པ་འབྱུང་བ་མེད་པའི་ཕྱིར་དང༌།
དེའི་ཚེ་ཡང་ཁས་བླངས་སྔ་མ་མ་དོར་བར་འདོད་ན་ནི་ཚད་མ་སྐྱེས་པར་འགལ་བའི་ཕྱིར། ཡང་སྔར་སྒྲ་མི་རྟག་པར་ཚད་མས་གྲུབ་ནས་སྨྲས་པ་དང༌། ཕྱིས་སྒྲ་རྟག་པར་མི་འདོད་བཞིན་དུ་ཁས་ལེན་དགོས་པ་བྱུང་བ་དེའི་ཚེ་སྔ་མ་མ་དོར་བཞིན་དུ་ཕྱི་མ་ཁས་བླངས་པ་ཡིན་པའི་ཕྱིར། སྔ་མ་མ་དོར་བ་མ་ཡིན་ཏེ། སྔ་མ་བརྗོད་པ་ཡང་མེད། ཚིག་གི་སྒོ་ནས་དོར་བ་ཡང་མེད། དོན་ལ་འདོར་བྱེད་ཀྱི་རིགས་པ་སྐྱེས་པ་ཡང་མེད་པའི་ཕྱིར། གསུམ་པ་ནི་བཤད་མ་ཐག་པ་འདི་ལ་དངོས་འགལ་ལྟ་ཞོག ཁས་བླངས་འགལ་བ་ཙམ་ཡང་ཡོད་པ་མ་ཡིན་ཏེ། གཞལ་བྱ་ལ་རྟག་པའི་ཁྱབ་པ་ཁས་བླངས་དེའི་ཚེ་ནི་ཐེ་ཚོམ་གྱིས་ཁས་བླངས་པ་ཡིན་ལ།
ཕྱིས་རྟག་པར་ཐལ་གཞལ་བྱ་ཡིན་པའི་ཕྱིར་ལ་ཁྱབ་པ་མ་ངེས་པའི་ལན་བཏབ་པ་དེའི་ཚེ་ནི་དེ་ལ་དེས་ཁྱབ་པ་ཚད་མས་མ་ངེས་ཞེས་པའི་དོན་ཡིན་ལ། དེ་ལ་དེས་ཁྱབ་པ་ཚད་མས་མ་ངེས་པ་དང༌། དེ་ལ་དེས་ཁྱབ་པར་ཐེ་ཚོམ་ཟ་བ་གཉིས་ལ་འགལ་བ་ཅི་ཡང་ཡོད་པ་མ་ཡིན་ནོ། ། ཡང་བྱས་པའི་རྟགས་ལས་སྒྲ་མི་རྟག་པར་ཐལ་བ་ལ་འདོད་ལན་བཏབ་པ་དང༌། སྔར་སྒྲ་རྟག་པར་ཁས་བླངས་པ་གཉིས་ལ་དངོས་འགལ་ལྟ་ཞོག་འགལ་བ་ཅི་ཡང་ཡོད་པ་མ་ཡིན་ནོ། ། ཁས་བླངས་ཕྱི་མ་དེའི་དངོས་རྒྱུའི་དུས་སུ་ཁས་བླངས་སྔ་མ་འདས་ཟིན་པའི་ཕྱིར། སྤྱིར་འགལ་ཟླ་དེའི་དུས་སུ་ཅིག་ཤོས་འདས་ཟིན་པ་ཙམ་གྱིས་མི་འགལ་བར་འཇོག་མི་ནུས་ཏེ་སྣང་བ་དང་མུན་པ་བཞིན་ནོ། ། བཞི་པ་ནི། གལ་ཏེ་སྔར་རྒོལ་གྱིས་གཞལ་བྱ་ལ་རྟག་པའི་ཁྱབ་པ་ཁས་བླངས་པ་ལ། ཕྱིར་རྒོལ་བས་དེར་ཐལ་དེའི་ཕྱིར།
ཞེས་འཕངས་པ་ལ། ཁྱབ་པ་ཚད་མས་མ་ངེས་པའི་ལན་དོན་མཐུན་ཐེབས་ན། གྲངས་ཅན་གྱིས་སྒྲ་རྟག་པར་ཁས་བླངས་པ་ལ། སངས་རྒྱས་པས་སྒྲུབ་བྱེད་འཕེན་པའི་ཐལ་འགྱུར་ཡང་དག་འཕངས་པའི་ཚེ་ན། གྲངས་ཅན་གྱིས་རྟགས་མ་གྲུབ་ཀྱི་ལན་དོན་མཐུན་ཐེབས་པར་མཚུངས་སོ། ། དེ་ཡང་དེ་ལྟ་ན་ནི་དེ་ཐལ་འགྱུར་ཡང་དག་མ་ཡིན་པར་འགྱུར་རོ། ། གལ་ཏེ་རྟགས་དངོས་འགལ་དུ་ཁས་བླངས་པས། རྟགས་མ་གྲུབ་ཀྱི་ལན་མི་ཐེབས་པར་འདོད་ན་ནི། སྒྲ་རྟག་པར་ལོག་ཤེས་ཀྱིས་ཁས་བླངས་པ་དང༌། སྒྲ་རྟག་པར་མ་གྲུབ་པ་གཉིས་ལ་འགལ་བ་ཅི་ཡང་ཡོད་པ་མ་ཡིན་པའི་ཕྱིར་ཞེ་ན།
དེ་ནི་ཁྱེད་ཀྱིས་ལེགས་པར་སྨྲས་པ་ཡིན་ཏེ། ཁོ་བོ་ཅག་གི་འདོད་པ་དང་མཐུན་པར་སྨྲས་པའི་ཕྱིར་རོ། ། ཇི་ལྟར་ཞེ་ན་དེའི་ཚེ་རྒོལ་བས་ཐལ་འགྱུར་དེ་ལ་རྟགས་མ་གྲུབ་ཀྱི་ལན་ཐེབས་པ་མ་ཡིན་ཏེ། དེ་ལྟ་ན་དེའི་ཚེ་ཐལ་འགྱུར་དེ་མ་གྲུབ་པའི་ཐལ་འགྱུར་དུ་ཧ་ཅང་ཐལ་བའི་ཕྱིར་རོ། ། འོ་ན་སྔ་མ་ལ་ཡང་ཁྱབ་པ་མ་ངེས་པའི་ལན་མི་ཐེབས་ཏེ། གལ་ཏེ་ཐེབས་ན། ཐལ་འགྱུར་དེ་མ་ངེས་པའི་ཐལ་འགྱུར་ཉིད་དུ་ཐལ་བའི་ཕྱིར་རོ་ཞེ་ན། དེ་ནི་འདོད་པ་ཡིན་ནོ། ། འོ་ན་སྔ་མ་ལ་ཡང་འདོད་པ་ཡིན་ནོ་ཞེ་ན། དེ་ལྟ་ན་ཐལ་འགྱུར་ལྟར་སྣང་ཉིད་དུ་འགྱུར་རོ། །
འོ་ན་ཕྱི་མ་ལ་ཡང་དེར་འགྱུར་རོ་ཞེ་ན། འདོད་པ་ཡིན་ནོ། ། འོ་ན་སྔ་མ་ལ་ཡང་དེའོ་ཞེ་ན། མི་མཚུངས་པའི་ཚུལ་ནི་འདི་ཡིན་ཏེ། སྒྲུབ་བྱེད་འཕེན་པའི་ཐལ་འགྱུར་ཡང་དག་འགོད་པ་སྐབས་སུ་བབ་པའི་གྲངས་ཅན་གྱི་ངོར། གང་རྟག་ན་ཞེས་སོགས་འཕངས་པའི་ཚེ། དེ་འདྲའི་ཐལ་ངག་ཆོས་ཅན། ཐལ་འགྱུར་ལྟར་སྣང་མ་ཡིན་ཏེ། སྒྲུབ་བྱེད་ཡང་དག་འཕེན་པའི་ཐལ་འགྱུར་ཡིན་པའི་ཕྱིར། ཡང་འདི་ལྟར།
ཐལ་འགྱུར་ཡང་དག་འཕངས་པའི་རྟགས་ནི་ཕ་རོལ་པོས་ཁས་བླངས་པ་ཁོ་ན་ཡིན་གྱི། ཆོས་ཅན་གྱི་སྟེང་དུ་ཚད་མས་མ་གྲུབ་པ་ཞིག་ངེས་པར་དགོས་ཏེ། རྟགས་ཆོས་ཅན་གྱི་སྟེང་དུ་གྲུབ་པ་ནི་སྐབས་དེར་དགག་བྱའི་གཙོ་བོ་ཡིན་ལ། ཚད་མས་གྲུབ་ན་འགོག་མི་ནུས་པའི་ཕྱིར། ཐལ་འགྱུར་ཡང་དག་གི་ཁྱབ་པ་ནི་ཚད་མས་གྲུབ་ཅིང༌། ཐལ་བའི་ཆོས་ཀྱི་ལོག་ཕྱོགས་ཀྱང་ཆོས་ཅན་གྱི་སྟེང་དུ་སྤྱིར་ཚད་མས་གྲུབ་པ་ཞིག་དགོས་ཏེ། ཁྱབ་པ་དང་ཐལ་བའི་ལོག་ཕྱོགས་གཉིས་ནི་དགག་བྱ་དེ་འགོག་བྱེད་ཀྱི་རིགས་པའི་གཙོ་བོ་ཡིན་ལ། དེ་གཉིས་ནི། ཇི་ལྟར་བསྒྲུབ་དགོས་པའི་ཚད་མས་མ་གྲུབ་ན་གཞན་གྱི་ཁས་བླངས་པ་ཙམ་གྱིས་དགག་བྱ་མི་ཁེགས་པའི་ཕྱིར་རོ། ། དེ་ཡང་རྒྱབ་རྟེན་ཚད་མ་མེད་པའི་ཁས་བླངས་འགལ་བ་ཙམ་དེ།
རྩ་བའི་དམ་བཅའ་ལ་གེགས་བྱེད་ཙམ་ཡིན་གྱི། གནོད་བྱེད་མ་ཡིན་པའི་ཕྱིར། ཇི་སྐད་དུ། དེ་ལ་བརྟེན་མིན་དངོས་པོ་ལ། ། བསྟན་བཅོས་དང་འགལ་བརྗོད་ན་ཡང༌། ། གནོད་པ་མ་ཡིན་གཉིས་པོ་དག ། ནུས་པ་མཚུངས་ཕྱིར་གེགས་བྱེད་འགྱུར། ཞེས་གསུངས་སོ། ། ཡང་རྒོལ་བའི་རྒྱུད་ལ་རྗེས་དཔག་སྐྱེད་པ་དེའི་ཚེ། སྒྲ་རྟག་པར་མ་ཡིན་པར་ཚད་མས་གྲུབ་མོད།
དེ་ལྟ་ན་ཡང་རྟག་པའི་ཕྱིར་ལ་རྟགས་མ་གྲུབ་ཀྱི་ལན་ཐེབས་པས་ལན་གྱི་གོ་ཆོད་པ་མ་ཡིན་ཏེ། གཞན་གྱི་ཐལ་འགྱུར་དེ་མ་བཟློག་པའི་ངག་ཉིད་དུ་རང་རྒྱུད་ལ་རྗེས་དཔག་སྐྱེས་ཟིན་པའི་ཕྱིར་དང༌། རྗེས་དཔག་མ་སྐྱེས་པའི་འོག་རོལ་དུ་ལན་ཐེབས་ན་ལན་གྱི་གོ་ཆོད་ལ་རྗེས་དཔག་སྐྱེས་ནས་གཞན་གྱི་འདོད་ཐོག་ཏུ་སོང་ངོ༌། ། དེའི་རྟགས་གྲུབ་པར་ཕྱིར་རྒོལ་གྱིས་ཀྱང་ཁས་བླངས་པ་མེད་པའི་ཕྱིར་དང༌། རྟགས་མ་གྲུབ་ཀྱི་ལན་མི་ཐེབས་པའི་རྒྱུ་མཚན་གཞན་ཡང་རྟགས་དངོས་འགལ་དུ་སོང་བའི་རྒྱུ་མཚན་གྱིས་མ་ཡིན་གྱི། ཐལ་འགྱུར་ཡང་དག་ལ་བརྟེན་པས་རང་གི་ལོག་རྟོག་བཟློག་ཟིན་པས་ལན་བཏབ་ཀྱང་གཞན་གྱི་ཐལ་འགྱུར་བཟློག་མ་ནུས་པའི་རྒྱུ་མཚན་གྱིས་ཡིན་ནོ། ། དེ་ལྟར་ན་ཚད་མ་རིགས་པའི་གཏེར་གྱི་དགོངས་པ་ལ། ཐལ་འགྱུར་ཡང་དག་གི་རྟགས་ནི་ཚད་མས་མ་གྲུབ་ཅིང༌། ཁས་བླངས་ཙམ་ཞིག་ངེས་པར་དགོས་ལ། ཁྱབ་པ་ནི་ཚད་མས་མ་གྲུབ་ན།
ཁས་བླངས་པ་ཙམ་གྱིས་གྲུབ་པ་དང༌། དམ་བཅའ་ལ་ཚད་མས་བསལ་པ་འཇུག་རུང་མ་ཞུགས་པར་ཁས་བླངས་པ་ཙམ་གྱིས་བསལ་པ་ནི་ཐལ་འགྱུར་ལྟར་སྣང་ལས་མ་འདས་སོ་ཞེས་བྱ་བ་འདི་ངེས་པ་ཡིན་ནོ། ། འོ་ན་དངོས་འགལ་གྱི་ས་མཚམས་གང་འཁོར་གསུམ་དངོས་འགལ་དུ་སོང་བ་མི་སྲིད་དམ་ཞེ་ན། སྒྲ་བྱས་པར་ཚད་མས་གྲུབ་ཅིང་གྲུབ་པ་ལྟར་ཁས་བླངས་ནས། སྒྲ་ཆོས་ཅན་བྱས་པའི་ཕྱིར་ལ་རྟགས་མ་གྲུབ་ཀྱི་ལན་བཏབ་པས་རྟགས་དངོས་འགལ་ལ་འགྲོ་བ་ཡིན་ནོ། ། བྱས་པ་ལ་མི་རྟག་པས་ཁྱབ་པ་ཚད་མས་ངེས་ཤིང༌། ངེས་པ་ལྟར་ཁས་བླངས་ནས། མི་རྟག་པར་ཐལ། བྱས་པའི་ཕྱིར་ལ་ཁྱབ་པ་མེད་ཀྱི་ལན་བཏབ་པ་ན་ཁྱབ་པ་དངོས་འགལ་དུ་སོང་བ་ཡིན་ནོ། ། ཡང་སྒྲ་མི་རྟག་པར་ཚད་མས་གྲུབ་ཅིང་གྲུབ་པ་ལྟར་ཁས་བླངས་ནས།
སྒྲ་ཆོས་ཅན་རྟག་པར་ཐལ་ལ་འདོད་ལན་བཏབ་པ་དེའི་ཚེ་ཐལ་ཆོས་དངོས་འགལ་ལ་སོང་བ་ཡིན་ནོ། ། གསུམ་ཆར་དངོས་འགལ་དུ་སོང་བ་ནི་མི་སྲིད་དེ། རྟགས་ཁྱབ་གཉིས་ཀ་ཚད་མས་གྲུབ་ན་ཐལ་བའི་ལོག་ཕྱོགས་ཚད་མས་གྲུབ་པར་འགལ་བའི་ཕྱིར་རོ། ། གཉིས་པ་རང་ལུགས་གཞག་པ་ལ། ཕྱིར་རྒོལ་གྱིས་སྔར་རྒོལ་ལ་ལན་འདེབས་པའི་ཚུལ་དང༌། སྔར་རྒོལ་གྱིས་ཕྱིར་རྒོལ་ལ་ལན་འདེབས་པའི་ཚུལ་ལོ། ། དང་པོ་ལ་རྟགས་ལ་ལན་འདེབས་པའི་ཚུལ་དང༌། ཁྱབ་པ་ལ་དེའི་ཚུལ་ལོ། ། དེའི་ཚེ་དམ་བཅའ་ལ་ལན་འདེབས་པ་ནི་ཡོད་པ་མ་ཡིན་ནོ། ། སྔར་རྒོལ་སྒྲུབ་ཚུལ་མི་ཤེས་པའི་ངོར་ནི་སྲིད་དོ། །
དང་པོ་ལ་རྟགས་དོན་ལ་མ་གྲུབ་པའི་ཚུལ་གྱིས་ལན་འདེབས་པ་དང༌། དོན་ལ་གྲུབ་ཏུ་ཆུག་ཀྱང་བློ་ངོར་མ་གྲུབ་པའི་ལེན་འདེབས་པའི་ཚུལ་ལོ། ། དང་པོ་ནི། ཕྱིར་རྒོལ་གྱིས་སྒྲུབ་བྱེད་དྲིས་པ་ན། སྔར་རྒོལ་གྱིས་སྒྲ་ཆོས་ཅན་མི་རྟག་སྟེ་མིག་ཤེས་ཀྱི་བཟུང་བྱ་ཡིན་པའི་ཕྱིར་ཞེས་སྨྲས་པ་ལ། ཕྱིར་རྒོལ་གྱིས་རྟགས་མ་གྲུབ་ཅེས་ཟེར་བ་ལྟ་བུའོ། ། གཉིས་པ་ནི། སྒྲ་ཆོས་ཅན་མི་རྟག་སྟེ། སྐད་ཅིག་གིས་འཇིག་པའི་ཕྱིར་ཞེས་པ་ལ། རྟགས་མ་གྲུབ་ཅེས་ཟེར་བ་ལྟ་བུའོ། །
འདིས་ནི་སྒྲ་མི་འཇིག་པར་ཁས་བླངས་པའི་ཉེས་པ་མེད་དེ། འཇིག་མི་འཇིག་ཐེ་ཚོམ་ཟ་བའི་དོན་ཡིན་པའི་ཕྱིར། རྟགས་མ་གྲུབ་ཀྱི་ལན་བཏབ་ནས་ལོག་ཕྱོགས་ཁས་མི་ལེན་པ་འདི་ནི་བཞད་གད་ཀྱི་གནས་སོ་ཞེ་ན། དེ་ཡང་ཁྱོད་རང་གིས་ལེགས་པར་མ་བསླབས་པ་ཡིན་ཏེ། དེས་དེའི་སྒྲུབ་བྱེད་དྲིས་པ་ལ་རྒོལ་བས། སྒྲ་ཆོས་ཅན། མི་རྟག་སྟེ་སྒྲ་ཡིན་པའི་ཕྱིར་ཞེས་དང༌། སྒྲ་ཆོས་ཅན། ཚད་མས་དམིགས་ཏེ་ཡོད་པའི་ཕྱིར་ཞེས་པ་རྣམས་ལ་ཕྱིར་རྒོལ་བས་གཏན་ཚིགས་མ་གྲུབ་པའི་ལན་དོན་མཐུན་དུ་ཐེབས་པ་ཡང་ཡིན་ལ། དེ་ལྟར་བཏབ་པའི་ཚེ་ན་དེ་དང་དེའི་ལོག་ཕྱོགས་སུ་ཁས་ལེན་དགོས་པ་མ་ཡིན་ཏེ།
གལ་ཏེ་དགོས་ན་དེ་དང་དེ་དག་མ་གྲུབ་པའི་གཏན་ཚིགས་སུ་ཁས་བླངས་པས་ཀྱང་སྒྲ་སྒྲ་མ་ཡིན་པ་ལ་སོགས་པར་ཁས་ལེན་དགོས་པར་འགྱུར་རོ། ། འོ་ན་ཕྱོགས་ཆོས་མ་གྲུབ་པའི་གཏན་ཚིགས་ཐམས་ཅད་ལ། ཕྱིར་རྒོལ་བས་རྟགས་མ་གྲུབ་ཀྱི་ལན་ཐེབས་པས་ཁྱབ་བམ་ཞེ་ན། དེ་ཡང་མ་ཡིན་ཏེ། ཕྱོགས་ཆོས་ཕྱིར་རྒོལ་གྱི་ཚད་མས་གྲུབ་ཅིང་སྔར་རྒོལ་གྱི་ཚད་མས་མ་གྲུབ་པ་ལ་ཕྱིར་རྒོལ་གྱིས་གཏན་ཚིགས་མ་གྲུབ་པའི་ལན་མི་ཐེབས་པའི་ཕྱིར། ཚུལ་འདི་ནི་རྗེས་འགྲོ་དང༌། བཟློག་པ་གཉིས་པོ་ལ་ཡང་སྦྱར་བར་བྱའོ། ། དེ་ལྟར་སྦྱར་བ་དེའི་ཚེ་ན་དོགས་པ་འདི་སྐྱེ་བར་འགྱུར་ཏེ། ཚུལ་གསུམ་སྔར་རྒོལ་གྱིས་ཚད་མས་མི་ཤེས་བཞིན་དུ་ཕྱིར་རྒོལ་གྱིས་ཤེས་ལ་མ་དྲན་པའི་ངོར། སྔར་རྒོལ་གྱིས་གཏན་ཚིགས་བཀོད་པ་ལས་ཕྱིར་རྒོལ་གྱི་རྒྱུད་ལ་ཚུལ་གསུམ་དྲན་ལམ་དུ་འཕངས་ཏེ་རྟགས་ཅན་རྗེས་དཔག་སྐྱེད་པ་གཅིག་སྲིད་དམ་མི་སྲིད།
སྲིད་ན་ནི་རྗེས་དཔག་དེའི་རྟེན་གཏན་ཚིགས་ཡང་དག་མེད་པར་འགྱུར་རོ། ། མི་སྲིད་ན་ནི་སྲིད་པར་མངོན་སུམ་གྱིས་གྲུབ་པ་དང་འགལ་ལོ་སྙམ་པའི་དོགས་པ་འདི་སེལ་དགོས་པར་སྣང་ངོ༌། ། དེ་ཡང་རང་གི་མཐོང་བ་ཞེས་པའི་ཚིག་གིས་དོགས་པ་དེ་བསལ་བ་ལྟ་བུར་སྣང་མོད་ཀྱང༌། གཏན་ཚིགས་ལྟར་སྣང་ལ་བརྟེན་པའི་རྗེས་དཔག་ཁ་ཅིག་ཁས་ལེན་དགོས་སམ། ཚུལ་གསུམ་སྔར་རྒོལ་གྱི་ཚད་མས་མ་གྲུབ་པའི་གཏན་ཚིགས་ཡང་དག་གཅིག་ཁས་ལེན་དགོས་པ་གང་རུང་ལས་མ་འདས་སོ། ། གཉིས་པ་ལ། འགལ་བའི་གཏན་ཚིགས་ལ་ལན་འདེབས་པའི་ཚུལ་དང༌། མ་ངེས་པའི་གཏན་ཚིགས་ལ་ལན་འདེབས་པའི་ཚུལ་གཉིས། དང་པོ་ནི། རྒོལ་བས་སྒྲ་ཆོས་ཅན་རྟག་སྟེ་བྱས་པའི་ཕྱིར།
ཞེས་པ་ལ་ནི་སྒྲ་ཟིན་གྱི་ཁྱབ་པ་འགལ་ཞེས་པའི་ལན་འདེབས་པ་ཡིན་ནོ། ། དངོས་གྱུར་གྱི་ནམ་མཁའ་ཆོས་ཅན། རྟག་སྟེ་འདུས་མ་བྱས་པའི་ཕྱིར་ཞེས་པ་ལ་ཞེ་འདོད་ཀྱི་ཁྱབ་པ་འགལ་བ་དང༌། སྒྲ་ཟིན་གྱི་རྟགས་མ་གྲུབ་པའི་ལན་ཐེབས་པ་ཡིན་ལ། དེ་ཙམ་གྱིས་དངོས་གྱུར་གྱི་ནམ་མཁའ་འདུས་བྱས་སུ་ཁས་བླངས་པར་མི་འགྱུར་རོ། ། དེ་ལྟར་ན་འགལ་བའི་གཏན་ཚིགས་རྣམས་ལ་ནི་རྗེས་འགྲོ་མེད་པའི་ལན་ཐེབས་པ་ཡིན་ནོ། ། གཉིས་པ་ལ། ཐུན་མོང་དང་ཐུན་མོང་མ་ཡིན་པའི་གཏན་ཚིགས་ཐམས་ཅད་ལ་ལྡོག་པ་མ་གྲུབ་པའི་ལན་འདེབས་པ་ཡིན་ཏེ། ཐུན་མོང་གི་མ་ངེས་པའི་གཏན་ཚིགས་ཐམས་ཅད་དང་ཡང་དག་ལྷག་ལྡན་ལ་རྗེས་འགྲོ་གྲུབ་པ་སྲིད་པའི་ཕྱིར། ཐུན་མོང་མ་ཡིན་པའི་གཏན་ཚིགས་ལ་ནི་རྗེས་སུ་འགྲོ་ལྡོག་གཉིས་ཀ་མ་གྲུབ་པའི་ལན་དང༌།
འགལ་བ་ལྷག་ལྡན་ལ་རྗེས་འགྲོ་མ་གྲུབ་པའི་ལན་ཐེབས་པ་ཡང་སྲིད་དོ། ། དེ་ཡང་སྒྲ་ཆོས་ཅན་མི་རྟག་སྟེ། མཉན་བྱ་ཡིན་པའི་ཕྱིར་ཞེས་པ་ལ་ཕྱིར་རྒོལ་བས་ཁྱབ་པ་མ་གྲུབ་པའི་ལན་བཏབ་པའི་ཚེ། བྱས་ཡོད་ལ་སོགས་པའི་རྟགས་ཀྱིས་མཉན་བྱ་ལ་མི་རྟག་པས་ཁྱབ་པ་བསྒྲུབ་དགོས་པ་ཡིན་ཏེ། གཉན་བྱ་ཡིན་ན་མི་རྟག་པ་མ་ཡིན་པ་བུད་དོ་ཞེས་ཕུད་པས་ཆོག་པ་མ་ཡིན་ཏེ། ཕྱིར་རྒོལ་གྱིས་ཁྱབ་པ་ཚད་མས་མི་ཤེས་ནས་ཁྱབ་པ་མ་ངེས་པའི་ལན་བཏབ་པ་ཡིན་གྱི། དངོས་སྐྱོན་འཕང་རྒྱུ་ཡོད་ནས་ཁྱབ་པ་མ་ངེས་པའི་ལན་བཏབ་པ་མ་ཡིན་པའི་ཕྱིར་རོ། ། དངོས་ཀྱི་མ་ངེས་པའི་གཏན་ཚིགས་རྣམས་ལ་ནི་ཕྱིར་རྒོལ་གྱིས་དངོས་སྐྱོན་འཕངས་དགོས་ཏེ། མ་འཕངས་ན་ཕྱིར་རྒོལ་ཚར་བཅད་ཀྱི་གནས་སུ་འགྱུར་བའི་ཕྱིར་རོ། ། ལྷག་ལྡན་གཉིས་ལ་ཡང་དངོས་སྐྱོན་འཕེན་རྒྱུ་མེད་ཀྱང༌།
ཁྱབ་པ་ཚད་མས་མ་ངེས་པའི་ལན་ཐེབས་པ་ཡིན་ནོ། ། སྔར་རྒོལ་གྱིས་རྟགས་ཡང་དག་གི་རྩ་བའི་སྦྱོར་བ་བཀོད་པ་ལ། ཚུལ་གསུམ་མ་ཤེས་པའི་ཕྱིར་རྒོལ་བས། ཁྱབ་པ་ཚད་མས་མ་ངེས་པ་དང༌། རྟགས་ཕྱོགས་ཆོས་སུ་མ་གྲུབ་པའི་ལན་ཐེབས་ཤིང་འདེབས་དགོས་པ་ཡང་ཡིན་ཏེ། ཚུལ་གསུམ་ཚད་མས་ཤེས་པའི་དགོས་པ་ཡོད་པའི་ཕྱིར། དེའི་ཚེ་སྔར་རྒོལ་གྱི་ཚུལ་གསུམ་ཚད་མའི་ལམ་ནས་སྒྲུབ་ཤེས་ན་ནི་ལན་གྱིས་བཟློག་པར་མ་ནུས་ལ། མ་ཤེས་ན་ནི་ལན་གྱིས་བཟློག་པར་ནུས་པ་ཡིན་ཏེ། སྔར་རྒོལ་གྱིས་སྤོབས་བ་བཅོམ་པའི་ཕྱིར་རོ། ། རེ་ཤིག་ཕྱིར་རྒོལ་བས་སྔར་རྒོལ་ལ་ལན་འདེབས་པའི་ཚུལ་ནི་དེ་ཙམ་མོ། །
གཉིས་པ་ལ། ཐལ་འགྱུར་ཡང་དག་ལ་ལན་འདེབས་པའི་ཚུལ་དང༌། ཐལ་འགྱུར་ལྟར་སྣང་ལ་ལན་འདེབས་པའི་ཚུལ་ལོ། ། དང་པོ་ནི། སྒྲ་བྱས་པ་ཡིན་པ་དང༌། བྱས་མི་རྟག་གི་འབྲེལ་པ་ཚད་མས་མི་ཤེས་པའི་སྔར་རྒོལ་གྲངས་ཅན་གྱིས་སྒྲ་རྟག་པར་ཁས་བླངས་པ་ལ། ཕྱིར་རྒོལ་སངས་རྒྱས་པས་སྒྲ་ཆོས་ཅན། མ་བྱས་པར་ཐལ། རྟག་པའི་ཕྱིར་ཞེས་འཕངས་པ་ལ། ཁྱབ་པ་ཚད་མས་མ་ངེས་པའི་ལན་དང༌།
ཐལ་ཆོས་ལ་བསལ་པ་མེད་པའི་ལན་དོན་མཐུན་དུ་ཐེབས་པ་ཡིན་ནོ། ། འདིར་ཡང་ཁྱབ་བསལ་ཕྱིར་རྒོལ་གྱིས་སྒྲུབ་མ་ཤེས་ན་ལན་གྱིས་བཟློག་པར་ནུས་པ་ཡིན་ལ། ཁྱབ་བསལ་ཚད་མའི་ལམ་ནས་སྒྲུབ་ཤེས་ན་བཟློག་པར་མ་ནུས་པ་ཡིན་ནོ། ། འོན་ཀྱང་དེའི་ཚེ་འདོད་ལན་ནི་ཐེབས་པ་མ་ཡིན་ཞིང༌། གལ་ཏེ་བཏབ་ཀྱང་ཚར་བཅད་ཀྱི་གནས་སུ་སོང་བ་ཡིན་ཏེ། ཚེར་མ་འབྱིན་རྒྱུ་ཡོད་པ་ལ་འབྱིན་མ་ཤེས་པའི་ཕྱིར་དང༌། སྒྲ་མ་བྱས་པར་ཁས་བླངས་པས་ཁས་བླངས་ཉེས་པའི་ཕྱིར། འོ་ན་ཁྱེད་ལྟར་ན་འདི་ལ་རྟགས་མ་གྲུབ་ཀྱི་ལན་ཐེབས་པ་མ་ཡིན་ནམ་ཞེ་ན། འདི་ནི་ཁོ་བོ་ཅག་མི་འདོད་དེ། རྩ་བའི་ཁས་བླངས་རྟགས་སུ་བཀོད་པ་ཡིན་པའི་ཕྱིར་དང༌།
རྒོལ་ཕྱིར་རྒོལ་གང་ཡིན་ཀྱང་རུང་ལོག་རྟོག་མ་ལོག་པའི་གོང་དུ་རྩ་བའི་དམ་བཅའ་དེའི་འགལ་ཟླ་ཁས་བླངས་ན་ཚར་བཅད་ཀྱི་གནས་ཡིན་པའི་ཕྱིར་དང༌། རྟགས་ཁས་བླངས་ཀྱིས་གྲུབ་པ་ཙམ་གྱིས་ཆོག་པ་དང༌། ཁྱབ་པ་ཁས་བླངས་ཀྱིས་གྲུབ་པ་ཙམ་གྱིས་ཆོག་པ་གཉིས་མི་མཚུངས་པའི་ཚུལ་རྒྱས་པར་བཤད་ཟིན་པའི་ཕྱིར་རོ། ། གཉིས་པ་ལ། འགལ་བའི་ཐལ་འགྱུར་ལ་ལན་འདེབས་པའི་ཚུལ་དང༌། མ་ངེས་པའི་ཐལ་འགྱུར་ལ་དང༌། མ་གྲུབ་པའི་དང༌། བསལ་པ་ཡེ་མེད་ལ་ལན་འདེབས་པའི་ཚུལ་ལོ། ། དང་པོ་ནི། སངས་རྒྱས་པས་སྒྲ་བྱས་པར་ཁས་བླངས་པ་ལ།
ཕྱིར་རྒོལ་བས་སྒྲ་ཆོས་ཅན་རྟག་པར་ཐལ། བྱས་པའི་ཕྱིར་ཞེས་པ་ལ། སྔར་རྒོལ་བྱས་མི་རྟག་གི་འབྲེལ་པ་ཤེས་པ་ཞིག་ན་ནི་ཁྱབ་པ་འགལ་ལོ་ཞེས་ལན་འདེབས་པ་ཡིན་ནོ། ། དེའི་ཚེ་ཕྱིར་རྒོལ་བས་འགལ་བའི་རྒྱུ་མཚན་ཅི་ཡིན་ཞེས་འདྲི་བ་སྐབས་སུ་བབ་པ་ཡིན་ནོ། ། དེ་ལྟར་དྲིས་པའི་ཚེ། སྔར་རྒོལ་གྱིས་ཚུལ་གསུམ་བསྒྲུབས་ཏེ། ཕྱིར་རྒོལ་ལ་རྗེས་དཔག་སྐྱེད་པར་བྱེད་པ་ཡིན་ནོ། ། ཡང་སྔར་རྒོལ་འབྲེལ་པ་ཚད་མས་མི་ཤེས་པ་ཞིག་ཡིན་ན་ནི་ཁྱབ་པ་མ་ངེས་སོ་ཞེས་ལན་འདེབས་པ་ལས་འོས་མེད་པ་ཡིན་ནོ། ། ཡང་སྒྲ་མཉན་བྱར་ཁས་བླངས་པ་ལ། སྒྲ་ཆོས་ཅན་རྟག་པར་ཐལ་མཉན་བྱ་ཡིན་པའི་ཕྱིར་ཞེས་པ་ལ།
སྔར་རྒོལ་སྒྲ་མི་རྟག་པར་གྲུབ་ཟིན་པ་ཞིག་ཡིན་ན་ནི། ཁྱབ་པ་འགལ་བའི་ལན་འདེབས་པ་ཡིན་ནོ། ། དེ་ལྟར་བཏབ་པ་དེའི་ཚེ། ཕྱིར་རྒོལ་གྱིས་འགལ་བའི་རྒྱུ་མཚན་དྲིས་པ་ན། སྔར་རྒོལ་གྱིས་མཉན་བྱ་མི་རྟག་པར་བསྒྲུབས་ཏེ། ཕྱིར་རྒོལ་ལ་རྗེས་དཔག་སྐྱེད་པར་བྱེད་པ་ཡིན་ནོ། ། ཡང་སྒྲ་མི་རྟག་པར་ཚད་མས་མི་ཤེས་པ་ཞིག་ཡིན་ན་ནི། ཁྱབ་པ་མ་ངེས་པའི་ལན་འདེབས་པ་ལས་འོས་མེད་དེ། དེའི་ཚེ་ཐུན་མོང་མ་ཡིན་པའི་མ་ངེས་པའི་ཐལ་འགྱུར་དུ་སོང་བའི་ཕྱིར། ཡང་སངས་རྒྱས་པས་ནམ་མཁའ་འདུས་མ་བྱས་སུ་ཁས་བླངས་པ་ལ།
བྱེ་བྲག་པས་དེ་དངོས་པོར་ཐལ་བ་འཕེན་འདོད་ནས། དངོས་གྱུར་གྱི་ནམ་མཁའ་ཆོས་ཅན། རྟག་པར་ཐལ་འདུས་མ་བྱས་པའི་ཕྱིར་ཞེས་འཕངས་པ་དེའི་ཚེ། ཞེ་འདོད་ཀྱི་ཁྱབ་པ་འགལ་བའི་ལན་འདེབས་པ་ཡིན་ནོ། ། ཡང་སངས་རྒྱས་པས་མིག་སོགས་དབང་པོ་ལྔ་པོ་དེ་འདུས་ཤིང་བསགས་པར་ཁས་ལེན་པ་ལ། གྲངས་ཅན་གྱི་ཞེ་འདོད་ལ། བདག་དོན་བྱེད་པར་ཐལ་བར་འཕེན་འདོད་ནས། དེ་ཆོས་ཅན། གཞན་དོན་བྱེད་པར་ཐལ། འདུས་ཤིང་བསགས་པའི་ཕྱིར་ཞེས་འཕངས་པ་ལ།
ཞེ་འདོད་ཀྱི་ཁྱབ་པ་འགལ་བའི་ལན་ཐེབས་པ་ཡིན་ཏེ། དེ་དང་དེ་དག་ཞེ་འདོད་ལ་འགལ་བའི་ཐལ་འགྱུར་དུ་སོང་བའི་ཕྱིར། དེའི་ཚེ་འགལ་བའི་སྒྲུབ་བྱེད་དྲིས་ཤིང་བཤད་པས། ཕྱིར་རྒོལ་གྱི་རྒྱུད་ལ་རྗེས་དཔག་སྐྱེ་བ་ཡིན་ནོ། ། ཡང་རྗེས་འགྲོ་ལ་འགལ་བའི་ལན་ཐེབས་ཤིང་བཟློག་པ་ལ་མ་ངེས་པའི་ལན་ཐེབས་པ་ཡང་ཡོད་དེ། རྟག་པ་ལ་དངོས་མེད་ཀྱིས་ཁྱབ་པ་ཚད་མས་ངེས་ཤིང༌། སྒྲ་རྟག་པར་བདེན་ཞེན་གྱིས་འདོད་པའི་སྔར་རྒོལ་ལ། ཕྱིར་རྒོལ་བས་སྒྲ་ཆོས་ཅན། སྒྲའི་དངོས་པོ་ཡིན་པར་ཐལ། རྟག་པའི་ཕྱིར་ཞེས་འཕངས་པ་ལྟ་བུའོ། །
རྒོལ་བ་དེས་འདིའི་རྗེས་འགྲོ་ནི་འགལ་བར་ཚད་མས་ངེས་པ་ཡིན་ཏེ། སྤྱིར་རྟག་པ་ལ་དངོས་མེད་ཀྱི་ཁྱབ་པ་ཚད་མ་དེ་ཉིད་ཀྱིས། རྟག་པ་ལ་སྒྲའི་དངོས་མེད་ཀྱི་ཁྱབ་པ་ཡང་ངེས་པའི་ཕྱིར། དེའི་བཟློག་ཁྱབ་ནི་རྣལ་ལོག་གང་དུ་ཡང་ཚད་མས་མ་ངེས་པ་ཡིན་ཏེ། སྒྲའི་དངོས་པོ་ལ་མི་རྟག་པས་ཁྱབ་པ་དང༌། རྟག་པས་ཁྱབ་པ་གང་ཡང་ཚད་མས་མི་ཤེས་པའི་ཕྱིར། ཅི་སྟེ་དངོས་པོ་ལ་མི་རྟག་པའི་ཁྱབ་པ་ངེས་པའི་ཚད་མ་དེ་ཉིད་ཀྱིས་སྒྲའི་དངོས་པོ་ལ་ཡང་དེས་ཁྱབ་པར་ངེས་པ་མ་ཡིན་ནམ་ཞེ་ན། སྐབས་གཞན་དུ་དེ་འདྲ་ཅིག་ཡོད་མོད་ཀྱང༌། སྐབས་འདིར་ནི་དེ་ཡོད་པ་མ་ཡིན་ཏེ། འདིའི་སྐབས་ཀྱི་རྒོལ་བ་དེས་ཁྱད་གཞི་སྒྲའི་དངོས་པོ་མི་སྲིད་པར་དོགས་ཤིང་ཁས་ལེན་པའི་ཕྱིར།
ཡང་ལྡོག་པ་ལ་འགལ་བ་དང༌། རྗེས་འགྲོ་ལ་མ་ངེས་པའི་ལན་ཐེབས་པ་ཡང་ཡོད་དེ། རྟག་པ་ལ་མ་བྱས་པ་ཁྱབ་པ་ཚད་མས་ངེས་ཤིང༌། སྒྲ་རྟག་མི་རྟག་ཐེ་ཚོམ་ཟ་བའི་རྒོལ་བའི་ངོར་སྒྲ་ཆོས་ཅན། རྟག་པར་ཐལ། སྒྲའི་བྱས་པ་ཡིན་པའི་ཕྱིར་ཞེས་འཕངས་པ་ལྟ་བུའོ། ། དེའི་ཚེ་རྗེས་འགྲོའི་ཁྱབ་པ་ནི་རྒོལ་བས་རྣལ་ལོག་གང་དུ་ཡང་མ་ངེས་པ་ཡིན་ཏེ། ཁྱད་གཞི་སྒྲའི་བྱས་པ་མ་ངེས་པའི་ཕྱིར། ལྡོག་པ་ནི་ཕྱིན་ཅི་ལོག་ཏུ་ངེས་པ་ཡིན་ཏེ། རྒོལ་བ་དེས་རྟག་པ་བྱས་པ་ལས་ལོག་པར་ངེས་ཤིང་ཚད་མ་དེ་ཉིད་ཀྱིས་རྟག་པ་སྒྲའི་བྱས་པ་ལས་ཀྱང་ལོག་པར་ངེས་པའི་ཕྱིར།
ཡང་རྗེས་འགྲོ་ཚད་མས་ངེས་ནས། ལྡོག་པ་མ་ངེས་པའི་ལན་ཐེབས་པ་དང༌། ཡང་བཟློག་པ་ཚད་མས་ངེས་ནས། རྗེས་འགྲོ་མ་ངེས་པའི་ལན་ཐེབས་པ་ཡང་ཡོད་དེ། འདི་ལྟར་རིམ་པ་བཞིན་དུ། ཡོད་པར་ཐལ་ཚད་མས་དམིགས་པའི་ཕྱིར་ཞེས་པ་དང༌། ཚད་མས་མ་དམིགས་པར་ཐལ་མེད་པའི་ཕྱིར་ཞེས་པ་ལྟ་བུའོ། ། དེ་དག་གི་རྒྱུ་མཚན་ཡང་མེད་པ་ཚད་མས་མ་དམིགས་པས་སྟོང་པར་སྒྲུབ་པའི་གཏན་ཚིགས་ཡང་དག་མེད་པའི་རྒྱུ་མཚན་ལ་ཐུག་པ་ཡིན་ནོ། ། དེ་ཡང་དེ་མེད་ན་དེ་ལ་བརྟེན་པའི་རྗེས་དཔག་མེད་དགོས་ལ། དེའི་ལྡོག་ཁྱབ་མངོན་སུམ་གྱིས་ནི་མི་འགྲུབ་པའི་རྒྱུ་མཚན་གྱིས་ཡིན་ནོ། །
འོ་ན་དེ་ལྟ་ཡིན་པ་དེའི་ཚེ། ཚད་མས་དམིགས་པ་དེ་ཡོད་པ་ལ་རྗེས་སུ་འགྲོ་ལྡོག་མི་འཁྲུལ་བ་མ་ཡིན་པར་འགྱུར་ལ། དེ་ལྟར་ན་དེ་བུམ་པ་ཡོད་པར་སྒྲུབ་པའི་གཏན་ཚིགས་ཡང་དག་མ་ཡིན་པར་འགྱུར་རོ་ཞེ་ན། ཉེས་པ་དེ་ཡོད་པ་མ་ཡིན་ཏེ། རྟགས་བསྒྲུབ་བྱའི་ཆོས་དང་འབྲེལ་པར་འཇོག་པའི་དུས་ཀྱི་རྗེས་སུ་འགྲོ་ལྡོག་རྩི་ལུགས་དེ་དང༌། ཐལ་འགྱུར་དང་དེས་འཕངས་པའི་རང་རྒྱུད་ཀྱི་རྗེས་སུ་འགྲོ་ལྡོག་རྩི་ལུགས་དེ་ལ་ཁྱད་པར་ཤིན་ཏུ་ཆེ་བའི་ཕྱིར་རོ། ། དེ་ཡང་འདི་ལྟར། ཚད་མ་དམིགས་པ་དེ་ཡོད་པ་ལ་རྗེས་སུ་འགྲོ་ལྡོག་མི་འཁྲུལ་བ་ཡིན་ཏེ། དེ་ཡོད་པ་ལ་རྗེས་འགྲོ་མེད་པ་ལས་ལྡོག་པར་སྒྲུབ་བྱེད་ཀྱི་གཏན་ཚིགས་ཡང་དག་ཡོད་པའི་ཕྱིར། ཡང་ཡོད་པར་ཐལ།
ཚད་མས་དམིགས་པའི་ཕྱིར་གྱི་ཐལ་འགྱུར་དེའི་ལྡོག་པའི་ཁྱབ་པ་ནི་ཡོད་པ་མ་ཡིན་ཏེ། ཚད་མས་མ་དམིགས་པར་ཐལ་མེད་པའི་ཕྱིར་ཞེས་པའི་ཐལ་འགྱུར་དེའི་རྗེས་འགྲོ་སྒྲུབ་བྱེད་ཀྱི་ཚད་མ་ཡོད་པ་མ་ཡིན་པའི་ཕྱིར་ཏེ། དེའི་མངོན་སུམ་ནི་མེད། དེའི་རྗེས་དཔག་ཀྱང་ཡོད་པ་མ་ཡིན་པའི་ཕྱིར། དེ་དེར་སྒྲུབ་པའི་གཏན་ཚིགས་ཡང་དག་མེད་པའི་ཕྱིར་རོ། ། དེའི་ཕྱིར་རྗེས་འགྲོའི་ཚུལ་གྲུབ་པ་ལ། རྗེས་ཁྱབ་གྲུབ་པས་ཁྱབ་ཀྱང༌། ལྡོག་པའི་ཚུལ་གྲུབ་ན། ལྡོག་ཁྱབ་གྲུབ་པས་མ་ཁྱབ་པ་ཡིན་ནོ། ། གཉིས་པ་མ་ངེས་པའི་ཐལ་འགྱུར་ལ་ལན་འདེབས་པའི་ཚུལ་ལ།
ཐུན་མོང་མ་ཡིན་པའི་མ་ངེས་པའི་ཐལ་འགྱུར་ལ་ལན་འདེབས་པའི་ཚུལ། ཐུན་མོང་གི་མ་ངེས་པའི་ཐལ་འགྱུར་ལ་ལན་འདེབས་པའི་ཚུལ་ལོ། ། དང་པོ་ནི། སྒྲ་མཉན་བྱར་ཁས་བླངས་ཤིང༌། མི་རྟག་པར་མ་ངེས་པའི་རྒོལ་བ་ལ། སྒྲ་ཆོས་ཅན་མི་རྟག་པར་ཐལ་མཉན་བྱ་ཡིན་པའི་ཕྱིར་ཞེས་པ་ལ། རྒོལ་བས་རྗེས་སུ་འགྲོ་ལྡོག་གཉིས་ཀ་མ་ངེས་པའི་ལན་ཐེབས་ཤིང་འདེབས་དགོས་པ་ཡང་ཡིན་ཏེ། རྟགས་ནི་ཁས་བླངས། འདོད་ལན་བཏབ་ན་ཚར་བཅད་ཀྱི་གནས་སུ་འགྱུར་བའི་ཕྱིར། དེའི་རྒྱུ་མཚན་ཡང་ཐལ་འགྱུར་འདི་ཐུན་མོང་མ་ཡིན་པའི་ཐལ་འགྱུར་དུ་སོང་བའི་རྒོལ་བ་དེས་འདི་ལ་འདོད་ལན་བཏབ་པའི་ཚེ།
མཉན་བྱ་ཡིན་པའི་རྒྱུ་མཚན་གྱིས་སྒྲ་མི་རྟག་པ་ཡིན་ཞེས་ཁས་བླངས་པར་སོང་བས་མ་ངེས་པའི་རྟགས་ལ་རྟེན་པའི་ཐེ་ཚོམ་ལས་མ་འདས་སོ། ། ཁྱབ་པ་མ་ངེས་པའི་ལན་བཏབ་པ་དེའི་ཚེ་ན་ཕྱིར་རྒོལ་གྱིས་མཉན་བྱ་མི་རྟག་པར་སྒྲུབ་པ་ལས། རང་རྒྱུད་ལ་རྗེས་དཔག་སྐྱེད་པའི་ཐབས་བླ་ན་མེད་པར་འགྱུར་བའི་ཕྱིར་ལན་དོན་མཐུན་ཞེས་བྱ་བ་ཡིན་ནོ། ། དེ་ལ་འདི་སྙམ་དུ་དོགས་པར་འགྱུར་ཏེ། རྟག་པར་ཐལ་མཉན་བྱ་ཡིན་པའི་ཕྱིར་ལ་ཁྱབ་པ་འགལ་བའི་ལན་མི་འདེབས་པར། ཁྱབ་པ་མ་ངེས་པའི་ལན་བཏབ་ན། མཉན་བྱ་དང་རྟག་པའི་གཞི་མཐུན་སྲིད་པར་ཤུགས་ལ་ཁས་ལེན་དགོས་ཏེ། ཇི་སྐད་དུ། ཡང་ན་འགལ་ལ་དེས་འཁྲུལ་འགྱུར། ། ཞེས་པ་རྩ་འགྲེལ་ལས་ཤེས་སོ་ཞེ་ན།
དེའི་ལན་ནི་འདི་ཡིན་ནོ། ། འདིར་རྒོལ་བ་ལ་རིགས་གཉིས་ཏེ། མཉན་བྱ་ལ་མི་རྟག་པས་ཁྱབ་པ་ཚད་མས་ཤེས་པ་དང་མི་ཤེས་པས་སོ། ། དང་པོའི་ངོར་ནི། ཐལ་འགྱུར་དེ་ཐུན་མོང་མ་ཡིན་པའི་ཐལ་བར་མི་འགྱུར་ཏེ། རྟགས་གྲུབ་ཅིང་ཁྱབ་པ་ཕྱིན་ཅི་ལོག་ཏུ་ཚད་མས་ངེས་པས་འགལ་བའི་ཐལ་འགྱུར་དུ་སོང་བས་སོ། ། རྒོལ་བ་གཉིས་པའི་དབང་དུ་བྱས་ནས་ཐལ་འགྱུར་དེ་ཐུན་མོང་མ་ཡིན་པའི་ཐལ་འགྱུར་དུ་བཞག་པ་ཡིན་ལ། དེའི་ཚེ་རྒོལ་བ་དེས། མཉན་བྱ་དང་རྟག་པའི་གཞི་མཐུན་སྲིད་པར་ཁས་ལེན་པ་ལས་འོས་མེད་དེ། དེ་ཡང་ཐེ་ཚོམ་ལས་མ་འདས་པའི་ཕྱིར་ཏེ།
རྟགས་ཡང་དག་ལ་མ་བརྟེན་པར་ལྐོག་གྱུར་གྱི་དོན་འཛིན་པའི་རྟོག་པ་ཡིན་པའི་ཕྱིར། གཉིས་པ་ལ། དངོས་ཀྱི་མ་ངེས་པའི་ཐལ་འགྱུར་ལ་ལན་འདེབས་པའི་ཚུལ་དང༌། ལྷག་ལྡན་གྱི་མ་ངེས་པའི་ཐལ་འགྱུར་ལ་ལན་འདེབས་པའི་ཚུལ་གཉིས་སོ། ། དང་པོ་ནི། སྒྲ་གཞལ་བྱར་ཁས་བླངས་པ་ལ། སྒྲ་ཆོས་ཅན་རྟག་པའམ་མི་རྟག་པར་ཐལ་བ་ལ་ཁྱབ་པ་མ་ངེས་པའི་ལན་བཏབ་ནས་དངོས་སྐྱོན་གཏོང་བ་ཡིན་ནོ། ། འདི་ལ་ནི། རྗེས་འགྲོ་ཙམ་ཡོད་ཀྱང་ལྡོག་པ་མེད། རྗེས་སུ་འགྲོ་ལྡོག་གི་ཚུལ་དང་ཁྱབ་པ་གཉིས་ཀ་ཡོད་པ་མ་ཡིན་ནོ། །
འདི་དངོས་མ་ངེས་ཀྱི་ཐལ་འགྱུར་དུ་འགྲོ་བའི་རྒོལ་བ་ནི། རྟག་པ་དང་མི་རྟག་པ་གཉིས་ཀ་ལ་གཞལ་བྱས་ཁྱབ་པ་ཚད་མས་ངེས་པའི་རྒོལ་བའི་ངོར་ཡིན་གྱི། ཐེ་ཚོམ་དང་ཡིད་དཔྱོད་ཀྱིས་ངེས་པའི་རྒོལ་བ་ལ་ནི་མ་ཡིན་ནོ། ། འདིར་མི་རྟག་པར་ཐལ་བ་ལ་འདོད་པའི་ལན་ནི། སྒྲ་མི་རྟག་པར་ཚད་མས་མ་ངེས་པའི་རྒོལ་བས་གདབ་པར་བྱས་པ་མ་ཡིན་ཏེ། དེ་ལྟར་བཏབ་ན་ཚེར་མ་འབྱིན་མི་ཤེས་པས་ཚར་བཅད་ཀྱི་གནས་སུ་འགྱུར་བའི་ཕྱིར་ཏེ། གཞལ་བྱ་ཡིན་པའི་རྒྱུ་མཚན་གྱིས་མི་རྟག་ཅེས་པར་སོང་བས་ཐེ་ཚོམ་ལས་མ་འདས་ཤིང༌། གཞན་རྒྱུད་ཀྱི་ལོག་རྟོག་བཟློག་ནུས་པའི་ལན་འདེབས་མ་ཤེས་པའི་ཕྱིར། ལོག་རྟོག་ནི་གཞལ་བྱ་ལ་མི་རྟག་པས་ཁྱབ་པར་འཛིན་པ་དེ་ཡིན་ལ། དེ་ཐལ་འགྱུར་གྱི་བཟློག་པའི་ཚུལ་ཡང་སྔར་བཤད་ལྟར་ཡིན་གྱི།
གྲགས་ཚོད་ལྟར་མ་ཡིན་ནོ། ། གཉིས་པ་ལ་ཡང་དག་ལྷག་ལྡན་གྱི་ཐལ་འགྱུར་ལ་དང༌། འགལ་བ་ལྷག་ལྡན་གྱི་ཐལ་འགྱུར་ལ་ལན་འདེབས་ཚུལ་ལོ། ། དང་པོ་ནི། ཀུན་མཁྱེན་ཡིན་པར་ཐལ། ངག་སྨྲ་བའི་ཕྱིར་ཞེས་པ་ལ་རྗེས་འགྲོ་མེད་ཅིང་ལྡོག་པ་ལ་ཐེ་ཚོམ་ཟ་བའི་ལན་ཐེབས་པ་ཡིན་ནོ། ། གཉིས་པ་ནི་ཀུན་མཁྱེན་མ་ཡིན་པར་ཐལ། ངག་སྨྲ་བའི་ཕྱིར་ཞེས་པ་ལ་རྗེས་འགྲོ་ཙམ་གྲུབ་ཀྱང་ལྡོག་པ་ལ་ཐེ་ཚོམ་ཟ་བའི་ལན་ཐེབས་པ་ཡིན་ནོ། ། ཁྱབ་པ་ལ་ཐེ་ཚོམ་ཟ་བའི་ལན་འདེབས་པ་མེད་དོ་སྙམ་དུ་དོགས་པར་མི་བྱ་སྟེ། ཁྱབ་པ་ཚད་མས་མ་ངེས་པའི་ལན་འདེབས་པ་དང༌།
ཁྱབ་པ་ལ་ཐེ་ཚོམ་ཟ་བའི་ལན་འདེབས་པ་གཉིས་དོན་གཅིག་ལ་འདུ་བའི་ཕྱིར་རོ། ། གསུམ་པ་ལ། གཏན་ཚིགས་དོན་ལ་མ་གྲུབ་པའི་ཐལ་འགྱུར་ལ་དང༌། དེ་བློ་ངོར་མ་གྲུབ་པའི་ཐལ་འགྱུར་ལ་ལན་འདེབས་པའི་ཚུལ་ལོ། ། དང་པོ་ནི། སྒྲ་དབང་མངོན་གྱི་གཟུང་བྱར་ཁས་བླངས་པ་ལ། སྒྲ་ཆོས་ཅན་མི་རྟག་པར་ཐལ། མིག་ཤེས་ཀྱི་གཟུང་བྱ་ཡིན་པའི་ཕྱིར་ཞེས་པ་ལ། གཏན་ཚིགས་མ་གྲུབ་པའི་ལན་ཐེབས་པ་ཡིན་ནོ། ། འདི་ཐུན་མོང་མ་ཡིན་པའི་ཐལ་འགྱུར་དུ་སོང་བ་གཅིག་སྲིད་པའི་ཚེ།
ཁྱབ་པ་མ་ངེས་པའི་ལན་ཐེབས་པ་ཡིན་ནོ། ། དེ་གཉིས་གང་གི་ཚེ་ཡང་འདི་ལ་འདོད་ལན་བཏབ་ན་སྐྱོན་དུ་འགྱུར་བ་ནི་སྔ་མ་བཞིན་ནོ། ། ཡང་གྲངས་ཅན་གྱིས་སྒྲ་རྟག་པར་ཁས་བླངས་པ་ལ་སྒྲ་ཆོས་ཅན་མི་རྟག་པར་ཐལ་སྒྲ་ཡིན་པའི་ཕྱིར། ཞེས་པ་ལ་གཏན་ཚིགས་མ་གྲུབ་པ་དང༌། ཁྱབ་པ་མ་ངེས་པའི་ལན་གཉིས་ཀ་ཐེབས་པ་ཡིན་ནོ། ། ཅི་སྟེ་འདི་ལ་གཏན་ཚིགས་མ་གྲུབ་པའི་ལན་མི་ཐེབས་ཏེ། དེ་ལྟ་ན་སྒྲ་སྒྲ་ཡིན་པར་གྲངས་ཅན་གྱིས་ཚད་མས་མ་ངེས་པར་འགྱུར་བའི་ཕྱིར་སྙམ་ན། དེ་ལ་དེ་ཐེབས་པ་ཡིན་ཏེ་གཞི་རྟགས་ཐ་དད་མེད་ནས་མ་གྲུབ་པའི་གཏན་ཚིགས་ཡིན་པའི་ཕྱིར། གལ་ཏེ་དེ་མ་ཡིན་ཏེ། ཕྱོགས་ཆོས་ཅན་གྱི་གཏན་ཚིགས་སུ་འགྱུར་བ་ལ་ནི་ཤེས་འདོད་ཆོས་ཅན་དགོས་པས།
ཆོས་ཅན་དང་རྟགས་ཐ་དད་དུ་ཡོད་དགོས་ལ། ཐལ་འགྱུར་ལ་ནི་ཤེས་འདོད་ཆོས་ཅན་མི་དགོས་པའི་ཕྱིར་མི་མཚུངས་སོ་ཞེ་ན། དེ་ཡང་འདི་ལྟར་ཡིན་ཏེ། ཐལ་འགྱུར་ལ་གཉིས་ཏེ། གཞན་གྱི་ཁས་བླངས་རྟགས་སུ་བཀོད་པ་དང་མ་བཀོད་པའོ། ། དང་པོ་ནི། གཞི་རྟགས་ཐ་དད་མེད་ཀྱང་མ་གྲུབ་པའི་ཐལ་འགྱུར་དུ་འཇོག་མི་ནུས་ཏེ་ཐལ་འགྱུར་གྱི་རྟགས་ཁས་བླངས་ཀྱིས་གྲུབ་པས་རྟགས་གྲུབ་པའི་གོ་ཆོད་པར་གོང་དུ་བཤད་ཟིན་པའི་ཕྱིར་རོ། ། གཉིས་པ་ལ་ནི། དེ་གཉིས་ཐ་དད་མེད་པས་མ་གྲུབ་པར་འཇོག་ནུས་ཏེ། རྟགས་རང་ཉིད་ཀྱི་ཚད་གྲུབ་ཏུ་བྱས་པའི་སྒོ་ནས།
གཞན་མི་འདོད་པའི་རང་གི་བསྒྲུབ་བྱར་བྱས་ཏེ་སྒྲུབ་བྱེད་བཀོད་པའི་ཕྱིར། ཇི་སྐད་དུ། ཤེས་བྱ་ཤེས་བྱེད་ཐ་དད་ཕྱིར། ། ཆོས་ཅན་གཏན་ཚིགས་དངོས་གྱུར་ནི། ། ཤེས་བྱེད་ཉིད་དུ་མ་གྲུབ་ཕྱིར། ། ཆོས་ཅན་རང་སྒྲུབ་བྱེད་མ་གྲུབ། ། ཅེས་གསུངས་པ་ལས་ཤེས་སོ། ། དེ་ལྟར་བྱས་པ་ནི་ཐལ་འགྱུར་གྱི་རྟགས་འགོད་ཚུལ་གཉིས་ལས། ཁས་བླངས་རྟགས་སུ་བཀོད་པ་ལ་མ་གྲུབ་པའི་གཏན་ཚིགས་ཀྱི་སྐྱོན་ཇི་སྙེད་བརྩི་བར་མི་བྱ་ཞིང༌། ཁས་བླངས་མ་བཀོད་པར་ཕྱིར་རྒོལ་རང་ཉིད་ཀྱི་འདོད་པ་རྟགས་སུ་བཀོད་པ་རྣམས་ལ་ནི་མ་གྲུབ་པའི་རྟགས་ཀྱི་སྐྱོན་ཇི་སྙེད་བརྩི་བར་བྱ་སྟེ།
དཔེར་ན། རྒོལ་བ་སྒྲ་མཉན་བྱར་ཁས་མི་ལེན་པ་ལ་སྒྲ་ཆོས་ཅན། མཉན་བྱར་ཐལ། སྒྲ་ཡིན་པའི་ཕྱིར་ཞེས་འཕངས་ན་མ་གྲུབ་པའི་ཐལ་འགྱུར་ཡིན་ལ། དེ་སྒྲ་ཁས་ལེན་པ་ལ་སྒྲ་ཆོས་ཅན་མཉན་བྱར་ཐལ། སྒྲ་ཡིན་པའི་ཕྱིར་ཞེས་འཕངས་ན་མ་གྲུབ་པའི་ཐལ་འགྱུར་དུ་མི་འགྱུར་བ་བཞིན་ནོ། ། རྟགས་སུ་འགོད་ཚུལ་ལ་གཉིས་ཡོད་པར་མ་ཟད། ཐལ་བ་འཕེན་ཚུལ་ལ་ཡང་གཉིས་ཡོད་དེ། ཐལ་བ་དེའི་དོན་རྒོལ་བ་རང་ཉིད་སྒྲུབ་མི་འདོད་པར། རྒོལ་བ་གཞན་ལ་ནང་འགལ་དུ་འཕེན་པ་ཁོ་ན་དང༌།
གཞན་ལ་ནང་འགལ་དུ་འཕངས་པར་མ་ཟད། ཐལ་ཆོས་དེ་རང་ཉིད་ཀྱང་སྒྲུབ་པར་འདོད་པའོ། ། དཔེ་རིམ་པ་བཞིན་དུ། གྲངས་ཅན་སྒྲ་དེ་བྱས་པ་དང་རྟག་པའི་གཞི་མཐུན་དུ་ཁས་ལེན་པ་ལ་སངས་རྒྱས་པས་སྒྲ་ཆོས་ཅན་མ་བྱས་པར་ཐལ། རྟག་པའི་ཕྱིར་ཞེས་འཕངས་པ་དང༌། སྒྲ་ཆོས་ཅན་མི་རྟག་པར་ཐལ་བྱས་པའི་ཕྱིར་ཞེས་འཕངས་པ་ལྟ་བུའོ། ། དེའི་ཕྱིར་ཐལ་བ་སྔ་མ་དེ་ལྟ་བུ་དམ་བཅའ་ཚད་བསལ་ཁོ་ནར་བྱེད་ཅིང་སྒྲུབ་འདོད་མེད་པ་རྣམས་ལ་ནི་ཁྱབ་པའི་སྐྱོན་ཁོ་ན་བརྩི་བར་བྱ་ཡི། རྟགས་ཀྱི་སྐྱོན་བརྩི་བར་མི་བྱ་ལ། ཕྱི་མ་དེ་ལྟ་བུ་ཐལ་ཆོས་དེ་རང་རྒྱུད་དུ་ཡང་སྒྲུབ་པར་འདོད་པ་རྣམས་ལ་ནི། འགལ་མ་ངེས་མ་གྲུབ་པའི་སྐྱོན་གསུམ་བརྩི་བར་བྱ་བ་ནི་རང་རྒྱུད་དང་མཚུངས་པ་མ་ཡིན་ཏེ།
བསྒྲུབ་བྱ་སྒྲུབ་ནུས་པ་ལ་སྐྱོན་དེ་གསུམ་ཀ་དང་བྲལ་བ་གཅིག་དགོས་པའི་ཕྱིར་སྙམ་དུ་བསམས་པ་ཡིན་ནོ། ། གཉིས་པ་བློ་ངོར་མ་གྲུབ་པ་ལ་ལན་འདེབས་པའི་ཚུལ་ནི། སྒྲ་བྱས་པར་ཚད་མས་མི་ཤེས་ཤིང་ཁས་ཀྱང་མི་ལེན་ལ། རྟག་པར་བདེན་ཞེན་གྱིས་འདོད་པའི་རྒོལ་བ་ལ། སྒྲ་ཆོས་ཅན་མི་རྟག་པར་ཐལ། བྱས་པའི་ཕྱིར་ཞེས་འཕངས་པ་ལ། རྟགས་མ་གྲུབ་ཀྱི་ལན་དོན་མཐུན་དུ་ཐེབས་ཤིང༌། འདི་ཐལ་འགྱུར་ལྟར་སྣང་བ་ཡིན་ཏེ། གཞན་གྱི་ཁས་བླངས་རྟགས་སུ་བཀོད་པ་མེད་པའི་ཕྱིར་དང༌། མ་གྲུབ་པའི་ཐལ་འགྱུར་གྱི་མཚན་ཉིད་ཚང་བའི་ཕྱིར།
ཡང་རྒོལ་བ་སྔ་མ་དེ་ཉིད་ལ་ཕྱིར་རྒོལ་བས་སྒྲ་ཆོས་ཅན་མ་བྱས་པར་ཐལ། རྟག་པའི་ཕྱིར་ཞེས་འཕངས་ན་ཐལ་འགྱུར་ཡང་དག་ཏུ་སོང་བ་ཡིན་ཏེ། རྟགས་ཁས་བླངས་ཁྱབ་པ་ཚད་མས་གྲུབ། ཐལ་ཆོས་ལ་ཚད་མས་བསལ་པ་འཇུག་ཏུ་རུང་བའི་ཕྱིར། དེ་ལྟར་ཡིན་པ་དེའི་ཕྱིར། རྒོལ་བའི་དམ་བཅའ་གཅིག་པུ་དེ་ཉིད་ལ་ཐལ་འགྱུར་འཕེན་ཚུལ་རིགས་མི་གཅིག་པ་གཉིས་པོ་དེ་གནད་གཅིག་པ་ཡིན་ནོ་སྙམ་དུ་སེམས་པ་དེ་དག་ནི་ལེགས་པར་མ་རྟགས་པ་ཡིན་ནོ། ། བཞི་པ་བསལ་པ་ཡེ་མེད་ལ་ལན་འདེབས་པའི་ཚུལ་ལ། རྟགས་ཁས་བླངས་པའི་བསལ་པ་ཡེ་མེད་དང༌། ཁས་མ་བླངས་པའི་བསལ་པ་ཡེ་མེད་དོ། ། དང་པོ་ལ།
ཁྱབ་པ་ཚད་མས་མ་གྲུབ་པ་དང༌། གྲུབ་པའོ། ། དང་པོ་ནི། སྒྲ་གཞལ་བྱར་ཁས་ལེན་པ་ལ་སྒྲ་ཆོས་ཅན་མི་རྟག་པར་ཐལ། གཞལ་བྱ་ཡིན་པའི་ཕྱིར། ཞེས་པ་ལ་འདོད་པའི་ལན་དོན་མཐུན་དུ་ཐེབས་པ་ཡིན་ནོ། ། འདི་ལ་ཡང་ཁྱབ་པ་མ་ངེས་པའི་ལན་མ་བཏབ་པར་འདོད་ལན་བཏབ་ན། ཚེར་མ་འབྱིན་མ་ཤེས་པའི་སྐྱོན་ཡོད་དོ། ། གཉིས་པ་ནི། སྒྲ་བྱས་པར་ཁས་ལེན་པ་ལ།
སྒྲ་ཆོས་ཅན། མི་རྟག་པར་ཐལ། བྱས་པའི་ཕྱིར་ཞེས་པ་ལྟ་བུ་སྟེ། འདི་ལ་ནི་རྒོལ་བས་མཐའ་གཅིག་ཏུ་འདོད་ལན་ཐེབས་པ་ཡིན་ནོ། ། དེའི་ཚེ་སྔར་རྒོལ་ལ་གཉིས་ཏེ། སྒྲ་མི་རྟག་པར་ཚད་མས་ཤེས་པ་དང༌། མི་ཤེས་པའོ། ། དང་པོ་ལ་ནི། གྲུབ་ཟིན་ཐལ་བར་འཕངས་པ་ཡིན་པས་འདོད་ལན་ཐེབས་པ་ཡིན་ནོ། ། གཉིས་པ་ལ།
རྟག་མི་རྟག་ཐེ་ཚོམ་ཟ་བ་དང༌། རྟག་པར་བདེན་ཞེན་གྱིས་འདོད་པའོ། ། དང་པོ་ལ་ཡང་གཉིས་ཏེ། བྱས་པས་སྒྲ་མི་རྟག་པར་སྒྲུབ་པའི་ཚུལ་གསུམ་ཤེས་པ་དང༌། མི་ཤེས་པའོ། ། དང་པོའི་ངོར་དེ་ལྟར་འཕངས་པ་ལ་འདོད་ལན་བཏབ་པ་དེའི་ཚེ། སྒྲ་མི་རྟག་པར་རྟོགས་པའི་ཚད་མ་སྐྱེས་པ་ཡིན་པས་འདོད་ལན་དོན་མཐུན་ཡིན་ནོ། ། གཉིས་པའི་ངོར་ཡང་དེ་ལྟར་འཕངས་པ་དེའི་ཚེ། འདོད་ལན་བཏབ་པས་ཡིད་དཔྱོད་དང་ཐེ་ཚོམ་གྱིས་དེར་ངེས་པའི་ཤེས་པ་དོན་མཐུན་སྐྱེ་བ་ཡིན་ནོ། ། འདི་ལ་ལན་དོན་མཐུན་ནི་ཁྱབ་པ་ཚད་མས་མ་ངེས་པ་ཡིན་ཏེ།
དེས་རྗེས་དཔག་ཚད་མ་འདྲེན་པའི་ཕྱིར། གཉིས་པ་ལ་གཉིས་ཏེ། བྱས་པའི་རྟགས་ཀྱིས་སྒྲ་མི་རྟག་པར་སྒྲུབ་པའི་ཚུལ་གསུམ་ཤེས་པ་དང༌། མི་ཤེས་པའོ། ། དང་པོའི་ངོར་དེ་ལྟར་འཕངས་པ་དེའི་ཚེ་འདོད་ལན་ཁོ་ན་ཐེབས་ཤིང༌། དེ་དོན་དང་མཐུན་པ་ཡང་ཡིན་ཏེ། རང་རྒྱུད་ལ་ཚད་མ་སྐྱེས་པའི་ལན་ཡིན་པའི་ཕྱིར། འདི་ལ་སྤྱིར་ལན་མི་ཐེབས་པ་མ་ཡིན་ཏེ། དེ་ལྟ་ན་འདི་ཐལ་འགྱུར་ཡང་དག་ཏུ་འགྱུར་ལ། དེ་འདོད་ན།
སྒྲུབ་བྱེད་འཕེན་པའི་ཐལ་འགྱུར་ཡང་དག་ཏུ་འགྱུར་ཏེ། ཐལ་འགྱུར་ཡང་དག་གང་ཞིག་ཚུལ་གསུམ་དྲན་ལམ་དུ་འཕངས་པའི་ཕྱིར། འོ་ན་ཁྱེད་ལ་ཡང་དེར་ཐལ་བ་མ་ཡིན་ནམ་ཞེ་ན། མ་ཡིན་ཏེ། ངག་ལྟར་སྣང་གིས་ཚུལ་གསུམ་དྲན་ལམ་དུ་འཕེན་པ་དུ་མ་མཐོང་བའི་ཕྱིར། དཔེར་ན་དམ་བཅའ་ཚིག་ཟིན་ལ་བརྗོད་པའི་སྦྱོར་ངག་བཞིན་ནོ། ། གལ་ཏེ་ཐལ་འགྱུར་འདི་ལ་འདོད་ལན་ཐེབས་པ་མ་ཡིན་ཏེ། ཁས་བླངས་དངོས་འགལ་དུ་སོང་བས་སོ་སྙམ་ན་དེ་ཡང་རིགས་པ་མ་ཡིན་ཏེ། འདིར་ཚད་མ་སྐྱེས་པས་ཚད་མ་དེའི་དངོས་རྒྱུའི་དུས་སུ་ཁས་བླངས་སྔ་མ་བཏང་ཟིན་པའི་ཕྱིར། དེ་ལྟ་ན་ཡང་འདི་ལ་ལན་གྱིས་བཟློག་མ་ནུས་པ་ཞེས་ནི་མི་བྱ་སྟེ།
གཞན་གྱི་གྲུབ་མཐའི་རྗེས་སུ་ཞུགས་པའི་ཕྱིར་རོ། ། གཉིས་པ་ལ་སྤྱིར་རྟགས་ཚད་མས་མ་གྲུབ་པ་དང༌། གྲུབ་པའོ། ། དང་པོ་ལ། ཁྱབ་པ་སྤྱིར་ཚད་མས་གྲུབ་པ་དང༌། མ་གྲུབ་པའོ། ། དང་པོ་ནི། སྒྲ་ཆོས་ཅན། མི་རྟག་པར་ཐལ། མིག་ཤེས་ཀྱི་གཟུང་བྱ་ཡིན་པའི་ཕྱིར་ཞེས་པ་ལྟ་བུ་སྟེ།
འདི་ལ་འདོད་པ་དང་རྟགས་མ་གྲུབ་པའི་ལན་གཉིས་ཀ་འདེབས་དགོས། འདི་ལ་དང་པོར་མ་གྲུབ་པའི་ལན་མ་བཏབ་པར། འདོད་ལན་བཏབ་ན་ཚེར་མ་འབྱིན་མ་ཤེས་པའི་སྐྱོན་ཡོད་དེ། སྒྲ་མིག་ཤེས་ཀྱི་གཟུང་བྱ་ཡིན་པའི་རྒྱུ་མཚན་གྱིས་མི་རྟག་ཅེས་ཁས་བླངས་པར་སོང་བའི་ཕྱིར། གཉིས་པ་ནི་སྒྲ་ཆོས་ཅན། མི་རྟག་པར་ཐལ། མ་བྱས་པའི་ཕྱིར་ཞེས་པ་ལ་རྟགས་མ་གྲུབ་པ་དང༌། ཁྱབ་པ་འགལ་བ་དང༌། འདོད་པའི་ལན་གསུམ་ཀ་ཐེབས་པ་ཡིན་ནོ། ། ལན་དང་པོ་གཉིས་མ་བཏབ་པར་འདོད་ལན་ཁོ་ན་བཏབ་ན་ཚར་བཅད་ཀྱི་གནས་སུ་འགྱུར་བའི་ཚུལ་སྔ་མ་དང་མཚུངས་ལ།
འདོད་ལན་མ་བཏབ་པར་འགལ་བ་དང་མ་ངེས་པའི་ལན་གང་རུང་རེ་རེ་ཁོ་ན་བཏབ་པ་ལ་ནི་སྐྱོན་མེད་དོ། ། གཉིས་པ་ལ་ཡང་ཁྱབ་པ་ཚད་མས་མ་གྲུབ་པ་དང༌། གྲུབ་པའོ། ། དང་པོ་ནི། སྒྲ་ཆོས་ཅན་མི་རྟག་པར་ཐལ། གཞལ་བྱ་ཡིན་པའི་ཕྱིར་ཞེས་པ་ལྟ་བུ་ལ། ཁྱབ་པ་མ་ངེས་པའི་ལན་སྔོན་དུ་བཏང་ནས། འདོད་ལན་དོན་མཐུན་དུ་ཐེབས་ལ། འདོད་ལན་མ་བཏབ་པར་མ་ངེས་པའི་ལན་བཏབ་ཀྱང་སྐྱོན་མེད་དོ། ། གཉིས་པ་ནི།
སྒྲ་ཆོས་ཅན། མི་རྟག་པར་ཐལ། བྱས་པའི་ཕྱིར། ཞེས་པ་ལ་མཐའ་གཅིག་ཏུ་འདོད་ལན་ཐེབས་པ་ཡིན་ནོ། ། དིང་སང་གྲགས་ཚོད་ལ་ཐལ་འགྱུར་འདི་འདྲའི་རིགས་ཅན་ཕྱིར་བཟློག་པས་ཚང་བཟློག་འཁོར་གསུམ་དངོས་འགལ་དུ་འགྲོ་བ་ཡིན་ནོ་ཞེས་ཟེར་རོ། ། འདི་ནི་རིགས་པ་མ་ཡིན་ཏེ། འདིའི་འཁོར་གསུམ་ཕ་རོལ་པོས་དངོས་འགལ་དུ་ཁས་བླངས་པ་མེད་པའི་ཕྱིར་དང༌། ཁས་བླངས་པ་ཡོད་ཀྱང་འཕེན་ཚུལ་འདི་འདྲ་རིགས་པ་མ་ཡིན་པའི་ཕྱིར། རྟགས་དང་པོ་ནི། འདི་ལ་འདོད་ལན་བཏབ་པའི་ཚེ་དངོས་འགལ་དུ་འགྲོ་བ་མ་ཡིན་ཏེ།
སྔར་ཁོ་རང་གིས་བསལ་པ་ཡེ་མེད་ཀྱི་ཐལ་བ་འཕངས་པ་དེའི་ཚེ་ན་ནི། རྟོག་དཔྱོད་མ་བཏང་བར་སྒྲ་རྟག་པར་ཁས་བླངས་པ་ཡིན་པས་རྒྱུ་མཚན་ཡང་དག་མེད་པར་ཁས་བླངས་པ་ཡིན་ལ། འདིར་འདོད་ལན་བཏབ་པ་དེའི་ཚེ་སྒྲུབ་བྱེད་ཡང་དག་མཐོང་ནས་འདོད་ལན་བཏབ་པ་ཡིན་པས་ཁས་བླངས་སྔ་མ་བཏང་ནས་རིང་པོ་ལོན་པའི་ཕྱིར། ཁྱབ་པ་མ་ངེས་པ་དང་མ་གྲུབ་པའི་ལན་བཏབ་པ་དེའི་ཚེ་ཡང་རྟགས་ཁྱབ་དངོས་འགལ་ལ་སོང་བའི་ངེས་པ་མེད་དེ། སྔར་རྟགས་ཁྱབ་ཚད་མས་གྲུབ་ནས་ཁས་བླངས་ན་དེར་སོང་ཡང༌། དེ་ཚད་མས་མ་གྲུབ་པར་ཁས་བླངས་པ་སྲིད་པའི་ཕྱིར། རྟགས་གཉིས་པ་ནི་ཕྱིར་རྒོལ་གྱིས་སྔར་རྒོལ་ལ་ཁས་བླངས་མེད་པའི་ཐལ་འགྱུར་འཕངས་མོད། རྒོལ་བ་གཉིས་པས་དེ་ཉིད་བཟློག་པའི་ཚེ། གཞན་ལ་ཁས་ལེན་ཡོད་དམ་མེད། མེད་ན་ནི་ཡང་དེ་ཉིད་བཟློག་པས་འཁོར་གསུམ་དངོས་འགལ་དུ་འགྱུར་བར་ཁྱོད་ཀྱིས་མི་འདོད་དམ།
ཁས་ལེན་ཡོད་ན་གང་ཡིན། སྒྲ་བྱས་པ་དེའམ་བྱས་ན་མི་རྟག་པས་ཁྱབ་པ་དེའམ། སྒྲ་མི་རྟག་པ་ཐལ་བར་འཕངས་པས་དེའི་ལོག་ཕྱོགས་དོན་གྱིས་ཁས་བླངས་པ་དེའམ། ཡང་ན་གསུམ་ཀ་ཡིན། དང་པོ་གཉིས་དང་བཞི་པ་ལྟར་ན་ཚང་བཟློག་ཐལ་འགྱུར་འཕེན་པ་པོའི་རྒོལ་བ་གཉིས་པ་དེ་ཆོས་ཅན། རྒོལ་བ་སྐྱོན་ཅན་ཡིན་པར་ཐལ། སྒྲ་བྱས་པ་ཡིན་པ་དང༌། བྱས་ན་མི་རྟག་པའི་ཁྱབ་པ་ལ་སུན་འབྱིན་འཕེན་པའི་རྒོལ་བ་ཡིན་པའི་ཕྱིར། གསུམ་པ་ལྟར་ན། ཡང་རྒོལ་བ་དེ་ཉིད་ཆོས་ཅན།
རྒོལ་བ་སྐྱོན་ཅན་དུ་ཐལ། ཕ་རོལ་པོས་སྒྲ་རྟག་པར་ཁས་བླངས་པ་ལ་སྒྲུབ་བྱེད་འཕེན་པའི་ཐལ་འགྱུར་འཕེན་རྒྱུ་ཡོད་བཞིན་དུ། དེ་མི་འཕེན་པར་ཐལ་འགྱུར་ལྟར་སྣང་འཕེན་པའི་རྒོལ་བ་ཡིན་པའི་ཕྱིར། དེའི་རྒྱུ་མཚན་ཡང་རྒོལ་བ་གཞན་གྱིས་སྒྲ་རྟག་པར་ཁས་བླངས་པ་ལ། རྒོལ་བ་གཉིས་པས་སྒྲ་ཆོས་ཅན། མི་རྟག་པར་ཐལ། བྱས་པའི་ཕྱིར་ཞེས་འཕངས་པའི་ཐལ་འགྱུར་དེ་ཆོས་ཅན། ཐལ་འགྱུར་ལྟར་སྣང་ཡིན་ཏེ། རང་གང་ལ་འཕང་བའི་རྒོལ་བ་དེས་ཁྱོད་ཀྱི་རྟགས་ཁས་མ་བླངས་ཤིང༌། དམ་བཅའ་ཚད་མས་བསལ་རུང་དུ་མེད་པའི་ཕྱིར་དང༌།
བསལ་པ་ཡེ་མེད་ཀྱི་ཐལ་འགྱུར་ཡིན་པའི་ཕྱིར། དེའི་ཕྱིར་དེ་འདྲའི་ཐལ་འགྱུར་དེ་ལ། གང་ལ་ལན་འདེབས་པ་དེ་ལ་ལན་བཏབ་པར་བྱ་བའམ། འཁོར་གསུམ་གང་ལ་ཡང་ཁས་བླངས་མེད་དོ་ཞེས་ཟེར་བ་ཉིད་ལན་དོན་མཐུན་ཡིན་གྱི། དེ་བཟློག་སྟེ་གད་རྒྱངས་སྒྲོག་པ་ནི་རིགས་པའི་གཞུང་མ་ཡིན་ནོ། ། དེ་ལྟར་ན་གྲུབ་པའི་དོན་ནི་འདི་ཡིན་ཏེ། སྔར་རྒོལ་གྱིས་རང་གི་དམ་བཅའ་ལ་སྒྲུབ་བྱེད་ཡང་དག་བཀོད་ནས། ཕྱིར་རྒོལ་གྱི་རྒྱུད་ལ་རྗེས་དཔག་སྐྱེས་པ་དེ་ཉིད་སྔར་རྒོལ་རྒྱལ་བའི་ཚད་ཡིན་ལ། ཕྱིར་རྒོལ་གྱིས་ནི་སྔར་རྒོལ་གྱི་དམ་བཅའ་ལྟར་སྣང་ལ་སུན་འབྱིན་རྐྱང་པ་བརྗོད་པའི་སྒོ་ནས་ལོག་རྟོག་བཟློག་པའམ། ཡང་ན་སྒྲུབ་བྱེད་འཕེན་པའི་ཐལ་འགྱུར་འཕངས་པའི་སྒོ་ནས་སྔར་རྒོལ་གྱིས་མི་འདོད་པའི་དོན་ལ་ཚད་མ་སྐྱེས་པ་དེ་ཉིད།
ཕྱིར་རྒོལ་རྒྱལ་བའི་ཚད་དུ་གསུངས་ཀྱི། འཁོར་གསུམ་དངོས་འགལ་དུ་སོང་བ། ཞེས་བྱ་བ་དེ་རྒྱལ་བའི་ཚད་དུ་རིགས་པའི་གཞུང་ལུགས་ལས་གསུངས་པ་མེད་དོ། ། འོ་ན་འཁོར་གསུམ་དངོས་འགལ་དུ་སོང་བས་ཅི་ཞིག་བྱ་ཞེ་ན། བཤད་པར་བྱ་སྟེ། སྔར་ཚད་མས་གྲུབ་པའི་དོན་ཁས་བླངས་ནས། ཕྱིས་དེའི་ལོག་ཕྱོགས་ཁས་བླངས་པ་ན་ཁས་བླངས་ཕྱི་མའི་ཞེན་དོན་དེ། ཁས་བླངས་སྔ་མའི་ཞེན་དོན་དེའི་བགེགས་བྱེད་ཙམ་དུ་འགྱུར་ཞིང༌། ཁས་བླངས་སྔ་མའི་ཞེན་དོན་དེ་ཕྱི་མའི་ཞེན་དོན་ལ་གནོད་བྱེད་དུ་འགྱུར་བ་ཡིན་ཏེ། དངོས་འགལ་ཁས་བླངས་པའི་དོན་ནི།
སྔར་ཚད་མས་གྲུབ་པའི་དོན་ཞིག་དམ་བཅས་ནས་ཕྱིས་དེ་མ་དོར་བཞིན་དུ་དེའི་འགལ་ཟླ་ཁས་བླངས་པ་ལ་བྱ་བ་ཡིན་པའི་ཕྱིར། དེས་ན་འཁོར་གསུམ་དངོས་འགལ་དུ་སོང་བས་དགག་བྱ་འགོག་ནུས་པ་དང༌། བསྒྲུབ་བྱ་ལ་ཚད་མ་སྐྱེད་པའི་བྱ་བ་བྱེད་པ་ཅི་ཡང་ཡོད་པ་མ་ཡིན་ནོ། ། གལ་ཏེ་འོ་ན། སྒྲ་བྱས་པ་ཡིན་པ་དང༌། བྱས་ན་མི་རྟག་པས་ཁྱབ་པ། ཚད་མའི་སྟོབས་ཀྱིས་ཁས་བླངས་ཤིང་སྒྲ་རྟག་པར་ཁས་བླངས་པ་དེའི་ཚེ། རྒོལ་བས་འཁོར་གསུམ་དངོས་འགལ་དུ་ཁས་བླངས་ཤིང༌། དེ་ལ་ཕྱིར་རྒོལ་གྱིས་ཐལ་བ་འཕངས་པའི་ཚེ། དགག་བྱ་འགོག་པ་དང༌།
བསྒྲུབ་བྱ་འགྲུབ་པའི་ཚད་མ་སྐྱེད་ནུས་པ་མ་ཡིན་ནམ་ཞེ་ན། བཤད་པར་བྱ་སྟེ། དེ་ལ་ཐལ་བ་འཕེན་ཚུལ་གཉིས་ལས། གཅིག་ནི། སྒྲ་ཆོས་ཅན། མི་རྟག་པར་ཐལ། བྱས་པའི་ཕྱིར་ཞེས་པ་ཡིན་ལ། གཅིག་ནི་སྒྲ་ཆོས་ཅན་མ་བྱས་པར་ཐལ་རྟག་པའི་ཕྱིར་ཞེས་པའོ། ། ཐལ་འགྱུར་དང་པོ་དེ་ནི་དངོས་འགལ་སོང་ངམ་མ་སོང་ཀྱང་རུང༌། ཐལ་འགྱུར་ཡང་དག་མ་ཡིན་ཏེ།
ཞེ་འདོད་ཀྱི་བསྒྲུབ་བྱ་ཚིག་ཟིན་ལ་བརྗོད་པའི་ཐལ་ངག་ཡིན་པའི་ཕྱིར། འདོད་ལན་བཏབ་ཀྱང་དངོས་འགལ་དུ་སོང་བ་མེད་དེ། སྔར་ཚད་མས་གྲུབ་པའི་དོན་དམ་མ་བཅས་པའི་ཕྱིར། ཐལ་བ་འཕེན་ཚུལ་གཉིས་པ་ལྟར་ན་ཚུལ་གསུམ་དྲན་ལམ་དུ་འཕངས་ཏེ་ཚད་མ་སྐྱེས་པའི་འོག་རོལ་དུ་རྟགས་མ་གྲུབ་ཀྱི་ལན་བཏབ་ཀྱང་དངོས་འགལ་དུ་མ་སོང་བའི་ཕྱིར། མདོར་ན་སྐབས་འདིར་འགལ་བ་ཁས་བླངས་སུ་ཆུག་ཀྱང་ཚད་མ་སྐྱེས་རྗེས་སུ་འགལ་བ་ཁས་བླངས་པ་ཡིན་གྱི། འགལ་བ་ཁས་བླངས་པའི་སྟོབས་ལས་ཚད་མ་སྐྱེས་པ་མ་ཡིན་པས། སྔར་གྱི་དོན་དེ་ཉིད་གྲུབ་པ་ཡིན་ནོ། ། ཚང་བཟློག་འཁོར་གསུམ་དངོས་འགལ་གྱི་ཉེས་པ་དེ་ནི་དིང་སང་གི་རིགས་པ་སྨྲ་བ་ཀུན་ལ་འཇུག་པར་སྣང་སྟེ། འདི་ལྟར་ཁྱེད་ལ་སྒྲ་མི་རྟག་པ་ཡིན་པའི་སྒྲུབ་བྱེད་དྲིས་པ་ན། ཁྱེད་ཀྱིས་སྒྲ་ཆོས་ཅན་མི་རྟག་པར་ཐལ་བྱས་པའི་ཕྱིར་ཞེས་སྨྲས་པས་སོ། །
འདི་ལ་ཚང་བཟློག་མི་འཇུག་སྟེ། བསལ་པ་ཁས་བླངས་པས་སོ་ཞེ་ན། ཁས་བླངས་ཀྱི་བསལ་པའམ། ཚད་མའི་བསལ་པ་གང་འཇུག་ཅེས་བརྟགས་ན་འཇིག་པ་ཡིན་ནོ། ། གསུམ་པ་རྩོད་པ་སྤང་བ་ལ། མཁས་པ་མ་ཡིན་པ་དག་ན་རེ། ཇི་སྐད་བཤད་པའི་ལན་འདེབས་ཚུལ་བཞི་པོ་དེར་མ་ངེས་ཏེ། འདི་ལྟར་ཆོས་ཅན་མ་གྲུབ་པ་དང༌། རྟགས་ལ་ཐེ་ཚོམ་ཟ་བའི་ལན་ཀྱང་ངེས་པར་འདེབས་དགོས་པའི་སྐབས་སྲིད་ལ། དེ་ཡང་དེར་མ་འདུས་པའི་ཕྱིར་རོ། །
དང་པོ་ཆོས་ཅན་མ་གྲུབ་པའི་ལན་ནི། རི་བོང་གི་རྭ་ཆོས་ཅན། མེད་པར་ཐལ། ཚད་མས་མ་དམིགས་པའི་ཕྱིར་ཞེས་པ་ལྟ་བུ་ལ། ཆོས་ཅན་མ་གྲུབ་པའི་ལན་འདེབས་དགོས་པ་ཡིན་ཏེ། དེ་འདྲ་དེ་ཆོས་ཅན་མེད་པའི་ཐལ་འགྱུར་ཡིན་པའི་ཕྱིར། གཉིས་པ་ནི་མདུན་གྱི་གཞི་འདིར་འདྲེ་ཤ་ཟའི་བུམ་པ་ཆོས་ཅན། ཡོད་པར་ཐལ། ཡོད་པའི་ཕྱིར། མེད་པར་ཐལ་མེད་པའི་ཕྱིར།
ཞེས་པ་གཉིས་ཀ་ལ་རྟགས་ལ་ཐེ་ཚོམ་ཟ་བའི་ལན་འདེབས་དགོས་པ་ཡིན་ཏེ། ལན་གཅིག་འདེབས་ནི་དགོས་ལ། གཞན་མེད་པའི་ཕྱིར། མེད་པ་ཡིན་ཏེ། གལ་ཏེ་དེ་གཉིས་ཀ་ལ་རྟགས་མ་གྲུབ་ཀྱི་ལན་བཏབ་ན། དེ་ཆོས་ཅན་ཡོད་པར་ཐལ། མེད་པ་མ་ཡིན་པའི་ཕྱིར། ཞེས་འཕངས་པས་འཁོར་གསུམ་དངོས་གལ་དུ་སོང་བ་ཡིན་ནོ་ཞེས་ཟེར་རོ། ། འདི་ནི་རིགས་པ་མ་ཡིན་ཏེ། འདི་ལ་རྣལ་མའི་ལན་དང༌།
མགོ་མཚུངས་ཀྱི་ལན། དེ་ལ་རྩོད་པ་སྤང་པའོ། ། དང་པོ་ནི། རྟགས་ལ་ཐེ་ཚོམ་ཟ་བ་ཞེས་བྱ་བའི་ལན་དོན་མཐུན་ཡོད་མོད་ཀྱི། དེ་ཡང་ཇི་སྐད་བཤད་པའི་ནང་དུ་མ་འདུས་པ་མ་ཡིན་ཏེ། རྟགས་མ་གྲུབ་པའི་ནང་དུ་འདུས་པའི་ཕྱིར་དེ་ཡང་འདི་ལྟར་ཆོས་ཅན་གྱི་ངོ་བོ་མེད་པ་དང༌། ཆོས་ཅན་གྱི་ངོ་བོ་ལ་ཐེ་ཚོམ་ཟ་བ་དང༌། ཤེས་འདོད་མེད་པ་དང༌། རྟགས་ཀྱི་ངོ་བོ་མེད་པ་དང༌། རྟགས་ཀྱི་ངོ་བོ་ལ་ཐེ་ཚོམ་ཟ་བ་དང༌།
གཞི་རྟགས་ཀྱི་འབྲེལ་པ་ལ་ཐེ་ཚོམ་ཟ་བ་དང༌། ཕྱོགས་ཆོས་བློ་ངོར་མ་གྲུབ་པ་ལ་སོགས་མ་གྲུབ་པའི་རྟགས་དབྱེ་བར་བཤད་པ་ཇི་སྙེད་པ་ཐམས་ཅད་གཏན་ཚིགས་མ་གྲུབ་པའི་རྟགས་ཀྱི་ནང་དུ་འདུ་བའི་ཕྱིར། དེ་ལྟ་མ་ཡིན་ན་ཆོས་ཅན་མ་གྲུབ་པ་དང༌། རྟགས་ལ་ཐེ་ཚོམ་ཟ་བ་ཞེས་བྱ་བའི་གཏན་ཚིགས་ལྟར་སྣང་བཞི་པ་ཅིའི་ཕྱིར་མི་འབྱེད་དེ། དེ་མ་གྲུབ་པའི་རྟགས་ཀྱི་ནང་དུ་འདུས་སོ་སྙམ་ན། འོ་ན་སྔ་མའང་ཅིའི་ཕྱིར་མ་གྲུབ་པའི་ཐལ་འགྱུར་དུ་མ་འདུས། མ་གྲུབ་པའི་ཐལ་འགྱུར་ལ་རྟགས་མ་གྲུབ་ཀྱི་ལན་མི་ཐེབས་པ་སྲིད་ན། མ་ངེས་པའི་ཐལ་འགྱུར་ལའང་ཁྱབ་པ་མ་ངེས་པའི་ལན་མི་ཐེབས་པ་ཅིའི་ཕྱིར་མི་སྲིད་ཅེས་བྱའོ། ། དེས་ན་རྟགས་ལ་ཐེ་ཚོམ་ཟ་བ་དང༌། རྟགས་མ་གྲུབ་པ་གཉིས་ལ་འགལ་བ་ཅི་ཡང་ཡོད་པ་མ་ཡིན་ཏེ།
འདི་ལྟར་རྟགས་མ་གྲུབ་པའི་དོན་ནི་རྟགས་ཆོས་ཅན་གྱི་སྟེང་དུ་ཡོད་པར་སྐབས་ཀྱི་རྒོལ་བས་ཚད་མས་མ་གྲུབ་པ་ལ་བྱ་བ་ཡིན་ལ། ཐེ་ཚོམ་ཟ་བ་ཡང་དེའི་བྱེ་བྲག་ཡིན་པའི་ཕྱིར། དེས་ན་རྟགས་ལ་ཐེ་ཚོམ་ཟ་བ་ཞེས་བྱ་བའི་ལན་ལོགས་པ་མི་དགོས་སོ། ། གཉིས་པ་ལ། དོན་གྱི་མགོ་མཚུངས་དང༌། ཚིག་གི་མགོ་མཚུངས་སོ། ། དང་པོ་ནི། འོ་ན་ཁྱབ་པ་ལ་ཐེ་ཚོམ་ཟ་བ་ཞེས་བྱ་བའི་ལན་ལོགས་པ་ཞིག་ཀྱང་ཁས་ལེན་རིགས་པར་འགྱུར་རམ།

ཅི་སྟེ་ཁས་མི་ལེན་ནོ་ཞེ་ན། འོ་ན་དེ་འདྲའི་ལན་མེད་པའམ། ཡོད་ཀྱང་ཁྱབ་པ་མ་ངེས་པའི་ནང་དུ་འདུས་པ་ཡིན། དང་པོ་ལྟར་ན་ཡོད་པའི་དོན་མ་མཐོང་བ་ཡིན་ནོ། ། ཇི་ལྟར་ཞེ་ན་མ་ངེས་པའི་གཏན་ཚིགས་དང་ཐལ་འགྱུར་ལ་ཁྱབ་པ་མ་ངེས་པའི་ལན་འདེབས་པ་དེ་ནི་དོན་ལ་ཐེ་ཚོམ་ཟ་བ་ཉིད་ཡིན་པའི་ཕྱིར། ཇི་སྐད་དུ། དེ་ནི་ཐེ་ཚོམ་རྒྱུ་ཡིན་ཕྱིར། ། ཞེས་དང༌། མ་གྲུབ་སྦྱར་བ་བརྗོད་བྱ་མིན། ། ཞེས་གསུངས་པ་ལས་ཤེས་སོ། ། གཉིས་པ་ལྟར་ན།
འོ་ན་སྔ་མ་ཡང་ཅིའི་ཕྱིར་གཏན་ཚིགས་མ་གྲུབ་པའི་ནང་དུ་མ་འདུས་ཞེས་བརྗོད་པར་བྱའོ། ། དེ་ལྟར་ན་སྔར་བཤད་པ་ལྟར་ཕྱིར་རྒོལ་བས་སྒྲ་རྟག་པར་ཁས་བླངས་པའམ་མི་རྟག་པའི་སྒྲུབ་བྱེད་དྲིས་པ་ན་རྒོལ་བས་སྒྲ་ཆོས་ཅན་མི་རྟག་པར་ཐལ་བའམ་ཡིན་ཏེ། མཉན་བྱ་ཡིན་པའི་ཕྱིར་ཞེས་པ་ལྟ་བུ་ལ། གཞན་གྱིས་ཁྱབ་པ་མ་ངེས་པའི་ལན་བཏབ་པའི་ཚེ་མཉན་བྱ་ཡིན་ན་མི་རྟག་པ་མ་ཡིན་པ་བུད་དོ་ཞེས་ཟེར་བ་ནི་སྔར་རྒོལ་ཚར་བཅད་པའི་གནས་ཡིན་ཏེ། མཉན་བྱ་ཡིན་པ་ཐམས་ཅད་མི་རྟག་པ་ཡིན་པར་སྒྲུབ་པ་སྐབས་སུ་བབ་བཞིན་དུ། དེའི་སྒྲུབ་བྱེད་མ་བཀོད་པའི་ཕྱིར། ཡང་གཞལ་བྱ་ཡིན་པའི་ཕྱིར་ཞེས་པ་ལྟ་བུ་ལ་ནི་དེ་ལྟར་ཕུད་པས་ཆོག་པ་ཡིན་ཏེ། དེ་མི་འབུད་པར་དེ་ལ་དེས་ཁྱབ་པའི་སྒྲུབ་བྱེད་བཀོད་ན། ཚར་བཅད་ཀྱི་གནས་སུ་འགྱུར་བ་ཡིན་ཏེ། སྒྲུབ་པའི་ཡན་ལག་མ་ཡིན་པ་བརྗོད་པའི་ཕྱིར།
གཉིས་པ་ནི། འོ་ན་ཤ་ཟ་ཡོད་མེད་ཐེ་ཚོམ་ཟ་བའི་རྒོལ་བའི་ངོར། ཡོད་པའི་རྟགས་ཀྱི་ཤ་ཟ་མི་རྟག་པར་སྒྲུབ་པའི་ཕྱོགས་ཆོས་གྲུབ་པའམ་མ་གྲུབ་ན་དེ་འདྲའི་རྒོལ་བ་དེ་ཆོས་ཅན། ཁྱོད་ཀྱིས་ཡོད་པ་དེ་ཤ་ཟའི་སྟེང་དུ་འགོད་ཚུལ་དང་མཐུན་པར་ཡོད་པ་ཉིད་དུ་ཚད་མས་ངེས་པར་ཐལ། ཁྱོད་ཀྱི་ངོར་ཡོད་པའི་རྟགས་ཀྱི་ཤ་ཟ་མི་རྟག་པར་སྒྲུབ་པའི་ཕྱོགས་ཆོས་གྲུབ་པའི་ཕྱིར། འདོད་ན་དེ་ཆོས་ཅན། དེ་ཡོད་མེད་ཐེ་ཚོམ་ཟ་བ་མ་ཡིན་པར་ཐལ། དེ་ཡོད་པར་ཁྱོད་ཀྱིས་ཚད་མས་ངེས་པའི་ཕྱིར། གཉིས་པ་ལྟར་ན། དེའི་ངོར་མེད་པའི་རྟགས་ཀྱི་དེ་དེར་སྒྲུབ་པའི་ཕྱོགས་ཆོས་གྲུབ་བམ་མ་གྲུབ།
གྲུབ་ན་མེད་པ་ཆོས་ཅན། ཁྱོད་ཤ་ཟའི་སྟེང་དུ་འགོད་ཚུལ་དང་མཐུན་པར་ཡོད་པ་ཉིད་དུ་ཤ་ཟ་ཡོད་མེད་ཐེ་ཚོམ་ཟ་འི་རྒོལ་བའི་ཚད་མས་ངེས་པར་ཐལ། དེ་ཁྱོད་དེའི་ངོར་དེ་སྒྲུབ་ཀྱི་ཕྱོགས་ཆོས་ཅན་གྱི་གཏན་ཚིགས་ཡིན་པའི་ཕྱིར། འདོད་ན་དེ་ཆོས་ཅན། དེ་ཡོད་མེད་ཐེ་ཚོམ་ཟ་བ་མ་ཡིན་པར་ཐལ། དེ་མེད་པར་ཁྱོད་ཀྱི་ཚད་མས་ངེས་པའི་ཕྱིར། གཉིས་པ་ལྟར་ན། ཤ་ཟ་ཡོད་མེད་ཐེ་ཚོམ་ཟ་བའི་རྒོལ་བའི་ངོར་ཤ་ཟ་ཆོས་ཅན། ཡོད་པར་ཐལ་མེད་པ་མ་ཡིན་པའི་ཕྱིར། ཁྱེད་རང་ལྟར་ན་ཚུལ་གསུམ་ཅར་དངོས་འགལ་དུ་ཁས་བླངས་སོ། །
ཅི་སྟེ། ཡོད་པའི་རྟགས་ཀྱིས་དེ་དེར་སྒྲུབ་པའི་ཕྱོགས་ཆོས་མ་གྲུབ་པར་ཁས་བླངས་ཀྱི་དེའི་ངོར་དེ་མེད་པར་ཁས་མ་བླངས་སོ། ། ཡང་མེད་པའི་རྟགས་དེར་སྒྲུབ་པའི་ཕྱོགས་ཆོས་མ་གྲུབ་པར་ཁས་བླངས་ཀྱི། དེའི་ངོར་དེ་ཡོད་པར་ཁས་མ་བླངས་སོ་ཞེ་ན། དེ་ནི་ཁྱོད་ཀྱིས་ལེགས་པར་སྨྲས་པ་ཡིན་ཏེ། སྔ་མ་ལ་ཡང་ཡོད་པའི་ཕྱིར་ལ་རྟགས་མ་གྲུབ་ཀྱི་ལན་བཏབ་པ་ཡིན་གྱི། མེད་པར་ཁས་མ་བླངས། མེད་པའི་ཕྱིར་ལ་རྟགས་མ་གྲུབ་ཀྱི་ལན་བཏབ་པ་ཡིན་གྱི། ཡོད་པར་ཁས་མ་བླངས་སོ་ཞེས་བརྗོད་པས་མཚུངས་ཤིང་དོན་ལ་གནས་པ་ཡང་དེ་ཉིད་ཡིན་ནོ། ། གསུམ་པ་རྣལ་ལན་ལ་རྩོད་པ་སྤོང་བ་ལ།
འོ་ན་རྟགས་ལ་ཐེ་ཚོམ་ཟ་བ་དང༌། ཁྱབ་པ་ལ་ཐེ་ཚོམ་ཟ་བ་ཞེས་བྱ་བའི་ལན་དོན་མཐུན་ཡོད་ན། ཐལ་ཆོས་ལ་ཐེ་ཚོམ་ཟ་བ་ཞེས་བྱ་བའི་ལན་དོན་མཐུན་ཡོད་པ་དང༌། དེ་ཡང་འདོད་ལན་གྱི་ནང་དུ་འདུས་པ་ཞིག་ཡོད་པར་མཚུངས་སོ་ཞེ་ན། འདི་ལ་ཐེ་ཚོམ་ཟ་བའི་ལན་དང་འདོད་ལན་གྱི་གཞི་མཐུན་མེད་པར་བསྟན། ཐེ་ཚོམ་ཟ་བཞིན་དུ་འདོད་ལན་དོན་མཐུན་ཐེབས་པ་ཡོད་པར་བསྟན། དང་པོ་ནི། འདི་ལྟར་ཐལ་ཆོས་ལ་ཐེ་ཚོམ་ཟའོ་ཞེས་བརྗོད་པས་འདོད་ལན་གྱི་ནང་དུ་འགྱུར་བ་མི་སྲིད་དེ། དེ་ལྟར་བརྗོད་པ་དེ་ནི་རྟགས་མ་གྲུབ་པ་དང༌། ཁྱབ་པ་མ་གྲུབ་པ་གང་རུང་དུ་འདུས་པའི་ཕྱིར།
དེའི་རྒྱུ་མཚན་ཡང༌། སྒྲུབ་བྱེད་ཇི་ཙམ་བཀོད་ཀྱང་ཆོས་ཅན་གྱི་སྟེང་དུ་ཆོས་ལ་ཐེ་ཚོམ་ཟ་བ་ནི་ཚུལ་གསུམ་བློ་ངོར་མ་ཚང་བའི་དབང་གིས་སྐྱེ་བ་ཡིན་གྱི། ཚུལ་གསུམ་ཚང་བ་ན་ཆོས་ཅན་གྱི་སྟེང་དུ་ཆོས་རྟོགས་པའི་ཡང་དག་ཤེས་པ་སྐྱེ་བའི་ཕྱིར། གཞན་ཡང་དེ་དེར་འདོད་ཅེས་ཟེར་བ་དང༌། དེ་དེར་ཐེ་ཚོམ་ཟའོ་ཞེས་ཟེར་བ་གཉིས་རྣམ་པ་ཀུན་ཏུ་འགལ་བ་ཡིན་ནོ། ། གཉིས་པ་ནི། ཐལ་ཆོས་ལ་ཐེ་ཚོམ་ཟ་ཞེས་ཟེར་བ་དང་འདོད་ལན་གྱི་གཞི་མཐུན་མེད་ན། ཐེ་ཚོམ་ཟ་བཞིན་དུ་འདོད་ལན་དོན་མཐུན་ཐེབས་པ་མེད་པར་འགྱུར་རོ་ཞེ་ན། དེ་ནི་ཡོད་དེ། དཔེར་ན།
གྲངས་ཅན་གྱིས་སྒྲ་མི་འཇིག་པར་ཁས་བླངས་པ་ལ། སངས་རྒྱས་པས་སྒྲ་ཆོས་ཅན་རྟག་པར་ཐལ་མི་འཇིག་པའི་ཆོས་ཡིན་པའི་ཕྱིར་ཞེས་པ་ལ། གྲངས་ཅན་གྱིས་འདོད་ལན་འདེབས་པ་ལྟ་བུ་དང༌། སྟོན་པ་ཤཱཀྱ་ཐུབ་པ་ཆོས་ཅན། ཐམས་ཅད་མཁྱེན་པ་ཡིན་པར་ཐལ། ཉེས་པ་ཀུན་ཟད་ཀྱི་སྐྱེས་བུ་ཡིན་པའི་ཕྱིར། ཞེས་པ་ལ། སངས་རྒྱས་པའི་རྟོག་གེ་པ་དག་གིས་འདོད་ལན་དོན་མཐུན་དུ་ཐེབས་པ་ལྟ་བུའོ། ། དེ་ལྟར་སྒྲུབ་པ་དང་སུན་འབྱིན་པའི་གཞུང་ལུགས་ཕྱིན་ཅི་མ་ལོག་པར་ཤེས་པའི་ཕན་ཡོན་ནི། ཇི་སྐད་དུ།
དེ་ལྟར་སྒྲུབ་དང་སུན་འབྱིན་གྱི། ། རིགས་པའི་གཞུང་ལུགས་གང་གིས་ཤེས། ། མཁས་པ་དེ་ནི་རྫོགས་པ་ཡི། ། སངས་རྒྱས་རྣམས་ཀྱི་བསྟན་པ་འཛིན། ། ཞེས་གང་གསུངས་པ་ལྟར་འདིར་ཡང་བརྗོད་པར་བྱ་སྟེ། མང་ཐོས་གསེར་གྱི་ཁྱམས་ཆེན་ཉམས་དགའ་བར། ། རྒོལ་དང་ཕྱིར་རྒོལ་དཔང་པོའི་ཁྲི་བཤམས་ནས། ། འབེལ་གཏམ་དགའ་སྟོན་རྒྱ་ཆེན་མྱོང་བྱའི་ཕྱིར། ། སྒྲུབ་དང་སུན་འབྱིན་རིགས་པའི་གཞུང་བཞིན་དུ། ། གྲོལ་བར་སྨྲ་བའི་འཇིགས་མེད་དཔའ་བོ་དེ། །
ཐུབ་བསྟན་གངས་རི་བསྲུང་བའི་སེང་ཆེན་ཡིན། ། རང་ཕྱོགས་སྒྲུབ་ཚེ་རྩ་བའི་རྟགས་བཀོད་ལ། ། འགལ་དང་མ་ངེས་མ་གྲུབ་སྐྱོན་སྤངས་ཏེ། ། ཚུལ་གསུམ་ཤེས་ཚེ་སྒྲུབ་པའི་ངག་བཀོད་པས། ། རྗེས་དཔག་བསྐྱེད་པ་མཁས་པའི་རྣམ་ཐར་ཡིན། ། གཞན་ཕྱོགས་འགོག་ཚེ་ཁས་བླངས་རྟགས་བཀོད་ནས། ། བསལ་པ་འཇུག་པའི་ཐལ་འགྱུར་འཕངས་པ་ལས། ། ལྡོག་ཁྱབ་བསལ་པའི་འཇུག་ཚུལ་ཤེས་པ་ན། ། སུན་འབྱིན་འཕེན་པ་རྩོད་པའི་ཁྱུ་མཆོག་ཡིན། ། རང་ཕྱོགས་ཇི་བཞིན་སྒྲུབ་པར་མ་ནུས་ན། །
གཞན་གྱིས་འཕངས་པའི་ཐལ་བ་ལ་བརྟགས་ནས། ། འབྲེལ་བའི་སྒྲུབ་བྱེད་བསལ་པའི་འཇུག་ཚུལ་དག ། དྲིས་ནས་ལེན་པ་དམ་པའི་རྣམ་ཐར་ཡིན། ། གཞན་ཕྱོགས་ཇི་བཞིན་འགོག་པར་མ་ནུས་ན། ། སྒྲུབ་བྱེད་དྲིས་ཏེ་གཏན་ཚིགས་བཀོད་པ་ན། ། ཚུལ་གསུམ་དྲིས་ནས་ཚད་མས་ལེན་པ་ནི། ། ཕྱིར་རྒོལ་མཁས་པའི་རྣམ་ཐར་དམ་པ་ཡིན། ། རང་ཕྱོགས་སྒྲུབ་དང་གཞན་ཕྱོགས་སུན་འབྱིན་པ། ། རྟོག་གེའི་གཞུང་གི་རྩ་བར་སྣང་གྱུར་ཀྱང༌། ། ཚུལ་དེ་གྲགས་པའི་གཞུང་བཞིན་མི་ཤེས་པར།
བློ་ངན་དུ་མས་ཉིན་དང་མཚན་ལ་ནི། ། ལན་བརྒྱར་བསམས་པའི་ཚིག་གི་སྦྱོར་བ་གང༌། ། ཐལ་མོའི་རྣམ་འགྱུར་དབུས་ནས་དྲངས་པ་ཡི། ། ངོ་ཚ་སྤངས་པའི་གད་རྒྱངས་འཚེར་བ་ལ། རྩོད་པ་ཡིན་ཞེས་སྨྲ་བ་གད་མོའི་གནས། ། རྒྱ་འགྲེལ་མིང་ཅན་ཉོག་པོའི་ཚིག་ཕྲེང་ཅན། ། དེ་དག་ཀུན་གྱིས་ཆོས་ཀྱི་གྲགས་པ་ཡི། ། དགག་སྒྲུབ་ཚུལ་དེ་གསལ་བར་སྟོན་མ་ནུས། ། ཆོས་ཀྱི་སྤྱན་ལྡན་ས་རྔོག་ལོ་ཙྭ་གཉིས། ། རིགས་པའི་དབང་ཕྱུག་དཔལ་ལྡན་ཕྱྭ་པ་ཡིས། །
སྡེ་བདུན་རིགས་པའི་ཉིང་ཁུང་སྒྲུབ་པ་དང༌། ། སུན་འབྱིན་ཚུལ་གང་ལེགས་པར་བཤད་པ་ལ། ། མི་མཐུན་མེད་དེ་དིང་འདིར་སྨྲས་པ་ཡིན། ། དང་པོའི་ལས་ཅན་མང་པོའི་འཁོར་ནང་དུ། ། ཚངས་པ་ཇི་བཞིན་ཆེན་པོར་རློམ་དེ་རྫུན། ། གལ་ཏེ་བདེན་ན་འདི་དང་མཉམ་པ་ཡི། ། གཞན་གྱི་རྣམ་བཤད་གཞན་ནས་མི་འབྱུང་ཅི། ། ཞེས་བྱ་བ་འདི་ནི་མཁས་པ་འཇུག་པའི་སྒོ་ཡིན་ནོ།། ༈ །།ད་ནི་བྱིས་པ་འཇུག་པའི་སྒོ་བཤད་པར་བྱ་སྟེ། ལན་གྱིས་བཟློག་པར་མི་ནུས་པའི་ཐལ་ངག་དེ་ཐལ་འགྱུར་ཡང་དག་གི་མཚན་ཉིད་ཡིན་ཞེས་ཟེར་བ་དེ་ལ།
སྒྲ་ཆོས་ཅན་མ་བྱས་པར་ཐལ་རྟག་པའི་ཕྱིར་ཞེས་པའི་ཐལ་འགྱུར་ཆོས་ཅན། དེར་ཐལ། མཚོན་བྱ་དེའི་ཕྱིར། དེར་ཐལ། སྒྲུབ་བྱེད་ཡང་དག་འཕེན་པའི་ཐལ་འགྱུར་ཡིན་པའི་ཕྱིར། དེ་དེར་ཐལ། དེ་འདྲའི་ཐལ་འགྱུར་ཡོད། བྱས་པ་སྒྲ་མི་རྟག་པར་སྒྲུབ་པའི་རྟགས་ཡང་དག་ཡིན་པའི་ཕྱིར། རྩ་བར་འདོད་ན། དེ་ཆོས་ཅན།
དེ་མ་ཡིན་པར་ཐལ། ཁྱོད་ལ་རྟགས་མ་གྲུབ་ཀྱི་ལན་དོན་མཐུན་དུ་ཐེབས་པའི་ཕྱིར། མ་གྲུབ་ན། སྒྲ་ཆོས་ཅན་མ་བྱས་པར་ཐལ་རྟག་པའི་ཕྱིར། རྟགས་དངོས་འགལ་ལོ། ། ཡང་ཁ་ཅིག མཚན་ཉིད་ལ་རང་གང་ལ་འཕངས་པའི་རྒོལ་བ་དེས་ཞེས་སྦྱོར་ན། སྒྲ་ཆོས་ཅན་རྟག་པར་ཐལ་གཞལ་བྱ་ཡིན་པའི་ཕྱིར་ཞེས་པའི་ཐལ་འགྱུར་ཆོས་ཅན། དེར་ཐལ། མཚན་ཉིད་དེའི་ཕྱིར།
དེར་ཐལ། ཁྱོད་གང་ལ་འཕངས་པའི་རྒོལ་བ་ཡོད། རྒོལ་བ་དེ་ཡིན་ན། གཞལ་བྱ་ལ་རྟག་པས་ཁྱབ་པ་ཁས་ལེན་པའི་རྒོལ་བ་ཡིན་པས་ཁྱབ། རྒོལ་བ་དེས་ཁྱོད་ལ་ལན་དོན་མཐུན་མི་ཐེབས་པའི་ཕྱིར། ཡང་ཁ་ཅིག མཚན་མཚོན་གཉིས་ཀ་ལ་རང་གང་ལ་འཕངས་པའི་རྒོལ་བ་དེས་ཞེས་སྦྱོར་ན། སྒྲ་རྟག་པར་ཁས་ལེན་པའི་རྒོལ་བའི་ངོར། མདུན་གྱི་གཞི་འདིར་ཆོས་ཅན། སྒྲ་མ་བྱས་པར་ཐལ།
སྒྲ་རྟག་པའི་ཕྱིར་ཞེས་པའི་ཐལ་འགྱུར་དེ་ཆོས་ཅན། དེར་ཐལ། མཚན་ཉིད་དེའི་ཕྱིར། འདོད་ན། སྒྲུབ་བྱེད་ཡང་དག་འཕེན་པའི་ཐལ་འགྱུར་དུ་ཐལ། འདོད་པ་གང་ཞིག དེ་ཡིན་ན་དེ་ཡིན་དགོས་པའི་ཕྱིར། འདོད་ན། ཤེས་བྱ་ཆོས་ཅན། སྒྲ་བྱས་པ་དེ་མདུན་གྱི་གཞི་འདིར་སྒྲ་མི་རྟག་པར་སྒྲུབ་པའི་རྟགས་ཡང་དག་ཏུ་ཐལ།
འདོད་པའི་ཕྱིར། དེ་ཡང་འདོད་ན། སྒྲ་བྱས་པ་ཡིན་པའི་རྟགས་ཀྱིས་གཞི་འདིར་སྒྲ་མི་རྟག་པར་སྒྲུབ་པ་སྐབས་སུ་བབ་པའི་ཕྱིར་རྒོལ་ཆོས་ཅན། ཁྱོད་ཀྱིས་སྒྲ་བྱས་པ་དང་སྒྲ་མི་རྟག་པའི་འབྲེལ་པ་ཚད་མས་ཤེས་པར་ཐལ། ཁྱོད་ཀྱི་ངོར་དེ་དེ་སྒྲུབ་ཀྱི་གཏན་ཚིགས་ཡང་དག་ཡིན་པའི་ཕྱིར། དེ་འདོད་ན། དེ་ཆོས་ཅན། ཁྱོད་ཀྱིས་མདུན་གྱི་གཞི་འདིར་སྒྲ་མི་རྟག་པར་ཚད་མས་ཤེས་པར་ཐལ། སྒྲ་མི་རྟག་པར་ཚད་མས་ཤེས་པའི་ཕྱིར། ཡང་སྒྲ་ཆོས་ཅན་མ་བྱས་པར་ཐལ།
རྟག་པའི་ཕྱིར་ཞེས་པའི་ཐལ་འགྱུར་འདིའི་རྟགས་གང་ཡིན། ཁྱབ་པ་གང་ལ་བྱ། བསལ་པ་གང་ཡིན་ཞེ་ན། དྲི་བ་དེ་ལ། རྟག་པ་དེ་དེའི་གཏན་ཚིགས་ཡིན་ནོ་ཞེས་སྨྲ་བ་ལ། གཞན་དག་ན་རེ། ཐལ་འགྱུར་དེའི་གཏན་ཚིགས་ཆོས་ཅན། ཁྱོད་གྲུབ་པར་ཐལ། རྟགས་དེ་ཡོད་རྟག་པ་དེ་ཁྱོད་ཡིན་པའི་ཕྱིར། འདོད་ན།
སྒྲ་ཆོས་ཅན་མ་བྱས་པར་ཐལ། རྟག་པའི་ཕྱིར། རྟགས་དངོས་འགལ་ལོ་ཞེས་ཟེར་རོ། ། འོ་ན་ཁྱོད་རང་གི་ལུགས་ལ་ཐལ་འགྱུར་དེའི་རྟགས་གང་ཡིན་ཞེས་འདྲི་བར་བྱའོ། ། འདི་ལ་ལ་ལ་ན་རེ། སྒྲ་རྟག་པ་དེའོ་ཞེས་ཟེར། ལ་ལ་ན་རེ། ཐལ་འགྱུར་དེའི་རྟགས་མེད་དོ་ཞེས་ཟེར། དང་པོ་ལ། འོ་ན་བུམ་པ་ཚད་མས་མ་དམིགས་པ་དེ་བུམ་པ་ཆོས་ཅན།
མེད་པར་ཐལ་ཚད་མས་མ་དམིགས་པའི་ཕྱིར། ཞེས་པའི་ཐལ་འགྱུར་གྱི་གཏན་ཚིགས་ཡིན་པར་ཐལ། སྒྲ་རྟག་པ་དེ་དེའི་དེ་ཡིན་པའི་ཕྱིར། འདོད་ན་ཐལ་འགྱུར་དེའི་གཏན་ཚིགས་དེ་ཆོས་ཅན། ཁྱོད་གྲུབ་པར་ཐལ། བུམ་པ་ཚད་མས་དམིགས་པ་དེ་ཡོད། དེ་ཁྱོད་ཡིན་པའི་ཕྱིར། འདོད་ན་བུམ་པ་ཆོས་ཅན་མེད་པར་ཐལ། ཚད་མས་མ་དམིགས་པའི་ཕྱིར། རྟགས་དངོས་གལ་ལོ། །
ཡང་སྒྲ་ཆོས་ཅན། རྟག་པར་ཐལ། རྟག་པ་གང་ཡིན་མ་བྱས་པའི་ཕྱིར་ཞེས་པའི་ཐལ་འགྱུར་གྱི་རྟགས་གྲུབ་བམ་མ་གྲུབ། མ་གྲུབ་ན། སྒྲ་ཆོས་ཅན་རྟག་པ་གང་ཞིག་བྱས་པ་ཡིན་པར་ཐལ། རྟག་པ་གང་ཞིག་བྱས་པ་ཡིན་པའི་ཕྱིར། རྟགས་དངོས་འགལ་ལོ། ། གྲུབ་ན་སྒྲ་ཆོས་ཅན་རྟག་པར་ཐལ། རྟག་པའི་ཕྱིར་རྟགས་དངོས་འགལ་ལོ། ། ཡང་སྒྲ་བྱས་པ་དེ།
སྒྲ་ཆོས་ཅན་མི་རྟག་པར་ཐལ། བྱས་པའི་ཕྱིར་ཞེས་པའི་ཐལ་འགྱུར་གྱི་གཏན་ཚིགས་ཡིན་པར་ཐལ། སྒྲ་རྟག་པ་དེ་དེ་ཡིན་པའི་ཕྱིར། འདོད་ན་སྒྲ་བྱས་པ་ཆོས་ཅན། ཁྱོད་ཡིན་ན་མི་རྟག་པ་ཡིན་པས་ཁྱབ་པར་ཐལ། ཁྱོད་ཐལ་འགྱུར་དེའི་རྟགས་སུ་གཟུང་བྱ་ཡིན་པའི་ཕྱིར། ཡང་འདོད་པ་གཉིས་པ་དེ་ལ། འོ་ན་ཐལ་འགྱུར་དེའི་ཁྱབ་པ་མེད་པར་ཐལ། ཐལ་འགྱུར་དེའི་རྟགས་མེད་པའི་ཕྱིར། འདོད་ན།
རྟག་པ་ཡིན་ན་བྱས་པ་ཡིན་པ་བུད་དོ། ། ཡང་སྒྲ་ཆོས་ཅན། མ་བྱས་ཏེ། རྟག་པའི་ཕྱིར་ཞེས་པའི་རང་རྒྱུད་ཀྱི་གཏན་ཚིགས་མ་གྲུབ་པར་ཐལ། དེ་འདྲའི་ཐལ་འགྱུར་གྱི་གཏན་ཚིགས་མ་གྲུབ་པའི་ཕྱིར། འདོད་ན། དེ་ལྟར་བཀོད་པའི་ཚེ་ན་རྟག་པ་ཆོས་ཅན། ཁྱོད་དེ་སྒྲུབ་ཀྱི་རྟགས་ཀྱི་ངོ་བོ་མེད་ནས་མ་གྲུབ་པའི་གཏན་ཚིགས་སུ་ཐལ། ཁྱོད་ཀྱི་རྟགས་ཀྱིས་དེ་ལྟར་སྒྲུབ་པའི་རྟགས་ཀྱི་ངོ་བོ་མ་གྲུབ་པའི་ཕྱིར། འདོད་མི་ནུས་ཏེ།
ཁྱོད་ཡོད་པའི་ཕྱིར། རྟག་ན་མ་བྱས་པས་ཁྱབ་པ་དེ་ཐལ་འགྱུར་དེའི་ཁྱབ་པའོ་ཞེ་ན། ཁྱབ་པ་དེ་ཆོས་ཅན། ཁྱོད་རྟག་ན་མ་བྱས་པས་ཁྱབ་པ་དེ་ཡིན་པར་ཐལ། ཁྱོད་ཐལ་འགྱུར་དེའི་ཁྱབ་པ་ཡིན་པའི་ཕྱིར། ཁྱབ་པ་ཡང་ཁས་བླངས་སོ། ། འདོད་ན་ཛ་ཐེང་ངོ༌། ། ཡང་ཁྱོད་རྟག་ན་ཁྱོད་མ་བྱས་པས་ཁྱབ་པ་དེ། སྒྲ་ཆོས་ཅན་ཁྱོད་མ་བྱས་པར་ཐལ། ཁྱོད་རྟག་པའི་ཕྱིར་ཞེས་པའི་ཐལ་འགྱུར་གྱི་ཁྱབ་པ་ཡིན་པར་ཐལ།
དམ་བཅའ་དེའི་ཕྱིར་རོ། ། འདོད་ན། ཁྱོད་རྟག་ན་ཁྱོད་མ་བྱས་པས་ཁྱབ་པ་དེ་ཆོས་ཅན། ཁྱོད་ཡོད་ན་ཁྱོད་ཐལ་འགྱུར་དེའི་ཁྱབ་པ་ཡིན་དགོས་པར་ཐལ། ཁྱོད་ཐལ་འགྱུར་དེའི་ཁྱབ་པ་ཡིན་པའི་ཕྱིར། འདོད་ན་སྒྲ་ཆོས་ཅན་གྱིས་མ་ངེས་སོ། ། དེའང་འདོད་ན་ཁྱབ་པ་ཆོས་ཅན་ལ་ལྟོས་པར་ཐལ་བ་དང༌། ཤེས་བྱ་ལ་སོགས་པ་གཞན་གྱིས་ཀྱང་མ་ངེས་སོ། ། གཞན་ཡང་ཁྱོད་གཞལ་བྱ་ཡིན་ན་ཁྱོད་མི་རྟག་པ་ཡིན་པས་ཁྱབ་པ་དེ། སྒྲ་ཆོས་ཅན།
ཁྱོད་མི་རྟག་པར་ཐལ། ཁྱོད་གཞལ་བྱ་ཡིན་པའི་ཕྱིར་ཞེས་པའི་ཐལ་འགྱུར་གྱི་ཁྱབ་པ་ཡིན་པར་ཐལ། རྩ་དམ་དེའི་ཕྱིར། འདོད་ན། ཁྱབ་པ་དེ་ཆོས་ཅན། ཁྱོད་ཡོད་ན་ཐལ་འགྱུར་དེའི་ཁྱབ་པ་ཡོད་དགོས་པར་ཐལ། ཁྱོད་ཐལ་འགྱུར་དེའི་ཁྱབ་པ་ཡིན་པའི་ཕྱིར། འདོད་ན། སྒྲ་ཆོས་ཅན་གྱིས་མ་ངེས་སོ། ། གཞན་ཡང་ཡོད་ན་སྒྲ་ཆོས་ཅན་རྟག་པར་ཐལ།
བྱས་པ་ཡིན་པའི་ཕྱིར། ཞེས་པའི་ཐལ་འགྱུར་གྱི་ཁྱབ་པ་མིན་དགོས་པར་ཐལ། དེ་འདྲའི་ཁྱབ་པ་མེད་པའི་ཕྱིར་རྟགས་ཁས་བླངས། འདོད་ན། ཁས་བླངས་ཤིང༌། ཡོད་ན། བྱས་ན་རྟག་པ་ཡིན་པས་ཁྱབ་པ་དེ་མིན་དགོས་པར་ཐལ། འདོད་པ་གང་ཞིག དེ་དེའི་ཁྱབ་པ་ཡིན་པའི་ཕྱིར། འདོད་ན་མདུན་གྱི་གཞི་འདིར་ཤེས་བྱ་ཆོས་ཅན་གྱིས་མ་ངེས་སོ། །
འདོད་ན་འབུད་དོ། ། གཞན་ཡང་རྟག་ན་རྟག་པ་ཡིན་པས་ཁྱབ་པ་དེ། སྒྲ་ཆོས་ཅན་རྟག་པར་ཐལ་རྟག་པའི་ཕྱིར་ཞེས་པའི་ཐལ་འགྱུར་གྱི་ཁྱབ་པ་ཡིན་པར་ཐལ། རྩ་བའི་དམ་བཅའ་དེའི་ཕྱིར། ། འདོད་ན། དེ་ཆོས་ཅན་ཐལ་འགྱུར་དེའི་རྗེས་ཁྱབ་ཏུ་ཐལ། འདོད་པའི་ཕྱིར། དེ་ཡང་འདོད་ན། རྟག་པ་མ་ཡིན་ན། རྟག་པ་མ་ཡིན་པས་ཁྱབ་པ་དེ་ཐལ་འགྱུར་དེའི་བཟློག་ཁྱབ་ཡིན་པར་ཐལ།
འདོད་པའི་ཕྱིར། དེ་ཡང་འདོད་ན། རྟག་པ་ཆོས་ཅན་ཁྱོད་རྟག་པ་ལ་རྗེས་སུ་འགྲོ་ལྡོག་མི་འཁྲུལ་བར་ཐལ། ཁྱོད་ཀྱི་རྟགས་ཀྱིས་སྒྲ་རྟག་པ་ཐལ་བའི་རྗེས་སུ་འགྲོ་ལྡོག་གཉིས་ཀ་གྲུབ་པའི་ཕྱིར། འདོད་ན་དེ་ཆོས་ཅན་དེ་ལ་འབྲེལ་བར་ཐལ། དེ་ལ་རྗེས་སུ་འགྲོ་ལྡོག་མི་འཁྲུལ་བའི་ཕྱིར། ཁོ་ན་རེ་རྟག་ན་རྟག་པས་ཁྱབ་པ་ཡོད་པར་ཐལ་ཡོད་པའི་ཕྱིར། འདོད་ན་ཁྱོད་ཀྱིས་ཁས་བླངས། མ་གྲུབ་ན། རྟག་པ་ཡིན་ན་རྟག་པ་མ་ཡིན་པ་བུད་དོ་ཞེས་ཟེར་ན།
འོ་ན་རྟག་ན་རྟག་པའི་རྗེས་ཁྱབ་གྲུབ་བར་ཐལ། གྲུབ་པའི་ཕྱིར། མ་གྲུབ་ན་འབུད་དོ། ། འདོད་ན། རྟག་པའི་རྟགས་ཀྱིས་ནམ་མཁའ་རྟག་པར་སྒྲུབ་པའི་རྗེས་ཁྱབ་གྲུབ་པར་ཐལ། རྟག་པའི་རྟགས་ཀྱི་སྒྲ་རྟག་པར་ཐལ་བའི་རྗེས་ཁྱབ་གྲུབ་པའི་ཕྱིར། འདོད་ན་དེ་དེ་ལ་འབྲེལ་བར་ཐལ་ལོ། ། གཞན་ཡང་མཉན་བྱ་སྒྲ་མི་རྟག་པར་སྒྲུབ་པའི་ཕྱོགས་ཆོས་ཅན་དུ་སོང་བའི་རྒོལ་བའི་ངོར། མཉན་བྱའི་རྟགས་ཀྱིས་སྒྲ་མི་རྟག་པར་སྒྲུབ་པའི་རྗེས་སུ་འགྲོ་ལྡོག་གཉིས་ཀ་གྲུབ་པར་ཐལ། མཉན་བྱ་ཡིན་ན་མི་རྟག་པ་ཡིན་པས་ཁྱབ་པ་དང༌།
རྟག་ན་མཉན་བྱ་མ་ཡིན་པའི་ཁྱབ་པ་གྲུབ་པའི་ཕྱིར། ཁྱབ་པ་ཁས་བླངས། རྟགས་ཁྱེད་རང་ལྟར་ན་མཉན་བྱ་ཡིན་ན། མི་རྟག་པ་མ་ཡིན་པ་བུད་དོ། ། འདོད་ན་མཉན་བྱ་ཆོས་ཅན། དེའི་ངོར་དེ་སྒྲུབ་ཀྱི་མ་ངེས་པའི་གཏན་ཚིགས་མ་ཡིན་པར་ཐལ། དེའི་ངོར་དེ་བསྒྲུབ་ཀྱི་རྗེས་སུ་འགྲོ་ལྡོག་གཉིས་ཀ་གྲུབ་པའི་ཕྱིར། གཞན་ཡང༌། ཚད་མས་མ་དམིགས་ན་མེད་པས་ཁྱབ་པ་དེ། རི་བོང་གི་རྭ་ཆོས་ཅན་མེད་པར་ཐལ།
ཚད་མས་མ་དམིགས་པའི་ཕྱིར། ཞེས་པའི་ཐལ་འགྱུར་གྱི་ཁྱབ་པ་ཡིན་པར་ཐལ། རྩ་བའི་དམ་བཅའ་དེའི་ཕྱིར། འདོད་ན་དེ་དེའི་རྗེས་ཁྱབ་ཏུ་ཐལ། དེ་ཡང་འདོད་ན། དེ་དེའི་རྗེས་འགྲོ་ཁྱབ་པ་ཡིན་པར་ཐལ། དེའང་འདོད་ན་ཚད་མས་མ་དམིགས་པ་ཆོས་ཅན། མེད་པ་ལ་འབྲེལ་པར་ཐལ། ཁྱོད་ཀྱི་རྟགས་ཀྱིས་རི་བོང་གི་རྭ་མེད་པར་ཐལ་བའི་རྗེས་སུ་འགྲོ་ལྡོག་གཉིས་ཀ་མི་འཁྲུལ་བའི་ཕྱིར། དེ་ལ་ཁོ་ན་རེ།
ཚད་མས་མ་དམིགས་ན་མེད་པས་ཁྱབ་པ་ཡོད་པར་ཐལ། ཡོད་པའི་ཕྱིར། མ་གྲུབ་ན་འབུད་དོ་ཞེ་ན། དེའི་རྟགས་ཀྱི་དེ་དེར་ཐལ་བའི་རྗེས་འགྲོའི་ཁྱབ་པ་གྲུབ་བར་ཐལ། གྲུབ་པའི་ཕྱིར། མ་གྲུབ་ན་འབུད་དོ། ། འདོད་ན་ཚད་མས་མ་དམིགས་པ་ཆོས་ཅན། ཁྱོད་ཀྱི་རྟགས་ཀྱིས་དེ་དེར་ཐལ་བའི་རྗེས་སུ་འགྲོ་ལྡོག་གཉིས་ཀ་གྲུབ་པར་ཐལ། འདོད་པ་གང་ཞིག་ཁྱོད་ཀྱི་རྟགས་ཀྱིས་དེ་དེར་ཐལ་བའི་བཟློག་ཁྱབ་གྲུབ་པའི་ཕྱིར། ཕྱི་མ་མ་གྲུབ་ན།
ཁྱོད་རང་ལྟར་ན། ཡོད་ན་ཚད་མས་མ་དམིགས་པ་བུད་དོ། ། དེ་ལྟར་ན་རྗེས་འགྲོ་མ་གྲུབ་པར། རྗེས་འགྲོའི་ཁྱབ་པ་གྲུབ་པ་དང༌། དེ་ལ་རྗེས་སུ་འགྲོ་ན། ཡོད་མི་དགོས་པ་ནི་བཞད་གད་ཀྱི་གནས་སོ། ། དེ་ལྟར་ན་ཚད་མས་མ་དམིགས་པའི་རྟགས་ཀྱིས་དེ་མེད་པར་ཐལ་བ་དང༌། དེ་མེད་པར་སྒྲུབ་པའི་ཁྱབ་པ་ནི་ཡོད་དེ། དེ་དང་དེའི་བཟློག་ཁྱབ་ཡོད་པའི་ཕྱིར། ཚད་མས་མ་དམིགས་ན་མེད་པས་ཁྱབ་པ་དེ་དེ་དང་དེའི་ཁྱབ་པ་མ་ཡིན་ཏེ།
དེའི་ཁྱབ་པ་གཉིས་པོ་གང་ཡང་མ་ཡིན་པའི་ཕྱིར། འོན་ཀྱང་ཚད་མས་མ་དམིགས་ན་མེད་པས་ཁྱབ་པ་ཡོད་ཅེས་ཁས་བླངས་ཀྱང་འགལ་བ་ཡོད་པ་མ་ཡིན་ནོ། ། འོ་ན་དེའི་རྗེས་ཁྱབ་ཡོད་དམ་བཟློག་ཁྱབ་ཡོད་ཅེ་ན། བཟློག་ཁྱབ་ཡོད་དོ་ཞེས་བརྗོད་པར་བྱའོ། ། བུམ་པ་ཡིན་ན་བུམ་པ་ཡིན་དགོས་ཀྱང་དེ་ཡིན་ན་དེའི་ཁྱབ་པ་ནི་ཡོད་པ་མ་ཡིན་ཏེ། དེའི་རྗེས་སུ་འགྲོ་ལྡོག་གི་ཁྱབ་པ་གང་ཡང་མེད་པའི་ཕྱིར། ཞེས་ཁས་ལེན་དགོས་པ་ཡིན་ནོ། ། གསུམ་པ་བསལ་པའི་ངོས་འཛིན་དཔྱད་པ་ལ། ཁ་ཅིག་ན་རེ། མ་བྱས་པ་དེ་ཐལ་འགྱུར་དེའི་བསལ་པ་ཡིན་ནོ་ཞེས་ཟེར་རོ། །
མ་བྱས་པ་ཆོས་ཅན། ཁྱོད་ཐལ་འགྱུར་དེའི་བསལ་པ་མ་ཡིན་པར་ཐལ། ཁྱོད་ཐལ་འགྱུར་དེ་གང་ལ་འཕངས་པའི་རྒོལ་བ་དེས། ཁས་བླངས་ཀྱི་བསལ་པའི་བསལ་པ་ཡང་མ་ཡིན། དེས་ཚད་མས་བསལ་པའི་བསལ་པ་ཡང་མ་ཡིན་པའི་ཕྱིར། ཡང་དེ་ཆོས་ཅན། ཁྱོད་ཐལ་འགྱུར་དེའི་བསལ་པ་མ་ཡིན་པར་ཐལ། ཁྱོད་ཐལ་འགྱུར་དེའི་ཐལ་ཆོས་ཡིན་པའི་ཕྱིར། ཡང་མ་བྱས་པ་ཆོས་ཅན། ཁྱོད་ཐལ་འགྱུར་དེ་གང་ལ་འཕངས་པའི་རྒོལ་བ་དེས་དོན་མཐུན་དུ་ཁས་ལེན་མི་ནུས་པར་ཐལ།
ཁྱོད་ཐལ་འགྱུར་དེའི་བསལ་པ་ཡིན་པའི་ཕྱིར། འདོད་མི་ནུས་ཏེ། རྒོལ་བ་དེས་ཁྱོད་དང་རྟག་པའི་འབྲེལ་པ་དོན་མཐུན་དུ་ཁས་ལེན་ནུས་དགོས་པའི་ཕྱིར། ཡང་ཁ་ཅིག་ན་རེ། སྒྲ་མ་བྱས་པ་དེ་ཐལ་འགྱུར་དེའི་བསལ་པ་ཡིན་ནོ་ཞེས་ཟེར་རོ། ། འོ་ན་དེ་ཆོས་ཅན་ཁྱོད་དང་རྟག་པ་གཉིས་ལ་འབྲེལ་པ་གྲུབ་པར་ཐལ། ཁྱོད་ཐལ་འགྱུར་དེའི་བསལ་པ་ཡིན་པའི་ཕྱིར། ཁྱབ་པ་ཡོད་དེ། ཐལ་འགྱུར་དེའི་རྟགས་བསལ་གཉིས་ལ་འབྲེལ་པ་གྲུབ། དེའི་བསལ་པ་མང་པོ་མེད་པའི་ཕྱིར་རོ། །
འདོད་མི་ནུས་ཏེ་ཁྱོད་མེད་པའི་ཕྱིར། གཞན་ཡང་སྒྲ་རྟག་པ་དེ་ཐལ་འགྱུར་དེའི་རྟགས་ཡིན་པར་ཐལ། དེ་དེའི་བསལ་པ་ཡིན་པའི་ཕྱིར། འདོད་ན་དེ་ཆོས་ཅན། ཁྱོད་དང་མ་བྱས་པ་ལ་འབྲེལ་པ་གྲུབ་པར་ཐལ། ཁྱོད་དེའི་རྟགས་ཡིན་པའི་ཕྱིར། གཞན་ཡང༌། སྒྲ་རྟག་པ་ཡིན་ན་སྒྲ་མ་བྱས་པ་ཡིན་པའི་ཁྱབ་པ་དེ་ཐལ་འགྱུར་དེའི་ཁྱབ་པ་ཡིན་པར་ཐལ། དེ་དེའི་རྟགས་ཡིན། དེ་དེའི་བསལ་པ་ཡིན།
དེ་གཉིས་ལ་མཚན་གཞི་རེ་རེ་ལས་གཟུང་རྒྱུ་མེད་པའི་ཕྱིར། འདོད་ན། ཁྱབ་པ་ཆོས་ཅན་ལ་ལྟོས་པར་ཐལ་ལོ། ། དེ་ཡང་འདོད་ན་སྒྲ་ཆོས་ཅན། མི་རྟག་པར་ཐལ། གཞལ་བྱ་ཡིན་པའི་ཕྱིར་ཞེས་པའི་ཐལ་འགྱུར་ལ་ཁྱབ་པ་ཡོད་པར་ཐལ་ལོ། ། ཡང་ལ་ལ་ན་རེ། ཐལ་འགྱུར་འདིའི་རྟགས་མ་གྲུབ་པ་ཡིན་ཏེ། སྒྲ་རྟག་པ་མ་ཡིན་པའི་ཕྱིར། དེའི་རྒྱུ་མཚན་གྱིས་ཁྱབ་པ་ཡང་མ་གྲུབ་པ་ཡིན་ཏེ།
རིགས་གཏེར་ལས། རྟགས་མེད་ཁྱབ་པ་གྲུབ་པ་འཁྲུལ། ཞེས་གསུངས་པའི་ཕྱིར་ཞེས་ཟེར་རོ། ། འོ་ན་སྒྲ་ཆོས་ཅན་མ་བྱས་པར་ཐལ། རྟག་པའི་ཕྱིར་ཞེས་པའི་ཐལ་འགྱུར་ཆོས་ཅན། ཁྱོད་ཀྱི་ཁྱབ་པ་ཚད་མས་གྲུབ་པར་ཐལ། ཁྱོད་ཆོས་གསུམ་ལྡན་གྱི་སྒྲུབ་བྱེད་འཕེན་པའི་ཐལ་འགྱུར་ཡང་དག་ཡིན་པའི་ཕྱིར། ཞེས་བརྗོད་ན་རིགས་པའི་གཏེར་གྱི་ལུང་ཁས་ལེན་པ་ལ་འཁོར་གསུམ་དངོས་འགལ་དུ་འགྱུར་རོ། ། ཅི་སྟེ་སྐབས་དེར་ཐལ་འགྱུར་དེའི་བཟློག་ཁྱབ་གྲུབ་པར་ཁས་བླངས་ཀྱི། ཁྱབ་པ་ཡོད་པར་ཁས་མ་བླངས་སོ་ཞེ་ན།
དེ་ལས་མི་རིགས་པ་གཞན་ཅི་ཞིག་ཡོད་དེ། འདི་ལྟར། ཐལ་འགྱུར་དེའི་བཟློག་ཁྱབ་ཡོད་ན་ཐལ་འགྱུར་དེའི་ཁྱབ་པ་ཡོད་དགོས་པར་ཐལ། རང་རྒྱུད་ཀྱི་གཏན་ཚིགས་དེའི་བཟློག་ཚུལ་ཡོད་ན། དེའི་ཁྱབ་པའི་ཚུལ་གཉིས་ཀ་ཡོད་དགོས་པའི་ཕྱིར། གཞན་ཡང༌། ཁྱོད་ལྟར་ན། སྒྲ་བྱས་པ་ཡིན་ན་སྒྲ་མི་རྟག་པ་ཡིན་པས་ཁྱབ་པ་དེ། སྒྲ་ཆོས་ཅན་མི་རྟག་པར་ཐལ། བྱས་པའི་ཕྱིར་ཞེས་པའི་ཐལ་འགྱུར་གྱི་ཁྱབ་པ་ཡིན་པར་ཐལ།
སྒྲ་རྟག་ན་སྒྲ་མ་བྱས་པས་ཁྱབ་པ་དེ་སྒྲ་ཆོས་ཅན་མ་བྱས་པར་ཐལ་ཞེས་སོགས་དེའི་ཁྱབ་པ་ཡིན་པའི་ཕྱིར། དེ་ཡང་འདོད་ན། དེ་འདྲའི་ཐལ་འགྱུར་དེ་ཐལ་འགྱུར་ཡང་དག་ཏུ་སོང་བའི་རྒོལ་བ་དེ་ཆོས་ཅན། ཁྱོད་ཀྱིས་སྒྲ་མི་རྟག་པར་ཚད་མས་གྲུབ་ཟིན་པར་ཐལ། ཁྱོད་ཀྱིས་སྒྲ་བྱས་པ་ལ་སྒྲ་མི་རྟག་པས་ཁྱབ་པའི་ཁྱབ་འབྲེལ་ཚད་མས་ངེས་པའི་ཕྱིར། རྟགས་ཁས་བླངས་པར་ཐལ། ཁྱོད་ཀྱི་ཐལ་འགྱུར་དེ་ཉིད་ཀྱི་ཁྱབ་པ་ཚད་མས་ངེས་པའི་ཕྱིར། ཁྱབ་པ་ཁས་བླངས་སོ། ། གཞན་ཡང་རང་རྒྱུད་ཀྱི་ཁྱབ་པ་དང་གཏན་ཚིགས་ཀྱང་དེ་ལྟར་ཁས་ལེན་དགོས་པར་འགྱུར་ལ། དེ་ལྟ་ན་ཚུལ་གསུམ་ཚད་མས་གྲུབ་པའི་དུས་སུ་བསྒྲུབ་བྱ་གྲུབ་ཟིན་པར་ཐལ་བ་བཟློག་ཏུ་མེད་པ་ཡིན་ཏེ།
དཔེར་ན། མེ་དུ་འབྲེལ་བར་ཚད་མས་ངེས་ན། མེ་དུ་གཉིས་ཀ་ཚད་མས་ངེས་དགོས་པ་བཞིན་ནོ། ། གཞན་ཡང་ནམ་མཁའ་ཆོས་ཅན། མི་རྟག་པར་ཐལ། བྱས་པའི་ཕྱིར་ཞེས་པའི་ཐལ་འགྱུར་གྱི་ཁྱབ་པ་མེད་པར་ཐལ། ཐལ་འགྱུར་དེའི་རྟགས་མེད་པའི་ཕྱིར། རྟགས་ཁྱབ་དངོས་འགལ། འདོད་ན། ཐལ་འགྱུར་དེའི་ཁྱབ་པ་ཡོད་པར་ཐལ།
སྒྲ་ཆོས་ཅན། མི་རྟག་པར་ཐལ། བྱས་པའི་ཕྱིར་ཞེས་པའི་ཐལ་འགྱུར་གྱི་ཁྱབ་པ་ཡོད་པའི་ཕྱིར། གསུམ་ཆར་དངོས་འགལ་ལོ། ། གཞན་ཡང༌། ཁྱོད་ལྟར་ན་སྒྲ་ཆོས་ཅན། མི་རྟག་པར་ཐལ། གཞལ་བྱ་ཡིན་པའི་ཕྱིར་ཞེས་པའི་ཐལ་འགྱུར་གྱི་ཁྱབ་པ་ཡོད་པར་ཐལ། སྒྲ་གཞལ་བྱ་ཡིན་ན། སྒྲ་མི་རྟག་པ་ཡིན་པས་ཁྱབ་པ་དེ་དེའི་ཁྱབ་པ་ཡིན་པའི་ཕྱིར།
འདོད་ན། ནམ་མཁའ་ཆོས་ཅན། མི་རྟག་པར་ཐལ། གཞལ་བྱ་ཡིན་པའི་ཕྱིར། གཞན་ཡང༌། རི་བོང་རྭ་ཆོས་ཅན་མི་རྟག་པ་ཡིན་པར་ཐལ། གཞལ་བྱ་ཡིན་པའི་ཕྱིར་ཞེས་པའི་ཐལ་འགྱུར་གྱི་ཁྱབ་པ་གྲུབ་པར་ཐལ། སྒྲ་ཆོས་ཅན། མི་རྟག་པར་ཐལ་གཞལ་བྱ་ཡིན་པའི་ཕྱིར། ཞེས་པའི་ཐལ་འགྱུར་གྱི་ཁྱབ་པ་གྲུབ་པའི་ཕྱིར།
འདོད་ན་དེའི་ཁྱབ་པ་མ་གྲུབ་པར་ཐལ། དེའི་རྟགས་མ་གྲུབ་པའི་ཕྱིར་གསུམ་ཆར་རོ། ། དེ་ལྟར་ན་རྟགས་ཆོས་ཅན་གྱི་སྟེང་དུ་མ་གྲུབ་ན། ཁྱབ་པ་མ་གྲུབ་དགོས་པ་རིགས་པའི་གཏེར་གྱི་གཞུང་དེའི་དགོངས་པ་མ་ཡིན་ནོ། ། ཡང་ཁ་ཅིག་རྟགས་སུ་གཟུང་བྱ་མེད་ན་དེ་སྐོར་གྱི་ཁྱབ་པ་མེད་དགོས་པ་རིགས་པའི་གཏེར་གྱི་དགོངས་པ་ཡིན་ནོ་ཞེས་ཟེར་བ་ཡང་རིགས་པ་མ་ཡིན་ཏེ། རྩོད་ལན་གྱི་སྐབས་དེར་དེ་སྐད་ཅེས་ཟེར་བ་ལ་འབྲེལ་པ་མེད་ཅིང༌། ཡོད་དུ་ཆུག་ཀྱང་མི་རིགས་པ་འདི་ལྟར། སྐབས་བབ་ཀྱི་རྒོལ་བ་འགའ་ཞིག་གི་ངོར། ཕྱིར་རྒོལ་བས་བུམ་པ་ཆོས་ཅན། ཚད་མས་དམིགས་པ་མ་ཡིན་པར་ཐལ།
ཡོད་པ་མ་ཡིན་པའི་ཕྱིར། ཞེས་པའི་ཐལ་འགྱུར་ཆོས་ཅན། ཁྱོད་ཀྱི་ཁྱབ་པ་མ་གྲུབ་པར་ཐལ། ཁྱོད་ཀྱི་རྟགས་སུ་གཟུང་བྱ་མེད་པའི་ཕྱིར། འདོད་ན་དེ་ཆོས་ཅན། ཁྱོད་ཀྱི་དེ་ཡོད་པར་ཐལ། ཁྱོད་ཀྱི་ལྡོག་ཁྱབ་ཡོད་པའི་ཕྱིར། སྒྲུབ་བྱེད་འཕེན་པའི་ཐལ་འགྱུར་ཡང་དག་ཡིན་པའི་ཕྱིར། རྟགས་གྲུབ་པར་ཐལ། ཚད་མས་དམིགས་པ་དེ་སྐབས་བབ་ཀྱི་རྒོལ་བ་འགའ་ཞིག་གི་ངོར།
བུམ་པ་ཡོད་པར་སྒྲུབ་པའི་གཏན་ཚིགས་ཡང་དག་ཏུ་འགྱུར་སྲིད་པའི་ཕྱིར། ཡང་ཁ་ཅིག ཁྱབ་པའི་དོན་ནི་འབྲེལ་པ་ཡིན་པས་རྟགས་སུ་གཟུང་བྱ་གང་དང་གང་ཡིན་དེ། ཆོས་སུ་གཟུང་བྱ་དེ་དང་དེ་ལ་འབྲེལ་བ་དེ་སྐོར་གྱིས་ཁྱབ་པ་ཡིན་ནོ་ཞེས་ཟེར། སྤྱིར་ཁྱབ་པ་འབྲེལ་བའི་རྩ་བ་ལ་རག་ལས་མོད། དེས་དེ་ལ་ཁྱབ་ན་དེ་དེ་ལ་འབྲེལ་མི་དགོས་ཏེ་བདག་ཡོད་ན་བདག་ཚད་མས་སྣང་བས་ཁྱབ་ཀྱང༌། དེ་དེ་ལ་མ་འབྲེལ་བའི་ཕྱིར་དང༌། དངོས་པོའི་རྒྱུ་ཡིན་ན་དངོས་པོ་ཡིན་པས་ཁྱབ་པ་དང༌། ཤེས་པའི་ཉེར་ལེན་ཡིན་ན་ཤེས་པ་ཡིན་པས་ཁྱབ་ཀྱང༌། དེ་དེ་ལ་མ་འབྲེལ་བའི་ཕྱིར།
དེ་ལ་དེས་མ་ཁྱབ་པར་འདོད་པ་ཡང་མི་རིགས་ཏེ། རྣམ་ཤེས་མིན་པ་རྣམ་ཤེས་ཀྱི། ། ཉེར་ལེན་མིན་པའི་ཕྱིར་ཡང་གྲུབ། ། ཅེས་ཤེས་པའི་ཉེར་ལེན་རྟགས་སུ་བཀོད་ནས། ཤེས་པར་བསྒྲུབ་པའི་གཏན་ཚིགས་ཡང་དག་གསུངས་པའི་ཕྱིར། འདི་སྐད་ཅེས་ཀྱང་བྱ་སྟེ། སྒྲ་མི་རྟག་པ་ཡིན་ན་མི་རྟག་པ་ཡིན་པས་ཁྱབ་པར་ཐལ། དེ་ལ་དེ་འབྲེལ་བའི་ཕྱིར། དེ་དེའི་བྱེ་བྲག་ཡིན་པའི་ཕྱིར། གཞན་ཡང༌།
བུམ་པ་མ་ཡིན་ན་རྟག་པ་ཡིན་པས་ཁྱབ་པ་དང༌། བདག་མེད་ཡིན་ན་གཞལ་བྱ་ཡིན་པས་ཁྱབ་པ་དང༌། གཞལ་བྱ་ཡིན་ན་རྟག་པ་ཡིན་པས་ཁྱབ་པ་ལ་སོགས་པར་འགྱུར་ཏེ། དེ་དང་དེ་དེ་དང་དེ་ལ་འབྲེལ་བར་ཁྱོད་ཀྱིས་ཁས་ལེན་དགོས་པའི་ཕྱིར། གཞན་ཡང་མཉན་བྱ་ཡིན་ན་མི་རྟག་པ་ཡིན་པས་ཁྱབ་པ་ཚད་མས་ངེས་པར་ཐལ། དེ་དེ་ལ་འབྲེལ་བའི་ཕྱིར། འདོད་ན་མ་ངེས་པའི་གཏན་ཚིགས་མ་ཡིན་པར་འགྱུར་རོ། ། གལ་ཏེ་བདག་མེད་དང་གཞལ་བྱ་ལ་སོགས་པ་རྟག་པ་ལ་འབྲེལ་བར་མི་འདོད་དེ། སྤྱི་བྲེ་བྲག་ལ་འབྲེལ་པ་ཁས་མི་ལེན་པའི་ཕྱིར། ཞེ་ན།
དེ་ལྟ་ན་གསེར་བུམ་ལ་རྗེས་སུ་འགྲོ་བའི་བུམ་པའི་སྤྱི་འཛིན་རྟོག་བློ་དེ་གསེར་བུམ་དང་རྒྱུད་ནས་མ་འབྲེལ་བར་འགྱུར་རོ། ། ཡང་འདི་དཔྱད་པར་བྱ་སྟེ། ཐལ་འགྱུར་ཡང་དག་གི་མཚན་ཉིད་ཀྱི་ཟུར་དུ་གཞན་གྱི་ཁས་བླངས་རྟགས་སུ་བཀོད་ནས། གཞན་མི་འདོད་པའི་ཆོས་ཐལ་བར་འཕེན་པ་ཞེས་ཟེར་བ་ལ། འོ་ན་སྒྲ་ཆོས་ཅན། མ་བྱས་པར་ཐལ། རྟག་པའི་ཕྱིར་ཞེས་པའི་ཐལ་འགྱུར་གྱི་རྟགས་ཀྱང་ཡིན། གང་ལ་འཕངས་པའི་རྒོལ་བས་ཁས་བླངས་པ་ཡང་ཡིན་པའི་གཞི་མཐུན་གཅིག་ཡོད་པར་ཐལ་བ་དང༌། ཐལ་འགྱུར་དེའི་ཐལ་ཆོས་ཀྱང་ཡིན། འཕངས་པའི་རྒོལ་བ་དེའི་མི་འདོད་པ་ཡང་ཡིན་པའི་གཞི་མཐུན་པ་གཅིག་ཁས་ལེན་དགོས་པར་འགྱུར་ལ།
དེ་འདོད་ན་སྒྲ་རྟག་པ་དེ་ཐལ་འགྱུར་དེའི་རྟགས་དང༌། སྒྲ་མ་བྱས་པ་དེ་ཐལ་འགྱུར་དེའི་ཐལ་ཆོས་སུ་འགྱུར་ལ། དེ་ལྟ་ན། ཉེས་པ་སྔར་བཞིན་ནོ། ། ཁོ་ན་རེ། རྟག་པ་དེ་དེ་འདྲའི་གཞི་མཐུན་དང༌། མ་བྱས་པ་དེ་དེ་འདྲའི་གཞི་མཐུན་ཡིན་ནོ་ཞེ་ན། འོ་ན་དེ་འདྲའི་ཐལ་འགྱུར་དེ་ཆོས་ཅན། ཐལ་འགྱུར་འཕེན་པ་པོ་རང་ཉིད་ལ་འཁོར་གསུམ་བཟློག་པར་ཐལ། ཁས་བླངས་ཐུན་མོང་བ་རྟགས་སུ་བཀོད་ནས་ཁྱབ་པ་ཚད་གྲུབ་པ་དང༌།
ཐལ་བ་ཚད་བསལ་དུ་འཕངས་པའི་ཐལ་འགྱུར་ཡིན་པའི་ཕྱིར། ཡང་ཐལ་འགྱུར་དེ་ཆོས་ཅན། སྒྲ་རྟག་པ་ཡིན་པ་རྟགས་སུ་བཀོད་པའི་ཐལ་འགྱུར་ཡིན་པར་ཐལ། གཞན་གྱི་ཁས་བླངས་རྟགས་སུ་བཀོད་པའི་ཐལ་འགྱུར་ཡིན་པ་གང་ཞིག ཁྱོད་དེ་ཡིན་ན་དེ་ཡིན་དགོས་པའི་ཕྱིར། ཡང་ཐལ་འགྱུར་དེ་ཆོས་ཅན། སྒྲ་མ་བྱས་པ་ཐལ་བར་འཕངས་པའི་ཐལ་འགྱུར་ཡིན་པར་ཐལ། གཞན་མི་འདོད་པའི་ཆོས་ཐལ་བར་འཕངས་པ་གང་ཞིག ཁྱོད་དེ་ཡིན་ན་དེ་ཡིན་དགོས་པའི་ཕྱིར། དེ་ལྟར་ན།
རྩོད་གཞིའི་ཆོས་ཅན་གྱི་སྟེང་དུ་གཞན་གྱི་ཁས་བླངས་རྟགས་སུ་བཀོད་ནས། རྩོད་གཞིའི་ཆོས་ཅན་གྱི་སྟེངས་སུ་མི་འདོད་པའི་ཆོས་ཐལ་བར་འཕེན་པ་ཞེས་སྦྱར་ན་ལེགས་པ་ཡིན་ནོ། ། ཡང་སྒྲུབ་བྱེད་ཡང་དག་འཕེན་པའི་ཐལ་འགྱུར་ཡང་དག་གི་མཚན་ཉིད་དུ། དོན་བཟློག་ན་ཚུལ་གསུམ་ཚང་བ་ཞེས་ཟེར་ན། སྒྲ་རྟག་པར་ཁས་ལེན་ཞིང༌། བྱས་མི་རྟག་གི་འབྲེལ་པ་མི་ཤེས་པའི་རྒོལ་བའི་ངོར། སྒྲ་ཆོས་ཅན་མ་བྱས་པར་ཐལ་རྟག་པའི་ཕྱིར་ཞེས་འཕངས་པའི་ཐལ་འགྱུར་དེ་ཆོས་ཅན། མཚན་ཉིད་དེར་ཐལ། དེའི་ཕྱིར། འདོད་ན།
རྒོལ་བ་དེ་ཆོས་ཅན། ཁྱོད་ཀྱིས་བྱས་མི་རྟག་གི་འབྲེལ་པ་ཚད་མས་ཤེས་པར་ཐལ། ཁྱོད་ཀྱི་ངོར་བྱས་པའི་རྟགས་ཀྱིས་སྒྲ་མི་རྟག་པར་སྒྲུབ་པའི་ཚུལ་གསུམ་ཚང་བའི་ཕྱིར་རོ། ། རྩ་བར་མ་གྲུབ་ན། རྒོལ་བ་དེའི་ངོར་བྱས་པ་མི་རྟག་པར་སྒྲུབ་པའི་རྟགས་ཡང་དག་ཏུ་སོང་བའི་ཚེ་བྱས་པ་ཆོས་ཅན། ཁྱོད་སྒྲ་མི་རྟག་པར་སྒྲུབ་པའི་སྒྲུབ་བྱེད་ཡང་དག་ཏུ་ཐལ། ཁྱོད་དེ་བསྒྲུབ་ཀྱི་སྒྲུབ་བྱེད་དུ་བཀོད་པ་གང་ཞིག ཁྱོད་ཀྱིས་དེ་སྒྲུབ་ཀྱི་སྒྲུབ་བྱ་སྒྲ་མི་རྟག་པ་དེ་སྒྲུབ་ནུས་པའི་ཕྱིར། ཁྱོད་ཀྱི་རྟགས་ཀྱིས་དེ་ལྟར་སྒྲུབ་པའི་ཚུལ་གསུམ་སྤྱིར་ཚད་མའི་ལམ་དུ་ཚང་བའི་ཕྱིར། ཡང་བཤད་མ་ཐག་པའི་མཚན་ཉིད་དེ་སྒྲུབ་བྱེད་གཏན་ཚིགས་ཡང་དག་འཕེན་པའི་ཐལ་འགྱུར་ཡང་དག་གི་མཚན་ཉིད་ཅེས་ཟེར་བ་དེ་ལ།
འོ་ན་སྒྲ་རྟག་པར་ཁས་ལེན་ཅིང༌། སྒྲ་བྱས་པ་དང་བྱས་མི་རྟག་གི་འབྲེལ་པ་ཚད་མས་ཤེས་པའི་རྒོལ་བའི་ངོར། སྒྲ་ཆོས་ཅན། མ་བྱས་པར་ཐལ། རྟག་པའི་ཕྱིར། ཞེས་འཕངས་པའི་ཐལ་འགྱུར་དེ་ཆོས་ཅན། དེར་ཐལ། མཚན་ཉིད་དེའི་ཕྱིར། མ་གྲུབ་ན། རྒོལ་བ་དེ་ཆོས་ཅན།
ཁྱོད་ཀྱི་ངོར་དེ་ལྟར་འཕངས་པའི་ཚེ། དེ་དེར་ཐལ། ཁྱོད་ཀྱི་ངོར་བྱས་རྟགས་ཀྱིས་དེ་ལྟར་བསྒྲུབ་པའི་ཚུལ་གསུམ་ཚང་བའི་ཕྱིར། རྩ་བར་འདོད་ན། སྒྲུབ་པའི་ཐལ་འགྱུར་དུ་ཐལ། འདོད་པའི་ཕྱིར། འདོད་ན། མ་ཡིན་པར་ཐལ། སྒྲུབ་པའི་ངག་ཏུ་མ་བཀོད་པའི་ཕྱིར། ཡང་ཁ་ཅིག
སྒྲུབ་བྱེད་ཡང་དག་འཕེན་པའི་ཐལ་འགྱུར་ཡིན་ན། དེ་འཕེན་པའི་ཐལ་འགྱུར་ཡང་དག་ཡིན་དགོས་སོ་ཞེས་ཟེར་བ་དེ་ལ་ཡང་རྒོལ་བ་སྔ་མ་དེའི་ངོར། སྒྲ་ཆོས་ཅན། མ་བྱས་པར་ཐལ། རྟག་པའི་ཕྱིར། ཞེས་ལན་གཉིས་འཕངས་པའི་ཚེ་ཐལ་འགྱུར་དེ་གཉིས་ཀ་ཆོས་ཅན། དེར་ཐལ་དེའི་ཕྱིར། དེར་ཐལ། ཐལ་འགྱུར་གང་ཞིག ཁྱོད་ཀྱི་ཆོས་ལོག་ཏུ་གཟུང་བྱ་དེ།
རང་གི་ཤེས་འདོད་ཆོས་ཅན་དུ་གཟུང་བྱ་དེའི་སྟེང་དུ། རང་གི་རྟགས་ལོག་ཏུ་གཟུང་བྱ་དེ་བསྒྲུབ་པ་ལ་ཚུལ་གསུམ་ཚང་བའི་ཕྱིར། རྩ་བར་འདོད་ན་དེ་མ་ཡིན་པར་ཐལ། ངག་ལྷག་པའི་སྐྱོན་ཅན་ཡིན་པའི་ཕྱིར། ཡང་ཚུལ་གསུམ་དྲན་ལམ་དུ་འཕེན་པར་ནུས་པའི་ཐལ་འགྱུར་ཡང་དག་ཡིན་ན། སྒྲུབ་བྱེད་འཕེན་པའི་ཐལ་འགྱུར་ཡང་དག་ཡིན་དགོས་སོ་ཞེས་ཟེར་བ་དེ་ལ། སྒྲ་རྟག་པར་ཁས་ལེན་ཅིང༌། བྱས་རྟགས་ཀྱིས་སྒྲ་མི་རྟག་པར་སྒྲུབ་པའི་ཚུལ་གསུམ་ཚད་མས་ཤེས་པའི་རྒོལ་བའི་ངོར་སྒྲ་ཆོས་ཅན་མི་རྟག་པར་ཐལ། བྱས་པའི་ཕྱིར་ཞེས་པའི་ཐལ་འགྱུར་དེ་ཆོས་ཅན། དེར་ཐལ།
དེའི་ཕྱིར། དེར་ཐལ། ཐལ་འགྱུར་ཡང་དག་གང་ཞིག བྱས་རྟགས་ཀྱིས་སྒྲ་མི་རྟག་པར་བསྒྲུབ་པའི་ཚུལ་གསུམ་རྒོལ་བའི་དྲན་ལམ་དུ་འཕངས་པའི་ཕྱིར། རྟགས་སྔ་མ་དེར་ཐལ། རང་གང་ལ་འཕངས་པའི་རྒོལ་བས་ལན་དོན་མཐུན་གྱིས་བཟློག་པར་མི་ནུས་པའི་ཐལ་ངག་ཡིན་པའི་ཕྱིར་ཁྱབ་པ་ཁས་བླངས། ཡང་སྒྲུབ་བྱེད་གཏན་ཚིགས་ཡང་དག་འཕེན་པའི་ཐལ་འགྱུར་ཡང་དག་ཡིན་ན། སྒྲུབ་པའི་ཐལ་འགྱུར་ཡང་དག་ཡིན་པས་ཁྱབ་པར་ཁས་ལེན་པ་ལ་ཡང་རྒོལ་བ་སྔ་མ་དེའི་ངོར། སྒྲ་ཆོས་ཅན། མ་བྱས་པར་ཐལ།
རྟག་པའི་ཕྱིར་ཞེས་པས་མ་ངེས་སོ། ། ཡང་སྒྲུབ་བྱེད་ཡང་དག་འཕེན་པའི་ཐལ་འགྱུར་ཡང་དག་འགོད་པ་སྐབས་སུ་བབ་པའི་རྒོལ་བ་དེའི་ངོར། ཐལ་འགྱུར་ཡང་དག་ཡིན་ན། སྒྲུབ་པའི་ཐལ་འགྱུར་འགོད་པ་སྐབས་སུ་བབ་པའི་རྒོལ་བ་དེའི་ངོར་ཐལ་འགྱུར་ཡང་དག་ཡིན་པས་མ་ཁྱབ་སྟེ། སྒྲ་ཆོས་ཅན། མ་བྱས་པར་ཐལ། རྟག་པའི་ཕྱིར་ཞེས་པའི་ཐལ་འགྱུར་ཆོས་ཅན། དེར་ཐལ་དེའི་ཕྱིར། དེར་ཐལ་སྒྲུབ་བྱེད་ཡང་དག་འཕེན་པའི་ཐལ་འགྱུར་ཡང་དག་ཡིན་པའི་ཕྱིར། དེར་ཐལ།
དེ་གང་ཞིག་དེ་ཡིན་པའི་ཕྱིར། སྔ་མ་དེར་ཐལ། ཁྱོད་ཀྱི་ཆོས་ལོག་ཏུ་གཟུང་བྱ་བྱས་པ་དེ་སྒྲའི་སྟེང་དུ་ཁྱོད་ཀྱི་རྟགས་ལོག་ཏུ་གཟུང་བྱ་མི་རྟག་པར་བསྒྲུབ་པའི་སྒྲུབ་བྱེད་རྣམ་དག་ཡིན་པའི་ཕྱིར། ཕྱི་མ་དེར་ཐལ། དེའི་མཚན་ཉིད་ཚང་བའི་ཕྱིར། རྩ་བ་འདོད་ན་དེ་ཆོས་ཅན། དེ་མ་ཡིན་པར་ཐལ། སྒྲུབ་པའི་ཐལ་འགྱུར་ཡང་དག་མ་ཡིན་པའི་ཕྱིར། དེར་ཐལ། སྒྲུབ་པའི་ངག་ཏུ་མ་བཀོད་པར་ཐལ་ངག་ཏུ་བཀོད་པའི་ཕྱིར།
ཡང་དེ་ཆོས་ཅན། དེ་མ་ཡིན་པར་ཐལ། རྩོད་གཞིའི་ཆོས་ཅན་གྱི་སྟེང་དུ་ཐལ་ཆོས་ཚིག་ཟིན་ལ་བརྗོད་པའི་ངག་ཡིན་པའི་ཕྱིར། དཔེར་ན་ཤེས་འདོད་ཆོས་ཅན་གྱི་སྟེང་དུ་བསྒྲུབ་བྱའི་ཆོས་ཚིག་ཟིན་ལ་བརྗོད་པའི་ངག་ཡིན་ན། རང་རྒྱུད་ཀྱི་ངག་ཡང་དག་མིན་དགོས་པ་བཞིན་ནོ། ། ཡང་ཚུལ་གསུམ་རྒོལ་བའི་དྲན་ལམ་དུ་འཕེན་པར་ནུས་པའི་ཐལ་འགྱུར་ཡང་དག་ཡིན་ན་སྒྲུབ་བྱེད་འཕེན་པའི་ཐལ་འགྱུར་ཡང་དག་ཡིན་མི་དགོས་ཏེ། སྒྲ་བྱས་པ་དང་རྟག་པར་ཁས་ལེན་པ་ལ། སྒྲ་ཆོས་ཅན། མི་རྟག་པར་ཐལ། བྱས་པའི་ཕྱིར་ཞེས་པའི་ཐལ་འགྱུར་ཆོས་ཅན།
དེར་ཐལ། དེའི་ཕྱིར། དེར་ཐལ་དེ་གང་ཞིག་དེ་ཡིན་པའི་ཕྱིར། ཕྱི་མ་དེར་ཐལ། རྩོད་གཞིའི་ཆོས་ཅན་གྱི་སྟེང་དུ་ཁས་བླངས་ཀྱི་རྟགས་ལས། མི་འདོད་པའི་སྒྲུབ་བྱ་འཕེན་པའི་ངག་ཡིན་པའི་ཕྱིར། རྩ་བར་འདོད་མི་ནུས་ཏེ་བཟློག་དོན་ལ་ཚུལ་གསུམ་མ་ཚང་བའི་ཕྱིར། འདིར་ཐལ་འགྱུར་ཡང་དག་དང༌། སྒྲུབ་ངག་ཡང་དག་འགལ་ལོ་ཞེས་ཟེར་བ་དེ་ལ། གང་རྟག་ན་མ་བྱས་པས་ཁྱབ་དཔེར་ན་ནམ་མཁའ་བཞིན།
སྒྲ་ཡང་རྟག་པར་ཁས་བླངས་སོ་ཞེས་སྐབས་བབ་ཀྱི་རྒོལ་བ་ལ་འཕངས་པའི་ཚེ་ན། དེ་ཆོས་ཅན། དེར་ཐལ། དེའི་ཕྱིར། དེར་ཐལ། ཁས་བླངས་ཀྱི་རྟགས་ལས་མི་འདོད་པའི་སྒྲུབ་བྱ་འཕེན་པའི་ཐལ་ངག་ཡིན་པའི་ཕྱིར། འདིའི་ཁྱབ་པ་རིགས་གཏེར་གྱི་འགྲེལ་པས་གྲུབ་བོ། ། ཡང་དེ་ཆོས་ཅན་དེར་ཐལ། གྲངས་ཅན་གྱིས་སྒྲ་རྟག་པར་ཁས་བླངས་པའི་ཁས་བླངས་རྟགས་སུ་བཀོད་ནས། སྒྲ་མ་བྱས་པར་ཐལ་བ་གྲངས་ཅན་གྱི་དྲན་ལམ་དུ་འཕེན་པར་ནུས་པའི་ངག་རྣམ་དག་ཡིན་པའི་ཕྱིར།
འདི་ནི་རིགས་པའི་སྒྲུབ་བྱེད་དོ། ། ལུང་གི་སྒྲུབ་བྱེད་ནི། དེ་ཆོས་ཅན། དེར་ཐལ། གཞན་གྱིས་བརྟགས་པ་ཡི། ཐལ་བ་བསྒྲུབ་པ་ཞེས་པའི་གཞུང་གིས་བསྟན་པའི་ཐལ་འགྱུར་ཡང་དག་ཡིན་པའི་ཕྱིར། དེར་ཐལ། གཞན་གྱིས་ཁས་བླངས་རྟགས་སུ་བཀོད་ནས། རྩོད་གཞིའི་སྟེང་དུ་མི་འདོད་པའི་ཆོས་ཐལ་བར་འཕངས་པས་རྩོད་གཞིའི་སྟེང་དུ་གཞན་གྱིས་ཁས་བླངས་པའི་ལོག་ཕྱོགས་བསྒྲུབ་པའི་ཚུལ་གསུམ་བསྟན་བྱར་འཕེན་པའི་ངག་ཡིན་པའི་ཕྱིར། ཡང་དེ་ཆོས་ཅན།
དེར་ཐལ། ཁྱོད་སྒྲུབ་པའི་ཐལ་འགྱུར་ཡང་དག་ཡིན་པའི་ཕྱིར། མ་གྲུབ་ན། སྒྲུབ་པའི་ཐལ་འགྱུར་ཆོས་གསུམ་ལྡན། ། ཞེས་པའི་གཞུང་གིས་བསྟན་པའི་ཐལ་འགྱུར་ཡང་དག་ཅིག་ཡོད། སྒྲ་ཆོས་ཅན། མ་བྱས་པར་ཐལ། རྟག་པའི་ཕྱིར་ཞེས་པའི་ཐལ་འགྱུར་དེ། སྒྲུབ་པའི་ཐལ་འགྱུར་དུ་སོང་བ་མི་སྲིད་པའི་ཕྱིར། དེ་ཆོས་ཅན།
ཁྱོད་དེར་སོང་བ་མི་སྲིད་པར་ཐལ། ཁྱོད་སྐབས་ཀྱི་རྒོལ་བའི་ཞེ་འདོད་ཀྱི་བསྒྲུབ་བྱ་སྒྲུབ་བྱེད་ཀྱི་ངག་རྣམ་དག་ཏུ་སོང་བ་མི་སྲིད་པའི་ཕྱིར། རྩ་བར་འདོད་ན། དེ་ཆོས་ཅན། སྒྲུབ་ངག་ཡང་དག་ཏུ་ཐལ། རྒོལ་བ་རང་གི་ཚད་མས་མཐོང་བའི་བྱས་རྟགས་ཀྱིས་སྒྲ་མི་རྟག་པར་བསྒྲུབ་པའི་ཚུལ་གསུམ་སྐབས་སུ་བབ་པའི་རྒོལ་བ་གཞན་གྱི་དྲན་ལམ་དུ་འཕེན་ནུས་པ་གང་ཞིག ཁྱོད་བྱས་རྟགས་ཀྱིས་སྒྲ་མི་རྟག་པར་སྒྲུབ་པའི་ཚུལ་གསུམ་ཤེས་ཤིང༌། མ་དྲན་པའི་སྔར་རྒོལ་གྱི་ངོར་འགོད་པ་སྐབས་སུ་བབ་པའི་ངག་རྣམ་དག་ཡིན་པའི་ཕྱིར། ཡང་དེ་ཆོས་ཅན། སྒྲུབ་ངག་ཡང་དག་ཏུ་ཐལ།
སྒྲུབ་ངག་ཏུ་བཀོད། རང་གི་བསྟན་བྱ་ལ་སྐབས་བབ་ཀྱི་བསྒྲུབ་བྱ་སྒྲུབ་པའི་ཚུལ་གསུམ་ཚང་ལྷག་ཆད་ཀྱི་སྐྱོན་དང་བྲལ་བའི་ངག་ཡིན་པའི་ཕྱིར། ཡང་ཐལ་འགྱུར་ཡང་དག་དང༌། སྒྲུབ་ངག་གི་གཞི་མཐུན་ཡོད་པར་ཐལ། ཇི་སྐད་དུ། ཐལ་བ་བསྒྲུབ་པ་གཉིས་འབྲེལ། ཞེས་དང༌། སྒྲུབ་པའི་ཐལ་འགྱུར་ཆོས་གསུམ་ལྡན། ཞེས་དང༌། བརྗོད་པའི་ཚུལ་ལ་རང་རྒྱུད་དང༌། །
ཐལ་འགྱུར་གཉིས་ཡིན། ཞེས་དང༌། བཟློག་ན་སྒྲུབ་པའི་མཚན་ཉིད་ཡོད། ། ཅེས་གསུངས་པའི་ཕྱིར། དེ་ལ་གལ་ཏེ། ཁོ་ན་རེ། ལུང་དང་པོའི་དོན་གཞན་མི་འདོད་པའི་ཆོས་ཐལ་བར་བསྒྲུབ་བྱ་བའི་དོན་ཡིན་གྱི། སྒྲུབ་པ་དང་ཐལ་འགྱུར་གྱི་གཞི་མཐུན་སྲིད་པར་སྟོན་པ་མ་ཡིན་ནོ་ཞེ་ན། ཐལ་བར་བསྒྲུབ་པ་ཞེས་བྱ་བའི་ཚིག་འདི་ཡང་བརྟགས་ན་སྙིང་པོ་ཅི་ཡང་མེད་དེ། སྒྲུབ་བྱེད་པའི་འཕེན་པའི་ཐལ་འགྱུར་གྱིས་ཐལ་བར་འཕེན་རྒྱུའི་ཆོས་དེ་ཡིན་ན།
བསྒྲུབ་པའི་ཆོས་སུ་འགལ་བའི་ཕྱིར་དང༌། གཞུང་འདིའི་བསྟན་པའི་ཐལ་འགྱུར་ཡིན་ན། སྒྲུབ་བྱེད་འཕེན་པའི་ཐལ་འགྱུར་ཡིན་དགོས་པའི་ཕྱིར། དེས་ན། ཇི་སྐད་དུ། གཞན་གྱིས་ཀུན་ཏུ་བརྟགས་པ་ལ། ། ཐལ་བས་སྒྲུབ་པ་སྐྱོན་ཡོད་མིན། ། ཞེས་གསུངས་པ་དེ་ཉིད་རིགས་པ་ཡིན་ནོ། ། ཡང་ཁོ་ན་རེ། ལུང་གཉིས་པའི་དོན་ནི་སྤྱིར་རྩོད་པའི་སྐབས་ཀྱི་ངག་གི་དབྱེ་བ་འཆད་པ་ཡིན་གྱི་སྒྲུབ་པའི་ངག་གི་དབྱེ་བ་འཆད་པ་མ་ཡིན་ནོ་ཞེ་ན།
དེ་ཡང་རིགས་པ་མ་ཡིན་ཏེ། གཞན་དོན་རྗེས་དཔག་ལ་རྩོད་པའི་སྐབས་སུ་དབྱེ་བས་དུ་མར་འགྱུར་བའི་ཚུལ་འཆད་པའི་སྐབས་ཡིན་པའི་ཕྱིར། དེ་ཡང་འདི་ལྟར་གང་ཟག་གི་སྒོ་ནས། སྔར་རྒོལ་ལ་བརྟེན་པའི་གཞན་དོན་རྗེས་དཔག ཕྱིར་རྒོལ་ལ་བརྟེན་པའི་གཞན་དོན་རྗེས་དཔག་གཉིས་སོ། ། དགོས་པའི་སྒོ་ནས་སྒྲུབ་པ་དང་སུན་འབྱིན་པའི་ངག་གོ ། བརྗོད་ཚུལ་གྱི་སྒོ་ནས། རང་རྒྱུད་དང་ཐལ་འགྱུར་གཉིས་སུ་འབྱེད་པ་ཡིན་ནོ། ། འོ་ན། སྒྲུབ་པ་དང་སུན་འབྱིན་མི་འགལ་བར་འགྱུར་ལ།
དེ་ལྟ་ན་རྟོག་གེའི་ཚིག་དོན་བརྒྱད་ཀྱི་གྲངས་ངེས་འཇིག་གོ་ཞེ་ན། དེ་ཡང་མི་འདོད་པ་མ་ཡིན་ཏེ། རྗེས་དཔག་ཡང་དག་ལྟར་སྣང་གཉིས་ཀ་མངོན་སུམ་ལྟར་སྣང་དུ་འདུ་བའི་ཕྱིར་དང༌། མངོན་སུམ་ཡང་དག་ཐམས་ཅད་རྗེས་དཔག་ལྟར་སྣང་དུ་འདུ་བའི་ཕྱིར། ཇི་སྐད་དུ། རྗེས་དཔག་དང་ནི་དེར་སྣང་དག ། ཅེས་པའི་སྐབས་ནས་བསྟན་པའི་དེར་སྣང་དེ་མངོན་སུམ་ལ་བྱ་བར་ཚད་མ་རྣམ་ངེས་ལས་འབྱུང་བའི་ཕྱིར། དེ་ལྟ་ན་ཡང་བསྒྲུབ་པ་དང་སུན་འབྱིན་པའི་ཁྱབ་པར་ནི། ཀུན་སློང་གི་བསམ་པས་འབྱེད་པ་ཡིན་ནོ། ། དེ་ལྟ་མ་ཡིན་པར་སྒྲུབ་པ་དང་སུན་འབྱིན་ཡང་དག་འགལ་ན།
གཞན་གྱིས་བརྟགས་པ་ཡི། ། ཐལ་བ་བསྒྲུབ་པ་ཞེས་པའི་སྐབས་ནས་བསྟན་པའི་ཐལ་འགྱུར་ཡང་དག་དེ་ཆོས་ཅན། དེར་ཐལ། སྒྲུབ་པའི་ངག་ཡང་དག་ཡིན་པའི་ཕྱིར། དེར་ཐལ། བ་ལང་གི་སྤྱི་རང་གི་གསལ་བ་དུ་མ་ལ་འཕྲོད་འདུའི་མ་འབྲེལ་བར་རྟོགས་པའི་རྟགས་ཅན་རྗེས་དཔག་འདྲེན་ནུས་ཀྱི་གཏན་ཚིགས་རྣམ་དག་ཡིན་པའི་ཕྱིར། དེ་ཆོས་ཅན། རྟགས་ཚིག་རྣམ་དག་ཡིན་པར་ཐལ། ཚུལ་གསུམ་པ་ཅན་གྱི་གཏན་ཚིགས་རང་གི་བསྟན་བྱའི་གཙོ་བོར་བྱས་ནས་སྟོན་པའི་ངག་རྣམ་དག་ཡིན་པའི་ཕྱིར། དེ་དེར་ཐལ།
གཅིག་མེད་ན་གཞན་དགག་ཕྱིར་ཡིན། ། ཞེས་པའི་གཞུང་གི་བསྟན་དོན་གཞི་གྲུབ་པའི་ཕྱིར། རྩ་བར་འདོད་ན། དེ་ཆོས་ཅན་སུན་འབྱིན་ཡང་དག་ཡིན་པར་ཐལ། ཐལ་འགྱུར་ཡང་དག་ཡིན་པའི་ཕྱིར། བསྒྲུབ་པའི་ཐལ་འགྱུར་ཆོས་གསུམ་ལྡན་གྱི་མཚན་གཞི་གང་དང་གང་ཡིན་པ་དེ་ཆོས་ཅན། བསྒྲུབ་པ་དང་སུན་འབྱིན་གྱི་གཞི་མཐུན་ཡིན་པར་ཐལ། སྒྲུབ་པའི་ཐལ་འགྱུར་ཆོས་གསུམ་ལྡན་ཡིན་པའི་ཕྱིར། ཁོ་ན་རེ། དེ་སྒྲུབ་ངག་ཡང་དག་མ་ཡིན་ཏེ།
ཇི་སྐད་དུ། དངོས་སུ་སྒྲུབ་པའི་ངག་མིན་ཡང༌། ། ཞེས་གསུངས་པའི་ཕྱིར་ཞེ་ན། འོ་ན་གཞུང་དེའི་དོན་དངོས་སུ་བསྒྲུབ་བྱ་སྒྲུབ་ནུས་པའི་ངག་མ་ཡིན་ཞེས་བྱ་བའི་དོན་ཡིན་ནམ། སྒྲུབ་ངག་ཡང་དག་དངོས་མིན་བྱ་བའི་དོན་ཡིན། དང་པོ་ལྟར་ན་ཁོ་བོ་ཅག་ཀྱང་དོན་དེ་ཉིད་འདོད་པ་ཡིན་ཏེ། དངོས་བསྟན་གྱི་ཚུལ་གསུམ་མ་ཚང་བའི་ཕྱིར་དང༌། དངོས་བསྟན་གྱི་ཆོས་དེ་ཆོས་ཅན་གྱི་སྟེང་དུ་བསྒྲུབ་མི་ནུས་པའི་ཕྱིར། གཉིས་པ་ལྟར་ན། སྒྲུབ་པའི་ཐལ་འགྱུར་ཆོས་གསུམ་ལྡན་གྱི་མཚན་གཞི་གང་དང་གང་ཡིན་པ་དེ་ཆོས་ཅན།
སྒྲུབ་ངག་ཡང་དག་ཡིན་ཏེ། དེའི་མཚན་ཉིད་ཚང་བའི་ཕྱིར། ཇི་སྐད་དུ། བཟློག་ན་བསྒྲུབ་པའི་མཚན་ཉིད་ཡོད། ། ཅེས་གསུངས་པའི་ཕྱིར་རོ། ། གཞུང་དེའི་དོན་ཐལ་འགྱུར་དེ་འཕངས་པའི་རང་རྒྱུད་ཀྱི་སྒྲུབ་ངག་ཡང་དག་ལ་དེའི་མཚན་ཉིད་ཚང་བ་ལ་དགོངས་པ་ཡིན་ནོ་ཞེས་ཟེར་བ་ནི་རིགས་པ་མ་ཡིན་ཏེ། དེ་ལ་དེ་ཚང་བར་གོང་དུ་བསྟན་ཟིན་པས་འདིར་བསྟན་མི་དགོས་པའི་ཕྱིར་དང༌། འདི་ཐལ་འགྱུར་གྱི་སྐབས་ཡིན་པས་དེ་ལ་དེའི་མཚན་ཉིད་ཚང་བར་བསྒྲུབ་པ་སྐབས་སུ་བབ་པའི་ཕྱིར་དང༌། གོང་དུ་བརྗོད་པའི་ཚུལ་ལ་རང་རྒྱུད་དང༌། ཐལ་འགྱུར་གཉིས་ཡིན་ཞེས་བཤད་པ་ལ།
འོ་ན་ཐལ་འགྱུར་སྒྲུབ་པའི་ངག་ཏུ་ཇི་ལྟར་འཐད་ཅེས་དྲིས་པའི་ལན་དུ། དངོས་སུ་བསྒྲུབ་པའི་ངག་མིན་ཡང༌། ། བཟློག་ན་བསྒྲུབ་པའི་མཚན་ཉིད་ཡོད། ། ཅེས་གསུངས་པ་ཡིན་པའི་ཕྱིར་རོ། ། དེ་ལྟར་ན། རང་རྒྱུད་ཀྱི་སྒྲུབ་ངག་ཡང་དག་དང༌། ཐལ་འགྱུར་གྱི་སྒྲུབ་ངག་ཡང་དག་གཉིས་ལ་དངོས་སུ་བསྒྲུབ་བྱ་བསྒྲུབ་པའི་ངག་ཡིན་མ་ཡིན་གྱི་ཁྱད་པར་ཡོད་ལ། སྤྱིར་སྒྲུབ་ངག་ཡང་དག་དངོས་ཡིན་མིན་གྱི་ཁྱད་པར་ཡོད་པ་མ་ཡིན་ཏེ། སྒྲུབ་པའི་ངག་ཡང་དག་གི་མཚན་ཉིད་དེ་གཉིས་ཀ་ལ་རྗེས་སུ་ཞུགས་པར་མཚུངས་པའི་ཕྱིར་ཞེས་བྱ་བ་འདི་གྲུབ་པ་ཡིན་ནོ། ། འདི་ཙམ་ཁོ་ནས་སྒྲུབ་པ་དང༌། །
སུན་འབྱིན་གནས་རྣམས་ལེགས་གོ་བ། ། དེ་ཕྱིར་བྱིས་པ་བས་ཀྱང་ནི། ། མཁས་པའང་འཇུག་པའི་སྒོ་ཡིན་ནོ། ། ཞེས་ཐལ་བའི་གནས་བྱེ་བྲག་ཏུ་བཤད་པ་ལས། བྱིས་པ་དང་མཁས་པ་མཐུན་མོང་དུ་འཇུག་པའི་སྒོ་ཐ་མར་བཤད་པ་ཡིན་ནོ། ། རྒོལ་དང་ཕྱིར་རྒོལ་དཔང་པོ་དང༌། ། ཚར་བཅད་པ་དང་རྗེས་འཛིན་དང༌། ། བསྒྲུབ་པ་དང་ནི་སུན་འབྱིན་དང༌། ། དྲི་བ་དང་ནི་ལན་གྱི་གནས། ། དིང་སང་ཕལ་ཆེར་མ་གྲགས་ཤིང༌། །
ཅུང་ཟད་གྲགས་པ་དེ་དག་ཀྱང༌། ། གཞུང་དང་འགལ་བར་ལེགས་མཐོང་ནས། ། ཇི་བཞིན་ལེགས་པར་བཤད་པ་ཡིན། ། སྡེ་བདུན་སྙིང་པོ་འདི་ཡིན་ཞེས། ། ཕྱི་རབས་གཞན་གྱི་ལུགས་སྤངས་ཏེ། ། སྔ་རབས་མཁས་པའི་ལུགས་བཞིན་དུ། ། ལེགས་པར་བཤད་འདི་བསྟན་པའི་རྒྱན། ། ཞེས་བྱ་བ་འདིས་ནི་བསྒྲུབ་པ་དང་སུན་འབྱིན་པའི་གནས་ལེགས་པར་གྲུབ་པ་ཡིན་ནོ།། །། གཞོན་ནུའི་སྐུ་ཅན་ཚེམས་དཀར་ཕྲེང་བ་ཅན། ། མཁྱེན་པའི་སྤྱན་ལྡན་ཐུགས་རྗེའི་སྨིན་ལེགས་ལྡན། །
རྣམ་དཔྱོད་གཞུ་མངའ་རིགས་པའི་མདའ་མངའ་བས། ། ཀུན་ལས་རྒྱལ་ཁྱོད་སྤྱི་བོའི་གཙུག་ཏུ་རྒྱལ། ། ཞེས་དེ་ལྟར་མཆོད་པར་བརྗོད་ནས། གསུམ་པ་གཏན་ཚིགས་དང༌། བསྒྲུབ་པ་དང་སུན་འབྱིན་པ་མི་འཁྲུལ་བའི་རྒྱུ། དགག་སྒྲུབ་དང་འགལ་འབྲེལ་གྱི་རྣམ་པར་གཞག་པ་བཤད་པར་བྱའོ། ། འདི་ལ་གཉིས་ཏེ། དགག་སྒྲུབ་ཀྱི་རྣམ་པར་གཞག་པ་དང༌། འགལ་འབྲེལ་གྱི་རྣམ་པར་བཞག་པའོ། ། དང་པོ་ནི།
སྐབས་སུ་བབ་པའི་དགག་སྒྲུབ་ཀྱི་རྣམ་པར་བཞག་པ་དང༌། སྤྱིར་དགག་སྒྲུབ་ཀྱི་རྣམ་གཞག་རྒྱས་པར་བཤད་པའོ། ། དང་པོ་ལ། ངོ་བོ་ངོས་བཟུང༌། རྣམ་གཞག་གཏན་ལ་ཕབ་པའོ། ། དང་པོ་ལ། སྤྱིར་ཤེས་བྱ་ཇི་སྙེད་པ་སྣང་བ་དང་སེལ་བ་གཉིས་སུ་འདུས། སྣང་བ་ཇི་སྙེད་པ་ནི་སྒྲུབ་པ་ཡིན་ཏེ། རང་འཛིན་པའི་རྟོག་མེད་ཀྱི་ཤེས་པས་ཡོངས་གཅོད་དུ་རྟོགས་པར་བྱ་བ་ཡིན་པའི་ཕྱིར། སེལ་བ་ཇི་སྙེད་པ་ནི།
སྤྱིར་དགག་པ་ཡིན་ཏེ། རང་གི་ཡུལ་ཅན་གྱི་སྒྲ་དང་རྟོག་པས་རྣམ་བཅད་དུ་རྟོགས་པར་བྱ་བ་ཡིན་པའི་ཕྱིར། དེ་ལ་དབྱེ་ན། སེལ་བའི་དགག་པ་དང༌། སེལ་བའི་སྒྲུབ་པ་གཉིས་སུ་ཡོད་པ་ཡིན་ཏེ། ཇི་སྐད་དུ། སྣང་བ་དངོས་པོའི་ཡུན་ཅན་ཡིན། ། སེལ་བ་ལ་ནི་དགག་སྒྲུབ་གཉིས། ། ཞེས་གསུངས་པས་སོ། ། འདིར་སྐབས་སུ་བབ་པ་ནི་སེལ་བའི་དགག་སྒྲུབ་གཉིས་ཀྱི་རྣམ་པར་གཞག་པ་འཆད་དགོས་པ་ཡིན་ཏེ།
དགག་བྱ་དགག་པ་དང༌། བསྒྲུབ་བྱ་བསྒྲུབ་པའི་རྣམ་པར་གཞག་པ་འཆད་པ་སྐབས་སུ་བབ་པའི་ཕྱིར་རོ། ། དེ་ལྟར་ན་སྣང་བའི་སྒྲུབ་པ་དང༌། སེལ་བའི་སྒྲུབ་པ་གཉིས་ལས། དང་པོ་ནི། སྤྱིར་སྒྲུབ་པ་མཚན་ཉིད་པ་དང༌། ཁྱད་པར་སྒྲུབ་འཇུག་དང་སེལ་འཇུག་གཉིས་ཀྱི་རྣམ་དབྱེ་བྱེད་པའི་དུས་ཀྱི་སྒྲུབ་པ་མཚན་ཉིད་པ་ཡིན་ཀྱང༌། དགག་བསྒྲུབ་གཉིས་ཀྱི་ཟླས་ཕྱེ་བའི་བསྒྲུབ་པ་མཚན་ཉིད་པ་མ་ཡིན་ཏེ། སྣང་བ་མངོན་སུམ་གྱིས་དགག་སྒྲུབ་དངོས་སུ་བྱེད་མི་ནུས་ཤིང༌། སྣང་བ་རང་མཚན་དགག་སྒྲུབ་ཀྱི་གཞིར་མི་རུང་བའི་ཕྱིར།
ཇི་སྐད་དུ། ཕྱིར་རོལ་རྟེན་མིན་སྒྲ་དོན་ལ། ། བརྟེན་ནས་འདིར་ནི་བསྒྲུབ་པ་དང༌། ། དགག་པ་ཐམས་ཅད་འདོད་པ་ཡིན། ། ཞེས་གསུངས་སོ། ། དེ་བས་ན་འདིར་སེལ་བའི་དབང་དུ་བྱས་པའི་དགག་སྒྲུབ་གཉིས་ངོས་འཛིན་པ་ཡིན་ནོ། ། འོ་ན་དེ་གཉིས་ཀྱི་མཚན་གཞི་གང༌། གཞི་མཐུན་སྲིད་དམ་མི་སྲིད་ཅེ་ན། བཤད་པ། མེད་པར་དགག་པའི་མཚན་གཞི་གང་དང་གང་ཡིན་པ་དེ་ཐམས་ཅད་ནི་སེལ་བའི་དགག་པ་ཡིན་ལ།
མ་ཡིན་པར་དགག་པའི་མཚན་གཞི་གང་དང་གང་ཡིན་པ་དེ་ཐམས་ཅད་ནི་སེལ་བའི་བསྒྲུབ་པ་ཡིན་ནོ། ། དེ་གཉིས་ལ་གཞི་མཐུན་སྲིད་པ་ནི་མ་ཡིན་ཏེ། མིན་དགག་དང་མེད་དགག་གི་གཞི་མཐུན་མི་སྲིད་པའི་ཕྱིར་རོ། ། སྤྱིར་དགག་པ་དང་སྒྲུབ་པ་ལ་གཞི་མཐུན་སྲིད་པ་ཡིན་ཏེ། སེལ་བའི་སྒྲུབ་པ་དང༌། མ་ཡིན་པར་དགག་པ་ཡིན་པ་ལ། དགག་སྒྲུབ་གཉིས་ཀ་ཡིན་པ་ཡོད་པའི་ཕྱིར། དེ་ཡང་ཇི་ལྟར་ཞེ་ན་བུམ་པ་མེད་པ་དང༌། ས་ཕྱོགས་ཀྱི་ཚོགས་དོན་དེ་སེལ་ངོར། བུམ་པ་བསལ་བའི་སྒོ་ནས་རྟོག་པར་བྱ་བ་ཡིན་པའི་རྒྱུ་མཚན་གྱིས་དགག་པ་དང༌།
སེལ་ངོར་དངོས་པོ་ཡིན་པའི་ཆ་ནས་སྒྲུབ་པར་འཇོག་པའི་ཕྱིར། རྒྱུ་མཚན་དེའི་ཕྱིར་རྣམ་བཅད་དུ་རྟོགས་བྱ་དང༌། ཡོངས་གཅོད་དུ་རྟོགས་བྱ་གཉིས་ཀ་ཡིན་པའི་གཞི་མཐུན་སྲིད་པ་ཡིན་ནོ། ། འདི་ཡང་སེལ་ངོའི་དབང་དུ་བྱས་པ་ཡིན་གྱི། དོན་རང་མཚན་གྱི་ཕྱོགས་ནི་དགག་པ་མ་ཡིན་ཏེ། སེལ་བ་མ་ཡིན་པའི་ཕྱིར། སྣང་སེལ་གཉིས་ཀྱི་ཟླས་ཕྱེ་བའི་སྣང་བ་ཡིན་པའི་ཕྱིར་ཏེ། རང་མཚན་ཡིན་པའི་ཕྱིར། ཡང་སྣང་སེལ་གཉིས་ཀྱི་ཟླས་ཕྱེ་བའི་དགག་སྒྲུབ་གཉིས་ལ་ནི་གཞི་མཐུན་མི་སྲིད་པ་ཡིན་ཏེ། སྣང་འཇུག་དང་སེལ་འཇུག་གི་གཞི་མཐུན་མི་སྲིད་པའི་ཕྱིར་རོ། །
དེ་ལ་འདི་སྙམ་དུ། འོ་ན་དགག་རྟགས་ཡང་དག་དང་སྒྲུབ་རྟགས་ཡང་དག་གི་གཞི་མཐུན་སྲིད་པར་འགྱུར་ཏེ། དགག་སྒྲུབ་ཀྱི་གཞི་མཐུན་སྲིད་པའི་ཕྱིར་ཁྱབ་པ་ཡང་ཁྱོད་ཀྱིས་ཁས་བླངས་ཏེ། གཏན་ཚིགས་གཉིས་ཀྱི་རྣམ་དབྱེ་བྱེད་པའི་དུས་ཀྱི་དགག་སྒྲུབ་གཉིས་ཀ་གཞན་སེལ་གྱི་སྟེངས་ནས་འཇོག་པར་ཁྱོད་ཀྱིས་ཁས་བླངས་པའི་ཕྱིར་ཞེ་ན། དེ་ནི་རྣམ་པར་དཔྱོད་པ་དང་ལྡན་པས་བཤད་པར་བྱའོ། ། འདིར་དགག་པ་ལ་གཉིས་ཏེ། དགག་པ་རྐྱང་པ་དང༌། དགག་སྒྲུབ་ཚོགས་པའོ། ། དང་པོ་ལ་ཡང་གཉིས་ཏེ། མེད་པར་དགག་པ་མཐའ་དག་དང༌།
མིན་པར་དགག་པའི་ཕྱོགས་གཅིག་གོ ། དེ་ལྟར་གསུམ་ལས། སྒྲུབ་རྟགས་ཡང་དག་གི་བསྒྲུབ་བྱའི་ཆོས་སུ་གཟུང་བྱ་ཡིན་ན། དགག་སྒྲུབ་ཚོགས་པ་གཅིག་ཡིན་དགོས་ཏེ། དེ་ཡིན་ན་སྒྲུབ་པ་དང་གཞན་སེལ་གྱི་གཞི་མཐུན་ཡིན་དགོས་པའི་ཕྱིར། དགག་རྟགས་ཡང་དག་གི་སྒྲུབ་བྱའི་ཆོས་སུ་གཟུང་བྱ་ཡིན་ན་དགག་པ་རྐྱང་པ་ཅན་ཡིན་དགོས་ཏེ། དེ་ཡིན་ན་སྒྲུབ་པ་མིན་དགོས་པའི་ཕྱིར། དེ་ལ་མེད་དགག་གིས་ཁྱབ་པར་འདོད་པ་ནི་མ་ཡིན་དགག་ལ་དགག་པ་གོ་ཆོད་པོ་མེད་པར་འདོད་པའི་ལུགས་ཡིན་གྱི། རང་གི་ལུགས་ལ་མི་རུང་སྟེ། རང་གི་ལུགས་ལ་མ་ཡིན་པར་དགག་པས་དགག་པའི་གོ་ཆོད་ཅིང༌།
དེའི་ནང་ཚན་དུ་གྱུར་པའི་དགག་པ་རྐྱང་པ་ཅན་ཡང་ཡོད་པའི་ཕྱིར། ཇི་ལྟར་ཡོད་ཅེ་ན། བུམ་པ་མིན་པ་དང༌། བུམ་པ་མེད་པ་དང༌། རྒྱལ་རིགས་མིན་པ་དང་མེད་པ་ལྟ་བུ་སྐབས་སྟོབས་ཀྱིས་མ་ཡིན་དགག་ཏུ་འགྱུར་བ་ཡང་སྲིད། མེད་དགག་ཏུ་འགྱུར་བ་ཡང་སྲིད་པའི་ཕྱིར། རྒྱས་པར་འོག་དེ་མ་ཐག་ཏུ་འཆད་པར་འགྱུར་རོ། ། གཉིས་པ་རྣམ་གཞག་གཏན་ལ་དབབ་པ་ལ། མཚན་ཉིད། མཚོན་བྱའི་སྒྲ་བཤད་པ།
མཚན་གཞིའི་དབྱེ་བའོ། ། དང་པོ་ནི། རང་གི་ཡུལ་ཅན་གྱི་སྒྲ་དང་རྟོག་པས་རྣམ་བཅད་དུ་རྟོགས་བྱ་གང་ཞིག རང་སྣང་ཡུལ་དུ་བྱེད་པའི་རྟོག་མེད་ཀྱི་ཤེས་པ་མི་སྲིད་པ་དེ་སེལ་བའམ་དགག་པའི་མཚན་ཉིད། བློས་ཡོངས་གཅོད་དུ་རྟོགས་བྱ་དེ་སྤྱིར་སྒྲུབ་པའི་མཚན་ཉིད་དང༌། བྱེ་བྲག་ཏུ་རང་གི་ཡུལ་ཅན་གྱི་ཤེས་པས་ཡོངས་གཅོད་དང་རྣམ་བཅད་གཉིས་ཀྱི་སྒོ་ནས་རྟོགས་པར་བྱ་བ་གང་ཞིག རང་སྣང་ཡུལ་དུ་བྱེད་པའི་རྟོག་མེད་ཀྱི་ཤེས་པ་མི་སྲིད་པ་དེ། འདིར་སྐབས་སུ་བབ་པ་གཞན་སེལ་གྱི་སྒྲུབ་པའི་མཚན་ཉིད་ཡིན་ནོ། ། གཉིས་པ་ནི་རང་གི་ངོ་བོ་བློ་ཡུལ་དུ་འཆར་བ་ལོག་ཕྱོགས་རྣམ་པར་སེལ་བ་དང་དགག་པ་ལ་ལྟོས་པའི་ཕྱིར་ན་སེལ་བ་དང་དགག་པ་ཞེས་བྱ། རང་གི་ལོག་ཕྱོགས་བསལ་ཤུལ་ལམ་དགག་བྱ་བཀག་ཤུལ་དུ་ཆོས་གཞན་འཕེན་པ་མེད་པའི་ཕྱིར་མེད་པར་དགག་པ་ཞེས་བྱ།
དེའི་ཤུལ་དུ་ཆོས་གཞན་ཞིག་འཕེན་པར་བྱེད་པའམ། རང་གི་ངོ་བོ་སྒྲུབ་པར་བྱེད་པའི་ཕྱིར་མ་ཡིན་པར་དགག་པ་ཞེས་ཀྱང་བྱ། སྒྲུབ་པ་ཞེས་ཀྱང་བྱའོ། ། གསུམ་པ་ལ། སེལ་བའི་དབྱེ་བ་ནི་གཉིས་ཏེ། དགག་པ་དང༌། སྒྲུབ་པའོ། ། དགག་པའི་དབྱེ་བ་ཡང་གཉིས་ཏེ། མ་ཡིན་པར་དགག་པ་དང༌། མེད་པར་དགག་པའོ། །
ཡང་དགག་པ་རྐྱང་པ་དང༌། དགག་སྒྲུབ་ཚོགས་པའོ། ། དང་པོ་ལ་གཉིས་ཏེ། མེད་པར་དགག་པ་དང༌། མ་ཡིན་པར་དགག་པའོ། ། དང་པོ་ནི། གང་ཟག་གི་བདག་མེད་པ་ལྟ་བུའོ། ། གཉིས་པ་ནི། བྲམ་ཟེ་སྐོམ་ཞིང་ཆང་མི་འཐུང་བ་ལྟ་བུའོ། ། གཉིས་པ་ནི།
བུམ་པ་མེད་པའི་ས་ཕྱོགས་ལྟ་བུའོ། ། འདིར། སེལ་བའི་སྒྲུབ་པ་དང་མ་ཡིན་དགག་དོན་གཅིག་པར་གསུངས་ཀྱང༌། དགོངས་པ་ནི་སྒྲུབ་པ་དང་མ་ཡིན་དགག་ལ་མུ་བཞི་སྟེ། སྒྲུབ་པ་ཡིན་ལ་མ་ཡིན་པར་དགག་པ་མ་ཡིན་པ་ནི་སྣང་བའི་སྒྲུབ་པ་ཇི་སྙེད་པའོ། ། དེ་ཡིན་པ་ཅིག་ཤོས་མ་ཡིན་པ་ནི་བྲམ་ཟེ་སྐོམ་པ་ཆང་མི་འཐུང་བ་དང༌། མདུན་གྱི་སྐྱེས་བུ་མིར་སྒྲུབ་པར་འདོད་ནས་བ་ལང་མ་ཡིན་པ་ལ་ནོག་ལྐོག་ཤལ་དང་མི་ལྡན་པ་རྟགས་སུ་བཀོད་པའི་ཚེ་བ་ལང་མིན་པ་ལྟ་བུའོ། ། དེའི་ཚོན་པ་བ་ལང་མ་ཡིན་པ་ཆོས་ཅན། མ་ཡིན་པར་དགག་པ་ཡིན་ཏེ། དགག་པ་གང་ཞིག
རང་གི་དགག་བྱ་བཀག་ཤུལ་དུ་ཆོས་གཞན་འཕངས་པའི་ཕྱིར་ཏེ། ཆོས་གཞན་མདུན་གྱི་སྐྱེས་བུ་མི་ཡིན་པ་དེ་འཕངས་པའི་ཕྱིར། དེ་བཞིན་དུ་ཉེར་ལེན་གྱི་ཕུང་པོ་ཞེ་འདོད་ལ་བདག་མེད་དུ་སྒྲུབ་པར་འདོད་ནས་རྟག་པ་མ་ཡིན་པར་སྒྲུབ་པ་ལ་སྐད་ཅིག་མ་རྟགས་སུ་བཀོད་པའི་ཚེ་ན། རྟག་པ་མ་ཡིན་པ་དེ་ཡང་མ་ཡིན་པར་དགག་པ་ཡིན་ཏེ། དེའི་མཚན་ཉིད་ཚང་བའི་ཕྱིར། གཉིས་ཀ་ཡིན་པ་ནི་བུམ་པས་དག་པའི་ས་ཕྱོགས་ལྟ་བུའམ། ཉེར་ལེན་གྱི་ཕུང་པོ་དང་བདག་མེད་ཀྱི་ཚོགས་དོན་ལྟ་བུ་དགག་སྒྲུབ་ཚོགས་པ་རྣམས་སོ། ། སྐབས་འདིར་མ་ཡིན་དགག་ལ་སྒྲུབ་པས་ཁྱབ་པ་ཚད་མ་རིགས་པའི་གཏེར་གྱི་དགོངས་པ་ཡིན་ནོ་སྙམ་དུ་དོགས་པར་མི་བྱ་སྟེ། དེར་ཚད་མ་རྣམ་པར་ངེས་པའི་ལུང་དྲངས་ནས། མ་ཡིན་པར་དགག་པ་ལ་དགག་པ་མཚན་ཉིད་པའི་ཆ་ཤས་ཅིག་ཡོད་པར་སྒྲུབ་པའི་ཕྱིར་རོ། །
ཡང་མ་ཡིན་དགག་ཡིན་ན་སེལ་བའི་སྒྲུབ་པ་ཡིན་པའི་ཁྱབ་པ་ཡང་དགོངས་པ་མ་ཡིན་ཏེ། དེ་ལྟ་ན་མ་ཡིན་དགག་སྒྲུབ་བྱའི་ཆོས་སུ་བྱས་པའི་གཏན་ཚིགས་ཡིན་ན་སྒྲུབ་རྟགས་ཡང་དག་ཡིན་པས་ཁྱབ་པར་འགྱུར་ལ། དེ་ལྟ་ན་སེམས་ཙམ་པས་མདོ་སྡེ་པའི་ངོར་ཀུན་རྟགས་བདེན་མེད་དུ་སྒྲུབ་པ་ལ། བདེན་པའི་གཅིག་དང་དུ་བྲལ་རྟགས་སུ་བཀོད་པའི་ཚེ་ན། དེ་ཆོས་ཅན། ཁྱོད་དེ་སྒྲུབ་ཀྱི་སྒྲུབ་རྟགས་ཡང་དག་ཡིན་པར་ཐལ། ཁྱོད་དེ་སྒྲུབ་ཀྱི་གཏན་ཚིགས་ཡང་དག་གང་ཞིག ཁྱོད་ཀྱི་རྟགས་ཀྱིས་དེ་ལྟར་སྒྲུབ་པའི་དངོས་ཀྱི་བསྒྲུབ་བྱའི་ཆོས་སུ་གཟུང་བྱ་དེ་ཡིན་ན་མ་ཡིན་དགག་ཡིན་དགོས་པའི་ཕྱིར། ཁྱབ་པ་ཁས་བླངས། མ་གྲུབ་ན།
བདེན་པར་མེད་པ་ཆོས་ཅན། མ་ཡིན་པར་དགག་པ་ཡིན་ཏེ། དགག་པ་གང་ཞིག རང་གི་དགག་བྱ་བཀག་ཤུལ་དུ་ཆོས་གཞན་ཡོངས་གྲུབ་བདེན་པར་སྒྲུབ་པ་དེ་འཕངས་པའི་ཕྱིར། གཞན་ཡང་རྣམ་བདེན་པས་མདོ་སྡེ་པའི་ངོར། སྔོར་སྣང་དབང་ཤེས་དང་དེ་ལ་སྔོན་པོར་སྣང་བ་གཉིས་རྫས་གཅིག་ཏུ་སྒྲུབ་པར་འདོད་ནས། དེ་གཉིས་རྫས་གཞན་མ་ཡིན་པ་ལ་ལྷན་ཅིག་དམིགས་ངེས་རྟགས་སུ་བཀོད་པའི་ཚེ། དེ་ཡང་དེ་སྒྲུབ་ཀྱི་སྒྲུབ་པའི་གཏན་ཚིགས་ཉིད་དུ་ཐལ་བར་འགྱུར་རོ། ། མདོར་ན་མ་ཡིན་པར་དགག་པ་དགག་སྒྲུབ་གཉིས་ཚོགས་ཡིན་པས། དངོས་པོའི་ཆ་གཙོ་ཆེ་ན་སྒྲུབ་པ་དང་སེལ་བའི་ཆ་གཙོ་ཆེ་ན་དགག་པར་འདོགས་ཏེ་ཞེས་གསུངས་པའི་ཕྱིར་ན་མ་ཡིན་དགག་ལ་སྒྲུབ་པས་ཁྱབ་པ་ནི་རིགས་པའི་གཏེར་གྱི་དགོངས་མ་ཡིན་པར་ངེས་སོ། །
དེར་མ་ཟད་དེ་དགག་སྒྲུབ་གཉིས་ཚོགས་སུ་བཤད་པ་ཡང་གཙོ་ཆེ་བའི་དབང་དུ་བྱས་པ་ཡིན་གྱི། དགག་ཀྱང་མེད་པ་མ་ཡིན་ཏེ། མ་འོངས་པ་དང༌། ལྷ་མ་ཡིན་དང༌། ངོ་ཚ་མེད་པ་དང༌། ཁྲེལ་མེད་པ་དང༌། ཤེས་བཞིན་མ་ཡིན་པ་དང༌། རིག་བྱེད་མ་ཡིན་པ་དང༌། སྐྱོན་མེད་པ་དང༌། འཆི་བ་མེད་པ་དང༌།
ཐོགས་མེད་དང༌། ཚེ་དཔག་མེད་ལ་སོགས་པ་མ་ཡིན་དགག་ཡིན་པར། སྒྲའི་བསྟན་བཅོས་དང་དབུ་མའི་བསྟན་བཅོས་ལས་གསལ་བར་གསུངས་ལ། དེ་དག་རྣམས་དགག་སྒྲུབ་ཚོགས་པ་ནི་མ་ཡིན་པའི་ཕྱིར་རོ། ། ཤུགས་ལ་སྒྲུབ་པ་འཕངས་པ་དགག་སྒྲུབ་ཚོགས་པར་འཇོག་ནུས་ན་སྒྲུབ་པ་ཐམས་ཅད་ཀྱང་དགག་སྒྲུབ་ཚོགས་པར་འགྱུར་ཏེ། ཤུགས་ལ་དགག་པ་འཕངས་པའི་ཕྱིར། ཇི་ལྟར་འཕངས་ཞེ་ན། འོ་ན་ཁྱོད་ཀྱི་དེ་ཡང་ཇི་ལྟར་འཕངས། མ་རིག་པ་ཞེས་པའི་མིང་གིས་འཕངས་སོ་ཞེ་ན། འདིར་ཡང་བུམ་པ་ཞེས་པའི་མིང་གིས་འཕངས་སོ། །
དེའི་རྒྱུ་མཚན་ཡང༌། རྗོད་བྱེད་ཀྱི་སྒྲ་ཐམས་ཅད་ལོག་ཕྱོགས་རྣམ་པར་བསལ་བའི་སྒོ་ནས་འཇུག་པའི་ཕྱིར། འོན་ཀྱང་དགག་བྱ་བཀག་ཤུལ་དུ་འཕངས་པ་མ་ཡིན་པས་མ་ཡིན་དགག་དང་ཁྱད་པར་ཡོད་དོ། ། དེས་ན་དགག་སྒྲུབ་གཉིས་སོགས་སུ་གསུངས་པ་ནི་བུམ་པ་དག་པའི་ས་ཕྱོགས་དང༌། རྟག་དངོས་ཀྱིས་སྟོང་པའི་མེ་དང༌། འདོད་ཆགས་མེད་པའི་དགེ་བའི་རྩ་བ་དང༌། གཏི་མུག་མེད་པའི་དགེ་བའི་རྩ་བ་རྣམས་ལ་དགོངས་པ་ཡིན་ནོ། ། འོ་ན་འདི་ལྟ་བུའི་དགག་སྒྲུབ་གཉིས་ཚོགས་སྒྲུབ་བྱའི་ཆོས་སུ་བྱས་པའི་རྟགས་ཡང་དག་རྣམས་གཏན་ཚིགས་གཉིས་ལས་གང་ཡིན་ཞེ་ན། བཤད་པར་བྱ་སྟེ། དེ་ཡང་སྐབས་ཀྱི་རྒོལ་བའི་ཤེས་འདོད་གཙོ་ཆེ་བ་ཡིན་ཏེ།
དུ་ལྡན་ལའི་སྟེང་དུ་མེ་རྟག་དངོས་ཀྱིས་སྟོང་པ་ལ། དཔག་འདོད་དང་ཤེས་འདོད་གཙོ་བོར་ཞུགས་པ་དེའི་ཚེ། དགག་པའི་གཏན་ཚིགས་དང༌། དེར་མེ་ཙམ་ལ་དཔག་འདོད་དང་ཤེས་འདོད་ཞུགས་པ་དེའི་ཚེ། དེར་རྟག་དངོས་ཀྱིས་སྟོང་པའི་མེ་ཡོད་པར་སྒྲུབ་པ་ལ་དུ་བ་རྟགས་སུ་བཀོད་པ་དེའི་ཚེ་ན། སྒྲུབ་པའི་གཏན་ཚིགས་ཡང་དག་ཏུ་འགྱུར་བ་ཡིན་ནོ། ། དོན་དེ་ཉིད་ནི། ཇི་སྐད་དུ། དངོས་པོའི་ཆ་གཙོ་ཆེ་ན་སྒྲུབ་པར་མིང་འདོགས་ཏེ་ཞེས་དང༌། སེལ་བའི་ཆ་གཙོ་ཆེ་ན་དགག་པར་ཡང་མིང་འདོགས་ཏེ་ཞེས་གསུངས་པའི་དགོངས་པ་ཡིན་ནོ། །
ཡང་དགག་པ་ལ་གཉིས་ཏེ། རང་ཚིག་གིས་ཟིན་པར་བརྗོད་པའི་སྒྲ་ལ་དགག་ཚིག་ཡོད་པ་དང་མེད་པའོ། ། དང་པོ་ནི་བདག་མེད་པ་དང༌། བུམ་པ་མེད་པ་དང༌། མ་ཡིན་པ་ལ་སོགས་པ་ལྟ་བུའོ། ། འདི་ལ་ཡང་མ་ཡིན་པར་དགག་པ་དང༌། མེད་པར་དགག་པའི་དབྱེ་བས་གཉིས་སུ་འགྱུར་ཏེ། སྔར་བཤད་པ་ལྟར་སྐབས་སྟོབས་ཀྱིས་སོ་སོར་འབྱེད་དགོས་པས་སོ། ། གཉིས་པ་ནི། ཤེས་བྱ་དང༌།
གཞལ་བྱ་དང༌། འགལ་འབྲེལ་དང༌། དགག་སྒྲུབ་དང༌། མཚན་མཚོན་དང༌། གཅིག་དང་ཐ་དད་སོགས་མཐའ་གཅིག་ཏུ་གཞན་སེལ་དུ་བཞག་ནུས་པ་རྣམས་དང༌། བྱས་པ་དང༌། མི་རྟག་པ་དང༌། ཀ་བ་དང་བུམ་པ་ལ་སོགས་པ་སྣང་སེལ་གྱི་ཆ་གཉིས་གཉིས་སུ་འབྱེད་དགོས་པ་རྣམས་ལ་སེལ་བར་འཇོག་པའི་ཆ་རྣམས་སོ། ། དེ་དག་རྣམས་ཀྱང་སྤྱིར་དགག་པ་ཡིན་ཏེ། སེལ་བ་ཡིན་པའི་ཕྱིར་དང༌།
རང་གི་ཡུལ་ཅན་གྱིས་རྣམ་བཅད་དུ་རྟོགས་བྱ་ཡིན་པའི་ཕྱིར་དང༌། རང་སྣང་ཡུལ་དུ་བྱེད་པའི་རྟོག་མེད་ཀྱི་ཤེས་པ་མེད་པའི་ཕྱིར། དེ་ལས་ཀྱང་ཁྱད་པར་དུ་མ་ཡིན་པར་དགག་པ་ཡིན་ཏེ། དགག་པ་གང་ཞིག་མེད་པར་དགག་པ་མ་ཡིན་པའི་ཕྱིར་དང༌། དགག་སྒྲུབ་གཉིས་ཚོགས་ཡིན་པའི་ཕྱིར་དང༌། རྣམ་བཅད་དང་ཡོངས་གཅོད་གཉིས་ཀྱི་སྒོ་ནས་རྟོགས་པར་བྱ་བ་ཡིན་པའི་ཕྱིར། དེ་ཡང་ཤེས་བྱ་ཆོས་ཅན། ཁྱོད་རང་གི་ཡུལ་ཅན་གྱི་སྒྲ་དང་རྟོག་པས་རྣམ་བཅད་ཡོངས་གཅོད་གཉིས་ཀའི་སྒོ་ནས་རྟོགས་བྱ་ཡིན་ཏེ། རང་མིང་སེལ་བར་བྱེད་པའི་སྒྲ་དང༌། རྟོག་པས་རང་མིན་རྣམ་པར་བསལ་ཙམ་གྱི་ཆ་ལ།
རང་དུ་སྒྲོ་འདོགས་པར་བྱེད་པའི་སྒྲ་དང་རྟོག་པས་རང་དུ་སྒྲོ་བཏགས་པའི་བཏགས་ཆ་ཡིན་པའི་ཕྱིར། དེས་གཞན་ལ་ཡང་མཚོན་པར་བྱ་ཞིང༌། རྣམ་བཅད་དང་ཡོངས་གཅོད་གཉིས་ཀྱི་གོ་བ་ཡང་དེ་ཡིན་ནོ། ། དེ་ལྟར་ན་དེ་དག་སྤྱིར་དགག་པ་དང་བྱེ་བྲག་ཏུ་མ་ཡིན་དགག་ཡིན་པ་དེའི་ཚེ། སྤྱིར་དགག་སྒྲུབ་གཉིས་ཀྱི་ནང་ནས་དགག་པ་དང༌། སེལ་བའི་དགག་སྒྲུབ་གཉིས་ཀྱི་ནང་ནས་སྒྲུབ་པར་འཇོག་པ་ཡིན་ནོ། ། ཅི་སྟེ་དགག་པ་ཡིན་ན་སྒྲུབ་པར་འགལ་ལོ་ཞེ་ན་མི་འགལ་ཏེ། རྣམ་བཅད་དུ་རྟོགས་བྱ་ཡིན་པའི་ཆ་ནས་དགག་པ་དང༌། ཡོངས་གཅོད་དུ་རྟོགས་བྱ་ཡིན་པའི་ཆ་ནས་སྒྲུབ་པར་བཞག་པའི་ཕྱིར། གཞན་ཡང་ཆོས་ཉིད་དང་དོན་དམ་པའི་བདེན་པ་སོགས་ཀྱིས་མ་ངེས་ཤིང༌།
དེ་དག་ཆོས་ཅན། དགག་པ་ཡིན་ཏེ། བློ་ཡུལ་དུ་བྱ་རུང་གང་ཞིག རང་གི་ལོག་ཕྱོགས་བསལ་བ་ལ་མ་ལྟོས་པར་རང་ཡུལ་དུ་བྱེད་པའི་བློ་མི་སྲིད་པའི་ཕྱིར། གཞན་སེལ་བའི་སྒྲུབ་པ་ཡང་ཡིན་ཏེ། གཞན་སེལ་གང་ཞིག་མེད་པར་དགག་པ་མ་ཡིན་པའི་ཕྱིར། མ་ཡིན་ཏེ། རང་མིང་གིས་རང་གི་དགག་བྱ་བཀག་ཤུལ་དུ་ཆོས་གཞན་འཕངས་པའི་ཕྱིར་ཏེ། དེའི་ཤུལ་དུ་གཉིས་སྟོང་གི་སེམས་རིག་ཅིང་གསལ་ཙམ་འཕངས་པའི་ཕྱིར། འདི་ནི་རྣམ་པར་རིག་པ་ཙམ་གྱི་གྲུབ་པའི་མཐའ་ལ་བརྟེན་པ་ཡིན་ནོ། །
གཞན་ཡང་སེལ་བའི་ངོའི་མི་རྟག་པ་ཆོས་ཅན། གཞན་སེལ་གྱི་སྒྲུབ་པ་མ་ཡིན་པར་ཐལ། དགག་པ་ཡིན་པའི་ཕྱིར། མ་ཡིན་པར་དགག་པ་ཡིན་པའི་ཕྱིར་ཏེ། བློ་ལ་སྣང་བའི་སྤྱི་དང་བློའི་སེལ་བ་ཡིན་པའི་ཕྱིར། དེ་གཉིས་ཀ་ཡིན་ཏེ། རང་འཛིན་རྟོག་པ་ལ་རང་མ་ཡིན་ལས་ལོག་པར་སྣང་བ་ལ་རང་དུ་སྒྲོ་བཏགས་པའི་བཏགས་ཆ་ཡིན་པའི་ཕྱིར། དེའི་ཕྱིར་ཆོས་གཅིག་གི་སྟེང་ན་རྣམ་བཅད་དང་ཡོངས་གཅོད་ཀྱི་ལྡོག་ཆ་གཉིས་ཡོད་པ་མི་འགལ་བ་བཞིན་དུ་ཆོས་གཅིག་པོ་དེ་རྣམ་བཅད་དང་ཡོངས་གཅོད་གཉིས་ཀྱི་སྒོ་ནས་རྟོགས་པར་བྱ་བ་ཡིན་པ་མི་འགལ་བ་ཞེས་བྱ་བར་གྲུབ་པ་ཡིན་ནོ། ། ཡང་སེལ་བའི་སྒྲུབ་པ་ཡིན་ན། སྒྲུབ་པ་ཡིན་པར་འགལ་ལོ་ཞེས་ཀྱང་བརྗོད་པར་མི་བྱ་སྟེ།
དེ་ལྟར་ན་སྒྲུབ་རྟགས་ཡང་དག་གི་སྒྲུབ་བྱའི་ཆོས་སུ་གཟུང་བྱ་ཡིན་ན་སྒྲུབ་པ་མ་ཡིན་དགོས་པར་ཐལ་བའི་ཕྱིར་རོ། ། འོ་ན་ཤེས་བྱ་དང་གཞལ་བྱ་ལ་སོགས་པ་དགག་པ་ཡིན་པ་དེའི་ཚེ། གཞི་གྲུབ་ན་དགག་པ་ཡིན་པས་ཁྱབ་པར་འགྱུར་རོ་ཞེ་ན། དེ་ཡང་འགྱུར་བ་མ་ཡིན་ཏེ། སྣང་སེལ་གཉིས་སུ་ཕྱེ་བའི་སྣང་བ་དེ་ཡིན་ན་དགག་པ་མ་ཡིན་དགོས་པའི་ཕྱིར་དང༌། རྟོག་མེད་ཤེས་པའི་སྣང་ཡུལ་ཡིན་ན་དགག་པ་ཡིན་པར་འགལ་བའི་ཕྱིར། གཞན་དུ་ན་དོན་རང་མཚན་དགག་སྒྲུབ་ཀྱི་དངོས་རྟེན་དུ་རུང་བར་ཐལ་བའི་ཕྱིར་རོ། ། འོ་ན་སེར་པོ་ཆོས་ཅན། དེར་ཐལ་དེའི་ཕྱིར་ཞེ་ན། སེར་པོ་ལ་གཉིས་ཏེ།
དོན་རང་མཚན་གྱི་སེར་པོ་དང༌། གཞན་སེལ་གྱི་སེར་པོའོ། ། དང་པོ་ནི་སེར་འཛིན་མིག་ཤེས་ཀྱི་གཟུང་ཡུལ་དུ་གྱུར་པའི་སེར་པོ་དེའོ། ། གཉིས་པ་ནི་སེར་པོ་འཛིན་པའི་རྟོག་པ་ལ་སེར་པོར་སྣང་བ་ལ་སེར་པོར་སྒྲོ་བཏག་པའི་ཆ་ལ་སེར་པོ་ཞེས་ཐ་སྙད་དུ་བྱས་པ་དེ་ཉིད་ཡིན་ནོ། ། དེ་ལས། དང་པོ་ནི། དོན་རང་མཚན་ཡིན་གྱི་སེལ་བ་མ་ཡིན། གཉིས་པ་ནི་སེལ་བ་ཡིན་གྱི་དོན་རང་མཚན་མ་ཡིན་ནོ། ། ཕྱེ་གསལ་མ་བྱས་པའི་སེར་པོ་ཙམ་དེ་ཡང་གཞན་སེལ་ལས་མ་འདས་པ་ཡིན་ཏེ། རང་གི་གསལ་བ་དུ་མ་ལ་རྗེས་སུ་འགྲོ་ཟློག་བྱེད་པའི་ཕྱིར་རོ། །
དེ་དག་གིས་ནི་དགག་པའི་དབྱེ་བ་རྒྱས་པར་བཤད་པ་ཡིན་ནོ། ། གཉིས་པ་སྒྲུབ་པའི་དབྱེ་བ་ནི། ཇི་སྐད་དུ། དོན་དང་ཤེས་པ་མ་ཡིན་དང༌། ། ཡོད་པའི་དབྱེ་བས་གཉིས་གཉིས་བཞི། ། ཞེས་འབྱུང་བ་ལྟར་ཡིན་ལ། ཡང་ན་སྣང་བའི་སྒྲུབ་པ་དང་སེལ་བའི་སྒྲུབ་པ་གཉིས། དང་པོ་ནི་བཤད་མ་མཐའ་པ་བཞི་པོ་དེ་ཡིན་ནོ། ། གཉིས་པ་ནི། སྔར་རྒྱས་པར་བཤད་ཟིན་པ་དེ་ཡིན་ནོ། །
ཡང་ན། སྒྲུབ་པ་རྐྱང་པ་དང་དགག་སྒྲུབ་གཉིས་ཚོགས་པའོ། ། དང་པོ་ནི། སྣང་བའི་སྒྲུབ་པ་ཡིན་ལ། གཉིས་པ་ནི་གོང་དུ་བཤད་ཟིན་པ་དེ་ཡིན་ནོ། ། དེ་ལྟར་བཤད་པ་ན་སེལ་བའི་དགག་པ་ལ་ནི་དགག་རྐྱང་ཡོད་ལ། སེལ་བའི་སྒྲུབ་པ་ནི་དགག་སྒྲུབ་གཉིས་ཚོགས་ཀྱིས་ཁྱབ་པ་ཡིན་ནོ། ། གཉིས་ཚོགས་ལ་ཡང་གསུམ་སྟེ། ས་ཕྱོགས་དང་བུམ་མེད་ཀྱི་ཚོགས་དོན་ལྟ་བུ་དགག་སྒྲུབ་ཆ་མཉམ་པ་དང༌། བུམ་པ་མེད་པའི་ས་ཕྱོགས་ལྟ་བུ་སྒྲུབ་པ་གཙོ་ཆེ་བ་དང༌།
ས་ཕྱོགས་ཀྱི་བུམ་མེད་ལྟ་བུ་དགག་པ་གཙོ་ཆེ་བ་རྣམས་སོ། ། དེས་ན་འདི་སྙམ་དུ་སྒྲུབ་རྟགས་ཡང་དག་གི་བསྒྲུབ་བྱའི་ཆོས་སུ་གཟུང་བྱ་ཡིན་ན་དགག་པ་ཡིན་དགོས་པར་འགྱུར་ཏེ། དེ་ཡིན་ན་དགག་སྒྲུབ་གཉིས་ཚོགས་ཡིན་དགོས་པའི་ཕྱིར། འདོད་ན་རྟགས་གཉིས་ཀྱི་རྣམ་བཞག་འཆོལ་བར་འགྱུར་རོ་ཞེ་ན་མི་འགྱུར་ཏེ། བསྒྲུབ་བྱའི་ཆོས་སུ་གཟུང་བྱ་ཡིན་ན་དགག་རྐྱང་ཡིན་པས་ཁྱབ་པ་དང༌། དགག་སྒྲུབ་གཉིས་ཚོགས་ཡིན་པས་ཁྱབ་པ་ཞེས་བྱ་བའི་ཁྱད་པར་འདི་ཡོད་པའི་ཕྱིར་རོ། ། དེ་ལྟར་ན་ཡང་བསྒྲུབ་བྱའི་ཆོས་སུ་གཟུང་བྱ་ལ་དངོས་དང་ཞེ་འདོད་གཉིས་ཡོད་པ་བཞིན་དུ། གཏན་ཚིགས་གཉིས་པོ་ལ་ཡང་དངོས་དང་ཞེ་འདོད་ཀྱི་དགག་རྟགས་དང་སྒྲུབ་རྟགས་གཉིས་གཉིས་འབྱུང་བར་གདོན་མི་ཟ་བ་ཡིན་ནོ། ། དེ་ཡང་དཔེར་ན། ཞེ་འདོད་ལ་སྒྲ་བདག་མེད་དུ་སྒྲུབ་པར་འདོད་ནས།
དངོས་སུ་སྒྲ་མི་རྟག་སྒྲུབ་ལ་བྱས་པ་རྟགས་སུ་བཀོད་པ་དང༌། ཞེ་འདོད་ལ་སྒྲ་མི་རྟག་པར་སྒྲུབ་པར་འདོད་ནས་དངོས་སུ་སྒྲ་རྟག་པ་མ་ཡིན་པར་སྒྲུབ་པ་ལ་བྱས་པ་རྟགས་སུ་བཀོད་པའི་ཚེ། གོ་རིམ་ཇི་ལྟ་བ་བཞིན་དུ་ཞེ་འདོད་ཀྱི་དགག་རྟགས་དང་སྒྲུབ་རྟགས་ཡང་དག་གཉིས་སུ་འགྱུར་ཞིང༌། དངོས་ཀྱི་སྒྲུབ་རྟགས་དང་དགག་རྟགས་ཡང་དག་གཉིས་སུ་འགྱུར་བར་ཁས་ལེན་དགོས་པ་བཞིན་ནོ། ། བཞི་པ་དགག་སྒྲུབ་ངེས་བྱེད་ཀྱི་ཚད་མ་བཤད་པ་ནི། སྣང་བའི་སྒྲུབ་པ་ནི་མངོན་སུམ་གྱིས་གྲུབ་པ་ཡིན་ཏེ། སེར་འཛིན་མིག་ཤེས་ཀྱིས་སེར་པོར་གྲུབ་པ་བཞིན་ནོ། ། སེལ་བའི་སྒྲུབ་པ་ནི་མངོན་སུམ་གྱིས་དྲངས་པའི་ངེས་ཤེས་དང་སྒྲུབ་རྟགས་ལ་བརྟེན་པའི་རྗེས་དཔག་གིས་འགྲུབ་པ་ཡིན་ཏེ། དཔེར་ན། སེར་འཛིན་མིག་ཤེས་ཀྱིས་དྲངས་ནས་སྐྱེས་པའི་ངེས་ཤེས་ཀྱིས་གཞན་སེལ་གྱི་སེར་པོ་ངེས་པ་དང༌།
སྒྲ་མི་རྟག་རྟོགས་ཀྱི་རྗེས་དཔག་གིས་སྒྲ་མི་རྟག་པར་བསྒྲུབ་པ་བཞིན་ནོ། ། འདིར་རྫས་ཀྱི་སྒྲ་མི་རྟག་པ་དང་གཞན་སེལ་གྱི་སྒྲ་མི་རྟག་པ་གཉིས་ལས། དང་པོ་ནི། རྟགས་ཡང་དག་གི་བསྒྲུབ་བྱར་སོང་བ་མི་སྲིད་ཅིང༌། གཞན་སེལ་མ་ཡིན་པའི་ཕྱིར། སྒྲུབ་པའི་གཞན་སེལ་དུ་ག་ལ་འགྱུར། གཉིས་པ་དགག་པ་ལ་སྣང་བའི་དགག་པ་མི་སྲིད་ཅིང་མ་ཡིན་པར་དགག་པ་དང༌། མེད་པར་དགག་པ་གཉིས་ལས། དང་པོ་མངོན་སུམ་གྱིས་སྣང་ཡུལ་དུ་བྱེད་པ་མི་སྲིད་དེ། མངོན་སུམ་སེལ་འཇུག་ཏུ་ཐལ་བའི་ཕྱིར་རོ། །
དེས་དྲངས་པའི་ངེས་ཤེས་དང་སྒྲུབ་རྟགས་ཡང་དག་ལ་བརྟེན་པའི་རྗེས་དཔག་གིས་འགྲུབ་པ་ཡིན་ཏེ། དཔེ་ནི་སྔ་མ་སེལ་བའི་སྒྲུབ་པ་བཞིན་ནོ། ། གཉིས་པ་མེད་པར་དགག་པ་ནི་དགག་རྟགས་ཡང་དག་ལ་བརྟེན་པའི་རྗེས་དཔག་གིས་འགྲུབ་པ་ཡིན་ཏེ། དཔེར་ན་ཉེར་ལེན་གྱི་ཕུང་པོ་བདག་མེད་དུ་རྟོགས་པའི་རྗེས་དཔག་གིས་དེ་དེར་རྟོགས་པ་བཞིན་ནོ། ། མ་ཡིན་པར་དགག་པ་འགའ་ཞིག་ཀྱང་དགག་རྟགས་ལ་བརྟེན་པའི་རྗེས་དཔག་གིས་གྲུབ་དགོས་པ་ཡོད་དེ། དགག་པ་རྐྱང་པ་ཅན་གྱི་མ་ཡིན་པར་དགག་པ་རྣམས་སོ། ། དེ་ལྟར་བཤད་པ་འདིས་ནི་དགག་སྒྲུབ་དེ་ཡང་ཚད་མས་གྲུབ་ཅེས་པ་རྩ་འགྲེལ་གྱི་དོན་ལེགས་པར་བཤད་པ་ཡིན་ནོ། ། གཉིས་པ། དགག་སྒྲུབ་ཀྱི་རྣམ་གཞག་རྒྱས་པར་བཤད་པ་ལ། དབུ་མའི་བསྟན་བཅོས་ལས་ཇི་ལྟར་འབྱུང་བའི་ཚུལ།
སྒྲའི་བསྟན་བཅོས་ལས་ཇི་ལྟར་འབྱུང་བའི་ཚུལ། ཚད་མ་སྡེ་བདུན་ལས་ཇི་ལྟར་གསུངས་པའི་ཚུལ་ལོ། ། དང་པོ་ནི། དགག་པའི་རྣམ་པ་ཅན་དུ་རྟོགས་པར་བྱ་བ་དེ་དགག་པའི་མཚན་ཉིད། སྒྲུབ་པའི་རྣམ་པ་ཅན་དུ་རྟོགས་པར་བྱ་བ་དེ་སྒྲུབ་པའི་མཚན་ཉིད། ལུགས་འདི་ལ་ཡང་ལྡོག་པའི་ཆ་གཉིས་པོ་འགལ་ཡང་སྤྱིར་འགལ་བ་མ་ཡིན་ཏེ། མྱུ་གུ་དང་བདེན་མེད་ཀྱི་ཚོགས་དོན་དེ་དགག་སྒྲུབ་གཉིས་ཀའི་རྣམ་པར་རྟོགས་བྱ་ཡིན་པའི་ཕྱིར། འདིར་སྒྲུབ་པ་ལ་དབྱེ་བ་མ་བཤད་ལ། དགག་པ་ལ་མེད་པར་དགག་པ་དང༌། མ་ཡིན་པར་དགག་པ་གཉིས་སོ། །
དང་པོ་ལ་མཚན་ཉིད་ནི། དགག་པའི་རྣམ་པར་རྟོགས་བྱ་གང་ཞིག རང་གི་དགག་བྱ་བཀག་ཤུལ་དུ་ཆོས་གཞན་མི་འཕེན་པ། གཉིས་པ་ལ་མཚན་ཉིད་ནི། དེ་གང་ཞིག་དེ་འཕེན་པའོ། ། དེ་སྐད་ན་ཡང་རྟོག་གེ་འབར་བ་ལས། མ་ཡིན་པར་དགག་པ་ནི་དངོས་པོའི་ངོ་བོ་ཉིད་བཀག་པས་དེ་དང་འདྲ་བ་དེ་ལས་གཞན་པའི་དངོས་པོའི་ངོ་བོ་ཉིད་སྒྲུབ་པར་བྱེད་པ་སྟེ། དཔེར་ན་འདི་བྲམ་ཟེ་མ་ཡིན་ནོ་ཞེས་བཀག་པས་བྲམ་ཟེ་འདྲ་བ། དེ་ལས་གཞན་པ་བྲམ་ཟེ་མ་ཡིན་པ། དཀའ་ཐུབ་དང་ཐོས་པ་ལ་སོགས་པ་དམན་པའི་དམངས་རིགས་ཡིན་པར་བསྒྲུབ་པ་ལྟ་བུའོ། །
ཞེས་དང༌། མེད་པར་དགག་པ་ནི་དངོས་པོའི་ངོ་བོ་ཉིད་ཙམ་ཞིག་འགོག་པར་ཟད་ཀྱི། དེ་དང་འདྲ་བ་དེ་མ་ཡིན་པ་གཞན་གྱི་དངོས་པོ་སྒྲུབ་པར་མི་བྱེད་པ་སྟེ། དཔེར་ན། བྲམ་ཟེ་ཆང་བཏུང་བར་མི་བྱའོ་ཞེས་བྱ་བ་དེ་ཙམ་ཞིག་འགོག་པར་ཟད་ཀྱི། དེ་ལས་གཞན་པའི་བཏུང་བ་བཏུང་ངོ་ཞེས་སམ་མི་བཏུང་ངོ་ཞེས་མི་བརྗོད་པ་ལྟ་བུའོ། ། ཞེས་གསུངས་སོ། ། མ་ཡིན་པར་དགག་པ་ལ་དབྱེ་བ་བཞི་སྟེ། ཇི་སྐད་དུ་ཤེས་རབ་སྒྲོན་མའི་འགྲེལ་བཤད་དུ། དགག་པ་དོན་གྱིས་བསྟན་པ་དང༌། །
ཚིགས་གཅིག་སྒྲུབ་པར་བྱེད་པ་དང༌། ། དེ་ལྡན་རང་ཚིག་མི་སྟོན་པ། ། མ་ཡིན་གཞན་པ་གཞན་ཡིན་ནོ། ། ཞེས་ཆོས་གཞན་འཕེན་ཚུལ་བཞིར་གསུངས་སོ། ། དེ་ལ་དང་པོ་དོན་གྱིས་བསྟན་པ་ནི། ལྷ་སྦྱིན་ཚོན་པོ་ཉིན་པར་ཟས་མི་ཟ་བ་ལྟ་བུ་སྟེ། ཆོས་གཞན་ཤུགས་ལ་འཕངས་པ་ཡིན་ནོ། ། ཚིག་གཅིག་གིས་སྒྲུབ་པར་བྱེད་པ་ནི། བདག་ལ་མ་སྐྱེས་པ་ཡོད་པ་ལྟ་བུ་སྟེ། དགག་པ་འགོག་པ་དང་ཆོས་གཞན་འཕེན་པ་གཉིས་ཀ་ཚིགས་གཅིག་གིས་ཟིན་པའི་ཕྱིར།
འདི་ནི་ཆོས་གཞན་དངོས་སུ་འཕངས་པ་ཡིན་ནོ། ། འདི་ནི་དགག་སྒྲུབ་གཉིས་ཀ་ཡིན་ཏེ། གཉིས་ཀའི་མཚན་ཉིད་ཚང་བའི་ཕྱིར་དང༌། དགག་བྱ་དགག་པ་དང་བསྒྲུབ་བྱ་སྒྲུབ་པ་གཉིས་ཀ་ཚིག་གཅིག་གིས་ཟིན་པའི་ཕྱིར། གསུམ་པ་དེ་ལྡན་ནི་མཆོད་སྦྱིན་ཚོན་པོ་ཉིན་པར་མི་ཟ་བ་རིད་པ་མ་ཡིན་པ་ཡོད་པ་ལྟ་བུའོ། ། འདི་ནི་ཆོས་གཞན་དངོས་ཤུགས་གཉིས་ཀ་ལ་འཕངས་པ་ཡིན་ནོ། ། འདི་ལ་ཅིའི་ཕྱིར་དེ་ལྡན་ཞེས་བྱ་ཞེ་ན། དོན་གྱིས་བསྟན་པ་དང་ཚིག་གཅིག་གིས་སྒྲུབ་པ་གཉིས་ཀ་དང་ལྡན་པའི་ཕྱིར་དེ་ལྡན་ཞེས་བྱའོ། ། འདི་ཡང་དགག་སྒྲུབ་གཉིས་ཀ་ཚོགས་པའོ། ། བཞི་པ་ཚིག་གིས་མི་སྟོན་པ་ནི།
སྐྱེས་བུ་གཅིག་རྒྱལ་རིགས་དང་བྲམ་ཟེ་གང་རུང་དུ་ངེས་ཤིང༌། ཁྱད་པར་མ་ངེས་པའི་སྐབས་སུ་འདི་བྲམ་ཟེ་མ་ཡིན་ཞེས་བརྗོད་པའི་ཚེ་བྲམ་ཟེ་མ་ཡིན་པ་ལྟ་བུའོ། ། འདི་ནི་ཆོས་གཞན་སྐབས་སྟོབས་ཀྱིས་འཕངས་པ་ཡིན་ནོ། ། སྔ་ཕྱི་གཉིས་པོ་འདི་ནི་དགག་པ་རྐྱང་པ་ཅན་གྱི་མ་ཡིན་པར་དགག་པ་ཡིན་ཅིང༌། འདི་ལྟ་བུ་སྒྲུབ་བྱའི་ཆོས་སུ་བྱས་པ་ན་དགག་པའི་གཏན་ཚིགས་དང༌། བར་པ་གཉིས་བསྒྲུབ་བྱའི་ཆོས་སུ་བྱས་པའི་ཚེ་ན་སྒྲུབ་པའི་གཏན་ཚིགས་སུ་འགྱུར་བ་ཡིན་ནོ། ། འདི་ཡང་ཐ་སྙད་ལ་སྤྱོད་པའི་སྐབས་སུ་ཡིན་གྱི། དོན་དམ་ལ་སྤྱོད་པའི་དབང་དུ་བྱས་ན་མ་ཡིན་དགག་བསྒྲུབ་བྱའི་ཆོས་སུ་བཟུང་བ་མི་སྲིད་དེ། དོན་དམ་དཔྱོད་པའི་རིགས་ངོར་གྲུབ་པའི་ཆོས་མི་སྲིད་པའི་ཕྱིར། དེ་ཡང་དཔེར་ན།
གཅིག་དང་དུ་བྲལ་གྱི་རྟགས་ཀྱིས་མྱུ་གུ་བདེན་ཡོད་བཀག་པ་དེའི་ཚེ་ན། མྱུ་གུའི་སྟེང་དུ་བདེན་ཡོད་བཀག་ཙམ་བསྒྲུབ་བྱའི་ཆོས་སུ་བྱས་པ་ཡིན་གྱི། བདེན་པར་མེད་པ་ལ་སོགས་པའི་ཆོས་གཞན་གང་ཡང་མི་སྒྲུབ་སྟེ། གཞན་དུ་ན། མྱུ་གུ་བདེན་པར་མེད་ཅེས་པའི་ཚིག་གིས་མྱུ་གུའི་སྟེང་དུ་བདེན་གྲུབ་བཀག་པའི་ཤུལ་དུ་བདེན་མེད་འཕངས་པར་སོང་ལ། དེ་ལྟ་ན་མྱུ་གུ་བདེན་པར་མེད་པ་ཆོས་ཅན། མ་ཡིན་པར་དགག་པ་ཡིན་པར་ཐལ། དགག་པ་གང་ཞིག རང་མིང་གིས་རང་གི་དགག་བྱ་བཀག་ཤུལ་དུ་ཆོས་གཞན་འཕངས་པའི་ཕྱིར། དེ་ལ་འདོད་ན་ཅིར་འགྱུར་ཞེ་ན།
གཅིག་དང་དུ་བྲལ་གྱི་རྟགས་ཀྱིས་མ་ཡིན་དགག་སྒྲུབ་བྱའི་ཆོས་སུ་མི་བྱེད་པར་དབུ་མ་བ་ཀུན་གྱིས་བཤད་པ་དང་འགལ་ལོ། ། དོན་དེ་ཡང་ཇི་སྐད་དུ། འཕགས་པས། འདིར་ནི་ཡོད་ཉིད་འགོག་པ་སྟེ། ། མེད་ཉིད་ཡོངས་སུ་འཛིན་པ་མིན། ། ནག་པོ་མིན་ཞེས་སྨྲས་པ་ན། ། དཀར་པོ་ཡིན་ཞེས་མ་བརྗོད་བཞིན། ། ཞེས་གསུངས་པ་ཡིན་ནོ། ། འོན་ཀྱང་ཆོས་གཞན་འཕངས་ཚུལ་རྟོག་གེའི་སྐབས་དང་རྩིང་ཞིབ་མི་འདྲ་བ་ཡིན་ཏེ། རྟོག་གེའི་སྐབས་སུ་མྱུ་གུ་བདེན་པར་མེད་ཅེས་པའི་ཚིག་གིས་མྱུ་གུ་བདེན་མེད་འཕངས་ཀྱང་ཆོས་གཞན་འཕངས་པར་མི་འཇོག་ལ།
ལུགས་འདི་ལ་ནི་དེ་ཙམ་གྱིས་དེར་འཇོག་ནུས་ཏེ། འདིར་ནི་སྤྲོས་པ་ཐམས་ཅད་འགོག་དགོས་པའི་ཕྱིར་རོ། ། མ་ཡིན་དགག་བཞི་པོ་འདིའི་ངོས་འཛིན་དུ་གཞན་དག་འདི་བྲམ་ཟེ་མིན་ཞེས་པ་ལྟ་བུའོ་ཞེས་ཟེར་བ་ནི་མ་གོ་བ་ཡིན་ཏེ། མ་ཡིན་པར་དགག་པ་ནི་བརྗོད་བྱའི་དོན་གྱི་སྟེང་ནས་འཇོག་པ་ཡིན་གྱི། བརྗོད་བྱེད་ཀྱི་ཚིག་དེའི་སྟེངས་ནས་འཇོག་པ་མ་ཡིན་པའི་ཕྱིར་རོ། ། གཉིས་པ་མེད་དགག་ནི། གཞན་པ་གཞན་ཡིན་ནོ་ཞེས་པས་བསྟན། འདི་ལ་གཞུང་འགྲེལ་ལས་དབྱེ་བ་གསལ་བར་གསུངས་པ་མེད་དོ། ། འོ་ན་དབྱེ་བ་མེད་པ་ཡིན་ནམ་ཞེ་ན། ཆོས་གཞན་འཕེན་ཚུལ་གྱི་དབྱེ་བ་མེད་ཀྱང་དགག་བྱ་འགོག་ཚུལ་གྱི་དབྱེ་བ་ཡོད་པར་མངོན་ཏེ།
དགག་བྱ་སྒྲས་སེལ་བའི་ཚུལ་དང༌། བློས་སེལ་བའི་ཚུལ་ལོ། ། དང་པོ་ནི། རང་བཞིན་མེད་པ་དང༌། བདེན་པར་མེད་པ་སོགས་ཏེ། རང་བརྗོད་པའི་སྒྲས་ཆོས་གཞན་བསལ་ནས་ཤུལ་དུ་ཆོས་གཞན་གང་ཡང་མ་འཕངས་པའི་ཕྱིར། འདི་ཡང་དབུ་མ་པས་བསམ་པ་ལ་ལྟོས་ནས་ཡིན་གྱི། གནས་སྐབས་གཞན་དུ་མ་ཡིན་ཏེ། རྣམ་པར་རིག་པ་ཙམ་གྱི་ཚུལ་ལ་བརྟེན་པའི་ཚེ་ཕྱི་རོལ་གྱི་དོན་བདེན་པར་མེད་དོ་ཞེས་བརྗོད་པ་ན་རྣམ་པར་ཤེས་པ་བདེན་གྲུབ་ཏུ་འཕངས་པའི་ཕྱིར་ན། གཟུང་འཛིན་རྫས་གཞན་གྱིས་སྟོང་ངོ་ཞེས་བརྗོད་པའི་ཚེ།
གཉིས་མེད་ཀྱི་ཤེས་པ་བདེན་གྲུབ་ཏུ་འཕངས་པའི་ཕྱིར་རོ། ། གཉིས་པ་ནི། ཆོས་ཉིད་དང་དོན་དམ་པའི་བདེན་པ་དང༌། རང་བཞིན་དང༌། གནས་ལུགས་དང༌། དེ་ཁོ་ན་ཉིད་ལ་སོགས་པ་སྟེ། འདི་དག་བརྗོད་པའི་སྒྲས་ཆོས་གཞན་ཚིག་ཟིན་ལ་མ་གསལ་ཀྱང་རང་གི་ཡུལ་ཅན་གྱི་བློ་ལ་འཆར་བ་ན་སྤྲོས་པ་ཐམས་ཅད་རྣམ་པར་གསལ་ཙམ་དུ་འཆར་གྱི།

ཆོས་གཞན་གང་གིས་ཀྱང་རྣམ་པ་མི་འཆར་བའི་ཕྱིར། དེ་ལྟར་ན་ཚིག་གིས་ཟིན་པའི་མེད་དགག་དང་བློ་ལ་འཆར་བའི་མེད་དགག་གཉིས་ཀྱི་ཐ་སྙད་འདི་ལེགས་པ་ཡིན་ནོ། ། དེ་ལྟར་རྣམ་པར་བཤད་པ་ན། དབུ་མའི་ལུགས་ལ་ཐེག་པ་ཆེན་པོ་རྒྱུད་བླ་མའི་ལུགས་ནི་ལོགས་སུ་བཤད་པར་བྱ་ཞིང༌། འཕགས་པ་ཡབ་སྲས་ཀྱི་གཞུང་ལྟར་ན། དོན་དམ་པའི་བདེན་པ་དང༌། ཆོས་ཉིད་ཡིན་པ་ལ་མེད་དགག་གིས་ཁྱབ་པ་ཡིན་ཅིང༌། དངོས་སྨྲ་བ་ལྟར་ན་དེ་དང་དེ་ལ་མ་ཡིན་པར་དགག་པ་དང༌། སྒྲུབ་པས་ཁྱབ་པ་ཡིན་ནོ། ། གཉིས་པ་སྒྲའི་བསྟན་བཅོས་ལས་ཇི་ལྟར་འབྱུང་བའི་ཚུལ་ལ། མ་ཡིན་པར་དགག་པ་བཅུ་བཞི་དང༌།
མེད་དགག་བཅུ་གཅིག་གི་རྣམ་གཞག་གསུངས་པ་ཡིན་ཏེ། ཇི་སྐད་དུ། སྨྲ་བའི་སྒོ་མཚོན་ཆ་ལས། མཚན་ཉིད་དབང་གིས་དབྱེ་བ་ཡིས། ། མ་ཡིན་དགག་ལ་བཅུ་བཞི་དང༌། ། མཚན་ཉིད་དབྱེ་བ་མེད་མོད་ཀྱི། ། ཡུལ་དང་དུས་ཀྱི་ཕྱེ་བ་ཡིས། ། མེད་པར་དགག་པ་བཅུ་གཅིག་དང༌། ། གང་ལྡན་དགག་པར་འདོད་པ་འོ། ། གཞན་དང་མི་མཐུན་གཉེན་པོ་དང༌། །
ཆུང་དང་ཕྲ་དང་ཉུང་བ་དང༌། ། ཡུན་ཐུང་ལྷག་མ་མེད་པ་དང༌། ། མཐའ་དག་མིན་དང་བྲལ་བ་དང༌། ། དམན་དང་ཞན་དང་ཞུམ་པ་དང༌། ། འདྲ་བ་དག་ལ་དགག་པ་ནི། ། མ་ཡིན་དགག་པར་འདོད་པ་འོ། ། རྒྱུན་འདྲ་བ་དང་རང་བཞིན་དང༌། ། སྐབས་དང་རྟེན་གྱི་དབྱེ་བ་ཡིས། ། སྔ་དང་ཞིག་ནས་མེད་པ་ལ། ། དབྱེ་བ་རྣམ་པ་བརྒྱད་ཡིན་ཏེ། །
ཕན་ཚུན་དག་ལ་རང་བཞིན་དང༌། ། རྒྱུ་དང་རང་བཞིན་གཉིས་དབྱེ་བས། ། ཤིན་ཏུ་མེད་པ་བཅུ་གཅིག་ནི། ། མེད་པར་དགག་པར་འདོད་པ་འོ། ། ཀུན་ཏུ་ལོག་ཕྱིར་དགག་པ་ཡིན། ། ཞེས་གསུངས་སོ། ། འདིའི་དོན་ལ་གཉིས་ཏེ། མ་ཡིན་པར་དགག་པ་མཚན་ཉིད་ཀྱི་དབང་གིས་དབྱེ་བ་དང༌། མེད་པར་དགག་པ་ཡུལ་དུས་ཀྱིས་དབྱེ་བའོ། ། དང་པོ་ནི་བཅུ་བཞི་པོ་འདི་ལྟར།
གཞན་ཞེས་བྱ་བའི་མ་ཡིན་དགག་ནི། རྒྱལ་པོ་བྲམ་ཟེ་མིན་པ་ལྟ་བུ་དང༌། མི་མཐུན་པའི་མ་ཡིན་དགག་ནི་མ་རིག་པ་དང༌། ལྷ་མ་ཡིན་ལྟ་བུ་དང༌། གཉེན་པོ་མ་ཡིན་དགག་ནི་མ་ཆགས་པ་དང༌། ཞེ་སྡང་མེད་པ་ལྟ་བུ་དང༌། ཆུང་བ་ནི་གཟུགས་ཆུང་བ་ལ་གཟུགས་མེད་པ་དང༌། དེ་བཞིན་དུ་འདུ་ཤེས་ཕྲ་བ་ལ་འདུ་ཤེས་མེད་པ་དང༌། རྫས་ཉུང་བ་ལ་རྫས་མེད་པ་དང༌། ཡུན་ཐུང་བ་ལ་བསམ་ནས་ཡུན་མེད་པ་དང༌།
གྲངས་ཀྱི་གནས་གཞན་དྲུག་ཅུ་ལས་རྒལ་བ་ལ་བསམས་ནས་གྲངས་མེད་པ་དང༌། རྒྱུ་མཐའ་དག་ནི་འབྲས་བུ་མཐའ་དག་ལ་ངེས་པ་མ་ཡིན་པ་དང༌། ཡང་ན་མང་པོའི་དཀྱིལ་ནས་གཅིག་གིས་བྱ་བ་མ་ཡིན་པ་ལ་བསམས་ནས་མཐའ་དག་གིས་བྱ་བ་མི་བྱེད་པ་དང༌། དྲི་མ་དང་བྲལ་བ་ལ་བསམས་ནས་མྱ་ངན་ལས་འདས་པ་དང༌། བུ་དམན་པ་ལ་བུ་མེད་པ་དང༌། འགྲོས་ཞན་པ་ལ་འགྲོས་མེད་པ་དང༌། སྟོབས་ཞུམ་པ་ལ་སྟོབས་མེད་པ་དང༌། རྣམ་པར་རིག་བྱེད་དང་འདྲ་བ་མིན་པ་ལ་རྣམ་པར་རིག་བྱེད་མིན་པ་དང་བཅུ་བཞིའོ། ། གཉིས་པ་ལ། ཡུལ་དུས་ཀྱིས་དབྱེ་བ་དང༌།
གཅིག་ལ་གཅིག་མེད་པའི་དབྱེ་བ་དང༌། ཤིན་ཏུ་མེད་པའི་དབྱེ་བས་ཕྱེ་བ་བཅུ་གཅིག་གོ ། དེ་ཡང་ཇི་ལྟར་ཡིན་ཞེ་ན། སེམས་ཅན་མ་སྐྱེས་པ་ལྟ་བུ་དང༌། རྒྱུན་འདྲ་བ་སྔ་ན་མེད་པ་དང༌། ས་བོན་ལས་མྱུ་གུ་ལྟ་བུ་རང་བཞིན་སྔ་ན་མེད་པ་དང༌། གསེར་ལ་རྣ་རྒྱན་ལྟ་བུ་གནས་སྐབས་སྔ་ན་མེད་པ་དང༌། ས་ཕྱོགས་ན་བུམ་པ་ལྟ་བུ་རྟེན་ལ་སྔ་ན་མེད་པ་སྟེ་སྔ་ན་མེད་པའི་དབྱེ་བ་བཞི་དང༌། སེམས་ཅན་ཤི་བ་ལྟ་བུ་རྒྱུན་འདྲ་བ་ཞིག་ནས་མེད་པ་དང༌། མྱུ་གུ་ལ་ས་བོན་ལྟ་བུ་རང་བཞིན་ཞིག་ནས་མེད་པ་དང༌།
རྣ་རྒྱན་ལ་གསེར་ཕྱེ་ལྟ་བུ་གནས་སྐབས་ཞིག་ནས་མེད་པ་དང༌། བུམ་པ་ཡུལ་གཞན་དུ་འཕོས་པ་ལྟ་བུ་བརྟེན་ལ་ཞིག་ནས་མེད་པ་སྟེ། ཞིག་ནས་མེད་པའི་དབྱེ་བ་བཞིའོ། ། ཕན་ཚུན་གཉིས་ལ་གཅིག་མེད་པའི་དབྱེ་བ་ནི། རྟ་དང་བ་ལང་ལྟ་བུ་ཕན་ཚུན་གཅིག་ལ་གཅིག་གི་རང་བཞིན་མེད་པའོ། ཤིན་ཏུ་མེད་པའི་དབྱེ་བ་གཉིས་ནི། ནམ་མཁའ་ལ་མེ་ཏོག་གི་རྒྱུ་དང་རང་བཞིན་མེད་པའོ། ། དེ་ལྟར་བཅུ་གཅིག་སྟེ་དགག་པའི་དབྱེ་བ་ཉི་ཤུ་རྩ་ལྔ་གསུངས་སོ། ། ལུགས་འདི་ལ་དགག་པ་གཉིས་ཀྱི་ཁྱད་པར་ནི་འདི་ཡིན་པར་མངོན་ཏེ། ངོ་བོ་སྒྲུབ་པ་ལ་དགག་པའི་མིང་བརྟགས་པ་ནི་མ་ཡིན་པར་དགག་པ་དང༌།
དོན་དགག་པའི་ངོ་བོར་གནས་པ་ལ་མིང་ཡང་དགག་པར་བཏགས་པ་ནི་མེད་པར་དགག་པ་ཡིན་ནོ། ། དེའི་ཕྱིར་ཆོས་གཞན་འཕེན་མི་འཕེན་གྱི་བཤད་པ་དང༌། དགག་སྒྲུབ་གཉིས་ཚོགས་ལ་མིན་དགག་ཏུ་བྱས་པ་དང༌། མ་ཡིན་དགག་དང་སྒྲུབ་པའི་གཞི་མཐུན་སྲིད་པ་སོགས་ཀྱི་བཤད་པ་མེད་ཅིང༌། མ་ཡིན་པར་དགག་པ་ལ་དགག་རྐྱང་གིས་ཁྱབ་པ་ཡིན་ནོ། ། གསུམ་པ་སྡེ་བདུན་ནས་གསུངས་པའི་རྣམ་གཞག་ལ། གཞུང་ལས་གསུངས་པའི་ཚུལ་དང༌། དགོངས་པ་དཔྱད་པའོ། ། དང་པོ་ནི། ཇི་སྐད་དུ་ཚད་མའི་མདོར།
མ་ཡིན་དགག་ཅིང་དགག་པ་དང༌། ། ཞེས་དང༌། དེའི་རང་འགྲེལ་དུ། སྔ་མ་ནི་མ་ཡིན་པར་དགག་པ་ཡིན་ལ། ཕྱི་མ་ནི་མེད་དགག་གི་དགག་པ་ཡིན་པར་བརྗོད་དོ་ཞེས་གསུངས་ཞིང་དེ་གཉིས་དཔེར་བརྗོད་ཀྱང་རྟགས་མཐུན་ཕྱོགས་ཁོ་ན་ལ་ཡོད་པ་དང༌། མི་མཐུན་ཕྱོགས་ལ་མེད་པ་གཉིས་ལ་བཤད་དོ། ། དེའི་ཕྱིར་ལུགས་འདི་ལ་མ་ཡིན་དགག་ཏུ་འགྲོ་བ་ལ་རང་མིང་ཏུ་དགག་ཚིག་ཡོད་མི་དགོས་སོ། ། རྣམ་འགྲེལ་དུ། འདིས་ནི་དངོས་ལ་དངོས་པོའི་ཆ། ། ཁས་བླངས་མེད་པར་དགག་པ་ཉིད། །
སྒྲུབ་བྱེད་སྔ་མ་དག་གིས་ནི། ། མ་ཡིན་སྒྲུབ་པར་བྱེད་ཕྱིར་རོ། ། ཞེས་སམ། འགྱུར་གཅིག་ཏུ། མ་ཡིན་དགག་པ་སྒྲུབ་ཕྱིར་རོ། ། ཞེས་དང༌། རྣམ་པར་ངེས་པ་ལས། དེ་དག་ཇི་ལྟར་མེད་པའི་རྣམ་པ། དེ་དངོས་པོ་མེད་པ་ཡིན་ཞེས་དང༌། ཡང་དེ་ཉིད་ལས།
དངོས་པོའི་རང་བཞིན་འཕེན་པའི་དགག་པ་ཞེས་གསུངས་སོ། ། གཞུང་འདི་དག་གི་དོན་ལ་རྣམ་པར་བརྟགས་ན། རྣམ་འགྲེལ་ལྟར་ན། དངོས་པོའི་ཆ་ཁས་བླངས་པ་མེད་པའི་དགག་པ་དང༌། དེ་མེད་པ་མ་ཡིན་པའི་དགག་པ་ཞེས་པའི་ཐ་སྙད་བཏགས་ན་ལེགས་ལ། རྣམ་ངེས་ལྟར་ན། དངོས་པོ་མེད་པའི་དགག་པ་དང༌། དངོས་པོའི་རང་བཞིན་འཕེན་པའི་དགག་པ་ཞེས་པའི་ཐ་སྙད་བཏགས་ན་ལེགས་ཤིང༌། མ་ཡིན་པར་དགག་པ་དང་མེད་པར་དགག་པའི་ཐ་སྙད་ཀྱང་གཞུང་དེར་གསུངས་པ་ཡིན་ཏེ། ཇི་སྐད་དུ།
མ་ཡིན་པར་དགག་པ་གཅིག་པུ་ནི་དགག་པའི་ཡུལ་མ་ཡིན་ནོ། ། འོ་ན་ཅི་ཞེ་ན། མེད་པར་དགག་པ་ཡང་ཡིན་ལ། ཞེས་གསུངས། ལུགས་འདི་ལ་གཉིས་པོའི་ཁྱད་པར་སྒྲུབ་ཆོས་ཁས་བླངས་པ་མེད་པའི་དགག་པ་དང༌། དེ་ཁས་བླངས་པ་མེད་པ་མ་ཡིན་པའི་དགག་པ་ཞེས་བྱ་བ་འདི་ཡིན་ནོ། ། ཆོས་གཞན་འཕེན་པའི་དགག་པ་ཡང་འདི་ནས་གསུངས་པའི་མ་ཡིན་དགག་གི་ཕྱོགས་གཅིག་ཏུ་འགྱུར་མོད། སྡེ་བདུན་ནས་འབྱུང་བའི་མ་ཡིན་དགག་ཡིན་ན་རང་གི་དགག་བྱ་བཀག་ཤུལ་དུ་ཆོས་གཞན་འཕེན་པས་མ་ཁྱབ་སྟེ། ཤེས་བྱ། གཞལ་བྱ།
གཞན་སེལ་གྱི་བྱས་མི་རྟག་ལ་སོགས་པ་མ་ཡིན་པར་དགག་པ་ཡིན་ཀྱང་རང་གི་དགག་བྱ་བཀག་ཤུལ་དུ་ཆོས་གཞན་འཕེན་པ་མ་ཡིན་གྱི། རང་གི་དགག་བྱ་བཀག་ཤུལ་དུ་རང་གི་ངོ་བོ་ཙམ་འཕེན་པར་བྱེད་པ་ཡིན་པའི་ཕྱིར། དེ་ཙམ་གྱིས་དེར་འགྱུར་རོ་ཞེ་ན། དེ་ལྟར་ན་མེད་པར་དགག་པ་མཐའ་དག་ཀྱང་མིན་པར་དགག་པ་ཉིད་དུ་ཐལ་བར་འགྱུར་ཏེ། དགག་པ་གང་ཞིག་རང་གི་དགག་བྱ་བཀག་ཤུལ་དུ་རང་གི་ངོ་བོ་ཙམ་ཞིག་འཕངས་པའི་ཕྱིར། གཞན་ཡང་རང་གི་ངོ་བོ་ཙམ་འཕངས་པ་ལ་ཆོས་གཞན་འཕངས་པ་ཞེས་བྱ་བའི་དོན་ཅི་ཡང་ཡོད་པ་མ་ཡིན་པའི་ཕྱིར། དེ་དང་དེ་དག་མ་ཡིན་པར་དགག་པ་ཡང་ཡིན་ཏེ། བློ་ལ་སྣང་བའི་སྤྱི་དང་ལྡོག་པ་མེད་དགག་གི་སྤྱི་གང་རུང་གང་ཞིག ལྡོག་པ་མེད་དགག་གི་སྤྱི་མ་ཡིན་པའི་ཕྱིར། གང་རུང་ཡིན་ཏེ།
རིགས་སྤྱི་ཡིན་པའི་ཕྱིར། བློ་ལ་སྣང་བའི་སྤྱི་ལ་མ་ཡིན་དགག་གིས་ཁྱབ་པ་ཡང་ཡིན་ཏེ། དངོས་རྣམས་ངོ་བོ་འགའ་ཞིག་གིས། ། ཐ་དད་མིན་པ་ལྟ་བུར་སྣང༌། ། ཞེས་སོགས་ཀྱི་གཞུང་དེས། བློ་ལ་སྣང་བའི་སྤྱི་དང༌། བློའི་སེལ་བ་ངོས་འཛིན། གལ་ཏེ་འདི་ལ་རྣམ་གཅོད་ཡོད། ། ཅེས་སོགས་སུ་ལྡོག་པ་མེད་དགག་གིས་སེལ་བ་དང་སྒྲའི་སེལ་བ་ངོས་འཛིན་པའི་ཕྱིར། ཡང་དེ་དང་དེ་དག་ཆོས་ཅན།
མ་ཡིན་པར་དགག་པ་ཡིན་ཏེ། གཞན་སེལ་ཡིན་པ་གང་ཞིག་མེད་དགག་མ་ཡིན་པའི་ཕྱིར། ཁྱབ་པ་ནི། ལྡོག་པ་ངོ་བོ་ཉིད་མེད་ཕྱིར། ། ཅེས་པར་གཞན་སེལ་ལ་གཉིས་པོ་གང་རུང་གིས་ཁྱབ་པ་ལེགས་པར་བཤད་ཅིང༌། དེ་གཉིས་ཀ་ལ་དགག་པས་ཁྱབ་པའི་ཕྱིར་ཏེ། ཇི་སྐད་དུ་སློབ་དཔོན་ཤཱཀྱ་བློས། ཐམས་ཅད་ལ་དགག་པ་ཙམ་དུ་ཁྱད་པར་མེད་པའི་ཕྱིར། ཞེས་དང༌། བྱང་ཆུབ་སེམས་དཔའ་ཞི་བ་འཚོས།
འདིར་ནི་སེལ་བ་རྣམས་གཉིས་ཏེ། ། མ་ཡིན་པ་དང་མེད་པའོ། ། ཞེས་དང༌། དེའི་འགྲེལ་པར་མཁས་པའི་དབང་པོ་ཀ་མ་ལ་ཤཱི་ལས། མ་ཡིན་པ་ནི་མ་ཡིན་པར་དགག་པའོ། ། མེད་པ་ནི་མེད་པར་དགག་པའོ། ། ཞེས་བཤད་པའོ། ། དེ་ལྟར་ན་གསུང་རབ་ལས། མ་ཡིན་པར་དགག་པའི་ཁྱད་པར་མི་འདྲ་བ་གསུམ་འབྱུང་བ་ནི་མ་འདྲེས་པར་སོ་སོར་ཕྱེད་དགོས་ཏེ། དབུ་མའི་བསྟན་བཅོས་ལས།
དགག་པ་གང་ཞིག་རང་མིང་གིས་བསྟན་པའི་དོན་དེ་ལས་གཞན། དེ་མ་ཡིན་པ་ཞིག རང་གང་གིས་འཕེན་པ་ལ་མ་ཡིན་པར་དགག་པ་དང༌། སྒྲའི་བསྟན་བཅོས་ལས། རང་གི་ངོ་བོ་སྒྲུབ་པ་ཡིན་པ་ལ་དགག་པའི་མིང་གིས་འདོགས་སུ་རུང་ཞིང་དེར་མིང་བཏགས་ཟིན་པ་ཞིག་ལ་མ་ཡིན་པར་དགག་དང༌། རྣམ་འགྲེལ་ངེས་སུ། དགག་པ་གང་ཞིག་རང་མིང་གིས་སྒྲུབ་པ་མི་སྤོང་བ་དེ་མ་ཡིན་དགག་གི་གོ་དོན་དུ་གསུངས་པའི་ཕྱིར། གཉིས་པ་དགོངས་པ་དཔྱད་པ་ལ། རིགས་པའི་དབང་ཕྱུག་ཇི་ལྟར་བཞེད་པའི་ཚུལ། ཕྱི་རབས་པ་གཞན་ཇི་ལྟར་ཟེར་བའི་ཚུལ།
རིགས་པའི་གཏེར་གྱི་དགོངས་པ་གཞན་དང་མ་འདྲེས་པར་བཤད་པའོ། ། དང་པོ་ནི་སློབ་དཔོན་དེའི་གཞུང་ལས། སྒྲུབ་ཆོས་དོར་བ་དེ་དགག་པའི་མཚན་ཉིད། མ་དོར་བ་དེ་སྒྲུབ་པའི་མཚན་ཉིད་ཡིན་ཞིང༌། དགག་པ་ལ་མེད་དགག་གིས་ཁྱབ་པ་དང༌། མ་ཡིན་དགག་ཡིན་ན་དགག་པ་མ་ཡིན་དགོས་པ་དང༌། མ་ཡིན་པར་དགག་པ་དང་སྒྲུབ་པ་དོན་གཅིག་ལ་འདུ་བ་ཡིན་ནོ་ཞེས་བཞེད་དོ། ། འདི་ལ་རིགས་པའི་གཏེར་དུ་དགག་པ་ཇི་ལྟར་མཛད་པའི་ཚུལ་དཔྱིས་ཕྱིན་པར་བཤད་ན་འདི་ཡིན་ཏེ། རིགས་པ་དང་འགལ་བ་དང༌། ལུང་དང་འགལ་བའོ། །
དང་པོ་ལ། སྣང་སེལ་འཆོལ་པར་ཐལ་བ་དང༌། སྣང་འཇུག་དང་སེལ་འཇུག་མི་འགལ་བར་ཐལ་བ་དང༌། མ་ཡིན་དགག་ལ་དགག་པའི་ཆ་མི་སྲིད་པར་ཐལ་བའོ། ། དང་པོ་ནི་མངོན་སུམ་དང་དེའི་སྣང་ཡུལ་དུ་གྱུར་པའི་དོན་རང་མཚན་ཐམས་ཅད་སྒྲུབ་པ་དང་མ་ཡིན་དགག་ཏུ་ཐལ། སྒྲུབ་ཆོས་མ་དོར་བའི་ཕྱིར། དེ་འདོད་ན། དོན་རང་མཚན་དགག་བསྒྲུབ་ཀྱི་གཞིར་རུང་བར་ཐལ་བ་དང༌། མངོན་སུམ་གྱིས་དགག་སྒྲུབ་བྱེད་པར་ཐལ་ལོ། ། དེ་གཉིས་ཀ་འདོད་ན་དགག་སྒྲུབ་གཅིག་ཆར་དུ་རྟོགས་པར་ཐལ་ལོ། །
ཡང་དེ་གཉིས་ཀ་ཆོས་ཅན། སེལ་བར་ཐལ། མ་ཡིན་པར་དགག་པ་ཡིན་པའི་ཕྱིར། ཡང་ཤེས་བྱ་དང་གཞལ་བྱ་ལ་སོགས་པ་གཞན་སེལ་རྣམས་ཀྱང་སྒྲུབ་པར་ཐལ། སྒྲུབ་ཆོས་མ་དོར་བའི་ཕྱིར། ཐལ་ཆོས་དང་ཁྱབ་པ་གཉིས་ཀ་ཁས་བླངས་ཤིང༌། འདོད་ན། སྣང་བའི་སྒྲུབ་པ་ཡིན་པར་ཐལ། སྒྲུབ་པ་གང་ཞིག་སེལ་བའི་སྒྲུབ་པ་མ་ཡིན་པའི་ཕྱིར། དེ་གཉིས་ཀ་ལ་འདོད་ན།
སྣང་སེལ་འཆོལ་བར་འགྱུར་རོ། ། གཉིས་པ་ནི། སྣང་བའི་སྒྲུབ་པ་དང་སེལ་བ་གཉིས་ཀྱི་གཞི་མཐུན་ཡོད་པར་ཐལ། སྤྱིར་སྒྲུབ་པ་ལ་སྣང་བའི་སྒྲུབ་པ་དང་སེལ་བའི་སྒྲུབ་པ་གཉིས་སུ་མི་འབྱེད་པར་སྒྲུབ་པ་ཡིན་ན་མ་ཡིན་པར་དགག་པ་ཡིན་
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
