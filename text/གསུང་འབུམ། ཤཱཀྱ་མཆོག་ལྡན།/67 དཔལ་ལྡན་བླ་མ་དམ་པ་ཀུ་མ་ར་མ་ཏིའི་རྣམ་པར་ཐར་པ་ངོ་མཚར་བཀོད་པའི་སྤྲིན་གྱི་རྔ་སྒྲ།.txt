གསུང་འབུམ། ཤཱཀྱ་མཆོག་ལྡན།
པོད ༦༧
དཔལ་ལྡན་བླ་མ་དམ་པ་ཀུ་མ་ར་མ་ཏིའི་རྣམ་པར་ཐར་པ་ངོ་མཚར་བཀོད་པའི་སྤྲིན་གྱི་རྔ་སྒྲ།
༼མ༽ ༄༅། །དཔལ་ལྡན་བླ་མ་དམ་པ་ཀུ་མ་ར་མ་ཏིའི་རྣམ་པར་ཐར་པ་ངོ་མཚར་བཀོད་པའི་སྤྲིན་གྱི་རྔ་སྒྲ་ཞེས་བྱ་བ་བཞུགས་སོ།། ན་མཿགུ་ར་ཝེ། དཔལ་ལྡན་བླ་མ་དམ་པ་ཀུ་མ་ར་མ་ཏིའི་ཞལ་སྔ་ནས་ཀྱི་རྣམ་པར་ཐར་པ་མདོ་ཙམ་དུ་བྱ་བ། ངོ་མཚར་བཀོད་པའི་སྤྲིན་གྱི་རྔ་སྒྲ་ཞེས་བྱ་བ། དུས་གསུམ་སངས་རྒྱས་ཐམས་ཅད་ཀྱི་ངོ་བོ་བླ་མ་དམ་པའི་ཞབས་ལ་གུས་པས་ཕྱག་འཚལ་ལོ། ། གང་ལ་ཉེས་པའི་རྡུལ་ཙམ་མ་མཆིས་ཤིང༌། ། རྨད་བྱུང་ཡོན་ཏན་བརྒྱ་ཡི་མཐར་སོན་ཀྱང༌། ། ལུས་ཅན་རྣམས་ལ་རང་དང་འཚམ་པའི་སྐུར། ། སྟོན་མཛད་བླ་མའི་ཞབས་ཀྱི་པད་མོར་འདུད། །
འཇམ་དཔལ་གཞོན་ནུའི་གསེར་གྱི་མངལ་བཟུང་བས། ། དྲི་མེད་ལེགས་པར་སྦྱངས་པའི་བློ་གྲོས་ཅན། ། ཕྱི་ནང་ཆོས་ཀྱི་དེ་ཉིད་སྟོན་མཁས་པ། ། མཚུངས་མེད་དམ་པའི་ཡོན་ཏན་ཇི་སྙེད་ཀུན། ། མི་ཟད་ཚིག་གི་མཆོག་སྦྱིན་གྲུབ་པ་ཡིས། ། བསྐལ་བརྒྱར་བརྗོད་ཀྱང་ཕ་མཐའ་དཔོག་མི་ནུས། ། འོན་ཀྱང་ཐ་མལ་འགྲོ་ལ་ཐུན་མོང་དུ། ། སྣང་ཚུལ་མདོ་ཙམ་བརྗོད་ཀྱིས་གུས་པས་ཉོན།། །། དེ་ཡང་འདི་ལྟར། ཁྱོད་ཀྱིས་ངེས་པར་སྒྲིབ་པ་གཉིས། །
བག་ཆགས་བཅས་པ་གཏན་སྤངས་ཀྱང༌། ། སྐལ་བཟང་དད་པའི་འཛུམ་ཕྲེང་ལ། ། ལྷག་པ་ཆགས་པའི་དཔལ་འདི་ཤར། ། ཞེས་བྱ་བ་སྨྲས་ཏེ། ངེས་པའི་དོན་དུ་ན། དུས་གསུམ་སངས་རྒྱས་ཐམས་ཅད་ཀྱི་མཁྱེན་བརྩེ་མ་ལུས་པ་གཅིག་ཏུ་བསྡུས་ནས། སྙིགས་མའི་དུས་ལ་བབ་པ་ན་འགྲོ་བ་རང་རང་དང་འཚམས་པའི་སྐུར་བསྟན་ནས་སེམས་ཅན་གྱི་དོན་མཛད་པ་ནི་བསམ་གྱིས་མི་ཁྱབ་པས། བླ་མ་དམ་པ་དུས་གསུམ་སངས་རྒྱས་ཐམས་ཅད་ཀྱི་ངོ་བོར་བཞུགས་པ་ཡིན་མོད་ཀྱི་རང་ཅག་རྣམས་ལ་ཐུན་མོང་དུ་ཇི་ལྟར་སྣང་བའི་ཚུལ་མོད་ཙམ་བརྗོད་པ་ལ་གཉིས། གླེང་བསླང་བ་དང༌། སྐབས་སུ་བབ་པའི་དོན་ནོ། །
དང་པོ་ནི། འཛམ་གླིང་དུམ་བུ་བཅུ་གཉིས་པོར། ། སྟོང་ཕྲག་བཀའ་ལུང་རྩོལ་མཁས་པའི། ། དཔལ་ལྡན་དང་པོའི་སངས་རྒྱས་ཀྱི། ། ཕྲིན་ལས་ཡོངས་སུ་རྫོགས་པ་ནི། ། མི་བདག་གྲགས་པའོ། ། ཞེས་སྨྲས་ཏེ། དེའང་འཛམ་བུའི་གླིང་གི་སའི་ཁྱོན་ཆེན་པོ་བཅུ་གཉིས་སུ། རྫོགས་ལྡན་དང༌། གསུམ་ལྡན་དང༌།
གཉིས་ལྡན་དང༌། རྩོད་ལྡན་གྱི་དབྱེ་བས་ཉི་ཁྲི་དང་ཆིག་སྟོང་དྲུག་བརྒྱའི་ལོ་རྣམས་སུ་བར་མཚམས་མེད་པར་མཐའ་ཡས་པའི་སེམས་ཅན་སྨིན་གྲོལ་གྱི་ལམ་ལ་འགོད་པའི་ཐབས་གཞན་དང་ཐུན་མོང་མ་ཡིན་པ་སྟོན་པ་དཔལ་ལྡན་དང་པོའི་སངས་རྒྱས་ཀྱི་ཕྲིན་ལས་ཡོངས་སུ་རྫོགས་པར་མངའ་བ་ནི། མིའི་བདག་པོ་གྲགས་པ་ཞེས་ཡོངས་སུ་གྲགས་པ་སྟེ། རྗེ་བཙུན་འཇམ་པའི་དབྱངས་སོ། ། དེ་ཡིས་ཀྱང༌། ཤམྦྷ་ལར་གྲགས་ཤཱཀྱ་ཡི། ། རིན་ཆེན་བརྩེགས་པའི་ཁང་བཟངས་སུ། ། དབང་བསྐུར་རིག་འཛིན་བརྙེས་པ་ཞིག ། དཔལ་ལྡན་ས་ཡི་ཁྱོན་འདིར་འཁྲུངས། ། ཞེས་སྨྲས་ཏེ།
འཇམ་དཔལ་དབྱངས་དེས་ཀྱང༌། ཀཻ་ལ་ཤའི་རིའི་རྩེ་མོར་རིན་ཆེན་སྣ་ཚོགས་ལས་གྲུབ་པའི་གཞལ་ཡས་ཁང༌། ཤམྦྷ་ལ་ཞེས་རྣམ་པར་གྲགས་པ་ཤཱཀྱ་རྣམས་ཀྱིས་ཡོངས་སུ་བཟུང་བའི་རིག་པ་འཛིན་པའི་གྲོང་ཁྱེར་ཆེན་པོའི་དབུས་སུ་ཉི་མའི་ཤིང་རྟ་ལ་སོགས་པའི་དྲང་སྲོང་བྱེ་བ་ཕྲག་ཕྱེད་དང་བཞི་དབང་བསྐུར་ཞིང༌། གྲོལ་བར་མཛད་པ་ལས། དེའི་ནང་ནས་རིག་པ་འཛིན་པ་བརྙེས་པའི་གྲུབ་པའི་དབང་པོ་ཞིག གངས་རིའི་ཕྲེང་བས་བསྐོར་བའི་ཡུལ་ལྗོངས་འདིར་བསམས་བཞིན་དུ་སྐྱེ་བ་བཞེས་པ་ནི་ཀུན་མཁྱེན་རིན་ཆེན་ཤཱཀྱ་ཞེས་མཚན་ཡོངས་སུ་གྲགས་པ་དེ་ཉིད་ཡིན་ནོ། ། དེ་ལ་ཡོན་ཏན་གྱི་ཁྱད་པར་ཅི་ཞིག་མངའ་ཞེ་ན། སྨྲས་པ། དྲི་ཞིམ་གྱིས་བསྒོས་པད་མོའི་མཚོར། ། བུང་བའི་ཚོགས་བཞིན་དེ་ལ་ཡང༌། །
རྡོ་རྗེ་འཆང་དབང་བཀའ་གྲུབ་པའི། ། རིག་པ་འཛིན་པ་ཀུན་གྱིས་སོ། ། ཞེས་སྨྲས་ཏེ། བུང་བ་དགའ་བར་བྱེད་པའི་དྲི་ཞིམ་གྱིས་ཕྱོགས་ཀུན་ཏུ་ཁྱབ་པའི་པད་མོའི་ཚལ་དུ་བུང་བའི་ཚོགས་རྣམས་ངང་གིས་འདུ་བ་བཞིན་དུ། ཡི་དམ་གྱི་ལྷ་དང༌། རྡོ་རྗེ་འཆང་ཆེན་པོའི་གསུང་གི་མཛོད་ལ་དབང་བསྒྱུར་བའི་རིག་པ་འཛིན་པའི་ཚོགས་དཔག་ཏུ་མེད་པས་དངོས་སུ་བྱིན་གྱིས་བརླབས་པ་ནི་བསམ་གྱིས་མི་ཁྱབ་ལ། དེ་ལས་ཀྱང་ཁྱད་པར་དུ་དཔལ་ཤ་ཝ་རི་དབང་ཕྱུག་གིས་བལ་བོད་ཀྱི་མཚམས་སུ་སྤྲུལ་པའི་དཀྱིལ་འཁོར་ཆེན་པོ་མངོན་པར་སྤྲུལ་ནས་དབང་བསྐུར་ཞིང༌། སོ་སོར་སྡུད་པ་དང་བསམ་གཏན་ལ་སོགས་པའི་རྣལ་འབྱོར་ཡན་ལག་དྲུག་གི་གདམས་པ་ཡོངས་སུ་རྫོགས་པར་མནོས་ནས་དབེན་ཞིང་ཉམས་དགའ་ལ་བཀྲ་ཤིས་པའི་དགེ་མཚན་དུ་མ་དང་ལྡན་པའི་སྤྱང་ལུང་དཔལ་གྱི་རི་ཁྲོད་ཀྱི་ས་ཕྱོགས་འདི་ཉིད་དུ་ལོ་བཅོ་བརྒྱད་ཀྱི་བར་དུ་སྐྱིལ་མོ་ཀྲུང་གཅིག་ལས་མ་གཡོས་པར་སྒྲུབ་པ་རྩེ་གཅིག་ཏུ་མཛད་ནས། བཅུ་གསུམ་རྡོ་རྗེ་འཛིན་པའི་ས་བརྙེས་པར་མཛད་ལ། དེ་ནས་ལྕགས་མོ་གླང་གི་ལོ་ལ་མྱ་ངན་ལས་འདའ་བའི་ཚུལ་སྟོན་པར་མཛད་པ་ཡིན་ནོ། །
དེ་ཡི་མཐུ་ཡིས་གནས་འདིར་ཡང༌། ། མཆོག་དང་ཐུན་མོང་ཇི་སྙེད་པ། ། རྒྱ་མཚོ་ཆེ་ལ་ཆུ་བོ་བཞིན། ། འབད་པ་མེད་པར་ངང་གིས་སོ། ། དེ་ཡང་རྒྱ་མཚོ་ཆེན་པོར་ཆུ་བོ་བཞི་རང་གི་ངང་གིས་འབབ་པ་བཞིན་དུ་སྐྱེས་བུ་ཆེན་པོ་དེས་བྱིན་གྱིས་བརླབས་པའི་གནས་འདིར་ཡང༌། ཀ་ལཱ་པ་ཡི་གྲོང་ཁྱེར་ཆེན་པོ་ཇི་ལྟ་བ་བཞིན་དུ་དཔའ་བོ་དང་རྣལ་འབྱོར་མའི་ཚོགས་དཔག་ཏུ་མེད་པ་རང་གི་ངང་གིས་འདུ་ཞིང་བྱིན་གྱིས་རློབ་པར་བྱེད་པ་ལུང་དང་རྟོགས་པའི་ཡོན་ཏན་རྣམས་ངང་གིས་གོང་ནས་གོང་དུ་རྣམ་པར་འཕེལ་ཞིང་ཐུན་མོང་གི་དངོས་གྲུབ་ཇི་རྙེད་པ་འབད་པར་ངང་གིས་འདུ་བ་ནི་ཡིད་བཞིན་གྱི་རྒྱ་མཚོ་ཇི་ལྟ་བ་བཞིན་ནོ། ། ཀུན་མཁྱེན་དེ་ཡི་འཕྲིན་ལས་ཀྱི། ། མཛད་པའི་ལྷག་མ་མ་ལུས་པ། ། བསམ་བཞིན་ཡོངས་རྫོགས་མཛད་པ་ནི། ། དཔལ་ལྡན་གཞོན་ནུ་བློ་གྲོས་སོ། །
ཞེས་བྱ་བ་སྨྲས་ཏེ། ཇི་སྐད་དུ་བཤད་པའི་སྐྱེས་བུ་ཆེན་པོ་དེས་ཀྱང༌། རང་ཉིད་ཀྱིས་མཆོག་གི་དངོས་གྲུབ་བརྙེས་པའི་ས་ཕྱོགས་འདི་ཉིད་དུ་སྐལ་བ་དང་ལྡན་པ་རྣམས་རྗེས་སུ་བཟུང་བའི་ཕྲིན་ལས་ཀྱི་ལྷག་མ་འགའ་ཞིག་བསྒྲུབ་པར་བྱ་བའི་ཕྱིར་དང༌། གཞན་ངོར་ལམ་ལྷག་མ་འགའ་ཞིག་ལུས་པ་ལྟ་བུར་སྣང་བ་དེ་སླར་ཡང་རྟེན་ཁྱད་པར་ཅན་གྱི་རྟེན་ལ་ཐུགས་ཉམས་བཞེས་ཏེ། ཟུང་འཇུག་གི་སྐུ་མངོན་དུ་མཛད་པའི་ཕྱིར་བསམ་བཞིན་དུ་ས་ཆ་འདི་ཉིད་དུ་སྐྱེ་བ་བཞེས་པ་ནི་བདག་ཅག་གི་བླ་མ་དམ་པ་ཉིད་ཡིན་པར་ངེས་སོ། ། གཉིས་པ་ལ། མངོན་མཐོའི་གོ་འཕང་ཇི་ལྟར་བསྐྲུན་པའི་ཚུལ་དང༌། རྟེན་དེ་ལ་ངེས་ལེགས་ཀྱི་ཡོན་ཏན་ཇི་ལྟར་བརྙེས་པའི་ཚུལ་གཉིས་ལས། དང་པོ་ནི། ཇི་སྐད་བཤད་པའི་སྐྱེས་བུ་ཆེན་པོ་དེས་དགོས་པ་འགའ་ཞིག་གི་ཕྱིར།
རང་ཉིད་དཔལ་ཤ་ཝ་རི་དབང་ཕྱུག་གིས་སྨིན་ཅིང་གྲོལ་བར་མཛད་པའི་གནས། བལ་པོའི་གྲོང་ཁྱེར་ཆེན་པོ་ཞིག་གི་ཉེ་ལོགས་སུ་སྐྱེ་བ་ཡོངས་སུ་འཛིན་པར་མཛད་དོ། ། དེ་ནས་རེ་ཞིག་ན་ཁ་བ་ཅན་གྱི་ལྗོངས་སུ་གཤེགས་པའི་དུས་ལ་བབ་པར་གཟིགས་ནས། ལོ་བརྒྱད་ལོན་པའི་བལ་པོ་གཞོན་ནུ་མ་དེ། ས་ཕྱོགས་འདི་ཉིད་དུ་ཡུམ་གྱི་མངལ་དུ་བཟུང་བའི་སྣང་བ་ཤར་བར་གྱུར་ཏོ། ། ཞེས་བླ་མ་དམ་པ་ཉིད་ཀྱི་ཐུགས་ཉམས་ཀྱི་སྣང་བ་ཚད་མས་གྲུབ་པ་ཉིད་ཡིན་ནོ། ། འདིའི་རིགས་ཀྱི་ཁྱད་པར་ནི། ། ཁ་བ་རི་བོའི་སྤོ་ལ་བཞིན། ། བསམས་བཞིན་སྐྱེ་བ་བཞེས་པ་ཡང༌། ། མ་སྨད་ས་ཡི་རིགས་ལའོ། །
ཞེས་སྨྲས་ཏེ། དེ་ནས་བལ་པོ་གཞོན་ནུ་མ་དེས་རིགས་ཀྱི་ཁྱད་པར་ནི། འཕགས་པ་འཇིག་རྟེན་དབང་ཕྱུག་གི་སྤྲུལ་པ་ལ་སྟོད་སྤྲུལ་སྐུ་དམར་པོ་ཞེས་འཛམ་བུ་གླིང་ན་ཉི་མ་ལྟར་གྲགས་པ་དེའི་སྲས་གཉིས་ལས་ཆུང་བ་རོང་ཆུང་སངས་རྒྱས་ཞེས་པའི་སྲས་ཀྱི་བརྒྱུད་པ་འཕགས་པ་འཇིག་རྟེན་དབང་ཕྱུག་གིས་བྱིན་གྱིས་རླབས་པ་བར་མ་ཆད་དུ་བྱོན་པའི་བརྒྱད་པ་སློབ་དཔོན་དགེ་བསྙེན་མགོན་པོ་ཞེས་བྱ་བའི་རིགས་ལ་གཟིགས་པར་མཛད་དོ། ། ཡུམ་གྱི་ཁྱད་པར་ནི། བུང་བའི་ཚོགས་རྣམས་པད་མའི་ཚལ། ། སྙེག་པར་བྱེད་ཀྱི་དུག་མཚོར་མིན། ། རྒྱལ་བའི་སྲས་པོ་མ་ལུས་པ། ། རྒྱལ་ཡུམ་ཁོ་ནའི་མངལ་དུའོ། ། དེ་བཞིན་དུ་སྐྱེས་བུ་ཆེན་པོ་འདི་ཡང་དད་པ་དང་སྙིང་རྗེ་དང༌། བསམ་གཏན་ལ་སོགས་པ་འཕགས་པའི་སྲས་རྣམས་བསྐྲུན་པར་ནུས་པའི་ཡོན་ཏན་དང་ལྡན་པ་ཞིག་ཁོ་ནའི་མངལ་དུ་འཇུག་པར་མཛད་ཀྱི།
གཞན་ལ་མ་ཡིན་ནོ། ། དེ་ཡང་འདི་ལྟར་ཐོས་ཏེ། ལོ་བཟའ་རྡོ་རྗེ་བུ་འདྲེན་ཞེས་པ་གཞོན་ནུ་མ་ནས་དད་པ་དང་སྙིང་རྗེ་ངང་གིས་འཕེལ་ཞིང༌། ཐེག་པ་ཆེན་པོའི་ཆོས་ལ་མཐའ་གཅིག་ཏུ་གཞོལ་བ་དེས་སྦྱོར་བ་ཡན་ལག་དྲུག་པའི་རྣལ་འབྱོར་ཉམས་སུ་བླངས་པས་རླུང་སེམས་བདེ་བ་ཆེན་པོར་འདྲེས་ཤིང་སྔོན་དང་ཕྱི་མཐའ་རིག་པའི་མངོན་ཤེས་ཐོགས་མེད་དུ་ཤར་ཏེ། བདག་གི་ལུས་ལ་བུ་སྐྱེས་ན་རྒྱལ་བའི་བསྟན་པ་ལ་མཆོག་ཏུ་བྱ་བ་བྱེད་པར་ནུས་པའི་སྐྱེས་བུ་ཆེན་པོ་གསུམ་འབྱུང་བར་འགྱུར་རོ་སྙམ་དུ་ངེས་པ་ཡིན་ནོ། ། དེ་ནས་དེས་རེ་ཤིག་གི་ཚེ། འཕན་ཡུལ་དམར་ཞོགས་ཀྱི་སར་ཁྱིམ་ཐབ་དུ་བྱས་ཏེ། འཕགས་པ་སྙིང་རྗེ་ཆེན་པོས་བྱིན་གྱིས་བརླབས་པའི་སློབ་དཔོན་ཆེན་པོ་དངོས་གྲུབ་ཞེས་པ་དང་ལྷན་ཅིག་ཏུ་འགྲོགས་པས། སྲས་ཆེ་བ་དམར་སྟོན་ཀུན་དགའ་བསོད་ནམས་ཞེས་བགྱི་བ། སྒྲ་དང༌།
ཚད་མ་དང༌། འདུལ་བ་དང༌། མངོན་པ་དང༌། དབུ་མ་ཚིག་གསལ་འཇུག་བཞི་གསུམ་ཐུགས་སུ་ཆུད་ཅིང༌། མངོན་པར་རྟོགས་པའི་ཡོན་ཏན་དུ་མ་དང་ལྡན་པ་ཞིག་འཁྲུངས་ཏེ། རྒྱལ་བའི་བསྟན་པ་ལ་བྱ་བ་རྒྱ་ཆེན་མཛད་ནས་དགུང་ལོ་ཉི་ཤུ་རྩ་བརྒྱད་པ་ལ། བྱང་ངམ་རིངས་སུ་སྐུ་གཤེགས་སོ། ། ཡང་ཡབ་དེ་ཉིད་དང་གྲོགས་པ་ལས། སྲས་ཆུང་བ་དམར་སྟོན་རྒྱ་མཚོ་རིན་ཆེན་ཞེས་བགྱི་བ་ཁ་བ་ཅན་གྱི་ལྗོངས་ན་ཉི་མ་ལྟར་གསལ་བའི་གྲགས་པའི་གདུགས་དཀར་གཡོ་བ་ཞིག་འཁྲུངས་ཏེ། དེས་ནི་བདེ་བར་གཤེགས་པའི་གསུང་རབ་མ་ལུས་པ་ཐུགས་སུ་ཆུད་ཅིང༌།
མཚན་བཅས་དང་མཚན་མེད་གྱི་རྣལ་འབྱོར་ལ་སྐད་ཅིག་ཀྱང་གཡེལ་བ་མི་མངའ་བས་མངོན་པར་རྟོགས་པའི་བང་མཛོད་དུ་མ་ལ་དབང་འབྱོར་ཞིང༌། ཁྱད་པར་དུ། འདུལ་བ་དང༌། མངོན་པའི་བཤད་ཉན་དགུང་ལོ་བདུན་ཅུ་དོན་དྲུག་གི་མཐར་ཐུག་གི་བར་དུ་མཛད་པས། དེང་སང་རྒྱལ་བའི་བསྟན་པ་ལ་བྱ་བ་བྱེད་པར་ནུས་པའི་བཤེས་གཉེན་མཐའ་དག་གིས་དེའི་ཞབས་རྡུལ་སྤྱི་བོར་མ་བླངས་པ་གཅིག་ཀྱང་མེད་པ་ཡིན་ནོ། ། ཡང་ཡུམ་དེས་སློབ་དཔོན་དངོས་གྲུབ་ཀྱི་སྲས་ལྷག་པའི་ལྷ་དུ་མས་རྗེས་སུ་བཟུང་བ་དགུང་ལོ་བཅོ་བརྒྱད་པ་ལ་མཁའ་སྤྱོད་ཀྱི་གནས་སུ་དཔའ་བོ་དང་རྣལ་འབྱོར་མའི་ཚོགས་དཔག་ཏུ་མེད་པས་སྤྱན་འདྲེན་པར་འགྱུར་བ་དགེ་བསྙེན་མགོན་པོ་ཞེས་པའི་ཞིག་དང་མཉམ་དུ་འགྲོགས་པས་བདག་ཅག་གི་བླ་མ་དམ་པ་འདི་ཆུ་ཕོ་བྱི་བའི་ལོ་ལ་སྐུ་འཁྲུངས་པ་ཡིན་ནོ། ། གཉིས་པ་ལ། རང་གི་ཐུགས་རྒྱུད་ཇི་ལྟར་སྦྱངས་པའི་ཚུལ་དང༌། གཞན་ཇི་ལྟར་རྗེས་སུ་བཟུང་བའི་ཚུལ་དང་གཉིས། དང་པོ་ལ་ཐེག་པ་ཐུན་མོང་གིས་ཐུགས་རྒྱུད་ཇི་ལྟར་སྦྱངས་པའི་ཚུལ་དང༌།
ཐུན་མོང་མ་ཡིན་པ་སྔགས་ཀྱི་ཐེག་པས་སྨིན་ཅིང་གྲོལ་བར་མཛད་པའི་ཚུལ་ལོ། ། དང་པོ་ལ། ཁྲིམས་ནི་རྒྱུ་དང་མི་རྒྱུའི་ས་བཞིན་དུ། ། ཡོན་ཏན་ཀུན་གྱི་གཞི་རྟེན་ལགས་པར་གསུངས། ། ཞེས་འབྱུང་བ་ལྟར། ཐོག་མར་ཡོན་ཏན་ཐམས་ཅད་ཀྱི་རྟེན་སོ་སོར་ཐར་པའི་ཚུལ་ཁྲིམས་ལ་རིམ་གྱིས་སློབ་པར་མཛད་དེ། དེ་ཡང་འདི་ལྟར། འཛིན་མར་ལྷུན་པོའི་དཔལ་བཞིན་དུ། ། ཁྱོད་ཞབས་ཚུལ་ཁྲིམས་གཞི་ལའོ། ། ཞེས་སྨྲས་ཏེ།
དེ་ཡང་གཞོན་ནུའི་དུས་ཉིད་ནས་སྔོན་གོམས་པའི་དབང་གིས་ཆོས་འཆད་པ་དང༌། དབང་བསྐུར་བ་དང༌། སྡོམ་པ་འབོགས་པ་དང༌། ཏིང་འཛིན་ལ་སྙོམས་པར་འཇོག་པ་ལ་སོགས་པའི་ཚུལ་གྱིས་རྩེ་བར་མཛད་ཀྱི། ཐ་མལ་པའི་རྩེད་མོ་གཞན་གྱིས་ནི་མ་ཡིན་ནོ། ། དེ་ནས་དགུང་ལོ་བརྒྱད་པའི་ཚེ། བརྒྱ་བྱིན་གྱི་གཞུ་ལྟར་མངོན་པར་བཀྲ་བའི་སྲིད་པའི་འབྱོར་པ་འདི་ཡང་དུག་གི་རོ་མངར་བཞིན་དུ་སླར་ཡང་འཁོར་བའི་གནས་སུ་འཕེན་པའི་རྒྱུར་གཟིགས་ཤིང་མ་རྒན་སེམས་ཅན་ཐམས་ཅད་སྡུག་བསྔལ་གྱི་རྒྱ་མཚོ་ཆེན་པོ་ལས་འདོན་པར་བྱའོ་སྙམ་དུ་དགོངས་པའི་ངེས་འབྱུང་བཅོས་མ་མ་ཡིན་པ་ཐུགས་རྒྱུད་ལ་འཁྲུངས་ཏེ། བསྟན་པའི་བདག་པོ་མཁན་ཆེན་སེང་གེ་དཔལ་བའི་དྲུང་དུ། བསླབ་པའི་གཞི་ལྔ་འཛིན་པའི་དགེ་བསྙེན་གྱི་སྡོམ་པ་དང༌། རབ་ཏུ་བྱུང་བའི་རྟགས་ཡང་དག་པར་འཛིན་པའི་རབ་བྱུང་རྣམ་པར་དག་པ་མནོས་ཏེ།
གཞོན་ནུ་བློ་གྲོས་ཞེས་གྲགས་པའི་གདུགས་དཀར་ཕྱོགས་ཐམས་ཅད་དུ་གསལ་བར་མཛད་དོ། ། དེ་ནས་མཁན་ཆེན་དེ་ཉིད་ཀྱིས། ཀུན་མཁྱེན་ཆེན་པོའི་དངོས་ཀྱི་གདན་ས་པ་རིན་པོ་ཆེ་བསོད་ནམས་སེང་གེ་ཞེས་ལྷ་དང་བཅས་པའི་གཙུག་རྒྱན་དེ་ཉིད་ལ་གཏད་དེ། བསླབ་པའི་གཞི་བཅུ་ལ་སློབ་པའི་དགེ་ཚུལ་ཉིད་དུ་བསྒྲུབས་པ་ཡིན་ནོ། ། དེ་ཡང་སྔོན་ནས་གོམས་པའི་དབང་གིས་འབད་རྩོལ་མེད་པར་བག་ཡོད་ཀྱི་གཞི་ལ་ཕྱོགས་མཐུན་གྱི་ཉེས་པ་ཕྲ་མོས་ཀྱང་མ་གོས་པར་མཛད་དེ། སྔ་ཤོལ་དང་བཅས་པའི་དགུང་ལོ་ཉི་ཤུ་པ་ལ། མཁན་པོ་ཆེན་པོ་རྣལ་འབྱོར་བྱང་ཆུབ་སེང་གེའི་གདན་ས་ན་བཞུགས་པ་མཁས་ཤིང་བརྟན་པའི་ཡོན་ཏན་ལྡན་པའི་མཁན་ཆེན་དགུང་གཤེར་བ་ཀུན་དགའ་རྒྱལ་པོའི་དྲུང་དུ་མཁན་པོ་ཞུས། རིགས་པ་དང་གྲོལ་བར་སྨྲ་བའི་དམར་སྟོན་དཔལ་ལྡན་རིན་ཆེན་ཞེས་གྲགས་པའི་རྒྱལ་མཚན་སྲིད་རྩེའི་བར་དུ་བསྒྲེང་བ་ལ་མཁས་པ་དེས་ལས་ཀྱི་སློབ་དཔོན་མཛད། འདུལ་མངོན་རྒྱ་མཚོའི་མཐར་སོན་སློབ་དཔོན་ཤཱཀྱ་རིན་ཆེན་པས་བསངས་ཏེ་སྟོན་པ་མཛད་དོ། ། ཆོས་གསུམ་ལྡན་གྱི་དགེ་འདུན་ལས་མངོན་དུ་གྱུར་པའི་ཆོས་བཅུས་བསྙེན་པར་རྫོགས་པ་དགེ་སློང་གི་དངོས་པོ་རྣམ་པར་དག་པ་ཐུགས་རྒྱུད་ལ་བསྐྲུན་པ་ཡིན་ནོ། །
ཉིན་མོར་བྱེད་པའི་དཀྱིལ་འཁོར་ལ། ། རི་བོང་གཟུགས་ཀྱིས་གོས་པ་མེད། ། ཁྱོད་ཐུགས་ཆུ་ཤེལ་དག་པ་ལ། ། ཉེས་པའི་ཚ་ཟེར་ག་ལ་མངའ། ། དེ་ནས་དཔལ་གྲོ་སའི་ཆོས་སྡེ་ཆེན་པོར་གནས་ཀྱི་སློབ་དཔོན། དམར་སྟོན་ཆོས་རྗེའི་དྲུང་དུ། ལོ་བཅུ་ལྷག་གི་བར་དུ་གནས་དང་གནས་པའི་ཚུལ་ཁྲིམས་མཐའ་དག་ལ་གནས་ཤིང་དྲན་པ་དང་ཤེས་བཞིན་ལ་སོགས་པའི་ནང་གི་ཉེར་ལེན་ཕུན་སུམ་ཚོགས་པ་ལ་བརྟེན་ཏེ། འདོད་པ་བསོད་ཉམས་ཀྱི་མཐའ་དང༌། ངལ་ཞིང་དུབ་པའི་མཐའ་སྤངས་ནས་རྒྱལ་བས་གནང་བའི་བདེ་བར་གནས་པའི་རྐྱེན་གྱིས་འཚོ་ཞིང༌། གསོ་སྦྱོང་དང༌།
དགག་དབྱེ་དང༌། དབྱར་གྱི་ཁས་ལེན་ལ་སོགས་པས་བསླབ་པ་ཡོངས་སུ་སྦྱང་བར་མཛད་དེ། ཉེས་ལྟུང་ཕྲ་མོས་ཀྱང་ཐུགས་རྒྱུད་ལ་སྒྲིབ་པར་མི་འགྱུར་ཞིང༌། ཀུན་སྤྱོད་རྣམ་པར་དག་པ་འཕགས་པ་ཉེ་བར་འཁོར་ལྟར་བཞུགས་པ་ཡིན་ནོ། ། དེ་ལྟར་ན། སོ་སོར་ཐར་པ་རིགས་བདུན་གྱི། ། རྟག་ཏུ་སྡོམ་གཞན་ལྡན་པ་ལ། ། བྱང་ཆུབ་སེམས་དཔའི་སྡོམ་པ་ཡི། ། སྐལ་བ་ཡོད་ཀྱི། ཞེས་གསུངས་པ་ལྟར།
བྱང་ཆུབ་སེམས་དཔའ་ཆེན་པོ་ལོ་པ་སྤྱན་སྔ་གནམ་གང་པ་རིན་ཆེན་རྒྱལ་པོའི་དྲུང་དུ། སེམས་ཙམ་ལུགས་ཀྱི་སེམས་བསྐྱེད་ཀྱི་སྡོམ་པ་རྣམ་པར་དག་པ་མནོས་ཏེ། ཇི་སྐད་དུ། བྱང་ཆུབ་སེམས་བསྐྱེད་གྱུར་པའི་སྐད་ཅིག་ལ། ། འཁོར་བའི་བཙོན་རར་བསྡམས་པའི་ཉམས་ཐག་རྣམས། ། བདེ་གཤེགས་རྣམས་ཀྱི་སྲས་ཞེས་བརྗོད་བྱ་ཞིང༌། ། འཇིག་རྟེན་ལྷ་མིར་བཅས་པས་ཕྱག་བྱར་འགྱུར། ། ཞེས་འབྱུང་བ་ལྟར། བྱང་ཆུབ་སེམས་དཔའ་ཆེན་པོར་མངའ་གསོལ་ཏེ། ལྷ་དང་བཅས་པའི་འཇིག་རྟེན་གྱིས་ཕྱག་བྱ་བའི་འོས་སུ་གྱུར་པ་ཡིན་ནོ། །
ཚུལ་གནས་ཐོས་དང་བསམ་ལྡན་པས། ། ཞེས་འབྱུང་བ་ལྟར། གཞི་ཚུལ་ཁྲིམས་རྣམ་པར་དག་པ་དང་ལྡན་པའི་རྟེན་ལ་ཐོས་བསམ་ཇི་ལྟར་མཛད་ཅེ་ན། སྨྲས་པ། ཆུ་ཆེན་རྣམས་ཀྱིས་ཆུ་བོའི་གཏེར། ། སྙེག་པར་བྱེད་ཀྱི་རྫིང་བུར་མིན། ། ཡོན་ཏན་ཀུན་ཀྱང་འབད་མེད་པར། ། ཁྱོད་ཐུགས་རྒྱ་མཚོའི་དཔལ་གྱིས་འཐུངས། ། ཞེས་བྱ་བ་སྨྲས་ཏེ། དེ་ཡང་འདི་ལྟར།
བསྟན་པའི་བདག་པོ་ཆེན་པོར་མངའ་གསོལ་བ་དམར་སྟོན་དབུ་མ་པ་ཆེན་པོའི་དྲུང་དུ། རྩ་བའི་ལུང་སོ་སོར་ཐར་པ་རྣམ་པ་གཉིས། བཤད་པའི་ལུང་སྡེ་བཞི། དགེ་སློང་མའི་རྣམ་པར་འབྱེད་པ། དེའི་ཕྱོགས་མཐུན་དང་བཅས་པ། བཀའ་འབུམ་སྡེའི་དོན་ཐུགས་སུ་ཆུད་པར་མཛད་ཅིང༌། བསྟན་བཅོས་མདོ་རྩ་བ། ཚིག་ལེའུར་བྱས་པ་མེ་ཏོག་ཕྲེང་རྒྱུད། དགེ་ཚུལ་གྱི་ཚིག་ལེའུར་བྱས་པ་ཆེ་ཆུང་རྒྱ་ཆེར་འགྲེལ་པ། ཤེས་རབ་བྱེད་པ།
འགྲེལ་ཆུང་ཡོན་ཏན་འོད་མ། མངོན་པ་མཛོད། རང་འགྲེལ། འགྲེལ་བཤད་གཉིས་དང་བཅས་པ་མཐའ་ཆོད་པར་གསན་ཅིང༌། མངོན་པ་ཀུན་ལས་བཏུས། སྤྱོད་འཇུག དབུ་མ་རྩ་འཇུག་བཞི་གསུམ་འགྲེལ་པ་དང་བཅས་པ། བསླབ་བཏུས། སྐྱེས་རབས། རྣལ་འབྱོར་སྤྱོད་པའི་ས་ཆེན་པོ་སོགས།
ཐེག་པ་ཆེ་ཆུང་གི་ཆོས་མང་དུ་གསན་ཏེ། དགའ་སྐྱོར་ཟུལ་ལ་སོགས་པ་འདུལ་མངོན་གྱི་གྲྭ་ས་ཆེན་པོ་རྣམས་སུ་གྲྭ་སྐོར་མཛད་དེ། མཁས་པའི་གྲགས་པས་ཁྱབ་པར་མཛད་པ་ཡིན་ནོ། ། རྒྱ་མཚོ་ཆེན་པོ་ཆུ་ཡི་གཏེར། ། ཡིན་ཀྱང་ཆུ་བོས་ངོམས་པ་མེད། ། དེ་བཞིན་ཡོན་ཏན་རྒྱ་མཚོའི་གཏེར། ། ཡོན་ཏན་མ་ལུས་བསྡུད་པར་བྱེད། ། ཅེས་སྨྲས་ཏེ། དེ་ལྟ་ནའང༌། མཁས་པའི་ང་རྒྱལ་གྱི་རློམ་པ་མེད་པར།
དེའི་དུས་ཀྱི་རྟོག་གེ་པ་ཐམས་ཅད་ཀྱི་གཙུག་གི་ནོར་བུར་གྱུར་པ། བྱང་ངམ་རིངས་པ་ཟླ་བ་མགོན་པོའི་དྲུང་དུ་ཐེགས་ཏེ། གསུང་རབ་ཐམས་ཅད་ལ་བལྟ་བའི་མིག་ལྟ་བུར་གྱུར་པ། རྒྱས་པའི་བསྟན་བཅོས་ཚད་མ་རྣམ་འགྲེལ། འགྲེལ་པ་འགྲེལ་བཤད་དང་བཅས་པ་བརྒྱད་མཐའ་ཆོད་པར་གསན་ཅིང༌། རྟོག་གེ་སྨྲ་བ་ལ་འགྲན་པའི་ཟླ་ཐམས་ཅད་དང་བྲལ་བར་གྱུར་ཏོ། ། དེ་ནས་དཔལ་ས་སྐྱའི་ཚོགས་ཆེན་པོའི་རིགས་པ་སྨྲ་བ་བརྒྱ་ཕྲག་གཉིས་དང་བཅས་པའི་སྟོང་ཕྲག་གཅིག་གི་དབུས་སུ་དཀའ་ཆེན་གསུམ་གྱི་བཤད་པ་མཛད་དེ། ཐལ་ངག་དབང་པོའི་རྡོ་རྗེས་དྲེགས་པས་མྱོས་པའི་ཕྱིར་རྒོལ་བ་སྟོབས་ལྡན་དཔུང་ཚོགས་དང་བཅས་པ་ཕམ་པར་མཛད་ཅིང་གུས་པའི་ཅོད་པཎ་གྱི་རྩེ་མོ་ལ་ཁྱོད་ཀྱི་ཡོན་ཏན་མངོན་པར་སྒྲོག་པའི་གཡེར་ཁའི་སྒྲ་སྙན་ཕྱོགས་བཅུར་བསྒྲགས་པས་དབུས་པ་བློ་གསལ་རྩོད་པའི་སེང་གེ་ཞེས་ཡོངས་སུ་གྲགས་པ་ཡིན་ནོ། ། དེ་ནས་དེ་ཙམ་གྱིས་ཀྱང་ཁེངས་པ་མེད་པར་མངོན་པར་མཐོ་བ་དང་ངེས་པར་ལེགས་པའི་ཡོན་ཏན་དུ་མའི་དཔལ་གྱིས་མཛེས་པ་མཁན་ཐོག་པ་མཁན་ཆེན་རྒྱལ་མཚན་བཟང་པོ་ཞེས་སྙན་པའི་བ་དན་སྲིད་པ་གསུམ་ན་གཡོ་བ་དེའི་དྲུང་དུ། མཚན་ཉིད་ཐེག་པའི་ཆོས་དུ་མ་གསན་པ་ནི་བསམ་གྱིས་མི་ཁྱབ་ཅིང༌།
ཁྱད་པར་དུ་ཤེས་རབ་གྱི་ཕ་རོལ་དུ་ཕྱིན་པའི་མདོ་དང༌། མངོན་པར་རྟོགས་པའི་རྒྱན་གྱི་མན་ངག་འགྲེལ་པ་ཆེ་ཆུང་དང་བཅས་པ་བཱུ་ཊཱིཀ་སྟེང་ནས་མཐའ་ཆོད་པར་གསན་ཏེ། དཔལ་གསང་ཕུ་ནེའུ་ཐོག་དང་ཆོས་གྲྭ་རྩེ་ཐང་གི་ཆོས་སྡེ་ཆེན་པོ་དང༌། བདེ་བ་ཅན་རྣམས་ཀྱི་ཚོགས་པ་རྒྱ་མཚོ་ལྟ་བུའི་དབུས་སུ་དཀའ་ཆེན་བཞིའི་བཤད་པ་ཡོངས་སུ་རྫོགས་པར་མཛད་དེ། བདེ་བར་གཤེགས་པའི་གསུང་རབ་དགོངས་འགྲེལ་དང་བཅས་པ་ཐམས་ཅད་ལ་མཁས་པར་མཛད་པ་ཡིན་ནོ། ། གཞན་ཡང་རྗེ་བཙུན་རེད་མདའ་བ་དང༌། རྗེ་བཙོང་ཁ་པ་ལ་སོགས་ལ་གསན་པ་ནི་མངས་ཏེ་རྒྱས་པར་མ་བྲིས་སོ། ། གཉིས་པ་ཐུན་མོང་མ་ཡིན་པའི་ཐེག་པས་ཐུགས་རྒྱུད་སྦྱངས་པའི་ཚུལ་ལ། དབང་གིས་ཐུགས་རྒྱུད་ཇི་ལྟར་སྨིན་པའི་ཚུལ་དང༌། དེ་ནས་རྒྱུད་ལ་ཇི་ལྟར་སྦྱངས་པའི་ཚུལ།
མན་ངག་ཐུགས་ཉམས་སུ་ཇི་ལྟར་བཞེས་པའི་ཚུལ་དང་གསུམ་མོ། ། དང་པོ་ནི། འཛམ་བུའི་གླིང་ཆོས་བཞིན་དུ་སྐྱོང་བར་མཛད་པ་ཏའི་མིང་རྒྱལ་པོའི་ཅོད་པཎ་ལ་ཞབས་ཀྱི་རྡུལ་ཕྲེང་རྣམ་པར་བཀོད་ཅིང༌། མཐའ་ཡས་པའི་འགྲོ་བ་མཐའ་དག་གི་འདྲེན་པར་གྱུར་པ་ཐེག་ཆེན་ཆོས་ཀྱི་རྒྱལ་པོ་ཀུན་དགའ་བཀྲ་ཤིས་རྒྱལ་མཚན་དཔལ་བཟང་པོའི་དྲུང་དུ། དབུ་མ་ལུགས་ཀྱི་སེམས་བསྐྱེད་ལན་གཉིས་ཀྱིས་བྱང་ཆུབ་ཀྱི་ཐུགས་འབྱོངས་པར་མཛད་ཅིང༌། བྱང་སེམས་ཀྱི་བསླབ་པ་མཐའ་དག་ལ་རིམ་གྱིས་སློབ་པའི་རྟེན་ཁྱད་པར་ཅན་གྱི་རྟེན་ལ། ཀྱཻའི་རྡོ་རྗེ་མན་ངག་ལུགས་ཀྱི་རྡུལ་ཚོན་གྱི་དཀྱིལ་འཁོར་དུ་མངོན་པར་དབང་བསྐུར་ཞིང་དམ་ཚིག་དང་སྡོམ་པ་མ་ལུས་པ་མནོས་ཏེ། རྡོ་རྗེ་འཆང་ཆེན་པོའི་གསུང་གི་གསང་བའི་མཛོད་ཆེན་པོ་ལ་ཅི་དགར་གཟིགས་པའི་སྒོ་ཕྱེ་སྟེ། དེ་ནས་དེ་ཉིད་ཀྱི་དྲུང་དུ། རྒྱུད་སྡེ་བཞི་དང་འབྲེལ་བའི་དབང་བསྐུར་བ་ནི་བསམ་གྱིས་མི་ཁྱབ་སྟེ།
རྒྱས་པར་གསན་ཡིག་ལས་ཤེས་སོ། ། དེ་ནས་མཁན་ཆེན་རྒྱལ་བཟང་པའི་དྲུང་དུ་དཔལ་དུས་ཀྱི་འཁོར་ལོའི་རྡུལ་ཚོན་གྱི་དཀྱིལ་འཁོར་དུ་མངོན་པར་དབང་བསྐུར་བ་ཡོངས་སུ་རྫོགས་པར་མནོས་ཤིང༌། དབང་ཕྲན་དང༌། བྱིན་རླབས་དང༌། རྗེས་གནང་ལ་སོགས་པ་བསམ་གྱིས་མི་ཁྱབ་པ་གསན་ནོ། ། དེ་ནས་ཐང་པོ་ཆེར། གངས་ཅན་མཁས་པའི་དབང་པོ་དཔག་ཏུ་མེད་པས་ཞབས་ཀྱི་པད་མོ་ལ་གཏུགས་པ། ཐང་པོ་ཆེ་བ་བླ་མ་ཉི་མ་པའི་དྲུང་དུ། གསང་བ་འདུས་པ་མི་བསྐྱོད་རྡོ་རྗེའི་དཀྱིལ་འཁོར་དུ་མངོན་པར་དབང་བསྐུར་ཞིང༌། གཞན་ཡང་དབང་དང་བྱིན་རླབས་ལ་སོགས་པ་མང་དུ་གསན་ནོ། །
ཁྱད་པར་འཁོར་ལོ་སྡོམ་པའི་རྒྱུད་ཆེ་ཆུང་ལ་ལེགས་པར་སྦྱངས་སོ། ། གཉིས་པ་ནི། ཆོས་ཀྱི་རྒྱལ་པོའི་དྲུང་དུ་རྩ་བའི་རྒྱུད་བརྟག་པ་གཉིས་པ་ཉིད་ཀྱི་ཊཱི་ཀའི་སྟེང་ནས་གསན་ཅིང༌། བཀའ་བཞི་པ་མཛོ་དཔོན་པའི་དྲུང་དུ། ཕྱིས་མཐའ་ཆོད་པར་གསན་པ་ཡིན་ནོ། ། མཁན་ཆེན་རྒྱལ་བཟངས་པའི་དྲུང་དུ་དུས་ཀྱི་འཁོར་ལོའི་རྒྱུད། འགྲེལ་ཆེན་དྲི་མེད་འོད་དང་བཅས་པ་མཐའ་ཆོད་པར་གསན་ཅིང༌། ཐུགས་སུ་ཆུད་པར་མཛད་པ་ཡིན་ནོ། ། དེར་མ་ཟད་མདོར་བསྡུས་དང་པོའི་བཤད་པ། ཀྱཻའི་རྡོ་རྗེའི་དཀའ་གནས་ཀྱི་བཤད་པ་སོགས་མང་དུ་གསན་ནོ། །
བླ་མ་ཉི་མའི་དྲུང་དུ། གསང་བ་འདུས་པའི་རྒྱུད་སྒྲོན་གསལ་དང་བཅས་པ་ཆག་ལོའི་ཊཱི་ཀའི་སྟེངས་ནས་མཐའ་ཆོད་པར་གསན་ཅིང༌། རྒྱུད་ཕྱི་མ། རྡོ་རྗེ་ཕྲེང་བ། དགོངས་པ་ལུང་སྟོན་པ། ལྷ་མོ་བཞིས་ཞུས། དེ་ཉིད་བསྡུས་པའི་རྒྱུད། སྒྲུབ་ཐབས་མདོར་བྱས་མདོ་བསྲེས། རྣམ་གཞག་རིམ་པ། དཀྱིལ་ཆོག་ཉི་ཤུ་པ་རྣམས་གསན་ཅིང༌།
ངན་སོང་སྦྱོང་རྒྱུད། སཾ་པུ་ཊ་རྣམས་ཀྱང་གསན་ནོ། ། སློབ་དཔོན་ས་སྐྱ་པ་སང་ཞེས་པའི་དྲུང་དུ། རྡོ་རྗེ་གུར་དང༌། རྡོ་རྗེ་མཁའ་འགྲོ་མ་ལ་སོགས་པ་གསན་ནོ། ། དེ་དག་ནི་མཐའ་ཆོད་པར་གསན་ཅིང་སློབ་གཉེར་ཡོངས་སུ་རྫོགས་པར་མཛད་པ་དག་ཡིན་ནོ། ། གཞན་ཡང་བླ་མ་སོ་སོ་ལ་ཆོས་གསན་པ་ནི་བསམ་གྱིས་མི་ཁྱབ་སྟེ། རྒྱས་པར་གསན་ཡིག་ལས་ཤེས་སོ། ། གསུམ་པ་མན་ངག་ཐུགས་ཉམས་སུ་བཞེས་པའི་ཚུལ་ལ། གང་ངོ་བང་མཛོད་ནོར་གྱིས་ཏེ། །
ཁྱོད་ཐུགས་མན་ངག་དུ་མས་སོ། ། ཞེས་སྨྲས་ཏེ། དེ་ཡང་དགུང་ལོ་བཅུ་གཅིག་པའི་དུས་སུ། རིན་པོ་ཆེ་བསོད་ནམས་སེང་གེའི་དྲུང་དུ། དུས་ཀྱི་འཁོར་ལོའི་དབང་གིས་རྒྱུད་ཡོངས་སུ་སྨིན་པར་མཛད་ནས། སྦྱོར་བ་ཡན་ལག་དྲུག་ཁྲིད་ཆ་ལག་དང་བཅས་པ་སྔོན་གོམས་པའི་དབང་གིས་འབད་རྩོལ་མེད་པར་ཐུགས་ཉམས་སུ་བཞེས་པ་ལ་བརྟེན་ནས། སོ་སོར་བསྡུད་པའི་མཐུས་གཟུང་འཛིན་གཉིས་སུ་སྣང་བའི་རྣམ་པར་རྟོག་པ་ཐམས་ཅད་འགགས་ཤིང་དུབ་ནས་རེ་ཁཱ་ནག་པོའི་བར་གྱི་རྟགས་རྣམས་མངོན་དུ་ཤར་ཏེ་དེ་ཉིད་ཀྱི་བསམ་གཏན་གྱི་མཐུས་མི་གཡོ་བར་མཉམ་པར་བཞག་པས། ཁམས་གསུམ་ལ་འདོད་ཆགས་དང་བྲལ་བར་གྱུར་ཏོ། ། འོན་ཀྱང་དེའི་ཚེ་ན་ཇི་སྙེད་པའི་སྣང་ཚུལ་དེ་དག་ལ་སྒྱུར་འཛིན་གྱི་རྣམ་པར་རྟོག་པ་ཕྲ་མོ་མ་བྲལ་བར་སྣང་ངོ་ཞེས་གསུང་ངོ༌། ། དེ་ཉིད་ཀྱི་ཚེ་ན།
སྲོག་རྩོལ་གྱི་མཐུ་ལས་རླུང་སེམས་བདེ་བ་ཆེན་པོར་འདྲེས་པས་རྩ་དབུ་མའི་མདུད་པ་རང་སར་གྲོལ་ཏེ། ཕྱི་ནང་གི་ཆོས་ཐམས་ཅད་ལ་ཐོགས་པ་མེད་པའི་བློ་གྲོས་ཐོབ་པ་ཡིན་ནོ། ། དེར་མ་ཟད་སྔོན་དང་ཕྱི་མའི་གནས་མཐོང་བ་དང༌། ད་ལྟར་གྱི་གནས་སྐབས་སུ་ཡང་ཡུལ་ཁམས་གང་ན་ཇི་ལྟར་ཡོད་པའི་ཚུལ་ཐམས་ཅད་མུན་ཁང་གི་ནང་དེ་ཉིད་ནས་གསལ་བར་གཟིགས་ཏེ། དཔེར་ན་ཉིད་ཀྱི་གཅེན་པོས་གྲོ་སའི་ཆོས་གྲྭར་ཉིད་ཀྱི་སྐུ་ཆོས་བསྣམས་པ་མཐོང་བས་དེ་ལ་སེར་སྣའི་རྣམ་པར་རྟོག་པ་ཅུང་ཟད་སྐྱེས་སོ་ཞེས་གསུང་བ་བཞིན་ནོ། ། ཡང་བླ་མ་གྲོ་ས་བ་མཁས་བཙུན་པའི་དྲུང་དུ། ནི་གུ་ཆོས་དྲུག་ལ་སོགས་པ་ཤངས་པའི་ཆོས་སྐོར་མ་ལུས་པ་དང༌། ཡང་དགོན་པའི་རི་ཆོས་སྐོར་མ་ལུས་པ་གསན་ཅིང༌། ཆོས་དྲུག་གི་ཉམས་ལེན་ལ་རྩལ་དུ་བཏོན་པས་འོད་གསལ་ཆེན་པོའི་ངང་ནས་སངས་རྒྱས་ཀྱི་ཞིང་རབ་འབྱམས་དུ་མར་སྐུ་ལུས་བྱེ་བ་ཕྲག་བརྒྱར་སྤྲུལ་ནས་མཆོད་པ་དང༌། བསྙེན་བཀུར་བ་དང༌།
ཐེག་པ་ཆེན་པོའི་ཆོས་ཀྱི་དགའ་སྟོན་མྱོང་བ་ལ་སོགས་པ་ལ་མཐུ་ཐོགས་པ་མེད་པ་ཐོབ་པ་ཡིན་ནོ། ། དེ་ནས་དེ་ཙམ་གྱིས་ཀྱང་ཆོག་པར་འཛིན་པ་མེད་པར་ཐེག་ཆེན་ཆོས་ཀྱི་རྒྱལ་པོའི་དྲུང་དུ། ལམ་འབྲས་བུ་དང་བཅས་པའི་གདམས་ངག་མན་ངག་དང་བཅས་པ་མ་ལུས་ཤིང་ལུས་པ་མེད་པར་གསན་ཅིང་ཐུགས་ཉམས་སུ་བཞེས་པས་སྣོད་བཅུད་ཀྱི་འཇིག་རྟེན་ཐམས་ཅད་དཀྱིལ་འཁོར་གྱི་འཁོར་ལོའི་རྣམ་པར་ཤར་ཞིང༌། ལམ་དུས་ཀྱི་ཐུན་བཞིར་དབང་བཞི་ཉམས་སུ་བླངས་པས་བདེ་བ་དང་སྟོང་པ་ཟུང་དུ་འཇུག་པའི་དཔལ་ལ་རྟག་ཏུ་དགྱེས་པར་རོལ་ཞིང༌། བདེ་ཆེན་གྱི་སྒྲིབ་པ་རང་སར་དག་པ་ཡིན་པར་ངེས་སོ། ། དེ་ནས་འདོད་པ་ཅན་རྣམས་ནོར་གྱིས་ནི། ། ཆོག་མི་ཤེས་སོ་ཁྱེད་ཀྱི་ཐུགས། ། སེམས་ཅན་ཀུན་གྱི་དོན་གྱི་ཕྱིར། ། དམ་ཆོས་བདུད་རྩིའི་རོ་ཡིས་སོ། ། ཞེས་སྨྲས་ཏེ།
འདོད་པ་ཅན་ནོར་གྱིས་ཆོག་ཤེས་མེད་པ་བཞིན་དུ། མན་ངག་དེ་ཙམ་གྱིས་ཆོག་པར་འཛིན་པ་མེད་པར་སྐྱེ་དགུའི་གཙུག་རྒྱན་དམ་པ་སྤྱན་སྔ་བ་ཆོས་ཀྱི་རྗེ་བསོད་ནམས་རྒྱལ་མཚན་དཔལ་བཟང་པོ་པའི་དྲུང་དུ། ནཱ་རོའི་ཆོས་དྲུག་ཆ་ལག་དང་བཅས་པ་མ་ལུས་པར་གསན་ཅིང་ཐུགས་ཉམས་སུ་བཞེས་པས་གཏུམ་མོ་ལ་བརྟེན་ནས་བདེ་དྲོད་ངང་གིས་འབར་ཞིང༌། སྒྱུ་ལུས་ལ་བརྟེན་ནས་འཇའ་ཚོན་ལྟ་བུའི་སྐུ་མངོན་དུ་གྱུར་ཏེ་ཟུང་འཇུག་གི་སྐུ་མངོན་དུ་མཛད་པ་ལ་མཐུ་ཐོགས་པ་མེད་པ་དང་ལྡན་པ་ཞིག་ཡིན་པར་ངེས་སོ། ། གཞན་ཡང་བླ་མ་སོ་སོའི་དྲུང་དུ་ལམ་གྱི་ཆ་ལག་ཡོངས་སུ་རྫོགས་པའི་མན་ངག་གསན་པ་ནི་བསམ་གྱིས་མི་ཁྱབ་སྟེ། གངས་ཅན་གྱི་ཁྲོད་དུ་ཇི་སྙེད་འགྱུར་བའི་མན་ངག་གི་ཆ་བརྒྱུད་པ་མ་ནུབ་པ་རྣམས་ལ་བླ་མ་དམ་པ་འདིས་མ་གསན་པ་ནི་གཅིག་ཀྱང་མེད་པ་ཡིན་ནོ། ། སླར་སྨྲས་པ། ཚེ་འདིར་རྡོ་རྗེ་འཆང་དབང་གི ། གོ་འཕང་སྩོལ་མཁས་གདམས་ངག་ཀུན། ། ཁྱོད་ཀྱི་ཐུགས་ལ་བསྡུས་གྱུར་ན། །
བདག་ཅག་འཁོར་བར་འཁྱམས་ཀྱི་དོགས། ། འོན་ཀྱང་ཉིན་མོའི་དཔལ་འབར་བ། ། ཇི་སྙེད་པད་མོའི་ཚལ་གྱི་ནི། ། ཁྱེད་ཀྱི་དགེ་ལེགས་ཇི་སྙེད་པས། ། བདག་ཅག་རྣམས་དང་ཐུན་མོང་ངོ༌། ། ཞེས་བྱའོ། ། འོ་ན་མན་ངག་དེ་དག་ཐུགས་ཉམས་སུ་བཞེས་པ་ལ་བརྟེན་ནས་ཡོན་ཏན་གྱི་ཁྱད་པར་ཅི་ཞིག་མངའ་ཞེ་ན། ཐུན་མོང་གི་དངོས་གྲུབ་བརྙེས་པའི་ཚུལ་དང༌། མཆོག་གི་དངོས་གྲུབ་བརྙེས་པའི་ཚུལ་ལོ། ། དང་པོ་ནི།
ཆེན་པོ་རྣམས་ནི་མཆོག་བསྒྲུབས་པས་ཐུན་མོང་ཞོར་ལ་འགྲུབ་པ་ཆོས་ཉིད་དུ་སྣང་སྟེ། རྩ་རླུང་ཐིག་ལེ་ཐམས་ཅད་ལ་དབང་ཐོབ་པས་མི་དང་མི་མ་ཡིན་པའི་འགྲོ་བ་པ་ཐམས་ཅད་དབང་དུ་བསྡུས་ཏེ་ལྷ་དང་མིའི་ཟས་ནོར་ཐམས་ཅད་ཆར་བཞིན་དུ་འབབ་ཅིང༌། དེའི་ཚེ། མ་ཆགས་པའི་བློས་ཕྱི་ནང་གི་བདོག་པ་ཐམས་ཅད་ལ་མཆོད་པའི་ཞིང་དང་དམན་པ་རྣམས་ལ་འཕངས་པ་མེད་པར་གཏོང་ཀྱང༌། བཀོད་མའི་ཆུ་བཞིན་དུ་ལོངས་སྤྱོད་པར་མཛད་པ་ཉིད་རྣམ་པར་འཕེལ་བའི་རྒྱུར་སྣང་ངོ༌། ། སྲོག་རྩོལ་མངོན་དུ་གྱུར་པས་འཆི་བ་མེད་པའི་དངོས་གྲུབ་བརྙེས་ཤིང་སྐུ་ཚེ་འདོར་ལེན་ལ་དབང་ཐོབ་སྟེ། ད་ལྟ་བརྒྱད་ཅུ་རྩ་ལྔའི་དུས་སུ་ཡང་ལང་ཚོ་དར་ལ་བབ་པ་བཞིན་དུ་ཟོ་མདོག་བཟང་བ་དང་ལྡང་བ་ཡང་ཞིང་སྐུ་ཉམས་དང་ལྡན་པར་བཞུགས་པ་འདི་ཡིན་ནོ། ། དེར་མ་ཟད། བསྒོམས་པ་ལས་བྱུང་བའི་ཤེས་རབ་ཕུན་སུམ་ཚོགས་པ་མངོན་དུ་གྱུར་པའི་སྟོབས་ཀྱིས་སྔར་སྦྱངས་པའི་གསུང་རབ་དག་ཀྱང་བསྙེལ་བ་མེད་པར་ཆེས་ཆེར་ཤིན་ཏུ་གསལ་བར་གྱུར་ཅིང་གཞན་ངོར་མ་སྦྱངས་པ་ལྟ་བུར་སྣང་བ་རྣམས་ཀྱང་ཆོས་རྒྱུན་གྱི་ཏིང་ངེ་འཛིན་གྱི་མཐུ་ལ་བརྟེན་ནས་བླ་མ་ན་འཕོས་པའི་དབང་གིས་གང་ལ་ཡང་ཐོགས་པ་མེད་པའི་ཆོས་ཀྱི་མཚོ་ཆེན་པོ་བརྡོལ་བ་ཡིན་ནོ། ། དེའི་ཕྱིར་འདི་ལྟ་བུའི་ཆེ་བའི་ཡོན་ཏན་མཐོང་བའི་ཚེ་ན།
ཕྱི་ནང་གཞུང་ལུགས་བརྒྱ་ཕྲག་གིས། ། མགྲིན་པར་བརྒྱན་པའི་དྲེགས་ལྡན་ཡང༌། ། དད་པའི་ཅོད་པཎ་དཀར་པོ་ལ། ། ཞབས་སྐྱེས་པད་མོའི་ཕྲེང་བ་ལེན། ། ཞེས་སྨྲས་སོ། ། གཉིས་པ་མཆོག་གི་དངོས་གྲུབ་བརྙེས་པའི་ཚུལ་ནི། ཐུན་མོང་དུ་འདི་ལྟ་བུའི་ཆེ་བའི་ཡོན་ཏན་དང་ལྡན་པའི་རྟགས་ཀྱིས། སྐུ་བཞི་ཡེ་ཤེས་ལྔ་དང་ལྡན་པའི་རྡོ་རྗེ་འཆང་ཆེན་པོའི་གོ་འཕང་བརྙེས་པར་གདོན་མི་ཟ་མོད། དེ་ཇི་ལྟར་བརྙེས་པའི་ཚུལ་ལ་སོགས་པ་འདིར་ནི་གསལ་བར་མ་བྲིས་ཏེ་གསང་བ་ཆེན་པོའི་སྣོད་དུ་གྱུར་པ་དང་མ་གྱུར་པའི་སྐྱེ་བོ་ཀུན་གྱིས་བལྟ་བ་དང༌། ཉན་པ་དང༌།
དེ་ལ་བརྟེན་ནས་དད་པ་ངང་གིས་འཕེལ་བའི་དམིགས་རྐྱེན་ཙམ་དུ་འདི་ཙམ་ཞིག་བྲིས་པ་ཡིན་པའི་ཕྱིར་རོ། ། གཉིས་པ་གཞན་རྗེས་སུ་བཟུང་བའི་ཚུལ་ལ། ཐུན་མོང་གི་ཐེག་པས་རྗེས་སུ་བཟུང་བའི་ཚུལ་དང༌། ཐུན་མོང་མ་ཡིན་པའི་ཐེག་པས་རྗེས་སུ་བཟུང་བའི་ཚུལ་ལོ། ། དང་པོ་ལ། དམ་པ་རྣམས་ཀྱི་འཕྲིན་ལས་ནི། ། འབད་པ་མེད་པར་ངང་གིས་འཇུག ། དྲི་བཞོན་ལས་བྱུང་དྲི་ཞིམ་འདི། ། ཆེད་དུ་བསྒོས་པ་ཡིན་ནམ་ཅི། ། དེ་ཡང་བསྟན་པའི་སྙིང་པོ་ལེགས་པར་གསུངས་པའི་ཆོས་འདུལ་བ་ལས་གཞན་དག་རབ་ཏུ་བྱུང་བ་དང༌།
བསྙེན་པར་རྫོགས་པར་མཛད་པ་ནི་གྲངས་ལས་འདས་ཤིང༌། མཚན་ཉིད་ཐེག་པའི་དབང་དུ་བྱས་པའི་བཤད་ཉན་གྱི་མིང་དུ་བཏགས་པ་ཆེར་མཛད་པ་ནི་མེད་མོད་ཀྱི། དེ་ལྟ་ནའང་སྔར་བཤད་པ་ལྟར་དབུས་གཙང་གི་བློ་གསལ་ཞིང་ཡིད་གཞུངས་ལ་དོན་དུ་གཉེར་བའི་མཁས་པ་སྟོང་ཕྲག་གཉིས་ཀྱིས་ལྷག་པའི་ཁྲི་ཕྲག་གཅིག་གི་དབུས་སུ་བདེ་བར་གཤེགས་པའི་གསུང་རབ་རབ་འབྱམས་ཀྱི་བཤད་པ་རྒྱ་ཆེར་མཛད་པས་བློ་གསལ་དེ་དག་གི་རྒྱུད་ལ་ལེགས་པར་བཤད་པའི་རྟོགས་པ་འཁྲུངས་པ་ནི་བསམ་གྱིས་མི་ཁྱབ་སྟེ། འབྲས་བུ་རྒྱུའི་རྗེས་སུ་བྱེད་པའི་ཕྱིར་རོ། ། གཉིས་པ་ལ། ཉོན་མོངས་གདུགས་ཀྱིས་ཆེར་གདུངས་པའི། ། འགྲོ་ལ་ཁྱོད་ཀྱི་འཕྲིན་ལས་ནི། ། ཧ་རི་ཙནྡན་གྱིས་བསྒོས་པའི། ། མ་ལ་ཡ་ཡི་རླུང་བཞིན་འབབ། ། ཞེས་སྨྲས་ཏེ།
དེ་ཡང་དགུང་ལོ་སུམ་ཅུ་ཙམ་གྱི་དུས་ལ་བབ་པ་ན། བྱང་ར་སྒྲེང་གི་དབེན་གནས་ན་སྒྲུབ་པ་སྙིང་པོར་མཛད་པའི་ཚེ། ཆོས་སྡིངས་དཔལ་གྱི་རི་ཁྲོད། འདི་ཆོས་བཞིན་དུ་སྐྱོང་བར་བྱེད་པའི་བསྟན་མ་གཉིས་དྲུང་དུ་ལྷགས་ཏེ། ཆོས་སྡིངས་ཀྱི་མཁན་པོ་སེང་གེ་དཔལ་ཞེས་པ་དེ་ལུག་ལོའི་འཇུག་ལ་ལུག་ཐང་ལ་འཆི་བར་གདའ་བས་ཁྱེད་ཀྱིས་རི་ཁྲོད་དུས་ཕེབས་ནས། སྔོན་གྱི་འཕྲིན་ལས་ཀྱི་ལྷག་མ་མ་ལུས་པ་བསྒྲུབ་པར་མཛད་དུ་གསོལ། བདག་ཅག་རྣམས་ཀྱི་མིང་དང་སྲོག་སྙིང་ནི་འདི་དང་འདི་ཞེས་བགྱི་བ་ཡིན་ནོ། ། ཞེས་ཕུལ་ནས་བཀའ་ལས་མི་འདའ་བར་དམ་བཅས་པ་ཡིན་ལ་དེ་ནས་དེས་ཇི་ལྟར་སྨྲས་པ་བཞིན། སྔོན་གྱི་སྨོན་ལམ་གྱི་དབང་གིས་དགུང་ལོ་སུམ་ཅུ་རྩ་གསུམ་པ་ལ། ཀུན་མཁྱེན་ཆེན་པོའི་གདན་སར་ཕྱག་ཕེབས་ཏེ་གདུལ་བྱ་རྣམས་རྗེས་སུ་འཛིན་པར་མཛད་པ་ཡིན་ནོ། །
དེ་ཡང་འདི་ལྟར། བུང་བས་པད་མོའི་ཚལ་མཐོང་ལྟར། ། ཐོས་བསམ་སྙིང་པོ་བླང་བྱའི་ཕྱིར། ། སྔོན་གོམས་དབང་གི་འབད་མེད་པར། ། བསམ་གཏན་ཁང་པའི་ནང་དུའོ། ། ཞེས་བྱ་བ་སྨྲས་ཏེ། དེ་ཡང་གདན་སར་ཕེབས་ནས། ལོ་བཅོ་བརྒྱད་ཀྱི་བར་དུ་སྒྲུབ་པ་སྙིང་པོར་མཛད་ཅིང༌། དེ་དག་གི་ཚེ་ན་ཡང་དཔའ་བོ་དང་རྣལ་འབྱོར་མ་དང༌། གྲུབ་པ་ཐོབ་པའི་རྣལ་འབྱོར་པ་རྣམས་ཀྱིས་དངོས་སུ་བྱིན་གྱིས་བརླབས་ཤིང༌།
རྒྱལ་ཆེན་རིགས་བཞི་དང༌། སུམ་ཅུ་རྩ་གསུམ་པའི་ལྷའི་བུ་དང༌། བུ་མོ་རྣམས་ཀྱིས་ཡར་ངོའི་ཚེས་བརྒྱད་དང་བཅུ་བཞི་དང༌། བཅོ་ལྔ་ལ། ལྷ་རྫས་ཀྱི་མེ་ཏོག་དང༌། བདུག་སྤོས་ལ་སོགས་པས་མཆོད་པར་བྱེད་པ་ནི་ཐམས་ཅད་ཀྱིས་མངོན་སུམ་མོ། ། དེའི་ཚེ་ན་སོ་སོར་རྟོག་པའི་ཤེས་རབ་ཀྱིས། ། མ་འདྲེས་སོ་སོར་དཔྱོད་པ་ན། ། དངོས་པོ་རྣམས་ཀྱིས་རང་གི་འཚང༌། ། གསལ་བར་སྨྲས་པ་ཇི་བཞིན་ནོ། །
དེ་ཡང་སོ་སོར་བསྡུད་པ་དང༌། བསམ་གཏན་གྱི་མཐུ་ལ་བརྟེན་ནས་ལྟ་བའི་ཕུ་ཐག་ལེགས་པར་ཆོད་དེ་དངོས་པོ་རྣམས་ཀྱིས་རང་གི་རང་བཞིན་ཀུན་རྫོབ་སྣ་ཚོགས་སུ་སྣང་ཞིང་དོན་དམ་པར་རང་བཞིན་མེད་པ་ཉིད་དེ་ཉིད་ཀྱིས་གསལ་པོར་སྨྲས་པ་བཞིན་དུ་བདག་མེད་རྟོགས་པའི་ཤེས་རབ་ཀྱིས་ཆོས་ཀུན་སྒྱུ་མ་ལྟ་བུར་རྟོགས་ཤིང༌། སྤྱན་དང་མངོན་པར་ཤེས་པ་ཐོགས་མེད་དུ་ཤར་ཏེ་ཡུལ་ལྗོངས་འདིར་མཆིས་པ་རྣམས་ཀྱི་དགེ་བ་དང་མི་དགེ་བའི་མཚན་མ་དང་སེམས་ཅན་རྣམས་ཀྱི་འཆི་འཕོ་བ་དང་སྐྱེ་བ་དང་རང་ཉིད་ཀྱི་སྔོན་གྱི་གནས་དང༌། ཕྱི་མའི་གནས་དང༌། ཡབ་དང་ཡུམ་གྱི་ཕྱི་མའི་གནས་ཇི་ལྟ་བ་བཞིན་དུ་མཁྱེན་ཏེ། དགེ་ལེགས་ཀྱི་མཛད་པ་བསམ་གྱིས་མི་ཁྱབ་པ་བསྐྲུན་ཅིང་ལུང་སྟོན་པར་མཛད་པ་ཡིན་ནོ། ། དེའི་ཚེ་ཉི་ཟླའི་རྒྱུ་བ་ཀུན། ། དབུ་མའི་ལམ་དུ་རབ་ཕྲོགས་ནས། ། དེ་ཉིད་འཛིན་པའི་རྣལ་འབྱོར་གྱིས། ། ལོངས་སྐུའི་ཞིང་ཁམས་བརྒྱ་ཕྲག་བགྲོད། །
འདི་ལྟར་ང་དྲུག་རྐང་བཅས་ཀྱིས་དམན་པའི་ལས་རླུང་ཉི་ཁྲི་ཆིག་སྟོང་དྲུག་བརྒྱའི་འཕོ་བ་བཅུ་གཉིས་པོ་ཐམས་ཅད་དབུ་མའི་ལམ་དུ་ཕྲོགས་ནས་དེ་ཉིད་གཞན་དུ་མི་འགྱུར་བའི་བདེ་བ་ཆེན་པོར་འཛིན་པར་ནུས་པའི་རྣལ་འབྱོར་གྱིས་བདེན་དོན་རྣམ་པ་བཅུ་གཉིས་ཀྱི་དོན་མངོན་སུམ་དུ་མཛད་དེ། དེ་ཉིད་ཀྱི་ངང་ནས་རྒྱལ་བ་ལོངས་སྤྱོད་རྫོགས་སྐུའི་ཞིང་ཁམས་བརྒྱ་ཕྲག་རྣམས་སུ་བགྲོད་ནས། ཟབ་པ་དང༌། རྒྱ་ཆེ་བའི་ཐེག་པ་ཆེན་པོའི་ཆོས་ལ་ལོངས་སྤྱོད་པར་མཛད་པ་ནི་བསམ་གྱིས་མི་ཁྱབ་སྟེ། འོན་ཀྱང༌། འདི་ན་སྐལ་བ་དམན་པ་འགའ། ། སྦྱངས་པའི་མཐུ་དང་གོམས་པའི་སྩལ། ། གང་ཡང་མེད་པར་རང་བློའི་དཔེས། ། གཞན་བློ་དཔོག་ཕྱིར་བཏང་སྙོམས་བཞག ། ཅེས་སྨྲས་ཏེ།
འདིར་ནི་རྒྱས་པར་མ་བརྗོད་དེ། ལ་ལ་རང་ལ་སྦྱངས་པ་དང་ཉམས་སུ་མྱོང་བ་ཅི་ཡང་མེད་པར་རང་རྒྱུ་མཚན་དུ་བྱས་ནས་གཞན་གྱི་ཡོན་ཏན་ལ་བརྫུན་ཞེས་འཕགས་པ་ལ་སྐུར་བ་འདེབས་པ་དག་མཐོང་བའི་ཕྱིར་རོ། ། ཟླ་བ་ཆ་ཤས་ཀྱིས་གང་ཞིང༌། ། ཁྱོད་སྐུ་ཀུན་རྫོབ་བྱང་སེམས་ཀྱིས། ། ཆོས་ཀུན་སྟོང་པའི་རང་བཞིན་ཏེ། ། ཁྱོད་ཀྱི་ཐུགས་ཀྱི་རྡོ་རྗེའོ། ། འདིའི་དོན་ནི་གསལ་བར་མ་སྨྲས་སོ། ། དེ་ལྟར་སྦྱོར་བ་ཡན་ལག་དྲུག་གི་རྣལ་འབྱོར་མཐར་ཕྱིན་པ་མཛད་པ་ཡིན་ཏེ། ལོ་གསུམ་ཕྱོགས་གསུམ་དང་བཅས་པར། ། ཡན་ལག་དྲུག་གི་རྣལ་འབྱོར་ཙམ། །
གོམས་པས་འགྲོ་བར་འགྱུར་གསུངས་ནས། ། བཅོ་བརྒྱད་ལོ་ཡིས་སྨོས་ཅི་དགོས། ། ཞེས་བྱའོ། ། དེ་ཁོ་ནར་མ་ཟད། རྣལ་འབྱོར་དེ་ཉིད་ལས་གཡེལ་བ་མེད་པར། རྗེ་ས་སྐྱ་པ་རྣམས་ཀྱི་ཕྱག་བཞེས་ཇི་ལྟ་བ་བཞིན་ལམ་གྱི་ཐུན་བཞིར། དབང་བཞིས་ལུས་སོ་སོར་བརྟགས་པའི་འགོག་པ་ལ་གནད་དུ་བསྣུན་པ་དང༌། འབྲིང་པོ་དམ་ཚིག་གི་ཆོས་སྐོར་དང༌། ལམ་ཟབ་མོ་བླ་མའི་རྣལ་འབྱོར་སོགས་ཆ་ལག་དང་བཅས་པ་ལ་ཐུན་བཞིའི་རྣལ་འབྱོར་གྱིས་བརྩོན་པར་མཛད་ཅིང༌། དེ་ཉིད་ཀྱི་སྒོ་ནས་གདུལ་བྱ་དཔག་ཏུ་མེད་པ་བཀྲི་བར་མཛད་པ་ཡིན་ནོ། །
དེ་ཡང་འདི་ལྟར། དྲི་མེད་དབང་དང་རྣམ་དག་རྒྱུད། ། ལུས་རྫོགས་གདམས་ངག་དང་བཅས་པས། ། སྐལ་བར་ལྡན་པ་འབུམ་ཕྲག་ཙམ། ། སྨིན་ཅིང་གྲོལ་བར་མཛད་པའོ། ། ཞེས་སྨྲས་ཏེ། གདན་ས་འདིར་མེ་ཕོ་བྱི་བའི་ལོ་ཡན་དུ་ལྔ་བཅུ་རྩ་གཅིག་ཐལ་ཏེ་དེ་ཡང་ལོ་རེ་ལ་སྦྱོར་བ་ཡན་ལག་དྲུག་པ་ཐ་ནའང༌། ཚར་ལྔ་རེ་ཙམ་གྱིས་སྐལ་བ་དང་ལྡན་པའི་གདུལ་བྱ་སྟོང་ཕྲག་དྲུག་ཙམ་སྨིན་ཅིང་གྲོལ་བར་མཛད་དེ། གདུལ་བྱ་དབང་པོ་ཐ་མ་པ་ལ་ཡང་སྔོན་འགྲོའི་རྣལ་འབྱོར་གྱིས་རྒྱུད་སྦྱངས། མཆོག་དབང་གོང་མ་གསུམ་གྱིས་སྨིན་པར་བྱས།
སོར་སྡུད་ཀྱིས་སྟོང་གཟུགས་ཕྱག་རྒྱ་ཆེན་མོ་མངོན་སུམ་དུ་མཐོང་ཞིང༌། བསམ་གཏན་གྱིས་དེ་ཉིད་ལ་མཉམ་པར་མི་འཇོག་པ་ནི་མེད་པའི་ཕྱིར་རོ། ། ལམ་འབྲས་བུ་དང་བཅས་པའི་གདམས་ངག་མན་ངག་གཞུང་བཤད་ཆ་ལག་དང་བཅས་པ་ཚར་བརྒྱ་ཙམ་གྱི་སྒོ་ནས་སྐལ་ལྡན་སྟོང་ཕྲག་གཉིས་ཙམ་སྨིན་ཅིང་གྲོལ་བར་མཛད་དེ། ཐ་ནའང་ཉིན་རེ་ལ་ལམ་དུས་ཐུན་རེ་མི་ལེན་པ་ནི་མེད་པའི་ཕྱིར་རོ། ། དེར་མ་ཟད། ནཱ་རོའི་ཆོས་དྲུག་དང༌། ནི་གུའི་ཆོས་དྲུག་དང༌། ཤིན་ཏུ་སྤྲོས་པ་མེད་པའི་མན་ངག་དང༌། རི་ཆོས་བསྐོར་གསུམ་དང༌། འདུས་པའི་རིམ་པ་ལྔ་དང༌།
འཁོར་ལོ་སྡོམ་པའི་རིམ་པ་ལྔ་དང༌། དམར་ཁྲིད་དང༌། སྙིང་པོ་དོན་གསུམ་ལ་སོགས་པའི་མན་ངག་གི་སྒོ་ནས་སྨིན་པར་མཛད་པ་ནི་སྟོང་ཕྲག་གསུམ་ཙམ་སྟེ། དེ་དག་གིས་དོན་ཉམས་སུ་བླངས་པས་ཐ་ནའང་ཏིང་ངེ་འཛིན་སྣ་རེ་མ་སྐྱེས་པ་མེད་དོ། ། གཞན་ཡང་རྩ་བའི་རྒྱུད་བརྟག་པ་གཉིས་པ། བཤད་པའི་རྒྱུད་དང་བཅས་པ་དང༌། དཔལ་གསང་བ་འདུས་པའི་རྩ་རྒྱུད་ལེའུ་བཅུ་བདུན་པ། བཤད་པའི་རྒྱུད་དང་བཅས་པ་དང༌། བཅོམ་ལྡན་འདས་འཁོར་ལོ་སྡོམ་པ་ཉུང་ངུའི་རྒྱུད་དང༌། བཅོམ་ལྡན་འདས་དུས་ཀྱི་འཁོར་ལོ་སྡོམ་པའི་བསྡུས་པའི་རྒྱུད།
འགྲེལ་ཆེན་དྲི་མེད་འོད་དང་བཅས་པའི་བཤད་པ་ལན་མང་དུ་རྒྱ་ཆེར་མཛད་པས་དགེ་བའི་བཤེས་གཉེན་དཔག་ཏུ་མེད་པ་ལ་ལུང་དང་མངོན་པར་རྟོགས་པའི་ཡོན་ཏན་དྲི་མ་མེད་པ་བསྐྲུན་པར་མཛད་པ་ཡིན་ནོ། ། གཞན་ཡང༌། མངོན་པར་རྟོགས་པའི་རྒྱན་འགྲེལ་པ་དང་བཅས་པ་དང༌། དབུ་མ་ཚིག་གསལ་འཇུག་དང༌། འདུལ་བའི་མདོ་དང༌། མངོན་པའི་མཛོད་དང༌། རྒྱས་པའི་བསྟན་བཅོས་ཚད་མ་རྣམ་འགྲེལ་རྣམས་ལ་ཡོངས་རྫོགས་ཀྱི་བཤད་པ་ཐེངས་ཁ་ཡར་མཛད་ཅིང་དགེ་བའི་བཤེས་གཉེན་ཆེན་པོ་འགའ་ཞིག་ལ་བསམ་གྱིས་མི་ཁྱབ་པའི་རྟོགས་པ་བསྒྲུབ་པར་མཛད་དོ། ། གཞན་ཡང༌། ལུང་དང་མངོན་པར་རྟོགས་པའི་ཡོན་ཏན་དུ་མ་ལ་དབང་འབྱོར་བའི་དགེ་བའི་བཤེས་གཉེན་བརྒྱ་ཕྲག་གཉིས་ཙམ་ལ་འདུལ་བའི་ལུང་སྡེ་བཞིའི་བཤད་པ་ཡོངས་སུ་རྫོགས་པར་མཛད་པས་དེའི་ཚེ་ན། སུམ་ཅུ་རྩ་གསུམ་པའི་ལྷའི་བུ་དང༌།
བུ་མོ་སྟོང་ཕྲག་དུ་མས་རི་ཁྲོད་འདི་ཉིད་ཀྱི་སྟེང་གི་བར་སྣང་ལ་སྤྲིན་གྱི་ཕུང་པོའི་གསེབ་ནས་ལུས་ཀྱི་སྟོད་ཕྱུང་སྟེ། གདུགས་དང་རྒྱལ་མཚན་དང༌། བ་དན་དང༌། རོལ་མོའི་སྒྲས་མཆོད་པར་བྱེད་ཅིང༌། ལྷ་རྫས་ཀྱི་བདུག་སྤོས་དང༌། མེ་ཏོག་མནྡ་རྭ་བ་དང༌། མནྡ་རྭ་བ་ཆེན་པོ་དག་གིས་ཟླ་བ་གཅིག་ཙམ་གྱི་བར་དུ་ཐམས་ཅད་ཀྱིས་མངོན་སུམ་གྱིས་གྲུབ་པར་བཀུར་སྟིར་བགྱིད། བླ་མར་བགྱིད། རི་མོར་བགྱིད་ཅིང་ལྷ་དང་བཅས་པའི་འཇིག་རྟེན་པ་ཐམས་ཅད་ཀྱིས་མཆོད་ཅིང་བསྟོད་པའི་འོས་དམ་པར་བཞུགས་པ་ཡིན་ནོ། ། སླར་ཡང་ལྷ་དང་བཅས་པའི་འཇིག་རྟེན་གྱི་དཔལ་དུ་ཡུན་རིང་དུ་བཞུགས་པར་གསོལ་བ་འདེབས་སོ། །
ཕྱི་ནང་སྣོད་བཅུད་འཇིག་རྟེན་མ་ལུས་པ། ། འཇིག་རྟེན་མེས་པོས་རང་དགར་བྱས་སོ་ཞེས། ། མངོན་པའི་ང་རྒྱལ་སྒྲོགས་པ་མང་མོད་ཀྱི། ། གྲུབ་ཆེན་འདི་འདྲའི་སྐྱབས་གཞན་འགའ་མ་མཆིས། ། དེ་ཕྱིར་བླ་མའི་མཛད་པ་ལས། ། རང་གིས་ཐོས་པའི་ཆ་ཤས་ཙམ། ། གོ་བདེའི་ངག་གིས་བརྗོད་པ་ཡི། ། དགེ་བ་རྣམས་པར་དཀར་སྐྱེས་པ། ། དེས་ཀྱང་སྐྱེ་བ་ཐམས་ཅད་དུ། ། དད་པས་ཡོན་ཏན་མ་ལུས་པ། །
ཇི་བཞིན་བརྗོད་པའི་མཐུ་ཐོབ་ནས། ། ཞབས་རྡུལ་གུས་པས་ལེན་པ་དང༌། ། དགྱེས་བཞིན་རྗེས་སུ་འཛིན་པར་ཤོག ། དེ་སྐད་བརྗོད་འདི་ལེ་ལོ་ཡི། ། རྒྱ་མཚོར་བྱིང་ཀྱང་སྐུལ་བྱེད་ཀྱི། ། བ་དན་གཡོ་བའི་དགེ་ལེགས་ཀྱིས། ། རྣམ་ཐར་ནོར་བུའི་ཕྲེང་བ་སྤེལ། ། དཔལ་ལྡན་བླ་མ་དམ་པའི་རྣམ་པར་ཐར་པ་མདོར་བསྡུས་པ་ངོ་མཚར་བཀོད་པའི་སྤྲིན་གྱི་རྔ་སྒྲ་ཞེས་བྱ་བ་འདི་ནི། སྒོ་གསུམ་མི་དགེ་བའི་བྱ་བ་རིང་དུ་རྒྱང་བསྲིངས་ཏེ་བླ་མ་མཉེས་པའི་བྱ་བ་འབའ་ཞིག་གིས་དུས་འདའ་བའི་ཉེ་གནས་དཔལ་ལྡན་རྒྱ་མཚོ་ཞེས་བགྱི་བས་ལེགས་པར་བསྐུལ་བའི་ངོར། དམ་པ་དེ་ཉིད་ཀྱི་ཞབས་རྡུལ་སྤྱི་བོར་བླངས་པ་ལ་བརྟེན་ནས་རྡོ་རྗེ་འཆང་ཆེན་པོའི་གསང་བའི་མཛོད་དུ་མ་ལ་ལྟ་བའི་སྐལ་བ་དང་ལྡན་ཞིང༌།
རྗེ་དེ་ཉིད་ལ་མི་ཕྱེད་པའི་དད་པ་བརྟན་པོ་ཅན་ཤཱཀྱའི་དགེ་སློང་མཆོག་ལྡན་ལེགས་པའི་བློ་གྲོས་ཞེས་བགྱི་བས་མངོན་བརྗོད་དང་ཚིག་གི་རྒྱན་གྱིས་མ་བཅིངས་པར་གོ་བདེ་བའི་ངག་གིས་བཀྲོལ་ཏེ། དུས་ཀྱི་འཁོར་ལོའི་རྒྱུད་ཀྱི་དགོངས་པས་རྒྱལ་བ་སྐུ་བལྟམས་ནས་ལོ་ཉིས་སྟོང་དང་གསུམ་བརྒྱ་དྲུག་བཅུ་རེ་བརྒྱད་པ་མེ་ཕོ་བྱི་བའི་ལོའམ་འཛིན་བྱེད་ཀྱི་ལོ། དབྱུག་པས་ཉ་བའི་བཅོ་ལྔ་ལྷ་ལས་བབས་པའི་དུས་ཁྱད་པར་ཅན་ལ་དཔལ་སྤྱང་ལུང་ཆོས་སྡིངས་ཐུབ་ཆེན་མངོན་པར་དགའ་བའི་དབེན་གནས་སུ་སྦྱར་བའོ།། །། གཞན་ཡང་སླད་ནས་འདི་ལྟ་བུ། ། རྩོམ་པའི་ཚུལ་ལ་འཇུག་པ་རྣམས། ། འདི་ལས་དབྲི་བར་མི་བྱ་ཞིང༌། ། ངོ་མཚར་ཅན་རྣམས་བསྣན་པར་བྱ། ། དེ་ཡང་གསལ་ཞིང་མཛངས་པ་ཡི། ། ཚིག་གིས་བརྗོད་པར་བྱ་བ་སྟེ། ། མི་ཤེས་པར་ཡང་དད་ཙམ་གྱིས། །
གྲོང་པའི་ཚིག་གིས་མ་ཡིན་ནོ། ། ཞེས་སོ།། །། དགེའོ།། །། མངྒ་ལཾ།། །། བྷཝནྟཱུ།། །། ཤུབྷཾ།། །། ༈ བལ་ཡུལ་མཆོད་རྟེན་རིན་པོ་ཆེ་བྱ་རུང་ཁ་ཤོར་གྱི་ཉེ་འགྲམ་རྒྱལ་ཡོངས་ས་ཆེན་ཞེས་པ་གློག་ཀླད་དཔར་ཁང་ལས། བདེར་གཤེགས་༧སྐྱབས་རྗེ་བཅོ་བརྒྱད་ཁྲི་ཆེན་རྡོ་རྗེ་འཆང་མཆོག་གི་ཐུགས་དགོངས་རྫོགས་ཆེད། སྐྱབས་འོག་པ་ཚར་གྲྭ་གུ་རུས་གློག་ཀླད་ཕྱག་དེབ་ཆེད་འགྲེམ་སྤེལ་ཞུས་པའི་དགེ་འབྲས་སངས་རྒྱས་ཞིང་དུ་བསྔོའོ།། །།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
