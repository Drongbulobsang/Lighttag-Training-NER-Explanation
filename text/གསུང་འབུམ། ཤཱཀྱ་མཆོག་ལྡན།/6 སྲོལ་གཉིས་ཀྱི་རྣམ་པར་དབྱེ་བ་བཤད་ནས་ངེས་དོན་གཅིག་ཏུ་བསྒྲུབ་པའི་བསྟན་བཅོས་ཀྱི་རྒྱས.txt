གསུང་འབུམ། ཤཱཀྱ་མཆོག་ལྡན།
པོད ༦
སྲོལ་གཉིས་ཀྱི་རྣམ་པར་དབྱེ་བ་བཤད་ནས་ངེས་དོན་གཅིག་ཏུ་བསྒྲུབ་པའི་བསྟན་བཅོས་ཀྱི་རྒྱས་འགྲེལ།
༼ཁ༽ ༄༅། །ཤིང་རྟ་ཆེན་པོའི་སྲོལ་གཉིས་ཀྱི་རྣམ་པར་དབྱེ་བ་བཤད་ནས་ངེས་དོན་གཅིག་ཏུ་བསྒྲུབ་པའི་བསྟན་བཅོས་ཀྱི་རྒྱས་འགྲེལ་བཞུགས་སོ།། ན་མོ་བུདྡྷཱ་ཡ། རིམ་གསུམ་ཆོས་འཁོར་བསྐོར་བའི་ཁོར་ཡུག་ཅན། ། བཞི་སྟོང་གིས་ལྷག་བརྒྱད་ཁྲིའི་སྒོ་ཕྱེ་ནས། ། འགྲོ་མང་དབུ་མའི་ཁང་བཟང་ཉམས་དགའ་བར། ། འཁྲི་མཛད་ཤཱཀྱའི་སྲས་ལ་ཕྱག་འཚལ་ལོ། ། མིའུ་ཐུང་སྤྲུལ་པའི་སྒྱུ་འཕྲུལ་བགྲང་ཡས་ཀྱིས། ། སྟོབས་ལྡན་དྲེགས་པའི་འདུལ་སྦྱོང་མཁན་དེས་ཀྱང༌། ། ཁྱོད་ཞབས་སེན་མོའི་དམར་འོད་འདེགས་མཁས་པ། །
བསོད་ནམས་བརྒྱ་ཡིས་བྱིན་ཁྱོད་བསྔགས་པར་འོས། ། ཐུབ་བསྟན་ཆུ་གཏེར་བསྲུང་བའི་ཀླུ་དབང་པོ། ། ཡེ་ཤེས་མེ་དཔུང་འབར་བའི་ཚིག་མདའ་ཅན། ། ལུང་རིགས་འཕོང་གི་སྦྱོར་བ་མང་མཁྱེན་པས། ། ངེས་དོན་སྒྲུབ་མཛད་སྟོན་པ་གཉིས་པར་གྲགས། ། ཇི་ལྟའི་དོན་ལ་འཕགས་པའི་ཐུགས་མངའ་ཞིང༌། ། ཇི་སྙེད་འཆད་ལ་ཐོགས་པ་མེད་པའི་གསུང༌། ། དྲང་ངེས་འབྱིན་ལ་ལུང་བསྟན་བརྙེས་པའི་སྐུ། ། མ་ཕམ་བྱམས་པའི་སྲས་ཁྱོད་མཆོད་པར་འོས། ། རིག་བྱེད་དྲན་པོའི་ལྕེ་རྩེར་མ་བླངས་ཤིང༌། །
བརྒྱ་བྱིན་དགྲ་བོའི་རྣ་བར་མ་སིམ་པ། ། ལྷ་ཡི་བླ་མའི་ཐུགས་མཚོའི་དཔག་བསམ་ལས། ། ཉེར་ཐོབ་འཆི་མེད་རོ་བརྒྱའི་དགའ་སྟོན་བྱ། ། ཞེས་མཆོད་པར་བརྗོད་ཅིང༌། རྩོམ་པར་དམ་བཅའ་བ་སྔོན་དུ་བཏང་ནས། གང་བཤད་པར་བྱ་བའི་ཆོས་ནི། མཐའ་བྲལ་དབུ་མ་ཆེན་པོའི་ཚུལ་གཉིས་རྣམ་པར་ཕྱེ་ནས་ངེས་དོན་གཅིག་ཏུ་བསྒྲུབ་པ་རྒྱ་མཚོའི་སྤྲིན་གྱི་འབྲུག་སྒྲ་ཟབ་མོ་ཞེས་བྱ་བའི་བསྟན་བཅོས་དེའི། འདི་འཆད་པ་ལ་གསུམ་སྟེ། སྤྱི་དོན་གྱི་སྒོ་ནས་དོན་གྱི་ཁོག་ཕུབ། གཞུང་སོ་སོའི་ཚིག་དོན་རྒྱས་པར་བཤད།
འཁོར་ལོ་གསུམ་པའི་ངེས་དོན་ལ་གུས་པ་བསྐྱེད་ནས་མཇུག་བསྡུ་བའོ། ། དང་པོ་ལ་གསུམ་སྟེ། རང་གི་འདོད་པ་ངོས་བཟུང༌། དེ་སྒྲུབ་བྱེད་ཀྱི་ལུང་རིགས་རྒྱས་པར་བཤད། གྲུབ་དོན་བསྟན་པས་མཇུག་བསྡུ་བའོ། ། དང་པོ་ལ་གཉིས་ཏེ། དགོས་པའི་དོན་དང༌། བསྡུས་པའི་དོན་ནི། དང་པོ་ནི། གངས་ཅན་གྱི་ལྗོངས་སུ་སྔོན་བྱོན་པའི་ཆེན་པོ་ལ་ལ་དག་དང༌།
ཕྱིས་བྱོན་པ་ཕལ་མོ་ཆེ་དག་ནི། འདི་སྐད་དུ། བཀའ་འཁོར་ལོ་ཐ་མ་ལེགས་པར་རྣམ་པར་ཕྱེ་བ་དང༌། དོན་དམ་རྣམ་པར་ངེས་པ་ཞེས་པའི་མཚན་དུ་གསོལ་བ་དེ་དག་གི་ནང་ནས་སྙིང་པོའི་མདོ་སོགས་ཁ་ཅིག་མ་གཏོགས་ཕལ་ཆེ་བ་དག་དང༌། དེའི་དགོངས་འགྲེལ་གྱི་བསྟན་བཅོས་ལ་ཡང༌། རྗེ་བཙུན་བྱམས་པའི་གཞུང་རྣམ་པ་གསུམ་དང༌། ཐོགས་མེད་ཞབས་ཀྱི་གཞུང་དག་ལས་རྒྱུད་བླའི་འགྲེལ་པ་ཙམ་མ་གཏོགས་ཕལ་ཆེ་བ་དག་དང༌། དབྱིག་གཉེན་ཞབས་ཀྱིས་ཐེག་པ་ཆེན་པོའི་དགོངས་འགྲེལ་དུ་སྦྱར་བ། དེ་ཐམས་ཅད་ཀྱི་ངེས་དོན་མཐར་ཐུག་པ་ནི་གྲུབ་མཐའ་སྨྲ་བ་བཞིའི་ནང་གི་སེམས་ཙམ་པ་ཞེས་བྱ་བ་དེར་གནས་ཤིང༌། དེ་ཡང་དངོས་པོར་སྨྲ་བ་ཉིད་ཀྱི་ཕྱིར་དེ་ནས་བཤད་པའི་ལྟ་བའི་རིམ་པ་ཇི་ཙམ་ཞིག་གོམས་པར་བྱས་ཀྱང༌།
ཐམས་ཅད་མཁྱེན་པར་བགྲོད་པའི་ས་ལམ་གྱི་རིམ་པ་ལྟ་ཅི་སྨོས། ཐེག་པ་ཆུང་ངུའི་བྱང་ཆུབ་ཏུ་འགྲོ་བའི་ལམ་གྱི་ཡེ་ཤེས་ཆ་ཚང་བ་ཙམ་ཡང་ཡོད་པ་མ་ཡིན་ནོ། ། ཞེས་སྨྲ་བ་དེ་དག་ནི་ཧ་ཅང་ཡང་ཐལ་ཆེས་ཤིང༌། རྣམ་པར་མི་འཚམ་པ་ཉིད་དུ་མཐོང་བ་དང༌། སྨྲ་བ་དེ་ལ་ནི། ཇི་སྐད་དུ། གང་ཕྱིར་རྒྱལ་ལས་ཆེས་མཁས་འགའ་ཡང་འཇིག་རྟེན་འདི་ན་ཡོད་མིན་ཏེ། ། ཞེས་པ་ནས། གང་ཞིག་ཡིད་ནི་ཆོས་ལ་སྡང་བ་དེ་ལ་ཐར་པ་ག་ལ་ཡོད། ། ཅེས་པའི་བར་གྱིས་བསྟན་པའི་ཉེས་པ་ཆེན་པོ་དེར་འགྱུར་གྱིས་དོགས་ནས།
ཉེས་པ་དེའི་ལམ་དུ་རང་ཉིད་མི་འཇུག་པ་དང༌། རང་དང་སྐལ་བ་མཉམ་པའི་སྐྱེ་བོ་འགའ་ཞིག་ཀྱང་ཤིན་ཏུ་ཉམ་ང་བའི་གཡང་ས་ཆེན་པོ་དེ་ལས་བསྲུང་བའི་དོན་དུ་ཚིག་ལེའུར་བྱས་པ་འདི་སྦྱར་བ་ཡིན་ནོ། ། གཉིས་པ་བསྡུས་པའི་དོན་ནི། ཐོགས་མེད་ཞབས་ཀྱི་ཤིང་རྟའི་སྲོལ་ལས་བྱུང་བའི་ངེས་དོན་གྱི་སྙིང་པོ་མཐར་ཐུག་པ་ནི། ཐེག་པ་ཀུན་གྱི་རྩེ་མོ་ནས་བཤད་པའི་རྣམ་པ་ཀུན་གྱི་མཆོག་དང་ལྡན་པའི་སྟོང་པ་ཉིད་ལས་ཆ་གཞན་དུ་འཆད་པར་མི་ནུས་པའི་ཤེས་བྱེད་ཀྱིས། སེམས་ཙམ་ལས་གོང་དུ་འཕགས་པའི་དབུ་མའི་ལམ་ཉིད་དུ་བསྒྲུབ་པར་བྱ་བ་དང༌། ཡང་གཞན་དག་ངོ་བོ་ཉིད་མེད་པར་སྨྲ་བའི་གཞུང་ལས་གནས་ལུགས་སུ་བཤད་པའི་སྟོང་པ་ཉིད་ནི། ཕུང་པོ་རྣམ་བཅད་ཀྱི་སྟོང་པ་ཉིད་ཅེས་བྱ་བ་ཆུ་ཤིང་ལྟར་སྙིང་པོ་མེད་པ་དེ་ཁོ་ན་ཡིན་གྱི། དེ་ལས་གཞན་རྣལ་འབྱོར་པའི་ཡེ་ཤེས་ཀྱིས་ཉམས་སུ་མྱོང་བར་བྱ་བའི་སྟོང་ཉིད་དེ་ནི་དེ་དག་ཏུ་མ་བསྟན་པས་ཐམས་ཅད་མཁྱེན་པའི་ལམ་དུ་མི་འགྱུར་རོ། ། ཞེས་སྨྲ་བ་དེ་ཡང་འགོག་པའི་སླད་དུ་བསྟོད་པའི་ཚོགས་ཀྱི་ལུང་ཚད་མར་བྱས་ནས།
ངོ་བོ་ཉིད་མེད་པར་སྨྲ་བའི་གཞུང་དུ་ཡང༌། ཆོས་ཀྱི་དབྱིངས་ཀྱི་ཡེ་ཤེས་ཉིད་རྣལ་འབྱོར་པའི་མངོན་སུམ་གྱི་མྱོང་བྱར་གྱུར་པའི་ངེས་པའི་དོན་ཉིད་དུ་བསྒྲུབ་པར་བྱ་བ་ཡིན་ནོ། ། ཞེས་བྱ་བ་ནི་ཚིག་ལེའུར་བྱས་པ་འདིའི་བསྡུས་པའི་དོན་ནོ། ། གཉིས་པ་དེ་སྒྲུབ་བྱེད་ཀྱི་ལུང་རིགས་བཤད་པ་ལ། གསུམ་སྟེ། གྲུབ་མཐའ་བཞིའི་རྩེ་མོར་གྱུར་པའི་དབུ་མ་ངོས་བཟུང༌། དེའི་དབྱེ་བ་མདོར་བསྟན། སོ་སོའི་གྲུབ་མཐའ་ངོས་བཟུང་བའོ། ། དང་པོ་ལ། གཉིས་ཏེ།
གྲུབ་མཐའ་བཞི་པོ་སོ་སོའི་ལྟ་བ་ངོས་བཟུང༌། སེམས་ཙམ་གྱི་ལྟ་བ་དེ་གྲུབ་མཐའ་བཞིའི་རྩེ་མོ་མ་ཡིན་པའི་ཤེས་བྱེད་དོ། ། དང་པོ་ལ། བྱེ་བྲག་ཏུ་སྨྲ་བ་ནི། ཉེར་ལེན་གྱི་ཕུང་པོ་གང་ཟག་གིས་སྟོང་པ་དང༌། ཕྱི་ནང་གི་ཆོས་རགས་པ་དང་རྒྱུན་གྱི་ངོ་བོར་མ་གྲུབ་པ་ཉིད་དུ་རིགས་པས་གཏན་ལ་ཕབ། དེའི་རིགས་རྒྱུན་གོམས་པར་བྱས་པའི་བློས་སྤྲོས་པའི་མཚན་མ་གང་དུའང་མི་འཛིན་པའི་ཤེས་རབ་ནི་ཆོས་འདི་པ་དག་གི་ལྟ་བར་ཁས་ལེན་ནོ། ། མཉམ་གཞག་དང་མཐུན་པར་རྗེས་ཐོབ་ཀྱི་གྲུབ་མཐའ་ནི། དོན་སྣང་གི་ཤེས་པས་ཕྱི་རོལ་གྱི་དོན་རྗེན་ཆར་དུ་དངོས་སུ་རིག་པ་དང༌། དུས་གསུམ་རྫས་སུ་གྲུབ་པ་དང༌།
འདུས་མ་བྱས་གསུམ་པོ་རྟག་པའི་དངོས་པོར་ཁས་ལེན་པ་སོགས་སོ། ། མདོ་སྡེ་པ་ནི། མཉམ་གཞག་གི་ལྟ་བ་སྔ་མ་དེ་གཞིར་བཞག་པའི་སྟེངས་སུ། ཆོས་ལ་རང་སྤྱི་གཉིས་སུ་ཕྱེ་ནས། སྤྱི་མཚན་ཐམས་ཅད་རང་གི་ངོ་བོས་སྟོང་པར་གཏན་ལ་ཕབ་སྟེ། དེའི་རྒྱུན་གནས་པར་བྱེད་པའི་བློས་སྤྲོས་པའི་མཚན་མ་གང་དུའང་མི་འཛིན་པའི་ཤེས་རབ་ནི་ལྟ་བ་དང༌། དེས་དྲངས་པའི་རྗེས་ཐོབ་ཀྱི་གྲུབ་མཐའ་ནི། དོན་སྣང་གི་ཤེས་པས་ཕྱི་རོལ་གྱི་དོན་མི་རིག་ཅིང༌། དེའི་རྣམ་པ་ཉིད་རིག་པ་ལ་དེ་རིག་པར་བཏགས་པ་དང༌། ངེས་དོན་དོན་དམ་པའི་བདེན་པ་ལ་རང་མཚན་གྱིས་ཁྱབ་པ་སོགས་སོ། །
ལུགས་དེ་གཉིས་ཀ་ལ་ཡང་སྤང་བྱའི་གཙོ་བོ་མ་རིག་པ་ནི། ཉོན་མོངས་པ་ཅན་གྱི་དང༌། དེ་མ་ཡིན་པའི་མི་ཤེས་པའོ། ། དང་པོ་ནི་གང་ཟག་གི་བདག་ཏུ་རྨོངས་པ་དང༌། གཉིས་པ་ནི། རགས་རྒྱུན་དང་ལྡོག་པ་གཞན་སེལ་དུ་བཤད་པ་རྣམས་རང་གི་ངོ་བོས་གྲུབ་པར་རྨོངས་པའོ། ། གསུམ་པ་སེམས་ཙམ་པའི་མཉམ་གཞག་གི་ལྟ་བ་ནི། རྟོག་བཅས་དང་རྟོག་མེད་ཀྱི་ཤེས་པ་ལ་དེར་སྣང་ཙམ་ལས་མ་གཏོགས་པའི་དོན་གང་ཡང་མེད་པར་ཐོས་བསམ་གྱིས་གཏན་ལ་ཕབ་ནས། དེ་ལྟར་རྟོགས་པའི་རྒྱུན་གོམས་པར་བྱེད་པའི་བློས་སྤྲོས་པའི་མཚན་མ་གང་དུ་ཡང་མི་འཛིན་པའི་ཤེས་རབ་ཞིག་གོ ། དེས་དྲངས་པའི་རྗེས་ཐོབ་ཀྱི་གྲུབ་མཐའ་ནི།
ཕྱི་རོལ་གྱི་དོན་དང་སྤྱི་མཚན་དུ་བཤད་པ་རྣམས་ནི་ཀུན་བཏགས་དང༌། རང་གི་ངོ་བོས་སྟོང་པའོ། ། བག་ཆགས་ཀྱིས་དེར་སྣང་བ་ནི་གཞན་དབང་དང་བདེན་པར་གྲུབ་པའོ། ། དགག་གཞི་གཞན་དབང་དེ་དགག་བྱ་ཀུན་བཏགས་ཀྱིས་སྟོང་པའི་སྟོང་པ་ཉིད་ནི་ཡོངས་གྲུབ་དང༌། དེས་ན་དོན་དམ་པའི་བདེན་པའོ། ། དེ་ལྟར་བྱེ་མདོ་གཉིས་ཀྱི་ལྟ་བ་ནི་ཐེག་པ་གསུམ་གྱི་ནང་ནས་ཉན་ཐོས་ཀྱི་ཐེག་པ་པ་དག་གི་ལྟ་བ་གོ་ཆོད་པོ་དང༌། སེམས་ཙམ་གྱི་ལྟ་བ་འདི་ནི་རང་སངས་རྒྱས་ཀྱི་ཐེག་པ་པ་དག་གི་ལྟ་བ་གོ་ཆོད་པོ་ཉིད་དུ་བཤད་པ་ལྟར་ཁས་ལེན་ནུས་པ་ཡིན་ཏེ། ལྟ་བ་དེ་དང་དེ་དག་གི་དོན་ལ་མཉམ་པར་གཞག་པའི་བར་ཆད་མེད་ལམ་གྱིས་ཉོན་མོངས་པ་དང་ཤེས་བྱའི་སྒྲིབ་པ་གཟུང་རྟོག་ཅེས་པ་ཐེག་པ་གཉིས་པོའི་ལམ་གྱི་སྤང་བྱར་བཤད་པ་དེ་དག་གི་ས་བོན་དྲུངས་འབྱིན་ནུས་པར་བཤད་པའི་ཕྱིར་རོ། ། བཞི་པ་དབུ་མའི་ལྟ་བ་ནི། འཛིན་པ་རང་གི་ངོ་བོས་སྟོང་པར་གཏན་ལ་ཕབ་ནས་གོམས་པར་བྱས་པའི་བློས་སྤྲོས་པའི་མཚན་མ་གང་དུ་ཡང་མི་འཛིན་པའི་ཤེས་རབ་བོ། །
གཉིས་པ་ལྟ་བ་དེ་སེམས་ཙམ་པ་སོགས་ལ་མེད་པར་བསྟན་པ་ནི། ལྟ་བ་དེ་ནི་ཉན་ཐོས་པ་ལྟ་ཞོག སེམས་ཙམ་དུ་སྨྲ་བའི་ཐེག་པ་ཆེན་པོ་པ་དག་ལ་ཡང་ཡོད་པ་མ་ཡིན་ཏེ། ལང་ཀར་གཤེགས་པ་ལས། ཡང་དག་དམིགས་པ་ལ་བརྟེན་ནས། ། སེམས་ཙམ་ལས་ཀྱང་འདའ་བར་བྱ། ། ཞེས་དང༌། མདོ་སྡེ་རྒྱན་ལས། དེར་སྣང་སེམས་ཙམ་ལ་ནི་ཡང་དག་གནས། ། དེ་ནས་སེམས་ཀྱང་མེད་པ་ཉིད་དུ་རྟོགས། །
ཞེས་དང༌། དབུས་མཐའ་ལས། མི་དམིགས་པ་ལ་བརྟེན་ནས་སུ། ། མི་དམིགས་པ་ནི་རབ་ཏུ་སྐྱེ། ། ཞེས་དང༌། དོན་གསལ་ལས་ཀྱང༌། འཛིན་པའི་རྣམ་པའི་མཚན་ཉིད་རྣམ་པར་རིག་པ་ཙམ་དེ་ཡང་བསལ་ཏེ། ཞེས་སེམས་ཙམ་དང་འཛིན་པ་བདེན་མེད་ཀྱི་ལྟ་བ་ལ་གོང་འོག་གི་ཁྱད་པར་གསལ་བར་གསུངས་ཤིང༌། སེམས་ཙམ་གྱི་ལྟ་བའི་གོང་ན་ནི་དབུ་མའི་ལྟ་བ་ལས་གཞན་ཕ་རོལ་ཏུ་ཕྱིན་པའི་ཐེག་པ་དག་ཏུ་མ་བཤད་པའི་ཕྱིར་རོ། ། གལ་ཏེ་བྱམས་ཆོས་ཕྱི་མ་རྗེས་འབྲང་དང་བཅས་པ་ནས་འབྱུང་བའི་འཛིན་པ་བདེན་མེད་དུ་བཤད་པ་དེས་ཆོས་ཀྱི་བདག་མེད་ཀྱི་གོ་ཆོད་པ་མ་ཡིན་ནོ་སྙམ་ན་གོ་མི་ཆོད་པ་མ་ཡིན་ཏེ།
འཛིན་པ་ཞེས་བྱ་བའི་སྒྲ་ནི་གཟུང་བར་སྣང་ཞིང་དེ་འཛིན་པའི་བློ་ཉིད་ལ་བཤད་པ་ཡིན་གྱི་གཉིས་མེད་ཀྱི་ཡེ་ཤེས་ལ་འཛིན་པའི་ཐ་སྙད་གསུང་རབ་ནས་མི་འབྱུང་བའི་ཕྱིར་རོ། ། གཉིས་པ་དབྱེ་བ་མདོར་བསྟན་པ་ལ། དབུ་མ་པ་ནི་གཉིས་ཏེ། རྣལ་འབྱོར་སྤྱོད་པའི་དབུ་མ་པ་དང༌། ངོ་བོ་ཉིད་མེད་པར་སྨྲ་བའི་དབུ་མ་པའོ། ། དང་པོ་ལ་རང་སྟོང་དུ་སྨྲ་བ་དང༌། གཞན་སྟོང་དུ་སྨྲ་བའོ། ། ངོ་བོ་ཉིད་མེད་པ་བ་དེ་ལའང༌། གཉིས་ཏེ། ཐལ་འགྱུར་བ་དང༌།
རང་རྒྱུད་པའོ། ། དེ་ལའང་གཉིས་ཏེ། གནས་སྐབས་མདོ་སྡེ་པ་ལྟར་ཁས་ལེན་པ་དང༌། སེམས་ཙམ་པ་ལྟར་ཁས་ལེན་པའོ། ། གཉིས་པ་སོ་སོའི་ཁྱད་པར་ལ། ལྟ་བ་ཐོས་བསམ་གྱི་རིགས་པས་གཏན་ལ་འབེབས་ཚུལ་གྱི་ཁྱད་པར་དང༌། སྒོམ་པས་ཉམས་སུ་མྱོང་བའི་ལྟ་བ་ལ་དཔྱད་པའོ། ། དང་པོ་ལ། རྣལ་འབྱོར་སྤྱོད་པའི་དབུ་མ་དང༌། ངོ་བོ་ཉིད་མེད་པར་སྨྲ་བའི་དབུ་མ་པའི་སློབ་དཔོན་རྣམས་ཀྱིས་བཞེད་པའི་བསྟན་བཅོས་ལ།
མདོ་དང་སྔགས་ཀྱི་ལུགས་གཉིས་ལས། དང་པོ་ལ་བཀའ་བར་པའི་ངེས་དོན་གཏན་ལ་འབེབས་ལུགས་དང༌། ཐ་མའི་ངེས་དོན་གཏན་ལ་འབེབས་ལུགས་གཉིས་ལས། དང་པོ་ལ་རྣལ་འབྱོར་སྤྱོད་པ་པའི་དང༌། ཅིག་ཤོས་ཀྱི་ལུགས་སོ། ། དང་པོ་ནི། བཀའ་བར་པའི་དངོས་བསྟན་གྱི་སྟོང་ཉིད་ནི། ཀུན་བཏགས་རང་གི་ངོ་བོས་སྟོང་པའི་མེད་པར་དགག་པ་དེ་ཉིད་ཡིན་ལ། འདི་ནི་ངེས་དོན་མཐར་ཐུག་པ་མ་ཡིན་ཏེ། སོ་སོ་རང་གིས་རིག་པའི་ཡེ་ཤེས་ཀྱི་མྱོང་བྱ་མ་ཡིན་པའི་ཕྱིར།
དེའི་བསྟན་བྱའི་གཙོ་བོ་ནི་ཆོས་ཀྱི་དབྱིངས་ཀྱི་ཡེ་ཤེས་ཞེས་བྱ་བ་དེ་ཉིད་ཡིན་ཏེ། དེ་ཉིད་དེ་ཡིན་པར་ཤེར་ཕྱིན་གྱི་མདོའི་དགོངས་པ་ངེས་པར་འགྲེལ་བའི་མདོ་ཉིད་ལས་གསལ་བར་གསུངས་པའོ། ། ཞེས་འཆད་པ་ཡིན་ནོ། ། གཉིས་པ་ངོ་བོ་ཉིད་མེད་པར་སྨྲ་བའི་འཆད་ལུགས་ལ་གཉིས་ཏེ། རིགས་ཚོགས་ཀྱི་དང༌། བསྟོད་ཚོགས་ནས་འབྱུང་བའི་འཆད་ལུགས་སོ། ། དང་པོ་ནི། ཤེར་ཕྱིན་གྱི་མདོའི་བསྟན་བྱའི་གཙོ་བོ་ནི་དངོས་བསྟན་སྒྲ་ཇི་བཞིན་པ་དེ་ཉིད་ཡིན་གྱི། དེ་ལས་གཞན་སྟོང་པ་ཉིད་དམ་ཆོས་ཀྱི་དབྱིངས་ཀྱི་ཡེ་ཤེས་ཞེས་བྱ་བ་འཕགས་པ་ཆེན་པོའི་སོ་སོར་རང་གིས་རིག་པའི་ཡེ་ཤེས་ཀྱི་ཉམས་སུ་མྱོང་བྱ་ཞིག་བསྟན་པར་མི་འདོད་དོ། ། དངོས་སུ་བསྟན་པ་དེ་ཉིད་གང་ཞེ་ན།
ཀུན་བཏགས་དང་ཡོངས་གྲུབ་སོགས་ཀྱི་ཕྱེ་བསལ་མེད་པར། ཤེས་བྱའི་ཆོས་ཇི་སྙེད་པ་རང་གི་ངོ་བོས་སྟོང་པའི་མེད་པར་དགག་པ་ཉིད་དོ། ། དེ་འདྲ་དེ་ཡང་མཉམ་གཞག་ཏུ་རྟོགས་ལུགས་དང༌། རྗེས་ཐོབ་ཏུ་ཁས་ལེན་ཚུལ་གཉིས་ལས། དང་པོ་ནི་རྣལ་འབྱོར་སྤྱོད་པ་པ་ལྟར་སྟོང་པ་ཉིད་ཅེས་བྱ་བའི་ཆོས་རྣལ་འབྱོར་པའི་མངོན་སུམ་གྱིས་ཉམས་སུ་མྱོང་བྱ་ཞིག་ཐ་སྙད་དུའང་ཁས་ལེན་པ་མ་ཡིན་ཏེ། མེད་པར་དགག་པ་ནི་ལྡོག་པ་གཞན་སེལ་ལས་མ་འདས་པས་མངོན་སུམ་ལྟ་ཞོག རྟོག་མེད་ཀྱི་ཤེས་པ་ཙམ་གྱིའང་ཡུལ་དུ་མི་རུང་བའི་ཕྱིར། དེས་ན་སྟོང་པ་ཉིད་ཐོས་བསམ་གྱིས་གཏན་ལ་ཕབ་པའི་དོན་ལ་མཉམ་པར་བཞག་པའི་ཤེས་རབ་ཀྱིས་ནི་སྟོང་མི་སྟོང་ལ་སོགས་པའི་མཚན་མ་གང་དུ་ཡང་མི་འཛིན་ནོ། ། གཉིས་པ་རྗེས་ཐོབ་ཏུ་ཐ་སྙད་འདོགས་ཚུལ་ནི། མཉམ་གཞག་ཏུ་ཡུལ་གྱི་མཚན་མ་ཅི་ཡང་མ་མཐོང་བ་ལ་དོན་དམ་པ་མཐོང་ངོ་ཞེས་ཐ་སྙད་བཏགས་པ་ཡིན་གྱི།
རང་གི་ལུགས་མཐར་ཐུག་པ་ན་དོན་དམ་པའི་བདེན་པ་ཞེས་བྱ་བའི་མཚན་གཞི་ཡང་ཁས་མི་ལེན་ན། དེ་མངོན་སུམ་དུ་རྟོགས་པ་ལྟ་ག་ལ་ཡོད། དེའི་ཤེས་བྱེད་ཀྱང༌། སྟོང་པ་ཉིད་དང༌། རང་བཞིན་གྱི་མྱང་འདས་དང༌། ཆོས་ཀྱི་དབྱིངས་སོགས་སྒྲ་དང་རྟོག་པའི་ཡུལ་དུ་བྱར་རུང་བ་དེ་ཐམས་ཅད་ནི་ཀུན་རྫོབ་ཀྱི་བདེན་པ་ཁོ་ན་སྟེ། རྣམ་པར་དཔྱད་པའི་དཔུང་མི་བཟོད་པའི་ཕྱིར་དང༌། སྒྲ་རྟོག་གི་ཡུལ་ལས་མ་འདས་པའི་ཕྱིར། དེ་སྐད་དུ་ཡང་ཟླ་བས་མྱ་ངན་ལས་འདས་པ་ཡང་ཀུན་རྫོབ་ཀྱི་བདེན་པ་ཡིན་ནམ་ཞེ་ན། དེ་དེ་བཞིན་ཏེ།
ཞེས་དང༌། ཡེ་ཤེས་སྙིང་པོས། དེ་བས་འདི་ནི་ཀུན་རྫོབ་སྟེ། ། ཞེས་དང༌། སྐྱེ་བ་ལ་སོགས་བཀག་པ་ཡང༌། ། དམ་པའི་དོན་དང་མཐུན་ཕྱིར་འདོད། ། ཅེས་གནས་སྐབས་སུ་བདེན་པ་གཉིས་ཀྱི་རྣམ་གཞག་འཇོག་པའི་ཚེ་དོན་དམ་པའི་བདེན་པར་བཤད་པ་དེ་དག་ཀྱང་རྣམ་གྲངས་པ་དང་མཐུན་པ་དོན་དམ་ཙམ་དུ་འཆད་ཀྱི། རྣམ་གྲངས་པ་མ་ཡིན་པའི་དོན་དམ་ཞེས་བྱ་བ་ནི་རིགས་པའི་ཚོགས་འགྲེལ་པ་དང་བཅས་པ་ནས་མི་འཆད་དོ། ། མཐར་དེ་རྟོགས་པའི་ཡེ་ཤེས་ཀྱང་ཁས་མི་ལེན་ཏེ། ཇི་སྐད་དུ།
དོན་དམ་བློ་ཡི་སྤྱོད་ཡུལ་མིན། ། ཞེས་དང༌། ཇི་ལྟར་སེམས་ནི་གང་གི་རྣམ་པ་ཅན་དུ་འགྱུར་བ་དེ་ཡི་ཡུལ། ། དེ་ཡོངས་ཤེས་པ་དེ་བཞིན་དེ་ཡང་ཐ་སྙད་བརྟེན་ནས་རིག་པ་ཡིན། ། ཞེས་ཆོས་ཉིད་རྟོགས་པ་བཏགས་པ་བཤད་པས་སོ། ། གཞན་དག་ན་རེ། དེས་དེ་ལྟར་བསྟན་པ་མ་ཡིན་ནོ། ། ཞེས་ཟེར་མོད། དེ་ལྟར་འཆད་པ་ཁྱེད་ཀྱིས། ཇོ་བོ་ཨ་ཏི་ཤའི་ལུང་ཚད་མར་ཁས་ལེན་པས།
ཇི་སྐད་དུ། མངོན་སུམ་དང་ནི་རྗེས་སུ་དཔག ། སངས་རྒྱས་པ་ཡིས་འདི་གཉིས་བཟུང༌། ། གཉིས་པོས་སྟོང་ཉིད་རྟོགས་སོ་ཞེས། ། ཚུལ་རོལ་མཐོང་བའི་རྨོངས་པ་སྨྲ། ། ཞེས་དང༌། རྟོག་བཅས་རྟོག་པ་མེད་པ་ཡི། ། ཤེས་པ་གཉིས་ཀྱིས་མི་རྟོགས་ཤེས། ། སློབ་དཔོན་མཁས་པ་བྷ་བ་གསུང༌། ། ཞེས་དང༌།
མ་མཐོང་བ་ཉིད་དེ་མཐོང་བར། ། ཤིན་ཏུ་ཟབ་པའི་མདོ་ལས་གསུངས། ། ཞེས་བཤད་པ་དེ་ལ་ཇི་སྐད་སྨྲ་བར་བྱ། གཉིས་པ་བསྟོད་ཚོགས་ཀྱི་ལུགས་ལ། དོན་དམ་པའི་བདེན་པ་དང༌། སེམས་ཀྱི་རྡོ་རྗེ་དང༌། ཆོས་ཀྱི་དབྱིངས་ཀྱི་ཡེ་ཤེས་རྣམས་ཁས་བླངས་ནས། དེ་ཉིད་མ་དག་པ་སེམས་ཅན་གྱི་སྐབས་སུ་དྲི་མའི་སྦྱང་གཞི་དང༌། ལམ་འཕགས་པའི་གནས་སྐབས་སུ་སྦྱོང་བྱེད་ཡེ་ཤེས་ཀྱི་ཉེ་བར་ལེན་པའི་རྒྱུ་དང༌། དག་པ་མྱང་འདས་ཀྱི་སྐབས་སུ་གནས་གྱུར་གྱི་ཡེ་ཤེས་ཞེས་བྱ་བ་ཉིད་དུ་ཁས་ལེན་ཏེ།
ཆོས་ཀྱི་དབྱིངས་སུ་བསྟོད་པ་ལས། གང་ཞིག་ཀུན་ཏུ་མ་ཤེས་ན། ། སྲིད་པ་གསུམ་དུ་རྣམ་འཁོར་བ། ། སེམས་ཅན་ཀུན་ལ་ངེས་གནས་པའི། ། ཆོས་ཀྱི་དབྱིངས་ལ་ཕྱག་འཚལ་འདུད། ། གང་ཞིག་འཁོར་བའི་རྒྱུར་གྱུར་པ། ། དེ་ཉིད་སྦྱང་བ་བྱས་པ་ལས། ། ཆོས་ཀྱི་སྐུ་ཡང་དེ་ཉིད་དོ། ། ཞེས་དང༌། གནས་ནི་ཡོངས་སུ་གྱུར་པ་སྟེ། །
ཆོས་ཀྱི་སྐུ་ཞེས་བརྗོད་པ་ཡིན། ། ཞེས་དང༌། འདིར་ནི་མྱ་ངན་འདས་པ་ཉིད། ། དྲི་མ་མེད་པར་སེམས་གྱུར་པའོ། ། སེམས་ཅན་ཀུན་གྱི་དངོས་མེད་པའི། ། ངོ་བོ་དེ་ཡང་དེའི་སྤྱོད་ཡུལ། ། དེ་མཐོང་བྱང་ཆུབ་སེམས་དབང་པོ། ། ཤིན་ཏུ་དྲི་མེད་ཆོས་ཀྱི་སྐུ། ། དྲི་མ་མེད་པའི་ཆོས་སྐུ་ལ། ། ཡེ་ཤེས་རྒྱ་མཚོ་གནས་གྱུར་ནས། །
སྣ་ཚོགས་ནོར་བུ་ཇི་བཞིན་དུ། ། དེ་ལས་སེམས་ཅན་དོན་རབ་མཛད། ། ཅེས་དང་སེམས་ཀྱི་རྡོ་རྗེ་ལ་བསྟོད་པ་ལས། དགེ་ལེགས་སེམས་ལས་སངས་རྒྱས་འབྱུང༌། ། རང་སེམས་དེ་ལ་ཕྱག་འཚལ་ལོ། ། ཞེས་སོགས་སུ་ཆོས་ཅན་ཀུན་རྫོབ་པའི་ཆོས་རྣམས་ལོགས་སུ་བོར་ནས། ཆོས་ཉིད་དོན་དམ་པའི་ཡེ་ཤེས་ཁོ་ན་འཁོར་འདས་ཀྱི་ཆོས་ཐམས་ཅད་ཀྱི་གཞི་དང༌། གནས་ཡོངས་སུ་གྱུར་པའི་ཚེ་སངས་རྒྱས་ཀྱི་ཡེ་ཤེས་ཉིད་དུ་འགྱུར་བ་དང༌། དེ་ཡང་སོ་སོར་རང་གིས་རིགས་པའི་ཡེ་ཤེས་ཀྱི་མྱོང་བྱ་ཉིད་དུ་བཤད་ལ། དེ་ཉིད་ཐ་སྙད་དུ་དོན་དམ་པའི་བདེན་པ་མཚན་ཉིད་པར་ཁས་ལེན་དགོས་པ་ཡིན་ཏེ།
འཕགས་མཆོག་རྣམས་ཀྱི་རྣལ་འབྱོར་མངོན་སུམ་གྱི་མྱོང་བྱ་ཡིན་པའི་ཕྱིར་དང༌། ཆོས་ཀྱི་དབྱིངས་དང་ཁམས་བདེ་བར་གཤེགས་པའི་སྙིང་པོ་དང༌། སེམས་ཀྱི་རྡོ་རྗེ་ཉིད་དུ་འཆད་དགོས་པའི་ཕྱིར། དབུ་མ་ཐལ་འགྱུར་བའི་གཞུང་དུ་ནི་དེ་ལྟར་འཆད་པའི་སྐབས་ཡོད་པ་མ་ཡིན་ཏེ། དེར་ནི་ཆོས་ཅན་དང་ཆོས་དབྱིངས། ཡེ་ཤེས་དང་རྣམ་ཤེས། སངས་རྒྱས་དང་སེམས་ཅན་སོགས་ལྟོས་གྲུབ་ཏུ་གང་འགྱུར་བ་དེ་ཐམས་ཅད་ནི། ཐ་སྙད་དུ་ཡོད་མཉམ་དང༌། དོན་དམ་པར་མེད་མཉམ་དུ་འཆད་ཀྱི། འདོར་ལེན་གྱི་སྐབས་མེད་པའི་ཕྱིར་དང༌།
ལྟོས་གྲུབ་མ་ཡིན་པའི་ཆོས་ནི་ཐ་སྙད་དུ་ཁས་མི་ལེན་པའི་ཕྱིར་དང༌། སངས་རྒྱས་ཀྱི་སས་བསྡུས་པའི་ཡེ་ཤེས་ཡོད་པར་ནི་མི་འཆད་པའི་ཕྱིར་དང༌། སོ་སོར་རང་རིག་པའི་ཡེ་ཤེས་སྤྱོད་ཡུལ་དང་བཅས་པ་ནི་ལེགས་ལྡན་འབྱེད་དང༌། ཟླ་བ་གཉིས་ཀས་འབད་ནས་བཀག་པའི་ཕྱིར་རོ། ། འོ་ན་རིགས་ཚོགས་དང་བསྟོད་ཚོགས་སུ་མི་མཐུན་པའི་ཁྱད་པར་དེ་ལྟ་བུ་འབྱུང་བ་ཅི་ཞེ་ན། རིགས་ཚོགས་སུ་ནི་ཐོས་བསམ་གྱི་སྒྲོ་འདོགས་གཅོད་པའི་དབང་དུ་བྱས་ལ། བསྟོད་པའི་ཚོགས་སུ་ནི་སྒོམ་པས་ཉམས་སུ་བླང་བའི་དབང་དུ་བྱས་པའོ། ། འོ་ན་གཞུང་ལུགས་གཉིས་པོ་དོན་འགལ་བ་ཅན་དུ་འགྱུར་ཏེ། རིགས་ཚོགས་སུ་གཏན་ལ་ཕབ་པ་དེ་བསྟོད་ཚོགས་སུ་སྒོམ་པས་ཉམས་སུ་བླང་བར་མི་འཆད། དེར་ཉམས་སུ་བླང་བྱར་བཤད་པ་དེ་རིགས་ཚོགས་སུ་དོན་དམ་པའི་བདེན་པར་འཆད་པ་ལྟ་ཅི་སྨོས།
ཡོད་པ་ཙམ་ཡང་བཀག་པའི་ཕྱིར་ཞེ་ན། ཉེས་པ་མེད་དེ། རིགས་ཚོགས་སུ་ཐོས་བསམ་གྱི་ཤེས་པས་སྒྲོ་འདོགས་བཅད་པ་དེ་ནི། ཉམས་སུ་མྱོང་བྱ་ལ་མཚན་འཛིན་གྱི་རྟོག་པ་འགོག་པའི་ཆད་ཡིན་ལ། དེ་ལྟར་བཀག་ནས་ཆོས་ཀྱི་དབྱིངས་ཉམས་སུ་མྱོང་བྱར་བསྟན་པ་ལ་ཉེས་པ་ཅི་ཡང་ཡོད་པ་མ་ཡིན་པའི་ཕྱིར། དེ་སྐད་དུ་ཡང༌། རྟོག་རྣམས་དངོས་པོ་ཡོད་ན་འགྱུར་བ་སྟེ། ། དངོས་པོ་ཇི་ལྟར་མེད་པར་ཡོངས་དཔྱད་ཟིན། ། ཞེས་སོ། ། འོ་ན་ལྟ་བས་གཞན་ཞིག་གཏན་ལ་ཕབ་ནས་སྒོམ་པས་གཞན་ཞིག་ཉམས་སུ་བླངས་པར་འགྱུར་བ་མ་ཡིན་ནམ་ཞེ་ན་མ་ཡིན་ཏེ།
ལྟ་བས་སྤྲོས་པའི་ཚོགས་མཐའ་དག་བཀག་ནས་བསྒོམས་པ་ན། གོམས་བྱེད་ཀྱི་བློས་ཆོས་ཀྱི་དབྱིངས་ཀྱི་ཡེ་ཤེས་ཉིད་ལས་གཞན་ཉམས་སུ་མྱོང་བྱར་རིགས་པ་ཅི་ཡང་ཡོད་པ་མ་ཡིན་པའི་ཕྱིར། དེ་ཡང་གཟུང་འཛིན་གཉིས་ནི་འཇིག་རྟེན་པའི་ཀུན་རྫོབ། དེ་བཀག་པའི་མེད་པར་དགག་པ་ནི་རྟོག་པས་བཏགས་པའི་ཀུན་རྫོབ་ཏུ་ངེས་པས་ཡེ་ཤེས་ཀྱི་སྤྱོད་ཡུལ་དུ་མི་རུང༌། གཉིས་སུ་མེད་པའི་ཡེ་ཤེས་ཀྱི་མིང་ཅན་དེ་ནི་ཇི་སྲིད་དེའི་ཐ་སྙད་ཁས་ལེན་པ་དེ་སྲིད་དུ། རང་གི་ངོ་བོ་ལ་རང་རིག་མངོན་སུམ་དུ་ཁས་ལེན་དགོས་པ་ཡིན་ཏེ། ཇི་སྐད་དུ། གསལ་བྱེད་རབ་ཏུ་གསལ་བ་ན། ། རང་གི་ངོ་བོ་རབ་གསལ་འདོད། ། ཅེས་སོ། །
དེ་ལྟར་ན་འཕགས་པས་རིགས་ཚོགས་སྔར་མཛད་ཅིང༌། དེའི་རྗེས་སུ་བསྟོད་པའི་ཚོགས་མཛད་པར་གྲུབ་པ་ཡིན་ཏེ། ལྟ་བ་ལ་སྒྲོ་འདོགས་གཅོད་བྱེད་ཀྱི་རིགས་པ་སྔོན་དུ་སོང་ནས། དེས་གཏན་ལ་ཕབ་པའི་དོན་ཉམས་སུ་ལེན་རིགས་པའི་ཕྱིར་དང༌། རིགས་ཚོགས་ནི་བཀའ་བར་པའི་དངོས་བསྟན་སྒྲ་ཇི་བཞིན་པ་ཉིད་དུ་རིགས་པས་གཏན་ལ་འབེབས་བྱེད་ཡིན་ལ། བསྟོད་ཚོགས་ནི་བཀའ་འཁོར་ལོ་ཐ་མ་ནས་འབྱུང་བའི་ངེས་དོན་དེ་ཉིད་ཆོས་ཀྱི་སྐུ་སྒྲུབ་པའི་གཞིར་བཤད་ནས། རྣལ་འབྱོར་པས་ཉམས་སུ་བླངས་བྱའི་ཡུལ་དུ་འཆད་པའི་ཕྱིར། གཞན་དག་ན་རེ་བསྟོད་ཚོགས་སྔར་མཛད་པ་ཡིན་ཏེ། རིགས་པ་དྲུག་ཅུ་པར། ཉེས་པ་ཐམས་ཅད་འབྱུང་བའི་གནས། །
མེད་ཉིད་རྣམ་པར་ཟློག་ཟིན་གྱི། ། རིགས་པ་གང་གིས་ཡོད་ཉིད་ཀྱང༌། ། ཟློག་པར་འགྱུར་བ་ཉན་པར་བྱོས། ། ཞེས་བཤད་པས་སོ། ། ཞེས་གསུང་བ་དེ་ནི་འཐད་པ་མ་ཡིན་ཏེ། བསྟོད་ཚོགས་ཀྱིས་ཆོས་དབྱིངས་ཡོད་པར་བསྒྲུབས་ནས། རིགས་ཚོགས་ཀྱིས་དེ་མེད་པར་འཆད་ན་འགལ་བ་ལ་མི་འཁྲུལ་བ་དང༌། ཆོས་དབྱིངས་འཕགས་པའི་ཤེས་མཐོང་གིས་བྱས་པ་དང༌། སྟོང་ཉིད་དངོས་པོའི་འཇིག་རྒྱུར་ཐལ་བ་སོགས་ཀྱི་ཉེས་པ་འཇུག་པས་སོ། ། དེས་ན་ལུང་དེའི་དོན་ནི།
ཐ་སྙད་དུ་མེད་པ་ནི་བསོད་ནམས་མ་ཡིན་པ་དང་པོར་ཟློག་པའི་སྐབས་སུ་བསལ་ཟིན་ལ། དོན་དམ་པར་ཡོད་པ་ནི་རིགས་པའི་ཚོགས་སུ་སེལ་བར་འགྱུར་ཞེས་བྱ་བའི་དོན་ཏེ། ཇི་སྐད་དུ། བསོད་ནམས་མ་ཡིན་དང་པོར་ཟློག ། བར་དུ་བདག་ནི་ཟློག་པ་དང༌། ། ཞེས་འབྱུང་བ་ལྟར་རོ། ། དེ་ལྟར་བཤད་པས་གྲུབ་པའི་དོན་ནི། དབུ་མ་སྨྲ་བ་གཉིས་པོའི་གཞུང་ལས་འབྱུང་བའི་ལྟ་བས་སྒྲོ་འདོགས་གཅོད་པའི་ཚུལ་ལ་ནི། གཞི་ཆོས་ཅན་རྒྱ་ཆེ་ཆུང་གི་ཁྱད་པར་ཤིན་ཏུ་ཆེ་བ་ཡིན་ཏེ། ངོ་བོ་ཉིད་མེད་པ་པས་ནི།
ཀུན་བཏགས་ཞན་དབང་ཡོངས་གྲུབ་གསུམ་ཀ་ངོ་བོ་ཉིད་ཀྱིས་སྟོང་པར་གཏན་ལ་ཕབ་ནས། དེའི་ཤུལ་དུ་སྟོང་པ་ཉིད་ཅེས་བྱ་བའི་ཆོས་ཀྱང་ཁས་མི་ལེན་ཏེ། དེ་ཡང་རང་གི་ངོ་བོས་སྟོང་པར་འཆད་པའི་ཕྱིར་རོ། ། རྣལ་འབྱོར་སྤྱོད་པ་པས་ནི། ཀུན་བཏགས་རང་གི་ངོ་བོས་སྟོང་པ་དང༌། གཞན་དབང་གཞན་གྱི་ངོ་བོས་སྟོང་པ་དང༌། དེའི་ཤུལ་དུ་རང་གི་ངོ་བོས་མི་སྟོང་པར་ལུས་པ་ནི། གཞན་དབང་གི་ངོ་བོའམ་ཡོངས་གྲུབ་ཅེས་བྱ་བ་དེ་ཉིད་དོ། ། ཞེས་འཆད་པའམ་ཡང་ན་སྟོང་གཞིའི་ཆོས་ཅན་ནི་གཞན་དབང༌། དེ་གང་གིས་སྟོང་པའི་དགག་བྱ་ནི་ཀུན་བཏགས།
ཆོས་ཅན་དེ་དགག་བྱ་དེས་སྟོང་པའི་དངོས་པོ་ནི་ཡོངས་གྲུབ། ཅེས་འཆད་དོ། ། དབུ་མ་པ་དེ་གཉིས་ཀ་ཡང་འཕགས་པའི་མཉམ་གཞག་གིས་བསྒོམ་བྱའམ་ཉམས་སུ་མྱོང་བྱ་ཞིག་ཁས་ལེན་པའི་ཚེ་ན་ངོས་འཛིན་ཚུལ་ནི་མཐུན་པ་ཡིན་ཏེ། གཉིས་ཀས་ཀྱང་ཆོས་ཀྱི་དབྱིངས་ཀྱི་ཡེ་ཤེས་ལ་འཆད་པས་སོ། ། མཉམ་གཞག་དེ་ལས་ལངས་པའི་རྗེས་ཐོབ་ཏུ་ཐ་སྙད་འདོགས་ཚུལ་ནི་མི་མཐུན་པ་ཡིན་ཏེ། རྣལ་འབྱོར་སྤྱོད་པ་པས་ནི་འགྱུར་བ་མེད་པའི་ཡོངས་གྲུབ་ཅེས་བྱ་བའི་མིང་ཅན། ཆོས་དབྱིངས་ཡེ་ཤེས་སམ་གཉིས་སུ་མེད་པའི་ཡེ་ཤེས་དེ་ཉིད་དོན་དམ་པའི་བདེན་པ་དངོས་དང༌། བདག་དམ་པ་དང༌། རྟག་བརྟན་ཞི་བ་གཡུང་དྲུང་དང༌། བདེན་པར་གྲུབ་པ་ཉིད་དུ་ཐ་སྙད་འདོགས་པར་བྱེད་ལ།
ཅིག་ཤོས་ཀྱིས་ནི། ལྟ་བ་མཐར་ཐུག་གི་རྗེས་ཐོབ་ཏུ་དགག་བྱ་བདེན་གྲུབ་མེད་པའི་ཕྱིར་བདེན་མེད་ཀྱང་ཡོད་པ་མ་ཡིན་ནོ། ། ཞེས་འཆད་པས། དབུ་མ་པ་གཉིས་ཀ་ཡང་མཉམ་གཞག་ཏུ་ལྟ་ཚུལ་ནི་མཐུན་པ་ཡིན་ཏེ། རྣལ་འབྱོར་སྤྱོད་པའི་ལུགས་ལ་ཡང༌། ལྟ་བའི་ངོར་ནི་དེས་གང་ལ་དམིགས་པའི་ཆོས་དབྱིངས་དེ་ཡོད་མེད་དང་བདེན་བརྫུན་ལ་སོགས་པ་གང་དུ་ཡང་མི་འཛིན་ཞིང༌། མི་འཛིན་པ་ལྟར་དེ་དང་དེར་མ་གྲུབ་པའི་ཕྱིར་རོ། ། འོ་ན་ལྟ་བ་དང་ཐ་སྙད་གཉིས་ལས་གང་དབང་བཙན་པར་བྱེད་ཅེ་ན། ངོ་བོ་ཉིད་མེད་པ་བ་ནི། མཐར་ཐུག་གི་ལྟ་བའི་མཉམ་རྗེས་ཀྱི་འཇོག་ཚུལ་མཐུན་ལ།
ཅིག་ཤོས་ནི་མཉམ་གཞག་དང་རྗེས་ཐོབ་ཀྱི་ཐ་སྙད་མི་མཐུན་པར་སྨྲ་ཡང༌། མཉམ་གཞག་དབང་བཙན་པ་ཡིན་ཏེ། དེ་མ་རིག་པའི་སླད་པ་དང་བྲལ་བའི་ཡེ་ཤེས་ཡིན་པས་ཡུལ་གྱི་གནས་ཚུལ་དང་མཐུན་པར་འཇུག་ལ། རྗེས་ཀྱི་ཐ་སྙད་ནི་སྒྲ་རྟོག་གང་རུང་ལས་མ་འདས་པས་གནས་ལུགས་ཀྱི་དོན་ཡུལ་དུ་བྱེད་པར་མི་ནུས་པའི་ཕྱིར། མདོར་ན་དབུ་མ་གཉིས་ཀའི་ལུགས་ལ་ཡང༌། དོན་དམ་པ་ལ་སྨྲ་བསམ་བརྗོད་མེད་ཀྱིས་ཁྱབ་པར་ནི་རང་རང་གི་གཞུང་ན་གསལ་ཞིང༌། དེ་ལྟར་གསལ་བ་དེའི་ཕྱིར་དོན་དམ་པའི་བདེན་པ་ཡིན་ངོ་ཤེས་པ་ཞིག་འཕགས་པ་རྣམས་ཀྱི་རང་རིག་པའི་ཡེ་ཤེས་ཀྱིས་མྱོང་ཡང༌། རྗོད་བྱེད་ཀྱི་སྒྲ་དང་རྟོག་པས་ནི་འདི་ཞེས་ངོས་བཟུང་བར་མི་ནུས་ཏེ། ཇི་སྐད་དུ། བསམ་མེད་བརྗོད་དུ་མེད་ཕྱིར་ཏེ། །
བརྗོད་མེད་དོན་དམ་ཡིན་ཕྱིར་རོ། ། ཞེས་དང༌། ཕྲ་ཕྱིར་ཐོས་པའི་ཡུལ་མིན་ཏེ། ། དོན་དམ་ཡིན་ཕྱིར་བསམ་པའི་མིན། ། ཆོས་ཉིད་ཟབ་ཕྱིར་འཇིག་རྟེན་པའི། ། སྒོམ་པ་ལ་སོགས་ཡུལ་མ་ཡིན། ། ཞེས་བཤད་ནས། དེའི་ཤུགས་ལ་འཇིག་རྟེན་ལས་འདས་པའི་ཡེ་ཤེས་ཀྱི་ཡུལ་ཉིད་དུ་བཤད་པས་སོ། ། དེ་ལྟ་ནའང་ཐ་སྙད་ལ་མ་བརྟེན་པར་རྟོགས་མི་ནུས་པས། ཐ་སྙད་ཀྱི་དུས་སུ་བདེན་པ་དེའི་མཚན་གཞི་ལུང་རིགས་དང་མི་འགལ་བ་ཞིག་ངོས་འཛིན་ན་གཟུང་འཛིན་གཉིས་སུ་མེད་པའི་ཡེ་ཤེས་དེ་ཉིད་ལ་ངོས་འཛིན་དགོས་པ་ཡིན་ཏེ།
དབུ་མ་ཐལ་རང་གི་གཞུང་དུ་ནི། དོན་དམ་བདེན་པ་མཚན་ཉིད་པ་དེའི་མཚན་གཞི་ངོས་བཟུང་བ་མེད་ཅིང༌། བྱམས་ཆོས་རྗེས་འབྲང་དང་བཅས་པར་ནི། དེ་ཡིན་ངོ་ཤེས་པའི་མཚན་གཞི་ཡེ་ཤེས་དེ་ཉིད་ལ་གསལ་བར་བཤད་པའི་ལུང་ལས་དང༌། རིགས་པ་ཡང༌། ཚད་མས་མ་གཞལ་བ་ནི་དོན་དམ་པའི་བདེན་པར་མི་རུང་ལ། ཚད་མ་ལ་ཡང༌། རྗེས་དཔག་གིས་གཞལ་བ་ནི་སྤྱི་མཚན་དུ་འཆད་པའི་ཕྱིར་དོན་དམ་པའི་བདེན་པར་མི་རུང་ཞིང༌། མངོན་སུམ་གྱི་གཞལ་བྱ་ལ་ནི་རང་མཚན་གྱིས་ཁྱབ་པའི་ཕྱིར་ན་སྔ་མ་ཁོ་ནའོ། ། གཉིས་པ་བཀའ་ཐ་མའི་ངེས་དོན་གཏན་ལ་འབེབས་ཚུལ་ལ་གཉིས་ལས།
དང་པོ་རྣལ་འབྱོར་སྤྱོད་པ་པས་ནི། བཀའ་ཐ་མའི་དངོས་བསྟན་གྱི་ངེས་དོན་ནི་གཞན་དབང་ཀུན་བཏགས་ཀྱིས་སྟོང་པའི་ཡེ་ཤེས་དེ་ཉིད་ཡིན་ལ། དེ་ཉིད་བཀའ་བར་པའི་བསྟན་བྱའི་གཙོ་བོ་ཉིད་དུ་ཡང་དག་པར་རྫོགས་པའི་སངས་རྒྱས་ཉིད་ཀྱིས་གསུངས་སོ། ། ཞེས་འཆད་པ་ཡིན་ཏེ། མེད་ཅེས་བྱ་བའི་ཚིག་གིས་ནི། ། བཏགས་པ་ཐམས་ཅད་འགོག་པ་ཡིན། ། ཞེས་འཆད་པས་སོ། ། ལུགས་འདིར་ཆོས་དབྱིངས་ཁོ་ན་ཡོད་པ་དང༌། ཆོས་ཅན་གཟུང་འཛིན་གཉིས་མེད་པ་དེ་འཁོར་ལོ་ཕྱི་མ་གཉིས་ཀྱི་རྗེས་ཐོབ་ཀྱི་ཐ་སྙད་དུ་ཁས་ལེན་པ་ཡིན་ཏེ། ཇི་སྐད་དུ།
ཆོས་ཀྱི་དབྱིངས་ལས་མ་གཏོགས་པའི། ། གང་ཕྱིར་ཆོས་མེད་དེ་ཡི་ཕྱིར། ། སངས་རྒྱས་རྣམས་ཀྱིས་དེ་ག་ལས། ། ངེས་འབྱུང་ཆགས་སོགས་ཡིན་པར་དགོངས། ། ཞེས་ཆགས་སོགས་ལས་ངེས་པར་འབྱུང་བྱེད་ནི་ཆགས་སོགས་ཀྱི་ཆོས་ཉིད་ཡིན་པར་བཤད་པས་སོ། ། འདི་ནི་ཇི་སྐད་དུ། མཆོད་པ་ཆེན་པོ་ཆགས་པ་ཆེ། ། ཆགས་པ་ཐམས་ཅད་སེལ་བར་བྱེད། ། ཅེས་པ་དང་མཐུན་ནོ། ། གཉིས་པ་ངོ་བོ་ཉིད་མེད་པར་སྨྲ་བས་འཆད་ཚུལ་ནི།
བཀའ་ཐ་མའི་དངོས་བསྟན་ལ་དེ་ལྟར་བཤད་པ་དེ། སྒྲ་ཇི་བཞིན་པ་མ་ཡིན་པའི་དྲང་དོན་ཉིད་དུ་འགྲེལ་པ་ཡིན་ཏེ། དབུ་མ་ལ་འཇུག་པར། འདི་ནི་སྟོན་པས་དྲང་དོན་ཉིད་གསུངས་ཤིང༌། ། འདི་ནི་དྲང་དོན་ཉིད་དུ་རིགས་པས་འཐད། ། རྣམ་པ་དེ་ལྟའི་མདོ་སྡེ་གཞན་ཡང་ནི། ། དྲང་དོན་ཉིད་དུ་ལུང་འདིས་གསལ་བར་བྱེད། ། ཅེས་ཇི་ལྟར་ནད་པ་ནད་པ་ལ། ། ཞེས་སོགས་ལང་ཀར་གཤེགས་པའི་ལུང་དང༌། ཡང་གཉིས་ཀྱིས་སྟོང་པའི་གཞན་དབང་དངོས་ཡོད་ན། །
འདི་ཡི་ཡོད་པ་གང་གིས་ཤེས་པར་འགྱུར། ། ཞེས་སོགས་རང་གི་རིགས་པ་ལ་བརྟེན་ནས་བཀའ་ཐ་མའི་དངོས་བསྟན་སྒྲ་ཇི་བཞིན་པ་མ་ཡིན་པར་བསྒྲུབས་སོ། ། འོ་ན་ལུགས་འདིས་གཉིས་མེད་ཀྱི་ཡེ་ཤེས་རང་གིས་རང་རིག་པ་བཀག་ཅིང༌། ཆོས་ཅན་དང་ཆོས་ཉིད། ཤེས་ཕྱིན་ལས་མེད་མཉམ་དང༌། མངོན་པ་ལས་ཡོད་མཉམ་དུ་གསུངས་པར་འཆད་པ་དེ་དང༌། སྒོམས་པས་ཉམས་མྱོང་གི་ལྟ་བ་རྣལ་འབྱོར་སྤྱོད་པ་པ་དང་མཚུངས་པར་འཆད་ཅེས་ཟེར་བ་འགལ་ལོ། ། ཞེ་ན་མ་ཡིན་ཏེ། ཟླ་བའི་ཞབས་ཀྱིས་དེ་ལྟར་འཆད་པ་དེ་ཡང༌། རིགས་པའི་ཚོགས་ཀྱི་འཆད་ཚུལ་གཞིར་གཞག་པ་ཡིན་པས་ཐོས་བསམ་གྱིས་སྒྲོ་འདོགས་གཅོད་པའི་དབང་དུ་བྱས་ནས་འཆད་པའི་ཕྱིར།
དེ་ལྟ་ན་ཡང་བཀའ་ཐ་མར་ཡོངས་གྲུབ་ཡོད་ཅེས་བཤད་པ་དེ། སྒྲ་ཇི་བཞིན་པ་མ་ཡིན་པའི་དྲང་དོན་དུ་འགྲེལ་ཞེས་ཟེར་བ་མི་འཐད་དེ། དེ་ནས་བཤད་པའི་ངེས་དོན་དེ། ཟླ་བས་ཀྱང༌། སྒོམ་བྱུང་གི་ཉམས་སུ་མྱོང་བྱར་འཆད་པའི་ཕྱིར། ཞེ་ན། འགལ་བ་མ་ཡིན་ཏེ། དེ་དེ་ལྟར་འགྲེལ་པ་ནི་ཐོས་བསམ་གྱིས་སྒྲོ་འདོགས་གཅོད་པའི་དབང་དུ་བྱས་ལ། སྒོམ་བྱུང་གི་མྱོང་བྱར་འཆད་པ་དེ་ནི་སྤྱོད་པ་ཉམས་ལེན་གྱི་དབང་དུ་བྱས་པ་ཡིན་པས་ལྟ་སྤྱོད་ཀྱི་གྲུབ་མཐའ་འཇོག་ལུགས་མི་མཚུངས་པའི་ཕྱིར་རོ། ། གཉིས་པ་སྔགས་ཀྱི་ལྟ་བ་གཏན་ལ་འབེབས་ཚུལ་གྱི་ཁྱད་པར་གང་ཡིན་པ་ནི་ངོ་བོ་ཉིད་མེད་པར་སྨྲ་བའི་སློབ་དཔོན་དེ་དག་གིས་མཛད་པའི་སྔགས་ཀྱི་བསྟན་འཆོས་སུ་ཡུལ་ཅན་ལྟ་བ་དང༌།
ལྟ་བ་དེའི་ཡུལ་ཆོས་དབྱིངས་དང་དོན་དམ་བདེན་པའི་ངོས་འཛིན་ནི། འཕགས་པ་ཐོགས་མེད་སྐུ་མཆེད་སོགས་རྣལ་འབྱོར་སྤྱོད་པ་པའི་སློབ་དཔོན་རྣམས་ཀྱི་གཞུང་ལས་ཇི་ལྟར་འབྱུང་བ་དེ་དང་མཐུན་པ་ཁོ་ན་ཡིན་ཏེ། སེམས་ཀྱི་རྡོ་རྗེ་དང༌། སེམས་ཀྱི་རང་བཞིན་གྱིས་འོད་གསལ་བ་ཉིད་ལ་དོན་དམ་པའི་བདེན་པར་བཤད་ཅིང༌། དེ་མངོན་སུམ་དུ་རྟོགས་པའི་ཡེ་ཤེས་ནམ་སྐྱེས་པ་དེའི་ཚེ་ལྟ་བ་རྟོགས་པར་འཇོག་པའི་ཕྱིར། དེ་ལྟར་ཡང་འཕགས་པས་རིམ་ལྔར། འོད་གསལ་བའི་ངོས་འཛིན། རང་སེམས་གདོད་ནས་མ་སྐྱེས་པ། སྟོང་པ་ཉིད་ཀྱི་རང་བཞིན་ནོ། ། ཞེས་བྱ་བ་དེ་ལ་འཆད་ཅིང༌།
དེ་ཉིད་དོན་དམ་པའི་བདེན་པར་བཤད་པ་དང༌། ཡང༌། གཟུང་བ་དང་ནི་འཛིན་མཉམ་དུ། ། བློ་ནི་རྣམ་གཉིས་ཡོད་མིན་ཞིང༌། ། གང་དུ་དབྱེར་མེད་ཉིད་ཡོད་པ། ། དེ་ནི་ཟུང་དུ་འཇུག་པར་བཤད། ། གང་ཞིག་རྟག་དང་ཆད་པའི་བློ། ། སྤངས་ནས་རབ་ཏུ་འཇུག་འགྱུར་ཞིང༌། ། ཟུང་འཇུག་རིམ་པ་ཞེས་བྱ་བའི། ། དེ་ཉིད་རིག་དེ་མཁས་པ་ཡིན། །
ཞེས་དང༌། སྐྱེ་བ་མེད་ལ་སོགས་པའི་སྒྲ། ། གཉིས་མེད་ཡེ་ཤེས་སྟོན་བྱེད་རྣམས། ། ཐམས་ཅད་འདི་ཡི་རྗོད་བྱེད་དེ། ། དེར་ནི་གཞན་བརྗོད་མ་ཡིན་ནོ། ། ཞེས་སྟོང་པ་ཉིད་སྟོན་པའི་མདོ་རྒྱུད་མཐའ་དག་གི་བརྗོད་བྱ་གཉིས་མེད་ཀྱི་ཡེ་ཤེས་ཉིད་དུ་འཆད་པ་དང༌། སྤྱོད་པ་བསྡུས་པའི་སྒྲོན་མ་ལས། དོན་དམ་པའི་བདེན་པ་ནི། ལུས་མེད་པ། དཔེ་མེད་པ།
རྩོམ་པ་ཐམས་ཅད་དང་བྲལ་བ། སོ་སོར་རང་རིག་པ་སྟེ། ཞེས་རང་རིག་གིས་མྱོང་བྱར་བཤད་པ་དང༌། དེ་ནས་མུན་པ་དང་བྲལ་བའི་སྐད་ཅིག་ལ་འོད་གསལ་བ་སྟེ། དོན་དམ་པའི་བདེན་པའི་རང་གི་མཚན་ཉིད་ཡེ་ཤེས་ཀྱི་མིག་གིས་མཐོང་ངོ༌། ། ཞེས་དང༌། དོན་དམ་པའི་མིང་གི་རྣམ་གྲངས་འགའ་ཞིག་ལ་འཇུག་པར་བྱ་སྟེ། དང་པོ་ནི་འོད་གསལ་བ་དང༌། ཐམས་ཅད་སྟོང་པ་དང༌། སངས་རྒྱས་ཀྱི་ཡེ་ཤེས་དང༌།
རྡོ་རྗེའི་ཡེ་ཤེས་དང༌། བླ་ན་མེད་པའི་ཡེ་ཤེས་དང༌། བདག་མེད་པ་དང༌། མྱ་ངན་ལས་འདས་པ་དང༌། སེམས་ཅན་མེད་པ་དང༌། སྲོག་མེད་པ་དང༌། གང་ཟག་མེད་པ་དང༌། བརྗོད་དུ་མེད་པ་དང༌། ཤེས་རབ་ཀྱི་ཕ་རོལ་ཏུ་ཕྱིན་པ་དང༌། རྣམ་པ་ཐམས་ཅད་མཁྱེན་པ་ཉིད་དང༌།
དེ་བཞིན་ཉིད་དང༌། མ་ནོར་བ་དེ་བཞིན་ཉིད་དང༌། ཞེས་ཆོས་དབྱིངས་ཀྱི་མཚན་གཞི་ཡེ་ཤེས་དང༌། དེ་རང་རིག་གི་མྱོང་བྱར་བཤད་པ་ཤིན་ཏུ་མང་ཞིང༌། དོན་དེ་ཉིད་ནི་མདོ་སྡེའི་རྒྱན་ལས། ཆོས་ཉིད་སེམས་ལས་གཞན་པ་སེམས་གཞན་ནི། རང་བཞིན་མ་ཡིན་འོད་གསལ་ལ་བརྗོད་དོ། ། ཞེས་དང༌། སུམ་ཅུ་པའི་རབ་ཏུ་བྱེད་པ་ལས། དེ་ཉིད་རྣམ་པར་རིག་པ་ཙམ། །
འདི་ལྟར་དེ་བཞིན་ཉིད་ཀྱང་དེ། ། ཞེས་དང༌། རྒྱུད་བླ་མར། སོ་སོར་རང་གིས་རིག་བྱའི་ཕྱིར། ། ཞེས་དོན་དམ་པ་ཆོས་ཀྱི་སྐུ་རང་རིག་གི་མྱོང་བྱར་བཤད་ཅིང༌། དབུ་མ་ལ་འཇུག་པར་ནི། དེ་ལྟར་འཆད་པ་དེ་དག་སེམས་ཙམ་པའི་འདོད་པར་བཤད་ནས་བཀག་མོད། ཐོས་བསམ་གྱིས་སྒྲོ་འདོགས་གཅོད་པ་དང༌། མཚན་འཛིན་གྱི་རྟོག་པ་འགོག་པའི་དབང་དུ་བྱས་ཀྱི། སྒོམ་པས་ཉམས་སུ་ལེན་པའི་དབང་དུ་མ་མཛད་པས་འགལ་བ་མ་ཡིན་ནོ། །
འགྲེལ་ཆེན་སྒྲོན་མ་གསལ་བ་ལས་ཀྱང༌། རྩ་བའི་རྒྱུད་དུ། དངོས་པོ་མེད་པ་སྒོམ་པ་མེད། ། བསྒོམ་པར་བྱ་བ་སྒོམ་པ་མིན། ། དེ་ལྟར་དངོས་པོ་དངོས་མེད་པ། ། སྒོམ་པ་དམིགས་སུ་མེད་པའོ། ། ཞེས་པའི་དོན། ཡོད་མེད་ཀྱི་མཐའ་གཉིས་བསལ་ནས་འོད་གསལ་དང་ཟུང་འཇུག་གི་རིམ་པ་སྒོམ་པ་ལ་བཤད་ཅིང༌། དེ་ཉིད་ཀྱཻའི་རྡོ་རྗེར་ཡང་བཤད་པ་ཡིན་ཏེ། སྒོམ་པ་པོ་མེད་སྒོམ་པ་མེད། །
ལྷ་མེད་སྔགས་ཀྱང་ཡོད་མ་ཡིན། ། སྤྲོས་པ་མེད་པའི་རང་བཞིན་ལ། ། ལྷ་དང་སྔགས་ནི་རྣམ་པར་གནས། ། ཞེས་ཀུན་རྫོབ་ཀྱི་སྒོམ་པ་པོ་སོགས་བསལ་ནས། དོན་དམ་པའི་ཟུང་འཇུག་གི་ལྷ་དང་སྔགས་སོགས་བསྒོམ་པར་བཤད་པའི་ཕྱིར། གལ་ཏེ་འོ་ན། འཕགས་པ་ཡབ་སྲས་ཀྱི་གཞུང་དུ་ལྟ་བ་ཐོས་བསམ་གྱི་རིགས་པས་གཏན་ལ་འབེབས་པའི་ཚེ། སྒོམ་པས་ཉམས་སུ་མྱོང་བྱ་ཡང་ཡོད་པ་མ་ཡིན་པའི་ཚུལ་གྱིས་འཆད་པ་རིགས་ཚོགས་དང༌། ཉམས་སུ་མྱོང་བྱ་ངོས་འཛིན་པའི་ཚེ་ཐོས་བསམ་གྱི་རིགས་པ་བཏང་སྙོམས་སུ་བཞག་པའི་ཚུལ་བསྟོད་ཚོགས་ལས་འབྱུང་བ་དེ་ལྟ་ན། གཞུང་གཅིག་ཏུ་དེ་ལྟ་བུའི་ཚུལ་གཉིས་ཀ་འཕགས་པ་ཡབ་སྲས་ཀྱིས་གསལ་བར་བཤད་པ་དག་ཡོད་དམ་ཞེ་ན།
དེ་ནི་གསལ་བར་བཤད་པ་ཡང་ཡོད་དེ། བྱང་ཆུབ་སེམས་འགྲེལ་ལས། ཇི་སྐད་དུ། དོན་དམ་པའི་བྱང་ཆུབ་ཀྱི་སེམས་བསྒོམས་པའི་སྟོབས་ཀྱིས་སྐྱེད་པར་བྱེད་པ་ཡིན་ཏེ། དེའི་ཕྱིར་དེ་ཡི་རང་བཞིན་བཤད་པར་བྱའོ། ། བྱང་ཆུབ་སེམས་ཀྱི་བདག་ཉིད་དངོས། ། དཔལ་ལྡན་རྡོ་རྗེ་བསྣམས་བཏུད་ནས། ། བྱང་ཆུབ་སེམས་ཀྱི་སྒོམ་པ་ནི། ། སྲིད་པ་འཇིག་བྱེད་བདག་གིས་བཤད། ། སངས་རྒྱས་རྣམས་ཀྱི་བྱང་ཆུབ་སེམས། །
བདག་དང་ཕུང་སོགས་རྣམ་རིག་གི ། རྟོག་པ་རྣམས་ཀྱིས་མ་སྒྲིབས་ཤིག ། རྟག་ཏུ་སྟོང་ཉིད་མཚན་ཉིད་བཞེད། ། སྙིང་རྗེས་རླན་པའི་སེམས་ཀྱི་ནི། ། འབད་པས་བསྒོམ་པར་བྱ་བ་ཡིན། ། ཞེས་དོན་དམ་བྱང་སེམས་ཀྱི་ངོས་འཛིན་དང༌། དེ་ཉིད་སྙིང་རྗེ་དང་ཟུང་འབྲེལ་དུ་བསྒོམ་བྱར་ཡང་བཤད་ལ། དེའི་རྗེས་ཐོགས་སུ་འདི་སྐད་ཅེས། རྣལ་འབྱོར་སྤྱོད་པ་པ་རྣམས་ཀྱིས། ། རང་གི་སེམས་ཀྱི་དབང་བྱས་ཏེ། །
གནས་ཡོངས་གྱུར་ནས་དག་པའི་སེམས། ། སོ་སོར་རང་རིག་སྤྱོད་ཡུལ་བརྗོད། ། ཅེས་སྒོམ་པས་ཉམས་སུ་བླང་བྱ་དང༌། འདས་པ་གང་ཡིན་དེ་ནི་མེད། ། མ་འོངས་པ་ནི་ཐོབ་པ་མིན། ། གནས་ཕྱིར་གནས་ནི་ཡོངས་གྱུར་པ། ། ད་ལྟ་བ་ལ་ག་ལ་ཡོད། ། ཅེས་གནས་གྱུར་རིགས་པས་དཔྱད་པ་དང༌། དེ་ཡིས་སོ་སོར་རང་བདག་ཉིད། ། ཅི་འདྲ་བ་ཞེས་བརྗོད་པར་གྱིས། །
སོ་སོར་རང་རིག་ཉིད་བརྗོད་པས། ། དེ་ནི་དངོས་པོ་ཉིད་དུ་འདོད། ། འདི་དེ་ཡིན་ཞེས་བརྗོད་པར་ནི། ། ནུས་མིན་ཞེས་ཀྱང་བརྗོད་པ་ཡིན། ། ཞེས་སོ་སོར་རང་རིག་ལ། དོན་དམ་དཔྱོད་བྱེད་ཀྱི་རིགས་པས་དཔྱོད་པར་མཛད་པའི་ཕྱིར་རོ། ། རང་ལུགས་ལ་གནས་གྱུར་དང་རང་རིག་གི་རྣམ་གཞག་གཏན་མི་བཞེད་པ་ནི་མ་ཡིན་ཏེ། གཞན་དུ་ན་ཆོས་དབྱིངས་བསྟོད་པ་དང་འགལ་ཞིང༌། དེ་ཉིད་དུ་ཡང་ཐ་སྙད་དུ་ཀུན་གཞི་ཞལ་གྱིས་བཞེས་ལ། གནས་འགྱུར་མི་འདོད་ན་དེ་བཞེད་པའི་གོ་སྐབས་མེད་པའི་ཕྱིར་དང༌།
རིགས་པས་དཔྱད་ནས་ཁས་མི་ལེན་པ་དང༌། ཐ་སྙད་དུ་ཁས་ལེན་པ་ལ་འགལ་བ་ཡང་ཡོད་པ་མ་ཡིན་ནོ། ། གཞུང་འདིར། འདི་དག་ཐམས་ཅད་སེམས་ཙམ་ཞེས། ། ཐུབ་པས་བསྟན་པ་གང་མཛད་དེ། ། བྱས་པ་རྣམས་ཀྱི་སྐྲག་པ་ནི། ། སྤང་བའི་ཕྱིར་ཡིན་དེ་ཉིད་མིན། ། ཞེས་པས་སེམས་ཙམ་གྱི་འདོད་པ་འགོག་མོད། རྣལ་འབྱོར་སྤྱོད་པ་པ་རྣམས་ཀྱིས། ། ཞེས་པ་མན་ཆོད་དུ་རྣམ་རྫུན་གྱི་ལྟ་བ་བཤད་མ་བཤད་གང་ཡིན་ཀྱང་རུང་སྟེ།
དེ་ནས་བཤད་པའི་མཉམ་གཞག་ཏུ་སྒོམ་ཚུལ་དང་རྗེས་ཐོབ་ཏུ་རིགས་པས་དཔྱོད་ཚུལ་གཉིས་ཀ་རང་གི་ལུགས་སོ། ། སེམས་འདི་མིང་ཙམ་ཡིན་པ་སྟེ། ། ཞེས་སོགས་ཀྱིས་རྣམ་རྫུན་པ་འགོག་བྱེད་ཀྱི་རིགས་པ་བསྟན་པ་ཡིན་ཞེས་འཆད་པ་མང་ཡང༌། སེམས་དང་སེམས་བྱུང་བདེན་པར་མེད་པ་ནི་རྣམ་རྫུན་པ་དེའི་གྲུབ་པའི་མཐར་གནས་ཟིན་པ་ཡིན་ཏེ་གཟུང་འཛིན་གཉིས་ཀ་རང་གི་ངོ་བོས་སྟོང་པར་གཏན་ལ་ཕབ་ཟིན་པའི་ཕྱིར་དང༌། མདོ་སྡེའི་རྒྱན་ལས། དེ་ནས་སེམས་ཀྱང་མེད་པ་ཉིད་དུ་རྟོགས། ། བློ་དང་ལྡན་པས་གཉིས་པོ་མེད་རིག་ནས། ། དེ་མི་ལྡན་པའི་ཆོས་ཀྱི་དབྱིངས་ལ་གནས། ། ཞེས་སོགས་རྣལ་འབྱོར་སྤྱོད་པའི་གཞུང་ཀུན་མཐུན་པའི་ཕྱིར་དང༌། ཐེག་བསྡུས་སུ།
རྣམ་པར་རྟོག་པ་མེད་པའི་གནས། ། སེམས་མིན་སེམས་ནི་ཁོ་ན་སྟེ། ། དོན་ལ་མི་སེམས་རྒྱུས་བྱུང་ཕྱིར། ། ཞེས་སངས་རྒྱས་ཀྱི་སར་སེམས་སེམས་བྱུང་གི་རྒྱུ་བ་འགགས་པར་བཤད་པ་སོགས་ཤིན་ཏུ་མང་ངོ༌། ། གཞུང་འདིར་དོན་དམ་གྱི་འཇོག་ཚུལ་ནི། རྣལ་འབྱོར་སྤྱོད་པ་པའི་མཐར་ཐུག་གི་བཞེད་པ་དང་མཐུན་པ་ཡིན་ཏེ། འདི་ཉིད་ལས། དེ་ཕྱིར་སྒྱུ་མའི་རང་བཞིན་སེམས། ། ཁ་དོག་དབྱིབས་ཀྱི་དབྱེ་བའམ། ། གཟུང་བ་དང་ནི་འཛིན་པའམ། །
སྐྱེས་པ་བུད་མེད་མ་ནིང་སོགས། ། ངོ་བོར་སེམས་ནི་གནས་པ་མིན། ། ཞེས་པ་ནས། དེ་བཞིན་ཆོས་རྣམས་ཐམས་ཅད་ཀྱི། ། རང་བཞིན་སྟོང་པ་ཉིད་དུ་འདོད། ། ཅེས་པའི་བར་ཐམས་ཅད་རྣལ་འབྱོར་སྤྱོད་པ་པ་དང་མཐུན་ཞིང༌། དེ་བཞིན་ཉིད་དང་ཡང་དག་མཐའ། ། མཚན་མ་མེད་དང་དོན་དམ་ཉིད། ། བྱང་ཆུབ་སེམས་མཆོག་དེ་ཉིད་དང༌། ། སྟོང་པ་ཉིད་དུའང་བཤད་པ་ཡིན། །
ཞེས་དོན་དམ་བྱང་ཆུབ་ཀྱི་སེམས་ཉིད་ལྡོག་པའི་སྒོ་ནས་དེ་བཞིན་ཉིད་སོགས་ཀྱི་མིང་འདོགས་པར་བཤད་ཅིང༌། རྣལ་འབྱོར་སྤྱོད་པའི་གཞུང་དུའང་དོན་དེ་ཉིད་གསལ་བའི་ཕྱིར། ཡང་འགལ་ཏེ། རྣལ་འབྱོར་སྤྱོད་པའི་གཞུང་ནི་ལྟ་བའི་ཚེ་གཟུང་འཛིན་གཉིས་མེད་དུ་གཏན་ལ་འབེབས་པ་དང༌། སྒོམ་པའི་ཚེ་གཉིས་མེད་ཀྱི་ཡེ་ཤེས་ཉིད་ཉམས་སུ་མྱོང་བྱར་འཆད་ན། གྲུབ་མཐའ་བཞིའི་རྩེ་མོར་གྱུར་པའི་གཞུང་གཞན་ན་ཡང་དེ་ལྟར་འཆད་པ་ཡོད་དམ་ཞེ་ན། དེ་ལྟར་འཆད་པ་དེ་ཉིད་དགྱེས་པ་རྡོ་རྗེའི་རྒྱུད་གསུམ་དང༌། དུས་ཀྱི་འཁོར་ལོའི་རྒྱུད་འགྲེལ་ན་གསལ་བར་བཞུགས་པ་ཡིན་ཏེ། བརྟག་པ་གཉིས་པར། དེ་ནས་དེ་ཁོ་ན་ཉིད་ཀྱི་ལེའུ་བཤད་པར་བྱའོ། །
ངོ་བོས་གཟུགས་མེད་མཐོང་བ་པོ། ། སྒྲ་མེད་ཐོས་པ་པོ་ཡང་མེད། ། དྲི་མེད་སྣོམ་པ་པོ་ཡང་མེད། ། རོ་མེད་མྱོང་བ་པོ་ཡང་མེད། ། སེམས་མེད་སེམས་ལས་བྱུང་བའང་མེད། ། ཅེས་དང༌། ངེས་པར་དངོས་པོ་ཐམས་ཅད་ཀྱིས། ། དག་པ་དེ་བཞིན་ཉིད་དུ་བརྗོད། ། ཅེས་མདོར་བསྟན་ནས། མ་དག་པ་གང་ཡིན་དྲིས་པའི་ལན་ལ།
ཇི་སྐད་དུ། གཟུགས་ལ་སོགས་པའོ། ། ཅིའི་སླད་དུ་ཞེ་ན། གཟུང་བ་དང་འཛིན་པའི་དངོས་པོའི་ཕྱིར་རོ། ། གཟུང་བ་དང་འཛིན་པ་གང་ལགས། བཀའ་སྩལ་པ། མིག་གིས་གཟུགས་ནི་བཟུང་བར་བྱ། ། སྒྲ་ནི་རྣ་བས་མཉན་པར་བྱ། ། ཞེས་པ་ནས། གཟུགས་ཕུང་རྡོ་རྗེ་མ་ཡིན་ཏེ། །
ཚོར་བ་ལ་ནི་དཀར་མོར་བརྗོད། ། ཅེས་པ་ནས། རྟག་ཏུ་འདི་དག་རྣམ་དག་པས། ། འདི་ཉིད་རྣལ་འབྱོར་པས་འགྲུབ་འགྱུར། ། ཞེས་གཟུང་འཛིན་གཉིས་དག་པའི་ཤུལ་དུ་དེ་དག་བྱེད་ཀྱི་ལྷ་མོ་རྣམས་འགྲུབ་པར་གསུངས་པ་དང༌། ང་ལས་འགྲོ་བ་ཐམས་ཅད་བྱུང༌། ། ང་ལས་གནས་གསུམ་པོ་ཡང་བྱུང༌། ། ང་ཡིས་འདི་ཀུན་ཁྱབ་པ་སྟེ། ། འགྲོ་བའི་རང་བཞིན་གཞན་མ་མཐོང༌། ། ཞེས་བཤད་པ་འདི་དང༌།
རྣལ་འབྱོར་སྤྱོད་པ་པས་སྟོང་པ་ཉིད་ལ་འཇུག་ཚུལ་འཆད་པ་ན། གང་ཞིག་གང་ན་མེད་པ་དེ་ནི་དེས་སྟོང་པར་ཡང་དག་པར་རྗེས་སུ་མཐོང་སྟེ། འདི་ལ་ལྷག་མར་གྱུར་པ་ནི་ཡོད་དོ། ། ཞེས་ཡང་དག་པ་ཇི་ལྟ་བ་བཞིན་དུ་ཤེས་སོ། ། ཞེས་འབྱུང་བ་དེ་དང༌། རྣལ་འབྱོར་སྤྱོད་པ་པས་ཀུན་གཞི་དང་སྙིང་པོའི་སྒྲུབ་བྱེད་དུ་མདོ་དྲངས་པ་ན། ཐོག་མ་མེད་པའི་དུས་ཀྱི་དབྱིངས། ། ཆོས་རྣམས་ཀུན་གྱི་གནས་ཡིན་ཏེ། ། དེ་ཡོད་པས་ན་འགྲོ་ཀུན་དང༌། ། མྱ་ངན་འདས་པའང་ཐོབ་པར་འགྱུར། །
ཞེས་འཆད་པ་འདི་དག་དོན་གཅིག་ལ་འདུ་བའི་ཕྱིར་དང༌། ཡང་དེ་ཉིད་ལས། རང་རིག་བདེ་བ་ཆེན་པོ་ཉིད། ། རང་རིག་ནས་ནི་བྱང་ཆུབ་འགྱུར། ། རང་རིག་ཕྱིར་ན་སྒོམ་པ་ཉིད། ། རང་གི་རིག་པའི་འགྱུར་བ་ལས། ། མནན་པ་ལས་ནི་ལས་སྐྱེས་ཏེ། ། རང་གི་འཕྲོག་ཅིང་རང་གི་བྱེད། ། རང་རིག་རྒྱལ་པོ་རང་གཙོ་བོ། ། ཞེས་དང་རང་གིས་རིག་པའི་ཡེ་ཤེས་ནི། །
ངག་གི་ལམ་འདས་སྤྱོད་ཡུལ་ཏེ། ། འདི་ནི་བྱིན་བརླབས་རིམ་པའི་ཕྱིར། ། ཀུན་མཁྱེན་ཡེ་ཤེས་དེ་ལྟ་བུ། ། ཞེས་གཟུང་འཛིན་གཉིས་མེད་ཀྱི་ཡེ་ཤེས་དེ་ཉིད་གནས་ལུགས་མཐར་ཐུག་དང༌། རང་རིག་གི་མྱོང་བྱར་བཤད་དོ། ། གཞན་དག་གི་འཆད་ཚུལ་ལྟར་ན། རྒྱུད་ཀྱི་དོན་འདི་དག་བཀག་པར་འགྱུར་ཏེ། སོ་སོར་རང་རིག་པ་ནི་རྣལ་འབྱོར་སྤྱོད་པ་པའི་འདོད་པར་བཤད་ནས་ལེགས་ལྡན་དང་ཟླ་བ་གཉིས་ཀས་བཀག་ཅིང༌། རང་བཞིན་ཆོས་སྐུ་འཁོར་འདས་ཐམས་ཅད་ཀྱི་སྐྱེད་བྱེད་ཡིན་པའང༌། ཟླ་བའི་ཞབས་ཀྱིས།
ཇི་སྐད་དུ། དེ་ཕྱིར་གཞན་གྱི་དབང་གི་ངོ་བོ་གང༌། ། དངོས་པོ་བཏགས་པར་ཡོད་པའི་རྒྱུར་འགྱུར་ཞིང༌། ། ཡོད་དང་སྤྲོས་ཀུན་ཡུལ་མིན་རང་བཞིན་ཡོད། ། ཅེས་པ་རྣལ་འབྱོར་སྤྱོད་པ་པའི་འདོད་པར་བྱས་ནས་བཀག་པའི་ཕྱིར། རང་གི་འཆད་ཚུལ་ལ་ནི་དེ་ལྟ་མ་ཡིན་ཏེ། རྒྱུད་ཀྱི་དེ་ནི་རྗེས་ཀྱི་ཐ་སྙད་དང༌། སྒོམ་པས་ཉམས་ལེན་གྱི་དབང་དུ་བྱས་ལ། ཅིག་ཤོས་ཀྱི་དེ་ནི་མཉམ་གཞག་གི་ངོ་བོ་དང་ཐོས་བསམ་གྱི་སྒྲོ་འདོགས་གཅོད་པའི་དབང་དུ་བྱས་ཞེས་འཆད་པའི་ཕྱིར་རོ། ། དཔལ་ཁ་སྦྱོར་ལས་ཀྱང་རྣལ་འབྱོར་སྤྱོད་པ་པའི་ལུགས་ཀྱི་སྟོང་པ་ཉིད་འདི་གསལ་བར་གསུངས་པ་ཡིན་ཏེ།
ཇི་སྐད་དུ། དང་པོར་སྟོང་ཉིད་རྣམ་བསམས་པས། ། ལུས་ཅན་རྣམས་ཀྱི་དྲི་མ་བཀྲུ། ། ཞེས་པ་ནས། གཟུགས་མ་མཆིས་པས་ལྟ་བ་མ་མཆིས་སོ། ། སྒྲ་མ་མཆིས་པས་མཉན་པ་མ་མཆིས་སོ། ། དྲི་མ་མཆིས་པས་སྣོམ་པ་མ་མཆིས་སོ། ། རོ་མ་མཆིས་པས་མྱོང་བ་མ་མཆིས་སོ། ། རེག་བྱ་མ་མཆིས་པས་རེག་པ་མ་མཆིས་སོ། ། བསམ་བྱ་མ་མཆིས་པས་སེམས་མ་མཆིས་སོ། །
བཅོམ་ལྡན་འདས་ཀྱིས་བཀའ་སྩལ་པ། དཔྱད་དུ་མེད་ཅིང་ཤེས་བྱ་མིན། ། དེ་བཞིན་རྟོག་གེས་བརྟགས་དཀའ་བ། ། གཉིས་སྤངས་གཉིས་སུ་མེད་པ་སྟེ། ། ཇི་བཞིན་ལམ་གྱི་དེ་ཉིད་ཉོན། ། ཞེས་གསུངས་ཤིང༌། དེའི་རྒྱུད་ཕྱི་མར་སྟོང་པ་ཉིད་ཀྱི་རྣམ་གཞག་དབུས་མཐའ་ལས་འབྱུང་བ་བཞིན་དུ་བཤད་དོ། ། དུས་ཀྱི་འཁོར་ལོ་ལས་ཀྱང་འདི་ལྟར་གསུངས་ཏེ། སྔགས་ཀྱི་ཚུལ་འདི་ལ་བཅོམ་ལྡན་འདས་ཀྱི་རྒྱུད་དེ་དང་དེ་དག་ཏུ་དོན་རྣམ་པ་གཉིས་བསྟན་ཏེ། གཅིག་ནི་ཀུན་རྫོབ་ཀྱི་ཡིན་ལ།
གཉིས་པ་ནི་དོན་དམ་པས་སོ། ། ཞེས་པ་ནས། གང་དོན་དམ་པའི་བདེན་པས་བསྟན་པ་དེ་ནི་འཇིག་རྟེན་ལས་འདས་པ། རྣམ་པ་ཐམས་ཅད་ཀྱི་མཆོག་དང་ལྡན་པ། ཕྱག་རྒྱ་ཆེན་པོའི་དངོས་གྲུབ་སྒྲུབ་པའི་སླད་དུ་རང་གི་སེམས་ཀྱིས་ཡོངས་སུ་བརྟགས་པའི་ཆོས་དང་བྲལ་བ། གཞོན་ནུ་མ་རྣམས་ཀྱིས་མེ་ལོང་ལ་སོགས་པ་པྲ་ཕབ་པ་བཞིན་དུ། རྣལ་འབྱོར་པ་རྣམས་ཀྱི་རང་གི་སེམས་ཀྱི་འོད་གསལ་ནམ་མཁའ་ལ་མངོན་སུམ་དུ་སྣང་བ། འདོད་པའི་དོན་གྱི་འབྲས་བུ་སྟེར་བ་སྟེ། འབྲས་བུ་ནི་འགྱུར་བ་མེད་པའི་བདེ་བའི་ཡེ་ཤེས་ཀྱི་སེམས་སོ། ། ཞེས་གསུངས་ཤིང༌།
དེ་འདྲ་དེ་རྣལ་འབྱོར་སྤྱོད་པ་པའི་རང་ལུགས་ཀྱི་ཐ་སྙད་ལ་དོན་དམ་པའི་བདེན་པ་དང༌། སོ་སོར་རང་རིག་པའི་ཡེ་ཤེས་ཀྱི་མྱོང་བྱར་ཁས་ལེན་ཀྱང༌། ཡོད་མེད་གང་དུ་གྲུབ་དཔྱོད་པའི་རིགས་ངོར་གཅིག་དུ་མ་སོགས་གང་དུའང་ཁས་ལེན་པར་མི་བྱེད་དེ། སྒྲ་རྟོག་གི་ཡུལ་ལས་འདས་པའི་ཕྱིར། ཞེས་བཞེད་པ་དང༌། ཡང་དྲི་མེད་འོད་ལས། འདིར་གང་གི་སྙིང་རྗེ་དམིགས་པ་མེད་ཅིང་རྣམ་པར་རྟོག་པ་དང་བྲལ་བ་དང༌། སྟོང་པ་ཉིད་རྣམ་པ་ཐམས་ཅད་ཀྱི་མཆོག་དང་ལྡན་པ་དུས་གསུམ་ཡོངས་སུ་ཤེས་པའི་སླད་དུ་དུས་གསུམ་དུ་འཇུག་པའོ། ། ཞེས་པ་ནི་སངས་རྒྱས་པའི་གྲུབ་པའི་མཐའ་ངེས་པའོ། ། ཞེས་དང༌།
སྐད་ཅིག་གཅིག་དང་དུ་མ་དང་བྲལ་བའི་ཡེ་ཤེས་དེ་ནི་རྒྱལ་བ་རྣམས་དེ་ཁོ་ན་ཉིད་དོ། ། ཞེས་གསུངས། འདི་ཡང་ངོ་བོ་ཉིད་མེད་པར་སྨྲ་བའི་གྲུབ་མཐའ་དང་འགལ་བ་མ་ཡིན་ཏེ། འདིར་བཤད་པའི་རྣམ་ཀུན་མཆོག་ལྡན་གྱི་སྟོང་པ་ཉིད་དེ་སྤྲོས་པའི་མཐའ་གང་རུང་དུ་གྲུབ་པ་འགོག་པ་ལ་ནི། ངོ་བོ་ཉིད་མེད་པར་སྨྲ་བའི་རིགས་པ་དེ་དག་ཇི་ལྟ་བ་བཞིན་ཁས་བླངས་པས་ཆོག་པའི་ཕྱིར། འོ་ན་དོན་དམ་པའི་བདེན་པ་དང་རང་རིག་གི་མྱོང་བྱར་འགལ་བ་མ་ཡིན་ནམ། ཞེ་ན་མ་ཡིན་ཏེ། སྤྲོས་པའི་མཐའ་གང་དུའང་མ་གྲུབ་པ་དེ་ནི་སྒྲ་དང་རྟོག་པའི་ཡུལ་དུ་མ་གྲུབ་པ་ཡིན་ལ། མྱོང་བྱ་དང་བདེན་པ་ནི་མྱོང་བྱེད་ཡེ་ཤེས་ཀྱི་དབང་དུ་བྱས་པས་མི་འགལ་ལོ། ། གཉིས་པ་ཉམས་མྱོང་གི་ལྟ་བ་ལ་དཔྱད་པ་ནི།
གལ་ཏེ་འོ་ན་སྒྲོ་འདོགས་གཅོད་པའི་དུས་ཀྱི་ལྟ་བ་དང༌། ཉམས་མྱོང་གི་ལྟ་བ་གཉིས་ལས། གཅིག་ནི་མེད་པར་དགག་པའི་ཡུལ་ཅན། གཅིག་ནི་ཡེ་ཤེས་ཀྱི་ཡུལ་ཅན་དུ་བྱས་ན་རྣམ་པར་དག་པའི་ལྟ་བ་གང་ལ་བྱེད་ཅེ་ན། ཕ་རོལ་ཏུ་ཕྱིན་པའི་ཐེག་པར་ནི། ལྟ་བ་མཚན་ཉིད་པ་དེ་མེད་པར་དགག་པའི་ཡུལ་ཅན་དངོས་མ་ཡིན་ཏེ། ཡིན་ན་རྟོག་པར་ཐལ་བས་སོ། ། དེ་ལྟ་ན་ཡང་ངོ་བོ་ཉིད་མེད་པ་བ་ལྟར་ན། རིགས་པའི་དཔྱད་པ་སྔོན་དུ་སོང་བའི་ཤེས་རབ་ཀྱིས་རྟོགས་རྒྱུ་ཅི་ཡང་མ་བྱུང་བ་ལ། དེ་ཁོ་ན་ཉིད་རྟོགས་པར་མིང་བཏགས་པའི་ཤེས་རབ་དེ་ཉིད་ལྟ་བ་རྣམ་དག་ཏུ་ཁས་ལེན་པ་ཡིན་ཏེ།
དེ་ཉིད་ཐེག་ཆེན་སེམས་བསྐྱེད་ཀྱི་སྤྱོད་པ་དང་ཟུང་དུ་འབྲེལ་ནས་ཉམས་སུ་བླངས་པ་ཙམ་གྱིས་ལྟ་བ་གཞན་ལ་མ་རག་པར་སངས་རྒྱས་ཀྱི་སར་འགྲོ་ནུས་པའི་ཕྱིར། རྣལ་འབྱོར་སྤྱོད་པ་པ་ལྟར་ན། གཟུང་འཛིན་གཉིས་ཀྱིས་སྟོང་པའི་མེད་དགག་གམ། གཉིས་མེད་ཀྱི་ཡེ་ཤེས་ལ་འགྱུར་མེད་ཡོངས་གྲུབ་ཀྱི་ངོས་འཛིན་དུ་བྱེད་པ་གང་ལྟར་ཡང༌། དེ་ལྟར་རྟོགས་པའི་འཕགས་རྒྱུད་ཀྱི་སོ་སོར་རང་རིག་པའི་ཡེ་ཤེས་ཉིད་ལྟ་བ་རྣམ་དག་ཏུ་ཁས་ལེན་པ་ཡིན་ཏེ། ཤེས་བྱེད་སྔ་མ་དང་མཚུངས་སོ། ། སྔགས་ཀྱི་ཐེག་པར་ནི་མཚན་འཛིན་གྱི་སྤྲོས་པ་གཅོད་པ་ཙམ་གྱི་དབང་དུ་བྱས་ན་ངོ་བོ་ཉིད་མེད་པར་སྨྲ་བའི་ལྟ་བ་རིགས་ཚོགས་ནས་བཤད་པ་དེས་ཀྱང་གོ་ཆོད་མོད། ཟུང་འཇུག་གི་སྐུ་བསྒྲུབ་པ་ལ་དེ་ཙམ་གྱིས་ཆོག་པ་མ་ཡིན་ཏེ་སྔ་མ་དེ་ཁོ་ན་ལྟར་བཞག་ན་སྐྱེད་རིམ་གྱི་དབང་དུ་བྱས་པའི་ལྷ་དང་སྔགས་ཉེ་བར་ལེན་པའི་རྒྱུ་མ་ཚང་བ་དང༌། ཟུང་འཇུག་ལོངས་སྤྱོད་རྫོགས་པའི་སྐུ་ཡང་དོན་དམ་པའི་སྐུ་ཁོ་ནར་ངེས་པས་ཉེར་ལེན་གྱི་རྒྱུ་ཀུན་རྫོབ་པས་མི་གྲུབ་པའི་ཕྱིར། དེའི་འབྲེལ་ཡང༌།
ཡེ་ཤེས་ཀྱི་ཚོགས་གསོག་པ་སྔོན་དུ་མ་བཏང་བར་ནི་ལམ་རིམ་པ་གཉིས་ཀྱི་སྒྲུབ་པ་མི་འབྱུང་ལ། དེ་ལ་དེ་སྔོན་དུ་འགྲོ་བའི་གོ་བ་ཡང༌། སྟོང་པ་ཉིད་ཀྱི་ལྟ་བ་ལ་མཉམ་པར་བཞག་པ་ལས་མ་གཡོས་པའི་ངང་ཉིད་ནས་རིམ་པ་གཉིས་ཀྱི་རྣལ་འབྱོར་ཉམས་སུ་ལེན་དགོས་པའི་དོན་ནོ། ། གང་ལ་མཉམ་པར་འཇོག་པའི་ཡུལ་སྟོང་པ་ཉིད་དེ་ལ་ཡང་གཉིས་སུ་ཕྱེ་བ་ཡིན་ཏེ། ཕུང་པོ་རྣམ་བཅད་ཀྱི་སྟོང་པ་ཉིད་ཅེས་བྱ་བའི་མིང་ཅན། རིགས་ཚོགས་སུ་བཤད་པའི་མེད་དགག་གི་ཆ་དེ་དང༌། རྣམ་ཀུན་མཆོག་ལྡན་གྱི་སྟོང་པ་ཉིད་ཅེས་བྱ་བའི་མིང་ཅན་གཟུང་འཛིན་གྱི་སྤྲོས་པ་མཐའ་དག་བཀག་པའི་ཤུལ་དུ་ལུས་པའི་གཞི་དུས་ཀྱི་ཆོས་དབྱིངས་ཡེ་ཤེས་ཞེས་བྱ་བ་གཉིས་ལས། ཕྱི་མ་འདི་གཙོ་བོར་གྱུར་པ་ཡིན་ཏེ་ལམ་རིམ་པ་གཉིས་དང་འབྲས་བུ་ཟུང་འཇུག་གི་སྐུ་ཐམས་ཅད་ཀྱང་འདི་ལས་བསྒྲུབ་དགོས་པའི་ཕྱིར། དཔེར་ན། ཇི་སྐད་དུ།
སྭ་བྷཱ་ཝ་སོགས་ཀྱིས་སྟོང་པ་ཉིད་དུ་གྱུར། སྟོང་པའི་ངང་ལས་ཤེས་ཀུན་གྱིས་འདོན་དགོས་པ་བཞིན་ནོ། ། དོན་དེ་ལ་དགོངས་ནས། འཇམ་དཔལ་གྱིས། ཕུང་པོ་རྣམ་བཅད་སྟོང་པ་ཉིད། ། ཆུ་ཤིང་བཞིན་དུ་སྙིང་པོ་མེད། ། རྣམ་པ་ཀུན་གྱི་མཆོག་ལྡན་པའི། ། སྟོང་ཉིད་དེ་ལྟར་འགྱུར་མ་ཡིན། ། ཞེས་གསུངས་སོ། ། སྙིང་པོ་མེད་ཅེས་པ་ཡང༌།
སྔགས་ཀྱི་ཐེག་པ་འདིར་སྒོམ་པས་ཉམས་སུ་བླང་བྱའི་སྟོང་པ་ཉིད་ཀྱི་ལྟ་བ་དེར་མི་རུང་ཞེས་པའི་དོན་ཡིན་གྱི། སྤྱིར་དགོས་ནུས་གང་ཡང་མེད་པར་འཆད་པ་ནི་མ་ཡིན་ཏེ། ཕ་རོལ་ཏུ་ཕྱིན་པ་རྐྱང་པས་མཚན་འཛིན་གྱི་སྤྲོས་པ་གཅོད་པ་ལ་སྟོང་ཉིད་དང་པོ་དེ་གཏན་ལ་འབེབས་བྱེད་ཀྱི་རིགས་པ་དེ་ལས་བཟང་བ་སངས་རྒྱས་ཀྱིས་གསུངས་པ་མེད་པའི་ཕྱིར་དང༌། སྟོང་ཉིད་དེ་ལ་སྐུར་པ་བཏབ་ན། ཀླུ་སྒྲུབ་ཞབས་ཀྱི་དོན་དམ་དཔྱོད་བྱེད་ཀྱི་རིགས་པ་མཐའ་དག་ལ་ཡིད་གཏན་དུ་མི་རུང་བར་འགྱུར་བ་དང༌། བཀའ་འཁོར་ལོ་བར་པ་དགོངས་འགྲེལ་དང་བཅས་པ་ལ་སྐུར་པ་བཏབ་པའི་ཉེས་པ་ཆེན་པོས་རེག་པར་འགྱུར་རོ། ། དོན་འདི་ལ་ཁ་ཅིག་ན་རེ། ཆོས་ཀྱི་དབྱིངས་སྦྱངས་གཞིར་འཇོག་པ། དུས་ཀྱི་འཁོར་ལོ་པ་ཁོ་ནའི་ལུགས་ཀྱི་ཆོས་སྐད་དོ། ། ཞེས་ཟེར་མོད།
དོན་དེ་ཉིད་མཁའ་འགྲོ་མ་རྡོ་རྗེ་གུར་ལས་ཀྱང་གསལ་བར་གསུངས་པ་ཡིན་ཏེ། ཇི་སྐད་དུ། སེམས་ཀྱི་རྡོ་རྗེ་ལས་བྱུང་བའི། ། སེམས་ཅན་སྣ་ཚོགས་རང་བཞིན་ཅན། ། སེམས་ནི་བདག་གི་རྣམ་རྟོག་གིས། ། སྐྱེ་བོ་དྲི་མས་ནག་པོར་བྱས། ། དེ་བས་ཀུན་ཏུ་རབ་འབད་པས། ། སེམས་ཀྱི་རྡོ་རྗེར་རྣམ་པར་སྦྱང༌། ། སེམས་དག་པ་ནི་བདེ་བ་ཡིན། ། ཉོན་མོངས་དུག་ནི་ཐམས་ཅད་འཕྲོག །
ཅེས་སེམས་ཀྱི་རྡོ་རྗེ་སྦྱང་གཞི་དང༌། བདེ་བ་དམ་པ་སྦྱངས་འབྲས་དང༌། ཉོན་མོངས་པ་སྦྱང་བྱར་གསུངས་སོ། ། དེ་ནས་སྦྱོང་བྱེད་ཀྱི་གཉེན་པོ་ངོས་འཛིན་པ་ནི། གལ་ཏེ་སྟོང་པ་ཐབས་ཡིན་ན། ། དེ་ཚེ་སངས་རྒྱས་ཉིད་མི་འགྱུར། ། འབྲས་བུ་རྒྱུ་ལས་གཞན་མིན་ཕྱིར། ། ཐབས་ནི་སྟོང་པ་ཉིད་མ་ཡིན། ། ཞེས་པ་སྟེ། དོན་ནི་བཤད་མ་ཐག་པ་དེ་ཉིད་དོ། །
འོ་ན་སྟོང་ཉིད་དང་པོ་དེ་བསྟན་པའི་དགོས་པ་ཅི་སྙམ་པ་ལ། ལྟ་བ་རྣམས་ལས་ལོག་རྣམས་དང༌། ། བདག་ཏུ་ལྟ་བ་ཚོལ་རྣམས་ཀྱིས། ། བདག་ཞེན་བསམ་པ་ཟློག་པའི་ཕྱིར། ། སྟོང་པ་རྒྱལ་བ་རྣམས་ཀྱིས་གསུངས། ། ཞེས་སོགས་འདིར་དྲི་མ་སྦྱོང་བྱེད་ཀྱི་གཉེན་པོ་ཡེ་ཤེས་དེ་གང་ཞེ་ན། བདེ་སྟོང་དབྱེར་མེད་ཀྱི་ཡེ་ཤེས་སོ། ། ཞེས་འཆད་པ་ནི། དེའི་ཕྱིར་དཀྱིལ་འཁོར་འཁོར་ལོ་ཞེས། ། ཐབས་ནི་བདེ་བའི་སྡོམ་པ་སྟེ། །
སངས་རྒྱས་ང་རྒྱལ་རྣལ་འབྱོར་གྱིས། ། སངས་རྒྱས་ཉིད་དུ་མྱུར་བར་འགྱུར། ། སྟོན་པ་སུམ་ཅུ་རྩ་གཉིས་མཚན། ། གཙོ་བོ་དཔེ་བྱད་བརྒྱད་ཅུར་ལྡན། ། ཞེས་སོ། ། མདོར་ན་ཟུང་འཇུག་ལོངས་སྤྱོད་རྫོགས་པའི་སྐུ་དེ་ཐབས་བདེ་སྟོང་དབྱེར་མེད་ཀྱི་ཡེ་ཤེས་དེ་བསྒྲུབ་བྱ་དང༌། གྲུབ་འབྲས་ཟུང་འཇུག་གི་སྐུ་དེའང་རྒྱུ་དཀྱིལ་འཁོར་འཁོར་ལོའི་རྣམ་པ་ཅན་ནོ། ། ཞེས་འཆད་པ་ནི། དེ་ཕྱིར་ཐབས་ཀྱི་བསྒྲུབ་བྱ་དང༌། ། དེ་ནི་ཐབས་ཀྱི་གཟུགས་ཅན་ནོ། །
ཞེས་གསུངས། དོན་དེ་ལྟར་ཐུགས་ལ་བཞག་ནས། སྔོན་གྱི་མན་ངག་པ་དག་ཐོས་བསམ་གྱི་སྒྲོ་འདོགས་གཅོད་པའི་ལྟ་བ་ལ་དུག་ཅན་དང༌། སྒོམ་པས་ཉམས་སུ་བླངས་པའི་ལྟ་བ་ལ་དུག་མེད་ཅེས་འཆད་དོ། ། དེ་ལྟར་འཆད་ཤེས་པ་ན། བཀའ་འཁོར་ལོ་ཐ་མའི་མདོ་ནི་བཀའ་བར་པ་ལ་ལྟོས་ནས་ཀྱང་ངེས་པའི་དོན་ཅན་ཉིད་དུ་གྲུབ་སྟེ། བཀའ་བར་པས་སྒྲོ་སྐུར་གྱི་རྟོག་པ་མཐའ་དག་བསལ་ཟིན་པ་གཞིར་བྱས་ཀྱི་སྟེང་དུ་སྒོམ་པས་ཉམས་སུ་བླངས་བྱའི་ངེས་དོན་མཐར་ཐུག་པ་དེ་ཉིད་ནི་འདི་ཡིན་ནོ་ཞེས་གསལ་བར་གཏན་ལ་ཕབ་པའི་ཕྱིར། མདོ་གང་དུ་ཞེ་ན། མདོ་སྡེ་དགོངས་པ་ངེས་འགྲེལ་ལྟ་བུ་ཕར་ཕྱིན་ཐེག་པའི་དབང་དུ་བྱས་པའི་བཀའ་ཐ་མ་རྣམས་སུ། སོ་སོར་རང་གིས་རིག་པའི་ཡེ་ཤེས་ཀྱི་མྱོང་བྱར་རང་བཞིན་ཆོས་སྐུ་དང༌།
བདེ་བར་གཤེགས་པའི་སྙིང་པོའི་མིང་ཅན་དེ་ཉིད་གསལ་བའི་ཕྱིར་དང༌། བཀའ་ཐ་མ་ཉིད་ཀྱི་དབང་དུ་བྱས་པའི་སྔགས་ཀྱི་ཐེག་པར་ཡང༌། ངེས་དོན་མཐར་ཐུག་པ་ནི་དགག་བྱ་གཟུང་འཛིན་གྱི་སྤྲོས་པ་མཐའ་དག་བཀག་པའི་ཆོས་དབྱིངས་ཡེ་ཤེས་ཉིད་གསལ་བར་བསྟན་པ་ཡིན་ལ། དེ་ནི་བཀའ་བར་པར་སྒྲ་ཇི་བཞིན་པ་ཉིད་ཀྱིས་མ་བསྟན་ཞིང་ཇི་སྲིད་ཆོས་ཀྱི་དབྱིངས་འདི་ཐ་ནའང་མོས་པ་ཡིད་བྱེད་ཙམ་གྱིས་མ་རྟོགས་པ་དེ་སྲིད་དུ་ལམ་རིམ་པ་གཉིས་ཀྱི་ཉམས་ལེན་བྱེད་ཤེས་པ་མི་འབྱུང་བའི་ཕྱིར། འདིར་ལ་ལ་དག་ན་རེ། ལྷ་དང་སྔགས་ཆོས་ཀྱི་དབྱིངས་ཁོ་ན་ལ་བསྒྲུབ་པར་འཆད་པ་དེ་དུས་ཀྱི་འཁོར་ལོའི་ཆོས་སྐད་དང་བསྲེས་པ་ཡིན་གྱི། འཕགས་པ་ཡབ་སྲས་སོགས་ཀྱི་ལུགས་ལ་མེད་དོ་ཞེས་ཟེར་རོ། ། དེ་ནི་ཆ་མེད་པར་སྨྲ་བ་ལ་རིངས་པ་ཡིན་ཏེ། སྤྱོད་པ་བསྡུས་པའི་སྒྲོན་མ་ལས། ལུས་རྣམ་པར་དབེན་པ་ལ་ཡང་ལྷའི་གཟུགས་མེད་དེ།
ལུས་ནི་རྡུལ་ཕྲ་རབ་བསགས་པ་ཙམ་ཡིན་པའི་ཕྱིར་རོ། ། ངག་རྣམ་པར་དབེན་པ་ལ་ཡང་ལྷའི་རྣམ་པ་མེད་དེ། སྒྲ་རྣམས་ནི་བྲག་ཆ་ལྟ་བུ་ཡིན་པའི་ཕྱིར་རོ། ། སེམས་རྣམ་པར་དབེན་པ་མཐར་ཐུག་པ་དེར་ཡང་རྣམ་པ་ཐམས་ཅད་ཀྱི་མཆོག་དང་ལྡན་པའི་ལྷའི་སྐུའི་ངོ་བོར་རྙེད་པར་མི་འགྱུར་ཏེ། སེམས་ནི་སྣང་བ་ཙམ་ཡིན་པའི་ཕྱིར་རོ། ། རིགས་པ་འདིས་ན་ཀུན་རྫོབ་ལ་བརྟེན་ནས་གནས་པ་རྙེད་པར་མི་འགྱུར་རོ། ། དེ་བས་ན་ཡེ་ཤེས་ཙམ་གྱིས་ལྷའི་ངོ་བོ་ཉིད་དུ་བསྐྱེད་པ་སློབ་དཔོན་གྱི་ཞལ་སྔ་ནས་ལས་རྟོགས་པར་བགྱི་བར་འཚལ་ལོ། ། ཞེས་པ་ནས། རང་གི་སེམས་ཡང་དག་པ་ཇི་ལྟ་བ་བཞིན་ཡོངས་སུ་ཤེས་པ་ཞེས་བྱ་བ་ཕུང་པོ་དང་ཁམས་དང་སྐྱེ་མཆེད་རྣམས་ལ་ཡང་མེད་པ། ཡེ་ཤེས་ཙམ་དུ་ཡོངས་སུ་སྣང་བ་ཙམ་གྱིས་ཐམས་ཅད་དང་ལྡན་པའི་ལྷའི་སྐུར་བཟུང་བ་དེ་ཡང༌།
སྒྱུ་མ་དང་རྨི་ལམ་ལ་སོགས་པའི་དཔེ་བཅུ་གཉིས་ཀྱི་ཉེ་བར་མཚོན་པ་འདི་ནི་སངས་རྒྱས་རྣམས་ཀྱི་ཡིད་ཀྱི་རང་བཞིན་གྱི་སྐུ་ཡིན་ནོ། ། རྡོ་རྗེ་སློབ་མས་གསོལ་པ། བརྟེན་པའི་ལུས་མེད་པར་སེམས་ཀྱི་རང་བཞིན་ཀྱང་མེད་ལ། སེམས་མེད་པར་ཡང་ལུས་དམིགས་སུ་མེད། ཅེས་ལུང་གི་ཚིག་ལས་གསུངས་ན། ཇི་ལྟར་ན་སེམས་འབའ་ཞིག་ཙམ་གྱིས་ཕྱག་དང་ཞབས་ལ་སོགས་པ་མཚན་ཐམས་ཅད་དང་ལྡན་པའི་ལྷའི་སྐུ་རྫོགས་པར་འགྱུར། དམིགས་པའི་ལྟ་བ་ཅན་རྣམས་ནི་ལུང་དང་རྟོགས་པ་མེད་པར་ཡིད་ཆེས་པར་མི་འགྱུར་རོ། ། དེ་བས་ན་དེ་རྣམས་ཀྱི་དམིགས་སུ་མེད་པའི་ལྷའི་དེ་ཁོ་ན་ཉིད་བདེ་བླག་ཏུ་མངོན་སུམ་དུ་བྱ་བའི་ཐབས་རྡོ་རྗེ་སློབ་དཔོན་སྟོན་པས་བཤད་དུ་གསོལ། རྡོ་རྗེ་སློབ་དཔོན་གྱིས་སྨྲས་པ། སེམས་དཔའ་ཆེན་པོ་ལེགས་སོ་ལེགས་སོ། །
གང་མདོ་སྡེ་ལ་སོགས་པའི་ཚུལ་ལ་ཞུགས་པ་དང༌། སྐྱེད་པའི་རིམ་པ་ལ་གནས་པའི་སྒོམ་པ་པོ་རྣམས་ཀྱང་སྒྱུ་མ་ལྟ་བུ་དང་རྨི་ལམ་ལྟ་བུ་དང༌། གཟུགས་བརྙན་ལྟ་བུ་ཞེས་དཔེར་འཇོག་ཅིང་ལྷག་པར་མོས་ཀྱང༌། དེ་རྣམས་ཀྱིས་ནི་དཔེ་དེས་ཡིད་ཀྱི་རང་བཞིན་གྱི་ལྷའི་སྐུ་རྫོགས་པར་གྱུར་པ་ཤེས་པར་མི་འགྱུར་རོ། ། དེ་བས་ན་ངས་རྣལ་འབྱོར་རྒྱུད་ཀྱི་རྗེས་སུ་འབྲངས་ནས་རྡོ་རྗེ་སེམས་དཔའ་རྫོགས་པར་འགྱུར་བའི་རྒྱུ་དང་རྐྱེན་ཁྱེད་ལ་ཁོང་དུ་ཆུད་པར་བྱའོ། ། ཡང་དག་པར་ན་སེམས་ནི་དབྱིབས་དང་ཁ་དོག་དང་བྲལ་བ། སྣང་བ་ཙམ་ནམ་མཁའ་དང་མཉམ་པའི་ངོ་བོ་ཉིད་དོན་དམ་པའི་བདེན་པ་དང་འདྲ་བར་རིག་པར་དཀའ་འོ། ། ཞེས་པ་ནས་ཤེས་རབ་དང་ཐབས་ཀྱི་སྣང་བ་གཉིས་འོད་ཟེར་ལྔ་དང་བཅས་ཤིང་སྣ་ཚོགས་པ་ཡོན་ཏན་ཐམས་ཅད་དང་ལྡན་པ་སྒྱུ་མ་ལྟ་བུའི་ལྷའི་སྐུར་འགྱུར་རོ། ། འདི་ཡི་བཞོན་པ་གང་ཞེ་ན། རླུང་ཞེས་བྱ་སྟེ།
སེམས་ཀྱི་རྡོ་རྗེ་གང་ཡིན་པ་རྟ་ལྟ་བུ་ལ་ཞོན་ནས་གང་དུ་འདོད་པ་དེར་འཕོ་བར་འགྱུར་རོ། ། ཞེས་སངས་རྒྱས་ཀྱི་གཟུགས་ཀྱི་སྐུ་ནི་རང་གི་ཉེར་ལེན་སེམས་ཀྱི་རྡོ་རྗེ་ལས་འབྱུང་བར་བཤད་དོ། ། རྡོ་རྗེ་དེ་ཡང༌། སེམས་རང་བཞིན་གྱིས་འོད་གསལ་བ་དང༌། དོན་དམ་པའི་བདེན་པར་བཤད་ཅིང༌། འཆི་བ་འོད་གསལ་ཞེས་པ་ཡང་དེ་ཉིད་ཀྱི་ནང་ཚན་དུ་བཤད་པ་ཡིན་ཞིང༌། དེ་ཡང་བླ་མ་བརྒྱུད་པའི་མན་ངག་གིས་མ་ཟིན་ན་འཁོར་བའི་རྒྱུ་དང༌། དེས་ཟིན་ན་ཟུང་འཇུག་ལོངས་སྤྱོད་རྫོགས་སྐུའི་ཉེར་ལེན་གྱི་རྒྱུ་ཉིད་དུ་བཤད་པ་ཡིན་ཏེ། དེ་ཉིད་ལས། ཇི་སྐད་དུ།
ཆུའི་ནང་དུ་བྱུང་བའི་སྐྱེས་བུའི་གཟུགས་བརྙན་ནི་བདེ་བའི་སྒྲ་དང་སྡུག་བསྔལ་གྱི་སྒྲ་བརྗོད་པར་མི་ནུས་སོ། ། དེ་བཞིན་དུ་རྣམ་པར་ཤེས་པ་འདི་ཡང་ཐོག་མར་འཆི་བའི་ལུས་ཀྱི་རང་བཞིན་ཡོངས་སུ་སྤངས་ནས། བྱིས་པ་སོ་སོའི་སྐྱེ་བོའི་སྲིད་པ་བར་མ་ཞེས་བྱ་བའི་འཁོར་བའི་རྒྱུར་འགྱུར་རོ། ། དེ་ཉིད་བླ་མ་བརྒྱུད་པའི་རིམ་གྱིས་དེ་བཞིན་གཤེགས་པ་ཐམས་ཅད་ཀྱི་མན་ངག་ཐོབ་པ་རྣམས་ནི། བདག་ལ་བྱིན་གྱིས་བརླབས་པ་ཞེས་བྱ་བ་འདི་ལྟར་རྩིག་པའི་རས་བྲིས་མེ་ལོང་ནང་གི་གཟུགས་སུ་སྣང་བ་དེ་བཞིན་དུ། རྡོ་རྗེའི་སྐུ་ངོ་བོ་ཉིད་ཀྱི་བདག་ཉིད་སྤྲུལ་ཏེ། རྣམ་པ་ཐམས་ཅད་ཀྱི་མཆོག་དང་ལྡན་པ་སྐུ་བལྟ་བས་མཆོག་མི་ཤེས་པ་སྐྱེས་བུ་ཆེན་པོའི་མཚན་སུམ་ཅུ་རྩ་གཉིས་ལ་སོགས་པས་ལུས་ལ་བརྒྱན་པ་སྟེ། མདོར་ན་སངས་རྒྱས་ཐམས་ཅད་ཀྱི་ཡོན་ཏན་གྱིས་བརྒྱན་པ་ཞེས་བྱ་བའི་བར་དུའོ། ། ཞེས་གསུངས་སོ། ། སྐབས་འདིར་གཞན་དག་ན་རེ།
སྔགས་ཀྱི་ཐེག་པ་འདིར་ཡེ་ཤེས་ཀྱི་ཚོགས་བསོག་པ་དང་སྟོང་པ་ཉིད་སྒོམ་པ་ན། ཕ་རོལ་ཏུ་ཕྱིན་པའི་ཐེག་པ་ནས་བཤད་པའི་ལྟ་བས་ཕུ་ཐག་བཅད་ཟིན་པའི་སྟོང་པ་ཉིད་དེ་སྒོམ་པ་ཡིན་གྱི། དེར་མ་བཤད་པའི་སྟོང་པ་ཉིད་བསྒོམ་པར་བྱ་བ་དང་རྟོགས་པར་བྱ་བ་ཅི་ཡང་ཡོད་པ་མ་ཡིན་ཞིང༌། ཁྱད་པར་སྔགས་ཀྱི་དོན་ཙམ་བསམས་ནས་ཕུང་སོགས་མི་དམིགས་པར་ཡིད་ལ་བྱེད་པ་ནི་ཆད་སྟོང་སྒོམ་པ་ཡིན་པས་ཅིར་ཡང་རུང་བ་མ་ཡིན་ནོ་ཞེས་ཟེར། དེ་མི་འཐད་པ་ལ་གཉིས་ཏེ། དེར་མ་བཤད་པའི་སྟོང་ཉིད་བསྒོམ་བྱ་མ་ཡིན་པ་མི་འཐད། དེར་མ་བཤད་པའི་སྟོང་ཉིད་རྟོགས་བྱེད་ཀྱི་ཐབས་མེད་པ་མི་འཐད་པའོ། ། དང་པོ་ནི། ཁྱེད་ཀྱི་བསམ་ངོ་ན་དབུ་མ་རིགས་ཚོགས་ནས་མ་བཤད་པའི་སྟོང་པ་ཉིད་ཀྱི་མིང་ཅན་གོ་ཆོད་པོ་ཞིག་སྔགས་ཀྱི་ལུགས་ལས་མ་བཤད་དོ་སྙམ་དུ་བསམས་པ་ཡིན་མོད། དེ་ནི་ཤིན་ཏུ་རིགས་པ་མ་ཡིན་ཏེ།
རྣམ་ཀུན་མཆོག་ལྡན་གྱི་སྟོང་པ་ཉིད་ཅེས་བྱ་བ་དང༌། སྟོང་གཟུགས་ཕྱག་རྒྱ་ཆེན་མོ་ཞེས་བྱ་བ་དང༌། འོད་གསལ་བའི་རིམ་པ་ཞེས་དང༌། རང་བཞིན་ལྷན་ཅིག་སྐྱེས་པའི་ཡེ་ཤེས་ཞེས་བྱ་བ་རྣམས་སྔགས་སུ་ནི་སྟོང་པ་ཉིད་དང༌། དོན་དམ་པའི་བདེན་པ་གོ་ཆོད་པོར་གསུངས་ལ། རིགས་པའི་ཚོགས་སུ་བཤད་པའི་སྟོང་པ་ཉིད་ནི་མེད་པར་དགག་པ་ཁོ་ནའི་ཆ་ནས་བཤད་པས་རྣམ་ཀུན་མཆོག་ལྡན་སོགས་དེ་དང་དེ་དག་གི་མཚན་གཞིར་མི་རུང་ཞིང་རིགས་ཚོགས་སུ་ནི་རྣམ་གྲངས་པ་མ་ཡིན་པའི་དོན་དམ་པའི་བདེན་པ་ཞིག་ངོས་བཟུང་དུ་མེད་པར་བཤད་པའི་ཕྱིར་དང༌། བདེན་གཉིས་སུ། འཇམ་དཔལ་གྱིས་ནི་ཡང་དག་དྲིས། ། རྒྱལ་བའི་སྲས་པོ་མི་གསུང་བཞུགས། ། ཞེས་དང༌།
ཚིག་གསལ་དུ། འཕགས་པ་རྣམས་ཀྱི་དོན་དམ་པ་ནི་ཅང་མི་གསུང་བ་ཡིན་ནོ། ། ཞེས་པ་ལས་དོན་དེ་གསལ་བའི་ཕྱིར་རོ། ། འདི་དང་སྔགས་ལུགས་སུ་སྟོང་ཉིད་བརྗོད་བྲལ་དུ་བཤད་པ་གཉིས་དོན་འདྲ་བ་མ་ཡིན་ཏེ། འདིར་ནི་སྟོང་པ་ཉིད་ཅེས་བྱ་བའི་ཆོས་རྟོག་པ་ལྟ་ཅི་སྨོས་རྟོག་མེད་ཀྱི་ཡུལ་ལས་ཀྱང་འདས་པར་བཤད་ལ། སྔགས་སུ་ནི། འཕགས་པ་རྣམས་ཀྱི་སོ་སོར་རང་རིག་པའི་ཡེ་ཤེས་ཀྱི་མྱོང་བྱ་ཞིག་ལ་དེར་ངོས་བཟུང་ནས། དེ་འདྲ་དེ་སྒྲས་བརྗོད་དུ་དང་རྟོག་པས་བཟུང་དུ་མེད་པར་ནི། གཞོན་ནུ་མའི་བདེ་བ་དང་པྲ་ཕབ་པ་ལ་སོགས་པའི་དཔེ་དང་སྦྱར་ནས་བཤད་པའི་ཕྱིར། དཔེར་ན།
བརྗོད་མེད་དོན་དམ་ཡིན་ཕྱིར་རོ། ། ཞེས་དང༌། འཕགས་པས་མཁྱེན་ཕྱིར་བསམ་མེད་ཉིད། ། ཅེས་རྒྱུད་བླ་མར་བཤད་པ་དང་འདྲའོ། ། ཕུང་སོགས་མི་དམིགས་པ་ཆད་སྟོང་དུ་འགྲོ་ན་བདེན་མེད་ཀྱང་དེར་སོང་ཏེ། བདེན་པའི་བདེན་གྲུབ་དང་ཕུང་སོགས་ནི་ཐ་སྙད་དུ་ཡོད་པར་མཚུངས་པའི་ཕྱིར། ཆད་སྟོང་གི་ཉེས་པ་དེ་ཁྱེད་ཉིད་ལ་འཇུག་སྟེ། ཕུང་སོགས་ཀུན་རྫོབ་ཀྱི་ཆོས་རྣམས་ཚད་མས་གྲུབ་པ་ཉིད་དུ་ཁས་བླངས་ནས། རིགས་པས་དཔྱད་པའི་ཚེ་ཅི་ཡང་མ་རྙེད་པ་ཉིད་དུ་ནི་ཁྱེད་ཀྱིས་ཁས་ལེན་ལ་དོན་དེ་ལ་ནི་ཟླ་བའི་ཞབས་ཀྱིས་སྟོང་ཉིད་དངོས་པོའི་འཇིག་རྒྱུར་ཐལ་བ་ཞེས་བྱ་བའི་མི་རིགས་པ་ཆེན་པོ་དེར་ཁས་ལེན་པས་སོ། ། དེས་ན་ཡེ་ཤེས་ཚོགས་སོག་གི་ཚེ་ལྟ་བས་ཕུ་ཐག་བཅད་པའི་མེད་དགག་ཉིད་བསྒོམ་བྱར་འདོད་པ་དང༌།
སྟོང་པ་ཉིད་ཀྱི་ཡེ་ཤེས་ཀྱི་རྡོ་རྗེ་ང་ཡིན་ནོ། ། ཞེས་སྒོམ་པར་འཆད་པ་ཡང་ཁས་བླངས་འགལ་བ་ཡིན་ཏེ། ཁྱེད་ཀྱིས་ནི་སྟོང་ཉིད་ཡེ་ཤེས་ཀྱི་ངོ་བོར་མི་འདོད་པའི་ཕྱིར། དེ་ལ་འདི་སྐད་ཅེས། ཡུལ་སྟོང་པ་ཉིད་དང་ཡུལ་ཅན་ཡེ་ཤེས་དབྱེར་མེད་དུ་སོང་བ་དེ་ལ་ང་རྒྱལ་འཇོག་པ་ནི་ཆོས་སྐུ་ལམ་བྱེད་ཀྱི་དོན་ཡིན་ནོ། ། ཞེས་ཟེར། འོ་ན་དེ་དུས་ཀྱི་ང་རྒྱལ་འཛིན་ལུགས་དེ་ཀུན་རྫོབ་ཀྱི་བདེན་པ་ལ་མཉམ་པར་བཞག་པ་ཉིད་དུ་ཐལ་བར་འགྱུར་ཏེ། ཡུལ་སྟོང་པ་ཉིད་དང་དབྱེར་མེད་དུ་སོང་བའི་ཡེ་ཤེས་དེ་ཁྱེད་ཅག་གིས་ཀུན་རྫོབ་བདེན་པར་ཁས་ལེན་པའི་ཕྱིར། ཡང་བསྟོད་ཚོགས་དང༌། ཕར་ཕྱིན་ཐེག་པའི་བཀའ་ཐ་མ་ནས་མ་བཤད་པའི་སྟོང་པ་ཉིད་སྔགས་ནས་བཤད་པ་མེད་དོ་ཞེས་ཀྱང་མི་རུང་སྟེ།
ཕར་ཕྱིན་ཐེག་པའི་བཀའ་ཐ་མར་གཟུང་འཛིན་གཉིས་སུ་མེད་པའི་ཡེ་ཤེས་ཙམ་ཞིག་རྒྱས་པར་བཤད་མོད། དུ་བ་དང་སྨིག་རྒྱུ་ལྟ་བུའི་སྟོང་ཉིད་སོགས་དང༌། སྣང་མཆེད་ཐོབ་གསུམ་དང་མིང་གི་རྣམ་གྲངས་སུ་བཤད་པའི་ཤིན་ཏུ་སྟོང་པ་དང༌། སྟོང་པ་ཆེན་པོ་དང་ཐམས་ཅད་སྟོང་པ་ཞེས་བྱ་བ་དེ་དག་ཀྱང་མ་བཤད་པས་སོ། ། མདོར་ན་སྔགས་ཀྱི་ཐེག་པར་སྟོང་ཉིད་སྒོམ་པའི་དོན་ནི་ཟུང་འཇུག་སྒོམ་པ་ཡིན་ལ། ཟུང་འཇུག་གི་དོན་ཡང་གཉིས་སུ་བྱར་མེད་པ་ཡིན་ལ། དེ་ལྟར་སྒོམ་པ་ནི་མཚན་ཉིད་ཐེག་པར་ཡོད་པ་མ་ཡིན་ཏེ། དེར་ནི་ཚོགས་གཉིས་སོག་པའི་ཚེ་ཀུན་རྫོབ་དང་དོན་དམ་སོ་སོ་བ་ཉིད་བསྒོམ་བྱར་བཤད་ཀྱི། གཉིས་མེད་དུ་སྒོམ་པར་མ་བཤད་པའི་ཕྱིར་དང༌། གསང་བ་འདུས་པར།
དངོས་པོ་མེད་པ་སྒོམ་པ་མེད། ། ཅེས་སོགས་ཀྱི་དོན། འཕགས་པ་ཡབ་སྲས་ཀྱིས་བདེན་གཉིས་སོ་སོ་བར་སྒོམ་པ་བཀག་ནས། ཟུང་འཇུག་སྒོམ་པ་མཐར་ཐུག་གི་དོན་དུ་འཆད་པ་དང༌། ཁ་སྦྱོར་དུ། སྟོང་པ་སྒོམ་པར་མི་བྱ་སྟེ། ། ཞེས་སོགས་ཀྱི་དོན་ཡང་སྟོང་པ་དང་སྟོང་མིན་སོ་སོར་སྒོམ་པ་བསལ་ནས་ཟུང་འཇུག་སྒོམ་པ་ལ་འཆད་དགོས་པའི་ཕྱིར་དང༌། བཀའ་བར་པའི་དངོས་བསྟན་གྱི་སྟོང་པ་ཉིད་སྒོམ་ཚུལ་ནི། སྤྱོད་འཇུག་ཏུ། སྟོང་ཉིད་བག་ཆགས་གོམས་པ་ཡིས། །
དངོས་པོའི་བག་ཆགས་སྤོང་འགྱུར་ཞིང༌། ། ཅི་ཡང་མེད་ཅེས་གོམས་པ་ལས། ། དེ་ཡང་ཕྱི་ནས་སྤོང་བར་འགྱུར། ། ཞེས་པ་དང༌། གང་ཚེ་དངོས་དང་དངོས་མེད་དག ། བློ་ཡི་མདུན་ན་མི་གནས་པ། ། དེ་ཚེ་རྣམ་པ་གཞན་མེད་པས། ། དམིགས་པ་མེད་པར་རབ་ཏུ་ཞི། ། ཞེས་པ་ལས་ལྷག་པ་མ་བཤད་ལ། སྔགས་སུ་ནི་ཟུང་འཇུག་དང་འོད་གསལ་བའི་རིམ་པ་ལྟ་བུ་ལ་ང་རྒྱལ་འཇོག་པར་བཤད་ཀྱི།
དམིགས་མེད་དུ་འཇོག་པར་མ་བཤད་པའི་ཕྱིར། ཀྱཻའི་རྡོ་རྗེ་ལས་ཀྱང༌། དངོས་པོ་མེད་པ་ཡོངས་ཤེས་པས། ། དངོས་པོ་སྒོམ་འགྱུར་ཤེས་རབ་ཅན། ། ཞེས་ཀྱང་བཤད་དོ། ། གཉིས་པ་ནི། སྟོང་པ་ཉིད་རྟོགས་པའི་ཐབས་ཕ་རོལ་ཏུ་ཕྱིན་པའི་ཐེག་པར་མ་བཤད་པ་ཞིག་སྔགས་ཀྱི་ཐེག་པར་བཤད་པ་མེད་དོ། ། ཅེས་ཟེར་བ་དེ་ནི་ཆེས་ཤིན་ཏུ་རིགས་པ་མ་ཡིན་ཏེ། ཨརྻ་དེ་བས། བསྐལ་པ་བྱེ་བ་རྣམས་སུ་ཡང༌། །
ཐོས་པའི་ཕ་རོལ་སོན་གྱུར་ཀྱང༌། ། བདག་བྱིན་བརླབས་ལས་ཕྱིར་ཕྱོགས་པ། ། དེ་ཡིས་དེ་ཉིད་རིག་མི་འགྱུར། ། ཞེས་དང༌། ཆོས་ཀུན་རྨི་ལམ་སྒྱུ་འདྲ་ཞེས། ། སངས་རྒྱས་པ་ཀུན་སྨྲ་མོད་ཀྱི། ། བདག་བྱིན་བརླབ་ལས་ཕྱིར་ཕྱོགས་པས། ། རྨི་ལམ་སྒྱུ་འདྲ་རྟོགས་པ་མེད། ། ཅེས་དང༌། ཀྱཻའི་རྡོ་རྗེ་ལས་ཀྱང༌།
གཞན་གྱིས་བརྗོད་མིན་ལྷན་ཅིག་སྐྱེས། ། གང་དུ་ཡང་ནི་མི་རྙེད་དེ། ། བླ་མའི་དུས་ཐབས་བརྟེན་པ་དང༌། ། བདག་གི་བསོད་ནམས་ལས་ཤེས་བྱ། ། ཞེས་དང༌། འདི་ནི་བྱིན་བརླབ་རིམ་པའི་ཕྱིར། ། ཀུན་མཁྱེན་ཡེ་ཤེས་དེ་ལྟ་བུ། ། ཞེས་དང༌། རིམ་ལྔ་དང་སྤྱོད་བསྡུས་སུ་ཡང་འོད་གསལ་གྱི་རིམ་པ་རྟོགས་པ་བླ་མའི་བྱིན་རླབས་དང་དབང་གསུམ་པ་ལ་ལྟོས་པར་བཤད་པ་དང༌། མན་ངག་གི་གཞུང་རྣམས་སུ་དབང་བཞི་པོ་སོ་སོ་ལ་ལྟོས་པའི་ལྟ་བའི་རིམ་པ་མི་འདྲ་བ་རེ་རེ་རྟོགས་རྒྱུ་ཡོད་པར་བཤད་པ་དང༌།
རྫོགས་རིམ་སོ་སོའི་སྔོན་དུ་བྱིན་རླབས་རེ་རེ་བཤད་པ་དེ་ཡང༌། བྱིན་རླབས་ཀྱི་མཐུས་ལྟ་བ་དེ་དང་དེ་དག་རྟོགས་པ་དང༌། དེའི་རྒྱུན་གོམས་པ་ལ་དགོངས་ནས་དེ་ལྟར་བཤད་པའི་ཕྱིར་རོ། ། ཡང་ལ་ལ་དག་ན་རེ། སྔགས་ཀྱི་ཐབས་མཁས་ལ་མ་རྟེན་པར་ཕར་ཕྱིན་ཐེག་པ་རྐྱང་པའི་ལམ་གྱིས་སྟོང་ཉིད་རྟོགས་པ་མེད་དོ། ། ཞེས་འཆད་པ་ནི་རྗེ་བཙུན་ས་སྐྱ་པའི་ལུགས་སོ། ། ཞེས་ཟེར་བ་དེ་དག་ནི། བོད་ཕྱི་མ་གཞན་དག དབུ་མ་ཐལ་འགྱུར་བ་ལས་གཞན་ལ་ཐམས་ཅད་མཁྱེན་པ་ལྟ་ཅི། ཐར་པའི་ལམ་ཡང་མེད་དོ། །
ཞེས་སྨྲ་བ་དང་མཚུངས་པས། ཐེག་པ་ཆེན་པོའི་ཆོས་སྤངས་པའི་ཉེས་པར་འགྱུར་ཞིང༌། རྗེ་བཙུན་དེ་དག ཕར་ཕྱིན་ཐེག་པ་རྐྱང་པའི་ལམ་གྱིས་ས་བཅུ་ཡོངས་སུ་རྫོགས་པར་བཞེད་པ་དང་ཡང་འགལ་བས་མི་རིགས་སོ། ། ཡང་ལ་ལ་དག་ན་རེ། བཀའ་བར་པའི་དངོས་བསྟན་ལ་མེད་པའི་སྟོང་པ་ཉིད་སྔགས་ཀྱི་ཐེག་པར་སྒོམ་དུ་ཡོད་པར་འཆད་ན། ཇི་སྐད་དུ། ཕ་རོལ་ཕྱིན་པའི་སྤྲོས་བྲལ་ལས། ། ལྷག་པའི་ལྟ་བ་ཡོད་ན་ནི། ། ལྟ་དེ་སྤྲོས་པ་ཅན་དུ་འགྱུར། །
ཞེས་པ་དང་འགལ་ལོ་ཞེས་ཟེར་མོད། དེ་སྐད་དུ་ཟེར་བ་ཁྱོད་ཀྱང༌། ཡུལ་ཅན་མཆོག་ཏུ་མི་འགྱུར་བའི་བདེ་བ་ཆེན་པོས། ཡུལ་སྤྲོས་བྲལ་རྟོགས་པའི་ལྟ་བ་དེ་འདྲ་དེ་ཕ་རོལ་ཏུ་ཕྱིན་པ་བ་དག་ལ་ཡོད་དམ་མེད་ཅེས་བརྟགས་ན་ཇི་སྐད་དུ་སྨྲ། ཁོ་བོ་ཅག་ནི། སྤྲོས་བྲལ་ཐོས་བསམ་གྱིས་གཏན་ལ་འབེབས་བྱེད་ཀྱི་རིགས་པ་ཕར་ཕྱིན་ཐེག་པར་བཤད་པ་ལས་ལྷག་པ་གཅིག་དེ་ལ་ཡོད་པ་མ་ཡིན་ནོ། ། ཞེས་དང༌། མཉམ་གཞག་ཏུ་ཉམས་སུ་མྱོང་བའི་ཟུང་འཇུག་གི་ལྟ་བ་སྔགས་ལུགས་ཀྱི་ཐུན་མོང་མ་ཡིན་པ་དེ་ལ་རྗེས་ཐོབ་ཏུ་སྤྲོས་པ་འགོག་པའི་ཚུལ་ནི་ཕ་རོལ་ཏུ་ཕྱིན་པའི་ལུགས་ལྟར་ཁས་ལེན་དགོས་ཏེ། ཡོད་མེད་ལ་སོགས་པའི་སྤྲོས་པ་ཐམས་ཅད་འགོག་དགོས་སོ། ། ཞེས་པའི་དོན་ཏོ། །
གསུམ་པ་གྲུབ་དོན་ལ་གཉིས་ཏེ། སྟོང་པ་ཉིད་ཀྱི་དབྱེ་བ་དང༌། དབུ་སེམས་ཀྱི་ཁྱད་པར་གཞུང་དང་སྦྱར་བའོ། ། དང་པོ་ལ། སྟོང་པ་ཉིད་ཀྱི་མིང་ཅན་ནི་གཉིས་ཏེ། སྒྲ་དང་རྟོག་པས་བཏགས་པའི་སྟོང་ཉིད་གྲུབ་མཐའ་ལ་གྲགས་པ་དང༌། གནས་ལུགས་སུ་གྲུབ་པའི་རང་བཞིན་སྟོང་ཉིད་རྣལ་འབྱོར་པས་ཉམས་སུ་མྱོང་བའོ། ། དང་པོ་ནི། མེད་པར་དགག་པ་དང་བློ་ཆོས་དང་ལྡོག་པ་གཞན་སེལ་དང་སྤྱི་མཚན་དུ་བཞག་དགོས་པ་ཉིད་ཀྱི་ཕྱིར། དོན་དམ་པའི་བདེན་པར་མི་རུང་སྟེ།
རྣལ་འབྱོར་མངོན་སུམ་གྱི་མྱོང་བྱར་མི་རིགས་པའི་ཕྱིར་ཡང་ངོ༌། ། གཉིས་པ་དེ་ནི་དོན་དམ་པའི་བདེན་པར་འཇོག་དགོས་ཏེ། སངས་རྒྱས་ཀྱི་ཡེ་ཤེས་ཀྱིས་ཀྱང་དོན་དེ་ཉིད་གཟིགས་པས་དོན་ཆོས་དང་རྟོག་པས་གཞོམ་པར་མི་ནུས་པས་རྡོ་རྗེ་དང་དོན་དམ་པར་དོན་བྱེད་ནུས་པས་རང་མཚན་དང་མི་སླུ་བས་བདེན་པ་ཉིད་ཀྱི་ཕྱིར། གནས་ཚུལ་དེ་རྟོགས་པའི་ཐབས་ནི་གཉིས་ཏེ། ཕར་ཕྱིན་པས་ཐོས་བསམ་གྱི་སྒོ་ནས་དང༌། གསང་སྔགས་པས་རང་བྱིན་རླབས་དང་ལུས་ཀྱི་བྱེད་བཅིངས་དང་དབང་གི་རིམ་པ་སོགས་ལས་སོ། ། དང་པོ་ལ་ཡང་གཉིས་ཏེ། རྣལ་འབྱོར་སྤྱོད་པ་པས་བཟུང་འཛིན་གཉིས་པོ་རང་གི་ངོ་བོས་སྟོང་ཞིང་གཉིས་མེད་ཀྱི་ཡེ་ཤེས་གཞན་གྱིས་སྟོང་པར་གཏན་ལ་ཕབ་ནས་དང༌། ངོ་བོ་ཉིད་མེད་པ་པས་ཤེས་བྱ་ཐམས་ཅད་རང་གི་ངོ་བོས་སྟོང་པར་གཏན་ལ་ཕབ་ནས་སོ། ། ཚུལ་དེ་གཉིས་ཀ་ཡང་འཇུག་ཡུལ་དོན་དམ་པའི་བདེན་པ་ལ་མི་བསླུ་བ་ཡིན་ཏེ།
དེ་ལྟར་གཏན་ལ་ཕབ་ནས་ཞུགས་པས་དོན་དམ་པ་དེ་ཉིད་ཉམས་སུ་མྱོང་བའི་རྣལ་འབྱོར་མངོན་སུམ་མངོན་དུ་འགྱུར་བའི་ཕྱིར། སྟོང་པ་ཉིད་ལ་དགག་སྒྲུབ་གཉིས་སུ་དབྱེ་བ་འདི་ངོ་བོ་ཉིད་མེད་པར་སྨྲ་བའི་གཞུང་ན་མེད་དོ་སྙམ་དུ་བསམ་པར་མི་བྱ་སྟེ། ཀུན་ལ་གྲགས་ཆེ་བ་སློབ་དཔོན་སེང་གེ་བཟང་པོའི་གཞུང་བཞིན་ནོ། ། དེར་དེ་ཇི་ལྟར་བཤད་ཅེ་ན། མིག་སོགས་ཉི་ཤུ་པོ་རང་སྟོང་དུ་བཤད་པས་ནི་ཐོས་བསམ་གྱིས་སྒྲོ་འདོགས་བཅད་པའི་སྟོང་ཉིད་དེ་བསྟན་པ་ཡིན་ལ། དགོས་པ་ནི་སྤྲོས་པའི་མཚན་མ་མཐའ་དག་འགོག་པའི་ཕྱིར་ཡིན་ནོ། ། ཉམས་མྱོང་གི་སྟོང་ཉིད་ནི། སྒོམ་པའི་ལམ་ནི་ཟབ་པ་སྟེ། ཞེས་དང༌། དྲི་མ་ཟད་དང་མི་སྐྱེ་བ། །
སོགས་དང༌། བྱང་ཆུབ་དེ་བཞིན་ཉིད་མཚན་ཉིད། ། ཅེས་དང༌། ངོ་བོ་ཉིད་སྐུའི་འགྲེལ་པར་གསལ་ལོ། ། ཇི་ལྟར་ཞེ་ན། དེར་ཐེག་ཆེན་གྱི་སྒོམ་ལམ་སྟོང་པ་ཉིད་དུ་བཤད་པ་དང༌། དེ་བཞིན་ཉིད་ཀྱི་མཚན་གཞི་གཉིས་མེད་ཀྱི་ཡེ་ཤེས་ལ་བཤད་པ་དང༌། གནས་ཚུལ་གྱི་སྐུ་ལྷག་མ་གསུམ་པོ་དོན་དམ་པར་ངོ་བོ་ཉིད་ཀྱི་སྐུར་བཤད་པས་སོ། ། ཐེག་ཆེན་གྱི་སྒོམ་ལམ་བདེན་སྟོང་དུ་བཤད་པ་ཉིད་ཀྱིས་ཆོས་ཉིད་དངོས་སུ་བཤད་པ་མེད་དོ་སྙམ་ན། ཁྱེད་འདོད་པའི་བདེ་སྟོང་དེར་ཁས་བླངས་པ་ལ་ནི་གནས་སྐབས་དང་མཐར་ཐུག་གི་བྱེད་པ་ལ་རྩོད་པ་འབྱུང་བའི་གོ་སྐབས་མེད་པས་མི་རིགས་ཤིང༌།
ཇི་སྐད་དུ། ཆོས་ཉིད་ཀྱི་རང་གི་ངོ་བོར་འདོད་པའི་ལམ་གྱི་དངོས་པོ། ཞེས་པའི་ལུང་ལས་ཤེས་སོ། ། གནས་ཚུལ་གྱི་ཡེ་ཤེས་ཆོས་སྐུ་ངོ་བོ་ཉིད་ཀྱི་སྐུར་བཤད་པ་ཡང་ཡིན་ཏེ། གང་ཕྱིར་དབེན་པ་དབེན་གྱུར་ལས། ། ཞེས་པའི་ལུང་ཤེས་བྱེད་དུ་དྲངས་པ་དང༌། སྐུ་ལྷག་མ་གསུམ་པོ་དོན་དམ་པར་ཆོས་ཉིད་ཀྱི་ངོ་བོ་ཞེས་ཀྱང་བཤད་པའི་ཕྱིར། ལུང་དེ་གང་ནས་དྲངས་པའི་གཞུང་ནས་འདི་ལྟར་བཤད་དེ། སྟོང་ཉིད་ཅེས་བྱ་ཤེས་པ་ལས། ། གཞན་ནི་འགའ་ཡང་ཡོད་མིན་ཏེ། །
གང་ཕྱིར་དབེན་པ་དབེན་གྱུར་ལས། ། ཐ་མི་དད་པ་ཉིད་དུ་འདོད། ། དེ་ལྟ་མིན་ན་གཉིས་སྟོང་པ། ། རྣམ་ཤེས་མིན་པར་ཐལ་བར་འགྱུར། ། གཉིས་མེད་པ་ལས་ལོག་པ་ནི། ། གཉིས་ཀྱི་བདག་ཏུ་ཐལ་བར་འགྱུར། ། དེ་གྱུར་དེ་བཞིན་ཉིད་རང་བཞིན། ། བཅོམ་ལྡན་འདས་ཉིད་ཡིན་པར་བརྗོད། ། ཅེས་འབྱུང་བ་དེ་ཉིད་ལ་ཀླགས་པ་ཙམ་གྱིས་ཤེས་སོ། ། འོ་ན་སློབ་དཔོན་འདིས།
དེ་ཡང་རྟེན་ཅིང་འབྲེལ་བར་འབྱུང་བ་ཡིན་པའི་ཕྱིར། ཞེས་གཉིས་མེད་ཀྱི་ཡེ་ཤེས་རང་སྟོང་དུ་བསྒྲུབས་པ་མ་ཡིན་ནམ་ཞེ་ན། བསམ་བྱུང་གི་རིགས་པས་སྒྲོ་འདོགས་གཅོད་པའི་ཚེ་དེ་ལྟར་བཤད་མོད་སྒོམ་བྱུང་གིས་ཉམས་སུ་ལེན་པའི་ཚེ་ཡེ་ཤེས་དེ་ཉིད་མྱོང་བྱར་བཤད་པ་ཡིན་ཏེ། ཇི་སྐད་དུ། སྒྱུ་མ་ལྟ་བུའི་བདག་ཉིད་དུ་སྣང་བའི་བློ་རྣམ་པར་མི་རྟོག་པ་སོ་སོར་རང་གིས་རིག་པ་ཅི་ཞིག་ལྟར་ཡང་དག་པར་སྐྱེས་ན། ཞེས་བཤད་ལ། ཡེ་ཤེས་དེ་ཉིད་ཉམས་སུ་མ་མྱོང་ན་སྐབས་དེའི་རང་རིག་དེ་འབྱུང་ས་མེད་པའི་ཕྱིར། ཉམས་སུ་མྱོང་བྱའི་དེ་ཁོ་ན་ཉིད་ཀྱི་ངོས་འཛིན་གཉིས་མེད་ཀྱི་ཡེ་ཤེས་ལ་འཆད་པ་འདི་ནི། བྱང་ཆུབ་སེམས་དཔའ་ཞི་བ་འཚོ་དང༌། ཇོ་བོ་ཨ་ཏི་ཤ་གཉིས་ཀས་བཞེད་པ་ཡིན་ཏེ།
དབུ་མ་རྒྱན་དང་ཇོ་བོས་མཛད་པའི་ཆོས་ཀྱི་དབྱིངས་སུ་ལྟ་བའི་ཀླུ་གཉིས་ཀ་ལས། ཚུལ་གཉིས་ཤིང་རྟ་ཞོན་ནས་སུ། ། རིགས་པའི་སྲབ་སྐྱོགས་འཇུ་བྱེད་པ། ། དེ་དག་དེ་ཕྱིར་ཇི་བཞིན་དོན། ། ཐེག་པ་ཆེན་པོ་པ་ཉིད་འཐོབ། ། ཅེས་འབྱུང་ལ། ཚུལ་གཉིས་ནི། རྣལ་འབྱོར་སྤྱོད་པ་པ་དང་ངོ་བོ་ཉིད་མེད་པར་སྨྲ་བའི་ཚུལ་ལོ། ། གཉིས་པ་དབུ་སེམས་ཀྱི་ཁྱད་པར་གཞུང་དང་སྦྱར་བ་ནི། འགྲེལ་ཆེན་དྲི་མ་མེད་པའི་འོད་དང༌།
ཡེ་ཤེས་སྙིང་པོ་ཀུན་ལས་བཏུས་དང༌། བདེ་གཤེགས་གཞུང་གི་རབ་དབྱེ་རྣམས་སུ་བྱེ་མདོ་གཉིས་ཀྱི་གཞུང་སོ་སོར་བཤད་ཟིན་པའི་དེ་མ་ཐག་ཏུ། ཆ་ཤས་ཅན་ཞེས་བྱ་བ་མེད། ། ཕྲ་རབ་རྡུལ་རྣམས་ཡོད་མ་ཡིན། ། རྨི་ལམ་ཉམས་སུ་མྱོང་བ་བཞིན། ། དམིགས་པ་མེད་པར་རབ་ཏུ་སྣང༌། །

ཞེས་གསུངས། དེའི་རྐང་པ་དང་པོ་གཉིས་ཀྱིས་ཕྱི་རོལ་གྱི་དོན་མེད་པ་དང༌། རྐང་པ་ཕྱི་མ་གཉིས་ཀྱིས་དོན་དུ་སྣང་བ་སེམས་ཡིན་པ་དང༌། སེམས་དེ་འཛིན་པ་ཉིད་དུ་བདེན་པར་བཤད་པ་དེ་ནི་སེམས་ཙམ་པའི་གཞུང་སྟེ། མདོ་སྡེའི་རྒྱན་ལས། ཆོས་ལ་སེམས་པ་ཤིན་ཏུ་རྣམ་ངེས་ཕྱིར། ། དོན་གྱི་རྣམ་པ་བརྗོད་པའི་རྒྱུ་ཅན་རྟོགས། ། དེ་ཡིས་བརྗོད་པ་ཙམ་དུ་དོན་རིག་ནས། ། དེར་སྣང་སེམས་ཙམ་ལ་ནི་ཡང་དག་གནས། ། ཞེས་བྱུང་བ་དང་དོན་གཅིག་ལ། དེ་ལྟ་བུའི་ལྟ་བ་དེས་ནི་ཐེག་པ་ཆེན་པོའི་སྦྱོར་ལམ་བཟོད་པའི་བར་དུ་བགྲོད་ནུས་པར་འཆད་པ་ཡིན་ནོ། །
ཡང་ཇི་སྐད་དུ། གཟུང་དང་འཛིན་པ་ལས་གྲོལ་བའི། ། རྣམ་པར་ཤེས་པ་དོན་དམ་ཡོད། ། ཅེས་པ་རྣལ་འབྱོར་སྤྱོད་པའི་གཞུང༌། ། རྒྱ་མཚོའི་ཕ་རོལ་ཕྱིན་རྣམས་སྒྲོགས། ། ཞེས་པ་རྐང་པ་དང་པོ་ནི་གཟུང་འཛིན་གཉིས་ཀྱིས་སྟོང་པའི་ཚུལ་དང༌། རྐང་པ་གཉིས་པས་ནི་དེའི་ཤུལ་ན་ཡོད་པའི་ཡེ་ཤེས་དེ་དོན་དམ་པའི་བདེན་པར་དང༌། དེ་ནས་རྐང་པ་གཉིས་ཀྱིས་ནི་དེ་ལྟར་འཆད་པ་དེ་རྣལ་འབྱོར་སྤྱོད་པ་པ་ལ་གནས་སྐབས་སེམས་ཙམ་པ་དང༌། མཐར་ཐུག་དབུ་མ་པ་གཉིས་ལས། ཕྱི་མའི་ལུགས་སོ་ཞེས་འཆད་པའོ། །
འདིར་རྣམ་པར་ཤེས་པ་ཞེས་བྱ་བ་ཡེ་ཤེས་ཀྱི་ཟླས་ཕྱེ་བ་དེ་ལ་ཟེར་བ་མ་ཡིན་ཏེ། དེ་ཡིན་ན་གཟུང་འཛིན་ལས་གྲོལ་བར་འགལ་བས་སོ། ། དབུ་མ་པ་འདི་ཡི་ལུགས་ཀྱི་གཟུང་འཛིན་བདེན་མེད་དུ་སྒྲུབ་བྱེད་ཀྱི་རིགས་པ་ནི། རྣམ་འགྲེལ་དུ། ཇི་ལྟ་ཇི་ལྟར་དོན་བསམ་པ། ། ཞེས་སོགས་དང༌། གང་གི་དངོས་པོ་རྣམ་དཔྱད་ན། ། ཞེས་སོགས་ཀྱི་རིམ་པར་འཆད་ལ། བྱམས་པའི་ཆོས་སུ་སྣང་བ་སེམས་ཡིན་པའི་རྟགས་ཀྱིས་བཟུང་བ་མེད་པར་སྒྲུབ། གཟུང་བ་མེད་པའི་རྟགས་ཀྱིས་འཛིན་པ་མེད་པར་སྒྲུབ།
རྣམ་ངེས་སུ་གསལ་ཞིང་རིག་པའི་རྟགས་ཀྱིས་སྣང་བ་སེམས་སུ་བསྒྲུབས་སོ། ། གཞུང་འདིས་སེམས་ཙམ་པའི་གྲུབ་མཐའ་སྟོན་པར་འཆད་པ་ནི་ནོར་བ་ཡིན་ཏེ། སེམས་ཙམ་པས་ནི་ཁམས་གསུམ་པོ་འདི་ནི་སེམས་ཙམ་མོ་ཞེས་པའི་མདོ་སྒྲ་ཇི་བཞིན་དུ་ཁས་ལེན་ལ། སྐབས་འདིར་ནི་རྣམ་པར་ཤེས་པ་གཟུང་འཛིན་ལས་གྲོལ་བར་བཤད་པས་སེམས་ཙམ་བཀག་པའི་ཕྱིར། དེ་སྐད་དུ་ཡང༌། དབྱིག་གཉེན་ཞབས་ཀྱིས་རྒྱན་གྱི་འགྲེལ་པར། གཟུང་བ་མེད་ན་འཛིན་པ་ཡང་མེད་པའི་ཕྱིར་སེམས་ཙམ་པོ་དེ་ཡང་མེད་པ་ཉིད་དུ་ཁོང་དུ་ཆུད་དོ། ། ཞེས་གསུངས་སོ། ། སྐབས་འདི་ནས་བསྟན་པའི་རྣམ་པར་ཤེས་པའི་མིང་ཅན་དེ་ཆོས་དབྱིངས་ཡེ་ཤེས་ལ་བྱེད་དགོས་པའི་ཤེས་བྱེད་དང་དོན་དམ་དུ་ཡོད་རྒྱུ་དེ་ཡང་ཆོས་དབྱིངས་ཡེ་ཤེས་ལ་བྱེད་དགོས་པའི་ཤེས་བྱེད་ནི། མདོ་སྡེ་རྒྱན་ལས།
དེ་ནས་ཆོས་དབྱིངས་གཉིས་ཀྱིས་མཚན་ཉིད་དང༌། ། བྲལ་བ་མངོན་སུམ་ཉིད་དུ་རྟོགས་པར་འགྱུར། ། སེམས་ལས་གཞན་མེད་པར་ནི་བློས་རིག་ནས། ། དེ་ནས་སེམས་ཀྱང་མེད་པ་ཉིད་དུ་རྟོགས། ། བློ་དང་ལྡན་པས་གཉིས་པོ་མེད་རིག་ནས། ། དེ་མི་ལྡན་པའི་ཆོས་ཀྱི་དབྱིངས་ལ་གནས། ། ཞེས་སོ། ། དེས་ན་སེམས་ཙམ་དང་སེམས་མེད་པ་ཉིད་དུ་རྟོགས་པ་ནི་འགལ་བའོ། ། ཞར་ལ་སྣང་བ་སེམས་ཡིན་ཞེས་པ་ཡང་སེམས་ཙམ་གྱི་ལྟ་བའི་སྒྲུབ་བྱེད་ཡིན་གྱི་ལྟ་བ་དངོས་མ་ཡིན་ཏེ། ཡིན་ན་གྲུབ་མཐའ་འོག་མའི་ལྟ་བ་གོང་མས་བཀག་པར་འགྱུར་ལ།
དེ་ལྟ་ན་ནི་གྲུབ་མཐའ་སྨྲ་བ་བཞིའི་ལྟ་བའི་ཐེམ་སྐས་ཀྱི་རིམ་པས་ཐེག་པ་ཀུན་གྱི་རྩེ་མོའི་ཁང་བཟང་དུ་འཇུག་པར་བཤད་པ་དེ་མི་རིགས་པར་ཐལ་བའི་ཕྱིར་རོ། ། མདོར་ན་གཉིས་མེད་ཀྱི་ལྟ་བ་འདིས་ཆོས་དབྱིངས་མངོན་སུམ་དུ་རྟོགས་པར་བཤད་ལ། དེས་ས་བཅུ་རིམ་གྱིས་བགྲོད་པར་འཆད་པ་ནི་བྱམས་ཆོས་བར་པ་གསུམ་གྱི་དངོས་བསྟན་ནོ། ། དེ་ནས་ཡང་ཇི་སྐད་དུ། རྣམ་ཤེས་དེ་ཡང་དོན་དམ་དུ། ། ཡོད་པར་མཁས་རྣམས་མི་འདོད་དེ། ། ཅིག་དང་དུ་མའི་རང་བཞིན་དང༌། བྲལ་བས་ནམ་མཁའི་པདྨ་བཞིན། ། ཞེས་གསུངས། རྐང་པ་བཞི་པོ་འདིས་ནི།
རྣལ་འབྱོར་སྤྱོད་པ་པས་གནས་ལུགས་སུ་ཁས་བླངས་པའི་ཡེ་ཤེས་དེ་དོན་དམ་དུ་ཡོད་པ་མིན་པར་བཤད་ལ། འདི་ནི་དབུ་མ་ངོ་བོ་ཉིད་མེད་པར་སྨྲ་བའི་རིགས་པ་སྟེ། སློབ་དཔོན་སེང་གེ་བཟང་པོས། དེ་ཡང༌། རྟེན་ཅིང་འབྲེལ་བར་འབྱུང་བ་ཡིན་པའི་ཕྱིར། ། སྒྱུ་མ་བཞིན་དུ་ངོ་བོ་ཉིད་མེད་དོ། ། ཞེས་བཤད་པ་དེ་ཉིད་དོ། ། གཞུང་འདིས་བསྟན་པའི་སྟོང་པ་ཉིད་ནི་རང་སྟོང་མེད་དགག་གི་ཆ་ལ་འཆད་དགོས་པ་ཡིན་ཏེ། རྣལ་འབྱོར་སྤྱོད་པ་པས་དོན་དམ་དུ་ཁས་བླངས་པ་དེ་ངོ་བོས་སྟོང་པར་བསྒྲུབས་པའི་ཕྱིར་དང༌། ནམ་མཁའི་པདྨ་དཔེར་བྱས་པས་སོ། །
འདི་ཡི་སྐབས་ཀྱི་ཆོས་ཅན་དུ་བཟུང་བའི་རྣམ་ཤེས་དེ་ནི། ཡེ་ཤེས་ཀྱི་ཟླས་ཕྱེ་བ་དེ་ནི་མ་ཡིན་ཏེ། དེ་ནི་ཇི་སྐད་དུ། གཟུང་བ་མེད་ན་འཛིན་པ་མེད་དོ་ཅེས་པའི་རིགས་པས་ཀྱང་རང་སྟོང་དུ་གཏན་ལ་ཕབ་ཟིན་པའི་ཕྱིར། དེས་ན་འདིའི་ཤེས་འདོད་ཆོས་ཅན་ནི། དབུ་མ་པ་རྣམ་གཉིས་རང་གི་ངོ་བོས་སྟོང་པ་ཡིན་མིན་རྩོད་པའི་གཞིར་གྱུར་པའི་ཆོས་དབྱིངས་ཡེ་ཤེས་དེ་ཉིད་དོ། ། འོ་ན་གཞུང་འདིས་བསྟན་པའི་ལྟ་བ་དེས། གཞུང་སྔ་མས་བསྟན་པའི་ལྟ་བ་དེ་བཀག་པར་འགྱུར་ཏེ། ཡེ་ཤེས་དོན་དམ་དུ་ཡོད་པ་དེ་གཞུང་སྔ་མས་བསྟན་པའི་དབུ་མ་པ་དེའི་གྲུབ་མཐའ་མཐར་ཐུག་ཡིན་པའི་ཕྱིར། འདོད་པ་དེ་ལྟ་ན།
སྔ་མས་བསྟན་པ་དབུ་མའི་ལྟ་བར་འགལ་ཏེ། དབུ་མའི་ལྟ་བ་ཡིན་ངོ་ཤེས་པ་ཞིག་གིས་དེ་ཁེགས་པའི་ཕྱིར་སྙམ་ན། དེ་དོན་དམ་དུ་ཡོད་པའི་ཡུལ་ཅན་གྱི་ཤེས་རབ་དེ་འདྲ་དེ་དབུ་མ་པ་སྔ་མའི་ལུགས་ཀྱི་ལྟ་བ་རྟོགས་པའི་ཐབས་དང་རྗེས་ཐོབ་ཀྱི་ཐ་སྙད་ཡིན་གྱི། ལྟ་བ་དངོས་མ་ཡིན་ཏེ། སྒྲ་དོན་འཛིན་པའི་རྟོག་པ་ལས་མ་འདས་པའི་ཕྱིར། དེ་ན་དེའི་ལྟ་བ་དངོས་ནི་གཟུང་འཛིན་གཉིས་པོ་མེད་པར་རྟོགས་པའི་ཤེས་རབ་བོ། ། ཤེས་རབ་དེའི་ཉམས་སུ་མྱོང་བྱ་གང་ཡིན་པ་དེ་རྣལ་འབྱོར་སྤྱོད་པ་པས་རང་སྟོང་དུ་སྒྲུབ་པར་མི་བྱེད་ཀྱང༌། ངོ་བོ་ཉིད་མེད་པ་པས་དེ་དེར་སྒྲུབ་པའི་སྒྲུབ་བྱེད་དུ་བཀོད་པའི་ཅིག་དུ་བྲལ་སོགས་གང་ཡིན་པ་དེ་དང་དེ་ཐམས་ཅད་ནི་རྣལ་འབྱོར་སྤྱོད་པ་པས་ཁས་བླངས་པ་ཡིན་ཏེ། གཅིག་དང་དུ་མ་སོགས་གང་དུ་ཡང་བརྗོད་དུ་མེད་པར་ཁས་བླངས་པའི་ཕྱིར་རོ། ། གཅིག་སོགས་གང་དུ་གྲུབ་དཔྱོད་པའི་རིགས་ངོར་མ་གྲུབ་པ་དང༌།
རིགས་པ་དེས་བརྟག་པ་དང་བསམ་པར་མ་ནུས་ཀྱང༌། སྤྱིར་བཏང་ནས་མ་གྲུབ་པར་སྒྲུབ་མི་ནུས་ཏེ། འཕགས་པའི་ཡེ་ཤེས་ཀྱི་མྱོང་བྱ་ཡིན་པའི་ཕྱིར། ཞེས་འཆད་པ་ནི་དབུ་མ་པ་དང་པོའི་གྲུབ་མཐའ་སྟེ། རྒྱུད་བླ་མའི་བསྟན་འཆོས་དང༌། སྔགས་གཞུང་རྣམས་སུ་གསལ་ལོ། ། དེ་ལྟ་མོད་ཀྱི། གཉིས་མེད་ཀྱི་ཡེ་ཤེས་ལ་མཚན་འཛིན་གྱི་ཉེས་པ་འགོག་བྱེད་ཀྱི་རིགས་པ་ནི། ངོ་བོ་ཉིད་མེད་པར་སྨྲ་བས་ཇི་སྐད་འཆད་པ་དེ་ཉིད་ཟབ་ཅིང་བཟང་བས་གཞུང་ཐ་མར་སྨོས་སོ། ། དེ་ནས་ཡང་ཇི་སྐད་དུ།
ཡོད་མིན་མེད་མིན་ཡོད་མེད་མིན། ། གཉིས་ཀའི་བདག་ཉིད་མིན་པའང་མིན། ། མཐའ་བཞི་ལས་ནི་རྣམ་གྲོལ་བ། ། དེ་ནི་དབུ་མ་པ་ཡིས་རིག ། ཅེས་གསུངས། ལུང་འདིས་ནི་དབུ་མ་པ་གཉིས་ཀའི་ལུགས་ཀྱིས་སྒོམ་པས་ཉམས་སུ་མྱོང་བའི་ལྟ་བ་དེ་ཉིད་བསྟན་པ་ཡིན་ལ། མཐའ་བཞི་ལས་རྣམ་པར་གྲོལ་བའི་དེ་ཁོ་ན་ཉིད་ཀྱི་མིང་ཅན་དེ་ལ་ཡང་གཉིས་ཏེ། མེད་པར་དགག་པ་དང༌། མ་ཡིན་པར་དགག་པའོ། ། དང་པོ་ནི།
བཀའ་འཁོར་ལོ་བར་པ་དང་རིགས་ཚོགས་ཀྱི་དངོས་བསྟན་དེ། མཐའ་བྲལ་མཚན་ཉིད་པ་དང༌། སྒོམ་པས་མྱོང་བྱ་བཏགས་པའོ། ། གཉིས་པ་ནི། ལྟ་བས་མྱོང་བྱ་དང༌། མཐའ་བྲལ་གཉིས་ཀ་མཚན་ཉིད་པར་བཞག་དགོས་ཏེ། རྒྱུད་བླ་མར། ཡོད་མིན་མེད་མིན་ཡོད་མེད་མ་ཡིན་ཡོད་མེད་ལས་གཞན་དུའང༌། ། བརྟག་པར་མི་ནུས་ངེས་ཚིག་དང་བྲལ་སོ་སོ་རང་གིས་རིག་ཞི་བ། ། ཞེས་གསུངས་སོ། །
སྐབས་འདིར་ཀུན་མཁྱེན་ཇོ་ནང་པའི་གསུང་གིས། གཟུང་དང་འཛིན་པ་ལས་གྲོལ་བའི། ། ཞེས་སོགས། རྐང་པ་བཞིས་སེམས་ཙམ་པའི་འདོད་པ་དང༌། ཤླཽ་ཀ་ཕྱི་མ་གཉིས་ཀྱིས་དབུ་མ་པའི་གྲུབ་མཐའ་ངོས་འཛིན་པ་ཡིན་མོད། ངོ་བོ་ཉིད་མེད་པར་སྨྲ་བའི་འདོད་པ་ནི་རྩོད་ལྡན་གྱི་པཎྜི་ཏས་བྱས་པ་ཡིན་པས་གཞུང་དེ་དག་ན་མེད་དོ། ། ཅེས་གསུངས་པ་ནི་ལེགས་པ་མ་ཡིན་ཏེ། སེམས་ཙམ་པ་ནི་རྣལ་འབྱོར་སྤྱོད་པ་བ་ཡིན་མོད། དེའི་གཞུང་རྒྱ་མཚོའི་ཕ་རོལ་ཏུ་སོན་པ་མ་ཡིན་པའི་ཕྱིར་དང༌། སེམས་ཙམ་པས་གཟུང་འཛིན་ལས་གྲོལ་བའི་ཤེས་པ་དོན་དམ་དུ་ཁས་ལེན་ན།
དེ་བས་ལྷག་པའི་ལྟ་བ་ནི་ཁྱེད་རང་གིས་དབུ་མ་པར་བཞེད་པའི་དབྱིག་གཉེན་ཞབས་སོགས་ཀྱི་གཞུང་ལས་མི་འབྱུང་བའི་ཕྱིར། རྣམ་ཤེས་ཞེས་པ་ཡེ་ཤེས་ཀྱི་ཟླས་ཕྱེ་བ་དེ་ལ་འཆད་ན། གཟུང་འཛིན་ལས་གྲོལ་བར་འགལ་བའི་ཕྱིར་དང༌། གཟུང་འཛིན་ལས་གྲོལ་བའི་ཤེས་པ་ཡིན་ན་ཡེ་ཤེས་ཡིན་དགོས་ལ། དེ་བདེན་པར་ཡོད་མེད་དབུ་སེམས་ཀྱི་རྩོད་གཞི་ཡིན་ན། བྱམས་ཆོས་ཕྱི་མའི་མཐར་ཐུག་དབུ་མར་གནས་པ་ཉམས་སོ། ། དེས་ན་རྣལ་འབྱོར་སྤྱོད་པ་པ་ལ་སེམས་ཙམ་པས་ཁྱབ་པར་འདོད་པ་ནི་ལེགས་པ་མ་ཡིན་ནོ། ། འོ་ན་དྲི་མེད་འོད་སོགས་ལས། གྲུབ་མཐའ་བཞིའི་དབྱེ་བ་འཆད་པ་ན། རྣལ་འབྱོར་སྤྱོད་པ་པ་དང་དབུ་མ་པ་ཞེས་འཆད་པ་དང༌།
ཀྱཻའི་རྡོ་རྗེ་ལས། རྣལ་འབྱོར་སྤྱོད་པ་དེ་ལས་ཕྱིས། ། དེ་རྗེས་དབུ་མ་བསྟན་པར་བྱ། ། སྔགས་ཀྱི་རིམ་པ་ཀུན་ཤེས་ནས། ། དེ་རྗེས་ཀྱཻ་རྡོ་རྗེ་བསྟན། ། ཞེས་བཤད་པ་དེ་ཇི་ལྟར་གྲངས་སྙམ་ན། དེ་ལ་མགོ་མཚུངས་དང་རྣལ་མ་གཉིས་ལས། དང་པོ་ནི། འོ་ན་ཁྱེད་ལ་ཡང་ཀྱཻ་རྡོ་རྗེའི་ལྟ་བ་དེ་དབུ་མའི་ལྟ་བ་མ་ཡིན་པ་དང༌། སྔགས་ཀྱི་རིམ་པ་ཀུན་གྱི་ལྟ་བ་དང༌།
ཀྱཻ་རྡོ་རྗེའི་ལྟ་བ་ལ་དབུ་མ་ཡིན་མིན་གྱི་ཁྱད་ཡོད་པར་འགྱུར་བ་དང༌། དབུ་མའི་ལྟ་བ་དང༌། སྔགས་ཀྱི་རིམ་པ་ཀུན་གྱི་ལྟ་བ་ལ་ཁྱད་ཡོད་པར་ཐལ་བར་འགྱུར་བ་ལས། ཁྱེད་ཀྱི་ནི་དེ་ལྟར་ཡང་མི་འདོད་དོ། ། གཉིས་པ་ནི། སྤྱིར་གྲུབ་མཐའ་སྨྲ་བ་བཞི་ཀའི་ལྟ་བ་སྤྱི་ཙམ་ནས་དབུ་མའི་ལྟ་བ་ཡིན་ཏེ། མཐའ་གཉིས་སེལ་བའི་ལྟ་བ་ཡིན་པའི་ཕྱིར་དང༌། གྲུབ་མཐའ་སྨྲ་བ་གོང་མ་རྣམས་ཀྱིས་ཀྱང་འོག་མ་འོག་མའི་མཉམ་གཞག་གི་ལྟ་བ་ཡིན་ངོ་ཤེས་པ་དེ་གཞིར་འཇོག་པའི་ཕྱིར། དེས་ན་བོད་ཕྱི་མ་དག་གྲུབ་མཐའ་སྨྲ་བ་འོག་མ་གསུམ་ཀའི་ལྟ་བ་ནི་དངོས་སྨྲ་བའི་ལྟ་བ་ཡིན་པས་དབུ་མ་པས་བཀག་ཅིང་སྤངས་སོ་སྙམ་དུ་སེམས་པ་ནི་ཤིན་ཏུ་འཁྲུལ་ཏེ། གྲུབ་མཐའ་སྨྲ་བ་སོ་སོའི་ངེས་དོན་གྱི་སྙིང་པོ་སྤངས་པས་ཆོས་སྤོང་གི་ཉེས་པ་ལྕི་བའི་ཕྱིར།
དབུ་མར་ཁས་ལེན་པ་དེ་ལྟ་ནའང༌། གྲུབ་མཐའ་སྨྲ་བ་བཞིའི་རྩེ་མོ་ཡིན་མིན་གྱི་ཁྱད་པར་ནི་ཤིན་ཏུ་ཆེ་བ་ཡིན་ཏེ། ཆོས་ཀྱི་བདག་མེད་འཆད་ཚུལ་ལ་རྒྱ་ཆེ་ཆུང་གི་རིམ་པ་ཤིན་ཏུ་ཆེ་བའི་ཕྱིར་དང༌། ཉན་ཐོས་སྡེ་པས་ནི་གྲུབ་མཐའ་སྨྲ་བ་བཞིའི་རྩེ་མོར་གྱུར་པའི་དབུ་མ་པ་ཞེས་བྱ་བ་ཡོད་པར་ཡང་མི་འདོད་པའི་ཕྱིར། རྣལ་འབྱོར་སྤྱོད་པ་པས་ནི་གྲུབ་མཐའ་སྨྲ་བ་བཞི་ཁས་ལེན་ཞིང༌། བཞི་པ་དེ་ཡང་དབུ་མ་པ་ཡིན་པ་དང༌། དེ་ཡང་སེམས་ཙམ་གྱི་གྲུབ་མཐའ་ལས་ཁྱད་པར་དུ་འཕགས་པ་དང༌། རྣལ་འབྱོར་སྤྱོད་པ་རང་ལུགས་ཀྱི་ལྟ་བ་དེ་ལས་ལྷག་པའི་དབུ་མའི་ལྟ་བ་ཡོད་པར་ཁས་མི་ལེན་ཏེ། ཀླུ་གྲུབ་དང༌། ཆོས་སྐྱོང་དང༌།
འཕགས་པ་ལྷ་རྣམས་ཀྱི་གྲུབ་པའི་མཐའ་ནི་རྣལ་འབྱོར་སྤྱོད་པ་པས་འཆད་པ་དེ་ཉིད་དུ་ངེས་ལ། ལེགས་ལྡན་འབྱེད་དང་ཟླ་བ་སོགས་ཀྱིས། འཁོར་ལོ་བར་པའི་བཀའ་བསྟན་འཆོས་རིགས་ཚོགས་དང་བཅས་པའི་དགོངས་པ་བཀྲལ་བའི་བསྟན་བཅོས་དེ་དག་ཏུ་ནི་ངེས་དོན་དོན་དམ་པའི་བདེན་པ་ཞིག་ངོས་འཛིན་རྒྱུ་མ་བྱུང་བ་དང༌། སོ་སོར་རང་རིག་པའི་ཡེ་ཤེས་བཀག་པ་དང༌། ཁྱད་པར་ཐལ་འགྱུར་བས་སངས་རྒྱས་ཀྱི་སས་བསྡུས་པའི་ཡེ་ཤེས་བཀག་པས་ཆད་པའི་མཐར་ལྷུང་བའི་ཕྱིར་ཞེས་འཆད་པ་ཡིན་ལ། ངོ་བོ་ཉིད་མེད་པར་སྨྲ་བ་དག ཕར་ཕྱིན་ཐེག་པ་རྐྱང་པའི་དབང་དུ་བྱས་ནས་འཆད་པའི་ཚེ་ནི། རྣལ་འབྱོར་སྤྱོད་པ་པས་འདོད་པའི་གནས་སྐབས་སུ་སྒྲོ་འདོགས་གཅོད་བྱེད་ཀྱི་ལྟ་བ་དང༌། མཐར་ཐུག་གི་གྲུབ་མཐའ་འཇོག་ལུགས་དེ་དག་ནི་གྲུབ་མཐའ་སྨྲ་བ་བཞི་ཡི་སེམས་ཙམ་ལས་མ་འདས་སོ། ། ཞེས་འཆད་པ་ཡིན་ཏེ།
དབུ་མ་ལ་འཇུག་པ་ན་གསལ་ལོ། ། འོ་ན་ལུགས་དེ་གཉིས་ལས། འཐད་པའི་ཕྱོགས་སུ་བཟུང་བར་བྱ་བ་གང་ཞེ་ན། དབུ་མ་ཞེས་པ་ནི་དགག་བྱ་སྤྲོས་པའི་མཚན་མ་མཐའ་དག་བཀག་ནས་གནས་ལུགས་ཀྱི་དོན་ལ་མཉམ་པར་འཇོག་པ་ཞིག་ཡིན་ལ། དེ་ལྟར་འཇོག་པའི་ལུང་དང་རིགས་པ་ལ་ཐོས་བསམ་གྱིས་གཏན་ལ་འབེབས་ནུས་པ་དེ་ལ་དབུ་མ་པ་ཞེས་བྱ་ཞིང༌། ཟབ་པའི་དོན་ལ་མཉམ་པར་འཇོག་པའི་གང་ཟག་དེ་ལ་དབུ་མའི་རྣལ་འབྱོར་པ་ཞེས་བྱའོ། ། དེའི་ཚེ་ན་མཚན་འཛིན་གྱི་སྤྲོས་པ་གཅོད་ཚུལ་ལ་ནི་ངོ་བོ་ཉིད་མེད་པར་སྨྲ་བའི་ལུགས་ཁྱད་པར་འཕགས་པ་ཡིན་ཏེ། ཐོས་བསམ་གྱི་ཤེས་རབ་ཀྱིས་རྣམ་པར་དཔྱོད་པའི་ཚེ་ཡོད་པ་ཞེས་བྱ་བའི་ཆོས་ཅི་ཡང་ཁས་མི་ལེན་ལ། དེའི་ཚེ་ན་མཚན་འཛིན་གྱི་རྟོག་པ་སྐྱེ་བའི་གོ་སྐབས་མེད་པའི་ཕྱིར། བུད་ཤིང་མེད་པར་མེ་མི་འབྱུང་བ་བཞིན་ནོ། །
སྒོམ་པས་ཉམས་སུ་མྱོང་བྱའི་ལྟ་བ་ནི་རྣལ་འབྱོར་སྤྱོད་པ་པས་བཤད་པ་དེ་ཉིད་བཟང་བ་ཡིན་ཏེ། དེས་གཟུང་འཛིན་གཉིས་སུ་མེད་པའི་ཡེ་ཤེས་ཁོ་ན་སྒོམ་པས་ཉམས་སུ་མྱོང་བྱར་བཤད་ལ། དེ་ཉིད་རྡོ་རྗེའི་ཐེག་པ་པས་ཀྱང་གཞིར་འཇོག་པའི་ཕྱིར། དེས་ངོ་བོ་ཉིད་མེད་པ་པའི་ལུགས། དེ་ཁོ་ན་གཞིར་འཇོག་པ་ནི་མ་ཡིན་ཏེ། སྔ་མའི་ལུགས་ཀྱི་སྒོམ་ལ་ནི། ཇི་སྐད་དུ། དེ་ཚེ་རྣམ་པ་གཞན་མེད་པས། ། དམིགས་པ་མེད་པར་རབ་ཏུ་ཞི། ། ཞེས་པ་དེ་ཁོ་ན་ལས་གཞན་མེད་ལ།
རྡོ་རྗེའི་ཐེག་པ་ལས་ནི་དེ་ལྟར་མི་རུང་བའི་ཕྱིར། དེ་ན་རྣལ་འབྱོར་སྤྱོད་པའི་མཐར་ཐུག་གི་ལྟ་བ་དབུ་མར་ཆེས་ཤིན་ཏུ་རིགས་སོ། ། ཐལ་རང་གི་གཞུང་དུ་ཉམས་མྱོང་གི་ལྟ་བ་མ་བཤད་ཀྱང་སློབ་དཔོན་དེ་དག་གིས་ལྟ་བ་དེ་མ་རྟོགས་སོ་ཞེས་ནི་སྨྲ་བར་མི་བྱ་ཞིང༌། ཐལ་རང་གི་ལྟ་བ་དེ་ཡང་བསྟོད་ཚོགས་སམ། རྡོ་རྗེ་ཐེག་པའི་ཉམས་ལེན་དང་སྦྲེལ་བའི་ཚེ་ནི་ཆེས་ཤིན་ཏུ་བཟང་བ་ཡིན་ཏེ། ལྟ་བས་ཉམས་སུ་མྱོང་བྱ་རྣལ་འབྱོར་སྤྱོད་པ་པའི་ལུགས་དང་མཚུངས་ཀྱང༌། མཚན་འཛིན་གྱི་རྟོག་པ་འགོག་བྱེད་ཀྱི་རིགས་པ་རྣལ་འབྱོར་སྤྱོད་པ་པ་ལས་ལྷག་པའི་ཕྱིར། འོ་ན་སྔགས་ཀྱི་ཐེག་པའི་ལྟ་བའི་འཇོག་ཚུལ་ཀྱང་བཤད་མ་ཐག་པ་དེ་དང་མཐུན་པ་ཁོ་ནར་ངེས་སམ་ཞེ་ན། མ་ངེས་ཏེ་ལུགས་དེར་ལྟ་བས་སྤྲོས་པ་གཅོད་པའི་ཚེ། གཟུང་འཛིན་གྱི་སྤྲོས་པ་བཀག་ནས་གཉིས་མེད་ཀྱི་ཡེ་ཤེས་ཉམས་སུ་མྱོང་བྱར་འཆད་པ་ཉིད་ཤེས་ཆེ་བའི་ཕྱིར།
དཔེར་ན་ཡེ་ཤེས་ཚོགས་བསག་གི་ཚེ་སྔགས་དོན་བསམ་ནས་ཡེ་ཤེས་ལ་ང་རྒྱལ་འཇོག་པ་དང༌། ཉལ་བའི་རྣལ་འབྱོར་གྱི་ཚེ་རང་བཞིན་ལྷན་སྐྱེས་ཀྱི་ངང་ལ་མཉམ་པར་འཇོག་པ་བཞིན་ནོ། ། ཡང་འཕགས་པ་ཡབ་སྲས་ཀྱི་སྔགས་ལུགས་སུ་ངོ་བོ་ཉིད་མེད་པ་པ་ལྟར་སྤྲོས་པ་མཐའ་དག་བཅད་ནས་ཡེ་ཤེས་ལ་མཉམ་པར་འཇོག་པ་ཡང་བཤད་དེ། མདོར་བྱས་ལས། དངོས་པོ་མེད་པ་སྒོམ་པ་མེད། ། བསྒོམ་པར་བྱ་བ་སྒོམ་པ་མིན། ། དེ་བས་དངོས་པོ་དངོས་མེད་པས། ། སྒོམ་པ་དམིགས་སུ་མེད་པའོ། ། ཚིགས་བཅད་འདི་ཡི་རྒྱུ་མི་རྒྱུའི། ། བདག་ཉིད་ཅན་རྣམས་སྟོང་པར་སྒོམ། །
ཆོ་ག་འདི་ཡི་སྦྱོར་བ་ཡིས། ། ཡེ་ཤེས་ས་གཞི་བྱིན་གྱིས་རློབ། ། ཅེས་གསུངས་པས་སོ། ། མདོར་ན་ཐེག་པ་ཆེན་པོ་པ་དག་ལས། རྣལ་འབྱོར་སྤྱོད་པ་པ་དག་དང༌། ངོ་བོ་ཉིད་མེད་པ་པ་དང༌། རྡོ་རྗེའི་ཐེག་པ་པ་རྣམས་སུའི་ལུགས་ཡིན་ཀྱང་རུང་སྟེ། ཆོས་ཀྱི་བདག་མེད་རྟོགས་པའི་ལྟ་བ་དེའི་དངོས་ཀྱི་རིག་བྱར་གྱུར་པའི་ངེས་དོན་ཞིག་ཁས་ལེན་ཕྱིན་ཆད་སྟོང་པ་ཉིད་ཀྱི་ངོ་བོ་ཡེ་ཤེས་ལ་ངོས་འཛིན་པས་ཁྱབ་པ་ཡིན་ཏེ། འགྲེལ་ཆེན་དྲི་མེད་འོད་ལས། གང་འདིར་སྙིང་རྗེ་དམིགས་པ་མེད་ཅིང་རྣམ་པར་རྟོག་པ་དང་བྲལ་བ་དང་སྟོང་པ་ཉིད་རྣམ་པ་ཐམས་ཅད་ཀྱི་མཆོག་དང་ལྡན་པ་དུས་གསུམ་པོ་ཡོངས་སུ་ཤེས་པའི་སླད་དུ།
དུས་གསུམ་དུ་འཇུག་པའོ། ། ཞེས་པ་ནི། སངས་རྒྱས་པའི་གྲུབ་མཐའི་ངེས་པའོ། ། ཞེས་དང༌། སྐད་ཅིག་གཅིག་དང་དུ་མ་དང་བྲལ་བའི་ཡེ་ཤེས་ནི་རྒྱལ་བ་རྣམས་ཀྱི་དེ་ཁོ་ན་ཉིད་དོ། ། ཅེས་སོ། ། བྲལ་ཞེས་པ་དེ་ཡང་རིགས་ངོར་ཡིན་གྱི། མཉམ་གཞག་གི་ངོར་ནི་མ་ཡིན་ཏེ། གཞན་དུ་ན་དེའི་མྱོང་བྱར་མི་འཐད་པས་སོ། ། ཐེག་པ་ཆེན་པོ་རྒྱུད་བླ་མར་ནི།
ལྟ་བ་གཏན་ལ་འབེབས་བྱེད་གཞན་སྟོང་གི་རིགས་པ་དང༌། སྒོམ་པས་ཉམས་སུ་མྱོང་བྱ་གཉིས་སྟོང་གི་ཡེ་ཤེས་ལ་གསལ་བར་བཤད་ཅིང༌། དེ་ཡང་སྔགས་དང་ཕ་རོལ་ཏུ་ཕྱིན་པ་གཉིས་ཀའི་ལུགས་ཀྱི་ཡེ་ཤེས་ཀྱི་ཚོགས་བསག་ཡང་དག་པ་མ་ཡིན་པར་ཁས་ལེན་པ་ནི་སུ་ཡང་མེད་པ་དེའི་ཕྱིར་ཡང་རྣལ་འབྱོར་སྤྱོད་པའི་མཐར་ཐུག་གི་དགོངས་པ་དབུ་མར་གྲུབ་བོ། ། གལ་ཏེ་རྣལ་འབྱོར་སྤྱོད་པ་པའི་གཞུང་ན། ཡོངས་གྲུབ་ཀྱི་མིང་ཅན་ཆོས་དབྱིངས་ཡེ་ཤེས་དེ་རང་གི་ངོ་བོས་སྟོང་པར་སྒྲུབ་བྱེད་ཀྱི་རིགས་པ་མ་བཤད་པའི་ཕྱིར་སྟོང་པ་ཉིད་ཀྱི་ལམ་ཡོངས་སུ་རྫོགས་པ་མེད་དོ། ། ཅེ་ན། དུས་ཀྱི་འཁོར་ལོ་དང༌། གསང་བ་འདུས་པ་དང༌། དགྱེས་པ་རྡོ་རྗེ་ལ་སོགས་པའི་རྒྱུད་སྡེ་དག་དང༌། སྒྲུབ་ཐབས་ཀྱི་གཞུང་དག་ལ་ཡང་ཧ་ཅང་ཐལ་བར་འགྱུར་ཏེ།
སྔགས་དོན་བསམས་ནས་སྒོམ་པའི་སྐབས་དེར་ནི་རིགས་པ་དེ་མི་འཆད། སྟོང་པ་ཉིད་ཀྱི་ལམ་ཡོངས་སུ་རྫོགས་པ་ནི་དབང་བཞི་པའི་སྐབས་དེར་ཡོད་དགོས་ན། དེར་ཡང༌། ཇི་སྐད་དུ། ཡེ་ཤེས་འདི་ནི་ཆེས་ཕྲ་ཞིང༌། ། རྡོ་རྗེ། ཞེས་སོགས་སྟོང་ཉིད་རྡོ་རྗེར་བཤད་ཀྱི། གཞན་དུ་ཡོད་པར་མ་བཤད་པའི་ཕྱིར། འོ་ན་རིགས་པས་དཔྱད་བཟོད་དུ་ཁས་ལེན་ནམ་ཞེ་ན། མ་ཡིན་ཏེ།
དོན་དམ་དཔྱོད་བྱེད་ཀྱི་རིགས་པའི་ངོ་བོར་ནི་ཅིག་དང་དུ་མ་སོགས་མཐའ་གང་དུ་ཡང་གྲུབ་པར་ཁས་མི་ལེན་པའི་ཕྱིར། འོ་ན་གཞོམ་དུ་མེད་པར་འགལ་ལོ། ། ཞེ་ན། མ་ཡིན་ཏེ། རྟོག་པས་གཞོམ་དུ་ཡོད་པ་དང༌། ཡེ་ཤེས་ཀྱི་ངོར་གཞོམ་དུ་མེད་པ་མི་འགལ་བའི་ཕྱིར། བརྗོད་བྲལ་ཉམས་སུ་མྱོང་བ་ལ་དེར་གཏན་ལ་འབེབས་བྱེད་ཀྱི་རིགས་པ་སྔོན་དུ་འགྲོ་མི་དགོས་ཏེ། གསང་སྔགས་ཐབས་ལ་མཁས་པའི་ཁྱད་པར་གྱིས་བརྗོད་བྲལ་གྱི་ཡེ་ཤེས་མངོན་དུ་གྱུར་པ་དེ་ཉིད་ཀྱིས་བསམ་མེད་དང་བརྗོད་མེད་དུ་གྲུབ་ཟིན་པའི་ཕྱིར། དཔེར་ན། དབང་གསུམ་པའི་ཡེ་ཤེས་བཞིན་ནོ། །
ཡང་རྣལ་འབྱོར་སྤྱོད་པ་པ་དང༌། དབུ་མ་ལ་འཇུག་པའི་རིམ་པ་སོ་སོར་གསུངས་པ་ཙམ་གྱིས་དོན་འདི་ལ་གནོད་པ་མ་ཡིན་ཏེ། མཚན་ཉིད་ཐེག་པ་རྐྱང་པའི་དབང་དུ་བྱས་ན་རྣལ་འབྱོར་སྤྱོད་པ་ལས་ལྷག་པའི་དབུ་མ་ཡོད་པ་དང༌། སྔགས་ཀྱི་ཐེག་པའི་དབུ་མ་ནི་རྣལ་འབྱོར་སྤྱོད་པ་ལྟ་ཞོག ངོ་བོ་ཉིད་མེད་པར་སྨྲ་བའི་དབུ་མ་ལས་ཀྱང་ལྷག་ན་ཡོད་པའི་ཕྱིར། ལྟ་བའི་ཆ་ནས་སྔ་མ་ལས་ལྷག་པ་སྔགས་ལ་མེད་དོ། ། ཅེ་ན། ལྟ་བའི་མིང༌། ཡུལ་སྤྲོས་བྲལ་ལ་བཤད་པ་དང༌། ཡུལ་ཅན་ཡེ་ཤེས་ལ་བཤད་པ་གཉིས་ལས།
སྔ་མའི་དབང་དུ་བྱས་ན་དེ་ལས་ལྷག་པ་སྔགས་སུ་མ་བཤད་མོད། ཕྱི་མའི་དབང་དུ་བྱས་ན་སྔ་མ་ལས་ལྷག་པར་གྲུབ་སྟེ། ཡུལ་ཅན་མཆོག་ཏུ་མི་འགྱུར་བའི་བདེ་བས་ཡུལ་སྤྲོས་བྲལ་གྱི་ཡེ་ཤེས་དེ་ཉིད་ཉམས་སུ་མྱོང་བའི་ཕྱིར། དེ་ལྟར་མཐའ་ཆོད་ལུང་རིགས་འདི་ཙམ་གྱིས། ། རྗེ་བཙུན་བྱམས་པའི་གཞུང་ལུགས་སྨོས་ཅི་འཚལ། ། ཐོགས་མེད་མཆེད་ཀྱི་ཐེག་ཆེན་གཞུང་ལུགས་ཀུན། ། མ་ལུས་དབུ་མར་གྲུབ་པ་འདི་ཡ་མཚན། ། ཞེས་སྨྲས་པ་ཡིན་ནོ།། །། གཉིས་པ་གཞུང་གི་དོན་བཤད་པ་ལ། གསུམ་སྟེ།
བསྟན་བཅོས་ཀྱི་མིང་དོན། དེ་དང་ལྡན་པའི་བསྟན་བཅོས་དངོས། གཞུང་གཞན་དུ་འཁྲུལ་པ་སྤང་བའི་དོན་དུ་རྩོམ་པ་པོའི་མིང་བསྟན་པའོ། ། དང་པོ་ནི། འདིར་ཤིང་རྟའི་སྲོལ་ཆེན་གཉིས་ལས་འབྱུང་བ་ཞེས་པ་ཐོག་མར་བྱམས་པ་དང་འཇམ་པའི་དབྱངས་ཀྱིས་ཕྱེ་བའི་སྲོལ་འཛིན་པའི་ཐེག་པ་ཆེན་པོའི་སློབ་དཔོན་ནི། གཉིས་ཏེ། མགོན་པོ་ཀླུ་སྒྲུབ་ཞབས་དང༌། འཕགས་པ་ཐོགས་མེད་དོ། ། འདི་གཉིས་ཀ་ཡང༌། ངེས་དོན་དོན་དམ་པའི་བདེན་པ་འཆད་པ་ལ་འཁྲུལ་པ་མེད་པ་ཉིད་རྒྱལ་བས་ལུང་བསྟན་པ་ཡིན་ཏེ།
ཇི་སྐད་དུ། དགེ་སློང་དཔལ་ལྡན་ཞེས་གྲགས་པ། ། དེ་མིང་ཀླུ་ཞེས་བོད་པ་སྟེ། ། ཡོད་དང་མེད་པའི་ཕྱོགས་འཇིག་བྱེད། ། ང་ཡི་ཐེག་པ་འཇིག་རྟེན་དུ། ། བླ་མེད་ཐེག་པ་རབ་བསྒྲུབས་ནས། ། ཞེས་དང༌། ཐོགས་མེད་ཅེས་བྱའི་དགེ་སློང་ནི། ། བསྟན་བཅོས་དེ་ཡི་དོན་ལ་མཁས། ། མདོ་སྡེ་དྲང་དོན་ངེས་པའི་དོན། །
རྣམ་པ་མང་པོ་རབ་ཏུ་འབྱེད། ། ཅེས་གསུངས་སོ། ། སློབ་དཔོན་འདིས་བཞག་པའི་ངེས་དོན་གྱི་གནས་ནི་རྗེ་བཙུན་བྱམས་པའི་ཆོས་ལྔ་ལས་གཞན་དུ་ཅུང་ཟད་ཀྱང་བཤད་པ་མེད་པར་སྔོན་གྱི་ཆེན་པོ་རྣམས་མཐའ་དག་མཐུན་ལ། དབྱིག་གཉེན་ཞབས་ཀྱིས་མཛད་པའི་གཞུང་མཐའ་དག་དུ་ནི་ཐོགས་མེད་ཞབས་ལས་གཞན་དུ་མ་གཡོས་པ་ཉིད་ཀྱི་ཕྱིར་འདི་ཡང་རྗེ་བཙུན་བྱམས་པའི་ཞལ་སྔ་ནས་ཀྱི་ཤིང་རྟའི་སྲོལ་འཛིན་ནོ། ། རྗེ་བཙུན་དེའི་གཞུང་དང་པོ་མངོན་པར་རྟོགས་པའི་རྒྱན་ལ་དབུ་མའི་སྲོལ་གཉིས་ཀྱི་རྗེས་སུ་འབྲང་བ་དག་བྱུང་བ་ནི། འཕགས་པ་རྣམ་པར་གྲོལ་བའི་སྡེ་དང༌། མཁས་པ་ཆེན་པོ་ཤནྟི་པ་སོགས་ཡིན་ལ། ཀླུ་སྒྲུབ་ཞབས་ཀྱི་གཞུང་སྲོལ་གཉིས་པོ་སོ་སོའི་རྗེས་སུ་འབྲངས་ནས་འཆད་པ་ནི། འཇིགས་མེད་ཆོས་སྐྱོང་ཞབས་དང༌། ངོ་བོ་ཉིད་མེད་པར་སྨྲ་བའི་སློབ་དཔོན་དག་གོ །
དེ་ལའང་གཉིས་ཏེ། གནས་སྐབས་སུ་རང་ཕྱོགས་རང་རྒྱུད་ཀྱིས་སྒྲུབ་པ་རང་རྒྱུད་པར་གྲགས་པ་དང༌། ལྟ་བའི་ཚེ་གནས་སྐབས་སུའང་རང་ཕྱོགས་མི་སྒྲུབ་ཅིང༌། གཞན་ཕྱོགས་ཐལ་འགྱུར་ཁོ་ནའི་སྒོ་ནས་འགོག་པར་མཛད་པ་ཐལ་འགྱུར་བར་གྲགས་པ་རྣམས་སོ། ། དེ་ལྟ་བུའི་ཤིང་རྟའི་སྲོལ་ལ་རྩ་བའི་དབྱེ་བ་གཉིས་དང༌། ཡན་ལག་གི་དབྱེ་བ་ཡང་གཉིས་གཉིས་ཏེ། དེ་དག་ལས་ཇི་སྐད་འབྱུང་བ་དེ་ཉིད་འདིར་འཆད་ཅེས་པའི་དོན་ཏེ། དབུ་མ་ཆེན་པོའི་ལུགས་གཉིས་རྣམ་པར་དབྱེ་ཞེས་པ་ནི། སྤྱིར་དབུ་མ་ཆུང་ངུ་ནི་ཉན་ཐོས་སྡེ་པའི་ངེས་དོན་གྱི་ལྟ་བ་ལ་འཆད་པར་ཀུན་ལ་གྲགས་ཤིང༌། དབུ་མ་ཆེན་པོ་ནི་གྲུབ་མཐའ་སྨྲ་བ་བཞིའི་ཡ་མཐར་གྱུར་པའི་དབུ་མ་དེ་ཉིད་ཡིན་ལ།
དེའི་ངོས་འཛིན་ལ་མི་འདྲ་བ་གཉིས་ཏེ། རྣལ་འབྱོར་སྤྱོད་པའི་གཞུང་ལས་འབྱུང་བ་དང༌། ངོ་བོ་ཉིད་མེད་པར་སྨྲ་བའི་གཞུང་ལས་འབྱུང་བའོ། ། གཉིས་ཀ་ཆེན་པོ་ཁོ་ནར་འཇོག་གམ་ཞེ་ན། དེ་ལ་གནས་སྐབས་གཉིས་ཏེ། ཕར་ཕྱིན་ཐེག་པ་རྐྱང་པའི་སྐབས་དང༌། སྔགས་ཀྱི་ཐེག་པ་དང་ཟུང་དུ་སྦྲེལ་བའི་ཚེའོ། ། དང་པོའི་དབང་དུ་བྱས་ན་ངོ་བོ་ཉིད་མེད་པ་པའི་དབུ་མ་ཉིད་ཆེན་པོ་སྟེ་མཚན་འཛིན་གྱི་སྤྲོས་པ་འགོག་བྱེད་ཀྱི་རིགས་པ་སྔ་མ་ལས་ཆེས་ཟབ་པའི་ཕྱིར། དེའི་ཚེ་གཅིག་ཤོས་དབུ་མ་འབྲིང་པོར་བཞག་གོ ། གཉིས་པའི་དབང་དུ་བྱས་པ་ལའང་གཉིས་ཏེ།
བཀའ་ཐ་མའི་དངོས་བསྟན་དང་འབྲེལ་བ་དང༌། བར་པའི་དངོས་བསྟན་དང་འབྲེལ་བའོ། ། དང་པོ་ནི། དབུ་མ་ཆེན་པོ་ཁོ་ནར་ངེས་ཏེ། གཟུང་འཛིན་གཉིས་སུ་མེད་པའི་ཡེ་ཤེས་དེ་ཉིད་སྒོམ་པས་ཉམས་སུ་མྱོང་བྱ་ཉིད་དུ་ངེས་པའི་དབུ་མ་ཡིན་པའི་ཕྱིར། དེའི་འབྲེལ་པ་ཡང༌། ཐེག་པ་འདིར་སོ་སོར་རྟོག་པའི་ཤེས་རབ་ཀྱི་དཔྱད་པ་སྔོན་དུ་སོང་བ་གཙོ་མི་ཆེ་ལ། སྒོམ་པས་ཉམས་སུ་མྱོང་བ་གཙོ་ཆེ་བའི་ཕྱིར། དེའི་ཤུགས་ལ་རིགས་ཚོགས་ཀྱི་དངོས་བསྟན་དབུ་མ་འབྲིང་པོར་གྲུབ་བོ། ། རིགས་ཚོགས་ཀྱི་དངོས་བསྟན་གྱི་དབུ་མ་དེ་ཡང་བསྟོད་ཚོགས་ཀྱི་ཉམས་སུ་མྱོང་བྱ་དང་འབྲེལ་ན་ནི།
སྔགས་ཀྱི་ཐེག་པ་འདིར་དབུ་མ་ཆེན་པོ་ཉིད་དུ་ངེས་པས་སྲོལ་གཉིས་ཀ་ཡང་དབུ་མ་ཆེན་པོར་གཞག་དགོས་ཏེ། འདིར་མཚན་འཛིན་གྱི་སྤྲོས་པ་འགོག་བྱེད་ཐོས་བསམ་གྱི་རིགས་པ་ཁོ་ན་ལ་རག་མ་ལས་པའི་ཕྱིར། དེ་ལྟར་ན་དབུ་མ་ཆེན་པོའི་ལུགས་གཉིས་སོ། ། གཉིས་པོའི་རྣམ་པར་དབྱེ་བ་ནི། སྤྲོས་པ་གཅོད་ཚུལ་གྱི་དང༌། ཉམས་མྱོང་གི་དབྱེ་བའོ། ། དང་པོ་ནི། ཆོས་ཐམས་ཅད་རང་སྟོང་དུ་གཏན་ལ་འབེབས་པ་དང༌། གཞན་སྟོང་དུ་འབེབས་པའི་ཚུལ་ལས་སོ། ། གཞན་སྟོང་གི་གཞི་ཆོས་ཅན་ངོས་འཛིན་ཚུལ་ལ་མི་འདྲ་བ་གཉིས་བྱུང་སྟེ།
རྣལ་འབྱོར་སྤྱོད་པའི་གཞུང་དུ། སྟོང་གཞི་གཞན་དབང་དགག་བྱ་ཀུན་བཏགས་ཀྱིས་སྟོང་པའི་ཆོས་ཉིད་ཡོངས་གྲུབ་ཏུ་བཤད་པ་དང༌། རྒྱུད་བླ་མ་དང་ཡུམ་གྱི་གནོད་འཇོམས་སུ་ཆོས་ཉིད་ཡོངས་གྲུབ་དགག་བྱ་ཀུན་བཏགས་ཀྱིས་སྟོང་པར་བཤད་པའོ། ། གཉིས་པོ་ཡང་ཤེས་བྱ་ཐམས་ཅད་ཀུན་བཏགས་དང་ཡོངས་གྲུབ་གཉིས་སུ་བསྡུས་པ་དང༌། གཞན་དབང་དང་གསུམ་དུ་ཕྱེ་བའི་ཁྱད་པར་ལས་ཡིན་གྱི། འགལ་བ་ནི་མ་ཡིན་ནོ། ། རང་སྟོང་གི་འཆད་ཚུལ་ལ། ཆོས་ཅན་གང་དང་གང་ཡིན་པ་དེ་རང་རང་གིས་སྟོང་པར་འཆད་པའི་ལུགས་དང༌། དེ་ལྟར་བཤད་ན་ཆད་སྟོང་དུ་སོང་བས། ཆོས་ཅན་ཚད་གྲུབ་ཀྱི་སྟེང་དུ་དགག་བྱ་གཞི་མ་གྲུབ་ཀྱིས་སྟོང་པ་ལ་རང་སྟོང་དུ་འཆད་པའི་ལུགས་གཉིས་བོད་དུ་བྱུང་ཡང༌།
ཕྱི་མ་དེ་ངོ་བོ་ཉིད་མེད་པ་པའི་ལུགས་སུ་ནི་ལུང་དང་རིགས་པས་མི་འཐད་དོ། ། ལུང་ནི་མདོའི་དངོས་བསྟན་དུ་མ་ཟད། བསྟན་བཅོས་སུ་ཡང༌། གང་ཕྱིར་དེ་ཡི་རང་བཞིན་དེ། ། ཡིན་ཕྱིར་མིག་ནི་མིག་གིས་སྟོང༌། ། ཞེས་སོགས་ཤེས་བྱ་ཐམས་ཅད་ལ་སྦྱར་བ་དང༌། རིགས་པ་ནི། འཆད་ཚུལ་དེ་འདྲ་དེ་ཡང༌། སྟོང་གཞིའི་ཆོས་ཅན་གཞན་དབང་དང༌། ཡོངས་གྲུབ་དགག་བྱ་ཀུན་བཏགས་ཀྱིས་སྟོང་པར་འཆད་པ་ལས་གཞན་དུ་མ་འདས་པས་གཞན་སྟོང་གི་འཆད་ཚུལ་ཉིད་དོ། །
གཉིས་པ་ཉམས་ལེན་གྱི་ཁྱད་པར་ནི། རིགས་ཚོགས་ཀྱི་དངོས་བསྟན་ལ་ངེས་དོན་མེད་དགག་གི་ཆ་ལས་གཞན་དུ་མ་བཤད་པས། ཅི་ཡང་མི་སྒོམ་པ་ལ་སྟོང་ཉིད་སྒོམ་པ་དང༌། ཅི་ཡང་མ་མཐོང་བ་ལ་དེ་ཁོ་ན་ཉིད་མཐོང་བར་འཆད་པ་ཡིན་གྱི། དེ་ལས་གཞན་དུ་མི་འཆད་ལ། དེ་ཉིད་ལེགས་ལྡན་འབྱེད་དང་ཟླ་བའི་གཞུང་དང་སྤྱོད་འཇུག་ན་གསལ་ལོ། ། ངོ་བོ་ཉིད་མེད་པར་སྨྲ་བའི་སློབ་དཔོན་ཁ་ཅིག ལྟ་བ་རང་སྟོང་དུ་བཤད་ནས། སྒོམ་པ་སོ་སོར་རང་རིག་གི་ཡེ་ཤེས་ཁས་ལེན་པ་ཇི་སྙེད་ཡོད་པ་དེ་དག་གིས་ནི་བཀའ་ཐ་མ་ངེས་དོན་མཐར་ཐུག་ཏུ་ཁས་བླངས་པ་ཡིན་ཏེ། བཀའ་བར་པའི་དངོས་བསྟན་གྱི་ངེས་དོན་ནི་རྣལ་འབྱོར་མངོན་སུམ་གྱི་ཉམས་སུ་མྱོང་བྱར་མི་འཐད་པའི་ཕྱིར།
དེ་བཞིན་དུ་སངས་རྒྱས་ཀྱི་སར་ཡེ་ཤེས་ཡོད་པ་དང༌། གནས་སྐབས་ཐམས་ཅད་དུ་སྟོང་པ་ཉིད་སོགས་དོན་དམ་པའི་བདེན་པར་ཁས་ལེན་པའི། སློབ་དཔོན་དེ་དག་གིས་ཀྱང་བཀའ་ཐ་མ་ངེས་དོན་ཉིད་དུ་བཞེད་པ་ཡིན་ཏེ། སྟོང་ཉིད་མེད་དགག་གི་ཆ་མཐར་ཐུག་གི་དོན་དམ་དུ་མི་རུང་བའི་ཕྱིར་དང༌། རིགས་ཚོགས་དང༌། འཇུག་པ་དང༌། ཤེས་རབ་ལེའུ་སོགས་ཀྱི་དངོས་བསྟན་སངས་རྒྱས་ཀྱི་སར་ཡེ་ཤེས་མི་འདོད་པ་ཉིད་གསལ་ཞིང༌། ཇོ་བོ་མར་མེ་མཛད་ཀྱིས་ཀྱང༌། སངས་རྒྱས་ཀྱི་སར་ཡེ་ཤེས་ཁས་མི་ལེན་པ་རིགས་ཚོགས་ཀྱི་དགོངས་པར་བཀྲལ་བ་དང༌། ས་སྐྱ་པཎྜི་ཏའི་གསུང་གིས།
སངས་རྒྱས་ཀྱི་སར་ཡེ་ཤེས་ཡོད་མེད་འདྲི་ན། ཡོད་མེད་གཉིས་ཀ་ལས་འདས་སོ། ། ཞེས་བཤད་པ་དང༌། རྨ་བྱ་བྱང་བརྩོན་སོགས་བོད་ཀྱི་དབུ་མ་པ་ཆེན་པོ་རྣམས་ཀྱང་དེ་ལྟར་དུ་འཆད་དོ། ། འོ་ན། བཀའ་བར་པའི་དངོས་བསྟན་ཁོ་ན་ལས་ངེས་དོན་གཞན་དུ་མི་འཆད་པ་དག་གི་ལུགས་ལ། ལྟ་བ་རྟོགས་ནས་སྒོམ་པའི་ཚུལ་ཇི་ལྟ་བུ་ཞེ་ན། ཇོ་བོ་མར་མེ་མཛད་ཀྱིས། ཆོས་ཉིད་བདེན་པ་གཟིགས་པ་ཡི། ། ཀླུ་སྒྲུབ་སློབ་མ་ཟླ་གྲགས་ཡིན། །
དེ་ལས་བརྒྱུད་པའི་མན་ངག་གིས། ། ཆོས་ཉིད་བདེན་པ་རྟོགས་པར་འགྱུར། ། ཞེས་བཤད་ནས། མན་ངག་དེ་ངོས་འཛིན་པ་ན། ཇི་སྐད་དུ། དཔེར་ན་ཤིང་གཉིས་དྲུད་པས་མེ་བྱུང་བའི་རྐྱེན་གྱིས་ཤིང་གཉིས་པོ་ཉིད་ཚིག་ཅིང་མེད་པའི་རྗེས་ལ། གང་གིས་སྲེག་པར་བྱེད་པའི་མེ་དེ་ཉིད་ཀྱང་རང་ཞི་བ་དེ་བཞིན་དུ། རང་དང་སྤྱིའི་མཚན་ཉིད་ཀྱི་ཆོས་ཐམས་ཅད་ཡོད་པ་མ་ཡིན་པར་གྲུབ་ཙམ་ན་ཤེས་རབ་ཉིད་ཀྱང་སྣང་བ་མེད་ཅིང༌། འོད་གསལ་བ་སྤྱིའི་ངོ་བོར་ཡང་མ་གྲུབ་པས་བྱིང་བ་དང་རྒོད་པ་ལ་སོགས་པའི་སྐྱོན་དུ་གྱུར་པ་ཐམས་ཅད་བསལ་ཏེ། བར་སྐབས་དེར་ཤེས་པ་ཅིར་ཡང་མི་རྟོག
ཅིར་ཡང་མི་འཛིན། དྲན་པ་དང་ཡིད་ལ་བྱེད་པ་ཐམས་ཅད་སྤངས་ཏེ། ཇི་སྲིད་རྣམ་པར་རྟོག་པའི་ཆོམ་རྐུན་མ་ལངས་ཀྱི་བར་དུ་དེ་ལྟ་བུ་ལ་ཤེས་པ་གནས་པར་བྱའོ། ། ཞེས་དབུ་མའི་མན་ངག་ལས་གསུངས་པ་དང༌། ཇོ་བོས། རྣམ་པ་གཅིག་པའི་མན་ངག་ལས། གང་གི་ཚེ་ཆོས་ཀྱི་སྐུ་མངོན་སུམ་དུ་མཛད་ཕན་ཆད་ཤེས་རབ་མངའ་སྟེ་ཡེ་ཤེས་ཉིད་དུ་གནས་གྱུར་ནས་སོ། ། ཤེས་རབ་ཀྱི་བྱ་བ་ནི་མི་མངའ་སྟེ་གོམས་ནས་མཐར་ཕྱིན་པའི་ཕྱིར་རོ། ། ཐབས་ཀྱི་བྱ་བ་ནི་དམིགས་པ་མེད་པར་རང་གི་ངང་གིས་ལྷུན་གྱིས་གྲུབ་པ་དང་འབད་རྩོལ་མེད་པར་འགྱུར་རོ། ། འོ་ན་དུས་དེ་ན་ཡེ་ཤེས་ཡོད་དམ་མེད་ཅེ་ན།
འཕགས་པ་ཀླུ་སྒྲུབ་ནི་མི་བཞེད་དེ། ཇི་སྐད་དུ། སེམས་ནི་སངས་རྒྱས་ཐམས་ཅད་ཀྱིས། ། མ་གཟིགས་མི་གཟིགས་གཟིགས་མི་འགྱུར། ། ཞེས་གསུངས་པ་དང༌། བརྒྱུད་པའི་མན་ངག་ནི་འདི་ཡིན་ནོ་ཞེས་བཤད་དོ། ། དེ་ལྟར་ན་ཉམས་ལེན་གྱི་ཚུལ་འདི་ནི་སྔགས་ལུགས་སུ་སྤྲོས་པ་གཅོད་པའི་ཕྱོགས་གཅིག་ཏུ་རུང་ཡང༌། ངེས་དོན་གྱི་ཉམས་ལེན་མཐར་ཐུག་ཏུ་མི་རུང་སྟེ། ཉམས་སུ་མྱོང་བྱ་ཅི་ཡང་མ་དམིགས་པའི་ཕྱིར་རོ། ། དེའི་འབྲེལ་ཡང༌།
སྐྱེད་རྫོགས་ཀྱི་ལྟ་བ་གང་ཡིན་ཀྱང་མཉམ་གཞག་འཛིན་མེད་དུ་གནས་དགོས་པར་བཤད་མོད། རྗེས་ཀྱི་ཤེས་པས་ཐ་སྙད་བྱེད་པའི་ཚེ་རྟོག་མེད་ཀྱི་མཉམ་གཞག་ཏུ་མྱོང་བྱ་དམིགས་པ་དང༌། དམིགས་ཀྱང་རྟོག་པས་བསམ་དུ་མེད་ཅིང༌། སྒྲས་བརྗོད་དུ་མེད་པ་ཤ་སྟག་ཏུ་སྣང་ལ། ཐལ་འགྱུར་བས་ནི་དེ་ལྟར་མི་འཆད་དེ། མཉམ་གཞག་ཏུ་མཐོང་རྒྱུ་དང་མྱོང་བྱ་ཅི་ཡང་མ་དམིགས་པ་ལ་དེ་ཁོ་ཉིད་མཐོང་བར་ཐ་སྙད་འདོགས་སོ། ། ཞེས་འཆད་པ་དག་ཁོ་ནར་ངེས་པའི་ཕྱིར་རོ། ། དེ་ནས་ངེས་དོན་རྒྱ་མཚོའི་སྤྲིན་གྱི་འབྲུག་སྒྲ་ཟབ་མོ་ཞེས་པ་ནི། འབྱུང་བ་འཁྲུགས་པ་ལས་བྱུང་བའི་འབྲུག་སྒྲ་རྩུབ་མོ་རྣ་བར་མི་སྙན་ཞིང༌། གནམ་ལྕགས་དང་སེར་བ་སོགས་སྟོར་བར་བྱེད་པ་པོ་དག་དང་འདྲ་བ་མ་ཡིན་གྱི།
སྐྱེ་འགྲོ་རྣམས་ཡིད་བདེ་བར་བྱེད་ཅིང༌། རྩི་བཅུད་རྣམས་དུས་སུ་སྨིན་པར་བྱེད་པའི་འབྲུག་སྒྲ་ཟབ་མོ་དང་འདྲ་བས་ན་དེ་ཞེས་བྱའོ། ། དེ་གང་ལས་བྱུང་ན། ངེས་དོན་གྱི་ཕྱོགས་རེ་ལས་བརྩམས་པ་མ་ཡིན་པས་ན་དེའི་རྒྱ་མཚོའོ། ། གངས་ཅན་འདི་ནི་ངེས་དོན་ཕྱོགས་རེ་བར་ཐག་གཅོད་པ་ནི། འདི་ལྟར་ཐལ་འགྱུར་བའི་ལྟ་བ་ཁོ་ནས་རྙེད་པ་དེ་ཁོ་ན་ངེས་དོན་ཡིན་གྱི། གྲུབ་མཐའ་སྨྲ་བ་གཞན་ལ་ཐམས་ཅད་མཁྱེན་པ་ལྟ་ཅི་སྨོས། ཐར་པ་ལ་གེགས་བྱེད་ཀྱི་སྤང་བྱ་ཙམ་སྤོང་བྱེད་ཀྱི་གཉེན་པོ་ཡང་མེད་དོ། ། ཅེས་ཟེར་བ་དང༌། ཡང་གཞན་དག
རྣལ་འབྱོར་སྤྱོད་པ་པས་འཆད་པའི་དབུ་མ་ལས་གཞན་ངོ་བོ་ཉིད་མེད་པ་པའི་ལྟ་བ་ནི་ཆད་པའི་ལྟ་བ་ཁོ་ནར་སོང་བས་སྔགས་དང་ཕ་རོལ་ཏུ་ཕྱིན་པ་གང་གི་ཡང་ལྟ་བའི་ཡན་ལག་ཚང་བ་མ་ཡིན་ནོ། ། ཞེས་ཟེར་བ་དང༌། ཡང་ལ་ལ་དག སྔགས་ལས་གཞན་ལ་རྣམ་དག་གི་ལྟ་བ་མེད་དོ། ། ཅེས་ཟེར་བ་དང༌། གྲུབ་མཐའ་འོག་མ་གསུམ་པོ་གང་རུང་གི་ལྟ་བ་ཡང་རྟག་ཆད་ཀྱི་ལྟ་བ་ལས་མ་འདས་སོ། ། ཞེས་གསུང་བ་དེ་དག་གིས་ནི་ངེས་དོན་གྱི་ཆུ་བོ་གཅིག་ཏུ་འདུས་པའི་རྒྱ་མཚོ་ཆེན་པོར་མཚོན་པ་མ་ཡིན་གྱི། འདིར་འཆད་པ་ནི། གྲུབ་མཐའ་སྨྲ་བ་བཞི་དང༌། སྔགས་དང་ཕ་རོལ་ཏུ་ཕྱིན་པ་མཐའ་དག་གི་ངེས་དོན་གྱི་ཆུ་བོ་གཅིག་ཏུ་བསྡུས་པའི་རྒྱ་མཚོ་ཆེན་པོའི་དཔལ་ཡོན།
གང་ལ་ལ་ཞིག་གི་རྣམ་དཔྱོད་ཀྱི་ནམ་མཁར་བཟུང་བའི་ལེགས་པར་བཤད་པའི་སྤྲིན་ཚོགས་འཐུག་པོའི་དབུས་སུ་གནས་ཤིང་དེ་ལས་བྱུང་བའོ། ། གཉིས་པ་མཚན་དེ་དང་ལྡན་པའི་བསྟན་བཅོས་ལ། གསུམ་སྟེ། བཤད་པ་ལ་འཇུག་པ། བཤད་པ་ཉིད་དགོད་པ། བཤད་པ་མཐར་ཕྱིན་པའོ། ། དང་པོ་ལ་གསུམ་སྟེ། མཆོད་པར་བརྗོད་པ་དང༌། བསྟན་བཅོས་རྩོམ་པའི་རྒྱུ་དང༌། དེས་ན་རྩོམ་པར་དམ་བཅའ་བའོ། །
དང་པོ་ལ་གསུམ་སྟེ། སྟོན་པ་ལ་དབུ་མ་གསུང་བ་པོར་བསྟོད་ནས་ཕྱག་བྱ་བ་དང༌། ཀླུ་སྒྲུབ་ལ་འཁོར་ལོ་བར་པའི་བསྟན་བྱ་དང་མཐུན་པར་བསྟོད་ནས་ཕྱག་བྱ་བ་དང༌། ཐོགས་མེད་ལ་འཁོར་ལོ་གསུམ་པའི་བསྟན་བྱ་དང་མཐུན་པར་བསྟོད་ནས་ཕྱག་བྱ་བའོ། ། དང་པོ་ལ། བསྟོད་པ་དང་ཕྱག་འཚལ་བའོ། ། དང་པོ་ནི། ཐུབ་ཆེན་སྟོན་པ་ཁྱོད་ཀྱི་བསྟན་པའི་སྟབས། ། ཞེས་པ། ཐེག་པ་ཆེན་པོར་མ་ཟད་ཐེག་པ་ཆེ་ཆུང་མཐའ་དག་གི་བསྟན་པའི་འགྲོས་སོ། །
འགྲོ་ཚུལ་ནི། རྟག་དང་ཆད་པའི་ལམ་དུ་མི་གཤེགས་པར། ། ངེས་པར་དབུ་མའི་ལམ་ནས་འགྲོ་མཁས་པ། ། ཞེས་ཏེ། བྱེ་སྨྲའི་གྲུབ་མཐའ་ལས་འབྱུང་བའི་རྟག་ཆད་སྤོང་ཚུལ་ལྟ་བུ་ལ་མཚོན་ན། འཇིག་ལྟས་བཟུང་བའི་བདག་དེ་སྔར་ཡོད་པ་དང༌། དེ་འདྲ་དེ་ཕྱིས་མེད་པར་ཁས་བླངས་ན་རྟག་ཆད་གཉིས་ལས་མ་འདས་པས། དང་པོ་རྟག་པ་དང༌། ཕྱི་མ་དེ་ཆད་པའི་མཐར་སོང་བས་དེ་ལྟར་མི་འཆད་ཀྱི། དེས་གཟུང་བའི་བདག་དེ་གདོད་མ་ནས་ཡོད་མ་མྱོང་བ་ཡིན་ནོ། །
ཞེས་ལྟ་བ་ནི་བྱེ་བྲག་ཏུ་སྨྲ་བས་ཀྱང་འདོད་པའི་དབུ་མའི་ལྟ་བ་སྟེ། གོང་མ་རྣམས་ལ་ཡང་ཆོས་ཅན་རྒྱ་ཆེ་ཆུང་གི་དབྱེ་བས་མཚོན་ནོ། ། གཉིས་པ་ནི། རྨོངས་པའི་མུན་ཆེན་སེལ་ལ་ཕྱག་བགྱིའོ། ། ཞེས་པ། གྲུབ་པའི་མཐའ་བཞི་དང༌། མདོ་སྔགས་ཀྱི་བཀའ་དང་བསྟན་བཅོས་དང༌། ཁུངས་ཐུབ་པའི་མན་ངག་གི་ལུང་གང་ཡིན་ཀྱང་འདྲ་སྟེ། དེ་དང་དེ་ནས་བཤད་པའི་ལྟ་བ་གང་ཡིན་པ་དེས། ལུགས་དེ་དང་དེར་གྲགས་པའི་མ་རིག་པའི་རྩ་བ་དྲུངས་འབྱིན་པར་ནུས་ཞེས་པའོ། །
དེ་ལ་འདི་སྐད་ཅེས། རང་རང་གཞུང་ནས་བཤད་པའི་སྒྲིབ་པ་ཀུན། ། དེ་ནས་བཤད་པའི་གཉེན་པོས་མི་སེལ་ན། ། རྒྱལ་བས་དབང་པོར་འཚམས་པའི་ཆོས་བསྟན་པ། ། ཚད་ལྡན་མཁས་པའི་གཞུང་གིས་བཀྲལ་བ་འགལ། ། ཞེས་སོ། ། ཕྱག་ནི་གཉིས་ཏེ། ཀུན་རྫོབ་ཀྱི་དང༌། དོན་དམ་པའོ། ། དང་པོ་ནི།
འཇིག་རྟེན་ན་གྲགས་པ་ལྟར་ཡིན་ལ། ཕྱི་མ་ནི་གང་ལ་དང༌། གང་གིས་འཚལ་བ་རོ་གཅིག་པར་ཤེས་པ་སྟེ། མཆོད་པ་དང་བསྟོད་པ་སོགས་ཀྱང་དེ་བཞིན་ནོ། ། གཉིས་པ་ལ། གཉིས་ཏེ། བསྟོད་པ་དང༌། ཕྱག་འཚལ་བའོ། ། དང་པོ་ནི། ཆོས་ཀུན་གདོད་ནས་ཡོད་མ་མྱོང་བ་དང༌། །
ཞེས་པ་གནས་ཚུལ་གྱི་དབང་དུ་བྱས་པ་དང༌། སྣང་ཚུལ་གྱི་དབང་དུ་བྱས་ན། ཕན་ཚུན་ལྟོས་པར་འཇོག་པའི་ཤེས་བྱེད་ཀྱིས། ། ཞེས་པ། སྣང་ཚུལ་ལ་ལྟོས་གྲུབ་ཡིན་པ་དེ། གཞི་གང་ཞིག་གནས་ཚུལ་ལ་ཡོད་པ་མ་ཡིན་པའི་ཤེས་བྱེད་དུ་འགྲེལ་པ་མ་ཡིན་ཏེ། ཇི་སྐད་དུ། ཕན་ཚུན་དོན་ལ་བརྟེན་པའི་འགྲུབ་པ་ནི། ། འགྲུབ་མིན་ཉིད་ཅེས་དམ་པ་རྣམས་ཀྱིས་གསུངས། ། ཞེས་སོ། །
དེ་ལྟར་རྟོགས་པའི་ལྟ་བ་དེའི་བྱེད་ལས་ནི། རྟག་དང་ཆད་པའི་མཐའ་གཉིས་སེལ་མཁས་པ། ། ཞེས་ཏེ། རིགས་ཚོགས་ཀྱི་སྐབས་འདིར་ལྟ་བས་སྒྲོ་འདོགས་གཅོད་པའི་ཚེ། སྤྱིར་ཡོད་པ་ཞེས་བྱ་བའི་ཆོས་ཤིག་ཁས་བླངས་ན་རྟག་པ་དང༌། དེ་ནམ་ཞིག་མེད་པར་སོང་བ་ཉིད་དུ་ཁས་བླངས་ན་ཆད་པའི་མཐའ་ལས་མ་འདས་ལ། མཐའ་དེའི་སེལ་བྱེད་ནི། ཤེས་བྱ་གང་ཡང་གདོད་མ་ནས་ཡོད་མ་མྱོང་བ་ཞེས་བྱ་བ་དེ་ཉིད་དོ། ། དེ་སྐད་དུ་ཡང༌། གང་ཞིག་རང་བཞིན་གྱིས་ཡོད་པ། །
དེ་ནི་མེད་པ་མིན་པས་རྟག ། སྔོན་བྱུང་ད་ལྟ་མེད་ཅེས་པ། ། དེས་ན་ཆད་པར་ཐལ་བར་འགྱུར། ། ཞེས་སོ། ། དེ་ལྟར་མེད་ཚུལ་ལ། གཉིས་ཏེ། སྔ་དྲོའི་བུམ་པ་རང་དུས་སུ་ཡོད་ཅིང༌། དེ་མི་རྟག་པའི་རྒྱུ་མཚན་གྱིས་ཕྱི་དྲོའི་དུས་སུ་མེད་པར་སོང༌། ཞེས་དང༌། ཡང་བུམ་པ་སོགས་སྤྱིར་ཡོད་པ་དང༌།
རིགས་པས་བཤིག་པའི་ཚེ་མ་རྙེད་པ་ཡིན་ཞེས་ཟེར་བ་འདི་དག་ནི། ཕྱི་རབས་ཀྱི་གངས་ཅན་པ་ཀུན་ལ་སྣང་བས། དབུ་མ་ལས་རྣམ་པར་འཁྱམས་སོ། ། ཞེས་འདིར་སྨྲའོ། ། གཉིས་པ་ནི། ཀླུ་སྒྲུབ་ཞབས་ལ་གུས་པས་ཕྱག་འཚལ་ལོ། ། ཞེས་པ། ཚིག་གསུམ་པོ་བྱ་བྱེད་ལས་གསུམ་དང་སྦྱར་ཞིང༌། ཀླུ་དབང་དང་སྲིད་སྒྲུབ་ཀྱི་བྱེད་པ་ཡོད་པས་ན་སྒྲ་བཤད་འཇུག་གཉིས་ཀ་ཡོད་པའི་མཚན་ནོ། ། གསུམ་པ་ལ།
སྔ་མ་ལྟར་གཉིས་ལས། དང་པོ་ལ། གང་སྟོང་པའི་གཞི་གཞན་དབང་དང༌། གང་གིས་སྟོང་པའི་དགག་བྱ་ཀུན་བཏགས་དང༌། དེ་དེས་སྟོང་པའི་སྟོང་ཉིད་ཀྱི་ངོ་བོ་ནི་གཟུང་འཛིན་གཉིས་སུ་མེད་པའི་ཡེ་ཤེས་ཞེས་བྱ་བ་དེ་ཡིན་ལ། དེ་མ་རྟོགས་ན་འཁོར་བའི་རྒྱུ་དང༌། རྟོགས་ན་མྱ་ངན་ལས་འདས་པའི་ལམ་དུ་བསྟན་པའི་སྒོ་ནས་བསྟོད་པ་ནི། ཀུན་བཏགས་ངོ་བོ་ནམ་ཡང་ཡོད་མིན་ཞིང༌། ། ཡོངས་གྲུབ་གདོད་ནས་གྲུབ་དང་གཞན་གྱི་དབང༌། ། བདེན་གཉིས་ཟུང་འཇུག་ཚུལ་གྱིས་མཐའ་གཉིས་པོ། །
སེལ་མཛད་ཅེས་པའོ། ། ཟུང་འཇུག་ནི་གཉིས་མེད་ལ་ཟེར་བ་ཡིན་གྱི། ཟུང་འབྲེལ་ལ་བྱ་བ་མ་ཡིན་ནོ། ། དེ་གང་ཞེ་ན། བདེན་པ་གཉིས་པོའོ། ། དེའི་ཤེས་བྱེད་ཀྱང༌། གཉིས་པོ་དེ་ཉིད་དང་གཞན་དུ་བརྗོད་པར་བྱ་བ་མ་ཡིན་པའི་རྒྱུ་མཚན་གྱིས་སོ། ། དེའི་ཡང་གཏན་ཚིགས་ནི། ཀུན་རྫོབ་ཀྱི་བདེན་པའི་མཚན་གཞིར་འཛིན་རྒྱུ་ཀུན་བཏགས་ལས་གཞན་མེད་ལ། དེ་ཡང་རྣལ་འབྱོར་སྤྱོད་པའི་གྲུབ་མཐའ་མཐར་ཐུག་གི་ཐ་སྙད་དུ་ཡང་ཡོད་པ་མ་ཡིན་པས་སོ། །
དེ་ཡང༌། ཀུན་བཏགས་ཀྱི་མཚན་གཞི་ནི་གཟུང་འཛིན་གཉིས་སུ་ངེས་ལ། དེ་ལའང༌། གང་ཟག་དང་ཆོས་ཀྱི་དབྱེ་བས་གཉིས་གཉིས་ལས། བདག་དང་དེ་འཛིན་པའི་རྟོག་པ་ནི་དང་པོའི་དབང་དུ་བྱས་པ་དང༌། ཕྱི་རོལ་གྱི་དོན་དང་དེར་སྣང་བ་ནི་ཆོས་ཀྱི་དབང་དུ་བྱས་པའི་གཟུང་འཛིན་ནོ། ། དེ་ལྟར་གཟུང་འཛིན་གཉིས་མེད་པ་དང༌། གཉིས་མེད་ཀྱི་ཡེ་ཤེས་ཡོད་པ་གཉིས་པོ་དབྱེར་མེད་དུ་འདུ་བའི་གཞི་ནི་གཞན་དབང་གི་མིང་ཅན་གཟུང་འཛིན་གཉིས་སྣང་ཅན་གྱི་ཤེས་པ་དེའོ། ། དོན་དེ་ལ་བསམས་ནས་གཞན་དབང་ལ་བདེན་གཉིས་ཟུང་འཇུག་ཅེས་སྨྲས་སོ། ། གཞན་དབང་བདེན་གྲུབ་ནི་ཐོགས་མེད་ཞབས་ཀྱི་གྲུབ་པའི་མཐའ་མ་ཡིན་ཏེ།
དེའི་གཞུང་དུ་དེ་སྒྱུ་མ་ལྟ་བུར་བཤད་པའི་ཕྱིར། དེའི་ངོ་བོ་བདེན་པར་བཤད་པས་དེ་བདེན་པར་མི་འགྱུར་ཏེ། བུམ་སོགས་ཀྱི་ངོ་བོ་ཆོས་ཉིད་དུ་འཆད་པའི་སྐབས་བཞིན་ནོ། ། ཡོངས་གྲུབ་བདེན་པར་ཁས་བླངས་ན་རྟག་པའི་མཐར་འགྱུར་བ་མ་ཡིན་ནམ། ཇི་ལྟར་ན་ལྟ་བ་འདིས་མཐའ་གཉིས་སེལ་ཞེ་ན། ཉེས་པ་མེད་དེ། མཐའ་གཉིས་སེལ་བྱེད་ཀྱི་ལྟ་བ་ལ་བདེན་གྲུབ་ཏུ་ལྟ་བའི་འཛིན་སྟངས་མེད་པའི་ཕྱིར་དང༌། དེ་བདེན་ནོ་ཞེས་པ་ནི། ལྟ་སྒོམ་གཉིས་ཀའི་རྗེས་ཀྱི་ཐ་སྙད་ཡིན་པའི་ཕྱིར། དེ་ལྟ་མོད་ཀྱི་དེ་བདེན་མེད་དུ་གཏན་ལ་འབེབས་བྱེད་ཀྱི་རིགས་པ་སྔོན་དུ་མ་སོང་བའི་ཕྱིར་དེ་ལ་བདེན་འཛིན་ལྡོག་མི་ནུས་སོ། །
སྙམ་ན། རིགས་པ་དེས་དེར་གཏན་ལ་འབེབས་མི་ནུས་ཏེ། དེའི་ཡུལ་ལས་འདས་པའི་ཕྱིར། བདེན་འཛིན་གྱིས་ཀྱང་དེར་འཛིན་མི་ནུས་ཏེ། དེའི་ཡུལ་ལས་འདས་པའི་ཕྱིར། ཡོངས་གྲུབ་ལ་བདེན་པར་འཛིན་པའི་རྟོག་པ་དེའི་ཡུལ་ནི་དེའི་དོན་སྤྱིའི་གཞན་སེལ་ལས་མ་འདས་ལ། དེ་ནི་ཀུན་བཏགས་པ་ཉིད་ཡིན་པས་རང་གི་ངོ་བོས་སྟོང་པར་གཏན་ལ་ཕབ་ཟིན་ནོ། ། གཉིས་པ་ནི། ཐོགས་མེད་ཞབས་ལ་མགོས་ཕྱག་འཚལ། ། ཞེས་པ་ཡང་བྱ་བྱེད་ལས་གསུམ་དང་སྦྱོར་ལ།
འདིས་མི་ཕམ་མགོན་པོ་ལ་དངོས་སུ་གསན་པ་ནི་བློ་བརྟན་དང་སེང་གེ་བཟང་པོ་གཉིས་བཤད་དོ། ། གཉིས་པ་བསྟན་འཆོས་རྩོམ་པའི་རྒྱུ་ནི། མི་ཤེས་པ་དང༌། འགྲན་སེམས་དང་ཕྲག་དོག་པས་མ་ཡིན་གྱི། བྱམས་པ་དང་ཐོགས་མེད་ཀྱི་གཞུང་དང༌། བཀའ་འཁོར་ལོ་གསུམ་པ་ལ་ལུང་རིགས་ཀྱིས་ཡིད་ཆེས་སྐྱེད་ནས་ཆོས་སྤོང་གི་ཉེས་པ་སེལ་བའི་དོན་དུའོ། ། ཞེས་འཆད་པ་ནི། ཐུབ་བསྟན་རྒྱ་མཚོའི་འཇུག་ངོགས་གྲུབ་པའི་མཐའ། ། ཀུན་གྱི་རྩེ་མོར་གང་གྱུར་དབུ་མའི་སྲོལ། ། ཀླུ་སྒྲུབ་ཐོགས་མེད་ཞབས་ཀྱིས་རབ་ཕྱེ་བའི། །
ངོ་མཚར་ཤིང་རྟའི་སྲོལ་གཉིས་འདི་ན་མཐོང༌། ། ཞེས་པ། སྤྱིར་གྲུབ་མཐའ་སྨྲ་བ་བཞི་ཀ་ཡང་རང་རང་གི་ལྟ་བ་དབུ་མར་ཁས་ལེན་མོད། དེ་ཙམ་ཞིག་ཤེས་བྱེད་དུ་འགོད་པ་མ་ཡིན་གྱི། རྗེ་བཙུན་བྱམས་པས་དེར་བཤད་པའི་ལུང་དང༌། རྡོ་རྗེ་ཐེག་པར་མཉམ་གཞག་ཏུ་ཉམས་སུ་བླང་བྱ་གང་ཡིན་བཙལ་བའི་རིགས་པ་ལས། བཀའ་འཁོར་ལོ་ཐ་མ་བྱམས་པའི་ཆོས་ཕྱི་མ་བཞི་དང་འབྲེལ་བའི་ཆོས་སྡེ་ཉི་ཤུ་པོའི་མཐར་ཐུག་གི་ལྟ་བ་དབུ་མ་ཆེན་པོ་ཉིད་དུ་སྒྲུབ་པར་ནུས་པའི་ཚད་མ་རྙེད་པ་ནི་འདི་རྩོམ་པའི་རྒྱུའོ། ། གསུམ་པ་རྩོམ་པར་དམ་བཅའ་བ་ལ། སྲོལ་གཉིས་པོ་གནས་སྐབས་སུ་རིགས་པས་གཏན་ལ་འབེབས་ཚུལ་གྱི་ཁྱད་པར་ཡོད་པ་དང༌། སྒོམ་པས་ཉམས་སུ་མྱོང་བྱའི་ངེས་དོན་ཞིག་ངོས་འཛིན་པའི་ཚེ་འཛིན་ཚུལ་ལ་ཁྱད་པར་མེད་པའི་ཚུལ་བཤད་པར་འདོད་པས་འདི་རྩམ་མོ། །
ཞེས་སྟོན་པ་ནི། འཕགས་མཆོག་རྣམ་གཉིས་ཤེར་ཕྱིན་མདོ་ཡི་ལུགས། ། རང་གཞན་སྟོང་པའི་འཆད་ཚུལ་མི་མཐུན་ཀྱང༌། ། འཁོར་ལོ་ཐ་མའི་ངེས་དོན་འདི་ཡིན་ཞེས། ། སྟོན་ལ་ཁྱད་པར་མེད་དེ་འདིར་འཆད་དོ། ། ཞེས་པ། སྲོལ་འབྱེད་སྔ་ཕྱི་གཉིས་ཀས་བཀའ་ཐ་མའི་ངེས་དོན་དོན་དམ་པའི་བདེན་པ་དེ་ངོས་འཛིན་པ་ན། ཐེག་ཆེན་འཕགས་པའི་མཉམ་གཞག་ཡེ་ཤེས་ཀྱི་མྱོང་བྱར་གྱུར་པའི་གཞོམ་དུ་མེད་པ་སེམས་ཀྱི་རྡོ་རྗེ་དེ་ཉིད་ལ་འཆད་པར་མཐུན་ལ། འཁོར་ལོ་བར་པའི་དངོས་བསྟན་གྱི་སྟོང་པ་ཉིད་ནི། སྲོལ་དང་པོས་མཐར་ཀུན་རྫོབ་ཁོ་ནར་བཤད་པས་དོན་དམ་པའི་བདེན་པ་དང་མཉམ་གཞག་གི་མྱོང་བྱར་འཆད་པ་ལྟ་ཅི་སྨོས།
ལུགས་དེར་འཁོར་ལོ་བར་པའི་དངོས་བསྟན་གྱི་སྒོམ་འཆད་པ་ན། སེམས་ཀྱི་རྡོ་རྗེ་ལ་བསྒོམ་བྱ་ཉིད་དུ་མི་འཆད་པར། སྒོམ་རྒྱུ་ཅི་ཡང་མེད་པ་ལ་སྒོམ་དུ་བཏགས་པའོ། ། སྲོལ་འབྱེད་གཉིས་པས་ཀྱང༌། འཁོར་ལོ་བར་པའི་བསྟན་བྱའི་གཙོ་བོར་གྱུར་པའི་སྟོང་ཉིད་ནི་འཁོར་ལོ་ཕྱི་མས་གཏན་ལ་ཕབ་པའི་ཡེ་ཤེས་དེ་ཉིད་ཡིན་ལ། བར་པའི་དངོས་བསྟན་ལ་ཡོད་པའི་གཞན་དབང་ཀུན་བཏགས་ཀྱིས་སྟོང་པའི་མེད་དགག་གི་ཆ་དེ་ནི་མྱོང་བྱ་ལྟ་ཅི་སྨོས། དོན་དམ་པའི་བདེན་པ་ཙམ་དུ་མི་བཞེད་དེ། སྤྱི་མཚན་ཡིན་པ་དང༌། ཐོས་བསམ་གྱི་རྟོག་པས་སྒྲོ་བཏགས་པའི་ཕྱིར། དེས་ན་དོན་དམ་པའི་བདེན་པ་ཞིག་ངོས་འཛིན་པའི་ཚེ་ན་སྲོལ་གཉིས་ཀ་མཐུན་ནོ། །
གཉིས་པ་བཤད་པ་ཉིད་དགོད་པ་ལ་གསུམ་སྟེ། ལུས་རྣམ་པར་བཞག་པ། ཡན་ལག་རྒྱས་པར་བཤད་པ། དེས་ན་འཁོར་ལོ་གསུམ་པ་ངེས་པའི་དོན་ཅན་དུ་གྲུབ་པའོ། ། དང་པོ་ལ་གསུམ་སྟེ། དབུ་མ་རིགས་ཚོགས་ཀྱི་ལྟ་སྤྱོད་འབྲས་གསུམ་ཇི་ལྟར་ཡིན་པའི་ཚུལ། བྱམས་ཆོས་ཕྱི་མའི་ལྟ་སྤྱོད་འབྲས་གསུམ་ཇི་ལྟར་འཆད་པའི་ལུགས། དབུ་མ་སྟོད་ཚོགས་ཀྱི་ལྟ་སྤྱོད་འབྲས་གསུམ་ངོས་བཟུང་བའོ། ། དང་པོ་ནི། ལྟ་བ་རང་སྟོང་གི་རིགས་པས་སྒྲོ་འདོགས་བཅད་ཅིང༌།
སྒོམ་པ་ཡུལ་དམིགས་མེད་དང༌། ཡུལ་ཅན་འཛིན་མེད་ཀྱི་ངང་ལ་མཉམ་པར་བཞག་ནས། རྗེས་ཐོབ་ས་བཅུའི་རིམ་པས་སྦྱིན་སོགས་བསོད་ནམས་ཀྱི་ཚོགས་ལ་འགྲུས་པར་བྱས་པ་ལས། འབྲས་བུ་སྤྲོས་པ་ཐམས་ཅད་ཉེ་བར་ཞི་བའི་ཆོས་ཀྱི་སྐུ་དང༌། གཞན་སྣང་དུ་གཟུགས་ཀྱི་སྐུ་ལྷུན་གྱིས་གྲུབ་བོ་ཞེས་འཆད་པ་ནི། རྒྱ་ཆེན་བསོད་ནམས་ཚོགས་ལ་མི་ལྷོད་པར། ། ཆོས་ཀུན་ངོ་བོས་སྟོང་པའི་རིགས་པ་ཡིས། ། འཛིན་མེད་ངང་ལ་མཉམ་པར་བཞག་བྱས་པས། ། སྐུ་གསུམ་ལྷུན་གྱིས་གྲུབ་པ་ཀླུ་སྒྲུབ་གཞུང༌། ། ཞེས་པའོ། །
གཉིས་པ་ནི། ལྟ་བ་གཞན་སྟོང་གི་རིགས་པས་སྒྲོ་འདོགས་བཅད་ཅིང༌། སྒོམ་པ་སོ་སོར་རང་གི་རིག་པའི་ཡེ་ཤེས་ལ་མཉམ་པར་བཞག་ནས། སྤྱོད་པ་བསོད་ནམས་ཀྱི་ཚོགས་དང་ཟུང་དུ་སྦྲེལ་བས་འབྲས་བུ་ངོ་བོ་ཉིད་ཀྱི་སྐུ་ཡོན་ཏན་ཀུན་ཚང་དང༌། གཞན་སྣང་དུ་གཟུགས་ཀྱི་སྐུ་གཉིས་ལྷུན་གྱིས་གྲུབ་བོ། ། ཞེས་འཆད་པ་ནི། གསལ་སྟོང་གཟུང་འཛིན་བྲལ་བའི་རིག་པ་ཙམ། ། ཆོས་རྣམས་ཀུན་གྱི་གནས་ལུགས་ཡིན་ཤེས་ནས། ། མཐའ་ཡས་བསོད་ནམས་ཚོགས་དང་ཟུང་འབྲེལ་བས། ། སྐུ་གསུམ་ལྷུན་གྱིས་གྲུབ་པ་ཐོགས་མེད་གཞུང༌། །
ཅེས་པའོ། ། སྲོལ་དང་པོའི་སྒོམ་ལུགས་བཤད་མ་ཐག་པ་དེ་སྔགས་ཀྱི་རིམ་གཉིས་སྒོམ་ཚུལ་དང་མི་འགྲིག་ཅིང༌། སྲོལ་ཕྱི་མའི་སྒོམ་ལུགས་དེ་སྔགས་ཀྱི་རིམ་པ་གཉིས་དང་ཤིན་ཏུ་འབྲེལ་ཆགས་སོ། ། གསུམ་པ་ལ། ལྟ་བ་རང་སྟོང་གི་རིགས་པས་སྒྲོ་འདོགས་བཅད་པ་མཐར་ཐུག་པའི་འོག་ཏུ། སྒོམ་པ་སྤྲོས་བྲལ་རྟོགས་པའི་ཡེ་ཤེས་ཀྱིས་དོན་དམ་བྱང་ཆུབ་ཀྱི་སེམས་དྲི་མ་སྦྱང་བའི་གཞིར་བཞག་ནས་ཐབས་ཤེས་ཟུང་འབྲེལ་དུ་ཉམས་སུ་བླངས་པས་སྦྱངས་འབྲས་སྐུ་གསུམ་ལྷུན་གྱིས་གྲུབ་པ་ཡང་ཀླུ་སྒྲུབ་ཡབ་སྲས་ཀྱི་དགོངས་པ་གཉིས་པ་ཡིན་ནོ། ། ཞེས་འཆད་པ་ནི། ཆོས་ཀུན་སྤྲོས་དང་བྲལ་བའི་རིགས་པ་ལ། ། མ་རྨོངས་མཁས་པ་རྣམས་ལ་སེམས་ཀྱི་དབྱིངས། ། དོན་དམ་སེམས་ཀྱི་རྡོ་རྗེར་འཆད་པ་ཡང༌། །
ཀླུ་སྒྲུབ་ཞབས་ཀྱི་འཆད་ཚུལ་གཉིས་པ་ཡིན། ། ཞེས་པ། ལྟ་སྒོམ་གྱི་རིམ་པ་འདི་ནི་མདོ་སྔགས་གཉིས་ཀའི་ལུགས་སུ་ཤིན་ཏུ་འབྲེལ་ཆགས་པ་ཡིན་ཏེ། མདོ་ལུགས་ཀྱི་ལམ་རྐྱང་པས་བགྲོད་པའི་ཚེ་ན། མཚན་འཛིན་གྱི་རྟོག་པ་འགོག་པའི་ཤེས་རབ་ཀྱི་སྐྱེ་ཚུལ་རྣལ་འབྱོར་སྤྱོད་པ་པའི་མཐར་ཐུག་གི་ལུགས་ལས་ཀྱང་ཆེས་ཤིན་ཏུ་ཟབ་ཅིང༌། སྔགས་ལུགས་སུ་འབྲེལ་བའི་ཚེ། མཚན་འཛིན་གྱི་རྟོག་པ་འགོག་བྱེད་ཀྱི་རིགས་པ་ཟབ་ཤོས་དེ་སྔོན་དུ་སོང་བ་གཞིར་བཞག་གི་སྟེང་དུ། དོན་དམ་བྱང་ཆུབ་ཀྱི་སེམས་དེ་ལྷག་པའི་ལྷ་དང༌། དེའི་རིག་པ་དང༌། བདེ་བ་ཆེན་པོའི་ཡེ་ཤེས་སོགས་ཀྱི་སྒྲུབ་གཞིར་བཞག་པའི་ཕྱིར།
གལ་ཏེ་ལྟ་བ་རང་སྟོང་གཞིར་བཞག་ལ་བསྒོམ་པ་མི་འདྲ་བའི་ཚུལ་གཉིས་འབྱུང་བ་དེ་རྒྱུ་གང་ལས་ཤེ་ན། འཁོར་ལོ་གསུམ་པའི་ངེས་དོན་དང་སྦྲེལ་མ་སྦྲེལ་གྱི་ཁྱད་པར་ལས་སོ། ། ཚུལ་ནི། རིགས་པས་མ་རྙེད་པའི་ངང་ཉིད་ལ་མཉམ་པར་འཇོག་པ་དང༌། མ་རྙེད་པར་ཤེས་པ་སྔོན་དུ་བཏང་ནས་དེ་ལྟར་ཤེས་པའི་ཡེ་ཤེས་ཀྱིས་ཉམས་སུ་མྱོང་བྱ་དེ་ཉིད་ལ་མཉམ་པར་འཇོག་པའོ། ། མྱོང་བྱ་དེ་བདེན་པ་གཉིས་ལས་གང་དུ་འཇོག་ཅེ་ན། འདིར་ནི་དོན་དམ་པའི་བདེན་པ་སྟེ། འཁོར་ལོ་ཐ་མའི་ངེས་དོན་ངོས་འཛིན་པའི་སྐབས་ཡིན་པའི་ཕྱིར་དང༌། ཀླུ་སྒྲུབ་ཡབ་སྲས་ཀྱིས་དེའི་ངེས་དོན་མི་འཆད་པ་མ་ཡིན་པའི་ཕྱིར་དང༌། དེ་ཉིད་རིགས་ཤེས་ཀྱིས་གཞོམ་དུ་མེད་པའི་ཡེ་ཤེས་སུ་གནས་པའི་ཕྱིར།
འཁོར་ལོ་བར་པའི་དངོས་བསྟན་དང༌། རིགས་ཚོགས་དང༌། འཇུག་པ་དང༌། ཤེར་ལེའི་སྐབས་སུ་ནི། སེམས་ཀྱི་རྡོ་རྗེ་ཞེས་བྱ་བའི་མིང་ཅན་དེ་ཡང་ཀུན་རྫོབ་ཀྱི་བདེན་པ་སྟེ། རིགས་པས་རྣམ་པར་དཔྱད་པའི་དཔུང་མི་བཟོད་པའི་ཕྱིར་དང༌། ཀུན་རྫོབ་ཀྱི་བདེན་པ་ལས་མ་གཏོགས་པའི་ཆོས་ཁས་མི་ལེན་པའི་ཕྱིར་དང༌། མཐར་ནི་ཡོད་པ་ཞེས་བྱ་བའི་ཆོས་གཅིག་ཀྱང་ཁས་མི་ལེན་ན། སེམས་ཀྱི་རྡོ་རྗེ་ལྟ་ཅི་སྨོས་པའི་ཕྱིར། འོ་ན་ཀླུ་སྒྲུབ་ཞབས་ཀྱི་ལུགས་ཉིད་ལ་དོན་དམ་བདེན་པའི་མཚན་གཞི་ཁས་ལེན་མི་ལེན་བྱུང་བ་ལ།
དབང་བཙན་པར་བྱ་བ་གང་ཞེ་ན། རིགས་ཚོགས་དང་བསྟོད་ཚོགས་ཀྱི་སྐབས་ཞེས་སམ། འཁོར་ལོ་བར་པའི་དངོས་བསྟན་འཆད་པའི་སྐབས་དང༌། འཁོར་ལོ་ཕྱི་མའི་ངེས་དོན་ངོས་འཛིན་པའི་སྐབས་གཉིས་པོ་རང་རང་སོ་སོའི་ཐད་དུ་ནི་རང་རང་ནས་གང་བཤད་པ་དེ་ཉིད་དབང་བཙན་པ་ཡིན་ཏེ། གཞུང་ལུགས་འཆད་པ་པོ་རྣམས་ཀྱི་སྤྱིའི་ཆོས་ལུགས་དེ་ལྟར་ཡིན་པའི་ཕྱིར། ལུགས་གཉིས་པོ་དེ་ལ་ཉེ་རིང་མེད་པར་སྤྱི་ཙམ་ནས་དཔྱོད་ན་ཕྱི་མ་དབང་བཙན་པ་ཡིན་ཏེ། ལུང་དང༌། རིགས་པ་ལས་སོ། ། ལུང་ནི། སྔགས་བླ་མེད་ཀྱི་ཐེག་པ་ཀུན་དང་མཐུན་པ་ཡིན་ཏེ།
ལུགས་དེར་དོན་དམ་བྱང་ཆུབ་ཀྱི་སེམས་གཞོམ་དུ་མེད་པའི་རྡོ་རྗེར་འཆད་པ་ཤ་སྟག་ཏུ་ཡོད་པ་ཡིན་གྱི། ཀུན་རྫོབ་ཏུ་འཆད་པའི་གོ་སྐབས་མེད་པའི་ཕྱིར། རིགས་པ་ནི། སྤྲོས་བྲལ་མེད་དགག་གི་ཆ་དང༌། སྤྲོས་པ་དང་བྲལ་བའི་སེམས་རང་བཞིན་གྱིས་འོད་གསལ་བ་གཉིས་ལས། དང་པོ་འཁོར་ལོ་བར་པའི་དངོས་བསྟན་དང༌། གཉིས་པ་དེ་འཁོར་ལོ་ཕྱི་མའི་བསྟན་བྱའི་གཙོ་བོ་ཡིན་པས། དོན་དམ་པའི་མཚན་གཞི་མི་འཛིན་པའི་སྐབས་ཕར་ཞོག འཛིན་ཕྱིན་ཆད་ཕྱི་མ་ཁོ་ནར་ངེས་ཏེ། དང་པོ་དེ་ནི་ལྡོག་པ་གཞན་སེལ་དང༌།
སྤྱི་མཚན་དང༌། བློས་རྣམ་བཅད་དུ་རྟོགས་བྱ་ཁོ་ནར་ངེས་པས་སངས་རྒྱས་ཀྱི་ཡེ་ཤེས་ཀྱིས་མངོན་སུམ་དུ་མ་གཟིགས་པའི་ཕྱིར། འོ་ན་འགལ་བ་ལ་མི་འཁྲུལ་བར་འགྱུར་ཏེ། ཡེ་ཤེས་གཅིག་ཉིད་རེས་འགའ་ཀུན་རྫོབ་དང་རེས་འགའ་དོན་དམ་ཡིན། དེ་འཐད་ལྡན་དུ་འཆད་པའི་ཕྱིར། ཡང༌། སངས་རྒྱས་རྣམས་ཀྱིས་ཆོས་བསྟན་པ། ། བདེན་པ་གཉིས་ལ་ཡང་དག་བརྟེན། ། ཞེས་སོགས་ལྟ་བུ། རིགས་ཚོགས་སུ་དོན་དམ་བདེན་པའི་རྣམ་གཞག་བསྟན་པ་རྣམས་མི་འཐད་པར་འགྱུར་ཏེ།
མཐར་ཀུན་རྫོབ་ལས་མ་གཏོགས་པའི་ཆོས་ཁས་མི་ལེན་པའི་ཕྱིར། ཞེ་ན། འདིའི་ལན་གྱི་གཞུང་ནི་འོག་དོན་བསྡུ་བའི་སྐབས་སུ་འབྱུང་ལ། སྔ་མའི་ལན་ནི། རིགས་ཚོགས་སུ་རང་བཞིན་གྱི་མྱང་འདས་ལྟ་བུ་ཀུན་རྫོབ་ཏུ་བཤད་པ་དེ། རློམ་ཚོད་ལ་རང་བཞིན་མྱང་འདས་དངོས་སུ་རློམ་ཡང༌། སོང་ཚོད་དེའི་གཞན་སེལ་ཉིད་ཡིན་ཏེ། སྒྲ་རྟོག་གིས་ཐ་སྙད་དུ་བྱས་པའི་ཕྱིར། དེས་ན། སྒྲ་རྟོག་གི་དངོས་ཡུལ་ཞིག་ཀུན་རྫོབ་ཏུ་འཆད་པ་དང༌།
མངོན་སུམ་གྱི་མྱོང་བྱ་གཅིག་དོན་དམ་པར་བཤད་པ་གཉིས་ལ་ནི། འགལ་བ་ཅི་ཡང་ཡོད་པ་མ་ཡིན་ཏེ། རང་བཞིན་མྱང་འདས་ཞེས་པ་ལྟ་བུ་མིང་གཅིག་ཀྱང་དོན་སོ་སོར་ངེས་པའི་ཕྱིར། དེས་ཀྱང་འཁོར་ལོ་གསུམ་པ་ངེས་པའི་དོན་ཅན་དུ་གྲུབ་བོ། ། གཉིས་པ་ཡན་ལག་རྒྱས་པར་བཤད་པ་ལ། སྲོལ་དང་པོ་ལ་བཤད་ཚུལ་གཉིས་འབྱུང་བའི་ཤེས་བྱེད་དགོད་པ། སྲོལ་གཉིས་པ་ལའང་བཤད་ཚུལ་མི་འདྲ་བ་གཉིས་ཡོད་པའི་ཚུལ། གཉིས་ཀའི་ལྟ་བ་དབུ་མར་གྲུབ་པའོ། ། དང་པོ་ནི། འཕགས་མཆོག་དེ་ཡི་འཆད་ཚུལ་རྣམ་གཉིས་པོ། །
རིགས་པའི་ཚོགས་ཀྱིས་འཁོར་ལོ་གཉིས་པའི་མདོ། ། ཇི་བཞིན་སྒྲ་ཡིས་བཤད་དང་བསྟོད་ཚོགས་སུ། ། འཁོར་ལོ་ཐ་མའི་ངེས་དོན་འཆད་ཚུལ་གྱིས། ། རྣམ་པར་ཕྱེའོ། ། ཞེས་པ། ཀླུ་སྒྲུབ་ཞབས་ཀྱི་གཞུང་ནས་འབྱུང་བའི་སྟོང་པ་ཉིད་དང༌། དེ་བཞིན་ཉིད་དང༌། ཆོས་ཉིད་ཅེས་བྱ་བའི་མིང་ཅན་ནི་གཉིས་ཏེ། སྤྲོས་པའི་ཚོགས་མཐའ་དག་རིགས་པས་བཀག་པའི་མེད་པར་དགག་པ་དང༌། སྤྲོས་པའི་མཐའ་གང་དུ་ཡང་མི་འཛིན་པའི་ཡེ་ཤེས་གཞི་ལམ་འབྲས་བུའི་གནས་སྐབས་ཐམས་ཅད་དུ་རྒྱུན་ཆགས་པའོ། །
དང་པོ་ནི། འཁོར་ལོ་བར་པའི་དངོས་བསྟན་ཡིན་ལ། དེ་སྒྲུབ་བྱེད་ཀྱི་རིམ་པ་མཐའ་ཡས་པ་ནི་རིགས་ཚོགས་ཀྱི་དངོས་བསྟན་ཡིན་ནོ། ། ཕྱི་མ་དེ་ལའང་གཉིས་ཏེ། སྤྲོས་པའི་མཚན་མ་འགོག་བྱེད་ཀྱི་རིགས་པ་སྔོན་དུ་བཏང་ནས་དེ་མི་འཛིན་པ་དང༌། དབང་དང་བྱིན་རླབས་སོགས་ཀྱི་ནུས་པས་སྤྲོས་མེད་དུ་སོང་བའོ། ། དེ་གཉིས་ནི་གོ་རིམ་བཞིན་དུ། འཁོར་ལོ་ཐ་མ་ལའང༌། ཕར་ཕྱིན་ཐེག་པའི་དབང་དུ་བྱས་པ་དང༌། སྔགས་ལུགས་ཀྱི་དབང་དུ་བྱས་པའི་ཆ་དེ་སོ་སོའི་ངེས་དོན་དུ་བཤད་དོ། །
ཡང་འདི་སྙམ་དུ། མགོན་པོ་ཀླུ་སྒྲུབ་ཀྱིས་སའི་སྟེང་དུ་སེང་གེའི་སྒྲ་ལན་གསུམ་དུ་བསྒྲགས་པར་གྲགས་པ་ལས། རིགས་ཚོགས་དང་བསྟོད་ཚོགས་ཀྱིས་འཁོར་ལོ་ཕྱི་མ་གཉིས་ཀྱི་ངེས་དོན་འཆད་པའི་ཚུལ་དེ་ལྟ་ན། འཁོར་ལོ་དང་པོའི་ངེས་དོན་འཆད་ཚུལ་ནི་ཇི་ལྟ་བུ། དེར་མ་ཟད་འཁོར་ལོ་གསུམ་ཀའི་ཐབས་ཀྱི་ཆ་སྟོན་བྱེད་ཀྱི་གསུང་རབ་དག་སློབ་དཔོན་དེས་ཇི་ལྟར་མཛད་ཅེ་ན། གཏམ་གྱི་ཚོགས་སུ་ནི། འཁོར་ལོ་དང་པོའི་ཐབས་ཚུལ་ཇི་བཞིན་བཤད། ། ཅེས་པ། རིན་པོ་ཆེའི་ཕྲེང་བ་དང༌། བཤེས་པའི་སྤྲིང་ཡིག་དང་མདོ་སྡེ་ཀུན་ལས་བཏུས་པ་རྣམས་སུ་འཁོར་ལོ་གཉིས་ཀའི་ཕྱོགས་དང་འབྲེལ་བའི་རྒྱ་ཆེན་སྤྱོད་པའི་ཕྱོགས་རྣམས་བསྟན་པ་ཁོ་ནར་མ་ཟད།
བདེན་པ་བཞིའི་ཆོས་འཁོར་ནས་འབྱུང་བའི་མངོན་པར་མཐོ་བའི་ཐབས་ལས་རྒྱུ་འབྲས་ཀྱི་རྣམ་གཞག་དང༌། ངེས་པར་ལེགས་པའི་ཐབས་ཤེས་པ། གང་ཟག་གི་བདག་མེད་པའི་ལྟ་བ་རྣམས་ཀྱང་དེར་བཤད་དོ། ། དེ་ལྟར་ན་བཀའ་འཁོར་ལོ་གསུམ་དང་བསྟན་བཅོས་ཀྱི་ཚོགས་གསུམ་ནི་གོ་རིམ་བཞིན་དུ་སྦྱར་ཞིང༌། སྟོན་པ་སངས་རྒྱས་དང་བསྟན་འཆོས་མཛད་པའི་སློབ་དཔོན་གྱིས་བསྟན་པ་འདི་ལ་སེང་གེའི་སྒྲ་ལན་གསུམ་དུ་བསྒྲགས་པའོ། ། འོ་ན་སྲོལ་འབྱེད་གཉིས་ནས་འབྱུང་བའི་བདག་མེད་དང་པོའི་འཆད་ཚུལ་ལ་ཁྱད་པར་ཇི་ལྟ་བུ་ཞེ་ན། གངས་ཅན་པ་ཕྱི་མ་དག རྣལ་འབྱོར་སྤྱོད་པ་བ་དང་དབུ་མ་རང་རྒྱུད་པ་དག་གི་གཞུང་དུ་གང་ཟག་གི་བདག་མེད་དེའི་སྡོམ་ཡོངས་སུ་རྫོགས་པར་བཤད་པ་མེད་དོ། ། ཞེས་ཟེར་བ་དེ་སྤང་བའི་དོན་དུ། ཤིང་རྟའི་སྲོལ་གཉིས་ཆོས་འཁོར་ཐོག་མ་ཡི། །
ཟབ་དང་རྒྱ་ཆེའི་ཚུལ་ལ་ཁྱད་པར་མེད། ། ཅེས་པ། རྒྱ་ཆེ་བ་ནི་མངོན་པར་མཐོ་བའི་ཆོས་དགེ་བ་བཅུ་དང༌། བྱང་ཆུབ་སེམས་དཔའི་སྤྱོད་པ་རླབས་པོ་ཆེ་བསྐལ་པ་གྲངས་མེད་གསུམ་ལ་སོགས་པར་ཉམས་སུ་ལེན་པའི་ཚུལ་རྣམས་ཇི་ལྟར་ཡིན་པའི་ཚུལ་ལ་ཟབ་མི་ཟབ་ཀྱི་ཁྱད་པར་ནི་སྲོལ་གཉིས་ལ་མེད་པར་ཀུན་མཐུན་མོད། ཆོས་འཁོར་དང་པོའི་ལྟ་བ་གང་ཟག་གི་བདག་མེད་སྟོན་པའི་ཚུལ་ལ་ཡང་ཟབ་ཁྱད་ཡོད་པ་མ་ཡིན་ཏེ། ཕུང་པོའི་སྟེང་དུ་གང་ཟག་གིས་སྟོང་པ་ཉིད་བདག་མེད་དང་པོའི་དོན་དུ་འཆད་པར་བྱེད་བྲག་ཏུ་སྨྲ་བ་ནས། ཐལ་འགྱུར་བའི་བར་ཐམས་ཅད་མཐུན་པའི་ཕྱིར། དེ་ལྟ་ན་ཡང༌། ནང་སྟོང་པ་ཉིད་ཀྱི་འཆད་ཚུལ་ནི་མཐུན་པ་མ་ཡིན་ཏེ། དེར་འཇོག་པ་ལ་གང་ཟག་གི་དབང་དུ་བྱས་པའི་གཟུང་འཛིན་གཉིས་ཀྱིས་སྟོང་པ་དགོས་ལ།
དེ་ནི་སེམས་ཙམ་པ་ཕན་ཆད་ལ་མེད་པའི་ཕྱིར། བདག་མེད་དང་པོ་དང༌། ནང་སྟོང་པ་ཉིད་ཀྱི་འཇོག་ཚུལ་ནི་ངོ་བོ་ཉིད་མེད་པར་སྨྲ་བས་ཀྱང་གཞན་སྟོང་ཁོ་ནར་འཆད་དོ། ། འདི་ན་གང་དག བདག་དང་གང་ཟག་རང་ལུགས་ལ་ཁས་བླངས་ནས། དེ་བདེན་གྲུབ་དང༌། རང་གི་མཚན་ཉིད་ཀྱིས་གྲུབ་པ་ཞེས་བྱ་བའི་དགག་བྱ་གཞི་མ་གྲུབ་པ་ཞིག་གི་སྟོང་པ་དེ་བདག་མེད་དང་པོའི་དོན་དུ་འཆད་པ་ནི་གཞུང་འགྲེལ་ཁུངས་ཐུབ་གང་ན་ཡང་མི་བཞུགས་སོ། ། གཉིས་པ་ལ་གསུམ་སྟེ། དབྱེ་གཞི། དབྱེ་ངོ༌།
དེར་འབྱེད་པའི་རྒྱུ་མཚན་ནོ། ། ཐོགས་མེད་ཞབས་ཀྱིས་སྤྲོས་པ་ཀུན་བྲལ་བའི། ། གཉིས་མེད་ཡེ་ཤེས་རང་རིག་རང་གསལ་བ། ། དོན་དམ་མཐར་ཐུག་སངས་རྒྱས་སྙིང་པོ་ཞེས། ། འཁོར་ལོ་གཉིས་ཀྱི་ངེས་དོན་ཡིན་པར་བཀྲལ། ། ཞེས་པ། སྤྱིར་བྱམས་པའི་ཆོས་དང་ཐོགས་མེད་ཞབས་ཀྱིས་ཕྱེ་བའི་སྲོལ་འདིའི་ལུགས་ལ། ངེས་དོན་དང་དོན་དམ་པའི་བདེན་པ་མཐར་ཐུག་པ་ནི་གཞི་ལམ་འབྲས་བུའི་གནས་སྐབས་ཐམས་ཅད་དུ་རྒྱུན་ཆགས་ཤིང༌། སྒྲ་རྟོག་གི་ཡུལ་ལས་འདས་པས་ན། སྤྲོས་པ་ཐམས་ཅད་དང་བྲལ་བ།
སེམས་ཀྱི་རང་བཞིན་འོད་གསལ་བ་ཞེས་བྱ་བ་དེ་ཡིན་ལ། དེའི་ལས་དེ་འདྲ་དེ་འཁོར་ལོ་བར་པའི་བསྟན་བྱའི་གཙོ་བོ་ཡིན་མོད། བསྟན་ཚུལ་ནི། འཁོར་ལོ་བར་པར་སྒྲ་ཇི་བཞིན་པ་མ་ཡིན་པའི་སྒོ་ནས་བསྟན། འཁོར་ལོ་ཕྱི་མར་ནི་སྒྲ་ཇི་བཞིན་པ་ཉིད་དུ་བསྟན་ཞིང༌། བསྟན་བྱའི་གཙོ་བོར་ཡང་གྱུར་པའོ། ། སངས་རྒྱས་ཀྱི་སྙིང་པོའི་ངོས་འཛིན་ཀྱང༌། འདི་ལས་གཞན་ན་ཡོད་པ་མ་ཡིན་མོད། འདི་སེམས་ཅན་གྱི་དུས་སུ་སྟོབས་སོགས་ཡོན་ཏན་མཐའ་དག་དང་དབྱེར་མེད་དུ་འཆད་པའི་མདོ་དང༌། དེ་ལྟར་འཆད་པའི་དྲང་དོན་དུ་སྟོན་པའི་མདོ་གཉིས་ཀ་ཡང་བཀའ་ཐ་མ་ན་ཡོད་ལ།
དེ་བཞིན་དུ་རྒྱ་བོད་ཀྱི་བསྟན་འཆོས་ཀྱང་གཉིས་སུ་བྱུང་མོད། མྱ་ངན་ལས་འདས་པ་ཆེན་པོའི་མདོ་དང༌། རྒྱུད་བླ་མའི་བསྟན་འཆོས་ཀྱིས་ནི། གཞི་དུས་ཀྱི་ཡོན་ཏན་དབྱེར་མེད་སྒྲ་ཇི་བཞིན་པ་མ་ཡིན་པ་ཉིད་དུ་བཤད་པར་མངོན་ནོ། ། ངེས་དོན་གྱི་མཐར་ཐུག་ཡེ་ཤེས་ལ་འཆད་པ་འདི་ནི་འཕགས་པ་ཐོགས་མེད་བཞེད་པའི་དབུ་མ་འདིར་མ་ཟད། ངོ་བོ་ཉིད་མེད་པར་སྨྲ་བའི་ནང་གི་རྣལ་འབྱོར་སྤྱོད་པའི་དབུ་མ་པ་དག་ཀྱང་བཞེད་པ་ཡིན་ཏེ། དཔེར་ན་སློབ་དཔོན་འཕགས་སེང་བཞིན་ནོ། ། ལེགས་ལྡན་འབྱེད་ཟླ་བ་སོགས་ནི། འཁོར་ལོ་བར་པའི་དངོས་བསྟན་གྱི་དོན་དམ་པའི་བདེན་པ། གནས་སྐབས་སུ་མེད་དགག་གི་ཆ་དང་མཐར་ཀུན་རྫོབ་ལས་མ་གཏོགས་པའི་ཆོས་གཞན་མེད་པར་བཞེད་པ་དེ་བཞིན་དུ།
སྙིང་པོའི་ངོས་འཛིན་གནས་སྐབས་སུ་མེད་དགག་གི་ཆ་དང༌། མཐར་སངས་རྒྱས་ཀྱི་སྙིང་པོ་ངོས་བཟུང་དུ་མེད་པར་འཆད་པ་ཡིན་ཏེ། རྩ་ཤེར། དེ་བཞིན་གཤེགས་པའི་རང་བཞིན་གང༌། ། འགྲོ་བ་འདི་ཡི་རང་བཞིན་ཡིན། ། དེ་བཞིན་གཤེགས་པའི་རང་བཞིན་མེད། ། ཅེས་པ་དང་མཐུན་ནོ། ། དེའི་ཤེས་བྱེད་ཀྱང་ཐལ་རང་གི་གཞུང་དུ། བདེན་པ་གཉིས་ཀ་ཡང་ཐ་སྙད་དུ་ཡོད་མཉམ་དང་དོན་དམ་དུ་མེད་མཉམ་དུ་འདོད་པས་སོ། ། འཕགས་སེང་གཉིས་ཀ་ཡང༌།
ལྟ་བ་གཏན་ལ་འབེབས་ཚུལ་ཐལ་རང་ལྟར་བཞེད་ཀྱང༌། བཀའ་བར་པའི་ཤུགས་བསྟན་གྱི་ངེས་དོན་དང་སྒོམ་པས་ཉམས་ལེན་གྱི་ངེས་དོན་ཡེ་ཤེས་ལ་འཆད་པ་ཡིན་ཏེ། ཤེས་ཕྱིན་གྱི་མདོར་རྣམ་པ་གཞི་མེད་རྗོད་བྱར་བྱས་ཞེས་ཟེར་བ་ལ་སྐྱོན་བརྗོད་པ་དང༌། སྟོང་ཉིད་ཉི་ཤུ་བཤད་པའི་མདོར་བརྗོད་བྱའི་གཙོ་བོ་ཡེ་ཤེས་ཀྱི་ཚོགས་ལ་མ་བཤད་ཆེད་དུ་བྱ་བ་ཉམས་པའི་སྐྱོན་དང༌། བསྒོམ་བྱ་ཤེས་རྣམ་མདོའི་བརྗོད་བྱ་མ་ཡིན་ན་མངོན་པར་རྟོགས་པའི་རྒྱན་དང་འགལ་བའི་ཉེས་པ་སོགས་བརྗོད་པར་མཛད་པའི་ཕྱིར་རོ། ། དེ་ཉིད་རྗེ་བཙུན་གྱི་དགོངས་པར་གནས་པ་ཡིན་ཏེ། རྒྱན་གྱིས་ཤེར་ཕྱིན་གྱི་མདོའི་བརྗོད་བྱའི་གཙོ་བོ་སྦས་དོན་མངོན་རྟོགས་ཀྱི་རིམ་པ་དེ་དངོས་བསྟན་སྟོང་ཉིད་ཀྱི་རིམ་པ་དང་སྦྱར་ནས་བཤད་པའི་ཕྱིར། གཉིས་པ་དབྱེ་བ་ནི། བྱམས་པ་དང་ཐོགས་མེད་ཞབས་ཀྱིས་ཕྱེ་བའི་དབུ་མ་དེ་ནི། གཙོ་བོར་བཀའ་འཁོར་ལོ་ཐ་མའི་དབང་དུ་བྱས་པ་ཡིན་ལ།
དེ་ལའང་རྣལ་འབྱོར་སྤྱོད་པའི་ཆོས་མངོན་པ་རྒྱ་མཚོ་ལྟ་བུའི་དབང་དུ་བྱས་པ་དང༌། ངེས་དོན་མཐར་ཐུག་རྒྱུད་བླ་མའི་དབང་དུ་བྱས་པ་གཉིས་སོ། ། ཞེས་སྟོན་པ་ནི། དེ་ལའང་རྣལ་འབྱོར་སྤྱོད་གཞུང་རྒྱ་མཚོའི་དོན། ། ཐད་སོར་བཞག་ནས་དབུ་མར་བཀྲལ་བ་དང༌། ། རྒྱུད་བླའི་མདོ་དང་བསྟན་འཆོས་ཇི་བཞིན་དུ། ། དབུ་མར་བཀྲལ་བའི་ལུགས་མཆོག་རྣམ་གཉིས་མཐོང༌། ། ཞེས་པའོ། ། གསུམ་པ་དེར་འབྱེད་པའི་རྒྱུ་མཚན་ལ་གསུམ་སྟེ། དབྱེ་བ་དེར་འཇོག་བྱེད་ཀྱི་ཁྱད་པར་དངོས།
གཉིས་པོ་མདོ་གང་ལས་འབྱུང་བའི་ཁུངས་དང་སྦྱར། གཉིས་པོ་འདི་ལས་ལྷག་པའི་དབུ་མ་ཆེན་པོ་ཐོགས་མེད་ཞབས་ཀྱིས་མི་བཞེད་པར་བསྟན་པའོ། ། དང་པོ་ནི། ལུགས་གཉིས་པོ་ལྟ་བ་གཞན་སྟོང་གི་ངེས་དོན་མཐར་ཐུག་དེ་ཉིད་ལ་འཆད་པར་མཚུངས་ཀྱང༌། ཁྱད་པར་གྱི་གཙོ་བོ་ནི་མཐར་ཐུག་ཐེག་པ་གསུམ་དུ་འཇོག་པ་དང༌། མཐར་ཐུག་ཐེག་པ་གཅིག་ཏུ་སྒྲུབ་པའི་ཁྱད་པར་ཅན་ནོ། ། ཞེས་འཆད་པ་ནི། དེ་དག་མཐར་ཐུག་ཐེག་གསུམ་འཇོག་པ་དང༌། ། ཐེག་གཅིག་འཆད་པའི་ཚུལ་གྱི་ཁྱད་པར་ཅན། ། ཡིན་གྱི་ཆོས་རྣམས་ཇི་ལྟར་སྟོང་པའི་ཚུལ། །
ཁྱད་པར་མེད་དེ་རང་རང་གཞུང་ན་གསལ། ། ཞེས་པའོ། ། དེ་ཡང༌། སྡོམ་རྣམ་གཉིས་དང་རྒྱུད་བླ་མའི་འགྲེལ་པར་ལྟ་བ་གཏན་ལ་འབེབས་པའི་ཚུལ་ཇི་ལྟར་ཡིན་པ་ལ་བརྟགས་པས་ཤེས་སོ། ། གཉིས་པ་ནི། དང་པོ་དོན་ཟབ་དགོངས་པ་ངེས་འགྲེལ་དང༌། ། གཉིས་པ་དཔལ་ཕྲེང་གིས་ཞུས་མདོའི་ལུགས། ། ཞེས། འཕགས་པ་ཐོགས་མེད་ཀྱིས་གཏན་ལ་དབབ་པ་བསྡུ་བར་ནི་དགོངས་པ་ངེས་འགྲེལ་གྱི་མདོ་རྒྱས་པར་དྲངས་ནས། འཁོར་ལོ་ཕྱི་མ་གཉིས་ཀྱི་ངེས་དོན་མཐར་ཐུག་ངོས་བཟུང་སྟེ།
དེ་ལྟར་ཉམས་སུ་མྱོང་བའི་ཤེས་རབ་དེ་དབུ་མའི་ལྟ་བ་མཐར་ཐུག་ཡིན་པ་དང༌། ཉན་རང་ལྷག་མེད་དུ་མྱ་ངན་ལས་འདས་ནས་ཐེག་པ་ཆེན་པོའི་ལམ་དུ་མི་འཇུག་པར་བཤད་དོ། ། དེ་ཉིད་མདོ་སྡེའི་རྒྱན་ནས་ཇི་ལྟར་འབྱུང་བ་བཞིན་ཡིན་ཏེ། ཐེག་ཆེན་བཀའ་སྒྲུབ་ཀྱི་ལེའུར་ཤེར་ཕྱིན་གྱི་མདོ་ངེས་པའི་དོན་ཅན་དུ་བསྒྲུབས་ནས་ངེས་དོན་དེ་ཉིད་དེ་ཁོ་ན་ཉིད་ཀྱི་ལེའུ་ངོས་འཛིན་ཞིང༌། དེ་ཉིད་རྟོགས་པའི་ལྟ་བ་དེ་ས་བཅུའི་རྩེ་མོར་ཕྱིན་པ་ཉིད་དུ་འཆད་པ་དང༌། ཁ་ཅིག་དག་ནི་དྲང་ཕྱིར་དང༌། ། ཞེས་སོགས་ཀྱི་མཐར་ཐུག་ཐེག་པ་གསུམ་དུ་ཡང་བཤད་པའོ། ། ཀུན་མཁྱེན་ཇོ་ནང་པའི་གསུང་གིས། གཞུང་དེས་མཐར་ཐུག་ཐེག་པ་གཅིག་ཏུ་བསྟན་པའི་དགོས་པ་བཤད་མོད། དངོས་ལ་གནོད་བྱེད་གཞུང་དེས་བསྟན་པ་མེད་དོ། །
ཞེས་གསུང་ཡང༌། དེའི་དེ་མ་ཐག་ཏུ། ཉན་ཐོས་མ་ངེས་རྣམ་གཉིས་ཏེ། ། ཞེས་པ་ནས། ཅིག་ཤོས་ཕྱིར་མི་འོང་བ་དང༌། ། ལྡན་ཕྱིར་སྤྲུལ་པས་རབ་ཏུ་སྒྲུབ། ། ཅེས་དང༌། བསྡུ་བར། ལྷག་བཅས་ཀྱི་མྱང་འདས་ཚུན་ཆད་དུ་དབང་པོའི་ལུས་བསྒྲུབས་ནས་འཚང་རྒྱ་བར་བཤད་ཅིང༌། ལྷག་མེད་ནས་དེ་སྒྲུབ་དུ་མེད་པར་བཤད་པ་ཉིད་ཀྱི་དངོས་ལ་གནོད་བྱེད་བསྟན་པར་སེམས་སོ། །
དེ་ཡང་ཇི་སྐད་དུ། དགོངས་འགྲེལ་ལས། ཉན་ཐོས་ཀྱི་རིགས་ཅན་ཞི་བ་བགྲོད་པ་གཅིག་པུ་པ་ནི་སངས་རྒྱས་ཐམས་ཅད་བརྩོན་པ་དང་ལྡན་པར་གྱུར་ཀྱང༌། བྱང་ཆུབ་སྙིང་པོ་ལ་བཞག་སྟེ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་འཚང་རྒྱ་བར་ནུས་པ་མ་ཡིན་ནོ། ། ཞེས་འབྱུང་བ་དེ་ཉིད་དོ། ། ལྷ་མོ་དཔལ་ཕྲེང་གིས་ཞུས་པའི་མདོའི་དོན་རྒྱུད་བླའི་བསྟན་འཆོས་སུ་འབྱུང་བ་ནི། ཀུན་ལྡང་དྲག་དང་བག་ཆགས་དང༌། ། ཞེས་མ་རིག་བག་ཆགས་ཀྱི་ས་ཞེས་བྱ་བ་དེ་དང༌། དེས་ཀུན་ནས་བསླང་བའི་ཟག་མེད་ཀྱི་ལས་བསགས་ནས། ཡིད་ཀྱི་རང་བཞིན་གྱི་ལུས་ལེན་པའི་རྒྱུ་བྱེད་ལ།
དེ་ཡང་དམན་པའི་དགྲ་བཅོམ་པའི་རྒྱུད་ལ་ཡོད་པར་བཤད་དེ། ཇི་སྐད་དུ། དྲི་འདི་དག་གིས་བྱིས་རྣམས་དང༌། ། དགྲ་བཅོམ་ཞེས་དང༌། འགྲེལ་པར། དགྲ་བཅོམ་པའི་རྒྱུ་ལ་ཡོད་པ་ཟག་པ་མེད་པའི་ལས་འཇུག་པའི་རྒྱུ་དྲི་མ་མེད་པའི་ཡིད་ཀྱི་ལུས་སྒྲུབ་པར་བྱེད་པ། ཞེས་གསུངས་ལ། དེ་འདྲ་དེ་ལྷག་བཅས་པ་ཁོ་ན་ལ་དགོངས་པར་འཆད་ན་ནི། དམན་པའི་ལྷག་མེད་ཏུ་གཙང་བ་དམ་པའི་ཕ་རོལ་ཏུ་ཕྱིན་པ་ཐོབ་པར་འགྱུར་རོ། ། གསུམ་པ་ལ་གསུམ་སྟེ།
སེམས་ཙམ་ཡིན་པས་དབུ་མ་ཆེན་པོར་མི་འཐད་པ་དགག མཐར་ཐུག་ཐེག་པ་གསུམ་བཞེད་པའི་རྒྱུ་མཚན་གྱིས་དེར་མི་འཐད་པ་དགག དགྲ་བཅོམ་ཐེག་པ་ཆེན་པོར་འཇུག་ན་མཐར་ཐུག་ཐེག་གསུམ་མི་འཐད་པའི་རྩོད་པ་སྤང་བའོ། ། དང་པོ་ལ། ཕྱོགས་སྔ་མ་ནི། བྱམས་པའི་གཞུང་གསུམ་གྱིས་བསྟན་དབུ་མ་ལ། ། སེམས་ཙམ་རྣམ་རྫུན་ཞེས་བྱར་བོད་རྣམས་འཆད། ། ཅེས་པ། དོན་སྣང་གི་ཤེས་པ་ལ་དོན་ད་སྣང་བའི་རྣམ་པ་བདེན་པ་དང་རྫུན་པར་གྲུབ་པའི་སྐབས་གཉིས་ནི་གཞུང་ཉིད་ན་གསལ་བར་བཞུགས་ཀྱང༌། གཉིས་ཀ་སེམས་ཙམ་པའི་ལུགས་སུ་འཆད་པ་ནི་ལུགས་དེའི་དབང་དུ་བྱས་པའི་གཞུང་གང་ན་ཡང་མི་བཞུགས་མོད།
དེ་ལ་སེམས་ཙམ་པ་གཞིར་བྱས་ཀྱི་རྣམ་བདེན་རྫུན་ཞེས་པ་ནི་བོད་རྣམས་ཀྱིས་རང་དགར་བཏགས་པའོ། ། གཉིས་པ་དེ་དགག་པ་ནི། འདི་ལས་ལྷག་པའི་དབུ་མ་ཆེན་པོ་ནི། ། མེད་ཅེས་འཆད་པ་རྣལ་འབྱོར་སྤྱོད་པའི་གཞུང༌། ། ཐོགས་མེད་ཞབས་ཀྱིས་བསྡུ་བ་རྣམ་བཞི་དང༌། ། སྡོམ་རྣམ་གཉིས་སུ་དོན་འདི་གསལ་པོར་བཤད། ། ཅེས་པ། བྱམས་ཆོས་ཕྱི་མ་ནས་བསྟན་པའི་ལྟ་བ་འདི་གྲུབ་མཐའ་སྨྲ་བ་བཞིར་ཕྱེ་བའི་སེམས་ཙམ་གྱི་ལྟ་བ་ཡིན་པར་འདོད་ན། དེ་དེར་སྒྲུབ་བྱེད་ཀྱི་ལུང་དང་རིགས་པ་ནི་ཡོད་པ་མ་ཡིན་ཏེ། ལུགས་འདི་ལ་ཚད་མར་གྱུར་པའི་ལུང་དང་རིགས་པ་ནི་མི་འབྱུང༌།
སྲོལ་གཞན་ནས་དྲངས་པའི་ལུང་དང་རིགས་པས་སྒྲུབ་པ་དང་སུན་འབྱིན་པར་བྱེད་ན་ནི། དབུ་མའི་ལྟ་བ་མ་ནོར་བར་ཁས་ལེན་པའི་དབུ་མ་པ་མི་རྙེད་པའི་ཕྱིར་དང༌། རྗེ་བཙུན་བྱམས་པ་དང་ཐོགས་མེད་ཀྱིས་དབུ་མར་བཤད་པས་དེར་མི་འགྲུབ་ན་ནི། བསྟན་པ་འདི་ལ་ཚད་མར་གྱུར་པའི་དཔང་པོ་གཞན་མི་རྙེད་པའི་ཕྱིར། ལེགས་ལྡན་འབྱེད་དང་ཀ་མ་ལ་ཤཱི་ལས་ནི། འཕགས་པ་ཡིན་པ་དང༌། བདེ་བར་གཤེགས་པས་ལུང་བསྟན་པའི་གཏན་ཚིགས་ཀྱིས་ཀླུ་སྒྲུབ་ཀྱི་གཞུང་ལུགས་དབུ་མར་བསྒྲུབས་ལ། དེ་ནི་འདི་ལའང་ཡོད་པའི་ཕྱིར་རོ། ། ཡོངས་གྲུབ་དོན་དམ་པའི་བདེན་པར་བཤད་པས་དབུ་མར་མི་འགྱུར་ན་ནི། སྟོང་ཉིད་མེད་དགག་གི་ཆ་དོན་དམ་པའི་བདེན་པར་འདོད་པའི་བོད་སྔ་ཕྱི་མང་པོ་དག་དབུ་མ་པ་ཉིད་དུ་ཇི་ལྟར་འགྱུར།
དེ་བས་ན་བྱམས་པ་དང་ཐོགས་མེད་ཀྱི་རང་ལུགས་ལ་ནི། བྱམས་པའི་ཆོས་ཕྱི་མ་ནས་བསྟན་པའི་དབུ་མ་འདི་ཉིད་ལས་ལོགས་སུ་གྱུར་པའི་དབུ་མའི་ལྟ་བ་སྟོན་བྱེད་ཀྱི་བཀའ་དང་བསྟན་འཆོས་གཞན་ཡོད་པར་མི་འཆད་པ་ནི། བྱམས་པའི་གཞུང་རྩ་བ་ཁོ་ནར་མ་ཟད། བསྡུ་བ་བཞི་དང༌། སྡོམ་རྣམ་གཉིས་ཀྱི་གཞུང་བཀླགས་པ་ཙམ་གྱིས་ཤེས་པར་འགྱུར་བ་ཡིན་ཏེ། ཆོས་ཐམས་ཅད་ངོ་བོ་ཉིད་མེད་པར་སྟོན་པའི་མདོ་སྒྲ་ཇི་བཞིན་པ་མ་ཡིན་པ་ཉིད་དུ་གསལ་བར་བཤད་པ་དང༌། དེ་སྒྲ་ཇི་བཞིན་པར་ཁས་བླངས་ན་ཆད་པར་སྨྲ་བ་ཉིད་དུ་འགྱུར་རོ། ། ཞེས་ལུགས་འདི་ཉིད་ལས་གསལ་བར་འབྱུང་བའི་ཕྱིར་དང༌། ལུང་གཞན་ལ་བརྟེན་ནས་འདི་དབུ་མ་ཆེན་པོར་སྒྲུབ་པའི་མཐུ་མེད་པ་དེ་དག་གིས་ཀྱང༌། ལུགས་འདི་ཉིད་ཀྱི་རང་ལུགས་ལ་འདི་ཉིད་སེམས་ཙམ་གྱི་གྲུབ་པའི་མཐའ་འོ། །
ཞེས་ཟེར་བ་ནི་ཤིན་ཏུ་མི་རིགས་པའོ། ། གཉིས་པ་ནི། གལ་ཏེ་མཐར་ཐུག་ཐེག་པ་གསུམ་དུ་འཆད་ན་དབུ་མའི་གཞུང་དུ་མི་འགྱུར་རོ། ། ཞེས་ཟེར་བ་མང་པོ་པ་དེ་དག་གི་ལན་ནི། གང་འདིར་མཐར་ཐུག་ཐེག་གསུམ་ཡོད་གྱུར་ཀྱང༌། ། རིགས་དང་སྙིང་པོ་ཆད་པ་དེར་མི་བཞེད། ། ཅེས་པ། ལྷག་མེད་དུ་མྱ་ངན་ལས་འདས་ནས་ཐེག་པ་ཆེན་པོའི་ལམ་དུ་མི་འཇུག་པར་བཤད་པ་ཙམ་གྱིས་དབུ་མ་པ་མ་ཡིན་པར་འཆད་མི་ནུས་ཏེ། དབུ་མར་འཇོག་པ་ནི་ལྟ་བའི་ཆ་ནས་ཡིན་ལ། གྲུབ་མཐའ་སྨྲ་བ་འོག་མ་གསུམ་ལས་ལྷག་པའི་ལྟ་བ་ནི་འདི་ལའང་ཡོད་པའི་ཕྱིར་ཏེ།
སེམས་ཙམ་པའི་འདོད་པ་ལས་ནི་གཞན་དབང་བདེན་པར་གྲུབ་པ་ཡིན་ལ། འདིར་ནི་གཞན་དབང་སྒྱུ་མ་ལྟ་བུར་གཏན་ལ་ཕབ་པའི་ཕྱིར། དེ་ལྟ་ན་ཡང༌། སེམས་ཅན་ཐམས་ཅད་འཚང་རྒྱ་རུང་དུ་ནི་འདིར་ཡང་ཁས་ལེན་པ་ཡིན་ཏེ། སེམས་ཅན་ཐམས་ཅད་ཁམས་བདེ་བར་གཤེགས་པའི་སྙིང་པོ་ཅན་དང༌། རང་བཞིན་དུ་གནས་པའི་རིགས་ཅན་དུ་ཁས་ལེན་པའི་ཕྱིར། དཔེར་ན་མདོ་སྡེའི་རྒྱན་དུ་མཐར་ཐུག་ཐེག་པ་གསུམ་དུ་བཤད་མོད་ཀྱང༌། འགྲོ་ཀུན་དེའི་སྙིང་པོ་ཅན། ། ཞེས་བཤད་པ་བཞིན་ནོ། ། འོ་ན།
མདོ་སྡེའི་རྒྱན་དུ། རྒྱུ་དང་བྲལ། ཞེས་པས་རིགས་ཆད་བསྟན་པ་མ་ཡིན་ནམ། ཞེ་ན་དེ་ནི་འགྲེལ་པས་གཏན་ཡོངས་སུ་མྱ་ངན་ལས་མི་འདའ་བའི་ཆོས་ཅན་ལ་སྦྱར་བ་ཡིན་ལ། དེ་ཙམ་གྱིས་དེར་འགྱུར་ན། རྒྱུད་བླ་མའི་འགྲེལ་པ་ལ་ཡང་ཧ་ཅང་ཐལ་བར་འགྱུར་ཏེ། དེར་ལོག་སྲེད་ཅན་མྱ་ངན་ལས་མི་འདའ་བའི་ཆོས་ཅན་ནི། འདོད་ཆེན་མུ་སྟེགས་ཉན་ཐོས་དང༌། ། ཞེས་པའི་འགྲེལ་པ་ཉིད་དུ་གསལ་བར་བཤད་པའི་ཕྱིར་དང༌། མདོ་སྡེའི་རྒྱན་དུ་རང་བཞིན་གནས་རིགས་ཀྱི་ངོ་བོ་ཆོས་དབྱིངས་སུ་བཤད་པར་འདོད་པ་དང་རིགས་ཆད་ཀྱི་སེམས་ཅན་འདོད་པ་འགལ་བ་ཡིན་ནོ། །
དེ་ལྟ་ན་ཡང༌། སེམས་ཙམ་པས་རིགས་ཆད་ཁས་ལེན་པ་ནི་འདིར་གནོད་བྱེད་མ་ཡིན་ནོ། ། དེས་ན་ཤེས་བྱ་ཐམས་ཅད་སྟོང་པ་ཉིད་དུ་རོ་གཅིག་པ་དང༌། སེམས་ཅན་ཐམས་ཅད་ལ་ཁམས་བདེ་བར་གཤེགས་པའི་སྙིང་པོས་ཁྱབ་པ་དང༌། ཐམས་ཅད་སངས་རྒྱ་བར་རུང་བ་ཞེས་བྱ་བ། དབུ་མ་པ་དག་གི་ཁྱད་ཆོས་སུ་མཁས་པའི་དབང་པོ་པད་མའི་ངང་ཚུལ་སོགས་ཀྱིས་བཤད་པ་དེ་ནི་འདི་ལ་ཡང་ཡོད་དོ། ། གསུམ་པ་ནི། དགྲ་བཅོམ་པ་ཐེག་པ་ཆེན་པོའི་ལམ་དུ་འཇུག་པར་འདོད་ན། མཐར་ཐུག་ཐེག་པ་གསུམ་དུ་མི་རུང་ཞེ་ན། ཉན་ཐོས་ཀྱི་དགྲ་བཅོམ་པ་ལ་གཉིས་ཏེ།
དམན་པར་ངེས་པ་དང༌། མ་ངེས་པའོ། ། དང་པོ་ནི། ལྷག་མེད་དུ་ངེས་པར་འཇུག་ཅིང༌། དེ་ནས་ཐེག་པ་ཆེན་པོར་མི་འཇུག་ལ། གཉིས་པ་དེ་ནི། ཉོན་མོངས་ཆད་པས་སྲིད་པར་སྐྱེ་བ་ལེན་པ་མ་ཡིན་ཀྱང༌། ལུས་དེ་དབང་པོའི་ལུས་སུ་བྱིན་གྱིས་བརླབས་ནས། ཚེ་གཅིག་པུ་དེ་ཉིད་ཀྱིས་འཚང་རྒྱ་བར་གཏན་ལ་དབབ་པ་བསྡུ་བ་ནས་འཆད་དོ། ། ཞེས་སྟོན་པ་ནི།
ལྷག་བཅས་དགྲ་བཅོམ་ཉོན་མོངས་ཟད་གྱུར་ཀྱང༌། ། དབང་པོའི་ལུས་ཀྱི་རྫོགས་སངས་རྒྱ་བ་སྲིད། ། ལྷག་མེད་དབྱིངས་སུ་ཡོན་ཏན་ཀུན་ཟད་ནས། ། དབྱིངས་རིག་ཙམ་གྱི་འགོག་པར་རྟག་ཏུ་གནས། ། ཞེས་པ། ལྷག་མེད་ནས་ཐེག་པ་ཆེན་པོར་མི་འཇུག་པའི་ཤེས་བྱེད་ནི། མངོན་པ་ཀུན་ལས་བཏུས་སུ་གསུངས་པ་ལྟར། དེར་བྱང་ཕྱོགས་སོགས་ཡོན་ཏན་ཐམས་ཅད་ཟད་ཅིང་ལམ་ཐམས་ཅད་རྒྱུན་ཆད་པ་ལ་དགོངས་པའོ། ། བསྡུ་བར་མ་ངེས་པའི་དགྲ་བཅོམ་དབང་པོའི་ལུས་མངོན་དུ་བྱེད་པར་བཤད་པ་དང༌། མདོ་སྡེའི་རྒྱན་དུ་མ་ངེས་པའི་ཕྱིར་མི་འོང་སྤྲུལ་པའི་ལས་མངོན་དུ་བྱེད་པ་དང༌།
སྤྲུལ་པ་དེས་འཚང་རྒྱ་ཞིང༌། བར་སྐབས་སུ་རང་རྒྱལ་གྱི་བྱང་ཆུབ་མངོན་དུ་བྱེད་སྲིད་པ་དང༌། སྐྱེ་བ་དེ་ལ་བསམ་གྱིས་མི་ཁྱབ་པར་སྒྱུར་བའི་སྐྱེ་བ་ཞེས་པའི་མིང་འདོགས་པར་བཤད་པ་དེ་དག་གི་ཁྱད་པར་གང་ཡིན་བརྟག་དགོས་ཤིང༌། བརྟགས་པ་ན་སྔ་མ་དགོངས་འགྲེལ་དང༌། ཕྱི་མ་དཔལ་འཕྲེང་གི་མདོའི་ལུགས་སོ། ། ཞེས་བཤད་ན་འཐད་པར་མངོན་ནོ། ། གསུམ་པ་རྣལ་འབྱོར་སྤྱོད་པའི་མཐར་ཐུག་གི་གྲུབ་མཐའ་དབུ་མར་སྒྲུབ་པ་ལ། གསུམ་སྟེ། རྒྱུད་བླའི་ལྟ་བ་དང་ཁྱད་པར་མེད་པའི་རྟགས་ཀྱིས་སྒྲུབ། རྡོ་རྗེ་ཐེག་པའི་ངེས་དོན་དང་ཁྱད་པར་མེད་པའི་རྟགས་ཀྱིས་སྒྲུབ་པ་འདི་སེམས་ཙམ་དུ་གནས་ན་རྡོ་རྗེའི་ཐེག་པ་ལ་ཧ་ཅང་ཐལ་བའོ། །
དང་པོ་ལ་གསུམ་སྟེ། རྒྱུད་བླའི་དབུ་མ་རྣལ་འབྱོར་སྤྱོད་པའི་དབུ་མ་ཙམ་ལས་ལྷག་པར་བསྟན། དེ་ལྟ་ན་ཡང་ལྟ་བ་ལ་ཁྱད་པར་མེད་པར་བསྟན། འཁོར་ལོ་གསུམ་གྱི་ངེས་དོན་ཇི་སྙེད་པ་རྒྱུད་བླའི་བསྟན་འཆོས་ཀྱིས་བསྡུས་པར་བསྟན་པའོ། ། དང་པོ་ནི། རྒྱུད་བླའི་བསྟན་བཅོས་ཀྱིས་བསྟན་དབུ་མ་ནི། ཐོགས་མེད་ཞབས་ཀྱིས་བཤད་བྱའི་མདོ་བཞིན་བཀྲལ། ། རྣམ་རིག་ལས་ལྷག་དབུ་མ་ཆེན་པོ་སྟེ། ། ཐལ་རང་དབུ་མའི་གཞུང་དང་འདི་མི་འདྲ། ། ཞེས་པ།
མི་འདྲ་བའི་ཤེས་བྱེད་ནི། འདིས་འཁོར་ལོ་བར་པའི་དངོས་བསྟན་སྒྲ་ཇི་བཞིན་པ་མ་ཡིན་པར་འགྲེལ་བའི་ཚུལ། སྤྲིན་དང་རྨི་ལམ་སྒྱུ་མ་བཞིན། ། ཞེས་སོགས་སུ་གསལ་བར་གསུངས་པ་དང༌། རྣམ་རིག་ལས་ལྷག་པའི་ཤེས་བྱེད་ནི་གཞུང་འོག་མས་སྟོན་ལ། རྣམ་རིག་ཅེས་པ་གང་བྱུང་གི་ཐད་དུ་སེམས་ཙམ་པར་འཆད་པ་ནི། བོད་ཕྱི་མ་དག་གི་ཅལ་སྒྲོགས་དབྱངས་སུ་བླངས་པར་སོང་བས། དེ་ལྟར་མི་འཆད་ཀྱི་ཀུན་རྫོབ་བདེན་པའི་སྣང་ཚུལ་སེམས་སུ་ཁས་ལེན་པ་དང༌། དོན་དམ་བདེན་པ་རིག་པར་འཆད་པའི་གྲུབ་མཐའ་གཉིས་ཀ་ལ་རྣམ་རིག་པ་ཞེས་བྱ་ལ། དེ་གཉིས་ཀ་ཡང་རྣལ་འབྱོར་སྤྱོད་པའི་གཞུང་རྒྱ་མཚོ་ལྟ་བུ་ལ་བཞུགས་པའོ། །
ཐོགས་མེད་ཞབས་ཀྱི་རྒྱུད་བླའི་བསྟན་འཆོས་འདི་ནི་གཞན་སྟོང་གི་ཚུལ་དུ་བཀྲལ་ཡང༌། རྣལ་འབྱོར་སྤྱོད་པའི་མངོན་པ་བཞིན་དུ་བཀྲལ་བ་ནི་མ་ཡིན་ཏེ། ཤེས་བྱའི་གནས་དང༌། མཚན་ཉིད་གསུམ་དང༌། དེ་ལ་འཇུག་པའི་ཚུལ་སོགས་མངོན་པའི་མདོ་དང་མཐུན་པ་ཉིད་དུ་མ་བཤད་པར། སྙིང་པོའི་མདོ་སོགས་ན་ཇི་ལྟར་བཞུགས་པའི་ངེས་དོན་དེ་ཉིད་བསྟན་བཅོས་ཀྱི་བཞུགས་ཚུལ་དང་སྦྱར་ནས་བཤད་པའི་ཕྱིར། མི་མཐུན་པའི་ཚུལ་ནི། རྣལ་འབྱོར་སྤྱོད་པའི་གཞུང་དུ། གཞི་ཀུན་གཞིའི་ས་བོན་དང་རྣམ་སྨིན་ལ་བཤད་ཅིང༌། འདིར་ནི།
གཞིའམ་ཤེས་བྱའི་གནས་ཁམས་བདེ་བར་གཤེགས་པའི་སྙིང་པོ་ལ་བཤད། དེར་ནི་སྟོང་གཞིའི་ཆོས་ཅན་གཞན་དབང་ལ་བཤད་ཅིང༌། འདིར་ནི་ཡང་དག་པའི་མཐའ་ལ་བཤད། དེར་ནི་ཐོག་མར་སེམས་ཙམ་དུ་ཞུགས་ནས་གཉིས་མེད་ཀྱི་ཡེ་ཤེས་ལ་འཇུག་པར་བཤད། འདིར་ནི་ཁམས་ཀྱི་སྤྱོད་ཚུལ་རིམ་པ་གསུམ་གྱི་སྒོ་ནས་སྙིང་པོའི་དོན་མཐོང་དགོས་པར་བཤད་ལ། དེ་ལྟར་བཤད་པ་ན། ངོ་བོ་ཉིད་མེད་པར་སྨྲ་བའི་ལྟ་བས་སྒྲོ་འདོགས་གཅོད་ཚུལ་དེ་ཡང༌། འདིའི་ལུགས་ཀྱི་ཁམས་ཀྱི་དྲི་མ་སྦྱོང་ཚུལ་བར་པ་དེའི་ནང་ན་ཡོད་པ་ཡིན་ཏེ། རབ་ཏུ་སྨིན་དང་ཞེས་པ་དེའི་ནང་དུ་འདུས་པའི་ཕྱིར་དང༌། ངོ་བོ་ཉིད་མེད་པར་སྨྲ་བའི་ལྟ་བ་ནི་ཐོས་བསམ་གྱིས་སྒྲོ་འདོགས་གཅོད་པའི་ཆ་ནས་ཁྱད་པར་དུ་འཕགས་པ་ཡིན་གྱི།
ཉམས་ལེན་གྱི་ལྟ་བའི་ཆ་ནས་མ་ཡིན། འདིར་བཤད་པའི་དྲི་མ་སྦྱོང་ཚུལ་གསུམ་པ་ནི་སྒོམ་པས་ཉམས་མྱོང་གི་ཆ་ནས་བཤད་པའི་ཕྱིར།

དེ་སྐད་དུ་ཡང༌། སེམས་ཅན་དེ་དག་དེ་བཞིན་གཤེགས་པའི་ཡུལ་ལ་འཇུག་པར་མཛད་དོ། ། ཞུགས་པར་གྱུར་ཅིང༌། དེ་བཞིན་གཤེགས་པའི་ཆོས་ཉིད་རྟོགས་པ་ནི་བླ་ན་མེད་པའི་ཡོན་གནས། ཞེས་བརྗོད་དོ། ། ཞེས་སྦྱོང་ཚུལ་དང་པོ་གཉིས་ཐོས་བསམ་དང༌། གསུམ་པ་སྒོམ་བྱུང་ལ་སྦྱར་བའི་ཕྱིར། འོ་ན་རྒྱུད་བླའི་དབུ་མ་རྣལ་འབྱོར་སྤྱོད་པའི་དབུ་མ་ལས་ལྷག་པའི་ཚུལ་ཇི་ལྟ་བུ་ཞེ་ན། གང་འདིར་མཐར་ཐུག་ཐེག་གཅིག་འཆད་པའི་ཚུལ། ། མངོན་པའི་གཞུང་དུ་མ་གྲགས་མ་རིག་པའི། ། བག་ཆགས་ས་དང་ཟག་མེད་ལས་ཀྱིས་ནི། །
ལུས་ལེན་བྱེད་པ་དཔལ་ཕྲེང་མདོ་ཡི་ལུགས། ། དེ་ཕྱིར་དམན་པའི་ལྷག་མེད་དབྱིངས་ཀྱི་ནི། ། མྱ་ངན་འདས་དང་དགྲ་བཅོམ་ཐར་པ་ཡི། ། གོ་འཕང་ཇི་བཞིན་མིན་དང་ཡིན་ཞེས་པ། ། མདོ་དང་མངོན་པའི་གཞུང་ལུགས་ཡིན་པར་ངེས། ། ཞེས་པ། བྱམས་པའི་གཞུང་ལུགས་གཞིར་བྱས་པའི་དབུ་མ་གཉིས་མི་འདྲ་བའི་ཚུལ་ནི། སྤང་བྱ་མ་རིག་པའི་ཁྱད་པར། བྱེད་ལས་ཡིད་ལུས་ལེན་དུས་ཀྱི་ཁྱད་པར། དེ་སྤོང་བྱེད་གཉེན་པོའི་ཁྱད་པར།
དེའི་རྒྱུ་མཚན་གྱིས་ལྷག་མེད་ནས་ཐེག་པ་ཆེན་པོར་འཇུག་པའི་ཁྱད་པར། དེས་ན་གནས་སྐབས་ཀྱི་ཐར་པ་དང་མྱང་འདས་ཀྱིས་དེ་དང་དེའི་གོ་མི་ཆོད་པའི་ཁྱད་པར་རྣམས་གསུངས་སོ། ། གཉིས་པ་ལ་གསུམ་སྟེ། རྒྱུད་བླར་ལྟ་བ་གཞན་སྟོང་གི་རིགས་པས་བསྟན་པའི་ཚུལ། ལྟ་བ་དེས་ཤེས་སྒྲིབ་ཀྱི་ས་བོན་མཐའ་དག་སྤོང་བའི་ཤེས་བྱེད་རྒྱས་པར་བཤད། དེས་ན་ཐོགས་མེད་ཞབས་ཀྱི་ལྟ་བ་དབུ་མར་གྲུབ་པའོ། ། དང་པོ་ལ་གསུམ་སྟེ། དམ་བཅའ་བཞག སྒྲུབ་བྱེད་བཤད། རྩོད་པ་སྤང་བའོ། །
དང་པོ་ནི། གང་འདིར་ཆོས་ཀུན་སྤྲོས་བྲལ་ཡིན་ནོ་ཞེས། ། གསལ་བར་གསུངས་ཀྱང་ཆོས་རྣམས་རང་རང་གི ། ངོ་བོས་སྟོང་པའི་ཚུལ་དེ་མ་བཤད་པར། ། གཞན་སྟོང་རྣམ་གཞག་གསལ་པོར་སྒྲགས་པ་ཡིན། ། ཞེས་པ། བོད་ཀྱི་སློབ་དཔོན་སྔ་ཕྱི་མང་པོའི་བསམ་པ་ལ། ཇི་སྐད་དུ། ཡོད་མིན་མེད་མིན་ཡོད་མེད་མ་ཡིན་ཡོད་མེད་ལས་གཞན་དུའང༌། ། ཞེས་སོགས་ཀྱི་ཆོས་དབྱིངས་སྤྲོས་བྲལ་དུ་བཤད་པ་ཉིད་ཀྱི་ཕྱིར་ན།
དེ་རང་གི་ངོ་བོས་མ་གྲུབ་པ་ཉིད་དུ་བསྟན་པར་ངེས་པས། ཆོས་འདིའི་ལྟ་བ་ངོ་བོ་ཉིད་མེད་པར་སྨྲ་བ་དང་མཐུན་པར་བཤད་དོ། ། ཞེས་འཆད་པ་དེ་དག་ནི་མ་དགོངས་པ་ཡིན་ཏེ། བསྟན་འཆོས་འདི་ན་དེ་རང་གི་ངོ་བོས་སྟོང་པར་སྒྲུབ་བྱེད་ཀྱི་རིགས་པ་མ་བཤད་པའི་ཕྱིར་དང༌། ཆོས་ཉིད་ཀྱི་ངོ་བོ་ཤེས་པར་བཤད་ནས། དེ་འཕགས་མཆོག་རྣམས་ཀྱི་རང་རིག་གི་མྱོང་བྱར་བཤད་ལ། དེ་ལྟར་འཆད་པ་དེ་ནི་ལེགས་ལྡན་དང་ཟླ་བ་སོགས་རང་སྟོང་འཆད་པའི་རྩ་བར་གྱུར་པ་རྣམས་ལ་མེད་པའི་ཕྱིར་དང༌། ཞི་འཚོ་བརྒྱུད་པ་དང་བཅས་པ་ནི། ཤིང་རྟའི་སྲོལ་གཉིས་ཀ་ནས་འཆད་པར་སྣང་བས། དེ་དང་མཐུན་པའི་ལུང་རིགས་ཀྱིས་ནི་རང་སྟོང་གི་འཆད་ལུགས་གཙང་མར་མི་འགྲུབ་པའི་ཕྱིར།
ཆོས་ཉིད་ཡོད་པར་ཁས་མི་ལེན་པ་དང༌། རང་སྟོང་མ་ཡིན་པར་འཆད་པ་ནང་འགལ་ལོ། ། ཞེ་ན། མ་ཡིན་ཏེ། སྒྲ་རྟོག་གི་ངོ་བོར་ཡོད་པ་མ་ཡིན་པ་དང༌། ཡེ་ཤེས་ཀྱི་མྱོང་བྱ་ཡིན་པ་གཉིས་ལ་འགལ་བ་ཅི་ཡང་མེད་པའི་ཕྱིར་དང༌། སྤྱིར་ཡང་སྤྲོས་པའི་མཐའ་བྲལ་ཞེས་པ། སྒྲ་རྟོག་གི་ཡུལ་དུ་མི་རུང་བ་ལ་ཟེར་བ་ཉིད་གཞིར་བཞག་ནས། འདིར་ཡང༌། བརྟག་མིན་ཕྱིར་དང་བརྗོད་མིན་ཕྱིར། །
འཕགས་པས་མཁྱེན་ཕྱིར། ཞེས་གསུངས་ལ། རང་སྟོང་གི་གཞུང་རྩོད་བྲལ་ན་ཆོས་དབྱིངས་འཕགས་པས་མཁྱེན་ཚུལ་མཚན་ཉིད་པ་ཞིག་ཡོད་པར་མ་བཤད་དོ། ། འོ་ན་རྟོག་ངོས་ཆོས་དབྱིངས་རང་སྟོང་དུ་ཁས་བླངས་པས་མི་ཆོག་པ་ཅི་ཞེ་ན། དེ་ནི་ཤིན་ཏུ་ཆོག་པ་ཡིན་ཏེ། རྟོག་ངོའི་ཆོས་དབྱིངས་དེ་ཀུན་བཏགས་ཡིན་པས་དེ་ཁོ་རང་གི་སྟོང་པ་དང༌། དེ་ཆོས་དབྱིངས་དངོས་ཀྱི་སྟོང་པ་ནི་གཞན་སྟོང་གི་འཆད་ཚུལ་དངོས་ཡིན་པའི་ཕྱིར། གཉིས་པ་ནི། རྒྱུད་བླར་ཆོས་དབྱིངས་རང་སྟོང་དུ་མ་བཤད་པ་ཅི་ཞེ་ན། དེ་བཞིན་གཤེགས་སྙིང་རང་སྟོང་མིན་ཚུལ་དང༌། །
ཞེས་པ་ནི། ཇི་སྐད་དུ། བླ་མེད་ཆོས་ཀྱིས་སྟོང་མ་ཡིན། ། ཞེས་པ་དེའོ། ། བློ་བུར་སྐྱོན་དང་འདུས་བྱས་ཆོས་རྣམས་ཀྱིས། ། ཇི་ལྟར་སྟོང་ཚུལ་གསལ་པོར་གསུངས་པ་དང༌། ། ཞེས་པ་ནི། ཇི་སྐད་དུ། ཡང་དག་མཐའ་ནི་འདུས་བྱས་ཀྱིས། ། རྣམ་པ་ཐམས་ཅད་དབེན་པ་སྟེ། །
ཉོན་མོངས་ལས་དང་རྣམ་སྨིན་དོན། ། སྤྲིན་ལ་སོགས་པ་བཞིན་དུ་བརྗོད། ། ཅེས་པ་དེའོ། ། གཉིས་སྟོང་ལྷག་མ་ཡོད་ཅེས་བཤད་ལས་ཤེས། ། ཞེས་པ། འགྲེལ་པར་ཐོགས་མེད་ཞབས་ཀྱིས། ཇི་སྐད་དུ། གང་ཞིག་གང་ན་མེད་པ་དེ་ནི་དེས་སྟོང་པར་ཡང་དག་པར་རྗེས་སུ་མཐོང་སྟེ། འདི་ལ་ལྷག་མར་གྱུར་པ་ནི་ཡོད་དོ། ། ཞེས་ཡང་དག་པ་ཇི་ལྟ་བ་བཞིན་དུ་རབ་ཏུ་ཤེས་པ་དེ་ནི་སྟོང་པ་ཉིད་ལ་འཇུག་པ་བླ་ན་མེད་པའོ། །
ཞེས་བཤད་པ་དེ་ཉིད་དོ། ། བོད་ཕྱི་མ་གང་དག རང་སྟོང་དང་གཞན་སྟོང་གི་ཐ་སྙད་དང་རྣམ་གཞག་ཁས་མི་ལེན་ཞིང༌། ཤེས་བྱ་ཐམས་ཅད་སྤྱིར་ཚད་མས་གྲུབ་ཅིང༌། དགག་བྱ་བདེན་གྲུབ་ཀྱིས་སྟོང་པ་དེ། ངོ་བོ་ཉིད་མེད་པར་སྨྲ་བའི་ལྟ་བ་གཏན་ལ་འབེབས་ལུགས་དང༌། ཆོས་ཅན་ཀུན་བཏགས་ཚད་མས་གྲུབ་པ་དེའི་སྟེང་དུ། དགག་བྱ་བདེན་གྲུབ་ཀྱིས་སྟོང་པ་དེ། རྣལ་འབྱོར་སྤྱོད་པ་པའི་ལྟ་བ་གཏན་ལ་འབེབས་ལུགས་སུ་ཁས་ལེན་པ་དེ་འདྲ་དེ་ནི། སྲོལ་གཉིས་ཀའི་གཞུང་ལུགས་ལ་ལྟ་བའི་ཤེས་རབ་ཀྱི་མིག་ལྡོངས་པར་བྱས་པ་ཡིན་པས།
ཡིད་གཏན་དུ་མི་རུང་བ་ཁོ་ནར་མ་ཟད། སྔོན་གངས་ཅན་དུ་བྱོན་པའི་ཆེན་པོ་ཀུན་དང་མི་མཐུན་ནོ། ། གསུམ་པ་ནི། བོད་ཕྱི་མ་དག ལུགས་འདིར་ཆོས་དབྱིངས་བདེན་པར་གྲུབ་ན་དེ་ལ་བདེན་པར་ཞེན་པའི་བློ་སྤང་བྱ་མ་ཡིན་པར་ཐལ། ཞེས་ཟེར་མོད། དོགས་པ་དེ་ནི་རྗེ་བཙུན་ཉིད་ཀྱིས་བསལ་ཟིན་ནོ། ། ཞེས་སྟོན་པ་ནི། རང་བཞིན་འོད་གསལ་ངོ་བོས་མི་སྟོང་ན། ། དེར་འཛིན་སྤང་བྱ་མིན་པར་ཐལ་བའི་ལན། །
ཆུ་དང་རིན་ཆེན་ནམ་མཁའི་དཔེ་གསུམ་གྱིས། ། གནས་ལུགས་ཉིད་ལ་ཞེན་པའང་སྤང་བྱར་བཤད། ། ཅེས་པ། ཡུལ་གྱི་གནས་ཚུལ་ལ་ཞུགས་ན་སྤང་བྱ་མ་ཡིན་དགོངས་ཀྱང༌། ཆོས་དབྱིངས་ལ་བདེན་པར་ཞེན་པའི་བློ་ནི་ཆོས་དབྱིངས་དེའི་གནས་ཚུལ་ལ་ཞུགས་པ་མ་ཡིན་ཏེ། ཇི་སྲིད་ཞེན་པ་དེ་དང་བཅས་པ་དེ་སྲིད་དུ་ཆོས་དབྱིངས་དེ་གསལ་བར་མི་མཐོང་ལ། དེ་དང་བྲལ་བ་ན་དེའི་རང་བཞིན་གསལ་བར་མཐོང་བའི་ཕྱིར། དཔེར་ན། སྤྲིན་དང་རྙོག་པ་དང་གཡའ་ལ་སོགས་པ། ནམ་མཁའ་དང་ཆུ་དང་གསེར་གྱི་རང་བཞིན་དུ་མ་ཞུགས་པའི་རྒྱུ་མཚན་གྱིས་དེ་དག་དང་བཅས་པ་དེ་སྲིད་དུ།
དེ་དང་དེའི་རང་བཞིན་གསལ་བར་མི་མཐོང་བ་བཞིན་ནོ། ། དེ་བཞིན་དུ། ལུགས་འདི་ལ་འཕགས་སེང་གིས་དག་པ་ཕྱོགས་གཅིག་པ་ཉིད་དུ་ཐལ་བའི་ཉེས་པ་ཡང་བརྗོད་པར་མཛད་མོད་ཀྱི། ཇི་ལྟ་བ་བཞིན་དུ་འཇུག་པ་མ་ཡིན་ཏེ། རིགས་པ་དེའི་རྩ་བ་ནི། ཆོས་གང་ཞིག་བདེན་མེད་དུ་རིགས་པས་གཏན་ལ་མ་ཕབ་ན། དེ་ལ་བདེན་འཛིན་གྱི་བློ་ལྡོག་མི་ནུས་ཞེས་པ་དེ་ཉིད་ཡིན་ཞིང༌། དེ་ཉིད་ཇི་སྐད་དུ། རྟོག་རྣམས་དངོས་པོ་ཡོད་ན་འགྱུར་པ་སྟེ། ། ཞེས་པའི་སྒྲས་ཟིན་ལྟ་བུར་སྣང་མོད།
ཡུལ་མེད་པར་གཏན་ལ་མ་ཕབ་ཀྱང༌། ཡུལ་ཅན་གྱི་འཛིན་པ་ལོག་ནུས་པ་ནི་རྣལ་འབྱོར་སྤྱོད་པ་པའི་ལུགས་ཁོ་ནར་མ་ཟད། རྡོ་རྗེ་ཐེག་པ་པ་དག་གི་ལུགས་ལ་ཤིན་ཏུ་གསལ་བ་ཡིན་ནོ། ། གཉིས་པ་ལྟ་བ་དེས་ཤེས་སྒྲིབ་ཀྱི་ས་བོན་སྤོང་ནུས་པའི་ཤེས་བྱེད་ལ་གསུམ་སྟེ། གཉིས་མེད་ཀྱི་ཡེ་ཤེས་གཉིས་སྣང་འཁྲུལ་པའི་བག་ཆགས་སྤོང་བྱེད་ཡིན་པའི་རྒྱུ་མཚན་གྱིས་ཤེས་སྒྲིབ་ཀུན་གྱི་གཉེན་པོར་བསྟན། བདེན་གྲུབ་ཁས་བླངས་ཀྱང་བདེན་འཛིན་སྤང་བྱར་མི་འགལ་བའི་ཤེས་བྱེད་དགོད། མཉམ་གཞག་དུ་སྤྲོས་པ་གཅོད་པའི་ཚེ་བདེན་གྲུབ་སོགས་ཀྱི་ཁས་ལེན་ཅི་ཡང་ཡོད་པ་མ་ཡིན་པར་བསྟན་པའོ། ། དང་པོ་ནི། གཞུང་འདིར་རང་སྟོང་གསལ་བར་མ་བཤད་ཀྱང༌། ཞེས་པ།
རྒྱུད་བླ་འདིར་ཆོས་དབྱིངས་དང་སྙིང་པོ་བདེན་མེད་དུ་སྒྲུབ་བྱེད་མ་བཤད་པའོ། ། མཚན་འཛིན་ཇི་སྙེད་སྤང་བྱར་བཤད་པའི་ཕྱིར། ། ཞེས་པ། སེར་སྣ་ལ་སོགས་རྣམ་རྟོག་གང༌། ། ཞེས་སོགས་དང༌། འཁོར་གསུམ་རྣམ་པར་རྟོག་པ་གང༌། ། ཞེས་བཤད་པ་དེའོ། ། གང་འདིར་བཤད་པའི་ལམ་གྱིས་མི་སྤོང་བའི། ། ཤེས་བྱའི་སྒྲིབ་པ་གུད་དུ་ལུས་པ་མེད། ། ཅེས་པ།
རྒྱུད་བླ་མ་ནས་བཤད་པའི་ལྟ་བ་རྟོགས་པའི་ཤེས་རབ་ཀྱིས་ཤེས་སྒྲིབ་མ་ལུས་པའི་ས་བོན་སྤོང་ནུས་པར་གྲུབ་པ་ན། ཚད་མ་རྣམ་འགྲེལ་ལྟ་བུ་ནས་བཤད་པའི་ཤེས་རབ་ཀྱིས་ཀྱང་དེར་གྲུབ་པ་ཡིན་ཏེ། གཞུང་དེར་ཡང་མཚན་འཛིན་ཇི་སྙེད་པ་སྤང་བྱ་དང༌། གཟུང་འཛིན་གཉིས་མེད་ཀྱི་ཡེ་ཤེས་གཞིའི་དུས་ནས་ཀྱང་ཡོད་པ་དེ་གནས་ལུགས་དང༌། དེ་རྟོགས་པའི་ཡེ་ཤེས་ལ་ལམ་གྱི་བདེན་པར་ནི། དེ་ཕྱིར་གཉིས་སྟོང་གང་ཡིན་པ། ། ཞེས་སོགས་སུ་གསལ་བར་བཤད་ལ། དེ་བས་ལྷག་པའི་ལྟ་བ་རྟོགས་ཚུལ་དང་སྒྲིབ་པ་སྤོང་ཚུལ་ནི་རྒྱུད་བླ་མའི་བསྟན་འཆོས་སུའང་གསུངས་པ་མེད་པའི་ཕྱིར་རོ། ། གཉིས་པ་ནི། བོད་ཕྱི་མ་དག
བདེན་གྲུབ་ཁས་ལེན་པའི་གྲུབ་མཐའ་གང་དུ་ཡོད་པ་དེར། བདེན་འཛིན་སྤང་བྱར་ཁས་མི་ལེན་པ་ཡིན་ནོ། ། ཞེས་དང༌། རྣལ་འབྱོར་སྤྱོད་པའི་ལུགས་ལ་མཚན་འཛིན་གྱི་རྟོག་པ་བདེན་པར་གྲུབ་བོ། ། ཞེས་ཟེར་བ་དེ་མི་འཐད་པར་སྟོན་པ་ནི། སེམས་ཀྱི་རང་བཞིན་འོད་གསལ་ཡིན་གྱུར་ན། ། དེ་ལ་ཞེན་བློ་དྲི་མ་མིན་པ་ཅི། ། ཞེས་པས་སྒྲུབ་བྱེད་ཀྱི་གཏན་ཚིགས་དང༌། ནམ་མཁའི་རང་བཞིན་རྣམ་པར་དག་གྱུར་ན། ། བློ་བུར་སྤྲིན་སོགས་འབྲལ་རུང་ཡིན་པར་ངེས། །
ཞེས་པ་ཤེས་བྱེད་ཀྱི་དཔེ་སྟེ། གསེར་རང་བཞིན་གྱིས་རྣམ་པར་དག་ན། དེའི་གཡའ་སྤང་བྱ་ཡིན་དགོས་པ་བཞིན་ནོ། ། དེ་ལྟར་རྣལ་མའི་ལན་བཤད་ནས། མགོ་མཚུངས་ཀྱི་ལན་ནི། སེམས་ཀྱི་རང་བཞིན་བདེན་པར་གྲུབ་གྱུར་ན། ། དེར་ཞེན་སྤང་མི་རུང་ཞེས་མང་པོ་སྨྲ། ། ཁྱོད་ཀྱང་སྤྲོས་བྲལ་དོན་དམ་བདེན་པར་འཆད། ། དེ་ལ་ཞེན་པ་སྤང་དུ་རུང་བ་ཅི། ། ཞེས་པ།
རྩོད་པ་འདི་ནི། གཞན་གྱི་ཆོས་རྣམས་ཀྱང་ཡོད་ལ། ཞེས་སོགས་ཀྱི་དོན་དུ་རློམ་པ་ཡིན་མོད། དེས་ནི་ཁྱོད་ལ་མི་ཕན་ཏེ། དེར་གཞི་གཅིག་བདེན་གྲུབ་དང༌། གཉེན་པོས་སྤང་རུང་དུ་ཁས་ལེན་པ་ནང་འགལ་ཞེས་པའི་དོན་ཡིན་པས་སོ། ། མཚུངས་པ་འདི་ཡང་ཇི་བཞིན་དུ་འཇུག་པ་ཡིན་ཏེ། བདེན་པ་དང་བདེན་གྲུབ་ལ་ཁྱད་པར་འབྱེད་པའི་ལུང་གྲུབ་མཐའ་གོང་འོག་ཀུན་ལ་ཡོད་པ་མ་ཡིན་པའི་ཕྱིར་དང༌། ཁོ་ཁོ་རང་ཡིན་པ་དང༌། སྤྱིར་གྲུབ་པ་ཉིད་དུ་ཁས་བླངས་ནས་ཁོ་ཁོ་རང་དུ་གྲུབ་པར་ཁས་མི་ལེན་པ་ནི་རང་ཚིག་སྔ་ཕྱི་འགལ་བའི་ཕྱིར་དང༌།
ཐལ་རང་གི་གཞུང་གཙང་མ་དག་ཏུ་ནི་མཐར་ཡོད་པ་ཞེས་བྱ་བའི་ཆོས་ཀྱང་ཁས་མི་ལེན་ན། བདེན་པ་ཁས་ལེན་པ་ལྟ་ཅི་སྨོས་པའི་ཕྱིར་དང༌། ཆོས་གཅིག་བདེན་པ་དང་བདེན་མེད་གཉིས་ཀར་དུ་ཁས་ལེན་པ་ཁྱེད་ཀྱིས་ནི། རྟག་ཆད་ཀྱི་ལྟ་བ་གཉིས་ཀ་ཁས་བླངས་པ་ཡིན་ཏེ། འཕགས་པས། གང་ཞིག་རང་བཞིན་གྱིས་ཡོད་པ། ། དེ་ནི་མེད་པ་མིན་པས་རྟག ། སྔོན་བྱུང་ད་ལྟར་མེད་ཅེས་པ། ། དེས་ན་ཆད་པར་ཐལ་བར་འགྱུར། ། ཞེས་སོ། །
གསུམ་པ་ལ་གཉིས་ཏེ། དངོས་དང༌། ཤེས་བྱེད་དོ། ། དང་པོ་ནི། འོན་ཀྱང་ཐ་སྙད་རྣམ་པར་འཇོག་པའི་ཚེ། རང་བཞིན་འོད་གསལ་བདེན་པར་ཁས་བླངས་ཀྱང༌། མཉམ་བཞག་སྤྲོས་བྲལ་ནམ་མཁའི་ངང་ཉིད་ནས། ། ཇི་སྙེད་སྤྲོས་པའི་ཚོགས་འགའ་ལུས་པ་མེད། ། ཅེས་བྱ་བ་ནི། ངོ་བོ་ཉིད་མེད་པར་སྨྲ་བ་དག་གིས་བསམས་པ།
རྣལ་འབྱོར་སྤྱོད་པ་པ་དག་གིས་ཆོས་དབྱིངས་ལ་མཚན་མར་བཟུང་བའི་ཕྱིར་མཚན་འཛིན་གྱི་གཉེན་པོ་བསྟན་པར་མ་ནུས་སོ་སྙམ་པ་ལ། རྗེས་ཀྱི་རྟོག་པ་དང་བརྗོད་པས་མཚན་མར་འཛིན་ཀྱང༌། དེ་ལམ་དུ་བྱེད་པ་མ་ཡིན་ལ། མཉམ་པར་བཞག་པའི་ཡེ་ཤེས་ཀྱིས་ནི་སྤྲོས་པའི་མཚན་མ་མཐའ་དག་བཀག་ནས་བསྒོམ་པའི་ཕྱིར། མཚན་འཛིན་གྱི་ས་བོན་སེལ་ནུས་ཞེས་པའོ། ། ཡུལ་ཆོས་དབྱིངས་རང་སྟོང་དུ་གཏན་ལ་མ་ཕབ་ན། དེ་ལ་མཚན་མར་འཛིན་པའི་བློ་ལྡོག་མི་ནུས་ཞེས་པ་ནི་ཟླ་བའི་ཞབས་སོགས་ཀྱི་བཞེད་པ་ཡིན་མོད། ཐོགས་མེད་ཞབས་ཀྱིས་བྱམས་པའི་གཞུང་འགྲེལ་བ་ན་ནི། འཛིན་པ་ཀུན་བཏགས་རང་སྟོང་དུ་གཏན་ལ་ཕབ་ནས་གོམས་པར་བྱས་པ་ཉིད་ཀྱིས་མཉམ་བཞག་ཏུ་འཛིན་པ་རང་གི་ངང་གིས་ཞི་བར་ནུས་ལ། དེའི་ཚེ་མཚན་འཛིན་རང་སར་དག་པ་ཉིད་ཀྱིས་ཆོག་པ་ཡིན་གྱི།
མཚན་མེད་ཀྱིས་ཡེ་ཤེས་ཉམས་པར་བྱེད་དགོས་པ་ནི་མ་ཡིན་ཏེ། སེམས་འགྲེལ་ལས། སྟོང་པ་ཉིད་ནི་སྟོན་པའི་མདོ། ། ཇི་སྙེད་གསུངས་པ་དེ་ཐམས་ཅད། ། ཉོན་མོངས་ཟློག་པའི་ཆེད་ཡིན་གྱི། ། ཁམས་དེ་ཉམས་པར་བྱེད་མ་ཡིན། ། ཞེས་སོ། ། ཆོས་དབྱིངས་ནི་རང་སྟོང་དུ་གཏན་ལ་འབེབས་ནུས་པ་ཡང་མ་ཡིན་ཏེ། རིག་ཤེས་ཀྱི་ཡུལ་མ་ཡིན་པའི་ཕྱིར། འཛིན་པ་ལ་ནི་མི་མཚུངས་ཏེ།
སྒྲ་རྟོག་གི་ཡུལ་དུ་བྱེད་ནུས་པའི་ཕྱིར། ཞེས་བྱ་བ་ནི་རྒྱུད་བླ་མ་དང་ཐོགས་མེད་ཞབས་ཀྱི་བཞེད་པའོ། ། གཉིས་པ་ཤེས་བྱེད་དགོས་པ་ནི། དབུ་མ་པར་ཁས་ཆེ་བ་གཞན་གྱི་བསམ་པ་ལ། འདུས་བྱས་ཀྱི་ཆོས་དངོས་ཡུལ་དུ་བྱེད་པའི་ཤེས་རབ་ཀྱིས་མཚན་འཛིན་གྱི་ས་བོན་དྲུངས་འབྱིན་པ་དབུ་མ་པ་དག་གི་ལུགས་མ་ཡིན་ནོ། ། ཞེ་ན། ཁྱེད་རང་ལ་ཡང་དབུ་མར་གྲུབ་པའི་རྒྱུད་བླའི་ལུང་གིས་དོན་སྔ་མ་དེ་ཉིད་གྲུབ་བོ། ། ཞེས་སྟོན་པ་ནི། སེམས་ཀྱི་རང་བཞིན་འོད་གསལ་རྟོགས་པའི་བློ། ། ཇི་བཞིན་གཟིགས་དང་ཐོགས་པའི་སྒྲིབ་པ་ཀུན། །
སྤོང་བྱེད་གཉེན་པོར་རྒྱུད་བླའི་གཞུང་གིས་བསྟན། ། ཐོགས་མེད་ཞབས་ཀྱིས་དེ་ཉིད་བཀྲལ་བ་ཡིན། ། ཞེས་པ་ནི། ཇི་སྐད་དུ། འགྲོ་བ་ཞི་བའི་ཆོས་ཉིད་དུ། ། རྟོགས་ཕྱིར་ཇི་ལྟ་ཉིད་དེ་ཡང༌། ། རང་བཞིན་གྱིས་ནི་ཡོངས་དག་ཕྱིར། ། ཉོན་མོངས་གདོད་ནས་ཟད་ཕྱིར་རོ། ། ཞེས་དང༌། སེམས་དེ་རང་བཞིན་འོད་གསལ་བས་ན་ཉོན་མོངས་ངོ་བོ་མེད་གཟིགས་པ།
ཞེས་སོ། ། དེའི་ཕྱིར་སོ་སོར་རང་རིག་པའི་ཡེ་ཤེས་སྤང་བྱའི་ས་བོན་གྱི་གཉེན་པོར་འཆད་པ་ནི་རྣལ་འབྱོར་སྤྱོད་པ་པ་དག་གི་གྲུབ་པའི་མཐའ་ཡིན་གྱི། ངོ་བོ་ཉིད་མེད་པར་སྨྲ་བ་གཙང་མ་དེའི་ལུགས་མ་ཡིན་ཏེ། ལེགས་ལྡན་དང་ཟླ་བའི་ཞབས་གཉིས་ཀས་བཀག་པའི་ཕྱིར་རོ། ། གསུམ་པ་ནི། གཟུང་འཛིན་གཉིས་སྣང་ས་བོན་དྲུངས་ཕྱུང་བ། ། རྫོགས་སངས་རྒྱས་བློ་མིན་པ་གཞན་ལ་མེད། ། དེ་དྲུངས་འབྱིན་པའི་གཉེན་པོ་བླ་མེད་པ། ། གཉིས་མེད་ཡེ་ཤེས་ཐོགས་མེད་གཞུང་གིས་བཀྲལ། ། ཞེས་པ།
བྱམས་ཆོས་བར་པ་གསུམ་གྱི་ལྟ་བ་ཐོགས་མེད་ཞབས་ཀྱིས་བཀྲལ་བ་འདི་ཆོས་ཅན། དབུ་མའི་ལྟ་བ་ཡིན་ཏེ། གཟུང་འཛིན་གཉིས་སྣང་གི་ས་བོན་དྲུངས་འབྱིན་པར་ནུས་པའི་ཤེས་རབ་ཡིན་པའི་ཕྱིར། ཁྱབ་འབྲེལ་ནི། དེ་དྲུངས་ཕྱུང་བ་སངས་རྒྱས་ལས་གཞན་ལ་མེད་པའི་རྟགས་ཀྱིས་འགྲུབ་ལ། ཕྱོགས་ཆོས་ནི། གཟུང་འཛིན་གཉིས་མེད་རྟོགས་པའི་ཤེས་རབ་ཀྱིས་འཛིན་པའི་ས་བོན་དྲུངས་འབྱིན་པར་མི་ནུས་ན། བདག་མེད་གཉིས་རྟོགས་པའི་ཤེས་རབ་ཀྱིས་བདག་འཛིན་གཉིས་ཀྱི་ས་བོན་དྲུངས་འབྱིན་པ་ཇི་ལྟར་ནུས་ཞེས་ངོ་བོ་ཉིད་མེད་པ་པ་ལ་དྲིའོ། ། ལྟ་བ་འདི་ནི་སེམས་ཙམ་ལྟ་ཅི་སྨོས། རྣམ་པར་རིག་པ་ཙམ་ལས་འདས་པར་ཡང་བཤད་པ་ཡིན་ཏེ།
རྩ་བར། དེ་ལ་གཉིས་པོ་ཡོད་མ་ཡིན། ། ཞེས་དང༌། འགྲེལ་པར་དབྱིག་གཉེན་ཞབས་ཀྱིས། དོན་མི་དམིགས་པ་ལ་བརྟེན་ནས་རྣམ་པར་རིག་པ་ཡང་མི་དམིགས་པ་སྐྱེ་སྟེ། ཞེས་ལན་གཅིག་མ་ཡིན་པར་གསུངས་པའི་ཕྱིར་རོ། ། གསུམ་པ་འཁོར་ལོ་གསུམ་གྱི་ངེས་དོན་མཐའ་དག་རྒྱུད་བླ་མའི་བསྟན་འཆོས་ཀྱིས་བསྡུས་པའི་ཚུལ་ལ། གསུམ་སྟེ། དེ་ལྟར་བསྟན་པ་དངོས་དང༌། བོད་ཕྱི་མའི་ལུགས་དགག་པ།
རང་གི་ལུགས་བཞག་པའོ། ། དང་པོ་ནི། འཁོར་ལོ་གསུམ་གྱི་ངེས་དོན་ཇི་སྙེད་པ། ། རྣམ་བདུན་རྡོ་རྗེའི་ཆོས་སུ་ངེས་པ་དང༌། ། སེམས་ཀྱི་རང་བཞིན་འོད་གསལ་གཅིག་པུ་ཉིད། ། གནས་སྐབས་དབྱེ་བས་རྡོ་རྗེ་བདུན་དུ་བཤད། ། ཅེས་པ། འཁོར་ལོ་གསུམ་པོའི་ངེས་དོན་ཇི་སྙེད་པ་ནི་བདག་མེད་པ་གཉིས་སུ་འདུ་ལ། གཉིས་པོའི་ངོས་འཛིན་ནི། གཟུང་འཛིན་གཉིས་ཀྱིས་སྟོང་པའི་རང་རིག་རང་གསལ་བ་དེ་ཡིན་ལ།
དེ་ཡང་གོ་རིམ་བཞིན་དུ། གང་ཟག་གི་དབང་དུ་བྱས་པའི་གཟུང་འཛིན་དང༌། ཆོས་ཀྱི་དབང་དུ་བྱས་པའི་གཟུང་འཛིན་གྱིས་སྟོང་པའོ། ། སྟོང་ཚུལ་དེ་ཡང་མ་ཡིན་པར་དགག་པའི་ཆ་ནས་ཡིན་གྱི། མེད་པར་དགག་པ་ནས་མ་ཡིན་ཏེ། དབུས་དང་མཐའ་རྣམ་པར་འབྱེད་པ་ལས། གང་ཟག་དང་ནི་ཆོས་རྣམས་ཀྱི། ། དངོས་པོ་མེད་འདིར་སྟོང་པ་ཉིད། ། དེ་དངོས་མེད་པའི་དངོས་ཡོད་པ། ། དེ་ཉིད་དེ་ལ་སྟོང་པ་ཉིད། །
ཅེས་དང༌། གཉིས་དངོས་མེད་དང་དངོས་མེད་པའི། ། དངོས་པོ་སྟོང་པའི་མཚན་ཉིད་དོ། ། ཞེས་དང༌། འདིར་ཡང༌། བླ་མེད་ཆོས་ཀྱིས་སྟོང་མ་ཡིན། ། ཞེས་སོ། ། དེ་ལྟ་བུའི་སྟོང་པ་ཉིད་དེ་ལ་ངེས་པའི་དོན་གྱི་རྡོ་རྗེ་ཞེས་བྱ་ལ། རྡོ་རྗེ་དེ་ལ་གནས་སྐབས་ཀྱི་དབྱེ་བས་གསུམ་སྟེ། མ་དག་པ་འཁོར་བའི་གནས་སྐབས་སུ་དོན་དམ་པའི་སེམས་ཅན་དང༌།
དག་ལ་མ་དག་པ་ལམ་གྱི་སྐབས་སུ་དོན་དམ་པའི་བྱང་ཆུབ་སེམས་དཔའ་དང༌། ཤིན་ཏུ་དག་པ་སངས་རྒྱས་ཀྱི་སར་དོན་དམ་པའི་དེ་བཞིན་གཤེགས་པ་ཞེས་བྱའོ། ། དེ་ལ་དོན་དམ་པའི་སེམས་ཅན་དང་ཁམས་བདེ་བར་གཤེགས་པའི་སྙིང་པོ་དོན་གཅིག དོན་དམ་པའི་བྱང་ཆུབ་སེམས་དཔའ་དེ་ལ་ནི་ལྡོག་པའི་དབྱེ་བས་གཉིས་ཏེ། དོན་དམ་པའི་ཆོས་དང་དགེ་འདུན་ནོ། ། དཔེར་ན། མཐོང་ལམ་གྱི་ཡེ་ཤེས་ཙམ་ལྡོག་ནས་དགེ་འདུན་དང༌། བར་ཆད་མེད་ལམ་གྱི་ཆ་ནས་ལམ་དང༌། རྣམ་པར་གྲོལ་བའི་ལམ་ཁྱད་པར་གྱི་ལམ་དང་བཅས་པའི་ཆ་ནས་འགོག་པའི་བདེན་པའོ། ། དེ་སྐབས་ཀྱི་བྲལ་ཆ་ནི་མེད་དགག་དུ་སོང་བས་བདེན་པར་མི་རུང་ངོ༌། །
དོན་དམ་པའི་དེ་བཞིན་གཤེགས་པ་གཅིག་ཉིད་ལ་ཡང་ལྡོག་པས་ཕྱེ་ན། བྱང་ཆུབ་དང༌། ཡོན་ཏན་དང༌། བྱེད་པ་པོ་ལ་ཡོད་པའི་ཕྲིན་ལས་ཏེ་གསུམ་མོ། ། འཁོར་ལོ་ཕྱི་མ་གཉིས་ཀྱི་ངེས་དོན་མཐའ་དག་དེ་དག་ཏུ་བསྡུ་བར་ནུས་མོད། འཁོར་ལོ་དང་པོའི་ངེས་དོན་གང་ཟག་གི་བདག་མེད་པ་དེ་རྡོ་རྗེ་བདུན་ལས་གང་དུ་བསྡུ་ཞེ་ན། དེ་ཡང་དོན་དམ་པའི་གཞི་ལམ་འབྲས་གསུམ་དུ་བསྡུ་བར་ནུས་མོད་ཀྱང༌། གཞུང་འདིར་མ་བཤད་པས་དམན་པའི་ལམ་གྱི་སྦྱང་གཞི་དང་སྦྱོང་བྱེད་སྦྱངས་འབྲས་གསུམ་ཀ་དྲི་མ་དང་བཅས་པའི་དེ་བཞིན་ཉིད་དུ་བསྡུ་བར་ནུས་སོ། ། མདོར་ན། བསྟན་འཆོས་འདི་ནི་ངེས་དོན་མཐར་ཐུག་པའི་བསྟན་འཆོས་ཏེ།
འཁོར་ལོ་གསུམ་ཀའི་མཐར་ཐུག་གི་ངེས་དོན་བསྟན་བྱའི་གཙོ་བོར་བྱས་ནས་སྟོན་པའི་ཕྱིར། དེ་ཡང་མཐར་ཐུག་གི་ངེས་དོན་ཞེས་པ་ནི་སྒོམ་པས་ཉམས་སུ་བླང་བྱ་དེ་ཉིད་ཡིན་ལ། གནས་སྐབས་ཀྱི་ངེས་དོན་ནི་ཐོས་བསམ་གྱིས་སྒྲོ་འདོགས་བཅད་པའི་ཆ་ནས་ཀྱང་བཞག་ཏུ་རུང་བ་དེའི་ཚེ། གང་ཟག་དང་ཆོས་ཀྱི་བདག་གཉིས་བརྟག་པའི་མེད་དགག་གི་ཆ་ལ་ཡང་དེར་བཏགས་སོ། ། གཉིས་པ་ནི། རྒྱུད་བླའི་འགྲེལ་པ་ཐལ་འགྱུར་ལུགས་སོ་ཞེས། སྨྲ་བ་དེ་དག་གད་མོའི་རྒྱུ་མིན་ནམ། འཕགས་པ་ཐོགས་མེད་ཟླ་བ་གྲགས་པ་ཡི། ། རྗེས་འབྲང་སྲོལ་འབྱེད་ཡིན་པར་ཁས་ལོང་ཞིང༌། ། ཞེས་པ།
བོད་ཕྱི་མ་དག འཕགས་པ་ཐོགས་མེད་ཀྱིས་མཛད་པའི་ས་སྡེ་ལྔ་ལ་སོགས་པའི་བསྟན་འཆོས་གཞན་དག་ནི་སེམས་ཙམ་གྱི་བསྟན་འཆོས་ཡིན་ལ། རྒྱུད་བླ་མའི་འགྲེལ་པ་ནི་སྤྱིར་དབུ་མ་དང༌། བྱེ་བྲག་ཐལ་འགྱུར་གྱི་ལུགས་སུ་བཀྲལ་བ་ཡིན་ལ། དེའི་ཚེ་ལུགས་དེ་ལ་ཀུན་གཞི་དང་རང་རིག་ཁས་མི་ལེན་པ་དང༌། བདེན་འཛིན་ཇི་སྙེད་ཉོན་མོངས་པའི་སྒྲིབ་པར་ཁས་ལེན་པ་དང༌། ཕྱི་རོལ་གྱི་དོན་ཡོད་པ་དང༌། འཕགས་པ་ལ་ཆོས་དབྱིངས་མངོན་སུམ་དུ་རྟོགས་པས་ཁྱབ་པ། རང་རྒྱུད་ཀྱི་གཏན་ཚིགས་ཁས་མི་ལེན་པ་ཡིན་ནོ། ། ཞེས་གསུངས།
དེ་ལ་བཞད་གད་དུ་བྱ་བ་ཇི་ལྟར་ཡོད་ཅེ་ན། ཤིང་རྟའི་སྲོལ་ཆེན་པོ་གཉིས་ཀྱི་ཁྱད་པར་མ་ཕྱེ་བའི་སྐྱོན་དང༌། ཐལ་འགྱུར་བའི་ཐུན་མོང་མ་ཡིན་པའི་གྲུབ་པར་བཤད་པ་དེ་དག་ལུགས་འདི་ན་མེད་བཞིན་དུ་ཡོད་པར་ཁས་བླངས་པའི་སྐྱོན་དང༌། བསྟན་འཆོས་འདི་ཐལ་འགྱུར་གྱི་ལུགས་སུ་འཆད་ན་ཟླ་བའི་གཞུང་དུ་བཤད་པ་རྣམས་ཐལ་འགྱུར་གྱི་གྲུབ་མཐའ་མ་ཡིན་པར་ཐལ་བའོ། ། དང་པོ་ནི། དབུ་མ་པ་གཉིས་ཀྱི་ཤིང་རྟའི་སྲོལ་འབྱེད་ཚུལ་ནི་འཁོར་ལོ་བར་པའི་དངོས་བསྟན་སྒྲ་ཇི་བཞིན་དུ་འཆད་པ་ཡིན་མིན་གྱི་ཁྱད་པར་ལས་བྱུང་བ་ཡིན་གྱི། འཁོར་ལོ་ཐ་མ་ནས་འབྱུང་བའི་ངེས་དོན་ངོས་འཛིན་ཚུལ་ལ་ཁྱད་པར་མེད་པ་དེ་མ་ཤེས་པར་སྣང་བ་དང༌། འཁོར་ལོ་བར་པའི་དངོས་བསྟན་གྱི་ལྟ་བ་གཏན་ལ་འབེབས་ཚུལ་ལ་རང་སྟོང་དང་གཞན་སྟོང་གི་སྲོལ་གཉིས་ཡོད་པ་དེ་མ་ཤེས་པར་སྣང་བ་དང༌། རྒྱུད་བླའི་རྩ་བར་ཤེར་མདོའི་དངོས་བསྟན་གཞན་སྟོང་གི་ཚུལ་དུ་བཀྲལ་བ་དེ་མ་ཤེས་པར་སྣང་བ་དང༌། སྲོལ་གཉིས་པོ་ལ་སྟོང་ཉིད་མེད་དགག་དུ་འདོད་མི་འདོད་ཀྱི་ཁྱད་པར་ཡོད་པ་དེ་མ་ཤེས་པར་སྣང་བ་དང༌།
གཞི་དུས་སུ་དྲི་བཅས་དེ་བཞིན་ཉིད་འཁོར་འདས་ཀུན་གྱི་གནས་སུ་འདོད་མི་འདོད་ཀྱི་ཁྱད་པར་ཡོད་པ་དེ་དང༌། ལམ་དུས་སུ་ཆོས་དབྱིངས་ཡེ་ཤེས་རྣམ་དག་གི་དམིགས་པར་འདོད་མི་འདོད་ཀྱི་ཁྱད་པར་ཡོད་པ་དེ་དང༌། འབྲས་དུས་སུ་སངས་རྒྱས་ཀྱི་སྐུ་ལ་ཀུན་རྫོབ་དང་དོན་དམ་གཉིས་སུ་འབྱེད་མི་འབྱེད་ཀྱི་ཁྱད་པར་ཡོད་པ་དང༌། ཤེས་བྱ་ཐམས་ཅད་ལ་ཀུན་རྫོབ་དང་དོན་དམ་གཉིས་སུ་ཕྱེ་ནས། དོན་དམ་གྱི་ཆ་ཐམས་ཅད་རྟག་བརྟན་ཞི་བ་གཡུང་དྲུང་དུ་འདོད་མི་འདོད་ཀྱི་ཁྱད་པར་ཡོད་པ་དེ་དང༌། ཐལ་འགྱུར་གྱི་སྲོལ་ནི་ཟླ་བས་ཕྱེ་བ་ཡིན་གྱི། དེའི་གོང་ན་ཐལ་རང་གི་དབྱེ་བ་མེད་པ་དེ་དག་མ་མཁྱེན་པའམ། མཁྱེན་བཞིན་དུ་གཞན་དག་རྨོངས་པར་མཛད་པ་གང་རུང་ལས་མ་འདས་པའོ། ། གཉིས་པ་ནི། ཐལ་འགྱུར་བའི་ལུགས་སུ་ཁྱེད་ཅག་གིས་སྒྲོ་བཏགས་པ་དེ་དག་ནི་བསྟན་འཆོས་འདིའི་རྩ་འགྲེལ་ན་ཡོད་པ་མ་ཡིན་ཏེ།
ཀུན་གཞི་སྒྲུབ་བྱེད་ཀྱི་ལུང་གིས་སྙིང་པོ་བསྒྲུབས་པའི་ཕྱིར་དང༌། སོ་སོར་རང་རིག་པའི་ཡེ་ཤེས་ཁས་བླངས་པའི་ཕྱིར་དང༌། འཁོར་གསུམ་དུ་མཚན་མར་འཛིན་པའི་རྟོག་པ་ཐམས་ཅད་ཤེས་སྒྲིབ་དུ་བཤད་པའི་ཕྱིར་དང༌། ཉན་ཐོས་དང་རང་སངས་རྒྱས་རྣམས་ཆོས་དབྱིངས་མཐོང་བ་ལ་མིག་དང་མི་ལྡན་པར་བཤད་པའི་ཕྱིར་དང༌། ཕྱི་རོལ་གྱི་དོན་ཁས་བླངས་ན་ཆོས་ཀྱི་བདག་མེད་ཡོངས་སུ་རྫོགས་པ་ཕར་ཞོག གཟུང་བ་ཆོས་ཀྱི་བདག་མེད་ཀྱང་བཞག་ཏུ་མི་རུང་བའི་ཕྱིར་དང༌། རང་རྒྱུད་ཀྱི་རྟགས་ཆོས་དོན་གསུམ་ནི་ཤིན་ཏུ་རྒྱས་པར་གསུངས་པའི་ཕྱིར་རོ། ། གསུམ་པ་ནི། དེའི་ཚེ་ཟླ་བས་བཀྲལ་བའི་ཐལ་འགྱུར་གྱི་ལུགས་འདི་ཐལ་འགྱུར་གོ་ཆོད་པོ་མ་ཡིན་པར་འགྱུར་ཏེ། བྱམས་མགོན་གྱིས་ཐལ་འགྱུར་དུ་བཀྲལ་བའི་ཚུལ་དང་ཆེས་ཤིན་ཏུ་འགལ་བའི་ཕྱིར་རོ། །
གསུམ་པ་ནི། ཀུན་གཞིའི་ཆོས་ལ་རྣམ་སྨིན་ས་བོན་དང༌། ། ཡེ་ཤེས་ཆ་སྟེ་རྣམ་གསུམ་མདོ་ལས་གསུངས། ། དང་པོ་རྣམ་གཉིས་རྣལ་འབྱོར་སྤྱོད་པའི་གཞུང༌། ། གསུམ་པོ་སྲོལ་གཉིས་ལས་བྱུང་དབུ་མའི་དོན། ། ཞེས་པ། བོད་ཕྱི་མ་པ་དག ཀུན་གཞི་ཁས་ལེན་པ་ནི་སེམས་ཙམ་པའི་ལུགས་ཁོ་ན་ཡིན་ནོ། ། ཞེས་ཟེར་ལ། ཀུན་གཞི་དང་དེའི་རྣམ་ཤེས་མ་ཕྱེད་པའི་འཆལ་གཏམ་མང་དུ་སྨྲ་ཞིང༌།
ལ་ལ་དག རྣལ་འབྱོར་དབང་ཕྱུག་གི་བཞེད་པས་ཀུན་གཞིའི་རྣམ་ཤེས་རྒྱུད་དུ་འཆད་དོ། ། ཞེས་ཟེར་བ་དང༌། གཞན་དག རྒྱུད་བླ་ནས་བཤད་པའི་རྒྱུད་དང་རྒྱུད་སྡེའི་རྒྱུད་ཀྱི་ངོས་འཛིན་ལ་ཁྱད་པར་མང་པོ་དག་ཡོད་དོ་སྙམ་དུ་སེམས་པ་དེ་སྤང་བའི་ཕྱིར་དུ་གཞུང་འདི་སྨོས་སོ། ། རྒྱུད་བླའི་བསྟན་འཆོས་དབུ་མའི་གཞུང་མཐར་ཐུག་ཏུ་ཁས་ལེན་པ་དང༌། ཀུན་གཞི་སེམས་ཙམ་པའི་ཁྱད་ཆོས་སུ་འདོད་པ་ལ་ནི་ལུང་དེ་ཉིད་གནོད་བྱེད་དུ་འཇུག་པ་ཡིན་ཏེ། འགྲེལ་པ་ཐོགས་མེད་ཞབས་ཀྱིས་སྙིང་པོའི་སྒྲུབ་བྱེད་དུ་དྲངས་པའི་མདོ། ཇི་སྐད་དུ། ཐོག་མ་མེད་པའི་དུས་ཀྱི་དབྱིངས། །
ཆོས་རྣམས་ཀུན་གྱི་གནས་ཡིན་ཏེ། ། དེ་ཡོད་པས་ན་འགྲོ་ཀུན་དང༌། ། མྱ་ངན་འདས་པའང་འཐོབ་པར་འགྱུར། ། ཞེས་པ་དེ། ཀུན་གཞི་ཡོད་པར་སྒྲུབ་བྱེད་ཀྱི་ལུང་གི་གཙོ་བོ་ཡིན་པའི་ཕྱིར་དང༌། ཀུན་གཞི་ཞེས་པའི་སྒྲ་དངོས་སུ་འཇུག་པ་ནི་ཟག་མེད་ཀྱི་སེམས་རྒྱུད་ཉིད་ཡིན་ལ། དེ་ཉིད་སངས་རྒྱས་ཀྱི་སྙིང་པོ་དང༌། རྒྱུད་བླ་མ་དང༌། སྔགས་སུ་རྒྱུའི་རྒྱུད་ཅེས་འཆད་ཅིང༌། དེའི་སྟེང་གི་འཁོར་བའི་ས་བོན་དང་རྣམ་སྨིན་གྱི་ཆ་ལ་ནི་ཀུན་གཞིའི་རྣམ་ཤེས་ཞེས་ཟེར་ལ།
དེ་ལ་ནི་རྒྱུད་ཀྱི་དོན་མེད་དེ། མྱ་ངན་ལས་འདས་པའི་ཚེ་ཁོ་ནར་མ་ཟད། འཁོར་བ་རྣམས་སུའང་རྒྱུན་ཆད་ཅིང་འཇུག་པའི་ཕྱིར། དེ་འདྲ་དེ་ནི་རྣལ་འབྱོར་སྤྱོད་པའི་གཞུང་དུ་འཁོར་འདས་ཀྱི་ཆོས་ཐམས་ཅད་ཀྱི་གནས་སུ་བཤད་ནས་བཤད་གཞིའི་གཙོ་བོར་བཞག་ལ། གསུམ་པ་ཡེ་ཤེས་ཀྱི་ཆ་དེ་ནི་རྒྱུད་བླ་མའི་བསྟན་འཆོས་ཀྱི་བརྗོད་བྱའི་གཙོ་བོར་གྱུར་པའི་ངེས་དོན་དེ་ཉིད་དོ། ། འདི་རྣལ་འབྱོར་སྤྱོད་པའི་གཞུང་ལས་འབྱུང་བའི་ངེས་དོན་མཐར་ཐུག་པ་དེ་ཡིན་མོད། སྲོལ་འབྱེད་གཉིས་ཀའི་ལུགས་ཀྱི་ངེས་དོན་ཇི་ལྟར་ཡིན་ཞེ་ན། ཐལ་རང་དུ་གྲགས་པའི་གཞུང་གིས་དངོས་སུ་བསྟན་པའི་ངེས་དོན་མ་ཡིན་མོད། ངོ་བོ་ཉིད་མེད་པར་སྨྲ་བའི་སློབ་དཔོན་དག་གིས་ཀྱང་སྒོམ་པས་ཉམས་སུ་བླང་བྱའི་ངེས་དོན་དུ་བཞེད་པ་ཡིན་ཏེ། སློབ་དཔོན་དེ་དག
སྤྱིར་བཀའ་ཐ་མ་དང་ཁྱད་པར་སྔགས་ཀྱི་ངེས་དོན་འཆད་པ་ན་དེ་ལྟར་འཆད་པ་བསྙོན་མི་ནུས་པའི་ཕྱིར། ཡེ་ཤེས་དེ་ཀུན་གཞི་དངོས་ཡིན་ཀྱང༌། ཀུན་གཞིའི་རྣམ་ཤེས་དང་ནི་འགལ་བ་ཡིན་ཏེ། དགེ་བ་ཐམས་ཅད་ཀྱི་མཆོག་ཡིན་པ་དང༌། རྣམ་ཤེས་དེའི་གཉེན་པོ་ཉིད་དུ་ཐེག་བསྡུས་ལས་གསལ་བར་གསུངས་པའི་ཕྱིར། དེས་ན་རྡོ་རྗེ་གུར་དུ། དེ་བཞིན་ཀུན་གཞིའི་རྣམ་ཤེས་དང༌། ། ཆོས་ཀྱི་དབྱིངས་དང་མ་བྱུང་དང༌། ། ནམ་མཁའི་ཁམས་དང་རང་དབྱིངས་དང༌། ། བདག་མེད་པ་དང་བདག་ཅེས་དང༌། །
ཞེས་སོགས་མིང་གི་རྣམ་གྲངས་དུ་མས་བསྟན་པ་ནི། མངོན་པ་ན་གྲགས་པའི་རྣམ་ཤེས་དེ་ལ་འཆད་པ་མ་ཡིན་ཏེ། དེ་ནི་ཆོས་དབྱིངས་དང་དོན་དམ་པའི་བདག་སོགས་སུ་མི་རུང་བའི་ཕྱིར། དེ་ལྟ་ན་ཡང༌། དེ་ཁས་བླངས་པ་ན་ཀུན་གཞིའི་རྣམ་ཤེས་ཁས་བླངས་པར་ནི་གྲུབ་སྟེ། ཀུན་གཞིའི་རྣམ་ཤེས་ཀྱི་སྟེང་གི་བསལ་བྱ་ཉིད་ལ་དེར་ངོས་འཛིན་དགོས་པའི་ཕྱིར། གཉིས་པ་སྔགས་ཀྱི་ལུང་ལས་དབུ་མར་སྒྲུབ་པ་ལ། གཉིས་ཏེ། དངོས་དང༌། ཡེ་ཤེས་བདེན་མེད་དུ་མ་སྒྲུབ་ན་བདེན་འཛིན་སྤོང་མི་ནུས་པའི་རྩོད་པ་སྤང་བའོ། །
དང་པོ་ནི། རང་རིག་རང་གསལ་བདེན་པར་ཁས་ལེན་པའི། ། དབུ་མའི་ལུགས་འདི་གསང་བ་འདུས་པ་དང༌། ། དགྱེས་རྡོར་རྒྱུད་གསུམ་བྱང་ཆུབ་སེམས་དཔའ་ཡི། ། གཞུང་འགྲེལ་སྐོར་གསུམ་དག་ན་གསལ་བར་བཞུགས། ། ཞེས་པ། གཟུང་འཛིན་གཉིས་དང་བྲལ་བའི་རང་རིག་རང་གསལ་བ་འདི་ལ། ཐེག་པ་ཆེན་པོའི་མངོན་པར་འགྱུར་བ་མེད་པའི་ཡོངས་གྲུབ་ཏུ་བཤད་ཅིང༌། དེ་ཉིད་བདེན་གྲུབ་ཏུ་འཆད་པ་དང༌། ངོ་བོས་སྟོང་པར་ཁས་ལེན་པ་ནི།
ཤིང་རྟའི་སྲོལ་གཉིས་ཀྱི་ཁྱད་པར་ཡིན་ལ། དེ་ཙམ་གྱིས་ཅིག་ཤོས་དངོས་སྨྲ་བར་གྲུབ་བོ། ། ཞེས་བོད་ཕྱི་མ་དག་མཐུན་པར་འཆད་པ་དེ་སྤང་བའི་དོན་དུ་ཚིགས་སུ་བཅད་པ་འདི་སྨོས་སོ། ། དེ་ཇི་ལྟར་སྤང་ནུས་ཤེ་ན། གཟུང་འཛིན་གཉིས་ཀུན་རྫོབ་བདེན་པ་དང༌། གཉིས་མེད་ཀྱི་ཡེ་ཤེས་དོན་དམ་པའི་བདེན་པར་འཆད་པའི་དབུ་མའི་ཚུལ་ལུགས་རྗེ་བཙུན་བྱམས་པའི་གཞུང་བར་པ་གསུམ་དུ་གསལ་བར་གསུངས་པ། ཐོགས་མེད་སྐུ་མཆེད་ཀྱིས་ཇི་ལྟ་བ་བཞིན་དུ་བཀྲལ་བའི་ལྟ་བ་འདི་ནི། དཔལ་གསང་བ་འདུས་པའི་རྩ་རྒྱུད་ཀྱི་ལེའུ་གཉིས་པ་བྱང་ཆུབ་ཀྱི་སེམས་ཀྱི་ལེའུ་ནས་གསལ་བར་གསུངས་ལ། དེ་ཉིད་ཀླུ་སྒྲུབ་ཞབས་ཀྱི་སེམས་འགྲེལ་དང༌། རིམ་པ་ལྔ་པ་དང༌།
འགྲེལ་ཆེན་སྒྲོན་མ་གསལ་བ་དང༌། རྒྱལ་བས་བྱིན་གྱི་དཀའ་འགྲེལ་རྣམས་སུ་གསལ་བར་གསུངས་པ་དང༌། དགྱེས་པ་རྡོ་རྗེ་རྩ་བའི་རྒྱུད་དུ། ཤྲཱི་ནི་གཉིས་མེད་ཡེ་ཤེས་ཏེ། ། ཧེ་ནི་རྒྱུ་སོགས་སྟོང་པ་ཉིད། ། རུ་ནི་ཚོགས་དང་བྲལ་བ་སྟེ། ། ཀ་ནི་གང་དུའང་མི་གནས་པའོ། ། ཞེས་རྣམ་པར་ཐར་པའི་སྒོ་སྟོང་པ་ཉིད་ལ་སོགས་པའི་ངོ་བོ་ཡེ་ཤེས་སུ་བཤད་པ་དང༌། རང་གིས་རིག་པའི་ཡེ་ཤེས་འདི། ། ཞེས་བྱ་བ་ལ་སོགས་པ་གནས་ལུགས་རྟོགས་པའི་བློ་རང་རིག་ཏུ་བཤད་པ་ཤིན་ཏུ་མང་བ་དང༌།
དོན་དམ་པ་བྱང་ཆུབ་ཀྱི་སེམས་དོན་དམ་པའི་བདེན་པར་བཤད་པ་དང༌། རྡོ་རྗེ་གུར་དུའང་སེམས་ཀྱི་རྡོ་རྗེ་སྦྱངས་གཞིར་བཤད་པ་དང༌། བདག་མེད་དང་རང་བཞིན་ཤེར་ཕྱིན་སོགས་ཀྱི་ངོ་བོ་ཡུམ་གྱི་སྒྲར་གཏོན་ནས་ཡེ་ཤེས་སུ་བཤད་པ་དང༌། རྡོ་རྗེའི་གུར་ཞེས་པ་ཉིད་ཀྱང་ཆོས་དབྱིངས་ལ་འཆད་པ་དང༌། གཟུགས་སྒྲ་སོགས་ལ་གསུམ་གསུམ་དུ་ཕྱེ་ནས། ཐ་མལ་པའི་གཟུགས་སྒྲ་སོགས་ཀུན་བཏགས་དང༌། ཆོས་ཉིད་ཀྱི་གཟུགས་སྒྲ་སོགས་གཟུགས་རྡོ་རྗེ་མ་ལ་སོགས་པའི་ངོ་བོར་ཁས་བླངས་ནས་འཆད་དགོས་པ་དང༌། སམ་པུ་ཊ་ལས་ཀྱང༌། སྟོང་པ་ཉིད་ངོས་འཛིན་པ་ན། ། དཔྱད་དུ་མེད་ཅིང་ཤེས་བྱ་མིན། །
དེ་བཞིན་རྟོག་གེས་བརྟག་དཀའ་བ། ། གཉིས་སྤངས་གཉིས་སུ་མེད་པ་སྟེ། ། ཇི་བཞིན་ལམ་གྱི་དེ་ཉིད་ཉོན། ། ཞེས་གཟུང་འཛིན་གཉིས་མེད་ཀྱི་ཡེ་ཤེས་ལ་བཤད་པའི་སྐབས་ཤིན་དུ་མང་བ་དང༌། བྱང་ཆུབ་སེམས་དཔའི་འགྲེལ་པ་སྐོར་གསུམ་ན་སྟོང་པ་ཉིད་ཅེས་བྱ་བའི་མིང་ཅན་རྣམས་ཀྱི་ནང་ནས། ཆེས་མཆོག་ཏུ་བསྔགས་པ་ནི་རྣམ་པ་ཐམས་ཅད་ཀྱི་མཆོག་དང་ལྡན་པའི་སྟོང་པ་ཉིད་ལ་བཤད་པ་དང༌། ཁྱད་པར་དྲི་མ་མེད་པའི་འོད་ལས། གང་གིས་དང་པོའི་སངས་རྒྱས་མི་ཤེས་པ་དེས་མཚན་ཡང་དག་པར་བརྗོད་པ་མི་ཤེས་སོ། ། དེ་མི་ཤེས་པས་དོན་དམ་པའི་སྐུ་མི་ཤེས། དེ་མི་ཤེས་པས་སྔགས་ཀྱི་ཐེག་པ་མི་ཤེས་སོ། །
ཞེས་སོགས་ཤིན་ཏུ་མང་ངོ༌། ། དེ་ལ་འདིར་དོགས་པ་གཉིས་ཤིག་སྤང་དགོས་པ་ལས། དོན་དམ་བདེན་པ་ལ་བདེན་གྲུབ་ཀྱིས་མ་ཁྱབ་པ་ནི་སྤངས་ཟིན་པ་ཁོ་ནར་མ་ཟད། དབུ་མ་ཐལ་འགྱུར་བར་ཁས་ལེན་པ་ཁྱེད་ཅག ཐ་སྙད་དུ་བདེན་གྲུབ་ཁས་མི་ལེན་པ་དང་ནི་ཐ་སྙད་དུ་བདག་ཁས་ལེན་པ་དང༌། ཐ་སྙད་ཀྱི་རྣམ་གཞག་འཇིག་རྟེན་གྱི་གྲགས་པ་ལྟར་ཁས་ལེན་པ་དག་འགལ་ལོ། ། འགྱུར་མེད་ཡོངས་གྲུབ་ཀྱི་ངོས་འཛིན་འཁྲུལ་ལོ་སྙམ་དུ་དོགས་པ་དག་བོད་ཕྱི་མ་ལ་འབྱུང་མོད། བྱམས་ཆོས་ཀྱི་བཤད་སྲོལ་རྔོག་པ་ནས་རྒྱུད་པ་གཅིག་ལ་དེའི་ངོས་འཛིན་མེད་དགག་ལ་བྱེད་པ་བྱུང་ཡང༌། དེའི་བཤད་སྲོལ་སྒོམ་ལུགས་སུ་འཆད་པ་ཞེས་གྲགས་པ། བཙན་ཁ་བོ་ཆེའི་བཤད་སྲོལ་དུ་བྱུང་བ་ལས།
འགྱུར་མེད་ཡོངས་གྲུབ་ཀྱི་ངོས་འཛིན་སྔ་མ་ལྟར་འཆད་པ་ཉིད་ལེགས་ཏེ། གཞུང་འགྲེལ་མཐའ་དག་གི་ཚིག་ཟིན་དང་མཐུན་ཞིང་སོ་སོར་རང་རིག་པའི་ཡེ་ཤེས་དང་གུང་འགྲིག་པ་དང༌། མེད་དགག་ལ་བཤད་ན་རྣམ་འགྲེལ་མཛད་པའི་གཞུང་དང་ཤིན་ཏུ་འགལ་བའི་ཕྱིར། གཉིས་པ་ནི། བྱམས་ཆོས་བར་པ་གསུམ་ཐོགས་མེད་མཆེད་ཀྱི་གཞུང་འགྲེལ་དང་བཅས་པ་ན། ཡོངས་གྲུབ་བདེན་མེད་དུ་གཏན་ལ་འབེབས་པའི་ལུང་རིགས་བཤད་པ་མེད་པའི་ཕྱིར་ན། དེའི་ལྟ་བས་བདེན་འཛིན་གྱི་ས་བོན་དྲུངས་འབྱིན་པར་མི་ནུས་སོ། ། ཞེ་ན། ལན་ལ་གསུམ་སྟེ། རང་རིག་རང་གསལ་གྱི་ཤེས་པས་མཚན་འཛིན་མཐའ་དག་སེལ་ནུས་པ་དང༌།
དེ་མི་ནུས་ན་ཟླ་བའི་གཞུང་ལའང་ཧ་ཅང་ཐལ་བ་དང༌། རྒྱུད་བླའི་བསྟན་འཆོས་ཀྱི་ངེས་དོན་ལའང་ཧ་ཅང་ཐལ་བའོ། ། དང་པོ་ནི། དེ་ཕྱིར་ཐོགས་མེད་བཞེད་པའི་དབུ་མ་འདིར། ། གཉིས་མེད་ཡེ་ཤེས་བདེན་མེད་སྒྲུབ་པ་ཡི། ། ཤེས་བྱེད་དཔེ་དང་གཏན་ཚིགས་མ་གསུངས་ཀྱང༌། ། ཞེས་པ། སྔགས་ལུགས་ཀྱི་སྒོམ་པས་ཉམས་སུ་མྱོང་བྱའི་ངེས་དོན་ནི་སེམས་ཀྱི་རྡོ་རྗེ་དང་རྣམ་ཀུན་མཆོག་ལྡན་གྱི་སྟོང་ཉིད་ལ་བཤད་པ་དེའི་ཕྱིར་ཐོགས་མེད་ཞབས་ཀྱིས་བཀྲལ་བའི་དབུ་མའི་བསྟན་འཆོས་རྣམས་སུ་གཟུང་འཛིན་གཉིས་མེད་ཀྱི་ཡེ་ཤེས་བདེན་མེད་དུ་སྒྲུབ་པའི་གཏན་ཚིགས་དང་དཔེ་ནི། ཇི་སྐད་དུ། ཡེ་ཤེས་དེ་ཡང་དོན་དམ་དུ། །
ཡོད་པར་མཁས་རྣམས་མི་འདོད་དེ། ། གཅིག་དང་དུ་མའི་རང་བཞིན་དང༌། ། བྲལ་ཕྱིར་ནམ་མཁའི་པདྨོ་བཞིན། ། ཞེས་པ་ལྟ་བུ་ནི་མ་གསུངས་སོ། ། དེ་མི་གསུང་བའི་རྒྱུ་མཚན་ནི། རྟགས་དཔེ་དེ་ལ་བརྟེན་པའི་ཤེས་པ་གང་ཡིན་ཀྱང༌། རྗེས་དཔག་གམ་དེས་དྲངས་པའི་རྟོག་པ་ཉིད་ལས་མ་འདས་ལ། ཡེ་ཤེས་དེ་ནི་རྟོག་པ་དེའི་ཡུལ་ལས་འདས་པའི་ཕྱིར། དེ་སྐད་དུ་ཡང༌། རྒྱུད་བླར།
བརྟག་མིན་རྗེས་དཔག་བྱ་མིན་ཕྱིར། ། ཞེས་གསུངས་སོ། ། དེས་ན་ངོ་བོ་ཉིད་མེད་པར་སྨྲ་བའི་ལུགས་ཀྱི་རིགས་པ་དེ་དང་དེའི་ངོར་ཡེ་ཤེས་དེ་ཉིད་གཅིག་དང་དུ་མ་ལ་སོགས་པ་གང་དུ་མ་གྲུབ་ཀྱང༌། རྣལ་འབྱོར་པའི་ཡེ་ཤེས་ཀྱིས་སྙོན་མི་ནུས་པར་ཉམས་སུ་མྱོང་བས་ན། དེ་ལྟར་གཏན་ལ་ཕབ་ཀྱང་དགོས་པ་དང་ནུས་པ་མེད་པར་དགོངས་པའོ། ། ཀུན་བཏགས་ཀྱི་ཆོས་ལ་ནི་མི་མཚུངས་ཏེ། རྣམ་ཤེས་ཀྱི་ཡུལ་ལས་མ་འདས་པའི་ཕྱིར། དེ་ལྟར་ན་ཐ་སྙད་ཀྱི་ཚེ་ཡོད་མེད་ཀྱི་རྣམ་བཞག་དོན་དང་མཐུན་པར་འཇོག་པ་ཡང༌། འཕགས་པའི་མཉམ་བཞག་ཡེ་ཤེས་ཀྱི་གཟིགས་པ་དང་མ་གཟིགས་པ་ཉིད་ལས་རྒྱུ་མཚན་གཞན་མེད་པར་དགོངས་སོ། ། དེ་ཡང་མཉམ་གཞག་གི་རིག་བྱར་གྱུར་པའི་དོན་དམ་དངོས་དེ།
ཐ་སྙད་ཀྱི་ཡུལ་ལས་འདས་ཤིང༌། ཐ་སྙད་ཀྱི་ཡུལ་དུ་སོང་ཚོད་དེ་དོན་དམ་དངོས་མ་ཡིན་ཀྱང་དེ་དང་དེར་རློམ་ནས་ཡོངས་གྲུབ་བདེན་པར་གྲུབ་བོ། ། ཞེས་རྗེས་ཐོབ་ཏུ་གྲུབ་པའི་མཐའ་འཇོག་པ་ནི་རྣལ་འབྱོར་སྤྱོད་པ་པ་དག་གི་ལུགས་སོ། ། དེ་ལྟར་མ་གསུངས་ཀྱང༌། རང་རིག་རང་གསལ་ཉིད་དུ་གྲུབ་པ་ན། ། དེ་ལ་དམིགས་པའི་སྤྲོས་པའི་ཚོགས་རྣམས་དང༌། ། རྟག་དང་ཆད་པའི་མཐའ་རྣམས་ཀུན་ལས་གྲོལ། ། ཞེས་པ། ཕ་རོལ་ཏུ་ཕྱིན་པའི་ཐེག་པ་པ་གང་ཞིག གཟུང་འཛིན་དང་རྟག་ཆད་ཀྱི་སྤྲོས་པ་ཕྱོགས་རེ་ཙམ་ཞིག་ཀྱང་ཐོས་བསམ་གྱི་རིགས་པས་དཔྱོད་པ་དང༌།
དོན་དེ་ལ་མཉམ་པར་འཇོག་པ་ཉིད་དུ་མ་བྱས་ན། རང་རིག་རང་གསལ་མངོན་སུམ་དུ་མཐོང་བ་མ་ཡིན་ཏེ། སོ་སོ་སྐྱེ་བོ་དང༌། ཉན་ཐོས་དང༌། རང་སངས་རྒྱས་དག་ནི་སྙིང་པོ་མཐོང་བ་ལ་མིག་དང་མི་ལྡན་པར་བཤད་པའི་ཕྱིར། དེ་མངོན་སུམ་དུ་མཐོང་ནས་ནི་དེ་ལ་སྒྲིབ་བྱེད་ཀྱི་སྤྲོས་པའི་ཚོགས་མཉམ་བཞག་དེར་མི་འབྱུང་བ་ཁོ་ནར་མ་ཟད། རྗེས་ཐོབ་ཏུ་ཡང་རིམ་གྱིས་འགྲིབ་པར་འགྱུར་ཏེ། མཐོང་བ་དང་སྒོམ་པའི་ལམ་གྱི་རིམ་པས་སོ། ། ཡེ་ཤེས་ལ་བདེན་འཛིན་གྱི་བློ་ཟློག་པ་ལ་ཡེ་ཤེས་དེ་ཉིད་བདེན་མེད་དུ་སྒྲུབ་དགོས་པ་མ་ཡིན་ཏེ། ཁྱབ་བྱེད་འཛིན་པ་ཉིད་རང་གི་ངོ་བོས་སྟོང་པར་གྲུབ་པ་ན་དེ་ལྡོག་པའི་ཕྱིར་རོ། །
སྤྱིར་ཡུལ་བཀག་པ་ཙམ་གྱིས་ཡུལ་ཅན་གྱི་འཛིན་པ་ལ་མཚན་མར་ཞེན་པ་ཁེགས་པའི་ངེས་པ་མེད་དེ། ཉན་ཐོས་ཀྱི་ཐེག་པ་པས་གང་ཟག་གི་བདག་རང་གི་ངོ་བོས་སྟོང་པར་རྟོགས་ཀྱང༌། གང་ཟག་གི་བདག་འཛིན་ངོ་བོས་སྟོང་པར་མ་རྟོགས་པ་བཞིན་ནོ། ། གལ་ཏེ་ཡེ་ཤེས་བདེན་ཡོད་དུ་ཁས་ལེན་ན་རྟག་པའི་མཐའ་ལས་མི་གྲོལ་ལོ་སྙམ་ན། ཆོས་གང་ཡིན་ཀྱང༌། རང་འཛིན་རྟོག་པ་དང་རྣམ་ཤེས་ཀྱིས་ཇི་ལྟར་བཟུང་བ་བཞིན་ཡོད་པ་ཉིད་དུ་ཁས་བླངས་ན་རྟག་པ་དང༌། དེ་འདྲ་དེ་ལ་ནམ་ཞིག་ཡེ་ཤེས་ཀྱིས་གཟིགས་པ་ལོག་པ་ཉིད་ཁས་བླངས་ན་ཆད་པའི་མཐར་འཇོག་པ་ཡིན་གྱི། རང་བཞིན་སྟོང་པ་ཉིད་ཅེས་བྱ་བ། དུས་ནམ་ཡང་གཞན་དུ་འགྱུར་བ་མི་སྲིད་པ་དེ། ཡེ་ཤེས་ཀྱི་ངོར་ཡོད་པ་ཉིད་དུ་ཁས་བླངས་པ་ལ།
རྟག་པའི་མཐར་འགྱུར་བ་ག་ལ་ཡོད། ཅེས་པ་ནི་ཐོགས་མེད་ཀྱིའོ། ། གཉིས་པ་ནི། སློབ་དཔོན་ལེགས་ལྡན་འབྱེད་ཀྱིས། རྟོག་གེ་འབར་བར། རང་གི་ལུགས་ཀྱི་ང་རྒྱལ་གྱིས། ། མཁས་པར་རློམ་གཞན་འདི་སྐད་སྨྲ། ། དེ་ཉིད་བདུད་རྩིར་འཇུག་པ་ཡང༌། ། རྣལ་འབྱོར་སྤྱོད་པས་ལེགས་པར་བསྟན། ། ཐེག་པ་ཆེན་པོ་པ་ཉིད་ཀྱི་སློབ་དཔོན་ཐོགས་མེད་དང་དབྱིག་གཉེན་ལ་སོགས་པ་གཞན་དག་ནི།
དེ་བཞིན་གཤེགས་པས་ལུང་བསྟན་ཅིང༌། ས་རབ་ཏུ་དགའ་བ་བརྙེས་པའི་འཕགས་པ་ཀླུ་སྒྲུབ་ཀྱིས་ཡང་དག་པར་རྟོགས་པའི་ཐེག་པ་ཆེན་པོའི་ལུགས་གཞན་དུ་འདྲེན་པར་བྱེད་ཅིང༌། ངོ་ཚ་དང་ཁྲེལ་མེད་པ་དོན་རྣམ་པར་མི་ཤེས་བཞིན་དུ་མཁས་པར་ང་རྒྱལ་བྱེད་པ་དག་འདི་སྐད་སྨྲ་སྟེ། ཞེས་མཚམས་སྦྱར་ནས། དངོས་པོ་གཉིས་པོ་མེད་པའི་ཕྱིར། ། གཉིས་དངོས་མེད་པའི་ཡོད་པ་ནི། ། ཡོད་ལ་སོགས་པ་བློ་ཡི་ཡུལ། ། དམ་པའི་དོན་དུ་འདོད་དོ་ལོ། ། ཞེས་སོགས་དབུས་མཐའི་ལུགས་མང་པོ་ཕྱོགས་སྔ་མར་བཞག་ནས། དེ་སུན་འབྱིན་པ་ན།
བྱང་ཆུབ་དམིགས་པ་ཅན་དུ་འགྱུར། ། སྟོན་པའང་དམིགས་དང་བཅས་པར་འགྱུར། ། མི་རྟོག་བློར་ནི་མི་འགྱུར་ཏེ། ། དངོས་པོ་ལ་ནི་དམིགས་པའི་ཕྱིར། ། ཞེས་པ་རྩ་འགྲེལ་གྱིས། དེ་བཞིན་གཤེགས་པའི་ཡེ་ཤེས་ཀྱིས་སོ་སོར་རང་གིས་རིག་པར་བྱ་བ་ཞིག་ཡོད་ན་ཉེས་པ་དེ་དག་འཇུག་པར་བཤད་དོ། ། དེའི་དོན་ཞིབ་མོར་ནི་གཞན་དུ་འཆད་ལ། ངོ་བོ་ཉིད་མེད་པར་སྨྲ་བའི་སློབ་དཔོན་མཐའ་དག་ལེགས་ལྡན་གྱིས་བཤད་པ་དེ་ལྟར་འཆད་དམ་ཞེ་ན། ངོ་བོ་ཉིད་མེད་པ་པའི་ནང་ནས་ཀྱང༌། ཞི་འཚོ་ཡབ་སྲས་སོགས་ནི་དེ་ལྟར་མི་བཞེད་དེ།
སོ་སོར་རང་རིག་པའི་ཡེ་ཤེས་ཞལ་གྱིས་བཞེས་པའི་ཕྱིར་དང༌། ཡེ་ཤེས་དམ་པའི་ངོར་བདེན་པས་ན་དོན་དམ་པའི་བདེན་པ་ཞེས་འཆད་པའི་ཕྱིར་དང༌། འགའ་ཞིག་གིས་ནི་མཉམ་གཞག་སྣང་བཅས་སུ་བཞེད་པའི་ཕྱིར་དང༌། ཐོགས་མེད་ཐེག་པ་ཆེན་པོའི་འཕགས་པར་བཞེད་པའི་ཕྱིར་རོ། ། འཇིག་རྟེན་གྲགས་སྡེ་སྤྱོད་པ་རྣམས་ཀྱང་དེ་ལྟར་མི་བཞེད་དོ། ། ཞེས་སྟོན་པ་ནི། ཐོགས་མེད་ཞབས་ཀྱིས་ངེས་དོན་མ་གཟིགས་ཞེས། ། འཆད་པ་དེ་འདྲ་ཟླ་བའི་ལུགས་མ་ཡིན། ། ཞེས་པ། ཐོགས་མེད་ཀྱིས་རྒྱུད་བླ་མའི་འགྲེལ་པར་སྟོང་པ་ཉིད་ཀྱི་ངོས་འཛིན་དུ་བཤད་པ་དེ་ངེས་དོན་གོ་ཆོད་པོ་མ་ཡིན་ན།
ཟླ་བའི་ཞབས་ཀྱི་འགྲེལ་ཆེན་སྒྲོན་མ་གསལ་བར་བཤད་པའི་རིམ་པ་ལྔའི་ནང་ཚན་གྱི་དོན་དམ་བདེན་པའི་ངོས་འཛིན་དང་འགལ་བ་དང༌། ཐ་སྙད་དུའང་རང་རིག་མི་བཞེད་ན། དབུ་མ་ལ་འཇུག་པར་གནས་སྐབས་དེར་དེ་ཁས་བླངས་པ་དང་མཁྱེན་བཟང་ཁྱོད་ཀྱིས་སྐད་ཅིག་གིས་ནི་ཤེས་བྱ་ཐུགས་སུ་ཆུད། ཅེས་གནས་སྐབས་ཀྱི་རང་ལུགས་འཇོག་ཚུལ་བཤད་པ་དང༌། འདི་ནི་གསན་རྒྱུ་ཆེ་ཡང་གཞན་གྱི་ཐུགས་སུ་ཆུད་མི་འགྱུར། ། ཞེས་པར་ཐོགས་མེད་མ་བགྲངས་པར། དབྱིག་གཉེན་ལ་སོགས་པས་དེ་ཁོ་ན་ཉིད་ཐུགས་སུ་མ་ཆུད་པར་བཤད་པ་ཉིད་ཀྱིས་སོ། ། ལེགས་ལྡན་གྱིས་བཤད་པ་དེ་ཡང༌། དེ་ཁོ་ན་ཉིད་གཏན་ལ་འབེབས་ཚུལ་ལས་བརྩམས་པ་ཡིན་གྱི། སྒོམ་པས་ཉམས་སུ་མྱོང་ཚུལ་ལས་བརྩམས་པ་ནི་མ་ཡིན་ཏེ།
རྗེ་བཙུན་བྱམས་པའི་གཞུང་གིས་བསྟན་པ་དེ། འགོག་ན་ཧ་ཅང་ཐལ་བའི་ཕྱིར་དང༌། གཞུང་དེ་ཐོགས་མེད་ཀྱིས་བྱས་པར་ཁས་ལེན་དུ་ཆུག་ནའང་བཀའ་ཐ་མའི་མདོ་ཉིད་དང་འགལ་བས་སོ། ། ཐ་སྙད་དུ་དོན་དམ་པ་བློའི་ཡུལ་དུ་ཁས་ལེན་དགོས་པ་ཡིན་ཏེ། རྟོག་གེ་འབར་བར། ཐམས་ཅད་མཁྱེན་པ་ཉིད་དུ་གྲུབ་པའི་ལེའུ་ལས་ཐམས་ཅད་མཁྱེན་པས་ཤེས་བྱ་མཐའ་ཡས་པ་ལ་དམིགས་པ་ཉིད་དུ་བཤད་པར་གསལ་བའི་ཕྱིར། གསུམ་པ་ནི། གཉིས་མེད་ཡེ་ཤེས་བདེན་མེད་སྒྲུབ་པ་ཡི། ། ལུང་རིགས་རྒྱུད་བླའི་རྩ་འགྲེལ་གཉིས་ན་མེད། ། ཅེས་པ།
དེར་ནི་དེ་འདྲ་དེ་གཙང་བདེ་རྟག་བདག་དང༌། རྟག་བརྟན་ཞི་བ་གཡུང་དྲུང་དང༌། གཞན་སྟོང་གི་ཚུལ་ཁོ་ནར་བཤད་པ་ནི་ཤིན་ཏུ་གསལ་བས་དེ་ནས་བཤད་པའི་ལྟ་བས་ཀྱང་མཚན་འཛིན་མ་ལུས་པ་སྤོང་མི་ནུས་པར་འགྱུར་རོ་ཞེས་པ་ནི་བོད་སྔ་ཕྱིར་བྱོན་པའི་ཆེན་པོ་ཕལ་ཆེ་བ་དག་གི་ངོར་ཡིན་ལ། ཁ་ཅིག་འདི་ཡང་སེམས་ཙམ་མོ་ཞེས་ཟེར་བ་ནི་འོག་དེ་མ་ཐག་ཏུ་བརྟག་པར་བྱའོ། ། གསུམ་པ་ནི། འདིའི་ལྟ་བ་སེམས་ཙམ་དུ་གནས་ན་རྡོ་རྗེའི་ཐེག་པར་ཡང་ཧ་ཅང་ཐལ་བ་ལ། གསུམ་སྟེ། མཚམས་སྦྱར། ཧ་ཅང་ཐལ་བ་དངོས། དེ་ལ་དོགས་པ་སྤང་བའོ། །
དང་པོ་ནི། གཟུང་འཛིན་སྤྲོས་པའི་ཚོགས་ཀུན་བཀག་བྱས་ཀྱང༌། ། གཉིས་མེད་ཡེ་ཤེས་ལྷག་མར་ལུས་གྱུར་ན། ། རྫོགས་སངས་རྒྱ་བའི་ལམ་དུ་མི་འགྱུར་ཞེས། ། སྨྲ་པོ་དེ་ཡིས་དོན་འདི་བསམ་པར་གྱིས། ། ཞེས་པ་ལ། ཇི་སྐད་དུ་སྨྲ་བ་ནི། བོད་ཕྱི་མ་མང་པོ་གཟུང་འཛིན་གཉིས་མེད་ཅེས་བྱ་བའི་དོན་དང་ཐ་སྙད་གཉིས་ཀ་ཁས་མི་ལེན་ཞིང༌། དེ་འདྲ་གཉིས་པོ་བདེན་མེད་ཅེས་པ་ཙམ་ཞིག་ཁས་ལེན་པར་བྱེད་མོད་ཀྱང༌། ཡེ་ཤེས་ཉིད་འཛིན་པའི་ཁོངས་སུ་གཏོགས་པར་འདོད་པ་དང༌།
ཡང་གཟུང་བ་ཀུན་བཏགས་དང་འཛིན་པ་ཀུན་བཏགས་ཞེས་པའི་དོན་ལྟ་ཅི། ཐ་སྙད་ཙམ་ཡང་རྣ་བའི་ཡུལ་དུ་མ་གྲགས་པར། གཟུང་འཛིན་རྫས་གཞན་གྱིས་སྟོང་པའི་སྟོང་ཉིད་ཅེས་པའི་དོན་དང་ཐ་སྙད་ཙམ་གྱིས་བྱམས་ཆོས་བར་པ་གསུམ་གྱི་ལྟ་བའི་ཕུ་ཐག་བཅད་པར་འདོད་པ་དང་བཀའ་ཐ་མ་དང་བྱམས་པའི་གཞུང་བར་མ་ནས་འཛིན་པ་བདེན་མེད་ཀྱི་རྣམ་གཞག་བསྟན་པ་མེད་དོ། ། ཞེས་ཟེར་བ་དེ་དག་གིས་ནི། རྣལ་འབྱོར་སྤྱོད་པའི་གཞུང་རྒྱ་མཚོ་ལྟ་བུའི་ཕ་རོལ་ལྟ་ཞོག ཕྱོགས་ཙམ་དུ་ཡང་སོང་བ་མེད་པས། དེ་དག་གིས་བསམས་པའི་དོགས་པ་ནི་རེ་ཞིག་འདིར་བཅད་པར་བྱ་བ་མ་ཡིན་ནོ། ། འདིར་བཅད་པར་བྱ་བའི་དོགས་པ་དེ་གང་ཞེ་ན། བཀའ་ཐ་མ་དགོངས་འགྲེལ་དང་བཅས་པ་ཉིད་དུ། ཀུན་ཏུ་བཏགས་པའི་མིང་ཅན་གྱི་གཟུང་བ་དང་འཛིན་པ་གཉིས་པོ་རང་གི་ངོ་བོས་སྟོང་པར་གཏན་ལ་ཕབ་ཀྱང༌།
གཉིས་པོ་དེས་རྣམ་པར་དག་པའི་གཞི་དུས་ཀྱི་དང༌། སྟོང་པ་དེ་ཡུལ་དུ་བྱེད་པའི་ལམ་དུས་ཀྱི་དང༌། བློ་བུར་གྱི་དྲི་མ་མཐའ་དག་སྤངས་པའི་འབྲས་དུས་ཀྱི་ཡེ་ཤེས་གསུམ་པོ་རང་གི་ངོ་བོས་སྟོང་པར་སྒྲུབ་བྱེད་ཀྱི་རིགས་པ་མི་འཆད་པ་ཁོ་ནར་མ་ཟད། གསུམ་པོ་དེ་གཞི་ལམ་འབྲས་བུའི་གནས་ལུགས་མཐར་ཐུག་པ་ཉིད་དུ་བཤད་ལ། དེའི་ཚེ་གསུང་རབ་དེ་དང་དེ་དག་ནས་བཤད་པའི་ལྟ་བ་དེ་གོམས་པར་བྱས་ཀྱང་ཤེས་སྒྲིབ་ཀྱི་ས་བོན་སྤོང་མི་ནུས་པར་འགྱུར་ཏེ། ཆོས་ཐམས་ཅད་ངོ་བོ་ཉིད་ཀྱིས་སྟོང་པར་གཏན་ལ་མ་ཕབ་པས་ན་སྟོང་པ་ཉིད་ཀྱི་ལྟ་བ་ཡོངས་སུ་རྫོགས་པར་མ་བསྟན་པའི་ཕྱིར། ཞེས་ལོག་པར་རྟོག་པ་དེའོ། ། གང་གིས་ན། དོན་འདི་བསམ་པར་བྱའོ། ། ཞེས་པ།
འཆད་པར་འགྱུར་མ་ཐག་པའི་ལུང་དང་རིགས་པས་སོ། ། གཉིས་པ་ལ། གསུམ་སྟེ། ལུང་ལ་བརྟེན་པའི་ཧ་ཅང་ཐལ་བས་ཟློག་དོན་ལ་ཚད་མ་འཕེན་པ་དང༌། རང་རྒྱུད་ཀྱི་གཏན་ཚིགས་བཀོད་ནས་དངོས་དོན་ལ་ཚད་མ་སྐྱེད་པ་དང༌། དེས་ན་རྣལ་འབྱོར་སྤྱོད་པའི་སྒོམ་བྱུང་གི་ལྟ་བ་མ་འཁྲུལ་བར་གྲུབ་པའོ། ། དང་པོ་ནི། སྟོང་ཉིད་སྟོན་པའི་སྔགས་དོན་བསམ་བྱས་པས། ། ཡེ་ཤེས་ཚོགས་བསག་རྣམ་པར་དག་གྱུར་ནས། ། སྟོང་ཉིད་ཡེ་ཤེས་རྡོ་རྗེ་ང་ཡིན་ཞེས། །
ལྷག་པའི་ལྷ་སྒྲུབ་བྱེད་པའི་ཚུལ་གང་ཡིན། ། ཞེས་པ་འདི་ལ། བསྡུས་དོན་ཐལ་འགྱུར་འགོད་པ་དང༌། དེ་ཉིད་ཚིག་དོན་གྱི་སྒོ་ནས་བཤད་པའོ། ། དང་པོ་ནི། ཕར་ཕྱིན་ཐེག་པ་སྔོན་དུ་མ་སོང་བའི་སྔགས་ཀྱི་སྒྲུབ་པ་པོ་ཆོས་ཅན། བདེ་དགྱེས་གསང་གསུམ་ལ་སོགས་པའི་སྒྲུབ་ཐབས་ཀྱི་གཞུང་དེ་དང་དེ་ལ་ཐོས་བསམ་དང་གོམས་བྱེད་ཀྱི་བློས་གོམས་པར་བྱས་ཀྱང་ཤེས་སྒྲིབ་ཀྱི་ས་བོན་སྤོང་མི་ནུས་པར་འགྱུར་ཏེ། གཞི་ལམ་འབྲས་བུའི་དུས་ཀྱི་ཡེ་ཤེས་གསུམ་པོ་ངོ་བོ་ཉིད་ཀྱིས་སྟོང་པར་གཞུང་དེ་དག་ཏུ་གཏན་ལ་མ་ཕབ་པས་ན་སྟོང་པ་ཉིད་ཀྱི་ལྟ་བ་མཐར་མ་ཐུག་པའི་ཕྱིར། གཉིས་པ་ནི། སྔགས་ཀྱི་སྒྲུབ་པ་པོས་ཡེ་ཤེས་ཀྱི་ཚོགས་ཉམས་ལེན་གྱི་ཚེ།
ཤཱུནྱ་ཏ་ཛྙཱ་ན་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། ཞེས་པའི་ཚུལ་གྱིས་ང་རྒྱལ་དེ་ལ་མཉམ་པར་བཞག་བཞིན་དུ་ལྷག་པའི་ལྷ་སྒྲུབ་པར་བྱེད་པའི་ཚུལ་གང་གིས་དེ་མི་དབང་བར་ཐལ། སྒྲུབ་པ་པོ་དེས་ཉམས་ལེན་དེའི་ཚེ་སྟོང་ཉིད་སྟོན་པའི་སྔགས་ཞེས་པ། སྭ་བྷཱ་ཝ་ཤུདྡྷཱ། ཞེས་སོགས་ཀྱི་དོན་བསམ་པར་བྱས་པས་ནི་བསྒོམ་བྱའི་སྟོང་པ་ཉིད་གཏན་ལ་ཕབ་པ་ཡིན་ཞིང༌། དེ་ལས་ལྷག་པའི་རིགས་པ་གཞན་མ་བསམས་ལ། དེ་ཙམ་གྱིས་ཡེ་ཤེས་ཚོགས་བསག་གི་ལྟ་བ་རྣམ་པར་དག་པར་གྱུར་ནས། གཟུང་འཛིན་གཉིས་མེད་ཀྱི་ཡེ་ཤེས་ནི་ཤུདྡྷོ྅ཧཾ་ཞེས་གོམས་བྱེད་ཀྱི་བློའི་ཡུལ་ཉིད་དུ་བཞག་པའི་ཕྱིར། ། ཞེས་པའོ། ། དེ་ལྟར་ཐལ་བ་ལ།
ཐེག་པ་ཆེན་པོའི་ལུགས་འདིར་ཆོས་ཅན། གཟུང་འཛིན་གཉིས་མེད་ཀྱི་ཡེ་ཤེས་ཉམས་སུ་མྱོང་བའི་ཤེས་རབ་དེ་དབུ་མའི་ལྟ་བ་མཐར་ཐུག་པ་ཡིན་ཏེ། བསྐྱེད་རིམ་གྱི་ཐོག་མར་ཉམས་སུ་བླང་བྱའི་ལྟ་བ་ཉིད་ཡིན་པའི་ཕྱིར། ཞེས་འཕེན་ནོ། ། གཉིས་པ་ནི། སྔགས་ཀྱིས་གཟུང་འཛིན་གཉིས་མེད་བསམ་བྱས་ནས། ། དེ་ཡི་ཡེ་ཤེས་ལྷག་མར་ལུས་དེ་ཉིད། ། སོ་སོའི་ཆོ་གས་ལྷག་པའི་ལྷར་བསྒྲུབས་ནས། ། ཚེ་འདི་ཉིད་ལ་འཚང་རྒྱ་བྱེད་མིན་ནམ། ། ཞེས་པ་འདི་ལ།
བསྡུས་དོན་གཏན་ཚིགས་སུ་དགོད་པ་དང༌། དེའི་ཚུལ་གསུམ་ཚིག་དོན་གྱིས་བཤད་པའོ། ། དང་པོ་ནི། གཟུང་འཛིན་གཉིས་མེད་ཀྱི་ཡེ་ཤེས་ཆོས་ཅན། ངེས་དོན་མཐར་ཐུག་པ་ཡིན་ཏེ་ལྷག་པའི་ལྷ་ཉིད་རྒྱུ་གང་ལས་སྒྲུབ་པའི་གཞི་ཡིན་པའི་ཕྱིར། གཉིས་པ་ལ། ཕྱོགས་ཆོས་ལུང་གིས་སྒྲུབ་པ་དང༌། ལྡོག་ཁྱབ་རིགས་པས་བསྒྲུབ་པའོ། ། དང་པོ་ནི། སྭ་བྷཱ་ཝ་དང༌།
ཡོ་ག་ཤུདྡྷ་དང༌། ཤཱུ་ན་ཏ་ལྟ་བུའི་སྔགས་ཀྱིས། གཟུང་འཛིན་གཉིས་པོ་ཁོ་ནའི་རང་བཞིན་མེད་པ་ཉིད་དུ་བསམ་པར་བྱས་པ་ཡིན་གྱི། དབུ་མ་ཐལ་རང་པ་ལྟར་ཤེས་བྱ་ཐམས་ཅད་དེར་བསམ་པ་ནི་མ་ཡིན་ཏེ། སྔགས་དོན་སེམས་པ་དེའི་ཚེ་ན་གཉིས་སུ་མེད་པའི་ཆོས་ཀྱི་དབྱིངས་ཀྱི་ཡེ་ཤེས་ལྷག་མར་ལུས་ཤིང་བཞག་པ་དེ། སྐད་ཅིག་གིས་སམ། རྡོ་རྗེ་ཆོ་ག་གསུམ་གྱིས་སམ། མངོན་པར་བྱང་ཆུབ་པ་ལྔ་ལྟ་བུ་སྒྲུབ་ཐབས་སོ་སོ་ནས་འབྱུང་བའི་ཆོ་གས་ལྷག་པའི་ལྷར་བསྒྲུབས་ནས། སྒྲུབ་པ་པོ་ཚེ་འདི་ཉིད་ལ་འཚང་རྒྱ་བར་བྱེད་པ་མ་ཡིན་ནམ། ཞེས་པ་བསྟིངས་པའི་ཚིག་གིས་ཡིན་པར་འཆད་པའོ། །
གཉིས་པ་ནི། རྟགས་དེ་མི་མཐུན་པའི་ཕྱོགས་ལ་ཡོད་པ་མ་ཡིན་ཏེ། ལྷག་པའི་ལྷ་དང་རིགས་སྔགས་ཀྱི་སྒྲུབ་གཞི་ཀུན་རྫོབ་བདེན་པ་ལ་རུང་ན། བསྐྱེད་རིམ་གྱི་ཐོག་མར་སྟོང་པ་ཉིད་སྒོམ་མི་དགོས་པ་དང༌། སོ་སོའི་སྐྱེད་ཆོག་མི་འདྲ་བ་མང་པོའི་སྒོ་ནས་ལྷ་སོ་སོ་སྐྱེད་མི་དགོས་པར་ཐལ་བ་དང༌། བཅོས་མིན་གྱི་རྟེན་བརྟེན་པ་མངོན་དུ་བྱེད་པའི་ཚེ་ཡང༌། ཤྲཱི་ཧེ་རུ་ཀ་ཧ་ཅེས་དྲན་པ་སྔོན་དུ་གཏོང་མི་དགོས་པར་ཐལ་བ་དང༌། གནས་ཚུལ་གྱི་སངས་རྒྱས་དང་ཀུན་རྫོབ་བདེན་པའི་གཞི་མཐུན་སྲིད་པར་ཐལ་བ་སོགས་ཀྱི་སྒོ་ནས། གནོད་པ་ཅན་གྱི་ཚད་མ་སྐྱེད་བྱེད་ཀྱི་རིགས་པ་མང་པོ་དག་ལུང་ལ་རྟེན་ནས་སྟོན་པར་ནུས་སོ། ། དོན་འདི་ལ་བོད་ཕྱི་མ་དག་ན་རེ།
ཨཏྨ་ཀོ྅ཧཾ་ཞེས་གང་ལ་མཉམ་པར་འཇོག་པའི་ཡུལ་སྟོང་པ་ཉིད་ཀྱི་ཡེ་ཤེས་ཞེས་བྱ་བ་དེའི་ངོས་འཛིན་ནི། ཡུལ་སྟོང་པ་ཉིད་དང་ཡུལ་ཅན་ཡེ་ཤེས་གཉིས་པོ་ཆུ་ལ་ཆུ་དང་མར་ལ་མར་བཞག་པ་བཞིན་དུ་དབྱེར་མེད་དུ་སོང་བ་དེ་ཡིན་ལ། དེ་ལྟ་བུའི་དོན་ཁོང་དུ་ཆུད་པ་ལ་ཡང་ཐལ་འགྱུར་གྱི་ལྟ་བས་ཕུ་ཐག་བཅད་པ་ཞིག་དགོས་སོ། ། ཞེས་གསུང༌། སྤྱིར་སྔགས་ཀྱི་ལྟ་བ་རྟོགས་པའི་ཐབས་དང༌། ཐལ་འགྱུར་བའི་ལྟ་བ་གཏན་ལ་འབེབས་བྱེད་ཀྱི་རིགས་པ་འགལ་ལོ་ཞེས་ནི་འདིར་ཡང་མི་སྨྲ་བ་ཡིན་མོད། ཁྱེད་ཀྱི་ལྟར་ན། རིགས་པ་དེ་ལ་མ་རྟེན་པར་སྔགས་ཀྱི་ལྟ་བ་རྟོགས་པའི་ཐབས་མེད་པ་ཉིད་ཞེ་འདོད་དུ་སྣང་བ། དེ་ལ་བརྒལ་ཞིང་བརྟག་པ་འདི་ལྟར་འཇུག་པ་ནི། གཉིས་ཏེ།
ལུང་རིགས་ཀྱིས་གནོད་པ་དང༌། ཁས་བླངས་ཀྱིས་གེགས་བྱེད་པའོ། ། དང་པོ་ནི། སྔགས་ཀྱི་ཡེ་ཤེས་ཚོགས་སོག་གི་ཉམས་ལེན་དེ། དབུ་མ་ཐལ་རང་དུ་སྨྲ་བ་དག་གི་ལུགས་གཙང་མ་དེ་དང་འཇོག་ཚུལ་མཐུན་པ་མ་ཡིན་ཏེ། ལུགས་དེར་ནི་ཡེ་ཤེས་ཀྱང་རང་གི་ངོ་བོས་སྟོང་པ་ཉིད་ཡིན་པས་ན་ཡེ་ཤེས་ཀྱི་རྡོ་རྗེ་ཞེས་བྱ་བ་ཁས་མི་ལེན་པའི་ཕྱིར་དང༌། སྟོང་པ་ཉིད་ཀྱི་ཡེ་ཤེས་ཉམས་སུ་མྱོང་བའི་སྒོམ་བྱུང་གི་ཤེས་པ་ཁས་མི་ལེན་པའི་ཕྱིར་དང༌། ལྟ་བ་གཏན་ལ་འབེབས་བྱེད་ཀྱི་རིགས་པས་གཏན་ལ་ཕབ་པའི་སྟོང་པ་ཉིད་ཀྱི་ངོས་འཛིན་ནི་མེད་པར་དགག་པ་ལས་གཞན་དུ་མི་འཆད་ལ། ཡེ་ཤེས་ཚོགས་བསག་གི་ཉམས་སུ་བླང་བྱ་དངོས་ནི་ལྷ་དང་སྔགས་ཀྱི་སྒྲུབ་གཞི་ཁོ་ནར་ངེས་པའི་ཕྱིར། གཉིས་པ་ནི།
ཆུ་ལ་ཆུ་བཞག་གི་དཔེས་བསྟན་པའི་དབྱེར་མེད་དེ་གང་ལ་བྱེད། སྟོང་ཉིད་ཡེ་ཤེས་ཀྱི་ངོ་བོར་དབྱེར་མེད་པ་ཡིན་ནམ། ཡེ་ཤེས་སྟོང་ཉིད་དུ་དབྱེར་མེད་པ་ཡིན། དང་པོ་ལྟར་ན། ཁྱེད་ཀྱིས་དེ་འདྲ་དེ་ཀུན་རྫོབ་ཀྱི་བདེན་པ་ཉིད་དུ་ཁས་བླངས་པས་འཕགས་པའི་མཉམ་བཞག་ཡེ་ཤེས་ལ་ཀུན་རྫོབ་པའི་ཡུལ་ཅན་མི་སྲིད་པའི་ཁས་བླངས་ཉམས་པ་དང༌། དབྱེར་མེད་རྒྱུའི་སྟོང་ཉིད་དེ་ཡང་གཞན་སྟོང་ལས་མ་འདས་ཏེ། ཡེ་ཤེས་དེ་རང་གི་ངོ་བོས་ནི་མི་སྟོང་པའི་ཕྱིར་རོ། ། གསུམ་པ་ནི། གང་དེའི་ལྟ་བ་རྣམ་པར་དག་གྱུར་ན། ། ཐོགས་མེད་ཞབས་གཞུང་ལྟ་བ་ཇི་ལྟར་འཁྲུལ། །
ཞེས་པ། སྔགས་ཀྱི་ཡེ་ཤེས་ཚོགས་སོག་ཉམས་སུ་ལེན་པའི་དུས་ཀྱི་ལྟ་བ་དེ་དབུ་མའི་ལྟ་བ་ཉིད་དུ་གྲུབ་ཅེས་ཁས་ཀྱང་བླངས་པ་ན། ཐོགས་མེད་མཆེད་ཀྱི་གཞུང་ལས་བྱུང་བའི་མཐར་ཐུག་གི་ལྟ་བ་དེ་དབུ་མ་ཉིད་དུ་གྲུབ་པ་ཡིན་ཏེ། ལུགས་གཉིས་པོ་དེའི་ལྟ་བ་གཏན་ལ་འབེབས་བྱེད་བསམས་བྱུང་གི་རིགས་པ་དང༌། གོམས་བྱེད་ཀྱི་བློས་ཉམས་སུ་མྱོང་བྱའི་སྟོང་ཉིད་ཀྱི་ངོས་འཛིན་ལ་ཁྱད་པར་མ་མཐོང་བའི་ཕྱིར། དེའི་ཤེས་བྱེད་ཀྱང༌། ལུགས་གཉིས་ཀ་ལ། རིགས་པས་གཟུང་འཛིན་རང་བཞིན་མེད་པར་བསམས་ནས། གཉིས་མེད་ཀྱི་ཡེ་ཤེས་ཁོ་ན་ཉམས་སུ་མྱོང་བྱར་བཤད་པའོ། ། དེ་ནས་གྲུབ་དོན་གྱི་གཏན་ཚིགས་འདི་ལྟར།
གཟུང་འཛིན་རང་གི་ངོ་བོས་སྟོང་པར་གཏན་ལ་ཕབ་ནས། དོན་དེ་ཉིད་ཉམས་སུ་ལེན་པའི་ལྟ་བ་དེ་ཡིན་ན་དབུ་མའི་ལྟ་བ་ཡིན་པས་ཁྱབ། དཔེར་ན་སྔགས་ལམ་གྱི་ཡེ་ཤེས་ཚོགས་སོག་གི་ལྟ་བ་བཞིན། ཐོགས་མེད་མཆེད་ཀྱི་གཞུང་ལས་བཤད་པའི་ལྟ་བ་ཡང་དེ་ཡིན་ནོ། ། ཞེས་ཕྱོགས་ཆོས་དང་རྗེ་འགྲོ་དངོས་སུ་བརྗོད་ནས། ལྡོག་པ་ནི། འཛིན་པ་རང་གི་ངོ་བོས་སྟོང་པར་གཏན་ལ་འབེབས་བྱེད་ཀྱི་ཐོས་བསམ་དང༌། དེ་ཉིད་གོམས་པར་བྱེད་པའི་སྒོམ་བྱུང་གི་ཡེ་ཤེས་ནི་སེམས་ཙམ་པ་མན་ཆད་ལ་ཡོད་པ་མ་ཡིན་པའི་ཕྱིར་རོ། ། གསུམ་པ་རྩོད་པ་སྤང་བ་ལ། གཉིས་ཏེ།
སྔགས་ལུགས་ལ་སྐྱེད་རིམ་གྱི་སྔོན་འགྲོའི་ལྟ་བ་ལས་ལྷག་པའི་སྟོང་ཉིད་ཀྱི་ལྟ་བ་ཡོད་པའི་རྩོད་སྤོང༌། ཡོངས་གྲུབ་ངོ་བོས་སྟོང་པ་གཏན་ལ་མ་ཕབ་ན་དེ་ལ་མཚན་འཛིན་སེལ་མི་ནུས་པའི་རྩོད་སྤོང་ངོ༌། ། དང་པོ་ལ། རྩོད་པ་ནི། རྫོགས་པའི་རིམ་པའི་ཡེ་ཤེས་གཞན་ཞིག་གིས། ། གྱ་ནོམ་ལྷར་ཞེན་རྟོག་པ་སེལ་བྱེད་ན། ། ཞེས་པ། སྔོན་འགྲོ་ཡེ་ཤེས་ཚོགས་བསོག་གི་ལྟ་བ་དེ་སྔགས་ལུགས་སུ་སྟོང་པ་ཉིད་ཀྱི་ལྟ་བ་མཐར་ཐུག་མ་ཡིན་ཏེ། དེས་གྱ་ནོམ་ལྷར་ཞེན་གྱི་རྟོག་པ་སེལ་མི་ནུས་པའི་རྒྱུ་མཚན་གྱིས་དེ་སེལ་བྱེད་དུ་རྫོགས་རིམ་གྱི་ལྟ་བ་གཞན་ཞིག་ཉམས་སུ་ལེན་དགོས་པའི་ཕྱིར་ཞེ་ན། ལན་ནི།
འདིར་ཡང་གཉིས་མེད་ཡེ་ཤེས་དེ་ཉིད་ལ། ། མཚན་འཛིན་ཡེ་ཤེས་གཞན་གྱིས་སེལ་བར་ངེས། ། ཞེས་པ། རྣལ་འབྱོར་སྤྱོད་པའི་ལུགས་འདིར་ཡང༌། ཡོངས་གྲུབ་ཀྱི་མིང་ཅན་གཉིས་སུ་མེད་པའི་ཡེ་ཤེས་དེ་ཉིད་ལ་མཚན་མར་འཛིན་པའི་རྟོག་པ་ནི། ཡེ་ཤེས་སྔ་མ་དེ་ཉིད་ཀྱི་རིགས་འདྲ་ཕྱི་མ་གཞན་གྱིས་སེལ་བར་ངེས་ཀྱི། དེ་ལས་ལྷག་པའི་ལྟ་བ་གཞན་མི་ཚོལ་བ་དེ་བཞིན་དུ། རིག་པ་འཛིན་པའི་ཉམས་ལེན་གྱི་ཚེའང༌། འོད་གསལ་བའི་མིང་ཅན་གྱི་ཡེ་ཤེས་དེ་ཁོ་ནས་གྱ་ནོམ་ལྷར་ཞེན་གྱི་རྟོག་པ་སེལ་བར་བྱེད་པ་ཡིན་མོད། དེ་འདྲ་དེ་ལྟ་བའི་ཆ་ནས་ཡེ་ཤེས་ཚོགས་བསོག་ལས་ལྷག་པ་མ་ཡིན་ཏེ།
ལྟ་བ་དེ་གཉིས་ཀ་ཡང་གཉིས་སུ་མེད་པའི་ཡེ་ཤེས་ཞེས་བྱ་བ། དོན་དམ་བྱང་སེམས་ཀྱི་མིང་ཅན་དེ་ཉིད་ལ་འཆད་པར། རིམ་ལྔ་དང་སྤྱོད་པ་བསྡུས་པའི་སྒྲོན་མ་ཉིད་ལས་གསལ་བར་གསུངས་པའི་ཕྱིར་རོ། ། གཉིས་པ་ལ། གསུམ་ལས། ཕྱོགས་སྔ་མ་ནི། རྟེན་འབྲེལ་ལ་སོགས་དབུ་མའི་གཏན་ཚིགས་ཀྱིས། ། གཉིས་མེད་ཡེ་ཤེས་སྟོང་པར་མ་སྒྲུབ་ན། ། མཉམ་བཞག་ངོ་ན་སྤྲོས་དང་བྲལ་ཙམ་གྱིས། ། དེ་ལ་མཚན་འཛིན་ལྡོག་པར་མི་ནུས་ན། །
ཞེས་པ། བོད་ཕྱི་མ་དག་ན་རེ། ཐལ་འགྱུར་བའི་རིགས་པས་ལྟ་བའི་ཕུ་ཐག་བཅད་པ་སྔོན་དུ་སོང་ན་དེ་ཉིད་ཀྱིས་ཆོག་ལ། མ་སོང་ན་སྐྱེད་རིམ་གྱི་ལྷ་བདེན་མེད་དུ་སྒྲུབ་བྱེད་ཀྱི་རིགས་པ་སྐྱེད་རིམ་གྱི་རྣལ་འབྱོར་པས་ཚོལ་དགོས་སོ། ། ཞེས་ཟེར་བ་དང༌། ཡང་ལ་ལ་དག ལྷ་དང་ཡེ་ཤེས་རང་གི་ངོ་བོས་སྟོང་པར་ཐོས་བསམ་གྱིས་མ་ཤེས་ན། སྒོམ་བྱུང་གིས་སྤྲོས་མེད་ལ་མཉམ་པར་བཞག་པ་ཙམ་གྱིས་དེ་ལ་མཚན་འཛིན་གྱི་ས་བོན་སེལ་བར་མི་ནུས་ཏེ། བུམ་སོགས་ངོ་བོས་སྟོང་པར་རིགས་པས་མ་ཤེས་ན། བུམ་སོགས་ཀྱི་མཚན་མ་ཡིད་ལ་མི་བྱེད་པར་གོམས་པ་ཙམ་གྱིས་དེ་ལ་མཚན་འཛིན་གྱི་ས་བོན་སེལ་མི་ནུས་པ་བཞིན་ནོ། །
ཞེས་ཟེར། གཉིས་པ་དེའི་ལན་ལ་ཧ་ཅང་ཐལ་བ་དགོད་པ་ནི། སྐྱེད་རྫོགས་ཀྱིས་བསྒྲུབས་ཡེ་ཤེས་ལྷ་དེ་ཡང༌། ། དབུ་མའི་རིགས་པས་སྟོང་པར་མ་སྒྲུབས་ན། ། འོད་གསལ་ངོ་བོར་རྟོགས་པས་དེར་འཛིན་གྱི། ། མཚན་འཛིན་རྟོག་པ་ངང་གིས་ལྡོག་མི་ནུས། ། ཞེས་པ། འོ་ན་རིག་པ་འཛིན་པའི་རྣལ་འབྱོར་པས། སྐྱེད་རིམ་རྟོག་ངོའི་ལྷ་དང༌། རྫོགས་རིམ་ཡེ་ཤེས་ཀྱི་ལྷ་མངོན་དུ་གྱུར་ཟིན་པའི་རྗེས་སུ།
དབུ་མའི་རིགས་པས་བདེན་མེད་དུ་མ་སྒྲུབ་ན། འོད་གསལ་བའི་རིམ་པ་ཙམ་གྱིས་དེ་ལ་མཚན་འཛིན་གྱི་རྟོག་པ་ལྡོག་མི་ནུས་པར་འགྱུར་རོ། ། གསུམ་པ་དེ་ལྟར་ཐལ་བ་ལ་འདོད་ན། བསལ་བ་སྟོན་ཚུལ་ནི། གཉིས་ཏེ། སྒྲུབ་ཐབས་ཀྱི་གཞུང་དག་ཏུ་དེ་འདྲའི་རིགས་པ་མ་བཤད་པའི་རྒྱུ་མཚན་གྱིས་འཆད་མི་དགོས་པ་དང༌། འོད་གསལ་དང་རང་བཞིན་སྟོང་པ་ཉིད་བསམས་པ་ཙམ་གྱིས་ཆོག་པར་བཤད་པས་བསལ་ལོ། ། ཞེས་སྟོན་པ་ནི། དེ་ཡང་དེ་ལྟར་འདོད་པ་མིན་པ་ནི། སྐབས་དེར་དེ་འདྲའི་རིགས་པ་མི་འཆད་ཅིང༌།
ལྷག་མོས་དཀྱིལ་འཁོར་འོད་གསལ་བསྡུས་པ་དང༌། རྟེན་དང་བརྟེན་པར་བཅས་པའི་དཀྱིལ་འཁོར་ལོ། ། རྣམ་པར་བསྡུས་ནས་རང་བཞིན་སྟོང་ཉིད་ཀྱི། ། ངང་ནས་ཅི་ཡང་མི་དམིགས་བསམ་བྱས་ན། ། དེ་སྟོང་སྒྲུབ་པའི་རིགས་པ་མ་བསམས་ཀྱང༌། ། དེར་ཞེན་སེལ་བ་ཚད་ལྡན་མཁས་པའི་གཞུང༌། ། ཞེས་པ། གོང་གི་ཧ་ཅང་ཐལ་བ་དེ་ལ་གངས་ཅན་དུ་བྱོན་པའི་མཁས་གྲུབ་གོང་མ་རྣམས་ཀྱི་འདོད་ལན་འདེབས་པར་མི་མཛད་པས་ན། སྔགས་དང་རྣལ་འབྱོར་སྤྱོད་པའི་ལྟ་བ་གཞི་མཐུན་པ་ཉིད་དུ་གྲུབ་ལ། བོད་ཕྱི་མས་འདོད་ལན་འདེབས་པ་ལ།
གསང་བ་འདུས་པ་ལ་སོགས་པའི་རྒྱུད་དང༌། སྒྲུབ་ཐབས་ཀྱི་གཞུང་དང་ཆོས་དྲུག་དང་རིམ་པ་ལྔ་པ་སོགས་ཀྱི་ལམ་གྱི་གོ་རིམ་དང༌། ཉལ་བ་དང་ལྡང་བའི་རྣལ་འབྱོར་སོགས་ཀྱི་གོ་དོན་ལ་བསམས་ནས་བསལ་བ་བརྗོད་པའོ། ། དེ་ལྟར་བཤད་པས་གྲུབ་པའི་དོན་ནི། ཕ་རོལ་ཏུ་ཕྱིན་པའི་ཐེག་པར་ཡང༌། རྣལ་འབྱོར་སྤྱོད་པ་པའི་ལུགས་ཀྱི་ལྟ་བ་ཉམས་སུ་ལེན་པ་དག་གིས། ཀུན་བཏགས་པའི་མིང་ཅན་གྱི་གཟུང་འཛིན་གཉིས་པོ་རང་གི་ངོ་བོ་སྟོང་པར་གཏན་ལ་ཕེབས་ན། ཡོངས་གྲུབ་ཀྱི་མིང་ཅན་མཐའ་གཉིས་དང་བྲལ་བའི་ཡེ་ཤེས་དེ་ངོ་བོ་ཉིད་མེད་པར་སྨྲ་བའི་རིགས་པས་སྟོང་པར་གཏན་ལ་མ་ཕབ་ཀྱང༌། འོད་གསལ་བའི་ངོ་བོར་རྟོགས་ཤིང༌། གོམས་པར་བྱས་པ་ཉིད་ཀྱིས་དེ་ལ་མཚན་མར་འཛིན་པའི་རྟོག་པ་སེལ་ནུས་པར་གྲུབ་བོ། །
ཞེས་བྱ་བ་འདི་དང༌། དེ་ཁོ་ནར་མ་ཟད། ཁྱབ་བྱེད་འཛིན་པ་རང་གི་ངོ་བོས་སྟོང་པར་གཏན་ལ་ཕེབས་ཤིང་གོམས་པ་ཉིད་ཀྱིས། ཁྱབ་བྱ་ཆོས་ཉིད་ལ་མཚན་མར་འཛིན་པ་ཡང་སེལ་ནུས་པ་ཡིན་ཏེ། མཚན་འཛིན་མཐའ་དག་གི་ས་བོན་སེལ་ནུས་ཀྱི་གཉེན་པོ་ཡེ་ཤེས་གང་ལ་བརྟེན་པའི་རིགས་པ་སྔོན་དུ་སོང་བ་དེ་ཉིད་ཀྱི་ཕྱིར་རོ། ། དེ་ཙམ་གྱིས་མི་ཆོག་པར། ཡེ་ཤེས་དེ་ཉིད་རང་སྟོང་དུ་གཏན་ལ་འབེབས་དགོས་སོ། ། ཞེས་ཟེར་བ་དང༌། འཕགས་པའི་མཉམ་བཞག་ན་ཡུལ་ཅན་གྱི་བློ་ཡོད་པ་དང༌། སངས་རྒྱས་ཀྱི་ས་ན་རང་རྒྱུད་ཀྱིས་བསྡུས་པའི་ཡེ་ཤེས་ཡོད་པ་དང༌།
རང་སྣང་ལ་ཀུན་རྫོབ་ཀྱི་སྣང་བར་འདོད་པ་རྣམས་ནི་ཤིན་ཏུ་འགལ་བ་ཡིན་ཏེ། དེ་ལྟར་འཆད་པ་དབུ་མ་ཐལ་རང་གི་ལུགས་གཙང་མ་དེ་ལ་མེད་པའི་ཕྱིར། དེ་ལས་གཞན་དུ་ན། དབུ་མ་རྩ་བའི་དེ་བཞིན་གཤེགས་པ་དང་མྱང་འདས་བརྟག་པའི་སྐབས་དང༌། དབུ་མ་ལ་འཇུག་པ་དང་སྤྱོད་འཇུག་གི་འབྲས་བུའི་སྐབས་དང༌། ཇོ་བོ་ཨ་ཏི་ཤའི་བདེན་གཉིས་དང༌། དབུ་མའི་མན་ངག་རྣམས་སུ། ཚུལ་བཞིན་དུ་ཡིད་ལ་བྱེད་པའི་ཤེས་རབ་ཀྱིས་རྟོག་པར་བྱོས་ཤིག གསུམ་པ། དེས་ན་འཁོར་ལོ་ཐ་མ་ངེས་དོན་དུ་གྲུབ་པ་ལ།
གསུམ་སྟེ། བྱམས་ཆོས་ཐོག་མཐའི་ཉམས་ལེན་གྱི་ལྟ་བ་ངོས་འཛིན་ཚུལ་ལས་གྲུབ་པ་དང༌། ཀླུ་སྒྲུབ་ཞབས་ཀྱི་གཞུང་ཕྱི་མའི་ཉམས་ལེན་གྱི་ལྟ་བའི་ངོས་འཛིན་ཚུལ་ལས་དེར་གྲུབ་པ་དང༌། འཁོར་ལོ་ཐ་མའི་དབྱེ་བ་གསུམ་དུ་ཕྱེ་ནས་གསུམ་ཀའི་ལྟ་བ་དབུ་མར་གྲུབ་པའོ། ། དང་པོ་ལ་གསུམ་སྟེ། གཞུང་གཉིས་པོའི་རང་རྐང་གྲུབ་མཐའ་གང་དུ་བཤད་པས་མདོར་བསྟན། ཐོགས་མེད་མཆེད་ཀྱིས་དབུ་མར་བཀྲལ་བའི་ཚུལ་གྱིས་རྒྱས་པར་བཤད། འཕགས་སེང་གྱི་འཆད་ཚུལ་འདིར་གཙོ་བོ་མ་ཡིན་ཀྱང་དོན་གྱི་སྒོ་ནས་འཇུག་བསྡུ་བའོ། ། དང་པོ་ནི། མ་ཕམ་བྱམས་པས་མངོན་རྟོགས་རྒྱན་གཞུང་དང༌། །
རྒྱུད་བླའི་བསྟན་འཆོས་དབུ་མར་བཤད་མཚུངས། ། ཞེས་པ། གཞུང་དེ་གཉིས་ཀ་ནས་འབྱུང་བའི་སྒོམ་པས་ཉམས་སུ་བླང་བྱའི་ལྟ་བ་ནི་གཅིག་ཁོ་ན་ཡིན་ཏེ། འཁོར་ལོ་བར་པའི་ངེས་དོན་མཐར་ཐུག་འཁོར་ལོ་ཐ་མར་ངོས་བཟུང་བ་དེ་ཉིད་རྒྱུད་བླ་མའི་བསྟན་འཆོས་ཀྱིས་སྒྲ་ཇི་བཞིན་པ་ཉིད་དུ་བཤད་པའི་ཕྱིར་དང༌། རྒྱན་དུའང་ཡུལ་གཞི་ལམ་རྣམ་གསུམ་ངོ་བོ་ཉིད་དུ་གྲུབ་པར་ཞེན་པས། སྟོང་པའི་མྱོང་བ་གསལ་རིག་དེ་ཉིད་ལ་མྱོང་བྱ་ཤེས་རྣམ་གྱི་མིང་གི་བཏགས་ནས་སྒོམ་པས་ཉམས་ལེན་གྱི་ལྟ་བ་མཐར་ཐུག་དེའི་ཡུལ་ཉིད་དུ་བཤད་པའི་ཕྱིར་རོ། ། ཀྱང་ཞེས་བྱ་བའི་སྒྲས་བསྟན་པ་ནི། གཞུང་གཉིས་པོ་ཉམས་ལེན་གྱི་ལྟ་བ་མཚུངས་ཀྱང༌། ཐོས་བསམ་གྱིས་སྒྲོ་འདོགས་གཅོད་པའི་ལྟ་བ་ནི་མི་འདྲ་སྟེ། རྒྱན་དུ་དོན་བདུན་བཅུར་གྲགས་པའི་གཞུང་གིས་ནི་ཤེར་ཕྱིན་གྱི་མདོའི་དངོས་བསྟན་སྒྲ་ཇི་བཞིན་པ་ཉིད་དུ་བཤད་པས་རང་སྟོང་གི་འཆད་ཚུལ་ལྟར་ངེས་ལ།
གཞུང་ཕྱི་མར་ནི། ཇི་སྐད་དུ། ཡང་དག་མཐའ་ནི་འདུས་བྱས་ཀྱིས། ། རྣམ་པ་ཐམས་ཅད་དབེན་པ་སྟེ། ། ཞེས་གཞན་སྟོང་གི་ཚུལ་གསལ་བར་བཤད་པས་སོ། ། གཉིས་པ་ལ་གཉིས་ཏེ། ཐོགས་མེད་ཞབས་ཀྱིས་བཤད་ཚུལ་དང༌། དེ་ཉིད་དབྱིག་གཉེན་གྱིས་ཀྱང་བཀྲལ་བའི་ཚུལ་ལོ། ། དང་པོ་ནི། ཐོགས་མེད་ཞབས་ཀྱིས་ཇི་ལྟར་བཀྲལ་བ་ནི།
མངོན་རྟོགས་རྒྱན་དུ་སྦྱོང་བྱེད་སྒྲུབ་པ་ཉིད། ། རྣམ་པར་བཤད་ནས། ཞེས་དང༌། ཐེག་ཆེན་རྒྱུད་བླར་གཉིས་མེད་ཡེ་ཤེས་དེ། ། སྦྱང་གཞིར་བཞག་ནས་དེ་སྦྱོང་བྱེད་པ་ཡི། ། སྒྲུབ་པའི་འཛིན་སྟངས་སྤྲོས་དང་བྲལ་བ་ཉིད། ། སྦྱང་བྱའི་དྲི་མ་ཆོས་ལ་ཁོང་ཁྲོ་སོགས། ། ཆོས་མོས་ལ་སོགས་རྣམ་བཞིས་སྦྱངས་བ་ན། ། གཙང་བདག་བདེ་དང་རྟག་པའི་ཕ་རོལ་དུ། ། ཉེ་བར་སོན་པ་ཆོས་ཀྱི་སྐུའོ་ཞེས། །
དེ་ལྟར་འཆད་པ་ཐོགས་མེད་ཞབས་ཀྱི་ལུགས། ། ཞེས་པ། ཐོགས་མེད་ཞབས་ཀྱིས་ནི། རྒྱན་དང་རྒྱུད་བླའི་འཆད་ཚུལ་དབུ་མར་གནས་སོ་ཞེས་མི་འཆད་པ་ནི་གངས་ཅན་དུ་ཕྱིས་བྱོན་པ་དག་ལ་མི་སྣང་བས། དེས་ཇི་ལྟར་འཆད་པའི་ཚུལ་དཔྱིས་ཕྱིན་པ་ཤེས་བྱེད་ཀྱི་དཔེར་བཀོད་ནས། དབྱིག་གཉེན་ཞབས་ཀྱིས་ཀྱང་དེ་ཉིད་བཀྲལ་བར་འཆད་པ་ནི། གཞུང་དྲངས་མ་ཐག་པ་དེའི་བསྡུས་པའི་དོན་ནོ། ། ཚིག་གི་དོན་ནི། རྒྱན་དང་རྒྱུད་བླ་གཉིས་ཀས་མཉམ་བཞག་གི་ལྟ་བས་ས་ལམ་བགྲོད་པའི་རིམ་པ་ནི། ཇི་སྐད་དུ།
སྒྲུབ་པ་ཡི་ནི་རྟེན་གྱུར་པ། ། ཆོས་ཀྱི་དབྱིངས་ཀྱི་རང་བཞིན་དང༌། ། ཞེས་པ་ལྟར། ཁམས་བདེ་བར་གཤེགས་པའི་སྙིང་པོ་སྦྱང་གཞིར་བཞག་ནས། སྦྱོང་བྱེད་སྒྲུབ་པ་བཞིའམ་སྦྱོར་བ་བཞི་དང་དོན་བདུན་བཅུ་དང་ཡོངས་སྦྱོངས་དྲུག་ཅུ་དང༌། ཆོས་ལ་མོས་པ་སོགས་རྣམ་པ་བཞིའི་མིང་ཅན་དེ་དག་གིས་སྦྱང་བྱའི་དྲི་མ་རྒྱུད་བླར་ཆགས་སོགས་དྲི་མ་དགུ་དང༌། སྤང་བྱ་སྒྲིབ་པ་གསུམ་དང༌། ཆོས་ལ་ཁོང་ཁྲོ་བ་སོགས་ཀྱི་མིང་གིས་བསྟན་པ་དེ་དག་དང༌། རྒྱན་དུ་སྤང་བྱ་རྟོག་པའི་དབྱེ་བ་རྒྱས་པར་བཤད་པ་དེ་དག་སྦྱངས་པ་ལས། འབྲས་བུ་ཆོས་ཀྱི་སྐུ་སྦྱངས་འབྲས་སུ་འཆད་པ་ལ་ཁྱད་པར་མེད་དོ། །
དེ་ལྟར་འཆད་པ་དེའི་ཚེ་ན། གཞི་དུས་སུ་འཁོར་འདས་སོ་སོའི་བག་ཆགས་འཇོག་པའི་རྟེན་ཀུན་གཞིའི་རྣམ་གཞག་དང༌། ལམ་དུས་སུ་བློ་བུར་གྱི་དྲི་མ་སྤང་བྱར་བཤད་ནས། རང་བཞིན་རྣམ་དག་གི་ཆ་སོ་སོར་རང་རིག་པའི་ཡེ་ཤེས་ཀྱི་མྱོང་བྱར་ཁས་ལེན་པ་དང༌། འབྲས་བུའི་དུས་སུ་གནས་གྱུར་མཐར་ཐུག་པའི་ཡེ་ཤེས་ཡོད་པར་ཁས་ལེན་དགོས་པ་ལ་ཁྱད་པར་མེད་དོ། ། དེ་ལྟར་འཆད་པའི་ལུགས་དེ་དབུ་མ་ཉིད་དུ་ཁས་བླངས་པས་ཆོག་གམ། སེམས་ཙམ་གྱི་ཚུལ་ལས་མ་འདས་ཞེས་བརྟགས་པ་ན། དང་པོ་ལྟར་ན་ནི། བྱམས་ཆོས་བར་པ་གསུམ་ཚད་ལྡན་གྱི་དགོངས་འགྲེལ་མཐའ་དག་དང་བཅས་པ་དབུ་མ་ཉིད་དུ་གདོན་མི་ཟ་བར་གྲུབ་ལ། གཉིས་པ་ལྟར་ན་ནི།
འཕངས་སེང་གིས་འཆད་ཚུལ་སོགས་རྣལ་འབྱོར་སྤྱོད་པའི་དབུ་མ་པ་རབ་ཏུ་མང་པོ་དག་སེམས་ཙམ་དུ་ཐལ་བར་འགྱུར་རོ། ། ཐོགས་མེད་ཀྱིས་འཆད་ཚུལ་དེ་ཉིད་ངོ་བོ་ཉིད་མེད་པར་སྨྲ་བའི་འཆད་ལུགས་སོ། ། ཞེ་ན། དེ་ལྟར་འཆད་པ་དེ་ཀླུ་སྒྲུབ་ཀྱི་ལུགས་མ་ཡིན་ནོ། ། ཞེས་ནི་མི་སྨྲ་ལ། ཐལ་རང་གི་ལུགས་གཙང་མ་དེ་ནི་མ་ཡིན་ཏེ། སྤྱོད་འཇུག་ཏུ། གལ་ཏེ་འཁོར་བར་ངོས་རྟེན་ཅན། ། ཞེས་སོགས་དང༌། འཇུག་པར།
ཀུན་གཞི་ཡོད་ཅིང༌། ཞེས་སོགས་ཀྱིས་གཞི་དུས་ཀྱི་གནས་དང༌། ལམ་དུས་ཀྱི་རང་བཞིན་དང་འབྲས་དུས་ཀྱི་གནས་གྱུར་ལ། ལེགས་ལྡན་དང༌། ཟླ་བ་དང༌། ཞི་བ་ལྷ་གསུམ་ཆར་གྱིས་དགག་པ་ཤིན་ཏུ་རྒྱས་པར་མཛད་པའི་ཕྱིར་རོ། ། དེ་ལྟར་ན་རྗེ་བཙུན་བྱམས་པའི་གཞུང་ལུགས་སྨྲ་བ་དག་གིས་ནི། ཐོགས་མེད་ཞབས་ཀྱི་གཞུང་ལུགས་ཚད་མར་ཁས་ལེན་དགོས་ཏེ། རྩོམ་པ་པོ་འཕགས་པ་ཡིན་པ་དང༌། དྲང་ངེས་འབྱེད་པར་དེ་བཞིན་གཤེགས་པས་ལུང་བསྟན་པ་བརྙེས་པའི་ཕྱིར།
དཔེར་ན། ཐལ་རང་གི་གཞུང་མང་པོར་གཏན་ཚིགས་དེ་ལྟར་བཀོད་ནས་ཀླུ་སྒྲུབ་ཞབས་ཀྱི་གཞུང་ཚད་མར་བསྒྲུབས་པ་བཞིན་ནོ། ། གཉིས་པ་ནི། བོད་སྔ་ཕྱི་མང་པོ་དག་ན་རེ། འཕགས་པ་ཐོགས་མེད་དབུ་མ་པ་ཡིན་ཀྱང༌། དབྱིག་གཉེན་དང་དེའི་གཞུང་ལུགས་རྣམས་ནི་སེམས་ཙམ་དུ་ངེས་ཏེ། ཇི་སྐད་དུ། རང་གི་མོས་པ་གཙོར་བྱེད་པས། ། ཤེས་བྱ་ནང་གི་ཡིན་པ་ལ། ། ཡང་དག་བརྟེན་ནས་རྣམ་པར་བཀྲོལ། །
ཞེས་འབྱུང་བ་ལྟར་རོ། ། ཞེས་ཟེར་རོ། ། དེ་ལྟ་ན། བྱམས་པ་དང་ཐོགས་མེད་ཀྱང་སེམས་ཙམ་པ་ཉིད་དུ་ཐལ་བར་འགྱུར་ཏེ། ཆོས་ཀྱི་དབྱིངས་ལས་མ་གཏོགས་པའི་ཤེས་བྱ་མེད་པ་དང༌། ཆོས་དབྱིངས་ཀྱི་ངོ་བོ་ཡེ་ཤེས་སུ་འཆད་པའི་ཕྱིར། ཞེས་པའི་ཐལ་བ་དང༌། རང་རྒྱུད་ཀྱང༌། དབྱིག་གཉེན་ཞབས་ཀྱིས་ཐེག་པ་ཆེན་པོའི་དགོངས་འགྲེལ་དུ་མཛད་པ་དེ་དག་གི་ལྟ་བའི་མཐར་ཐུག་ནི་དབུ་མར་གནས་པ་ཡིན་ཏེ། བྱམས་པའི་གཞུང་ཇི་ལྟ་བ་ཉིད་ཀྱི་ཕྱིར།
ཞེས་སྟོན་པ་ནི། ལྟ་བའི་ཡུལ་དེ་ནི། དབྱིག་གཉེན་ཞབས་ཀྱིས་ཡུམ་གསུམ་གནོད་འཇོམས་སུ། ། སྤྲོས་ཚོགས་ཀུན་བྲལ་ཡེ་ཤེས་ལ་བཤད་ནས། ། མཐར་ཐུག་ཐེག་གཅིག་ཚུལ་ཡང་དེར་བཤད་དོ། ། ཞེས་པ་གཞི་དུས་སུ་ཤེས་བྱའི་གནས། ལམ་དུས་སུ་ལྟ་བའི་ཡུལ། འབྲས་དུས་སུ་ངོ་བོ་ཉིད་ཀྱི་སྐུ་སྟེ། གསུམ་ཀ་ཡང་ཆོས་དབྱིངས་ཡེ་ཤེས་ཀྱི་སྟེང་ནས་འཇོག་པ་ནི་རྗེ་བཙུན་བྱམས་པའི་གཞུང་མཐའ་དག་གི་བཞུགས་ཚུལ་ཡིན་ལ། དེ་ཡང་དབུ་མར་མི་འདོད་ན་ནི།
རྡོ་རྗེ་ཐེག་པའི་གཞུང་དབུ་མར་འདོད་པ་དང་འགལ་ཞིང༌། དབྱིག་གཉེན་ཞབས་ཀྱི་རབ་ཏུ་བྱེད་པ་སྡེ་བརྒྱད་ལས་ཀྱང་ལྟ་བའི་གྲུབ་མཐའ་བཤད་མ་ཐག་པ་དེ་ལས་མ་འདས་པར་ནི་རང་ཉིད་ཀྱི་གཞུང་ན་གསལ་ལོ། ། འདི་ལ་གཞན་དག་ན་རེ། དབུ་མ་པ་ཡིན་ན་མཐར་ཐུག་ཐེག་པ་གཅིག་ཏུ་གྲུབ་པར་འཆད་པ་ཡིན་པ་ལས། དབྱིག་གཉེན་གྱིས་ནི་དེ་ལྟར་མི་འཆད་དོ། ། ཞེས་ཟེར་བ་དེ་སྤང་བའི་སླད་དུ། སློབ་དཔོན་དེས་ཀྱང༌། འབུམ་དང༌། ཉི་ཁྲི་ལྔ་སྟོང་པ་དང༌། ཁྲི་བརྒྱད་སྟོང་པ་གསུམ་གྱི་རྣམ་བཤད་དུ་མཐར་ཐུག་གི་ཐེག་པ་གཅིག་ཏུ་བཤད་པ་ཡིན་ཏེ།
དམ་པའི་ཆོས་པད་མ་དཀར་པོ་ལས། ཤཱ་རིའི་བུ་སངས་རྒྱས་པད་མའི་འོད་ཅེས་བྱ་བར་ལུང་བསྟན། ཞེས་བཤད་པ་ལ་འཕྲོས་ནས། ཇི་སྐད་དུ། གལ་ཏེ་དགྲ་བཅོམ་པ་རྣམས་ཀྱང་སྲིད་པར་ཉིང་མཚམས་སྦྱོར་དུ་ཟིན་ན་ནི། དགྲ་བཅོམ་པ་ཐམས་ཅད་ལས་ཀྱི་སྲིད་པ་སོ་སོར་ལེན་པར་འགྱུར་བས་ཐར་པ་མ་གྲུབ་པ་ཉིད་དུ་འགྱུར་རོ། ། ཞེ་ན། ཞེས་པ་ནས། ཁོ་བོ་ནི་དགྲ་བཅོམ་པ་རྣམས་ལ་ལས་དང་ཉོན་མོངས་པ་ཡོད་དོ་ཞེས་མི་སྨྲ་ཡི། མདོ་གཞན་ལས་བསྟན་པའི་རིམ་པས་འདི་ལྟ་བུའི་དོན་རྒྱ་ཆེར་བསྟན་པར་བྱའོ། །
ཞེས་མཚམས་སྦྱར་ནས། སེམས་ཅན་རྣམས་ལ་ངེས་མ་ངེས་གཉིས་སུ་ཕྱེ་ཞིང༌། ངེས་པ་རྣམས་དགྲ་བཅོམ་པ་ཉིད་དུ་ཐུག་ནས་དེ་ནས་ཐེག་པ་ཆེན་པོར་འཇུག་པ་དང༌། མ་ངེས་པ་རྣམས་ཐོག་མ་ཉིད་ནས་ཐེག་པ་ཆེན་པོའི་ལམ་དུ་འཇུག་པར་མཛད་པ་དང་གཉིས་སུ་ཕྱེ་ནས། སྔ་མ་དེའི་ཤེས་བྱེད་འཆད་པ་ན། ཇི་སྐད་དུ། བྱས་པ་རྟོགས་པའི་ས་ལ་ཉོན་མོངས་པ་ཐམས་ཅད་ནི་སྤང་བར་གྱུར་ལ། མ་རིག་པའི་བག་ཆགས་ནི་མ་སྤངས་ཏེ། དེ་མ་སྤངས་པས་ཉོན་མོངས་པའི་བག་ཆགས་ཐམས་ཅད་ཀྱང་མ་སྤངས་སོ། ། དེ་དག་ལ་དེ་བཞིན་གཤེགས་པས་བྱང་ཆུབ་སེམས་དཔའི་ཐེག་པ་བཤད་པར་མཛད་དོ། །
བཤད་པ་དེས་ཀྱང་དབང་པོ་ཤིན་ཏུ་སྦྱངས་ནས་བྱང་ཆུབ་སེམས་དཔའི་སྤྱོད་པ་ཡོངས་སུ་རྫོགས་པར་བྱེད་ནུས་པའི་བསམ་པ་ཅན་དུ་གྱུར་ཏེ། རིམ་གྱིས་ཆོས་ཟབ་མོ་ལ་བཟོད་པ་ཡང་འཐོབ་པར་འགྱུར་རོ། ། ཆོས་ཟབ་མོ་ལ་བཟོད་པ་འཐོབ་པ་རྣམས་དེ་བཞིན་གཤེགས་པས་སངས་རྒྱས་སུ་ལུང་སྟོན་ཏེ། དེའི་ཚེ་ས་བརྒྱད་པ་ལ་གནས་པའི་བྱང་ཆུབ་སེམས་དཔའ་ཆེན་པོར་འགྱུར་རོ། ། དེ་དག་དེ་ལྟར་གྱུར་པ་དང་ཡང་སྲིད་པ་གཞན་ལེན་པས་བྱང་ཆུབ་སེམས་དཔའི་སྤྱད་པ་སྤྱོད་ཅིང༌། སེམས་ཅན་སྨིན་པ་དང་སངས་རྒྱས་ཀྱི་ཞིང་ཡོངས་སུ་སྦྱོང་བར་བྱེད་དོ། ། ཞེས་གསུངས། གལ་ཏེ་འདི་འདྲ་དེ་མདོ་སྡེ་རྒྱན་དང་བསྡུ་བ་སོགས་ནས་ཀྱང་བཤད་པས། ལྷག་བཅས་ཀྱི་དགྲ་བཅོམ་པ་ཐེག་པ་ཆེན་པོར་འཇུག་པ་ལ་བསམས་པའོ། ། ཞེ་ན།
དེ་དག་དང་གཏན་འདྲ་བ་མ་ཡིན་ཏེ། གཞུང་དེ་དག་ཏུ་ནི། དགྲ་བཅོམ་པ་ལ་སྤྲུལ་པ་ཙམ་མ་གཏོགས། སྲིད་པར་སྐྱེ་བ་ལེན་པའི་རྒྱུ་གཏན་མི་སྲིད་པར་བཤད་ལ། འདིར་ནི་ལྷག་མེད་དུ་ཡང་རིམ་པར་སྐྱེ་བ་ལེན་པའི་རྒྱུ་བག་ཆགས་དེ་ཡོད་པར་བཤད་པའི་ཕྱིར་ཏེ། ཇི་སྐད་དུ་ཡང་སྲིད་པ་ཇི་ལྟར་ལེན་ཞེ་ན། རྣམ་པ་གཉིས་ཀྱིས་ཏེ། རྐྱེན་གྱི་སྟོབས་ཀྱིས་དང༌། རྒྱུའི་སྟོབས་ཀྱིས་སོ། ། དེ་ལ་ཉོན་མོངས་པའི་བག་ཆགས་མ་སྤངས་པ་གང་ཡིན་པ་དེ་ནི།
ཡང་སྲིད་པར་ཉིང་མཚམས་སྦྱོར་བའི་རྐྱེན་ཡིན་ནོ། ། ཟག་པ་དང་བཅས་པའི་དགེ་བའི་རྩ་བ་ལས་བྱུང་བའི་ཟག་པ་མེད་པའི་དགེ་བའི་རྩ་བ་དེ་དག་ནི་སྲིད་པ་ཡོངས་སུ་འཛིན་པར་བྱེད་པའི་རྒྱུ་ཡིན་ནོ། ། ཞེས་བཤད་དོ། ། དེར་མ་ཟད་རབ་འབྱོར་དེ་བཞིན་གཤེགས་པ་ཞེས་བྱ་བ་ནི་དེ་བཞིན་ཉིད་ཀྱི་ཚིག་བླ་དགས་སོ། ། ཞེས་པའི་ལུང་ཁུངས་སུ་མཛད་ནས། སེམས་ཅན་ཐམས་ཅད་དེ་བཞིན་གཤེགས་པའི་སྙིང་པོ་ཅན་དུ་ཡང་འཆད་ལ། སེམས་ཙམ་པས་ནི་འདི་མི་འདོད་པར་དབུ་མ་སྣང་བ་ལས་བཤད་དོ། ། གསུམ་པ་འཕགས་སེང་གི་བཤད་པས་འཇུག་བསྡུ་བ་ནི། མདོ་དང་རྒྱན་གྱི་དགོངས་པའི་མཐར་ཐུག་ནི། འཕགས་སེང་གཉིས་ཀྱིས་དབུ་མར་བཀྲལ་ཞེས་པ། །
དེ་ཉིད་ཀྱིས་ཀྱང་ཐོགས་མེད་ཆེད་ཀྱི་གཞུང༌། ། ཀུན་གྱི་མཐར་ཐུག་དབུ་མ་ཉིད་དུ་གྲུབ། ། ཅེས་ཁ་བསྐང་ནས། དེའི་ཤེས་བྱེད་ནི། གཞིའི་དུས་སུ་འཁོར་འདས་ཀུན་གྱི་རྟེན་རང་བཞིན་དུ་གནས་པའི་རིགས་སུ་ཁས་བླངས་པ་དང༌། ལམ་གྱི་དུས་སུ་ཆོས་དབྱིངས་ཀྱི་ངོ་བོ་ཡེ་ཤེས་སུ་བཤད་ནས། དེ་ཉིད་གནས་ལུགས་རྟོགས་པའི་ཡེ་ཤེས་ཀྱི་མྱོང་བྱར་ཁས་བླངས་པ་དང༌། འབྲས་བུའི་དུས་སུ་སྐུ་གསུམ་ཀ་ཡང་ཆོས་ཀྱི་དབྱིངས་ཀྱི་ཡེ་ཤེས་སུ་བཤད་པའི་ཕྱིར་རོ། ། གཉིས་པ་ཀླུ་སྒྲུབ་ཞབས་ཀྱི་ངེས་དོན་ངོས་འཛིན་བསམས་ནས། བཀའ་ཐ་མའི་ལྟ་བ་དབུ་མར་སྒྲུབ་པ་ལ།
གསུམ་སྟེ། སྤྱིར་ཀླུ་སྒྲུབ་ཀྱི་དགོངས་པ་ཚད་ལྡན་དག་གིས་མི་འདྲ་བར་བཤད་པའི་ཚུལ། ལུགས་དེར་ངེས་དོན་ཞིག་ངོས་འཛིན་པའི་ཚེ་འཁོར་ལོ་ཐ་མ་དང་མཐུན་པ། དེ་ལྟ་ན་ཡང་རིགས་ཚོགས་དང་མི་འགལ་བའི་ཚུལ་རྒྱས་པར་བཤད་པའོ། ། དང་པོ་ནི། འཕགས་པ་ཡབ་སྲས་ཀྱི་རིགས་ཚོགས་དང་གཞུང་བཞི་བརྒྱ་པ་ལ་རྩོམ་པ་པོ་ཚད་ལྡན་གྱིས་རྣལ་འབྱོར་སྤྱོད་པའི་ཚུལ་དུ་བཀྲལ་བ་དང༌། ངོ་བོ་ཉིད་མེད་པར་སྨྲ་བའི་ཚུལ་དུ་བཀྲལ་བ་གཉིས་སོ། ། ཞེས་འཆད་པ་ནི། ཀླུ་སྒྲུབ་གཞུང་ལུགས་དཔལ་ལྡན་ཆོས་སྐྱོང་དང༌། ། རིན་ཆེན་འབྱུང་གནས་ཞི་བའི་ཞབས་ཀྱིས་ནི། །
ཐོགས་མེད་བཞེད་གཞུང་ཇི་བཞིན་འགྲེལ་བྱེད་མོད། ། དེ་གཞུང་འཆད་ལ་ཐལ་རང་ཁྱད་པར་འཕགས། ། ཞེས་པ། ཆོས་སྐྱོང་གིས་དེ་ལྟར་བཀྲལ་བར་ནི། ཟླ་བས་འཇུག་པ་དང་བཞི་བརྒྱ་པའི་འགྲེལ་པར་བཤད་ལ། དེས་དེ་བཀག་པའི་རིགས་པའི་ཉིང་ཁུ་ནི། སྟོང་ཉིད་དངོས་པོའི་འཇིག་རྒྱུར་ཐལ་བ་དང༌། ཐ་སྙད་བདེན་པ་རིགས་པས་དཔྱད་བཟོད་དུ་ཐལ་བ་དང༌། གཟུང་འཛིན་གཉིས་སྟོང་གི་ཡེ་ཤེས་ཚད་མས་མ་འགྲུབ་པར་བཤད་པ་རྣམས་ཡིན་ལ། ཐལ་འགྱུར་བར་ཁས་ལེན་པའི་བོད་ཕྱི་མ་རྣམས་ཀྱིས་ནི།
ཟླ་བས་གང་ཞིག་བཀག་པའི་ཕྱོགས་སྔ་མ་དེ་ཉིད་ཁས་བླངས་པ་ཡིན་ཏེ། ཀུན་རྫོབ་ཀྱི་ཆོས་རྣམས་སྤྱིར་ཚད་མས་གྲུབ་ཅིང༌། དབུ་མའི་རིགས་པས་དཔྱད་པའི་ཚེ་གང་དུ་ཡང་མ་གྲུབ་པར་ཁས་ལེན་པ་དང༌། བདག་དང་བདག་མེད། བདེན་གྲུབ་དང་བདེན་མེད་ལྟ་བུ། འཇིག་རྟེན་གྱི་གྲགས་པས་གྲུབ་པའི་ཤེས་བྱ་རྣམས་ལ་ཐ་སྙད་དུ་ཡང་ཡོད་མེད་ཀྱི་ཕྱེ་བསལ་བྱེད་པ་དང༌། སྟོང་པ་ཉིད་དང་དེའི་ཡུལ་ཅན་གྱི་ཡེ་ཤེས་ལ་དངོས་པོར་གྲུབ་མ་གྲུབ་ཀྱི་རྣམ་དབྱེ་འབྱེད་པ་དང༌། སངས་རྒྱས་ཀྱི་སར་རང་སྣང་གི་ཡེ་ཤེས་ཡོད་པ་ལ་སོགས་པར་ཁས་ལེན་པའི་ཕྱིར་རོ། ། ཡང་ཤཱནྟི་པས་ཀྱང་ཀླུ་སྒྲུབ་ཀྱི་དགོངས་པ་གཞན་སྟོང་གི་ཚུལ་དུ་འགྲེལ་བ་ཡིན་ཏེ། དེས་མཛད་པའི་དབུ་མ་རྒྱན་ལས།
བྱམས་པ་ཐོགས་མེད་ཀྱིས་གསུངས་ཤིང༌། ། ཀླུ་སྒྲུབ་ཀྱང་ནི་བཞེད་པ་ཡི། ། ཚད་མ་ལུང་དང་ལྡན་གྱུར་པའི། ། བདེན་པ་གཉིས་པོ་འདིར་བཤད་བྱ། ། ཞེས་སོ། ། འགྲེལ་ཚུལ་གཉིས་པ་ནི་ཐལ་རང་དུ་གྲགས་པ་རྣམས་སོ། ། དེ་ལྟར་གཉིས་ཀྱི་ནང་ནས་སྲོལ་དང་པོ་དེ་ཤེར་ཕྱིན་གྱི་མདོའི་དགོངས་པར་མི་རུང་ངོ་ཞེས་ནི་ནམ་ཡང་སྨྲ་བར་མི་བྱ་སྟེ། ཐོག་མར་སྟོན་པ་སངས་རྒྱས་ཉིད་ཀྱིས་ཤེར་མདོའི་དགོངས་པ་དོན་དམ་རྣམ་ངེས་ཀྱི་ལེའུར་བཀྲལ་བ་དང༌། རྗེ་བཙུན་བྱམས་པའི་གཞུང་ཕྱི་མ་བཞིའི་ནང་དུ་ཤེར་མདོའི་དགོངས་པ་ཇི་ལྟར་བཀྲལ་བ་དེ་ཉིད་ཐོགས་མེད་མཆེད་ཀྱིས་རྒྱས་པར་བཤད་པ་ཡིན་གྱི། རང་བཟོར་བཤད་པ་ཅུང་ཟད་ཀྱང་མེད་པའི་ཕྱིར།
བཀའ་འཁོར་ལོ་ཕྱི་མ་ལས་བཤད་པ་ཉིད་སྒྲ་ཇི་བཞིན་པ་མ་ཡིན་པའི་དྲང་དོན་ནོ། ། ཞེ་ན། བཀའ་ཐ་མ་ན་སྒྲ་ཇི་བཞིན་པ་མ་ཡིན་པའི་དྲང་དོན་དུ་འགྲེལ་དགོས་པ་མང་ཞིང༌། ཟླ་བའི་ཞབས་ཀྱིས་དེ་དག་དེར་བཀྲལ་བ་ཡང་ཡིན་མོད། བཀའ་ཐ་མའི་སྟོང་ཉིད་སྟོན་པའི་ཆ་རྣམས་ཟླ་བས་ཀྱང་དྲང་དོན་དུ་འགྲེལ་བ་མ་ཡིན་ཏེ། ཇི་སྐད་དུ། སྟོང་ཉིད་དོན་ཅན་ངེས་དོན་ཡང་ཤེས་ཀྱིས། ། ཞེས་པའི་འགྲེལ་པར། གཟུང་འཛིན་གཉིས་ཀྱིས་སྟོང་པའི་ཡོངས་གྲུབ་ངེས་པའི་དོན་དང་བཀའ་ཐ་མའི་དགོངས་པ་མཐར་ཐུག་ཏུ་གསལ་བར་བཤད་པའི་ཕྱིར། མདོར་ན་བཀའ་བར་པའི་མདོ་སྒྲ་ཇི་བཞིན་པ་མ་ཡིན་པ་ཉིད་དུ་ནི་སྟོན་པ་རྗེ་བཙུན་གྱིས་གསལ་བར་བཤད་ལ།
བཀའ་ཐ་མའི་ངེས་དོན་སྒྲ་ཇི་བཞིན་པ་མ་ཡིན་པར་འཆད་བྱེད་ཀྱི་ཚད་ལྡན་ནི་སུ་ཡང་ཡོད་པ་མ་ཡིན་ཏེ།

གཟུང་འཛིན་ཀུན་བཏགས་ཀྱིས་སྟོང་པའི་སྟོང་པ་ཉིད་ཡུལ་གྱི་གནས་ཚུལ་ལ་མ་ཞུགས་པར་འཆད་མཁན་གྱི་ཚད་ལྡན་སུ་ཡང་མི་སྣང་བའི་ཕྱིར་རོ། ། སྟོང་ཉིད་དེ་བདེན་པར་གྲུབ་པ་དྲང་དོན་དུ་འཆད་དོ། ། ཅེ་ན། བཀའ་ཐ་མར་རང་ལུགས་ཀྱི་སྟོང་ཉིད་དེ་དོན་དམ་པའི་བདེན་པར་འཆད་ཀྱང༌། དེའི་རང་ལྡོག་ནས་བདེན་པར་གྲུབ་པ་དེ་ངེས་དོན་དུ་འཆད་པ་མ་ཡིན་ཏེ། འཕགས་པའི་མཉམ་བཞག་ཡེ་ཤེས་ཀྱིས་སྟོང་ཉིད་དེ་བརྗོད་བྲལ་དུ་མྱོང་བ་ཡིན་གྱི། བདེན་གྲུབ་དུ་མྱོང་བ་མ་ཡིན་པའི་ཕྱིར། དཔེར་ན་ངོ་བོ་ཉིད་མེད་པར་སྨྲ་བས་ཀྱང༌། ཁྱེད་རང་ལྟར་ན། སྟོང་ཉིད་ངེས་དོན་དུ་འཆད་ཀྱང༌། དེ་བདེན་གྲུབ་ངེས་དོན་དུ་མི་འཆད་པ་བཞིན་ནོ། །
དེས་ན་འཁོར་ལོ་ཐ་མའི་ངེས་དོན་ལྟ་ཅི་སྨོས། འཁོར་ལོ་དང་པོའི་ངེས་དོན། གང་ཟག་གི་བདག་མེད་དྲང་དོན་དུ་འཆད་པའི་ཚད་ལྡན་སུ་ཡང་མེད་དོ། ། བོད་ཕྱི་མ་ན་རེ། གང་ཟག་གི་བདག་མེད་ཐལ་འགྱུར་བའི་ལུགས་ཀྱི་དོན་དམ་པའི་བདེན་པ་ཡིན་མོད། གཟུང་འཛིན་རྫས་གཞན་གྱིས་སྟོང་པའི་སྟོང་ཉིད་ཀུན་རྫོབ་ཀྱི་བདེན་པའོ། ། ཞེ་ན། དེ་ལྟར་འཆད་པ་དེ་ལས་ཅི་ཞིག་གྲུབ། འཁོར་ལོ་ཐ་མའི་ངེས་དོན་དུ་འཆད་པ་དེ་དྲང་དོན་དུ་གྲུབ་བོ། ། ཞེ་ན།
འཁོར་ལོ་ཐ་མའི་ངེས་དོན་མཐར་ཐུག་གི་ངོས་འཛིན་ལ། གཟུང་འཛིན་རྫས་གཞན་གྱིས་སྟོང་པའི་སྟོང་ཉིད་ཅེས་ཁྱེད་ཀྱིས་ཐ་སྙད་བཏགས་པ་དེ་འདྲ་དེ་ནི་ཚད་ལྡན་སུས་ཀྱང་བཤད་པ་མེད་དོ། ། འོན་ཀྱང་དེ་འདྲ་དེ་འཁོར་ལོ་ཐ་མའི་འཛིན་པ་ཆོས་ཀྱི་བདག་མེད་ཀྱི་དོན་དུ་མི་རུང་ཡང༌། ཀུན་རྫོབ་ཀྱི་བདེན་པར་ནི་ཁོ་ཅག་ཀྱང་མི་འཆད་དེ། རྣལ་འབྱོར་གྱི་ས་གཉིས་པ་དང་སེམས་ཙམ་གྱི་ལྟ་བའི་ཡུལ་དུ་ཁས་ལེན་པའི་ཕྱིར་རོ། ། དེས་ན་ངོ་བོ་ཉིད་མེད་པ་པས་གཉིས་སྟོང་གི་དེ་ཁོ་ན་ཉིད་ངེས་དོན་དུ་ཁས་ལེན་པ་དང༌། གཉིས་སྟོང་གི་དེ་བཞིན་ཉིད་ཡོད་པ་སྒྲ་ཇི་བཞིན་པའི་ངེས་དོན་དུ་འཆད་པ་གཉིས་མ་ནོར་བར་བྱོས་ཤིག གལ་ཏེ་དེ་ལྟར་བཤད་ཚུལ་གཉིས་པོ་དེའི་ནང་ནས་ཀླུ་སྒྲུབ་ཞབས་ཀྱི་དགོངས་པར་སོང་བ་ནི་གང་ཞིག་ཅེས་དཔྱོད་ན། གང་རུང་གཅིག་དེའི་དགོངས་པར་མ་སོང་ངོ་ཞེས་ན་སྨྲ་བར་ནུས་པ་མ་ཡིན་ནོ། ། ཀླུ་སྒྲུབ་ཀྱིས་མཛད་པའི་གྲུབ་མཐའ་ནི་ལྟ་བས་ཁྱད་པར་དུ་བྱས་པ་ཡིན་ལ།
དེ་ལ་ཐོས་བསམ་གྱིས་སྒྲོ་འདོགས་གཅོད་པའི་ལྟ་བ་དང༌། སྒོམ་པས་ཉམས་སུ་ལེན་པའི་ལྟ་བ་གཉིས་བཤད་པ་ལས། སློབ་དཔོན་དེས་རིགས་པའི་ཚོགས་སུ་ནི་ལྟ་བ་དང་པོའི་དབང་དུ་མཛད་ལ། ཕྱི་མ་ནི་དེས་མཛད་པའི་སྔགས་ཀྱི་གཞུང་དང་བསྟོད་པའི་ཚོགས་སུ་བསྟན་པ་ཡིན་ལ། དེའི་ཚེ་བཤད་མ་ཐག་པའི་སྲོལ་གཉིས་ཀ་ཡང༌། ཉམས་ལེན་གྱི་ལྟ་བའི་ཡུལ་ཞིག་ངོས་འཛིན་པ་དེའི་ཚེ་ནི་མཐུན་པ་ཁོ་ན་ཡིན་ཏེ། གཉིས་ཀ་ཡང་རང་བྱུང་ལྷན་ཅིག་སྐྱེས་པའི་ཡེ་ཤེས་ཉིད་དེར་འཆད་པ་ལ་ཁྱད་པར་མེད་པའི་ཕྱིར། ལྟ་བས་སྒྲོ་འདོགས་གཅོད་པའི་ཚུལ་ལ་ནི། རྣལ་འབྱོར་སྤྱོད་པའི་རིགས་པས་སྤྲོས་པའི་མཚན་མ་མཐའ་དག་གཅོད་པར་མི་ནུས་ཞེས་མི་སྨྲ་ཡང་དབུ་མ་རིགས་ཚོགས་ནས་འབྱུང་བའི་སྤྲོས་པ་གཅོད་ཚུལ་དེ་འཆད་པ་ལ། ཐལ་རང་དུ་གྲགས་པའི་འགྲེལ་པ་དག་ཁྱད་པར་དུ་འཕགས་པ་ཡིན་ཏེ།
ཤེས་ཕྱིན་གྱི་མདོའི་དངོས་བསྟན་དང་གཞུང་རྩ་བ་ཉིད་ཀྱི་སྒྲས་ཟིན་དང་མཐུན་ཞིང༌། ཤེས་བྱ་མཐའ་དག་གི་སྟེང་དུ་སྟོང་ཉིད་གཏན་ལ་ཕབ་པས་མཚན་འཛིན་གྱི་སྤྲོས་པ་གཅོད་པའི་ཐབས་ལ་ཤིན་ཏུ་མྱུར་བ་དང་ཟབ་པའི་ཕྱིར། དེ་སྐད་དུ་ཡང༌། ཟླ་བས། རྟོག་རྣམས་དངོས་པོ་ཡོད་ན་འགྱུར་བ་སྟེ། ། ཞེས་དང༌། རྟོག་རྣམས་ལོག་པར་གྱུར་པ་གང་ཡིན་ཏེ། ། རྣམ་པར་དཔྱད་པའི་འབྲས་བུར་མཁས་རྣམས་བཞེད། ། ཅེས་གསུངས་སོ། ། སྲོལ་འབྱེད་དང་པོས་ཀུན་བཏགས་རང་གི་ངོ་བོས་སྟོང་པ་དང༌།
གཞན་དབང་སྒྱུ་མ་ལྟ་བུར་གཏན་ལ་ཕབ་ཀྱང༌། ཆོས་ཉིད་ཡོངས་གྲུབ་བརྗོད་བྲལ་ཙམ་དུ་བཤད་མོད། རང་གི་ངོ་བོས་སྟོང་པ་ཉིད་དུ་མ་བཤད་པས་དེ་ལ་མཚན་འཛིན་གྱི་རྟོག་པ་སྤང་བར་དཀའ་བ་དང༌། འཁོར་ལོ་བར་པར་ནི། མཉམ་བཞག་གི་ཚེ་ལྟ་བའི་ཡུལ་ཡང་སྟོང་ཉིད་མེད་དགག་གི་ཆ་ལས་གཞན་མ་བཤད་པ་དེས་ན། སྲོལ་འབྱེད་དང་པོས་བཀྲལ་བའི་རིགས་ཚོགས་དངོས་བསྟན་གྱི་ལྟ་བ་ནི་ཀུན་བཏགས་ངོ་བོས་སྟོང་པའི་མེད་དགག་ལས་གཞན་བཤད་དུ་མེད་པས་ཉི་ཚེ་བའི་སྟོང་ཉིད་དུ་གོ་ཞིང་དོགས་པའི་དགག་བྱ་ཡོད་པའོ། ། དོན་དེ་ལ་བསམས་ནས། ཐོས་བསམ་གྱི་རིགས་པས་སྤྲོས་པ་གཅོད་པའི་རིགས་པ་འཆད་པ་ན། ཚད་ལྡན་གྱི་གཞུང་འགྲེལ་རྣམས་སུ་རྣལ་འབྱོར་སྤྱོད་པའི་རིགས་པ་སྔར་བཤད་ནས། དེའི་འོག་ཏུ་ངོ་བོ་ཉིད་མེད་པར་སྨྲ་བའི་རིགས་པ་འཆད་པར་འདོད་དོ། །
སྒྲོ་འདོགས་གཅོད་པའི་རིགས་པ་དབུ་མ་ཐལ་རང་བ་བཟང་ཡང་ཉམས་ལེན་གྱི་ལྟ་བ་རྣལ་འབྱོར་སྤྱོད་པའི་གཞུང་དུ་བཤད་པ་ཉིད་ཟབ་པ་ཡིན་ཏེ། གསང་སྔགས་ཀྱི་ལྟ་བའི་ཉམས་ལེན་དང་མཐུན་པའི་ཕྱིར་དང༌། ཐལ་རང་གི་གཞུང་ནས་གནས་ལུགས་དོན་དམ་པའི་ངོས་འཛིན་ཡིན་ངོ་ཤེས་པ་ཞིག་མ་བཤད་པའི་ཕྱིར་དང༌། དེར་ནི་ཀུན་རྫོབ་ལས་མ་གཏོགས་པའི་ཆོས་གཞན་གང་ཡང་མ་བཤད་པའི་ཕྱིར་རོ། ། དེ་ནས་གལ་ཆེ་བའི་དོན་འདི་ལྟར་འཆད་པ་སྟེ། དེ་ལྟར་དབུ་མའི་བཤད་ཚུལ་གཉིས་ཀྱི་ནང་ནས། འདི་ནི་བདེན་གྱི་ཅིག་ཤོས་ནི་གཏི་མུག་གོ ། ཅེས་འཆད་པ་དེ་དག་ལ་ནི་རྒྱལ་བའི་བཀའ་དང༌། ཚད་ལྡན་གྱི་བསྟན་བཅོས་དག་ལ་ཕྱོགས་སུ་ལྷུང་བའི་ཉེས་པ་ཤིན་ཏུ་ལྕི་བར་ནི། མདོ་སྡེའི་རྒྱན་དང་རྒྱུད་བླ་མ་ལས་འབྱུང་བ་དེས་ན།
ཐོགས་མེད་མཆེད་ཀྱིས་ནི་ངོ་བོ་ཉིད་མེད་པར་སྨྲ་བའི་རིགས་ཚོགས་ཀྱི་ལྟ་བ་ལ་ཆད་པར་ལྟ་བ་ཞེས་སྨོད་པ་དེ་དག་ནི། ཐོས་བསམ་གྱིས་སྒྲོ་འདོགས་གཅོད་པའི་ལྟ་བ་ལ་ཟེར་བ་མ་ཡིན་གྱི། ཉམས་ལེན་གྱི་དོན་དམ་ངོས་འཛིན་རྒྱུ་མ་བྱུང་བ་ལ་ཟེར་བ་ཡིན་ཏེ། དེའི་ཚེ་ན་སྔགས་ཀྱི་ཉམས་ལེན་མི་རུང་བ་དང༌། ཕར་ཕྱིན་གྱི་ཐེག་པར་ཡང༌། སངས་རྒྱས་ཀྱི་སར་རིག་པ་རྒྱུན་ཆད་དུ་ཁས་བླངས་པས་ཆད་པའི་མྱང་འདས་སུ་ཐལ་བའི་ཕྱིར་རོ། ། དབུ་མ་ཐལ་རང་དུ་སྨྲ་བ་རྣམས་ཀྱིས། རྣལ་འབྱོར་སྤྱོད་པའི་མཐར་ཐུག་གི་ལྟ་བ་རྟག་པའི་མཐར་ལྷུང་བ་ཉིད་དུ་འཆད་པ་དེ་ཡང་སྒོམ་པས་ཉམས་མྱོང་གི་ལྟ་བ་འཁྲུལ་བར་འཆད་པ་མ་ཡིན་གྱི། ཐོས་བསམ་གྱིས་སྒྲོ་འདོགས་གཅོད་པའི་ཚུལ་རྒྱ་ཆུང་པ་ལ་ཟེར་བ་ཡིན་ཏེ། དེར་ཆོས་ཐམས་ཅད་སྟོང་པ་ཉིད་དུ་གཏན་ལ་མ་ཕབ་པའི་ཕྱིར་དང༌།
ཉམས་ལེན་གྱི་ལྟ་བ་འཁྲུལ་བར་བཤད་ན་ཀླུ་སྒྲུབ་ཡབ་སྲས་ཀྱི་གཞུང་རིམ་ལྔ་སྤྱོད་བསྡུས་སོགས་དང་མ་མཐུན་པ་དང༌། ཟླ་བའི་ཞབས་ཉིད་ཀྱིས་མཛད་པའི་འགྲེལ་ཆེན་སྒྲོན་མ་གསལ་བ་དང་ཡང་འགལ་བའི་ཕྱིར། དེས་ན་དབུ་མ་གཉིས་ཀྱི། ཐོས་བསམ་གྱིས་སྒྲོ་འདོགས་བཅད་པའི་ལྟ་བའི་ཁྱད་པར་ནི། མ་ཡིན་པར་དགག་པ་དང༌། མེད་པར་དགག་པ་ཉིད་དུ་འཆད་པའི་སྒོ་ནས། ཤེར་ཕྱིན་གྱི་མདོའི་དངོས་བསྟན་སྒྲ་ཇི་བཞིན་པ་ཉིད་ལ་རྩོད་པའོ། ། དེ་ཡང་རྣལ་འབྱོར་སྤྱོད་པ་པས་ནི་ཤེར་ཕྱིན་གྱི་མདོར་བསྒོམ་བྱ་སྟོང་པ་ཉིད་ཀྱི་ཡེ་ཤེས་དང༌། དེའི་ཡུལ་ཅན་སོ་སོར་རང་རིག་པ་གཉིས་ཀ་བཤད་པར་བཞེད་ལ། དབུ་མ་ཐལ་རང་དུ་སྨྲ་བས་ནི་ཤེར་མདོའི་དངོས་བསྟན་གྱི་ལྟ་བ་སྟོན་པའི་ཆ་ཤས་རྣམས་སུ།
ཤེས་བྱ་ཐམས་ཅད་སྟོང་པ་ཉིད་དུ་རོ་གཅིག་པར་འཆད་པ་ལས་གཞན་ཡུལ་ཡུལ་ཅན་གྱི་རྣམ་གཞག་སོ་སོ་བ་དང༌། ཡེ་ཤེས་ཀྱིས་སྟོང་པ་ཉིད་རྟོགས་པ་དང༌། སྟོང་ཉིད་དོན་དམ་ཡིན་པ་སོགས་ལྟ་ཞོག མཐར་ཐུག་གི་ཚེ་རྗེས་ཐོབ་དུའང་ཡོད་པ་དང་མེད་པ་ལ་སོགས་པའི་རྣམ་གཞག་གང་ཡང་ཞལ་གྱིས་མི་བཞེས་པ་ཉིད་དུ་འཆད་པའོ། ། འཕགས་སེང་གེ་འགྲེལ་པར་ནི་གོང་དུ་བཤད་ཟིན་པ་ལྟར། ལུགས་དེ་གཉིས་འགལ་བ་མེད་པའི་ཚུལ་གྱིས་བསྲེས་ནས་ཁས་བླངས་པ་ཡིན་ཏེ། སྤྲོས་པ་གཅོད་པའི་རིགས་པ་ངོ་བོ་ཉིད་མེད་པའི་ལུགས་ལྟར་བཤད་ནས་ཉམས་ལེན་གྱི་ལྟ་བ་རྣལ་འབྱོར་སྤྱོད་པ་པ་ལྟར་ཁས་ལེན་པ་ནི་དེ་དག་གི་འགྲེལ་པ་སོ་སོ་ན་གསལ་བའི་ཕྱིར། དཔེར་ན། ཤེར་ཕྱིན་གྱི་མདོར་རྣམ་པ་གཞི་མེད་བརྗོད་པར་སྟོན་པ་ལ་གནོད་བྱེད་འཕངས་པ་དང༌། སྟོང་ཉིད་ཉི་ཤུ་སྟོན་པའི་མདོའི་བསྟན་བྱའི་གཙོ་བོ་ཡེ་ཤེས་ཀྱི་ཚོགས་སུ་བསྒྲུབས་པ་དང༌།
སྐབས་གཉིས་པའི་མཐོང་ལམ་གྱི་མདོས་བསྒོམ་བྱའི་ཤེས་རྣམས་མ་བསྟན་པར་འདོད་པ་ལ་ལུང་རིགས་ཀྱི་གནོད་བྱེད་འཕངས་པ་དང༌། སྐུ་ལྷག་མ་གསུམ་ཆོས་ཉིད་དུ་བཤད་པ་དང༌། འཕགས་པས་ཟག་མེད་ཀྱི་ཡེ་ཤེས་སྡེ་ཚན་ཉེར་གཅིག་ཆོས་ཉིད་དུ་བཤད་པ་བཞིན་ནོ། ། དེ་ཉིད་རྒྱན་རྩ་བའི་དགོངས་པར་ཡང་གནས་པ་ཡིན་ཏེ། རྣམ་དག་ཤིན་ཏུ་བའི་ཐོབ་བྱེད་ཀྱི་རྒྱུ་བར་ཆད་མེད་ལམ་འཆད་པ་ན། ཁམས་གསུམ་པ་ཡི་རྣམ་པ་ཅན། ། འཇལ་དང་གཞལ་བྱ་མཉམ་པ་ཉིད། ། ཅེས་དང༌། འབྲས་བུ་ལ་མཚན་འཛིན་གྱི་གཉེན་པོ་འཆད་པ་ན། ཆོས་རྣམས་རང་བཞིན་གཅིག་པར་ནི། །
ཤེས་པས་ཆགས་པ་སྤོང་བ་ཡིན། ། ཞེས་དང༌། སྐད་ཅིག་མའི་སྦྱོར་བ་འཆད་པ་ན། ཆོས་རྣམས་གཉིས་སུ་མེད་པ་ཉིད། ། ཅེས་གཟུང་འཛིན་གཉིས་སུ་མེད་པར་རྟོགས་པའི་ཡེ་ཤེས་ཉིད་བསྒོམ་བྱ་དང་ཤེས་སྒྲིབ་ཀྱི་ས་བོན་འཇོམས་བྱེད་དུ་བཤད་པའི་ཕྱིར་རོ། ། འཆད་ཚུལ་དེ་ལས་གཞན་དུ། ལེགས་ལྡན་དང་ཟླ་བས་ཐོགས་མེད་མཆེད་བཅས་སེམས་ཙམ་པར་བཤད་པས་དེ་དག་གི་གཞུང་ལུགས་སེམས་ཙམ་གྱི་གཞུང་དུ་འགྱུར་ན། ཐོགས་མེད་མཆེད་བཅས་ཀྱིས་ངོ་བོ་ཉིད་མེད་པར་སྨྲ་བ་དག་ཆད་སྨྲ་བར་བཤད་པས་དེ་དག་གི་གཞུང་ཡང་དེར་ཐལ་བ་དང༌། ཟླ་བས་ལེགས་ལྡན་འབྱེད་དབུ་མ་པ་མ་ཡིན་པར་བཞེད་པས། དབུ་མ་རང་རྒྱུད་པ་རྗེས་འབྲང་དང་བཅས་པ་དག་ཀྱང་དངོས་སྨྲ་བ་ཉིད་དུ་ཐལ་བར་འགྱུར་བ་དང༌།
རྣམ་འགྲེལ་མཛད་པ་དང༌། མཁས་པའི་དབང་པོ་ཀ་མ་ལ་ཤཱི་ལ་སོགས་ཀྱིས་ཚུལ་གསུམ་པ་ཅན་གྱི་རྟགས་ལ་མ་རྟེན་པར་ལྐོག་གྱུར་གྱི་དོན་མི་རྟོགས་པར་བཤད་པས་ན། དབུ་མ་ཐལ་འགྱུར་བའི་རིགས་པས་ཀྱང་དེ་མ་རྟོགས་པར་ཧ་ཅང་ཐལ་བ་ཉིད་དུ་འགྱུར་རོ། ། གཉིས་པ་ལ་གཉིས་ཏེ། ཀླུ་སྒྲུབ་ཞབས་ཀྱིས་འཁོར་ལོ་དང་པོ་གཉིས་སུ་ལྟ་བ་གཏན་ལ་འབེབས་ལུགས་ཇི་ལྟར་འཆད་པའི་ཚུལ། འཁོར་ལོ་ཐ་མའི་ངེས་དོན་སྒོམ་པས་ཉམས་སུ་མྱོང་བྱ་ཉིད་དུ་ཇི་ལྟར་བཤད་པའོ། ། དང་པོ་ནི། བདག་ཉིད་ཆེ་འདིས་བདེན་བཞིའི་ཆོས་འཁོར་དང༌། ། ཤེར་ཕྱིན་མདོའི་དགོངས་པ་འགྲེལ་བ་ན། ། རིགས་པའི་ཚོགས་སུ་བདག་དང་བདག་མེད་དང༌།
སྤྲོས་ཚོགས་ཀུན་ཟློག་རིམ་གསུམ་རིམ་པར་བཞེད། ། ཅེས་པ། འཕགས་པ་ཡབ་སྲས་ཀྱིས། བཅོམ་ལྡན་འདས་ཀྱིས་ཆོས་ཀྱི་འཁོར་ལོ་རིམ་པ་གསུམ་ཞེས་ཡོངས་སུ་གྲགས་པ་དེའི་ནང་ནས། དང་པོ་གཉིས་ཀྱི་ལྟ་བ་གཏན་ལ་འབེབས་པ་ན་ཡང་རིམ་པ་གསུམ་དུ་བཞེད་པ་ཡིན་ཏེ། རྩེ་ཤེས་ལས། ཐམས་ཅད་ཡང་དག་ཡང་དག་མིན། ། ཡང་དག་ཡང་དག་མ་ཡིན་ཉིད། ། ཡང་དག་མིན་མིན་ཡང་དག་མིན། ། འདི་ནི་སངས་རྒྱས་རྗེས་བསྟན་པའོ། །
ཞེས་དང༌། བདག་གོ་ཅེས་ཀྱང་བཏགས་གྱུར་ཅིང༌། ། བདག་མེད་ཅེས་ཀྱང་བསྟན་པར་གྱུར། ། སངས་རྒྱས་རྣམས་ཀྱིས་བདག་དང་ནི། ། བདག་མེད་འགའ་མེད་ཅེས་ཀྱང་བསྟན། ། ཞེས་དང༌། བརྒྱ་པ་ལས། བསོད་ནམས་མིན་པ་དང་པོར་ཟློག ། བར་དུ་བདག་ནི་ཟློག་པ་དང༌། ། ཐ་མར་ལྟ་གཞི་ཀུན་ཟློག་པ། །
གང་གིས་ཤེས་དེ་མཁས་པ་ཡིན། ། ཞེས་གསུངས། འདི་ནི་རིགས་ཚོགས་ཀྱི་ལུགས་དང་ཐོས་བསམ་གྱིས་སྒྲོ་འདོགས་གཅོད་པའི་ལྟ་བ་སྟོན་ཚུལ་གྱི་དབང་དུ་བྱས་པ་སྟེ། དང་པོར་བདག་དང་བདེན་པ་ཡོད་ཅེས་བསྟན་པས་ཕྱི་རོལ་པ་དག་ཀྱང་བསྟན་པ་ལ་འཇུག་པར་བྱེད་ཅིང༌། བསོད་ནམས་ཀྱི་ཚོགས་དང་ལས་རྒྱུ་འབྲས་ལ་ཡིད་ཆེས་པར་བྱེད། དེའི་འོག་ཏུ་བདག་དང་བདེན་པ་ནི་མེད་ལ། དེ་མེད་པ་ནི་གནས་ལུགས་སོ་ཞེས་རྣམ་གྲངས་པའི་བདེན་པ་ལ་ངེས་པ་བསྐྱེད་ནས་སྤྲོས་པའི་མཚན་མ་རགས་པ་འགོག་པར་བྱེད། དེའི་འོག་ཏུ་བདག་དང་བདེན་པ་ཡོད་པ་མ་ཡིན་པའི་རྟགས་ཀྱིས་བདག་མེད་དང་བདེན་མེད་ཀྱང་ཡོད་པ་མ་ཡིན་ནོ། ། ཞེས་སྤྲོས་པའི་མཚན་མ་ཕྲ་མོ་དག་ཀྱང་འགོག་པར་བྱེད་དོ། ། དེ་ལྟར་རིམ་པ་གསུམ་པོ་དེ་ནི་བསོད་ནམས་ཀྱི་ཚོགས་སོག་པ་དང༌།
ཐོས་བསམ་གྱི་ལྟ་བས་སྒྲོ་འདོགས་གཅོད་པའི་ཆོས་ཀྱི་འཁོར་ལོ་སྐོར་བའི་རིམ་པའོ། ། འོ་ན་སྒོམ་པས་ཉམས་སུ་མྱོང་བྱའི་ལྟ་བ་ཡང་དེར་ངེས་སམ་ཞེ་ན། ཕར་ཕྱིན་ཐེག་པ་རྐྱང་པས་ལམ་བགྲོད་པའི་དབང་དུ་བྱས་ན། ཅི་ཡང་མི་དམིགས་པའི་དོན་ལ་མཉམ་པར་འཇོག་པ་དང༌། རྗེས་ཐོབ་ཏུ་བསོད་ནམས་ཀྱི་ཚོགས་ཟུང་དུ་སྦྲེལ་བ་ཉིད་ཀྱིས་འབྲས་བུ་སྐུ་གསུམ་འགྲུབ་པ་ལ་དགོངས་ནས། རིགས་པའི་ཚོགས་དང་གཏམ་གྱི་ཚོགས་སུ་ནི་བཤད་མ་ཐག་པའི་ཆོས་ཀྱི་འཁོར་ལོ་རིམ་པ་གསུམ་པོ་དེ་ཉིད་ལས་གཞན་མི་བཞེད་ལ། རྡོ་རྗེ་ཐེག་པའི་ལུགས་ཀྱི་ལྟ་བས་ཉམས་སུ་ལེན་པའི་ངེས་དོན་གྱི་ངོས་འཛིན་ནི། འཕགས་པ་ཡབ་སྲས་ཀྱི་སྔགས་གཞུང་དང༌། བསྟོད་པའི་ཚོགས་སུ་འབྱུང་བ་དག་སྟེ། འདི་ནི་ཆོས་སྟོན་ཚུལ་གྱི་གོ་རིམ་བཞི་པའོ། །
གཉིས་པ་ནི། ཆོས་ཐམས་ཅད་སྤྲོས་པའི་མཐའ་བྲལ་དུ་གཏན་ལ་བབ་ཟིན་པ་དེའི་འོག་ཏུ། སྒོམ་པས་ཉམས་སུ་མྱོང་བྱའི་ངེས་དོན་ཞིག་ཀྱང་འཕགས་པ་ཡབ་སྲས་ཀྱི་ངོས་བཟུང་བ་ཡིན་ལ། དེ་ནི་མདོ་སྡེ་དགོངས་འགྲེལ་སོགས་བཀའ་འཁོར་ལོ་ཐ་མ་ལས་བྱུང་བའི་ངེས་དོན་སྒྲ་ཇི་བཞིན་པ་དེ་ཉིད་དོ། ། ཅེས་འཆད་པ་ནི། དེ་འོག་དོན་དམ་རྣམ་པར་ངེས་པ་དང༌། ། དཔལ་ལྡན་འདུས་པའི་ངེས་དོན་འཆད་པ་ན། ། གདོད་ནས་མྱ་ངན་འདས་ཤིང་བརྗོད་བྲལ་བའི། ། རང་རིག་ཡེ་ཤེས་གཞི་ལམ་འབྲས་བུ་ཡི། ། གནས་སྐབས་ཀུན་ཏུ་ཁྱད་པར་མེད་ཞུགས་པ། །
དེ་ཉིད་ཆོས་ཀྱི་དབྱིངས་ཀྱི་ཡེ་ཤེས་དང༌། ། སེམས་ཀྱི་རྡོ་རྗེ་དོན་དམ་བདེན་པ་དང༌། ། དོན་དམ་བྱང་སེམས་སངས་རྒྱས་སྙིང་པོ་དང༌། ། རང་བཞིན་འོད་གསལ་རྡོ་རྗེ་སེམས་དཔའ་སོགས། ། ངེས་དོན་མཐར་ཐུག་རྣམ་གྲངས་དུ་མས་བསྟན། ། ཞེས་པ་སྟེ། རྗེ་བཙུན་ས་སྐྱ་པའི་གསུང་གིས། སྒོམ་པས་ཉམས་སུ་བླང་བྱའི་ཟུང་འཇུག་འདི་ལ། དཔལ་སམ་པུ་ཊར་མིང་གི་རྣམ་གྲངས་བཅུ་བཞིའི་སྒོ་ནས་བཤད་དོ། ། ཅེས་གསུངས་པ་ལྟར་རོ། །
རྒྱུད་བླ་མའི་བསྟན་འཆོས་སུ་གསུངས་པའང་དེ་ཉིད་དོ། ། ཅེས་འཆད་པ་ནི། ཐེག་ཆེན་རྒྱུད་བླར་རྟག་བརྟན་གཡུང་དྲུང་དང༌། ། གཙང་བདག་བདེ་དང་རྟག་པའི་མིང་གིས་བཤད། ། ཅེས་པ། གཞི་ལམ་གྱི་སྐབས་སུ་གཙང་བདག་སོགས་ཀྱི་མིང་དང༌། འབྲས་བུའི་དུས་སུ་ཕ་རོལ་ཏུ་ཕྱིན་པའི་སྒྲས་བསྟན་ནོ། ། འདི་དང་རིགས་ཚོགས་སུ། ལྟ་བ་ཀུན་ཟློག་གི་ཚེ་བསྟན་ཚུལ་དང༌། རྗེས་ཐོབ་ཏུ་ཤེས་བརྗོད་ཀྱིས་ཐ་སྙད་འདོགས་ཚུལ་མི་འདྲ་བ་ཡིན་ཏེ།
དེར་ནི་མྱང་འདས་དང་དེ་བཞིན་གཤེགས་པ་མི་རྟག་སོགས་ཀྱི་སྤྲོས་བྲལ་དུ་བཤད་པ་དང༌། དོན་དམ་བདེན་པ་ཡིན་ངོ་ཤེས་པའི་མཚན་གཞི་ངོས་མི་འཛིན་པའི་ཕྱིར། གསུམ་པ་ལ། དངོས་དང༌། དེས་གྲུབ་པའི་དོན་དང༌། དོན་དེ་ཉིད་མདོ་སྔགས་གཉིས་ཀའི་ལུང་དང་སྦྱར་བའོ། ། དང་པོ་ནི། དེ་ལྟ་ཡིན་པ་འོ་ན། རིགས་ཚོགས་སུ་ཆོས་ཐམས་ཅད་མཐའ་བྲལ་དུ་བསྟན་ནས། སླར་ཡང་སེམས་ཀྱི་རྡོ་རྗེ་སོགས་དོན་དམ་པའི་བདེན་པར་འཆད་པ་ནི་གླང་ཆེན་གྱི་ཁྲུས་དང་འདྲ་བ་མ་ཡིན་ནམ།
ཞེ་ན། མ་ཡིན་ཏེ། སྤྲོས་བྲལ་རྟོགས་པའི་ཚད་མ་སྐྱེས་ཟིན་མ་རྗེད་པའི་ངོར་དེ་ལ་ཐ་སྙད་ཇི་ལྟར་བཏགས་ཀྱང་མཚན་འཛིན་གྱི་བློ་སྐྱེ་བ་མི་སྲིད་དོ། ། ཞེས་འཆད་པ་ནི། ཆོས་ཚུལ་ཀུན་གྱི་ཐོག་མར་འདི་བསྟན་ན། ། མུ་སྟེགས་ཀྱིས་བཏགས་བདག་ཏུ་དོགས་སྲིད་ཀྱང༌། ། སྤྲོས་པའི་ཚོགས་ཀུན་བཟློག་པའི་འོག་རོལ་དུ། ། གང་འདི་བསྟན་པས་བདག་ཏུ་དོགས་མི་སྲིད། ། ཅེས་པ། སྟོང་པ་ཉིད་ཀྱི་ཆོས་འཁོར་མ་སྐོར་བའི་གོང་དུ་སེམས་ཀྱི་རྡོ་རྗེ་དེ་ལ་དོན་དམ་པའི་བདག་ཏུ་བསྟན་ན་གྲངས་ཅན་གྱིས་བཏགས་པའི་བདག་ཏུ་དོགས་པ་སྐྱེ་བ་སྲིད་པ་ཡིན་ཏེ།
དེས་ཀྱང་གཟུང་འཛིན་གཉིས་སུ་མེད་པའི་མྱོང་བ་གསལ་རིག་གི་ངོ་བོ་ལ་བདག་ཤེས་རིག་གི་སྐྱེས་བུ་ཞེས་འདོད་པའི་ཕྱིར། སྤྲོས་བྲལ་ཤེས་ཟིན་པའི་འོག་ཏུ་དེ་ལྟར་བསྟན་པ་ལ་ཉེས་པ་མེད་ཅིང་ཕན་ཡོན་དང་བཅས་པའོ། ། དེ་སྐད་དུ་ཡང༌། ཆོས་མངོན་པའི་མདོར། ལེན་པའི་རྣམ་པར་ཤེས་པ་ཟབ་ཅིང་ཕྲ། ། ས་བོན་ཐམས་ཅད་ཆུ་བོའི་རྒྱུན་བཞིན་འབབ། ། བདག་ཏུ་རྟོག་པར་གྱུར་ན་མི་རུང་ཞེས། ། དེ་ནི་བྱིས་པ་རྣམས་ལ་ངེས་མ་བསྟན། ། ཞེས་དང༌། མྱ་ངན་འདས་པའི་མདོར་ཡང༌།
སྨན་པ་མཁས་པས་ནད་གསོ་བའི་ཐབས་ཀྱི་སྨན་གཏོང་བའི་གོ་རིམ་ཇི་ལྟ་བ་བཞིན། ཉམས་སུ་བླང་བྱའི་ངེས་དོན་ཟབ་མོ་དེ་སྤྲོས་པའི་མཐའ་ཐམས་ཅད་བཀག་པའི་འོག་ཏུ་སྟོན་པར་གསུངས་སོ། ། གཉིས་པ་ནི། དེ་ལྟར་ཀླུ་སྒྲུབ་གཞུང་ལུགས་རྒྱ་མཚོ་ཡི། ། ཕ་རོལ་སོན་པའི་ཐེག་ཆེན་རྣལ་འབྱོར་པ། ། འོད་གསལ་བ་དང་ཟུང་འཇུག་ལ་སོགས་པའི། ། རྣལ་འབྱོར་སྐྱེད་ཕྱིར་སེམས་ཀྱི་རྡོ་རྗེ་བཤད། ། ཅེས་པ། འདི་སྙམ་དུ། ཆོས་ཐམས་ཅད་ཐོས་བསམ་གྱི་རིགས་པས་གཏན་ལ་ཕབ་ཟིན་པའི་འོག་ཏུ།
སེམས་ཀྱི་རྡོ་རྗེ་འཆད་པ་ནི་རིགས་པ་མ་ཡིན་ཏེ། རྡོ་རྗེའི་དོན་ནི་གཞོམ་དུ་མེད་པ་དང་མི་ཤིགས་པ་ལ་འཆད་དགོས་པའི་ཕྱིར། ཞེ་ན། ཕར་ཕྱིན་ཐེག་པ་རྐྱང་པས་ལམ་བགྲོད་པ་ལ། མཐར་སེམས་ཀྱི་རྡོ་རྗེ་ངེས་དོན་དུ་འཆད་མི་དགོས་པ་ལ་བསམས་ནས་རིགས་ཚོགས་ཀྱི་བསྟན་འཆོས་སུ་དེ་ལྟར་མ་བཤད་ཀྱང༌། སྐལ་བ་དང་ལྡན་པའི་ལས་དང་པོ་པ་ཚེ་གཅིག་གིས་སངས་རྒྱས་མངོན་དུ་བྱེད་པ་ལ་ལམ་རིམ་པ་ལྔ་ཉམས་སུ་ལེན་དགོས་ཤིང༌། དེར་ནི་སེམས་ཀྱི་རྡོ་རྗེ་ཉམས་སུ་བླང་བྱ་ཉིད་དུ་ངོས་མ་བཟུང་བར། འོད་གསལ་དང་ཟུང་འཇུག་གི་རིམ་པ་མངོན་དུ་བྱེད་མི་ནུས་པའི་ཕྱིར་ན། སངས་རྒྱས་པའི་ཐེག་པའི་བསམ་པ་ལ་རིམ་གྱིས་བསླབས་ནས་སྤྲོས་བྲལ་ཤེས་པ་དང༌། དེ་ལ་རིང་ཞིག་གོམས་པའི་རྗེས་སུ་ཡང་སེམས་ཀྱི་རྡོ་རྗེ་སྟོན་དགོས་པར་སྤྱོད་པ་བསྡུས་པའི་སྒྲོན་མ་ལས་གསུངས་སོ། །
རྡོ་རྗེ་དེ་ནི་ཐོས་བསམ་གྱི་རིགས་པས་གཞོམ་ནུས་པ་ཡང་མ་ཡིན་ཏེ། རྟོག་དཔྱོད་ཀྱི་ཡུལ་ལས་འདས་པའི་ཕྱིར། འོན་ཀྱང་དེ་ལ་མཚན་མར་འཛིན་པའི་བློ་ནི་ཐོས་བསམ་གྱི་རིགས་པས་ཟློག་མི་ནུས་པ་མི་སྲིད་དེ། བློ་དེ་ནི་ཀུན་རྫོབ་ཀྱི་བདེན་པ་ལས་མ་འདས་པའི་ཕྱིར་རོ། ། དེ་ལྟར་ན་རང་སྟོང་གི་གཞུང་འདིས་སྤྲོས་བྲལ་བསྟན་ཟིན་པའི་འོག་ཏུ་སེམས་ཀྱི་རྡོ་རྗེ་སྟོན་དགོས་པ་ཞིག་ཡོད་པར་འཆད་ཀྱི། སེམས་ཀྱི་རྡོ་རྗེ་དེ་མངོན་དུ་བྱེད་པ་ལ་རང་སྟོང་གི་ལྟ་བ་སྟོན་ཚུལ་དེ་སྔོན་དུ་འགྲོ་དགོས་པར་འཆད་པ་ནི་མ་ཡིན་ནོ། ། གསུམ་པ་ལུང་དང་སྦྱར་བ་ནི། འོ་ན་ཐོས་བསམ་གྱི་རིགས་པས་བཀག་པའི་བདག་དེ་དང༌། སྒོམ་པས་ཉམས་སུ་མྱོང་བྱའི་བདག་ཅེས་བཤད་པ་དེའི་ཁྱད་པར་ཅི་ཞེ་ན། དང་པོ་ནི།
བདག་ཏུ་འཛིན་པའི་རྟོག་པས་གཞི་གང་དུ་ཇི་ལྟར་བཟུང་བའི་འཛིན་སྟངས་ཀྱི་བཟུང་བྱ་དེ་ཉིད་ཡིན་ལ། དེ་ལ་ནི། ཀུན་རྫོབ་པའི་བདག་ཅེས་བྱ་ཞིང༌། ཕྱི་མ་ནི་བདག་དེས་སྟོང་པའི་ལྷན་ཅིག་སྐྱེས་པའི་རང་བྱུང་གི་ཡེ་ཤེས་ལ་དོན་དམ་པའི་བདག་ཅེས་བྱ་བའི་མིང་གིས་བསྟན་ཏེ། འདོགས་པའི་རྒྱུ་མཚན་ནི་དོན་དམ་པའི་དེ་བཞིན་ཉིད་ཡིན་པ་ལས་དང༌། བཏགས་པའི་དགོས་པ་ནི། གནས་ལུགས་དོན་དམ་པའི་བདེན་པ་དེ་ངོས་ཟིན་པའི་ཕྱིར་དུ་དང༌། དེ་ཕྱི་ནང་གི་རྩོད་གཞིར་གྱུར་པའི་བདག་དངོས་ཡིན་པ་ལ་གནོད་བྱེད་ནི། བདག་འཛིན་རྟོག་པའི་ཡུལ་ལས་འདས་པའོ། ། ཞེས་འཆད་པ་ནི།
བདག་མེད་ཚུལ་བཞིན་ཤེས་པའི་འོག་རོལ་ཏུ། ། བདག་དང་བདེན་པ་གསུང་བའི་དགོངས་གཞི་ནི། ། མདོ་དང་སྔགས་གཞུང་གཉིས་ལས་གསལ་བར་གསུངས། ། ཞེས་པ་ནི། ཆོས་ཀྱི་བདག་མེད་ཀྱི་གོ་དོན་ཇི་ལྟ་བ་བཞིན་དུ་མ་ཤེས་པར་ནི་དོན་དམ་པའི་བདག་འདི་ཁོང་དུ་ཆུད་པར་མི་ནུས། ཞེས་པའོ། ། ཇི་ལྟར་གསུངས་ན། བདག་མེད་མཆོག་གི་བདག་ཐོབ་པས། ། སངས་རྒྱས་དག་པའི་བདག་འགྱུར་ཞེས། ། མདོ་སྡེའི་རྒྱན་དུ་གསུངས་པ་དང༌། །
ཞེས་པ་ནི་རྣལ་འབྱོར་སྤྱོད་པའི་མདོ་ལས་གསུངས་པའི་ཚུལ་ལོ། ། དེ་འདྲ་དེ་སེམས་ཙམ་པའི་ལུགས་སོ་ཞེས་དོགས་པ་ལ། དེ་བཞིན་ཉིད་དག་དག་པའི་བདག ། གང་གསུངས་བདེན་པར་སྨྲ་ཞེས་པ། ། སྒྱུ་འཕྲུལ་དྲྭ་བའི་རྒྱུད་ལས་གསུངས། ། བདག་དང་བདག་མེད་སྤྲོས་པ་དག ། ཉེར་ཞི་དམ་པའི་བདག་དུའང་གསུངས། ། ཞེས་པ་ནི་རྒྱུད་བླ་མའི་བསྟན་འཆོས་ཀྱི་ལུང་སྟེ། འདི་དག་གིས་ནི་དོན་དམ་པའི་བདག་གི་ངོས་འཛིན་མེད་དགག་གི་ཆ་ནས་འཆད་པའང་ཁེགས་ཏེ། ལུང་དེ་དག་ནི་དོན་དམ་པའི་འཇམ་དཔལ་དང་ཆོས་ཀྱི་སྐུའི་ཡེ་ཤེས་ཀྱི་ངོས་འཛིན་འཆད་པའི་སྐབས་ཡིན་པའི་ཕྱིར།
ཞར་ལ་བཀའ་ཐ་མའི་ཐ་སྙད་ལས་བྱུང་བའི་དོན་དམ་པའི་བདག་ཅེས་པ་འདི་དང༌། འཁོར་ལོ་དང་པོའི་བརྡའ་ལས་འབྱུང་བའི་ལས་འབྲས་ཀྱི་རྟེན་དུ་གྱུར་པའི་བདག་ཅེས་པ་འདིའི་ཁྱད་པར་ཅི་ཞེ་ན། གཅིག་ནི་བཏགས་ཡོད་དང༌། ཀུན་རྫོབ་དང༌། ངར་འཛིན་གྱིས་གདགས་གཞི་ཕུང་པོ་ལ་བཏགས་པས་ཀུན་བཏགས་སུ་འཆད་ལ། ཕྱི་མ་ནི་ཐ་སྙད་བྱེད་པའི་ཚེ། རྫས་ཡོད་དང༌། དོན་དམ་པ་དང༌། འཕགས་པའི་ཡེ་ཤེས་ཀྱིས་གྲུབ་པས་ན་ཡོངས་གྲུབ་ཏུ་འཆད་དགོས་པའི་ཁྱད་པར་གྱིས་རབ་ཏུ་ཕྱེ་བ་ཡིན་ལ། ཕར་ཕྱིན་གྱི་ཐེག་པ་པ་ཉིད་ཀྱིས་ནི་འདི་ཁས་མ་བླངས་ཀྱང༌།
མི་རིགས་པ་ཆེན་པོར་མི་འགྱུར་མོད། སྔགས་ཀྱི་ཐེག་པ་པས་ནི་འདི་ཁས་མ་བླངས་ན། ལྟ་བ་རང་བྱུང་དང༌། ལྷན་ཅིག་སྐྱེས་པ་དང༌། བདེ་ཆེན་སོགས་ཀྱི་སྒོ་ནས་ཡེ་ཤེས་ཀྱི་ཚོགས་མངོན་དུ་བྱེད་པ་ལྟ་ཞོག བསོད་ནམས་ཀྱི་ཚོགས་མཐའ་དག་ཚེ་གཅིག་གིས་ཡོངས་སུ་རྫོགས་པ་ཞེས་བྱ་བ་དེའི་ཐབས་ཡོད་པ་མ་ཡིན་ཏེ། དེའི་ལུགས་ཀྱི་ཚོགས་གཉིས་པོ་ནི་སྒྲུབ་པ་པོ་རང་གི་ཡེ་ཤེས་ཀྱི་སྣང་བ་ཁོ་ན་ལས་སྒྲུབ་དགོས་པ་ཡིན་གྱི། ཕ་རོལ་ཏུ་ཕྱིན་པའི་ཐེག་པ་པ་ལྟར་མེད་པ་དེ་དགག་པའི་རྣམ་པ་ཅན་གྱི་སྟོང་པ་ཉིད་ཁོ་ན་ལ་མཉམ་པར་བཞག་པས་ཡེ་ཤེས་ཀྱི་ཚོགས་མངོན་དུ་བྱེད་པ་དང༌། འཇིག་རྟེན་ན་གྲགས་པའི་ཀུན་རྫོབ་ཀྱི་སྣང་བ་ཐད་སོར་བཞག་ནས་དེ་ཉིད་ལ་བསོད་ནམས་ཀྱི་ཚོགས་མཐའ་དག་ཡོངས་སུ་རྫོགས་པར་བྱེད་དགོས་པ་མ་ཡིན་པའི་ཕྱིར་དང༌། དེ་བས་ན་བཀའ་འཁོར་ལོ་ཐ་མའི་གསུང་རབ་ཅི་སྙེད་པ་དང༌།
བར་པ་ཉིད་དུ་ཡང༌། དེ་མ་རྫོགས་དང་རབ་རྫོགས་ལ། ། ཞེས་པའི་སྐབས་ཀྱི་མདོ་དང་བསྟན་འཆོས་ལས་འབྱུང་བ་ལྟར། ཆོས་ཇི་སྙེད་པ་དེ་ལ་ཀུན་རྫོབ་དང་དོན་དམ་གཉིས་སུ་ཕྱེ་བར་མཐོང་བཞིན་དུ། བདག་དམ་པའི་དོན་དང༌། ཐ་སྙད་ཀྱིས་སྙེམས་པར་མི་བྱའོ། ། གསུམ་པ་ནི། དེ་ལྟར་སྔགས་ཀྱི་ཐེག་པ་དང་ཤིང་རྟའི་སྲོལ་གཉིས་ལ་བརྟེན་ནས་འཁོར་ལོ་ཐ་མའི་ངེས་དོན་སྒྲ་ཇི་བཞིན་པ་ཉིད་དུ་འཆད་ན། ངེས་དོན་དེ་བརྗོད་བྱའི་གཙོ་བོར་སྟོན་པའི་ཆོས་འཁོར་དེའི་མི་འདྲ་བའི་དབྱེ་གཞི་གང༌། དེའི་ནང་ཚན་ཞིག་ན་སེམས་ཙམ་གྱི་ལྟ་བ་གང་ཡིན་པ་དེ་མཐར་ཐུག་གི་ལྟ་བར་སྟོན་པ་དག་ཡོད་དམ།
ཞེ་ན། དེའི་དབྱེ་བ་ཇི་ལྟར་ཡིན་པ་དང༌། སེམས་ཙམ་གྱི་གྲུབ་མཐར་འཁྲུལ་པའི་གཞི་དང་བཅས་པ་འདི་ལྟར། ཞེས་འཆད་པ་ནི། ངེས་དོན་མཐར་ཐུག་འཁོར་ལོ་ཐ་མ་ལ། ། ཟབ་མོ་མདོ་སྡེའི་ཆོས་དང་རྒྱ་ཆེ་བ། ། རྣལ་འབྱོར་སྤྱོད་གཞུང་རྒྱ་མཚོའི་དབྱེ་བས་གཉིས། ། དེ་དག་ངེས་པའི་དོན་ལ་ཁྱད་མེད་ཀྱང༌། ། ཞེས་པས། ལྟ་བ་ལ་ཟབ་མི་ཟབ་ཀྱི་ཁྱད་པར་མེད་པར་བཤད་ནས།
མཐར་ཐུག་ཐེག་པ་གཅིག་དང་གསུམ་གྱི་ཚུལ། ། དང་པོ་རྒྱུད་བླར་བཀྲལ་བ་དབུ་མའི་གཞུང༌། ། གཉིས་པ་བྱམས་པའི་གཞུང་གསུམ་གྱིས་བསྟན་པ། ། ཞེས་པ་ནི། བཀའ་ཐ་མ་ལ་ཕ་རོལ་དུ་ཕྱིན་པ་དང་སྔགས་གཉིས་ལས། དང་པོ་ལ། མདོ་སྡེ་དང་མངོན་པ་གཉིས་ལས། དང་པོའི་དགོངས་འགྲེལ་གྱི་གཙོ་བོ་རྒྱུད་བླ་མའི་བསྟན་འཆོས་སུ། དེས་ན་སངས་རྒྱས་མ་ཐོབ་བར། ། མྱ་ངན་འདས་པ་མི་འཐོབ་སྟེ། །
ཞེས། མཐར་ཐུག་ཐེག་པ་གཅིག་ཏུ་དང༌། གཉིས་པའི་དགོངས་འགྲེལ་གྱི་གཙོ་བོ་བྱམས་པའི་ཆོས་བར་པ་གསུམ། ས་སྡེ་ལྔར་སྡོམ་རྣམ་པ་གཉིས་དང་བཅས་པར། ཉན་རང་གི་ལྷག་མེད་ནས་ཐེག་པ་ཆེན་པོའི་ལམ་དུ་མི་འཇུག་པར་བཤད་པ་ཡིན་ལ། དེ་ཙམ་ཞིག་རྒྱུ་མཚན་དུ་བྱས་ནས་དབུ་སེམས་ཀྱི་གཞུང་སོ་སོར་འབྱེད་པ་དང༌། བསྟན་འཆོས་རྩོམ་པ་པོའི་སློབ་དཔོན་སོ་སོར་ངེས་པ་ཉིད་དུ་འཆད་པ་ནི་རྒྱ་བོད་དུ་ཤིན་ཏུ་མང་བར་བྱོན་མོད། འཐད་པ་མ་ཡིན་ཏེ། དབུ་སེམས་ཀྱི་ཁྱད་པར་ལྟ་བས་འབྱེད་པ་ཡིན་ལ། གཞུང་དེ་དག་གི་ལྟ་བ་ལ་ཁྱད་པར་མ་དམིགས་པ་ཉིད་དུ་ནི་བསྒྲུབས་ཟིན་པའི་ཕྱིར་རོ། །
དབྱིག་གཉེན་ཞབས་ཀྱིས་རྣམ་རིག་གྲུབ་མཐར་བཀྲལ། ། ཞེས་པ་ནི། བོད་ཕྱི་མ་ན་རེ། བྱམས་ཆོས་བར་པ་གསུམ་གྱི་ལྟ་བ་སེམས་ཙམ་དུ་གནས་པ་ཡིན་ཏེ། དབྱིག་གཉེན་ཞབས་ཀྱིས་ཤེས་བྱ་ཐམས་ཅད་རྣམ་པར་རིག་པ་ཙམ་དུ་སྨྲ་བའི་གྲུབ་པའི་མཐའ་ཉིད་དུ་བཀྲལ་བའི་ཕྱིར། ཞེས་ཟེར། དེ་ལྟར་བཀྲལ་བ་ཉིད་དུ་ཁས་ལེན་མོད། མ་ངེས་པ་སྟོན་ཚུལ་ལ་གཉིས་ཏེ། མགོ་མཚུངས་དང༌། རྣལ་མའོ། །
དང་པོ་ནི། དེ་ལྟ་ན་མངོན་པར་རྟོགས་པའི་རྒྱན་ལའང་དེར་ཐལ་བ་དང་རྒྱུད་བླ་མའི་བསྟན་འཆོས་ལ་ཡང་དེར་འགྱུར་ཏེ། རིམ་པ་བཞིན་ཐོགས་མེད་དང་དབྱིག་གཉེན་ཞབས་ཀྱིས་དེ་དང་དེར་བཀྲལ་བའི་ཕྱིར་རོ། ། གཉིས་པ་ནི། རྣམ་རིག་པ་དང་སེམས་ཙམ་པ་དོན་གཅིག་ཏུ་འཆད་པ་ནི། རིག་པ་དང་ཡེ་ཤེས་མཐའ་དག་ལ་སེམས་སེམས་བྱུང་གིས་ཁྱད་པར་ཁས་ལེན་པའི་བོད་མང་པོའི་འཁྲུལ་པ་དེ་དང༌། ཡེ་ཤེས་དང་རྣམ་ཤེས་ཀྱི་ཁྱད་པར་མི་འབྱེད་པའི་འཁྲུལ་པ་དེ་དང༌། བཀའ་མཐའ་མའི་ཆོས་སྐད་ཇི་བཞིན་དུ་མ་བསླབས་པའི་ཉེས་པས་ཀུན་ནས་བསླང་བ་ཡིན་ཏེ། རྣམ་རིག་པ་དང་སེམས་ཙམ་པ་དོན་གཅིག་ཏུ་འདོད་པ་ཁྱོད་ཀྱིས་ཀྱང༌། ཇི་སྐད་དུ།
ཆོས་ཀྱི་དབྱིངས་ལས་མ་གཏོགས་པའི། ། འདི་ལྟར་ཆོས་ཡོད་མ་ཡིན་ཏེ། ། ཞེས་པའི་ལུང་དེ་དང༌། ཐོག་མ་མེད་པའི་དུས་ཀྱི་དབྱིངས། ། ཆོས་རྣམས་ཀུན་གྱི་གནས་ཡིན་ཏེ། ། ཞེས་པའི་མདོ་དེ་དང༌། ང་ཡིས་འདི་ཀུན་ཁྱབ་པ་སྟེ། ། འགྲོ་བའི་རང་བཞིན་གཞན་མ་མཐོང༌། ། ཞེས་དང༌། རིན་ཆེན་སེམས་ལས་ཕྱིར་ཕྱོགས་པའི། །
སངས་རྒྱས་མེད་ཅིང་སེམས་ཅན་མེད། ། ཞེས་པའི་རྒྱུད་ཚིག་དེ་ཁ་ཏོན་དུ་བྱེད་པའི་དོན་བསམ་པ་ཉིད་ལས་དམ་བཅའ་དེ་མི་འཐད་པ་ཉིད་དུ་གོ་ནུས་པའི་ཕྱིར་རོ། ། དེའི་ཤེས་བྱེད་ཀྱང༌། ལུང་དེ་དག་ནས་འབྱུང་བའི་ཆོས་དབྱིངས་དང་ང་ཞེས་བྱ་བ་དེ། གཉིས་སུ་མེད་པའི་ཡེ་ཤེས་དང་རང་བཞིན་ཆོས་སྐུ་ལ་འཆད་དགོས་པར་གཞུང་ལུགས་དེ་དང་དེ་དག་ཉིད་དུ་གསལ་བའི་ཕྱིར། དེ་ཡང་སེམས་ཙམ་པའི་འདོད་པར་འཆད་ན་ནི། སེམས་ཙམ་པས་ཤེས་བྱ་ཐམས་ཅད་ཆོས་ཀྱི་དབྱིངས་སུ་རོ་གཅིག་པར་ཁས་བླངས་པ་ཉིད་དུ་འགྱུར་ལ། དེ་ཡང་དེ་ལྟ་ན། ཁས་བླངས་པའི་བསལ་བ་ཞུགས་པར་མ་ཟད། ལུང་དང་རིགས་པས་བསལ་བའི་ཚུལ་ཡང་འདི་ལྟར།
དེའི་ལྟ་བ་ལ་བརྟེན་ནས་ཆོས་དབྱིངས་མངོན་སུམ་དུ་རྟོགས་པ་དང༌། དེ་ལ་འཛིན་པ་བདེན་མེད་ཀྱི་ལྟ་བ་ཡོད་པར་ཐལ་བ་དང༌། དེས་ཀྱང་རང་བཞིན་གནས་རིགས་ཀྱི་ངོས་འཛིན་ཆོས་དབྱིངས་ཀྱི་སྟེང་ནས་བྱེད་པར་ཐལ་བ་དང༌། དེ་ལྟ་ན། སེམས་ཅན་ཐམས་ཅད་ཁམས་བདེ་བར་གཤེགས་པའི་སྙིང་པོ་ཅན་དུ་ཁས་ལེན་པ་ཉིད་དུ་ཐལ་བར་འགྱུར་རོ། ། དེ་ལྟར་འདོད་མི་ནུས་པའི་ཤེས་བྱེད་ནི་སེམས་ཙམ་གྱི་ལྟ་བས་ནི་རང་རྒྱལ་གྱི་བྱང་ཆུབ་དང་ཐེག་ཆེན་གྱི་སྦྱོར་ལམ་བཟོད་པ་ཙམ་མངོན་དུ་བྱེད་པར་ནུས་ཀྱི། དེ་ལས་གོང་དུ་མི་བགྲོད་པར་མདོ་སྡེའི་རྒྱན་ལས་བཤད་པ་དང༌། སེམས་བདེན་གྲུབ་ཏུ་འཛིན་པ་ལ་འཛིན་པ་བདེན་མེད་ཀྱི་ལྟ་བ་འབྱུང་ས་མེད་པ་དང༌། སེམས་ཙམ་པས་རིགས་ཆད་འདོད་དོ་ཅེས་དང༌། སྙིང་པོས་མ་ཁྱབ་པའི་སེམས་ཅན་ཁས་ལེན་ནོ། །
ཞེས་ནི་མང་པོ་དག་མཐུན་ཞིང༌། དབུ་མ་སྣང་བའི་བཤད་པ་ལས་ཀྱང་འབྱུང་བས་གསལ་ལོ། ། དེ་སྐད་དུ་ཡང༌། གཞུང་དེར། ཏིང་ངེ་འཛིན་རྒྱལ་པོ་ལས། འདི་ན་སྣོད་མིན་སེམས་ཅན་གང་ཡང་མེད། ། འགྲོ་བ་འདི་དག་ཐམས་ཅད་སངས་རྒྱས་འགྱུར། ། ཞེས་འབྱུང་བ་གང་ཡིན་པ་དེ་ཡང༌། བཤད་པའི་དུས་དེ་ན་ཉ་བའི་འགྲོ་བ་རྣམས་ལ་དགོངས་ནས་གསུངས་སོ། ། ཞེས་བྱ་བར་ཁོང་དུ་ཆུད་པར་བྱའོ། །
ཁ་ཅིག་ལས། སེམས་ཅན་ཐམས་ཅད་ནི་དེ་བཞིན་གཤེགས་པའི་སྙིང་པོ་ཅན་ནོ། ། ཞེས་འབྱུང་བ་གང་ཡིན་པ་དེ་ཡང༌། དེ་བཞིན་ཉིད་ཀྱི་མཚན་ཉིད་ཀྱི་དེ་བཞིན་གཤེགས་པ་ལ་དགོངས་ནས་གསུངས་པ་ཡིན་ནོ། ། དེ་ལྟ་བས་ན། དོན་དམ་པར་ཐེག་པ་གསུམ་ཡང་ཡོད་ལ། ཆོས་ཐམས་ཅད་ཀྱང་ངོ་བོ་ཉིད་དང་བཅས་པའོ། ། ཞེས་ཟེར་ཏེ། ཕྱོགས་སྔ་མའོ། ། ཞེས་གསུངས་སོ། །
འོ་ན་སློབ་དཔོན་ཟླ་བས། རྣམ་པ་དེ་ལྟའི་མདོ་སྡེ་གཞན་ཡང་ནི། ། ཞེས་པའི་འགྲེལ་པར་སེམས་ཅན་ཐམས་ཅད་སྙིང་པོ་ཅན་དུ་སྟོན་པའི་མདོ་སེམས་ཙམ་པས་སྒྲ་ཇི་བཞིན་པར་ཁས་ལེན་པ་ཉིད་དུ་བཤད་པ་མ་ཡིན་ནམ། ཞེ་ན། དབུ་མའི་གཞུང་དེ་དག་ལས་འཆད་ཚུལ་དེ་ལྟར་བྱུང་བ་ཉིད་ཀྱིས་རྣམ་རིག་པ་ལ་སེམས་ཙམ་པས་མ་ཁྱབ་པར་གསལ་བ་ཡིན་ཏེ། རྣལ་འབྱོར་སྤྱོད་པའི་ལྟ་བ་མཐར་ཐུག་ཁས་ལེན་པའི་རྣམ་རིག་པ་དེས་ཤེས་བྱ་ཐམས་ཅད་ཆོས་ཀྱི་དབྱིངས་སུ་རོ་གཅིག་པ་དང༌། དེའི་རྒྱུ་མཚན་གྱིས་ངེས་དོན་དོན་དམ་པའི་སྟོབས་སོགས་ཡོན་ཏན་རྣམས་དང་སེམས་ཅན་གྱི་ཆོས་དབྱིངས་དབྱེར་མེད་པ་དང༌། དེའི་ཤེས་བྱེད་ལས་སེམས་ཅན་ཐམས་ཅད་ཡོན་ཏན་ཀུན་རྫོགས་ཀྱི་སྙིང་པོ་ཅན་དུ་ཁས་ལེན་པ་དེ། རྣལ་འབྱོར་སྤྱོད་པའི་འདོད་པ་ཉིད་དུ་ཟླ་བའི་ཞབས་ཀྱིས་བཤད་ཅིང༌། སེམས་ཙམ་པས་ནི་དེ་ལྟར་མི་འདོད་དོ། །
ཅེས་མཁས་པའི་དབང་པོ་ཀ་མ་ལ་ཤཱི་ལས་འཆད་པར་དྲངས་ཟིན་པ་དེ་ཉིད་ཀྱི་ཕྱིར་རོ། ། འོ་ན་རྣམ་རིག་པ་མཐར་ཐུག་དེས། ཆོས་དབྱིངས་དང་སྙིང་པོ་སོགས་དོན་དམ་པའི་བདེན་པ་རྣམས། བརྗོད་བྲལ་དང༌། ཡོད་མེད་སོགས་ཀྱི་མཐའ་བྲལ་དུ་ཁས་ལེན་པ་མ་ཡིན་ནམ། དོན་དམ་དང༌། རྟག་བརྟན་སོགས་སུ་ཁས་ལེན་པ་ཇི་ལྟར་མི་འགལ། ཞེ་ན། མཉམ་བཞག་གི་ངོ་དང་གནས་ཚུལ་ལ་ནི་མཐའ་བྲལ་དང་བརྗོད་བྲལ་དུ་གནས་ཤིང༌། དེའི་ཚེ་དེ་ལྟར་དུ་ཁས་ལེན་མོད།
རྗེས་ཀྱི་ཤེས་པས་ཐ་སྙད་འདོགས་པའི་ཚེ། དོན་དམ་དང་ངོ་བོ་ཉིད་དང༌། རྟག་བརྟན་གཡུང་དྲུང་དུ་ནི་ཁས་ལེན་ལ། དེ་ལྟར་བླངས་པ་ལ་ངོ་བོ་ཉིད་མེད་པར་སྨྲ་བས་གཅིག་དང་དུ་མ་གང་དུ་ཡོད་ཅེས་སོགས་ཀྱི་རིགས་པས་རྟོག་ན། རིགས་པ་དེའི་ངོར་ནི་གཅིག་དུ་མ་དང་དུས་གསུམ་པོ་སོགས་ལྟ་ཅི་སྨོས། བདེན་པ་ཙམ་དུའང་ཁས་མི་ལེན་ཏེ། རྟོག་དཔྱོད་ཀྱི་རིགས་པ་དེའི་ཡུལ་དུ་མི་རུང་བའི་ཕྱིར། ཞེས་ཡང་ཡང་བཤད་ཟིན་ཏོ། ། འོ་ན་རྣལ་འབྱོར་སྤྱོད་པས་ཀྱང་དེ་ལྟར་གཏན་ལ་མི་འབེབས་པ་ཅི་ཞེ་ན། དེ་ལྟར་དཔྱད་པ་ལ་དགོས་པ་མེད་དེ།
འཇིག་རྟེན་ལས་འདས་པའི་སྒོམ་བྱུང་གིས་མྱོང་བྱ་མི་རྙེད་པར་ཐལ་བའི་ཕྱིར། ནུས་པའང་མེད་དེ། སྒྲ་རྟོག་གི་ཡུལ་ལས་འདས་པའི་ཕྱིར། ཞེས་འཆད་པ་ཡིན་ནོ། ། ཞེས་སྟོན་པ་ནི། མདོར་ན་སེམས་ཀྱི་རང་བཞིན་འོད་གསལ་བར། ། དམ་པའི་བདག་ཏུ་འཆད་ལ་ཁྱད་མེད་ཀྱང༌། ། རང་ཉིད་རང་གིས་སྟོང་དང་མི་སྟོང་པ། ། ཤིང་རྟའི་སྲོལ་འབྱེད་གཉིས་ཀྱི་ཁྱད་པར་ཡིན། ཞེས་པའོ། །
འཁོར་ལོ་ཐ་མའི་ངེས་དོན་སྟོན་བྱེད་གཞུང་གི་དབྱེ་བ་གསུམ་པ་ནི། ཚེ་འདི་ཉིད་ལ་སངས་རྒྱས་འགྲུབ་བྱེད་པའི། ། ཐེམ་མཆོག་ལམ་གྱི་ཉམས་ལེན་ཟླ་མེད་པ། ། གང་འདིར་བཤད་པའི་ཡེ་ཤེས་ཚོགས་བསག་ཀྱང༌། ། ཕལ་ཆེར་ཐོགས་མེད་ཞབས་ཀྱི་བཞེད་གཞུང་བཞིན། ། རྫོགས་པའི་རིམ་པའི་ལྷ་དང་སྔགས་དང་ནི། ། བདེ་ཆེན་ལ་སོགས་དོན་དམ་ཕལ་ཆེ་བ། ། ཀླུ་སྒྲུབ་ཞབས་ཀྱིས་བསྟོད་པའི་ཚོགས་དག་ཏུ། ། སེམས་ཀྱི་རྡོ་རྗེ་དེ་ལ་བཞེད་པ་ཡིན། ། ཞེས་ཚིགས་སུ་བཅད་པ་གསུམ་པོ་འདིས་ནི།
དོན་དམ་སྟོང་པ་ཉིད་ཀྱི་ངོ་བོ་རྣམ་པར་རིག་པ་ཙམ་དུ་སྨྲ་བའི་གྲུབ་པའི་མཐའ་ལ། སེམས་ཙམ་དུ་འགལ་བའི་གནོད་པ་ཅན་གྱི་གཏན་ཚིགས་དང༌། དབུ་མས་ཁྱབ་པའི་མཐུན་དཔེ། སྔགས་གཞུང་དང་བསྟོད་ཚོགས་ཀྱི་སྟེང་དུ་བསབས་ནས། ཤིང་རྟའི་སྲོལ་གཉིས་ཀྱི་ངེས་དོན་གཅིག་ཏུ་སྒྲུབ་པའི་ཚུལ་གསུམ་དྲན་ལམ་དུ་འཕངས་པའོ། ། རྣལ་འབྱོར་སྤྱོད་པའི་གཞུང་རྒྱ་མཚོ་ལྟ་བུ་ལ་ཐོས་བསམ་གྱི་ཤེས་པ་མཐར་ཕྱིན་པར་མ་གྱུར་ན། གཏན་ཚིགས་དེའི་ཕྱོགས་ཆོས་འགྲུབ་པ་ཤིན་ཏུ་དཀའ་མོད་ཀྱང༌། རེ་ཤིག་ཇི་སྐད་དུ། གཟུང་དང་འཛིན་པ་ལས་གྲོལ་བའི། ། ཡེ་ཤེས་དམ་པའི་དོན་དུ་ཡོད། །
རྣལ་འབྱོར་སྤྱོད་གཞུང་རྒྱ་མཚོ་ཡི། ། ཕ་རོལ་ཕྱིན་རྣམས་དེ་སྐད་སྒྲོགས། ། ཅེས་པ་འདི་ཙམ་ཞིག་གིས་བསྒྲུབ་པར་བྱ་སྟེ། ཇི་སྐད་དུ། མཚན་མ་མེད་དང་དོན་དམ་དང༌། ། ཆོས་ཀྱི་དབྱིངས་ནི་རྣམ་གྲངས་སོ། ། ཅེས་པས། དམ་པའི་དོན་དང་ཆོས་ཀྱི་དབྱིངས་ནི་དོན་གཅིག་ལ་འདུ་བར་གྲུབ་པའི་ཕྱིར་རོ། ། དེ་ལྟར་བཤད་པ་ན་དཔྱོད་པ་དང་ལྡན་པ་དག་འདི་སྙམ་དུ། སྔགས་དང་ཕ་རོལ་ཏུ་ཕྱིན་པའི་སྲོལ་གཉིས་ཀ་ལས་ཀྱང་སྒོམ་པས་ཉམས་ལེན་གྱི་ལྟ་བ་གཅིག་ཏུ་འཆད་པ་དེ་ལྟ་ན།
གསང་སྔགས་ལུགས་ཀྱི་རིགས་པ་ཚུལ་གཉིས་པོ་གང་དང་མཐུན་ཞེ་ན། གདུལ་བྱ་སོ་སོའི་བསམ་པ་ལ་ལྟོས་ནས་ཚུལ་གཉིས་པོ་གང་དང་ཡང་མཐུན་པར་གཏན་ལ་ཕབ་པས་ཆོག་མོད། གཙོ་བོར་ནི་སྔགས་ལུགས་ལ་ལྟ་བ་རྟོགས་བྱེད་ཀྱི་ཐབས་ཁྱད་པར་ཅན་ཐུན་མོང་མ་ཡིན་པ་གཞན་ཞིག་ཡོད་པར་འཆད་དེ། ཚུལ་གསུམ་སྒྲོན་མར། དོན་གཅིག་ན་ཡང་མ་རྨོངས་དང༌། ། ཅེས་པ། རྟོགས་བྱའི་ལྟ་བ་གཅིག་ཀྱང༌། རྟོགས་བྱེད་ཀྱི་ཐབས་ལ་ཁྱད་པར་ཡོད་ཅེས་འཆད་དགོས་པ་དང༌། ཆོས་ཀྱི་རྗེས། འོན་ཀྱང་སྤྲོས་བྲལ་རྟོགས་པ་ཡི། །
ཐབས་ལ་གསང་སྔགས་ཁྱད་པར་འཕགས། ། ཞེས་པ་ལྟར་རོ། ། ཐབས་དེ་གང་ཞེ་ན། དབང་བཞི་བསྐུར་བ་དང༌། རིམ་པ་གཉིས་ལ་གོམས་པ་དང༌། ཡེ་ཤེས་དབབ་པ་ལ་སོགས་པའི་ཐབས་ཀྱིས་ཏེ། ཐབས་དེ་དང་དེའི་རྐྱེན་གྱིས་སྤང་བྱ་གཟུང་འཛིན་གཉིས་པོ་རང་འགགས་སུ་སོང་ནས། གཉིས་མེད་ཀྱི་ཡེ་ཤེས་སམ། རང་བྱུང་གི་ཡེ་ཤེས་སམ། ལྷན་ཅིག་སྐྱེས་པ་དང༌།
བདེ་ཆེན་གྱི་ཡེ་ཤེས་དང༌། རྣམ་ཀུན་མཆོག་ལྡན་གྱི་སྟོང་པ་ཉིད་དང༌། སེམས་ཀྱི་རྡོ་རྗེ་དང༌། རང་བཞིན་ཆོས་སྐུ་དང༌། ངེས་དོན་གྱི་རྡོ་རྗེ་སེམས་དཔའ་ལ་སོགས་པའི་མིང་ཅན་དེ། ཐོས་བསམ་དང་དོན་སྤྱིའི་ཚུལ་གྱིས་གོམས་པ་སོགས་ལ་ལྟོས་མ་དགོས་པར། བཤད་མ་ཐག་པའི་བྱིན་རླབས་ཀྱི་རིམ་པ་དེ་དག་གང་རུང་ལས་མངོན་སུམ་དུ་མཐོང་བའི་ཤེས་པ་སྐྱེ་བར་གསུངས་པའི་ཕྱིར། ཇི་སྐད་དུ། འཕགས་པ་ལྷས། བསྐལ་པ་བྱེ་བ་རྣམས་སུ་ཡང༌། །
ཐོས་པའི་ཕ་རོལ་སོན་གྱུར་ཀྱང༌། ། བདག་བྱིན་རླབས་ལས་ཕྱིར་ཕྱོགས་པ། ། དེ་ཡིས་དེ་ཉིད་མཐོང་མི་འགྱུར། ། ཞེས་གསུངས་སོ། ། དེ་ལྟ་བུའི་ཡེ་ཤེས་དང་པོར་སྐྱེས་པ་དེ་ལ། ཕར་ཕྱིན་པ་དག་གིས་འཆད་པའི་རྣལ་འབྱོར་མངོན་སུམ་གྱི་མཚན་ཉིད་ཚང་ཡང༌། འཕགས་པའི་ཡེ་ཤེས་ནི་མ་ཡིན་ཏེ། རྒྱུན་གོམས་པར་མ་བྱས་ན་འགྱུར་ལྡོག་བྱེད་སྲིད་པའི་ཕྱིར། དེ་བས་ན་དང་པོར་ནི་དཔེའི་ཡེ་ཤེས་ཞེས་བྱ་སྟེ། ཇི་སྐད་དུ།
འདི་ནི་བྱིན་རླབས་རིམ་པའི་ཕྱིར། ། ཀུན་མཁྱེན་ཡེ་ཤེས་དེ་ལྟ་བུ། ། ཞེས་སོ། ། དེའི་རྒྱུན་ཅུང་ཟད་གོམས་པར་བྱས་པས་དོན་གྱི་ཡེ་ཤེས་ཀྱི་མིང་ཅན་འཕགས་པའི་ཡེ་ཤེས་མངོན་དུ་བྱེད་པ་ལ་ཚེགས་མེད་པ་དེ་ནི་སྔགས་ཀྱི་ཐབས་ལ་མཁས་པའི་ཁྱད་པར་ཡིན་ཏེ། ཕ་རོལ་ཏུ་ཕྱིན་པ་བས་ནི་ཆོས་ཀྱི་བདག་མེད་ཐོས་བསམ་གྱིས་གཏན་ལ་ཕེབས་ནས་ཀྱང་མོས་སྤྱོད་ཀྱི་སར་བསྐལ་པ་གྲངས་མེད་པ་གཅིག་གི་ཚད་དུ་བསོད་ནམས་ཀྱི་ཚོགས་གྲུབ་པར་བྱས་ནས་སྟོང་ཉིད་མངོན་སུམ་དུ་མཐོང་བར་བྱེད་དགོས་ཀྱི། དེའི་སྔ་རོལ་དུ་སྟོང་ཉིད་མངོན་དུ་བྱེད་མི་ནུས་ཤིང༌། ནུས་ཀྱང་དེ་ལྟར་ན་ཆད་པའི་མྱང་འདས་ཀྱི་མཐར་ལྟུང་བའི་ཉེས་དམིགས་ཡོད་པར་འཆད་པས་སོ། ། འོ་ན། སྔགས་དོན་བསམས་ནས་སྟོང་ཉིད་དྲན་ལམ་དུ་འཕངས་ཏེ་སྒོམ་པར་བཤད་པ་དེའི་དོན་ཅི་ཞེ་ན། དེ་དུས་ཀྱི་སྒྲུབ་པ་པོ་དེས་སྔོན་སྨིན་བྱེད་ཀྱི་རིམ་པ་ལ་བརྟེན་ནས་དཔེའི་ཡེ་ཤེས་རྒྱུད་ལ་སྐྱེས་ཟིན་པ་ཞིག་ཡིན་ན་ནི།
ཉམས་ལེན་ལ་འཇུག་པའི་དུས་དེར་ཡང་སྔགས་དོན་བསམས་པ་ཙམ་གྱིས་སྟོང་ཉིད་དྲན་ལམ་དུ་བྱས་ནས་ལམ་གྱི་རིམ་པ་རྣམས་སྒྲུབ་པར་བྱེད་ལ། ཡང་སྔོན་སྨིན་བྱེད་བྱིན་རླབས་ཀྱི་དུས་སུ་དེ་ལྟ་བུའི་ཡེ་ཤེས་མ་སྐྱེས་ཤིང༌། དོན་སྤྱིའི་གོ་བ་ཙམ་ཡང་མ་ཆགས་ན། ཕར་ཕྱིན་ཐེག་པའི་རིགས་པས་སྟོང་པ་ཉིད་དུ་གཏན་ལ་ཕབ་ནས། སྔགས་བརྗོད་དམ་མ་བརྗོད་ཀྱང་རུང་སྟེ། སྟོང་པ་དེའི་ངང་ལས་བསྒྲུབ་བྱ་གང་ཡིན་པ་དེ་བསྒྲུབས་ནས་གོམས་པར་བྱས་པས་མངོན་སུམ་གྱི་ཡེ་ཤེས་སྐྱེ་བར་ངེས་པ་ནི་ཐབས་ལ་མཁས་པའི་ཁྱད་པར་གཅིག་གོ ། འདིར་གཞན་དག་ན་རེ། དབུ་མ་ཐལ་འགྱུར་བའི་རིགས་པས་ཕུ་ཐག་ཆོད་པར་བྱེད་དགོས་སོ། ། ཞེས་ཟེར་བ་ནི། སྤྱིར་སྔགས་ཀྱི་སྟོང་ཉིད་སྒོམ་པ་ལ་དེས་ཁྱབ་པར་འདོད་པ།
སྔགས་ལུགས་ལས་རིང་དུ་ཉམས་པར་མ་ཟད། དེ་འདྲ་ཅིག་དགོས་པའི་ཚེ་ཡང་དེ་ལྟར་མ་ངེས་ཏེ། གཞན་སྟོང་གི་རིགས་པས་ཀྱང་གཟུང་འཛིན་དུ་ཞེན་པ་ནི་ཁེགས་ལ། གཉིས་མེད་ཀྱི་ཡེ་ཤེས་ལྷག་མར་བཞག་པ་དེ་ཙམ་གྱིས་སྐབས་འདིའི་ཡེ་ཤེས་ཚོགས་བསོག་གི་དོན་འགྲུབ་པའི་ཕྱིར། དེ་ལས་གཞན་དུ། རང་སྟོང་མེད་དགག་ཁོ་ན་ལ་མཉམ་པར་འཇོག་དགོས་ན། དེ་ནས་སྣང་ཕྱོགས་བསྒྲུབས་པ་དེའི་ཚེ་གླང་ཆེན་གྱི་ཁྲུས་དང་འདྲ་བར་འགྱུར་བ་མ་ཡིན་ནམ། འོ་ན་ཁྱོད་ཀྱི་ཕྱོགས་ལ་ཡང་རང་སྟོང་གི་ལྟ་བས་ཡེ་ཤེས་ཚོགས་བསོག་ལ་འཇུག་པའི་ཚེ་དེ་ལྟར་ཐལ་བ་མ་ཡིན་ནམ་ཞེ་ན། ཁོ་བོ་ཅག་གིས་ནི། སྔགས་ལུགས་སུ་ཐོས་བསམ་གྱི་ཚེ་རང་སྟོང་གི་ལྟ་བས་སྒྲོ་འདོགས་བཅད་ཀྱང༌།
སྒོམ་པས་ཉམས་ལེན་གྱི་རིམ་པ་བཀའ་ཐ་མའི་ངེས་དོན་ལ་ངེས་པར་བྱེད་དགོས་ཞེས་ཡང་ཡང་བཤད་ཟིན་པ་དེ་ཉིད་དོ། ། དོན་དེ་ལ་དགོངས་ནས། རྗེ་བཙུན་ས་སྐྱ་པའི་གསུང་གིས། སྔོན་འགྲོ་ཡེ་ཤེས་ཚོགས་སོག་གི་ཚེ། སྟོང་ཉིད་བཙན་ཐབས་སུ་སྒོམ་པ་དང༌། བཤིག་ནས་སྒོམ་པ་ཞེས་གསུངས་པ་ཡིན་གྱི། སྟོང་ཉིད་ཀྱི་གོ་བ་ཙམ་ཡང་མ་ཆགས་པའི་དབང་རྟུལ་ལ། དང་པོ་ཉིད་ནས་སྒོམ་ཚུལ་དེ་གཉིས་གང་རུང་གཅིག་གིས་ཆོག་པར་སྟོན་པ་ནི་མ་ཡིན་ནོ། ། དེ་ནས་གཞུང་རྩ་བར། ཅེས་བྱ་བ་འདི་གྲུབ་པའོ། །
ཞེས་པ། སྔགས་དང་ཤིང་རྟའི་སྲོལ་གཉིས་ལས་བཀའ་ཐ་མའི་ངེས་དོན་དབུ་མར་གྲུབ་ཅེས་པའོ། ། འདི་ལ་ཁ་ཅིག འདི་སྐད་དུ་རྒོལ་ཏེ། བཀའ་ཐ་མ་ངེས་པའི་དོན་ཅན་སྒྲུབ་པ་ལ། སྒྲུབ་བྱེད་ཀྱི་ལུང་མེད་ཅིང༌། རིགས་པ་དང་འགལ་ལོ། ། དེའི་ཚུལ་ཡང༌། ལུང་ཡོད་ན་དགོངས་འགྲེལ་ལས་དོན་དམ་རྣམ་ངེས་ཀྱི་ལེའུར་བཤད་པ་དེ་ཉིད་ཡིན་དགོས་ཀྱང༌། དེ་འདྲ་དེ་ནི་སྒྲ་ཇི་བཞིན་པ་མ་ཡིན་པའི་དྲང་དོན་ཉིད་དུ་ཟླ་བའི་ཞབས་སོགས་ཀྱིས་བཀྲལ་ཟིན་ཏོ། །
རིགས་པ་ཡང༌། བཀའ་ཐ་མར་ནི་གཞན་དབང་དང་ཡོངས་གྲུབ་བདེན་པར་གྲུབ་པ་ཉིད་དུ་བཤད་ལ། དེ་ནི་སེམས་ཙམ་གྱི་ལྟ་བ་ལས་མ་འདས་པ་དང༌། དེ་ལྟར་ཁས་བླངས་ན་ཤེར་ཕྱིན་གྱི་མདོ་དང་འགལ་བ་ཡིན་ནོ། ། ཞེས་ཟེར། འདིའི་ལན་ལ། སྤྱིར་བཤད་པ་དང༌། དོན་དམ་རྣམ་ངེས་ཀྱི་ལེའུར་བཤད་པའི་ངེས་དོན་དབུ་མར་སྒྲུབ་བྱེད་ཀྱི་ལུང་རིགས་ཡོད་པའོ། ། དང་པོ་ནི། སྤྱིར་ཆོས་སྟོན་ཚུལ་གྱི་རིམ་པ་ཇི་ཙམ་ཞིག་ཡོད་ཀྱང༌།
ཕྱི་མ་ཉིད་ཆེས་ཟབ་ཅིང༌། བྱིས་པ་སོ་སོ་སྐྱེ་བོའི་བློ་ལ་སྣང་བ་དང་མཐུན་པ་ཉིད་ཐོག་མར་བསྟན་ནས། རིམ་གྱིས་ཇེ་ཟབ་ཏུ་སྟོང་པ་ཉིད་རྒྱལ་བས་ཆོས་སྟོན་ཚུལ་གྱི་རིམ་པ་ཡིན་ཏེ། ཇི་སྐད་དུ། བརྡ་སྤྲོད་པ་དག་ཇི་ལྟ་བུར། ། ཡི་གེ་ཕྱི་མོ་ཀློག་འཇུག་ལྟར། ། ཞེས་སོགས་དང༌། གང་ཞིག་གང་གང་ལ་དགའ་བ། ། དེ་ཡི་དེ་དེ་སྔར་བཤད་བྱ། ། ཅེས་སོགས་དང༌།
དེ་ཉིད་ཚོལ་ལ་ཐོག་མར་ནི། ། ཐམས་ཅད་ཡོད་ཅེས་བརྗོད་པར་བྱ། ། ཅེས་སོགས་དང༌། གླང་ཆེན་གཟིགས་སྟང་ཉིད་མཛད་ནས། ། ཅེས་སོགས་སྒྲུབ་བྱེད་ཀྱི་གཏན་ཚིགས་ལས་དང༌། ཤེས་བྱེད་ཀྱི་དཔེ་ཡང༌། མདོ་སྔགས་གཉིས་ཀྱི་ཚེ། སྔགས་ཐ་མར་གསུངས་པ་དང༌། གྲུབ་མཐའ་སྨྲ་བ་བཞིའི་མཐར་དབུ་མ་གསུངས་པ་དང༌། གཟུངས་ཀྱི་དབང་ཕྱུག་རྒྱལ་པོས་ཞུས་པའི་མདོ་དང༌།
ཀླུ་སྒྲུབ་ཡབ་སྲས་ཀྱི་གཞུང་དུ་ཆོས་འཁོར་རིམ་པ་གསུམ་གྱི་རྣམ་གཞག་མི་འདྲ་བ་གཉིས་བྱུང་ཡང༌། གསུམ་པ་ཆེས་ཟབ་པ་ཉིད་དུ་འཆད་པ་ལ་འདྲ་བ་བཞིན་ནོ། ། གཉིས་པ་ལ། སྒྲུབ་བྱེད་ཡོད་པ་དང༌། གནོད་བྱེད་མེད་པ་གཉིས་ལས་དང་པོ་ནི། དགོངས་འགྲེལ་དུ། ཆོས་འཁོར་གསུམ་པའི་ཐད་དེར་ཆོས་ཀྱི་འཁོར་ལོ་བསྐོར་བ་འདི་ནི་བླ་ན་མ་མཆིས་པ། སྐབས་མ་མཆིས་པ། ངེས་པའི་དོན། རྩོད་པའི་གཞིར་མ་གྱུར་པ།
ཞེས་དང༌། ཆེད་དུ་བྱ་བའི་གདུལ་བྱ་འཆད་པ་ན། ཐེག་པ་ཐམས་ཅད་ལ་ཡང་དག་པར་ཞུགས་པ། ཞེས་བཤད། ཆོས་འཁོར་དང་པོ་གཉིས་ཀྱི་ཐད་དུ། བླ་ན་མཆིས་པ། ཞེས་སོགས་དང༌། གདུལ་བྱ་ཡང་ཉན་ཐོས་ཀྱི་ཐེག་པ་ལ། ཞེས་དང༌། ཐེག་པ་ཆེན་པོ་ལ་ཡང་དག་པར་ཞུགས་པ།
ཞེས་བཤད། འཁོར་ལོ་དང་པོ་ལ་དེ་ལྟར་དུ་འཆད་པ་དེ་ནི། དེ་ལས་གོང་ན་ཆོས་འཁོར་གཞན་མཆིས་པ་དང༌། ཆོས་ཀྱི་བདག་མེད་རྫོགས་པར་མ་བསྟན་པ་སོགས་ལ་དགོངས་ཤིང༌། གདུལ་བྱ་ཡང་ཉན་ཐོས་ཀྱི་བྱང་ཆུབ་ཏུ་བགྲོད་པའི་ལྟ་བ་ཙམ་ཞིག་ལས་གཙོ་བོར་མ་བསྟན་པ་ལ་དགོངས་པ་ཡིན་མོད། འཁོར་ལོ་བར་པ་ལ་དེ་ལྟར་འཆད་པ་དེ་ནི། དེར་ཐོས་བསམ་གྱིས་སྒྲོ་འདོགས་མ་ལུས་པ་བཅད་པའི་མེད་པར་དགག་པ་ཙམ་ཞིག་བསྟན་ཡང༌། ཉམས་སུ་བླང་བྱའི་ངེས་དོན་མ་བསྟན་པ་ལ་བསམས་ནས། བླ་ན་མཆིས་པ་སོགས་ཀྱིས་བསྟན་ནོ། ། དེ་ནས་འབྱུང་བའི་སྟོང་ཉིད་མེད་དགག་དེ་དྲང་དོན་ཀྱང་ཡིན་ཏེ།
ལྡོག་པ་གཞན་སེལ་ལས་མ་འདས་པས་དོན་དམ་དུ་ནི་མི་རུང་བའི་ཕྱིར་དང༌། དོན་དམ་དངོས་ཡིན་ན་རྣལ་འབྱོར་མངོན་སུམ་གྱི་དངོས་ཀྱི་རིག་བྱ་ཡིན་དགོས་པ་ལས། འདི་ལ་ནི། ཟླ་བས་ཚིག་གསལ་མཇུག་ཏུ་མདོ་དྲངས་པ་ལས་ཐམས་ཅད་མཁྱེན་པའི་ཡེ་ཤེས་ཀྱི་ཡུལ་ལས་འདས་པར་བཤད་པ་དང༌། ཞི་བ་ལྷས། དོན་དམ་བློ་ཡི་སྤྱོད་ཡུལ་མིན། ། ཞེས་པ་ཡང་མེད་དགག་འདི་ལ་བསམས་པའི་ཕྱིར། གདུལ་བྱ་ཐེག་པ་ཆེན་པོར་ངེས་པ་ཉིད་དུ་བཤད་པ་ཡང་ཐེག་པ་དམན་པ་ལ་ལྟ་བ་འདི་དགོས་པ་མེད་པ་ཡང་མདོ་དེའི་རང་ལུགས་ཡིན་པའི་ཕྱིར་རོ། ། འཁོར་ལོ་གསུམ་པ་ལ་བླ་ན་མ་མཆིས་པ་ཞེས་སོགས་ཀྱིས་སྟོན་པ་ནི། འཁོར་ལོ་བར་པའི་དངོས་བསྟན་གྱི་ལྟ་བ་ཐོས་བསམ་གྱིས་གཏན་ལ་དབབ་བྱ་དེ།
བཀའ་བར་པ་ཉིད་དུ་བསྟན་ཟིན་པའི་འོག་ཏུ་སྒོམ་པས་ཉམས་སུ་མྱོང་བྱའི་ངེས་དོན་བསྟན་པ་འདི་ནི་བླ་ན་མ་མཆིས་པ་ཞེས་སོགས་སོ། ། འདིར་ངེས་པའི་དོན་ཞེས་འབྱུང་བ་དེའི་ངོས་འཛིན་ནི། སྲོལ་གཉིས་པོས་མི་མཐུན་པར་འཆད་དེ། གཅིག་གིས་ནི་གཟུང་འཛིན་ཀུན་བཏགས་གཉིས་ཀྱིས་སྟོང་པའི་མེད་པར་དགག་པ་ལ་དང༌། ཅིག་ཤོས་ཀྱིས་ནི་དེས་སྟོང་པའི་ཡེ་ཤེས་འཆད་པས་སོ། ། ལུགས་སྔ་མ་དེས་ཀྱང་མེད་དགག་གི་ཆ་གནས་སྐབས་དང་མཐུན་པའི་ངེས་དོན་དུ་འཆད་ཀྱི། ངེས་དོན་མཐར་ཐུག་ཏུ་ནི་མ་ཡིན་ཏེ། རང་སྟོང་འཆད་བྱེད་ཀྱི་གཞུང་གཙང་མ་རྣམས་སུ་མཐར་དོན་དམ་བདེན་པ་ཡིན་ངོ་ཤེས་པ་ཅིག་ངོས་བཟུང་ན་བདེན་གྲུབ་ཏུ་སོང་བ་ལ་བསམས་ནས་དེའི་ངོས་འཛིན་མི་མཛད་པའི་ཕྱིར། ཆེད་དུ་བྱ་བའི་གདུལ་བྱ་ལ་ཐེག་པ་ཐམས་ཅད་ལ་ཞུགས་པ་ཞེས་འབྱུང་བ་ནི། གཞན་དག་བཀའ་བར་པ་ལས་མི་ཟབ་པར་བསྟན་པ་ཡིན་ནོ། །
ཞེས་འཆད་མོད། ཆོས་འཁོར་འདིའི་ནང་ན་ཐེག་པ་གསུམ་ཀའི་ལམ་བགྲོད་བྱེད་ལྟ་བ་རྒྱས་པར་བསྟན་ནས་ཡོད་པ་ལ་དགོངས་པ་ཡིན་ཏེ། གང་ཟག་གི་བདག་མེད་པའི་ལྟ་བ་ཉན་ཐོས་དང་མཐུན་པར་དང༌། སེམས་ཙམ་གྱི་ལྟ་བ་རང་རྒྱལ་དང་མཐུན་པར་དང༌། གཟུང་འཛིན་གཉིས་མེད་ཀྱི་ལྟ་བ་ཐེག་པ་ཆེན་པོའི་ལྟ་བ་ཉིད་དུ་བཤད་པས་སོ། ། དོན་དེ་འཁོར་ལོ་བར་པ་ལ་ཡང་ཡོད་པ་མ་ཡིན་ནམ། ཞེ་ན། འཁོར་ལོ་བར་པ་ཤིན་ཏུ་རྒྱས་པའི་སྡེ་སྣོད་དུ་བཤད་པ་དེ་ནི་བྱང་ཆུབ་སེམས་དཔས་གཞན་རྗེས་སུ་བཟུང་བའི་ཕྱིར་ཡིན་ལ། འདིར་ནི་རང་རང་གི་བྱང་ཆུབ་ལ་འཇུག་པའི་དབང་དུ་བྱས་པའོ། ། གཉིས་པ་གནོད་བྱེད་མེད་པ་ནི།
བཀའ་ཐ་མར་མཐར་ཐུག་ཐེག་པ་གསུམ་དང་སེམས་ཙམ་གྱི་ལྟ་བ་གཞན་དབང་བདེན་གྲུབ་དང༌། སངས་རྒྱས་ཀྱི་སྙིང་པོ་རྟག་བརྟན་ཐེར་ཟུག་ཏུ་བསྟེན་པ་སོགས་ཀྱིས་ན་སྒྲ་ཇི་བཞིན་པ་མ་ཡིན་པའི་དྲང་དོན་དུ་གྲུབ་ཅིང༌། བསྟན་འཆོས་རྩོམ་པ་པོའི་སློབ་དཔོན་ངོ་བོ་ཉིད་མེད་པ་པ་དག་གིས་ཀྱང་དྲང་དོན་དུ་བཀྲལ་བ་ཡིན་ནོ། ། ཞེས་ཟེར། དེ་དང་དེ་ལྟར་སྟོན་པ་སྒྲ་ཇི་བཞིན་པ་མ་ཡིན་པ་ཉིད་ཀྱིས་བཀའ་ཐ་མའི་སྟོང་ཉིད་དྲང་བའི་དོན་ཅན་དུ་མི་འགྲུབ་སྟེ། དོན་དམ་པའི་བདེན་པ་བརྗོད་བྱའི་གཙོ་བོར་སྟོན་པ་ཉིད་ཀྱི་ཕྱིར་རོ། ། དེ་ཙམ་གྱིས་དེར་འགྲུབ་ན་བྱམས་ཆོས་བར་པས་ཤེར་ཕྱིན་གྱི་མདོ་དྲང་བའི་དོན་ཅན་དུ་བཤད་པ་ཉིད་དུ་འགྱུར་རོ། ། དབུ་མ་ཐལ་རང་དུ་སྨྲ་བའི་སློབ་དཔོན་དག་གིས་ནི་བཀའ་ཐ་མ་དྲང་བའི་དོན་ཅན་དུ་བཤད་པ་མ་ཡིན་ཏེ། ཟླ་བའི་ཞབས་དང་ཀ་མ་ལ་ཤཱི་ལ་གཉིས་ཀས་བཀའ་ཐ་མའི་མཐར་ཐུག་གི་ལྟ་བའི་ཆ་ནས་ངེས་དོན་ཉིད་དུ་བཤད་པའི་ཕྱིར། དེ་སྐད་དུ་ཡང༌།
བཀའ་ཐ་མའི་ནང་ན་སྟོང་པ་ཉིད་ཀྱི་དོན་སྟོན་མི་སྟོན་གྱི་ཆ་གཉིས་སུ་ཕྱེ་ནས། དང་པོ་དྲང་དོན་དང༌། ཕྱི་མ་ངེས་དོན་དུ་འཆད་པ་ནི། ཇི་སྐད་དུ། དྲང་དོན་གསུངས་པའང་རྟོགས་ནས་དྲང་བྱ་ཞིང༌། ། ཞེས་དང༌། སྟོང་ཉིད་དོན་ཅན་ངེས་དོན་ལང་ཤེས་ཀྱིས། ། ཞེས་གསུངས་པ་དེ་ཉིད་ཀྱི་འགྲེལ་པ་ལས་གསལ་ལོ། ། དབུ་མ་སྣང་བ་ལས་ཀྱང༌། མདོ་སྡེ་དགོངས་འགྲེལ་གྱི་ལྟ་བ་སྒྲ་ཇི་བཞིན་པའི་ངེས་དོན་ཉིད་དུ་སྒྲུབ་པའི་སྐབས་དེར།
ཇི་སྐད་དུ། བཅོམ་ལྡན་འདས་ཀྱིས་སྐྱེ་བ་མེད་པ་ལ་སོགས་པ་བསྟན་པ་དོན་དམ་པའི་དབང་དུ་མཛད་པ་ཁོ་ནར་བརྗོད་ཅིང༌། ངོ་བོ་ཉིད་མེད་པ་རྣམ་པ་གསུམ་གྱི་དགོངས་པ་བསྟན་པས་དབུ་མའི་ལམ་མཐའ་གཉིས་དང་བྲལ་བ་རབ་ཏུ་བསྟན་པའི་ཕྱིར་ངེས་པའི་དོན་ཁོ་ནའི་གཞུང་འཛུགས་པར་མཛད་པ་ཡིན་ནོ། ། དབུ་མ་པ་རྣམས་ཀྱང་ངོ་བོ་ཉིད་གསུམ་རྣམ་པར་བཞག་པ་ཁས་མི་ལེན་པ་ནི་མ་ཡིན་ཏེ། ཞེས་གསལ་བར་གསུངས་སོ། ། གངས་ཅན་པ་གཞན་དག་ནི་སྲོལ་འབྱེད་གཉིས་ཀྱི་ཁྱད་པར་འདི་སྐད་དུ། སྤྱིར་ཤེས་བྱ་མཐའ་དག་ཚད་མས་གྲུབ་ཅིང༌། ཆོས་ཅན་དེའི་སྟེང་དུ་དགག་བྱ་བདེན་གྲུབ་ཀྱིས་སྟོང་པར་གཏན་ལ་འབེབས་པ་ངོ་བོ་ཉིད་མེད་པར་སྨྲ་བའི་ལུགས་དང༌། ཤེས་བྱ་མཐའ་དག་མཚན་ཉིད་གསུམ་དུ་བསྡུས་ནས། ཡོངས་གྲུབ་དང་གཞན་དབང་བདེན་པར་གྲུབ་ཅིང༌།
ཀུན་བཏགས་ནི་ཚད་མས་གྲུབ་ཀྱང་བདེན་མེད་དུ་གཏན་ལ་འབེབས་པ་རྣལ་འབྱོར་སྤྱོད་པ་པའི་ལུགས་སོ། ། ཞེས་དང༌། རྣལ་འབྱོར་སྤྱོད་པ་པས་འཁོར་ལོ་བར་པ་དྲང་དོན་དང༌། ཕྱི་མ་ངེས་དོན་དུ་འདོད་ངོ་བོ་ཉིད་མེད་པ་བས། ཕྱི་མ་དྲང་དོན་དང༌། བར་པ་ངེས་དོན་དུ་འདོད། ཅེས་ཐེག་པ་ཆེན་པོའི་གཞུང་ལུགས་བལྟ་བ་དང་འཆད་པའི་རྣམ་དཔྱོད་ཀྱི་མིག་དང༌། ལེགས་བཤད་ཀྱི་ལྕེ་རྩེ་ཉམས་པར་བྱེད་པའི་རབ་རིབ་དང་ལྟ་བའི་མཚོན་ཆ་མི་བཟད་པ་འདི་ཐོག་མ་ཉིད་དུ་སེལ་བར་བྱས་ནས། གོང་དུ་བཤད་མ་ཐག་པའི་དོན་དེ་ཉིད་ལ་ངེས་པ་བསྐྱེད་དུ་གསོལ། ཞེས་ཕྱོགས་ཀུན་དུ་ཡང་ཐལ་མོ་སྦྱར་ནས་གསོལ་བ་འདེབས་སོ། །
གསུམ་པ་བཤད་པ་མཐར་ཕྱིན་པའི་བྱ་བ་ལ། གསུམ་སྟེ། རང་གི་ཕྱོགས་ལ་གཟེངས་བསྟོད་པ་དང༌། ཕྱོགས་སྔ་མ་ལ་བསྟིང་པ་དང༌། ཁེངས་བསྐྱུངས་ཏེ་གཞུང་རྩམ་པའི་དགོས་པ་བརྗོད་པའོ། ། དང་པོ་ནི། ཡང་སྨྲས་པ། ཐུབ་བསྟན་རིན་ཆེན་འཛིན་པའི་ཁུར་ཁྱེར་བའི། ། སྔོན་བྱོན་ཆོས་ཀྱི་བང་མཛོད་མང་པོས་ཀྱང༌། ། མ་བཟུང་ངེས་དོན་ཡིད་བཞིན་ནོར་ཆེན་པོ། །
གང་བཟུང་རྣམ་དཔྱོད་ཆོས་ཀྱི་རྒྱ་མཚོ་ཡིན། ། ཞེས་པ། སྔོན་རྒྱ་བོད་དུ་བྱོན་པའི་ཆེན་པོ་དག་ཀྱང་ཐེག་པ་ཆེན་པོའི་ཤིང་རྟའི་སྲོལ་ཆེས་ཤིན་ཏུ་བྱང་བར་གྱུར་པ་གཉིས་པོ་དག་ལ་དབུ་སེམས་ཀྱི་ལུགས་སོ་སོར་ཕྱེ་ནས་འཆད་པ་དང༌། ཡང་གཅིག་ནི་དབུ་མ་ཆེན་པོ་དང༌། གཞན་ནི་ཆེད་པའི་ལྟ་བ་ཁས་ལེན་པའོ། ། ཞེས་གསུང་བ་དེ་དག་གི་བློ་གྲོས་ཀྱི་བང་མཛོད་དུ་མ་བཟུང་བའི་ལེགས་པར་བཤད་པའི་ནོར་བུ་ནི་འདི་ལྟར། གཟུང་འཛིན་གཉིས་སུ་མེད་པའི་ཡེ་ཤེས་རང་རིག་རང་གསལ་བ་འདི་ནི། མདོ་དང་སྔགས་ཀྱིས་བསྡུས་པའི་གསུང་རབ་མཐའ་དག་གི་ངེས་དོན་གྱི་སྙིང་པོ་མཐར་ཐུག་པ་དང༌། དེ་ལ་མཚན་འཛིན་གྱི་སྒྲོ་འདོགས་གཅོད་པའི་རིགས་པ་ནི་ངོ་བོ་ཉིད་མེད་པར་སྨྲ་བའི་སློབ་དཔོན་དག་གི་ལེགས་པར་བཤད་པའོ། ། ཞེས་འཆད་ཤེས་པ་དེ་ནི་རྣམ་དཔྱོད་ཀྱི་རྒྱ་མཚོར་མཚོན་ནུས་པའོ། །
ཞེས་རང་གི་དགེ་བ་ལ་མངོན་པར་དགའ་བས་ཤིང་རྟའི་སྲོལ་གསུམ་པ་ཉིད་དུ་ཡིད་ཆེས་པར་བྱས་པའོ། ། གཉིས་པ་ནི། འདི་ན་ལ་ལ་འཕགས་མཆོག་རྣམ་གཉིས་པོ། ། ངེས་དོན་ངོས་འཛིན་མི་མཐུན་ཟེར་བ་དང༌། ། འགའ་ཞིག་ཐོགས་མེད་ཞབས་ཀྱི་དབུ་མ་ཡང༌། ། ཟླ་བར་གྲགས་པའི་གཞུང་བཞིན་འཆད་ཟེར་དང༌། ། གཞན་དག་ཐེག་ཆེན་རྒྱུད་བླའི་ལྟ་བ་ཡང༌། ། ཐལ་རང་དབུ་མའི་གཞུང་བཞིན་ཡིན་རློམ་དང༌། ། དོན་དམ་རྣམ་རིག་སྨྲ་བའི་ལྟ་བ་དང༌། ། དབུ་མའི་ལྟ་གྲུབ་འགལ་ཞེས་ཟེར་བ་དང༌། །
ཞེས་པ་དང༌། དེ་དག་གི་དོན་ཕལ་ཆེར་བཤད་ཟིན་པ་ཉིད་ཀྱིས་གྲུབ་མོད། ལེགས་ལྡན་འབྱེད་ཀྱིས་ཐོགས་མེད་ལ་དགག་པ་མཛད་པའི་དུས་དེར། ཐོགས་མེད་ཞབས་འཕགས་པ་མིན་པར་བྱས་ནས། དེའི་བསྟན་འཆོས་སུ་འབྱུང་བའི་ལྟ་བ་འཕགས་པ་དང་མི་མཐུན་པར་བཤད་མོད། དེའི་དགོངས་པ་གཞན་དུ་དྲང་དགོས་ཏེ། དབུ་མ་རྒྱན་གྱི་རང་འགྲེལ་དང༌། དབུ་མའི་མན་ངག་རིན་པོ་ཆེའི་ཟ་མ་ཏོག་དང༌། འགྲེལ་པ་དོན་གསལ་རྣམས་ལས་འཕགས་པ་ཉིད་དུ་བཤད་ཅིང༌། ཚིག་གསལ་དུ་ས་གསུམ་པ་བརྙེས་པར་ཡང་བཤད་པ་དང༌།
གཞན་ཡང་འཕགས་པར་བཤད་པ་ཤིན་ཏུ་མང་ཞིང༌། བློ་བརྟན་གྱིས། སའི་བསྟོད་འགྲེལ་དུ། འཕགས་པ་ཐོགས་མེད་ཐུབ་པ་དཔག་བསམ་ཤིང་གྱུར་ལས། ཞེས་དང༌། ཆོས་རྒྱུན་གྱི་ཏིང་ངེ་འཛིན་ཐོབ་ནས་མ་ཕམ་པ་ལ་ཆོས་དངོས་སུ་གསན་པར་བཤད་པས་ངེས་པའི་དོན་འཁྲུལ་པར་འཆད་པ་ག་ལ་མངའ། ལེགས་ལྡན་གྱིས་བཀག་པ་ནི། ཐོགས་མེད་སྐུ་མཆེད་ཀྱི་གཞུང་ན་སེམས་ཙམ་གྱི་གྲུབ་མཐའ་སྟོན་བྱེད་ཀྱི་ཆ་དེ་ཉིད་བཀག་པ་ཡིན་ཏེ། གཞན་དུ་ན་རྗེ་བཙུན་མ་ཕམ་པའི་གཞུང་ཡང་འགོག་པར་ནུས་སམ། རང་རིག་པའི་ཡེ་ཤེས་བཀག་པ་ཡང༌།
ལྟ་བས་སྒྲོ་འདོགས་གཅོད་པའི་ཚེ་ཡིན་གྱི། གཞན་དུ་ན་དབང་བཞི་པའི་ཡེ་ཤེས་སྒོམ་བྱུང་གི་ཤེས་པས་གཞོམ་དུ་མེད་པར་བཤད་པ་དེ་ཡང་འགོག་པར་མཛད་དམ། ཐོགས་མེད་ཞབས་ཀྱིས་ངོ་བོ་ཉིད་མེད་པའི་ལྟ་བ་ལ་བརྟེན་ནས་འཕགས་ལམ་བརྙེས་པར་འཆད་ན། རང་གི་གཞུང་དུ་རྩོམ་པ་པོ་ཉིད་ཀྱི་ཐུགས་ལ་འཁྲུངས་པའི་ལྟ་བ་དེ་མི་འགོད་པར། སེམས་ཙམ་གྱི་ལྟ་བ་ལ་དབུ་མའི་ལྟ་བ་ཞེས་འཆད་པ་བསྟན་འཆོས་རྩོམ་པའི་སློབ་དཔོན་དག་གི་ལུགས་ཇི་ལྟར་ཡིན། ཆོས་ཤེས་ནི། དབྱིག་གཉེན་གདུལ་བའི་ཕྱིར་ཡིན་ཞེས་ཟེར་ཏེ། དེ་ལྟ་ན་རྗེ་བཙུན་ཉིད་ཀྱིས་ཐོགས་མེད་ལ་མངོན་རྟོགས་རྒྱན་སེམས་ཙམ་དུ་འགྲེལ་པར་ལུང་བསྟན་དགོས་ཏེ། མི་ཕམ་མགོན་ལ་གསན་ནས་ནི། ། བསྟན་འཆོས་ཆེན་པོའི་རྣམ་བཤད་མཛད། །
ཅེས་ནི་ཆོས་བཤེས་དེ་ཉིད་ཀྱིས་ཀྱང་ལུང་ཚད་མར་བྱེད་པའི་ཕྱིར། ཐོགས་མེད་རང་གིས་གཟིགས་པའི་ལྟ་བ་དེ་རྒྱུད་བླའི་འགྲེལ་པར་བཀོད་དོ་སྙམ་ན། དེའི་ཚེ་ས་སྡེ་སོགས་གཞུང་གཞན་གྱི་ལྟ་བ་ཡང་དབུ་མར་འགྱུར་ཏེ། རྒྱུད་བླའི་ལྟ་བ་ལས་ལྟ་བའི་ཆ་ལོགས་སུ་དབྱེ་བར་མི་ནུས་པའི་ཕྱིར། ཚད་མ་རྣམ་འགྲེལ་གྱི་ལྟ་བ་བཞིན་ནོ། ། ཡང་བོད་ཕྱི་མ་དག་གིས། མངོན་རྟོགས་རྒྱན་ལས་གཞན་པའི་བྱམས་པ་དང་འབྲེལ་བའི་ཆོས་སྡེ་ཉི་ཤུར་གྲགས་པ་དེ། སེམས་ཙམ་ཁོ་ནར་བཀྲལ་བའི་རྫུན་ཚིག་གཞུང་སྲོང་བའི་ཆེད་དུ། དགྱེས་པ་རྡོ་རྗེའི་རྒྱུད་གསུམ་མན་ངག་དང་བཅས་པའི་ལྟ་བ་སེམས་ཙམ་དུ་གནས་ཏེ། དོན་དམ་གྱི་ངོ་བོ་རྣམ་པར་རིག་པ་ཙམ་དུ་ཁས་བླངས་པའི་ཕྱིར།
ཞེས་ཟེར། དེ་ལ་ནི་ལུང་དང༌། རིགས་པ་དང༌། ཁས་བླངས་པ་དང་འགལ་བ་གསུམ་འཇོག་གོ ། དང་པོ་ནི། ཁྱེད་རང་གིས་དབུ་མ་མཐར་ཐུག་ཏུ་འདོད་པའི་གསང་བ་འདུས་པ་དང༌། གཞན་ལ་གྲགས་པའི་དུས་ཀྱི་འཁོར་ལོ་གཉིས་ཀ་ཡང་ལྟ་བ་སེམས་ཙམ་དུ་གནས་པར་འགྱུར་ཏེ། དེར་དོན་དམ་པ་བྱང་ཆུབ་ཀྱི་སེམས་དང༌། སེམས་ཀྱི་རྡོ་རྗེ་དང༌། སེམས་རང་བཞིན་གྱིས་འོད་གསལ་བ་རྣམས།
དོན་དམ་བདེན་པའི་མཚན་གཞིར་བཤད་པའི་ཕྱིར་དང༌། རྣམ་ཀུན་མཆོག་ལྡན་གྱི་སྟོང་ཉིད་ཀྱི་ངོ་བོ་ཡེ་ཤེས་སུ་བཤད་པའི་ཕྱིར་རོ། ། གཉིས་པ་ནི། སངས་རྒྱས་ཀྱི་སས་བསྡུས་པའི་ཀུན་རྫོབ་ཀྱི་བདེན་པ་ཡོད་དམ་མེད། ཡོད་ན་དེར་མ་རིག་པ་ཡོད་པར་འགྱུར། མེད་ན་དེར་ཡེ་ཤེས་ཡོད་དམ་མེད། མེད་ན་ཐལ་འགྱུར་བའི་ལུགས་དང་མི་འགལ་དུ་ཆུག གསང་བ་འདུས་པ་དང་འགལ། ཡོད་ན་ཡེ་ཤེས་དོན་དམ་དུ་ཁས་ལེན་པ་པོ་ཁྱོད་ཀྱང་སེམས་ཙམ་དུ་ཐལ་བར་འགྱུར་རོ། ། གསུམ་པ་ནི།
དེ་དག་གི་ལྟ་བ་སེམས་ཙམ་དུ་གནས་ན། དེས་གཞན་དབང་བདེན་གྲུབ་ཀྱི་ལྟ་བ་ཁས་བླངས་པར་འགྱུར་ཏེ། དེ་དེའི་ལྟ་བར་ཁྱེད་ཀྱིས་འདོད་པའི་ཕྱིར། འདོད་མི་ནུས་ཏེ། མན་ངག་ཏུ་ནི། སེམས་སྒྱུ་མ་དང༌། དེ་ཡང་རང་བཞིན་མེད་པར་སྒྲུབ་པའི་ཕྱིར་རོ། ། རྒྱུད་གསུམ་ན་ངོ་བོ་ཉིད་མེད་པར་སྨྲ་བའི་གཞུང་ནས་འབྱུང་བའི་ལྟ་བུའི་འགྱུར་མེད་ཡོངས་གྲུབ་བདེན་སྟོང་དུ་སྒྲུབ་པའི་རིགས་པ་མ་བཤད་པས་སེམས་ཙམ་པར་འགྱུར་ན་ནི། གསང་བ་འདུས་པ་འཕགས་སྐོར་གྱི་གཞུང་ཐམས་ཅད་ཀྱང་དེར་ཐལ་བ་ཉིད་དུ་འགྱུར་ལ། ཀུན་གཞི་རྒྱུ་རྒྱུད་དུ་ཁས་བླངས་པས་སེམས་ཙམ་དུ་འགྱུར་ན་ནི་རྒྱུད་སྡེ་མཐའ་དག་ཀྱང་དེ་ཉིད་དུ་ཐལ་བར་འགྱུར་ཏེ།
བརྗོད་བྱ་དོན་གྱི་རྒྱུད་ཅེས་བྱ་བ་དེ་ནི་ཀུན་གཞི་ལས་གཞན་ལ་ངོས་བཟུང་དུ་མེད་པའི་ཕྱིར་དང༌། ཀུན་གཞི་ལ་དེའི་རྣམ་ཤེས་ཀྱིས་ཁྱབ་པར་འདོད་ན་ནི་ཆེས་བཞད་གད་ཀྱི་གནས་སུ་སོང་བའི་ཕྱིར། སྣང་བ་སེམས་སུ་ཁས་བླངས་པས་དེར་འགྱུར་ན་ནི་མདོ་སྡེ་པའི་མཐར་ཐུག་གི་ལྟ་བ་ཡང་དེར་ཐལ་བ་དང༌། སྔོན་དུས་ཀྱི་དབུ་མ་ལྟ་ཁྲིད་པ་མ་གཏོགས། བོད་ཀྱི་སྒོམ་ཆེན་སྔོན་བྱོན་པ་ཀུན་ཀྱང་སེམས་ཙམ་པ་ཉིད་དུ་ཐལ་བར་འགྱུར་རོ། ། གཞན་ཡང་ཁྱེད་ཀྱིས། འཁོར་ལོ་ཐ་མའི་ལྟ་བ་སེམས་ཙམ་དང༌། འཁོར་ལོ་བར་པའི་ལྟ་བ་དབུ་མར་ཁས་བླངས་པས་རྒྱལ་བས་ཆོས་སྟོན་ཚུལ་གྱི་རིམ་པ་དང་འགལ་ཏེ། རྒྱལ་བས་ནི་སེམས་ཙམ་གྱི་ལྟ་བ་སྔར་བསྟན་ནས། དེའི་རྗེས་སུ་དབུ་མ་སྟོན་དགོས་པར་གསུངས་པའི་ཕྱིར་རོ། །
ཡང་ཁ་ཅིག་ན་རེ། སློབ་དཔོན་ཕྱོགས་ཀྱི་གླང་པོ་ནི་སེམས་ཙམ་གྱི་པཎྜི་ཏ་དང༌། དེའི་བསྟན་འཆོས་ཚད་མའི་མདོ་དང༌། དམིགས་པ་བརྟག་པ་སོགས་ནི་སེམས་ཙམ་གྱི་བསྟན་འཆོས་ཁོ་ན་ཡིན་ལ། དེ་བཞིན་དུ་བརྒྱད་སྟོང་དོན་བསྡུར་ཡང་ཡུམ་གྱི་དགོངས་པ་སེམས་ཙམ་དུ་བཀྲལ་པ་ཡིན་ནོ། ། ཞེས་འཆད་པ་དེ་མི་འཐད་པར་སྟོན་པ་ནི། ཕྱོགས་ཀྱི་གླང་པོས་རྒྱལ་ཡུམ་བསྡུས་པར་ཡང༌། ཤེར་ཕྱིན་སེམས་ཙམ་ལུགས་སུ་བཀྲལ་ཞེས་དང༌། ཞེས་པ་དེ་ལྟར་འཆད་པ་དེ་ནི། ཕྱོགས་ཀྱི་གླང་པོ་རང་གི་བསམ་པས་ཀྱང་མ་ཡིན་ལ།
ངོ་བོ་ཉིད་མེད་པ་པས་གཞག་པའི་ཚེ་ན་ཡང་མ་ཡིན་པའི་ཕྱིར། དང་པོ་དེའི་ཤེས་བྱེད། བརྒྱད་སྟོང་པའི་དོན་བསྡུས་ནི་ཡུམ་གྱི་དགོངས་པ་བྱམས་པ་དང་ཐོགས་མེད་ཀྱི་ཇི་ལྟར་བཀྲལ་བ་དེ་ཉིད་འཆད་པར་ཁས་ལེན་གྱི་གྲུབ་མཐའ་སྨྲ་བ་བཞིའི་ནང་ཚན་གྱི་སེམས་ཙམ་པ་དེའི་ལུགས་སུ་བཀྲལ་བར་མི་འཆད་དེ། ཇི་སྐད་དུ། སྒྱུ་མ་ལ་སོགས་དཔེ་ཡིས་ནི། ། གཞན་གྱི་དབང་ནི་ཡོངས་སུ་བསྟན། ། ཞེས་གཞན་དབང་རང་བཞིན་མེད་པར་འཆད་ཀྱི། བདེན་པའི་རྣམ་པ་ཉིད་དུ་མི་འཆད་པའི་ཕྱིར། གཉིས་པའི་ཤེས་བྱེད་ནི། ཟླ་བའི་ཞབས་ཀྱིས་ཀྱང༌།
དབྱིག་གཉེན་དང་ཆོས་སྐྱོང་ཕྱོགས་ཀྱི་གླང་པོ་གསུམ་གྱིས་སྟོང་པ་ཉིད་ཀྱི་དོན་ཡོངས་སུ་རྫོགས་པར་མ་བཀྲལ་ཞེས་འཆད་པ་ཡིན་གྱི། དབུ་མར་མ་བཀྲལ་ཞེས་འཆད་པ་ནི་མ་ཡིན་ཏེ། འདི་ལས་གཞན་ན་ཆོས་འདི་ནི། ། ཇི་ལྟར་མེད་པ་དེ་བཞིན་དུ། ། ཞེས་པས་དབུ་མའི་བསྟན་འཆོས་ལས་གཞན་ན་སྟོང་པ་ཉིད་ཅེས་བྱ་བའི་ཆོས་འདི་ཕྱིན་ཅི་མ་ལོག་པར་བཤད་པ་མེད་དོ། ། ཅེས་པ་ཤེས་བྱེད་ཀྱི་དཔེར་བཀོད་ནས། འདིར་འབྱུང་ལུགས་ཀྱང་གཞན་ན་ནི། ། མེད་ཅེས་མཁས་རྣམས་ངེས་པར་མཛོད། ། ཅེས་འཇིག་རྟེན་གྲགས་སྡེ་སྤྱོད་པའི་དབུ་མའི་ལུགས་འདི་རྣལ་འབྱོར་སྤྱོད་པའི་དབུ་མ་པ་དང༌། མདོ་སྡེ་སྤྱོད་པའི་དབུ་མ་པ་དང༌།
བྱེ་བྲག་ཏུ་སྨྲ་བ་དང་མཐུན་པར་སྤྱོད་པའི་དབུ་མ་པ་དག་གི་ལུགས་ལ་མེད་དོ་ཅེས་འཆད་རྒྱུ་ཡིན་གྱི། སེམས་ཙམ་པའི་བསྟན་འཆོས་ན་སྟོང་ཉིད་བཅུ་དྲུག་དང་ཉི་ཤུའི་རྣམ་གཞག་འཆད་རྒྱུ་ཡོད་པར་ཟླ་བས་མི་བཞེད་པའི་ཕྱིར། ཡང་འདི་སྙམ་དུ། གཟུང་འཛིན་གཉིས་མེད་ལ། གཉིས་མེད་ཀྱི་ཡེ་ཤེས་ཡོད་པར་འདོད་པ་དེ་གྲངས་ཅན་གྱི་འདོད་པ་ཉིད་དུ་ལེགས་ལྡན་གྱིས་བཤད་པ་མ་ཡིན་ནམ། ཞེ་ན། བཤད་མོད། ཁྱོད་ལ་ཡང་དེར་བཤད་པ་ཉིད་ཀྱིས་སེམས་ཙམ་གྱི་གྲུབ་མཐའ་མ་ཡིན་པ་ཉིད་དུ་ཅིའི་ཕྱིར་མི་འགྲུབ། སློབ་དཔོན་དེའི་བསམ་པ་ནི། གཟུང་འཛིན་གཉིས་དང་ཡེ་ཤེས་དེ་གསུམ་ཀ་ལ་ཡང་མཚན་འཛིན་གྱི་བློ་འདོར་དགོས་པའི་ཕྱིར་ན།
གསུམ་ཀ་མཚན་མེད་དུ་གཏན་ལ་འབེབས་དགོས། ཞེས་པ་ཡིན་ལ། ཅིག་ཤོས་ཀྱི་ལྟར་ན། ཁྱབ་བྱེད་འཛིན་པ་བཀག་པས། ཁྱབ་བྱ་ཡེ་ཤེས་ལ་འཛིན་པ་ཁེགས་ཞེས་འཆད་པས་ཤིང་རྟའི་སྲོལ་སོ་སོའོ། ། རྣལ་འབྱོར་སྤྱོད་པའི་ལུགས་དེ་གཞིར་བྱས་པ་ལའང༌། འཛིན་པ་འགོག་ལུགས་མི་འདྲ་བ་གཉིས་བྱུང་སྟེ། གཟུང་བ་མེད་པའི་རྟགས་ཀྱིས་འགོག་པ་ནི། སྤྱིའི་ལུགས་ཡིན་ལ། རྣམ་འགྲེལ་མཛད་པས་ནི།
འཛིན་པ་ངོ་བོས་སྟོང་པར་སྒྲུབ་པ་ལ་གཅིག་དང་དུ་བྲལ་གྱི་གཏན་ཚིགས་འགོད་པར་མཛད་ལ། གཟུང་བ་ངོ་བོས་སྟོང་པར་ཡང་གཏན་ཚིགས་དེ་ཉིད་ཀྱིས་སྒྲུབ་པར་མཛད་པས་ན། རྣམ་འགྲེལ་དུ་གཅིག་དུ་བྲལ་གྱི་རིགས་པ་ལན་གཉིས་གསུངས་སོ། ། རྔོག་ལོ་ཆེན་པོ་ནི། རྣམ་འགྲེལ་མཛད་པའི་རིགས་པ་དེ་དག་ཉིད་ཀྱིས་ཀླུ་སྒྲུབ་ཞབས་ཀྱིས་དགོངས་པའི་ལྟ་བ་མཐའ་དག་གཏན་ལ་ཕེབས་པར་བཞེད་དེ། ཇི་སྐད་དུ། ཆོས་རྣམས་རང་བཞིན་སྟོང་པའི་ཚུལ་ལ་འཇུག་པའི་སྒོ། ། ཡང་དག་རིགས་ཚོགས་ཀླུ་སྒྲུབ་ཞལ་ནས་གསུངས་པ་དེ། ། རིགས་པའི་དབང་ཕྱུག་རྣམ་འགྲེལ་མཛད་པའི་གཞུང་མཛེས་ལས། ། གསལ་བར་རྟོགས་ནས་ལུགས་ངན་གཞན་ཀུན་རྩ་བཞིན་དོར། །
ཞེས་འཆད་དོ། ། ཡང་བོད་ཀྱི་སློབ་དཔོན་ལ་ལ་དག དབྱིག་གཉེན་གྱིས་ཉི་ཁྲི་གཞུང་འགྲེལ་དུ་ཡུམ་གྱི་དགོངས་པ་སེམས་ཙམ་དུ་བཀྲལ་ལ། དེའི་ངོས་འཛིན་ནི་ཡུམ་གསུམ་གནོད་འཇོམས་སུ་གྲགས་པ་འདི་ཉིད་དོ། ། ཅེས་གསུངས་པ་དང༌། དབྱིག་གཉེན་སེམས་ཙམ་པར་སྨྲ་བའི་ཕྱིས་ཀྱི་ཆེན་པོ་དག་ན་རེ། འདིས་ཡུམ་དོན་དབུ་མར་བཀྲལ་བའི་ཕྱིར། ། དབྱིག་གཉེན་གྱིས་བྱས་པ་མ་ཡིན་ནོ། ། ཞེས་རྣམ་རྟོག་གཏིང་མ་ཚུགས་པ་དེ་ཐམས་ཅད་ཀྱི་འཁྲུལ་གཞི་ནི། འགྲེལ་པ་དེར་གཞན་དབང་བདེན་མེད་དང༌།
སྟོང་གཞིའི་ཆོས་ཅན་དུ་ཆོས་ཉིད་བཟུང་བ་དང༌། མཐར་ཐུག་ཐེག་པ་གཅིག་ཏུ་བཤད་པས་ནི་ངོ་བོ་ཉིད་མེད་པའི་གྲུབ་མཐར་དོགས་ནས་དབྱིག་གཉེན་གྱི་མ་ཡིན་པར་སྨྲ། ཀུན་བཏགས་སོགས་ངོ་བོ་ཉིད་གསུམ་དུ་ཕྱེ་བ་དང༌། སོ་སོ་རང་རིག་པའི་ཡེ་ཤེས་བཤད་པ་སོགས་ཀྱིས་ནི་སེམས་ཙམ་དུ་འཁྲུལ་ནས་དབྱིག་གཉེན་གྱིས་བྱས་པར་སྨྲ་བ་ཡིན་མོད། ཁོ་བོ་ཅག་ནི། ལུང་དེ་ནས་རྣལ་འབྱོར་སྤྱོད་པའི་དབུ་མ་དཔྱིས་ཕྱིན་པར་བཤད་པའི་ཕྱིར་ན་རྗེ་བཙུན་མ་ཕམ་པའི་དགོངས་པར་ངེས་སོ། ། ཞེས་འཆད་པ་ནི། དབྱིག་གཉེན་ཞབས་ཀྱིས་ཡུམ་གསུམ་གནོད་འཇོམས་སུ། རྣམ་རིག་བཤད་ཕྱིར་དབུ་མ་མིན་ནོ་ཞེས། ། གང་འཆད་དེ་དག་རྣམ་དཔྱོད་མཆེ་བ་དང༌། །
མང་དུ་ཐོས་པའི་རྣ་བ་དང་བྲལ་ཡང༌། ། སྲོལ་གཉིས་ཤིང་རྟའི་ཐུབ་བསྟན་ཁུར་ཆེན་པོ། ། འདེགས་བྱེད་སྤོས་ཀྱི་གླང་པོ་ཡིན་སྙམ་པ། ། དེ་ཀུན་ལོག་པར་རློམ་པའི་རི་བོ་ཡིས། ། རིང་མོ་ཞིག་ནས་ལྕི་བར་ནོན་མིན་ནམ། ། སྔོན་བྱོན་མཁས་པས་མ་བཏེག་ལོག་པའི་ཁུར། ། དེ་ཙམ་བཏེག་པས་ངལ་བར་མ་གྲུབ་ཏམ། ། ཞེས་པ། འདི་ནི་བྱམས་པ་དང་འབྲེལ་བའི་ཆོས་སྡེ་ཉི་ཤུ་སེམས་ཙམ་དུ་འཆད་པའི་ལུང་རིགས་དཔྱིས་ཕྱིན་པར་མི་ཤེས་ཀྱང་བྲག་ཆ་བཞིན་དུ་སྒྲོག་པར་བྱེད་པའི་རྗེས་འཇུག་དག་ལ་ཟུར་ཟ་བ་ཡིན་ཏེ། བཀའ་འཁོར་ལོ་ཐ་མ་དགོངས་འགྲེལ་གྱི་བསྟན་འཆོས་དང་བཅས་པ་དག་ནི།
རང་རྒྱལ་དང་རྗེས་སུ་མཐུན་པའི་ལྟ་བ་ཙམ་ལས་གཞན་ཐེག་པ་ཆེན་པོའི་ལྟ་བ་མ་བསྟན་པས། དེར་བཤད་པའི་ལམ་ལྔ་དང་ས་བཅུའི་རྣམ་གཞག་འཁྲུལ་ལོ། ། ཞེས་བཤད་ན། རྗེ་བཙུན་གྱིས། གང་ཞིག་ཡིད་ནི་ཆོས་ལ་སྡང་བ་དེ་ལ་ཐར་པ་ག་ལ་ཡོད། ། ཅེས་གསུངས་པ་དེ་རྡོ་རྗེའི་གནས་བདུན་སྟོན་པའི་བཀའ་ཐ་མ་ཉིད་ཀྱི་དབང་དུ་བྱས་པའི་ཆོས་སྤོང་གི་ཉེས་པར་གསལ་བའི་ཕྱིར་རོ། ། དེ་དག་གང་གི་རྗེས་སུ་འཇུག་པའི་གཞུང་རྩོམ་པ་པོ་དེ་དག་ལ་ཟུར་ཟ་བར་ནུས་པ་མ་ཡིན་ཏེ། རྩོམ་པ་པོ་དེ་དག་ནི། ཇི་སྐད་དུ། རང་གི་སེམས་ནི་ཡུན་རིང་ལེགས་བཤད་གོམས་པ་ལྷུར་ལེན་སྐྱེད་ཕྱིར་འདི་ལ་དགའ་བ་སྐྱེས། །
ཞེས་དང༌། བཙུན་པ་གྲོལ་སྡེས། གྲུབ་པའི་མཐའ་རབ་འབྱམ་ལ་མ་འདྲིས་པར་ཡང་རིག་པ་རྩོམ་པ་ནི་ཤེས་རབ་འཕེལ་བའི་རྒྱུའོ། ། ཞེས་འཆད་པ་ལྟར་རོ། ། གསུམ་པ་ནི། དེ་འདྲའི་རྨོངས་དང་ངལ་བ་སེལ་ཕྱིར་དང༌། ། རང་ཉིད་ཤིང་རྟའི་སྲོལ་ལ་གོམས་བྱའི་ཕྱིར། ། དོན་མང་ཚིག་ཉུང་བློ་ལ་གཤིན་ཞིང་ལྗེན། ། སྡེབས་ལེགས་ལྡན་པའི་སྦྱོར་བ་འདི་བྱས་སོ། ། ཞེས་པ།
ཤིང་རྟའི་སྲོལ་ཆེན་པོ་གཉིས་ཀྱི་དྲང་བ་དང་ངེས་པའི་དོན་རྣམ་པར་འབྱེད་པའི་བསྟན་འཆོས་རིན་པོ་ཆེའི་སྒྲོན་མེ་འབར་བ་ལྟ་བུ་ཡུན་རིང་དུ་མ་རྙེད་ཅིང༌། ཚིག་ཙམ་རྙེད་ཀྱང་ཕྱོགས་འཛིན་གྱི་དབང་གིས། སྲོལ་གཅིག་ནི་སེམས་ཙམ་གྱི་ལྟ་བ་དང༌། ཅིག་ཤོས་ནི་ཆད་པའི་ལྟ་བ་ཉིད་དུ་རྨོངས་པ་དང༌། དེའི་དབང་གིས་འཕགས་ཆེན་སོ་སོའི་གཞུང་གི་དགོངས་པ་གཞན་དུ་འཚོལ་བའི་ངལ་བས་བསྟན་འཆོས་རྩོམ་པ་དང༌། དེ་ཉིད་གཞན་ལ་འཆད་པ་དང་ཉན་པ་སོགས་ཀྱི་ངལ་བ་མ་འོངས་པ་སེལ་བའི་ཕྱིར་དང༌། རང་ཉིད་ཀྱང་ཤིང་རྟའི་སྲོལ་སོ་སོ་ལ་དཔྱིས་ཕྱིན་པ་ཉིད་དུ་གོམས་པར་བྱས་པས་ན། འདི་ནི་བདེན་གྱི་གཞན་གྱི་གཏི་མུག་གོ ། ཅེས་ཆོས་སྤོང་གི་ཉེས་པ་མ་འོངས་པ་མི་འབྱུང་བའི་དོན་དུའོ། ། དེ་ལྟར་དགོས་ཆེད་བཤད་ནས།
ལས་སུ་བྱ་བ་ནི། རབ་ཏུ་བྱེད་པ་འདི་ནི་ཚིག་ཉུང་ཡང་དོན་མང་པོ་དག་སྟེ། དངོས་སུ་དང༌། ཤུགས་ལ་དང༌། འཕྲོས་དང༌། ཚིག་ཟུར་གྱིས་མཚོན་ནས། དབུ་མ་ཆེན་པོའི་ལུགས་གཉིས་ཀྱི་གྲུབ་པའི་མཐའ་དཔྱིས་ཕྱིན་པར་བཤད་པས་སོ། ། བློ་ལ་གཤིན་པ་ནི། བསྒྲུབ་བྱ་གང་སྒྲུབ་པ་དེའི་སྒྲུབ་བྱེད་ཀྱི་ལུང་དང་རིགས་པ་གང་ཡོད་པ་དེའི་གཏན་ཚིགས་ཀྱི་ཚུལ་གསུམ་དྲན་ལམ་དུ་འཕེན་ནུས་པའོ། ། ལྗན་པ་ནི།
དེ་ལྟར་འཕངས་པས་བསྒྲུབ་བྱ་དེ་རྟོགས་པའི་ཚད་མ་སྐྱེས་པའམ། གཞུང་གི་ཚིག་རྣ་བར་སྙན་ཞིང་ཡིད་ཁར་འོང་བའོ། ། སྡེབས་ལེགས་ལྡན་པ་ནི། གྲོང་པའི་ཚིག་ཏུ་མ་ཤོར་བར། གསུང་རབ་ཀྱི་བརྡ་ལྕི་ཡང་སྙོམས་པ་ཉིད་དུ་སྦྱར་བའོ། ། བྱས་སོ་ཞེས་པ་ནི། ཡང་དག་པར་རྟོགས་ཤིང་ཁོང་དུ་ཆུད་པའི་དོན་ཏོ། ། གསུམ་པ་རྩོམ་པ་པོའི་མིང་སྨོས་པ་ནི། ང་རྒྱལ་དང་འགྲན་སེམས་དང་ཚིགས་སུ་བཅད་པའི་རོ་མྱང་བས་མ་ཡིན་གྱི། གཙོ་བོར་ནི་གཞུང་གཞན་དུ་འཁྲུལ་པ་སྤང་བའི་ཕྱིར་ཡིན་ཏེ།
རྩོམ་པ་པོའི་མིང་མ་སྨོས་ན་བོད་ཀྱིས་སྦྱར་བ་ལ་འཕགས་ཡུལ་གྱི་བསྟན་འཆོས་སུ་འཁྲུལ་ནས་ཆེན་པོ་དག་གི་མཚན་སྦྱར་བ་མཐོང་བ་བཞིན་ནོ། ། ཞེས་སྟོན་པ་ནི། ཞེས་དབུ་མ་ཆེན་པོའི་ལུགས་གཉིས་རྣམ་པར་ཕྱེ་ནས་ངེས་དོན་གཅིག་ཏུ་བསྡུས་པ་རྒྱ་མཚོའི་སྤྲིན་གྱི་འབྲུག་སྒྲ་ཟབ་མོ་ཞེས་བྱ་བ་འདི་ནི། ཞེས་པ། མཚན་དོན་ནི་ཐོག་མར་བཤད་ཟིན་པ་དེ་ཉིད་ཡིན་ལ། ཐེག་པ་མཆོག་ནི་དབུ་མའི་ཐེག་པ་སྟེ་ཆོས་ཀྱི་རྒྱལ་པོའི་ཁང་བཟངས་སུ་འདེགས་པར་བྱེད་པའི་བཞོན་པ་མཆོག་ཏུ་གྱུར་པའོ། ། རྣལ་འབྱོར་པ་ཞེས་པ་ནི། ཐོས་པ་དང་བསམ་པའི་ཤེས་རབ་ཀྱིས་སྦྱོར་བ་པ་ཞེས་པའི་དོན་ཏེ། ཤེས་རབ་དེ་ཉིད་ཀྱིས་དོན་དེ་ལ་གོམས་པར་བྱེད་བཞིན་པ་ཉིད་ཀྱིས་སོ། ། དཔལ་ཤཱཀྱ་མཆོག་ལྡན་དྲི་མེད་ལེགས་པའི་བློ་ནི།
དོན་གྱི་སླད་དུ་མཚན་ནས་སྨོས་ཏེ། རྗེ་བཙུན་རྣལ་འབྱོར་གྱི་དབང་ཕྱུག་ཤཱཀྱ་རྒྱལ་མཚན་དཔལ་བཟང་པོའི་བཀའ་དྲིན་ལས་ཉེ་བར་ཐོབ་པའི་མིང་ཅན་དུ་གྲུབ་པའོ། ། གསུམ་པ་འཁོར་ལོ་གསུམ་པའི་ངེས་དོན་ལ་གུས་པ་སྐྱེས་པས་འཇུག་བསྡུ་བ་ལ་གསུམ་སྟེ། ཚད་ལྡན་གྱི་བསྟན་འཆོས་སུ་བྱུང་བའི་ཚུལ། དེ་ཉིད་རྒྱ་བོད་མཁས་པའི་མན་ངག་གི་གཞུང་དག་ནས་ཀྱང་འབྱུང་བ། རང་གང་གི་རྗེས་སུ་འབྲང་བའི་ཁུངས་མ་ནོར་བར་བསྟན་པའོ། ། དང་པོ་ལ། བྱམས་པའི་གཞུང་ལས་ཇི་ལྟར་བྱུང་བ་དང༌། ཀླུ་སྒྲུབ་ཀྱི་གཞུང་ལས་ཇི་ལྟར་འབྱུང་བ་དང༌། འཕགས་པ་ལྷའི་གཞུང་ལས་ཇི་ལྟར་འབྱུང་བའོ། །
དང་པོ་ནི། རང་སྟོང་གི་ལྟ་བས་སྒྲོ་འདོགས་བཅད་ནས་གཞན་སྟོང་གི་ཉམས་སུ་བླང་བྱ་སྒོམ་པའི་ཚུལ་འདི་ནི་མངོན་པར་རྟོགས་པའི་རྒྱན་ན་གསལ་བ་ཡིན་ཏེ། སྐྱེ་མེད་གསུམ་ལ་ཐོས་བསམ་གྱིས་སྒྲོ་འདོགས་གཅོད་པའི་ཚུལ་ནི་ཡུམ་གྱི་མདོའི་སྒྲ་ཇི་བཞིན་པ་དེ་ཉིད་ཐད་སོར་འཇོག་པ་གཞིར་བྱས་ནས། བསྒོམ་བྱ་ནི། གཞི་ཤེས་པའི་བྱེ་བྲག་རྣམས། ཞེས། ཤེས་རྣམ་ལ་འཆད་པའི་ཕྱིར། སྒྲོ་འདོགས་གཅོད་པ་ཡང་གཞན་སྟོང་གི་ཚུལ་དེར་ཡིན་ནོ་སྙམ་ན་ནི། རྣལ་འབྱོར་སྤྱོད་པ་པས་དེར་འགྲེལ་ཡང༌། དངོས་བསྟན་ལ་མ་ཡིན་ཏེ།
གཟུགས་སོགས་འདུ་འགོད་གནས་བྲལ་དང༌། ། གཟུགས་སོགས་མི་གནས་དེ་དག་ནི། ། དེ་ཡི་ངོ་བོར་རང་བཞིན་མེད། ། ཅེས་དང༌། དེ་རྣམས་དེའི་ངོ་བོས་སྟོང༌། ། གཟུགས་སོགས་ངོ་བོ་ཉིད་མེད་ཉིད། ། སོགས་དང༌། ཁྱད་པར་སྐབས་གཉིས་པ་མན་ཆད་དུ་རང་སྟོང་གི་ཚུལ་ཇི་བཞིན་པ་ཉིད་དུ་བཤད་པའི་ཕྱིར། གཉིས་པ་ནི། ལྟ་བ་རང་སྟོང་དང༌།
སྒོམ་པ་སེམས་ཀྱི་རྡོ་རྗེ་ལ་འཆད་པ་དེ་ནི་ཀླུ་སྒྲུབ་ཞབས་ཀྱི་བྱང་ཆུབ་སེམས་འགྲེལ་ན་གསལ་བ་ཡིན་ཏེ། སྒྲོ་འདོགས་གཅོད་པའི་ཚེ་ཐོག་མར་གཞན་སྟོང་གི་ཚུལ་རྒྱས་པར་བཤད་ནས། དེ་སྒོམ་པས་ཉམས་སུ་ལེན་པའི་ཚུལ་འཆད་པ་ན། བསྒོམ་བྱའི་སྟོང་ཉིད་དེ་ངོས་འཛིན་པ་ནི། དམིགས་པ་དང་ནི་བྲལ་བའི་སེམས། ། ཞེས་དང༌། མི་རྟག་པའི་སེམས་ཉིད་ནི། ། སྟོང་པ་ཉིད་དང་འགལ་མི་འགྱུར། ། ཞེས་དང༌། འདིར་ན་སངས་རྒྱས་རྣམས་ཀྱི་སེམས། །
མི་རྟག་ཉིད་དུ་བཞེད་གྱུར་ན། ། སྟོང་པ་ཉིད་དུ་ཅིས་མི་བཞེད། ། ཅེས་དང༌། དོན་དམ་བྱང་ཆུབ་སེམས་མཆོག་དང༌། ། དེ་བཞིན་ཉིད་དང་ཡང་དག་མཐའ། ། མཚན་མ་མེད་དང་དོན་དམ་དང༌། ། ཆོས་ཀྱི་དབྱིངས་ནི་རྣམ་གྲངས་སོ། ། ཞེས་པའང་ཉམས་སུ་མྱོང་བྱ་འཆད་པའི་སྐབས་སུ་བྱུང་ཞིང༌། མདོར་ན་གཞུང་འདིར་སེམས་ཀྱི་རྡོ་རྗེ་ཉིད་བསྒོམ་བྱར་བཤད་པས་དོན་དེ་ལ་འཁྲུལ་གཞི་མེད་དོ། ། གསུམ་པ་ནི།
ཡེ་ཤེས་སྙིང་པོ་ཀུན་ལས་བཏུས་སུ། དངོས་དང་དངོས་མེད་ལས་གྲོལ་ཞིང༌། ། དངོས་དང་དངོས་མེད་རབ་ལྡན་པ། ། འགྱུར་བ་མེད་པ་གྲོལ་བའི་མཆོག ། ཡིད་ཀྱི་རང་བཞིན་གྲོལ་བའི་གནས། ། གང་ཡིན་དེ་ལ་བསམ་གཏན་གྱིས། ། རྟོག་སེམས་འཁོར་ལོ་འཛིན་བྱེད་པ། ། འགྲོ་དང་དངོས་པོའི་ངོ་བོ་རྣམས། ། རིག་པའི་མིང་དུ་དེ་བརྗོད་དོ། ། དངོས་མེད་སྟོང་པ་མཁའ་འདྲ་བ། །
མེད་པ་རྣམ་པར་སྤངས་པ་ནི། ། དེ་ཉིད་མཆོག་སྟེ་ཐར་འདོད་རྣམས། ། འཁྲུལ་དང་རྨོངས་ཆེན་གནས་ཡིན་ནོ། ། ཞེས་བསྒོམ་བྱ་ཡེ་ཤེས་ཀྱི་སྙིང་པོ་དེ་དངོས་བཟུང་ནས། དེ་ཉིད་ལ་བསམ་གཏན་བྱེད་པར་གསུངས་པ་དང༌། ལྟ་བ་དེ་གཏན་ལ་འབེབས་བྱེད་ཀྱི་རིགས་པ་ནི་རང་སྟོང་ཉིད་གཙོ་བོར་བཤད་པ་ཡིན་ཏེ། རྣམ་ཤེས་དེ་ཡང་དོན་དམ་དུ། ། ཡོད་པར་མཁས་རྣམས་མི་འདོད་དེ། ། གཅིག་དང་དུ་མའི་རང་བཞིན་དང༌། ། བྲལ་ཕྱིར་ནམ་མཁའི་པདྨ་བཞིན། །
ཞེས་འབྱུང་བ་དེ་ཉིད་དོ། ། སློབ་དཔོན་སེང་གེ་བཟང་པོས་ཞི་འཚོ་ཡབ་སྲས་ཀྱི་དགོངས་པར་འཆད་པའི་རྣལ་འབྱོར་གྱི་ས་བཞི་པ་དེར་ཡང་སྒྲོ་འདོགས་གཅོད་བྱེད་ཀྱི་རིགས་པ་མཐར་ཐུག་ནི་རང་སྟོང་སྟེ། ཇི་སྐད་དུ། དེ་ཡང་རྟེན་ཅིང་འབྲེལ་པར་འབྱུང་བ་ཡིན་པའི་ཕྱིར་སྒྱུ་མ་བཞིན་དུ་ངོ་བོ་ཉིད་མེད་དེ། ཞེས་གཉིས་མེད་ཀྱི་ཡེ་ཤེས་རང་གི་ངོ་བོས་སྟོང་པར་བསྒྲུབས་པ་དང༌། སྒོམ་བྱུང་གི་རྣལ་འབྱོར་འཆད་པ་ན། བསྒོམ་པས་བསྒོམ་པའི་སྟོབས་གྲུབ་པ་ན་སྒྱུ་མ་ལྟ་བུའི་བདག་ཉིད་དུ་སྣང་བའི་བློ་རྣམ་པར་མི་རྟོག་པ་སོ་སོར་རང་གིས་རིག་པ་ཞེས་ཉམས་སུ་མྱོང་བྱ་ཤེས་པར་བཤད་པའི་ཕྱིར། ཀ་མ་ལ་ཤཱི་ལའི་སྒོམ་རིམ་ཡང་དོན་དེ་ཉིད་ལས་མ་འདས་ཏེ། རྒྱས་པར་དེ་ཉིད་དུ་བལྟའོ། ། འདི་ལ་བོད་ཕྱི་མ་དག་གིས་བསམས་པ་ནི།
དབུ་མ་ཐལ་འགྱུར་བ་དག་གི་སྒོམ་བྱུང་གི་ཡེ་ཤེས་ཀྱང་དེ་དང་འདྲ་སྟེ། དེར་རང་རིག་ཙམ་འགོག་ཀྱང༌། མཉམ་གཞག་ཡེ་ཤེས་ཀྱི་མྱོང་བྱ་མི་འགོག་པའི་ཕྱིར། སྙམ་པ་དེས་ནི་ལུགས་དེ་དཔྱིས་ཕྱིན་པར་མ་ཤེས་པ་ཡིན་ཏེ། དབུ་མ་ལྟ་བའི་སྒོམ་ནི་གནས་ཚུལ་སེམས་པ་ལ་ཞུགས་པའི་སྒོམ་ཡིན་ལ། དེའི་ཚེ་ཡུལ་མེད་དགག་ནམ་མཁའ་ལྟ་བུར་སོང་བ་བཞིན་དུ། ཡུལ་ཅན་ཡེ་ཤེས་ཀྱང་དེ་དང་འདྲ་བར་དམིགས་མེད་དུ་འཆད་ཀྱི། ཤེས་པ་ཉིད་ཀྱང་ཡོད་པར་ཁས་མི་ལེན་པའི་ཕྱིར། དེ་སྐད་དུ། བརྒྱ་པ་ལས།
སྲེད་དང་བྲལ་ལ་ཐར་པའི་ཚེ། ། ཤེས་ཡོད་ཡོན་ཏན་ཅི་ཞིག་ཡོད། ། ཤེས་མེད་པ་ཡི་ཡོད་པ་ཡང༌། ། གསལ་བར་ཡོད་པ་མིན་དང་མཚུངས། ། ཞེས་དང༌། སྤྱོད་འཇུག་ཏུ། གང་ཚེ་དངོས་དང་དངོས་མེད་དག ། བློ་ཡི་མདུན་ན་མི་གནས་པ། ། ཞེས་པས་ཡུལ་མེད་པ་དང༌། དེ་ཚེ་རྣམ་པ་གཞན་མེད་པས། །
དམིགས་པ་མེད་པར་རབ་ཏུ་ཞི། ། ཞེས་པས་ཡུལ་ཅན་གྱི་ཤེས་པའི་དམིགས་པ་ཉིད་དུ་བཤད་པའི་ཕྱིར་དང༌། འཇུག་པར། ཤེས་བྱའི་བུད་ཤིང་སྐམ་པོ་མ་ལུས་པ། ། བསྲེགས་པས། ཞེས་དང༌། ཞི་ཞེས་པས་དོན་དེ་ཉིད་བསྟན་ནོ། ། དེ་ལྟར་བཤད་པ་ན། ཐ་སྙད་དུ་ཡང་སྐུ་དང་ཡེ་ཤེས་སྤངས་པར་འགྱུར་རོ་སྙམ་པ་དེས་ནི། དོན་དམ་རྟགས་སུ་བཀོད་ནས་ཀུན་རྫོབ་སུན་འབྱིན་པ་ཉིད་དུ་ངེས་པས།
ཇི་སྐད་དུ། སངས་རྒྱས་རྣམས་ཀྱིས་ཆོས་བསྟན་པ། ། བདེན་པ་གཉིས་ལ་ཡང་དག་བརྟེན། ། ཞེས་བྱ་བའི་ཕྱོགས་སྔ་མའོ། ། ཕྱོགས་དེ་ནི་བོད་ཀྱི་དབུ་མ་པར་ཁས་འཆེ་བ་ཀུན་གྱིས་ཁས་བླངས་པས། དེའི་ཚེ་ན་སྒྲོ་འདོགས་རང་སྟོང་གི་རིགས་པས་བཅད་ནས། ཉམས་མྱོང་གཞན་སྟོང་གི་ཡེ་ཤེས་ལ་བྱེད་པའི་དོན་དེ་ཁས་བླངས་བཞིན་དུ་ཐ་སྙད་བརྡ་མ་འཕྲོད་པའོ། ། གཉིས་པ་ནི། རྒྱ་བོད་དུ་བྱོན་པའི་མཁས་གྲུབ་ཀུན་གྱི་མན་ངག་གི་གཞུང་ལས་ངེས་དོན་གྱི་བསྒོམ་བྱ་མཐར་ཐུག་ནི་སེམས་ཀྱི་རྡོ་རྗེ་དེ་ཉིད་ལ་བཞེད་པ་ཡིན་ཏེ། རྣལ་འབྱོར་ཡན་ལག་དྲུག་པར་བཤད་པའི་སྟོང་པ་ཉིད་དེ་དང༌།
གསང་བ་འདུས་པའི་རིམ་པ་ལྔ་དང༌། ནཱ་རོའི་ཆོས་དྲུག་ཏུ་དོན་དམ་བདེན་པར་བཤད་པའི་འོད་གསལ་བའི་རིམ་པ་དེ་དང༌། འཁོར་ལོ་སྡོམ་པའི་རིམ་པ་ལྔ་པ་ལས་བསམ་གྱིས་མི་ཁྱབ་པའི་རིམ་པར་བཤད་པ་དེ་དང༌། ཡེ་ཤེས་ཞབས་ལུགས་སུ་དོན་དམ་པའི་ངོས་འཛིན་ཟབ་གསལ་གཉིས་མེད་ཀྱི་ཡེ་ཤེས་ལ་བཤད་ནས་ཟབ་མོ་ཐལ་བྱུང་ལ་དགག་པ་མཛད་པ་དེ་དང༌། རྣལ་འབྱོར་དབང་ཕྱུག་གིས་ཤིན་ཏུ་སྤྲོས་པ་མེད་པའི་མན་ངག་ཏུ་ཉམས་སུ་མྱོང་བྱ་སྤྲོས་མེད་ཀྱི་ཡེ་ཤེས་ལ་བཤད་ལ། དེ་ཐམས་ཅད་མཚན་སོ་སོར་བཏགས་ཀྱང༌། དོན་ལྷན་ཅིག་སྐྱེས་པའི་སེམས་ཀྱི་རྡོ་རྗེ་དེ་ཉིད་བསྒོམ་པས་ཉམས་སུ་མྱོང་བྱར་འཆད་པ་ལ་དོན་མཐུན་པ་ཡིན་ཏེ། རྫོགས་རིམ་གྱི་འཁྲིད་ཟབ་མོ་དེ་དག་གང་ཡིན་ཀྱང་རུང༌། ཐོག་མར་དབང་བཞིའམ། དབང་པོ་ཤིན་ཏུ་རྣོ་བ་ལ་བྱིན་རླབས་ཀྱི་རིམ་པ་ཙམ་ལ་བརྟེན་ནས་ཀྱང་མངོན་དུ་གྱུར་པའི་ཉམས་མྱོང་གི་ཡེ་ཤེས་དེ་ཉིད་ཀྱི་རྒྱུན་སྐྱོང་བར་བྱེད་པ་ཉིད་ལས་མ་འདས་པའི་ཕྱིར།
བོད་ཀྱི་གྲུབ་ཆེན་དག་ལ་གྲགས་པའི་ཞི་བྱེད་སེམས་ངོ་འཕྲོད་པའི་མན་ངག་དང༌། རྫོགས་ཆེན་སེམས་ཕྱོགས་སུ་གྲགས་པ་དག་དང༌།

ས་ར་ཧའི་དོ་ཧ་མཛོད་ཀྱི་གླུ་དང༌། ཕྱག་རྒྱ་ཆེན་པོ་ལྷན་ཅིག་སྐྱེས་པའི་ཡེ་ཤེས་ངོ་སྤྲོད་པའི་མན་ངག་ཐམས་ཅད་ཀྱང་བཀའ་ཐ་མའི་ངེས་དོན་ཉམས་སུ་བླང་བྱར་འཆད་པ་ལས་གཞན་མེད་དོ། ། བོད་ཕྱི་མའི་དབུ་མ་ལྟ་ཁྲིད་ཀྱིས་ཀྱང་དོན་སྔ་མ་དེ་མི་འདོད་བཞིན་དུ་ཁས་བླངས་ཏེ། ཡང་དང་ཡང་དུ་སེམས་པ་དང༌། ། འཇལ་དང་ངེས་རྟོག་སྒོམ་པའི་ལམ། ། ཞེས་པའི་ལུང་ཁུངས་སུ་བྱས་ནས་སྟོང་ཉིད་རྟོགས་པའི་བློ་ཡི་རྒྱུན་བསྒོམ་བྱ་ཉིད་དུ་ཁས་བླངས་པའི་ཕྱིར་རོ། ། གསུམ་པ་རང་གང་གི་རྗེས་སུ་འབྲང་བའི་རྒྱུད་པའི་ཁུངས་བསྟན་པ་ནི། ཀྱཻའི་རྡོ་རྗེ་རྩ་འགྲེལ་དང༌། དུས་ཀྱི་འཁོར་ལོ་ལས། རང་སྟོང་གི་ལྟ་བས་སྒྲོ་འདོགས་བཅད་ནས། གཞན་སྟོང་གི་ཡེ་ཤེས་བསྒོམ་བྱར་བཤད་པ་ཡིན་ཏེ།
ཇི་སྐད་དུ། རྣལ་འབྱོར་སྤྱོད་པ་དེ་ལས་ཕྱིས། ། དེ་རྗེས་དབུ་མ་བསྟན་པར་བྱ། ། ཞེས་པས་སྒྲོ་འདོགས་བཅད་པའི་ལྟ་བ་དང༌། དེ་རྗེས་ཀྱཻའི་རྡོ་རྗེ་བསྟན། ། ཞེས་པས་ཟུང་འཇུག་གི་ཡེ་ཤེས་བསྒོམ་བྱར་བསྟན་པ་དང༌། དུས་འཁོར་དུ་ཕུང་པོ་རྣམ་བཅད་ཀྱི་སྟོང་པ་ཞེས་པའི་དོན་དབུ་མའི་རིགས་པས་གཏན་ལ་ཕབ་པའི་སྟོང་ཉིད་དང༌། ཉམས་སུ་མྱོང་བྱ་ལ་རྣམ་ཀུན་མཆོག་ལྡན་གྱི་མིང་གིས་བསྟན་པའི་ཕྱིར་རོ། ། དོན་དེ་ཉིད་རྗེ་བཙུན་ས་སྐྱ་པས་རྒྱས་པར་འཆད་པ་ཡིན་ཏེ། དེ་དག་གི་གཞུང་ན་མཐའ་བྲལ་དུ་གཏན་ལ་ཕབ་ནས་ཟུང་འཇུག་དུ་སྒོམ་པ་ཞེས་འཆད་ལ།
དེའི་ཚེ་གཏན་ལ་འབེབས་བྱེད་ནི་ཀླུ་སྒྲུབ་ཞབས་ཀྱི་ཤིང་རྟའི་སྲོལ་ལས་འབྱུང་བའི་རིགས་པ་དག་ཡིན་ལ། ཉམས་སུ་བླང་བྱ་ནི་རྒྱུད་སྡེ་ལས་འབྱུང་བའི་ཟུང་འཇུག་ནི། བདེ་སྟོང་ངམ། གསལ་སྟོང་ངམ། ཐབས་ཤེས་སམ། བདེན་པ་གཉིས་ཟུང་དུ་འཇུག་པ་སྟེ། རང་བཞིན་གྱི་དགྱེས་པ་རྡོ་རྗེ་སོགས་མིང་གི་རྣམ་གྲངས་བཅུ་བཞིས་བསྟན་པ་དེ་ཉིད་དོ། ། ཟུང་འཇུག་གི་དོན་ཡང༌། གཉིས་སུ་དབྱེར་མེད་པ་ལ་འཆད་དགོས་པ་ཡིན་གྱི། ཟུང་འབྲེལ་ཞེས་མིང་བཏགས་ནས་གཉིས་སུ་ཡོད་པ་ལ་འཆད་པ་དེ་ནི་ཤིན་ཏུ་འཁྲུལ་ལོ། །
དབྱེར་མེད་ཀྱི་འཆད་ཚུལ་ལ་གཉིས་ཏེ། དབུ་མ་རང་སྟོང་བས་ཐབས་སྟོང་པ་ཉིད་དུ་རོ་གཅིག་པར་འཆད་པ་དང༌། གསང་སྔགས་པས་སྟོང་པ་ཉིད་ཐབས་སུ་རོ་གཅིག་པར་འཆད་པ་གཉིས་ལས། འདིར་ནི་ཕྱི་མ་དབང་བཙན་པ་ཡིན་ལ། དེའི་ཚེ་བདེ་སྟོང་དང་གསལ་སྟོང་སོགས་ནི་གཞན་སྟོང་གི་དབང་དུ་བྱས་པ་ཡིན་ཏེ། ཐབས་བདེ་བ་དང༌། གསལ་བ་དང༌། སྙིང་རྗེ་སོགས་ནི་མི་འདོད་པ་གཞིར་བཞག་ནས། དེ་གཟུང་འཛིན་དུ་ཞེན་པས་སྟོང་པར་འཆད་དགོས་པའི་ཕྱིར། ཟུང་འཇུག་དེ་ཐ་སྙད་ཀྱི་ཚེ་དོན་དམ་པའི་བདེན་པར་ཁས་ལེན་དགོས་པ་ཡིན་ཏེ།
གཞན་དུ་ན་ཉམས་མྱོང་གི་བློ་ཀུན་རྫོབ་པར་སོང་བས་མ་རིག་པའམ་དེས་བསླད་པ་གང་རུང་ལས་མ་འདས་པར་སོང་བའི་ཕྱིར། མཐའ་བྲལ་དུ་གཏན་ལ་འབེབས་བྱེད་ཀྱི་རིགས་པ་དེའི་ངོར་ནི་དོན་དམ་པའི་བདེན་པ་ཞེས་བྱ་བ་ཁས་མི་ལེན་ཏེ། རྗེ་བཙུན་མཆེད་ཀྱིས། ཇི་སྐད་དུ། རྣམ་གྲངས་པ་མ་ཡིན་པའི་དོན་དམ་བདེན་པ་ལ་ནི་བསྟན་འཆོས་མཛད་པའི་སློབ་དཔོན་རྣམས་ཀྱིས་སྒྲུབ་བྱེད་མ་གསུངས་པས། དེ་འདྲ་དེ་ཡོད་དོ་ཅེས་བཟུང་བར་མི་བྱའོ། ། ཞེས་གསུངས་སོ། ། འོ་ན་སྐབས་དེར་དོན་དམ་གྱི་མཚན་གཞི་འདིའོ་ཞེས་བཟུང་དུ་མེད་པས། དབུ་མ་ངོ་བོ་ཉིད་མེད་པ་ལས་ཁྱད་པར་འཕགས་ཞེས་བཤད་པ་དེ་ཅི་ཞེ་ན། དེ་རྗེས་ཀྱཻའི་རྡོ་རྗེ་བསྟན། །
ཞེས་པས། དབུ་མ་ཞེས་པ་ཉམས་སུ་བླང་བྱ་ཟུང་འཇུག་མེད་པས་སོ། ། འོ་ན་ངོས་བཟུང་དུ་མེད་པ་ཅི་ཞེ་ན། གཞོན་ནུ་མའི་བདེ་བ་དང་ལྐུགས་པའི་རྨི་ལམ་སོགས་ཀྱི་དཔེས་བརྗོད་བྲལ་དུ་བཤད་ན་ངོས་བཟུང་དུ་ག་ལ་ཡོད། འོ་ན། རྗེ་བཙུན་གྱི་གསུང་དེའི་ཤུགས་ལ། དབུ་མ་པས་དོན་དམ་པའི་བདེན་པ་ཞིག་ངོས་འཛིན་པར་བཤད་པ་མ་ཡིན་ནམ། ཡིན་ན་ནི་དྲངས་མ་ཐག་པ་དེ་དང་འགལ་ལོ། ། ཞེ་ན། དབུ་མ་པས་རྣམ་གྲངས་ཀྱི་དོན་དམ་བདེན་པ་ཞིག་ནི་ངོས་བཟུང་བ་ཡིན་ཏེ།
ཡེ་ཤེས་སྙིང་པོས། སྐྱེ་བ་ལ་སོགས་བཀག་པ་ཡང༌། ། དམ་པའི་དོན་དང་མཐུན་ཕྱིར་འདོད། ། ཅེས་དང༌། ཟླ་བས། དངོས་ཀུན་ཡང་དག་རྫུན་པ་མཐོང་བ་ཡིས། ། དངོས་རྙེད། ཅེས་བཤད་དོ། ། བླ་ན་མེད་པའི་རྒྱུད་ཀྱི་མངོན་པར་རྟོགས་པ་འདིར་ནི་ཆ་མཐུན་ཙམ་ཡང་ཐོས་བསམ་གྱི་རིགས་པས་ངོས་མི་འཛིན་ཏེ། སྒོམ་བྱུང་གི་ཤེས་པས་ཉམས་སུ་མྱོང་བྱ་གང་ཡིན་པ་དེ་ངོས་བཟུང་དུ་མེད་ཅིང་བརྗོད་པ་ཐམས་ཅད་དང་བྲལ་ལོ། །
ཞེས་པ་ཙམ་ཞིག་ལས་གཞན་མི་འཆད་པའི་ཕྱིར། འོ་ན། ལྟ་བས་རང་སྟོང་དུ་ཕབ་ནས། སྒོམ་པས་གཞན་སྟོང་ཉམས་སུ་བླངས་ན། ཐོས་བསམ་དང་ཉམས་ལེན་འབྲེལ་མེད་དུ་སོང་བ་མ་ཡིན་ནམ། ཞེ་ན། ཉེས་པ་མེད་དེ། ཐོས་བསམ་གྱི་རིགས་པ་དེ་ནི་ཉམས་སུ་བླང་བྱ་དེ་ལ་མཚན་འཛིན་གྱི་རྟོག་པ་འགོག་པའི་ཐབས་ཡིན་པས་སོ། ། དེས་ན་ངེས་དོན་ཟུང་འཇུག་དེ། དེ་ལ་སྒྲོ་འདོགས་གཅོད་པའི་རིགས་པ་དེའི་ངོར་རང་གི་ངོ་བོས་སྟོང་ཡང༌།
སྒོམ་བྱུང་གི་ཡེ་ཤེས་དེས་བཞིག་ཅིང་གཞོམ་པར་མ་ནུས་ཏེ། ནུས་ན་རྡོ་རྗེ་ཉིད་དུ་འགལ་བའི་ཕྱིར་རོ། ། འོ་ན་ལུགས་འདིར་ཐོས་བསམ་གྱིས་སྒྲོ་འདོགས་བཅད་པའི་དོན་དེ་ཉིད་ཉམས་སུ་བླང་བྱར་མི་འཆད་པ་གང་ལས་ཤེས་ཤེ་ན། གསུང་ངག་གི་གཞུང་བཤད་དག་ཏུ་སྟོང་པ་ཉིད་ཀྱི་དབྱེ་བ་དགུ་བཤད་ནས། ཐོས་བསམ་གྱིས་སྒྲོ་འདོགས་བཅད་པའི་སྟོང་པ་ཉིད་ལ་དུག་ཅན་དང༌། རྣམ་ཀུན་མཆོག་ལྡན་གྱི་སྟོང་པ་ཉིད་ལ་དུག་མེད་དུ་བཤད་པ་ལས་སོ། ། དེའི་གོ་བ་ཡང་དེ་མེད་པར་དགག་པའི་ཡུལ་ཅན་གྱི་ཤེས་པ་ཞིག་གང་དུ་བྱུང་ཡང༌། སྒྲ་དོན་འཛིན་པའི་རྟོག་པ་ལས་མ་འདས་པར་དགོངས་པའོ། ། ཡང་སྒྲུབ་ཐབས་ཀྱི་གཞུང་དག་ཏུ། མི་དམིགས་ཏེ་སྟོང་པ།
ཞེས་དང༌། སྟོང་པའི་ངང་ལས། ཞེས་སོགས་ཚན་པ་གཉིས་པོ་དེའི་སྔ་མ་རང་སྟོང་གི་རིགས་པ་དང༌། ཕྱི་མས་ཉམས་ལེན་གཞན་སྟོང་གི་ཚུལ་དུ་བསྟན་ནོ། ། དེ་བཞིན་དུ་རྗེ་བཙུན་གྱིས། བསམ་མི་ཁྱབ་ཀྱི་མན་ངག་ཏུ། ལྟ་བས་སྤྲོས་པ་གཅོད་པའི་ཚེ། མེད་པ་རྣམ་པ་དྲུག་དང༌། སྒོམ་པའི་དུས་སུ་ཡོད་པ་རྣམ་པ་དྲུག་གལ་ཆེ་བར་གསུངས་པ་དེས་ཀྱང༌། ཐོས་བསམ་དང་སྒོམ་པས་ཉམས་སུ་བླང་བྱ་མི་མཐུན་པར་བཤད་པ་མ་ཡིན་ནོ། །
དེ་བཞིན་དུ་བསམ་མི་ཁྱབ་དང༌། མཆོད་རྟེན་དྲུང་ཐོབ་ཀྱི་མན་ངག་དང༌། ངག་གི་དབང་ཕྱུག་གྲགས་པའི་ཕྱག་རྒྱ་ཆེན་པོ་སོགས་ལམ་སྐོར་དུ་གྲགས་པའི་མན་ངག་མཐའ་དག་དུ་ཉམས་མྱོང་གི་ལྟ་བ་རྟོགས་པའི་ཐབས་རང་བྱིན་གྱིས་རླབ་པའི་རིམ་པ་ལ་བཤད་ནས། ཉམས་སུ་མྱོང་བྱ་རང་བྱུང་གི་ཡེ་ཤེས་ལ་བཤད་པ་ཁོ་ན་ཉིད་དུ་ངེས་པས། འཁོར་ལོ་ཐ་མ་དང་བྱམས་ཆོས་ཀྱི་ལྟ་བ་ལ་སེམས་ཙམ་ཞེས་བསྐུར་པ་གདབ་པར་མི་བྱའོ། ། རྗེ་བཙུན་འདི་དག་གི་ལྟ་གྲུབ་ཀྱི་སྐབས་ན། སྣང་བ་སེམས། སེམས་སྒྱུ་མ། སྒྱུ་མ་རང་བཞིན་མེད་པ་ཞེས་བྱ་བ་གསུམ་དང༌། འཁོར་བ་དང༌།
མྱང་འདས་དང༌། དབྱེར་མེད་ཅེས་བྱ་བ་གསུམ་དང༌། སྣང་བ་དང༌། སྟོང་པ་དང༌། ཟུང་འཇུག་ཅེས་བྱ་བ་གསུམ་དང༌། གསལ་བ་དང༌། སྟོང་པ་དང༌། ཟུང་འཇུག་ཅེས་བྱ་བ་གསུམ་ཚན་གྱི་སྒོ་ནས་བཤད་ལ། དེ་དག་ནི་རྗེ་བཙུན་བྱམས་པའི་གཞུང་བར་པ་ནས་འབྱུང་བ་ཡིན་ཏེ། ཇི་སྐད་དུ།
དམིགས་པ་ལ་ནི་བརྟེན་ནས་སུ། ། ཞེས་པས་དང་པོ་རྣམས་དང༌། མི་དམིགས་པ་ནི་རབ་ཏུ་སྐྱེ། ། ཞེས་པས་གཉིས་པ་རྣམས་དང༌། དེ་ལྟ་བས་ན་དམིགས་པ་དང༌། ། མི་དམིགས་མཉམ་པར་ཤེས་པར་བྱ། ། ཞེས་པས་གསུམ་པ་རྣམས་བསྟན་ནོ། ། དེ་ཡང་རྐང་པ་དང་པོ་གཉིས་ཀྱིས་གཏན་ལ་འབེབས་བྱེད་ཀྱི་རིགས་པ་དང༌། ཕྱི་མ་གཉིས་ཀྱིས་སྒོམ་པས་ཉམས་སུ་མྱོང་ཚུལ་བསྟན་ནོ། ། དེ་བཞིན་དུ་སྣང་བ་སེམས་ཤེས་པས་བཟུང་བ་ཀུན་བཏགས་མེད་པར་ཁོང་དུ་ཆུད་ནུས་ཏེ།
དེས་ཕྱི་རོལ་གྱི་དོན་ཁེགས་པའི་ཕྱིར། སེམས་སྒྱུ་མ་ཞེས་པས་གཞན་དབང་སྒྱུ་མ་ལྟ་བུར་ཁོང་དུ་ཆུད་ནས་ཏེ། དེ་དུས་ཀྱི་སེམས་ནི་མ་དག་པའི་སྣང་བ་འཆར་མཁན་དེ་ཉིད་ལ་བྱེད་པའི་ཕྱིར། སྒྱུ་མ་རང་བཞིན་མེད་པས་ནི་ཉམས་སུ་མྱོང་བྱ་ཡོངས་གྲུབ་དུ་ཤེས་པ་ཡིན་ཏེ། ལྷན་སྐྱེས་ཀྱི་ཡེ་ཤེས་བརྗོད་བྲལ་དུ་རྟོགས་པའི་ཕྱིར། དེ་ལྟ་ན་ཡང༌། ལྟ་བ་རྟོགས་པའི་ཐབས་ནི་གཉིས་ཏེ། ཕར་ཕྱིན་ཐེག་པ་པའི་རིགས་པ་དང༌། གསང་སྔགས་པའི་རང་བྱིན་རླབས་སོ། ། རིགས་པ་ལ་ཡང༌།
རང་སྟོང་གི་དང༌། གཞན་སྟོང་གི་གཉིས་ལས། རིགས་པའི་ཆ་ནས་ནི་ཕ་རོལ་ཏུ་ཕྱིན་པ་ལས་ལྷག་པ་གསང་སྔགས་པ་ལ་འཆད་རྒྱུ་མེད་མོད། ཐབས་ཀྱི་ཆ་ནས་ལྷག་པ་ཡིན་ལ། སྒོམ་པས་ཉམས་སུ་མྱོང་བྱའི་ངེས་དོན་ནི་དོན་གཅིག་ལ་འདུ་བ་ཡིན་ཏེ། རང་བྱུང་ལྷན་ཅིག་སྐྱེས་པའི་ཡེ་ཤེས་ཉིད་ལ་འཆད་པའི་ཕྱིར། དོན་དེ་ལ་དགོངས་ནས། འོན་ཀྱང་སྤྲོས་བྲལ་རྟོགས་པ་ཡི། ། ཐབས་ལ་གསང་སྔགས་ཁྱད་པར་འཕགས། ། ཞེས་གསུངས་སོ། །
འདིར་སྨྲས་པ། གང་གི་མཐུ་ཡིས་ངེས་པའི་དོན་གང་ལ། ། ལུང་བསྟན་ནུས་པའི་རྒྱབ་བརྟེན་ལུང་མང་པོ། ། རིགས་ལམ་ཉིད་ནས་དྲངས་པའི་རིགས་པ་མཆོག ། སྟོན་མཛད་འཇམ་པའི་དབྱངས་ལ་ཕྱག་བགྱིའོ། ། གང་ཡང་འདི་ན་བདག་དང་ཆོས་སུ་རྨོངས་པའི་མུན་ནག་གིས་བསྟིབས་འཐིབས་པོའི་མལ་དག་ཏུ། ། ཉོན་མོངས་པ་དང་རྣམ་པར་རྟོག་པའི་མྱོས་བྱེད་ཀྱིས་མྱོས་དུས་རྣམ་ཀུན་ཏུ་གཉིད་ལོག་ནས། ། སྒྱུ་མས་རྨོངས་པར་བྱས་པའི་རྨི་ལམ་ཡུལ་གྱི་འཁྲུལ་པའི་སྣང་བ་སྣ་ཚོགས་ལ་སྲེད་པ། ། རིགས་པར་སྣང་བྱེད་རབ་འབར་ཡེ་ཤེས་ཉི་མའི་སྣང་བ་འཆར་མཛད་དེ་ནི་ཡང་དག་རྫོགས་སངས་རྒྱས། ། རིག་བྱེད་དྲན་པོས་ཡུན་རིང་བསམས་བྱས་ཀྱང༌།
དཔྱོད་པའི་ཡུལ་དུ་ནམ་ཡང་མ་ཤར་བ། ། འགྲོ་ཀུན་བདུད་རྩིར་བྱེད་པའི་འཆི་མེད་ལམ། ། སྲོལ་ཆེན་རྣམ་གཉིས་གང་འདིའི་སྐལ་བས་རྙེད། ། རྫོགས་སངས་རྒྱས་བློའི་ལུང་གིས་ཉེར་བྲིས་པའི། ། གསར་ཡིག་མགུལ་པར་ཐོགས་པའི་བྱ་མ་རྟ། ། ལུང་རིགས་ཚུལ་བཞིན་སྦྱངས་པའི་ཁྲིམས་ཀྱི་གྲྭ། ། མང་པོའི་གྲལ་མགོར་རིམ་བཞིན་བདེ་བར་རྒྱུ། ། ཚུལ་གཉིས་ཤིང་རྟ་འདྲེན་པའི་ཁ་ལོ་པས། ། རིགས་པར་དྲངས་པའི་ཤིང་རྟའི་སྲོལ་གསུམ་པ། ། འཁོར་ལོ་ཐ་མའི་ངེས་དོན་རྒྱལ་བའི་སྲས། །
གྱེན་དུ་འདེགས་པའི་ཡ་མཚན་འདི་ལྟོས་ཤིག ། དེ་ཡི་དགེ་བས་བདག་དང་སྐལ་མཉམ་པ། ། མང་པོས་ཡུན་རིང་དུས་ནས་བསགས་པ་ཡི། ། ཆོས་སྤོང་ཉེས་པས་ཚེ་འདིར་ངེས་པའི་དོན། ། ཚུལ་བཞིན་ལྟ་བའི་གེགས་དེ་བྱང་གྱུར་ནས། ། མཐའ་ཡས་བསོད་ནམས་ཚོགས་དང་ཟུང་འབྲེལ་བའི། ། མཐའ་ཆོད་རིགས་པས་མཚན་མར་འཛིན་པ་ཡི། ། སྤྲོས་ཀུན་བཅོམ་ནས་ཟུང་འཇུག་ཆོས་ཀྱི་སྐུའི། ། གོ་འཕང་བླ་ན་མེད་དེ་འཐོབ་པར་བསྔོ། ། ཅེས་ངེས་དོན་རྒྱ་མཚོའི་སྤྲིན་གྱི་འབྲུག་སྒྲ་ཞེས་བྱ་བའི་བསྟན་འཆོས་ཀྱི་རྒྱས་འགྲེལ་བདུད་རྩིའི་ཆར་འབེབས་ཞེས་བྱ་བ་འདི་ནི།
མང་དུ་གསན་པ་རྒྱ་མཚོའི་དབུས་ན་བཞུགས་ཤིང༌། རིགས་རུས་ཆོ་འབྲང་གི་དཔལ་གྱིས་མངོན་པར་མཐོ་བའི་ལྷུན་པོ། སྐལ་བཟང་ཆོས་ཀྱི་རྒྱ་མཚོའི་སྡེས། རྒྱང་རིང་པོ་ནས་ཉེ་བར་སིམ་པའི་གསུང་གིས་བསྐུལ་བའི་ངོར་བགྱིས་ནས། ཡུལ་དབུས་ཀྱི་ཀློག་པ་པ་དཔལ་ཤཱཀྱ་མཆོག་ལྡན། དྲི་མེད་ལེགས་པའི་བློས། རྩང་གཡས་རུའི་སའི་ཐིག་ལེ་གསེར་མདོག་ཅན་ཞེས་བྱ་བའི་ཆོས་ཀྱི་གྲྭ་ཡངས་པོའི་དབུས། དགའ་ལྡན་བྱམས་པའི་གཙུག་ལག་ཁང་དུ་ཉེ་བར་སྦྱར་བའི་ཡི་གེ་པ་ནི་བློ་བཟང་ཆོས་ཀྱི་རྒྱལ་མཚན་ནོ།། །། ངེས་དོན་ཆོས་ཀྱི་རྒྱ་མཚོ་ལས་འོངས་པའི། ། ལུང་རིགས་སྤྲིན་སྔོན་རོལ་པའི་ནམ་མཁའ་ལ། །
ལེགས་བཤད་འབྲུག་སྒྲ་ཟབ་མོར་བསྒྲགས་པ་འདི། ། ས་གསུམ་སྐྱེ་དགུའི་རྣ་བའི་རྒྱན་གྱིས་ཤིག ། འདི་ན་ཤཱཀྱའི་གསུང་རབ་ཀློག་རྣམས་ཀྱི། ། མཆོག་ཅེས་སྙན་པའི་གྲགས་པ་མང་ལྡན་པ། ། དྲི་མེད་ལེགས་པའི་བློ་གྲོས་ཁྱོད་ཀྱིས་ཞབས། ། དད་པས་སྤྱི་བོའི་རྒྱན་དུ་བདག་གིས་བརྟེན། ། གང་གི་མཁྱེན་པའི་གོམས་པ་ལན་གཅིག་གིས། ། ཤེས་བྱའི་ས་ཆེན་ཀུན་ལ་དབང་བྱས་ཏེ། ། ཚུལ་གཉིས་ཤིང་རྟའི་སྲབ་སྐྱོགས་བསྒྱུར་བ་ལས། ། ངེས་དོན་ལམ་པོ་ཆེ་ཡི་སྲོལ་འདི་གཏོད། །
སྐལ་བཟང་ཐར་ལམ་འདོད་རྣམས་འདི་ལོང་དང༌། ། འདི་ན་དུས་གསུམ་རྒྱལ་བའི་བགྲོད་གཅིག་ལམ། ། རང་རིག་འོད་གསལ་ཆེན་པོའི་གནས་ལུགས་ཀུན། ། མ་སྒྲིབ་གསལ་བར་སྟོན་པའི་སྒྲོན་མེ་འདུག ། དེ་ཕྱིར་ལེགས་པར་བཤད་འདི་སྤེལ་བཞེད་པས། ། གླེགས་བམ་འབུམ་སྡེ་མང་པོ་བསྐྱེད་པའི་ཡུམ། ། མི་ཟད་པར་གྱི་མིག་འཕྲུལ་དུ་བཀོད་པ། ། སྐལ་བཟང་ཆོས་ཀུན་མཁྱེན་པའི་བཀའ་ལུང་གིས། ། ཡང་ཡང་བསྐུལ་བའི་ཐུགས་རྗེའི་ཤུགས་ལས་བྱུང༌། ། བསོད་ནམས་བརྒྱ་ཡི་བྱེད་པོ་ཡིས། །
ཡངས་པའི་ས་ཆེན་སྐྱོང་མཁས་པ། ། ཆོས་རྒྱལ་བཀྲ་ཤིས་དར་རྒྱས་ཞེས། ། སྙན་གྲགས་ཚངས་པའི་འཇིག་རྟེན་དང༌། ། འཁོར་ཡུག་རི་བོའི་བར་དུ་ཡང༌། ། ལྷ་ཡི་རྔ་བཞིན་གྲགས་པ་དེས། ། མངའ་ཐང་ཆེན་པོའི་དཔལ་འབྱོར་ལས། ། མཐུན་རྐྱེན་མ་ཚང་མེད་པར་བསྒྲུབས། ། རིག་བྱེད་ནམ་མཁའ་རྡོ་རྗེ་ཡིས། ། མ་ཉམས་གསལ་བར་བྲིས་པ་གང༌། ། བསམ་འབྲུག་དཔལ་ལྡན་སློབ་བུར་བཅས། །
བཅུ་ཕྲག་གཅིག་གིས་ལེགས་པར་བརྐོས། ། གང་འདིའི་དོ་དམ་དང་ནི་དག་བྱེད་པ། ། རབ་འབྱམས་གཞུང་ལ་བྱང་པའི་ཐོས་བསམ་པ། ། སྡེ་བདུན་དབང་ཕྱུག་རྒྱལ་མཚན་ཞེས་བྱ་དེས། ། ལྷོད་མེད་བརྩོན་འགྲུས་ལྡན་པས་ལེགས་པར་བགྱིས། ། གནས་ལྔའི་མཁའ་ལ་མཁྱེན་པའི་ཉི་འོད་ཅན། ། ཀརྨ་ཕྲིན་ལས་པ་ཞེས་ཡོངས་གྲགས་པས། ། མ་དག་མུན་པའི་དྲི་མ་རྒྱང་སྲིངས་ཤིང༌། ། འཁོས་སུ་ཕེབས་པའི་བཀོད་ལེགས་བཀའ་དྲིན་མཛད། ། དེ་ལས་བྱུང་བའི་རབ་དཀར་དགེ་བའི་འོད། །
ནམ་མཁའི་ཕ་མཐར་འཆར་བ་ཡོད་སྙམ་སྟེ། ། དེས་ནི་འགྲོ་ཀུན་རྨོངས་པའི་མུན་བསལ་ནས། ། ཡེ་ཤེས་སྣང་བ་ལྷམ་མེར་འབར་གྱུར་ཅིག ། ཅེས་པ་ཕོ་བྲང་ཆེན་པོ་ཆོས་རྒྱལ་ལྷུན་པོར་པར་དུ་བསྒྲུབས་ནས། ཐུབ་བསྟན་གསེར་མདོག་ཅན་ཞེས་བྱ་བའི་ཆོས་གྲྭར་ཕུལ་བ་དགེ་ལེགས་འཕེལ་བའི་རྒྱུར་གྱུར་ཅིག། །། མངྒ་ལཾ། བྷ་ཝནྟུ། སྟོབས་བཅུའི་ཁྱུ་མཆོག་ཤཱཀྱའི་རྒྱལ་པོ་དེས། ། བགྲང་ཡས་བསྐལ་པར་དཀའ་བ་བརྒྱ་ཕྲག་གིས། ། ལེགས་པར་བསྒྲུབས་པའི་དམ་ཆོས་དཀོན་མཆོག་གི །
མཛོད་འདི་འཁོར་མང་དབུས་སུ་ཚངས་པའི་དབྱངས། ། ཡན་ལག་དྲུག་ཅུའི་དཀྱིལ་འཁོར་ཡོངས་རྫོགས་པས། ། མ་ཉམས་གྱིས་ཞེས་ལན་གཅིག་མ་ཡིན་པར། ། གདམས་ཤིང་ཐེག་ཆེན་ཤིང་རྟའི་སྲོལ་འབྱེད་གཉིས། ། ལུང་བསྟན་ཇི་བཞིན་འཕགས་ཡུལ་ཆོས་ཀྱི་མཚོར། ། ཐུབ་བསྟན་གསེར་གྱི་པདྨ་རྣམ་རྒྱས་པའི། ། དྲི་བསུང་ཞིམ་པོ་འཇིག་རྟེན་མིག་གྱུར་གྱི། ། དྲི་ལེན་དག་གི་མཐུ་ལས་གངས་ཅན་འདིར། ། འཕོས་པས་འགྲོ་རྣམས་སྐལ་བཟང་བྱེད་མོད་ཀྱང༌། ། ཁ་ཅིག་རང་རང་འདོད་པ་གཞིར་བཞག་ནས། །
དགག་བཞག་ལུང་རིགས་ལྟར་སྣང་མང་པོ་ཡིས། ། ཐུབ་པའི་བསྟན་པ་ཉམས་དམས་གྱུར་པའི་སྐབས། ། ཞལ་ལྕེ་གཅོད་ལ་འོངས་འདྲའི་བསྟན་བཅོས་འདི། ། ཀུན་མཁྱེན་རྒྱལ་བ་གཉིས་པ་ཤཱཀྱའི་མཆོག ། བཅོམ་ལྡན་ཐུབ་པའི་དབང་པོ་སླར་བྱོན་ལྟའི། ། དྲི་མེད་ལེགས་པའི་བློ་གྲོས་ལས་བྱུང་བ། ། གཅེས་པའི་སྲོག་བཞིན་གུས་པས་བྲིས་པ་ཡི། ། དགེ་བས་འགྲོ་ཀུན་རྣམ་མཁྱེན་ཐོབ་པར་ཤོག། །། ༈ བལ་ཡུལ་མཆོད་རྟེན་རིན་པོ་ཆེ་བྱ་རུང་ཁ་ཤོར་གྱི་ཉེ་འགྲམ་རྒྱལ་ཡོངས་ས་ཆེན་ཞེས་པ་གློག་ཀླད་དཔར་ཁང་ལས། བདེར་གཤེགས་༧སྐྱབས་རྗེ་བཅོ་བརྒྱད་ཁྲི་ཆེན་རྡོ་རྗེ་འཆང་མཆོག་གི་ཐུགས་དགོངས་རྫོགས་ཆེད།
སྐྱབས་འོག་པ་ཚར་གྲྭ་གུ་རུས་གློག་ཀླད་ཕྱག་དེབ་ཆེད་འགྲེམ་སྤེལ་ཞུས་པའི་དགེ་འབྲས་སངས་རྒྱས་ཞིང་དུ་བསྔོའོ།། །།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
