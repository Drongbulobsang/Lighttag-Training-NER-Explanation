གསུང་འབུམ། ཤཱཀྱ་མཆོག་ལྡན།
པོད ༥༩
རིགས་པའི་རྒྱ་མཚོ་ཞེས་བྱ་བ་ལས་གང་ཟག་གི་བདག་མེད་པ་ལ་མཁས་པར་བྱ་བའི་ལེའུ་བདུན་པ།
༼བ༽ ༄༅། །ཐེག་པ་ཆེན་པོ་དབུ་མ་རྣམ་པར་ངེས་པའི་བང་མཛོད་ལུང་དང་རིགས་པའི་རྒྱ་མཚོ་ཞེས་བྱ་བ་ལས་གང་ཟག་གི་བདག་མེད་པ་ལ་མཁས་པར་བྱ་བའི་ལེའུ་བདུན་པ་བཞུགས་སོ།། འཕྲིན་ལས་བ་དན་སྲིད་པ་གསུམ་ན་གསལ། ། སྙན་གྲགས་རྔ་ཆེན་འཁོར་ཡུག་ཁོངས་ལས་བརྒལ། ། ལེགས་བཤད་དབྱངས་ཀྱིས་སྨྲ་མཁས་མཐའ་དག་ཀྱང༌། ། གནོན་མཛད་དཔའ་བོ་ཁྱོད་ལ་ཕྱག་འཚལ་ལོ། ། ཞེས་མཆོད་པར་བརྗོད་ནས། གསུམ་པ་དོན་དམ་པའི་བདེན་པ་གཏན་ལ་འབེབས་བྱེད་ཀྱི་རིགས་པའི་རྣམ་གྲངས་སོ་སོར་བཤད་པ་ལ་གཉིས་ཏེ། གང་ཟག་གི་བདག་མེད་གཏན་ལ་འབེབས་བྱེད་ཀྱི་རིགས་པ་བཤད། ཆོས་ཀྱི་བདག་མེད་གཏན་ལ་འབེབས་བྱེད་ཀྱི་རིགས་པ་བཤད་པའོ། །
དང་པོ་ལ། གང་ཟག་གི་བདག་མེད་པའི་གོ་དོན་ངོས་བཟུང༌། དེའི་ཤེས་བྱེད་ཀྱི་རིགས་པ་རྒྱས་པར་བཤད་པའོ། ། དང་པོ་ལ་གཉིས་ཏེ། གཞན་གྱི་ལུགས་མི་འཐད་པ་དང༌། རང་གི་ལུགས་བཞག་པའོ། ། དང་པོ་ནི། གངས་ཅན་དུ་ཕྱིས་བྱོན་པ་དག་ན་རེ། དབུ་མ་རང་རྒྱུད་པ་ནི། ཡིད་ཀྱི་རྣམ་པར་ཤེས་པ་གང་ཟག་གི་མཚན་གཞིར་འདོད་ཅིང༌།
དེ་རང་རྐྱ་ཐུབ་པའི་རྫས་ཡོད་ཀྱིས་སྟོང་པ་དེ་ལ་གང་ཟག་གི་བདག་མེད་ཅེས་བྱ་ཞིང༌། དེ་ཙམ་ཞིག་རྟོགས་པའི་བར་ཆད་མེད་ལམ་གྱིས་ཉོན་མོངས་པའི་ས་བོན་དྲུང་ནས་འབྱིན་པར་འདོད་དོ། ། དེ་ལྟར་འདོད་པ་དེ་ལ་ཐལ་འགྱུར་བས། ཇི་སྐད་དུ། བདག་མེད་རྟོགས་ཚེ་རྟག་པའི་བདག་སྤོང་ཞིང༌། ། ཞེས་སོགས་ཀྱིས་དགག་པ་བརྗོད་ནས། རང་ལུགས་ལ་འདི་ལྟར་བཞེད་དེ། སྤྱིར་ཤེས་བྱ་ཐམས་ཅད་ཆོས་དང་གང་ཟག་གཉིས་སུ་ཁ་ཚོན་བཅད་ནས། དེ་དང་དེ་རང་བཞིན་གྱིས་མ་གྲུབ་པ་ལ། ཆོས་དང་གང་ཟག་གི་བདག་མེད་པ་ཞེས་བྱའོ། །
དེ་ལ་གང་ཟག་ཅེས་བྱ་བ་ནི། སྐྱེས་བུ་རང་རང་སོ་སོའི་ཕུང་པོ་ལ་བརྟེན་ནས་བཏགས་པའི་ང་ཙམ་ཡིན་ལ། དེ་ལ་མིང་གི་རྣམ་གྲངས་ནི། བདག་དང༌། གང་ཟག་དང༌། ཤེས་པ་པོ་དང༌། མཐོང་བ་པོ་དང༌། ཚོར་བ་པོ་དང༌། བྱེད་པ་པོ་དང༌། ཉེ་བར་ལེན་པ་པོ་ལ་སོགས་པ་རྣམས་སོ། །
དེ་དག་ནི་ཐ་སྙད་དུ་ཡོད་ཅིང༌། དེ་ཉིད་ལས་འབྲས་ཀྱི་རྟེན་དུ་གྱུར་པའི་བདག་ཡིན་ནོ། ། དེ་དང་དེ་རང་བཞིན་གྱིས་གྲུབ་པ་ལ་གང་ཟག་གི་བདག་ཅེས་ཟེར་ཞིང༌། དེ་ལྟར་ཞེན་པའི་བློ་དེ་ལ་གང་ཟག་གི་བདག་འཛིན་ལྷན་སྐྱེས་ཞེས་བྱའོ། ། བློ་དེའི་དམིགས་པ་ཡིན་ན། བདག་ཡིན་པས་ཁྱབ་ལ། ཕུང་པོ་ནི་དེའི་དམིགས་པ་མ་ཡིན་ཏེ། ཡིན་ན་བདག་ཏུ་ཐལ་བའི་ཕྱིར་རོ། ། དེ་བཞིན་དུ་འཇིག་ཚོགས་ལ་ལྟ་བ་ཡང་རང་རྒྱུད་ཀྱིས་བསྡུས་པའི་ང་དང་ང་ཡི་བ་ལ་དམིགས་ནས། རང་བཞིན་གྱིས་གྲུབ་པར་ཞེན་པའི་བློའོ། །
དེ་དང་གང་ཟག་གི་བདག་འཛིན་ལ་ཁྱད་པར་ཅི་ཡོད་ཅེ་ན། འདི་ལ་མུ་བཞི་སྟེ། མུ་དང་པོ་འཇིག་ཚོགས་ལ་ལྟ་བ་ཡིན་ལ། ཅིག་ཤོས་མ་ཡིན་པ་ནི། རང་རྒྱུད་ཀྱིས་བསྡུས་པའི་ང་ཡི་བ་རང་བཞིན་གྱིས་གྲུབ་པར་ཞེན་པའི་བློའོ། ། མུ་གཉིས་པ་ཅིག་ཤོས་ཡིན་ལ་དེ་མ་ཡིན་པ་ནི་གང་ཟག་གཞན་རང་བཞིན་གྱིས་གྲུབ་པར་འཛིན་པའི་བློའོ། ། གཉིས་ཀ་ཡིན་པ་ནི། རང་རྒྱུད་ཀྱི་ང་ཙམ་རང་བཞིན་གྱིས་གྲུབ་པར་ཞེན་པའི་བློའོ། ། ང་ཡི་བའི་མཚན་གཞི་ཡང་ལྷ་སྦྱིན་རང་གི་མིག་དང་རྣ་བ་ལ་སོགས་པ་ལྟ་བུའོ། ། བདག་འཛིན་གཉིས་པོ་ཡང་དམིགས་པས་འབྱེད་པ་ཡིན་གྱི།
འཛིན་སྟངས་ལ་ཁྱད་པར་མེད་ལ། དེ་ལྟ་ན་ཡང༌། བདག་འཛིན་གཉིས་འགལ་བ་ཡིན་ཏེ། དེ་གཉིས་ཀྱི་དམིགས་པ་ལ་གཞི་མཐུན་མི་སྲིད་པའི་ཕྱིར། དེ་བཞིན་དུ་འཇིག་ཚོགས་ལ་ལྟ་བ་ཡིན་ན། ཆོས་ཀྱི་བདག་འཛིན་མ་ཡིན་པས་ཁྱབ་པ་ཡིན་ནོ། ། ཞེས་སྨྲ་བར་བྱེད་དོ། ། འདི་མི་འཐད་པ་ལ་གསུམ་སྟེ། ཐ་སྙད་དུ་བདག་ཡོད་པ་ཐལ་འགྱུར་བའི་རང་ལུགས་ཡིན་པ་མི་འཐད། བདག་འཛིན་གཉིས་ཀྱི་ཁྱད་པར་འབྱེད་ལུགས་མི་འཐད།
ང་ཡི་བའི་ངོས་འཛིན་ནོར་བས་གྲུབ་མཐའི་རྩ་བ་འཆུགས་པའོ། ། དང་པོ་ལ་བཞི་སྟེ། ལུང་དང་འགལ་བ། རིགས་པ་དང་འགལ་བ། ཁས་བླངས་ནང་འགལ་བ། དེ་དག་གི་ཉེས་སྤོང་མི་འཐད་པའོ། ། དང་པོ་ནི། གང་ཟག་གི་ངོས་འཛིན་དེ་ལྟར་བྱས་ནས། དེ་ཉིད་ངར་འཛིན་ལྷན་སྐྱེས་ཀྱི་དམིགས་པ་དང༌། དེ་འཕགས་པའི་ཐ་སྙད་དུ་ཡོད་དོ་ཞེས་ཟེར་བ་དེ་དག་ལ་ནི།
ཟླ་བའི་ཞབས་ཀྱིས། དབུ་མ་ལ་འཇུག་པར། གང་ཟག་གི་བདག་འགོག་པའི་རིགས་པ་ཇི་སྐད་གསུངས་པ་དེ་དག་ཐམས་ཅད་ཇི་ལྟ་བ་བཞིན་དུ་འཇུག་པར་མཐོང་ངོ༌། ། ཇི་ལྟར་ཞེ་ན་ཉན་ཐོས་པ་དག་རང་རྒྱུད་ཀྱི་ཕུང་པོ་བདག་འཛིན་གྱི་དམིགས་པ་དང༌། བདག་གི་གཞི་མཐུན་དུ་ཁས་ལེན་ལ། ཟླ་བས་གནོད་བྱེད་ཀྱི་ཐལ་འགྱུར་བཅུ་འཕངས་པ་དེ་ཉིད་འཇུག་པ་ཡིན་ཏེ། ཁྱེད་ཅག་གིས་གང་ཟག་བདག་གི་མཚན་གཞིར་ཁས་བླངས་ཤིང༌། དེ་འདུ་བྱེད་ཀྱི་ཕུང་པོར་ཁས་ལེན་པའི་རང་སྡེ་སུ་ཡང་མེད་པར་ཁྱེད་ཀྱིས་འདོད་པའི་ཕྱིར་རོ། ། དེ་ཡང་འདི་ལྟར་འདོན་པར་བྱ་སྟེ། འདུ་བྱེད་ཕུང་པོ་བདག་ན་དེའི་ཕྱིར་དེ། །
མང་བས་བདག་དེ་དག་ཀྱང་མང་པོར་འགྱུར། ། བདག་ནི་རྫས་སུ་འགྱུར་ཞིང་དེར་ལྟ་བ། ། རྫས་ལ་འཇུག་པ་ཕྱིན་ཅི་ལོག་མི་འགྱུར། ། མྱ་ངན་འདས་ཚེ་ངེས་པར་བདག་ཆད་འགྱུར། ། ཞེས་བྱ་བའི་ཐལ་བ་བཞི་པོ་འདི་ཐོག་མར་འཇུག་གོ ། དེ་ཡང་ཐོག་མར་ལྷ་སྦྱིན་ལྟ་བུ་ཅིག་གི་རྒྱུད་ལ་བདག་མང་པོ་ཡོད་པར་འགྱུར་ཏེ། ང་ཙམ་བདག་ཡིན་ཞིང༌། དེ་ལ་སྐད་ཅིག་སྔ་ཕྱིའི་སྐྱེ་འགག་གི་རིམ་པ་མང་པོ་ཡོད་པའི་ཕྱིར། དེ་སྐད་དུ་ཡང༌། འགྲེལ་པ་ལས།
གང་གི་ལྟར་ན་སེམས་བདག་ཡིན་པ་དེའི་ལྟར་ན། སྐད་ཅིག་རེ་རེ་ལ་རྣམ་པར་ཤེས་པ་སྐྱེ་བ་དང་འགག་པ་མང་བའི་ཕྱིར་བདག་ཀྱང་མང་པོར་འགྱུར་རོ། ། ཞེས་གསུངས་སོ། ། ཐལ་བ་གཉིས་པ་ནི། བདག་ནི་རྫས་སུ་ཡོད་པར་འགྱུར་ཏེ། ཕུང་པོ་ལྔ་པོ་གང་རུང་གི་ནང་མཚན་ཞིག་བདག་ཡིན་པའི་ཕྱིར། དེ་སྐད་དུ་ཡང་འགྲེལ་པ་ལས། ཕུང་པོ་རྣམས་ཁོ་ན་ལ་བདག་ཏུ་སྙད་པའི་ཕྱིར། བདག་རྫས་སུ་ཡོད་པར་འགྱུར་ན། ཞེས་གསུངས་སོ། །
རིགས་པ་གསུམ་པ་ནི། འཇིག་ལྟ་ཆོས་ཅན། ཕྱིན་ཅི་ལོག་མ་ཡིན་པར་ཐལ། རྫས་ཀྱི་ཡུལ་ཅན་ཡིན་པའི་ཕྱིར། སྔོན་པོ་འཛིན་པའི་མིག་ཤེས་བཞིན། འདིར་ཕྱིན་ཅི་ལོག་ཅེས་པ་མེད་བཞིན་དུ་ཡོད་པར་འཛིན་པ་ལ་བཤད་དོ། ། གལ་ཏེ་རང་ལུགས་ལ་ཕུང་པོ་རྫས་སུ་མི་འདོད་པས་ཉེས་པ་དེ་མེད་དོ་སྙམ་ན། འོ་ན་ལེགས་ལྡན་འབྱེད་ཀྱང་རྣམ་ཤེས་ཀྱི་ཕུང་པོ་རྫས་སུ་མི་འདོད་པ་ལ་ཉེས་པ་དེ་ཇི་ལྟར་འཇུག ཁྱོད་ཀྱིས་སྟོན་དགོས་པ་ཡིན་ནོ། ། ཐལ་བ་བཞི་པ་ནི།
ལྷག་མེད་དུ་མྱ་ངན་ལས་འདས་པའི་ཚེ་བདག་ཆད་པར་འགྱུར་ཏེ། དེའི་སྔ་རོལ་ན་བདག་ཡོད་པ་གང་ཞིག གནས་སྐབས་དེར་དེ་ཆད་པའི་ཕྱིར། དེར་དེ་རྒྱུན་མ་ཆད་པར་ཡོད་ན། གནས་སྐབས་དེ་ན་དེ་འདོགས་མཁན་གྱི་རྟོག་པ་ཡོད་པར་འགྱུར་རོ། ། དེ་བཞིན་དུ་སངས་རྒྱས་ཀྱི་ས་ལ་ཡང་སྦྱར་རོ། ། དེ་སྐད་དུ་འགྲེལ་པ་ལས། བདག་ནི་མྱ་ངན་ལས་འདས་པའི་དུས་སུ་ཡང་རྒྱུན་ཆད་པར་ཁས་བླང་བར་མི་བྱ་སྟེ། མཐར་འཛིན་པའི་ལྟ་བར་ཐལ་བར་འགྱུར་བའི་ཕྱིར་རོ། ། ཞེས་དང༌།
བདག་ཀྱང་སྐྱེ་ཞིང་འཇིག་པར་འགྱུར་ཏེ། ཕུང་པོའི་རང་བཞིན་ཅན་ཡིན་པའི་ཕྱིར་རོ། ། ཞེས་གསུངས་སོ། ། ཐལ་བ་ལྔ་པ་ནི། གཞན་གྱིས་བྱས་པའི་འབྲས་བུ་གཞན་གྱིས་མྱོང་བར་ཐལ། ལས་འབྲས་ཀྱི་རྟེན་དུ་གྱུར་པའི་བདག་སྐད་ཅིག་གིས་འཇིག་པའི་ཕྱིར་རོ། ། དེ་སྐད་དུ་ཡང༌། གཞན་གྱིས་བསགས་ལ་གཞན་གྱིས་ཟ་བར་འགྱུར། ། ཞེས་དང༌། དེའི་འགྲེལ་པར།
གལ་ཏེ་སྐད་ཅིག་སྔ་མས་བྱས་པའི་ལས་ཀྱི་འབྲས་བུ་སྐད་ཅིག་ཕྱི་མ་རྣམས་སུ་ཉེ་བར་ལོངས་སྤྱོད་ན་དེའི་ཚེ་གཞན་གྱིས་བྱས་པའི་ལས་ཀྱི་རྣམ་པར་སྨིན་པ་གཞན་གྱིས་ལོངས་སྤྱོད་པའི་ཕྱིར། ལས་བྱས་པ་ཆུད་ཟོས་པ་དང༌། མ་བྱས་པ་དང་ཕྲད་པར་འགྱུར་རོ། ། ཞེས་གསུངས་སོ། ། རིགས་པ་དྲུག་པ་ནི། བདག་དང་འཇིག་རྟེན་རྟག་མི་རྟག་གང་རུང་དུ་ལུང་བསྟན་དུ་ཡོད་པར་འགྱུར་ཏེ། དེ་གཉིས་ཀ་མི་རྟག་པའི་ཕྱིར་རོ། ། དེ་སྐད་དུ་ཡང༌། འཇིག་རྟེན་མཐའ་ལྡན་ལ་སོགས་མེད་ཕྱིར་རོ། ། ཞེས་དང༌།
འགྲེལ་པར། གང་གི་ཕྱིར་འཇིག་རྟེན་མཐའ་དང་ལྡན་པ་ཉིད་ལ་སོགས་པ་མེད་པར་འདོད་པ་དེའི་ཕྱིར་ཕུང་པོ་རྣམས་དང་སེམས་བདག་ཡིན་ནོ་ཞེས་བྱ་བར་མི་རིགས་སོ། ། ཞེས་གསུངས་སོ། ། ཐལ་འགྱུར་བདུན་པ་ནི། ཇི་སྐད་དུ་ཁྱོད་ཀྱི་རྣལ་འབྱོར་བདག་མེད་མཐོང་བ་ཡིན། ། དེ་ཚེ་ངེས་པར་དངོས་རྣམས་མེད་པར་འགྱུར། ། ཞེས་གསུངས་པའི་རིགས་པ་དེ་ཡང་ཁྱེད་ལ་གདོན་མི་ཟ་བར་འཇུག་སྟེ། དེ་ཡང་འདི་ལྟར་ང་ཙམ་དང་གང་ཟག་ཆོས་ཅན། བདག་མེད་མངོན་སུམ་དུ་རྟོགས་པའི་རྣལ་འབྱོར་མངོན་སུམ་གྱིས་ཁྱོད་མེད་པར་མཐོང་བར་ཐལ། བདག་ཡིན་པའི་ཕྱིར་རོ། །
དེ་སྐད་དུ་ཡང་འགྲེལ་པ་ལས། གལ་ཏེ་ཕུང་པོ་རྣམས་བདག་ཡིན་ན། གང་གི་ཚེ་རྣལ་འབྱོར་པ་འདིས་བདག་མེད་པའི་རྣམ་པར་སྡུག་བསྔལ་གྱི་བདེན་པ་མཐོང་བ་དེའི་ཚེ། ཕུང་པོ་མེད་པར་མཐོང་བར་འགྱུར་ན་དེ་ལྟར་ཡང་འདོད་པ་མ་ཡིན་ཏེ། ཞེས་གསུངས་སོ། ། རིགས་པ་བརྒྱད་པ་ནི། ཇི་སྐད་དུ། རྟག་བདག་སྤོང་ན་དེ་ཚེ་དེ་ཡི་ཕྱིར། ། ཁྱོད་ཀྱི་སེམས་སམ་ཕུང་པོ་བདག་མི་རིགས། ། ཞེས་གསུངས་པའི་ཐལ་བ་དེ་ཡང་ཁྱེད་ལ་གདོན་མི་ཟ་བར་འཇུག་སྟེ།
འདི་ལྟར། ང་ཙམ་དང་གང་ཟག་བདག་ཡིན་པ་མི་རིགས་པར་ཐལ། བདག་མེད་རྟོགས་པའི་རྣལ་འབྱོར་མངོན་སུམ་གྱིས་གང་ཟག་རང་བཞིན་གྱིས་མ་གྲུབ་པར་མཐོང་བ་ལ་བདག་མེད་མཐོང་བའི་དོན་དུ་འཇོག་པའི་ཕྱིར། དེ་སྐད་དུ་ཡང༌། འགྲེལ་པ་ལས། གལ་ཏེ་ཆོས་ཐམས་ཅད་བདག་མེད་དོ། ། ཞེས་བྱ་བ་འདིར། བདག་གི་སྒྲ་ཕུང་པོ་ལ་འཇུག་པར་མི་འདོད་ན། གཞན་དུ་ཡང་མི་འདོད་པར་བྱ་དགོས་སོ། ། ཞེས་གསུངས་སོ། །
རིགས་པ་དགུ་པ་ནི། ཇི་སྐད་དུ། ཁྱོད་ཀྱི་རྣལ་འབྱོར་བདག་མེད་མཐོང་བ་ཡིས། ། གཟུགས་སོགས་དེ་ཉིད་རྟོགས་པར་མི་འགྱུར་ཞིང༌། ། གཟུགས་ལ་དམིགས་ནས་འཇུག་ཕྱིར་འདོད་ཆགས་སོགས། ། སྐྱེ་འགྱུར་དེ་ཡི་ངོ་བོ་རྟོག་མེད་ཕྱིར། ། ཞེས་པའི་གཞུང་གིས་བསྟན་པའི་རིགས་པ་དེ་ཡང་ཁྱེད་ལ་འཇུག་སྟེ། འདི་ལྟར་ཐལ་འགྱུར་བ་རང་ལུགས་ཀྱི་བདག་མེད་མངོན་སུམ་དུ་མཐོང་བའི་རྣལ་འབྱོར་པ་རྗེས་ཐོབ་ལ་གནས་པ་དེ་ཆོས་ཅན། ང་ཙམ་ལ་དམིགས་པའི་ཆགས་སོགས་སྐྱེ་བར་འགྱུར་ཏེ། ང་ཙམ་ལ་དམིགས་ནས་བདག་ཏུ་འཛིན་པའི་འདུ་ཤེས་འཇུག་པའི་ཕྱིར་ཞེས་པའོ། །
དེ་ཡང་གཞུང་དེའི་བསྟན་བྱའི་དོན་ནི། རྣལ་འབྱོར་པ་དེ་རང་རྒྱུད་ཀྱི་ཕུང་པོ་ལ་དམིགས་ནས་བདག་ཏུ་འཛིན་པའི་འདུ་ཤེས་འཇུག་ན་ཕུང་པོ་ལ་དམིགས་པའི་ཆགས་སོགས་སྐྱེ་བར་ཐལ་བ་འཕངས་པ་ཡིན་ལ། དེ་ལྟར་འཕན་ནུས་པའི་རྒྱུ་མཚན་ཡང༌། ཕུང་པོ་ཉིད་བདག་ཡིན་པར་འཛིན་པའི་འདུ་ཤེས་མ་ལོག་པར་དེའི་སྟེང་དུ་བདག་རྟག་པ་མེད་པར་རྟོགས་པ་ཙམ་གྱིས་བདག་མེད་རྟོགས་པའི་གོ་ཆོད་དོ། ། ཞེས་ཉན་ཐོས་སྡེ་པ་ཁས་ལེན་པ་ལ། ཟླ་བའི་ཞབས་ཀྱིས་ཐལ་བ་དེ་ལྟར་དུ་འཕངས་པ་ཡིན་ལ། དེ་བཞིན་དུ་ཁྱེད་ཀྱང་རྣལ་འབྱོར་པ་རང་ཉིད་བདག་ཡིན་པར་འཛིན་པའི་འདུ་ཤེས་མ་ལོག་པར་ང་ཙམ་རང་བཞིན་གྱིས་མ་གྲུབ་པར་རྟོགས་པ་ཙམ་གྱིས་གང་ཟག་གི་བདག་མེད་རྟོགས་པའི་གོ་ཆོད་པར་འདོད་པ་ལ་ཐལ་བ་དེ་གདོན་མི་ཟ་བར་འཇུག་པ་ཡིན་ནོ། ། ཟླ་བའི་ཞབས་ཀྱིས་གང་ཟག་གི་བདག་བཀག་པའི་རིགས་པ་བཅུ་པ་ནི་ཇི་སྐད་དུ། བདག་མེད་རྟོགས་ཚེ་རྟག་པའི་བདག་སྤོང་ཞིང༌། ། འདི་ནི་ངར་འཛིན་རྟེན་དུའང་མི་འདོད་ལ། །
དེ་ཕྱིར་བདག་མེད་རྟོགས་པས་བདག་ལྟ་བ། ། ཅིས་ཀྱང་འབྱིན་ཞེས་སྨྲ་བ་ཤིན་ཏུ་མཚར། ། ཞེས་གསུངས་སོ། ། གཞུང་དེའི་དོན་ནི། ཕུང་པོ་བདག་ཡིན་ན། བདག་རྟག་པ་མེད་པར་རྟོགས་པ་ཙམ་གྱིས་བདག་འཛིན་གྱི་ས་བོན་སྤོང་མི་ནུས་ཞེས་པ་ཡིན་ལ། རིགས་པ་དེ་ནི་ཁྱེད་ཅག་ལ་ཡང་གདོན་མི་ཟ་བར་འཇུག་སྟེ། འདི་ལྟར། བདག་མེད་རྟོགས་ཚེ་བདེན་པའི་བདག་སྤོང་ཞིང༌། ། དེ་ནི་ངར་འཛིན་བརྟེན་དུའང་ཞེས་སོགས་འདོན་པར་བསྒྱུར་བས་སོ། །
ཇི་ལྟར་ཞེ་ན། ང་ཙམ་རང་བཞིན་མེད་པར་མངོན་སུམ་དུ་རྟོགས་པའི་བར་ཆད་མེད་ལམ་གྱིས་ངར་འཛིན་ལྷན་སྐྱེས་ཀྱི་ས་བོན་འབྱིན་མི་ནུས་ཏེ། དེ་རང་བཞིན་གྱིས་གྲུབ་པ་དེ་ངར་འཛིན་ལྷན་སྐྱེས་ཀྱི་འཛིན་སྟངས་ཀྱི་གཟུང་བྱ་མ་ཡིན་པར་ཁྱེད་ཅག་གིས་ཀྱང་འདོད་དགོས་པའི་ཕྱིར། དེ་དགོས་ཏེ་དེ་འདྲ་དེ་སྐབས་འདིའི་བདག་ཏུ་མི་འདོད་པར་ང་ཙམ་ཉིད་བདག་ཏུ་ཁས་ལེན་པའི་ཕྱིར། དེའི་ཁྱབ་འབྲེལ་ཡང༌། བདག་རྟག་པ་དེ་འདིའི་སྐབས་ཀྱི་བདག་ཏུ་མི་འདོད་པར་ཕུང་པོ་ཉིད་བདག་ཏུ་འདོད་ན། དེ་དེའི་འཛིན་སྟངས་ཀྱི་གཟུང་བྱ་མ་ཡིན་པར་ཉན་ཐོས་སྐྱེ་པས་ཁས་ལེན་དགོས་པ་བཞིན་ནོ། ། གཉིས་པ་རིགས་པ་དང་འགལ་བ་ནི། འཇུག་པ་རྩ་འགྲེལ་དུ། གང་ཟག་གི་བདག་འགོག་པའི་རིགས་པ་འཆད་པའི་སྐབས་དེར།
ཐ་སྙད་དུ་ཡོད་པར་ཁས་ལེན་རྒྱུའི་བདག་གཅིག་དང༌། རིགས་པའི་དགག་བྱར་ཁས་ལེན་རྒྱུའི་བདག་གཅིག་སྟེ། གཉིས་ཀྱི་ཕྱེ་གསལ་བྱེད་པ་ནི་སློབ་དཔོན་གྱི་དགོངས་པ་མ་ཡིན་ཏེ། དེ་ལྟར་འཆད་པའི་གཞུང་འགྲེལ་མེད་པའི་ཕྱིར་དང༌། ཐ་སྙད་དུ་ཤིང་རྟ་དང་མཚུངས་པར་བཤད་པའི་བདག་དེ་ཉིད་རིགས་པའི་དགག་བྱ་དང༌། ངར་འཛིན་ལྷན་སྐྱེས་ཀྱི་འཛིན་སྟངས་ཀྱི་གཟུང་བྱར་བཤད་པའི་ཕྱིར། དེ་སྐད་དུ་ཡང༌། གང་ལ་རྟག་ཏུ་འགྲོ་རྣམས་ངར་འཛིན་བློ། ། རབ་ཏུ་འབྱུང་ཞིང་དེ་ཡི་གང་ཡིན་དེར། ། ང་ཡིར་འཛིན་བློ་འབྱུང་བའི་བདག་དེ་ནི། །
མ་བརྟགས་གྲགས་པར་གཏི་མུག་ལས་ཡིན་ནོ། ། ཞེས་དང༌། དེའི་འགྲེལ་པར། གང་གི་ཕྱིར་འདི་ཡོད་པ་མ་ཡིན་པ་ཉིད་ཡིན་མོད་ཀྱི་འོན་ཀྱང༌། གཏི་མུག་ལས་ཐ་སྙད་འདོགས་པ་དེ་ཉིད་ཀྱི་ཕྱིར། ཞེས་དང༌། སྔ་འགྲེལ་དུ། མ་རིག་པའི་དབང་གིས་ཡོད་པ་ཉིད་དུ་ཞེན་པར་བྱས་ནས། འཇིག་ཚོགས་ལ་ལྟ་བས་འདི་ནི། བདག་གོ་སྙམ་དུ་མངོན་པར་ཞེན་པ་ཞེས་གསུངས་པའི་ཕྱིར་དང༌།
ཇི་སྐད་དུ། བདག་ནི་འདི་ཡི་ཡུལ་དུ་རྟོགས་བྱས་ནས། ། རྣལ་འབྱོར་པ་ཡིས་བདག་ནི་འགོག་པར་བྱེད། ། ཅེས་ངར་འཛིན་ལྷན་སྐྱེས་ཀྱི་འཛིན་སྟངས་ཀྱི་གཟུང་བྱ་དེ་ཉིད་ངོས་བཟུང་ནས་དེ་འགོག་བྱེད་ཀྱི་རིགས་པ་འཆད་པ་སྐབས་སུ་བབ་པ་ཡིན་ལ། དེ་ལ་ཕྱི་རོལ་པས་ཕུང་པོ་ལས་རྫས་གཞན་དུ་གྱུར་པའི་བདག་རྟག་པ་དེའི་གཟུང་བྱར་འདོད་པ་དང༌། རང་སྡེ་མང་བཀུར་བས་ཕུང་པོ་ཉིད་དེའི་གཟུང་བྱར་གྱུར་པའི་བདག་ཏུ་འདོད་པ་དང༌། གནས་མ་བུའི་སྡེ་པས། བརྗོད་དུ་མེད་པའི་བདག་ཉིད་དེའི་དེར་འདོད་པ་བསལ་ནས། རང་ལུགས་ལ་ཤིང་རྟ་འཛིན་པའི་རྟོག་པས་ཤིང་རྟ་རང་གི་ཡན་ལག་ལ་འདོགས་པ་དཔེར་བྱས་ནས། ངར་འཛིན་ལྷན་སྐྱེས་ཀྱིས་རང་རྒྱུད་ཀྱི་ཕུང་པོ་ལ་བརྟེན་ནས་ངའོ་ཞེས་སྒྲོ་འདོགས་པའི་ང་ཙམ་དེ་དེའི་འཛིན་སྟངས་ཀྱི་གཟུང་བྱ་ཡིན་པ་དེ་ཐོག་མར་ངེས་པར་བྱས་ལ།
དེའི་འོག་ཏུ་དེ་འདྲའི་ང་ཙམ་དེ། རང་གང་ལ་བརྟེན་ནས་བཏགས་པའི་ཕུང་པོ་དེ་དང༌། གཅིག་དང་ཐ་དད་སོགས་བཏགས་དོན་ཚོལ་བྱེད་ཀྱི་རིགས་པ་ལྔས་བཙལ་བ་ན་གང་དུ་ཡང་མ་རྙེད་པ་དེ་ལ་གང་ཟག་གི་བདག་མེད་རིགས་པས་བསྒྲུབས་པའི་དོན་དུ་བཤད་པའི་ཕྱིར་དང༌། དེ་ལྟ་བུའི་ང་ཙམ་དེ་ལ་རིགས་པས་མ་བརྟགས་པའི་ཐ་སྙད་དུ་ལས་བྱེད་པ་པོ་དང་རྣམ་སྨིན་མྱོང་བ་པོའི་ཐ་སྙད་འདོགས་པའི་ཕྱིར་དང༌། བྱེད་པ་པོ་དང༌། མྱོང་བ་པོ་དེ་ཉིད་གང་ཟག་གི་བདག་འགོག་པའི་སྐབས་ཀྱི་རིགས་པའི་དགག་བྱར་རྩོད་མེད་དུ་བཤད་པའི་ཕྱིར། དེ་སྐད་དུ། ཤིང་རྟ་ཚིག་ན་ཡན་ལག་མེད་དེ་བཞིན། ། བློས་མེས་ཡན་ལག་ཅན་བསྲེགས་ཡན་ལག་གོ ། ཞེས་དང༌།
ཉེར་ལེན་ལས་ཡིན་འདི་ནི་བྱེད་པོའང་ཡིན། ། དངོས་ཡོད་མིན་ཕྱིར་འདི་ནི་བརྟེན་མིན་ཞིང༌། ། མི་བརྟེན་ཉིད་མིན་འདི་ནི་སྐྱེ་འཇིག་མིན། ། ཞེས་སོགས་ཀྱིས་བྱེད་པ་པོ་དེ་ཉིད་བཀག་པའི་ཕྱིར། གཞན་ཡང༌། ཁྱེད་ཀྱིས་བདག་དངོས་པོར་ཁས་ལེན་པས་སྐྱེ་འཇིག་ཅན་དུ་འགྱུར་ལ། དེ་ལྟ་ན་རྩ་བ་ལས། གལ་ཏེ་ཕུང་པོ་བདག་ཡིན་ན། ། སྐྱེ་དང་འཇིག་པ་ཅན་དུ་འགྱུར། ། ཞེས་པའི་གཞུང་གི་ཕྱོགས་སྔ་མ་ཁས་བླངས་སོ། །
ཡང་གང་ཟག་ཉིད་བདག་གི་མཚན་གཞིར་འདོད་ན། ཕུང་པོ་དང་བདག་གི་གཞི་མཐུན་ཁས་བླངས་པས། བསྟན་བཅོས་ལས། ཉེ་བར་ལེན་ཉིད་བདག་མ་ཡིན། ། དེ་དག་འབྱུང་དང་འཇིག་པ་ཡིན། ། ཉེ་བར་བླངས་པ་ཇི་ལྟ་བུར། ། ཉེ་བར་ལེན་པོ་ཡིན་པར་འགྱུར། ། ཞེས་གསུངས་པ་དང་འགལ་ཞིང༌། ཡང་བདག་དངོས་པོར་ཁས་ལེན་ན། ཇི་སྐད་དུ།
དངོས་ཡོད་མིན་ཕྱིར་འདི་ནི་བརྟེན་མིན་ཞིང༌། ། ཞེས་སོགས་དང་འགལ་བར་ངེས་སོ། ། གཞན་ཡང་དཔེར་ན། སྐྱེས་བུ་ལྷ་སྦྱིན་ཉིད་བདག་གི་མཚན་གཞིར་ཁས་ལེན་པ་ལྟར་ན། འདི་ལྟར་སྐྱེས་བུ་ལྷ་སྦྱིན་དང་བུད་མེད་ལྷ་སྦྱིན་དང་མ་ནིང་ལྷ་སྦྱིན་རྣམས་ཆོས་ཅན། བདག་མ་ཡིན་ཏེ། གོ་རིམ་བཞིན་དུ། སྐྱེས་པ་ཡིན་པའི་ཕྱིར་དང༌། བུད་མེད་ཡིན་པའི་ཕྱིར་དང༌། མ་ནིང་ཡིན་པའི་ཕྱིར།
དེ་སྐད་དུ་ཡང༌། བརྒྱ་པ་ལས། གལ་ཏེ་ནང་བདག་བུད་མེད་མིན། ། སྐྱེས་མིན་མ་ནིང་མ་ཡིན་པ། ། དེ་ཚེ་མི་ཤེས་འབའ་ཞིག་ལས། ། ཁྱོད་བདག་ཕོ་འོ་སྙམ་དུ་སེམས། ། ཞེས་དང༌། དེའི་འགྲེལ་པར། བདག་ནི་སྐྱེས་པའོ། ། བདག་ནི་བུད་མེད་དོ་སྙམ་པའི་བསམ་པ་འདི་ནི་མི་ཤེས་པ་ལས་ཡིན་པ་འབའ་ཞིག་ཏུ་ཟད་དོ། །
ཞེས་གསུངས་སོ། ། གཞན་ཡང༌། ལྷའི་རྟེན་ལ་ལས་བསགས་ནས་མིའི་རྟེན་ལ་མྱོང་བ་དེའི་ཚེ། ལས་བྱེད་པ་པོའི་བདག་ལྷ་དང༌། རྣམ་སྨིན་མྱོང་བ་པོའི་བདག་མིར་ཁས་བླངས་པས། གཞན་གྱིས་བསགས་པའི་རྣམ་སྨིན་ལ་གཞན་གྱིས་ལོངས་སྤྱོད་པའི་ཉེས་པ་དེ་ཉིད་དབུ་མ་པ་ཁྱེད་ཀྱིས་ཁས་བླངས་སོ། ། དེ་སྐད་དུ་ཡང་བསྟན་བཅོས་ལས། གལ་ཏེ་ལྷ་དེ་མི་དེ་ན། ། དེ་ལྟ་ན་ནི་རྟག་པར་འགྱུར། ། གལ་ཏེ་ལྷ་ལས་མི་གཞན་ན། །
དེ་ལྟ་ན་ནི་མི་རྟག་འགྱུར། ། ཞེས་གསུངས་སོ། ། གཞན་ཡང་བརྒྱ་པ་ལས། གལ་ཏེ་བདག་ཅེས་བྱ་ཡོད་ན། ། བདག་མེད་སྙམ་དེ་མི་རིགས་ཤིང༌། ། དེ་ཉིད་རིག་པ་ངེས་པ་ལས། ། མྱ་ངན་འདའ་འགྱུར་ཞེས་ཀྱང་རྫུན། ། ཞེས་སོགས་རྒྱ་ཆེར་གསུངས་པ་རྣམས་དང་འགལ་ལོ། ། གཞན་ཡང་སྐྱེས་བུ་དང་བདག་དོན་གཅིག་ཏུ་འདོད་པ་ཁྱེད་ཀྱི་ལྟར་ན། ཉན་ཐོས་དགྲ་བཅོམ་པ་དང་སངས་རྒྱས་དང་འཕགས་པ་ཡང་བདག་ཏུ་ཁས་ལེན་དགོས་པར་འགྱུར་ལ།
དེ་ལྟ་ན་ཕུང་པོ་ལ་བརྟེན་ནས་བཏགས་པའི་ང་ཙམ་དུ་འགྱུར་ལ། དེ་ཡང་དེ་ལྟ་ན་དགྲ་བཅོམ་པའི་རྒྱུད་ལ་དེར་འདོགས་མཁན་གྱི་རྟོག་པ་ཡོད་པར་འགྱུར་རོ། ། གལ་ཏེ་དེ་ལ་ཁྱབ་པ་མེད་པར་འདོད་ན་ནི་གང་ཟག་གཞན་གྱི་རྟོག་པས་གང་ཟག་གཞན་ལ་ངར་འཛིན་པ་ཡོད་པར་འགྱུར་ཏེ། དགྲ་བཅོམ་པའི་ཕུང་པོ་ལ་བརྟེན་ནས་ང་ཙམ་དུ་འདོགས་མཁན་གྱི་རྟོག་པ་ཡོད་ལ། རྟོག་པ་དེ་དགྲ་བཅོམ་པའི་རྒྱུད་ལ་མེད་པའི་ཕྱིར་རོ། ། གཞན་ཡང་བདག་ཡོད་ན་དེ་ཚད་མས་དམིགས་པར་འགྱུར་ལ། དེ་ལྟ་ན་ཚད་མ་གང་གིས་དམིགས། མངོན་སུམ་གྱིས་དམིགས་ན། ཕྱི་རོལ་གྱི་དོན་དང་ཤེས་པ་དང་ཡུལ་གྱི་གནས་ལུགས་གང་རུང་དུ་ཐལ་བར་འགྱུར་ཏེ། མངོན་སུམ་བཞི་པོ་གང་རུང་ཚད་མར་སོང་བའི་གཞལ་བྱ་ཡིན་པའི་ཕྱིར་རོ། །
རྗེས་དཔག་གིས་དམིགས་ན་ནི་གང་ཟག་བདག་ཏུ་སྒྲུབ་པའི་གཏན་ཚིགས་ཡང་དག་ཡོད་པར་འགྱུར་བ་དང༌། འགལ་བ་ལ་མི་འཁྲུལ་བའི་ཚད་མ་ཡོད་པར་འགྱུར་ཏེ། གང་ཟག་བདག་ཏུ་འཇལ་བའི་ཚད་མ་དང་དེ་བདག་མེད་དུ་འཇལ་བའི་ཚད་མ་གཉིས་ཀ་ཡོད་པའི་ཕྱིར། དེ་ཡོད་དེ་ཕུང་པོ་བདག་མེད་དུ་འཇལ་བའི་ཚད་མ་ཡོད་པའི་ཕྱིར་རོ། ། མདོར་ན། གང་བདག་ཏུ་འཛིན་པའི་བློ་ཡིན་ན། ཚད་མ་མ་ཡིན་པས་ཁྱབ། དཔེར་ན་གང་ཟག་རང་བཞིན་གྱིས་གྲུབ་པར་འཛིན་པའི་བློ་བཞིན། ང་ཙམ་འཛིན་སྟངས་ཀྱི་ཡུལ་དུ་བྱས་ནས་འཛིན་པའི་བློ་ཐམས་ཅད་བདག་ཏུ་འཛིན་པའི་བློ་ཡིན་ནོ། ། ཞེས་བྱ་བ་འདི་ནི་རིགས་པའོ། །
གཞན་ཡང་ཕུང་པོའི་སྟེང་ན་ང་ཙམ་ཡོད་པར་འདོགས་མཁན་གྱི་རྟོག་པ་དེ་འཛིན་སྟངས་དོན་དང་མཐུན་པའི་རྟོག་པར་འགྱུར་ཏེ། དེའི་སྟེང་ན་ང་ཙམ་ཡོད་པའི་ཕྱིར་རོ། ། འདོད་ན་འཇིག་ཚོགས་ལ་ལྟ་བ་དང༌། ཉོན་མོངས་པ་ཅན་གྱི་ཡིད་ཀྱང༌། འཛིན་སྟངས་དོན་དང་མཐུན་པའི་རྟོག་པར་འགྱུར་ལ། འདོད་ན། ལོག་ཤེས་མ་ཡིན་པར་འགྱུར་རོ། ། གཞན་ཡང༌། ཉེར་ལེན་གྱི་ཕུང་པོ་བདག་མེད་དུ་སྒྲུབ་མི་ནུས་པར་འགྱུར་ཏེ། དེ་ལ་བདག་ཡོད་པའི་ཕྱིར་རོ། །
གཞན་ཡང་གྲུབ་མཐའ་སྨྲ་བ་འོག་མ་རྣམས་ཀྱིས་ཉེར་ལེན་གྱི་ཕུང་པོ་བདག་མེད་དུ་གཏན་ལ་ཕབ་པ་དེ་ཉིད་དབུ་མའི་གྲུབ་མཐའ་ལ་འཇུག་པའི་གེགས་ཡིན་པར་འགྱུར་ཏེ། དབུ་མའི་གྲུབ་མཐའ་ལ་ཞུགས་ནས་བདག་ཡོད་པར་ཁས་ལེན་དགོས་པའི་ཕྱིར། མདོར་ན་བདག་གཉིས་པོའི་ངོས་འཛིན་ཚུལ་གང་དུ་ཡང་མ་གཏོགས་པའི་ལས་འབྲས་ཀྱི་བརྟེན་དུ་གྱུར་པའི་བདག་ཚད་མས་གྲུབ་པར་ཁས་ལེན་པ་འདི་ནི་རིགས་པ་མ་ཡིན་ཏེ། དེ་ལྟར་འཆད་པའི་ཁུངས་ཐུབ་ཀྱི་གཞུང་འགྲེལ་མི་སྣང་བའི་ཕྱིར་དང༌། སློབ་དཔོན་ཟླ་བའི་ཞབས་ཀྱིས་ནི་ངར་འཛིན་ལྷན་སྐྱེས་ཀྱི་འཛིན་སྟངས་ཀྱི་གཟུང་བྱ་ཉིད་ལས་འབྲས་ཀྱི་རྟེན་དང༌། དེ་ཉིད་རྟགས་ཀྱི་དགག་བྱར་བཤད་པའི་ཕྱིར་རོ། ། གསུམ་པ་ཁས་བླངས་དང་འགལ་བ་ནི། འདི་ལྟར། ང་ཡོད་པར་ཁས་ལེན་པ་དང་ངར་འཛིན་ལྷན་སྐྱེས་ཀྱི་འཛིན་སྟངས་ཀྱི་གཟུང་བྱ་མེད་པར་འདོད་པ་འགལ། བདག་ཡོད་པ་དང་བདག་མེད་རྟོགས་པའི་ཤེས་རབ་འཛིན་སྟངས་མ་འཁྲུལ་བར་འདོད་པ་འགལ།
བདག་ཡོད་པ་དང་ཆོས་ཐམས་ཅད་བདག་མེད་དུ་འདོད་པ་འགལ། བདག་མེད་ཀྱི་གོ་བ་བདེན་མེད་ཁོ་ན་ལ་འཆད་པ་དང་བདག་གི་གོ་བ་བདེན་གྲུབ་ལ་མི་འཆད་པ་འགལ། བདེན་མེད་མ་རྟོགས་ན་བདག་མེད་རྟོགས་པའི་གོ་མི་ཆོད་པར་འདོད་པ་དང་བདེན་གྲུབ་མ་ཡིན་པའི་ང་ཙམ་གྱིས་བདག་གི་གོ་ཆོད་པར་འདོད་པ་འགལ། མངོན་པ་ལ་གྲགས་པའི་ངར་འཛིན་གྱིས་ངར་འཛིན་གྱི་གོ་མི་ཆོད་པ་དང་དེ་ལ་གྲགས་པའི་ཉོན་མོངས་ཀྱིས་ཉོན་མོངས་ཀྱི་གོ་ཆོད་པར་འདོད་པ་འགལ། གཞན་ཡང་ཕུང་པོ་ལ་བརྟེན་ནས་བཏགས་པའི་ང་ཙམ་ཆོས་ཅན། གཞན་ལ་རག་མ་ལས་པའི་ངོ་བོར་ཐལ། བདག་ཡིན་པའི་ཕྱིར། ཁྱབ་པ་ཁས་བླངས་ཏེ། ཇི་སྐད་དུ། བརྒྱ་པའི་འགྲེལ་པ་ལས།
དེ་ལ་བདག་ཅེས་བྱ་བ་ནི་གཞན་ལ་རག་མ་ལས་པའི་ངོ་བོའི་རང་བཞིན་ཏེ། དེ་མེད་པའི་ཕྱིར། བདག་མེད་པའོ། ། ཞེས་པའི་ལུང་ཁྱེད་ཀྱིས་ཤེས་བྱེད་དུ་དྲངས་ནས། བདག་དང་བདག་མེད་ཀྱི་གོ་བ་དེ་ལྟར་བཤད་པ་དང་འགལ་ལོ། ། ཡང་ལས་དང་ཉོན་མོངས་པའི་རྣམ་སྨིན་དུ་གྱུར་པའི་སྐྱེས་བུ་ལྷ་སྦྱིན་ཆོས་ཅན། ཉེ་བར་ལེན་པ་པོ་མ་ཡིན་པར་ཐལ། ཉེ་བར་བླང་བྱ་ཡིན་པའི་ཕྱིར། ཁྱབ་པ་ནི། བྱེད་པོ་ལས་དང་བྱ་བ་གཅིག་མིན་པས། །
ཞེས་པའི་རྣམ་བཤད་དུ་ཁས་བླངས་སོ། ། རྟགས་མ་གྲུབ་ན་ནི། ལས་ཀྱི་རྣམ་སྨིན་ཡིན་པར་འགལ་ལོ། ། འདོད་ན་ལས་འབྲས་ཀྱི་རྟེན་དུ་གྱུར་པའི་བདག་ཡིན་པར་འགལ་ལོ། ། གཞན་ཡང༌། འཁོར་བ་པའི་སྐྱེས་བུ་ལྷ་སྦྱིན་ཆོས་ཅན། བདག་མ་ཡིན་ཏེ། ཉེར་ལེན་གྱི་ཕུང་པོ་ཡིན་པའི་ཕྱིར། ཁྱབ་པ་དང་ཐལ་ཆོས་ཁས་བླངས་ཤིང༌། རྟགས་གྲུབ་སྟེ།
ལས་ཀྱི་རྣམ་སྨིན་དུ་གྱུར་པའི་འདུ་བྱེད་ཀྱི་ཕུང་པོ་ཡིན་པའི་ཕྱིར། གཞན་ཡང༌། བདག་མེད་མངོན་སུམ་དུ་རྟོགས་པའི་རྣལ་འབྱོར་མངོན་སུམ་གྱིས་བདག་དམིགས་པར་ཐལ། བདག་འཛིན་ལྷན་སྐྱེས་ཀྱི་བདག་དམིགས་པ་གང་ཞིག དེ་གཉིས་དམིགས་པ་གཅིག་ལ་འཇུག་པའི་ཕྱིར། འདོད་པར་ནུས་པ་མ་ཡིན་ཏེ། དེ་ཡིན་ན་དེ་མ་དམིགས་དགོས་པར་ནི། ཇི་སྐད་དུ། དེ་ཚེ་ངེས་པར་དངོས་རྣམས་མེད་པར་འགྱུར། ། ཞེས་པའི་གཞུང་གིས་གྲུབ་པར་ཁྱེད་ཀྱིས་ཁས་བླངས་པའི་ཕྱིར།
གཞན་ཡང་ཕུང་པོ་ལ་བདག་ཡོད་པ་དང༌། བདག་གཟུགས་དང་ལྡན་པར་ཁས་ལེན་རིགས་པར་འགྱུར་ཏེ། གང་ཟག་ལྷ་སྦྱིན་བདག་ཡིན་པ་གང་ཞིག དེ་ལ་ཕུང་པོ་དང༌། ཕུང་པོ་ལ་དེ་ཡོད་པར་ཁས་ལེན་རིགས་པའི་ཕྱིར། ཡང་བདག་དང་འཇིག་རྟེན་རྟག་མི་རྟག་གང་རུང་དང༌། མཐའ་དང་ལྡན་མི་ལྡན་གང་རུང་དུ་ཁས་ལེན་རིགས་པར་འགྱུར་ཏེ། དེ་དག་དེ་དང་དེ་གང་རུང་ཡིན་པའི་ཕྱིར། སྔ་མ་ལ་འདོད་ན། འཇིག་ལྟ་ཉི་ཤུ་ཡུལ་གྱི་གནས་ཚུལ་ལ་ཞུགས་པ་དང༌།
ཕྱི་མ་འདོད་ན། ལུང་དུ་མ་བསྟན་པའི་ལྟ་བ་བཅུ་བཞི་པོ་ལུང་དུ་བསྟན་པའི་ལྟ་བར་ཧ་ཅང་ཐལ་ལོ། ། གཞན་ཡང༌། གང་ཟག་དང་སྐྱེས་བུ་བདག་ཡིན་ན། ལྷག་མེད་ཀྱི་མྱང་འདས་ལ་གནས་པའི་ཉན་ཐོས་དགྲ་བཅོམ་པ་དང་སངས་རྒྱས་འཕགས་པ་ཡང་བདག་ཏུ་ཐལ་བར་འགྱུར་བ་དང་དེ་འདོད་ན། ངར་འཛིན་ལྷན་སྐྱེས་ཀྱི་དམིགས་པར་འགྱུར་ལ། དེ་ཡང་དེ་ལྟ་ན། དེ་དག་གི་རྒྱུད་ལ་ངར་འཛིན་ལྷན་སྐྱེས་ཡོད་པར་འགྱུར་ཏེ། དེ་དེའི་དམིགས་པ་གང་ཞིག དེ་ལས་གཞན་པའི་གང་ཟག་གི་རྒྱུད་ཀྱི་དེ་དང་དེའི་དམིགས་པ་མ་ཡིན་པའི་ཕྱིར།
མ་གྲུབ་ན། སངས་རྒྱས་འཕགས་པ་ཆོས་ཅན། སེམས་ཅན་དུ་ཐལ། ངར་འཛིན་ལྷན་སྐྱེས་ཀྱི་དམིགས་པར་གྱུར་བའི་ང་ཙམ་ཡིན་པའི་ཕྱིར། གལ་ཏེ་འདི་སྙམ་དུ་ངར་འཛིན་ལྷན་སྐྱེས་ཀྱི་དམིགས་པ་ཡིན་ན། ང་དང་བདག་ཡིན་པས་ཁྱབ་ཀྱང༌། ང་ཡིན་པ་ལ་དེས་མ་ཁྱབ་བོ་ཞེ་ན། འོ་ན་དེའི་དམིགས་པ་མ་ཡིན་པའི་ང་ཙམ་དེ་ཆོས་ཅན། ང་དང་བདག་མ་ཡིན་པར་ཐལ། ཕུང་པོ་ལ་བརྟེན་ནས་བཏགས་པའི་ང་ཙམ་མ་ཡིན་པའི་ཕྱིར།
རྟགས་ཀྱང་ཁས་བླངས་ཏེ། འཇིག་ལྟ་ལྷན་སྐྱེས་ཀྱིས་མ་དམིགས་པའི་ཕྱིར། དེ་ལ་ཁྱབ་པ་མེད་ན་ནི། ང་ཙམ་དུ་འདོགས་མཁན་གྱི་བློ་ཡིན་ན། སྤྱིར་རྟོག་པ་དང་བྱེ་བྲག་ངར་འཛིན་གྱི་བློ་ཡིན་པས་མ་ཁྱབ་པར་འགྱུར་ལ། དེ་ཡང་དེ་ལྟ་ན། སངས་རྒྱས་འཕགས་པ་ཆོས་ཅན། རང་རྒྱུད་ཀྱི་ཕུང་པོ་ལ་བརྟེན་ནས་བདག་ཏུ་འདོགས་པ་པོའི་གང་ཟག་མ་ཡིན་ཏེ། གདགས་གཞི་ཕུང་པོ་ལ་མཚན་མར་འཛིན་པའི་ས་བོན་དྲུང་ནས་ཕྱུང་བའི་ཕྱིར། གཞན་ཡང༌།
སངས་རྒྱས་ཀྱི་སས་བསྡུས་པའི་བདག་ཡོད་པ་མ་ཡིན་ཏེ། དེ་ན་དེའི་གདགས་གཞི་ཁམས་དྲུག་དང༌། རེག་པ་དྲུག་དང༌། སེམས་དང་སེམས་ལས་བྱུང་བའི་ཆོས་རྣམས་ཡོད་པ་མ་ཡིན་པའི་ཕྱིར། དེའི་ཁྱབ་པ་ངེས་པའི་རྒྱུ་མཚན་ནི། ཇི་སྐད་དུ། གང་ཕྱིར་ཐུབ་པས་བདག་དེ་ས་ཆུ་མེ། ། ཞེས་པ་ནས། སེམས་དང་སེམས་བྱུང་ཆོས་རྣམས་ཉེར་བཟུང་ནས། ། ཞེས་པའི་བར་གསུངས་སོ། །
གཏན་ཚིགས་གྲུབ་པའི་རྒྱུ་མཚན་ནི། ས་དེ་བསྡུས་ཀྱི་བེམས་པོ་མེད་པའི་ཕྱིར་དང༌། ས་དེ་བསྡུས་ཀྱི་སེམས་དང་སེམས་བྱུང་མེད་པར་ནི། ཟླ་བའི་ཞབས་ཀྱིས་ལན་གཅིག་མ་ཡིན་པར་གསུངས་པའི་ཕྱིར། དེ་ལྟར་ན་བདག་ཡོད་པར་འདོད་པའི་ཕྱོགས་ལ་ལུང་དང་རིགས་པ་དང་ཁས་བླངས་པ་གསུམ་ཆར་དང་འགལ་བ་འདི་ནི་ཁྱེད་ཀྱིས་བཟློག་པར་མི་ནུས་སོ། ། བཞི་པ་དེའི་ཉེས་སྤོང་མི་འཐད་པ་ལ་བཞི་སྟེ། བདག་བདག་འཛིན་ལྷན་སྐྱེས་ཀྱི་དམིགས་པར་འཆད་པའི་ཉེས་སྤོང་མི་འཐད། བདག་དང་ཤིང་རྟ་ཡོད་མཚུངས་སུ་འཆད་པའི་ཉེས་སྤོང་མི་འཐད། ལས་འབྲས་ཀྱི་རྟེན་ཡིན་པའི་རྒྱུ་མཚན་གྱིས་ཡོད་པར་ཁས་ལེན་དགོས་པའི་ཉེས་སྤོང་མི་འཐད། འཇུག་འགྲེལ་དུ་ཡོད་པར་གསུངས་པའི་རྒྱུ་མཚན་གྱིས་དེ་ཡོད་པར་ཁས་ལེན་དགོས་པའི་ཉེས་སྤོང་མི་འཐད་པའོ། །
དང་པོ་ནི། གངས་ཅན་དུ་ཕྱིས་བྱོན་པ་དག་ན་རེ། གང་ཟག་དང་ཆོས་ཀྱི་བདག་ཁས་མི་ལེན་ཡང༌། བདག་ཙམ་ཞིག་ཁས་ལེན་དགོས་ཏེ། ངར་འཛིན་ལྷན་སྐྱེས་ཀྱི་དམིགས་པ་ཁས་ལེན་དགོས་པའི་ཕྱིར། དེའི་ཁྱབ་འབྲེལ་ཀྱང་དབུ་མ་ལ་འཇུག་པའི་རྩ་བར་ཕུང་པོ་བདག་ལྟའི་དམིགས་པ་ཡིན་པ་བཀག་ཅིང༌། འགྲེལ་པར། བདག་ཁོ་ན་བདག་འཛིན་ལྷན་སྐྱེས་ཀྱི་དམིགས་པར་བཤད་དོ། ། ཞེས་ཟེར་རོ། ། འདི་མི་འཐད་པ་ལ་གཉིས་ཏེ།
རྩ་བའི་དགོངས་པ་དེ་མ་ཡིན་པ་དང༌། འགྲེལ་པའི་དགོངས་པ་དེ་མ་ཡིན་པའོ། ། དང་པོ་ནི། ཇི་སྐད་དུ། ཕུང་པོ་ལས་གཞན་བདག་གྲུབ་མེད་པའི་ཕྱིར། ། བདག་ལྟའི་དམིགས་པ་ཕུང་པོ་ཁོ་ན་འོ། ། ཞེས་ཕྱོགས་སྔ་མར་བཞག་པ་ནི། དེ་དེའི་དམིགས་པ་ཡིན་པ་འགོག་པ་མ་ཡིན་ཏེ། དེའི་དམིགས་པར་གྱུར་པའི་ཕུང་པོ་དེ་བདག་ཡིན་པ་འགོག་པ་སྐབས་སུ་བབ་པའི་ཕྱིར་དང༌། འགྲེལ་པར་ཕུང་པོ་རྣམས་ཁོ་ན།
འཇིག་ལྟ་ཉི་ཤུའི་དམིགས་པར་བཤད་པའི་ཕྱིར་རོ། ། ཇི་ལྟར་ཞེ་ན། ཕྱོགས་སྔ་མ་དེ་ཉིད་འགོག་པ་ན། གལ་ཏེ་ཕུང་པོ་བདག་ན་དེའི་ཕྱིར་དེ། ། ཞེས་སོགས་གསུངས་པའི་ཕྱིར་དང༌། སྤྱིར་ཡང་བསྟན་བཅོས་མཛད་པའི་སློབ་དཔོན་དག་གིས་གང་ཟག་གི་བདག་འགོག་པ་ན། བདག་ཕུང་གཅིག་དང་ཐ་དད་ལ་བཏགས་ནས་འགོག་པ་ཤ་སྟག་ཏུ་ཡོད་ལ། འདིར་ཡང་དེ་ཉིད་འཆད་པ་སྐབས་སུ་བབ་པའི་ཕྱིར་དང༌། དེའི་དམིགས་པ་དེ་ཡིན་ན་འགོག་པ་ལ་དགོས་པ་དང༌། ནུས་པའི་ཁྱད་པར་ཅི་ཡང་ཡོད་པ་མ་ཡིན་གྱི།
དེའི་འཛིན་སྟངས་ཁོ་ན་འགོག་པ་སྐབས་སུ་བབ་པའི་ཕྱིར་དང༌། དེ་ཉིད་ཀྱི་ཐད་ཀྱི་འགྲེལ་པ་ལས། དེའི་ཕྱིར་བདག་ནི་ཕུང་པོ་ཙམ་ཁོ་ན་ཡིན་ནོ་ཞེས་ཟེར་རོ། ། ཕྱོགས་འདི་ནི་རང་གི་སྡེ་པ་འཕགས་པ་མང་པོས་བཀུར་བ་རྣམས་ཀྱི་ཡིན་ནོ། ། ཞེས་བཤད་པའི་ཕྱིར་རོ། ། དེ་ལ་འདི་སྐད་ཅེས། ཕྱོགས་སྔ་མ་སྨྲ་བས་དེ་དེའི་དམིགས་པར་ཁས་བླངས་པ་ལ། ཕུང་པོ་ཆོས་ཅན། བདག་ཏུ་ཐལ། བདག་ལྟའི་དམིགས་པ་ཡིན་པའི་ཕྱིར་ཞེས་ཐོག་མར་འཕངས་ནས།
དེའི་ཁྱབ་པ་ཚད་མས་གྲུབ་ཅིང་འདོད་ན། གལ་ཏེ་ཕུང་པོ་བདག་ན་ཞེས་སོགས་ཀྱི་གནོད་བྱེད་སྟོན་པར་བྱེད་པ་ཡིན་ནོ། ། ཞེས་ཟེར་རོ། ། དེ་ཡང་རིགས་པ་མ་ཡིན་ཏེ། བདག་འཛིན་ལྷན་སྐྱེས་ཀྱིས་གང་ལ་དམིགས་ནས་བདག་ཏུ་བཟུང་བའི་དམིགས་པ་དེ་ཉིད་བདག་ཡིན་ནོ། ། ཞེས་ཟེར་བ་དེ་ནི། ཟླ་བའི་ཞབས་ཀྱི་རིགས་པས་འགོག་པའི་ཕྱོགས་སྔ་བླ་ན་མེད་པ་ཡིན་པའི་ཕྱིར་དང༌། མང་བཀུར་བས་རྩ་བའི་གྲུབ་མཐར། ཕུང་པོ་བདག་ཏུ་ཁས་བླངས་ཟིན་བཞིན་དུ། སླར་ཡང་ཐལ་རོ་དེ་ལྟར་དུ་འཕེན་པ་རིགས་པའི་གཞུང་ལུགས་མ་ཡིན་པའི་ཕྱིར།
དེ་ཡང་འདི་ལྟར། ངར་འཛིན་ལྷན་སྐྱེས་ཆོས་ཅན། ཞེན་ཡུལ་ལ་མ་འཁྲུལ་བར་ཐལ། ཁྱོད་ཀྱིས་གང་ལ་དམིགས་ནས་བདག་ཏུ་གཟུང་བའི་དམིགས་པ་དེ་ཉིད་བདག་ཡིན་པའི་ཕྱིར་ཞེས་བྱ་བ་འདི་བཟློག་པར་མི་ནུས་སོ། ། གཉིས་པ་ནི། ཇི་སྐད་དུ། འགྲེལ་པ་ལས། གང་ཟག་གི་འཇིག་ཚོགས་ལ་ལྟ་བའི་དམིགས་པར་གྱུར་པ་བདག་ཅེས་བྱ་བ་དེ་ཉིད་ཅི་ཞིག་ཅེས་རྣལ་འབྱོར་པས་འདྲེ་ཐོག་མར་བདག་ཁོ་ན་རྣམ་པར་དཔྱོད་པར་བྱེད་དོ། ། ཞེས་བཤད་པ་དེ་ལ་བསམས་ནས། ཁྱེད་ཀྱིས་དེ་སྐད་དུ་སྨྲས་པ་ཡིན་མོད།
དེའི་དགོངས་པ་ཁྱེད་ཀྱིས་བཤད་པ་དེ་མ་ཡིན་ཏེ། དེ་མ་ཡིན་པ་ལ་སྒྲུབ་བྱེད་ཡོད་པ་དང༌། ཡིན་ན་ཁས་བླངས་འགལ་བའི་ཕྱིར། དང་པོ་ནི། དེའི་དམིགས་པ་ཅི་ཞིག་ཡིན་ཞེས་དཔྱོད་དགོས་ན། སྔོན་པོ་ལ་བལྟ་བའི་མིག་ཤེས་ཀྱི་དམིགས་པ་ཅི་ཞིག་ཡིན་ཞེས་དཔྱད་དགོས་པར་འགྱུར་རོ། ། དེའི་དམིགས་པ་སྔོན་པོ་ཡིན་པ་ལ་སུ་ཡང་མི་དཔྱོད་པས་དེ་དཔྱོད་མི་དགོས་སོ་ཞེ་ན། འོ་ན་འཇིག་ཚོགས་ལ་ལྟ་བའི་དམིགས་པ་ཡང་འཇིག་ཚོགས་ཉིད་ཡིན་པ་ལ་སུ་ཡང་མི་རྩོད་པས། དེ་དཔྱོད་མི་དགོས་སོ། ། གལ་ཏེ་དེའི་དམིགས་པ་དེ་ཡིན་པ་ནི་གྲུབ་མཐའ་འོག་མའི་ལུགས་ཡིན་གྱི།
ལུགས་འདི་ལ་མེད་དོ་སྙམ་ན། དེ་ཡང་མ་ཡིན་ཏེ། ཇི་སྐད་དུ་བསྟན་བཅོས་ལས། རང་ལུས་བལྟ་ཞིང་ཉོན་མོངས་རྣམས། ། ཞེས་དང༌། བཤེས་སྤྲིང་ལས། རང་ལུས་ལ་བལྟ་བ་ཞེས་བྱ་བ་དང༌། འཇུག་པའི་འགྲེལ་པ་ཉིད་ལས་ཀྱང༌། འཇིག་ལྟ་ཀུན་བཏགས་ཀྱི་ཕུང་པོ་ལ་དམིགས་པར་བཤད་པས། དེ་ལྷན་སྐྱེས་ཀྱི་དམིགས་པར་ཡང་དེར་འགྲུབ་པའི་ཕྱིར་རོ། །
དེ་ཁོ་ནར་མ་ཟད་ཀྱི། གང་ཟག་གི་བདག་འགོག་པའི་རིགས་པ་འཆད་པའི་སྐབས་སུ། དེའི་དམིགས་པ་གང་ཡིན་དཔྱད་ནས་འགོག་དགོས་པ་མ་ཡིན་ཏེ། དེ་དགོས་ན་ཆོས་ཀྱི་བདག་འགོག་གི་རིགས་པས་ཀྱང་དེ་དགོས་པར་ཧ་ཅང་ཐལ་བའི་ཕྱིར་དང༌། མདོར་ན། བདག་གཉིས་འགོག་བྱེད་ཀྱི་རིགས་པས་བདག་འཛིན་གཉིས་ཀྱི་འཛིན་སྟངས་ཀྱི་གཟུང་བྱ་གང་ཡིན་དཔྱད་ནས་འགོག་པ་སྐབས་སུ་བབ་པའི་ཕྱིར། དེ་ལྟ་ན་ཡང་འདིར་འཛིན་སྟངས་ཀྱི་གཟུང་བྱ་ལ་དམིགས་པའི་སྒྲས་བསྟན་པ་ཤིན་ཏུ་མང་སྟེ། འཇུག་འགྲེལ་ཉིད་ལས་སྙིང་རྗེ་གསུམ་གྱི་འཛིན་སྟངས་ཀྱི་ཁྱད་པར་འཆད་པ་ན། དེ་གསུམ་གྱི་ཁྱད་པར་དམིགས་པས་འབྱེད་པར་བཤད་པ་དང༌། རྩ་བར།
བདག་ནི་འདི་ཡི་ཡུལ་དུ་རྟོགས་བྱས་ནས། ། ཞེས་པའི་ཡུལ་དེ་འཛིན་སྟངས་ལ་འཆད་དགོས་ལ། དེའི་འགྲེལ་པར། དམིགས་པར་གྱུར་པའི་ཡུལ་ཞེས་བཤད་པའི་ཕྱིར། དེ་དགོས་པ་ཡིན་ཏེ། ཡུལ་གྱི་བདག་དེ་རྣལ་འབྱོར་པས་འགོག་པར་གསུངས་པའི་ཕྱིར། གཉིས་པ་ནི། འགྲེལ་པར། འཇིག་ཚོགས་ལ་ལྟ་བའི་དམིགས་པ་ཞེས་བཤད་པ་དེ། འཛིན་སྟངས་ལ་མི་འཆད་པར་དམིགས་རྣམ་གཉིས་ཀྱི་ཟླས་ཕྱེ་བའི་དམིགས་པ་ཁོ་ན་ལ་འཆད་ན།
དེའི་དམིགས་པར་གྱུར་པའི་བདག་དེ་རིགས་པས་འགོག་པར་ཁྱེད་རང་གིས་ཁས་བླངས་པ་དང་འགལ་ལོ། ། དེ་ལྟར་ཁས་མ་བླངས་སོ་ཞེ་ན། རྩ་བར། བདག་ནི་འདི་ཡི་ཡུལ་དུ་རྟོགས་བྱས་ནས། ། རྣལ་འབྱོར་པ་ཡིས་བདག་ནི་འགོག་པར་བྱེད། ། ཅེས་པའི་རྣམ་བཤད་དུ་དམིགས་ཡུལ་དུ་གྱུར་པའི་བདག་དེ་འགོག་པར་ཁས་བླངས་པའི་ཕྱིར། དེ་ལྟར་ཁས་ལེན་དགོས་པ་ཡང་ཡིན་ཏེ། རྩ་བ་དེའི་རང་འགྲེལ་དུ། དེའི་དམིགས་པ་ནི་བདག་ཁོ་ན་ཡིན་ཏེ། དེ་ཡང་གང་གིས་བདག་མེད་པ་ཉིད་དུ་ཁོང་དུ་ཆུད་པ་ལས་སྤོང་བར་འགྱུར་བས།
ཐོག་མར་རྣལ་འབྱོར་པས་བདག་ཁོ་ན་འགོག་པར་བྱེད་དོ། ། ཞེས་བཤད་པས་སོ། ། གཞན་ཡང༌། ཟ་པོ་རྟག་དངོས་བྱེད་པོ་མིན་པའི་བདག ། ཅེས་དང༌། ཕུང་པོ་ལས་གཞན་བདག་གྲུབ་མེད་པའི་ཕྱིར། ། བདག་ལྟའི་དམིགས་པ་ཕུང་པོ་ཁོ་ན་འོ། ། ཞེས་པའི་སྐབས་དེ་དང་དེར་ཡང་རང་གཞན་གྱི་སྡེ་པ་དེ་དག་གིས་རང་རང་གི་འདོད་པས་བཏགས་པའི་བདག་དེ་དག་འཇིག་ལྟ་ལྷན་སྐྱེས་ཀྱི་འཛིན་སྟངས་སུ་མི་འཆད་པས། དམིགས་པ་ཉིད་དུ་ཁས་ལེན་པར་འགྱུར་ཏེ། གཞུང་དེ་དག་ཀྱང༌།
འཇིག་ལྟ་ལྷན་སྐྱེས་ཀྱི་དམིགས་པ་གང་ཡིན་དཔྱོད་པའི་སྐབས་ཡིན་པའི་ཕྱིར། དེ་ཡིན་ཏེ། ཇི་སྐད་དུ། འཇིག་ཚོགས་པ་ལ་ལྟ་བའི་དམིགས་པ་བདག་དེ་ཅི་ཞིག་ཅེས་དེ་ཉིད་མི་ཤེས་སོ་ཞེ་ན། ཞེས་མཚམས་སྦྱར་ནས། ཟ་པོ་རྟག་དངོས་སོགས་གསུངས་པའི་ཕྱིར། དེ་ལ་འདོད་ནུས་པ་མ་ཡིན་ཏེ། གྲངས་ཅན་གྱིས་བདག་རྟག་པ་སོགས་ཁྱད་ཆོས་ལྔ་ལྡན་དེ། འཇིག་ཚོགས་ལ་ལྟ་བའི་འཛིན་སྟངས་ཀྱི་ཡུལ་དུ་འདོད་པ་ལ། གང་དག་དུད་འགྲོར་བསྐལ་མང་རྐྱལ་གྱུར་པ། །
དེས་ཀྱང་མ་སྐྱེས་རྟག་འདི་མ་མཐོང་ལ། ། ཞེས་དང༌། འདི་ནི་ངར་འཛིན་རྟེན་དུའང་མི་རིགས་ལ། ། ཞེས་དང༌། འཇིག་རྟེན་ངར་འཛིན་བློ་ཡི་རྟེན་དུ་ཡང༌། ། མི་འདོད་ཅེས་འཛིན་སྟངས་ཀྱི་ཡུལ་ཡིན་པ་བཀག་པའི་ཕྱིར། སྐབས་དེར་རྟེན་ཞེས་པ་ཡང་འཛིན་སྟངས་ལ་འཆད་དགོས་པ་ཡིན་ཏེ། གཞན་དུ་ན། དེ་རིག་མིན་པ་བདག་ལྟའི་ཕྱིར། ། ཞེས་པའི་སྒྲུབ་བྱེད་དང་མ་འབྲེལ་བའི་ཕྱིར་དང༌།
ཇི་སྐད་དུ། བདག་མེད་རྟོགས་ཚེ་རྟག་པའི་བདག་སྤོང་ཞིང༌། ། འདི་ནི་ངར་འཛིན་རྟེན་དུའང་མི་འདོད་པ། ། ཞེས་པའི་སྐབས་ཀྱི་རྟེན་དེ་འཛིན་སྟངས་ལ་ངེས་པར་འཆད་དགོས་པ་བཞིན་ནོ། ། གཉིས་པ་བདག་དང་ཤིང་རྟ་ཡོད་མཚུངས་སུ་བཤད་པའི་ཉེས་སྤོང་མི་འཐད་པ་ནི། བོད་སྔ་མ་དག་ན་རེ། རང་ལུགས་ལ་ཐ་སྙད་དུ་བདག་ཡོད་པར་ཁས་ལེན་དགོས་པ་ཡིན་ཏེ། ཇི་སྐད་དུ། དེ་ཚེ་དེ་ཡི་ཡན་ལག་ཚོགས་གནས་རྣམས། ། ཤིང་རྟ་ཉིད་འགྱུར་ཤིང་རྟ་དང་བདག་མཚུངས། །
ཞེས་དེ་གཉིས་ཡོད་སྙམ་དུ་གསུངས་པའི་ཕྱིར། ཞེས་ཟེར་རོ། ། གཞུང་དེས་ནི། གཉིས་པོ་རང་གི་ཡན་ལག་ལ་བརྟེན་ནས་འདོགས་ཚུལ་མཚུངས་པར་བསྟན་པ་ཡིན་གྱི། ཡོད་སྙམ་དུ་སྟོན་པ་མ་ཡིན་ཏེ། རྩ་བ་དེའི་རང་འགྲེལ་དུ། བདག་མེད་པའི་མདོ་རངས་ནས་བཤད་པའི་ཕྱིར། ཇི་ལྟར་དྲངས་ཞེ་ན། མདོ་ལས། བདག་ཅེས་བྱ་བ་བདུད་ཀྱི་སེམས། །
ཁྱོད་ནི་ལྟ་བར་གྱུར་པ་ཡིན། ། འདུ་བྱེད་ཕུང་པོ་འདིས་སྟོང་སྟེ། ། འདི་ལ་སེམས་ཅན་ཡོད་མ་ཡིན། ། ཇི་ལྟར་ཡན་ལག་ཚོགས་རྣམས་ལ། ། བརྟེན་ནས་ཤིང་རྟར་བརྗོད་པ་ལྟར། ། དེ་བཞིན་ཕུང་པོ་རྣམས་བརྟེན་ནས། ། ཀུན་རྫོབ་སེམས་ཅན་ཞེས་བྱ་འོ། ། ཞེས་དྲངས་ལ། དེ་ཡང་ཚིགས་བཅད་དང་པོས་བདག་མེད་པའི་ཤེས་བྱེད་དང་ཚིགས་བཅད་ཕྱི་མས་དེ་བཞིན་དུ་རྟོག་པས་ཕུང་པོ་ལ་བརྟེན་ནས་འདོགས་པར་བཤད་པ་ཡིན་ནོ། ། མདོ་དེའི་དོན་ཁས་བླངས་པ་ཙམ་གྱིས་བདག་ཡོད་པར་ཁས་ལེན་དགོས་ན།
མངོན་པ་མཛོད་ཀྱི་རང་ལུགས་ལ་ཡང་དེ་ལྟར་ཁས་ལེན་དགོས་པར་འགྱུར་ཏེ། གནས་བདུན་པར་གོང་གི་མདོ་ཤླཽ་ཀ་གཉིས་པོ་ཁུངས་སུ་དྲངས་ནས། རང་གི་གཞུང་འདོན་པ་ན། བདག་ཡོད་ཉིད་དུ་ཁས་བླངས་ན། ། ལྟ་བའི་མཆེ་བས་རྨས་པར་འགྱུར། ། བཏགས་པའང་མེད་པར་འགྱུར་འོང་བས། ། མེད་དོ་ཞེས་ཀྱང་ཁས་མི་བླང༌། ། ཞེས་བཤད་པས་སོ། ། རང་ལུགས་འདིར། བདག་ཡོད་པར་བཞེད་པའི་བོད་སྔ་མ་དག་གིས་ནི།
ངར་འཛིན་ལྷན་སྐྱེས་ཀྱི་འཛིན་སྟངས་ཀྱི་གཟུང་བྱ་ཐ་སྙད་དུ་ཡོད་པར་བཞེད་པ་ཡིན་ལ། བདག་ཡོད་པ་ཟླ་བའི་རང་ལུགས་ཡིན་ན། དེ་ལྟར་འདོད་པ་གཞུང་གི་དགོངས་པར་སོང་ཡང༌། དེ་ཡོད་པ་དབུ་མའི་རང་ལུགས་མ་ཡིན་ཏེ། ཀུན་རྫོབ་དང་ཐ་སྙད་དུ་ཡོད་པས་ཡོད་པའི་གོ་མི་ཆོད་པའི་ཚུལ་མ་ཤེས་ན། ཟླ་བའི་ཞབས་ཀྱི་གཞུང་ལུགས་དཔྱིས་ཕྱིན་པ་འཆད་མི་ཤེས་པའི་ཕྱིར་དང༌། གང་ཟག་གི་བདག་འཛིན་ལྷན་སྐྱེས་ཀྱི་གཟུང་བྱ་ཐ་སྙད་དུ་ཡོད་པར་ཁས་བླངས་ནས། ཆོས་ཀྱི་བདག་འཛིན་གྱི་འཛིན་སྟངས་ཀྱི་གཟུང་བྱ་ཐ་སྙད་དུ་མེད་པར་ཁས་ལེན་པ་ནི་འགལ་བའི་ཕྱིར་དང༌། དེ་ལྟར་ཁས་ལེན་པ་དེ་ཟླ་བའི་ཞབས་ཀྱི་ཀུན་རྫོབ་བདེན་པའི་འཇོག་ཚུལ་གྱི་ཕྱོགས་ཙམ་དུ་ཡང་མ་ཕྱིན་པའི་ཕྱིར་རོ། ། འོ་ན་རང་ལུགས་ལ་ཤིང་རྟ་ཡང་ཡོད་པར་ཁས་མི་ལེན་ནམ་ཞེ་ན།
དེ་ནི་མི་ལེན་པར་གོང་དུ་རྒྱས་པར་བཤད་ཟིན་པ་ལས་ཤེས་མོད་འདིར་དེའི་རིགས་པ་མདོར་བསྡུས་པ་ནི། ང་དང་ཤིང་རྟ་འཛིན་པའི་རྟོག་པ་ལྷན་སྐྱེས་ཀྱི་གཟུང་བྱ་གཉིས་ཀ་ཡང་ཀུན་རྫོབ་ཏུ་ཡོད་པའི་ཕྱིར། ཀུན་རྫོབ་ཀྱི་བདེན་པར་འཇོག་ལ། དབུ་མ་པ་རང་གི་ལུགས་ལ་ཡོད་པ་མ་ཡིན་ཏེ། འཕགས་པའི་ཡེ་ཤེས་ཀྱིས་མ་གཟིགས་ཤིང༌། མཐོང་བ་རྫུན་པ་ཁོ་ནས་རྙེད་པའི་ཕྱིར་རོ། ། མདོར་ན། དབུ་མ་པས་ཀུན་རྫོབ་ཀྱི་བདེན་པར་བཞག་པའི་དོན་དེ་ཡིན་ན། དབུ་མ་པ་རང་གི་ལུགས་ལ་ཡོད་པ་མ་ཡིན་དགོས་ཏེ། འཇིག་རྟེན་ལ་གྲགས་པའི་དེ་ཡིན་ན།
ལུགས་དེ་ལ་ཡོད་པ་མ་ཡིན་དགོས་པ་བཞིན་ནོ། ། དེ་ལྟ་ན་ཡང་དེ་གཉིས་ཡོད་པ་མ་ཡིན་པར་རྟོགས་དཀའ་སླའི་ཁྱད་པར་དང༌། རྒྱལ་བས་ཆོས་སྟོན་ཚུལ་གྱི་ཁྱད་པར་ལ། སྔ་ཕྱིའི་རིམ་པ་སོ་སོར་ངེས་པ་ཡིན་ཏེ། བདག་མེད་པར་རྟོགས་སླ་ལ། ཤིང་རྟ་མེད་པར་ནི་རྟོགས་དཀའ་བའི་ཕྱིར་དང༌། ཉན་ཐོས་སྡེ་པའི་གཞུང་ལས་ཀྱང༌། བདག་མེད་པའི་ཚུལ་རྒྱས་པར་བཤད་ཀྱང༌། ཤིང་རྟ་དང་སྣམ་བུ་ལ་སོགས་པ་མེད་པའི་ཚུལ་མ་བཤད་པའི་ཕྱིར། ཟླ་བའི་ཞབས་ཀྱི་གཞུང་དུ་ནི།
དེ་གཉིས་ཀ་ཡང༌། མཐོང་བ་རྫུན་པའི་ངོར་ཡོད་སྙམ་དང༌། མཐོང་བ་ཡང་དག་པའི་ངོར་མེད་མཉམ་དུ་བཤད་པ་ཡིན་ནོ། ། གསུམ་པ་ལས་འབྲས་ཀྱི་རྟེན་ཡིན་པའི་ཉེས་སྤོང་མི་འཐད་པ་ནི། བོད་ཕྱི་མ་དག་ན་རེ། ཐ་སྙད་དུ་ཡང་བདག་མེད་ན། ལས་བྱེད་པ་པོ་དང༌། རྣམ་སྨིན་མྱོང་བ་པོ་ཡང་མེད་པར་འགྱུར་བ་དང༌། སེམས་ཅན་དང༌། གང་ཟག་དང༌།
ཚོར་བ་པོ་དང༌། མྱོང་བ་པོ་དང༌། སྲོག་དང༌། གསོབ་དང༌། ཤེད་བུ་དང༌། ཤེད་ལས་སྐྱེས་ལ་སོགས་པ་བྱེད་པའི་སྐྱེས་བུ་བཅུ་གཉིས་མེད་པར་འགྱུར་ལ། དེ་ལྟ་ན་ཐ་སྙད་ཀྱི་བདེན་པ་མཐའ་དག་ལས་ཉམས་པར་འགྱུར་རོ། ། ཞེས་ཟེར་རོ། ། དེ་དག་གི་རྣལ་མའི་ལན་ཡང་སྔར་བཏབ་ཟིན་ཡོད། གཞུང་ལུགས་ཀྱི་ཕུགས་མ་གོ་བ་ལས་བྱུང་བའི་སྨྲ་བ་མང་པོ་དེ་དག་ངེས་པའི་ལམ་དུ་གཞུག་པའི་ཕྱིར་རྣམ་པར་སྤྲོས་ཏེ་བཤད་པར་བྱའོ། །
འདི་ལ་གཉིས་ཏེ། དོན་གྱི་ཁོག་ཕུགས་པ་དང༌། དངོས་ལན་བཏབ་པའོ། ། དང་པོ་ལ་གཉིས་ཏེ། འཇིག་རྟེན་ཇི་ལྟར་གྲགས་པའི་ཚུལ་དང༌། གྲུབ་མཐའ་སྨྲ་བས་ཇི་ལྟར་ཁས་ལེན་པའི་ཚུལ་ལོ། ། དེ་ཡང་འཇིག་རྟེན་གྱི་གྲགས་པ་ཞེས་བྱ་བ་ནི། ལྷན་ཅིག་སྐྱེས་པའི་མ་རིག་པས་རྣམ་པར་སླད་པའི་ཤེས་པ་ལ་བྱ་ལ། དེས་གྲུབ་པ་ལ་ནི་དེའི་གྲགས་པས་གྲུབ་པ་ཞེས་བྱའོ། ། གྲུབ་པའི་མཐའ་ཞེས་བྱ་བ་ནི།
བསྟན་བཅོས་ལ་གྲགས་པའི་རིགས་པ་ལ་གྲུབ་པ་ཞེས་བྱ་བ་ཡིན་ལ། དེས་གྲུབ་པ་ལ་ནི་དེའི་མཐའ་ཞེས་བྱའོ། ། དེ་ཡང་འདི་ལྟར་ཉོན་མོངས་པ་ཅན་གྱི་མ་རིག་པའི་འཛིན་སྟངས་ཀྱི་གཟུང་བྱ་དངོས་ནི། བདག་ཏུ་རློམ་པ་དེ་ཉིད་ཡིན་ལ། དེ་ལ་མིང་གི་རྣམ་གྲངས་ནི། བྱེད་པའི་སྐྱེས་བུ་བཅུ་གཉིས་ལ་སོགས་པར་གྲགས་པ་དེ་རྣམས་སོ། ། དེ་ཡང་གཞན་ལ་རག་མ་ལས་པའི་དོན་གྱིས་སམ། ང་རྒྱལ་བསྲུང་བའི་དོན་གྱིས་སམ། ནང་ཉིད་ཡིན་པའི་དོན་གྱིས་ན་བདག་ཅེས་བྱའོ། ། སེམས་པ་དང་བཅས་པས་ན།
སེམས་ཅན་ཞེས་བྱའོ། ། དེ་དང་དེས་གང་ཞིང་དེ་དང་དེ་ཟག་པའི་དོན་གྱིས་ན་གང་ཟག་ཅེས་བྱའོ། ། རིགས་མཐུན་གནས་པའི་དོན་གྱིས་ན་སྲོག་ཅེས་བྱའོ། ། སྐྱེ་རྒུའི་བདག་པོ་ཤེད་ཅེས་བྱ་བའི་བུ་ཡིན་པས། ཤེད་བུ་ཅེས་བྱའོ། ། ལས་བྱེད་པ་པོ་ཡང་དེ་ཉིད་ཡིན་ལ། རྣམ་སྨིན་ལ་ལོངས་སྤྱོད་པ་པོ་ཡང་དེ་ཉིད་ཡིན་པས་ན་བྱེད་པ་པོ་དང༌། ཤེས་པ་པོ་དང༌། ཚོར་བ་པོ་དང༌། མཐོང་བ་པོ་ལ་སོགས་པ་རྣམས་སོ། །
དེ་ཡང་ཞིབ་མོར་ཕྱེ་ན། ང་དང་བདག་ནི་འཇིག་རྟེན་གྱི་གྲགས་པས་ཐོག་མ་མེད་པ་ནས་རང་ཆས་སུ་གྲུབ་པའི་མ་རིག་པས་གྲུབ་པ་ཡིན་པས་ན་འཇིག་རྟེན་གྱི་གྲགས་པ་དངོས་ཡིན་ལ། ལྷག་མ་རྣམས་ནི་འདོད་པའི་ལྷ་དང་མི་ལ་སོགས་པ་རྣམ་པར་རྟོག་པ་ཤེས་ཆེ་བའི་འཇིག་རྟེན་པ་དག་གིས་རྟོག་པས་བཅོས་ནས་བཞག་པའི་ཕྱིར། འཇིག་རྟེན་གྱི་གྲགས་པ་ཉི་ཚེ་བ་ཁོ་ན་ཡིན་ནོ། ། དེའི་ཕྱིར་ལུགས་འདི་ལ། ང་དང་བདག་ཡིན་ན་སེམས་ཅན་ལ་སོགས་པ་ཡིན་དགོས་ཀྱང༌། སེམས་ཅན་ལ་སོགས་པ་ལྷག་མ་རྣམས་ཡིན་ན། ང་དང་བདག་ཡིན་མི་དགོས་ཏེ། རྒྱུད་ཐ་དད་པ་ལ་དམིགས་ནས་ལྷན་ཅིག་སྐྱེས་པའི་བློས་སེམས་ལ་སོགས་པར་འཛིན་ཡང༌། ང་དང་བདག་ཏུ་འཛིན་པ་མི་སྲིད་པས་སོ། །
མདོར་ན་བདག་དང༌། གཞན་ཞེས་བྱ་བ་འདི་གཉིས་ཁོ་ན་འཇིག་རྟེན་གྱི་གྲགས་པས་གྲུབ་པ་ཡིན་ཏེ། གཏི་མུག་ཤིན་ཏུ་ཤེས་ཆེན་པོས་ནོན་པར་གྱུར་པའི་དུད་འགྲོ་དག་གིས་ཀྱང་དེ་ལྟར་འཛིན་པའི་ཕྱིར་རོ། ། སེམས་ཅན་ལ་སོགས་པ་རྣམས་ཀྱི་ཐ་སྙད་ནི་བྱེད་པ་པོ་མི་དྲན་ཞིང༌། ཐོག་མ་མེད་པ་ནས་འཇིག་རྟེན་ལ་གྲགས་པ་ཡིན་མོད་ཀྱང༌། གྲགས་པ་དངོས་མ་ཡིན་ཏེ། དུད་འགྲོ་ལ་སོགས་པའི་འགྲོ་བ་མཐའ་དག་ལ་མ་གྲགས་པའི་ཕྱིར་དང༌། གྲུབ་མཐའ་ལ་གྲགས་པའི་རྟོག་པ་འགའ་ཞིག་སྔོན་དུ་བཏང་ནས་བྱས་པའི་ཕྱིར། དཔེར་ན་ཚངས་པ་ལ་མེས་པོར་གྲགས་པ་ལྟ་བུའོ། ། དེ་བཞིན་དུ་ཤེད་བུ་དང༌།
ཤེད་ལས་སྐྱེས་དང༌། ལྷའི་དབང་པོ་ལ། བརྒྱ་བྱིན་དང༌། ལྷ་མ་ཡིན་པ་ལ་སྔོན་གྱི་ལྷ་དང༌། ཚངས་པ་ལ་གསེར་གྱི་མངལ་ལ་སོགས་པར་གྲགས་པ་རྣམས་ཀྱང་ངོ༌། ། གཉིས་པ་གྲུབ་མཐའ་ལ་གྲགས་པའི་ཚུལ་ལ་གཉིས་ཏེ། ཆོས་འདི་ལས་ཕྱི་རོལ་དུ་གྱུར་པའི་གྲུབ་མཐའ་ལ་དང༌། ཆོས་འདིའི་གྲུབ་མཐའ་ལ་གྲགས་པའོ། ། དང་པོ་ནི། ལྷན་ཅིག་སྐྱེས་པའི་མ་རིག་པས་བདག་ཏུ་གང་བཟུང་བ་དེ་ཉིད་བདག་ཡིན་ལ་དེའི་མཚན་གཞི་ཡང་གྲངས་ཅན་གྱིས་སྐྱེས་བུ་ཉིད་བདག་ཏུ་འདོད་པ་དང༌།
དེ་ཉིད་ཟ་བ་པོ་ཡིན་ཡང༌། བྱེད་པ་པོ་མ་ཡིན་པ་དང༌། ཡོན་ཏན་མེད་པ་དང༌། བྱ་བ་མེད་པར་ཁས་ལེན་ལ། བྱེ་བྲག་པས་ནི་སྐྱེས་བུ་ཉིད་བདག་དང༌། བྱེད་པ་པོ་དང༌། ཟ་བ་པོ་དང༌། ཡོན་ཏན་དང་བཅས་པ་དང༌། བྱ་བ་མེད་པར་ཁས་ལེན་ཞིང༌། གཅེར་བུ་པས་ནི།
སྲོག་ཉིད་བདག་ཏུ་ཁས་ལེན་པ་དང༌། རིག་བྱེད་པ་དག་གིས་ནི། ནམ་མཁའ་ལྟ་བུ་ཅིག་གིས་ལུས་ཅན་ཐམས་ཅད་ལ་ཁྱབ་པར་ཁས་ལེན་པ་དང༌། དེ་ཐམས་ཅད་ཀྱིས་ཀྱང་བདག་རྟག་པ་དང་གཅིག་པུ་དང་རང་དབང་བ་ཅན་དུ་ཁས་ལེན་པ་ལ་ཁྱད་པར་མེད་དོ། ། གཉིས་པ་ཆོས་འདིའི་གྲུབ་མཐའ་སྨྲ་བ་ལ་གཉིས་ཏེ། བདག་ཡོད་པར་ཁས་ལེན་པ་དང༌། དེ་མེད་པར་སྨྲ་བའོ། ། དང་པོ་ནི། མང་པོས་བཀུར་བའི་སྡེ་པ་དག་ཡིན་ལ། འདི་ལ་གཉིས་ཏེ།
ཕུང་པོ་ཉིད་བདག་ཏུ་འདོད་པ་དང༌། བདག་དང་ཕུང་པོ་དེ་ཉིད་དང་གཞན་ཉིད་དུ་བརྗོད་དུ་མེད་པར་འདོད་པའི་ལུགས་སོ། ། དང་པོ་ལ་ཡང༌། ཕུང་པོ་ལྔ་ཅར་བདག་ཏུ་འདོད་པ་དང༌། རྣམ་པར་ཤེས་པའི་ཕུང་པོ་ཉིད་བདག་ཏུ་འདོད་པའོ། ། དེ་གསུམ་ཀ་ཡང་མང་པོས་བཀུར་བའི་སྡེ་པ་ཉིད་ལས་ཕྱེ་བའི་ནང་ཚན་སོ་སོ་བ་དག་ཡིན་ལ། དེ་དག་གིས་ཀྱང༌། ཆོས་ཀྱི་ཕྱག་རྒྱ་གསུམ་པ་ཁས་མི་ལེན་པ་མ་ཡིན་ཏེ། མུ་སྟེགས་པས་བཏགས་པའི་བདག་འབད་ནས་འགོག་པའི་ཕྱིར། འགོག་པའི་ཚུལ་ཡང༌།
མུ་སྟེགས་པས་བཏགས་པ་དེ་ཉིད་འཇིག་ཚོགས་ལ་ལྟ་བའི་འཛིན་སྟངས་ཀྱི་གཟུང་བྱ་མ་ཡིན་པ་དང༌། རང་གིས་ཁས་བླངས་པའི་བདག་དེ་ཉིད་དེའི་གཟུང་བྱ་དང༌། སྐྱེས་བུ་དང་གང་ཟག་དང་བྱེད་པ་པོ་ལ་སོགས་པ་ཡིན་པར་ཁས་བླངས་པའི་ཚུལ་གྱིས་སོ། ། གཉིས་པ་བདག་མེད་པར་སྨྲ་བ་ནི། གཞི་ཐམས་ཅད་ཡོད་པར་སྨྲ་བའི་གྲུབ་པའི་མཐའ་ཁས་ལེན་པ་ནས་གཟུང་སྟེ། ངོ་བོ་ཉིད་མེད་པར་སྨྲ་བའི་བར་གྲུབ་མཐའ་སྨྲ་བ་བཞི་པོར་གྲགས་པ་ཐམས་ཅད་དོ། ། དེ་ཡང༌། འདི་ལྟར། དེ་དག་ཐམས་ཅད་ཀྱིས་དགག་བྱ་གང་ཟག་གི་བདག་གི་ངོས་འཛིན་ཚུལ་དང༌། དེ་འགོག་བྱེད་ཀྱི་རིགས་པ་དང༌།
རིགས་པ་དེས་བཀག་པའི་གང་ཟག་གི་བདག་མེད་ངོས་འཛིན་པའི་ཚུལ་ལ་ཁྱད་པར་ཅུང་ཟད་ཀྱང་ཡོད་པ་མ་ཡིན་ཏེ། མཛོད་ཀྱི་གནས་དགུ་པར་དེ་དང་དེའི་ཚུལ་ཇི་ལྟར་བཤད་པ་དེ་དང༌། ཐེག་པ་ཆེན་པོ་མདོ་སྡེའི་རྒྱན་དང་སའི་དངོས་གཞིར་དེ་འགོག་བྱེད་ཀྱི་རིགས་པ་གང་བཤད་པ་དེ་ཉིད་དབུ་མ་ལ་འཇུག་པ་རྩ་འགྲེལ་དུ་བཤད་པ་ཡིན་གྱི། དེར་མ་བཤད་པའི་བྱེད་ཆོས་འགའ་ཡང༌། ཟླ་བའི་ཞབས་ཀྱིས་མ་བཤད་པའི་ཕྱིར་རོ། ། དེ་ལྟ་ན་ཡང༌། གང་ཟག་གི་བདག་མེད་རྟོགས་པ་ལ། བདག་ཏུ་འདོགས་པའི་རྒྱུ་ཕུང་པོ་བདེན་མེད་ཏུ་རྟོགས་པ་མངོན་དུ་འགྲོ་དགོས་སོ། ། ཞེས་བྱ་བ་འདི་ཙམ་ཞིག་ཁྱད་པར་ཡིན་ནོ། ། དེ་དག་གི་ཚུལ་ཡང་འོག་ནས་རྒྱས་པར་འཆད་མོད།
རེ་ཤིག་མདོར་བསྡུས་པ་ནི་འདི་ཡིན་ཏེ། ཇི་སྲིད་གང་ཟག་ཉིད་བདག་ཏུ་ཁས་ལེན་པ་དེ་སྲིད་དུ་གང་ཟག་གི་བདག་ཁས་ལེན་པ་ཞེས་བྱ་ལ། དེ་ཁས་ལེན་པ་དེ་སྲིད་དུ། ཐར་པ་མྱ་ངན་ལས་འདས་པ་ཐོབ་པའི་ཐབས་མེད་པས་དེའི་ལོག་ཕྱོགས་ཁས་བླངས་པའི་སྒོ་ནས་བག་ཡོད་པར་བྱའོ། ། ཞེས་ཀུན་མཁྱེན་གཉིས་པ་དབྱིག་གཉེན་རྗེས་འབྲང་དང་བཅས་པ་འཆད་པ་ཡིན་ནོ། ། དེ་ཡང་འདི་ལྟར་འཆད་དེ། ཕུང་པོའི་སྟེང་ན་ང་ཙམ་དང་བདག་དང་སེམས་ཅན་ལ་སོགས་པ་ཡོད་པ་མ་ཡིན་ཏེ། ཚད་མས་མ་དམིགས་པའི་ཕྱིར་རོ། ། དེ་ལྟ་ན་ཡང་མེད་བཞིན་དུ། འཇིག་ཚོགས་ལ་ལྟ་བས་རྒྱུ་ཕུང་པོ་ལ་བརྟེན་ནས་བཏགས་པ་ཡིན་ལ།
ཇི་ལྟར་བཏགས་པ་བཞིན་དུ་ཡོད་ན། ང་དང་བདག་ཡོད་དགོས་པ་ལས་དེ་ཡང་ཡོད་པ་མ་ཡིན་ཏེ། ཐག་ཁྲ་ལ་སྦྲུལ་དུ་བཏགས་པ་བཞིན་ནོ། ། ཇི་ལྟར་བཏགས་པ་བཞིན་མེད་ཀྱང༌། བཏགས་པ་ཙམ་དེ་མེད་པ་མ་ཡིན་ཏེ། བདག་གི་དོན་སྤྱི་ཡོད་པའི་ཕྱིར་རོ། ། དཔེར་ན་ཐག་ཁྲ་ལ་སྦྲུལ་མེད་ཀྱང༌། དེར་འཛིན་གྱི་རྟོག་པ་ལ་དེར་སྣང་བ་ལ་སྦྲུལ་དུ་སྒྲོ་བཏགས་པའི་ཆ་ཡོད་པ་བཞིན་ནོ། ། དེ་ལྟར་ཡིན་པ་འོན་ཀྱང་དེ་དུས་ཀྱི་སྦྲུལ་གྱི་དོན་སྤྱི་དེ་ལོག་པའི་ཀུན་རྫོབ་དང༌། བདག་གི་དོན་སྤྱི་ནི་ཡང་དག་པའི་ཀུན་རྫོབ་ཏུ་འཇོག་པའི་ཁྱད་པར་དབྱེ་དགོས་ཏེ།
འཕྲལ་གྱི་འཁྲུལ་རྒྱུས་སླད་པ་དང་མ་སླད་པའི་རྟོག་པས་གཞག་པའི་དོན་སོ་སོར་དབྱེ་དགོས་པའི་ཕྱིར། དོན་དེ་ལ་དགོངས་ནས་མཛོད་འགྲེལ་དུ། བཏགས་པའང་མེད་པར་འགྱུར་འོང་བས། ། མེད་དོ་ཞེས་ཀྱང་ཁས་མི་བླང༌། ། ཞེས་གསུངས་པ་ཡིན་ནོ། ། དེ་ལྟར་ན་གྲུབ་མཐའ་སྨྲ་བ་བཞིན་པོ་གང་གི་ལུགས་ལ་ཡང༌། རང་རང་གི་གྲུབ་མཐའ་ལ། བདག་ཅེས་བྱ་བ་ཅུང་ཟད་ཀྱང་ཁས་མི་ལེན་པ་ལ་ཁྱད་པར་མེད་པ་དེའི་ཕྱིར། བདག་མེད་པ་དོན་དམ་པའི་བདེན་པར་ཁས་བླངས་པ་ལ་ཁྱད་པར་མེད་དོ། ། དེ་ལྟ་ན་ཡང་ཀུན་རྫོབ་ཀྱི་བདེན་པ་འཇོག་པ་ལ་ལུགས་མི་འདྲ་བ་གཉིས་ཏེ།
དངོས་པོར་སྨྲ་བ་རྣམས་ཀྱིས་ནི། ཀུན་རྫོབ་ཀྱི་བདེན་པ་མཐའ་དག་རང་གི་གྲུབ་མཐའ་ལ་གྲགས་པའི་རིགས་པས་དཔྱད་ནས་འཇོག་ཅིང༌། དེ་ལྟར་བཞག་པ་དེ་ཉིད་ཀུན་རྫོབ་ཀྱི་བདེན་པར་ཁས་ལེན་པ་ཡིན་ཏེ། འཇིག་རྟེན་གྲགས་པ་ནི་ལུང་རིགས་དང་མི་མཐུན་པའི་ཕྱིར། ཞེས་ཟེར་བ་ཡིན་ཏེ། དཔེར་ན་བྱེ་བྲག་ཏུ་སྨྲ་བས། ནམ་མཁའ་རྟག་པའི་དངོས་པོར་སྨྲ་བ་དང༌། རགས་རྒྱུན་རྫས་སུ་མེད་པར་ཁས་ལེན་པ་དང༌། མདོ་སྡེ་པས་དོན་སྣང་གི་ཤེས་པ་ལ་དོན་དངོས་སུ་མི་སྣང་བར་ཁས་ལེན་པ་དང༌། སེམས་ཙམ་པས་ཕྱི་རོལ་གྱི་དོན་དུ་སྣང་བ་ཐམས་ཅད་སེམས་སུ་ཁས་ལེན་པ་ལྟ་བུའོ། །
དེ་བཞིན་དུ་དེ་གསུམ་ཀ་ཐུན་མོང་ཀུན་རྫོབ་ཏུ་ཡང་བདག་རྟག་པ་དང་གཅིག་པུ་དང་རང་དབང་ཅན་དུ་ཡང་ཁས་མི་ལེན་ལ། དེ་ཐམས་ཅད་ནི་འཇིག་རྟེན་དང་མི་མཐུན་པ་ཡིན་ཏེ་འཇིག་རྟེན་ན་ཇི་ལྟར་གྲགས་པ་ལས་བཟློག་སྟེ་གཞན་དུ་ཁས་ལེན་པའི་ཕྱིར། གཉིས་པ་འཇིག་རྟེན་གྲགས་སྡེ་སྤྱོད་པའི་དབུ་མ་བ་དག་གིས་ནི། ཇི་སྲིད་ཀུན་རྫོབ་ཀྱི་བདེན་པ་ཁས་ལེན་པ་དེ་སྲིད་དུ། འཇིག་རྟེན་གྱི་གྲགས་པ་ཁོ་ན་རང་སོར་འཇོག་པ་ཡིན་ཏེ། དེ་སྲིད་དུ་འཕྲལ་གྱི་འཁྲུལ་རྒྱུས་མ་སླད་ཅིང༌། ལྷན་ཅིག་སྐྱེས་པའི་མ་རིག་པས་སླད་པའི་ཤེས་པ་ལ་ཇི་ལྟར་གྲགས་པ་དེ་ཉིད་ཐད་སོར་འཇོག་པའི་ཕྱིར་དང༌། དེའི་ཚེ་གྲུབ་མཐའ་སྨྲ་བ་རང་ལ་གྲགས་པའི་རིགས་པས་ཅུང་ཟད་ཀྱང་མི་དཔྱོད་པའི་ཕྱིར་རོ། ། དེ་ལྟ་ཡིན་པ་དེའི་ཕྱིར་ལྷན་སྐྱེས་སུ་གྱུར་པའི་བདག་འཛིན་གཉིས་ཀྱི་འཛིན་སྟངས་ཀྱི་གཟུང་བྱ་གང་དང་གང་ཡིན་པ་དེ་ལ་ཡང༌། འཇིག་རྟེན་གྱི་ཀུན་རྫོབ་བདེན་པའི་མཚན་ཉིད་ཞུགས་པའི་ཕྱིར།
དེར་རྣམ་པར་གཞག་གོ ། དེ་ལྟར་བཤད་པ་ན། གང་འཇིག་རྟེན་གྱི་གྲགས་པས་གྲུབ་པའི་དོན་ཡིན་ན། དབུ་མ་པ་རང་གི་གྲུབ་པའི་མཐའ་ལ་གྲགས་པ་མ་ཡིན་པས་ཁྱབ། དཔེར་ན་ཆོས་ཀྱི་བདག་འཛིན་ལྷན་སྐྱེས་ཀྱི་འཛིན་སྟངས་ཀྱི་གཟུང་བྱ་བཞིན། འཇིག་ལྟ་ལྷན་སྐྱེས་ཀྱི་དམིགས་པར་གྱུར་པའི་ང་ཙམ་དེ་ཡང་དེ་ཡིན་པའི་ཕྱིར། ལུགས་འདི་ལ་ཡོད་པ་མ་ཡིན་ནོ། ། ཞེས་བྱ་བ་ནི་ཟླ་པའི་ཞབས་ཀྱི་རིགས་པ་དྲི་མ་མེད་པ་ཡིན་ནོ། ། དེ་ལྟར་བཤད་པས་གྲུབ་པའི་དོན་ནི། ལྷན་ཅིག་སྐྱེས་པའི་མ་རིག་པས་ང་ཙམ་བདག་ཏུ་གཟུང་བ་བཞིན་དུ།
དེ་ཉིད་བདག་ཡིན་ནོ་ཞེས་སྒྲུབ་བྱེད་ཀྱི་རིགས་པ་ལ་མ་ལྟོས་པར་དེ་ཉིད་དེར་ཁས་ལེན་པ་ནི་འཇིག་རྟེན་གྱི་ལུགས་དང༌། སྒྲུབ་བྱེད་ཀྱི་རིགས་པ་དུ་མ་སྔོན་དུ་བཏང་ནས་དེ་ཉིད་བདག་ཏུ་ཁས་ལེན་པ་ནི་མུ་སྟེགས་ཀྱི་ལུགས་དང༌། དེ་བཞིན་དུ་འཇིག་རྟེན་གྱི་མ་རིག་པ་ལྷན་སྐྱེས་དང༌། མུ་སྟེགས་ཀྱི་གྲུབ་མཐས་བཏགས་པའི་བདག་གཉིས་ཀ་གྲུབ་མཐའ་སྨྲ་བ་རང་རང་ལ་གྲགས་པའི་ཐ་སྙད་དུ་ཡང་ཡོད་པ་མ་ཡིན་ནོ། ། ཞེས་བྱ་བ་ནི་ཆོས་འདི་པ་དག་གི་གྲུབ་མཐའ་སྨྲ་བ་རྣམས་ཀྱི་སྤྱིའི་ལུགས་སོ། ། དེ་ལྟ་ཡིན་པ་དེའི་ཕྱིར་ངར་འཛིན་ལྷན་སྐྱེས་ཀྱིས་བཏགས་པའི་བདག་དེ་ཉིད་ཡོད་དོ་ཞེས་དམ་བཅའ་བ་དང༌། ཡོད་པ་མ་ཡིན་ནོ་ཞེས་དམ་བཅའ་བ་ནི་ཕྱི་ནང་གི་གཞུང་ལུགས་ཀྱི་ཁྱད་པར་འབྱེད་པའི་ཆོས་ཀྱི་གཙོ་བོ་ཡིན་ནོ། ། ཞེས་བྱ་བ་འདི་གྲུབ་པ་ཡིན་ནོ། ། དེ་ལྟར་བཤད་པ་དེ་ལ་སེལ་དགོས་པའི་དོགས་པ་གཉིས་ཏེ། བོད་ལ་ལ་ན་རེ་འཇིག་རྟེན་གྲགས་སྡེ་སྤྱོད་པའི་དབུ་མ་པ་དག་ལ་ནི།
འཇིག་རྟེན་ཀྱི་གྲགས་པ་ལས་མ་གཏོགས་པའི་རང་ལུགས་ཀྱི་ཐ་སྙད་ཡོད་པ་མ་ཡིན་ནོ། ། ཞེས་ཟེར་བ་དང༌། ཡང་ལ་ལ་དག འཇིག་རྟེན་ན་གང་གྲགས་པ་དེ་ཉིད་དབུ་མའི་རང་གི་ལུགས་ལ་ཡང་ངེས་པར་ཁས་ལེན་དགོས་པ་ཡིན་ནོ། ། ཞེས་ཟེར་བ་དེ་དག་གོ ། དང་པོ་མི་རིགས་ཏེ། དབུ་མའི་རང་ལུགས་ཀྱི་ཐ་སྙད་ནི། འཕགས་པའི་ཐ་སྙད་ཁོ་ནས་བྱེད་པ་ཡིན་གྱི། འཕགས་པ་མ་ཡིན་པའི་ཐ་སྙད་ཀྱིས་བྱེད་པ་མ་ཡིན་པའི་ཕྱིར། དཔེར་ན་མི་རྟག་པ་དང་སྡུག་བསྔལ་བ་དང༌།
སྟོང་པ་དང་བདག་མེད་པ་ལ་སོགས་པའི་ཐ་སྙད་བཞིན་ནོ། ། དེ་སྐད་དུ་ཡང༌། མདོ་ལས། ལོག་པ་བརྒྱད་ལས་ཤིན་ཏུ་འདས། ། ཡང་དག་བརྒྱད་ལ་ཞེན་པ་མེད། ། ཅེས་དང༌། སྤྱོད་འཇུག་ལས། ཀུན་རྫོབ་ཏུ་ཡང་འགལ་ཞེ་ན། ། རྣལ་འབྱོར་ཀུན་རྫོབ་ཉེས་མེད་དེ། ། ཞེས་གསུངས་པས་སོ། །
ལུགས་གཉིས་པ་དེ་ཡང་འཐད་པ་མ་ཡིན་ཏེ། ཇི་སྐད་དུ། གལ་ཏེ་ཁྱོད་ལ་འཇིག་རྟེན་མི་གནོད་ན། ། འཇིག་རྟེན་ཉིད་ལྟོས་འདི་ནི་དགག་པར་གྱིས། ། ཁྱོད་དང་འཇིག་རྟེན་འདིར་ནི་རྩོད་གྱིས་དང༌། ། ཕྱིས་ནས་སྟོབས་ལྡན་བདག་གིས་བསྟན་པར་བགྱི། ། ཞེས་གསུངས་པ་དེ་དག་ནི། ཇི་སྲིད་འཇིག་རྟེན་གྱི་ཀུན་རྫོབ་བདེན་པ་ཁས་ལེན་པ་དེ་སྲིད་དུ། འཇིག་རྟེན་གྱི་གྲགས་པ་ཉིད་རང་སོར་འཇོག་པ་ཡིན་གྱི། དངོས་པོར་སྨྲ་བ་དག་བཞིན་དུ།
གྲུབ་མཐའ་ལ་གྲགས་པའི་རིགས་པས་དཔྱད་ནས་ཁས་ལེན་པ་མ་ཡིན་ཞེས་བྱ་བའི་དོན་ཡིན་པའི་ཕྱིར་རོ། ། དེ་ལས་གཞན་དུ། འཇིག་རྟེན་ན་གང་ཡོད་པར་གྲགས་པ་དེ་ཉིད་དབུ་མའི་གྲུབ་མཐའ་སྨྲ་བ་དག་གི་རང་ལུགས་ལ་ཡོད་པར་ཁས་ལེན་ན་ནི་མི་འདོད་པ་མཐའ་དག་ཐོག་ཏུ་འབབ་པར་འགྱུར་ཏེ། དེ་ཡང་འདི་ལྟར་བདེན་འཛིན་ལྷན་སྐྱེས་ཀྱི་འཛིན་སྟངས་ཀྱི་གཟུང་བྱ་ཡོད་པར་ཐལ་བ་དང༌། ཁ་སང་གི་ང་དང་དེ་རིང་གི་ང་གཅིག་ཏུ་ཐལ་བ་དང༌། འདྲ་བ་གཞན་བྱུང་གི་རྒྱུན་དང་བཅས་པའི་དངོས་པོ་ཐམས་ཅད་སྔ་ཕྱི་གཅིག་ཏུ་ཐལ་བ་དང༌། ཟག་བཅས་ཀྱི་ཚོར་བ་བདེ་བ་རྣམས་བདེ་བ་ཁོ་ནར་ཐལ་བ་དང༌། ཡང་དག་པའི་ཀུན་རྫོབ་རྣམས་དོན་དམ་པའི་བདེན་པ་ཉིད་དུ་ཐལ་བ་དང༌། མཐོ་རིས་ཀྱི་དོན་དུ་མཆོད་སྦྱིན་བརྒྱ་སྟོང་ལ་སོགས་པ་རིགས་པར་འགྱུར་ཏེ། དེ་དང་དེ་དག་འཕྲལ་གྱི་འཁྲུལ་རྒྱུས་མ་སླད་པའི་འཇིག་རྟེན་ལ་ཡོད་པར་གྲགས་པའི་ཕྱིར་རོ། །
གཞན་ཡང་འདི་ལྟར། ཕུང་པོ་ལ་བརྟེན་ནས་བཏགས་པའི་ང་ཙམ་དེ་ལས་བྱེད་པ་པོ་དང༌། རྣམ་སྨིན་མྱོང་བ་པོ་གཉིས་ཀ་ཡིན་པར་ཐལ་བ་དང༌། སྲོག་ཡིན་པར་ཐལ་བ་དང༌། ཤེད་ལས་སྐྱེས་པ་དང༌། ཤེད་བུ་ཡིན་པར་ཐལ། བདག་ཡིན་པ་གང་ཞིག དེ་དང་དེ་དག་དོན་གཅིག་མིང་གི་རྣམ་གྲངས་སུ་འཇིག་རྟེན་གྱི་རྟོག་པ་ལྷན་སྐྱེས་ཀྱིས་གྲུབ་པའི་ཕྱིར་རོ། ། ཐལ་བ་དང་པོ་ལ་འདོད་ན། བདག་རྟག་པར་ཐལ་བ་དང༌།
ཐལ་བ་གཉིས་པ་ལ་འདོད་ན། ལྷ་སྦྱིན་ཉིད་ལྷ་སྦྱིན་གྱི་སྲོག་ཏུ་ཐལ་བ་དང༌། ཐལ་བ་གསུམ་པ་ལ་འདོད་ན་མུ་སྟེགས་ཀྱི་གྲུབ་པའི་མཐའ་ལས་མ་འདས་ཏེ། རིག་བྱེད་ལས། བསྐལ་པ་དང་པོའི་མི་རྣམས་སྐྱེ་རྒུའི་བདག་པོ་ཤེད་ཅེས་བྱ་བའི་བུ་ཡིན་པར་འཇིག་རྟེན་ན་གྲགས་པ་བཞིན་དུ་དབུ་མའི་རང་ལུགས་ལ་ཁས་ལེན་རིགས་པའི་ཕྱིར་རོ། ། གཞན་ཡང་སོ་སོ་སྐྱེ་བོས་འཕགས་ལམ་མངོན་དུ་བྱས་པའི་ཚེ་དང༌། སློབ་པས་མི་སློབ་པ་མངོན་དུ་བྱས་པའི་ཚེ་དང༌། ལྷག་བཅས་ཀྱིས་ལྷག་མེད་མངོན་དུ་བྱས་པའི་ཚེ་དང༌། བྱང་ཆུབ་སེམས་དཔས་དེ་བཞིན་གཤེགས་པ་མངོན་དུ་བྱས་པའི་ཚེ། དེ་དང་དེའི་བདག་བཏང་བར་འགྱུར་ཏེ།
གོ་རིམ་བཞིན་དུ་དེ་དང་དེའི་ཚེ་སོ་སོ་སྐྱེ་བོ་ལ་སོགས་པ་བཏང་བ་ཉིད་ཀྱི་ཕྱིར་རོ། ། ཡང་འདོད་ཁམས་པའི་འགྲོ་བ་དེ་ཉིད་དེའི་བདག་ཡིན་ན། དེ་གཟུགས་ཁམས་སུ་སྐྱེས་པའི་ཚེ་འདོད་པའི་བདག་བཏང་བར་འགྱུར་ལ། དེ་ཡང་དེ་ལྟ་ན་ང་ཉིད་འདོད་པའི་ཁམས་སུ་སྐྱེས་པར་གྱུར་ཏོ། ། ཞེས་བྱ་བ་དེ་འཇིག་རྟེན་གྱི་གྲགས་པ་མ་ཡིན་པར་འགྱུར་རོ། ། གཞན་ཡང༌། ཚངས་པ་འཇིག་རྟེན་གྱི་མེས་པོར་ཐལ་བ་དང༌། ཉི་མ་དང་ཟླ་བ་ལ་སོགས་པ་འཇིག་རྟེན་གྱི་བྱེད་པ་པོ་དག་གིས་བྱས་པར་ཐལ་བ་དང༌། ལྷ་མ་ཡིན་རྣམས་སྔོན་གྱི་ལྷ་ཡིན་པར་ཐལ་བ་སོགས་ཁས་ལེན་དགོས་པར་འགྱུར་ཏེ། འཇིག་རྟེན་ན་དེ་ལྟར་གྲགས་པའི་ཕྱིར་རོ། །
ཅི་སྟེ་དེ་དག་ནི་གྲུབ་མཐའ་ངན་པའི་རྟོག་པ་སྔོན་དུ་བཏང་ནས་གྲགས་པ་ཡིན་གྱི། གྲགས་པ་དངོས་མ་ཡིན་ནོ་ཞེ་ན། འོ་ན་ང་ཙམ་བདག་ཡིན་པ་དང༌། སེམས་ཅན་དང་གང་ཟག་དང་སྲོག་བདག་ཡིན་པ་དང༌། ཤེད་བུ་དང་ཤེད་ལས་སྐྱེས་དང་བདག་དོན་གཅིག་ཏུ་འདོད་པ་སོགས་ཀྱང་གྲུབ་མཐའ་ངན་པའི་རྟོག་པ་སྔོན་དུ་བཏང་ནས་བྱས་པའི་ཕྱིར། འཇིག་རྟེན་གྱི་གྲགས་པ་དངོས་མ་ཡིན་པར་མཚུངས་སོ། ། མདོར་ན། ང་དང་བདག་ལ་སོགས་པའི་དོན་འཇིག་རྟེན་གྱི་གྲགས་པས་གྲུབ་པ་ཡིན་ཡང༌། ཐ་སྙད་དེ་དང་དེ་དག་གྲུབ་མཐའ་ངན་པའི་རྟོག་པ་སྔོན་དུ་བཏང་ནས་བཏགས་པ་ཡིན་ཏེ། བཤད་པ་རྒྱུ་མཚན་གྱི་མིང་གང་ཞིག
ངར་འཛིན་ཀུན་བཏགས་ཀྱི་གཟུང་བྱ་དེ་དང་མིང་གི་ཐ་སྙད་གཅིག་ཏུ་སྣང་བའི་ཕྱིར་རོ། ། གཉིས་པ་དངོས་ལན་ནི། ཁྱེད་ཀྱིས་རྩོད་པ་དེ་ནི་སྔོན་ཉིད་ནས་ཟླ་བའི་ཞབས་ཀྱིས་གསལ་ཟིན་པ་ཡིན་ཏེ། ཇི་སྐད་དུ། བརྒྱ་པའི་འགྲེལ་པ་ལས། གལ་ཏེ་བདག་མེད་ན་ནི། སུ་ཞིག་དགེ་བའམ་མི་དགེ་བའམ་མི་གཡོ་བའི་ལས་བྱས་ནས་དེའི་འབྲས་བུ་མྱོང་བར་བྱེད། དེ་ནི་དགེ་བའམ་མི་དགེ་བའི་མི་གཡོ་བའི་ལས་བྱས་ནས། རིགས་དང་འགྲོ་བ་དང་སྐྱེས་གནས་ལ་སོགས་པའི་དབྱེ་བས་ཕྱེ་བའི་ཁམས་གསུམ་དུ་ལས་དང་རྗེས་སུ་མཐུན་པའི་སྐྱེ་བའི་རྒྱུན་རབ་ཏུ་དབྱེ་བ་མཐའ་ཡས་ཞིང༌། བདེ་བ་དང་སྡུག་བསྔལ་གྱི་འབྲས་བུས་ཉེ་བར་ལོངས་སྤྱོད་པའི་རྒྱུར་གྱུར་པ་ཐོབ་ལ།
དེ་ནི་མངོན་པར་འདུ་བྱེད་པ་པོ་དང༌། སོ་སོར་མྱོང་བར་བྱེད་པ་པོ་ཡང་ཡིན་ཞིང༌། དེ་ནི་གསོད་པ་དང༌། གནོད་པ་དང༌། རེག་པ་དང༌། བཅིངས་པ་དང༌། གྲོལ་བར་ཡང་འགྱུར་རོ། ། དེའི་ཕྱིར་བདག་རང་གི་ངོ་བོ་ཡོད་དོ་ཞེས་འཛེར་རོ། ། ཞེས་ཕྱོགས་སྔ་མ་མཚམས་སྦྱར་ནས། དེ་འགོག་པ་ནི།
རྩ་བ་ལས། སྐྱེ་དང་སྐྱེ་བར་སྐྱེས་པ་ནི། ། ལུས་བཞིན་རྣམ་པར་འགྱུར་བར་འགྱུར། ། ཁྱོད་ཀྱི་དེ་ལ་ལུས་ལས་གཞན། ། ཉིད་དང་རྟག་ཉིད་མི་རིགས་སོ། ། ཞེས་གསུངས་པ་དེའི་འགྲེལ་པར། གང་གི་ཚེ་བདག་རྟག་པ་མི་རིགས་པ་དེའི་ཚེ། ངེས་པར་འདི་འདུ་བྱེད་ཀྱི་རྒྱུན་སྐད་ཅིག་རེ་རེ་འཇིག་པ་ལ། ལས་དང་འབྲས་བུ་ལ་སོགས་པ་ཐམས་ཅད་ཁས་བླངས་པར་བྱའོ། ། ཞེས་གསུངས་སོ། །
རྩ་འགྲེལ་དེ་དག་གིས་ནི། བདག་རྟག་པ་མེད་ཀྱང་ཕུང་པོ་སྐད་ཅིག་གིས་འཇིག་པའི་རྒྱུན་དེ་ཉིད་ལས་འབྲས་ཀྱི་རྟེན་དུ་གསལ་བར་གསུངས་སོ། ། ཡང་གཞན་དག་བདག་མེད་ན། བདག་འཛིན་ལྷན་སྐྱེས་ཀྱི་དམིགས་པ་མེད་པར་འགྱུར་རོ་ཞེས་ཟེར་བ་འདི་ཡང་སློབ་དཔོན་ཉིད་ཀྱིས་སྔོན་ནས་བསལ་ཟིན་པ་ཡིན་ཏེ། ཇི་སྐད་དུ། བརྒྱ་པ་ལས། དངོས་པོ་མི་རྟག་པ་རྣམས་ལ། ། རྟོག་པ་སྐྱེ་བར་འགྱུར་མིན་ནམ། ། ཞེས་པའི་སྔ་འགྲེལ་དུ། གལ་ཏེ་བདག་མེད་ན་ནི།
འོ་ན་ངར་འཛིན་པ་དང་བདག་ལ་ཆགས་པ་འདི་གཉིས་གང་ཞིག་ལས་འགྱུར་ཞེ་ན། ཞེས་མཚམས་སྦྱར་ནས་ཕྱི་འགྲེལ་དུ་གཟུགས་ལ་སོགས་པའི་མིང་ཅན་རང་བཞིན་མེད་པ་རྣམས་ལ་བདག་དང་སེམས་ཅན་དང་སྲོག་དང་སྐྱེ་བ་པོ་དང་ཤེད་ལས་སྐྱེས་དང༌། བྱེད་པ་པོ་དང་ཚོར་བ་པོ་ཞེས་བྱ་བ་ལ་སོགས་པ་བདག་གོ་སྙམ་དུ་ལོག་པར་རྟོག་པར་བྱེད་དོ། ། ཞེས་གསལ་བར་གསུངས་པས་ཕུང་པོ་རྣམས་ངར་འཛིན་ལྷན་སྐྱེས་ཀྱི་དམིགས་པ་དང༌། དེས་དེ་ལ་བརྟེན་ནས་བཏགས་པའི་བདག་ཡོད་པ་མ་ཡིན་པར་བཤད་དོ། ། དེའི་ཕྱིར་ལས་འབྲས་ཀྱི་རྟེན་ནི། མ་རིག་པས་སླད་པའི་འཁྲུལ་ངོར་བདག་དང༌། རང་གི་གྲུབ་མཐའ་ལ་ཕུང་པོའི་རྒྱུན་སྔ་མའི་དུས་སུ་ལས་བྱས་པ་ཕྱི་མའི་དུས་སུ་མྱོང་བ་ཙམ་ཞིག་བཞེད་པར་གསལ་ལོ། ། བཞི་པ་འཇུག་འགྲེལ་དུ་ཡོད་པར་གསུངས་པའི་རྒྱུ་མཚན་གྱིས་ཡོད་པར་ཁས་ལེན་དགོས་པའི་ཉེས་སྤོང་མི་འཐད་པ་ནི། འདི་སྐད་ཅེས།
ཇི་སྐད་དུ། འདི་ནི་ཕུང་པོ་རྣམས་བརྟེན་གྲུབ་པར་འགྱུར། ། ཞེས་དང༌། དེའི་འགྲེལ་པར། ཕུང་པོ་རྣམས་ལ་བརྟེན་ནས་གདགས་པ་ཞེས་བྱ་བ་འདི་ཙམ་ཞིག འཇིག་རྟེན་གྱི་ཐ་སྙད་རྣམ་པར་གནས་པར་བྱ་བའི་ཕྱིར་ཁས་བླངས་པར་བྱ་སྟེ། བདག་ཏུ་ཐ་སྙད་བཏགས་པ་མཐོང་བའི་ཕྱིར་རོ། ། བདག་ཏུ་བཏགས་པ་ཙམ་དུ་གྲུབ་པར་བྱ་བའི་དོན་དུ་ཕྱི་རོལ་གྱི་དཔེ་བཤད་པ། ཤིང་རྟ་རང་ཡན་ལག་ལས་གཞན་ཡོད་མིན། ། ཞེས་སོགས་རྒྱས་པར་བཤད་པ་དང༌།
ཡང་འགྲེལ་པ་དེར་རྩ་བའི་ལུང་དྲངས་པ་ལས། བདག་ནི་ཉེ་བར་ལེན་མེད་མིན། ། མེད་པ་ཉིད་དུ་དེ་མ་ངེས། ། ཞེས་པའི་ལུང་ཁུངས་སུ་མཛད་ནས། ཇི་སྐད་དུ། བརྟེན་ནས་བཏགས་པར་བྱ་བ་ཐ་སྙད་ཀྱི་ཡན་ལག་ཏུ་གྱུར་པ་བཀག་གོ་ཞེས་ནི་ཤེས་པར་མི་བྱའོ། ། ཞེས་གསལ་བར་གསུངས་པའི་ཕྱིར། དབུ་མ་པའི་རང་ལུགས་ལ་བདག་ཡོད་པ་ཡིན་ནོ་ཞེས་ཟེར་རོ། ། འདི་མི་འཐད་པ་ལ་གཉིས་ཏེ། རང་ལུགས་ལ་ཆོས་ཀྱི་བདག་དང་བདག་རྟག་པ་ཁས་ལེན་པ་ཧ་ཅང་ཐལ་བ་དང༌།
ཇི་སྲིད་བདག་ཁས་ལེན་པ་དེ་སྲིད་དུ་བདག་རྟག་པ་ཁས་ལེན་དགོས་པར་བསྟན་པའོ། ། དང་པོ་ལ། ཐལ་བ་དངོས་དང༌། ཕྱོགས་སྔ་མའི་ཤེས་བྱེད་དུ་དྲངས་པའི་ལུང་དོན་བཤད་པའོ། ། དང་པོ་ནི། འོ་ན་ཐ་སྙད་དུ་ཆོས་ཀྱི་བདག་དང་བདག་རྟག་པ་རང་ལུགས་ལ་ཁས་ལེན་རིགས་པར་འགྱུར་ཏེ། ལྷན་ཅིག་སྐྱེས་པའི་རྟོག་པས་དེ་དང་དེར་ཐ་སྙད་བཏགས་པ་མཐོང་བའི་ཕྱིར་རོ། ། གཞན་ཡང༌། ཇི་སྐད་དུ། དེ་བློ་ལ་ལྟོས་གཉིས་ཅར་བདེན་པ་སྟེ། །
ཞེས་དང༌། གལ་ཏེ་ཤེས་བྱ་མེད་པར་བློ་ཡོད་ན། ། ཞེས་པའི་འགྲེལ་པར། ཡུལ་ཅན་གྱི་བློ་ཡོད་ན་དེའི་ཡུལ་ཡོད་པས་ཁྱབ་པར་བཤད་པ་དང༌། མ་སད་དེ་སྲིད་དེ་ལ་གསུམ་པོ་ཡོད། ། ཅེས་པའི་འགྲེལ་པར། གཏི་མུག་གཉིད་ལས་མ་སད་པའི་ངོར་ཡོད་པས་ཡོད་པའི་གོ་ཆོད་པར་འཆད་པ་ལྟར་ན། རང་ལུགས་ལ་ཆོས་བདག་ཀྱང་ཡོད་པར་འགྱུར་ཏེ། དེ་ཡུལ་ཅན་གྱི་བློ་ངོར་ཡོད་པའི་ཕྱིར་དང༌། མ་རིག་པའི་ངོར་ཡོད་པའི་ཕྱིར་རོ། །
གཞན་ཡང༌། རང་ལུགས་ལ་ཐ་སྙད་དུ་བདེན་གྲུབ་ཡོད་པར་འགྱུར་ཏེ། ཇི་སྐད་དུ། དེ་གང་བཅོས་མ་བདེན་པར་སྣང་དེ་ནི། ། ཞེས་པའི་འགྲེལ་པར། ཀུན་རྫོབ་ཏུ་བདེན་པར་གྲུབ་པའི་རྒྱུ་མཚན་གྱིས། ཀུན་རྫོབ་ཀྱི་བདེན་པར་གསུངས་པའི་ཕྱིར། འོ་ན་ཁྱེད་ལ་ཡང་དེར་ཐལ་བ་མ་ཡིན་ནམ་ཞེ་ན། མ་ཡིན་ཏེ། ཁོ་བོ་ཅག་ལྟར་ན།
ཀུན་རྫོབ་ཏུ་ཡོད་པ་དང༌། འཇིག་རྟེན་གྱི་ཐ་སྙད་དུ་ཡོད་པ་ཞེས་བྱ་བའི་དོན་ནི་མ་རིག་པའི་ངོར་ཡོད་པ་ལ་འཆད་པ་ཡིན་ལ། དེར་ཡོད་པས་ཡོད་པའི་གོ་མི་ཆོད་པའི་ཚུལ་རྒྱས་པར་གོང་དུ་བཤད་ཟིན་པའི་ཕྱིར་རོ། ། གཉིས་པ་ལ། འཇུག་འགྲེལ་ནས་འབྱུང་བའི་དོན་བཤད་པ་དང༌། བསྟན་བཅོས་ལས་འབྱུང་བའི་དོན་བཤད་པའོ། ། དང་པོ་ནི། བདག་འཇིག་རྟེན་གྱི་ཀུན་རྫོབ་བདེན་པར་བཤད་པ་ཙམ་གྱིས་རང་ལུགས་ལ་ཡོད་དགོས་པ་མ་ཡིན་ཏེ། འཇིག་རྟེན་གྱི་ཀུན་རྫོབ་ཀྱི་ངོར་བདེན་པ་ཡིན་ན། ཡོད་མི་དགོས་པའི་ཕྱིར།
དཔེར་ན་ཆོས་ཀྱི་བདག་བཞིན་ནོ། ། དེ་བས་ན་ཉེ་བར་ལེན་པ་པོ་དང༌། བདག་ཅེས་བྱ་བ་ནི་མ་རིག་པའི་ངོར་ཡོད་ལ། དབུ་མ་པ་རང་ལ་ཡོད་པ་མ་ཡིན་ནོ། ། ཞེས་ཟླ་བའི་ཞབས་ཀྱིས་བཞེད་པ་ཡིན་ཏེ། ཇི་སྐད་དུ། འཇུག་འགྲེལ་ལས། མ་རིག་པའི་དབང་གིས་ཡོད་པ་ཉིད་དུ་ཞེན་པར་བྱས་ནས། འཇིག་ཚོགས་ལ་ལྟ་བས་འདི་ནི་བདག་གོ་སྙམ་དུ་མངོན་པར་ཞེན་པ་རྣམས་འཁོར་བར་འགྱུར་རོ་ཞེས་དང༌། གང་གི་ཕྱིར་འདི་ཡོད་པ་མ་ཡིན་པ་ཉིད་ཡིན་མོད་ཀྱི།
འོན་ཀྱང་གཏི་མུག་ལས་ཐ་སྙད་འདོགས་པ་དེ་ཉིད་ཀྱི་ཕྱིར། རྣལ་འབྱོར་པ་དག་གིས་བདག་རྣམ་པ་ཐམས་ཅད་དུ་མ་དམིགས་ལ། དེ་མ་དམིགས་ན་མིག་ལ་སོགས་པ་དེའི་ཉེ་བར་ལེན་པ་རྣམས་མི་འབྱུང་བར་འགྱུར་རོ་ཞེས་དང༌། དེའི་རྩ་བར། གང་ལ་རྟག་ཏུ་འགྲོ་རྣམས་ངར་འཛིན་བློ། ། རབ་ཏུ་འབྱུང་ཞིང་དེ་ཡི་གང་ཡིན་དེར། ། ང་ཡིར་འཛིན་བློ་འབྱུང་བའི་བདག་དེ་ནི། ། མ་བརྟགས་གྲགས་པར་གཏི་མུག་ལས་ཡིན་ནོ། ། ཞེས་གཏི་མུག་གི་ངོར་ཡོད་པར་གསུངས་ཀྱང་རང་ལུགས་ལ་ཡོད་པར་མ་གསུངས་སོ། ། མདོར་ན་ཕུང་པོ་དང་ངོ་བོ་གཅིག་དང་ཐ་དད་གང་རུང་གི་བདག་ཁས་ལེན་པ་ཕྱི་ནང་གི་མུ་སྟེགས་ཀྱི་ལུགས་དང༌།
བདག་དབུ་མ་པ་རང་ལ་གྲགས་པའི་ཐ་སྙད་ཙམ་དུ་ཡང་ཁས་མི་ལེན་པ་རང་གི་ལུགས་ཡིན་པར་སློབ་དཔོན་འདིས་བཞེད་པ་ཡིན་ཏེ། ཇི་སྐད་དུ། འཇུག་འགྲེལ་ལས། མུ་སྟེགས་པ་དེའི་རིགས་པས་ཕུང་པོ་ལས་ཐ་དད་པར་ཞེན་ཞིང༌། རང་གི་སྡེ་པ་རྣམས་ཀྱིས་ཀྱང༌། ཕུང་པོ་ཙམ་ཉིད་བདག་ཏུ་ཁས་བླངས་ལ། དེ་བཞིན་གཤེགས་པ་ཉེ་བར་བསྟན་པ་ཕྱིན་ཅི་མ་ལོག་པར་ཁོང་དུ་ཆུད་པ་རྣམས་ནི་ཡོད་པ་མ་ཡིན་པ་ཉིད་དོ་སྙམ་དུ་རིག་པར་བྱས་ནས་ལན་བརྒྱར་ཡོངས་སུ་གྲོལ་བར་འགྱུར་བ་དེ་ནི་བདག་ཡིན་ཞིང༌། གང་ཞིག་ལ་ངར་འཛིན་པའི་བློ་འབྱུང་བ་དེ་ཡང་བདག་ཡིན་པར་རིག་པར་བྱའོ། ། ཞེས་གསལ་བར་གསུངས་པའི་ཕྱིར་རོ། ། གཉིས་པ་ནི།
དབུ་མའི་རྩ་བ་ལས། མེད་པ་ཉིད་དུའང་དེ་མ་ངེས། ། ཞེས་གསུངས་པས་རང་ལུགས་ལ་བདག་ཡོད་པར་བསྟན་ནོ་སྙམ་དུ་འཁྲུལ་པ་དེ་ཡང་མི་རིགས་ཏེ། གཞུང་དེས་ནི་གོང་དུ་བདག་ཡོད་པ་བཀག་པ་ལ་འཕྲོས་ནས། འོ་ན་གནས་ཚུལ་ལ་མེད་པ་བཞིན་དུ་མོ་གཤམ་གྱི་བུ་ལྟར་ལྷན་ཅིག་སྐྱེས་པའི་རྟོག་པའི་ངོར་ཡང་མེད་དམ་ཞེ་ན། རྟོག་པའི་ངོར་ནི་དེ་གཉིས་མེད་མཚུངས་མ་ཡིན་ཏེ། དེ་ནི་ཕུང་པོ་ལ་བརྟེན་ནས་འདོགས་པའི་ཕྱིར། ཞེས་བྱ་བའི་དོན་ཡིན་ཏེ། རྩ་བ་དེ་ཉིད་ཀྱི་ཚིག་གསལ་ལས། གང་ཞིག་ཕུང་པོ་ལ་བརྟེན་ནས་གདགས་པ་དེ་མེད་དོ་ཞེས་བྱ་བར་ཇི་ལྟར་འགྱུར།
ཡོད་པ་མ་ཡིན་པའི་མོ་གཤམ་གྱི་བུ་ནི་ཕུང་པོ་དག་ལ་བརྟེན་ནས་འདོགས་པ་མ་ཡིན་ནོ་ཞེས་གསུངས་སོ། ། དེ་ལྟར་ན་དེ་གཉིས་སྤྱིར་མེད་མཚུངས་ཡིན་ཡང༌། གཅིག་ཤོས་འཛིན་པའི་རྟོག་པ་སྤང་མི་དགོས་ཤིང༌། བདག་འཛིན་འབད་ནས་སྤང་དགོས་པའི་དོན་ནོ། ། གཉིས་པ་ལ་དངོས་དང༌། དེས་གྲུབ་པའི་དོན་ནོ། ། དང་པོ་ནི། ཟླ་བའི་ཞབས་ཀྱིས་ཇི་སྲིད་ལས་འབྲས་ཀྱི་རྟེན་དུ་གྱུར་པའི་བདག་ཡོད་པར་ཁས་ལེན་པ་དེ་སྲིད་དུ། དེ་འདྲའི་བདག་དེ་རྟག་པར་ཁས་ལེན་དགོས་པར་བཤད་པ་ཡིན་ཏེ། ཇི་སྐད་དུ།
གཞན་གྱིས་བསགས་ལ་གཞན་གྱིས་ཟ་བར་འགྱུར། ། ཞེས་པའི་འགྲེལ་པར། ཕུང་པོ་རྣམས་སྐད་ཅིག་རེ་རེ་ལ་སྐྱེ་ཞིང་འཇིག་པ་དེ་བཞིན་དུ། བདག་ཀྱང་སྐྱེ་ཞིང་འཇིག་པ་ཅན་དུ་འགྱུར་ཏེ། བདག་ཕུང་པོའི་རང་བཞིན་ཅན་ཡིན་པའི་ཕྱིར་རོ། ། དེའི་ཕྱིར་ཇི་ལྟར་ང་ཡི་ལུས་འདི་བྱུང་བར་གྱུར་ཏོ། ། ཞེས་མི་གསུང་བ་དེ་བཞིན་དུ་དེའི་ཚེ་དེའི་དུས་ན་ང་རྒྱལ་པོ་ང་ལས་ནུ་ཞེས་བྱ་བར་གྱུར་ཏོ། ། ཞེས་བྱ་བ་འདི་ཡང་གསུང་བར་མི་འགྱུར་ཏེ། དེའི་ཚེ་བདག་ཀྱང་ལུས་ལྟར་ཞིག་པའི་ཕྱིར་དང༌། འདིར་གཞན་ཉིད་སྐྱེ་བར་ཁས་བླངས་པའི་ཕྱིར་རོ། །
བསྟན་བཅོས་ལས་ཀྱང༌། གལ་ཏེ་ཕུང་པོ་བདག་ཡིན་ན། ། སྐྱེ་དང་འཇིག་པ་ཅན་དུ་འགྱུར། ། ཞེས་གསུངས་སོ། ། སྐྱེ་བ་དང་འཇིག་པ་ཉིད་ཡོད་ན་ཡང་བྱེད་པ་པོ་བདག་མེད་པས་དེའི་འབྲས་བུ་མེད་པ་ཉིད་དུ་འགྱུར་ཏེ། གལ་ཏེ་ལས་གང་གིས་བྱས་པ་དེ་མི་རྟག་པ་ཉིད་དུ་འགྱུར་ན་དེའི་ཚེ་བྱེད་པ་པོ་མེད་པས། ལས་ལ་ཡང་བརྟེན་མེད་པའི་ཕྱིར། འབྲས་བུ་དང་འབྲེལ་བ་མེད་པ་ཉིད་དུ་འགྱུར་རོ། ། གལ་ཏེ་སྐད་ཅིག་སྔ་མས་བྱས་པའི་ལས་ཀྱི་འབྲས་བུ་སྐད་ཅིག་ཕྱི་མ་རྣམས་སུ་ལོངས་སྤྱོད་ན་དེའི་ཚེ་གཞན་གྱིས་བསགས་པའི་ལས་ཀྱི་རྣམ་པར་སྨིན་པ་གཞན་གྱིས་ལོངས་སྤྱོད་པའི་ཕྱིར། གཞན་གྱིས་བསགས་པའི་ལས་གཞན་གྱིས་ཟ་བ་འགྱུར་རོ། །
དེའི་ཕྱིར་བྱས་པ་ཆུད་ཟོས་པ་དང༌། མ་བྱས་པ་དང་འཕྲད་པར་འགྱུར་རོ། ། བསྟན་བཅོས་ལས་ཀྱང༌། གལ་ཏེ་འདི་ནི་གཞན་གྱུར་ན། ། དེ་མེད་པར་ཡང་འབྱུང་བར་འགྱུར། ། དེ་བཞིན་དུ་ནི་གནས་འགྱུར་ཞིང༌། ། དེར་མ་ཤི་བར་སྐྱེ་བར་འགྱུར། ། ཆད་དང་ལས་རྣམས་ཆུད་ཟ་དང༌། ། གཞན་གྱིས་བྱས་པའི་ལས་རྣམས་ནི། ། གཞན་གྱིས་སོ་སོར་མྱོང་བ་དང༌། །
དེ་ལ་སོགས་པ་ཐལ་བར་འགྱུར། ། ཞེས་གསུངས་སོ། ། ཞེས་གསལ་བར་བཤད་པའི་དོན་ལ་ཞིབ་མོར་བརྟགས་པས་ངེས་པ་རྙེད་པར་འགྱུར་བ་ཡིན་པས་སོ། ། གཉིས་པ་ནི། ཇི་སྲིད་འཇིག་རྟེན་གྱི་ཀུན་རྫོབ་བདེན་པ་ཁས་ལེན་པ་དེ་སྲིད་དུ། འཇིག་རྟེན་གྱི་ལྷན་ཅིག་སྐྱེས་པའི་གྲགས་པས་ཇི་ལྟར་གྲགས་པ་དེ་ཉིད་ཁས་ལེན་དགོས་པ་ཡིན་ཏེ། དེ་མ་བླངས་ན་དེ་ལས་ཉམས་པར་འགྱུར་བ་ཡིན་པས་སོ། ། དེ་ནི་དབུ་མའི་རང་ལུགས་མ་ཡིན་ཏེ། ལྷན་ཅིག་སྐྱེས་པའི་མ་རིག་པས་བཞག་པའི་ལག་རྗེས་ཡིན་པའི་ཕྱིར་རོ། ། ཡང་ཇི་སྲིད་རྣལ་འབྱོར་གྱི་ཀུན་རྫོབ་ཁས་ལེན་པ་དེ་སྲིད་དུ།
བསྟན་བཅོས་སུ་དབུ་མའི་གྲུབ་མཐར་བཤད་པ་ཇི་སྙེད་པ་དེ་ཁས་ལེན་དགོས་པ་ཡིན་ཏེ། མ་བླངས་ན་རྣལ་འབྱོར་ཀུན་རྫོབ་ལས་ཉམས་པར་འགྱུར་བའི་ཕྱིར་རོ། ། འདི་དབུ་མའི་གནས་སྐབས་ཀྱི་རང་ལུགས་ཡིན་ཏེ། དབུ་མའི་གྲུབ་མཐའ་ལ་གྲགས་པའི་རིགས་པས་དཔྱད་ནས་བཞག་པའི་དོན་ཡིན་པའི་ཕྱིར་དང༌། བར་དུ་བདག་བཟློག་པའི་རིགས་པ་དབང་བཙན་པར་བྱས་པའི་ཕྱིར་རོ། ། དེ་ལྟ་ན་ཡང་དབུ་མའི་མཐར་ཐུག་གི་རང་ལུགས་མ་ཡིན་ཏེ། རྣལ་འབྱོར་གྱི་ཀུན་རྫོབ་ཇི་སྙེད་པ་ཡང༌། མཚན་འཛིན་གྱིས་གཞག་པའི་ལག་རྗེས་ཡིན་པའི་ཕྱིར་དང༌། མཚན་འཛིན་ལས་གྲོལ་བའི་རིགས་པ་དེའི་ངོར་ནི་རང་ལུགས་ཀྱི་ཁས་ལེན་ཅི་ཡང་ཡོད་པ་མ་ཡིན་པའི་ཕྱིར་རོ། ། དེ་བས་ན་དབུ་མའི་གནས་སྐབས་ཀྱི་གྲུབ་པའི་མཐའ་འཇོག་པ་ན།
བདག་མེད་པ་ཞེས་བྱ་བ་འདི་ཡིན་གྱི། བདག་ཡོད་པར་ཁས་ལེན་པ་ཞེས་བྱ་བ་འདི་ནི། རྒྱང་ཕན་གྱི་ལྟ་བ་ལས་ལོག་ནས་བསོད་ནམས་མ་ཡིན་པ་དང་པོར་བཟློག་པ་ཞེས་བྱ་བའི་སྐབས་དེ་ན་ཡོད་པ་ཡིན་གྱི། བར་དུ་བདག་བཟློག་པའི་རིགས་པ་འཆད་པའི་སྐབས་ན་ཡོད་པ་མ་ཡིན་ནོ། ། ཞེས་བྱ་བ་འདི་གྲུབ་པ་ཡིན་ནོ། ། ཡང་གྲུབ་པའི་དོན་གཉིས་ནི། བདག་དང་ཤིང་རྟ་སོགས་ལ་དོན་དང་ཐ་སྙད་གཉིས་གཉིས་ལས། དོན་རྣམས་ནི་འཇིག་རྟེན་གྱི་ཡང་དག་པའི་ཀུན་རྫོབ་ཡིན་པ་ལ་ཁྱད་པར་མེད་དེ། འཇིག་རྟེན་གྱི་མ་རིག་པ་ལྷན་སྐྱེས་ཀྱི་འཛིན་སྟངས་ཀྱི་གཟུང་བྱ་ཡིན་པའི་ཕྱིར། ཐ་སྙད་ལ་ཤིང་རྟ་དང་བུམ་སྣམ་ལ་སོགས་པ་རྣམས་ཀྱི་ཐ་སྙད་ནི་ཡང་དག་པའི་ཀུན་རྫོབ་ཡིན་ཏེ།
རྒྱུ་མཚན་སྔ་མ་དེ་ཉིད་ཀྱི་ཕྱིར་རོ། ། སྤྱིར་བདག་དང་བྱེ་བྲག་གང་ཟག་དང་ཆོས་ཀྱི་བདག་ཅེས་བྱ་བའི་ཐ་སྙད་དང་དེ་ཡང་རྟག་པ་དང་གཅིག་པུ་ལ་སོགས་པའི་ཐ་སྙད་རྣམས་ནི་ལོག་པའི་ཀུན་རྫོབ་ཏུ་བཞག་ཏེ། གྲུབ་མཐའ་ངན་པའི་རྟོག་པ་སྔོན་དུ་བཏང་ནས་འཇིག་རྟེན་ལ་གྲགས་པའི་བདག་རྟག་པ་དང་གཅིག་པུ་སོགས་ཀྱི་ཡང་དོན་ཡང་དག་པའི་ཀུན་རྫོབ་དང་ཐ་སྙད་ལོག་པའི་ཀུན་རྫོབ་ཡིན་པར་གྲུབ་ལ། དེ་ལྟར་ན་གང་ཟག་གི་བདག་རྟག་གཅིག་རང་དབང་ཅན་དང༌། ཤིང་རྟ་སོགས་ཀྱི་དོན་འཇིག་རྟེན་ཀྱི་ཐ་སྙད་དུ་ཡོད་མཚུངས་ཡིན་ན་ཡང༌། ཐ་སྙད་ཡོད་མཚུངས་མ་ཡིན་ཏེ། ཤིང་རྟའི་ཐ་སྙད་སོགས་ཡང་དག་པའི་ཀུན་རྫོབ་དང༌། གཅིག་ཤོས་ཀྱི་ཐ་སྙད་ལོག་པའི་ཀུན་རྫོབ་ཏུ་བཞག་པའི་ཕྱིར་དང༌། ཞེས་བྱ་བ་འདི་གྲུབ་པ་ཡིན་ནོ། ། གྲུབ་དོན་གསུམ་པ་ནི།
འཇིག་རྟེན་གྱི་ཐ་སྙད་དུ། བདག་རྟག་པའི་དོན་ཡིན་ན། དེ་ཕུང་པོ་དང་གཅིག་དང་ཐ་དད་གང་དུ་ཡོད་ཅེས་དཔྱོད་ན་གང་དུ་ཡང་ཁས་མི་ལེན་ཏེ། འཇིག་རྟེན་གྱི་གྲགས་པ་ལ་རིགས་པས་མི་དཔྱོད་པའི་ཕྱིར། དེ་ལྟར་ན་དབུ་མའི་གྲུབ་མཐའ་ཞེས་བྱ་བ་ནི། གནས་སྐབས་སུ་དབུ་མའི་རིགས་པས་བརྟགས་ནས་བཞག་པའི་མཐའ་ཡིན་སྟེ། འཇིག་རྟེན་གྱི་གྲགས་པ་ཞེས་བྱ་བ་ནི། མ་བརྟགས་གཅིག་པུར་ཉམས་དགའ་བ་ཡིན་པ་དང༌། འཁྲུལ་ངོའི་རྣམ་པར་བཞག་པ་ཁོ་ན་ཡིན་གྱི། གྲུབ་པའི་མཐའ་གང་ལ་ཡང་མ་ཞུགས་པ་ཡིན་པས་འཇིག་རྟེན་གྱི་གྲགས་པ་ནི།
དབུ་མའི་གྲུབ་པའི་མཐའ་ཡིན་ནོ། ། ཞེས་ཁས་བླངས་པར་མི་བྱ་བ་ཞེས་བྱ་བ་ནི་གྲུབ་པ་ཡིན་ནོ། ། གཉིས་པ་བདག་འཛིན་གཉིས་ཀྱི་ཁྱད་པར་འབྱེད་ལུགས་མི་འཐད་པ་ལ། གཞན་དག་ན་རེ། ཤེས་བྱ་ཐམས་ཅད་ཆོས་དང་གང་ཟག་གཉིས་སུ་སོ་སོར་ཕྱེ་ནས་དེ་དང་དེ་རང་བཞིན་གྱིས་མ་གྲུབ་པ་དེ་བདག་མེད་པ་གཉིས་ཀྱི་དོན་དུ་འཆད་པ་ནི་ཐལ་འགྱུར་བའི་ཐུན་མོང་མ་ཡིན་པའི་ལུགས་ཡིན་ལ། གང་ཟག་རང་རྐྱ་ཐུབ་པའི་རྫས་ཡོད་ཀྱིས་སྟོང་པ། གང་ཟག་གི་བདག་མེད་པའི་དོན་དང༌། ཆོས་བདེན་པས་སྟོང་པ་ཆོས་ཀྱི་བདག་མེད་ཀྱི་དོན་དུ་འཆད་པ་ནི་དབུ་མ་རང་རྒྱུད་པའི་ལུགས་སོ། ། ལུགས་དེ་གཉིས་ཀ་ལ་ཡང༌། བདག་གཉིས་པོ་དེ་དག་ནི་ཐ་སྙད་དུ་ཡང་ཁས་མི་ལེན་ལ།
བདག་ཙམ་ཞིག་ནི་གཉིས་ཀས་ཀྱང་ཁས་ལེན་པ་ཡིན་ཏེ། རང་རྒྱུད་པས་ནི་ཡིད་ཀྱི་རྣམ་པར་ཤེས་པ་བདག་ཏུ་ཁས་ལེན། ཐལ་འགྱུར་བས་ནི། ཕུང་པོ་ལ་བརྟེན་ནས་བཏགས་པའི་ང་ཙམ་བདག་ཏུ་ཁས་ལེན་པའི་ཕྱིར།

ཞེས་ཟེར་རོ། ། འདི་མི་འཐད་པ་ལ་གཉིས་ཏེ། སྤྱིར་མི་འཐད་པ་དང༌། བྱེ་བྲག་ཏུ་བདག་མེད་གཉིས་ཀྱི་ཁྱད་པར་ཆོས་ཅན་གྱི་སྒོ་ནས་འབྱེད་པ་མི་འཐད་པའོ། ། དང་པོ་ནི། འདི་དག་ནི་རིགས་པ་མ་ཡིན་ཏེ། དབུ་མ་ཐལ་རང་གཉིས་ཀྱི་དགག་བྱ་གཉིས་དང༌། དེ་བཀག་པའི་བདག་མེད་གཉིས་ཀྱི་ངོས་འཛིན་ཚུལ་ལ་ཁྱད་པར་དེ་ལྟ་བུ་ཡོད་པར་འཆད་བྱེད་ཀྱི་གཞུང་འགྲེལ་གསལ་པོ་གཅིག་ཀྱང་མི་སྣང་བའི་ཕྱིར་དང༌། ཐ་སྙད་དུ་ཡོད་པར་ཁས་ལེན་རྒྱུའི་བདག་ཕུང་པོ་གསུམ་པ་དེ་འདྲ་སྟོན་བྱེད་ཀྱི་གཞུང་འགྲེལ་མི་སྣང་བའི་ཕྱིར་དང༌། ཁས་ལེན་རྒྱུའི་བདག་དང་འགོག་རྒྱུའི་བདག་གི་ཕྱེ་གསལ་བྱེད་པ་དེ་འདྲ་ནི། ཟླ་བའི་ཞབས་ཀྱིས་ཉན་ཐོས་སྡེ་པ་འགོག་པའི་ཕྱོགས་སྔ་མ་ལ་ཡོད་པ་ཡིན་གྱི།
རང་ལུགས་ལ་དེ་ཡོད་པར་འཆད་ན། ཟླ་བའི་ཞབས་ཀྱི་གཞུང་མ་བསླབས་པར་གསལ་བའི་ཕྱིར་དང༌། བརྟེན་ནས་བཏགས་པའི་ང་ཙམ་འཇིག་རྟེན་གྱི་ཐ་སྙད་བདེན་པ་ལ་བདག་ཏུ་འདོད་པ་དང་རང་ལུགས་ལ་བདག་ཏུ་ཁས་མ་ལེན་པའི་ཁྱད་པར་མ་ཕྱེད་པས་ནོངས་པའི་ཕྱིར་དང༌། འཇིག་རྟེན་གྱི་གྲགས་པ་རང་ལུགས་ལ་ཁས་ལེན་དགོས་ན། བདག་འཛིན་ལྷན་སྐྱེས་གཉིས་ཀྱི་འཛིན་སྟངས་ཀྱི་གཟུང་བྱ་རང་ལུགས་ལ་ཡོད་པར་ཁས་མི་ལེན་པ་དང་འགལ་བའི་ཕྱིར། ངར་འཛིན་ལྷན་སྐྱེས་ཀྱི་འཛིན་སྟངས་ཀྱི་གཟུང་བྱ་དང༌། ང་ཙམ་དང་བདག་གི་ངོས་འཛིན་ཚུལ་མངོན་པའི་མཛོད་དང༌། ཚད་མ་རྣམ་འགྲེལ་དང༌། དབུ་མ་ལ་འཇུག་པ་ནས་གསུངས་པ་རྣམས་མི་འདྲ་བའི་ཁྱད་པར་ཅུང་ཟད་ཀྱང་མ་དམིགས་པས་ཐལ་འགྱུར་བ་ལ། ཐུན་མོང་མ་ཡིན་པའི་ཁྱད་ཆོས་ཅུང་ཟད་ཀྱང་མི་སྣང་བའི་ཕྱིར་རོ། །
དེ་ཡང་ཇི་ལྟར་ཞེ་ན་མཛོད་དུ་ནི། ཉན་ཐོས་མང་བཀུར་བའི་ངོར། དགྲ་བཅོམ་པ་བྲག་གིས་བདུད་ལས་བརྩམས་པའི་ཚིགས་བཅད་ཤེས་བྱེད་ཀྱི་ཁུངས་སུ་དྲངས་ནས་ཕུང་པོ་བདག་མ་ཡིན་པ་དང་ཕུང་པོ་ལ་བདག་མེད་པར་བསྒྲུབས་ནས། དེ་ལ་དེ་མེད་བཞིན་དུ་བཏགས་པའི་ཚུལ་ཤིང་རྟའི་དཔེས་བཤད་པ་ཡིན་ནོ། ། ཚིགས་སུ་བཅད་པ་དེ་ཡང་གང་ཞེ་ན། བདག་ཅེས་བྱ་བ་བདུད་ཀྱི་སེམས། ། ཞེས་པ་ནས། ཀུན་རྫོབ་སེམས་ཅན་ཞེས་བྱའོ། ། ཞེས་གསུངས་པའི་བར་དེ་དག་གོ ། འདིར་ལོཙྪ་བ་ཆེན་པོ་ཉི་མ་གྲགས་ཀྱི་ཞལ་ནས་གང་ཟག་གི་བདག་འགོག་པའི་རིགས་པ་དབྱིག་གཉེན་གྱིས་གང་བཤད་པ་དེ་ཉིད།
དབུ་མ་ལ་འཇུག་པར་འཆད་དོ། ། ཞེས་གསུང་ངོ༌། ། རྣམ་འགྲེལ་དུ་ནི། ང་འོ་སྙམ་པའི་བློ་གང་དེ། ། སེམས་ཅན་ལ་ལྟ་ལྷན་ཅིག་སྐྱེས། ། ཞེས་གསུངས་ལ། འཇུག་པའི་རང་འགྲེལ་དུ་ནི། དེ་ལ་འཇིག་ཚོགས་ལ་ལྟ་བ་ནི་ང་དང་ང་ཡི་སྙམ་པ་དེ་ལྟ་བུའི་རྣམ་པར་ཞུགས་པའི་ཤེས་རབ་ཉོན་མོངས་པ་ཅན་ནོ། ། ཞེས་གསུངས་པ་དེ་དང༌། མངོན་པ་ཀུན་ལས་བཏུས་ལས།
འཇིག་ཚོགས་ལ་ལྟ་བ་གང་ཞེ་ན། ཉེ་བར་ལེན་པའི་ཕུང་པོ་ལྔ་པོ་དག་ལ་བདག་གམ་བདག་གིར་ཡང་དག་པར་རྗེས་སུ་ལྟ་བའི་བཟོད་པ་དང༌། འདོད་པ་དང༌། བློ་གྲོས་དང༌། རྟོག་པ་དང་ལྟ་བ་གང་ཡིན་པ་སྟེ། ལྟ་བ་ཐམས་ཅད་ཀྱི་རྟེན་བྱེད་པའི་ལས་ཅན་ནོ། ། ཞེས་གསུངས་པ་དེ་དག་ལ་འཇིག་ལྟ་ངོས་འཛིན་ཚུལ་གྱི་ཁྱད་པར་ཅུང་ཟད་ཀྱང་རྙེད་པ་མ་ཡིན་ནོ། ། དེ་ལྟ་བས་ན། རང་རྒྱུད་ཀྱི་ཕུང་པོའི་སྟེང་དུ། ཁྱད་གཞི་ང་ཙམ་དང༌།
དེའི་ཁྱད་པར་རྟག་པ་དང་གཅིག་པུ་དང་རང་དབང་ཅན་དང་རྫས་ཡོད་དུ་འཛིན་པ་ནི་གང་ཟག་གི་བདག་ཏུ་འཛིན་པ་ཡིན་ལ། འདི་ལའང་ཀུན་བཏགས་དང་ལྷན་སྐྱེས་ཀྱི་དབྱེ་བ་གཉིས་ལས་དང་པོས་ནི་དེ་དང་དེའི་ཐ་སྙད་སྒྲོ་བཏགས་ནས་འཛིན་པ་ཡིན་ལ། གཉིས་པས་ནི། ཐ་སྙད་ལ་མ་ལྟོས་པར་དེ་དང་དེའི་དོན་གང་དང་གང་ཡིན་པ་དེ་ཉིད་འཛིན་སྟངས་ཀྱི་ཡུལ་དུ་བྱེད་པའོ། ། འདི་ལ་བོད་ཕྱི་མ་དག་ན་རེ། ངར་འཛིན་ལྷན་སྐྱེས་ཀྱི་འཛིན་སྟངས་ཀྱི་གཟུང་བྱ་དེ་ལྟར་འཆད་པ་ནི། ཟླ་བའི་ཞབས་ཀྱིས་བཀག་པ་ཡིན་ཏེ། ཇི་སྐད་དུ། གང་དག་དུད་འགྲོར་བསྐལ་མང་བསྐྱལ་གྱུར་པ། ། དེས་ཀྱང་མ་སྐྱེས་རྟགས་འདི་མ་མཐོང་ལ། །
ངར་འཛིན་དེ་དག་ལ་ཡང་འཇུག་མཐོང་སྟེ། ། ཞེས་བཤད་པའི་ཕྱིར་རོ། ། ཡང༌། རྟག་གཅིག་རང་དབང་ཅན་གྱི་གང་ཟག་གི་བདག་མེད་པར་རྟོགས་པས་གང་ཟག་གི་བདག་མེད་རྟོགས་པའི་གོ་ཆོད་པ་ཡང༌། ཟླ་བའི་ཞབས་ཀྱིས་ལེགས་པར་བཀག་པ་ཡིན་ཏེ། ཇི་སྐད་དུ། བདག་མེད་རྟོགས་ཚེ་རྟག་པའི་བདག་སྤོང་ཞིང༌། ། འདི་ནི་ངར་འཛིན་རྟེན་དུའང་མི་འདོད་པ། ། དེ་ཕྱིར་བདག་མེད་ཤེས་པས་བདག་ལྟ་བ། ། དཔྱིས་ཀྱང་འབྱིན་ཞེས་སྨྲ་བ་ཤིན་ཏུ་མཚར། །
རང་ཁྱིམ་རྩིག་ཕུག་སྦྲུལ་གནས་མཐོང་བཞིན་དུ། ། འདི་ན་གླང་ཆེན་མེད་ཅེས་དོགས་བསལ་ཏེ། ། སྦྲུལ་གྱི་འཇིགས་པའང་སྤོང་བར་བྱེད་པ་ནི། ། ཀྱེ་མ་གཞན་གྱི་གནམ་པོར་འགྱུར་ཉིད་དོ། ། ཞེས་གསུངས་ལ། དེའི་དོན་ཡང༌། གླང་པོ་ཆེ་མེད་པར་ཤེས་པས་སྦྲུལ་གྱི་འཇིགས་པ་སྤོང་ནུས་པར་ཐལ། རྟག་གཅིག་རང་དབང་ཅན་གྱི་གང་ཟག་གི་བདག་མེད་པར་རྟོགས་པས་བདག་མེད་རྟོགས་པའི་གོ་ཆོད་པའི་ཕྱིར། དེ་ལྟར་ཐལ་བ་ལས། དེས་དེའི་གོ་མི་ཆོད་དེ།
དེ་འཛིན་པ་དེ་ཀུན་བཏགས་ཁོ་ན་ཡིན་གྱི། ངར་འཛིན་ལྷན་སྐྱེས་ལ་དེ་འདྲའི་འཛིན་སྟངས་མེད་པའི་ཕྱིར་རོ་ཞེས་འཆད་དགོས་པ་ཡིན་ནོ། ། ཞེས་སྨྲའོ། ། འདི་མི་འཐད་པ་ལ། འདོད་པ་དེ་རིགས་པས་སུན་དབྱུང་བ་དང༌། གཞུང་དེ་དག་གི་དོན་བཤད་པའོ། ། དང་པོ་ནི། འོ་ན་མྱུ་གུ་མཐའ་བཞི་ལ་མི་སྐྱེ་བར་རྟོགས་པས་མྱུ་གུ་རང་བཞིན་གྱིས་སྐྱེ་མེད་དུ་རྟོགས་པའི་གོ་མི་ཆོད་པར་ཐལ་བ་དང༌། མིག་སོགས་བདེན་པའི་གཅིག་དང་དུ་བྲལ་དུ་རྟོགས་པས། མིག་སོགས་བདག་མེད་དུ་རྟོགས་པའི་གོ་མི་ཆོད་པར་འགྱུར་ཏེ།
དེ་དང་དེའི་ལོག་ཕྱོགས་འཛིན་པའི་འཛིན་སྟངས་ནི་རྟོག་པ་ཀུན་བཏགས་ཁོ་ན་ལ་ཡོད་པ་ཡིན་གྱི། ལྷན་སྐྱེས་ལ་དེ་འདྲའི་འཛིན་སྟངས་མེད་པའི་ཕྱིར་རོ། ། གལ་ཏེ་ལྷན་སྐྱེས་ལ་དེ་འདྲའི་ཐ་སྙད་འཛིན་པའི་འཛིན་སྟངས་མེད་ཀྱང༌། དེ་དང་དེའི་དོན་འཛིན་པའི་འཛིན་སྟངས་ཡོད་དོ་ཞེ་ན། འོ་ན་ངར་འཛིན་ལྷན་སྐྱེས་ལ་ཡང་རྟག་གཅིག་རང་དབང་ཅན་གྱི་ཐ་སྙད་འཛིན་པ་མེད་ཀྱང་དོན་འཛིན་པ་ཡོད་དོ། ། གལ་ཏེ་དེ་ཡང་མེད་ན་ནི། འོ་ན་དེ་ཆོས་ཅན། བདག་འཛིན་མ་ཡིན་པར་ཐལ། རང་གི་འཛིན་སྟངས་ཀྱི་གཟུང་བྱ་དེ་བདག་གི་མཚན་ཉིད་དང་ལྡན་པར་མི་འཛིན་པའི་ཕྱིར་རོ། ། འདི་ཡང༌།
ཇི་སྲིད་བདག་ཁས་ལེན་པ་དེ་སྲིད་དུ་རྟག་གཅིག་རང་དབང་ཅན་གྱི་མཚན་ཉིད་ཅན་དུ་ཁས་ལེན་དགོས་ཏེ་གཞན་དུ་ན། མི་རྟག་དུ་མ་གཞན་དབང་ཅན་དུ་འགྱུར་ལ། དེ་ལྟ་ན་བདག་ཡིན་པ་ཉམས་སོ། ། རྩ་བའི་ཐལ་ཆོས་ལ་འདོད་པར་ནུས་པ་མ་ཡིན་ཏེ། དེ་དང་དེར་རྟོགས་པ་ནི། དེ་དང་དེའི་དོན་རྟོགས་པའི་གོ་ཆོད་པའི་ཕྱིར་རོ། ། འདི་ཡང་འོག་ནས་རྒྱས་པར་འཆད་དོ། ། ཁྱེད་ལ་གནོད་བྱེད་ཀྱི་རིགས་པ་གཞན་ཡང་འདི་ལྟར། བདག་ཕུང་གཅིག་དང་ཐ་དད་དང་རྟེན་བརྟེན་པ་དང་ལྡན་པ་སྟེ་ལྔ་བཀག་པས་ངར་འཛིན་ལྷན་སྐྱེས་མི་ཁེགས་པར་ཐལ་བ་དང༌། ཤིང་རྟའི་སྟེང་དུ་བཏགས་དོན་རྣམ་པ་བདུན་བཀག་པས་ཤིང་རྟ་རང་བཞིན་གྱིས་གྲུབ་པ་ཡང་མི་ཁེགས་པར་འགྱུར་ཏེ།
ཡན་ལག་དང་ཡན་ལག་ཅན་གཅིག་ཐ་དད་སོགས་སུ་འཛིན་པ་ནི་རྟོག་པ་ཀུན་བཏགས་ཀྱི་འཛིན་སྟངས་ཀྱི་གཟུང་བྱ་ལ་ཡོད་པ་ཡིན་གྱི། ལྷན་སྐྱེས་ལ་དེ་མེད་པའི་ཕྱིར་རོ། ། དེ་ལ་འདོད་ནུས་པ་མ་ཡིན་ཏེ། དེ་དང་དེ་འགོག་པའི་རིགས་པ་ནི་དེ་དག་ལས་གཞན། ཟླ་བའི་ཞབས་ཀྱིས་མ་གསུངས་པར་ཁྱེད་ཅག་འདོད་པའི་ཕྱིར་རོ། ། གཉིས་པ་ལ་གཉིས་ཏེ། ལུང་སྔ་མའི་དོན་བཤད་པ་དང༌། གཞུང་ཕྱི་མའི་དོན་བཤད་པའོ། ། དང་པོ་ནི། མུ་སྟེགས་པ་བདག་ཕུང་དོན་གཞན་དུ་འདོད་པ་ལ།
འདི་སྐད་ཅེས་འགོག་པ་ཡིན་ཏེ། བདག་ཕུང་དོན་གཞན་དུ་ཡོད་པ་མ་ཡིན་ཏེ། ཡོད་ན་ངར་འཛིན་ལྷན་སྐྱེས་ཀྱིས་དེ་གཉིས་དོན་གཞན་དུ་གཟུང་དགོས་པ་ལས། དེ་ལྟར་མ་གཟུང་བའི་ཕྱིར་ཞེས་འཆད་པར་གཞུང་གི་འཕྲོས་དང་འགྲེལ་པ་ཉིད་ན་གསལ་ལོ། ། གཉིས་པ་ནི། ཇི་སྐད་དུ། བདག་མེད་རྟོགས་ཚེ་ཞེས་སོགས་ཀྱི་གཞུང་གི་དོན་ནི། ཉན་ཐོས་མང་བཀུར་བ་ཕུང་པོ་བདག་ཏུ་འདོད་པ་དང༌། བདག་མེད་རྟོགས་པའི་ཤེས་རབ་ཀྱིས་བདག་འཛིན་སྤོང་ནུས་པ་གཉིས་ནང་འགལ་ལོ་ཞེས་འཆད་པ་ཡིན་ཏེ། དེ་ཉིད་ཀྱི་སྔ་འགྲེལ་དུ།
ངར་འཛིན་པའི་ཡུལ་ནི་ཕུང་པོ་རྣམས་དང་སེམས་ཡིན་ནོ། ། ཞེས་བྱ་བ་གང་གི་ཕྱོགས་ཡིན་པ་དེའི་ལྟར་ན། ཇི་སྲིད་ཕུང་པོ་རྣམས་འབྱུང་བ་དེ་སྲིད་དུ་ངར་འཛིན་པ་ལ་འཇུག་པར་འགྱུར་ཏེ། བདག་ཏུ་འཛིན་པའི་གཞིའི་དངོས་པོ་ཡོད་པའི་ཕྱིར་རོ། ། ཞེས་བཤད་པ། ཞེས་དང༌། ཕྱི་འགྲེལ་ལས་ཀྱང༌། བདག་རྟག་པ་ངར་འཛིན་གྱི་ཡུལ་ཡིན་ན་ནི་དེ་མེད་པར་ངར་འཛིན་པ་སྤོང་བར་འགྱུར་བ་ཞིག་ན། ངར་འཛིན་པའི་ཡུལ་ནི་གཞན་ཡིན་ཞིང༌། གཞན་དངོས་མེད་པར་མཐོང་བ་ལས་ངར་འཛིན་པ་བཟློག་གོ །
ཞེས་བྱ་བ་ནི། ཀྱེ་མ་ལ་ཁྱོད་ཀྱིས་མཛེས་སོ། ། ཞེས་གསུངས་ལ། འདི་ཡང་གོང་དུ། རྟག་བདག་སྤོང་ན་དེ་ཚེ་དེ་ཡི་ཕྱིར། ། ཁྱོད་ཀྱི་སེམས་སམ་ཕུང་པོ་བདག་མི་འགྱུར། ། ཞེས་འབྱུང་བ་དེ་ཉིད་དང་དོན་གཅིག་པ་ཡིན་ནོ། ། དེའི་ཕྱིར། བདག་མེད་རྟོགས་ཚེ་ཞེས་པའི་རྐང་པ་དང་པོས་བདག་མེད་རྟོགས་པའི་ཤེས་རབ་ཀྱིས་རྟག་གཅིག་རང་དབང་ཅན་གྱི་བདག་མེད་པར་རྟོགས་པ་དེ་ཚད་གྲུབ་ཏུ་བཤད་ནས། འདི་ནི་ཞེས་པའི་རྐང་པ་གཅིག་པུས་བདག་རྟག་པ་ངར་འཛིན་གྱི་གཟུང་བྱར་མི་འདོད་པའི་གཞན་གྱི་འདོད་པ་བསྐྱར་ནས།
དེ་གཉིས་ནང་འགལ་ལོ་ཞེས་འཆད་པ་ནི། དེའི་ཕྱིར་སོགས་གཞུང་ལྷག་མ་རྣམས་སོ། ། དེ་ལྟར་ན་གང་དག་གཞུང་འདིས། དབུ་མ་རང་རྒྱུད་པའི་ལུགས་ཀྱི་ངར་འཛིན་དང་བདག་མེད་རྟོགས་པའི་ཤེས་རབ་ཀྱི་ངོས་འཛིན་ཚུལ་འགོག་པ་ལ་སྦྱོར་བ་ནི། ཟླ་བའི་གཞུང་གི་ཚིག་དང་དོན་དང་སྔ་ཕྱིའི་འཕྲོས་དང༌། རང་རྒྱུད་པའི་བསྟན་བཅོས་ཆེན་པོ་དག་གི་བབས་དང་མི་འགྲིག་བཞིན་དུ། རང་གི་རྣམ་པར་རྟོག་པའི་རྟ་མུ་རྒོད་ལུང་དང་རིགས་པའི་སྲབ་སྐྱོགས་ཀྱིས་མ་གཅུན་པར་ཁ་ཡན་དུ་འཕྱན་པ་ལས། གཞུང་ལུགས་ཆེན་པོའི་སྐྱེད་མོས་ཚལ་མ་རུངས་པར་བྱས་པ་ལས་བྱུང་བའི་གྱ་གྱུའི་འཕྲེང་བ་དག་གང་དུ་འབབ་པའི་ལམ་བཙལ་བའི་ཕྱིར། ཤིང་རྟའི་སྲོལ་ལོག་པར་ཕྱེ་བ་ཡིན་ནོ། ། གཉིས་པ་ནི།
གང་ཟག་གཞན་ལ་དམིགས་ནས་བདེན་པར་འཛིན་པ་གང་ཟག་གི་བདག་འཛིན་དང༌། དེ་བདེན་པར་མེད་པ་གང་ཟག་གི་བདག་མེད་ཀྱི་གོ་དོན་དུ་འཆད་པ་ཐལ་འགྱུར་བའི་ཐུན་མོང་མ་ཡིན་པའི་ཁྱད་ཆོས་ཡིན་ནོ། ། ཞེས་ཟེར་བ་ནི་རིགས་པ་མ་ཡིན་ཏེ། ལུང་དང་མི་མཐུན་པ་དང༌། རིགས་པས་གནོད་པ་དང༌། ཁས་བླངས་ནང་འགལ་བའི་ཕྱིར་རོ། ། དང་པོ་ནི། ལྷ་སྦྱིན་གྱིས་གང་ཟག་གཞན་བདེན་པར་འཛིན་པའི་བློ་དེ་ལྷ་སྦྱིན་གྱི་རྒྱུད་ཀྱི་གང་ཟག་གི་བདག་འཛིན་མ་ཡིན་ཏེ། གལ་ཏེ་ཡིན་ན། དེ་ལྷ་སྦྱིན་གྱི་བདག་ཏུ་ཐལ་བའི་ཕྱིར་རོ། །
དེ་སྐད་དུ་ཡང༌། བརྒྱ་པ་ལས། ཁྱོད་ཀྱི་བདག་གང་ངའི་བདག་མིན། ། དེས་དེ་བདག་མིན་མ་ངེས་ཕྱིར། ། ཞེས་དང༌། དེའི་འགྲེལ་པར། ཁྱོད་ཀྱི་བདག་དང་ཁྱོད་ཀྱི་ངར་འཛིན་པའི་ཡུལ་དང་བདག་ཏུ་ཆགས་པའི་ཡུལ་གང་ཡིན་པ་དེ་ཉིད་ནི་ཁོ་བོའི་བདག་ཏུ་མི་འགྱུར་ཏེ། ཁོ་བོ་ཅག་གི་ངར་འཛིན་པའི་ཡུལ་མ་ཡིན་པའི་ཕྱིར་དང༌། བདག་ཏུ་ཆགས་པའི་ཡུལ་མ་ཡིན་པའི་ཕྱིར་རོ། ། ཞེས་གསུངས་སོ། །
ཇི་སྐད་དུ་འཇུག་པ་ལས། ཆོས་དང་གང་ཟག་དབྱེ་བས་རྣམ་གཉིས་གསུངས། ། ཞེས་བཤད་པ་དེ་ཡང༌། བདག་མེད་གཉིས་པོ་ཆོས་ཅན་གྱིས་འབྱེད་པར་སྟོན་པ་མ་ཡིན་ཏེ། ཆོས་ཀྱི་བདག་མེད་པ་དང་གང་ཟག་གི་བདག་མེད་པའི་དབྱེ་བས་བདག་མེད་པ་རྣམ་པ་གཉིས་སུ་འབྱེད་ཅེས་པའི་དོན་དུ་འགྲེལ་པ་ཉིད་ལས་གསལ་བར་གསུངས་པའི་ཕྱིར་དང༌། ཆོས་ཅན་གྱི་སྒོ་ནས་འབྱེད་ན་ཆོས་ཀྱི་བདག་མེད་གཅིག་པུར་འདུས་པའི་ཕྱིར་དང༌། དེ་ལྟ་ན་ཡང༌། ཆོས་ཀྱི་གསལ་བའི་དབྱེ་བ་སོ་སོར་འབྱེད་དགོས་ན་ཧ་ཅང་ཐལ་བའི་ཕྱིར་དང༌། དེ་ལྟར་ཕྱེ་བ་ལ་དགོས་པ་དང་ནུས་པ་ཅི་ཡང་མི་སྣང་བའི་ཕྱིར་རོ། ། གཉིས་པ་ནི།
སོ་སོ་སྐྱེ་བོས་འཕགས་པ་ལ་དམིགས་ནས་བདེན་པར་འཛིན་པའི་བློ་ཆོས་ཅན། དེའི་རྒྱུད་ཀྱི་ངར་འཛིན་ཡིན་པར་ཐལ་བ་དང༌། དེའི་རྒྱུད་ཀྱི་འཇིག་ལྟ་མཚུངས་ལྡན་དང་བཅས་པ་ཡིན་པར་ཐལ། དེའི་རྒྱུད་ཀྱི་གང་ཟག་གི་བདག་འཛིན་ཡིན་པའི་ཕྱིར་རོ། ། གཞན་ཡང༌། འཕགས་པ་ཆོས་ཅན། སོ་སོ་སྐྱེ་བོའི་རྒྱུད་ཀྱི་བདག་ཡིན་པར་ཐལ། དེའི་རྒྱུད་ཀྱི་བདག་འཛིན་ལྷན་སྐྱེས་ཀྱི་དམིགས་པ་ཡིན་པའི་ཕྱིར་རོ། ། དེའི་ཁྱབ་པ་ཁྱེད་ཀྱིས་ཁས་བླངས་ཏེ། སྤྱིར་བདག་འཛིན་ལྷན་སྐྱེས་ཀྱི་དམིགས་པ་ཡིན་ན།
བདག་ཡིན་དགོས་པར་ཁས་བླངས་པའི་ཕྱིར། དེ་ལྟར་ཁས་བླངས་པས། གཅིག་ཤོས་ཁས་ལེན་དགོས་ན་ནི། གང་ཟག་གཞན་དེ། གང་ཟག་རང་ཉིད་དུ་ཐལ་བར་འགྱུར་ཏེ། གང་ཟག་གཞན་ལ་དམིགས་ནས་གང་ཟག་གི་བདག་ཏུ་འཛིན་པའི་བདག་འཛིན་ལྷན་སྐྱེས་ཀྱིས་དམིགས་པའི་ཕྱིར་རོ། ། གཞན་ཡང༌། གང་ཟག་གཞན་བདེན་མེད་དུ་རྟོགས་པའི་བར་ཆད་མེད་ལམ་གྱིས་རང་རྒྱུད་ཀྱི་གང་ཟག་གི་བདག་འཛིན་གྱི་ས་བོན་དྲུང་ནས་འབྱིན་ནུས་པར་འགྱུར་ཏེ། གང་ཟག་གཞན་བདེན་པར་འཛིན་པའི་བློ་དེ། རང་རྒྱུད་ཀྱི་གང་ཟག་གི་བདག་འཛིན་ཡིན་པའི་ཕྱིར།
འདོད་ན་ནི་ཇི་སྐད་དུ། རང་ཁྱིམ་རྩིག་ཕུག་སྦྲུལ་གནས་མཐོང་བཞིན་དུ། ། ཞེས་སོགས་ཀྱི་ལུང་ལ་བརྟེན་པའི་རིགས་པས་གནོད་པར་འགྱུར་ཞིང༌། བུམ་པ་བདེན་མེད་དུ་རྟོགས་པའི་བར་ཆད་མེད་ལམ་གྱིས་ཀྱང་བདག་འཛིན་གྱི་ས་བོན་འཇོམས་ནུས་པར་འགྱུར་རོ། ། དེ་ཡང་དེ་ལྟ་ན་ནི། བདག་མེད་འདི་ནི་འགྲོ་བ་རྣམ་གྲོལ་ཕྱིར། ། ཞེས་གསུངས་པ་དང་འགལ་བ་ཡིན་ཏེ། གང་ཟག་གི་བདག་འཛིན་གྱི་གཉེན་པོར་ཆོས་ཀྱི་བདག་མེད་རྐྱང་པ་བསྒོམས་པས་ཆོག་པར་ཐལ་བའི་ཕྱིར་རོ། ། ལུང་སྔ་མས་གནོད་པ་ཇི་ལྟར་ཞེ་ན་འདི་ལྟར། གང་ཟག་གཞན་མེད་རྟོགས་པས་བདག་འཛིན་སྤོང༌། །
དེ་ནི་ངར་འཛིན་རྟེན་དུའང་མི་འདོད་པ། ། དེ་ཕྱིར་གཞན་མེད་ཤེས་པས་བདག་ལྟ་བ། ། དཔྱིས་ཀྱང་འབྱིན་ཞེས་བྱ་བ་ཤིན་ཏུ་མཚར། ། ཞེས་སྦྱར་ན་མཚུངས་པའི་ཕྱིར་རོ། ། དེར་མ་ཟད་ཇི་སྐད་དུ། རྟག་བདག་སྤོང་ན་དེ་ཚེ་དེ་ཡི་ཕྱིར། ། ཁྱོད་ཀྱི་སེམས་སམ་ཕུང་པོ་བདག་མི་རིགས། ། ཞེས་པའི་ལུང་ལ་བརྟེན་པའི་རིགས་པས་ཀྱང་ཁྱེད་ལ་གནོད་དེ། འདི་ལྟར་རང་རྒྱུད་ཀྱི་ཕུང་པོ་ལ་བརྟེན་ནས་བཏགས་པའི་ང་ཙམ་བདག་ཏུ་མི་རིགས་པར་ཐལ། བདག་མེད་རྟོགས་པའི་བར་ཆད་མེད་ལམ་གྱིས་གང་ཟག་གཞན་ལ་དམིགས་པའི་གང་ཟག་གི་བདག་ཏུ་འཛིན་པ་སྤོང་བའི་ཕྱིར།
དེ་ཡང་འདི་སྐད་ཅེས། གཞན་གྱིས་བདག་སྤོང་དེ་ཚེ་ང་ཡི་ཕྱིར། ། ཁྱོད་ཀྱིས་རང་གི་ང་ཙམ་བདག་མི་རིགས། ། ཞེས་སྦྱར་བས་སོ། ། གཞན་ཡང་ཉན་ཐོས་མཐོང་ལམ་པས་གང་ཟག་གཞན་བདག་མེད་དུ་རྟོགས་པའི་བར་ཆད་མེད་ལམ་ཆོས་ཅན། ཁྱོད་དང་མཐོང་ལམ་པའི་རྒྱུད་ཀྱི་གང་ཟག་གི་བདག་འཛིན་གཉིས་དམིགས་པ་གཅིག་ལ་དམིགས་པར་ཐལ། ཁྱོད་དེའི་རྒྱུད་ཀྱི་གང་ཟག་གི་བདག་མེད་མངོན་སུམ་དུ་རྟོགས་པའི་མཁྱེན་པ་ཡིན་པའི་ཕྱིར། འདོད་ན། དེས་ཀྱང་རང་རྒྱུད་ཀྱི་ང་ཙམ་ལ་དམིགས་པར་ཐལ་ལོ། ། མདོར་ན་གང་ཟག་གི་བདག་འཛིན་ལྷན་སྐྱེས་ཡིན་ན།
ངར་འཛིན་ལྷན་སྐྱེས་ཡིན་པས་ཁྱབ། དཔེར་ན། འཇིག་ཚོགས་ལ་ལྟ་བར་གྱུར་པའི་ངར་འཛིན་བཞིན། གང་ཟག་གཞན་ལ་དམིགས་ནས་བདེན་པར་འཛིན་པའི་བློ་ཡང་གང་ཟག་གི་བདག་འཛིན་དུ་ཁས་བླངས་པས། ངར་འཛིན་དུ་ཐལ་ལོ་ཞེས་བྱ་བ་འདི་ཁྱེད་ཅག་གིས་བཟློག་པར་མི་ནུས་སོ། ། གཏན་ཚིགས་འདི་མི་མཐུན་ཕྱོགས་ལ་ཞུགས་པ་མ་ཡིན་ཏེ། གང་ཟག་གི་བདག་ཡིན་ན་ང་ཡིན་དགོས་པའི་ཕྱིར། གལ་ཏེ་དེ་ཡིན་ན་དེ་ཡིན་པར་འགལ་ལོ་ཞེ་ན། འོ་ན་གང་ཟག་གི་བདག་འཛིན་ཡིན་ན་ངར་འཛིན་མ་ཡིན་པས་ཁྱབ་པར་འགྱུར་བ་དང༌། ང་ཙམ་འཛིན་སྟངས་ཀྱི་ཡུལ་དུ་བྱས་ནས་འཛིན་པའི་གང་ཟག་གི་བདག་འཛིན་མི་སྲིད་པར་ཐལ།
དེ་ལྟ་ན་ཉོན་མོངས་པའི་རྩ་བ་ངོས་མ་ཟིན་པས། དབུ་མའི་ལྟ་བ་ཕར་ཞོག གཞི་ཐམས་ཅད་ཡོད་པར་སྨྲ་བའི་ལྟ་བ་ཙམ་ལ་ཡང་མ་རེག་གོ ། གསུམ་པ་ཁས་བླངས་འགལ་བ་ནི། གང་ཟག་གི་བདག་འཛིན་ལྷན་སྐྱེས་ཀྱི་དམིགས་པར་འཇོག་པ་ལ་བདག་གོ་སྙམ་པའི་བློ་རང་ཤུགས་ཀྱིས་སྐྱེ་བ་གཅིག་དགོས་པར་ཐལ། འཇིག་ལྟ་ལྷན་སྐྱེས་ཀྱི་དམིགས་པར་འཇོག་པ་ལ། ངའོ་སྙམ་པའི་བློ་རང་ཤུགས་ཀྱིས་སྐྱེ་བ་གཅིག་དགོས་པའི་ཕྱིར། ཁྱབ་པ་ཚད་མས་གྲུབ་ཅིང༌། རྟགས་ཁྱེད་ཀྱི་གྲུབ་པའི་མཐའོ། ། གཞན་ཡང་ལོངས་སྤྱོད་རྫོགས་པའི་སྐུ་ལ་དམིགས་པའི་གང་ཟག་གི་བདག་འཛིན་ལྷན་སྐྱེས་ཡོད་པར་འགྱུར་ཏེ།
དེ་ལ་དམིགས་པའི་བདེན་འཛིན་ལྷན་སྐྱེས་ཡོད་པའི་ཕྱིར། དེ་ཡང་དེ་ལྟ་ན། ལོངས་སྐུའི་རྒྱུད་ལ་གང་ཟག་གི་བདག་འཛིན་ཡོད་པར་ཐལ་བ་ལས་མ་འདས་སོ། ། གཞན་ཡང༌། ལྷ་སྦྱིན་གྱིས་འདི་ནི་ངའི་ཞང་པོའི་ཞེས་རང་བཞིན་གྱིས་གྲུབ་པར་ཞེན་པའི་བློ་ཆོས་ཅན། གང་ཟག་གི་བདག་འཛིན་ཡིན་པར་ཐལ། དམིགས་པ་གང་ཟག་ལ་དམིགས་ནས་རང་བཞིན་གྱིས་གྲུབ་པར་ཞེན་པའི་བློ་ཡིན་པའི་ཕྱིར། འདོད་ན། དེ་མ་ཡིན་ཏེ། ང་ཡི་བར་ཞེན་པའི་བློ་ཡིན་པའི་ཕྱིར།
ཞེས་བྱ་བ་འདི་ཁྱེད་ཀྱིས་བཟློག་པར་མི་ནུས་སོ། ། བཞི་པ་ང་ཡི་བའི་ངོས་འཛིན་ནོར་བས་གྲུབ་མཐའི་རྩ་བ་འཆུགས་པའི་ཚུལ་བཤད་པ་ལ་གསུམ་སྟེ། ཕྱོགས་སྔ་མའི་རྩ་བ་བརྗོད་པ་དང༌། དེ་སུན་དབྱུང་བ་དང༌། རྗེས་འབྲང་དག་གིས་བརྟགས་པའི་འདོད་པའི་ཁྱད་པར་སོ་སོ་བ་རྣམས་མི་འཐད་པའོ། ། དང་པོ་ནི། གངས་ཅན་དུ་ཕྱིས་བྱོན་པའི་ཆེན་པོ་དག་ན་རེ། ང་ཡི་བ་རང་བཞིན་གྱིས་གྲུབ་པར་ཞེན་པའི་བློ་ཉིད་ལ་ང་ཡི་བར་འཛིན་པ་ཞེས་བྱ་ཞིང༌། དེ་ཡིན་ན་འཇིག་ཚོགས་ལ་ལྟ་བ་ཡིན་པས་ཁྱབ་ལ། ང་ཡི་བའི་མཚན་གཞི་ཡང༌།
ལྷ་སྦྱིན་གྱི་མིག་དང་རྣ་བ་ལ་སོགས་པའོ། ། དེ་ཡང་འཇིག་ཚོགས་ལ་ལྟ་བ་ཡིན་ན་ཆོས་ཀྱི་བདག་འཛིན་མ་ཡིན་པས་ཁྱབ་པ་ཡིན་ནོ། ། ཞེས་གསུང་ངོ༌། ། གཉིས་པ་ནི། དེ་ལྟར་འདོད་པ་དེ་ལུང་དང་འགལ་བར་བསྟན། རིགས་པ་དང་འགལ་བར་བསྟན། ཁས་བླངས་ནང་འགལ་བའོ། ། དང་པོ་ནི། བདག་གི་བའི་མཚན་གཞི་དེ་ལྟར་ཁས་ལེན་ན། ཉན་ཐོས་མང་བཀུར་བ་ཕུང་པོ་བདག་གི་མཚན་གཞིར་འདོད་པ་འགོག་བྱེད་ཀྱི་རིགས་པ་ཇི་སྐད་བཤད་པ་དེ་ཐམས་ཅད་འཇུག་པ་ཡིན་ཏེ།
འདི་ལྟར། ཁ་ཅིག་བདག་ལྟའི་རྟེན་དུ་ཕུང་པོ་ནི། ། ལྔ་ཆར་ཡང་འདོད་ཁ་ཅིག་སེམས་སུ་འདོད། ། བདག་ནི་རྫས་སུ་འགྱུར་ཞིང་དེར་ལྟ་བ། ། རྫས་ལ་འཇུག་པས་ཕྱིན་ཅི་ལོག་མི་འགྱུར། ། ཁྱོད་ཀྱིས་རྣལ་འབྱོར་བདག་མེད་མཐོང་བ་ཡིས། ། དེ་ཚེ་ངེས་པར་དངོས་རྣམས་མེད་པར་འགྱུར། ། ཞེས་བྱ་བའི་ལུང་ལ་བརྟེན་པའི་རིགས་པ་རྣམས་ཇི་ལྟ་བ་བཞིན་དུ་རྗེས་སུ་འཇུག་པའི་ཕྱིར་དང༌། གཞན་ཡང༌། རང་བཞིན་སྤོང་ན་དེ་ཚེ་དེ་ཡི་ཕྱིར། །
མིག་དང་སྣ་སོགས་བདག་གི་ཡིན་མི་རིགས། ། ཞེས་སྦྱར་ན་ཇི་ལྟ་བ་བཞིན་དུ་མཚུངས་པའི་ཕྱིར་རོ། ། གཉིས་པ་ནི། ང་ཡི་བ་མངོན་སུམ་གྱི་ཚད་མས་གྲུབ་པར་འགྱུར་ཏེ། མིག་དང་རྣ་བ་སོགས་ང་ཡི་བར་ཁས་ལེན་ནུས་པའི་ཕྱིར། ཁྱབ་པ་ཁས་བླངས། དེ་ལྟ་ན། ང་ཡང་མངོན་སུམ་གྱི་ཚད་མས་གྲུབ་པར་འགྱུར་བ་དང༌། ང་ཡི་བ་དང་རང་མཚན་གྱི་གཞི་མཐུན་ཡོད་ན། ང་དང་དེའི་གཞི་མཐུན་ཡང་ཡོད་དགོས་པར་འགྱུར་རོ། །
གསུམ་པ་ནི། ལྷ་སྦྱིན་གྱི་མིག་དང་རྣ་བ་ལ་སོགས་པ་རང་བཞིན་གྱིས་གྲུབ་པར་འཛིན་པའི་བློ་ཆོས་ཅན། འཇིག་ཚོགས་ལ་ལྟ་བར་ཐལ། ང་ཡི་བར་འཛིན་པའི་བློ་ཡིན་པའི་ཕྱིར། ཁྱབ་པ་ཁས་བླངས། མ་གྲུབ་ན། དེར་ཐལ། དམིགས་པ་ང་ཡི་བ་ལ་དམིགས་ནས་རང་བཞིན་གྱིས་གྲུབ་པར་ཞེན་པའི་བློ་ཡིན་པའི་ཕྱིར། ཞེས་པ་དང༌། རྩ་བར་འདོད་ན་དེ་ཆོས་ཅན།
ཆོས་ཀྱི་བདག་འཛིན་མ་ཡིན་པར་ཐལ། འཇིག་ལྟ་ཡིན་པའི་ཕྱིར་ཞེས་པའི་འཁོར་གསུམ་སྔ་ཕྱི་གཉིས་ཀ་བཟློག་པར་མི་ནུས་སོ། ། ཡང་ལྷ་སྦྱིན་གྱི་མིག་སོགས་ཆོས་ཅན། འཇིག་ལྟ་ལྷན་སྐྱེས་ཀྱི་དམིགས་པར་ཐལ། ང་ཡི་བར་ཞེན་པའི་བློ་ལྷན་སྐྱེས་ཀྱི་དམིགས་པ་ཡིན་པའི་ཕྱིར། རྟགས་དང་ཁྱབ་པ་ཁས་བླངས། འདོད་ན། དེ་ཆོས་ཅན། ཁྱོད་ལ་དམིགས་ནས་ངའོ་སྙམ་པའི་བློ་རང་ཤུགས་ཀྱིས་སྐྱེ་བར་ཐལ། འཇིག་ལྟ་ལྷན་སྐྱེས་ཀྱི་དམིགས་པ་ཡིན་པའི་ཕྱིར།
ཁྱབ་པ་ཁས་བླངས། གཞན་ཡང༌། ལྷ་སྦྱིན་གྱི་མིག་སོགས་ཆོས་ཅན། ཁྱོད་ལ་དམིགས་ནས་རང་བཞིན་གྱིས་གྲུབ་པར་ཞེན་པའི་བློ་དང༌། ང་ཡི་བར་འཛིན་པའི་གཞི་མཐུན་ཡོད་པར་ཐལ། ཁྱོད་ང་ཡི་བ་ཡིན་པའི་ཕྱིར། རྟགས་ཁས་བླངས། འདོད་ན། དེ་འདྲའི་གཞི་མཐུན་དེ་ཆོས་ཅན། འཇིག་ལྟ་མ་ཡིན་པར་ཐལ།
ཆོས་ཀྱི་བདག་འཛིན་ཡིན་པའི་ཕྱིར། གསུམ་ཅར་བཟློག་པར་མི་ནུས་སོ། ། རྩ་བ་ལ་ཁྱབ་པ་མ་ངེས་ན། འོ་ན་ང་ཡི་བར་འཛིན་པའི་བློའི་དམིགས་པ་ཡིན་ན་ང་ཡི་བ་མ་ཡིན་དགོས་པར་ཐལ། དེ་གཉིས་ཀྱི་གཞི་མཐུན་མེད་པའི་ཕྱིར། རྟགས་ཁས་བླངས། ཁྱབ་པ་ཚད་མས་གྲུབ། འདོད་ན། དངོས་སུ་འགལ་བར་མ་ཟད། ང་ཡི་བ་འཛིན་པའི་བློ་ཡིན་ན་ང་ཡི་བ་ལ་མ་དམིགས་དགོས་པར་ཐལ་བ་དང༌།
ངར་འཛིན་པ་ཡིན་ན་ང་ལ་མ་དམིགས་པ་དགོས་པར་ཐལ་ལོ། ། རྩ་བའི་རྟགས་ཁྱབ་ཁས་མ་བླངས་སོ་སྙམ་ན། འོ་ན་དེ་འདྲའི་གཞི་མཐུན་དེ་ངོས་ཟུངས་ཤིག ལྷ་སྦྱིན་གྱི་མིག་ལ་སོགས་པའོ་སྙམ་ན། དངོས་སུ་འགལ་བ་ཡིན་ཏེ། ཁྱེད་རང་གི་འཇུག་པའི་རྣམ་བཤད་ལས། བདག་གི་བ་ཡི་མཚན་གཞི་མིག་སོགས་བདག་གི་བའི་དམིགས་པར་སྟོན་པ་མ་ཡིན་ཏེ། དེ་ལྟ་ཡིན་ན་འཇིག་ཚོགས་ལ་ལྟ་བ་དང་ཆོས་ཀྱི་བདག་འཛིན་མི་འགལ་བར་ཐལ་བའི་ཕྱིར་རོ། ། ཞེས་བཤད་པས་སོ། ། གལ་ཏེ་ང་ཡི་བ་ཙམ་པོ་དེ་འདྲའི་གཞི་མཐུན་དུ་ཁས་ལེན་པས།
ཇི་སྐད་བཤད་པའི་ཉེས་པ་དེ་དག་མེད་དོ་སྙམ་ན། ང་ཡི་བ་ཆོས་ཅན། དེ་འདྲའི་གཞི་མཐུན་མ་ཡིན་པར་ཐལ། ང་ཡི་བ་མ་ཡིན་པའི་ཕྱིར། མ་གྲུབ་ན། དེ་ཆོས་ཅན། ཁྱོད་ལ་དམིགས་ནས་ང་ཡི་བའོ་སྙམ་པའི་བློ་རང་ཤུགས་ཀྱིས་སྐྱེ་བར་ཐལ། ང་ཡི་བ་ཡིན་པའི་ཕྱིར། ཁྱབ་པ་ཁས་བླངས་ཤིང༌། འདོད་ན།
འཇིག་ལྟའི་འཛིན་སྟངས་དོན་མཐུན་ཡོད་པར་འགྱུར་རོ། ། དེར་མ་ཟད་ཀྱི་ལྷ་སྦྱིན་གྱི་ང་ཡི་བ་ཙམ་པོ་ཆོས་ཅན། ཁྱོད་ལ་དམིགས་ནས་རང་བཞིན་གྱིས་གྲུབ་པར་ཞེན་པའི་བློ་དེ་ཆོས་ཀྱི་བདག་འཛིན་དུ་ཐལ། ཁྱོད་ཆོས་དང་གང་ཟག་གཉིས་ཀྱི་བཟླས་ཕྱེ་བའི་ཆོས་དེ་ཡིན་པའི་ཕྱིར། འདོད་ན། དེ་འཇིག་ལྟ་མ་ཡིན་པར་ཐལ་བ་དང༌། དེ་ཡང་འདོད་ན། ང་ཡི་བར་ཞེན་པའི་བློ་མ་ཡིན་པར་ཐལ་ལོ་ཞེས་འཕངས་པས་འཁོར་གསུམ་དངོས་འགལ་གྱི་ཕྲེང་བ་རྒྱུད་མར་འབྱུང་ངོ༌། ། གཞན་ཡང༌། ཕུང་པོ་དང་བདག་གི་གཞི་མཐུན་མེད་པར་ཁས་ལེན་པ་དང༌།
ཕུང་པོ་དང་བདག་གི་བའི་གཞི་མཐུན་ཡོད་པར་ཁས་བླངས་ཤིན་ཏུ་འགལ་ཞིང༌། བདག་ཡིན་ན་ཕུང་པོ་ལ་བརྟེན་ནས་བཏགས་པའི་བཏགས་ཡོད་དུ་ཁས་ལེན་པ་དང༌། བདག་གི་བ་ཡིན་ན་མིག་སོགས་ལ་བཏགས་པའི་བཏགས་ཡོད་དུ་ཁས་མི་ལེན་པ་ནང་འགལ། འཇིག་ལྟ་དང་ཆོས་ཀྱི་བདག་འཛིན་འགལ་བར་འདོད་པ་དང༌། བདག་འཛིན་གཉིས་ཀྱི་ཁྱད་པར་ཆོས་ཅན་ཁོ་ནས་འབྱེད་པར་འདོད་པ་འདི་ཡང་ནང་འགལ་བའི་ཚུལ་འཆད་པར་འགྱུར་རོ། ། མདོར་ན། ཇི་སྐད་དུ། ཆོས་དང་གང་ཟག་དབྱེ་བས་རྣམ་གཉིས་གསུངས། ། ཞེས་པའི་གཞུང་གིས་གང་ཟག་རང་བཞིན་གྱིས་མ་གྲུབ་པ་གང་ཟག་གི་བདག་མེད་པའི་དོན་དུ་འཆད་པ་དབུ་མ་ལ་འཇུག་པའི་དགོངས་པ་མ་ཡིན་ཏེ། ཡིན་ན་དེའི་རྒྱས་བཤད་དུ་བདེན་པ་གཉིས་པོ་སྟོང་ཉིད་ཉི་ཤུའི་སྒོས་འཆད་པར་བཤད་པ་ལ།
དེའི་སྟོང་གཞི་ཆོས་ཅན་ཉི་ཤུ་པོ་གང་རུང་གི་ནང་དུ་གང་ཟག་དང་ང་ཙམ་ཆོས་ཅན་དུ་བྱས་པ་འགའ་ཞིག་འབྱུང་རིགས་པ་ལས་གཅིག་ཀྱང་མ་བྱུང་བའི་ཕྱིར་རོ། ། འོ་ན་ཁྱེད་ལ་དེར་ཐལ་བ་ཇི་ལྟར་མི་འབྱུང་ཞེ་ན། ཕྱི་ནང་སྟོང་པ་ཉིད་དང་དངོས་པོ་སྟོང་པ་ཉིད་ཅེས་པ་དེར་ཕུང་པོ་ལྔ་བདག་གཉིས་ཀྱིས་སྟོང་པར་བཤད་པ་ཡིན་ནོ། ། དེར་མ་ཟད་ཀྱི་འདིར་ཆོས་ཅན་དེ་དང་དེ་བདག་གཉིས་པོ་དེ་དང་དེས་སྟོང་པར་འཆད་པ་ཡིན་པས་ཁོ་བོ་ཅག་ལ་ཉེས་པ་མེད་དོ། ། གསུམ་པ་ལ་ལུང་སྔ་མ་སྐྱོན་མེད་དུ་སྨྲ་བའི་རྗེས་འབྲང་གི་འཆད་ཚུལ་ལ་གཉིས་ལས། དང་པོ་མངོན་པར་རློམ་པའི་དྲེགས་པས་མྱོས་པ་ཁ་ཅིག་འདི་སྐད་དུ་སྨྲ་སྟེ། མིག་སྣ་ལ་སོགས་པ་ང་ཡི་བའི་མཚན་གཞི་ཡིན་ཡང༌། དེ་རང་བཞིན་གྱིས་གྲུབ་པར་འཛིན་པ་ནི། ཆོས་ཀྱི་བདག་འཛིན་ཏུ་འཆད་དགོས་ཤིང་རང་རྒྱུད་ཀྱི་མིག་སྣ་ལ་སོགས་པ་ང་ཡི་བར་སྣང་བ་དེ། རང་བཞིན་གྱིས་གྲུབ་པར་འཛིན་པ་ནི་ང་ཡི་བར་འཛིན་པ་ཡིན་ལ།
དེ་ཡིན་ན་གང་ཟག་གི་བདག་ཏུ་འཛིན་པ་ཡིན་པས་ཁྱབ་པ་ཡིན་ནོ། ། དེ་ལྟ་ན་ཡང་རང་རྒྱུད་ཀྱིས་མ་བསྡུས་པའི་ཡོ་བྱད་སོགས་ལ། ང་ཡི་བར་སྣང་བ་འདི་རང་བཞིན་གྱིས་གྲུབ་པར་འཛིན་པའི་བློ་ནི་ང་ཡི་བར་འཛིན་པ་ཡིན་ནོ། ། ཡང་གང་ཟག་གི་བདག་ཏུ་འཛིན་པ་ལ་ངའོ་སྙམ་པའི་འཛིན་སྟངས་མི་དགོས་ཤིང༌། ང་ཡི་བར་འཛིན་པ་ལ་ང་ཡི་བའི་འཛིན་སྟངས་དགོས་པ་དང༌། ང་ཡི་བ་ལ་དམིགས་ནས་རང་བཞིན་གྱིས་གྲུབ་པར་འཛིན་པའི་བློ་ཡིན་ན། གང་ཟག་གི་བདག་འཛིན་ཡིན་པས་ཁྱབ་པ་ཡིན་ནོ། ། ཞེས་ཟེར་རོ། ། འདི་མི་འཐད་པ་ལ་གསུམ་སྟེ། རང་གི་ཁས་བླངས་སྔ་ཕྱི་འགལ་བ་དང༌།
རང་གང་གི་རྗེས་སུ་འབྲང་བའི་ལུང་དང་འགལ་བ་དང༌། རྣམ་དག་གི་ལུང་དང་འགལ་བའོ། ། དང་པོ་ནི། འདི་ལྟར་ལྷ་སྦྱིན་གྱི་རྒྱུད་ཀྱི་ང་ཡི་བ་ཆོས་ཅན། གང་ཟག་ཡིན་པར་ཐལ། ཁྱོད་ལ་དམིགས་ནས་རང་བཞིན་གྱིས་གྲུབ་པར་ཞེན་པའི་བློ་དེ་གང་ཟག་གི་བདག་འཛིན་ཡིན་པའི་ཕྱིར། ཁྱབ་པ་དངོས་འགལ། རྟགས་ཀྱང་མ་གྲུབ་ན་དངོས་འགལ་ཡིན་མོད། དེ་འདྲའི་བློ་ཆོས་ཅན། གང་ཟག་གི་བདག་འཛིན་དུ་ཐལ།
རང་རྒྱུད་ཀྱིས་བསྡུས་པའི་ང་ཡི་བ་ལ་དམིགས་ནས་རང་བཞིན་གྱིས་གྲུབ་པར་ཞེན་པའི་བློ་ཡིན་པའི་ཕྱིར། གསུམ་ཅར་དངོས་འགལ་དུ་སོང་ལ། རྩ་བར་འདོད་ན་ཡང་དངོས་འགལ་ཡིན་མོད། ལྷ་སྦྱིན་གྱི་ང་ཡི་བ་ལྷ་སྦྱིན་དུ་ཁས་བླངས་པས་ལུང་རིགས་གཉིས་ཀ་དང་འགལ་ལོ། ། ཡང་གང་ཟག་གི་བདག་འཛིན་དང་འཇིག་ལྟར་གྱུར་པའི་ང་ཡི་བར་འཛིན་པ་དེ་ཆོས་ཅན། ཆོས་ཀྱི་བདག་འཛིན་དུ་ཐལ། ཆོས་དང་གང་ཟག་གཉིས་སུ་ཕྱེ་བའི་ཆོས་ལ་དམིགས་ནས་རང་བཞིན་གྱིས་གྲུབ་པར་ཞེན་པའི་བློ་ཡིན་པའི་ཕྱིར། འཁོར་གསུམ་གང་ལ་ལན་བཏབ་ཀྱང་དངོས་འགལ་ཡིན་མོད། དེ་ལྟ་ན་ཡང༌། རྟགས་མ་གྲུབ་ན།
ལྷ་སྦྱིན་ལྟ་བུ་གཅིག་ལ་གང་ཟག་མང་པོ་ཡོད་པར་འགྱུར་ཏེ། དེ་ཡི་ང་ཡི་བ་གང་ཟག་ཏུ་ཁས་བླངས་པའི་ཕྱིར། གལ་ཏེ་ཆོས་དང་གང་ཟག་གང་དུ་ཡང་ཁས་མི་ལེན་ན་ནི། དེ་གཞི་མ་གྲུབ་པར་ཐལ་བ་དང༌། བདག་མེད་ཀྱི་འཇོག་མཚམས་དུ་མ་ཞིག་ཁས་ལེན་དགོས་པར་འགྱུར་ཏེ། གཉིས་པོའི་འཇོག་མཚམས་ཆོས་ཅན་ཁོ་ནས་བྱས་པ་གང་ཞིག ཆོས་ཅན་གཉིས་པོ་གང་རུང་དུ་མ་འདུས་པའི་ཕུང་པོ་གསུམ་པ་ཞིག་དམིགས་པའི་ཕྱིར་རོ། ། དེ་དག་ནི་རིགས་པ་དང་འགལ་བའོ། ། རྩ་བར་འདོད་ན་དེ་ཆོས་ཅན། འཇིག་ཚོགས་ལ་ལྟ་བ་དང་གང་ཟག་གི་བདག་འཛིན་མ་ཡིན་པར་ཐལ།
ཆོས་ཀྱི་བདག་འཛིན་ཡིན་པའི་ཕྱིར། གསུམ་པོ་གང་ལ་ཡང་ལན་བཏབ་ཀྱང་དངོས་འགལ་ལོ། ། གཞན་ཡང༌། ལྷ་སྦྱིན་རང་གི་མིག་རྣ་སོགས་སམ། རང་དབང་བའི་རྟ་དང་གླང་པོ་སོགས་ལ་དམིགས་ནས་ང་ཡི་བ་དང་རང་བཞིན་གྱིས་གྲུབ་པའི་གཞི་མཐུན་དུ་འཛིན་པའི་བློ་ཆོས་ཅན། ང་ཡི་བར་འཛིན་པའི་བློ་ཡིན་པར་ཐལ། དམིགས་པ་ང་ཡི་བ་ལ་དམིགས་ནས་རང་བཞིན་གྱི་གྲུབ་པར་ཞེན་པའི་བློ་གང་ཞིག་ང་ཡི་བའི་འཛིན་སྟངས་ཡིན་པའི་ཕྱིར། ཁྱབ་པ་ཁས་བླངས། རྟགས་ཚད་མས་གྲུབ། འདོད་ན་ཁས་བླངས་ཀྱི་བསལ་བ་ཞུགས་པའི་ཚུལ་འདི་ལྟར།
དེ་ཆོས་ཅན། འཇིག་ལྟ་དང་གང་ཟག་གི་བདག་ཏུ་འཛིན་པ་ཡིན་པར་ཐལ། འདོད་པ་དེའི་ཕྱིར། དེ་ཡང་འདོད་ན། ཆོས་ཀྱི་བདག་འཛིན་མ་ཡིན་པར་ཐལ། འདོད་པའི་ཕྱིར། འདོད་ན་དམིགས་པ་གཉིས་སུ་ཕྱེ་བའི་ཆོས་ལ་དམིགས་ནས་བདེན་པར་ཞེན་པའི་བློ་མ་ཡིན་པར་ཐལ། ཞེས་འཕངས་པས་གསུམ་ཅར་དངོས་འགལ་གྱི་ཕྲེང་བ་རྒྱུད་མར་འབྱུང་ངོ༌། ། གཞན་ཡང༌། རང་རྒྱུད་ཀྱིས་མ་བསྡུས་པའི་ཡོ་བྱད་ལ་སོགས་པ་ལ་བརྟེན་ནས་ང་ཡི་བར་བཏགས་པའི་ང་ཡི་བ་ཙམ་པོ་དེ་ཆོས་ཅན།
ཁྱོད་ལ་དམིགས་ནས་རང་བཞིན་གྱིས་གྲུབ་པར་ཞེན་པའི་བློ་དེ་ང་ཡི་བར་ཞེན་པའི་བློ་ཡིན་པར་ཐལ། དེ་འདྲ་བ་དེ་དམིགས་པ་ང་ཡི་བ་ལ་དམིགས་ནས་རྣམ་པ་རང་བཞིན་གྱིས་གྲུབ་པར་ཞེན་པའི་བློ་ཡིན་པའི་ཕྱིར། ཐལ་བའི་ངག་འདིའི་ཡང་གསུམ་ཅར་ཁས་བླངས་པ་ཡིན་མོད། མངོན་གསུམ་ལ་བསྙོན་ཏེ་ཁྱབ་པ་མ་ངེས་སོ་ཞེས་ཟེར་ན་ནི། འོ་ན་དམིགས་པ་ང་ཙམ་ལ་དམིགས་ནས་རང་བཞིན་གྱིས་གྲུབ་པར་ཞེན་པའི་བློ་ཡིན་ན་ངར་འཛིན་ཡིན་པས་མ་ཁྱབ་པར་ཐལ་ལོ། ། ཡང་དེ་འདྲ་དེ་ང་ཡི་བ་མ་ཡིན་པར་འདོད་ན་ནི། ང་ཡི་བ་ཡིན་ན་རྣམ་སྨིན་གྱི་ཕུང་པོ་བསྡུས་པ་ཡིན་དགོས་པར་འགྱུར་བའམ། རྣམ་སྨིན་གྱི་ཕུང་པོ་ཁོ་ན་ལ་བཏགས་པའི་བཏགས་ཡོད་ཁོ་ནར་ཐལ་བ་གང་རུང་ལས་མ་འདས་སོ། ། དེ་ཡང་དེ་ལྟ་ན་ནི། ཚད་ལྡན་གྱི་གཞུང་མཐའ་དག་དང་འགལ་བར་ངེས་སོ། །
གཞན་ཡང་དམིགས་པ་ང་ཡི་བ་ཉིད་ལ་དམིགས་ནས་རང་བཞིན་གྱིས་གྲུབ་པར་ཞེན་པའི་བློ་ཆོས་ཅན། ང་ཡི་བར་འཛིན་པ་མ་ཡིན་པར་ཐལ། ང་ཡི་བར་འཛིན་པའི་འཛིན་སྟངས་ཅན་མ་ཡིན་པའི་ཕྱིར། ཁྱབ་པ་དང་ཐལ་ཆོས་ཁས་བླངས་མ་གྲུབ་ན་ཡང་འགལ་ཏེ། ཁྱེད་རང་གིས་ཚད་མར་ཁས་ལེན་པའི་འཇུག་པའི་རྣམ་བཤད་ལས། ང་དང་ང་ཡི་རྣམ་པར་ཞུགས་པ་ཞེས་པས་ང་དང་ང་ཡི་བ་ཙམ་འཛིན་སྟངས་ཀྱི་རྣམ་པའི་ཡུལ་དུ་སྟོན་པ་མ་ཡིན་གྱི། དེ་གཉིས་རང་གི་མཚན་ཉིད་ཀྱིས་གྲུབ་པར་འཛིན་པའི་རྣམ་པ་ཅན་དུ་སྟོན་པའོ། ། ཞེས་བཤད་པ་དང་འགལ་ལོ། ། གཞན་ཡང༌། ངར་འཛིན་ལྷན་སྐྱེས་ཡིན་ན།
ངའོ་སྙམ་པའི་འཛིན་སྟངས་ཅན་ཡིན་དགོས་པར་ཐལ། ང་ཡི་བར་འཛིན་པའི་བློ་ལྷན་སྐྱེས་ཡིན་ན། ང་ཡི་བའི་འཛིན་སྟངས་ཅན་ཡིན་དགོས་པའི་ཕྱིར། རྟགས་ཁས་བླངས། ཁྱད་པ་ཚད་མས་གྲུབ། འདོད་ན། ང་ཙམ་ལ་དམིགས་ནས་རང་བཞིན་གྱིས་གྲུབ་པར་ཞེན་པའི་བློ་ཆོས་ཅན། དེར་ཐལ། ངར་འཛིན་ལྷན་སྐྱེས་ཡིན་པའི་ཕྱིར། ཞེས་འཕངས་པས།
གསུམ་པོ་གང་ལ་ལན་བཏབ་ཀྱང་དངོས་འགལ་ལོ། ། གཞན་ཡང༌། སྲོག་ཆགས་རྣམས་ལ་ངའོ་སྙམ་པའི་ལྷན་སྐྱེས་གཅིག་ཡོད་དམ་མེད། མེད་ན་ཇི་སྐད་དུ། དང་པོར་ང་ཞེས་བདག་ཏུ་ཞེན་འགྱུར་ཞིང༌། ཞེས་སོགས་དང་འགལ་ལ། འདོད་ན། དེ་ཆོས་ཅན། གང་ཟག་གི་བདག་འཛིན་དུ་ཐལ། ངར་འཛིན་ལྷན་སྐྱེས་ཡིན་པའི་ཕྱིར།
གསུམ་ཅར་ཁས་བླངས་ཡིན་ནོ། ། གཉིས་པ་ནི། ང་ཡི་བར་ཞེན་པ་ལ་ང་ཡི་བའི་འཛིན་སྟངས་ཅན་དགོས་པ་དང༌། དེ་ཉིད་གང་ཟག་གི་བདག་འཛིན་དུ་ཡང་ཁས་ལེན་པ་ནི། རང་གང་གི་རྗེས་སུ་འབྲང་བའི་ལུང་དེ་དང་འགལ་བ་ཡིན་ཏེ། གོང་དུ་དྲངས་མ་ཐག་པ་ལྟར་གང་འཇིག་ཚོགས་ལ་ལྟ་བ་ཡིན་ན་ང་དང་ང་ཡི་བ་གང་རུང་དམིགས་པའི་ཡུལ་དུ་བྱེད་ཅིང༌། འཛིན་སྟངས་ཀྱི་ཡུལ་དུ་མི་བྱེད་པས་ཁྱབ་པ་ཁས་ལེན་གྱིན་འདུག་པའི་ཕྱིར་དང༌། ང་ཡི་བ་ཙམ་པོ་དེ་གང་ཟག་ཏུ་ཁས་མི་ལེན་པར་དེ་ཉིད་ཀྱི་ལུང་ལས་གསལ་བའི་ཕྱིར་རོ། ། དེའི་ཕྱིར་ལུགས་དེ་ལ་ང་ཡིན་པར་ཞེན་པའི་བློ་འཇིག་ཚོགས་ལ་ལྟ་བ་ཡིན་པ་དང༌། གང་ཟག་གི་བདག་འཛིན་མ་ཡིན་པར་ཁས་བླངས་ན་མཛེས་སོ། །
གསུམ་པ་ནི། རང་རྒྱུད་ཀྱིས་མ་བསྡུས་པའི་ཡོ་བྱད་ལ་ང་ཡི་བར་རང་བཞིན་གྱིས་གྲུབ་པ་ཉིད་དུ་ཞེན་པའི་བློ་ང་ཡི་བར་འཛིན་པ་མ་ཡིན་པར་ཁས་ལེན་པ་ནི་ཟླ་བའི་གཞུང་དང་འགལ་ཏེ། ཇི་སྐད་དུ། བདག་གི་འདི་ཞེས་དངོས་ལ་ཆགས་སྐྱེད་པ། ། ཞེས་པའི་འགྲེལ་པར་འདི་ནི་བདག་གོ་སྙམ་དུ་ངར་འཛིན་པའི་ཡུལ་ལས་གཞན་པའི་དངོས་པོའི་རྣམ་པ་མ་ལུས་པ་ལ་མངོན་པར་ཞེན་པ་ཡིན་ནོ། ། ཞེས་གསལ་བར་གསུངས་པ་དང་འགལ་ལོ། ། གཞན་ཡང༌། ཁྱེད་ཅག་འཁོར་དང་བཅས་པས་ང་ཡི་བར་འཛིན་པ་གང་ཡིན་འཇིག་ལྟར་ཁས་བླངས་པ་ནི་ཤིན་ཏུ་ནོངས་པ་ཡིན་ཏེ། རང་གི་རྣམ་སྨིན་གྱི་ཕུང་པོ་ལ་བཏགས་པའི་ང་ཡི་བ་དང༌། ཟས་གོས་སོགས་ལ་བཏགས་པའི་ང་ཡི་བ་གཉིས་ཀྱི་ཁྱད་པར་འབྱེད་མ་ཤེས་པའི་ཕྱིར།
གལ་ཏེ་དེ་འདྲའི་ཁྱད་པར་ཕྱེ་ནས་ཕྱི་མ་འཇིག་ལྟར་ཁས་མི་ལེན་ནོ་ཞེ་ན། འོ་ན་ང་ཡི་བ་ཕྱི་མ་དེ་ཡོད་དམ་མེད། མེད་ན་ང་ཡོད་པར་འདོད་པ་དང་འགལ། ཡོད་ན་དེ་འདྲའི་ང་ཡི་བ་དེ་གཞི་གང་ལ་ཡོད། ཕྱི་རོལ་ཡུལ་ལ་ཡོད་དམ། རང་གི་ཤེས་རྒྱུད་ལ་ཡོད། དང་པོ་ལྟར་ན། དེ་འདྲ་དེ་ཆོས་དང་གང་ཟག་གཉིས་སུ་ཕྱེ་བའི་ཆོས་སུ་འགྱུར་ལ། དེ་ལྟ་ན་ཡང་ཁས་བླངས་ནང་འགལ་ལོ། ། གཉིས་པ་ལྟར་ན།
དེ་འདྲའི་ང་ཡི་བ་དེ་ལ་དམིགས་ནས་རང་བཞིན་གྱིས་གྲུབ་པར་ཞེན་པའི་བློ་ཆོས་ཅན། འཇིག་ལྟར་ཐལ། རང་རྒྱུད་ཀྱི་ཕུང་པོ་ལ་དམིགས་ནས་ང་དང་ང་ཡི་བ་གང་རུང་དུ་ཞེན་པའི་བློ་ཡིན་པའི་ཕྱིར། ཞེས་བྱ་བ་འདི་ཁྱེད་ཀྱིས་བཟློག་པར་མི་ནུས་སོ། ། ཡང་ལུགས་འདིའི་རྗེས་སུ་འཇུག་པ་གཉིས་པ་གཟུ་བོར་གནས་པ་དག་ན་རེ། ང་ཡི་བར་འཛིན་པ་ནི། ཆོས་དང་གང་ཟག་གི་བདག་ཏུ་འཛིན་པ་གཉིས་པོ་གང་ཡང་མ་ཡིན་ཏེ། དེ་གང་ཟག་གི་བདག་འཛིན་ཡིན་ན། ང་ཡི་བ་གང་ཟག་ཏུ་ཐལ་བའི་ཕྱིར་དང༌། དེ་ཆོས་ཀྱི་བདག་འཛིན་ཡིན་ན་འཇིག་ལྟ་མ་ཡིན་པར་ཐལ་བའི་ཕྱིར་རོ། །
ཞེས་གསུང་ངོ༌། དེ་ཡང་རང་གང་གི་རྗེས་སུ་འཇུག་པའི་ལུགས་དེ་དང་འགལ་བ་ཡིན་ཏེ། ང་ཡི་བར་ཞེན་པའི་བློ་འཇིག་ཚོགས་ལ་ལྟ་བའི་ནང་ཚན་ཡིན་ངོ་ཤེས་པར་གང་འདོད་པ་དེ་ཆོས་ཅན། ཆོས་ཀྱི་བདག་འཛིན་ཡིན་པར་ཐལ། དམིགས་པ་ཆོས་ལ་དམིགས་ནས་བདེན་པར་ཞེན་པའི་བློ་ཡིན་པའི་ཕྱིར། དེ་དུས་ཀྱི་ང་ཡི་བ་དེ་གཉིས་སུ་ཕྱེ་བའི་ཆོས་སུ་ཡང་མི་འདོད་ན། དེ་མེད་པར་འགྱུར་ལ། དེ་ལྟ་ན་རྩ་བའི་གྲུབ་མཐའ་ཉམས་སོ། ། དེ་ལྟར་བཤད་པས་གྲུབ་པའི་དོན་ནི། བདག་འཛིན་གཉིས་ཀྱི་ཁྱད་པར་དམིགས་པས་འབྱེད་པ་ཡིན་གྱི།
འཛིན་སྟངས་ཀྱིས་མི་འབྱེད་ཅེས་ཟེར་བ་དང༌། བདག་མེད་གཉིས་ཀྱི་ཁྱད་པར་ཆོས་ཅན་གྱིས་འབྱེད་པ་ཡིན་གྱི། དགག་བྱའི་སྒོ་ནས་འབྱེད་པ་མ་ཡིན་ནོ་ཞེས་གྲགས་པའི་རྔ་སྒྲ་ཕྱོགས་བཅུར་སྒྲོག་པ་དེ་ཉིད་ཀྱིས་རང་ཉིད་གང་དུ་འདུག་པའི་ཚུགས་མ་ཐུབ་ལ། དེ་ལྟར་གྱུར་པ་ན། གང་ཟག་གི་བདག་འཛིན་ལ་བདེན་འཛིན་གྱིས་མ་ཁྱབ་པ་དང༌། བདེན་འཛིན་ལ་ཉོན་སྒྲིབ་ཀྱིས་ཁྱབ་པ་དང༌། ཐེག་དམན་དགྲ་བཅོམ་པས་བདེན་འཛིན་མ་ལུས་པར་སྤངས་པ་དང༌། ཐལ་འགྱུར་བ་རང་ལུགས་ཀྱི་ཐུན་མོང་མ་ཡིན་པའི་ཉོན་མོངས་ཀྱི་རྣམ་བཞག་རྒྱས་པར་བཤད་དུ་ཡོད་དོ་ཞེས་ཟེར་བ་དང༌། ཤེས་སྒྲིབ་སྤོང་བའི་ཐོག་མ་ས་བརྒྱད་པ་ནས་བརྩོམ་པ་ཡིན་ནོ་ཞེས་བྱ་བ་ལ་སོགས་པ་གྲུབ་པའི་མཐར་རྟོག་པས་བཏགས་པའི་འཇའ་ཚོན་གྱི་རི་མོ་ལྟར་སྣང་བ་དེ་དག་གི་རང་གི་གཟུགས་ཇི་ལྟ་བ་བཞིན་དུ་བསྟན་ཟིན་པའི་འོག་ཏུ། སླར་ཡང་དེའི་རང་བཞིན་སྒྱུ་མའི་ན་ཆུང་ཇི་ལྟ་བ་བཞིན་དུ་རྣམ་པར་རྟོག་པའི་རི་མོ་དེ་འབྲི་བ་པོ་རང་ཉིད་ཀྱིས་ཀྱང་མཐོང་བར་མ་གྱུར་ཏོ། །
འདིར་སྨྲས་པ། མཁས་འདོད་ཆང་གིས་མྱོས་པའི་བཤེས་གཉེན་འགའ། ། ལ་ལས་བསྔགས་པའི་ཁྲི་ལ་རབ་འཁོད་ནས། ། གཞན་ལ་སྨོད་པའི་ཚིག་དང་ལྕེ་བདེ་ཡང༌། ། རང་གཞུང་གོམས་སྟབས་འདོར་ལ་གདེང་མ་ཐོབ། ། རྣམ་དཔྱོད་ལུས་མཛེས་གཞན་གྱིས་མ་འཐོབ་ཡང༌། ། ལུང་རིགས་དབྱར་སྐྱེས་མགྲིན་པའི་རྔ་དབྱངས་ཅན། ། གཏན་ཚིགས་ཁྲོས་པའི་ཀློག་དམར་འཁྱུག་པ་ན། ། གཞན་གཞུང་འཇིག་པའི་གནམ་ལྕགས་ཅིས་མི་འབེབས། ། མང་ཐོས་ཉི་ཟླའི་གོས་འཆང་སྔོ་སང་མས། །
རྣམ་དཔྱོད་གདོང་མཛེས་ལན་བརྒྱར་བདར་བྱས་ནས། ། ཆོས་ཀུན་གསལ་བའི་མེ་ལོང་ལ་བལྟས་པས། གཞན་གཞུང་སྒྱུ་མའི་ཁང་བརྩེགས་གསལ་བར་མཐོང༌། ། གང་དེའི་རང་མཚན་ལན་བརྒྱར་བསྒྲགས་གྱུར་ཀྱང༌། ། ད་དུང་དེ་ལ་མངོན་ཞེན་མི་བཟློག་ན། ། དོན་དེར་ཞེན་ནས་ཞུགས་པ་ལྷུར་བྱོས་ལ། ། དེ་སྒྲུབ་བྱེད་པའི་ངལ་བ་དེ་བོར་ཞིག ། ཅེས་གཏམ་དུ་བྱས་པ་ཡིན་ནོ། ། གཉིས་པ་རང་ལུགས་ཀྱི་གང་ཟག་གི་བདག་མེད་པའི་གོ་དོན་འཇོག་པའི་ཚུལ་བཤད་པ་ལ་གཉིས་ཏེ། བདག་མེད་གཉིས་ཀྱི་འཇོག་མཚམས་སྤྱིར་བཤད།
བྱེ་བྲག་ཏུ་གང་ཟག་གི་བདག་མེད་ངོས་གཟུང་བའོ། ། དང་པོ་ལ་གཉིས་ཏེ། གཉིས་སུ་འབྱེད་པའི་རྒྱུ་མཚན་དང༌། ཕྱེ་བའི་དགོས་པའོ། ། དང་པོ་ནི། རྒྱལ་བའི་གསུང་རབ་ལས་བདག་མེད་པ་གཉིས་སུ་གསུང་བའི་རྒྱུ་མཚན་ནི། ཆོས་ཅན་གྱི་དབྱེ་བ་ལ་གཉིས་སུ་གྲངས་ངེས་པའི་རྒྱུ་མཚན་གྱིས་གཉིས་སུ་ཕྱེ་བ་མ་ཡིན་གྱི། འོ་ན་ཅི་ཞེ་ན། འདི་ལ་རྒྱུ་མཚན་དང༌། དགོས་པ་གཉིས་ལས།
དང་པོ་ནི། སྤང་བྱ་ལྷན་ཅིག་སྐྱེས་པའི་བདག་ཏུ་རྨོངས་པ་གཉིས་ཡོད་པའི་རྒྱུ་མཚན་གྱིས་དེའི་འགལ་ཟླ་བདག་མེད་པ་གཉིས་སུ་གསུངས་པ་ཡིན་ནོ། ། འོ་ན་སྤང་བྱ་གཉིས་པོའི་ཁྱད་པར་ཅི། དེའི་ཞེན་སྟངས་ཀྱི་གཟུང་བྱ་དང་དངོས་སུ་འགལ་བའི་བདག་མེད་པ་གཉིས་པོའི་འཇོག་མཚམས་མི་འདྲ་བ་ནི་གང་ཞེ་ན། བཤད་པ། དམིགས་པ་ཡུལ་གྱི་ཁྱད་པར་གང་ཡིན་པ་དང༌། རྣམ་པ་འཛིན་སྟངས་ཀྱི་གཟུང་བྱའི་ཁྱད་པར་གང་ཡིན་པའོ། ། དང་པོ་ནི། ཆོས་ཀྱི་བདག་ཏུ་འཛིན་པའི་དམིགས་པ་ནི། ཤེས་བྱ་ལ་སྲིད་ཚད་ཀྱི་ཆོས་རྣམས་མཐའ་དག་ཡིན་ལ།
གང་ཟག་གི་བདག་ཏུ་འཛིན་པའི་དམིགས་པ་ནི། རང་རྒྱུད་ཀྱིས་བསྡུས་པའི་རྣམ་སྨིན་གྱི་ཕུང་པོའོ། ། དམིགས་པ་གཉིས་པོ་འགལ་བ་ནི་མ་ཡིན་ཏེ། སྤྱི་དང་བྱེ་བྲག་ཏུ་གཞག་པའི་ཕྱིར་རོ། ། རྣམ་པའི་ཁྱད་པར་ཡང༌། དང་པོས་ནི་བདེན་གྲུབ་ཀྱི་ངོ་བོར་ཞེན་པར་བྱེད་ལ། གཉིས་པས་ནི། ང་དང་བདག་ཏུ་ཞེན་པར་བྱེད་དོ། ། གཉིས་པོའི་ཁྱད་པར་ཡང་འོག་ནས་འཆད་པར་འགྱུར་རོ། ། དེ་ལྟར་ཡིན་པ་དེའི་ཕྱིར།
ཆོས་ཅན་ཤེས་བྱ་ཐམས་ཅད་ཀྱི་སྟེང་དུ་བདེན་གྲུབ་བཀག་ཙམ་གྱིས་མེད་པར་དགག་པ་ནི་ཆོས་ཀྱི་བདག་མེད་པའི་དོན་དང༌། ཆོས་ཅན་རྣམ་སྨིན་གྱི་ཕུང་པོའི་སྟེང་དུ་དགག་བྱ་བདག་དང་སེམས་ཅན་དང་གང་ཟག་ལ་སོགས་པ་བཀག་ཙམ་གྱིས་མེད་པར་དགག་པ་ནི། གང་ཟག་གི་བདག་མེད་པའི་དོན་ཏོ། ། དེ་ལྟར་ན་གཉིས་པོའི་ཁྱད་པར་ནི། ཆོས་ཅན་གྱི་དབྱེ་བས་བྱས་པ་མ་ཡིན་གྱི། དགག་བྱ་གང་བཀག་པས་དེ་དང་དེར་འཇོག་པའི་དགག་བྱ་བདག་གཉིས་པོའི་ཁྱད་པར་ལས་སོ། ། དགག་བྱ་གཉིས་པོའི་ཁྱད་པར་ཡང༌། དེ་དང་དེར་འཛིན་པའི་རྟོག་པ་ལྷན་སྐྱེས་གཉིས་ཀྱིས་བདག་གཉིས་སུ་སྒྲོ་འདོགས་པའི་ཚུལ་མི་འདྲ་བ་གཉིས་བྱུང་བའི་རྒྱུ་མཚན་ལས་ཡིན་ནོ། ། དེ་དག་གིས་ཇི་ལྟར་སྒྲོ་འདོགས་པའི་ཚུལ་ཡང༌། ཆོས་ཀྱི་བདག་ཏུ་འཛིན་པས་ནི་ཆོས་རྣམས་ཀྱི་རང་གི་ངོ་བོ་ཇི་ལྟར་སྣང་བ་བཞིན་དུ་དེ་དང་དེའི་ངོ་བོར་རང་བཞིན་གྱིས་ཡོད་པར་གཟུང་བ་ཡིན་ལ།
གང་ཟག་གི་བདག་ཏུ་འཛིན་པས་ནི་ཕུང་པོའི་སྟེང་དུ་ང་ཙམ་ཞིག་ཡོད་པར་སྒྲོ་བཏགས་པ་ཡིན་ནོ། ། དཔེར་ན་ཐག་པ་ཁྲ་བོའི་རང་གི་ངོ་བོ་དེ་ཉིད་དུ་ཞེན་པ་དང༌། དེ་ལ་བརྟེན་ནས་སྦྲུལ་དུ་སྒྲོ་བཏགས་པ་བཞིན་ནོ། ། གཉིས་པ་བདག་མེད་གཉིས་སུ་ཕྱེ་བའི་དགོས་པ་ནི། བདག་ཏུ་འཛིན་པ་གཉིས་སྤང་བའི་ཕྱིར་ཡིན་ལ། དེའི་དགོས་པ་ནི་དམན་པའི་རིགས་ཅན་རྣམས་ཉོན་མོངས་སྤངས་པའི་ཐར་པ་ཐོབ་པའི་ཕྱིར་དང༌། ཐེག་པ་ཆེན་པོའི་རིགས་ཅན་རྣམས་ཤེས་བྱའི་སྒྲིབ་པ་སྤངས་པའི་ཐམས་ཅད་མཁྱེན་པའི་གོ་འཕང་ལ་འགོད་པའི་ཕྱིར་ཡིན་ནོ། ། དེ་ཡང་གཙོ་ཆེ་བའི་དབང་དུ་བྱས་པ་ཡིན་ཏེ། རིགས་ཅན་གཉིས་ཀས་བདག་མེད་གཉིས་ཀ་རྟོགས་དགོས་ཀྱང༌། དམན་པའི་རིགས་ཅན་རྣམས་ཀྱིས་ནི་ཉོན་སྒྲིབ་ཀྱི་གཉེན་པོར་གང་ཟག་གི་བདག་མེད་ཡོངས་སུ་རྫོགས་པར་སྒོམ་ཡང༌།
ཆོས་ཀྱི་བདག་མེད་བདེན་འཛིན་གྱི་གཉེན་པོར་སྒོམ་པ་མེད་ལ། བྱང་ཆུབ་སེམས་དཔའ་རྣམས་ཀྱིས་ནི་ཤེས་སྒྲིབ་ཀྱི་གཉེན་པོར་ཆོས་ཀྱི་བདག་མེད་རྒྱས་པར་སྒོམ་ཡང༌། ཉོན་སྒྲིབ་ཀྱི་གཉེན་པོར་གང་ཟག་གི་བདག་མེད་ཆེད་དུ་གཉེར་ནས་སྒོམ་པ་མེད་པའི་ཕྱིར་རོ། ། དེའི་ཕྱིར་ཐེག་དམན་ལ་ཆོས་ཀྱི་བདག་མེད་མངོན་སུམ་དུ་རྟོགས་པ་ཡོད་ཀྱང༌། དེ་རྟོགས་པའི་བར་ཆད་མེད་ལམ་གྱིས་དེའི་ངོ་སྐལ་དུ་གྱུར་པའི་བདེན་འཛིན་གྱི་ས་བོན་དྲུང་ནས་འབྱིན་པར་ནུས་པ་ནི་ཡོད་པ་མ་ཡིན་ཏེ། དེས་དེ་མངོན་སུམ་དུ་རྟོགས་པའི་ལམ་དེ་ཉོན་མོངས་པའི་གཉེན་པོར་ཆེད་དུ་གཉེར་ནས་སྒོམ་པ་ཡིན་གྱི། བདེན་འཛིན་གྱི་གཉེན་པོར་ཆེད་དུ་གཉེར་ནས་སྒོམ་པ་མེད་པའི་ཕྱིར་རོ། ། བདེན་མེད་མངོན་སུམ་དུ་མཐོང་བ་ལ་གེགས་བྱེད་ཀྱི་བདེན་འཛིན་མ་སྤངས་ཀྱང་དེ་མངོན་སུམ་དུ་མཐོང་བ་མི་འགལ་ཏེ། སྡུག་བསྔལ་ལ་ཆོས་བཟོད་སྐད་ཅིག་མ་སྔ་མ་བཞིན་ནོ། ། གཉིས་པ་ལ།
གང་ཟག་གི་བདག་ཏུ་འཛིན་པའི་དམིགས་པ་ངོས་གཟུང༌། དེའི་རྣམ་པ་ངོས་གཟུང༌། རྣམ་པ་དེའི་ཞེན་སྟངས་རིགས་པས་བཀག་པ་བདག་མེད་དུ་བསྟན་པའོ། ། དང་པོ་ནི། གང་ཟག་གི་བདག་ཏུ་འཛིན་པ་དང༌། འཇིག་ཚོགས་ལ་ལྟ་བའི་དམིགས་པ་ནི་རང་རྒྱུད་ཀྱི་རྣམ་སྨིན་གྱི་ཕུང་པོ་ཁོ་ན་ཡིན་ཏེ། མདོ་ལས། དགེ་སྦྱོང་ངམ་བྲམ་ཟེ་གང་དག་བདག་གོ་སྙམ་དུ་ཡང་དག་པར་རྗེས་སུ་ལྟ་བ་དེ་དག་ནི། ཉེ་བར་ལེན་པའི་ཕུང་པོ་ལྔ་པོ་འདི་དག་ཁོ་ན་ལ་ཡང་དག་པར་རྗེས་སུ་ལྟའོ། ། ཞེས་གསུངས་པ་དེ་ཉིད་ཟླ་བའི་ཞབས་ཀྱི་འགྲེལ་པར་རང་ལུགས་སུ་དྲངས་པའི་ཕྱིར་དང༌།
དབུ་མ་རྩ་བ་ལས། དེ་དང་དེས་རང་ལུས་ལ་བལྟ་བར་བཤད་པའི་ཕྱིར་དང༌། དབུ་མ་ལ་འཇུག་པར། ཕུང་པོ་རྣམས་བརྟེན་འདི་ནི་འགྲུབ་པར་འགྱུར། ། ཞེས་ངར་འཛིན་གྱི་ཕུང་པོ་ལ་བརྟེན་ནས་ངར་འདོགས་པར་བཤད་ལ། དེའི་ཚེ་བརྟེན་པའི་དོན་ཡང་དེ་ལ་དམིགས་པ་ལས་གཞན་མེད་པའི་ཕྱིར་དང༌། འཇུག་འགྲེལ་དུ། འཇིག་ཚོགས་ལ་ལྟ་བའི་ཆ་དེ་དག་ནི་མདོ་སྡེ་ལས་རྣམ་པར་གཞག་ལ་དེས་ཀྱང་ཕུང་པོ་རྣམས་མ་གཟུང་བར་བདག་ཏུ་ཞེན་པར་མི་ནུས་པས་རྣམ་པ་བཞི་བཞིའི་སྒོ་ནས་ཕུང་པོ་རྣམས་ལ་དམིགས་ཤིང་འཇུག་གི འདི་ལྟར་ཕུང་པོ་མ་གཏོགས་པར་ནི་འགའ་ལ་ཡང་བདག་ཏུ་མངོན་པར་ཞེན་པ་མེད་པས་ཞེས་གསལ་བར་གསུངས་པའི་ཕྱིར་རོ། ། གལ་ཏེ་དེ་འཇིག་ལྟ་ཀུན་བཏགས་ཀྱི་དབང་དུ་བྱས་སོ་སྙམ་ན།
དེ་ལྟ་ན་ཡང་ཁོ་བོ་ཅག་གི་འདོད་པ་གྲུབ་པ་ཡིན་ཏེ། གང་ཟག་གི་བདག་མེད་མངོན་སུམ་དུ་རྟོགས་པའི་མཐོང་ལམ་བར་ཆད་མེད་ལམ་དང༌། འཇིག་ལྟ་ཀུན་བཏགས་གཉིས་དམིགས་པ་གཅིག་ལ་དམིགས་དགོས་པས་དེའི་དམིགས་པ་དེར་གྲུབ་ལ། དེ་གྲུབ་པ་ན་གང་ཟག་གི་བདག་མེད་མངོན་སུམ་དུ་རྟོགས་པའི་བར་ཆད་མེད་ལམ་གྱིས་ཀྱང་རང་རྒྱུད་ཀྱི་ཕུང་པོ་ལ་དམིགས་པར་གྲུབ་ལ། དེ་གྲུབ་པ་ན་ངར་འཛིན་ལྷན་སྐྱེས་ཀྱིས་ཀྱང་དེ་ལ་དམིགས་པར་གྲུབ་པའི་ཕྱིར་རོ། ། དེར་མ་ཟད། བརྒྱ་པ་ལས། དངོས་པོ་མི་རྟག་པ་རྣམས་ལ། ། རྟོག་པ་སྐྱེ་བར་འགྱུར་མིན་ནམ། ། ཞེས་གསུངས་པ་དེས་ཀྱང་རང་རྒྱུད་ཀྱི་ཕུང་པོ་ཁོ་ན་ངར་འཛིན་གྱི་དམིགས་པར་བསྟན་པ་ཡིན་ཏེ།
དེའི་སྔར་འགྲེལ་དུ། ཟླ་བའི་ཞབས་ཀྱིས་བདག་མེད་ན་ནི་འོ་ན་ངར་འཛིན་པ་དང༌། བདག་ལ་ཆགས་པ་འདི་གཉིས་གང་ཞིག་ལས་འགྱུར་ཞེ་ན། བཤད་པ་ཞེས་དང༌། ཕྱི་འགྲེལ་ལས། གཟུགས་ལ་སོགས་པའི་མིང་ཅན་རང་བཞིན་མེད་པ་རྣམས་ལ་བདག་གོ་སྙམ་དུ་ལོག་པར་རྟོག་པར་བྱེད་དོ། ། ཞེས་གསུངས་པའི་ཕྱིར་དང༌། བསྟན་བཅོས་སུ། རང་ལུས་བལྟ་བཞིན་ཞེས་པའི་འགྲེལ་པ་ཚིག་གསལ་ལས། རང་ལུས་ཞེས་བྱ་བ་ནི་གཟུགས་ལ་སོགས་པའི་མཚན་ཉིད་ཀྱི་ཚོགས་སོ། །
རང་གི་ལུས་ལ་ལྟ་བ་ནི་རང་ལུས་ལྟ་སྟེ། བདག་དང་བདག་གི་བར་འཛིན་པའི་རྣམ་པར་ཞུགས་པའོ། ། ཞེས་དམིགས་རྣམ་སོ་སོར་ཕྱེ་ནས་གསལ་བར་གསུངས་པའི་ཕྱིར། སྐབས་འདིའི་ཕུང་པོ་ལ་བརྟེན་ནས་བཏགས་པའི་ང་ཙམ་བདག་ཡིན་པ་དང༌། ཡོད་པར་ཁས་ལེན་པ་དག་གིས་ནི། བདག་ཕུང་པོ་ལ་བརྟེན་པར་ཁས་བླངས་ལ། དེའི་ཚེ་ནི་འཇིག་ཚོགས་ལ་ལྟ་བའི་རིའི་རྩེ་མོ་ཉི་ཤུ་པོ་གང་རུང་འཛིན་སྟངས་དོན་དང་མཐུན་པར་ཁས་བླངས་པས་ནོངས་པ་ཡིན་ལ། ཁོ་བོ་ཅག་ལྟར་ན་ནི་ཡུལ་ཅན་ངར་འཛིན་དེ་ཉིད་ནི་ཡུལ་ཕུང་པོ་ལ་བརྟེན་པར་འཆད་པ་ཡིན་པས། གཞུང་གི་དོན་ལ་ཞུགས་པ་ཡིན་ནོ། ། གཉིས་པ་རྣམ་པའི་འཛིན་སྟངས་ཀྱི་གཟུང་བྱ་ངོས་གཟུང་བ་ལ་གཉིས་ཏེ།
ངར་འཛིན་གྱིས་ཇི་ལྟར་གཟུང་བའི་ཚུལ་བཤད་ནས། དེ་ལས་ང་ཡི་བར་འཛིན་པ་སྐྱེ་བའི་རིམ་པ་འཇིག་ལྟ་དང༌། ངར་འཛིན་གྱི་ཁྱད་པར་བཤད་པའོ། ། དང་པོ་ནི། གང་ཟག་གི་བདག་འཛིན་ལྷན་སྐྱེས་ནི། དམིགས་པ་དེ་ལ་དམིགས་ནས་རྣམ་པ་ངའོ་སྙམ་དུ་ཞེན་པར་བྱེད་ཅིང་དེའི་འོག་ཏུ་ནི། དམིགས་པ་མིག་རྣ་ལ་སོགས་པ་རེ་རེ་བ་ལ་དམིགས་ནས་རྣམ་པ་ང་ཡིའོ་ཞེས་ཞེན་པའི་རྟོག་པ་སྐྱེ་བར་འགྱུར་བ་ཡིན་ཏེ། ཇི་སྐད་དུ། དང་པོར་ང་ཞེས་བདག་ལ་ཞེན་གྱུར་ཅིང༌། ། བདག་གི་འདི་ཞེས་དངོས་ལ་ཆགས་སྐྱེད་པ། །
ཅེས་གསུངས་པས་སོ། ། དེ་ལ་ཞེས་བདུན་པའི་སྒྲ་ལྟ་བ་བཤད་ཀྱང༌། དུ་ཞེས་ལས་སུ་བྱ་བའི་རྣམ་དབྱེ་སྦྱོར་དགོས་པ་ཉིད་བསྟན་བཅོས་མཛད་པའི་དགོངས་པ་ཡིན་ཏེ། དེའི་རང་འགྲེལ་ལས། ངར་འཛིན་པས་ཡོད་པ་མ་ཡིན་པའི་བདག་ཡོད་དོ་སྙམ་དུ་ཉེ་བར་བཏགས་ནས་འདི་ཉིད་དུ་བདེན་པར་མངོན་པར་ཞེན་པར་བྱེད་ཅིང༌། ཞེས་གསུངས་པའི་ཕྱིར་དང༌། ཉོན་མོངས་སྐྱོན་རྣམས་མ་ལུས་འཇིག་ཚོགས་ལ། ། ཞེས་པའི་རང་འགྲེལ་དུ། དེ་ལ་འཇིག་ཚོགས་ལ་ལྟ་བ་ནི་ང་དང་ང་ཡི་སྙམ་པ་དེ་ལྟ་བུའི་རྣམ་པར་ཞུགས་པའི་ཤེས་རབ་ཉོན་མོངས་པ་ཅན་ནོ། ། ཞེས་གསལ་བར་གསུངས་པའི་ཕྱིར་རོ། །
འོ་ན་རྩ་བར། བདག་ལྟའི་དམིགས་པ་ཕུང་པོ་ཁོ་ནའོ། ། ཞེས་ཕྱོགས་སྔ་མར་མཛད་པ་དང༌། རང་འགྲེལ་ལས། ཕུང་པོ་རྣམས་ངར་འཛིན་པའི་ཡུལ་ཡང་མ་ཡིན་ལ། ཞེས་དེ་དེའི་དམིགས་པ་ཡིན་པ་བཀག་པ་མ་ཡིན་ནམ་སྙམ་ན། དེ་ལྟར་བཤད་པ་དེ་ནི་ཕུང་པོ་འཛིན་སྟངས་ཀྱི་ཡུལ་དུ་གྱུར་པའི་བདག་ཡིན་པ་ལ་གནོད་བྱེད་བརྗོད་པ་ཡིན་ཏེ། ཕྱོགས་སྔ་མ་དེ་འགོག་པ་ན། གལ་ཏེ་ཕུང་པོ་བདག་ན་དེ་ཕྱིར་དེ། ། ཞེས་བཤད་པ་དང༌།
བདག་མེད་རྟོགས་ཚེ་ཞེས་པའི་སྔ་འགྲེལ་དུ། ངར་འཛིན་གྱི་ཡུལ་ནི་ཕུང་པོ་དང་སེམས་ཡིན་ནོ། ། ཞེས་བྱ་བ་གང་གི་ལྟར་ན་ཞེས་ཕྱོགས་སྔ་བཀོད་ནས། དེ་འགོག་པ་ན་འགྲེལ་པར། བདག་རྟག་པ་ངར་འཛིན་པའི་ཡུལ་ཡིན་པར་བཤད་ལ་དེ་ཡང་འཛིན་སྟངས་ཀྱི་ཡུལ་དུ་འཆད་པ་ལས་འོས་གཞན་མེད་པའི་ཕྱིར་དང༌། སྦྲུལ་དང་གླང་ཆེན་གྱི་དཔེ་ཡང༌། ཕུང་པོ་བདག་ཡིན་པ་འགོག་པའི་དབང་དུ་བྱས་པར་ཤིན་ཏུ་གསལ་བའི་ཕྱིར། འོ་ན་གང་ཟག་གི་བདག་ཏུ་འཛིན་པ་དེ། དམིགས་པ་ཕུང་པོ་ལ་དམིགས་ནས་རྣམ་པ་ངའོ་སྙམ་པའི་འཛིན་སྟངས་ཅན་ཡིན་ན། དེས་ཕུང་པོ་ཉིད་བདག་ཏུ་གཟུང་བ་ཡིན་ནམ་ཞེ་ན།
མ་ཡིན་ཏེ། གལ་ཏེ་ཡིན་ན། ལྷ་སྦྱིན་གྱི་རྒྱུད་ཀྱི་ངར་འཛིན་ལྷན་སྐྱེས་དེས་བདག་མང་པོ་དང་མི་རྟག་པ་དང་གཞན་དབང་ཅན་དུ་གཟུང་བར་ཐལ་བ་ལས། དེ་ལྟར་གཟུང་བ་མ་ཡིན་གྱི་རྟག་པ་དང་གཅིག་པུ་ཡང་རང་དབང་ཅན་གྱི་དོན་དུ་གཟུང་བའི་ཕྱིར། དེ་ཡང་རྟག་པ་སོགས་དེའི་ཐ་སྙད་འཛིན་པའི་རྟོག་པ་ནི་ཀུན་བཏགས་ཁོ་ནའོ། ། འོ་ན་དེས་བདག་ཕུང་གཞན་དུ་གཟུང་བ་མ་ཡིན་ནམ་ཞེ་ན། དེ་ཡང་མ་ཡིན་ཏེ། ཡིན་ན་རང་གི་ཕུང་པོ་མེད་པའི་གཞིར་ཡང་བདག་ཏུ་འཛིན་པར་ཐལ་བ་ལས། དེ་ཡང་མི་འཛིན་པའི་ཕྱིར། དེ་སྐད་དུ་ཡང༌།
གལ་ཏེ་ཕུང་པོ་བདག་ཡིན་ན། ། སྐྱེ་དང་འཇིག་པ་ཅན་དུ་འགྱུར། ། གལ་ཏེ་ཕུང་པོ་རྣམས་ལས་གཞན། ། ཕུང་པོའི་མཚན་ཉིད་མེད་པར་འགྱུར། ། ཞེས་དང༌། བདག་ནི་ཉེ་བར་ལེན་པ་ལས། ། གཞན་དུ་འཐད་པ་ཉིད་མ་ཡིན། ། གལ་ཏེ་གཞན་ན་ལེན་མེད་པར། ། གཟུང་ཡོད་རིགས་ན་གཟུང་དུ་མེད། ། ཅེས་གསུངས་སོ། །
དེ་བཞིན་དུ། བདག་ཕུང་གཉིས་རྟེན་བརྟེན་པ་དང༌། ཡོན་ཏན་དང་ཡོན་ཏན་ཅན་གྱི་འཛིན་སྟངས་ཅན་དུ་ཡང་ཡོད་པ་མ་ཡིན་ཏེ། དེ་དག་ནི་ཕྱི་ནང་གི་མུ་སྟེགས་པས་ཀུན་ཏུ་བཏགས་པ་ཡིན་གྱི། ལྷན་སྐྱེས་ཀྱི་འཛིན་སྟངས་ལ་མེད་པའི་ཕྱིར་རོ། ། དེ་སྐད་དུ་ཡང༌། ཕུང་པོ་བདག་ཡོད་མ་ཡིན་བདག་ལ་ཡང༌། ། ཕུང་པོ་དེ་རྣམས་ཡོད་མིན་གང་གི་ཕྱིར། ། ཞེས་དང༌། བདག་ནི་གཟུགས་ལྡན་མི་འདོད་གང་ཕྱིར་བདག །
ཡོད་མིན་དེ་ཕྱིར་ལྡན་དོན་སྦྱོར་བ་མེད། ། ཅེས་གསུངས་སོ། ། འོ་ན་དེའི་འཛིན་སྟངས་ཅི་ཞེ་ན། དམིགས་པ་ཕུང་པོའི་སྟེང་དུ་ང་དང་བདག་དང་སེམས་ཅན་ལ་སོགས་པ་མེད་བཞིན་དུ་ཡོད་པར་སྒྲོ་བཏགས་ནས་བཟུང་བ་ཡིན་ཏེ། དཔེར་ན་ཐག་ཁྲ་ལ་སྦྲུལ་དུ་འཛིན་པའི་རྟོག་པ་བཞིན་དང༌། ཤིང་རྟ་འཛིན་པའི་རྟོག་པ་ལྷན་སྐྱེས་ཀྱི་དམིགས་པ་ཤིང་རྟའི་ཡན་ལག་ཚོགས་པ་ལ་དམིགས་ནས་རྣམ་པ་ཤིང་རྟའོ་ཞེས་ཞེན་པ་དེའི་ཚེ་ན། དེ་དེའི་ཡན་ལག་དང་གཅིག་ཐ་དད་ལ་སོགས་པ་གང་དུ་ཡང་མ་གཟུང་ཡང༌། དེ་ལ་བརྟེན་ནས་དེར་བཏགས་པ་བཞིན་ནོ། ། ཕུང་པོ་ལ་བདག་ཏུ་འདོགས་པའི་རྒྱུ་མཚན་ཡང༌། ཕུང་པོ་ལ་བདེན་པར་འཛིན་པ་ཉིད་ཡིན་ཏེ།
དཔེར་ན་འཕང་ལོ་ལ་སོགས་པའི་ཡན་ལག་ལ་ཡན་ལག་ཅན་ཤིང་རྟར་སྒྲོ་འདོགས་པའི་རྒྱུ་མཚན་ཡན་ལག་ལ་བདེན་པར་འཛིན་པའི་བློ་ཡིན་པ་བཞིན་ནོ། ། དེ་སྐད་དུ་ཡང༌། ཇི་སྲིད་ཕུང་པོར་འཛིན་ཡོད་པ། ། ཞེས་དང༌། གནས་དང་བཅས་པའི་སེམས་ལ་ནི། ། ཉོན་མོངས་དྲུག་ཅན་ཅིས་མི་འབྱུང༌། ། ཞེས་གསུངས་པ་ལྟར་རོ། ། འདིར་གངས་ཅན་དུ་བྱོན་པ་གཞན་དག བདག་དང་ཤིང་རྟ་བཏགས་དོན་རྣམ་པ་བདུན་གྱིས་བཙལ་བའི་ཚེ་ཡོད་པ་མ་ཡིན་ཡང༌། རང་གི་ཡན་ལག་ལ་བརྟེན་ནས་བཏགས་པ་ཙམ་དུ་ཡོད་པ་ཡིན་ནོ། །
ཞེས་ཟེར་བ་དེ་དག་ནི། འཇིག་རྟེན་གྱི་ལུགས་དང་དབུ་མའི་ལུགས་གང་དུ་ཡང་རུང་བ་མ་ཡིན་ཏེ། འཇིག་རྟེན་གྱི་ལུགས་ལ་ནི། བཏགས་དོན་རྣམ་པ་བདུན་ལ་སོགས་པའི་རྣམ་དཔྱད་མེད་པར་བདག་ཡོད་པར་ཁས་ལེན་པ་ཡིན་ལ། དབུ་མའི་ལུགས་ལ་ནི་བརྟེན་ནས་བཏགས་པ་ཙམ་གྱི་བདག་ཡོད་དོ་ཞེས་ཀྱང་ཁས་བླངས་པར་བྱ་བ་མ་ཡིན་པའི་ཕྱིར། གལ་ཏེ་ཡིན་ན་དབུ་མའི་ལུགས་ལས་ཉམས་པ་ཡིན་ཏེ་བདག་དང་ཤིང་རྟ་ཚོལ་བྱེད་ཀྱི་རིགས་པ་བདུན་གྱིས་བཙལ་བའི་ཚེ་དེ་གང་དུ་ཡང་མ་རྙེད་པ་དག་ལ་དབུ་མའི་ལུགས་སུ་འཇོག་པ་ཡིན་གྱི་དེ་ལྟར་ན་དེ་ལྟར་དཔྱད་པའི་ཚེ་བདག་དང་ཤིང་རྟ་བཏགས་པ་ཙམ་དུ་ཡོད་པར་ཁས་ལེན་གྱིན་འདུག་པའི་ཕྱིར་རོ། ། དེ་བས་ན་བདག་རང་གི་ཉེ་བར་བླང་བྱ་དང་ཤིང་རྟ་རང་གི་ཡན་ལག་ལ་བརྟེན་ནས་འདོགས་སོ་ཞེས་ཟླ་བའི་ཞབས་ཀྱིས་གསུངས་པའི་བདག་དང་ཤིང་རྟ་རང་ལུགས་ལ་ཡོད་པ་མ་ཡིན་པའི་ཤེས་བྱེད་དུ་སོང་བ་ཡིན་ཏེ། མེད་བཞིན་དུ། དེ་དང་དེ་ལ་བརྟེན་ནས་སྒྲོ་འདོགས་སོ། ། ཞེས་བྱ་བའི་དོན་ཡིན་པའི་ཕྱིར།
གཞན་དུ་ན་བཏགས་དོན་འཚོལ་བྱེད་ཀྱི་རིགས་པ་བདུན་པོ་དེས་གོ་མ་ཆོད་པར་འགྱུར་ཏེ། བཏགས་དོན་གང་ཡང་མ་རྙེད་པ་ཅིག་དགོས་པ་ལས། བཏགས་དོན་དེ་ཉིད་ཡོད་པ་སེལ་མ་ནུས་པའི་ཕྱིར་རོ། ། འོ་ན་འདིར་རང་ལུགས་ལ། བདག་མེད་པ་དང་ཕུང་པོ་ཡོད་པར་ཁས་ལེན་པ་ཡིན་ནམ་ཞེ་ན། དེ་ཡང་མ་ཡིན་ཏེ། ཇི་སྐད་དུ། བྱེད་པོ་མེད་ལས་ཡོད་སྙམ་བློ་ཡིན་ན། ། མ་ཡིན་གང་ཕྱིར་བྱེད་པོ་མེད་ལས་མེད། ། ཅེས་གསུངས་པའི་ཕྱིར་རོ། །
མདོར་ན་ངར་འཛིན་ལྷན་སྐྱེས་ཀྱི་ངོར་བདག་ཕུང་གཅིག་དང་ཐ་དད་སོགས་གང་དུ་ཡང་ཡོད་པར་འཇོག་པ་མ་ཡིན་ཡང༌། སྤྱིར་དེའི་ངོར་མེད་པ་མ་ཡིན་ཏེ། དེས་ཕུང་པོ་ལ་བརྟེན་ནས་ང་ཙམ་དུ་ཐ་སྙད་བཏགས་པའི་ཕྱིར་རོ། ། དེ་སྐད་དུ་ཡང༌། བསྟན་བཅོས་ལས། ཉེ་བར་ལེན་ལས་གཞན་མ་ཡིན། ། དེ་ནི་ཉེར་ལན་ཉིད་ཀྱང་མིན། ། བདག་ནི་ཉེ་བར་ལེན་མེད་མིན། ། མེད་པ་ཉིད་དུའང་དེ་མ་ངེས། ། ཞེས་གསུངས་སོ། །
གཉིས་པ་ནི། འོ་ན་འཇིག་ཚོགས་ལ་ལྟ་བ་གང་ཡིན། གང་ཟག་གི་བདག་ཏུ་འཛིན་པ་ཡང་དེ་ཡིན་ནམ། ཡང་ཅི་གང་ཟག་གི་བདག་དང་བདག་གི་ངར་འཛིན་པ་གང་ཡིན་དེ་ཐམས་ཅད་ཀྱང༌། འཇིག་ཚོགས་ལ་ལྟ་བ་ཡིན་ནམ་ཞེ་ན་བཤད་པ། གང་ཟག་གི་བདག་ཏུ་འཛིན་པ་ཡིན་ན་འཇིག་ཚོགས་ལ་ལྟ་བ་ཡིན་པས་ཁྱབ་སྟེ། དེ་ཡིན་ན་རང་གི་ཕུང་པོ་ལ་དམིགས་ནས་བདག་ཏུ་ཞེན་པས་ཁྱབ་པའི་ཕྱིར་རོ། ། བདག་གིར་ལྟ་བ་ཡིན་ན། འཇིག་ལྟ་ཡིན་པས་མ་ཁྱབ་སྟེ། རྒྱུད་ཀྱིས་མ་བསྡུས་པའི་ཟས་གོས་དང་ལོངས་སྤྱོད་ལ་བདག་གི་བར་ལྟ་བ་དུ་མ་དམིགས་པའི་ཕྱིར་རོ། །
ཡང་འཇིག་ལྟར་གྱུར་པའི་ངར་འཛིན་ཡིན་ན་གང་ཟག་གི་བདག་འཛིན་ཡིན་པས་ཁྱབ་སྟེ། དེ་ཡིན་ན་དམིགས་པ་རང་གི་ཕུང་པོའི་ཚོགས་པ་ལ་དམིགས་ནས། ངར་འཛིན་པའི་རྣམ་པ་ཅན་ཡིན་པས་ཁྱབ་པའི་ཕྱིར། ཡང་དེར་གྱུར་པའི་ང་ཡི་བར་ཞེན་པ་ཡིན་ན་གང་ཟག་གི་བདག་འཛིན་དངོས་མ་ཡིན་པས་ཁྱབ་སྟེ། དེ་ལ་དེའི་མཚན་ཉིད་མ་ཞུགས་པའི་ཕྱིར། འོ་ན་རང་ལུགས་ལ་ང་མེད་པར་ཁས་ལེན་ན་ང་ཡི་བ་གང་དུ་ཁས་ལེན། དེ་ཡང་དེ་ལྟ་ན་ནི་ཟས་གོས་དང་མིག་རྣ་སོགས་ཀྱང་མེད་པར་ཁས་ལེན་དགོས་པར་འགྱུར་རོ་ཞེ་ན། ཇི་སྲིད་གང་ཟག་གི་བདག་ཡོད་པ་མ་ཡིན་པར་ཁས་ལེན་པ་དེ་སྲིད་དུ། བདག་གི་བ་ཡང་དེར་ཁས་ལེན་དགོས་པ་ཡིན་ཏེ། ཐེག་པ་ཆེ་ཆུང་གི་གཞུང་གོང་འོག་གང་ན་ཡང་དེ་གཉིས་ལ་འདོར་ལེན་བྱེད་པའི་སྐབས་མི་སྣང་བའི་ཕྱིར་དང༌།
ཇི་སྐད་དུ། བདག་ཉིད་ཡོད་པ་མ་ཡིན་ན། ། བདག་གི་ཡོད་པ་ག་ལ་འགྱུར། ། ཞེས་དང༌། དེ་ཕྱིར་བདག་གི་བདག་མེད་པར་ཡོད་མིན། ། ཞེས་གསུངས་སོ། ། མིག་རྣ་དང་ཟས་གོས་སོགས་ནི་ཁོ་བོ་ཅག་བདག་གི་བར་ཁས་མི་ལེན་ཏེ། དེ་དག་དེ་མ་ཡིན་བཞིན་དུ་དེར་སྒྲོ་འདོགས་པར་ཁས་ལེན་པའི་ཕྱིར་རོ། ། སྐབས་འདི་དག་ཏུ། ང་དང་ང་ཡི་བར་ཞེན་པ་དང་བདེན་པར་ཞེན་པ་གཉིས་འཛིན་སྟངས་མི་འགལ་བས།
འཇིག་ལྟ་སོགས་ཀྱི་འཛིན་སྟངས་ལ་བདེན་པར་ཞེན་པ་ཡོད་ཀྱང་བདེན་པར་ཞེན་པའི་ཆ་ནས་དེ་དང་དེར་འཇོག་པ་མ་ཡིན་གྱི། ང་དང་ང་ཡི་བར་ཞེན་པའི་ཆ་ནས་དེར་འཇོག་པ་ཡིན་ཏེ། དཔེར་ན་ཆགས་སྡང་གཉིས་པོ་ལ་བདེན་པར་ཞེན་པའི་ཞེན་སྟངས་ཡོད་ཀྱང༌། དེའི་ཆ་ནས་དེ་དང་དེར་འཇོག་པ་མ་ཡིན་པ་བཞིན་ནོ། ། འདི་དག་གི་སྐབས་སུ་ལྟ་བ་དང་མ་རིག་པའི་ཁྱད་པར་ཅུང་ཟད་ཕྱེ་ནས་འཆད་པའམ། ཡང་ན་རིགས་པ་མཁྱེན་པས་ཤེས་རབ་ཉོན་མོངས་ཅན་མ་རིག་པའི་ནང་དུ་བསྡུས་ནས་བཤད་པ་གང་བདེ་བ་གཟུང་བར་བྱའོ། ། གཉིས་པ་དེ་བཀག་པ་བདག་མེད་ཀྱི་དོན་དུ་བསྟན་པ་ནི། གོང་དུ་བཤད་ཟིན་པའི་ངར་འཛིན་ལྷན་སྐྱེས་ཀྱི་འཛིན་སྟངས་ཀྱི་གཟུང་བྱ་དེ་ཉིད་ཕུང་པོའི་སྟེང་ན་ཇི་ལྟར་ཡོད་པའི་ཚུལ་འཚོལ་བྱེད་ཀྱི་རིགས་པ་རྣམ་པ་ལྔའམ་བདུན་གྱིས་བཙལ་བ་ན་གང་དུ་ཡང་མ་རྙེད་པ་དེ་ཉིད་ལ་གང་ཟག་གི་བདག་མེད་པའི་གོ་དོན་དུ་འཇོག་པ་ཡིན་ཏེ། དཔེར་ན་ཤིང་རྟའོ་སྙམ་པའི་བློ་ལྷན་སྐྱེས་ཀྱི་འཛིན་སྟངས་ཀྱི་གཟུང་བྱ་དེ་ཉིད་ཤིང་རྟའི་ཡན་ལག་ལ་ཇི་ལྟར་ཡོད་པ་འཚོལ་བྱེད་ཀྱི་རིགས་པ་རྣམ་པ་བདུན་གྱིས་བཙལ་བ་ན། གང་དུ་ཡང་མ་རྙེད་པ་དེ་ལ་ཤིང་རྟ་རང་བཞིན་མེད་པའི་དོན་དུ་འཇོག་པ་བཞིན་ནོ། །
དེ་ལྟ་བུའི་རིགས་པའི་དཔྱད་པ་སྔོན་དུ་མ་བཏང་བར་བདག་དང་ཤིང་རྟ་གཉིས་པོ་གང་ཡང་མེད་དོ་ཞེས་ཁས་ལེན་ན་ནི། རྒྱང་ཕན་བཞིན་དུ། འཇིག་རྟེན་གྱི་གྲགས་པ་ལ་བསྐུར་བ་འདེབས་པ་ཡིན་ཏེ། ཇི་སྐད་དུ། དེ་ཉིད་ཡན་ལག་ཅན་དེ་ཆ་ཤས་ཅན། ། ཤིང་རྟ་དེ་ཉིད་བྱེད་པོ་ཞེས་འགྲོར་བསྙད། ། སྐྱེ་བོ་རྣམས་ལ་ལེན་པོ་ཉིད་དུ་གྲུབ། ། འཇིག་རྟེན་གྲགས་པའི་རྣམ་བཞག་མ་བརླག་ཅིག ། ཅེས་གསུངས་པའོ། ། མདོར་ན་བདག་ཕུང་པོ་ལ་བརྟེན་ནས་བཏགས་པ་ཙམ་ཡིན་ནོ་ཞེས་བྱ་བ་འདི་དང༌།
བདག་ཡོད་པ་མ་ཡིན་ནོ་ཞེས་བྱ་བ་འདི་གཉིས་དོན་གཅིག་ལ་འདུ་བ་ཡིན་པས་གཞན་དུ་བསམ་ཞིང་འཆད་པར་མི་བྱའོ། ། གཉིས་པ་རང་རྒྱུད་པ་ལྟར་ན་བདག་མེད་དེ་སྒྲུབ་བྱེད་ཀྱི་རིགས་པ་ཞེས་སམ། ཡང་ཐལ་འགྱུར་བ་ལྟར་ན་གང་ཟག་གི་བདག་འགོག་པའི་རིགས་པ་རྒྱས་པར་བཤད་པ་ལ་གཉིས་ཏེ། ཀླུ་སྒྲུབ་ཡབ་སྲས་ཀྱི་གཞུང་ལས་ཇི་ལྟར་གསུངས་པའི་ཚུལ། དེ་དང་ཐོགས་མེད་སྐུ་མཆེད་ཀྱི་བཞེད་ཚུལ་མཐུན་པར་བསྟན་པའོ། ། དང་པོ་ལ། གཞུང་ཕྱི་མོའི་དབུ་མ་ལས་ཇི་ལྟར་གསུངས་པའི་ཚུལ། སྤྱོད་འཇུག་དང་འཇུག་པ་ལས་ཇི་ལྟར་གསུངས་པའི་ཚུལ་ལོ། ། དང་པོ་ལ་གསུམ་སྟེ། དབུ་མའི་རྩ་བ་ལས་ཇི་ལྟར་གསུངས་པ།
རིན་ཆེན་ཕྲེང་བ་ལས་ཇི་ལྟར་གསུངས་པ། བཞི་བརྒྱ་པ་ལས་ཇི་ལྟར་གསུངས་པའོ། ། དང་པོ་ལ། ཀུན་བཏགས་ཀྱི་བདག་འགོག་བྱེད་ཀྱི་རིགས་པ་ཇི་ལྟར་གསུངས་པ། ལྷན་སྐྱེས་ཀྱི་རྟོག་པས་བཏགས་པའི་བདག་ཇི་ལྟར་འགོག་པའི་ཚུལ་ལོ། ། དང་པོ་ནི། ཇི་སྐད་དུ། གལ་ཏེ་ཕུང་པོ་བདག་ཡིན་ན། ། སྐྱེ་དང་འཇིག་པ་ཅན་དུ་འགྱུར། ། གལ་ཏེ་ཕུང་པོ་རྣམས་ལས་གཞན། །
ཕུང་པོའི་མཚན་ཉིད་མེད་པར་འགྱུར། ། ཞེས་བདག་ཕུང་གཅིག་དང་ཐ་དད་འགོག་བྱེད་ཀྱི་རིགས་པ་དང༌། ཡང༌། ཇི་སྐད་དུ། ཕུང་མིན་ཕུང་པོ་ལས་གཞན་མིན། ། དེ་ལ་ཕུང་མེད་དེར་དེ་མེད། ། དེ་བཞིན་གཤེགས་པ་ཕུང་ལྡན་མིན། ། ཞེས་རྟེན་བརྟེན་པ་དང་ལྡན་པ་ཞེས་བྱ་བའི་ཕྱོགས་གསུམ་འགོག་བྱེད་ཀྱི་རིགས་པ་གསུམ་གསུངས་པ་དང༌། ཡང་ཇི་སྐད་དུ། གང་འདས་ཕན་ཆད་མཐའ་སོགས་དང༌། །
ཞེས་ལུང་མ་བསྟན་གྱི་ལྟ་བ་བཅུ་བཞི་འགོག་བྱེད་ཀྱི་རིགས་པ་དང༌། སྔ་རོལ་ན་གནས་པ་བརྟག་པའི་རབ་བྱེད་ཀྱིས། ལས་བྱེད་པ་པོ་རྣམ་སྨིན་མྱོང་བ་པོའི་སྔ་རོལ་ན་ཡོད་པ་འགོག་བྱེད་ཀྱི་རིགས་པ་གསུངས་པ་དང༌། མེ་དང་བུད་ཤིང་བརྟག་པའི་རབ་བྱེད་ཀྱིས་ལས་དང་བྱེད་པ་པོར་ལྟ་བ་ལ་སོགས་པ་འགོག་པར་མཛད་དོ། ། གཉིས་པ་ནི། སྤྱིར་ཀུན་བཏགས་ཀྱི་བདག་མ་ལུས་པ་འགོག་བྱེད་ཀྱི་རིགས་པས་གང་གཏན་ལ་ཕབ་པའི་དོན་དེ་ཉིད་གོམས་པར་བྱས་པས་བདག་འཛིན་ལྷན་སྐྱེས་ཀྱི་འཛིན་སྟངས་ཀྱི་ཡུལ་སུན་འབྱིན་པར་ནུས་པ་ནི། ཐེག་པ་གོང་འོག་གི་གཞུང་ལུགས་སྤྱིའི་ཐ་སྙད་དུ་བྱས་པ་ཡིན་ཏེ། མཐོང་ལམ་གྱི་རྟོགས་པའི་རིགས་རྒྱུན་གོམས་པར་བྱས་པ་ཙམ་གྱིས་སྒོམ་སྤངས་ཀྱི་ས་བོན་དྲུང་ནས་འབྱིན་པར་ནུས་པ་ཡིན་གྱི། དེའི་ས་བོན་དྲུང་ནས་འབྱིན་པ་ལ་མཐོང་ལམ་གྱིས་མ་མཐོང་བའི་གནས་ལུགས་ཀྱི་དོན་མཐོང་ནས་སྒོམ་དགོས་པ་མ་ཡིན་པར་འཆད་པ་ལ་ཀུན་མཐུན་པ་བཞིན་ནོ། ། ཟླ་བའི་ཞབས་ཀྱིས་ཀླུ་སྒྲུབ་ཀྱི་དགོངས་པ་བཀྲལ་བ་ལྟར་ན།
ཆོས་ཀྱི་བདག་མེད་གཏན་ལ་འབེབས་ཚུལ་ལ་དེ་ལྟར་ཡིན་ཡང༌། གང་ཟག་གི་བདག་མེད་ལ་དེར་མ་ངེས་ཏེ། གང་ཟག་གི་བདག་ཏུ་ཐ་སྙད་བཏགས་པའི་བཏགས་དོན་རྣམ་པ་བདུན་གྱིས་བཙལ་བའི་ཚེ། འཚོལ་བྱེད་ཀྱི་རིགས་པ་དེས་གང་ཟག་གི་བདག་འཛིན་ཀུན་བཏགས་ཀྱི་ཁྱད་པར་འགའ་ཞིག་ཁེགས་ཀྱང༌། ལྷན་སྐྱེས་ཁེགས་པ་མ་ཡིན་ཏེ། རིགས་པ་བདུན་པོ་དེའི་ལོག་ཕྱོགས་བདུན་པོ་དེ་ངར་འཛིན་ཀུན་བཏགས་ཁོ་ན་ལ་ཡོད་པ་ཡིན་གྱི། ལྷན་སྐྱེས་ལ་མེད་པའི་ཕྱིར་རོ། ། དེ་སྐད་དུ་ཡང༌། ཟླ་བའི་ཞབས་ཀྱིས། དེ་ནི་དེ་ཉིད་དུ་འམ་འཇིག་རྟེན་དུ། །
རྣམ་པ་བདུན་གྱིས་གྲུབ་འགྱུར་མིན་མོད་ཀྱི། ། རྣམ་དཔྱད་མེད་པར་འཇིག་རྟེན་ཉིད་ལས་འདིར། ། རང་གི་ཡན་ལག་བརྟེན་ནས་འདོགས་པ་ཡིན། ། ཞེས་བདུན་པོ་དེ་ངར་འཛིན་ལྷན་སྐྱེས་ཀྱི་འཛིན་སྟངས་ལ་མེད་པ་དང༌། ལྷན་སྐྱེས་ཀྱི་འཛིན་སྟངས་ཀྱི་གཟུང་བྱ་དེ་འཇིག་རྟེན་གྱི་ཐ་སྙད་དུ་ཡོད་པ་དང༌། ཀུན་བཏགས་ཀྱི་གཟུང་བྱ་བདུན་པོ་དེ་ཐ་སྙད་དུ་ཡང་མེད་པར་གསུངས་སོ། ། འོ་ན་ངར་འཛིན་ལྷན་སྐྱེས་ཀྱི་གཟུང་བྱ་དེ་འགོག་བྱེད་ཀྱི་རིགས་པ་དེ་གང་ཞིག་ཡིན་ཞེ་ན། དེར་ཐ་སྙད་འདོགས་པའི་རྒྱུ་རང་རྒྱུད་ཀྱི་ཕུང་པོ་མེད་པ་ཞེས་བྱ་བ་དེ་ཉིད་དོ། ། དེ་སྐད་དུ་ཡང༌། རྟོག་རྣམས་དངོས་པོ་ཡོད་ན་འགྱུར་བ་སྟེ། །
དངོས་པོ་ཇི་ལྟར་མེད་པར་ཡོངས་དཔྱད་ཟིན། ། བུད་ཤིང་མེད་པར་མེ་ཡོད་མིན་དེ་བཞིན། ། ཞེས་དང༌། འཇུག་འགྲེལ་དུ། ཆོས་ཀྱི་བདག་མེད་མ་རྟོགས་ན་གང་ཟག་གི་བདག་མེད་མི་རྟོགས་པར་བཤད་པ་བཞིན་ནོ། ། དོན་དེ་དག་དབུ་མའི་བསྟན་བཅོས་ལས་ཇི་ལྟར་གསུངས་པ་ནི། ལས་དང་ཉོན་མོངས་ཟད་པས་ཐར། ། ལས་དང་ཉོན་མོངས་རྣམ་རྟོག་ལས། ། དེ་དག་སྤྲོས་ལས་སྤྲོས་པ་ནི། ། སྟོང་པ་ཉིད་ཀྱིས་འགག་པར་འགྱུར། །
ཞེས་པ་ནས། རང་སངས་རྒྱས་ཀྱི་ཡེ་ཤེས་ནི། ། བརྟེན་པ་མེད་ལས་རབ་ཏུ་སྐྱེ། ། ཞེས་པའི་བར་གྱིས་རྒྱས་པར་གསུངས་པ་ཡིན་ནོ། ། གཉིས་པ་རིན་ཆེན་ཕྲེང་བ་ནས་གསུངས་ཚུལ་ལ་གཉིས་ཏེ། ཀུན་བཏགས་ཀྱི་བདག་ཇི་ལྟར་བཀག་པའི་ཚུལ་དང༌། ལྷན་སྐྱེས་ཀྱིས་གཟུང་བྱའི་བདག་ཇི་ལྟར་བཀག་པའི་ཚུལ་ལོ། ། དང་པོ་ནི། ཇི་སྐད་དུ། སྐྱེས་བུ་ས་མིན་ཆུ་མ་ཡིན། །
མེ་མིན་རླུང་མིན་ནམ་མཁའ་མིན། ། རྣམ་ཤེས་མ་ཡིན་ཀུན་མིན་ན། ། དེ་ལས་གཞན་ན་སྐྱེས་བུ་གང༌། ། སྐྱེས་བུ་ཁམས་དྲུག་འདུས་པའི་ཕྱིར། ། ཡང་དག་མ་ཡིན་ཇི་ལྟ་བར། ། དེ་བཞིན་ཁམས་ནི་རེ་རེ་ཡང༌། ། འདུས་ཕྱིར་ཡང་དག་ཉིད་དུ་མིན། ། ཕུང་པོ་བདག་མིན་དེར་དེ་མིན། ། དེ་ལ་དེ་མིན་དེ་མེད་མིན། ། ཕུང་པོ་མེ་ཤིང་ལྟར་འདྲེས་མིན། །
དེ་ཕྱིར་བདག་ནི་ཇི་ལྟར་ཡོད། ། ཅེས་གསུངས་སོ། ། གཉིས་པ་ནི། ཇི་སྐད་དུ། ཇི་སྲིད་ཕུང་པོར་འཛིན་ཡོད་པ། ། དེ་སྲིད་དེ་ལ་ངར་འཛིན་ཡོད། ། ངར་འཛིན་ཡོད་ན་ཡང་ལས་ཏེ། ། དེ་ལས་ཡང་ནི་སྐྱེ་བ་ཡིན། ། ཞེས་པ་ནས། དེ་ནི་རང་གཞན་གཉིས་ཀ་དང༌། །
དུས་གསུམ་ཉིད་ལས་མ་ཐོབ་ཕྱིར། ། ངར་འཛིན་པ་ནི་ཟད་པར་འགྱུར། ། ཞེས་དང༌། ཡང་དག་ཇི་བཞིན་ཡོངས་ཤེས་ཕྱིར། ། གཉིས་ལ་མི་བརྟེན་ཐར་པར་འགྱུར། ། གཟུགས་ཀྱི་དངོས་པོ་མིང་ཙམ་ཕྱིར། ། ནམ་མཁའ་ཡང་ནི་མིང་ཙམ་མོ། ། ཞེས་པ་ནས། དེ་ཕྱིར་ཁམས་དྲུག་བདག་མིན་ནོ། ། ཞེས་པའི་བར་གསུངས་པ་སོགས་ཀྱི་དོན་ལ་རྣམ་པར་བརྟགས་ན།
ཆོས་ཀྱི་བདག་མེད་མངོན་སུམ་དུ་མ་རྟོགས་པར་ངར་འཛིན་གྱི་ས་བོན་སྤོང་མི་ནུས་པར་གསུངས་པ་ཡིན་ནོ། ། གསུམ་པ་བརྒྱ་པ་ལས་གསུངས་ཚུལ་ལ། ཀུན་བཏགས་ཀྱི་བདག་འགོག་པའི་རིགས་པ་དང༌། ལྷན་སྐྱེས་ཀྱི་བཏགས་པའི་བདག་འགོག་པའི་རིགས་པའོ། ། དང་པོ་ནི། གང་ཚེ་ནང་བདག་བུད་མེད་མིན། ། སྐྱེས་མིན་མ་ནིང་མ་ཡིན་པ། ། དེ་ཚེ་མི་ཤེས་འབའ་ཞིག་ལས། ། བདག་ཕོའོ་སྙམ་དུ་ཁྱོད་མ་སེམས། ། ཞེས་སོགས་དང༌།
ལ་ལར་ཀུན་ཏུ་སོང་བར་མཐོང༌། ། ལ་ལར་སྐྱེས་བུ་ལུས་ཙམ་ཞིག ། ལ་ལར་རྡུལ་ཙམ་ཞིག་མཐོང་སྟེ། ། ཤེས་རབ་ཅན་གྱིས་མེད་ཅེས་མཐོང༌། ། ཞེས་གསུངས་སོ། ། བོད་གཞན་དག་གིས་ནི། དབུ་མའི་རང་ལུགས་ལ་སྐྱེས་པ་ལྷ་སྦྱིན་དང་བུད་མེད་ལྷ་སྦྱིན་བདག་ཏུ་ཁས་བླངས་པས། གཞུང་འདིའི་ཕྱོགས་སྔ་མ་ཁས་བླངས་སོ། ། གཉིས་པ་ནི། གང་ཡང་རུང་བའི་གནས་རྙེད་ན། །
ཉོན་མོངས་སྦྲུལ་གདུག་གཡོ་ཅན་གྱིས། ། ཟིན་པར་འགྱུར་རོ་གང་གི་སེམས། ། གནས་མེད་དེ་ནི་ཟིན་མི་འགྱུར། ། ཞེས་དང༌། ལུས་ལ་ལུས་དབང་ཇི་བཞིན་དུ། ། གཏི་མུག་ཀུན་ལ་གནས་འགྱུར་ཏེ། ། དེས་ནི་ཉོན་མོངས་ཐམས་ཅད་ཀྱང༌། ། གཏི་མུག་བཅོམ་པས་བཅོམ་པར་འགྱུར། ། བརྟེན་ཅིང་འབྲེལ་པར་འབྱུང་བ་ནི། ། མཐོང་ན་གཏི་མུག་འབྱུང་མི་འགྱུར། །
དེ་ཕྱིར་འབད་པ་ཀུན་གྱིས་འདིར། ། གཏམ་དེ་ཁོ་ན་བསྙད་པར་བྱ། ། ཞེས་གསུངས་སོ། ། གཉིས་པ་ལ། སྤྱོད་འཇུག་ནས་གསུངས་ཚུལ་དང༌། འཇུག་པ་ལས་གསུངས་ཚུལ་ལོ། ། དང་པོ་ནི། གཞུང་དེར་ནི་རང་ལུགས་ལ། སྤྱིར་བདག་ཅེས་བྱ་བ་དང༌། བྱེ་བྲག་ལས་འབྲས་ཀྱི་བརྟེན་དུ་གྱུར་པའི་བདག་ཅེས་བྱ་བའི་ཐ་སྙད་ཀྱང་མི་བཞེད་ཅིང༌།
དེ་འགོག་བྱེད་ཀྱི་རིགས་པ་ཡང༌། ཕུང་པོའི་ཆ་ཤས་རེ་རེ་ནས་བདག་མ་ཡིན་པའི་རྟགས་ཀྱིས་བདག་འགོག་པར་མཛད་པ་ཡིན་གྱི། ཕུང་པོ་ལ་ཆོས་ཀྱི་བདག་མེད་པའི་རྟགས་ཀྱིས་གང་ཟག་གི་བདག་འགོག་པར་མ་མཛད་ཀྱི་ཕུང་པོ་ལས་གཞན་དུ་གྱུར་པའི་བདག་འགོག་བྱེད་ཀྱི་རིགས་པ་ཡང་མ་གསུངས་སོ། ། དེ་ལ་ཡང༌། འདི་ལྟར་བདག་འགོག་བྱེད་ཀྱི་རིགས་པ་དང༌། དེ་ལ་རྩོད་པ་སྤང་བའོ། ། དང་པོ་ནི། སོ་དང་སྐྲ་སེན་བདག་མ་ཡིན། ། བདག་ནི་རུས་པ་ཁྲག་མ་ཡིན། ། སྣབས་མིན་བད་ཀན་བདག་མ་ཡིན། །
ཆུ་སེར་དང་ནི་རྣག་ཀྱང་མིན། ། བདག་ནི་ཞག་དང་རྡུལ་མིན་ཏེ། ། གློ་མཆིན་དག་ཀྱང་བདག་མ་ཡིན། ། ཞེས་པ་ནས། རྣམ་ཤེས་དྲུག་ཀྱང་བདག་མ་ཡིན། ། ཞེས་པའི་བར་དང༌། དེ་ལ་འཕྲོས་ནས། རྣམ་པར་ཤེས་པ་བདག་ཡིན་པ་འགོག་བྱེད་ཀྱི་རིགས་པ་རྒྱས་པར་གསུངས་སོ། ། གཉིས་པ་རྩོད་པ་སྤོང་བ་ལ། བདག་མེད་ན་ལས་འབྲས་ཀྱི་འབྲེལ་པ་མི་འཐད་པའི་རྩོད་པ་སྤང་བ།
བདག་མེད་ན་སྙིང་རྗེ་སོགས་མི་འཐད་པའི་རྩོད་པ་སྤང་བའོ། ། དང་པོ་ནི། གལ་ཏེ་བདག་ཡོད་མ་ཡིན་ན། ། ལས་འབྲས་འབྲེལ་པ་རིགས་མིན་ཏེ། ། ལས་བྱས་ནས་ནི་ཞིག་པ་ན། ། སུ་ཡི་ལས་སུ་འགྱུར་ཞེ་ན། ། བྱ་བ་འབྲས་གཞི་ཐ་དད་དང༌། ། དེར་བདག་བྱེད་པ་མེད་པར་ཡང༌། ། འུ་བུ་གཉིས་ཀ་ལས་གྲུབ་པ། ། འདིར་བརྩམས་དོན་མེད་མ་ཡིན་ནམ། །
རྒྱུན་ལྡན་འབྲས་བུ་དང་བཅས་ཞེས། ། མཐོང་བ་འདི་ནི་སྲིད་མ་ཡིན། ། རྒྱུན་ཅིག་ལ་ནི་བརྟེན་ནས་ནི། ། བྱེད་པོ་སྤྱོད་པོ་ཞེས་བྱར་བསྟན། ། ཞེས་གསུངས་སོ། ། གཉིས་པ་ནི། གལ་ཏེ་སེམས་ཅན་ཡོད་མིན་ན། ། སུ་ལ་སྙིང་རྗེ་བྱ་ཞེ་ན། ། འབྲས་བུའི་དོན་དུ་ཁས་བླངས་པའི། ། རྨོངས་པས་བཏགས་པ་གང་ཡིན་པའོ། །
ཞེས་གསུངས་སོ། ། དེ་ལ་འཕྲོས་ནས། བདག་མེད་ན་འབྲས་བུ་ཉིད་ཀྱང་མི་འཐད་པའི་རྩོད་པ་སྤོང་བ་ནི། སེམས་ཅན་མེད་འབྲས་སུ་ཡི་ཡིན། ། བདེན་དེ་འོན་ཀྱང་རྨོངས་ལས་འདོད། ། སྡུག་བསྔལ་ཉེ་བར་ཞི་དོན་དུ། ། འབྲས་བུ་རྨོངས་པས་བཟློག་མི་བྱ། ། སྡུག་བསྔལ་རྒྱུ་ཡི་ང་རྒྱལ་ནི། ། བདག་ཏུ་རྟོག་པས་འཕེལ་བར་འགྱུར། ། དེ་ལས་ཀྱང་བཟློག་མེད་ཅེ་ན། །
བདག་མེད་སྒོམ་པ་མཆོག་ཡིན་ནོ། ། ཞེས་གསུངས་སོ། ། ལུགས་འདིར་སེམས་ཅན་དུ་རྨོངས་པའི་མ་རིག་པ་ལ་སྡུག་བསྔལ་གྱི་རྒྱུའི་རྨོངས་པ་དང༌། འབྲས་བུའི་རྨོངས་པ་གཉིས་སུ་ཕྱེ་ནས། དང་པོའི་གཉེན་པོར་གང་ཟག་གི་བདག་མེད་དང༌། གཉིས་པའི་གཉེན་པོར་ཆོས་ཀྱི་བདག་མེད་སྒོམ་པར་འཆད་དགོས་པ་ཡིན་ལ། རྨོངས་པ་གཉིས་པོའི་མཚན་གཞི་ཡང༌། གང་ཟག་རང་དུ་རྨོངས་པ་དང༌། སེམས་ཅན་གཞན་ལ་རྨོངས་པའོ། ། ཐེག་པ་དམན་པའི་འཕགས་པས་ནི།
རྨོངས་པ་དང་པོའི་གཉེན་པོ་གང་ཟག་གི་བདག་མེད་ཙམ་ཞིག་ཆེད་དུ་གཉེར་ནས་བསྒོམ་ལ། རྨོངས་པ་གཉིས་པ་དྲུང་ནས་འབྱིན་པའི་གཉེན་པོ་ནི་མ་ཐོབ་ཅིང༌། དེས་དེ་སྤོང་དགོས་པ་ཡང་མ་ཡིན་ཏེ། དེ་ཉོན་མོངས་པ་ཅན་ཁོ་ནར་མ་ངེས་པའི་ཕྱིར། ཐེག་པ་ཆེན་པོའི་འཕགས་པས་ནི། རྨོངས་པ་གཉིས་པའི་གཉེན་པོ་ཐོབ་ཀྱང༌། ཆེད་དུ་གཉེར་ནས་སྤོང་བ་མ་ཡིན་ཏེ། ཇི་སྲིད་བསོད་ནམས་ཀྱི་ཚོགས་མ་རྫོགས་པ་དེ་སྲིད་དུ་རྨོངས་པ་གཉིས་པ་སྤངས་པའི་བྱང་ཆུབ་མངོན་དུ་མི་བྱེད་པའི་ཕྱིར། དེ་ལྟར་བདག་ཏུ་རྨོངས་པ་དང༌། སེམས་ཅན་ཙམ་དུ་རྨོངས་པ་གཉིས་ལས།
དང་པོའི་གཉེན་པོ་བཤད་མ་ཐག་པ་དེའི་འོག་ཏུ། གཉིས་པའི་གཉེན་པོར་ཕུང་པོ་ལྔ་རང་བཞིན་གྱིས་མེད་པར་གཏན་ལ་འབེབས་པ་ནི། ཇི་སྐད་དུ། ལུས་ནི་རྐང་པ་བྱིན་པ་མིན། ། བརླ་དང་རྐེད་པའང་ལུས་མ་ཡིན། ། ལྟོ་དང་རྒྱབ་ཀྱང་ལུས་མ་ཡིན། ། བྲང་དང་དཔུང་པའང་ལུས་མིན་ཏེ། ། ཞེས་པ་ནས། དེ་ལྟར་ཆོས་རྣམས་ཐམས་ཅད་ཀྱི། ། སྐྱེ་བ་རྟོགས་པར་འགྱུར་མ་ཡིན། །
ཞེས་གསུངས་སོ། ། དེ་ལྟར་བསྟན་པ་ལ་རྩོད་པ་སྤང་བ་ནི། གལ་ཏེ་དེ་ལྟར་ཀུན་རྫོབ་མེད། ། དེ་ལ་བདེན་གཉིས་ག་ལ་ཡོད། ། དེ་ཡང་ཀུན་རྫོབ་གཞན་གྱིས་ན། ། སེམས་ཅན་མྱ་ངན་ག་ལ་འདའ། ། འདི་ནི་གཞན་སེམས་རྣམ་རྟོག་སྟེ། ། འདི་ནི་རང་གི་ཀུན་རྫོབ་མིན། ། ཕྱིས་དེ་དེས་ན་དེ་ཡོད་དེ། ། མིན་ན་ཀུན་རྫོབ་མེད་པ་ཉིད། །
ཅེས་དབུ་མ་པ་རང་གི་ལུགས་ལ་ཀུན་རྫོབ་ཀྱི་ཆོས་ཡོད་པ་མ་ཡིན་པ་དང༌། ཀུན་རྫོབ་ཐམས་ཅད་འཁྲུལ་ངོར་འཇོག་པའི་ཚུལ་གསལ་བར་བཤད་དོ། ། དེ་ལྟར་བཤད་པ་འདིས་ནི། བོད་གཞན་དག་བདག་ཏུ་འཛིན་པ་དང༌། སེམས་ཅན་དུ་འཛིན་པ་དོན་གཅིག་མིང་གིས་རྣམ་གྲངས་སུ་འདོད་པ་ཡང་བསལ་བ་ཡིན་ཏེ། སེམས་ཅན་དུ་འཛིན་པ་ཙམ་ནི་ཉོན་མོངས་པ་ཅན་མ་ཡིན་པའི་མ་རིག་པ་དང༌། དེ་གང་ཟག་གི་བདག་མེད་མངོན་གསུམ་དུ་རྟོགས་པའི་ཤེས་རབ་དང༌། འཛིན་སྟངས་མི་འགལ་བའི་ཚུལ་གསལ་བར་གསུངས་སོ། ། གཉིས་པ་དབུ་མ་ལ་འཇུག་པ་ནས་ཇི་ལྟར་གསུངས་པའི་ཚུལ་ལ་གཉིས་ཏེ། ཀུན་ཏུ་བཏགས་པའི་གང་ཟག་གི་བདག་འགོག་པའི་རིགས་པ་ཇི་སྐད་གསུངས་པའི་ཚུལ་དང༌།
ལྷན་སྐྱེས་ཀྱིས་བཏགས་པའི་བདག་འགོག་པའི་རིགས་པ་གང་དུ་ཇི་ལྟར་གསུངས་པའི་ཚུལ་ལོ། ། དང་པོ་ནི། ཇི་སྐད་དུ། ཉོན་མོངས་སྐྱོན་རྣམས་མ་ལུས་འཇིག་ཚོགས་ལ། ། ཞེས་པ་ནས། མ་བཏགས་གྲགས་པར་གཏི་མུག་ལས་ཡིན་ནོ། ། ཞེས་པའི་བར་གྱིས་བསྟན་ནོ། ། ཇི་ལྟར་བསྟན་ཞེ་ན། གྲུབ་མཐའ་སྨྲ་བས་སྒྲོ་བཏགས་པའི་གང་ཟག་གི་བདག་ནི་ངར་འཛིན་ལྷན་སྐྱེས་ཀྱི་འཛིན་སྟངས་དང་མི་མཐུན་པས་འཇིག་རྟེན་གྱི་ཐ་སྙད་དུ་ཡང་མེད་པའི་ཚུལ་དང༌། ངར་འཛིན་ལྷན་སྐྱེས་ཀྱིས་བཏགས་པའི་ང་ཙམ་ནི་འཇིག་རྟེན་གྱི་གྲགས་པས་གྲུབ་པའི་རྒྱུ་མཚན་གྱིས་འཇིག་རྟེན་གྱི་ཐ་སྙད་དུ་ཡོད་པའི་ཚུལ་གཉིས་ཀྱི་སྒོ་ནས་འཆད་དོ། །
དེ་ཡང་དང་པོ་ནི། གྲུབ་མཐའ་སྨྲ་བས་གང་ཟག་གི་བདག་ཏུ་སྒྲོ་འདོགས་པའི་ཚུལ་ནི། མདོར་ན། བདག་ཕུང་གཅིག་དང་ཐ་དད་དུ་སྒྲོ་འདོགས་པ་གཉིས་སུ་འདུས་ལ། རྒྱས་པར་ཕྱེ་ན། གཞན་དུ་སྒྲོ་འདོགས་པ་ལ། རྟེན་བརྟེན་པ་དང་ལྡན་པར་ཕྱེ་བས་ལྔ་དང༌། གཅིག་ཏུ་སྒྲོ་འདོགས་པ་ལ་ཕུང་པོའི་དབྱིབས་དང་ཚོགས་པ་བདག་ཏུ་སྒྲོ་འདོགས་པས་ཏེ་སྔ་མ་དང་བསྡོམས་པས་བདུན་དང༌། དེ་དག་ཏུ་མ་འདུས་པ་དེ་ཉིད་དང་གཞན་དུ་བརྗོད་དུ་མེད་པར་སྒྲོ་འདོགས་པས་ཏེ། རྩ་བའི་དབྱེ་བ་གསུམ་དང༌།
ཡན་ལག་གི་དབྱེ་བ་བརྒྱད་རྣམས་སོ། ། དང་པོ་ནི། མུ་སྟེགས་གྲངས་ཅན་དང་རིག་བྱེད་དུ་སྨྲ་བ་དག་གི་འདོད་པ་ཡིན་ལ། དེ་ཉིད་འགོག་པ་ནི། ཇི་སྐད་དུ། ཟ་བོ་རྟག་དངོས་བྱེད་པོ་མིན་པའི་བདག ། ཅེས་པ་ནས། དེས་ན་ཕུང་པོ་ལས་གཞན་བདག་འགའ་མེད། ། ཅེས་པའི་བར་ཡིན་ནོ། ། གཉིས་པ་ཕུང་པོ་ཉིད་བདག་ཏུ་འདོད་པ་ནི།
རང་གི་སྡེ་པ་ཉན་ཐོས་མང་བཀུར་བ་དག་ཡིན་ལ། དེའི་ནང་ཚན་འགའ་ཞིག་ནི། ཕུང་པོ་ལྔ་ཅར་བདག་ཏུ་འདོད་ལ། དེའི་ནང་ཚན་ཁ་ཅིག་ནི་སེམས་ཉིད་བདག་ཏུ་འདོད་དོ། ། འདོད་པ་དེ་འགོག་པ་ནི། ཁ་ཅིག་བདག་ལྟའི་བརྟེན་དུ་ཕུང་པོ་ནི། ། ལྔ་ཅར་ཡང་འདོད་ཁ་ཅིག་སེམས་གཅིག་འདོད། ། ཅེས་པ་ནས། མདོར་བསྟན་ཕུང་པོ་བདག་ཅེས་བཞེད་མ་ཡིན། ། ཞེས་པའི་བར་གསུངས་པ་ཡིན་ནོ། །
དེ་དག་གིས་ཕུང་པོ་རེ་རེ་བ་བདག་ཡིན་པ་བཀག་ནས་ཕུང་པོ་ཚོགས་ཙམ་དང༌། དེའི་དབྱིབས་བདག་ཡིན་པ་འགོག་པ་ནི། ཕུང་པོ་བདག་ཅེས་བརྗོད་ཚེ་ཕུང་རྣམས་ཀྱི། ། ཚོགས་པ་ཡིན་གྱི་ཞེས་སོགས་དང༌། དབྱིབས་ཞེ་ན་དེ་གཟུགས་ཅན་ལ་ཡོད་ཕྱིར། ། ཞེས་སོགས་གསུངས་སོ། ། གཞུང་དེ་དག་གི་སྐབས་ཀྱི་དོན་ཡང༌། ཉན་ཐོས་སྡེ་པས་ཕུང་པོ་བདག་ཡིན་པའི་ཤེས་བྱེད་དུ། མདོ་ལས། དགེ་སློང་དག
དགེ་སློང་ངམ། བྲམ་ཟེ་གང་སུ་དག ཅེས་སོགས་ཀྱིས་བདག་ཏུ་འཛིན་པས་ཕུང་པོ་ལ་དམིགས་ནས་བདག་ཏུ་གཟུང་བའི་ཕྱིར་ཞེས་དྲངས་པ་ཡིན་ལ། དེ་འགོག་པ་ན། མདོ་དེས་ཕུང་པོ་བདག་ཏུ་སྟོན་ན། ཚོགས་ཙམ་བདག་ཏུ་སྟོན་དགོས་ཏེ། རེ་རེ་བ་དང་དབྱིབས་བདག་ཏུ་མི་སྟོན་པའི་ཕྱིར། རེ་རེ་བ་བདག་ཏུ་སྟོན་ན། མདོ་དང་འགལ་བ་དང༌། དབྱིབས་བདག་ཡིན་ན་ནི།
གཟུགས་ཉིད་བདག་ཏུ་ཐལ་བ་དང༌། ཚོགས་ཙམ་བདག་ཏུ་སྟོན་ན། ཉན་ཐོས་སྡེ་པ་རང་གིས་ཁས་བླངས་པའི་མདོ་ལས། ཇི་ལྟར་ཡན་ལག་ཚོགས་རྣམས་ལ། ། བརྟེན་ནས་ཤིང་རྟར་བརྗོད་པ་ལྟར། ། ཞེས་སོགས་ཀྱི་མདོ་དང་འགལ་བར་སྟོན་པ་ཡིན་ནོ། ། དེ་ཡན་ཆད་ཀྱིས་བདག་འགོག་བྱེད་ཀྱི་ལུང་དང་རིགས་པ་ནི། བྱེ་བྲག་ཏུ་སྨྲ་བ་ཡན་ཆད་ཐུན་མོང་གི་ལུང་རིགས་ཡིན་ལ། སྐབས་དེར་རང་སྡེ་དངོས་པོར་སྨྲ་བ་གཞན་དག་ན་རེ། བདག་ནི་ཐ་སྙད་དུ་ཡང་མེད་མོད།
ཕུང་པོ་ནི་ཐ་སྙད་དུ་དངོས་པོར་ཡོད་དོ་ཞེས་ཟེར་བ་དེ་འགོག་པ་ནི། བྱེད་པ་མེད་ལས་ཡོད་སྙམ་བློ་ཡིན་ན། ། མ་ཡིན་གང་ཕྱིར་བྱེད་པོ་མེད་ལས་མེད། ། ཅེས་གསུངས་སོ། ། དེ་ལྟར་བདག་ཕུང་གཅིག་དང་ཐ་དད་གང་དུ་ཡང་མི་འཐད་པར་གྲུབ་པ་ན། བདག་ཕུང་རྟེན་བརྟེན་པ་ཡིན་པ་དང༌། བདག་ལ་ཕུང་པོ་ལྡན་པ་ཞེས་བྱ་བའི་ཕྱོགས་གསུམ་པོ་དེ་ཡང་མི་འཐད་པར་གྲུབ་པ་ཞེས་སྟོན་པ་ནི། ཕུང་པོ་བདག་ཡོད་མ་ཡིན་བདག་ལ་ཡང༌། ། ཞེས་སོགས་དང༌། བདག་ནི་གཟུགས་ལྡན་མི་འདོད་གང་ཕྱིར་བདག །
ཅེས་སོགས་གསུངས་སོ། ། དེ་ཡང་བདག་ཕུང་གཅིག་དང་ཐ་དད་ཁེགས་པ་ན། འཇིག་ལྟ་ཉི་ཤུའི་འཛིན་སྟངས་ཀྱང་ཁེགས་པ་ཡིན་ནོ། ། ཞེས་སྟོན་པ་ནི། གཟུགས་བདག་མ་ཡིན་བདག་ནི་གཟུགས་ལྡན་མིན། ། ཞེས་སོགས་སོ། ། མང་བཀུར་བའི་བྱེ་བྲག་གནས་མ་བུའི་སྡེ་པས་ཕུང་པོ་ལས་དེ་ཉིད་དང་གཞན་དུ་བརྗོད་པའི་བདག་རྫས་ཡོད་དུ་འདོད་པ་འགོག་པ་ནི།

ཁ་ཅིག་དེ་ཉིད་གཞན་ཉིད་རྟག་མི་རྟག ། ཅེས་སོགས་གསུངས་སོ། ། དེ་ལྟར་གྲུབ་མཐའ་སྨྲ་བས་བཏགས་པའི་བདག་ཕུང་གཅིག་དང་ཐ་དད་ཁེགས་ནས། ལྷན་སྐྱེས་ཀྱི་འཛིན་སྟངས་ཀྱི་གཟུང་བྱར་གྱུར་པའི་བདག་འཇིག་རྟེན་གྱི་ཐ་སྙད་བདེན་པར་འཇོག་པ་ཡིན་ནོ། ། ཞེས་སྟོན་པ་ནི། གང་ཕྱིར་ཐུབ་པས་བདག་དེ་ས་ཆུ་མེ། ། ཞེས་སོགས་གསུངས་སོ། ། དེ་ལྟར་ན། བཏགས་དོན་རྣམ་པ་ལྔའམ་བདུན་དུ་སྒྲོ་འདོགས་པའི་ངར་འཛིན་ཀུན་བཏགས་ཀྱི་འཛིན་སྟངས་ཀྱི་གཟུང་བྱ་འཇིག་རྟེན་གྱི་ཐ་སྙད་དུ་ཡང་མེད་པ་དང༌། ངར་འཛིན་ལྷན་སྐྱེས་ཀྱི་འཛིན་སྟངས་ཀྱི་གཟུང་བྱ་འཇིག་རྟེན་གྱི་ཐ་སྙད་དུ་གྲུབ་པ་ཡིན་ནོ། ། ཞེས་སྟོན་པ་ནི།
དེ་ཕྱིར་ངར་འཛིན་བརྟེན་ནི་དངོས་པོ་མིན། ། ཕུང་ལས་གཞན་མིན་ཕུང་པོའི་ངོ་བོ་མིན། ། ཕུང་པོ་བརྟེན་མིན་འདི་ནི་དེ་ལྡན་མིན། ། འདི་ནི་ཕུང་པོ་རྣམས་བརྟེན་གྲུབ་པར་འགྱུར། ། ཞེས་གསུངས་སོ། ། དེ་ཉིད་དཔེའི་སྒོ་ནས་འཆད་པ་ནི། ཤིང་རྟ་རང་ཡན་ལག་ལས་གཞན་འདོད་མིན། ། ཞེས་སོགས་རྒྱས་པར་གསུངས་ལ། དེ་དག་གི་དོན་བསྡུ་བ་ན། ཤིང་རྟ་འཛིན་པའི་རྟོག་པ་ཀུན་བཏགས་ཀྱིས་བཏགས་དོན་རྣམ་པ་བདུན་པོ་དེ་འཇིག་རྟེན་གྱི་ཐ་སྙད་ཙམ་དུ་ཡང་མེད་ཀྱང་དེ་འཛིན་པའི་རྟོག་པ་ལྷན་སྐྱེས་ཀྱིས་འཛིན་སྟངས་ཀྱི་གཟུང་བྱར་གྱུར་པའི་ཤིང་རྟ་དེ་འཇིག་རྟེན་གྱི་ཀུན་རྫོབ་བདེན་པར་གཞག་པ་ཡིན་ནོ། །
ཞེས་སྟོན་པ་ནི། དེ་ནི་དེ་ཉིད་དུ་འམ་འཇིག་རྟེན་དུ། ། རྣམ་པ་བདུན་གྱིས་གྲུབ་འགྱུར་མིན་མོད་ཀྱི། ། རྣམ་དཔྱད་མེད་པར་འཇིག་རྟེན་ཉིད་ལས་འདིར། ། རང་གི་ཡན་ལག་བརྟེན་ནས་འདོགས་པ་ཡིན། ། ཞེས་གསུངས་སོ། ། དངོས་པོར་སྨྲ་བ་གང་དག ། ཡན་ལག་རྣམས་ཡོད་ཅིང༌། ཡན་ལག་ཅན་ཀུན་རྫོབ་ཏུ་ཡང་མེད་དོ། ། ཞེས་ཟེར་བ་དེ་འགོག་པ་ནི།
འཇིག་རྟེན་གྲགས་པའི་ཀུན་རྫོབ་མ་བརླག་ཅིག ། ཞེས་པ་ནས། འདིར་དེའི་གྲུབ་པ་དེ་བཞིན་འདོད་པར་བྱ། ། ཅེས་པའི་བར་གསུངས་སོ། ། འོ་ན་དབུ་མ་པ་རང་གི་ལུགས་ལ། ཤིང་རྟ་དང་དེའི་ཡན་ལག་གཉིས་ཀ་ཡོད་པར་ཁས་ལེན་ནུས་སམ་ཞེ་ན། རང་ལུགས་ལ་དེ་གཉིས་ཀ་ཡོད་པ་མ་ཡིན་ནོ་ཞེས་སྟོན་པ་ནི། ཤིང་རྟ་ཉིད་ཡོད་མིན་ན་དེ་ཡི་ཚེ། ། ཞེས་པ་ནས། བློ་མེས་ཡན་ལག་ཅན་བསྲེགས་ཡན་ལག་གོ །
ཞེས་པའི་བར་གསུངས་སོ། ། བདག་ཕུང་གཉིས་ཀྱང་དེ་དང་མཚུངས་པར་སྟོན་པ་ནི། དེ་བཞིན་འཇིག་རྟེན་གྲགས་པས་ཕུང་པོ་དང༌། ། ཞེས་པ་ནས། མ་བརྟགས་གྲགས་པར་གཏི་མུག་ལས་ཡིན་ནོ། ། ཞེས་པའི་བར་གསུངས་སོ། ། མདོར་ན་དེ་འདྲའི་ང་ཙམ་དེ་འཇིག་རྟེན་དང་ཀུན་རྫོབ་དང་མ་རིག་པའི་ངོར་ཡོད་པ་ཡིན་ཡང༌། དེའི་ངོར་རྟག་མི་རྟག་ལ་སོགས་པའི་དཔྱད་པ་གཅུག་པའི་ཚེ་ནི་གང་དུ་ཡང་ཡོད་པར་ཁས་མི་ལེན་ཏེ། ཐ་སྙད་ཀྱི་བདེན་པ་རིགས་པས་དཔྱད་ནས་ཁས་མི་ལེན་པའི་ཕྱིར་རོ། ། དེ་སྐད་དུ་ཡང༌།
དངོས་ཡོད་མིན་ཕྱིར་འདི་ནི་བརྟེན་མིན་ཞིང༌། ། ཞེས་སོགས་གསུངས་སོ། ། གཉིས་པ་ལྷན་སྐྱེས་ཀྱིས་བཏགས་པའི་བདག་འགོག་པའི་རིགས་པ་བཤད་པ་ནི། འདི་ལྟར་ཕུང་པོ་ལ་བརྟེན་ནས་བཏགས་པའི་བདག་ཡོད་པ་མ་ཡིན་ཏེ། དེར་འདོགས་པའི་རྒྱུ་ཕུང་པོ་རང་བཞིན་གྱིས་མེད་པའི་ཕྱིར། དཔེར་ན་བུད་ཤིང་མེད་པར་མེ་ཡོད་པ་མ་ཡིན་པ་བཞིན། དེ་སྐད་དུ་ཡང༌། འཇུག་འགྲེལ་ལས། གཟུགས་ལ་སོགས་པའི་རང་གི་ངོ་བོ་ལ་དམིགས་པས་ཕྱིན་ཅི་ལོག་ཏུ་གྱུར་པའི་ཕྱིར། གང་ཟག་གི་བདག་མེད་པར་རྟོགས་པར་མི་འགྱུར་ཏེ།
བདག་ཏུ་གདགས་པའི་རྒྱུ་ཕུང་པོ་ལ་དམིགས་པའི་ཕྱིར། ཞེས་གསུངས་སོ། ། འོ་ན་གང་ཟག་གི་བདག་འགོག་པའི་རིགས་པ་འཆད་པའི་སྐབས་སུ་འདི་མི་སྟོན་པ་ཅི་ཞེ་ན། སློབ་དཔོན་འདིའི་བཞེད་པ་ལ་ཆོས་ཀྱི་བདག་མེད་རྟོགས་པ་སྔོན་དུ་མ་སོང་བར་གང་ཟག་གི་བདག་མེད་ཀྱི་མཚན་ཉིད་རྫོགས་པར་རྟོགས་མི་ནུས་པས། ཐོག་མར་ཆོས་ཀྱི་བདག་མེད་གཏན་ལ་ཕབ་ནས། དེའི་འོག་ཏུ་གང་ཟག་གི་བདག་མེད་གཏན་ལ་འབེབས་པར་མཛད་པ་ཡིན་ནོ། ། དེ་ལྟར་ཡིན་མོད། དེ་ལས་ཅིར་འགྱུར་ཞེ་ན། བདག་ཏུ་འདོགས་པའི་རྒྱུ་ཕུང་པོའི་གནས་ཚུལ་རྟོགས་པ་ན་དེ་ལ་བརྟེན་ནས་བདག་ཏུ་འདོགས་པའི་རྟོག་པ་ལྷན་སྐྱེས་རང་གི་ངང་གིས་འགག་པ་ཡིན་ཏེ། ཐག་པ་ཁྲ་བོའི་རང་གི་ངོ་བོ་རྟོགས་པ་ན་དེ་ལ་སྦྲུལ་འཛིན་གྱི་རྟོག་པ་མི་འབྱུང་བ་བཞིན།
རྟོག་པ་དེ་འགགས་པ་ན་ཡུལ་བདག་མེད་པར་གྲུབ་པ་ཡིན་ཏེ། ཡུལ་བདག་ཡོད་པར་ནི་བདག་ཏུ་འཛིན་པའི་རྟོག་པ་ཁོ་ནས་བཏགས་པ་ཡིན་གྱི། དེ་ཚད་མ་གཞན་གང་གིས་ཀྱང་མི་འགྲུབ་པའི་ཕྱིར། འོ་ན་ཆོས་ཀྱི་བདག་མེད་སྒྲུབ་བྱེད་ཀྱི་རིགས་པ་དེ་ཉིད་ཀྱིས་གང་ཟག་གི་བདག་མེད་པར་ཡང་འགྲུབ་པའི་ཕྱིར། གང་ཟག་གི་བདག་མེད་སྒྲུབ་བྱེད་ཀྱི་རིགས་པ་རྒྱས་པར་བཤད་མ་ཐག་པ་དེ་ཉིད་ཀྱིས་ཅི་ཞིག་བྱ་ཞེ་ན། གྲུབ་མཐས་བཏགས་པའི་གང་ཟག་གི་བདག་གི་ཚུལ་སོ་སོ་བ་དེ་དག ཐོག་མར་དགག་པའི་ཕྱིར་ཡིན་ནོ། ། དེ་ཡང་ལྷན་སྐྱེས་ཀྱི་གཟུང་བྱ་ཁེགས་ན་ཀུན་བཏགས་ཀྱི་འཛིན་སྟངས་ཀྱང་ཞར་ལ་ཁེགས་མོད་ཀྱང༌། ཐོག་མར་ཀུན་བཏགས་ཀྱི་འཛིན་སྟངས་བཀག་ནས། དེའི་རྗེས་སུ་ལྷན་སྐྱེས་ཀྱི་འཛིན་སྟངས་འགོག་པ་ནི།
གདུལ་བྱའི་དབང་པོའི་རིམ་པ་དང་མཚམས་པར་ཆོས་སྟོན་པ་ལ་མཁས་པའི་ཐུགས་རྗེ་ཅན་སངས་རྒྱས་བཅོམ་ལྡན་འདས་དེ་ཉིད་ཀྱིས་དམ་པའི་ཆོས་སྟོན་པའི་རིམ་པ་ལས་དེ་ལྟར་འབྱུང་བ་ཡིན་ནོ། ། གང་ཟག་གི་བདག་འགོག་པའི་རིགས་པ་ལ་བཤད་མ་ཐག་པ་དེ་ལྟར་གཉིས་སུ་འབྱེད་པ་འདི། ཟླ་བའི་ཞབས་ཀྱིས་མ་བཤད་དོ་སྙམ་དུ་བསམ་པར་མི་བྱ་སྟེ། ཇི་སྐད་དུ། གང་ཞིག་ཅི་ཡང་མ་ཡིན་དེ་བརྟེན་ནས། ། འདིར་ནི་དབྱིབས་སུ་ལྟ་ཞིག་ཇི་ལྟར་འགྱུར། ། ཁྱོད་ཀྱིས་འདི་ནི་ཇི་ལྟར་འདོད་དེ་ལྟར། ། མི་བརྟེན་པ་ཡི་རྒྱུ་ལ་བརྟེན་བྱས་ནས། ། འབྲས་བུའི་རྣམ་པ་མི་བདེན་རང་བཞིན་ཅན། ། ཐམས་ཅད་ཀྱང་ནི་སྐྱེ་བར་ཤེས་པར་གྱིས། །
འདིས་ནི་གཟུགས་སོགས་དེ་ལྟར་གནས་རྣམས་ལ། ། བུམ་བློ་ཞེས་བྱའང་རིགས་པ་མ་ཡིན་ཉིད། ། ཅེས་གསལ་བར་གསུངས་པ་འདི་ཤིང་རྟ་དང་བུམ་པ་སོགས་ལ་སྦྱར་ཡང༌། གང་ཟག་གི་བདག་འགོག་པའི་རིགས་པ་མཚོན་ནུས་པ་ཡིན་ནོ། ། ཇི་ལྟར་ཞེ་ན། བུམ་པ་དང་ཤིང་རྟའོ་སྙམ་པའི་བློ་ལྷན་སྐྱེས་ཀྱི་འཛིན་སྟངས་ཀྱི་གཟུང་བྱ་གང་དང་གང་ཡིན་པ་དེ་ཆོས་ཅན་རང་གི་ཐ་སྙད་འདོགས་པའི་གཞིར་གྱུར་པའི་རྡུལ་རྫས་བརྒྱད་ཚོགས་པའམ་འཕང་ལོ་ལ་སོགས་པའི་ཡན་ལག་རྣམས་ལ་ཇི་ལྟར་བཏགས་པ་བཞིན་ཡོད་པ་མ་ཡིན་ཏེ། རང་གི་གདགས་གཞི་དེ་དག་རང་བཞིན་གྱིས་སྐྱེ་བ་མེད་པར་གོང་དུ་བཤད་ཟིན་པའི་ཕྱིར་རོ། ། ཞེས་པ་ནི། གཞུང་དེའི་དངོས་བསྟན་ཡིན་ལ། ལྷ་སྦྱིན་གྱི་ཉེར་ལེན་གྱི་ཕུང་པོ་ཆོས་ཅན།
ཁྱོད་ལ་ངར་འཛིན་ལྷན་སྐྱེས་ཀྱིས་བཏགས་པའི་ང་ཙམ་དེ་ཡོད་པ་མ་ཡིན་ཏེ། ཁྱོད་རང་བཞིན་གྱིས་སྐྱེ་བ་མེད་པའི་ཕྱིར་ཞེས་པའོ། ། དེ་ལྟར་ན་གང་ཟག་རང་བཞིན་མེད་པ་གང་ཟག་གི་བདག་མེད་ཀྱི་དོན་དུ་སོང་བ་མ་ཡིན་ནམ་ཞེ་ན། གང་ཟག་ཆོས་ཅན་དུ་གཟུང་ནས་དེ་རང་བཞིན་གྱིས་མེད་པ་དེའི་དོན་དུ་འཆད་པ་མ་ཡིན་གྱི། འོ་ན་ཅི་ཞེ་ན། རྣམ་སྨིན་གྱི་ཕུང་པོ་ཆོས་ཅན་དུ་གཟུང་ནས། གང་ཟག་དང་བདག་མེད་པ་ཉིད་དེའི་དོན་ཡིན་ལ། དེ་འགྲུབ་པ་ལ་ཕུང་པོ་སོགས་རང་བཞིན་གྱིས་མེད་པར་གཏན་ལ་ཕེབས་པ་སྔོན་དུ་འགྲོ་དགོངས་པར་བཤད་པ་ཡིན་ནོ། ། འོ་ན། ཀུན་བཏགས་ཀྱི་བདག་བཀག་པས་ལྷན་སྐྱེས་ཀྱི་བདག་ཁེགས་པར་འདོད་པ་དང༌།
བཤད་མ་ཐག་པ་འདི་ཇི་ལྟར་མི་འགལ་ཞེ་ན། གང་ཟག་གི་བདག་འཛིན་ཀུན་བཏགས་ཀྱི་འཛིན་སྟངས་གང་ཡིན་ཐམས་ཅད་གོང་དུ་བཤད་མ་ཐག་པའི་བཏགས་དོན་རྣམ་པ་བདུན་ནམ་ལྔ་དང་བདག་ཕུང་གཅིག་དང་ཐ་དད་དུ་འཛིན་པའི་འཛིན་སྟངས་ཞེས་བྱ་བ་དེ་དག་དུ་མ་འདུས་པའི་རྒྱུ་མཚན་གྱིས་སོ། ། དེ་ཇི་ལྟར་ཡོད་ཅེ་ན། ལྷན་སྐྱེས་ཀྱི་གཟུང་བྱ་དེ་ཉིད་རྟག་གཅིག་རང་དབང་ཅན་དུ་གྲུབ་མཐའི་དབང་གིས་སྒྲོ་བཏགས་ནས་འཛིན་པ་ཡང་ཡོད་པ་ཡིན་ཏེ། གཞན་དུ་ན། གང་ཟག་གི་བདག་མེད་མངོན་སུམ་དུ་མཐོང་བའི་མཐོང་ལམ་བར་ཆད་མེད་ལམ་གྱི་ངོ་སྐལ་གྱི་སྤང་བྱ་རྙེད་དཀའ་བའི་ཕྱིར་རོ། ། དེའི་ཕྱིར་རྟག་གཅིག་རང་དབང་ཅན་ཞེས་བྱ་བ་འདི་ལ། དོན་དང་ཐ་སྙད་གཉིས་ལས་ཐ་སྙད་ནི་མུ་སྟེགས་པའི་གྲུབ་མཐའ་ཁོ་ནས་བཏགས་པའི་ཕྱིར། ལོག་པའི་ཀུན་རྫོབ་ཁོ་ནར་གཞག་ལ་དེའི་དོན་ནི། ངར་འཛིན་ལྷན་སྐྱེས་ཀྱི་འཛིན་སྟངས་ཀྱི་གཟུང་བྱ་ཁོ་ནར་ངེས་པས་ཡང་དག་པའི་ཀུན་རྫོབ་བོ། །
དེ་ལྟར་ན་ངར་འཛིན་ལྷན་སྐྱེས་ཀྱི་གཟུང་བྱ་འཇིག་རྟེན་གྱི་ཐ་སྙད་དུ་ཡོད་པ་དང༌། དེ་ཀུན་བཏགས་ཀྱི་གཟུང་བྱ་ཐ་སྙད་དུ་ཡང་མེད་པ་ཞེས་བྱ་བ་དེ་ནི། ཟླ་བའི་ཞབས་ཀྱི་གཞུང་གི་དགོངས་པ་ཡིན་ལ། དེ་སྐད་ཅེས་འཇོག་པའི་ཚུལ་མི་ཤེས་པར་ཀུན་རྫོབ་ཀྱི་བདེན་པ་འཇིག་རྟེན་གྱི་གྲགས་པ་བཞིན་དུ་ཁས་ལེན་པ་ཡིན་ནོ་ཞེས་ཟེར་བ་དེ་དག་ནི་ཚིག་ཙམ་དུ་ཟད་དོ། ། གངས་ཅན་པ་ཕྱི་མ་དག་གིས་ནི། ནང་འགལ་བ་འདི་ལྟར་ཁས་བླངས་ཏེ། གང་ཟག་རང་བཞིན་གྱིས་མེད་པ་གང་ཟག་གི་བདག་མེད་པའི་དོན་དུ་འཆད་པ་དང༌། གང་ཟག་གི་བདག་འགོག་པའི་རིགས་པ་འཆད་པ་ནའང༌། བཏགས་དོན་རྣམ་པ་བདུན་གྱིས་བཙལ་བའི་ཚེ། མ་རྙེད་པ་ལས་གཞན་མི་འཆད་པ་གཉིས་འགལ་བས་སོ། །
ཇི་ལྟར་ཞེ་ན། རིགས་པ་དང་ཁས་བླངས་པ་གཉིས་དང་འགལ་བ་ཡིན་ཏེ། བཏགས་དོན་བདུན་གྱིས་མ་རྙེད་པ་དེ་ཕུང་པོའི་སྟེང་ན་ཕུང་པོ་དང་གཅིག་གམ་འབྲེལ་མེད་དམ་དོན་གཞན་དུ་འགྱུར་པའི་གང་ཟག་གི་བདག་མེད་པའི་དོན་དུ་རིགས་ཀྱི། གང་ཟག་གམ་བདག་རང་བཞིན་གྱིས་མེད་པའི་དོན་དུ་མི་རིགས་པའི་ཕྱིར་དང༌། ཀུན་བཏགས་ཀྱི་བདག་བཀག་པས། ལྷན་སྐྱེས་ཀྱི་བདག་མི་ཁེགས་པར་ཡང་ཁས་བླངས་པའི་ཕྱིར་དང༌། ཤིང་རྟ་བཏགས་དོན་བདུན་གྱིས་མ་རྙེད་པ་དེ་ཤིང་རྟ་རང་བཞིན་མེད་པའི་དོན་དུ་ཧ་ཅང་ཐལ་བའི་ཕྱིར་དང༌། དེ་ཡང་དེ་ལྟ་ན། ཤིང་རྟའི་སྟེང་གི་ལོག་པའི་ཀུན་རྫོབ་ཁེགས་པ་ན་དེའི་སྟེང་གི་ཡང་དག་པའི་ཀུན་རྫོབ་བདེན་པར་གྲུབ་པ་ཡང་ཁེགས་པར་འགྱུར་རོ། ། དེའི་རྒྱུ་མཚན་ཡང་ཤིང་རྟའི་སྟེང་དུ་འགོག་རྒྱུའི་བཏགས་དོན་བདུན་པོ་དེ་ནི།
འཇིག་རྟེན་གྱི་ཐ་སྙད་དུ་ཡང་ཡོད་པ་མ་ཡིན་པས་ལོག་པའི་ཀུན་རྫོབ་ཁོ་ནར་ངེས་པའི་ཕྱིར་རོ། ། སྐབས་འདི་དག་ཏུ། གངས་ཅན་པ་ཕྱི་མ་དག ཐ་སྙད་དུ་ཡོད་ན་ཐ་སྙད་པའི་ཚད་མས་གྲུབ་དགོས་ལ། དེར་གྲུབ་ན་ཇི་སྙེད་པ་མཁྱེན་པའི་ཡེ་ཤེས་ཀྱིས་གྲུབ་དགོས་པས། ངར་འཛིན་ལྷན་སྐྱེས་ཀྱི་འཛིན་སྟངས་ཀྱི་གཟུང་བྱ་ཐ་དད་དུ་ཡང་ཡོད་པར་ཁས་མི་ལེན་ནོ། ། ཞེས་ཟེར་བ་འདི་ནི། ཟླ་བའི་ཞབས་ཀྱི་ལུགས་མ་ཡིན་ཏེ། འཇིག་རྟེན་གྱི་ཀུན་རྫོབ་བདེན་པ་རྣམས་བདེན་འཛིན་ལྷན་སྐྱེས་ཀྱི་དབང་གིས་གཞག་པ་མ་ཡིན་པར་ཐལ་བ་དང༌། རྣལ་འབྱོར་མངོན་སུམ་གྱིས་ཡོད་པར་གཞག་པ་ཡིན་པར་ཐལ་བ་དང༌།
འགལ་བ་ལ་མི་འཁྲུལ་བའི་ཚད་མ་ཡོད་པར་ཐལ་བའི་ཕྱིར་རོ། ། ཇི་ལྟར་ཞེ་ན། མྱུ་གུ་དོན་དམ་པར་མེད་ལ། ཐ་སྙད་དུ་ཡོད་དོ་ཞེས་ནི་ཁྱེད་ཀྱང་ཁས་ལེན་པས། དེའི་ཚེ་མྱུ་གུ་ཐ་སྙད་པའི་ཚད་མས་ཡོད་པར་གྲུབ་པ་དང༌། དོན་དམ་པའི་ཚད་མས་མེད་པར་གྲུབ་པ་ལ་འཆད་དགོས་པའི་ཕྱིར། གལ་ཏེ་དེ་དེར་མི་འཆད་དེ། བདེན་པར་མེད་པ་ལ་འཆད་དོ་སྙམ་ན། དེའི་དོན་ཡང་གང་ལ་འཆད། བདེན་པའི་གཅིག་དང་དུ་མ་གང་དུ་ཡང་མ་གྲུབ་པ་ལ་འཆད་དོ་ཞེ་ན།
དེའི་དོན་ཡང་གང་ལ་འཆད་ཅེས་བརྟགས་ན་ཁྱེད་ཀྱི་འདོད་པ་དེ་འཇིག་པ་ཡིན་ཏེ། མྱུ་གུ་གཅིག་དང་དུ་མ་གང་དུ་ཡོད་དཔྱོད་པའི་རིགས་ངོར། མྱུ་གུ་མེད་པ་ལ་དེའི་དོན་ཙམ་དུ་འཆད་དགོས་པའི་ཕྱིར་རོ། ། དེ་ལ་འདི་སྐད་ཅེས། མ་རྙེད་པ་དང་མེད་པར་རྙེད་པ་གཉིས་ཀྱི་ཁྱད་པར་ཕྱེ་དགོས་སོ་སྙམ་ན། དེ་ལྟ་ན་ཡང༌། ཁྱེད་ལ་ཧ་ཅང་ཐལ་བ་སོ་ན་འདུག་སྟེ། ཇི་སྙེད་པ་མཁྱེན་པའི་ཡེ་ཤེས་ཀྱིས་ནི། མྱུ་གུ་རྙེད་ལ་ཇི་ལྟ་བ་མཁྱེན་པའི་ཡེ་ཤེས་ཀྱིས་ནི་མ་རྙེད་པའི་ཕྱིར་རོ། ། དེའི་ཕྱིར་ངར་འཛིན་ལྷན་སྐྱེས་ཀྱི་འཛིན་སྟངས་ཀྱི་གཟུང་བྱ་ཐ་སྙད་དུ་ཡོད་ཅེས་བྱ་བ་དེ་དང༌།
འཕགས་པའི་ཐ་སྙད་དུ་མེད་དོ་ཞེས་བྱ་བ་འདི་དོན་ཅིག་ལ་འདུ་བ་ཡིན་ཏེ། མ་རིག་པ་ལྷན་སྐྱེས་ཀྱི་ངོར་ཡོད་པ་དང༌། དེའི་འགལ་ཟླར་གྱུར་པའི་རིག་པ་ཡེ་ཤེས་ཀྱི་ངོར་མེད་པ་གཉིས་དོན་ཅིག་ལ་འདུ་བའི་ཕྱིར། ཞེས་བྱ་བ་འདི་གྲུབ་པ་ཡིན་ནོ། ། གཉིས་པ་ལུགས་དེ་དང་ཐོགས་མེད་སྐུ་མཆེད་ཀྱི་བཞེད་པ་མཐུན་པར་སྒྲུབ་པ་ལ། སྤྱིར་གྲུབ་མཐའ་སྨྲ་བ་བཞིས་བདག་གཉིས་ཇི་ལྟར་འགོག་པའི་རིམ་པ། བྱེ་བྲག་ཏུ་སྐུ་མཆེད་གཉིས་ཀྱིས་གང་ཟག་གི་བདག་ཇི་ལྟར་བཀག་པའི་ཚུལ་ལོ། ། དང་པོ་ནི། ཇི་སྐད་དུ། ཐར་པ་འདོད་པ་དག་གིས་བག་ཡོད་གྱིས། །
ཞེས་བྱེ་བྲག་ཏུ་སྨྲ་བ་དག་གིས་ཀྱང་གང་ཟག་གི་བདག་འགོག་པའི་རིགས་པ་ཐེག་པ་ཆེན་པོ་བ་དག་དང་ཐུན་པར་འཆད་མོད། ཆོས་ཀྱི་བདག་མེད་གཏན་ལ་འབེབས་པར་མི་བྱེད་ལ། མདོ་སྡེ་པས་ནི། གཞལ་བྱ་སྤྱི་མཚན་རྣམས་དོན་དམ་དུ་མེད་པར་གཏན་ལ་འབེབས་ཤིང༌། གཞལ་བྱ་རང་མཚན་རྣམས་དོན་དམ་དུ་ཡོད་དོ་ཞེས་སྒྲོ་འདོགས་པར་བྱེད་དོ། ། དངོས་པོར་སྨྲ་བས་ཀུན་རྫོབ་ཀྱི་བདེན་པ་རིགས་པས་དཔྱད་ནས་འཇོག་ཀྱང་དེ་གང་ཡིན་རིགས་པས་དཔྱད་བཟོད་དུ་ཁས་ལེན་པའི་ངེས་པ་མེད་དེ། ཇི་སྐད་དུ། སྒྲ་དོན་འདི་དང་གཞི་མཐུན་ཉིད། ། ཡོད་པ་མིན་ཡང་ཇི་ལྟ་བུར། ། གྲགས་པ་བཞིན་དུ་བརྗོད་པ་དེ། །
དངོས་ལ་འདི་ནི་མི་སྲིད་དོ། ། ཞེས་གསུངས་སོ། ། རྣལ་འབྱོར་སྤྱོད་པ་པས་ནི། དེའི་སྟེང་དུ་ཉན་ཐོས་པས་རང་མཚན་དུ་འདོད་པའི་ཕྱི་རོལ་གྱི་ཡུལ་རྣམས་ཀྱང་བདག་མེད་དུ་གཏན་ལ་འབེབས་ཤིང༌། དེ་ལའང་སེམས་ཙམ་དུ་སྨྲ་བ་དང༌། དབུ་མར་སྨྲ་བའི་དབྱེ་བ་གཉིས་ལས། དང་པོས་ནི། སྣང་བ་སེམས་སུ་ཁས་ལེན་ཞིང༌། སྣང་ཆ་དེ་ཉིད་བདེན་པར་འདོད་ལ། དབུ་མར་སྨྲ་བས་ནི།
དེ་ཡང་བདེན་མེད་དུ་གཏན་ལ་ཕབ་ནས། དེ་ཙམ་གྱིས་ཆོས་ཀྱི་བདག་མེད་རྫོགས་པར་ཁས་ལེན་ནོ། ། འདིར་ཡང་རྣམ་བདེན་པས་ནི། གཞན་དབང་དོན་དམ་པའི་བདེན་པ་དང༌། ཀུན་བཏགས་ཀུན་རྫོབ་ཀྱི་བདེན་པར་ཁས་ལེན་ལ། དེ་ཡང་རིགས་པས་དཔྱད་བཟོད་དུ་ཁས་ལེན་པ་མ་ཡིན་ཏེ། རྟོགས་པས་སྒྲོ་བཏགས་སུ་ཁས་ལེན་པའི་ཕྱིར། དབུ་མར་སྨྲ་བའི་རྣམ་རྫུན་པས་ནི། གཞན་དབང་ཀུན་རྫོབ་བདེན་པ་དང༌། ཡོངས་གྲུབ་དོན་དམ་པའི་བདེན་པར་ཁས་ལེན་ལ།
དེའི་ཚེ་གཞན་དབང་རང་ལྡོག་ནས་རང་བཞིན་གྱིས་གྲུབ་པར་ཁས་ལེན་པ་མ་ཡིན་ཏེ། གཟུང་རྣམ་སྒྲོ་བཏགས་སུ་ཁས་ལེན་པའི་ཕྱིར་རོ། ། འོ་ན་དངོས་པོར་སྨྲ་བ་དག་གིས་ཐ་སྙད་ཀྱི་བདེན་པ་རིགས་པས་དཔྱད་ནས་འཇོག་གོ་ཞེས་ཡང་དང་ཡང་དུ་བཤད་པ་དེ་ཅི་ཞེ་ན། དེའི་དོན་ནི་གྲུབ་མཐའ་སྨྲ་བ་དེ་དག་གིས་རིམ་པ་བཞིན་དུ། བདག་འཛིན་ལྷན་སྐྱེས་གཉིས་ཀྱི་འཛིན་སྟངས་ཀྱི་གཟུང་བྱ་ཐ་སྙད་དུ་ཡང་མེད་དོ་ཞེས་དང༌། ཀུན་བཏགས་དང༌། གཞན་སེལ་དང་དོན་སྤྱི་སོགས་འཇིག་རྟེན་ན་མ་གྲགས་པ་འགའ་ཞིག་རང་གི་གྲུབ་པའི་དོན་གྱིས་ཁས་ལེན་པ་དེ་ཉིད་ལ་ཟེར་བ་ཡིན་ཏེ། དེ་དེར་མེད་པ་ནི་རིགས་པས་དཔྱད་པ་ཁོ་ན་ལ་རག་ལས་པས་དོན་དམ་དུ་སོང་གི་ཐ་སྙད་དུ་མ་སོང་བའི་ཕྱིར་དང༌། འཇིག་རྟེན་ན་མ་གྲགས་པ་འགའ་ཞིག་རིགས་པས་དཔྱད་ནས་ཁས་བླངས་པའི་ཕྱིར་རོ། ། ངོ་བོ་ཉིད་མེད་པར་སྨྲ་བའི་དབུ་མ་པ་དག་གིས་ནི།
དེ་དག་གི་སྟེང་དུ་གཉིས་མེད་ཀྱི་ཤེས་པ་རིག་ཅིང་གསལ་ཙམ་དེ་ཡང་བདེན་པར་མེད་དོ་ཞེས་གཏན་ལ་ཕབ་ནས། ལྷན་ཅིག་སྐྱེས་པའི་མ་རིག་པ་ལ་གང་གྲགས་པ་ཐམས་ཅད་ཀུན་རྫོབ་ཀྱི་བདེན་པ་དང་རིགས་པས་དཔྱད་པའི་ཚེ་ཅི་ཡང་མ་རྙེད་པ་དེ་ཉིད་ལ་དོན་དམ་པའི་བདེན་པ་ཞེས་རྟོག་པ་གཞན་གྱིས་སྒྲོ་བཏགས་ནས་འཆད་པ་ཡིན་ནོ། ། གཉིས་པ་ལ། དབྱིག་གཉེན་གྱིས་ཇི་ལྟར་བཤད་པའི་ཚུལ་དང༌། ཐོགས་མེད་ཞབས་ཀྱིས་ཇི་ལྟར་བཞེད་པའི་ཚུལ་ལོ། ། དང་པོ་ནི། ཐར་པ་འདོད་པ་དག་གིས་བག་ཡོད་གྱིས། ། ཞེས་པ་ལ་འཕྲོས་ནས་མཛོད་འགྲེལ་དུ། བདག་ཅེས་བྱ་བ་ཡང་གང་ཞིག་ཡིན། བདག་ཏུ་འཛིན་པ་འདིའི་ཡུལ་གང་ཡིན་པའོ། །
བདག་ཏུ་འཛིན་པ་འདིའི་ཡུལ་གང་ཞིག་ཡིན། ཡུལ་ནི་ཕུང་པོ་ཡིན་ནོ། ། ཇི་ལྟར་ཞེ་ན། དེ་དག་ལ་ཆགས་པའི་ཕྱིར་དང༌། དཀར་ཤམ་ལ་སོགས་པའི་བློས་གཞི་མཐུན་པར་བྱེད་པའི་ཕྱིར་ཏེ། བདག་དཀར་ཤམ་མོ། ། བདག་སྔོ་སངས་སོ། ། བདག་སྦོམ་པོའོ། ། བདག་སྐེམ་མོ། ། བདག་རྒས་སོ། །
བདག་དར་ལ་བབ་བོ། ། ཞེས་དཀར་ཤམ་ལ་སོགས་པའི་དཔེས་བདག་ཏུ་འཛིན་པ་འདི་གཞི་མཐུན་པར་བྱེད་པར་སྣང་ངོ༌། ། རྣམ་པ་དེ་དག་བདག་གི་བ་ཡིན་པར་ནི་མི་འདོད་དེ། དེ་ལྟ་བས་ན་ཡང༌། འདི་ནི་ཕུང་པོ་རྣམས་ལ་འཛིན་པར་ཤེས་སོ། ། ཞེས་དང་རྫས་སུ་ཞེས་བྱ་བ་འདི་ཡང་ཅི་ཞིག བཏགས་པ་ཞེས་བྱ་བ་འདི་ཡང་ཅི་ཞིག་ཡིན། གལ་ཏེ་གཟུགས་ལ་སོགས་པ་བཞིན་དུ་དངོས་པོ་གཞན་ཞིག་ཡིན་ནོ་ཞེ་ན་ནི། རྫས་སུ་ཡོད་པ་ཡིན་ནོ། ། གལ་ཏེ་འོ་མ་ལ་སོགས་པ་བཞིན་དུ་སྤྱི་ཡིན་ནོ་ཞེ་ན་ནི།
བཏགས་པར་ཡོད་པ་ཡིན་ནོ། ། དེ་ལས་ཅིར་འགྱུར། རེ་ཤིག་རྫས་སུ་ཡོད་ན་ནི། རང་བཞིན་ཐ་དད་པའི་ཕྱིར། ཕུང་པོ་རྣམས་ལས་གཞན་ནོ། ། ཞེས་བརྗོད་པར་བྱ་སྟེ། ཕན་ཚུན་གྱི་ཕུང་པོ་བཞིན་ནོ། ། འོན་ཏེ་འདུས་མ་བྱས་པ་ཡིན་ན། མུ་སྟེགས་ཅན་གྱི་ལྟ་བར་ཡང་ཐལ་བར་འགྱུར་ལ། དགོས་པ་མེད་པ་ཉིད་དུ་ཡང་འགྱུར་རོ། །
འོན་ཏེ་བཏགས་པར་ཡོད་དོ་ཞེ་ན་ནི། ཁོ་བོ་ཅག་ཀྱང་དེ་སྐད་དུ་སྨྲའོ། ། ཞེས་དང༌། ཇི་ལྟར་གཟུགས་ལ་སོགས་པའི་སྤྱི་ཁོ་ན་ལ། འོ་མའམ་ཆུ་ཞེས་འདོགས་པ་དེ་བཞིན་དུ་ཕུང་པོ་རྣམས་ལ་གང་ཟག་འདོགས་སོ་ཞེས་བྱ་བར་གྲུབ་བོ། ། ཞེས་དང༌། དགྲ་བཅོམ་པ་བྲག་གིས་ཀྱང་བདུད་ལས་བརྩམས་ནས། སེམས་ཅན་ཞེས་བྱ་བདུད་ཀྱི་སེམས། ། ཁྱོད་ནི་ལྟ་བར་གྱུར་པ་ཡིན། ། འདུ་བྱེད་ཕུང་པོ་འདི་སྟོང་སྟེ། །
འདི་ལ་སེམས་ཅན་ཡོད་མ་ཡིན། ། ཇི་ལྟར་ཡན་ལག་ཚོགས་རྣམས་ལ། ། ཤིང་རྟའི་མིང་དུ་བཤད་པ་ལྟར། ། དེ་བཞིན་ཕུང་པོ་རྣམས་བརྟེན་ནས། ། ཀུན་རྫོབ་སེམས་ཅན་ཞེས་བྱ་འོ། ། ཞེས་བཤད་དོ། ། དེ་ལྟ་བས་ན་བདག་ཏུ་འཛིན་པ་ཐམས་ཅད་ནི་བདག་མེད་པ་ཁོ་ན་ལ་ཡིན་ནོ། ། ཞེས་དང༌། བདག་ཏུ་ལྟ་བ་ལ་ཉེས་དམིགས་ལྔ་ཡོད་དེ། བདག་ཏུ་ལྟ་བ་དང༌།
སེམས་ཅན་དུ་ལྟ་བ་དང༌། སྲོག་ཏུ་ལྟ་བར་འགྱུར་ཏེ། མུ་སྟེགས་ཅན་རྣམས་དང་ཁྱད་པར་མེད་པར་འགྱུར། ལམ་གོལ་བར་ཞུགས་པར་འགྱུར། འདི་ནི་སེམས་སྟོང་པ་ཉིད་ལ་མི་འཇུག་ཅིང་རབ་ཏུ་དང་བར་མི་འགྱུར་ལ། ཡང་དག་པར་མི་གནས་པས་རྣམ་པར་གྲོལ་བར་མི་འགྱུར་རོ། ། དེས་འཕགས་པའི་ཆོས་རྣམ་པར་བྱང་བར་མི་འགྱུར་རོ། ། ཞེས་པའི་མདོ་ཁུངས་སུ་དྲངས་ནས། བདག་ཡོད་ཉིད་དུ་ཁས་བླངས་ན། ། ལྟ་བའི་མཆེ་བས་རྨས་པར་འགྱུར། །
བཏགས་པའང་མེད་པར་འགྱུར་འོང་བས། ། མེད་དོ་ཞེས་ཀྱང་མ་གསུངས་སོ། ། ཞེས་བཤད་དོ། ། དེ་དག་གི་དོན་ལ་རྣམ་པར་བརྟགས་པ་ན། དགག་བྱ་གང་ཟག་གི་བདག་ངོས་འཛིན་པའི་ཚུལ་དང༌། དེ་འགོག་བྱེད་ཀྱི་རིགས་དང༌། ངར་འཛིན་ལྷན་སྐྱེས་ཀྱིས་ཕུང་པོ་ལ་བརྟེན་ནས་བདག་ཏུ་ཇི་ལྟར་སྒྲོ་འདོགས་པའི་ཚུལ་དང༌། བཏགས་པ་དེ་ཉིད་འཁྲུལ་ངོར་ཁས་ལེན་པའི་ཚུལ་རྣམས། ཟླ་བའི་ཞབས་ཀྱིས་ཇི་ལྟར་གསུངས་པ་དེ་ཉིད། མཛོད་ཀྱི་འགྲེལ་པ་འདི་ཉིད་ལས་འབྱུང་བ་ཡིན་ནོ། །
འོན་ཀྱང་ཅུང་ཟད་མི་འདྲ་བའི་ཁྱད་པར་ནི། ཆོས་ཀྱི་བདག་མེད་པ་སྔོན་དུ་མ་སོང་བར་གང་ཟག་གི་བདག་མེད་རྟོགས་ནུས་པ་དང་མི་ནུས་པ་ཞེས་བྱ་བ་དེ་ཉིད་དོ། ། གཉིས་པ་ཐོགས་མེད་ཞབས་ཀྱི་བཤད་ཚུལ་ལ། སའི་དངོས་གཞིར་བཤད་ཚུལ་དང༌། མངོན་པ་ཀུན་ལས་བཏུས་སུ་བཤད་པའི་ཚུལ་ལོ། ། དང་པོ་ནི། དེ་ཉིད་ལས། ཡང་རྒྱུ་རྣམ་པ་བཞི་ནི་འདུ་བྱེད་རྣམས་ལ་སེམས་ཅན་འདོགས་པར་རིག་པར་བྱ་སྟེ་ཐ་སྙད་བདེ་བར་བྱ་བ་དང༌། འཇིག་རྟེན་དང་མཐུན་པར་བྱ་བ་དང༌། སེམས་ཅན་གྱི་དངོས་པོ་རྣམ་པ་ཐམས་ཅད་ཀྱིས་མེད་དོ་སྙམ་སྟེ།
སྐྲག་པ་བསལ་བ་དང༌། བདག་དང་ཕ་རོལ་ལ་ཐ་སྙད་ཀྱི་ཡོན་ཏན་དང་ལྡན་པ་དང༌། སྐྱོན་དང་ལྡན་པ་ཡིད་ཆེས་པ་སྐྱེད་པའི་ཕྱིར། ཞེས་གསུངས་པ་ཡིན་ནོ། ། དེ་ལྟར་བཤད་པ་དེ་ལས་གྲུབ་པའི་དོན་ནི། སྐུ་མཆེད་གཉིས་ཀྱིས་བདག་ཅེས་བྱ་བ་ནི་ཕུང་པོ་ལ་བརྟེན་ནས་བཏགས་པ་ཙམ་དུ་བཞེད་པར་ངེས་པ་ཡིན་ལ། དེ་ལྟར་ཡིན་པ་དེའི་ཚེ། གང་དག་བདག་ཕུང་པོ་ལ་བརྟེན་ནས་བཏགས་པ་ཙམ་དུ་ཁས་ལེན་པ་ཐལ་འགྱུར་བའི་ཐུན་མོང་མ་ཡིན་པའི་ལུགས་སོ། ། ཞེས་ཟེར་བ་དང༌། ཉན་ཐོས་སྡེ་པས།
ཕུང་པོའི་རྒྱུན་གང་ཟག་གི་མཚན་གཞིར་ཁས་ལེན་དགོས་ཞེས་ཟེར་བ་དང༌། སེམས་ཙམ་པས་ཀུན་གཞིའི་རྣམ་པར་ཤེས་པ་བདག་ཏུ་ཁས་ལེན་ནོ་ཞེས་དང༌། རང་རྒྱུད་པས། ཡིད་ཀྱིས་རྣམ་པར་ཤེས་པ་བདག་གི་མཚན་གཞིར་ཁས་ལེན་ནོ་ཞེས་ཟེར་བ་དེ་དག་ཐམས་ཅད་གཞུང་ལུགས་ཀྱི་སྲང་དུ་མི་འཇུག་པའི་རྣམ་པར་རྟོག་པའི་རྟ་དམུ་རྒོད་དག་གྲུབ་མཐའ་སྨྲ་བའི་རྭ་བ་མཐའ་དག་ལ་བག་མེད་པར་མཆོངས་ནས་ཅི་རུང་རུང་དུ་རྣམ་པར་འཚེར་བའི་གཏམ་དུ་གོ་བར་བྱ་བ་ཡིན་ནོ། ། གཉིས་པ་ནི། དེ་ཉིད་ལས། བཅོམ་ལྡན་འདས་ཀྱིས་ཉེས་པ་གང་གཟིགས་ནས། ཕུང་པོ་དང་ཁམས་དང་སྐྱེ་མཆེད་རྣམས་ལ་རྣམ་པ་ལྔས་བདག་བསལ་བར་མཛད་ཅེ་ན། འཇིག་ཚོགས་ལ་ལྟ་བས་ཡོངས་སུ་ཟིན་པའི་ཉེས་པ་ལྔ་གཟིགས་ནས་ཏེ། མཚན་ཉིད་མི་མཐུན་པའི་ཉེས་པ་དང༌།
མི་རྟག་པ་ཉིད་ཀྱི་ཉེས་པ་དང༌། རང་དབང་མེད་པའི་ཉེས་པ་དང༌། ལུས་མེད་པའི་ཉེས་པ་དང༌། སྒྲིམ་མི་དགོས་པར་ཐར་བར་འགྱུར་བའི་ཉེས་པའོ། ། ཞེས་པས་ལྷན་སྐྱེས་འགོག་བྱེད་ཀྱི་རིགས་པ་དང༌། ཡང་ཇི་སྐད་དུ། ཉེ་བར་ལེན་པའི་ཕུང་པོ་དག་ལ། འཇིག་ཚོགས་ལ་ལྟ་བའི་མཐའ་ཉི་ཤུ་པོ་ཞེས་པ་ནས། བདག་ཏུ་ལྟ་བ་ནི་དུ། བདག་གིར་བལྟ་བ་ནི་དུ་ཞེ་ན།
ལྔ་ནི་བདག་ཏུ་ལྟའོ། ། བཅོ་ལྔ་ནི་བདག་གིར་ལྟ་བའོ། ། ཞེས་པ་ནས། མ་དཔྱད་པའི་གཞི་ཅན་ཞེས་བརྗོད་པར་བྱ་སྟེ། ཐག་པ་ལ་སྦྲུལ་གྱི་བློ་བཞིན་ནོ། ། ཞེས་ཀུན་བཏགས་ཀྱི་བདག་འགོག་བྱེད་ཀྱི་རིགས་པ་གསུངས་སོ། ། དེ་དག་གི་དོན་ལ་རྣམ་པར་བརྟགས་པ་ན། འཇིག་ཚོགས་ལ་ལྟ་བའི་འཛིན་སྟངས་ཀྱི་གཟུང་བྱ་དེ། མ་དཔྱད་པའི་འཁྲུལ་ངོར་ཁས་ལེན་པ་དང༌། དེ་ཇི་སྲིད་ཁས་ལེན་པ་དེ་སྲིད་དུ་དེའི་མཚན་ཉིད་རྟག་གཅིག་རང་དབང་ཅན་དུ་ཁས་ལེན་དགོས་པར་བཤད་དོ། །
དེ་ལྟར་བཤད་པ་འདི་དང༌། དབུ་མ་ལ་འཇུག་པ་ནས་བཤད་པ་གཉིས་ལ། བདག་གི་ངོས་འཛིན་ཚུལ་དང༌། དེའི་ཐ་སྙད་ཁས་ལེན་ཚུལ་ལ་ཁྱད་པར་འགའ་ཡང་ཡོད་པར་མ་མཐོང་ངོ༌། ། མདོར་ན་གྲུབ་མཐའ་སྨྲ་བ་བཞི་ཀས་ཀྱང༌། གང་ཟག་གི་བདག་ཅེས་བྱ་བ་དེ་ལ་རང་གི་གྲུབ་མཐའ་ལ་གྲགས་པའི་རིགས་པས་དཔྱད་པ་ན། ཡོད་པའི་ཆ་ཅུང་ཟད་རེ་ཡང་མི་རྙེད་ཅིང་ཐ་སྙད་དུ་ལས་འབྲས་ཀྱི་རྟེན་དུ་ཁས་ལེན་པ་ཡིན་ནོ། ། ཞེས་བྱ་བ་འདིས་ངེས་སོ། ། འདིར་སྨྲས་པ། བདག་དང་གཞན་གྱི་གཞུང་ལུགས་རྒྱ་མཚོ་དང༌། །
བདག་ཏུ་རློམ་པའི་འཇུག་ཚུལ་མ་བལྟས་པར། ། བདག་ཉིད་མང་པོས་བཀུར་བའི་ཁེངས་པ་ཡིས། ། བདག་མེད་རྣམ་དབྱེ་འབྱེད་པ་གད་མོའི་གནས། ། གཞན་གཞུང་འཇིག་པའི་ཆེད་དུ་མ་བསམས་ཀྱང༌། ། གཞན་ལ་གྲགས་པའི་ཚུལ་དེ་དཔྱད་པ་ན། ། གཞན་ཟེར་སྒྱུ་མའི་ངང་ཚུལ་དེ་མཐོང་ནས། ། གཞན་ལ་མེད་པའི་རྣམ་བཤད་འདི་བྱས་སོ། ། ཞེས་ཐེག་པ་ཆེན་པོ་དབུ་མ་རྣམ་པར་ངེས་པའི་བང་མཛོད། ལུང་དང་རིགས་པའི་རྒྱ་མཚོ་ཞེས་བྱ་བ་ལས། གང་ཟག་གི་བདག་མེད་པ་ལ་མཁས་པར་བྱ་བའི་ལེའུ་སྟེ་བདུན་པའོ།། །།
༈ བལ་ཡུལ་མཆོད་རྟེན་རིན་པོ་ཆེ་བྱ་རུང་ཁ་ཤོར་གྱི་ཉེ་འགྲམ་རྒྱལ་ཡོངས་ས་ཆེན་ཞེས་པ་གློག་ཀླད་དཔར་ཁང་ལས། བདེར་གཤེགས་༧སྐྱབས་རྗེ་བཅོ་བརྒྱད་ཁྲི་ཆེན་རྡོ་རྗེ་འཆང་མཆོག་གི་ཐུགས་དགོངས་རྫོགས་ཆེད། སྐྱབས་འོག་པ་ཚར་གྲྭ་གུ་རུས་གློག་ཀླད་ཕྱག་དེབ་ཆེད་འགྲེམ་སྤེལ་ཞུས་པའི་དགེ་འབྲས་སངས་རྒྱས་ཞིང་དུ་བསྔོའོ།། །།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
