གསུང་འབུམ། ཤཱཀྱ་མཆོག་ལྡན།
པོད ༢༢
སྡོམ་པ་གསུམ་གྱི་རྣམ་པར་བཞག་པ་བརྒལ་ལན་གྱི་སྒོ་ནས་གཏན་ལ་ཕབ་པ།
༼ཆ༽ ༄༅། །སྡོམ་པ་གསུམ་གྱི་རྣམ་པར་བཞག་པ་བརྒལ་ལན་གྱི་སྒོ་ནས་གཏན་ལ་ཕབ་པ་བཞུགས་སོ།། བསྟན་པའི་སྙིང་པོ་སྡོམ་པ་གསུམ། ། བསྟན་པ་ཇི་བཞིན་ལེགས་གསུངས་ནས། ། བསྟན་ལ་བྱ་བ་མཛད་གྱུར་པ། ། བསྟན་པའི་བདག་པོ་དེ་རྒྱལ་གྱུར། ། དཔྱིད་དུས་ཉམ་ངའི་ཐང་ཆེན་དུ། ། ཡུན་རིང་འཁྱམས་པའི་གཞོན་ནུ་དག ། སྨིན་རྒྱུའི་ཆུ་གཏེར་ལ་ཆགས་པས། ། རང་ཉིད་ངལ་བ་བྱེད་དེ་བཞིན། །
མི་མཁས་རྣམས་ཀྱི་ཆེར་བཅོས་པའི། ། མཁས་པའི་རྗེས་འཇུག་གཞོན་ནུ་དག ། ཉེས་པར་བཤད་པས་ཐང་ཆད་ནས། ། བདུད་རྩིའི་ཆུ་གཏེར་ག་ལ་འཐུང༌། ། མཁས་པ་འཇིག་རྟེན་བྱོན་པའི་ཚེ། ། འཆད་རྩོད་རྩོམ་པའི་ཚུལ་མེད་ན། ། གང་ཞིག་གང་གི་མཁས་པར་འཇོག ། དེ་ཕྱིར་ཕྲག་དོག་མེད་པར་ཉོན། ། དེ་ལ་འདིར་ཕྱི་རབས་པ་དག གཞན་ལ་གནོད་པ་གཞི་དང་བཅས་པ་སྤོང་བའི་སེམས་པ་དབང་ལྡན་རྒྱུན་ཆགས་པ་དེ།
སོ་ཐར་སྡོམ་པའི་མཚན་ཉིད། གཞན་ལ་ཕན་པ་གཞི་དང་བཅས་པ་བསྒྲུབ་པའི་སེམས་པ་དབང་ལྡན་རྒྱུན་ཆགས་དེ། བྱང་སེམས་ཀྱི་སྡོམ་པའི་མཚན་ཉིད། ལྷ་དང་ཡེ་ཤེས་ཀྱི་རྣམ་པར་བྱིན་གྱིས་བརླབས་ནས་ཉམས་སུ་ལེན་པའི་ཚུལ་ཁྲིམས་དེ། སྔགས་ཀྱི་སྡོམ་པའི་མཚན་ཉིད། དེ་ཡང་སོ་སོར་ཐར་པའི་སྡོམ་པ་ནི་ཤི་འཕོས་པས་མི་གཏོང་ཞིང༌། སྡོམ་པ་གསུམ་རིམ་མནོས་པའི་དགེ་སློང་གི་རྒྱུད་ཀྱི་དགེ་སློང་གི་སྡོམ་པ་དེ་ཡང་དེའི་རྒྱུད་ཀྱི་བྱང་སེམས་དང་སྔགས་ཀྱི་སྡོམ་པ་ཡིན་ཏེ། དེ་དེར་གནས་གྱུར་པའི་ཕྱིར། དེ་ལྟར་འཆད་པ་དེ་ནི་རྗེ་བཙུན་ས་སྐྱ་པ་ཆེན་པོ་གྲགས་པའི་ཞབས་ཀྱི་བཞེད་པའི་དགོངས་པ་ཡིན་ནོ་ཞེས་ཟེར་བ་དག་ཡོད་པར་ཐོས་སོ། ། དེ་ནི་ཆེན་པོ་ལ་དམོད་པར་བྱེད་པ་ཡིན་ཏེ།
མདོ་རྒྱུད་དང་འགལ་བའི་དོན་ཞིག་ངོས་བཟུང་ནས། དེ་ཉིད་དེའི་དགོངས་པར་འཆད་པའི་ཕྱིར་རོ། ། དེ་ཡང་འདི་ལྟར་མཚན་ཉིད་མི་འཐད་པ་དང༌། གཞི་མཐུན་སྲིད་པ་མི་འཐད་པའོ། ། དང་པོ་ལ་སོ་ཐར་གྱི་དང༌། བྱང་སེམས་ཀྱི་དང༌། གསང་སྔགས་ཀྱི་སྡོམ་པའི་མཚན་ཉིད་མི་འཐད་པའོ། ། དང་པོ་ནི། འོ་ན་སོ་ཐར་གྱི་སྡོམ་པའི་མཚན་ཉིད་དེ། འདུལ་བའི་ལུགས་སམ།
མངོན་པའི་ལུགས་སམ། མདོ་སྡེའི་ལུགས་སམ། གསང་སྔགས་ཀྱི་ལུགས་གང་ཡིན་བརྟག དང་པོ་ལྟར་ན་གཞན་ལ་གནོད་པ་སྤོང་བའི་ཡིད་ཀྱི་སྡོམ་པས་མ་ངེས། རབ་བྱུང་བར་མས་མ་ངེས་པ་དང༌། མི་མ་ཡིན་པའི་འགྲོ་བ་པ་དང༌། བྱང་གི་སྒྲ་མི་སྙན་པའི་རྒྱུད་ཀྱི་གཞན་ལ་གནོད་པ་གཞི་བཅས་སྤོང་བའི་སེམས་འབྱུང་སེམས་པ་རྣམས་ཀྱིས་མ་ངེས་སོ། ། དེ་ཡང་དང་པོ་འདོད་མི་ནུས་ཏེ། སོ་ཐར་སྡོམ་པ་དང་ཡིད་ཀྱི་སྡོམ་པའི་གཞི་མཐུན་མི་སྲིད་པའི་ཕྱིར། ཆོས་ཅན་མ་གྲུབ་བོ་སྙམ་ན།
སོ་ཐར་གྱི་མདོ་ལས། ཡིད་ཀྱི་སྡོམ་པ་ལེགས་པ་སྟེ། ། ཞེས་གསུང་བ་དང་འགལ། དེ་ཉིད་དེ་ཡི་སྡོམ་པ་ཡིན་ནོ་སྙམ་ན། འོད་ལྡན་ལས་སོ་སོར་ཐར་པའི་སྡོམ་ལ་ཡིད་ཀྱི་སྡོམ་པ་མེད་དོ། ། ཞེས་གསུང་པ་དང་འགལ། གཉིས་པ་འདོད་ན། དེ་ཆོས་ཅན་སྡོམ་པ་མ་ཡིན་པར་ཐལ། བར་མ་ཡིན་པའི་ཕྱིར། རྩ་བར་མ་གྲུབ་བོ་སྙམ་ན།
སོ་སོར་ཐར་པ་ལས། རབ་ཏུ་བྱུང་བ་གཞན་ལ་གནོད་པ་དང༌། གཞན་ལ་འཚེ་བ་དགེ་སྦྱོང་མ་ཡིན་ནོ། ། ཞེས་གསུང་པ་དང་འགལ། གསུམ་པ་ལ་འདོད་ན། མདོ་རྩ་བ་ལས། མི་མ་ཡིན་པའི་འགྲོ་བ་པ་དང༌། བྱང་གི་སྒྲ་མི་སྙན་པ་སྡོམ་པའི་ཞིང་མ་ཡིན་ནོ། ། ཞེས་གསུང་པ་དང་འགལ་རྩ་བའི་རྟགས་གྲུབ་སྟེ། དེ་འདྲ་ཡོད་པའི་ཕྱིར།
དེ་ཡོད་དེ། རྟེན་དེ་ལ་འཕགས་པ་ཡོད་པའི་ཕྱིར། གཞན་ཡང་ཚེ་འདིའི་རྟེན་ལ་སྲོག་གཅོད་ཕམ་འདྲའི་སྦྱོར་བ་བྱས། ཚེ་ཕྱི་མའི་རྟེན་ལ་དེ་མཐར་ཐུག་གྲུབ་པའི་ཚུལ་ཁྲིམས་དེ་ཆོས་ཅན། ཁྱོད་ཀྱི་ཚེ་ཕྱི་མའི་རྟེན་ལ་སྲོག་གཅོད་ཀྱི་རྩ་ལྟུང་འབྱུང་བར་ཐལ། ཆོས་ཅན་དེ་གང་ཞིག ཁྱོད་ཀྱིས་སོ་ཐར་གྱི་སྡོམ་པ་དེ་ཤི་འཕོས་ནས་ཀྱང་རྗེས་སུ་འབྲང་བའི་ཕྱིར། གཞན་ཡང་དགེ་སློབ་མའི་སྡོམ་པ་དང༌། ཚངས་སྤྱོད་ཉེར་གནས་ཀྱི་སྡོམ་པ་ཆོས་ཅན། མཚན་ཉིད་དེར་ཐལ།
མཚོན་བྱ་དེའི་ཕྱིར། འདོད་ན། སྲོག་གཅོད་དང་མ་བྱིན་ལེན་སྤོང་བའི་སྡོམ་པར་ཐལ། དེའི་ཕྱིར། འདོད་ན། དེ་ཆོས་ཅན། དགེ་བསྙེན་དགེ་ཚུལ་དགེ་སློང་གི་སྡོམ་པ་གསུམ་པོ་གང་རུང་དུ་ཐལ་ལོ། ། འདོད་མི་ནུས་ཏེ་དེ་དང་དེ་ཡིན་པའི་ཕྱིར། གཉིས་པ་ལྟར་ན། བསམ་གཏན་སྡོམ་པའི་ངོ་བོར་གྱུར་པའི་ལུས་ངག་གི་སྤོང་བ་བདུན་དང༌།
ཟག་མེད་སྡོམ་པའི་ངོ་བོར་གྱུར་པའི་སྤོང་བ་བདུན་ལ་ཁྱབ་ཆེས་ཤིང༌། སོ་ཐར་སྡོམ་པའི་ངོ་བོར་གྱུར་པའི་སེམས་པ་མངོན་གྱུར་པ་རྣམས་ལ་ཁྱབ་ཆུང་ངོ༌། ། དེ་ཡང་འདི་ལྟར། དང་པོ་ཆོས་ཅན། སོ་ཐར་གྱི་སྡོམ་པ་མ་ཡིན་ཏེ། འདོད་པར་མ་གཏོགས་པའི་ཕྱིར་དང༌། གཟུགས་ཀྱི་སས་བསྡུས་པའི་ཕྱིར། གཉིས་པ་དེ་ཆོས་ཅན། སོ་ཐར་གྱི་སྡོམ་པ་མ་ཡིན་ཏེ། ཟག་བཅས་མ་ཡིན་པའི་ཕྱིར་དང༌།
ཟག་མེད་ཡིན་པའི་ཕྱིར་དང༌། ཡང་དག་པར་བླང་བ་ལས་བྱུང་བ་མ་ཡིན་པའི་ཕྱིར་དང༌། ཆོས་ཉིད་ཀྱིས་ཐོབ་པའི་ཕྱིར། རྟགས་རྣམ་གྲངས་སོ། ། དེ་གཉིས་ཀ་ཆོས་ཅན། རྩ་བའི་རྟགས་གྲུབ་སྟེ། སྡོམ་པ་གང་ཞིག ལུས་ངག་གི་མི་དགེ་བ་བདུན་སྤོང་བའི་སེམས་བྱུང་སེམས་པ་ཡིན་པའི་ཕྱིར། གཉིས་པ་ནི། དེའི་ངོ་བོར་གྱུར་པའི་སེམས་པ་མངོན་གྱུར་པ་དེ་ཆོས་ཅན།
ལུས་ངག་གི་མི་དགེ་བ་བདུན་སྤྱོད་པའི་སེམས་པ་མངོན་གྱུར་བ་དང་ལྷན་ཅིག་མི་གནས་འགལ་མ་ཡིན་པར་ཐལ། ཁྱོད་དེ་འདྲའི་སེམས་པ་དབང་ལྡན་དེ་ཡིན་པའི་ཕྱིར། མངོན་པ་གོང་མ་ལྟར་ན་ནི་དེ་ཆོས་ཅན། ཀུན་གཞིའི་ངོ་བོར་གྱུར་པའི་སེམས་པ་དེ་ཡིན་པར་ཐལ། སེམས་པ་དབང་ལྡན་ཡིན་པའི་ཕྱིར། འདོད་ན་ལུང་མ་བསྟན་དུ་ཐལ་ལོ། ། གསུམ་པ་ལྟར་ན། སྡོམ་པས་མ་ཟིན་པའི་སྨོན་སེམས་ཀྱི་ངོ་བོར་གྱུར་པའི་སེམས་བྱུང་སེམས་པ་དང༌། སྨོན་སེམས་ཀྱི་སྡོམ་པའི་ངོ་བོར་གྱུར་པའི་སྨོན་པ་སེམས་བསྐྱེད་དང་འཇུག་སྡོམ་གྱི་ངོ་བོར་གྱུར་པའི་ཉེས་སྤྱོད་སྡོམ་པའི་ཚུལ་ཁྲིམས་རྣམས་ཀྱིས་མ་ངེས་སོ། ། དེ་ཡང་དང་པོ་ཆོས་ཅན།
སོ་ཐར་གྱི་སྡོམ་པ་མ་ཡིན་ཏེ། སྡོམ་པས་མ་ཟིན་པའི་སེམས་བསྐྱེད་ཡིན་པའི་ཕྱིར། ཡང་ན་དེ་ཆོས་ཅན། སེམས་བསྐྱེད་ཀྱི་སྡོམ་པ་ཡིན་པར་ཐལ། སྡོམ་པ་གང་ཞིག སེམས་བསྐྱེད་ཡིན་པའི་ཕྱིར། འདོད་ན། སྨོན་སེམས་ཀྱི་སྡོམ་པར་ཐལ་ལོ། ། ཡང་གཉིས་པ་དེ་ཆོས་ཅན། ཉེས་སྤྱོད་སྡོམ་པའི་ཚུལ་ཁྲིམས་སུ་ཐལ།
སོ་ཐར་གྱི་སྡོམ་པ་ཡིན་པའི་ཕྱིར། འདོད་ན། འཇུག་པ་སེམས་བསྐྱེད་ཀྱི་སྡོམ་པར་ཐལ། འདོད་པ་གང་ཞིག སེམས་བསྐྱེད་ཀྱི་སྡོམ་པ་ཡིན་པའི་ཕྱིར། གསུམ་པ་ལ་འདོད་ན། དེ་ཆོས་ཅན། རང་རྒྱུད་ལྡན་གྱི་གང་ཟག་དེ་ཡིན་ན་སོ་ཐར་གྱི་སྡོམ་ལྡན་ཡིན་དགོས་པར་ཐལ། ཁྱོད་སོ་ཐར་གྱི་སྡོམ་པ་ཡིན་པའི་ཕྱིར། འདོད་ན།
སེམས་ཙམ་ལུགས་ཀྱི་ཆོ་ག་ཁོ་ནས་ཐོབ་པའི་སེམས་བསྐྱེད་ཀྱི་སྡོམ་པ་ཐམས་ཅད་ཆོས་ཅན། དེར་ཐལ་དེའི་ཕྱིར། ཡང་དེ་ཆོས་ཅན། སོ་ཐར་སྡོམ་པའི་རྟེན་དུ་མི་རུང་བའི་གང་ཟག་གི་རྒྱུད་ལ་ཁྱོད་མི་སྐྱེ་བར་ཐལ། ཁྱོད་སོ་ཐར་གྱི་སྡོམ་པ་ཡིན་པའི་ཕྱིར། འདོད་ན། དེ་ཆོས་ཅན། སེམས་ཙམ་ལུགས་ཀྱི་སེམས་བསྐྱེད་ཀྱི་སྡོམ་པར་ཐལ། འདོད་པ་གང་ཞིག སེམས་བསྐྱེད་ཀྱི་སྡོམ་པ་ཡིན་པའི་ཕྱིར།
གཞན་ཡང་དབུ་མ་ལུགས་ཀྱི་འཇུག་སྡོམ་གཉིས་ལ་སྐྱེ་བའི་རྟེན་གྱི་སྒོ་ནས་རྒྱ་ཆེ་ཆུང་གི་ཁྱད་པར་མེད་པར་ཐལ། ཁྱོད་དང་དེ་གཉིས་ཀ་སོ་ཐར་གྱི་སྡོམ་པའི་སྣོད་མ་ཡིན་པའི་གང་ཟག་གི་རྒྱུད་ལ་མི་སྐྱེ་བར་མཚུངས་པའི་ཕྱིར། གལ་ཏེ་སྡོམ་པ་དེ་གཉིས་ཀྱི་རྟེན་དུ་སོ་ཐར་གྱི་སྡོམ་པ་དགོས་མི་དགོས་བཤད་པ་དེ་སོ་ཐར་རིས་བདུན་གང་རུང་ལ་དགོངས་པ་ཡིན་སྙམ་ན། འོ་ན་མི་མ་ཡིན་པའི་འགྲོ་བ་པའི་རྒྱུད་ལ་སེམས་ཙམ་ལུགས་ཀྱི་སེམས་བསྐྱེད་སྡོམ་པ་མི་སྐྱེ་བར་ཐལ། དམ་བཅའ་དེའི་ཕྱིར། རྗེ་བཙུན་གྱིས་མཛད་པའི་སྡོམ་གསུམ་ཉི་ཤུ་པའི་ཊཱི་ཀ་དང་འགལ་ལོ། ། བཞི་པ་སྔགས་ཀྱི་ལུགས་ལའང་དེ་ལྟར་ཁས་ལེན་ན། སྔར་བཤད་པའི་ཉེས་པ་གསུམ་འཇུག་སྟེ། སྤྱིར་མ་ངེས་པ་དང༌། རྣལ་འབྱོར་རྒྱུད་ལ་མ་ངེས་པ་དང༌།
རྣལ་འབྱོར་བླ་མེད་ལ་མ་ངེས་པའོ། ། དང་པོ་ནི། རྣམ་སྣང་མངོན་བྱང་ལས་གསུང་པའི་མི་དགེ་བ་བཅུ་སྤོང་བའི་སྡོམ་པ་དེ་ཆོས་ཅན། སོ་ཐར་གྱི་སྡོམ་པར་ཐལ། མཚན་ཉིད་དེའི་ཕྱིར། འདོད་མི་ནུས་ཏེ། གསང་སྔགས་ཀྱི་དབང་བསྐུར་ལ་ངེས་པར་ལྟོས་པའི་སྡོམ་པ་ཡིན་པའི་ཕྱིར། གཉིས་པ་ནི། རྣམ་སྣང་མ་གཏོགས་པའི་དེ་བཞིན་གཤེགས་པ་གཞན་བཞི་པོ་སོ་སོའི་སྡོམ་པ་རྣམས་ཆོས་ཅན། སོ་ཐར་གྱི་སྡོམ་པར་ཐལ།
མཚན་ཉིད་དེའི་ཕྱིར། འདོད་ན། རྣམ་སྣང་གི་སྡོམ་པར་ཐལ། རྒྱུད་སྡེ་གོང་མ་གཉིས་པོ་གང་རུང་དུ་ཞུགས་པའི་གང་ཟག་གི་རྒྱུད་ཀྱི་སྡོམ་པ་གང་ཞིག སོ་ཐར་གྱི་སྡོམ་པ་ཡིན་པའི་ཕྱིར། འདོད་ན། རིགས་ལྔ་སོ་སོའི་སྡོམ་པ་རྣམས་གཅིག་ཏུ་འདུས་པར་འགྱུར་རོ། ། གསུམ་པ་ནི། བརྟག་པ་གཉིས་པའི་ཕྱི་མར་གསུངས་པའི་སྔགས་ཀྱི་སྡོམ་པ་ཆོས་ཅན། སོ་ཐར་གྱི་སྡོམ་པར་ཐལ།
མཚན་ཉིད་དེའི་ཕྱིར། འདོད་ན། རགས་པ་བརྡ་ལས་བྱུང་བའི་སྡོམ་པར་ཐལ། འདོད་པའི་ཕྱིར། འདོད་མི་ནུས་ཏེ། རྫོགས་རིམ་གྱི་ཡེ་ཤེས་ཀྱི་ངོ་བོར་གནས་པའི་སྡོམ་པ་ཡིན་པའི་ཕྱིར། གཞན་ཡང་ཁྱོད་ཀྱིས་སྲོག་ཆགས་བསད་པར་བྱ། ། མ་བྱིན་པར་ཡང་བླང་བར་བྱ། ། རྫུན་གྱི་ཚིག་ཀྱང་སྨྲ་བར་བྱ། ། ཕ་རོལ་བུད་མེད་བརྟེན་པར་བྱ། །
ཞེས་པའི་རྒྱུད་ལ་དྲང་དོན་གྱི་བཤད་པ་བྱས་པའི་དུས་ཀྱི་དམ་ཚིག་དང་སྡོམ་པ་ཆོས་ཅན། མཚན་ཉིད་དེར་ཐལ། སོ་ཐར་གྱི་སྡོམ་པ་ཡིན་པའི་ཕྱིར། དེར་ཐལ། གསང་སྔགས་བླ་མེད་ཀྱི་སོ་ཐར་སྡོམ་ཡིན་པའི་ཕྱིར། ཤེས་བྱ་འདིར་ཆོས་ཅན། དེ་དེར་ཐལ། ཁྱོད་ཀྱིས་སྲོག་ཆགས་བསད་མི་བྱ། ། མ་བྱིན་པར་ཡང་བླང་མི་བྱ། ། ཞེས་པའི་གཞུང་ལ་སྒྲ་ཇི་བཞིན་པའི་དུས་ཀྱི་སྡོམ་པ་དེ་ཐེག་པ་ཐུན་མོང་སོ་ཐར་སྡོམ་པ་ཡིན་པའི་ཕྱིར་རོ། །
གཉིས་པ་བྱང་སེམས་ཀྱི་སྡོམ་པའི་མཚན་ཉིད་བརྟག་པ་ལ་གཉིས་ཏེ། མཚན་ཉིད་དེ་མདོ་སྡེའི་ལུགས་ལ་མི་འཐད་པ་དང༌། སྔགས་ཀྱི་ལུགས་ལ་མི་འཐད་པའོ། ། དང་པོ་ལ། ཉན་རང་འཕགས་པའི་རྒྱུད་ཀྱི་གཞན་ཕན་གཞི་བཅས་སྒྲུབ་པའི་སེམས་པས་མ་ངེས་པ་དང༌། སངས་རྒྱས་འཕགས་པའི་རྒྱུད་ཀྱི་དེས་མ་ངེས་པ་དང༌། ཕྱི་རོལ་པའི་རྒྱུད་ཀྱི་དེས་མ་ངེས་པ་དང་གསུམ་འཇུག་གོ ། དེ་གསུམ་ཡོད་པ་ཡིན་ཏེ། བྱམས་སོགས་ཚད་མེད་བཞི་རྒྱུད་ལ་ལྡན་པའི་གང་ཟག་དེ་གསུམ་གྲུབ་པའི་ཕྱིར། སངས་རྒྱས་འཕགས་པའི་རྒྱུད་ལ་བྱང་སེམས་ཀྱི་སྡོམ་པ་ཡོད་པ་ཐེག་པ་ཆེན་པོའི་མདོ་སྡེའི་ལུགས་མ་ཡིན་ཏེ།
ཁས་བླང་པའི་དུས་ལས་འདས་པའི་ཕྱིར་དང༌། དེར་འཆལ་ཚུལ་གྱི་གཉེན་པོ་མི་དགོས་པའི་ཕྱིར། དེར་མ་ཟད། སྡོམ་པས་མ་ཟིན་པའི་སྨོན་འཇུག་གི་སེམས་པ་གཉིས་ཀྱིས་ཀྱང་མ་ངེས་སོ། ། གཞན་ཡང་དེ་ལྟར་འདོད་པ་དེས་ནི་ཉེས་སྤྱོད་སྡོམ་པའི་ཚུལ་ཁྲིམས་དང༌། དགེ་བ་ཆོས་སྡུད་ཀྱི་ཚུལ་ཁྲིམས་གཉིས་ཀྱང༌། སེམས་ཅན་དོན་བྱེད་ཀྱི་ཚུལ་ཁྲིམས་གཅིག་པུར་ཁས་བླངས་པས་མཚན་ཉིད་རྒྱ་ཆུང་བ་ཡིན་ནོ། ། གཉིས་པ་ལ། སྤྱིར་མི་འཐད་པ་དང༌། རྒྱུད་སྡེ་གོང་མ་ལ་མི་འཐད་པའོ། །
དང་པོ་ནི། སྔགས་སྡོམ་གྱིས་ཟིན་པའི་དགེ་སློང་གི་སྡོམ་པ་དང༌། དོན་དམ་སེམས་བསྐྱེད་ཀྱི་ངོ་བོར་གྱུར་པའི་གཞན་ལ་ཕན་པ་གཞི་བཅས་སྒྲུབ་པའི་སེམས་འབྱུང་སེམས་པ་ཆོས་ཅན། དེར་ཐལ། མཚན་ཉིད་དེའི་ཕྱིར། རྟགས་གྲུབ་སྟེ། དེ་གཉིས་དང་མཚུངས་པར་ལྡན་པའི་ཐེག་ཆེན་གྱི་ཀུན་རྫོབ་སེམས་བསྐྱེད་གྲུབ་པའི་ཕྱིར། འདོད་ནུས་པ་མ་ཡིན་ཏེ། དོན་དམ་སེམས་བསྐྱེད་ཡིན་པའི་ཕྱིར་དང༌། ཤི་འཕོས་པ་དེ་ཁྱོད་ཀྱི་གཏོང་རྒྱུ་ཡིན་པའི་ཕྱིར།
གཉིས་པ་ནི། མི་བསྐྱོད་པ་དང་འོད་དཔག་མེད་ཀྱི་སྡོམ་པ་བླང་བའི་སྟོབས་ཀྱིས་ཐོབ་པའི་སྡོམ་པ་དེ་གཉིས་ཆོས་ཅན། སེམས་བསྐྱེད་ཀྱི་སྡོམ་པར་ཐལ། མཚན་ཉིད་དེའི་ཕྱིར། དེ་ཆོས་ཅན། རང་རྒྱུད་ལྡན་གྱི་གང་ཟག་དེས་རྣམ་སྣང་གི་སྡོམ་པ་ལེན་པའི་ཆོ་གས་ཐོབ་པའི་སྡོམ་པར་ཐལ། རྒྱུད་སྡེ་གོང་མའི་ཐུན་མོང་མ་ཡིན་པའི་ཕྱིར། ཁྱབ་པ་ཚད་མས་གྲུབ་བོ། ། སྡོམ་པ་གཉིས་ཀྱི་མཚན་ཉིད་ཀྱི་བརྒལ་ལན་བསྟན་ཟིན་ཏོ། ། གསུམ་པ་སྔགས་སྡོམ་ཀྱི་མཚན་ཉིད་བརྟག་པ་ལ།
དངོས་དང༌། ཞར་ལ་སྔགས་སྡོམ་གྱི་ཐོབ་མཚམས་དཔྱད་པའོ། ། དང་པོ་ནི། སྔགས་སྡོམ་གྱི་མཚན་ཉིད་དེ། རྒྱུད་སྡེ་འོག་མ་གཉིས་ཀྱི་ལུགས་ལ་ཡང་ཁས་ལེན་པ་ཡིན་ནམ། རྒྱུད་སྡེ་གོང་མ་གཉིས་ཀྱི་ཐུན་མོང་གི་ཆོས་སུ་ཁས་ལེན་པ་ཡིན་ནམ། རྣལ་འབྱོར་བླ་མེད་ཀྱི་ཐུན་མོང་མ་ཡིན་པའི་ཁྱད་ཆོས་སུ་ཁས་ལེན་པ་ཡིན། དང་པོ་ལྟར་ན། བྱ་རྒྱུད་རང་རྐང་ལ་རང་ཉིད་སངས་རྒྱས་སུ་སྐྱེད་པ་ཡོད་པར་ཐལ། དེའི་རང་རྐང་ལ་སྔགས་ཀྱི་སྡོམ་པ་ཡོད་པ་གང་ཞིག
དེ་ཡིན་ན་ལྷའི་རྣམ་པར་བྱིན་གྱིས་བརླབས་པས་ཁྱབ་པའི་ཕྱིར། ཡང་རྒྱུད་སྡེ་འོག་མ་གཉིས་ཀྱི་རང་རྐང་ལ་དབང་གི་ཆོ་གས་བདེ་ཆེན་གྱི་ཡེ་ཤེས་འདྲེན་ནུས་པ་ཡོད་པར་ཐལ། དེ་ལ་སྔགས་སྡོམ་ཡོད་པ་གང་ཞིག དེ་ཡིན་ན་ལྷ་དང་ཡེ་ཤེས་ཀྱི་བྱིན་གྱིས་བརླབས་པས་ཁྱབ་པའི་ཕྱིར། འདོད་ན། ལུགས་དེའི་རང་རྐང་ལ་རྡོ་རྗེ་སློབ་དཔོན་གྱི་དབང་བསྐུར་མཚན་ཉིད་པ་ཡོད་པར་ཐལ་ལོ། ། གཞན་རྒྱུད་སྡེ་འོག་མ་གཉིས་ཀྱི་རང་རྐང་འདུ་བྱེད་ཀྱི་ཕུང་པོ་དོན་ཡོད་གྲུབ་པར་བྱིན་གྱིས་རློབས་པ་ཡོད་པར་ཐལ། ལུགས་དེ་ལ་རང་རྒྱུད་ཀྱི་སྡོམ་པ་ཇི་སྙེད་ལྷ་དོན་ཡོད་གྲུབ་པ་དང༌། བྱ་གྲུབ་ཡེ་ཤེས་སུ་བྱིན་གྱིས་རློབས་པ་ཡོད་པའི་ཕྱིར། དེར་ཐལ།
དེ་ལ་སྔགས་སྡོམ་ཡོད་པའི་ཕྱིར། ཁྱབ་པ་ཁས་བླངས་སོ། ། རྩ་བར་འདོད་ན། ལུགས་དེ་ལ། རིགས་ལྔའི་དོན་དང་ཐ་སྙད་གཉིས་ཀ་གྲུབ་པར་ཐལ་ལོ། ། ཞེས་བྱ་བའི་ཐལ་བ་གསུམ་འཇུག་གོ ། གཉིས་པ་ལྟར་ན། རྣལ་འབྱོར་རྒྱུད་ཀྱི་སྔགས་སྡོམ་དང་ལྡན་པའི་གང་ཟག་ཡིན་ན། དུས་རྟག་ཏུ་ལྷའི་ང་རྒྱལ་དང་ལྡན་པས་ཁྱབ་པར་ཐལ། དེའི་རྒྱུད་ཀྱི་སྔགས་སྡོམ་ཡིན་ན་ལྷ་དང་ཡེ་ཤེས་ཀྱི་རྣམ་པར་བྱིན་གྱིས་བརླབས་པས་ཁྱབ་པའི་ཕྱིར།
ཡང་དེ་ཡིན་ན། ཇི་སྲིད་སྡོམ་པ་དང་ལྡན་པ་དེ་སྲིད་དུ་ལྷག་པའི་ལྷའི་ཡེ་ཤེས་ཀྱི་ངོ་བོར་གྱུར་པའི་སེམས་བྱུང་སེམས་པ་དང་ལྡན་པས་ཁྱབ་པར་ཐལ། སྔགས་སྡོམ་ཡིན་ན་དེ་དང་དེར་བྱིན་གྱིས་བརླབས་པས་ཁྱབ་པའི་ཕྱིར། དེ་གཉིས་ཀ་ལ་འདོད་མི་ནུས་ཏེ། ཇི་སྐད་དུ། དེས་ན་རང་ཉིད་ཐ་མལ་འགྱུར། ། ཞེས་གསུང་པ་དང་འགལ་བའི་ཕྱིར་རོ། ། གསུམ་པ་ལྟར་ན། གསང་སྔགས་བླ་མེད་ཀྱི་དམ་ཚིག་ཇི་སྙེད་ཡོད་པ་ཆོས་ཅན། གསང་སྔགས་ཀྱི་སྡོམ་པར་ཐལ།
མཚན་ཉིད་དེའི་ཕྱིར། དེར་ཐལ། གསང་སྔགས་བླ་མེད་ཀྱི་དམ་ཚིག་ཡིན་པའི་ཕྱིར། འདོད་ན། སྔགས་བླ་མེད་ཀྱི་དམ་ཚིག་ཡིན་ན་སྡོམ་པ་ཡིན་པས་ཁྱབ་པར་ཐལ་ལོ། ། འདོད་ན། སྔོན་འགྲོ་དམ་ལ་གཞག་པ་བཞིའི་སྐབས་ནས་ཐོབ་པའི་དམ་ཚིག་རྣམས་ཆོས་ཅན། དེར་ཐལ། དེའི་ཕྱིར། འདོད་མི་ནུས་ཏེ།
རང་རྒྱུ་དབང་བསྐུར་ལ་མི་ལྟོས་པའི་ཕྱིར། གཞན་ཡང་བཟའ་བའི་དམ་ཚིག་དང༌། མི་འབྲལ་བའི་དམ་ཚིག་སོགས་ཆོས་ཅན། དེར་ཐལ། དེའི་ཕྱིར། འདོད་ན། བུམ་དབང་ལ་ལྟོས་པའི་དམ་ཚིག་ཏུ་ཐལ། གསང་སྔགས་བླ་མེད་ཀྱི་སྡོམ་པ་ཡིན་པའི་ཕྱིར། དེའི་ཁྱབ་པ་ཁྱོད་ཀྱིས་ཁས་བླང་པ་ཡིན་ཏེ། བུམ་དབང་མཐའ་བརྟེན་དང་བཅས་པ་རྫོགས་པར་ཐོབ་པ་དང་སྔགས་སྡོམ་རྫོགས་པར་ཐོབ་པ་དུས་མཉམ་པ་ཁྱོད་ཀྱི་ལུགས་ཡིན་པའི་ཕྱིར།
གཉིས་པ་ལ། སྔ་རབས་པ་མང་པོ་ན་རེ། རིགས་ལྔའི་སྡོམ་བཟུང་ལན་གསུམ་བྱས་པའི་མཐར་སྔགས་སྡོམ་རྫོགས་པར་སྐྱེས་པ་ཡིན་ནོ་ཞེས་ཟེར་རོ། ། འོ་ན་སྨིན་བྱེད་དབང་གི་ཆོ་ག་དང་མ་འབྲེལ་བར་སྡོམ་བཟུང་ལན་གསུམ་བྱས་པ་ཙམ་གྱིས་སྔགས་སྡོམ་རྫོགས་པ་གཅིག་སྐྱེས་པ་སྲིད་པར་ཐལ། དམ་བཅའ་དེའི་ཕྱིར། འདོད་ན། དེ་འདྲའི་སྡོམ་ལྡན་དེ་ཆོས་ཅན། གསང་སྔགས་སྡོམ་ལྡན་མ་ཡིན་ཏེ། གསང་སྔགས་ཀྱི་ཆོས་སྒོར་མ་ཞུགས་པའི་ཕྱིར། སྨིན་བྱེད་ཀྱི་དབང་གི་སྟ་གོན་གྱི་ཆོས་ཙམ་ཡང་མ་ཐོབ་པའི་ཕྱིར།
ཡང་ལ་ལ་ན་རེ། སློབ་མ་སྟ་གོན་ནི། དཀྱིལ་འཁོར་དུ་འཇུག་པའི་དུས་དེར་རིགས་ལྔའི་སྡོམ་བཟུང་ལན་གསུམ་བྱས་པའི་མཐར་སྔགས་སྡོམ་རྫོགས་པར་ཐོབ་པ་ཡིན་ཏེ། དཔེར་ན་བརྗོད་པ་གསུམ་པ་ལ། དགེ་ཚུལ་དང་དགེ་སློང་གི་སྡོམ་སྐྱེས་པ་བཞིན་ནོ་ཞེས་ཟེར། དེ་ལྟའང༌། བླ་མེད་ཀྱི་དབང་བསྐུར་ཐོབ་མ་མྱོང་བ་ཡང་ཡིན། བླ་མེད་ཀྱི་སྡོམ་ལྡན་ཡང་ཡིན་པའི་གཞི་མཐུན་ཞིག་ཡོད་པར་ཐལ། དམ་བཅའ་དེའི་ཕྱིར། འདོད་ན།
དེ་འདྲ་དེ་ཆོས་ཅན། ཁྱོད་ཀྱི་རྩ་ལྟུང་བཅུ་བཞི་བསྲུངས་དགོས་པར་ཐལ། གསང་སྔགས་བླ་མེད་ཀྱི་སྡོམ་པ་དང་ལྡན་པའི་ལས་དང་པོ་པ་ཡིན་པའི་ཕྱིར། འདོད་མི་ནུས་ཏེ། ཁྱོད་ཀྱི་དེ་བསྲུང་བའི་རྒྱུ་ཚོགས་གྲངས་མ་ཚང་བའི་ཕྱིར། དེ་མ་ཚང་སྟེ། ཁྱོད་ལ་རྡོ་རྗེ་སློབ་དཔོན་མེད་པའི་ཕྱིར་དང༌། རྡོ་རྗེ་སྤུན་མེད་པའི་ཕྱིར་དང༌། དམ་ཚིག་གི་རྫས་ཇི་ལྟར་རྙེད་བཞིན་དུ་བརྟེན་མི་རུང་བའི་ཕྱིར། རྟགས་གསུམ་ཀ་གྲུབ་སྟེ།
ཁྱོད་ཀྱིས་གསང་སྔགས་བླ་མེད་ཀྱི་དབང་མ་ཐོབ་པའི་ཕྱིར། གཞན་ཡང་དེ་ཆོས་ཅན། ཁྱོད་ལ་རྩ་བའི་ལྟུང་བ་བྱུང་བའི་ཚེ། བདག་ཉིད་ཀྱིས་དཀྱིལ་འཁོར་དུ་ཞུགས་ཤིང་དབང་བླངས་པས་སྔགས་སྡོམ་སོར་ཆུད་ཅིག་སྲིད་པར་ཐལ། སྔགས་ཀྱི་སྡོམ་ལྡན་གྱི་ལས་དང་པོ་པ་ཡིན་པའི་ཕྱིར། རྟགས་ཁས་བླང༌། ཁྱབ་པ་ཚད་མའོ། ། འདི་ལ་རི་བོ་དགེ་ལྡན་པ་ན་རེ། སྔགས་སྡོམ་དང་མི་ལྡན་པ་ལ་རིག་པའི་དབང་ལྔ་བསྐུར་དུ་མི་རུང་ཞིང༌། ཁྱད་པར་རྡོ་རྗེ་སློབ་དཔོན་གྱི་དབང་མི་བསྐུར་བ་ཡིན་ནོ། །
ཞེས་ཟེར་ཞིང༌། སྡོམ་པ་གསར་དུ་ཐོབ་པ་ཡང་དབང་བསྐུར་དང་སྦྲེལ་བ་ལ་ངེས་པར་ལྟོས་དགོས་པ་ཡིན་ཏེ། དེ་དང་མ་འབྲེལ་ན་སྔགས་སྡོམ་མི་ཐོབ་པའི་ཕྱིར་ཞེས་ཟེར་རོ། ། འདི་ནི་ཁས་བླངས་ནང་འགལ་བས་དགག་པར་བྱ་སྟེ། འོ་ན་སྤྱོད་པའི་རྒྱུད་ཀྱི་དབང་བསྐུར་ལ་རིགས་ལྔའི་སྡོམ་བཟུང་སྔོན་འགྲོ་དགོས་པར་ཐལ། དེ་ལ་རིག་པའི་དབང་བསྐུར་བ་ཐོབ་པའི་ཕྱིར། ཁྱབ་རྟགས་གྲུབ་མཐའ་ལ་ཁས་བླང༌། འདོད་ན། སྤྱོད་རྒྱུད་ཀྱི་སྡུད་པའི་སྔགས་སྡོམ་ཡོད་པར་ཐལ། འདོད་པའི་ཕྱིར།
འཁོར་སུམ་ཁས་བླངས་སོ། ། གཞན་ཡང་རྣལ་འབྱོར་བླ་མེད་ཀྱི་སྡོམ་པ་མ་བཟུང་ཞིང༌། རྣལ་འབྱོར་རྒྱུད་ནས་གསུང་བའི་རིགས་ལྔའི་སྡོམ་བཟུང་ལན་གསུམ་བྱས་པའི་སྔགས་ཀྱི་སྡོམ་པ་ལེན་པར་བྱེད་པའི་རྡོ་རྗེ་སློབ་མ་དེ་ཆོས་ཅན། རྡོ་རྗེ་སློབ་དཔོན་གྱི་དབང་བསྐུར་བའི་རྟེན་དུ་མི་རུང་བར་ཐལ། རྡོ་རྗེ་སློབ་དཔོན་གྱི་སྡོམ་པ་དང་མི་ལྡན་པའི་ཕྱིར། ཁྱབ་པ་ཁས་བླངས། དེར་ཐལ། བུམ་དབང་གི་སྡོམ་པ་དང་མི་ལྡན་པའི་ཕྱིར། ཁྱབ་པ་ཡོད་དེ། རྡོ་རྗེ་སློབ་དཔོན་གྱི་དབང་མཚན་ཉིད་པ་ཡིན་ན།
བུམ་དབང་གི་དངོས་གཞི་ཡིན་པས་ཁྱབ་པའི་ཕྱིར། རྟགས་གྲུབ་སྟེ། བླ་མེད་དུ་མ་ཞུགས་པ་ལ་བུམ་དབང་མཚན་ཉིད་པ་ཇི་ལྟར་ཡོད། ཡང་དེ་ཆོས་ཅན། བླ་མེད་ཀྱི་རྡོ་རྗེ་སློབ་དཔོན་གྱི་དབང་བསྐུར་བའི་རྟེན་དུ་གྱུར་པའི་སྡོམ་པ་དེ་དང་ལྡན་པར་ཐལ། རྣལ་འབྱོར་རྒྱུད་ཀྱི་སྔགས་སྡོམ་ཡོངས་རྫོགས་དང་ལྡན་པ་གང་ཞིག རྒྱུད་སྡེ་གོང་མ་གཉིས་ཀྱི་སྔགས་སྡོམ་ལ་ཁྱད་པར་ཅུང་ཟད་ཙམ་ཡང་མ་དམིགས་པའི་ཕྱིར། རྟགས་ཕྱི་མ་ཁས་བླང་སྟེ། རྒྱུད་སྡེ་གོང་མ་གཉིས་ཀའི་སྡོམ་པ་འཛིན་པའི་ཚེ། བཤད་རྒྱུད་རྡོ་རྗེ་རྩེ་མོ་ནས་གསུང་པའི་རིགས་ལྔའི་སྡོམ་བཟུང་ལན་གསུམ་འཛིན་པ་ལས་མ་གཏོགས་པའི་ཁྱད་པར་ཅུང་ཟད་ཀྱང་མེད་པར་ཁྱེད་ཀྱིས་ཁས་བླང་བའི་ཕྱིར།
རྩ་བར་འདོད་ན། དེ་ཆོས་ཅན། བླ་མེད་ཀྱི་སྡོམ་པ་ཐོབ་པར་ཐལ། འདོད་པའི་ཕྱིར། འདོད་མི་ནུས་ཏེ། བླ་མེད་ཀྱི་ཆོས་སྐོར་མ་ཞུགས་པའི་ཕྱིར། གཞན་ཡང༌། སྔགས་ཀྱི་སྡོམ་པ་ཆོས་ཅན། རང་རྒྱུ་དབང་བསྐུར་གྱི་འབྲས་བུར་ཐལ། དབང་བསྐུར་ལ་ངེས་པར་ལྟོས་པའི་སྡོམ་པའི་ཕྱིར།
རྟགས་བསལ་དངོས་འགལ། ཁྱབ་པ་ཡོད་དེ། རིགས་པ་མཁྱེན་པས་ལྟོས་ཕྱིར་འབྲས་བུ་ཉིད་དུ་བརྗོད། ཅེས་གསུངས་པའི་ཕྱིར། ཡང་རང་ལུགས་ཀྱི་ཕྱོགས་འཛིན་པ་དག་ན་རེ། བུམ་དབང་གི་མཐའ་བརྟེན་རྫོགས་པ་དང༌། སྔགས་སྡོམ་རྫོགས་པ་དུས་མཉམ་ཞེས་ཟེར། འདི་ལ་ཉེས་པ་གསུམ་སྟེ། གསང་སྔགས་བླ་མེད་ཀྱི་སྡོམ་པ་ཡིན་ན། བུམ་དབང་གི་སྡོམ་པ་ཡིན་པས་ཁྱབ་པར་ཐལ་བ་དང༌།
ཡང་དེ་ཡིན་ན་སྐྱེད་རིམ་གྱི་སྡོམ་པ་ཡིན་པས་ཁྱབ་པར་ཐལ་བ་དང༌། བུམ་དབང་རྫོགས་པར་ཐོབ་ན། རྡོ་རྗེ་སློབ་དཔོན་གྱི་དབང་རྫོགས་པར་ཐོབ་པས་ཁྱབ་པར་ཐལ་བའོ། ། དང་པོ་ལ། འདོད་ན། བླ་མ་བཙལ་ལ་དབང་བཞི་བླངས། ། དེ་ཡིས་སྡོམ་པ་གསུམ་ལྡན་འགྱུར། ། ཞེས་གསུང་པ་དང་འགལ། གཉིས་པ་ལ་འདོད་ན། བརྟག་པ་ཕྱི་མའི་གསུམ་པར།
ཞུས་ལན་གྱི་སྒོ་ནས་རྒྱས་པར་གཏན་ལ་ཕབ་པའི་སྡོམ་པ་དེ་སྔགས་སྡོམ་མཚན་ཉིད་པ་མ་ཡིན་པར་འགྱུར། གསུམ་པ་ལ་འདོད་ན། རྡོ་རྗེ་སྙིང་འགྲེལ་ལས། དབང་གོང་མ་གསུམ་མ་ཐོབ་པར་རྡོ་རྗེ་སློབ་དཔོན་དུ་མི་འགྱུར་བར་བཤད་པ་དང་འགལ། དེ་ཙམ་གྱི་སྒོ་ནས་མཚན་ཉིད་ལ་དཔྱད་པ་བསྟན་ཟིན་ཏོ། ། གཉིས་པ་གཞི་མཐུན་ལ་དཔྱད་པ་ནི། སྒྲུབ་བྱེད་མ་ཉེས་པ་དང༌། བསྒྲུབ་བྱ་ལ་གནོད་བྱེད་བརྗོད་པའོ། ། དང་པོ་ནི། ལྕགས་ལ་གསེར་འགྱུར་གྱི་རྩི་བྱས་པའི་དུས་དེར་ལྕགས་དང་གསེར་གྱི་གཞི་མཐུན་ཡོད་པར་ཐལ།
དུས་དེར་དེ་དེར་གནས་གྱུར་པའི་ཕྱིར། སངས་རྒྱས་ཀྱི་སར་ཀུན་གཞི་རྣམ་ཤེས་དང༌། མེ་ལོང་ཡེ་ཤེས་ཀྱི་གཞི་མཐུན་ཡོད་པར་ཐལ་བ་དང༌། དེར་ཉོན་ཡིད་དང་མཉམ་ཉིད་ཡེ་ཤེས་ཀྱི་གཞི་མཐུན་ཡོད་པར་ཐལ། དེ་དེར་གནས་གྱུར་པའི་ཕྱིར། ཡང་ཇི་སྐད་དུ། རིགས་ཅན་གསུམ་གྱི་སྡོམ་པ་ཡང༌། ། དཀྱིལ་འཁོར་ཆེན་པོ་འདིར་ཞུགས་ན། ། རྡོ་རྗེ་འཛིན་པ་ཞེས་བྱའོ། ། ཞེས་པའི་ལུང་གིས་སྡོམ་པ་གསུམ་གྱི་གཞི་མཐུན་ཡོད་པར་བསྟན་པ་ཡིན་ནོ་ཞེ་ན།
འོ་ན་དེའི་དུས་ཀྱི་རིགས་ཅན་གསུམ་པོ་དེ་གང་ལ་བྱེད། ཉན་ཐོས་དང་རངས་སངས་རྒྱས་དང་བྱང་ཆུབ་སེམས་དཔའ་འོ་སྙམ་ན། ། དེ་ནི་ལེགས་པར་སྨྲས་པ་འདི་ལྟར། ཉན་ཐོས་ཀྱི་སྡོམ་དང་སྔགས་སྡོམ་ཀྱི་གཞི་མཐུན་ཡོད་པར་ཐལ་བ་དང༌། རང་སངས་རྒྱས་ཀྱི་སྡོམ་པ་དང༌། དེའི་གཞི་མཐུན་ཡོད་པར་ཐལ་བ་དང༌། རིགས་ཅན་གསུམ་ཀའི་སྡོམ་པ་ཡིན་པའི་གཞི་མཐུན་པ་གཅིག་ཡོད་པར་ཐལ། སྔར་གྱི་ལུང་དེས་དེ་དང་དེ་ཡོད་པར་བསྟན་པའི་ཕྱིར། རྟགས་ཁས་བླང༌། གལ་ཏེ་དེ་ཉན་ཐོས་ཀྱི་སྡོམ་དང་སྔགས་ཀྱི་སྡོམ་པར་གནས་གྱུར་ཞེས་འཆད་པ་ཡིན་གྱི།
དེ་དེར་གནས་གྱུར་དུས་ཀྱི་ཉན་ཐོས་ཀྱི་སྡོམ་པ་སྔགས་སྡོམ་དུ་འཆད་པ་མ་ཡིན་ནོ་སྙམ་ན། རང་གིས་རང་ལ་ཅོ་འདྲི་བ་མ་ཡིན་ནམ། གཉིས་པ་གནོད་བྱེད་ནི། སྡོམ་གསུམ་རིམ་པར་མནོས་པའི་རྡོ་རྗེ་འཛིན་པའི་རྒྱུད་ཀྱི་དགེ་སློང་གི་སྡོམ་པ་དེ་སྡོམ་པ་གསུམ་ཀའི་གཞི་མཐུན་དུ་ཐལ་བ་དང༌། ཡང་དེའི་རྒྱུད་ཀྱི་དབུ་མ་ལུགས་ཀྱི་སེམས་བསྐྱེད་སྡོམ་པ་གསུམ་ཀའི་གཞི་མཐུན་དུ་ཐལ། དམ་བཅའ་དེ་གང་ཞིག ། ཆོས་ཅན་དེ་དག་ཡོད་པའི་ཕྱིར། དང་པོ་ལ་འདོད་ན། དེ་ཆོས་ཅན། རང་ཐོབ་བྱེད་ཀྱི་རྒྱུ་གསང་སྔགས་ཀྱི་དབང་བསྐུར་ལ་ལྟོས་པར་ཐལ།
སྔགས་སྡོམ་ཡིན་པའི་ཕྱིར། ཁྱབ་པ་མེད་ན། གསང་སྔགས་ཀྱི་དབང་བསྐུར་ལ་མ་ལྟོས་པའི་སྔགས་སྡོམ་ཡོད་པར་ཐལ། ཁྱབ་པ་མེད་པའི་ཕྱིར། རྩ་བར་འདོད་ན། རང་རྒྱུད་ལྡན་གྱི་གང་ཟག་དེ་དབང་བསྐུར་མ་ཞུས་གོང་དུ་ཁྱོད་ཐོབ་པ་མ་ཡིན་པར་ཐལ། ཁྱོད་རང་རྒྱུ་དབང་ལ་ལྟོས་པའི་ཕྱིར། དེ་འདོད་ན། དེ་འདྲའི་གང་ཟག་དེ་སྡོམ་གསུམ་རིམ་པར་མནོས་པ་མ་ཡིན་པར་ཐལ། དེའི་རྒྱུད་ཀྱི་སྔགས་སྡོམ་དང་དགེ་སློང་གི་སྡོམ་གཉིས་ཐོབ་པའི་དུས་མཚུངས་པའི་ཕྱིར།
དེར་ཐལ། དེ་གཉིས་ཀ་རང་རྒྱུད་ལྡན་གྱི་གང་ཟག་དེས་དབང་བསྐུར་ཐོབ་པའི་དུས་དེ་ཉིད་དུ་ཐོབ་པའི་ཕྱིར། གཞན་ཡང༌། ཁྱིམ་པའི་རྡོ་རྗེ་སློབ་དཔོན་ལས་སྔགས་སྡོམ་བླང་བའི་དགེ་སློང་གི་རྒྱུད་ཀྱི་དགེ་སློང་གི་སྡོམ་པ་དེ་ཆོས་ཅན། ཡུལ་ཁྱིམ་པ་ལས་བླངས་པའི་སྡོམ་པར་ཐལ། ཁྱིམ་པའི་རྡོ་རྗེ་སློབ་དཔོན་ལས་བླངས་པའི་སྔགས་སྡོམ་ཡིན་པའི་ཕྱིར། འདོད་ན་དེ་ཆོས་ཅན། དེ་མ་ཡིན་པར་ཐལ། དགེ་སློང་གི་སྡོམ་པ་ཡིན་པའི་ཕྱིར། ཡང་སྔགས་སྡོམ་བླངས་ནས་ལོ་གསུམ་སོང་རྗེས་སུ་བསྙེན་པར་རྫོགས་པའི་རྒྱུད་ཀྱི་དགེ་སློང་གི་སྡོམ་པ་ཆོས་ཅན།
རང་རྒྱུད་ལྡན་གྱི་གང་ཟག་དེ་སྔགས་སྡོམ་ཐོབ་པའི་དུས་དེ་ཉིད་དུ་ཐོབ་པར་ཐལ། ཁྱོད་དེའི་རྒྱུད་ཀྱི་སྔགས་སྡོམ་ཡིན་པའི་ཕྱིར། འདོད་ན་དེ་ཆོས་ཅན། རང་རྒྱུད་ལྡན་གྱི་གང་ཟག་དེས་བསྙེན་རྫོགས་མ་བྱས་པའི་ལོ་གསུམ་གྱི་གོང་དུ་ཐོབ་པའི་སྡོམ་པ་ཡིན་པར་ཐལ། འདོད་པ་གང་ཞིག ཁྱོད་དེ་ཡིན་ན་ཁྱོད་དེ་ཡིན་དགོས་པའི་ཕྱིར། གཞན་ཡང་དེ་ལྟར་མནོས་པའི་དེའི་རྒྱུད་ཀྱི་དགེ་སློང་གི་སྡོམ་པ་ཆོས་ཅན། གསང་སྔགས་རྩ་བའི་ལྟུང་བ་བྱུང་ན་ཁྱོད་གཏོང་བར་ཐལ་བ་དང༌། ཡན་ལག་གི་ལྟུང་བས་ཁྱོད་ཀྱི་བསླབ་པ་འཁྲུལ་བཅས་སུ་ཐལ་བ་དང༌། རང་རྒྱུད་ལྡན་གྱི་གང་ཟག་ཤི་འཕོས་པ་དེ་ཁྱོད་ཀྱི་གཏོང་རྒྱུ་མ་ཡིན་པར་ཐལ།
ཁྱོད་གསང་སྔགས་ཀྱི་སྡོམ་པ་ཡིན་པའི་ཕྱིར། ཐལ་བ་སྔ་མ་ལ་ཁྱབ་པ་མེད་ན། ཁྱོད་ལ་ནང་འགལ་བ་འདི་ལྟར། རང་རྒྱུད་ལ་གསང་སྔགས་ཀྱི་རྩ་ལྟུང་བྱུང་བས་མི་གཏོང་རྒྱུའི་སྔགས་སྡོམ་དེ་གང་ཡིན། དེ་རྒྱུད་ཀྱི་དགེ་སློང་གི་སྡོམ་པ་དེའོ་ཟེར་བ་ལས་འོས་མེད་པས། གསང་སྔགས་བླ་མེད་ཀྱི་རྩ་ལྟུང་བཞི་པ་དང་ལྔ་པ་བྱུང་བའི་དགེ་སློང་ཆོས་ཅན། ཁྱོད་ཀྱི་རྒྱུད་ལ་བྱམས་པ་དང་བྱང་ཆུབ་ཀྱི་སེམས་ཡོད་པར་ཐལ། ཁྱོད་གསང་སྔགས་བླ་མེད་ཀྱི་སྡོམ་ལྡན་ཡིན་པའི་ཕྱིར། རྟགས་ཁས་བླངས། འདོད་ན།
ཁྱོད་ལ་རྩ་ལྟུང་བཞི་པ་དང་ལྔ་པ་མ་བྱུང་བར་ཐལ་ལོ། ། གཞན་ཡང་དེ་ཆོས་ཅན། ཁྱོད་ཀྱི་གསང་སྔགས་ཀྱི་སྡོམ་པ་སྔར་མེད་གསར་དུ་ལེན་དགོས་པ་མ་ཡིན་པར་ཐལ། ཁྱོད་གསང་སྔགས་ཀྱི་སྡོམ་ལྡན་ཡིན་པའི་ཕྱིར། ཡང་རྡོ་རྗེ་སྤུན་ལ་ཁྲོས་པའི་རྩ་ལྟུང་བྱུང་བའི་དགེ་སློང་དེ་ཆོས་ཅན། ཁྱོད་ཡོངས་སུ་མ་སྨིན་སེམས་ཅན་ལ། ། ཞེས་པའི་སྐབས་ནས་བསྟན་པའི་མ་སྨིན་པ་དེ་མ་ཡིན་པར་ཐལ། གསང་སྔགས་བླ་མེད་ཀྱི་སྡོམ་ལྡན་ཡིན་པའི་ཕྱིར། འདོད་ན། དེ་ཡིན་ན་བླ་མེད་ཀྱི་རྩ་ལྟུང་བྱུང་ལ་སོར་མ་ཆུད་པའི་གང་ཟག་ཡིན་པའི་ཕྱིར།
རྩ་བའི་ཐལ་འགྱུར་གཉིས་པ་ལ་ཁྱབ་པ་མེད་ན། ཡན་ལག་གི་ཉེས་པ་སྦོམ་པོ་བརྒྱད་ཀྱི་འཁྲུལ་བཅས་སུ་མི་འགྱུར་བའི་བླ་མེད་ཀྱི་སྡོམ་པ་དེ་གང་ཡིན། དེའི་རྒྱུད་ཀྱི་དགེ་སློང་གི་སྡོམ་པ་དེའོ་སྙམ་ན། འོ་ན་དེའི་རྒྱུད་ཀྱི་དེ་ཆོས་ཅན། དམ་ཚིག་དང་མི་ལྡན་པའི་རིག་མ་བརྟེན་པར་དགའ་བའི་ཡན་ལག་གི་ཉེས་པས་ཁྱོད་ཀྱི་བསླབ་པ་འཁྲུལ་བཅས་སུ་འགྲོ་བར་ཐལ། ཁྱོད་དགེ་སློང་གི་སྡོམ་པ་ཡིན་པའི་ཕྱིར། ཁྱབ་པ་ཚད་མ། བསལ་བ་ཁས་བླངས། རྩ་བའི་གསུམ་པ་ལ་ཁྱབ་པ་མེད་ན། གསང་སྔགས་ཀྱི་སྡོམ་པ་ཡང་ཡིན།
དུས་ཀྱི་ཁྱད་པར་ཇི་སྲིད་འཚོ་བའི་བར་དུ་བླངས་པ་ཡང་ཡིན་པའི་གཞི་མཐུན་ཞིག་གྲུབ་པར་ཐལ། རྩ་བ་ལ་ཁྱབ་པ་མེད་པའི་ཕྱིར། འདོད་ན། དེ་འདྲའི་གཞི་མཐུན་དེ་ཆོས་ཅན། ཁྱོད་དུས་ཇི་སྲིད་འཚོའི་བར་དུ་བླངས་པའི་ཆོ་ག་སངས་རྒྱས་ཀྱིས་མ་གསུངས་པར་ཐལ། ཁྱོད་སྔགས་སྡོམ་ཡིན་པའི་ཕྱིར་རོ། ། གཞན་ཡང་ཁྱིམ་པའི་རྡོར་འཛིན་གྱི་རྒྱུད་ཀྱི་བསྙེན་གནས་ཀྱི་སྡོམ་པ་ཆོས་ཅན། གསང་སྔགས་ཀྱི་སྡོམ་པ་མ་ཡིན་ཏེ། ཉིན་ཞག་གི་མཐའ་ཅན་གྱི་སྡོམ་པ་ཡིན་པའི་ཕྱིར་རོ། ། དེ་རྒྱུད་ཀྱི་དགེ་བསྙེན་ཡང་ཆོས་ཅན།
གསང་སྔགས་ཀྱི་སྡོམ་པ་མ་ཡིན་ཏེ། ཇི་སྲིད་འཚོ་བའི་སྡོམ་པ་ཡིན་པའི་ཕྱིར། གཞན་ཡང༌། གསང་སྔགས་ཀྱི་དབང་ལས་བྱུང་བའི་ཐབས་ཁྱད་པར་ཅན་གྱིས་ཟིན་པའི་སྡོམ་པ་ཡིན་ན། སྔགས་སྡོམ་ཡིན་དགོས་པར་ཐལ། དེའི་རྒྱུད་ཀྱི་དགེ་སློང་གི་སྡོམ་པ་དེ་སྔགས་སྡོམ་ཡིན་པའི་ཕྱིར། འདོད་ན། སྔགས་སྡོམ་དང་ལྡན་པའི་སོ་སོ་སྐྱེ་བོའི་རྒྱུད་ཀྱི་བསམ་གཏན་གྱི་སྡོམ་པ་ཆོས་ཅན། དེར་ཐལ་དེའི་ཕྱིར། འདོད་ན།
དེ་ཆོས་ཅན། ས་འཕོས་པ་དང་ཤི་བའི་ཚོགས་པས་གཏོང་བར་ཐལ། བསམ་གཏན་གྱི་སྡོམ་པ་ཡིན་པའི་ཕྱིར། ཁྱབ་པ་ཚད་མས། འདོད་ན། སྔགས་སྡོམ་དུ་ཐལ་ལོ། ། རྩ་བའི་གཉིས་པ་ལ་འདོད་ན། སྡོམ་གསུམ་རིམ་པར་མནོས་པའི་རྡོར་འཛིན་གྱི་རྒྱུད་ཀྱི་སྔགས་སྡོམ་ཆོས་ཅན། རང་རྒྱུད་ལྡན་གྱི་གང་ཟག་དེས་སྔགས་སྡོམ་མ་ཐོབ་པའི་སྡོམ་པར་ཐལ། ཁྱོད་སྡོམ་གསུམ་རིམ་པར་མནོས་པའི་དགེ་སློང་གི་རྒྱུད་ཀྱི་སོ་ཐར་གྱི་སྡོམ་པ་གང་ཞིག
ཁྱོད་སོ་ཐར་རིས་བདུན་གང་རུང་མ་ཡིན་པའི་ཕྱིར། གཞན་ཡང་དགེ་སློང་རྐྱང་པའི་སྡོམ་པ་དང་ལྡན། སོ་ཐར་རིས་བདུན་གཞན་དང་མི་ལྡན་པའི་དགེ་སློང་གི་རྒྱུད་ཀྱི་སྔགས་སྡོམ་ཆོས་ཅན། ཁྱོད་དགེ་སློང་གི་སྡོམ་པར་ཐལ། ཁྱོད་སོ་ཐར་གྱི་སྡོམ་པ་གང་ཞིག ཁྱོད་དེ་ཡིན་ན་དེ་ཡིན་དགོས་པའི་ཕྱིར། ཁོ་ན་རེ། རྟགས་མ་གྲུབ་སྟེ། དེའི་རྒྱུད་ལ་རིས་བདུན་གང་རུང་མ་ཡིན་པའི་སོ་ཐར་ཙམ་པོ་ཞིག་ཡོད་པ་དེས་མ་ངེས་སོ་ཞེ་ན། འོ་ན་དེ་དེས་དུས་ནམ་གྱི་ཚེ་ཐོབ་པ་ཡིན།
གལ་ཏེ་དེས་བྱང་སེམས་ཀྱི་སྡོམ་པ་བླངས་པའི་ཚེའོ་ཞེ་ན། འོ་ན་ཤེས་བྱ་ཆོས་ཅན། དགེ་སློང་གི་སྡོམ་པ་རྣམ་པར་དག་པ་དང་ལྡན་བཞིན་པའི་དགེ་སློང་ལ་སོ་ཐར་གྱི་སྡོམ་པ་སྔར་མེད་གསར་སྐྱེ་སྲིད་པར་ཐལ། དམ་བཅའ་དེའི་ཕྱིར། འདོད་ན། དགེ་སློང་གི་སྡོམ་པ་ལས་མཆོག་ཏུ་གྱུར་པའི་སོ་ཐར་གྱི་སྡོམ་པ་ཡོད་པར་ཐལ་ལོ། ། འདོད་ན། དེ་འདྲའི་བཤད་པ་གང་ན་ཡོད་པ་ཁྱོད་ཀྱིས་སྟོན་ཅིག བྱང་ཆུབ་སེམས་དཔའི་ཉེས་སྤྱོད་སྡོམ་པའི་ཚུལ་ཁྲིམས་སོ་སྙམ་ན། དེ་ནི་འཇུག་པ་སེམས་བསྐྱེད་ཀྱི་སྡོམ་པ་ཞེས་པའི་སྒྲ་གང་ལ་དངོས་མིང་དུ་འཇུག་པའི་གཞིར་གྱུར་པའི་བྱང་སེམས་ཀྱི་སྡོམ་པ་དེ་ཉིད་ཡིན་གྱི།
སོ་ཐར་གྱི་སྡོམ་པ་དངོས་མ་ཡིན་ནོ། ། གཞན་དུ་ན། སོ་ཐར་གྱི་སྡོམ་པ་དང༌། བྱང་སེམས་ཀྱི་སྡོམ་པའི་འཚམས་སོ་སོར་ཁྱེད་ཀྱིས་སྟོན་ཅིག གཞན་ཡང་དེ་གསུམ་རིམ་པར་མནོས་པའི་དེའི་རྒྱུད་ཀྱི་སྔགས་སྡོམ་ཆོས་ཅན། ཆོས་ཉིད་ཐོབ་པའི་སོ་ཐར་སྡོམ་པ་དང༌། ཡང་དག་པར་བླངས་པ་ལས་བྱུང་བའི་སོ་ཐར་སྡོམ་གང་རུང་དུ་ཐལ། སོ་ཐར་གྱི་སྡོམ་པ་ཡིན་པའི་ཕྱིར། དང་པོ་ལ། འདོད་མི་ནུས་ཏེ།
ཆོས་ཉིད་ཀྱིས་ཐོབ་པའི་སྡོམ་པ་མ་ཡིན་པའི་ཕྱིར་ཏེ། དབང་བསྐུར་གྱི་ཆོ་གས་ཐོབ་པའི་སྡོམ་པ་ཡིན་པའི་ཕྱིར། གཉིས་པ་ལ་འདོད་ན། དེ་ཆོས་ཅན། སོ་ཐར་སྡོམ་པའི་ཆོ་གས་ཐོབ་པར་ཐལ། འདོད་པའི་ཕྱིར། དབང་བསྐུར་དངོས་གཞིའི་ཆོ་ག་ལ་ངེས་པར་ལྟོས་པ་མ་ཡིན་པར་ཐལ། འདོད་པའི་ཕྱིར། ཁྱབ་པ་མེད་ན། སོ་ཐར་གྱི་སྡོམ་པ་ཡང་ཡིན།
དབང་བསྐུར་དངོས་གཞིའི་ཆོ་ག་ལ་མ་ལྟོས་པ་ཡང་ཡིན་པའི་གཞི་མཐུན་ཁྱོད་ཀྱིས་ཁས་བླངས་པས། སྡོམ་བཟུང་གི་དུས་སུ་སྡོམ་པ་སྔ་མ་གཉིས་ཐོབ་པར་འདོད་པ་དང་འགལ། ཡང་དེ་འདྲའི་སྔགས་སྡོམ་ཆོས་ཅན། སེམས་བསྐྱེད་སྡོམ་པ་འབོགས་པའི་ཆོ་ག་ལ་ཐོབ་པར་ཐལ། སེམས་བསྐྱེད་ཀྱི་སྡོམ་པ་ཡིན་པའི་ཕྱིར། འདོད་ན་དེ་ཆོས་ཅན། དབང་བསྐུར་དངོས་གཞིའི་ཆོ་ག་ལ་ངེས་པར་མི་ལྟོས་པར་ཐལ། འདོད་པའི་ཕྱིར། ཁྱབ་པ་མེད་ན། དབང་བསྐུར་དངོས་གཞི་མ་རྫོགས་ཀྱི་བར་དུ་རྫོགས་པར་མི་ཐོབ་པའི་སེམས་བསྐྱེད་ཀྱི་སྡོམ་པ་གཅིག་ཁྱེད་ཀྱིས་ཁས་བླངས་པས།
ཁས་བླངས་འགལ་བ་དང༌། མཚན་གཞི་སྟོན་རྒྱུ་མེད་པའི་ཉེས་པ་གཉིས་སོ། ། གཞན་ཡང་དེ་ཆོས་ཅན། སོ་ཐར་ལ་ལྟོས་པའི་རྩ་ལྟུང་ཡིན་ན། ཁྱོད་ལ་ལྟོས་པའི་རྩ་ལྟུང་གི་རིས་སུ་གནས་པས་ཁྱབ་པར་ཐལ། འདོད་ན། སྡིག་པ་ཅན་བསྒྲལ་བའི་མངོན་སྤྱོད་ཀྱི་ལས་ཀྱི་དངོས་གཞི་དེ་ཆོས་ཅན། དེར་ཐལ། དེའི་ཕྱིར། འདོད་མི་ནུས་ཏེ།
གསང་སྔགས་ཀྱི་ཉམས་སུ་བླང་བྱའི་དམ་ཚིག་ཡིན་པའི་ཕྱིར། རྩ་བའི་རྟགས་གྲུབ་སྟེ། སྲོག་གཅོད་ཀྱི་ལས་ལམ་དངོས་གཞི་གང་ཞིག འདུལ་བ་ལས་གསུང་པའི་སྲོག་གཅོད་པའི་རྩ་ལྟུང་གི་ཡན་ལག་གི་རྩ་བ་ཐམས་ཅད་ཁྱོད་ལ་ཚང་སྲིད་པའི་ཕྱིར། ཁ་ཅིག་ན་རེ། འདུལ་བའི་ལུགས་ཀྱི་རྩ་ལྟུང་ཕོག་པའི་གསང་སྔགས་བླ་མེད་ཀྱི་རྩ་སྡོམ་ལྡན་ཡིན་ན། བདེ་གཤེགས་བཀའ་འདས་ཀྱི་རྩ་ལྟུང་བྱུང་བས་ཁྱབ། ཅེས་ཟེར་བ་དག་སྣང་ངོ༌། ། འོ་ན་བླ་མེད་ཀྱི་སྡོམ་པ་དང་ལྡན་པའི་བཅས་ལྡན་དགེ་སློང་གིས་མང་པོ་བསྐྱང་པའི་ཕྱིར་དུ་མི་གཅིག་བསད་པའི་ལས་ལམ་དངོས་གཞི་ཆོས་ཅན། བདེ་གཤེགས་བཀའ་འདས་ཀྱི་རྩ་ལྟུང་དུ་ཐལ།
བླ་མེད་ཀྱི་སྡོམ་པ་ཐོབ་པའི་དགེ་སློང་གི་རྒྱུད་ཀྱི་འདུལ་བའི་རྩ་ལྟུང་ཡིན་པའི་ཕྱིར། འདོད་མི་ནུས་ཏེ། བྱང་སེམས་སྡོམ་ལྡན་གྱི་ཉམས་སུ་བླང་བྱ་ཡིན་པའི་ཕྱིར། རྩ་བར་མ་གྲུབ་ན། འདུལ་བའི་ལུགས་ཀྱི་སྲོག་ཕམ་པར་འཇོག་པ་ལ་ཡན་ལག་རྩིས་དུ་ཞིག་དགོས་ཁྱོད་ཀྱིས་སྨྲོས་ཤིག རྩ་བའི་ཐལ་བ་གསུམ་པ་ལ་འདོད་ན། སྡོམ་གསུམ་ལྡན་པའི་དགེ་སློང་གི་རྒྱུད་ཀྱི་དབུ་མ་ལུགས་ཀྱི་སེམས་བསྐྱེད་ཀྱི་སྡོམ་པ་ཆོས་ཅན། སོ་ཐར་སྡོམ་པའི་སྣོད་དུ་མི་རུང་བའི་རྒྱུད་ལ་ཁྱོད་མི་སྐྱེ་བའི་རིགས་ཅན་དུ་ཐལ། སོ་ཐར་གྱི་སྡོམ་པ་ཡིན་པའི་ཕྱིར། འདོད་ན།
དེའི་སྣོད་མ་ཡིན་པའི་འགྲོ་བ་པ་ལ་སྐྱེ་བའི་རིགས་ཅན་གྱི་སྡོམ་པར་ཐལ། དབུ་མ་ལུགས་ཀྱི་སེམས་བསྐྱེད་ཀྱི་སྡོམ་པ་ཡིན་པའི་ཕྱིར། ཡང་དེ་ཆོས་ཅན། ཉེས་སྤྱོད་སྡོམ་པའི་ཚུལ་ཁྲིམས་སུ་ཐལ། སོར་སྡོམ་དང་བྱང་སྡོམ་སྡོམ་པའི་གཞི་མཐུན་ཡིན་པའི་ཕྱིར། འདོད་ན། འཇུག་སྡོམ་དུ་ཐལ། འདོད་པའི་ཕྱིར། འདོད་མི་ནུས་ཏེ། སྨོན་འཇུག་གི་སྡོམ་པ་གཉིས་ཚོགས་པའི་ཚོགས་དོན་ཡིན་པའི་ཕྱིར།
ཡང་དེའི་རྒྱུད་ཀྱི་དེ་ཆོས་ཅན། གཙོ་བོར་ལུས་ངག་གི་སྤང་བྱ་སྤོང་བའི་ཚུལ་ཁྲིམས་སུ་ཐལ། སོ་ཐར་སྡོམ་པ་དངོས་ཡིན་པའི་ཕྱིར། འདོད་མི་ནུས་ཏེ། གཙོ་བོར་ཡིད་ཀྱི་སྤང་བྱ་སྤོང་བའི་ཚུལ་ཁྲིམས་ཡིན་པའི་ཕྱིར་ཏེ། སེམས་བསྐྱེད་ཀྱི་སྡོམ་པ་ཡིན་པའི་ཕྱིར། ཡང་དེ་ཆོས་ཅན། རང་རྒྱུད་གསང་སྔགས་ཀྱི་དབང་བསྐུར་ལ་ལྟོས་པར་ཐལ། སྔགས་སྡོམ་ཡིན་པའི་ཕྱིར། འོ་ན་རྒྱུ་དུས་ཀྱི་དབང་དང་སེམས་བསྐྱེད་ཀྱི་ཆོ་ག་དུས་གཅིག་བྱེད་དགོས་པར་ཐལ།
འདོད་པའི་ཕྱིར། དེའི་རྒྱུད་ཀྱི་སྨོན་སེམས་ཀྱི་སྡོམ་པ་ཆོས་ཅན། རབ་རྒྱུད་ལྡན་གྱི་གང་ཟག་དེས་སངས་རྒྱས་ཐོབ་ནས་ཀྱང་ཁྱོད་མི་གཏོང་བ་སྲིད་པའི་རིགས་ཅན་ཡིན་པར་ཐལ། ཁྱོད་དེའི་རྒྱུད་ཀྱི་སྔགས་སྡོམ་ཡིན་པའི་ཕྱིར། འདོད་ན། སངས་རྒྱས་པར་སྨོན་སེམས་འབྱུང་བར་ཁས་ལེན་པ་སུའི་ལུགས་ཡིན། ཡང་སྡོམ་པ་གསུམ་ལྡན་གྱི་ལས་དང་པོ་པའི་རྒྱུད་ཀྱི་སེམས་ཙམ་ལུགས་ཀྱི་སེམས་བསྐྱེད་ཀྱི་སྡོམ་པ་ཆོས་ཅན། བླ་མེད་ཀྱི་རྩ་ལྟུང་བཅུ་གཅིག་པས་ཁྱོད་གཏོང་བར་ཐལ། ཁྱོད་ལས་དང་པོ་པའི་རྒྱུད་ཀྱི་བླ་མེད་ཀྱི་སྔགས་སྡོམ་ཡིན་པའི་ཕྱིར། འདོད་ན།
ཤེས་བྱ་ཆོས་ཅན། རྩ་ལྟུང་བཅུ་གཅིག་པའི་འགལ་ཟླ་གྱུར་པའི་ལྟ་བ་དེ་སེམས་ཙམ་པ་དང་ཐུན་མོང་གི་ལྟ་བར་ཐལ། འདོད་པའི་ཕྱིར་རོ། ། རིག་དེ་ཐམས་ཅད་ཀྱི་དོན་བསྡུས་ན། ཁ་ཆེ་པཎ་ཆེན་གྱི་དྲུང་དུ་སོ་ཐར་གྱི་སྡོམ་པ་བླངས། ཁྲོ་ཕུ་ལོ་ཙཱ་བའི་དྲུང་དུ་བྱང་སེམས་ཀྱི་སྡོམ་པ་བླངས། ས་སྐྱ་པཎ་ཆེན་དྲུང་དུ་གསང་སྔགས་ཀྱི་སྡོམ་པ་བླངས་པའི་སྡོམ་པ་གསུམ་ལྡན་གྱི་སྐྱེས་བུ་དེའི་རྒྱུད་ཀྱི་སྔགས་སྡོམ་ཆོས་ཅན། སྡོམ་པ་བླངས་པའི་ཡུལ་ཁ་ཆེ་པཎ་ཆེན་ལ་གསར་དུ་ཐོབ་པའི་སྡོམ་པར་ཐལ། གང་ཟག་དེའི་རྒྱུད་ཀྱི་སོར་སྡོམ་ཙམ་པོ་དེ་ཡིན་པའི་ཕྱིར། ཁྱབ་པ་མེད་ན་ནི།
སོར་སྡོམ་ཙམ་པོ་དེ་ཉིས་བརྩེགས་གསུམ་བརྩེགས་སྔར་མེད་གསར་དུ་སྐྱེ་བར་ཁྱོད་ཀྱིས་ཁས་བླངས་པས་མི་ཤེས་པའི་རྟགས་བསྟན་པ་ཡིན་ནོ། ། ཡང་དེ་ཆོས་ཅན། ཁྲོ་ལོའི་དྲུང་དུ། སྔར་མ་ཐོབ་གསར་དུ་ཐོབ་པའི་སྡོམ་པར་ཐལ། ཁྱོད་དེའི་རྒྱུད་ཀྱི་བྱང་སེམས་ཀྱི་སྡོམ་པ་གང་ཞིག ཁྱོད་ས་ལོའི་དྲུང་དུ་སྔར་མེད་གསར་དུ་ཐོབ་པའི་སྡོམ་པ་དེ་མ་ཡིན་པའི་ཕྱིར། ཡང་དེའི་རྒྱུད་ཀྱི་སོ་ཐར་གྱི་སྡོམ་པ་དང༌། བྱང་སེམས་ཀྱི་སྡོམ་པ་གཉིས་ཆོས་ཅན། པཎ་ས་སྐྱ་པའི་དྲུང་དུ་ཐོབ་པའི་སྡོམ་པར་ཐལ། གང་ཟག་དེའི་རྒྱུད་ཀྱི་སྔགས་སྡོམ་ཡིན་པའི་ཕྱིར།
ཆོས་ཅན་ལ་ཞིབ་བྱ་དགོས་ན་དང་དུ་སྦྱོར་ཤིག དེ་ལྟར་གནོད་བྱེད་བརྗོད་ནས། བསྒྲུབ་བྱ་འཁྲུལ་པར་བསྟན་པ་ལ་འདི་ལྟ་སྟེ། རྗེ་བཙུན་གྱི་དགོངས་པ་ལེན་པར་རློམ་པ་དག་ན་རེ། སྡོམ་གསུམ་རིམ་པར་མནོས་པའི་རྒྱུད་ཀྱི་དགེ་སློང་གི་སྡོམ་པ་ཆོས་ཅན། ཁྱོད་བྱང་སེམས་དང་གསང་སྔགས་ཀྱི་སྡོམ་པ་ཡིན་ཏེ། ཁྱོད་དེར་གནས་གྱུར་པའི་ཕྱིར། དཔེར་ན་ལྕགས་ལ་གསེར་འགྱུར་གྱི་རྩི་བསྐུས་པ་བཞིན་ནོ། ། ཞེས་ཟེར་རོ། ། འོ་ན་འདུལ་བའི་ལུགས་ཀྱི་བསླབ་ཚིགས་གསུམ་རིམ་པར་མནོས་པའི་དགེ་སློང་གི་རྒྱུད་ཀྱི་དགེ་ཚུལ་ཆོས་ཅན།
དགེ་སློང་གི་སྡོམ་པར་ཐལ། དེར་གནས་གྱུར་པའི་ཕྱིར། རྒྱུད་སྡེ་བཞིའི་སྡོམ་པར་རིམ་པར་མནོས་པའི་གསང་སྔགས་པའི་རྒྱུད་ཀྱི་བྱ་རྒྱུད་ཀྱི་སྡོམ་པ་ཆོས་ཅན། གསང་སྔགས་བླ་མེད་ཀྱི་སྡོམ་པར་ཐལ། དེར་གནས་གྱུར་པའི་ཕྱིར། འདོད་ན། བླ་མེད་ཀྱི་དབང་ལས་ཐོབ་པར་ཐལ་ལོ། ། ཡང་དབུ་སེམས་ཀྱི་སྡོམ་པ་གཉིས་རིམ་པར་མནོས་པའི་བྱང་ཆུབ་སེམས་དཔའི་རྒྱུད་ཀྱི་དབུ་མ་ལུགས་ཀྱི་སེམས་བསྐྱེད་ཀྱི་སྡོམ་པ་ཆོས་ཅན། སེམས་ཙམ་ལུགས་ཀྱི་སེམས་བསྐྱེད་ཀྱི་སྡོམ་པར་ཐལ། དེར་གནས་གྱུར་པའི་ཕྱིར།
འདོད་མི་ནུས་ཏེ། ཁྱོད་དང་དེ་གཉིས་དང་པོར་བླངས་པའི་ཡུལ་མི་འདྲ། གང་གིས་ལེན་པའི་རྟེན་མི་འདྲ། ཇི་ལྟར་བླང་པའི་ཆོ་ག་མི་འདྲ། གང་བསྲུང་བའི་ཆོ་ག་མི་འདྲ། ཉམས་ན་ཕྱིར་བཅོས་མི་འདྲ་བའི་ཕྱིར། ཐལ་འགྱུར་འདི་གསུམ་ཀའི་རྩ་བའི་རྟགས་གྲུབ་ན། གང་ཟག་དེ་དག་གི་རྒྱུད་ཀྱི་སྡོམ་པ་དེ་རྣམས་ངོ་བོ་ཐ་དད་དུ་གནས་པར་ཐལ། དེ་དག་ལ་དེ་ཡོད། སྔ་མ་རྣམས་ཕྱི་མ་གནས་མ་གྱུར་པའི་ཕྱིར།
འདོད་ན། སྡོམ་པ་སྔ་ཕྱི་གནས་མ་གྱུར་པའི་ངོ་བོ་གཅིག་པ་ཞེས་བྱ་བ་འདི་རྗེ་བཙུན་གྱི་དགོངས་པ་ཇི་ལྟར་ཡིན། ཡང་ལ་ལ་ན་རེ་སྡོམ་གསུམ་གནས་གྱུར་ངོ་བོ་གཅིག་པར་རྗེ་བཙུན་གྱི་སྡོམ་པ་སྔ་མ་རྣམས་ཕྱི་མར་ཁས་ལེན་དགོས་པ་མིན་ནོ་ཞེས་ཟེར། འོ་ན་བདེ་དགྱེས་གསང་གསུམ་གྱི་དབང་བསྐུར་རིམ་པར་མནོས་པའི་སྔགས་པ་དམ་ཚིག་ཅན་དེའི་རྒྱུད་ཀྱི་དགྱེས་རྡོར་གྱི་སྡོམ་པ་དེ་བདེ་གསང་གི་སྡོམ་པར་ཐལ། དེའི་རྒྱུད་ཀྱི་དེ་གསུམ་ངོ་བོ་གཅིག་པའི་ཕྱིར། འདོད་ན་དེ་ཆོས་ཅན། བདེ་མཆོག་གི་དབང་ལས་ཐོབ་པར་ཐལ་བ་དང༌། བདེ་མཆོག་གི་ཐུན་མོང་མ་ཡིན་པའི་དམ་ཚིག་ཀྱང་ཁྱོད་ཀྱི་དམ་ཚིག་ཏུ་ཐལ། ཁྱོད་བདེ་མཆོག་གི་སྡོམ་པ་ཡིན་པའི་ཕྱིར། གཞན་ཡང༌།
དེ་ཆོས་ཅན་རྣལ་འབྱོར་རྒྱུད་ཀྱི་སྡོམ་པར་ཐལ། གསང་འདུས་ཀྱི་སྡོམ་པ་ཡིན་པའི་ཕྱིར། གཞན་ཡང་དེ་ལྟ་བུའི་གསང་སྔགས་པ་དེ་གསང་འདུས་ཀྱི་དཀྱིལ་འཁོར་གཅིག་པོར་བདག་ཉིད་ཞུགས་ཤིང་བླང་ནས། སློབ་མ་ལ་གསང་འདུས་ཀྱི་དབང་བསྐུར་བས་སློབ་མ་དེས་བདེ་དགྱེས་གསང་གསུམ་གྱི་སྡོམ་པ་ཅིག་ཅར་དུ་ཐོབ་པར་ཐལ། རྡོ་རྗེ་སློབ་དཔོན་དེའི་རྒྱུད་ཀྱི་གསང་འདུས་ཀྱི་སྡོམ་པ་དེ་སྡོམ་པ་གསུམ་ཀ་ཡིན་པའི་ཕྱིར། ཡང་ལ་ལ་ན་རེ། སྡོམ་པ་གསུམ་ལྡན་གྱི་རྒྱུད་ཀྱི་སྡོམ་པ་གསུམ་ལ་གཞི་མཐུན་མི་སྲིད་ན། སྡོམ་གསུམ་ངོ་བོ་ཐ་དད་དུ་ཁས་བླངས་པར་སོང་བ་ཡིན་ཞེས་ཟེར་རོ། ། བདེན་གཉིས་ངོ་བོ་ཐ་དད་དུ་ཐལ་བ་དང༌། འཁོར་འདས་ངོ་བོ་ཐ་དད་དུ་ཐལ་བ་དང༌།
དབྱིངས་རིག་ངོ་བོ་ཐ་དད་དུ་ཐལ་བ་དང༌། ཆོས་ཅན་དང་ཆོས་ཉིད་ཀྱི་ངོ་བོ་ཐ་དད་དུ་ཐལ་བ་དང༌། སངས་རྒྱས་ཀྱི་སྐུ་གསུམ་པོ་ངོ་བོ་ཐ་དད་དུ་ཐལ་བ་དང༌། སྐྱེས་བུ་དང་སྐྱེས་བུའི་ལུས་ཀྱི་ཡན་ལག་ལྔ་པོ་ཐ་དད་དུ་ཐལ་བ་དང༌། བུམ་པ་དང་བུམ་པའི་རྡུལ་རྫས་བརྒྱད་པོ་ངོ་བོ་ཐ་དད་དུ་ཐལ་བ་དང༌། བསྟན་བཅོས་གཅིག་གི་ལུས་ཡོངས་རྫོགས་དང༌། དེའི་ཆ་ཤས་སུ་གྱུར་པའི་ཚིག་ལེའུར་བྱས་པ་གཅིག་ངོ་བོ་ཐ་དད་དུ་ཐལ་བ་སོགས་ཀྱི་ཉེས་པ་ཁྱེད་ལ་འཇུག་གོ ། ཡང་ལ་ལ་ན་རེ། སྡོམ་པ་གསུམ་ལྡན་གྱི་རྒྱུད་ཀྱི་སྡོམ་པ་གསུམ་པོ་རྫས་ཐ་དད་དུ་བཞེད་པ་ནི་རྗེ་བཙུན་གྱི་དགོངས་པ་ཡིན་ནོ་ཞེས་ཟེར་བ་དེ་དག་ནི་དེའི་དགོངས་པ་མ་ཡིན་པར་རྟོགས་སླ་སྟེ། དེ་ཉིད་ཀྱི་གསུང་རབ་དང་ཤིན་ཏུ་འགལ་བའི་ཕྱིར་དང༌།
རྣལ་འབྱོར་སྤྱོད་པའི་གཞུང་རྒྱ་མཚོ་ལྟ་བུ་དང་འགལ་བའི་ཕྱིར་དང༌། རྗེ་བཙུན་དེ་དག་གི་གཞུང་ལུགས་དེ་དག་ཆེས་ཤིན་ཏུ་ཚད་མར་གྱུར་པའི་ཕྱིར་རོ། ། འདིར་སྨྲས་པ། ལ་ལས་ལོ་བརྒྱ་བསམ་པ་གང༌། ། ལ་ལའི་མགྲིན་པར་གླེང་བ་དང༌། ། ལ་ལའི་དགོངས་པ་མིན་ཞེས་ནས། ། ལ་ལས་དཔྱད་པ་འདི་བྱས་སོ། ། ལ་ལའི་ཕྲག་དོག་མེ་ཆེན་པོ། ། ལ་ལར་རྟག་ཏུ་འབར་དོགས་ནས། ། ལ་ལའི་ལུང་རིགས་འདི་སྦས་ཀྱང༌། །
ལ་ལས་ནན་གྱིས་བསྐུལ་ཕྱིར་བྲིས། ། མི་རིགས་གཞན་གྱིས་བརྟགས་པའི་མཐའ། ། མི་འཕྲོག་མཁྱེན་རབ་དང་ལྡན་པ། ། མི་ཕམ་ཆོས་རྗེའི་དགོངས་པ་ཞེས། ། མི་ཤེས་བཞིན་དུ་སྨྲ་བ་མཚར། ། མི་བསྲུན་བསྙེན་བཀུར་ཕྲག་དོག་ཅན། ། མི་མཁས་བཞིན་དུ་ཚུལ་བཅོས་ནས། ། མི་རྣམས་འཆད་རྩོད་རྩོམ་པ་ལ། ། མི་མཐུན་བརྒྱ་ཕྲག་གླེང་བ་ཡོད། ། ཁ་ནས་མི་གཙང་ཟོས་པའི་མཆུ། །
ཁ་མང་གཞན་གྱིས་སྨྲས་པ་ན། ། ཁ་ཅིག་རྗེ་བཙུན་དགོངས་པ་ཞེས། ། ཁ་འཆལ་རྒྱུན་མི་ཆད་པ་ཡོད། ། ཡོད་མེད་ལུང་དང་རིགས་པའི་ཚུལ། ། ཚུལ་བཞིན་ཤེས་པའི་མཁས་རྣམས་ལ། ། ལ་མོར་དྲིས་དང་གསལ་བར་ཤེས། ། ཤེས་རབ་ལྡན་པ་རྣམས་ཀྱིས་སོ། ། ཡང་སྨྲས་པ། མང་ཐོས་གཉིས་འཐུང་རིགས་པའི་མཆེ་བ་ཅན། ། རྒྱ་ཆེན་ཐོས་པའི་རྣ་བ་འཕྱང་བཞིན་དུ། །
ལུང་དང་རིགས་པའི་ཆང་གིས་རབ་མྱོས་ནས། ། ངེས་དོན་ཆུ་གཏེར་དབུས་སུ་གཉིད་ལོག་ཚེ། ། བསྐུལ་བྱེད་ངག་གི་བར་མེད་བསླང་བ་ཅན། ། ལུང་གི་སྣ་ཞགས་མཁའ་ལ་རབ་སྐྱོད་ཅིང༌། ། རིགས་པའི་མཆེ་བ་གནམ་དུ་བསྒྲེང་བྱས་ནས། ། བསྒྲུབ་དང་སུན་འབྱིན་རལ་གྲིའི་འཁྲུལ་འཁོར་གྱིས། ། སྨྲ་ངན་སྦྱིན་མའི་བུ་རྣམས་རང་གནས་བསྐྲད། ། གཟུ་བོའི་སྟེགས་ལ་མི་འདུག་ཅིང༌། ། མགྲིན་པ་ཁ་དོག་གསུམ་ཕྲེང་ཅན། ། གཞན་ལ་སྨོད་པའི་ལྕེ་བདེ་བ། །
ནེ་ཙོ་དེ་ལ་འདིས་ཅི་བྱ། ། ཐོས་པའི་གདུགས་མཛེས་གཡོ་ལྡན་ཞིང༌། ། གཟུ་བོར་གནས་པའི་གཙུག་ཕུད་ཅན། ། ཕྲག་དོག་དུག་གི་བཅུད་ལེན་པའི། ། རྨ་བྱའི་ཁྲི་ལ་འདི་འཁོད་ཅིག ། ཅེས་བྱ་བ་འདི་ནི་བློ་གསལ་བའི་གཞོན་ནུ་དག་གིས་ནན་གྱིས་བསྐུལ་བའི་ངོར་ཉེ་བར་སྦྱར་བ་ཡིན་ནོ།། །། སརྦ་མངྒ་ལཾ།། །། ༈ བལ་ཡུལ་མཆོད་རྟེན་རིན་པོ་ཆེ་བྱ་རུང་ཁ་ཤོར་གྱི་ཉེ་འགྲམ་རྒྱལ་ཡོངས་ས་ཆེན་ཞེས་པ་གློག་ཀླད་དཔར་ཁང་ལས། བདེར་གཤེགས་༧སྐྱབས་རྗེ་བཅོ་བརྒྱད་ཁྲི་ཆེན་རྡོ་རྗེ་འཆང་མཆོག་གི་ཐུགས་དགོངས་རྫོགས་ཆེད། སྐྱབས་འོག་པ་ཚར་གྲྭ་གུ་རུས་གློག་ཀླད་ཕྱག་དེབ་ཆེད་འགྲེམ་སྤེལ་ཞུས་པའི་དགེ་འབྲས་སངས་རྒྱས་ཞིང་དུ་བསྔོའོ།། །།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
