གསུང་འབུམ། ཤཱཀྱ་མཆོག་ལྡན།
པོད ༢༩
དཔལ་གསང་བ་འདུས་པའི་རྣམ་བཤད་རིན་པོ་ཆེའི་གཏེར་མཛོད་བདུན་པ།
༼ཇ༽ ༄༅། །དཔལ་གསང་བ་འདུས་པའི་རྣམ་བཤད་རིན་པོ་ཆེའི་གཏེར་མཛོད་བདུན་པ་ཞེས་བྱ་བ་བཞུགས་སོ།། ན་མོ་གུ་ར་ཝེ། ངོ་མཚར་མང་པོས་ཡ་མཚན་གྱུར་ཁྱོད་རྫོགས་སངས་རྒྱས་མཛད་པའི། ། དགོངས་དང་དགོས་པའི་ཆེད་འགའ་གཞན་ཡོད་མིན་པར་ངེས་དེ་ནི། ། བགྲང་ཡས་འགྲོ་བའི་དོན་གཅིག་ཉིད་ཕྱིར་ང་ཞེས་རྨོངས་འདི་ཡང༌། ། ཁྱོད་ཉིད་གཅིག་པུས་རྗེས་གཟུང་དྲན་ཕྱིར་གུས་པས་ཕྱག་བགྱི་དོ། ། དེས་གསུངས་དམ་པའི་ཆོས་ཀྱི་རྩེ་གྱུར་ཞེས། ། རྒྱལ་བ་ཉིད་ཀྱིས་རྒྱུད་གཞན་དུ་བསྔགས་པ། ། གསང་བ་ལས་ཀྱང་ཆེས་གསང་འདུས་པའི་མཚན། །
དབང་དང་བཤད་པས་མ་ཉམས་འཛིན་མཛད་པོ། ། མདོ་དང་རྒྱུད་སྡེ་ཀུན་སྦྱངས་མཁས་ཀུན་རིང་ནས་འདུན་མཛད་འགྲོ་ཀུན་ངང་གིས་ཀུན་ནས་དུལ་འགྱུར་ཀླུ་སྒྲུབ་ཆོས་སྐྱོངས་ཞབས་ཀྱི་ཟབ་མོའི་ཆོས་ཀུན་དར་མཛད་པོ། ། ཉིད་ཀྱིས་གྲུབ་གྱུར་སྣང་བའི་ཡེ་ཤེས་ཀྱི་དགའ་མཆེད་པས་མཆོག་ཏུ་དགའ་མཛད་འཐོབ་པས་དགའ་བྲལ་དང་ནི་ཐམས་ཅད་སྟོང་པས་ལྷན་ཅིག་སྐྱེས་དགའི་དངོས་གང་ལ། ། གྲུབ་དང་མཁས་པའི་མཛད་པ་བཟང་པོ་ཡིས་ནི་ལས་བཟང་པོ་རྣམས་སྐལ་བ་བཟང་པོར་འདིས་མཛད་འགྲན་ཟླ་གཞན་དང་མི་མཉམ་ཕྲིན་ལས་བཟང་པོ་ཅན་ཁྱོད་ནི། ། ཐེག་གསུམ་འདུལ་བའི་ཆོས་ཀྱི་སྐུ་བཙུན་གཟུང་འཛིན་གཉིས་བྲལ་ལྟ་བས་གསུང་མཁས་ཉམས་ལེན་མང་པོས་ཐུགས་རྒྱུད་བཟང་ཁྱོད་ཕྱག་གི་གནས་གྱུར་ཉིད་ལ་གུས་ཕྱག་འཚལ། ། དེ་ལས་རྒྱུད་པའི་དབང་དང་གཞུང་བཤད་དང༌། ། གདམས་ངག་སྩོལ་མཛད་བསོད་ནམས་རྒྱལ་མཚན་དཔལ། ། དཀོན་མཆོག་རྒྱལ་མཚན་རིན་ཆེན་བཀྲ་ཤིས་ཞབས། ། ཡབ་སྲས་རྣམ་བཞིའི་ཞབས་ལ་ཕྱག་བྱས་ནས། ། གསང་ཆེན་འདུས་པའི་སྐྱེད་དང་རྫོགས་པའི་རིམ། །
རྒྱུད་པས་བཤད་དང་ཕྱིས་བྱོན་གྱིས་བཤད་པའི། ། ཁྱད་པར་དབྱེ་བྱེད་རྣམ་པར་ཐར་པའི་སྒོ། ། བདུན་ཕྲག་གསུམ་གྱིས་བརྗིད་གང་སྦྱར་བར་སྤྲོ། ། ཞེས་མཆོད་པར་བརྗོད་ཅིང༌། རྩོམ་པར་དམ་བཅའ་བ་སྔོན་དུ་བཏང་ནས་ལམ་མཆོག་གསང་བ་འདུས་པའི་རིམ་པ་གཉིས་ཉམས་སུ་བླང་བའི་གནས་ལ། སྔ་རབས་དང༌། ཕྱིས་བྱོན་གྱི་སྲོལ་རྣམ་པར་དབྱེ་བའི་རབ་ཏུ་བྱེད་པ། རྣམ་པར་ཐར་པའི་སྒོ་གསུམ་ཚན་ཉི་ཤུ་རྩ་གཅིག་པ་འཆད་པ་འདི་ལ། དོན་རྣམ་པ་གསུམ་སྟེ། སྤྱིར་སངས་རྒྱས་ཀྱིས་ཆོས་འཁོར་གསུམ་བསྐོར་བའི་དགོངས་པ་ཤེས་ནས་ཉམས་ལེན་གྱི་གནས་ལ་ཐག་ཆོད་དགོས་པར་བསྟན།
ཆོས་ཀྱི་འཁོར་ལོའི་རིམ་པ་རེ་རེ་ལ་ཡང་ཐོག་མཐའ་བར་དུ་འཇུག་ཚུལ་གྱི་རིམ་པ་གསུམ་ཚན་གྱི་སྒོ་ནས་འཇུག་པ་ཤེས་དགོས་པར་བསྟན། བྱེ་བྲག་ཏུ་གསར་སྔགས་སྤྱི་དང་ཁྱད་པར་གསང་བ་འདུས་པའི་ངེས་དོན་གྱི་གནས་རྣམས་འཁྲུལ་མེད་དུ་ངོས་གཟུང་བའོ། ། དང་པོ་ནི། རང་རེའི་སྟོན་པ་ཐུགས་རྗེ་ཆེན་པོ་དང་ལྡན་པས། འཛམ་བུའི་གླིང་འདིར་སངས་རྒྱས་པའི་ཚུལ་བསྟན་ནས། རང་གི་ཐུགས་སུ་ཆུད་པའི་ཆོས་ངེས་པའི་དོན་མཐར་ཐུག་པ་དེ། ཇི་ལྟར་སྟོན་པའི་རིམ་ལ་དགོངས་པ་སྔོན་དུ་བཏང་སྟེ། ཐོག་མར་འདི་སྐད་ཅེས། ཟབ་ཞི་སྤྲོས་བྲལ་འོད་གསལ་འདུས་མ་བྱས། ། བདུད་རྩི་ལྟ་བུའི་ཆོས་ཤིག་ཁོ་བོས་ཐོབ། །
སུ་ལ་བསྟན་ཀྱང་གོ་བར་མི་ནུས་པས། ། གཅིག་པུ་མི་སྨྲ་ནགས་སུ་འགྲོ་བར་བྱ། ། ཞེས་རང་གིས་དོན་གང་ཞིག་ཐུགས་སུ་ཆུད་ནས་སངས་རྒྱས་པའི་ཆོས་དེ་ནི། ཐོས་བསམ་གྱིས་དངོས་སུ་ཤེས་པར་མི་ནུས་པ་དང༌། བདུད་རྩི་ལྟ་བུར་ཉམས་སུ་མྱོང་བྱ་ཉིད་དུ་བསྟན་པས་ན། འོད་གསལ་བའི་རིམ་པའམ། ཆོས་ཀྱི་དབྱིངས་ཀྱི་ཡེ་ཤེས་སོ། ། དེའི་ཚེ། ཆགས་བྲལ་གྱི་དབང་ཕྱུག་མི་མཇེད་ཀྱི་བདག་པོ་དང༌། ཆགས་ཆེན་གྱི་དབང་ཕྱུག་བརྒྱ་བྱིན་གྱིས།
ཆོས་ཀྱི་འཁོར་ལོ་བསྐོར་བར་གསོལ་བ་བཏབ་པ་ལས། ཆོས་ཀྱི་འཁོར་ལོ་བསྐོར་བའི་རིམ་པ་གསུམ་བྱོན་ཏེ། ཐོག་མར་འཁོར་བ་ལ་རྒྱབ་ཀྱིས་ཕྱོགས་པའི་ཆོས་ཀྱི་འཁོར་ལོ་ཉན་ཐོས་དང་ཐུན་མོང་དུ་བསྐོར་བ་དང༌། བར་དུ་འཁོར་བ་མི་སྤོང་པའི་རང་བཞིན་ཅན་གྱི་ཆོས་འཁོར་བྱང་ཆུབ་སེམས་དཔའ་དང་ཐུན་མོང་དུ་བསྐོར་བ་དང༌། ཐ་མར་ཚེ་གཅིག་ལ་སངས་རྒྱ་བའི་ཆོས་ཀྱི་འཁོར་ལོ་སྔགས་ཀྱི་ཐུན་མོང་མ་ཡིན་པའི་གདུལ་བྱ་ལ་བསྐོར་བར་མཛད་དོ། ། འདི་ཡང༌། གདུལ་བྱ་དབང་པོ་བརྟུལ་འབྲིང་རྣོ་གསུམ་དང༌། རིམ་གྱིས་བཀྲི་དགོས་པ་དག་ལ། ཆོས་ཀྱི་ཟབ་ཤོས་དེ་དུས་གསུམ་པར་སྟོན་དགོས་པ་ལ་དགོངས་ནས། ཇི་སྐད་དུ།
སྔགས་ཀྱི་ཐེག་པ་ཉེ་ལམ་ཞིག ། མ་འོངས་དུས་ན་འབྱུང་བར་འགྱུར། ། ཞེས་གསུངས་པར་ཟད་ཀྱི། ཤཱཀྱའི་དབང་པོས། སྔགས་ཀྱི་ཐེག་པ་དུས་ཐ་མ་ཁོ་ནར་གསུངས་པའི་འཆད་བྱེད་ནི་མ་ཡིན་ནོ། ། རིམ་པ་གསུམ་པོ་དེ་དག་གི་ལྟ་སྒོམ་ལ་དེ་ལྟར་སློབ་པའི་ཚུལ་ཡང༌། ཐོག་མཐའ་གཉིས་སུ་ནི། ལྟ་སྒོམ་ཇི་སྙེད་པ་ཉམས་ལེན་གྱི་ཚུལ་དུ་གཙོ་བོར་སློབ་དགོས་པར་བསྟན་པ་ཡིན་ཏེ། དེ་དག་ཏུ་ནི་མྱ་ངན་ལས་འདས་པ་ལ། དུས་མྱུར་བ་ཁོ་ནར་མངོན་དུ་ཕྱོགས་པས་བསྟན་པའི་ཕྱིར།
ཆོས་ཀྱི་འཁོར་ལོ་བར་པའི་ཚེ་ནི། ཆོས་ཀྱི་བདག་མེད་པའི་ལྟ་བ་ལ། ཐོས་པ་དང༌། བསམ་པའི་ཚུལ་གྱིས་སློབ་དགོས་པར་བསྟན་པ་ཡིན་ཏེ། འདིར་ནི། ཐེག་པ་ཐུན་མོང་གི་བྱང་ཆུབ་སེམས་དཔའི་དབང་དུ་བྱས་ནས། སྟོང་པ་ཉིད་ལ་འདྲེས་པར་བྱས་པའི་དུས་ཡིན་གྱི། མངོན་དུ་བྱ་བའི་དུས་མ་ཡིན་པར་འཆད་པའི་ཕྱིར་དང༌། དེ་ལ་ཡུན་རིང་དུ་མཉམ་པར་བཞག་ན། དེ་ལས་སློང་དགོས་པར་བཤད་པའི་ཕྱིར།
དེ་ཡང༌། གྲངས་མེད་གསུམ་གྱི་སྤྱོད་པ་མ་རྫོགས་པ་དེ་སྲིད་ལ་དགོངས་པ་ཡིན་གྱི། སྟོང་པ་ཉིད་ལ་ཅུང་ཟད་ཙམ་ཡང་མཉམ་པར་མི་འཇོག་པ་ནི་མ་ཡིན་ཏེ། ས་བཅུའི་མཉམ་གཞག་ཏུ་ཤེས་སྒྲིབ་ཕྱོགས་རེ་བའི་གཉེན་པོ་བསྒོམ་དགོས་པའི་ཕྱིར། འོ་ན་ཅི། སྔགས་དང་ཕ་རོལ་ཏུ་ཕྱིན་པའི་བྱང་ཆུབ་སེམས་དཔའ་དག་ལ། སྟོང་པ་ཉིད་ཆེད་དུ་གཉེར་ནས་བསྒོམ་མི་སྒོམ་དང༌། འཁོར་བར་སྐྱེ་བ་ལེན་པའི་རྒྱུ་ཆེད་དུ་གཉེར་ནས་སྤོང་མི་སྤོང་གི་ཁྱད་པར་ཡོད་པ་ཅི་ཞེ་ན། སངས་རྒྱས་ཀྱི་དངོས་པོ་དོན་དུ་གཉེར་མི་གཉེར་ལས་རབ་ཏུ་བྱེ་བ་མ་ཡིན་གྱི། བྱང་སེམས་དེ་དག་བསོད་ནམས་ཀྱི་ཚོགས་རྫོགས་པ་ལ།
བསྐལ་པ་གྲངས་མེད་གསུམ་གྱི་ཡུན་འགོར་མི་འགོར་གྱི་ཁྱད་པར་ལས་དང༌། བྱང་སེམས་དང་པོ་འཁོར་བར་འགྲུབ་བྱེད་ཀྱི་སྲེད་པ་དེ་བྱང་སེམས་ཕྱི་མས་དང་དུ་བླངས་པ་ན། འཁོར་བ་སྤོང་བྱེད་ཀྱི་ཐབས་སུ་འགྱུར་བ་ལ་དགོངས་སོ། ། ལུང་དག་ལས་ཀྱང༌། བྱང་སེམས་དང་པོ་ལ་གཞོན་ནུའི་ས་པ་དང༌། ཕྱི་མ་ལ་བྱང་ཆུབ་སེམས་དཔའི་འདོད་ཆེན་པ་ཞེས་བཤད་དོ། ། གལ་ཏེ། བདེན་པ་བཞིའི་ཆོས་འཁོར་གྱི་ཚེ། ལྟ་བ་གང་ཟག་གི་བདག་མེད་པ་དང༌། སྤྱོད་པ་ཐུན་མོང་གི་འདུལ་བ་དང༌།
སྒོམ་པ་བྱང་ཕྱོགས་སོ་བདུན་ལ་སློབ་པའི་ཚུལ། བྱང་ཆུབ་སེམས་དཔའ་དང་ཉན་ཐོས་དག་ལ་ཁྱད་པར་ཅི་ཡོད་ཅེ་ན། སྤྱོད་པ་ལེགས་པར་གསུངས་པའི་ཆོས་འདུལ་བ་ལ་སློབ་པ་ལ་ནི། ཁྱད་པར་མང་པོ་དག་ཡོད་པར་འཆད་མི་ནུས་ལ། ལྟ་སྒོམ་ལ་ནི། ཉན་ཐོས་སྡེ་པའི་འདོད་པས། བྱང་ཆུབ་སེམས་དཔའ་ངེས་གནས་ཀྱི་མིང་ཅན་ནས་བཟུང་སྟེ། ཚོགས་ལམ་ཆེན་པོ་མན་ཆད་དུ་བསྐལ་པ་གྲངས་མེད་གསུམ་གྱིས་ཚོགས་རྫོགས་པར་བྱས་ནས། དྲོད་ནས་བཟུང་སྟེ། སངས་རྒྱས་ཀྱི་བར་ན།
སྟན་ཐོག་གཅིག་ལ་ལྟ་སྒོམ་གཉིས་ཀ་མངོན་དུ་བྱེད་པར་འདོད་དོ། ། ཐེག་ཆེན་ལས་ནི། གང་ཟག་གི་བདག་མེད་ཤེས་ནས། མངོན་དུ་བྱ་བ་མ་ཡིན་པའི་བཤད་པ་དག་ཡོད་མོད། ཉན་ཐོས་རྒྱུན་དུ་ཞུགས་པ་ནས། དགྲ་བཅོམ་པའི་བར་གྱི་སྤངས་པ་ཇི་སྙེད་པ། བྱང་ཆུབ་སེམས་དཔའི་ས་བརྒྱད་པ་ནས་སམ། སངས་རྒྱས་ཀྱི་སར་རྫོགས་པ་ཉིད་དུ་འདོད་པའི་གྲུབ་མཐའ་སོ་སོ་བ་དེའི་ཚེ། ཆོས་ཀྱི་བདག་མེད་པའི་ལྟ་བ་རྐྱང་པའི་ཆ་ནས་སམ། རྟོགས་རིགས་གསུམ་པོ་སོ་སོའི་ལྡོག་ཆ་ནས།
སྤངས་པ་དེ་རྫོགས་པར་བྱས་པ་ཡིན་ཞེས། རྣམ་པར་བརྟགས་པའི་ཚེ་ན། བོད་ཕྱི་མ་དག་ནི་ལུགས་གཉིས་པ་ལྟར་འདོད་ལ། ཁོ་བོ་ཅག་གི་གོང་མ་ནི་སྔ་མ་ལྟར་བཞེད་དོ། ། ཆོས་འཁོར་བར་པའི་སྐབས་སུ། ཉན་རང་གཞིར་བྱས་ཀྱི་ལྟ་བའི་ཁྱད་པར་དང༌། བྱང་སེམས་གཞིར་བྱས་ཀྱི་ལྟ་བའི་ཁྱད་པར་ལ་བརྟག་དགོས་པ་གཉིས་ལས། དང་པོ་ལ། བྱམས་པའི་ཆོས་ཀྱི་དགོངས་པས། ཉན་རང་ལ་ཆོས་ཀྱི་བདག་མེད་པའི་ལྟ་བ་རང་དོན་དུ་གོམས་པར་བྱེད་པ་མེད་ཀྱང༌།
གཞན་དོན་དུ་ཐོས་བསམ་གྱིས་ཤེས་པ་ནི། ཡོད་པར་འཆད་དགོས་པ་དང༌། བདག་མེད་དང་པོ་གཉིས་དང༌། དེ་སྟོན་པའི་མིང་ཚིག་གི་ཚོགས་ལ་ཡང༌། ཤེར་ཕྱིན་གྱི་མིང་གིས་བསྟན་པར་བཞེད་དོ། ། སློབ་དཔོན་ཟླ་བ་གྲགས་པ་ནི། ཉན་རང་གི་འཕགས་པས། ཆོས་ཀྱི་བདག་མེད་མངོན་སུམ་དུ་རྟོགས་དགོས་པའི་ཤེས་བྱེད་ནི། གང་ཟག་གི་གདགས་གཞི་ཉེར་ལེན་གྱི་ཕུང་པོ་ལྔ་རང་སྟོང་དུ་མཐའ་མ་དཔྱད་ན། དེ་ལ་བཏགས་པའི་གང་ཟག་མེད་པར་ཤེས་མི་ནུས་པས་ན།
ཉན་རང་ལ་ཆོས་ཀྱི་བདག་མེད་བསྡུས་པ་ཙམ་རྟོགས་པ་དང༌། རྟོགས་ནས་བསྒོམ་པ་གཉིས་ཀ་ཡོད་པར་བཞེད་ལ། དེའི་ཚེ་རྒྱས་བསྡུས་ཀྱི་ཁྱད་པར་ཡང༌། ཁོ་བོ་ཅག་གི་གོང་མ་ནི། སྤྲོས་པའི་ཕྱོགས་གཅིག་བཀག་པ་དང༌། མཐའ་དག་བཀག་པའི་ཁྱད་པར་གྱིས་རབ་ཏུ་ཕྱེ་བར་བཞེད་ལ། བོད་ཕྱི་མ་ནི། ཆོས་དང་གང་ཟག་གི་དབྱེ་བ་གང་ཡིན་ཀྱང་རུང༌། ཆོས་ཅན་ཚད་མས་གྲུབ་པའི་སྟེང་དུ་དགག་བྱ་རང་གི་མཚན་ཉིད་ཀྱིས་གྲུབ་པ་ཞེས་བྱ་བ་ཅིག་ངོས་བཟུང་ནས། དེ་བཀག་པའི་མེད་པར་དགག་པ་གཅིག་པུ་སྒྲུབ་བྱེད་དང༌།
དགག་བྱ་འགོག་བྱེད་ཀྱི་རིགས་པ་རྒྱས་བསྡུས་ལ་འབྱེད་པ་ཡིན་གྱི་གང་ཟག་དང༌། ཆོས་ཀྱི་བདག་མེད་པ་ཡང་བཀག་ན། དེ་དག་ཡོད་པ་ཉིད་དུ་ཧ་ཅང་ཐལ་བར་འགྱུར་ཞེས་འདོད་དོ། ། བྱང་སེམས་ཀྱི་ཐུན་མོང་མ་ཡིན་པའི་ལྟ་བ་ལ་ནི། དངོས་བསྟན་ཐོས་བསམ་གྱིས་བསྡུས་པ་དང༌། སྒོམ་དོན་འཇིག་རྟེན་ལས་འདས་པའི་སྒོམ་བྱུང་གིས་བསྡུས་པ་གཉིས་ལས། དང་པོ་ལ། ཡུལ་མེད་པར་དགག་པའི་ཆ་དང༌། ཡུལ་ཅན་ཤེས་རབ་རྟོག་པའི་ངོ་བོར་གྱུར་པ་དག་ལས། ཡུལ་གྱི་ཆ་དེ་ནི་གནས་སྐབས་སུ་དོན་དམ་པའི་བདེན་པར་མིང་གིས་བཏགས་ཀྱང༌།
མཐར་ནི་བློའི་ཡུལ་ལས་མ་འདས་པའི་ཕྱིར། དོན་དམ་པའི་བདེན་པར་མི་བཞག་ལ། ཡུལ་ཅན་ཐོས་བསམ་འཇིག་རྟེན་པའི་སྒོམ་བྱུང་དང་བཅས་པའི་ཤེས་རབ་ཀུན་ཀྱང༌། སྒྲ་དོན་འཛིན་པའི་རྟོག་པ་དང་བཅས་པའི་ཕྱིར། དོན་དམ་རྟོགས་པའི་ལྟ་བ་མཚན་ཉིད་པར་མི་བཞེད་པ་ནི། ཤེར་ཕྱིན་གྱི་མདོའི་དངོས་བསྟན་དང༌། ཐལ་རང་པའི་སློབ་དཔོན་རྣམས་ཀྱི་བཞེད་པ་མ་ནོར་བའོ། ། དེ་ལྟར་འཕགས་པའི་མཉམ་གཞག་གི་དུས་སུ། རྟོགས་རྒྱུ་ཅི་ཡང་མ་བྱུང་བ་ལ་ལྟ་བའི་ཐ་སྙད་དུ་བྱས་པ་དེས་ནི། རྗེས་ཐོབ་ཏུ་གྲངས་མེད་གསུམ་པའི་བསོད་ནམས་ཀྱི་ཚོགས་དང་སྦྲེལ་བས།
ཀུན་ཏུ་འོད་ཀྱི་ས་མཐར་ཕྱིན་པར་བྱེད་ལ། ལྟ་བ་དེ་འདྲ་དེའི་ངོས་འཛིན་དང༌། རྟོགས་པའི་ངོས་འཛིན་དང་རྟོགས་པའི་ཤེས་པས། ཡུལ་དུ་བྱེད་ཚུལ་ཙམ་ཞིག སྒྲོ་འདོགས་གཅོད་བྱེད་ཀྱི་རིགས་པ་འཆད་པའི་ཚེ། རྡོ་རྗེ་ཐེག་པར་ཡང་གསུངས་མོད། མཉམ་གཞག་ཏུ་ལམ་རིམ་པ་གཉིས་ཉམས་སུ་ལེན་པའི་ཚེ། ལྟ་བ་དེ་དང་ཟུང་དུ་སྦྲེལ་བའི་ཚུལ་ཡོད་པར་མི་འཆད་པ་ནི། ཁོ་བོ་ཅག་གི་གོང་མའི་བཞེད་པ་ཡིན་ལ། དེ་ལས་གཞན་དུ་འཆད་པ་ནི།
ཕྱི་རབས་པ་དག་གི་འདོད་པའོ། ། གཉིས་པ། ཤེར་མདོའི་དགོངས་དོན། འཇིག་རྟེན་ལས་འདས་པའི་མཉམ་གཞག་ཡེ་ཤེས་ཀྱིས་ཉམས་སུ་མྱོང་བྱ་དངོས་དང༌། དེའི་ཡུལ་ཅན་སོ་སོ་རང་གིས་རིག་པའི་ཡེ་ཤེས་མཚན་ཉིད་པ་དང་བཅས་པ་ནི། མདོ་སྡེ་དགོངས་འགྲེལ་དུ། ཆོས་ཀྱི་འཁོར་ལོ་གསུམ་པར་མཚན་གསོལ་བ་དེའི་ནང་ནས་འབྱུང་བ་ཡིན་ཏེ། དོན་དམ་རྣམ་པར་ངེས་པའི་ལེའུའི་ལུང་གཏན་ལ་དབབ་པ་བསྡུ་བར་དྲངས་པ་དེ་ཉིད་དོ། ། འདི་ནས་འབྱུང་བའི་ལྟ་སྒོམ་གྱི་རྣམ་པར་བཞག་པ་ནི། རྡོ་རྗེ་ཐེག་པའི་ལམ་སྲོལ་ལ་ཤིན་ཏུ་འགྲིག་པ་ཡིན་ཏེ།
ལམ་རིམ་པ་གཉིས་ཀྱི་རྣམ་པར་བཞག་པ་མཐའ་དག་ནི། ཟུང་འཇུག་གཉིས་སུ་མེད་པའི་ཡེ་ཤེས་ཁོ་ན་ལས་འགྲུབ་དགོས་པའི་ཕྱིར། ཞེས་བྱ་བ་འདི་ཙམ་ཞིག་གོང་མ་དག་གི་བཞེད་པ་ཡིན་ལ། དགོངས་འགྲེལ་གྱི་ལྟ་བའི་ངོས་འཛིན་གཞན་དུ་དྲངས་ནས། སེམས་ཙམ་པའི་ལུགས་སོ། ། ཞེས་འཆད་པ་ནི། བོད་ཕྱི་མའི་ལུགས་སོ། ། མཁས་པ་གཞན་དག་གཟུང་འཛིན་གཉིས་མེད་ཀྱི་ཡེ་ཤེས། སྔགས་ལུགས་ཀྱི་དོན་དམ་བདེན་པར་བཞེད་བཞིན་དུ། དེ་ལྟར་འདོད་པ་སེམས་ཙམ་པའི་ལུགས་ཡིན་ཞེས།
ལུང་གི་སྙེ་མར་བྲིས་པ་ནི། སྔ་རྟིང་གི་གྲུབ་མཐའ་གཏིང་མ་ཚུགས་པ་དང༌། མཁས་པ་སྔ་མ་དག་ལ་ཟུར་ཟ་བ་ལས། དགོས་པ་གཞན་མེད་དོ། ། ཡང་གཞན་དག་གསང་བ་འདུས་པའི་སེམས་ཀྱི་རྡོ་རྗེ་དང༌། འོད་གསལ་མེད་དགག་ལ་ངོས་བཟུང་ནས། དགྱེས་པ་རྡོ་རྗེ་རྒྱུད་གསུམ་མན་ངག་དང་བཅས་པར། གཟུང་འཛིན་གཉིས་སུ་མེད་པའི་ཡེ་ཤེས་དོན་དམ་པའི་བདེན་པར་བཤད་པས་ན། གྲུབ་མཐའ་སེམས་ཙམ་པའོ། ། ཞེས་ཟེར་བ་ནི།
རྗེ་བཙུན་གོང་མ་དག་ལ་བརྙས་པར་བྱེད་པའམ། གསང་བ་འདུས་པ་འཕགས་ལུགས་ཇི་སྙེད་པ། དབུ་མ་ཐལ་འགྱུར་བའི་ལུགས་ཡིན་ངོ་ཤེས་པ་དེར་བཀྲལ་བས་ན། སྔགས་ལུགས་ལ་ཡང༌། སངས་རྒྱས་ཀྱི་སར་ཡེ་ཤེས་མེད་པ་དང༌། ཟུང་འཇུག་ལོངས་སྤྱོད་རྫོགས་སྐུའི་ངོས་འཛིན། ས་བཅུ་པ་ལ་གནས་པའི་བྱང་ཆུབ་སེམས་དཔའ་ཞིག་ལ་བྱེད་དགོས་པའི་གྲུབ་མཐའ་གསར་དུ་བྱུང་ངོ༌། ། གལ་ཏེ་འོ་ན། དགོངས་འགྲེལ་ནས་བཤད་པའི་ཆོས་འཁོར་གསུམ་པ། བར་པ་མཚན་ཉིད་མེད་པའི་འཁོར་དུ་བསྡུས་ནས།
ཆོས་འཁོར་གསུམ་པའི་མཚན་གཞི། རྡོ་རྗེ་ཐེག་པ་ལ་ངོས་འཛིན་པ་འདིའི་རྒྱུ་མཚན་དང་དགོས་པ་ཅི་ཞེ་ན། འདི་ལ་གསུམ་ཏེ། དེ་དེར་བསྡུས་པའི་དང༌། འཁོར་ལོ་གསུམ་པའི་རྣམ་གཞག་གནས་ཡང་དེ་དང་འདྲ་བའི་ངང༌། སྔགས་ཀྱི་ཐེག་པ་དེ་ཆོས་འཁོར་གསུམ་པར་བཤད་པའི་རྒྱུ་མཚན་དང་དགོས་པ་རྣམས་སོ། ། དང་པོ་ནི། མདོ་སྡེ་དགོངས་འགྲེལ་དེ་ནི་མཚན་ཉིད་མེད་པའི་ཆོས་འཁོར་གྱི་དགོངས་འགྲེལ་ཡིན་པ་ལས་དང༌། ཤེར་ཕྱིན་གྱི་མདོར། ཆོས་ཐམས་ཅད་ཀྱི་ཆོས་ཉིད་དུ་བཤད་པ་གང་ཡིན་པ་དེ།
དགོངས་འགྲེལ་དུ་བསྒོམ་པས་ཉམས་སུ་མྱོང་བྱའི་ངེས་དོན་མཐར་ཐུག་དུ་བསྟན་པའི་རྒྱུ་མཚན་གྱིས་དང༌། དགོས་པ་ཡང་ཤེར་ཕྱིན་གྱི་མདོའི་བསྟན་བྱའི་གཙོ་བོ་ལ་ཐོས་བསམ་གྱིས་སྒྲོ་འདོགས་གཅོད་པའི་ལྟ་བ་དང༌། འཕགས་པའི་ཡེ་ཤེས་ཀྱི་བསྒོམ་པས། ཉམས་སུ་མྱོང་བྱ་དག་སོ་སོར་ངེས་པར་བྱས་པའི་འོག་ཏུ། རྡོ་རྗེ་ཐེག་པ་ལ་འཇུག་པ་བདེ་བའི་ཕྱིར་དུ་དགོངས་སོ། ། གཉིས་པ་ནི་གཟུངས་ཀྱི་དབང་ཕྱུག་རྒྱལ་པོས་ཞུས་པའི་མདོར། བདེ་གཤེགས་སྙིང་པོ་བསྟན་བྱའི་གཙོ་བོར་སྟོན་པའི་མདོ་རྣམས། འཁོར་ལོ་གསུམ་པར་བཤད་པ་ལ། འདིར་འཁོར་ལོ་གསུམ་པ་ལ་ལྟོས་པའི་བར་པར་འཇོག་པའི་རྒྱུ་མཚན་ནི། མཚན་ཉིད་མེད་པའི་ཆོས་འཁོར་གྱི་འོག་ཏུ་སྟོན་དགོས་པས།
ཕ་རོལ་ཏུ་ཕྱིན་པས་འཁོར་ལོ་གསུམ་པར་འཆད་ཀྱང༌། གསང་སྔགས་ཀྱི་བསྟན་བྱའི་གཙོ་བོ་རྒྱུའི་རྒྱུད། ཅེས་པ་དེ་ངོས་ཟིན་པ་ལ། བདེ་བར་གཤེགས་པའི་སྙིང་པོ་ངོས་ཟིན་པ་སྔོན་དུ་འགྲོ་དགོས་པ་ལས་ཏེ། དགོས་པ་ཡང་དེ་ཉིད་དོ། ། སྙིང་པོའི་མདོ་དང༌། ཤེར་ཕྱིན་གྱི་མདོ་རྣམས་འཁོར་ལོ་གཅིག་ཏུ་བསྡུས་པས་ཆོག་པ་ཡང་ཡིན་ཏེ། ངེས་དོན་གྱི་མཐར་ཐུག་གཅིག་པའི་ཕྱིར། ཤེར་མདོ་ནི། གཤེགས་སྙིང་སྟོན་པའི་མདོའི་སྔོན་འགྲོ་ཡིན་ཏེ།
ཆོས་ཐམས་ཅད་སྟོང་པ་ཉིད་དུ་གཏན་ལ་མ་ཕབ་པར་སྙིང་པོ་བསྟན་ན། མུ་སྟེགས་ཀྱིས་བཏགས་པའི་བདག་ཏུ་དོགས་པ་སྐྱེ་སྲིད་པའི་ཕྱིར། དཔེར་ན་འདུས་པའི་ནད་ལ་སྨན་གཏོང་བའི་གོ་རིམ་ཤེས་དགོས་པ་བཞིན་ནོ། ། ཞེས་མདོ་སྡེ་མྱང་འདས་ལས་འབྱུང་ངོ༌། ། སྤྱིར། སྙིང་པོའི་ངོས་འཛིན་ལ་གསུམ་བྱུང་སྟེ། མདོའི་དངོས་བསྟན་སྟོབས་སོགས་ཡོན་ཏན་དང་བཅས་པའི་སངས་རྒྱས་དངོས་སུ་འཆད་པ་དང༌། ཡོན་ཏན་དང་མི་ལྡན་པའི་ཆོས་དབྱིངས་ཡེ་ཤེས་ལ་འཆད་པ་དང༌། སྤྲོས་བྲལ་མེད་དགག་གི་ཆ་ལ་འཆད་པ་དང་གསུམ་བྱུང་མོད། བར་པ་ཉིད་ཐེག་པ་ཆེན་པོའི་མདོ་མཐའ་དག་གི་ངེས་དོན་མཐར་ཐུག་དང༌།
དྲི་མ་སྦྱོང་བའི་གནས་སམ། སྦྱང་གཞི་དང༌། རྒྱུའི་རྒྱུད་དང༌། དོན་དམ་པའི་སེམས་ཅན་དང༌། རང་བཞིན་དུ་གནས་པའི་རིགས་ཞེས་བྱ་བར་གསུངས་སོ། ། དེ་ལྟ་ན་ཡང༌། སྙིང་པོ་མཚན་ཉིད་པ་གང་ལ་ངོས་འཛིན་ཞེས་དཔྱོད་པ་ནི། སྔ་རབས་ཀྱི་ཆེན་པོ་དག་སོ་སོའི་བཞེད་པ་ཐ་དད་དུ་སོང་ལ། གཟུར་གནས་སུ་ཁས་ལེན་པ་དག་ན་རེ། སངས་རྒྱས་དངོས་སུ་འདོད་པ་གསང་སྔགས་ཀྱི་ལུགས།
རང་བཞིན་རྣམ་དག་གི་ཡེ་ཤེས་ལ་འདོད་པ། ཕྱག་ཆེན་པའི་ལུགས། སྟོང་ཉིད་མེད་དགག་ལ་འཆད་པ། དབུ་མ་རིགས་ཚོགས་པའི་ལུགས་ཞེས་གསུང་ངོ༌། ། དེ་ལྟར་ངེས་དོན་གྱི་བསྟན་པ་ཡོངས་རྫོགས་ཀྱི་དབང་དུ་བྱས་ནས། རྡོ་རྗེའི་ཐེག་པ་ཆོས་འཁོར་གསུམ་པར་འཆད་པ་ནི། རྩ་བའི་རྒྱུད་བརྟགས་པ་གཉིས་དང༌། ཨརྻ་དེ་བས་སྤྱོད་པ་བསྡུས་པའི་སྒྲོན་མ་དང༌། རྣལ་འབྱོར་དབང་ཕྱུག་གི རྡོ་རྗེའི་ཚིག་རྐང་ལས་འབྱུང་བ་དག་ལ་རྣམ་པར་བརྟགས་པས།
རང་བཟོ་ཉིད་དུ་བསམ་པར་མི་བྱ་ལ། དེའི་ཚེ། རྣལ་འབྱོར་སྤྱོད་པ་དང་ངོ་བོ་ཉིད་མེད་པ་དག་ལ་སྔ་ཕྱིར་འཆད་པའི་གོ་རིམ་མི་འདྲ་བ་ནི། ཕར་ཕྱིན་པས་སྒྲོ་འདོགས་གཅོད་བྱེད་ཀྱི་དབུ་མ། སྔར་དྲང་དོན་ཉིད་དུ་བསྟན་ནས། སྒོམ་པས་ཉམས་སུ་མྱོང་བྱའི་དབུ་མ། ངེས་དོན་ཉིད་དུ་འཆད་པའི་རིམ་པ་ལ་དགོངས་ནས། ཆོས་འཁོར་གསུམ་དུ་འབྱེད་པ་དང༌། གོ་རིམ་ཀྱང་དེ་ལྟར་བྱུང་ངོ༌། ། གསང་སྔགས་བླ་མེད་པས་ནི།
མཉམ་གཞག་གིས་ཉམས་སུ་བླངས་པའི་ཡེ་ཤེས་དེ་ལ། བདག་དང་བདེན་པ་ལ་སོགས་པར་ཞེན་པ་སྤངས་པའི་ཕྱིར་དུ། མཉམ་གཞག་ལས་ལངས་པའི་རྗེས་ཀྱི་ཚེ། སྒྲོ་འདོགས་སེལ་བྱེད་ཀྱི་རིགས་པ་རྣམས་འཆད་དགོས་པ་ལ་དགོངས་ནས། དེ་རྗེས་དབུ་མ་བསྟན་པར་བྱ། ། ཞེས། གོ་རིམ་དེ་ལྟར་གསུངས་པ་ཡིན་ཏེ། དྲི་མེད་འོད་དུ། རྣམ་ཤེས་དེ་ཡང་དོན་དམ་དུ། ། ཡོད་པར་མཁས་རྣམས་མི་འདོད་དེ།
ཞེས་སོགས་གསུངས་པ་བཞིན་དང༌། འཁོར་འདས་དབྱེར་མེད་ཀྱི་འགྲེལ་པར། སྒྱུ་མ་རང་བཞིན་མེད་པར་བསྒྲུབ་པའི་རིགས་པ་རྣམས་རྗེས་ཐོབ་ཀྱི་ཚེ་གསུངས་པ་དང༌། མན་ངག་པ་ཕལ་ཆེ་བ་རྣམས་ཀྱང༌། སྒོམ་དངོས་གཞིའི་རྗེས་ལ་ངོ་སྤྲོད་འཆད་པ་ཡང༌། གོ་རིམ་འདི་དང་མཐུན་ནོ། ། འོ་ན་རྡོ་རྗེའི་ཐེག་པ་ཆོས་འཁོར་གསུམ་པར་འཆད་པ། ལམ་རིམ་གྱིས་པའི་ཚེ་ཐུན་མོང་གི་ལམ་གང་ནས། སྔགས་ཀྱི་ལམ་གང་དུ་འཇུག་ཅེ་ན། གང་ནས་འཇུག་པ་ནི་ས་བཅུ་པའི་བར་དུ་ངེས་གཟུང་མི་ནུས་ལ།
གང་དུ་འཇུག་པ་ནི། རྒྱུད་སྡེ་བཞི་པོ་གང་དུ་འཇུག་ཀྱང༌། ཐོག་མར་ཚོགས་ལམ་ནས་འཇུག་དགོས་ཏེ། དབང་མ་བསྐུར་བར་ནི། གསང་སྔགས་ཀྱི་ཆོས་གང་དུ་ཡང་མི་འཇུག་ལ། བསྐུར་བ་ལ་ནི། སྟ་གོན་སོགས་ཀྱི་ཆོས་རྣམས་སྔོན་དུ་འགྲོ་དགོས་པའི་ཕྱིར། དེ་ནས་གཟུང་སྟེ། ཇི་སྲིད་དཔེའི་ཡེ་ཤེས་མ་སྐྱེས་པ་དེ་སྲིད་དུ་ནི། ཚོགས་ལམ་དུ་འཇུག་ལ།
དོན་གྱི་ཡེ་ཤེས་སྐྱེས་ནས་ནི། སྔགས་ཀྱི་མཐོང་ལམ་ལ་སོགས་པ་རིམ་པ་བཞིན་ནོ། ། བརྟགས་པ་མཐར་གཟུང་བའི་ཚུལ་གྱིས། ཕར་ཕྱིན་པའི་ས་དང་པོ་ནས་བཅུ་པའི་བར། མངོན་དུ་བྱས་ཟིན་པ་གཅིག ཐོག་མར་སྔགས་ཀྱི་ཚོགས་ལམ་དུ་ཞུགས་མོད། ས་དང་ལམ་གྱི་རྣམ་གཞག་རིམ་ཅན་པ་དེ་དག་འཆད་དཀའ་བ་མ་ཡིན་ནམ། ཞེ་ན། མིན་ཏེ། ཕར་ཕྱིན་པ་ལ་མེད་པའི་བདེ་སྟོང་ཟུང་འཇུག་གི་ཡེ་ཤེས།
གནས་དང་ཉེ་བའི་གནས་སོགས་ཀྱི་མིང་གིས་མཚོན་པ་དེ་དག་རིམ་ཅན་དུ་སྐྱེ་དགོས་པའི་ཕྱིར། འདི་ཡང་འདོད་པ་ཁམས་ཀྱི་མིའི་ལུས་རྟེན་ལ་ཡིན་གྱི། ཁམས་གོང་མ་དང༌། བདེ་བ་ཅན་ལྟ་བུ། དག་པའི་ཞིང་གི་རྟེན་ལ་ནི་མ་ཡིན་ཏེ། རྟེན་དེ་ལ་བླ་མེད་ཐེག་པའི་ཉེ་རྒྱུས་མཚམས་སྦྱོར་བའི་མཐུན་རྐྱེན་མ་ཚང་བའི་ཕྱིར། དེ་བཞིན་དུ་ཉན་རང་དགྲ་བཅོམ་པའི་རྟོགས་པ་སྔོན་སོང་དང༌། ས་བརྒྱད་པ་ནས་ཉོན་སྒྲིབ་མ་ལུས་པར་སྤངས་པ་ཉིད་དུ་འཆད་པའི་ལུགས་དང༌། ཡང་ཁ་ཅིག བཅུ་གཅིག་ཀུན་ཏུ་འོད་ནས་ཀྱང༌།
ཉེ་རྒྱུས་མཚམས་སྦྱོར་འདོད་པ་སོགས་ཤིན་ཏུ་གྲགས་ཆེ་ཡང༌། བརྟག་པར་དཀའ་བ་ཡིན་ཏེ། ཟུང་འཇུག་བདེ་བ་ཆེན་པོའི་དངོས་ཀྱི་རྟེན། ཁམས་ཞུ་བ་དང༌། དེ་མ་ཐག་པའི་རྐྱེན་ཉོན་མོངས་མཚན་ཉིད་པ་མི་དགོས་ན་ནི། ཐབས་མཁས་ཀྱི་ཁྱད་པར་དུ་མ་སོང་ལ། དགོས་ན་ནི་ལུས་རྟེན་སྔ་མ་དེ་དག་ལ་ཡོད་པ་མ་ཡིན་ནོ། ། འོ་ན། འཛམ་བུ་གླིང་པའི་མིའི་རྟེན་ལ་ཡང༌། དགེ་སློང་ཉིད་གསང་སྔགས་ཀྱི་ལུས་རྟེན་བཟང་ཤོས་སུ་བཤད་པ་དང་འགལ་བ་མ་ཡིན་ནམ་ཞེ་ན།
མ་ཡིན་ཏེ། ཇི་སྲིད་དྲོད་ཆེན་པོ་མ་ཐོབ་པ་དེ་སྲིད་དུ་ནི། ཉེ་རྒྱུས་མཚམས་སྦྱོར་བར་མི་བྱེད་ལ། དེ་ཐོབ་ནས་ནི། རྐྱེན་དེས་མཐོང་བའི་ལམ་མངོན་དུ་བྱས་པའི་ཕྱིར། དགེ་སློང་གི་དངོས་པོ་ལས་ཉམས་པ་མེད་དོ། ། འདིར། མཆོག་ཏུ་མི་འགྱུར་བའི་བདེ་བ་བསྒྲུབ་པ། ལས་རྒྱ་ལ་ངེས་པར་ལྟོས་པ། ཕྱི་རབས་པའི་ལུགས་དང༌།
མི་ལྟོས་པ། སྔ་རབས་པ་གཞན་གྱི་ལུགས་དང་གཉིས་བྱུང་སྟེ། མི་ལྟོས་པར་བཞེད་པའི་ཕྱོགས་ལ་ཡང༌། རྟེན་ནི། འཛམ་བུ་གླིང་པའི་མིའི་ལུས་ཁམས་དྲུག་ལྡན། མཛེ་ནད་དང་གུ་དིག་ལ་སོགས་པའི་ཉེས་སྐྱོན་དང་བྲལ་བ་དགོས་ཀྱི་གཞན་དུ་ནི་མ་ཡིན་ནོ། ། འདིར། རྟེན་དེ་ཉིད་ལ་སྔགས་ལམ་གྱིས་མངོན་དུ་བྱས་པའི་སངས་རྒྱས་དང༌། ཕར་ཕྱིན་རྐྱང་པའི་ཐབས་ཤེས་ཀྱིས་མངོན་དུ་བྱས་པའི་སངས་རྒྱས་དག་གི་ཁྱད་པར་ནི། དཔལ་ཁ་སྦྱོར་ལས།
གང་དག་བསམ་གྱིས་མི་ཁྱབ་པའི་གནས་མ་ཐོབ་པ་དེ་དག་ནི། དེ་བཞིན་གཤེགས་པ་སྟེ། མཚན་གཞི་མཚོན་པར་བྱེད་པ་ནི། རྡོ་རྗེ་སེམས་དཔའ་ཡང་དག་པའོ། ། ཞེས་གསུངས་པ་ལ་བརྟེན་ནས། རྗེ་བཙུན་ས་སྐྱ་པ་ནི། ཇི་སྐད་དུ། རྒྱུ་ལ་ཁྱད་པར་ཡོད་ན། འབྲས་བུ་ལ་ཁྱད་པར་འབྱུང་སྟེ། ཀོ་ཊ་པ་དང་སཱ་ལུ་བཞིན་ནོ། །
ཞེས་བཞེད་ལ། རྗེ་བླ་མ་གཞན་དག་ནི། སྤངས་རྟོགས་ལ་ཁྱད་པར་མེད་ཀྱང༌། ཡོན་ཏན་གྱི་ཁྱད་པར་མང་པོས་འབྱེད་དོ། ། ཞེས་གསུངས། འདིར་བརྟག་པ་ནི། སངས་རྒྱས་གཉིས་ལ་ཁྱད་པར་གསུངས་པ་དེ་ཡང༌། མིའི་ལུས་རྟེན་དུ་མཚུངས་པའི་དབང་དུ་མཛད་ཀྱི། དེ་ལས་གཞན་པའི་ཁམས་དང༌། ས་པ་ལ་ནི་རྡོ་རྗེ་ཐེག་པའི་རྟེན་དུ་མི་རུང་ལ།
འགའ་ཞིག་ནི་དེར་རུང་ཀྱང༌། ཉོན་མོངས་པའི་བག་ཆགས་མ་ལུས་པར་སྤངས་ཟིན་པ་དག་ལ། རྒྱུའི་ཁྱད་པར་འབྱུང་མི་འབྱུང་གཉིས་སུ་དབྱེ་བ་མེད་དོ། ། མིའི་ལུས་རྟེན་གཅིག་པུ་དེ་ལ་ནི། སྙིང་པོ་བདེ་ཆེན་ཡེ་ཤེས་ཡོད་མེད་ཀྱི་ཁྱད་པར། སྤང་བྱ་བདེ་ཆེན་གྱི་ཡེ་ཤེས་ལ་སྒྲིབ་བྱེད་ཀྱི་ཤེས་སྒྲིབ་ངོས་འཛིན་མི་འཛིན་གྱི་ཁྱད་པར། རྟོགས་བྱ་སྟོང་ཉིད་ལ་རང་མཚན་དང་སྤྱི་མཚན་གྱི་ཁྱད་པར། འབྲས་བུ་སངས་རྒྱས་ལ། ལོངས་སྐུ་དང་སྤྲུལ་སྐུ་ཡན་ལག་བདུན་ལྡན་གྱི་རྣམ་པར་སྟོན་མི་སྟོན་གྱི་ཁྱད་པར། རྒྱུ་བསོད་ནམས་ཀྱི་ཚོགས་རྫོགས་པ་དུས་རིང་ཐུང་གི་ཁྱད་པར་འབྱུང་བར་འཆད་དོ། །
མིའི་རྟེན་ཅན་གྱི་བྱང་སེམས་ས་བཅུ་པ་བ་གཞན་དོན་གྱི་གྲོགས་སུ་གྱུར་པའི་ཉོན་མོངས་ཆེད་དུ་གཉེར་ནས་མ་སྤངས་པ་ཞིག སྔགས་བླ་མེད་དུ་འཇུག་པ་དེའི་ཚེ། དབང་བསྐུར་སྔོན་དུ་འགྲོ་བ་ཅན་གྱི་ཚོགས་ལམ་ནས། གནས་དང་ཉེ་བའི་གནས་སོགས་ཀྱིས་མཚོན་པའི། ས་བཅུའི་ཡོན་ཏན་གྱི་ཁྱད་པར་རྣམས། རང་གིས་སྔར་ཐོབ་ཟིན་པའི་ས་རྣམས་ཀྱི་ཁྱད་པར་དུ་བསྣན་ནས། མངོན་དུ་བྱེད་པ་དེ་ལ་ནི། དཔེ་མེད་པ་དང་ཡེ་ཤེས་ཆེན་པོའི་ས་ཞེས་བྱ་བ། དེ་ནས་ནི། སྔགས་སུ་རྡོ་རྗེ་འཛིན་པའི་ས་ཞེས་དང༌།
ཕར་ཕྱིན་དུ་ཀུན་ཏུ་འོད་ཀྱི་ས་ཞེས་མཚན་བཏགས་པ་དེ་ནི། སངས་རྒྱས་ཐམས་ཅད་ཀྱི་ཆོས་ཀྱི་སྐུ་གཅིག་ཉིད་ཡིན་གྱི། གནས་ཚོད་ལ་སོ་སོར་མི་དབྱེ་མོད། རྒྱུ་ཐ་དད་པ་སྔོན་སོང་གི་ཁྱད་པར་ལས། རྡོ་རྗེའི་ས་ཞེས་པའི་མིང་གིས་འདོགས་མི་འདོགས་དང༌། ཐོག་མ་ཁོ་ནར་ལོངས་སྐུའི་རྣམ་རོལ་གྱིས་སངས་རྒྱས་པ་ཡིན་མིན་གྱི་ཁྱད་པར། སངས་རྒྱས་དེ་ལ་རྡོ་རྗེ་སེམས་དཔའི་མཚན་འདོགས་མི་འདོགས་ཀྱི་ཁྱད་པར་རྣམས་འབྱུང་ངོ༌། ། འོ་ན། རྟོགས་བྱའི་སྟོང་ཉིད་ཀྱང་དོན་གཅིག་པ་མིན་ནམ་ཞེ་ན། མདོ་སྔགས་གཉིས་ཀ་ལས།
སྟོང་པ་ཉིད་ལ་རྟོགས་བྱ་ཡིན་མིན་གཉིས་སུ་ཕྱེ་ནས། རྟོགས་བྱ་ནི། སྔགས་དང་ཕར་ཕྱིན་པའི་ཆོས་འཁོར་གསུམ་པ་དག་ལས། སྟོང་པ་ཉིད་ཀྱི་ཡེ་ཤེས་ལ་བཤད་པས། དོན་གཅིག་ལ། རྟོགས་བྱ་མ་ཡིན་པ་ནི། མདོ་སྔགས་གཉིས་ཀ་ལས་ཀྱང༌། ཐོས་བསམ་གྱིས་གཏན་ལ་ཕབ་པའི་སྟོང་པ་ཉིད་དེ། དབུ་མ་ཐལ་རང་པ་དག་ནི། འདི་ལས་གཞན་པའི་སྟོང་ཉིད་ཀྱི་ངོས་འཛིན་མི་བཞེད་ལ།
དེ་ཡང་དེ་དག་གི་གཞུང་འགྲེལ་དུ་ནི། རྟོགས་བྱ་མ་ཡིན་པར་བཤད། དེའི་རྗེས་འབྲང་བོད་ཕྱི་མ་དག་ལ་ནི། རྟོགས་བྱ་དངོས་སུ་འཆད་པ་ལ་ཐེ་ཚོམ་ཙམ་ཡང་མ་མཆིས་སོ། ། སྐབས་འདིར་བོད་ཕྱི་མ་དག རྡོ་རྗེ་ཐེག་པར་འཇུག་པ་ལ། ཐེག་པ་ཐུན་མོང་གི་ལམ་ལ་ལེགས་པར་སྦྱངས་པ་ཞིག་སྔོན་དུ་འགྲོ་དགོས་པ་དང༌། དེ་ལས་ཀྱང་ཁྱད་པར་དུ་དབུ་མ་ཐལ་འགྱུར་བའི་ལྟ་བ་ལ། ཕུ་ཐག་ཆོད་པར་སྦྱངས་པ་ཞིག་སྔོན་དུ་འགྲོ་དགོས། ཞེས་འཆད་ལ་དེ་ལྟར་འཆད་པ་པོ་ལ་སྡང་སྨྲས་བྱེད་པ་དག་ཀྱང༌།
དེའི་རྗེས་ཟློས་དབྱངས་སུ་ལེན་པ་ལ་འཕྱོར་ཆས་སུ་བྱེད་པ་དག་སྣང་ངོ༌། ། དེའི་བརྟག་པར་བྱ་བ་ལ་གཉིས་ཏེ། ཐབས་ཀྱི་ཁྱད་པར་ལ་སྦྱངས་པ་སྔོན་དུ་བཏང་བ་མེད་མི་རུང་དུ་མི་དགོས་པ་དང༌། ལྟ་བ་ལ་ཕུ་ཐག་ཆོད་པའི་སྔོན་འགྲོ་མེད་མི་རུང་དུ་མི་དགོས་པའོ། ། དང་པོ་ནི། དེ་ལ་དེར་སྦྱངས་པ་སྔོན་དུ་སོང་བས་གནོད་པ་མི་སྐྱེལ་ཡང༌། མེད་མི་རུང་དུ་དགོས་པ་མ་ཡིན་ཏེ། སྔགས་ལམ་གྱི་ཐོག་མ་སློབ་མ་རྗེས་འཛིན་གྱི་ཚེ་ཉིད་ནས། ཐེག་པ་ཐུན་མོང་གི་ལམ་གྱི་ཆ་མཐའ་དག་ལ་སྦྱངས་པ་སྔོན་དུ་གཏོང་དགོས་པའི་ཕྱིར། འོན་ཀྱང༌།
དེ་ལྟར་སྦྱངས་པ་སྔོན་སོང་ཞིག སྔགས་ལ་དོན་གཉེར་གྱི་ལྷག་བསམ་སྐྱེས་པའི་མཁས་པ་ལ་ནི། སློབ་མ་རྗེས་འཛིན་གྱི་ཆོ་ག་ལོགས་སུ་བྱ་མི་དགོས་པ་ཙམ་ཞིག་ཡོན་ཏན་ནོ། ། གཉིས་པ་ལ་གཉིས་ཏེ། སྤྱིར་ལྟ་བ་ལ་སྒྲོ་འདོགས་ཆོད་པ་སྔོན་དུ་སོང་ན། སྒྲོ་སྐུར་གྱི་མཐའ་སེལ་བ་ལ་ཕན་འདོགས་ཀྱང༌། གསང་སྔགས་ལ་འཇུག་པའི་ཡན་ལག་ཏུ་མེད་མི་རུང་མ་ཡིན་པར་བསྟན། སྤྱིར། ཐལ་འགྱུར་གྱི་ལྟ་བ་དང་བྱེ་བྲག་ཏུ་གཞན་གྱིས་བཤད་པའི་ལྟ་བ་དེ། གསང་སྔགས་ཀྱི་ཉམས་ལེན་ལ་གེགས་བྱེད་དུ་བསྟན་པའོ། །
དང་པོ་ནི། སྔགས་ལ་མ་ཞུགས་གོང་དུ་དེ་ལྟར་སྦྱངས་པ་སྔོན་དུ་གཏོང་བ་མེད་མི་རུང་དུ་དགོས་པ་མ་ཡིན་ཏེ། གསང་སྔགས་ལ་ངེས་པར་དགོས་པའི་ཉམས་མྱོང་གི་ལྟ་བ་ནི། སྔགས་ལ་ཐོག་མར་འཇུག་པའི་སྒོ། དབང་དང་བྱིན་བརླབས་ཀྱིས་སྐྱེད་དགོས་པ་ཡིན་གྱི། ཐོས་བསམ་ལས་སྐྱེས་པའི་ཚད་མར་ཁས་ལེན་པ་དེ་ནི། རྟོག་པ་ཉིད་ལས་མ་འདས་པས། དུག་ཅན་དུ་གྱུར་པའི་ཕྱིར་དང༌། དབང་ལས་སྐྱེས་པའི་ལྟ་བ་ལ་སྒྲོ་སྐུར་སེལ་བྱེད་ཀྱི་ཐོས་བསམ་པའི་རིགས་པ་ཡང༌། ཇི་སྐད་དུ།
ཕྱི་ནས་དེ་ཉིད་བཤད་པར་བྱ། ། ཞེས། མཉམ་གཞག་གི་ལྟ་བ་ལས་བཞེངས་པའི་རྗེས་ཐོབ་ཀྱི་ཚེ་གཏན་ལ་འབེབས་དགོས་པར་བཤད་པའི་ཕྱིར། སྔགས་ཀྱི་ཐུན་མོང་མ་ཡིན་པའི་ལྟ་བ་དཔེའི་ཡེ་ཤེས་ཙམ་ཡང་དབང་དང་བྱིན་བརླབས་ལས་བསྐྱེད་དགོས་ཀྱི། ཐོས་བསམ་ལས་མ་ཡིན་ཏེ། ཇི་སྐད་དུ། ཨེ་ཝཾ་རྣམ་པ་བདེ་ཆེན་པོ། ། དབང་ལས་ཡང་དག་ཤེས་པར་བྱ། ། ཞེས་དང༌། འདི་ནི་བྱིན་རླབས་རིམ་པའི་ཕྱིར། །
ཀུན་མཁྱེན་ཡེ་ཤེས་དེ་ལྟ་བུ། ། ཞེས་གསུངས་པས་སོ། ། གཉིས་པ་ལ་གཉིས་ཏེ། སྤྱིར་མི་འཐད་པ་དང༌། ཁྱད་པར་མི་འཐད་པའོ། ། དང་པོ་ནི། རྩ་འཇུག་བཞི་གསུམ་ནས་བཤད་པའི་སྟོང་པ་ཉིད་ཀྱི་ངོས་འཛིན་མ་ནོར་བ་ནི། ཆོས་ཐམས་ཅད་རང་རང་ངོ་བོས་སྟོང་པའི་མེད་པར་དགག་པ་ཞིག་ཏུ་བཤད་ལ། དེ་རྟོགས་བྱེད་ཀྱི་མངོན་སུམ་ནི་མི་སྲིད་ཅིང༌། ཐ་སྙད་ཀྱི་ཚེ།
རྟོགས་བྱེད་དུ་བཏགས་པ་དེ་ཡང༌། ཐོས་བསམ་དང་འཇིག་རྟེན་པའི་སྒོམ་བྱུང་ལས་མ་འདས་པས་ན། རྟོག་པ་ཉིད་ཀྱི་ཕྱིར་ལམ་རིམ་པ་གཉིས་ཀྱི་དངོས་གཞིར་མེད་མི་རུང་མ་ཡིན་པ་ལྟ་ཅི་སྨོས། སྔོན་འགྲོ་ཡེ་ཤེས་ཚོགས་གསོག་དང༌། འཇུག་ལྷའི་རྣལ་འབྱོར་བསྡུས་པའི་མཉམ་གཞག་གི་ཡུལ་དུ། རང་སྟོང་ཉིད་འཇོག་པ་མ་ཡིན་ཏེ། དེ་དུས་ཀྱི་སྟོང་པ་ཉིད་ཀྱི་ངོས་འཛིན་རང་བཞིན་ལྷན་སྐྱེས་ལ་བཤད་པའི་ཕྱིར། གཉིས་པ་ནི། བོད་ཕྱི་མས་བརྟགས་པའི་བདག་མེད་ཀྱི་ངོས་འཛིན་དུ། སྤྲོས་པའི་ཚོགས་མཐའ་དག་མི་འགོག་པས།
འགོག་དགོས་ཀྱི་སྤྲོས་པ་མི་ཁེགས་པ་དང༌། བྱེ་བྲག་ཏུ་འཇིག་ལྟ་ལྷན་སྐྱེས་ཀྱི་གཟུང་བྱ་ཕྱི་ནང་ཀུན་གྱི་རྩོད་པའི་གཞིར་གྱུར་པ་དེ། སྐྱེད་རིམ་གྱི་ཚེ་ལྷའི་ང་རྒྱལ་འཇོག་པའི་གཞིར་ཁས་བླངས་པས་ན། གྲོལ་བ་པོའི་བདག་ཏུ་ཐལ་བ་དང༌། མ་དག་པའི་སྣོད་བཅུད་བཀག་ན་ནི། ཆད་པའི་མཐའ་ཉིད་དུ་ཐལ་བར་གཞན་དག་གིས་ཁས་བླངས་ལ། དེ་དག་གི་མི་ཁེགས་ན་ནི་སྐྱེད་རིམ་གྱི་རྟེན་བརྟེན་པ་མཚན་ཉིད་ཅན། རྣལ་འབྱོར་པ་སུའི་ཡང་བློ་ཡུལ་དུ་འཆར་མི་ནུས་པའི་ཕྱིར། རྒྱས་པར་འོག་ནས་འབྱུང་ངོ༌། ། གཉིས་པ།
འཁོར་ལོ་རིམ་པ་གསུམ་པོ་རེ་རེ་ལ་ཡང་གསུམ་དུ་ཕྱེ་བས། ལམ་གྱི་རིམ་པ་ཤེས་དགོས་པར་བསྟན་པ་ལ་གཉིས་ཏེ། སྤྱིར་བཤད་པ་དང༌། དབུ་མ་ཚོགས་གསུམ་གྱི་ལམ་རིམ་བྱེ་བྲག་ཏུ་བཤད་པའོ། ། དང་པོ་ནི། སྤྱིར་སྟོན་པས། གཟུངས་ཀྱི་དབང་ཕྱུག་རྒྱལ་པོའི་མདོར། ཁམས་ཀྱི་དྲི་མ་སྦྱོང་ཚུལ་རིམ་པ་གསུམ་གསུངས་པའི་ཚེ། དང་པོར། འདུལ་བ་ལ་འཇུག་པ་དང༌།
བར་དུ་ལྟ་བས་སྨིན་པ་དང༌། ཐ་མར་ངེས་པའི་དོན་ལ་ཞུགས་པ་དང་གསུམ་གྱི་སྒོ་ནས་དྲི་མ་སྦྱོང་ཚུལ་རིམ་ཅན་པར་བཤད་པ་དེའི་ལྟར་ན། ཆོས་འདུལ་བ་ནི་གསུམ་སྟེ། ཉན་ཐོས་ཀྱི་དང༌། བྱང་ཆུབ་སེམས་དཔའི་དང༌། སྔགས་ཀྱིའོ། ། བར་དུ་སྨིན་བྱེད་ལ་གསུམ་སྟེ་ཉན་ཐོས་ཀྱི་རྣམ་ཐར་སྒོ་གསུམ་དང༌། བྱང་ཆུབ་སེམས་དཔའི་དང༌། གསང་སྔགས་ཀྱི་སྟེ། གསུམ་ཚན་གསུམ་མོ། །
ཐ་མར་རྟོགས་བྱའི་ངེས་དོན་ལ་གསུམ་སྟེ། གང་ཟག་གི་བདག་མེད་པའི་དང༌། ཆོས་ཀྱི་བདག་མེད་པའི་དང༌། བདེ་སྟོང་ཟུང་དུ་འཇུག་པའི་ངེས་དོན་ནི། ཡང་དགོངས་འགྲེལ་དུ། གདུལ་བྱ་ཉན་ཐོས་ཀྱི་རིགས་ཅན་ལ་དང༌། བྱང་ཆུབ་སེམས་དཔའ་ལ་དང༌། ཐེག་པ་སྣ་ཚོགས་པའི་དབང་དུ་བྱས་ནས། རིམ་ཅན་དུ་སྟོན་པ་དང༌། ལྟ་བ་བཀར་བརྟགས་ཀྱི་ཕྱག་རྒྱ་བཞི་དང༌།
རང་སྟོང་གི་ལྟ་བ་དང༌། གཞན་སྟོང་གི་ལྟ་བ་དང༌། གསུམ་གྱི་སྒོ་ནས་ཆོས་འཁོར་རིམ་ཅན་པར་སྟོན་པ་དེའི་ལྟར་ན། འདིར་བཤད་པའི་རིམ་པ་གསུམ་ཀ་ལ་ཡང༌། གསུམ་གསུམ་དུ་ཚང་བ་ཡིན་ཏེ། འདུལ་བ་ལུང་གི་གདུལ་བྱ་ལ། རིགས་ཅན་གསུམ་ཀ་དང༌། ལྟ་བ་གསུམ་ཀ་དང༌། ཤེར་ཕྱིན་གྱི་ལ་ཡང་གསུམ་ཀ་དང༌། གསང་སྔགས་ཀྱི་ལ་ཡང་གསུམ་ཀ་ཚང་བའི་ཕྱིར་ཏེ།
གསང་སྔགས་ལ་ཡང༌། འཇམ་དཔལ་རྩ་བའི་རྒྱུད་དུ་དེ་ལྟར་བཤད་པ་དང༌། ངན་སོང་སྦྱོང་རྒྱུད་དུ། དཀྱིལ་འཁོར་གྱི་ལྷ་ཚོགས་ལ་ཡང་དེ་ལྟར་བཤད་ན། གདུལ་བྱ་ལ་ལྟ་ཅི་སྨོས། འོ་ན། དགོངས་འགྲེལ་གྱི་གསུམ་པའི་ཚེ། ཐེག་པ་ཐམས་ཅད་ལ་ཡང་དག་པར་ཞུགས་པ་ཞེས་བཤད་པས། ཉན་རང་གི་རིགས་ཅན་ལ་གཟུང་འཛིན་གཉིས་བྲལ་གྱི་ཡེ་ཤེས་ཉམས་མྱོང་གི་ལྟ་བར་སྟོན་པ་ཅི་ཞེ་ན། དེ་ནི་ཉན་ཐོས་དགྲ་བཅོམ་པ་ཐེག་པ་ཆེན་པོར་འཇུག་འདོད་ལྟ་བུ་ལ།
དམ་ཆོས་པདྨ་དཀར་པོ་སོགས་མཐར་ཐུག་ཐེག་པ་གཅིག་ཏུ་སྟོན་པའི་ཆོས་ཀྱི་དེ་ཁོ་ན་ཉིད་རྒྱས་པར་བསྟན་པས་ཐེག་པ་ཆེན་པོར་འཇུག་པའི་དབང་དུ་བྱས་པ་ཡིན་ཏེ། ཇི་སྐད་དུ། མྱ་ངན་འདས་ཐོབ་འདུ་ཤེས་ཅན། ། དེ་དག་སྔར་འཛིན་ལས་བཟློག་ནས། ། ཐེག་པ་མཆོག་ཏུ་སྨིན་མཛད་དེ། ། བྱང་ཆུབ་མཆོག་ཏུ་ལུང་སྟོན་ཏོ། ། ཞེས་གསུངས་པ། ། དེའི་བཤད་བྱའི་མདོ་ན། ཕྱིར་མི་ལྡོག་པའི་འཁོར་ལོའི་གཏམ་གྱིས། རང་བཞིན་སྣ་ཚོགས་ཀྱི་རྒྱུ་ཅན་གྱི་སེམས་ཅན་རྣམས།
དེ་བཞིན་གཤེགས་པའི་སྤྱོད་ཡུལ་ལ་འཇུག་པར་མཛད་དོ། ། ཞེས་བཤད་པ་དང་དོན་གཅིག་པར་སྣང་ལ། སྤྱོད་ཡུལ་དེའི་ངོས་འཛིན་ཡང༌། བདེ་གཤེགས་སྙིང་པོའི་གནས་སྐབས་ལས་ཕྱེ་བའི་རྡོ་རྗེ་བདུན་པོ་དག་གོ ། འདིར། ལུང་སྟོན་ཞེས་པ། བོད་སྔ་མ་དག་ས་བརྒྱད་པར། དངོས་སུ་ལུང་བསྟན་པ་འཐོབ་ཞེས་འཆད་པ་དེ་དག་གི་ལྟར་ན། ཉན་ཐོས་དགྲ་བཅོམ་ཐེག་པ་ཆེན་པོའི་ལམ་དུ་འཇུག་པའི་ཐོག་མ། ས་བརྒྱད་པ་ནས་འཇུག་པ་དང༌།
དེའི་ཤེས་བྱེད་དེས་ཉོན་ཡིད་སྤངས་པས་ན་ས་བདུན་པ་མན་ཆད་དུ་ནི་མི་འཇུག་ལ། འཇུག་པ་པོ་དང་འཇུག་ཡུལ་གཉིས་ཀ ཡིད་ཀྱི་རང་བཞིན་གྱི་ལུས་ལེན་དུ་མཚུངས་པ་ལ་བསམས་པ་འདྲ་མོད། དཔྱིས་ཕྱིན་པ་མ་ཡིན་ཏེ། ས་བདུན་པ་མན་ཆད་དུ་དགོས་པའི་བསོད་ནམས་ཀྱི་ཚོགས་སོགས་མ་བྱས་པར། ས་བརྒྱད་པར་འཇུག་མི་ནུས་པ་ནི་ཕར་ཕྱིན་ཐེག་པ་པའི་སྤྱི་ལུགས་ཡིན་པའི་ཕྱིར་དང༌། ལྐོག་ཏུ་ལུང་སྟོན་པ་ལ་བཤད་ཀྱང༌། འགལ་བ་མེད་པའི་ཕྱིར། གལ་ཏེ། ཉམས་སུ་མྱོང་བྱའི་ལྟ་བ་ལ་གཞན་སྟོང་ཟབ་པ་ཅི་ཞེ་ན།
དེ་ཟབ་པའི་ཚུལ་ནི། དབུ་མ་ཐལ་རང་དུ་སྨྲ་བ་མ་གཏོགས། ཐེག་པ་ཆེ་ཆུང་གི་མདོ་སྔགས་པ་མཉམ་གཞག་གི་ཏིང་ངེ་འཛིན་ཞི་ལྷག་ཟུང་འཇུག་ཏུ་ཁས་ལེན་པ་ཐམས་ཅད་ཀྱིས་སྔོན་ཉིད་ནས་བཤད་ཟིན་མཆིས་པའི་ཕྱིར། བོད་ཕྱི་མ་པ་དག་ནི། ཁོང་རང་རྣམ་པའི་སྟོང་ཉིད་ཀྱི་ངོས་འཛིན། གཞན་སྟོང་གི་ཐ་ཤལ་ཞིག་ལ་བཤད་ནས། གཞན་སྟོང་ཞེས་པའི་ཚིག་ཙམ་ལ་སྡང་བར་ཟད་དོ། ། དེ་ཁོ་ནར་མ་ཟད་ཀྱི། སྡེ་སྣོད་གསུམ་ལ་འཇུག་པ་དང༌། ལྟ་སྒོམ་སྤྱོད་གསུམ་ལ་འཇུག་པའི་རིམ་པ་ཡང༌།
ཐོག་མར་འདུལ་བ་དང༌། སྤྱོད་པ་ལ་དང༌། བར་དུ་མངོན་པ་དང༌། ལྟ་བ་ལ་དང༌། ཐ་མར་མདོ་སྡེ་དང༌། ཏིང་ངེ་འཛིན་སྒོམ་པའི་རིམ་པ་ལ་འཇུག་པ་ཡང་ལྷག་པའི་ཚུལ་ཁྲིམས་དང༌། ཐོས་བསམ་གྱི་ཤེས་རབ་དང༌། ཏིང་ངེ་འཛིན་གྱི་བསླབ་པ་ལ། སློབ་པའི་གོ་རིམ་དང་མཐུན་པ་ཉིད་ཀྱི་ཕྱིར། དེ་ལྟར་ངེས་སོ། །
དེ་ལྟར་མང་དུ་སྤྲོས་པ་དེ་དག་གི་དགོས་པ་ནི། ཐེག་པ་ཆེན་པོའི་གཞུང་ལུགས་མཐའ་དག དབུ་མ་འཇུག་པའི་ལམ་འཕྲང་ཁོ་ན་ཉིད་དུ་འདྲེན་པར་བྱེད་པའི་བོད་ཕྱི་མ་དག་གིས། གོང་དུ་སྨོས་པའི་ཆོས་འཁོར་གསུམ་པོའི་ཚིག་གི་གོ་རིམ་དང་བརྗོད་བྱའི་དྲང་ངེས་ལ། སྒྲོ་སྐུར་མང་པོ་དག་སེལ་བའི་ཕྱིར་དུ་འབད་པས་བསྒྲུབས་པ་ཡིན་ནོ། ། གཉིས་པ། དབུ་མ་ཚོགས་གསུམ་པོའི་ལུགས་བྱེ་བྲག་ཏུ་བཤད་པ་ལ་གཉིས་ཏེ། ཀླུ་སྒྲུབ་ཞབས་ཀྱིས་ཇི་ལྟར་གསུངས་པ་དང༌། སྲོལ་འབྱེད་སོ་སོས་ཇི་ལྟར་བཀྲལ་བའོ། ། དང་པོ་ནི།
འཕགས་པས་བསྟན་པ་ཡོངས་རྫོགས་ཀྱི་དབང་དུ་མཛད་པའི། ཆོས་འཁོར་རིམ་པ་གསུམ་དུ་གསུངས་ཏེ། ཐོག་མར་རྒྱ་ཆེན་སྤྱོད་པའི་ཕྱོགས་གཙོ་བོར་སྟོན་པ་གཏམ་གྱི་ཚོགས་དང༌། བར་དུ་ཟབ་མོ་ལྟ་བའི་ཕྱོགས་གཙོ་བོར་སྟོན་པ་རིགས་པའི་ཚོགས་དང༌། ཐ་མར་སྒོམ་པས་ཉམས་སུ་བླང་བྱའི་ངེས་དོན་གཙོ་བོར་སྟོན་པ། བསྟོད་པའི་ཚོགས་རྣམས་སོ། ། གཏམ་གྱི་ཚོགས་ཐོག་མར་གསུངས་པ་ཡང་ཡིན་ཏེ། རིགས་པ་དྲུག་ཅུ་པ་ལས། ཉེས་པ་ཐམས་ཅད་འབྱུང་བའི་གནས། ། མེད་ཉིད་རྣམ་པར་བཟློག་ཟིན་གྱི། །
རིགས་པ་གང་གིས་ཡོད་ཉིད་ཀྱང༌། ། བཟློག་པར་འགྱུར་བ་ཉན་པར་བྱོས། ། ཞེས་གསུངས་ཤིང༌། སྒོམ་པས་ཉམས་སུ་མྱོང་བྱ་ནི། དོན་དམ་བྱང་ཆུབ་ཀྱི་སེམས་ལ་བཞེད་པར་འཕགས་པའི་གཞུང་ལུགས་མང་པོ་ལ་གསལ་བའི་ཕྱིར། འོ་ན་རིགས་ཚོགས་སུ་གང་གཏན་ལ་ཕབ་པ་དེ་ཉིད། སྒོམ་བྱུང་གི་ཤེས་པས་ཉམས་སུ་མྱོང་བྱར་མི་བཞེད་པ་ཅི་ཞེ་ན། དེ་འདྲ་དེ། ཡེ་ཤེས་ཀྱི་མྱོང་བྱར་ནི་ཆེན་པོ་སུས་ཀྱང་མི་བཞེད་མོད། སྤྱིར།
མཉམ་གཞག་ཏུ་མི་སྒོམ་པར་འཆད་ནུས་པ་མ་ཡིན་ཏེ། དབུ་མ་ཐལ་རང་པས། དེ་ལྟར་བསྒོམ་པ་ཉིད་དུ་འཆད་པའི་ཕྱིར། འཕགས་པ་ཉིད་ཀྱིས་ནི། བསྟན་པ་ཡོངས་རྫོགས་ཀྱི་འཁོར་ལོ་གསུམ་པའི་ངེས་དོན་སེམས་ཀྱི་རྡོ་རྗེ་ལ་བཤད་པ་ཡིན་ཏེ། སེམས་འགྲེལ་ལས། བྱང་ཆུབ་སེམས་དཔའི་གསང་སྔགས་ཀྱི་སྒོར་སྤྱོད་པ་རྣམས་ཀྱིས། དོན་དམ་པ་བྱང་ཆུབ་ཀྱི་སེམས་བསྒོམ་པའི་སྟོབས་ཀྱིས་བསྐྱེད་པར་བྱ་སྟེ། ཞེས་གསུངས་པས་སོ། ། གཉིས་པ་ལ།
འཕགས་པ་ལྷས་གསུངས་པ་དང༌། དེ་ཉིད་ཐལ་རང་པས་བཀྲལ་བའོ། ། དང་པོ་ནི། ཇི་སྐད་དུ། བསོད་ནམས་མ་ཡིན་དང་པོར་བཟློག ། བར་དུ་བདག་ནི་བཟློག་པ་དང༌། ། ཐ་མར་ལྟ་ཞིག་ཀུན་བཟློག་པ། གང་གིས་ཤེས་དེ་མཁས་པ་ཡིན། ། ཞེས། རིགས་པ་གསུམ་གསུངས་པ་དེར་སྔགས་ཀྱི་ཆོས་འཁོར་མི་གཏོགས་ཤིང༌།
ཕ་རོལ་ཏུ་ཕྱིན་པའི་སྒོམ་བྱུང་གི་ཡེ་ཤེས་ཀྱི་རིམ་པ་ཡང་དངོས་སུ་མ་བསྟན་ནོ། ། རིམ་པ་འདི་ནི། རིགས་པའི་ཚོགས་ཉིད་ལས་གསུངས་པ་ཡིན་ཏེ། རྩ་བར། ཐམས་ཅད་ཡང་དག་ཡང་དག་ཡིན། ། ཞེས་སོགས་དང༌། བདག་གོ་ཅེས་ཀྱང་བསྟན་འགྱུར་ཞིང༌། ། ཞེས་སོགས་གསུངས་པ་དེ་ཉིད་དོ། ། གཉིས་པ་ནི། རང་རྒྱུད་པ་ལ།
ཕྱོགས་གཉིས་ལས། ཞི་འཚོ་ཡབ་སྲས་ནི། ཆོས་འཁོར་གསུམ་གྱི་གོ་རིམ་དང་དྲང་ངེས་དགོངས་འགྲེལ་ལས་ཇི་ལྟར་གསུངས་པ་དེ་ཉིད་སྒྲ་ཇི་བཞིན་པར་བཞེད་པ། རྒྱན་སྣང་གཉིས་སུ་གསལ་བར་འབྱུང་ཤིང༌། ལེགས་ལྡན་གྱིས་ནི་ཐོགས་མེད་མཆེད་ཀྱིས་བཞེད་པའི་ངེས་དོན་ལ་མི་འཐད་པའི་ཚུལ་རྟོག་གེ་འབར་བར་བཤད་དོ། ། རང་རྒྱུད་པའི་ཕྱོགས་གཉིས་ཀ་ལ་ཡང༌། བར་དུ་བདག་བཟློག་དང༌། ཐ་མར་ལྟ་བ་ཀུན་བཟློག་གི་སྟོན་ཚུལ་རིམ་ཅན་པ་ཁོ་ནར་ངེས་པ་ཡིན་ཏེ། ཐོག་མར་ཐལ་འགྱུར་དང༌། རང་རྒྱུད་ཀྱིས།
བདག་མེད་པར་རྟོགས་པའི་རྗེས་དཔག་བསྐྱེད་ནས། དེའི་འོག་ཏུ་ནི། བདེན་གཉིས་ལས་དགག་བྱ་ཡོད་པ་མ་ཡིན་པས། ཡང་དག་ཏུ་ན་བཀག་མེད་བསལ། ། ཞེས་རིགས་པ་བསྒྲུབས་པའི་ཆོས་ཀྱི་བདག་མེད་དེ་ཡང༌། ཀུན་རྫོབ་ཀྱི་བདེན་པ་དང་ཡོད་མ་ཡིན་དུ་བཤད་ལ། རྒྱན་གྱི་འགྲེལ་པར་ཡང༌། ཡུལ་མེད་པ་ལ་དགག་པའི་སྒྲ། ། སྦྱོར་བ་འཐད་པ་ཡོད་མ་ཡིན། ། ཞེས་ལྟ་བ་ཀུན་ཟློག་གི་རིམ་པ་ཐ་མར་འཆད་དོ། །
དབུ་མ་གྲགས་སྡེ་སྤྱོད་པ་ནི། ཇི་སྐད་དུ། དེ་ཉིད་ཚོལ་ལ་ཐོག་མར་ནི། ། ཐམས་ཅད་ཡོད་ཅེས་བརྗོད་པར་བྱ། ། ཞེས་བསོད་ནམས་མ་ཡིན་པ་དང་པོ་བཟློག་པའི་ཆོས་རྣམས་ཉམས་སུ་ལེན་པའི་ཚེ། འཇིག་རྟེན་ལྷན་སྐྱེས་ལ་གྲགས་པ་ཇི་སྙེད་ཡོད་མེད་ཀྱི་དབྱེ་བ་མི་འབྱེད་ཅིང༌། མི་འབྱེད་པ་དེ་ཡང་འཇིག་རྟེན་པ་རྣམས་ཁ་དྲང་བའི་ཕྱིར་ཡིན་ཏེ། ཇི་སྐད་དུ། བརྡ་སྤྲོད་པ་རྣམས་ཐོག་མར་ནི། ། ཡི་གེ་ཕྱི་མོ་ཀློག་འཇུག་ལྟར། །
དེ་བཞིན་སངས་རྒྱས་སེམས་ཅན་ལ། ། ཇི་ཙམ་བཟོད་པའི་ཆོས་སྟོན་ཏོ། ། ཞེས་གསུངས། དེའི་འོག་ལྟ་བས་སྤྲོས་པ་གཅོད་པའི་ཚུལ། ཆོས་གཅིག་གི་སྟེང་དུ་སྤྲོས་པའི་ཚོགས་མཐའ་དག་དག་པའི་ཚེ། ཤེས་བྱ་མཐའ་དག་གི་སྟེང་དུ་སྤྲོས་པའི་ཚོགས་མཐའ་བཀག་པར་བཞེད་པ་ཡིན་ཏེ། གང་ཕྱིར་དངོས་པོ་འདི་དག་རྣམས་དཔྱད་ན། ། དེ་ཉིད་བདག་ཅན་དངོས་ལས་ཚུ་རོལ་ཏུ། ། གནས་རྙེད་མ་ཡིན་ཞེས་བཞེད་པས་སོ། ། འོ་ན་ལུགས་འདིར་བར་དུ་བདག་ཟློག་གི་འཁོར་ལོ་མི་བཞེད་པའམ།
ཇི་ལྟར་ཞེ་ན། མི་བཞེད་པ་ནི་མ་ཡིན་ཏེ། རྩ་བར་བཤད་ཟིན་པ་ལས་དང༌། ལྟ་བའི་ཐོག་མར། གང་ཟག་གི་བདག་མེད་སྟོན་དགོས་པ་ལས་དང༌། གདུལ་བྱ་ཉན་ཐོས་ཀྱི་རིགས་ཅན་རྗེས་སུ་གཟུང་བའི་ཕྱིར་དུ། ཆོས་ཀྱི་བདག་མེད་བསྡུས་པའི་མིང་ཅན་སྤྲོས་པ་ཕྱོགས་གཅིག་བཀག་ཙམ་དེ་བར་དུ་སྟོན་དགོས་པ་ལས་དང༌། ལྟ་བ་ཀུན་ཟློག་གི་སྐབས་སུ་ཆོས་བདག་མེད་པའི་དོན་མ་ལུས་པ་གྲུབ་ཀྱང༌། དེའི་ཐ་སྙད་ཤེས་དགོས་པའི་ཆོས་ཉན་པ་པོ་ལ། སྤྲོས་པའི་ཚོགས་བཀག་ཙམ་དེ་ལ།
ཆོས་ཀྱི་བདག་མེད་པའི་ཐ་སྙད་འདོགས་སོ། ། ཞེས་འཆད་དགོས་པའི་ཕྱིར། འདི་ཐ་མར་ལྟ་བ་ཀུན་ཟློག་གི་ཆོས་ཀྱི་འཁོར་ལོའི་ཐ་སྙད་དུ་གཏོགས་པ་ནི་མ་ཡིན་ཏེ། དེའི་རྗེས་ཐོབ་ཀྱི་ཐ་སྙད་ནི། ཇི་སྐད་དུ། རྒྱལ་བའི་སྲས་པོ་མི་གསུངས་བཞུགས། ། ཞེས་དང༌། ཚིགས་གསལ་དུ། འཕགས་པ་རྣམས་ཀྱི་དོན་དམ་པ་ནི། ཅང་མི་གསུང་བ་ཡིན་ནོ། །
ཞེས་གསུངས་པས་སོ། ། དེར་མ་ཟད། ཆོས་འཁོར་དང་པོའི་ཉམས་ལེན་མཚན་ཉིད་པ་ལ་ནི། སྤྲོས་པ་མཐའ་དག་ཁེགས་ཟིན་པ་ཞིག་སྔོན་དུ་འགྲོ་དགོས་ཏེ། འཁོར་གསུམ་མི་དམིགས་པའི་ཤེས་རབ་ཀྱིས་ཟིན་དགོས་པའི་ཕྱིར། དེ་ལྟར་ཟིན་པའི་གོ་བ་འཆད་ཚུལ་ལ། བོད་ཕྱི་མ་ནི། སྤྱོད་པ་སྦྱིན་སོགས་ཀྱི་འཁོར་གསུམ་པོ། སྤྱིར་ཚད་མས་གྲུབ་ཀྱང༌། བདེན་པར་མེད་པའོ། །
ཞེས་འཆད་མོད་གཞུང་འགྲེལ་ལས་ནི། རྣམ་ཤེས་ལ་སྣང་བའི་ཤེས་བྱ་ཇི་སྙེད་པ་ནི། གདོད་མ་ནས་ཡོད་མ་མྱོང་ལ། འཇིག་རྟེན་ལྷན་སྐྱེས་ཀྱི་ངོར་ཡོད་པ་ནི། སྣང་ཆ་མི་འདོར་བའི་དོན་ནོ། ། དེ་དུས་ཀྱི་རྣམ་ཤེས་དེའི་རང་བཞིན་ཇི་ལྟ་བུ་ཞེ་ན། དབུ་མ་པ་ལྟར་ན། ཐོག་མེད་ནས་གཟུང་འཛིན་གཉིས་སུ་སྣང་བའི་བག་ཆགས་ཀྱིས་འཁྲུལ་པར་བསྐྱེད་ཀྱང༌། འཇིག་རྟེན་པ་ལྟར་ན་འཕྲལ་གྱི་འཁྲུལ་རྒྱུས་མ་བསླད་པ་ཙམ་ལ། མ་འཁྲུལ་བར་བཞག་པ་དེ་ཉིད་དོ། །
གལ་ཏེ། འོ་ན། རིགས་ཚོགས་ཀྱི་ལྟ་བ་ཐོས་བསམ་གྱི་ཤེས་རབ་ཀྱིས་འཆད་པ་དེའི་ཚེ། མཉམ་གཞག་ཏུ་བསྒོམ་པའི་རིམ་པ་ངོས་མི་འཛིན་པའམ། འཛིན་ན་མཉམ་པར་འཇོག་ཚུལ་འདི་ལྟ་བུ་ཞེས་འཆད་དཀའ་བ་ཡིན་ཏེ། མཉམ་པར་འཇོག་མཁན་གྱི་ཤེས་རབ་དེ་ཉིད་ཀྱང༌། ཤིང་གཉིས་སྲེགས་པ་ལས་བྱུང་བའི་མེའི་དཔེས་སྟོན་དགོས་པའི་ཕྱིར། ཞེ་ན། དབུ་མ་ལྟ་ཁྲིད་ཀྱི་སྦྱོར་བའི་ཚེ། སྤྲོས་ཚོགས་ཀུན་བྲལ་གྱི་ཤེས་རབ་དེ་བསམ་གཏན་གྱི་ཞི་གནས་དང་རོ་གཅིག་པར་གྱུར་ནས།
མཐོང་བའི་ལམ་དུ་མཉམ་པར་བཞག་པའི་ཐ་སྙད་བྱས་པ་དེ་ནི། མེད་པར་དགག་པ་གཅིག་ཉིད་དུ་གྱུར་གྱི། ཤེས་བཟོད་སོ་སོའི་དབྱེ་བ་འབྱེད་པར་ནི་མི་བཞེད་དེ། རིགས་པ་དྲུག་ཅུ་པ་ལས། ཆོས་ཤེས་པའི་འོག་ཏུ་ནི། ། འདི་ལ་བྱེ་བྲག་དབྱེར་ཡོད་ན། ། ཤིན་ཏུ་ཕྲ་བའི་དངོས་རྣམས་ལ། ། གང་གིས་སྐྱེ་བར་རྣམས་བརྟགས་པ། ། རྣམ་པར་མི་མཁས་དེ་ཡིས་ནི། ། རྐྱེན་ལས་བྱུང་བའི་དོན་མ་མཐོང༌། །
ཞེས་དང༌། འགྲེལ་པར། ཟླ་བས། མངོན་པར་རྟོགས་པ་ནི་གཅིག་ཏུ་ཟད་ཅེས་སོ། ། ལྡང་སེམས་དང་པོའི་དངོས་རྒྱུ་ནི། འཇུག་སེམས་ཐ་མ་དང༌། འཕེན་པའི་དབང་ལས་ཏེ། ཆོས་མངོན་པར་འཆད་པའི་འགོག་སྙོམས་བཞིན་ནོ། ། དེ་བཞིན་དུ་ས་ལྷག་མ་རྣམས་ཀྱི་མཉམ་རྗེས་ལས་ཡང་སྦྱར་ནས། མཐར་རྒྱུན་མཐའི་ཡེ་ཤེས་ཡང་དག་པའི་མཐའ་ལ་ཞུགས་ནས།
མེད་པར་དགག་པ་ཉིད་ལས་ལྡང་བ་མི་སྲིད་དོ། ། དེའི་ཕྱིར་ཆོས་ཀྱི་སྐུའི་ཤེས་བྱ་མཁྱེན་ཚུལ་ནི་གང་ཚེ་སྐྱེ་མེད་དེ་ཉིད་ཡིན་ཞིང༌། ཞེས་སོགས་ཀྱིས་བརྒལ་ལན་དང༌། གཞན་སྣང་དུ་གཟུགས་སྐུའི་སྣང་བ་འཆར་ཚུལ། ཞི་སྐུ་དཔག་བསམ་ཤིང་ལྟར་སོགས་དང༌། ཕྲིན་ལས་འབྱུང་ཚུལ་ཡང༌། ཇི་ལྟར་རྫ་མཁན་སྟོབས་ཆེན་སོགས་དང༌། ས་བཅུ་པའི་མཉམ་གཞག་ལ་བློའི་དབྱེ་བ་སོ་སོར་མི་འབྱེད་པའི་ཚུལ་མདོ་ལས། ཇི་ལྟར་བར་སྣང་འཕུར་བའི་བྱ་ཡི་རྗེས། ། ཡོད་མ་ཡིན་པ་དེ་ལྟར་ས་རྣམས་ལ། །
ཞེས་འགྲེལ་པར་དྲངས་སོ། ། སློབ་དཔོན་ཟླ་བའི་ཡེ་ཤེས་ཀྱི་ཚོགས་སོག་གི་ཚུལ་དེ་ལྟར་བཤད་མ་ཐག་པ་ནི། པ་ཚབ་ལོ་ཙཱ་བའི་བཤད་སྲོལ་བླ་མ་གོང་མ་ལས་བརྒྱུད་པ་དེ་ཡིན་ལ། དུས་ཕྱིས། ཀུན་ལ་ངེས་མེད་དུ་གྲགས་པ་དེ་ནི། གངས་ཅན་པ་ཕྱི་མ་ལས་བྱུང་བའོ། ། དེ་ལ་འདི་སྙམ་དུ། སློབ་དཔོན་ཟླ་བས་མཚན་ཉིད་ཐེག་པ་རྐྱང་པའི་དབང་དུ་བྱས་པའི་ཡེ་ཤེས་ཀྱི་ཚོགས་སོག་གི་ཚུལ། དེ་ལྟར་འཆད་པ་དེས་ནི་གསང་སྔགས་ཀྱི་ཡེ་ཤེས་ཚོགས་སོག་ལ་ཁྱབ་པར་མི་འགྱུར་བ་ཞིག་ན། དེས་བསོད་ནམས་ཚོགས་སོག་གི་རྣམ་གཞག་འཆད་པའི་ཚུལ་ལ།
ཐུན་མོང་ཡིན་མིན་གྱི་དབྱེ་བ་ཅི་ཞེ་ན། འདི་ལ་གཉིས་ལས། དང་པོ་ཐུན་མོང་ལ། སྤྱིར་བསྟན་པ་ནི། དབུ་མ་ལ་འཇུག་པར། ས་བཅུ་པའི་རྗེས་ཐོབ་ཏུ་བསོད་ནམས་ཀྱི་ཚོགས་སོག་ཚུལ་དང༌། རིགས་པས་གཏན་ལ་འབེབས་ཚུལ་དང༌། མཉམ་གཞག་གི་འབྲས་བུ་སངས་རྒྱས་བརྒྱ་མཐོང་བ་སོགས་རྒྱས་པར་གསུངས་པ་དེ་ལས་ཅུང་ཟད་ངག་དོན་དུ་སྦྱར་བ་ལ་གཉིས་ཏེ། འཇིག་རྟེན་པས་བདེན་གཉིས་ཀྱི་རྣམ་དབྱེ་ཇི་ལྟར་ཁས་ལེན་པ། དེ་ལ་དབུ་མ་པས་བསོད་ནམས་ཚོགས་སོག་གི་ཚེ།
སྤང་བླང་ཇི་ལྟར་བྱེད་པའོ། ། དང་པོ་ནི། འཕགས་པ་དང༌། འཇིག་རྟེན་པ་གཉིས་ཀ་ཡང༌། བདེན་པ་གཉིས་སུ་དབྱེ་བྱེད་ནི། མཐོང་བ་ཡང་ལོག་ལས་འབྱེད་པར་འདྲ་ཞིང༌། གཉིས་པོ་དེའི་ངོས་འཛིན་ཡང༌། འཕགས་པས། མ་རིག་པས་བསླད་པ་ཞུགས་ཀྱི་ཞེས་པའི་ཁྱད་པར་ལས་འབྱེད་ཅིང༌། འཇིག་རྟེན་པས་ནི།
འཕྲལ་གྱི་འཁྲུལ་རྒྱུས་བསླད་པ་དང་མ་བསླད་པའི་མཐོང་བ་ཙམ་གྱིས་འབྱེད་པས་ན། འཇིག་རྟེན་ན་མཐུན་པར་མ་གྲགས་པའི་གྲུབ་མཐས་བརྟགས་པ་དང༌། དབང་ཤེས་འཁྲུལ་པ་ལ་སྣང་བའི་གཟུགས་བརྙན་ལ་ཡོད་པ་རྣམས་ནི། ཀུན་རྫོབ་ཀྱི་བདེན་པ་དང༌། ཐུན་མོང་དུ་གྲགས་པའི་བདག་དང༌། བདེན་པ་དང༌། འཕྲལ་དུ་མ་འཁྲུལ་བའི་དོན་སྣང་གི་ཤེས་པ་ཡུལ་དང་བཅས་པ་ནི། དོན་དམ་པའི་བདེན་པའོ། ། འདིར་ཡང༌། བདག་དང་བདེན་གྲུབ་སོགས་འཇིག་རྟེན་པས་དོན་དམ་པར་བཞག་པ་ཀུན།
འཕགས་པས་ཀུན་རྫོབ་ཀྱི་བདེན་པ་དང༌། རང་ལུགས་ཀྱིས་བརྟགས་པའི་ཐ་སྙད་དུ་ཡང་ཡོད་པ་མ་ཡིན་པར་འཆད་པ་ནི། སྔ་རབས་པའི་བཞེད་པ་ཡིན་ལ། འཇིག་རྟེན་ན་གང་ཡོད་པ་དེ་ཉིད་ཁས་མ་བླངས་ན། འཇིག་རྟེན་གྱི་གྲགས་པས་གནོད་པ་སེལ་མི་ནུས། ཞེས་པ་ནི་ཕྱི་མ་དག་གི་འདོད་པའོ། ། གཉིས་པ། ལུགས་དེ་ལ་དབུ་མ་པས་སྤངས་བླངས་ཇི་ལྟར་བྱེད་པ་ནི། དབུ་མ་པས་ཀུན་རྫོབ་ཏུ་བླངས་དོར་བྱེད་དུས་ཀྱི་ཐ་སྙད་ནི་གཉིས་ཏེ། འཇིག་རྟེན་གྱི་བདེན་པ་ཐད་སོར་འཇོག་པ་དང༌།
འཕགས་པའི་ཐ་སྙད་དབང་བཙན་པར་བྱེད་པ་གཉིས་ལ། སྔ་མ་ནི་འཇིག་རྟེན་ན་གྲགས་པའི་བདེན་རྫུན་ལ་རིགས་པས་མི་དཔྱོད་པར། བདེན་པར་གྲགས་པ་དེ་ཉིད་ཐད་སོར་འཇོག་པ་ཡིན་ཏེ། ཇི་སྲིད་སངས་རྒྱས་མ་ཐོབ་ཀྱི་བར་དུ་དབུ་མ་པ་རང་གི་རྣམ་ཤེས་ལ་སྣང་བ་དང༌། སྣང་ཚུལ་མཚུངས་པའི་ཕྱིར། དེ་ལྟ་ན། འཁོར་གསུམ་མི་དམིགས་པར་འགལ་ལོ། ། ཞེ་ན། དེའི་ཚེ་ནི། ཐ་སྙད་ཕྱི་མ་དབང་བཙན་པ་ཡིན་ཏེ།
སྦྱིན་པོ་ལ་སོགས་པའི་འཁོར་གསུམ་གྱི་གནས་ཚུལ་དང༌། འཕགས་པའི་ཡེ་ཤེས་ཀྱི་གཟིགས་ཚུལ་མཐུན་པར་དབུ་མའི་རིགས་པས་འགྲུབ་པའི་ཕྱིར། དེས་ན་གཞི་གང་ཟག་གི་ཆོས་གཅིག་གི་སྟེང་དུ་རྣམ་ཤེས་ལ་སྣང་ཚུལ་དང༌། ཡེ་ཤེས་ལ་འཆར་ཚུལ་གཉིས་ཀ་གཅིག་ཅར་དུ་བྱུང་བ་མི་འགལ་བ་དེའི་ཕྱིར། མི་དམིགས་པའི་ཤེས་རབ་ཀྱིས་ཟིན་པའི་སྦྱིན་པ་ལ་སོགས་པར་འཇོག་པ་ཡིན་ནོ། ། འཇིག་རྟེན་དང་འཕགས་པའི་ཐ་སྙད་གཉིས་པོའི་ཁྱད་པར་ཡང༌། ཀུན་རྫོབ་ཏུ་ཡོད་མཉམ་དང༌། དོན་དམ་དུ་དེ་མ་ཡིན་གྱི་ཁྱད་པར་ལས་འབྱེད་ལ། བསོད་ནམས་ཀྱི་ཚོགས་སོག་པའི་ཚེ། སྔ་མ་དབང་བཙན་མོད།
དེ་ལ་དབུ་མའི་ཐ་སྙད་ཅེས་ནི་མི་བྱ་སྟེ། མ་བརྟགས་གཅིག་པུར་ཉམས་དགའ་བའི་ཐ་སྙད་དུ་འཇོག་པའི་ཕྱིར། གསང་སྔགས་ལ་ཞུགས་པའི་ཐོག་མཐའ་བར་གསུམ་གང་དུ་ཡང་འཇིག་རྟེན་གྱི་ལུགས་འདི་ཐད་སོར་བཞག་པ་མི་སྲིད་དོ། ། དབུ་མའི་ཐ་སྙད་ནི་གཉིས་ཏེ། བསོད་ནམས་ཀྱི་ཚོགས་ལ་འཇུག་པ་གཞིར་བྱས་ཀྱི་ཚེ། ལྟ་བ་ཀུན་བཟློག་གི་ཐ་སྙད་ཁས་ལེན་པ་དང༌། ཡེ་ཤེས་ཚོགས་སོག་གི་ཚེ། དེ་ཡང་ཁས་མི་ལེན་པའོ། ། དང་པོ་ནི། འཇིག་རྟེན་ལྷན་སྐྱེས་ལ་གྲགས་པའི་ཤེས་བྱ་མཐའ་དག་ཡང་དག་ཀུན་རྫོབ་ཏུ་བཤད་ནས།
སངས་རྒྱས་ཀྱི་གཟུགས་སྐུའི་ཁང་བཟང་སུ་འཇུག་པའི་ཐེམ་སྐས་དང༌། དབུ་མ་ལ་གྲགས་པའི་སྤྲོས་ཚོགས་ཀུན་བྲལ་ཉིད། དོན་དམ་པའི་བདེན་པར་ཁས་བླངས་ནས་ཆོས་ཀྱི་སྐུའི་ཁང་བཟངས་སུ་འཇུག་པའི་ཐེམ་སྐས་སོ། ། གཉིས་པ་ནི། ཡེ་ཤེས་ཀྱི་ཚོགས་སོག་ལ་འཇུག་པ་ཉིད་གཙོ་བོར་གྱུར་པ་ལ་ནི། འཕགས་པའི་ཐ་སྙད་ཉིད་ཀྱང་ཁས་ལེན་པ་མ་ཡིན་ཏེ། བླངས་ན་མཚན་མར་གཟུང་བ་ཉིད་དུ་ཐལ་བའི་ཕྱིར་རོ། ། ཚོགས་གཉིས་པོ་གཙོ་ཆེ་ཆུང་གི་ཁྱད་པར་ནི། མཉམ་གཞག་དང་རྗེས་ཐོབ་ལས་ཡིན་ལ་དེའི་ཚེ་རྗེས་ཐོབ་ལ་ནི་མཉམ་གཞག་གི་མདངས་མ་ཉམས་པར་བྱེད་དགོས་ལ། མཉམ་གཞག་ལ་གཅིག་ཤོས་མི་དགོས་པ་ནི།
གཉིས་སྣང་གི་འཁྲུལ་པས་བསླད་མ་བསླད་ཀྱི་ཁྱད་པར་ལས་བྱུང་བ་ཡིན་ཏེ། ཇི་སྐད་དུ། ཇི་ལྟར་འཁྲུལ་པས་མཐོང་གྱུར་པ། ། དེ་ལྟར་འདི་རྣམ་གཞག་བྱས་པ། ། ཞེས་འབྱུང་བ་ལྟར་རོ། ། དེ་ལྟར་འཇིག་རྟེན་ཁོ་ནའི་བདེན་པས་གང་གཞག་པ་དེ་ཐམས་ཅད་ནི། འཕགས་པའི་གནས་སྐབས་ཀྱི་ཐ་སྙད་དུ་བརྫུན་ལ། འཕགས་པའི་གནས་སྐབས་ཀྱི་ཐ་སྙད་རང་ལ་བདེན་པ་དེ་ཡང༌། མཐར་ནི་བརྫུན་ནོ། ། རྒྱུ་ཚོགས་གཉིས་ལ་བདེན་བརྫུན་གྱི་ཁྱད་པར་མེད་ན།
འབྲས་བུ་སྐུ་གཉིས་ལ་དེ་ལྟར་འབྱུང་བ་ཅི་ཞེ་ན། དེ་ལྟར་ཁས་མི་ལེན་ཏེ། མྱ་ངན་ལས་འདས་པ་ཡང་སྒྱུ་མ་ལྟ་བུར། སློབ་དཔོན་འདིས་འཆད་པའི་ཕྱིར། འཆད་ཚུལ་འདི་ཡང་སློབ་དཔོན་ཟླ་བའི་གསང་འདུས་སྒྲོན་གསལ་གྱིས་བཤད་པ་ལ་འགྲིག་པ་ཡིན་ནོ། ། བོད་ཕྱི་མས་ནི། ཐལ་འགྱུར་བའི་མཐར་ཐུག་གི་ཚེ། སྤྱིར་ཤེས་བྱ་ཐམས་ཅད་ཡོད་སྙམ་དང༌། རིགས་པས་དཔྱད་པའི་ཚེ། ཡོད་མ་ཡིན་དུ་འཇོག་པ་དུས་མཉམ་དུ་ཁས་བླངས་པས།
སྟོང་ཉིད་དངོས་པོའི་འཇིག་རྒྱུར་ཐལ་བ་དང༌། ཐ་སྙད་བདེན་པ་རིགས་པས་དཔྱད་བཟོད་དུ་ཐལ་བ་ཞེས་བྱ་བ། རིགས་པའི་རྣམ་གྲངས། སློབ་དཔོན་ཟླ་བས། ཆོས་སྐྱོང་ཞབས་ལ་སུན་འབྱིན་དུ་འཕངས་པར་འདོད་པ་རྣམས་ཕྱིར་ལོག་པ་ཡིན་ནོ། ། གཉིས་པ་སྔགས་ཀྱི་ཐུན་མོང་མ་ཡིན་པའི་བསོད་ནམས་ཀྱི་ཚོགས་སོག་ལ་འཇུག་པའི་དུས་སུ་ནི། འཇིག་རྟེན་ལྷན་སྐྱེས་ལ་གྲགས་པའི་ཡོད་པ་ཐམས་ཅད་ཐད་སོར་འཇོག་པ་གཏན་མ་ཡིན་ཏེ། དེར་ནི་ཡེ་ཤེས་ཀྱི་ཚོགས་སོགས་སྔོན་དུ་བཏང་ནས། ཐ་མལ་གྱི་སྣང་ཞེན་མཐའ་དག་བཀག་པའི་སྒོ་ནས་ལམ་རིམ་པ་གཉིས་པོ་ཉིད་ཚོགས་གཉིས་ཀྱི་ངོ་བོར་བཞག་ནས། ཉམས་སུ་ལེན་པའི་ཕྱིར་དབུ་མ་ཐལ་འགྱུར་བའི་ལྟ་བའི་མཐར་ཐུག་གི་ཚེ་དོན་དམ་བདེན་པའི་མཚན་གཞི་ཁས་མི་ལེན་པ་དང༌།
གསང་བ་འདུས་པས་རྫོགས་རིམ་གྱི་ཉམས་ལེན་དངོས་གཞིའི་ཚེ། དོན་དམ་བདེན་པའི་མིང་དོན་གཉིས་ཀ་ཚད་གྲུབ་ཏུ་འཇོག་པ་མི་འགྲིགས་བཞིན་དུ་སྒྲིག་པར་བྱ་བ་མ་ཡིན་པ་ལ་དགོངས། དབུ་མ་ལ་འཇུག་པར། འདིར་འབྱུང་ལུགས་ཀྱང་གཞན་ན་ནི། ། མེད་ཅེས་མཁས་རྣམས་ངེས་པར་མཛོད། ། ཅེས་གསུངས་སོ། ། འདིར་གྲུབ་མཐའ་འོག་མ་འོག་མས། བདེན་པ་དང་དོན་དམ་པར་འཇོག་པ་དེ་ལ། གོང་མ་གོང་མས་རྫུན་པར་འཆད་པ་ལ་དགོངས་ནས། ཇི་སྐད་དུ།
རྣལ་འབྱོར་པ་ཡང་བློ་ཁྱད་ཀྱི། ། གོང་མ་གོང་མ་རྣམས་ཀྱིས་གནོད། ། ཅེས་བཤད་ལ། བདེན་གཉིས་ལས་ཀྱང༌། གཞན་གྱི་དོན་དམ་བྱས་གང་ཡིན། ། དེ་ནི་གཞན་གྱིས་ཀུན་རྫོབ་འདོད། ། ཅེས་པའི་ལུང་ཤེས་བྱེད་དུ་དྲངས་པའི་དོན་དེ་ནི། སྤྱི་ཙམ་ནས་ཤིན་ཏུ་འཐད་ཅིང༌། ཁྱད་པར་དུ་ངོ་བོ་ཉིད་མེད་པར་སྨྲ་བས། དོན་དམ་དུ་སྒྲོ་བཏགས་པའི་སྟོང་པ་ཉིད་དེ་ལ།
སྔགས་སུ་བརྫུན་པ་དང༌། སྙིང་པོ་མེད་པར་བཤད་པ་ཤིན་ཏུ་མང་ངོ༌། ། འཇུག་པར། ལུགས་དེ་ལ་དགག་པ་མཛད་པ་ནི། གྲུབ་མཐའ་འོག་མའི་དོན་དམ་ཉི་ཚེ་བ་དེ། ཐལ་འགྱུར་བའི་ཀུན་རྫོབ་ཏུ་བཞག་ན། དེའི་འཇོག་ཚུལ་ལ། རིགས་པས་དཔྱད་པར་སོང༌། ཞེས་འཆད་པ་ཡིན་ལ། ཀུན་རྫོབ་ཀྱི་བདེན་པ་ལ་ཡོད་དགོས་པའི་རྒྱུ་མཚན་གྱིས་ནི་མ་ཡིན་ཏེ།
འཇིག་རྟེན་པས་ནི་མུ་སྟེགས་ཀྱིས་བརྟགས་པའི་བདག་དང༌། སངས་རྒྱས་པས་བརྟགས་པའི་བདག་མེད་གཉིས་ཀ་ཡང༌། ཀུན་རྫོབ་ཀྱི་བདེན་པར་ཁས་ལེན་པའི་ཕྱིར། མདོར་ན། གྲུབ་མཐའ་སྨྲ་བ་རང་རང་གི་གཞུང་ལུགས་སུ། གང་ཀུན་རྫོབ་ཏུ་བཞག་པ་དེ་ཡིན་ན། ལུགས་དེ་ལ་ཡོད་པ་མ་ཡིན་དགོས་པར་ཤེས་བྱེད་ནི། གྲུབ་མཐའ་གང་དུ་ཡང༌། ཀུན་རྫོབ་ཀྱི་བདེན་པའི་འཇོག་བྱེད་ནི། སྒྲིབ་བྱེད་ཀྱི་དབང་གིས་བསྒྲིབས་པ་ལ་འཆད་དགོས་པ་དང༌།
གསང་སྔགས་པས་མེད་པར་དགག་པ་མཐའ་དག ཀུན་རྫོབ་ཏུ་འཆད་པ་ཡང༌། རྟོག་པའི་ཡུལ་ལས་མ་འདས་པ་ལ་དགོངས་མོད། གཞན་དག་ན་རེ། སྔགས་པས་སྙིང་པོ་མེད་པར་འཆད་པ་དེ་ནི། ཆད་སྟོང་ལ་དགོངས་ཞེས་ཟེར་བ་དེ་ལ། བོད་སྔ་མའི་རྗེས་འཇུག་དག་ཀྱང༌། དབྱངས་སུ་ལེན་པ་དེ་ནི། རི་བོང་གི་བཅལ་ལྟར་སྣང་བ་ཡིན་ཏེ། ཀུན་རྫོབ་ཀྱི་བདེན་པ་མཐར་ཐུག་གདོད་མ་ནས་ཡོད་མ་མྱོང་བ་དེ།
བོད་ཕྱི་མས་ནན་ཏན་གྱིས་ཡོད་པར་བསྒྲུབ་པ་ཙམ་གྱིས་འགྲུབ་ན་ཆད་སྟོང་དུ་འགྱུར་ལ་རག་པའི་ཕྱིར་རོ། ། བོད་ཕྱི་མས། སྔགས་ལུགས་ཀྱི་དོན་དམ་བདེན་པའི་མཐར་ཐུག་པ་དག ཀུན་རྫོབ་ཀྱིས་བདེན་པ་ཉིད་དུ་ཐེ་ཚོམ་མེད་པར་ཁས་བླངས་པས། སྔགས་ཀྱིས་གྲུབ་མཐའི་རྩ་བ་སུན་འབྱིན་པར་བྱས་སོ། ། སྨྲས་པ། ཕ་རོལ་ཕྱིན་པའི་ལམ་པོ་ཆེ། ། ལྟ་སྒོམ་རྩོད་པ་ཀུན་བྲལ་བ། ། གསང་སྔགས་ཐབས་ཟབ་གཏིང་རིང་བར། ། བཅུག་པས་བཅིངས་པར་མ་གྱུར་ཏམ། །
སྔགས་ཀྱི་དབུ་མ་བདུད་རྩི་ཡི། ། འབྱུང་གནས་དཔག་བསམ་ལང་ཚོ་ཅན། ། ཕ་རོལ་ཕྱིན་པའི་འཁྲིལ་ཤིང་གི ། རྒྱན་མང་པོ་ལ་ལྟོས་མི་དགོས། ། ཞེས་སྨྲས་སོ། ། གཉིས་པ། གསང་སྔགས་སྤྱི་དང༌། ཁྱད་པར། གསང་བ་འདུས་པའི་ངེས་དོན་གྱི་གནས་རྣམས་མ་འཁྲུལ་བར་ངོས་གཟུང་བ་ལ་གཉིས་ཏེ། སྤྱིའི་རྣམ་གཞག་ཁྱབ་བྱེད་དུ་བཤད་པ་དང༌།
ཁྱབ་བྱ་སོ་སོའི་བྱེ་བྲག་ངེས་པར་བྱའོ། ། དང་པོ་ལ་གཉིས་ཏེ། རང་གི་ལུགས་གོང་མ་བཞིན་དུ་བཞག་པ་དང༌། བོད་ཕྱི་མས་བརྟགས་པའི་མཐའ་ལ་དཔྱད་པའོ། ། དང་པོ་ནི་གསང་སྔགས་ཀྱི་རྒྱུད་ཅེས་བྱ་བར་མཚན་གསོལ་བ་རྣམས་ལ། རྗོད་བྱེད་ཚིག་གི་དང༌། བརྗོད་བྱ་དོན་གྱི་རྒྱུད་དོ། ། རྡོ་རྗེ་ཐེག་པ་བ་རྣམས་ཀྱི་དོན་དམ་བདེན་པ་དང་ངེས་པའི་དོན་གྱི་མཚན་གཞི་ནི། བརྗོད་བྱ་དོན་གྱི་རྒྱུད་ལས་གཞན་མེད་ལ། དེའི་ངོས་འཛིན་ནི།
ཆོས་ཀྱི་དབྱིངས་ཀྱི་ཡེ་ཤེས་སོ། ། འདི་ལ་ངོ་བོའི་སྒོ་ནས་མི་འདྲ་བའི་དབྱེ་བ་མེད་ཀྱང༌། གནས་སྐབས་ཀྱིས་ཕྱེ་བའི་ཚེ། རྒྱུའི་དང༌། ཐབས་ཀྱི་དང༌། འབྲས་བུའི་རྒྱུད་དོ། ། དང་པོ་ནི། དྲི་མ་དང་བཅས་པའི་ཡེ་ཤེས། དེ་དང་འབྲལ་རུང་དུ་ངོ་བོ་ཉིད་ཀྱིས་གནས་པ་དེའོ། ། གཉིས་པ་ནི།
ལམ་ཐབས་ཤེས་དང་ངོ་བོ་ཉིད་ཀྱིས་འདྲེས་སུ་རུང་བ་ཙམ་དུ་མ་ཟད། ས་ཐོབ་ནས་གཅིག་ཏུ་འདྲེས་པའི་ཡེ་ཤེས་སོ། ། གསུམ་པ་ནི། དྲི་མ་ཐམས་ཅད་དང་བྲལ་ཞིང༌། སྟོབས་སོགས་ཡོན་ཏན་ཀུན་དང་འདྲེས་པའི་ཆོས་དབྱིངས་ཡེ་ཤེས་སོ། ། གནས་སྐབས་གསུམ་པོ་འདི་དག་ན། ཀུན་ནས་ཉོན་མོངས་ཀྱི་ཆོས་རྣམས་ནི། རྒྱུད་དང་འབྲལ་དུ་རུང་བ་ཁོ་ན་དང༌། འཁྲུལ་པའི་སྣང་བ་ཉིད་ཀྱི་ཕྱིར། ཀུན་རྫོབ་ཀྱི་བདེན་པར་ངེས་པས་ན།
སྔགས་ལམ་གྱི་སྐབས་གང་དུ་ཡང་ཕྱོགས་དེ་དག་ཡོད་པར་ཁས་ལེན་པའི་སྐབས་མེད་དོ། ། རྣམ་བྱང་གི་ཆོས་རྣམས་ནི། དང་པོ་རྟོག་པའི་ཡུལ་དུ་འཆར་དགོས་པ་དེའི་ཚེ། སོང་ཚོད་ལ་ཀུན་རྫོབ་ཀྱི་བདེན་པར་སོང་ཡང༌། ས་ཐོབ་ནས་གནས་སྐབས་ཀྱི་ཡོན་ཏན་ཇི་སྙེད་པ། ཆོས་ཀྱི་དབྱིངས་ལས་རྫས་གཉིས་སུ་མེད་པའི་ཕྱིར། དོན་དམ་པའི་བདེན་པ་ཁོ་ནའོ། ། རྒྱུའི་རྒྱུད་འདི་ལ་མིང་གི་རྣམ་གྲངས། རྣལ་འབྱོར་དབང་ཕྱུག་གིས་རྒྱུའི་རྒྱུད་ཀུན་གཞི་ཞེས་བྱ་བ་དང༌། རྒྱུད་བླ་རྩ་འགྲེལ་དུ།
ཁམས་བདེ་བར་གཤེགས་པའི་སྙིང་པོ་དང༌། དོན་དམ་པའི་སེམས་ཅན་དང༌། རང་བཞིན་དུ་གནས་པའི་རིགས་ཞེས་བྱ་བའི་མིང་གིས་གསུངས་ལ། རྟེན་དེ་ལ་དྲི་མ་དང་ཡོན་ཏན་གཉིས་ཀ་གནས་པས་ན། གནས་ཞེས་བྱ་ཞིང༌། དྲི་མ་རྣམས་ནི་འབྲལ་རུང་གི་ཚུལ་དུ་གནས་པས་ན། དྲི་མས་ནི་སྟོང་པར་འཇོག་ལ། ཡོན་ཏན་རྣམས་ནི་མངོན་དུ་གྱུར་པའི་ཚེ་ལྟ་ཅི་སྨོས། དེར་མ་གྱུར་པའི་ཚེ་ཡང༌། ཆོས་དབྱིངས་ཡེ་ཤེས་ཀྱི་ངོ་བོ་ཉིད་དུ་གནས་པའི་ཕྱིར།
དེས་དེ་སྟོང་པ་མ་ཡིན་ཏེ། ཆུ་ལ་འོ་མ་བཞིན་ནོ། ། འབྲལ་རུང་གི་དྲི་མས་སྟོང་པ་དང༌། འབྲལ་མི་རུང་གི་བདེ་བས་མི་སྟོང་བ་ཉིད་ཀྱི་ཕྱིར་ན། ལམ་འབྲས་ཀྱི་སྐབས་སུ་མ་ཟད། གཞིའི་དུས་ཉིད་ནས་བདེ་སྟོང་ཟུང་དུ་འཇུག་པའོ། ། གལ་ཏེ། གཞི་དུས་ཀྱི་དོན་དམ་བདེན་པ་ཡེ་ཤེས་སུ་ཁས་ལེན་ན། ཚུར་རོལ་མཐོང་བས་ཀྱང༌། དོན་དམ་པའི་བདེན་པ་དང༌།
བདེ་བར་གཤེགས་པའི་སྙིང་པོ་མངོན་སུམ་དུ་མཐོང་བར་ཐལ་བ་མ་ཡིན་ནམ་ཞེ་ན། ཚུར་མཐོང་གི་ཚེ་ནི། རང་ཉིད་གསལ་བའི་ངོ་བོར་སྐྱེས་ཙམ་ལ་རང་རིག་པར་ཐ་སྙད་འདོགས་པ་ཡོད་ཀྱང༌། དེ་ལ་ངེས་པ་འདྲེན་མི་ནུས་པས་ན། རང་གིས་རང་རིག་པ་ཞེས་མི་བྱ་ལ། འཕགས་པའི་སར་ནི། དེ་ལ་ངེས་པ་འདྲེན་ནུས་པའི་ཕྱིར། སོ་སོ་རང་གིས་རིག་པའི་ཡེ་ཤེས་ཀྱི་སྤྱོད་ཡུལ་ཞེས་བཤད་དོ། ། དེ་ལྟར་རྒྱུད་རང་གི་ངོ་བོ་ནི། མྱོང་བ་གསལ་རིག་ཙམ་དུ་ཁྱད་པར་མེད་ཀྱང༌།
གློ་བུར་གྱི་དྲི་མ་འདོད་ཆགས་རིགས་བཞིའི་དབྱེ་བས། བརྗོད་བྱ་དོན་གྱི་རྒྱུད་ལ་བཞིར་ཕྱེད་ཞིང༌། བཞི་པོ་དེ་བརྗོད་བྱར་སྟོན་པའི་རྒྱུད་སྡེ་ལ་ཡང་བཞིར་ཕྱེ་ནས། ཆགས་པ་རིགས་བཞི་ལམ་དུ་བྱས་ནས། རིམ་གྱིས་སྤོང་བའི་གཉེན་པོ་སྟོན་བྱེད་དུ། བྱ་བའི་རྒྱུད་ལ་སོགས་པ་བཞིར་ཕྱེ་བ་ནི། དཔལ་ཁ་སྦྱོར་གྱི་དགོངས་པས། སྲིན་བུ་ཤིང་ལ་གནས་ཏེ། ཤིང་ལ་ཟོས་པས། མཐར་ཤིང་ཟད་པར་བྱེད་པའི་དཔེས་གསུངས་སོ། །
དེ་བཞིན་དུ་རྒྱུད་རང་གི་ངོ་བོ་ལ་ཁྱད་པར་མེད་ཀྱང༌། དེ་ལ་གནས་བཅས་པའི་དྲི་མ་ལ། ཆ་མཉམ་པ་དང་ཤས་ཆེ་བའི་རྒྱུད་བརྗོད་བྱར་སྟོན་པའི་རྗོད་བྱེད་ལ་ཡང༌། དེ་ལྟར་ཕྱེ་ནས་དྲི་མ་དེ་དག་ལམ་དུ་བྱེད་པའི་ཚུལ་གྱིས་ཟད་པར་བྱེད་པའོ། ། གཉིས་པ་ནི། བོད་ཕྱི་མ་དག་ན་རེ། རྡོ་རྗེའི་ཐེག་པར་དོན་དམ་པའི་བདེན་པ་ཞིག་ངོས་འཛིན་པའི་ཚེ་ཕ་རོལ་ཏུ་ཕྱིན་པའི་སྟོང་པ་ཉིད་ལས། གཞན་ངོས་འཛིན་དུ་མེད་ལ། དེ་ལས་གཞན་པའི་ཀུན་ནས་ཉོན་མོངས་ཀྱི་ཕྱོགས་ལྟ་ཅི་སྨོས། རྣམ་བྱང་གི་ཕྱོགས་ཇི་སྙེད་པ་ཡང་ཀུན་རྫོབ་ཀྱི་བདེན་པ་སྟེ།
སངས་རྒྱས་ཀྱི་ཇི་སྙེད་པ་མཁྱེན་པའི་ཡེ་ཤེས་རྣམས་དེ་ལ་ལྟོས་ནས། ཇི་སྙེད་པ་མཁྱེན་པར་འགྲོ་བའི་ཕྱིར། བོད་སྔ་མ་ལྟར་ཀུན་རྫོབ་ཀྱི་བདེན་པ་ལ་སྡང་བར་མི་བྱ་སྟེ། དེ་ལྟ་ན་ཆད་སྟོང་དུ་ཐལ་བར་འགྱུར་བའི་ཕྱིར། ཞེས་འཆད་པར་ངེས་པ་དང༌། ཡང་བླ་མེད་ཀྱི་རྒྱུད་མཐའ་དག གཉིས་མེད་རྒྱུད་དུ་ངེས་ཤིང༌། དེའི་ངོས་འཛིན་བདེ་སྟོང་དབྱེར་མེད་ལ་བཤད་ནས། དེ་ལས་ཕྱེ་བའི་རྒྱུད་གཉིས་ཀྱི་ཁྱད་པར། མཐར་ཐུག་གི་མཚན་དཔེའི་དངོས་ཀྱི་ཉེར་ལེན་ལམ་བྱེད་ཡོད་མེད་ལས་འབྱེད་པ་དང༌།
ཡང༌། ཕར་ཕྱིན་པ་ལ་མཐར་ཐུག་གི་མཚན་དཔེའི་དངོས་རྒྱུ་མེད་གསུང་པ་དང༌། རེས་འགའ་ས་བཅུ་པའི་བྱང་སེམས་མཚན་དཔེ་རྗེས་མཐུན་པས་བརྒྱན་པ་དེ། ལུས་རྟེན་མ་བོར་བར་སངས་རྒྱས་རྒྱ་ཞེས་དང༌། བདེ་སྟོང་དབྱེར་མེད་ཀྱི་གོ་བ་ཡང༌། བོད་སྔོན་མས་འདོད་པ་ལྟར་མ་ཡིན་གྱི། སྔགས་བླ་མེད་ནས་ཐུན་མོང་མ་ཡིན་པར་བཤད་པའི་ཡུལ་ཅན་བདེ་བ་ཆེན་པོ་དང༌། ཡུལ་ཕར་ཕྱིན་ནས་བཤད་པའི་སྟོང་པ་ཉིད་དེ་ལས་ལྷག་པ་གཞན་མི་སྲིད་པས། གཉིས་པོ་རྟོགས་བྱ་དང་རྟོགས་བྱེད་ཆུ་ལ་ཆུ་བཞག་པ་བཞིན་དུ་སོང་བ་ཞིག་ལ་ངོས་འཛིན་པ་ཡིན། ཞེས་འཆད་དོ། །
འདི་བརྟག་པ་ལ་གསུམ་སྟེ། དོན་དམ་བདེན་པའི་ངོས་འཛིན་མི་འཐད། རྒྱུད་ཀྱི་ངོས་འཛིན་རྒྱ་ཆུང་པ་ཕ་རྒྱུད་དུ་འཇོག་བྱེད་མི་འཐད་པའོ། ། དང་པོ་ནི། དབུ་མ་རིགས་ཚོགས་དངོས་བསྟན་གྱི་སྟོང་པ་ཉིད། དོན་དམ་པའི་བདེན་པར་བཞེད་མཁན་ནི། དབུ་མ་ཐལ་རང་དུ་སྨྲ་བའི་གཞུང་ན་ཡང་མེད་ན། གསང་སྔགས་བླ་མེད་པ་རང་གཞུང་ནས་བཤད་པའི། དོན་དམ་བདེན་པ་གོ་ཆོད་པོ་ངོས་འཛིན་རྒྱུ་ཡོད་བཞིན་དུ། སྒྲོ་བཏགས་བློས་བྱས་ཀྱི་སྟོང་ཉིད་ལ།
དོན་དམ་བདེན་པ་ངོས་འཛིན་པ་ལྟ་ཅི་སྨོས། གལ་ཏེ་འོ་ན། དེ་དག་གིས་དེར་མི་འདོད་པ་ཅི། གསང་སྔགས་ནས་དེ་ལྟར་བཤད་པའི་ཚུལ་ཇི་ལྟ་བུ་ཞེ་ན། ཐལ་རང་དུ་སྨྲ་བས་ནི། རང་ལུགས་མཐར་ཐུག་གི་སྟོང་པ་ཉིད་དེ། རྣམ་གྲངས་པ་མ་ཡིན་པའི་དོན་དམ་བདེན་པར་འདོད་པ་ལྟ་ཞོག ཡོད་པ་ཙམ་དུ་ཡང་ཁས་མི་ལེན་ཏེ། ཇི་སྐད་དུ། མི་སྟོང་ཅུང་ཟད་ཡོད་མིན་ན། །
སྟོང་པ་ཡོད་པར་ག་ལ་འགྱུར། ། ཞེས་དང༌། སྐྱེ་བ་ལ་སོགས་བཀག་པ་ཡང༌། ། དམ་པའི་དོན་དང་མཐུན་ཕྱིར་འདོད། ། ཞེས་དང༌། སྟོང་པ་ཉིད་ནི་དེས་སྟོང་པ། ། སྟོང་ཉིད་སྟོང་ཉིད་དུ་འདོད་དེ། ། ཞེས་བདེན་གཉིས་དང་འཇུག་པར་གསུངས་པའི་ཕྱིར་དང༌། ཆོས་ཅན་ཚད་གྲུབ་ཀྱི་སྟེང་དུ། དགག་བྱ་འགོག་པར་འདོད་པ་ན།
གཞུང་འགྲེལ་ནས་མ་བཤད་བཞིན་དུ། རང་གི་འདོད་པས་སྒྲོ་བཏགས་པའི་ཕྱིར་དང༌། དགག་བྱ་བཀག་ཤུལ་དུ་ཆོས་ཅན་ཚད་གྲུབ་ཁས་བླངས་ན་མ་ཡིན་པར་དགག་པ་ཉིད་དུ་ཐལ་བའི་ཕྱིར་དང༌། ཁྱེད་ཀྱིས་ནི་ཕན་ཚུན་སྤངས་འགལ་ཁས་བླངས་པས། སྤྲོས་པའི་མཐའ་བཞི་པ་བཀག་པ་ནི། གསུམ་པ་ཉིད་དུ་ཐལ་བའི་ཕྱིར་དང༌། རང་རྒྱུད་པས་ཀྱང༌། རྗེས་དཔག་གི་ཚེ་ཆོས་ཅན་ཚད་གྲུབ་ཁས་བླངས་ཀྱང༌། རིགས་ཤེས་ཀྱི་ཚེ། ལྟོས་གྲུབ་ཀྱི་རྟགས་ལས་དེ་ཉིད་ཀྱང་འགོག་པའི་ཕྱིར་དང༌།
འཕགས་པའི་ཐ་སྙད་ཀྱི་དུས་སྔ་མར་ཁས་བླངས་པ་དེ། མཐར་ཁས་མི་ལེན་པའི་ཚུལ་གྱིས་འགོག་པ་ནི། ངོ་བོ་ཉིད་མེད་པ་པ་དག་གི་སྟོང་པ་ཉིད་ལ་རིམ་འཇུག་གི་ཚུལ་བླ་ན་མེད་པ་ཉིད་པ་ཉིད་ཀྱི་ཕྱིར་རོ། ། རྟག་ཆད་ཀྱི་ལྟ་བ་ཉིད་དུ་ཐལ་བ་ནི་ཀུན་རྫོབ་ཀྱི་བདེན་པ་ཡོད་པར་ཁས་བླངས་པ་ལ་འབྱུང་གི གདོད་མ་ནས་ཡོད་མ་མྱོང་བར་ཁས་བླངས་པ་ལ་དེ་ལྟར་མ་ཡིན་ཏེ། ཇི་སྐད་དུ། དངོས་པོ་ཡོད་པར་ཁས་བླངས་ན། ། རྟག་དང་ཆད་པར་ལྟ་བ་ནི། ། ཐལ་བར་འགྱུར་ཏེ་དངོས་དེ་ནི། ། རྟག་དང་མི་རྟག་འགྱུར་ཕྱིར་རོ། །
ཞེས་བཤད་པས་སོ། ། དོན་དམ་བདེན་པའི་ངོས་འཛིན་ཕར་ཕྱིན་པ་ལ་མ་ལྟོས་པར། སྤྱིར་གསང་སྔགས་པ་ལ་ཡོད་ཚུལ་དང༌། བྱེ་བྲག་ཏུ་གསང་འདུས་པས་ཇི་ལྟར་འཆད་ཚུལ་གཉིས་ལས། དང་པོ་ནི། ཇི་སྐད་དུ། མདོ་ལས། གཞན་གྱིས་དོན་དམ་བྱས་གང་ཡིན། ། ཞེས་སོགས་དང༌། རྣལ་འབྱོར་པ་ཡང་བློ་ཁྱེད་ཀྱིས། །
ཞེས་སོགས་བཤད་པ་ལྟར། གྲུབ་མཐའ་དང་ཐེག་པ་འོག་མ་ལ་མེད་པའི་དོན་དམ་བདེན་པའི་ངོས་འཛིན་རེ་དང༌། དེ་རྟོགས་པའི་ཐབས་མཁས་རེ་རེ་ཡོད་པར་འཆད་པ་ནི། སྤྱི་ལུགས་ཡིན་པ་ལྟར། ཕར་ཕྱིན་གྱི་དབུ་མ་དག་ནས་མ་བཤད་པའི། དེ་དང་དེ་སྔགས་ཀྱི་དབུ་མ་ནས་འཆད་དགོས་པ་ཡིན་ཏེ། བརྟག་གཉིས་ལས། གཞན་གྱིས་བརྗོད་མིན་ལྷན་ཅིག་སྐྱེས། ། གང་དུ་ཡང་ནི་མི་རྙེད་དེ། ། བླ་མའི་དུས་ཐབས་བསྟེན་པ་དང༌། །
བདག་གི་བསོད་ནམས་ལས་ཤེས་བྱ། ། ཞེས་དང༌། ཨཱརྻ་དེ་བས། བསྐལ་པ་བྱེ་བ་རྣམས་སུ་ཡང༌། ། ཐོས་པའི་ཕ་རོལ་སོན་གྱུར་ཀྱང༌། ། རང་བྱིན་བརླབས་ལས་ཕྱིར་ཕྱོགས་པ། ། དེ་ཡིས་དེ་ཉིད་མཐོང་བ་མེད། ། ཞེས་དང༌། ཕུང་པོ་རྣམ་བཅད་སྟོང་པ་ཉིད། ། ཅེས་སོགས་ཀུན་ལས་གྲགས་པ་ལྟར་ཡིན་པས།
དཔེར་ན་བླ་མེད་ཀྱི་སྒྲུབ་ཐབས་རེ་རེའི་ཐོག་མར། ཡེ་ཤེས་ཚོགས་སོག་གི་ཚེ། ཀུན་རྫོབ་མཐའ་དག་རང་སྟོང་དུ་ཐག་བཅད་ནས། སྟོང་པ་ཉིད་ཀྱི་ཡེ་ཤེས་ཀྱི་རྡོ་རྗེ་ངའོ་ཞེས་ཁས་ལེན་པ་དེའི་ཚེ། དོན་དམ་པའི་བདེན་པ་ལས་འོས་མེད་པ་དང༌། དངོས་གཞིའི་ཚེ། ཐ་མལ་གྱི་སྣང་ཞེན་བཀག་པའི་ཕྱིར་ན། རྟེན་བརྟེན་པའི་གསལ་སྣང་ཇི་སྙེད་པ་དོན་དམ་པའི་བདེན་པར་ཁས་ལེན་པ་ལས་འོས་མེད་པ་དང༌། གྱ་ནོམ་ལྷར་ཞེན་གྱི་རྟོག་པ་བཀག་ནས། རྫོགས་རིམ་གྱི་ཡེ་ཤེས་ལ་ཞུགས་པའི་ཚེ།
མཐར་ཐུག་གི་ཡེ་ཤེས་དེ་ཉིད་དོན་དམ་པའི་བདེན་པར་ཁས་ལེན་དགོས་པ་ཡིན་ཏེ། གཞན་དུ། ཀུན་རྫོབ་ཀྱི་བདེན་པར་ཁས་བླངས་ན། མ་རིག་པས་བསླད་པ་ཞུགས་པའམ། རིགས་པས་དཔྱད་མི་བཟོད་པ་གང་རུང་དུ་ཐལ་བ་ལས་མི་བཟོད་པ་མ་ཡིན་ཏེ། སོ་སོ་རང་རིག་པའི་ཡེ་ཤེས་ཀྱི་ཉམས་སུ་མྱོང་བྱ་ཁོ་ནར་ངེས་པའི་ཕྱིར། གཉིས་པ་ནི། གསང་འདུས་པའི་རྫོགས་རིམ་གྱི་གཙོ་བོ། རིམ་པ་ལྔའི་ནང་གི་བཞི་པ། འོད་གསལ་བའི་རིམ་པ་དང༌།
མངོན་པ་བྱང་ཆུབ་པའི་རིམ་པ་ཞེས་མཚན་དུ་གསོལ་བ་དེ། དོན་དམ་པའི་བདེན་པ་ཁོ་ནར་དམ་བཅས་ཏེ་བཤད་པ་ལས་གཞན་དུ་གཡོས་པའི་སྐབས་མི་སྲིད་པའི་ཕྱིར་ན། དོན་དམ་བདེན་པའི་གཞི་ཕར་ཕྱིན་པ་ལ་ལྟོས་མི་དགོས་སོ། ། འོན་ཏེ། འདིར་བཤད་པའི་འོད་གསལ་དེ་དང༌། ཕར་ཕྱིན་པའི་སྟོང་ཉིད་གཅིག་གོ་ཞེ་ན། ཕར་ཕྱིན་པའི་སྟོང་ཉིད་མཐའ་ཆོད་ངོ་ཤེས་པ་དེ་ལ་བསམས་ན་ནི། ཟུང་འཇུག་གི་སྐུ་འཇོག་མ་ཤེས་པ་དང༌། མཉམ་གཞག་ན་བློ་མེད་པ་སོགས་སུ་འགྱུར་ལ། བོད་ཕྱི་མས་བརྟགས་པའི་སྟོང་ཉིད་ཕྱོགས་རེ་བ་དེའམ།
འཕགས་སྐོར་གྱི་གཞུང་འགྲེལ་ན་སྟོང་པ་ཉིད་གཏན་ལ་འབེབས་བྱེད་ཀྱི་ལུང་ཚིག་དབུ་མ་དང་མཐུན་པ་ཇི་ལྟ་བུ་ཞིག་བྱུང་ཡང་སྒྲོ་འདོགས་སེལ་བྱེད་དུ་འཆད་ཀྱི་སྒོམ་པས་ཉམས་སུ་མྱོང་བྱར་འཆད་པའི་སྐབས་མེད་དོ། ། མདོར་ན་འཕགས་པའི་ཡེ་ཤེས་ཀྱི་ཉམས་སུ་མྱོང་བྱར་གྱུར་པའི་དོན་དམ་བདེན་པ་དང༌། སྤྱི་མཚན་གྱི་གཞི་མཐུན་པ་ཁས་ལེན་པ་ནི། སྔགས་དང༌། གྲུབ་མཐའ་བཞི་པོ་གང་གི་ནང་ན་ཡང་མེད་ཅེས་དམ་འཆའ་བར་ནུས་སོ། ། དེ་ལྟ་ན། རྟ་དཀྱུ་ས་དང་རྒྱུག་པའི་དཔེས་བཀག་པ་མ་ཡིན་ནམ་ཞེ་ན། དེའི་ཚེ། སྒོམ་བྱར་བཤད་ཀྱང༌། དོན་དམ་པའི་བདེན་པ་དང༌།
ཡེ་ཤེས་ཀྱི་མྱོང་བྱར་མི་བཞེད་དོ། ། འདི་སྐབས་ཀྱི་འོད་གསལ་དང༌། ཕར་ཕྱིན་པའི་སྟོང་པ་ཉིད། ངོ་བོའི་སྒོ་ནས་མི་འདྲ་བར་མ་ཟད། འཐོབ་བྱེད་ཐབས་ཀྱི་སྒོ་ནས་ཀྱང་ཕར་ཕྱིན་གྱི་སྟོང་ཉིད་ནི་ཐོས་བསམ་གྱི་སྒོ་ནས། དོན་སྤྱི་ཙམ་ཞིག་ཤེས་པར་བྱ་བ་ཡིན་གྱི། རྟོགས་བློ་མངོན་སུམ་པ་མི་སྲིད་ཅིང༌། འདི་སྐབས་ཀྱི་འོད་གསལ་ནི་དབང་གསུམ་པའི་ཐབས་མཁས་ཀྱིས་མངོན་སུམ་དུ་བྱ་བར་བཤད་པའི་ཕྱིར་དང༌། འབྲས་བུའི་སྒོ་ནས་ཀྱང༌། འོད་གསལ་འདི་ནི་ཟུང་དུ་འཇུག་པའི་དེ་མ་ཐག་རྐྱེན་དུ་བཤད་ལ།
སྟོང་པ་ཉིད་ནི་ཤེས་པ་གང་གི་ཡང་ཉེར་ལེན་དུ་མི་རུང་བའི་ཕྱིར། འོད་གསལ་གྱི་ངོས་འཛིན་གཏིང་མ་ཚུགས་པ་གཞན་དང་གཞན་ཞིག་འཆད་པ་ལ་ནི། འོག་ཏུ་བརྟག་པར་བྱའོ། ། གཉིས་པ་ལ། རྒྱུད་ཀྱི་ངོས་འཛིན་ཉི་ཚེ་བར་སོང་བ་དང༌། ཨེ་ཝཾ་གི་ངོས་འཛིན་ཡང་དེ་ལྟར་ཐལ་བའོ། ། དང་པོ་ནི། བདེ་སྟོང་དབྱེར་མེད་ཀྱི་གོ་དོན། གཞི་ལམ་འབྲས་གསུམ་ཀུན་ལ་ཁྱབ་བྱེད་དུ་འཇུག་པར་བཤད་ན་འཐད་ཀྱང༌། ཕྱི་རབས་པས་བརྟགས་པ་འདི་ནི་རྒྱ་ཆུང་བ་ཡིན་ཏེ།
སྟོང་པའི་གོ་དོན། དབུ་མ་ཐལ་འགྱུར་བས་བརྟགས་པ་ལ་ངོས་གཟུང་བ་དང༌། བདེ་བའི་དོན་དབང་གསུམ་པའི་ལམ་གྱིས་བསྐྱེད་པ་ལ་ངོས་གཟུང་བས། གཞི་དུས་ལ་མ་ཁྱབ་པའི་ཕྱིར། རྒྱུ་རྒྱུད་ལ་མ་ཁྱབ་ན་སྤང་བྱ་དྲི་མ་དང་གཉེན་པོ་ཡོན་ཏན་གང་ལ་གནས་པའི་གཞི་ངོས་མི་ཟིན་པ་དང༌། སྦྱང་གཞི་གང་གི་སྟེང་དུ། དྲི་མ་དང་གཉེན་པོ་ལྷན་ཅིག་ཏུ་གནས་ནས། གནོད་པ་ཇི་ལྟར་བྱེད་པའི་ཚུལ་དང༌། དེའི་ཚེ་ན་གནས་ཀྱིས་གནས་པའི་ཕྱོགས་བཟུང་བས། གནས་དང་གནས་པ་པོ་བདག་ཉིད་གཅིག་ཏུ་གྱུར་ནས།
གཉེན་པོས་སྤང་བྱའི་ས་བོན་དྲུངས་འབྱིན་པའི་ཚུལ་རྣམས། མ་འཁྲུལ་བ་ཚིག་ཏུ་འཆད་མི་ནུས་པ་དང༌། དོན་ལ་གཞག་མི་ནུས་པའི་ཕྱིར་རོ། ། འོ་ན། ཀུན་ལ་ཁྱབ་བྱེད་དུ་འཇུག་པའི་རྒྱུད་དེ་ལ། བདེ་བ་དང་སྟོང་པ་དབྱེར་མེད་པ་ཇི་ལྟ་བུ་ཞེ་ན། ཇི་སྐད་དུ། དམྱལ་བ་ཡི་དྭགས་བྱོལ་སོང་དང༌། ། བཤང་བའི་སྲིན་བུ་ལ་སོགས་པ། ། བདེ་བ་གང་ཕྱིར་མི་ཤེས་པ། །
སངས་རྒྱས་ཡེ་ཤེས་བདེ་བ་ཅན། ། ཞེས་དང༌། བདེ་བ་རྟོགས་ཕྱིར་ང་སངས་རྒྱས། ། ཞེས་སོགས་རྣམ་གྲངས་དུ་མར་གསུངས་པ་དེ་དང༌། སྟོང་པ་ཡང༌། ཐོས་བསམ་གྱི་རིགས་པས་བརྟགས་པའི། བྲལ་ཆ་རྟོག་པ་ལ་ཤར་བ་དེ་མ་ཡིན་གྱི། གདོད་མ་ནས་རང་བཞིན་གྱིས་རྣམ་པར་དག་པ། དེ་ཡང་མེད་པར་དགག་པའི་ཆ་ནས་མི་འཛིན་གྱི། བདེ་བ་དེ་དང་རྫས་སོ་སོ་བ་མ་ཡིན་པས་ན།
དབྱེར་མེད་པ་ཉིད་དོ། ། རྡོ་རྗེ་ཐེག་པའི་སྐབས་འདི་དག་ཏུ། ཟུང་འཇུག་དང་དབྱེར་མེད་ཀྱི་དོན་དངོས་པོ་གཅིག་ཏུ་གྱུར་པ་ལ་འཆད་ཅིང༌། རྟོག་གེ་ལ་གྲགས་པའི་ལྡོག་པ་ཐ་དད་ཀྱིས། འདིར་གོ་ཆོད་པ་མ་ཡིན་ཏེ། རྟོག་པས་རྣམ་པར་བརྟགས་པའི་ཆོས་དབང་བཙན་པར་མི་འཆད་དོ། ། གཉིས་པ་ལ། ཨེ་ཝཾ་གི་ངོས་འཛིན་ཉི་ཚེ་བར་སོང་བ་དངོས་དང༌། ཉི་ཚེ་བ་ཉིད་ཀྱང་མི་འཐད་པའོ། ། དང་པོ་ནི།
ཇི་སྐད་དུ། ཨེ་ནི། དབུ་མ་ཐལ་འགྱུར་བས་གཏན་ལ་ཕབ་པའི་སྟོང་པ་ཉིད། ཝཾ་ནི། ལུས་ལ་གནད་དུ་བསྣུན་པ་ལས་བྱུང་བའི་ཞུ་བདེ་ཡེ་ཤེས་ཀྱིས་ངོ་བོར་སྐྱེས་པ་དེ་ཡིན་ལ། དེས་སྟོང་པ་ཉིད་མངོན་སུམ་དུ་རྟོགས་པ་ནི། དབྱེར་མེད་པ་སྟེ། ཐིག་ལེའི་དོན་ནོ། ། ཞེས་འཆད་པ་འདི་ནི། རྒྱ་ཆུང་བ་ཡིན་ཏེ།
ཁྱད་གཞི་དུས་ཀྱི་ཨེ་ཝཾ་མི་བཞེད་ཀྱང༌། ངེས་པར་ཁས་ལེན་དགོས་པས། དེ་ལ་མ་ཁྱབ་པ་དང༌། འབྲས་དུས་ཀྱི་ཨེ་ཝཾ་བཞེད་མོད། དེ་ལ་བཤད་མ་ཐག་པའི་མཚན་ཉིད་དེ་ཚང་བའི་གོ་སྐབས་མེད་པས་སོ། ། གཞི་དུས་ཀྱི་ཨེ་ཝཾ་ངེས་པར་ཁས་ལེན་དགོས་ཏེ། རྗོད་བྱེད་ཚིག་གི་རྒྱུད་རྣམས་ཀྱི་བསྟན་བྱའི་གཙོ་བོ། བརྗོད་བྱ་དོན་གྱི་རྒྱུད་ནི། ཨེ་ཝཾ་ལས་གཞན་དུ་མ་བཤད་ལ། རྒྱུད་དེ་ཡང༌།
ཇི་སྐད་དུ། རྒྱུད་ནི་རྒྱུན་ཆགས་ཡིན་པའི་ཕྱིར། ། ཞེས་སོགས་གནས་སྐབས་གསུམ་དུ་ཕྱེ་བའི་ཕྱིར། གལ་ཏེ། ཨེ་ཝཾ་འཁོར་བ་ཞེས་བྱ་སྟེ། ། ཨེ་ཝཾ་མྱ་ངན་འདས་པ་ཉིད། ། ཅེས་པ་ལ་བརྟེན་ནས་ཁྱོད་ཀྱི་ཕྱོགས་ལ། ཨེ་ཝཾ་ཉིད་འཁོར་འདས་གཉིས་ཀ་དང༌། གཉིས་པོ་ཡང་ཕན་ཚུན་དུ་དབྱེ་བ་མེད་པའི་ཕྱིར། གཅིག་པར་ཁས་ལེན་ནམ་ཞེ་ན།
ཁོ་བོ་ཅག་ནི་འདི་ལྟར་ཁས་ལེན་ཏེ། གཞི་ལམ་འབྲས་བུའི་གནས་སྐབས་ཀུན་ན། ཨེ་ཝཾ་ལས་མ་གཏོགས་པའི་ཆོས་གཞན་ཡོད་པ་མིན་ནོ། ། འོ་ན་གཞི་དུས་སུ་འཁོར་བ་མེད་པར་ཁས་ལེན་ནམ། ཞེ་ན། དུས་དེར། ཨེ་ཝཾ་གཉིས་ལ་འཁོར་བའི་མིང་གིས་འདོགས་སོ། ། ཞེས་སྟོན་པ་ནི། འདི་ཉིད་འཁོར་བ་ཞེས་བྱ་སྟེ། ཞེས་པའོ། །
འབྲས་བུའི་དུས་སུ་ནི། ཨེ་ཝཾ་ཉིད་མྱ་ངན་ལས་འདས་པ་དངོས་སོ། ། ཞེས་འཆད་པ་ནི། འདི་ཉིད་མྱ་ངན་འདས་པ་ཉིད། ། ཅེས་པའོ། ། གཞི་དུས་སུ་དེ་ལ་དེར་འདོགས་པའི་རྒྱུ་མཚན་ནི། སྦྱངས་གཞི་ཨེ་ཝཾ་གི་སྟེང་དུ་སྦྱང་བྱའི་དྲི་མ་གཟུང་འཛིན་གཉིས་ཀྱི་བག་ཆགས་མ་དག་པ་དེ་སྲིད་དུ་འཁོར་བའི་སྣང་བ་རྒྱུན་མི་ཆད་པའི་ཕྱིར། ཞེས་སྟོན་པ་ནི། རྨོངས་ཕྱིར་འཁོར་བའི་གཟུགས་ཅན་ཏེ། ། ཞེས་པའོ། །
འདི་ཁྱབ་འབྲེལ་ཡང༌། གཞི་དུས་སུ་འཁོར་བའི་མཚན་གཞི་ནི། གཟུང་འཛིན་གཉིས་སུ་སྣང་བའི་རྣམ་པར་ཤེས་པ་ཁོ་ནའོ། ། ཞེས་འཆད་པ་ནི། འཁོར་བ་གཟུགས་དང་སྒྲ་ལ་སོགས། ། འཁོར་བ་དབང་པོ་རྣམས་ཉིད་ཡིན། ། ཞེས་པའོ། ། བཏགས་པའི་དགོས་པ་ནི། གནས་ཚུལ་ལ། ཨེ་ཝཾ་ལས་མ་གཏོགས་པའི་ཆོས་གཞན་གང་ཡང་མེད་དོ། །
ཞེས་ཤེས་པར་བྱ་བའི་ཕྱིར་དུའོ། ། ཞེས་སྟོན་པ་ནི། འཁོར་བ་སྤངས་ནས་གཞན་དུ་ནི། ། མྱ་ངན་འདས་པ་རྟོགས་མི་འགྱུར། ། ཞེས་པ་སྟེ། འདིའི་དོན་ཡང༌། འཁོར་བ་སྔར་ཡོད་པ་ཞིག་གཉེན་པོས་ཕྱིས་མེད་པར་བྱས་ནས། མྱ་ངན་ལས་འདས་པ་བསྒྲུབ་དགོས་པ་མ་ཡིན་གྱི། འཁོར་བ་གདོད་མ་ནས་ཡོད་མ་མྱོང་བ་ཉིད་མྱ་ངན་ལས་འདས་པའོ། ། ཞེས་འཆད་དགོས་པར་ནི།
ཀླུ་སྒྲུབ་ཀྱི་ཀྱང༌། འཁོར་བ་མི་དམིགས་པ་འདི་ནི། ། མྱ་ངན་འདས་པར་ཁྱོད་ཀྱིས་བཞེད། ། ཅེས་གསུངས་སོ། ། དངོས་ལ་གནོད་བྱེད་ནི། དྲི་མའི་སྦྱངས་གཞིར་གྱུར་པ་ནི། གཞི་དུས་ཀྱི་རྒྱུད་དང༌། ཨེ་ཝཾ་ཆོས་ཅན་དུ་བཟུང་ནས། འཁོར་བ་དངོས་མ་ཡིན་ཏེ། གདོད་མ་ནས་མྱ་ངན་ལས་འདས་པའི་ཆོས་སུ་གནས་པ་ཉིད་ཀྱི་ཕྱིར་རོ། །
ཞེས་སྟོན་པ་ནི། འདི་རྣམས་ཆོས་ནི་མྱ་ངན་འདས། ། ཞེས་པའོ། ། འདིར་ཡང༌། རྣལ་འབྱོར་དབང་ཕྱུག་མ་དག་པའི་གཟུང་འཛིན་ཇི་སྙེད་པ་ཡོད་མ་ཡིན་དུ་བཞེད་པ་དང༌། བོད་ཕྱི་མ། དེ་དག་ཡོད་པ་མ་ཡིན་ན་ཆད་པའི་མཐར་ལྷུང་ངོ༌། ། ཞེས་འཆད་པ་གཉིས་ལས། གང་བདེ་བ་ཞིག་ཕྱིས་སླད་ནས་འབྱོན་པ་དག་ལ་སྦྱིན་ནོ། ། དབྱེར་མེད་ཀྱི་དོན་ནི།
གཉིས་སུ་མེད་པ་སྟེ། ཕར་ཕྱིན་གྱིས་དབུ་མ་པ། འཁོར་བ་མྱང་འདས་སུ་རོ་གཅིག་པ་ཞེས་བྱ་བ། རིགས་པས་དཔྱད་པའི་ཚེ། དངོས་པོའི་ཆོས་གཅིག་ཀྱང་མ་ལུས་པ་ལ་འཆད་པ་དང༌། གང་རུང་གཅིག་ཁས་ལེན་པ་སྔགས་དང༌། བྱམས་ཆོས་གཉིས་ལས། འདིར་ཕྱི་མ་ཁས་ལེན་ལ། དེའི་ཚེ། འཁོར་བ་ནི་གནས་ཚུལ་ལ་ཡོད་པ་མ་ཡིན་པའི་ཕྱིར།
གནས་ཚུལ་ལ་ཡོད་པ་ནི་མྱ་ངན་ལས་འདས་པ་གཅིག་པུ་ཉིད་དོ། ། དེའི་ཕྱིར་དེ་དག་གནས་ཚུལ་ལ་དབྱེར་མེད་པ་ཉིད་དོ། ། དེའི་ཕྱིར་གང་དག་ངོ་བོ་གཅིག་ལ་ལྡོག་པ་ཐ་དད་དོ། །

ཞེས་ཟེར་བ་ནི། རྡོ་རྗེ་ཐེག་པའི་སྐབས་འདིར། ལྡོག་པའི་ཆོས་ཀྱིས་ཡོད་པའི་གོ་མི་ཆོད་ཅིང༌། བདེན་གཉིས་ངོ་བོ་གཅིག་པ་ནི། ཕར་ཕྱིན་དུའང་ཕྱི་རབས་པས་བརྟགས་ཀྱང་མི་འཐད་དེ། གཞུང་འགྲེལ་ལས། གཉིས་པོ་དེ་ཉིད་དང༌། གཞན་དུ་བརྗོད་དུ་མེད་པར་བཤད་པའི་ཕྱིར་རོ། ། འོ་ན། ཁྱོད་ཀྱི་ཕྱོགས་ལ་འཁོར་འདས་དབྱེར་མེད་ཀྱི་དོན་གསལ་སྟོང་ཟུང་འཇུག་ལ་འཆད་པ་མ་ཡིན་ནམ། འཁོར་བའི་ངོས་འཛིན་བསལ་བྱ་ཉིད་ལ་འདོད་དམ།
ཅི་ཞེ་ན། འཁོར་བའི་ངོས་འཛིན་གཟུང་འཛིན་གཉིས་སྣང་གི་རྣམ་ཤེས་ལ་བྱེད་པ་དེའི་ཚེ་ཞིབ་མོར་ཕྱེ་བ་ན། གཉིས་སྣང་དྲི་མའི་ཆ་ནི་ཡོད་པ་མ་ཡིན་ཞིང༌། གསལ་རིག་ཡེ་ཤེས་ཀྱི་ཆ་ནི། མྱང་ངན་ལས་འདས་པ་ཉིད་ཀྱི་ཕྱིར། དབྱེར་མེད་དོ་ཞེས་བྱ་བར་དགོངས་སོ། ། གལ་ཏེ་གཞིའི་དུས་ཉིད་ནས། ཨེ་ཝཾ་འཇོག་ན་ཇི་སྐད་དུ། དབང་ལས་ཡང་དག་ཤེས་པར་བྱ། ། ཞེས་བཤད་པ་མ་ཡིན་ནམ།
ཞེ་ན། དེ་ནི་ལམ་དུས་ཀྱི་ཨེ་ཝཾ་ལ་དགོངས་པ་སྟེ། གཞི་དུས་ཀྱི་ཨེ་ཝཾ། ལམ་དུས་ཀྱི་དེར་འགྱུར་བ་དབང་བསྐུར་ལ་རག་ལས་པའི་ཕྱིར། དེ་ལྟར་ན། འཁོར་བ་གཟུང་འཛིན་གཉིས་སྣང་གི་དྲི་མས་སྟོང་པ་ནི། ཨེ་དྲི་མས་སྟོང་ཡང་གསལ་རིག་གིས་མི་སྟོང་བ་ནི། ཝཾ་ཉིད་དེ། རང་བཞིན་རྣམ་དག་གི་སངས་རྒྱས་སོ། ། གཉིས་པ་ཉི་ཚེ་བ་དེ་ཉིད་ཀྱང་མི་འཐད་པ་ནི།
ཡུལ་ཅན་སྔགས་ཀྱི་བདེ་བ་ཆེན་པོས་ཡུལ་ཕར་ཕྱིན་པའི་སྟོང་པ་ཉིད། གཉིས་སྣང་ནུབ་པའི་ཚུལ་གྱིས་མངོན་སུམ་དུ་རྟོགས་པ་གཅིག་ཡོད་པར་འདོད་ན། རིགས་པའི་གཞུང་ལུགས་མཐའ་དག་ལས་ཉམས་པ་ཡིན་ཏེ། གཞན་སེལ་བའི་ཡུལ་ཅན་གྱིས་མངོན་སུམ་ནི། ཕྱོགས་གླང་ཡབ་སྲས་ཀྱིས་བཀག་པའི་ཕྱིར་རོ། ། ལུགས་ཐ་དད་དོ་ཅེས་ཟེར་མོད། ཐལ་འགྱུར་བའི་ལུགས་ཀྱི་སྟོང་པ་ཉིད་ལ། ཡུལ་ཅན་མངོན་སུམ་དང་རྗེས་དཔག་གཉིས་ཀ་མི་སྲིད་པར། ཇོ་བོ་ཨ་ཏི་ཤས་བཤད་ལ། དེ་ཙམ་གྱིས་ཀྱང་མི་ཆོག་ན།
འདིར་སྟོང་པ་ཉིད་མངོན་སུམ་དུ་རྟོགས་པའི་ཡུལ་ཅན་བདེ་བ་ཆེན་པོ་དེ། སྟོང་པ་ཉིད་ལ་རྣལ་འབྱོར་མངོན་སུམ་དུ་འགྲོ་བ། ཐོས་བསམ་མམ་འཇིག་རྟེན་པའི་སྒོམ་བྱུང་ལ་ལྟོས་སམ། མི་ལྟོས། མི་ལྟོས་ན། གསང་སྔགས་ཀྱི་ལྟ་བ་རྟོགས་པ་ཕར་ཕྱིན་པའི་རིགས་པས་ལྟ་བའི་ཕུ་ཐག་བཅད་པ་སྔོན་དུ་སོང་བ་ལ་ངེས་པར་ལྟོས་དགོས་ཞེས་འཆད་པ་འགལ། ལྟོས་ན་དེ་འདྲའི་མངོན་སུམ་ནི་རིམ་པ་བཞི་པར་སྐྱེ་བ་ལས་འོས་མེད་ལ། འཇིག་རྟེན་པའི་སྒོམ་བྱུང་གང་དུ་སྐྱེས། རྡོ་རྗེའི་ལུས་ལ་གནད་དུ་བསྣུན་པའི་བདེ་བ་ཆེན་པོ། སྔགས་ཀྱི་ལུགས་ལ་རྟོག་པར་འདོད་པའི་གོ་སྐབས་མེད་དེ།
གཞན་དུ་ན་བདེ་ཆེན་དེ་ཟག་པ་དང་བཅས་པར་ཐལ་བའི་ཕྱིར་རོ། ། རིམ་པ་བཞི་པའི་དེ་མ་ཐག་རྐྱེན་ཕར་ཕྱིན་པའི་སྦྱོར་ལམ་ཆོས་མཆོག་གིས་བྱེད་པར་ཁས་བླངས་ན། ཧ་ཅང་ཐལ་བ་མ་ཡིན་ནམ། གང་ཡང་རྡོ་རྗེ་ཐེག་པའི་ཟབ་ཁྱད་བདེ་སྟོང་སྦྱོར་བ་དང༌། དེའི་ཚུལ་ཡང་ཡུལ་ཡུན་དུ་སྦྱོར་བ་དེའི་ཚེ། མངོན་སུམ་པ་ཉིད་ལས་འོས་མེད་དེ། དྷུ་ཏིར་ཞུགས་པའི་བདེ་བ་ནི། རྟོག་པ་མི་སྲིད་ཅིང༌། འཁྲུལ་པར་ཡང་ཁས་ལེན་མི་ནུས་པའི་ཕྱིར་རོ། ། དེས་ན་མཐོང་ལམ་གྱི་སྔ་རོལ་དུ།
སྡེ་སྟོང་སྦྱོར་རྒྱུ་མ་བྱུང་བས། སྔགས་ཀྱི་ཟབ་ཁྱད་ལས་ཉམས་པ་མ་ཡིན་ནམ། གལ་ཏེ། སེམས་དབེན་གྱི་ཐད་དུ། བདེ་སྟོང་གི་སྦྱོར་བ་དཔེའི་ཡེ་ཤེས་སུ་སྐྱེ་བོ་ཞེ་ན། སྔ་རབས་པའི་བདེ་སྟོང་དབྱེར་མེད་ནི། ཁོ་བོ་ཅག་ཀྱང་མི་འགོག་མོད། སེམས་དབེན་གྱི་སྐབས་སུ། ཡུལ་ཅན་བདེ་བས་ཡུལ་ཐལ་འགྱུར་བའི་ལུགས་ཀྱི་སྟོང་པ་ཉིད་མངོན་སུམ་དུ་རྟོགས་པ་ཡོད་ན། སྐབས་དེར།
སྟོང་པ་བཞི་པ་མངོན་སུམ་དུ་རྟོགས་པར་འགྱུར་ལ། དེ་ལྟར་འདོད་ན་དེའི་ཚེ། རིམ་པ་བཞི་པ་ཉིད་དུ་སླེབ་པར་འགྱུར་ཏེ། ཐམས་ཅད་སྟོང་པ་མངོན་སུམ་དུ་རྟོགས་པའི་ཕྱིར་རོ། ། སྨྲས་པ། གཡོ་མེད་ལུང་གི་གྲུ་བོ་ཆེ། ། གཡོ་ཅན་ཐག་པ་མང་པོ་དང༌། ། གཡོ་རུའི་འཁྲུལ་འཁོར་འཛིན་མཁས་པས། ། གཡོ་ཞིང་བར་མ་བྱས་སམ། ། ལུང་རྣམས་རིགས་པས་འདྲེན་ནོ་ཞེས། །
ལུང་རྟོགས་སྔོན་གྱི་ལུགས་འཛིན་པོ། ། ལུང་དང་ཡུ་བར་བྲལ་བྱེད་པའི། ། ལུང་བསྟན་ཡོད་ན་མ་གཏོགས་སོ། ། གསུམ་པ་ལ། སྒྱུ་ལུས་ཀྱི་སྒྲུབ་ཐབས་ཡོད་མེད་ལས། ཕ་མའི་རྒྱུད་དུ་འབྱེད་མི་ནུས་པ་དང༌། དེ་ཙམ་གྱིས་བློ་མེད་ཐེག་པའི་ཁྱད་པར་འཕགས་ཆོས་སུ་མི་འགྲུབ་པའོ། ། དང་པོ་ནི། ཕ་རྒྱུད་མཐའ་དག་ལ་སྒྱུ་ལུས་ཀྱི་སྒྲུབ་ཐབས་ཡོད་པར་མ་ངེས་ཏེ། སྒྲུབ་ཐབས་དེ་ལ་ནི།
རྒྱུ་དབེན་པ་གསུམ་སྔོན་དུ་འགྲོ་དགོས་ཤིང༌། འབྲས་བུ་འོད་གསལ་གྱིས་མཐར་ཕྱིན་པར་བྱེད་དགོས་པས་ན། གསང་བ་འདུས་པའི་རིམ་པ་ལྔ་ཡ་བྲལ་དུ་མི་རུང་ལ། ཕ་རྒྱུད་མཐའ་དག་ལ། གསང་འདུས་རིམ་ལྔའི་ལམ་གྱིས་མ་ཁྱབ་པའི་ཕྱིར། གཉིས་པ་ནི། རྒྱུ་ལུས་ཀྱི་སྒྲུབ་ཐབས། བོད་ཕྱི་མས་འཆད་པ་དེ་ཙམ་གྱིས། གསང་འདུས། རྒྱུད་སྡེ་གཞན་ལས་ཁྱད་པར་འཕགས་ཆོས་སུ་མི་འགྲུབ་སྟེ།
སྒྱུ་ལུས་བསྒྲུབ་པའི་དགོས་པ་དང༌། གྲུབ་པའི་འབྲས་བུའི་ཁྱད་པར་གང་ཡོད་པ་དེའི་སྒྲུབ་བྱེད་དང་ལམ་གྱི་རིམ་པ་ནི། གསང་བ་འདུས་པར་གསུངས་པའི་ཚད་ཐུབ་ངོ་ཤེས་པ། བདེ་དགྱེས་དང༌། དུས་འཁོར་སོགས་ལ་ཤིན་ཏུ་ཚང་བའི་ཕྱིར། འབྲས་དུས་ཀྱི་མཚན་དཔེ། གཟུགས་ཀྱི་སྐྱེ་མཆེད་པའི་རྣམ་པར་སྣང་བ་དེ་འགྲུབ་པ་ལ། དེའི་རིགས་འདྲ་སྔ་མ་ཞིག་བསྒྲུབས་པས། མཚན་དཔེའི་འགྲུབ་བྱེད་ཁྱད་འདོན་དུ་འགྲོ་བ་མ་ཡིན་ཏེ། དོན་དམ་པའི་མཚན་དཔེ་དངོས་ནི།
ཡེ་ཤེས་སུ་འཆད་དགོས་པའི་ཕྱིར་དང༌། ཀུན་རྫོབ་པའི་མཚན་དཔེ་ནི། བསོད་ནམས་ཀྱི་ཚོགས་ཡོངས་སུ་རྫོགས་པའི་མཐར། འབད་མེད་ལྷུན་གྲུབ་ཏུ་གཞན་སྣང་ལ་འཆར་བ་ཡིན་གྱི། དངོས་ཀྱི་ཉེར་ལེན་རིགས་འདྲ་སྔ་མ་སྔོན་སོང་ལ་མི་ལྟོས་པའི་ཕྱིར། ལྟོས་སུ་ཆུག་ཀྱང༌། ཤེས་པ་མ་ཡིན་པའི་གཟུགས་ཀྱི་སྐྱེ་མཆེད་ཡེ་ཤེས་ཀྱི་ཉེར་ལེན་དུ་ཐལ་བར་འགྱུར་ཏེ། ཟུང་འཇུག་གྲུབ་པའི་སློབ་པ་ལ་ནི། རང་ལུས་ཀྱི་མཚན་དཔེ། གཟུགས་ཀྱི་སྐྱེ་མཆེད་དུ་སྣང་ལ།
དེ་ལྟར་སྣང་ཙམ་དེ། གཟུགས་ཀྱི་སྐྱེ་མཆེད་དངོས་ཡིན་པར་ནི། བོད་ཕྱི་མས་ཁས་ལེན་ལ། སངས་རྒྱས་ཀྱི་སས་བསྡུས་པའི་བེམས་པོ་མི་སྲིད་དོ། ། དེ་ཡང་འདི་ལྟར། ཟུང་འཇུག་གི་དོན་ནི་གཉིས་མེད་གཅིག་པུར་གྱུར་པ་ཞེས་བྱ་བ་ཡིན་ལ། གཅིག་པུ་དེ་ཡང༌། སངས་རྒྱས་ཀྱི་གཟིགས་ངོར་ནི། དོན་དམ་པའི་བདེན་པ་ཁོ་ནར་ངེས་ལ། སེམས་ཅན་གྱི་སྣང་ངོར་ནི།
ཀུན་རྫོབ་མཚན་དཔེའི་རྣམ་པ་ཁོ་ནར་སྣང་བ་ཡིན་གྱི། དེ་ལས་གཞན། གནས་ཚུལ་དོན་དམ་པའི་ལོངས་སྐུར་འཆར་ནུས་པ་མ་ཡིན་ནོ། ། དེ་ལྟར་ངེས་པ་དེའི་ཕྱིར། གཟུང་འཛིན་གྱི་བག་ཆགས་སྤངས་མ་ཟིན་པ་རྣམས་ལ། ལོངས་སྐུ་མཚན་དཔེའི་རྣམ་པ་ཅན་དུ་འཆར་བ་དེ་ནི། སངས་རྒྱས་རང་གི་སྔོན་གྱི་སྨོན་ལམ་དང༌། བསོད་ནམས་ཀྱི་ཚོགས་ཡོངས་སུ་རྫོགས་པའི་མཐུ་དང༌། གདུལ་བྱ་རང་གི་བསོད་ནམས་ཀྱི་མཐུ་ལས་འཆར་བ་ཡིན་གྱི། མཚན་དཔེའི་རིགས་འདྲ་སྔ་མས་བྱས་པར་འཆད་པའི་རྣམ་དག་གི་ལུང་མེད་ཅིང་སློབ་པའི་ཟུང་འཇུག་གི་དུས་སུ།
རང་སྣང་ལ་མཚན་དཔེའི་རྣམ་པར་སྣང་བ་དེ། བདག་པོའི་རྐྱེན་རིམ་པ་གསུམ་པའི་མཐུ་ལས་ཡིན་མོད། དེ་མ་ཐག་པའི་རྐྱེན་ནི། འོད་གསལ་བ་ཉིད་ཡིན་པའི་ཕྱིར། རིགས་འདྲ་སྔ་མ་ལས་བྱུང་བ་མ་ཡིན་ནོ། ། སྤྱིར་སངས་རྒྱས་ཀྱི་ཡེ་ཤེས་ལ། ཀུན་རྫོབ་པའི་སྣང་བ་འཆར་མི་འཆར་གྱི་ཤིང་རྟའི་སྲོལ་གཉིས་ལས། ཟླ་བའི་ཞབས་ཀྱི། མདོ་སྔགས་ཀྱི་གཞུང་དུ་ནི་སྣང་མེད་ཀྱི་ཕྱོགས་ཉིད་གསལ་བར་བཞུགས་ཤིང༌། རིགས་པ་ཡང༌།
དེར་དེ་འཆར་ན་ཀུན་རྫོབ་འོད་གསལ་གྱི་སྦྱངས་པ་དོན་མེད་པ་ཉིད་དུ་ཐལ་བར་འགྱུར་རོ། ། སློབ་པའི་ཟུང་འཇུག་ཏུའང་དེ་ལྟར་སྦྱངས་མོད་ཀྱང༌། གཉིས་སྣང་གི་བག་ཆགས་སྤངས་མ་ཟིན་པས། མི་སློབ་པ་དང་མི་མཚུངས་སོ། ། རྣམ་ཀུན་མཆོག་ལྡན་གྱི་སྟོང་ཉིད་ལྟ་བུ། སྣང་བཅས་བཞེད་པའི་ཕྱོགས་ལ་ཡང༌། གང་ཞིག་ཏུ་སྣང་བ་དེ་ཡང༌། ས་དེས་བསྡུས་ཀྱི་ཡེ་ཤེས་ཉིད་དུ་འཆད་ཀྱི། ལྡོག་པ་གཞན་སེལ་དང་ཕྱི་རོལ་གྱི་དོན་སྣང་བར་མི་བཞེད་ལ། བོད་ཕྱི་མས་ནི་སངས་རྒྱས་ཀྱི་སར་སྣང་བ་དེ་དག་ཁས་ལེན་པས་མི་འདྲ་བ་ཉིད་དོ། །
ཡང༌། བོད་ཕྱི་མ་ནི། སངས་རྒྱས་ཀྱི་སར་བདེན་གཉིས་ངོ་བོ་ཐ་དད་དུ་འཛིན་པའི་དྲི་མ་ཟད་པར་སྤངས་པའི་རྒྱུ་མཚན་གྱིས་བདེན་པ་གཉིས་ཀ་ཅིག་ཆར་དུ་སྣང་བ་ཡིན། ཞེས་འཆད་ལ། མངོན་པར་རྟོགས་པའི་རྒྱན་རྩ་འགྲེལ་དུ་ནི། དེ་ལྟར་སྤངས་པ་དེ་དོན་དམ་འབའ་ཞིག་ལས་གཞན་མི་སྣང་བའི་ཤེས་བྱེད་དུ་བཀོད་པ་ཡིན་ཏེ། རྨི་ལམ་དང་ནི་དེ་མཐོང་ཉིད། ། ཅེས་སོགས་ལས་ཤེས་པ་དང༌། དེ་བཞིན་དུ། འཕགས་སྐོར་དུའང༌།
རིམ་པ་གསུམ་པ་དང་བཞི་པའི་དུས་སུ། བདེན་གཉིས་སོ་སོར་ཤེས་པ་དང༌། ལྔ་པར་སླེབ་པ་ན། ཀུན་རྫོབ་སྒྱུ་མའི་མིང་ཅན་དེ་ཡང༌། དོན་དམ་པའི་བདེན་པ་ཉིད་དུ་འདྲེས་ནས་དབྱེར་ནས་དབྱེར་མེད་དུ་སོང་བར་འཆད་དགོས་པ་ཡིན་ནོ། ། གལ་ཏེ་འོ་ན། གསང་འདུས་སུ་བཤད་པའི་རིམ་པ་གསུམ་པས་འགྲུབ་པའི་འབྲས་བུ་འགྲུབ་བྱེད་ཀྱི་རྒྱུའི་ནུས་པ། གསང་འདུས་དང་ཚད་མཉམ་པ་ཞིག མ་རྒྱུད་པ་ལ་ཡོད་པའི་ཚུལ་ཇི་ལྟ་བུ་ཞེ་ན། སྤྱིར་བླ་མེད་ཀྱི་ཐེག་པར།
ཚེ་གཅིག་དང༌། ལུས་གཅིག་གིས་སངས་རྒྱ་བའི་ནུས་པ་ནི། རྣལ་འབྱོར་ཕ་མའི་རྒྱུད་སྡེ་གཉིས་ཀ་ལ་ཁྱབ་བྱེད་ཐུན་མོང་དུ་འཇུག་པ་ཡིན་གྱི། སོ་སོར་ངེས་པ་ནི་མ་ཡིན་ནོ། ། དེའི་ཚེ་རྒྱུད་གཉིས་ཀ་ཡང༌། སོ་སོ་སྐྱེ་བོའི་དུས་ཀྱི་རྣམ་སྨིན་གྱི་ཕུང་པོ་དང་བཅས་བཞིན་དུ་ནི། ལོངས་སྤྱོད་རྫོགས་པའི་སྐུ་ཉིད་དུ་འཚང་རྒྱ་བར་མི་བཞེད་པ་ནི་མཐུན་པ་ཉིད་དུ་ངེས་པ་ཡིན་ཏེ། སྡུག་བསྔལ་གྱི་ཕུང་པོ་ནི། སངས་རྒྱས་ཀྱི་སྐུ་གསུམ་པོའི་རྟེན་དུ་མི་རུང་བར་མདོ་སྔགས་ཐམས་ཅད་མཐུན་པའི་ཕྱིར། དེ་ལྟར་བྱས་པ་ན།
གསང་བ་འདུས་པར་ནི། འཚང་རྒྱ་ཁར། རྣམ་སྨིན་གྱི་ཕུང་པོ་ཡོངས་སུ་བོར་ནས། སྦྲུལ་གྱི་ཤུན་ལྤགས་བརྗེས་པ་བཞིན་དུ། མི་སློབ་པའི་ཟུང་འཇུག་མངོན་དུ་བྱེད་པ་ལ། ཐོགས་པ་མེད་པའི་ཐབས་དང་ཤེས་རབ་ནི། རིམ་པ་གསུམ་པ་དང༌། བཞི་པས་མཛད་པར་འཆད་པ་འདི་ནི། ལུགས་འདིའི་ཁྱད་པར་འཕགས་ཆོས་ཀྱི་གཙོ་བོ་ཉིད་དུ། རྒྱ་བོད་ཀྱི་མཁས་གྲུབ་ཀུན་ལ་རླུང་ལྟར་དུ་གྲགས་སོ། །
ཤེས་རབ་ཀྱི་རྒྱུད་པ་དག་ཀྱང་འདི་སྐད་དུ། ཁོ་བོ་ཅག་གི་གཞུང་དུ་ཡང༌། རྣམ་སྨིན་གྱི་ཕུང་པོའི་ཟ་མ་ཏོག་གི་ནང་དུ། རྒྱུའི་རྒྱུད་རང་བཞིན་གྱིས་རྣམ་པར་དག་པ། རྟེན་དང་བརྟེན་པར་བཅས་པའི་དཀྱིལ་འཁོར་གྱི་ལྷ་ཚོགས་སུ། གསལ་བ་རབ་ཀྱི་མཐར་ཕྱིན་པ་ཉིད་དུ་གྱུར་པ་གཅིག་སྲིད་པར་ནི། ཇི་སྐད་དུ། སྒོམ་པ་ཡོངས་སུ་རྫོགས་པ་ན། ། དེ་གསལ་མི་རྟོག་བློ་འབྲས་ཅན། ། ཞེས་པས་འགྲུབ་ལ།
དེའི་ཚེ་རྣལ་འབྱོར་པ་རབ་ཀྱིས། ཐུན་མོང་ཐེག་པ་ལ་གྲགས་པའི་འཁོར་བ་འཕེན་འགྲུབ་ཀྱི་རྒྱུ་བྱེད་པའི་ཉོན་སྒྲིབ་དང་བདེན་པ་མངོན་སུམ་དུ་མཐོང་བ་ལ་གེགས་བྱེད་ཀྱི་ཤེས་བྱའི་སྒྲིབ་པ་མཐའ་དག་སྤངས་པ་གཅིག་སྲིད་ཀྱང༌། དེ་ཙམ་གྱིས། རྡོ་རྗེ་ཐེག་པ་ལ་ཐུན་མོང་མ་ཡིན་པར་གྲགས་པའི་སྤང་བྱ། ཁམས་འཕོ་བའི་བག་ཆགས་སྤོང་བར་མ་ནུས་པས། འགྱུར་མེད་ཀྱི་བདེ་ཆེན་བསྒྲུབ་པར་བྱ་བ་དང༌། རྣམ་སྨིན་གྱི་ཕུང་པོ་དང་བཅས་བཞིན་དུ་རྡོ་རྗེ་འཛིན་པའི་ས་མི་བགྲོད་པས་ན། ཕུང་པོའི་དྲི་མ་སྦྱངས་ནས་འཇའ་ཚོན་ལྟ་བུའི་ལུས་བསྒྲུབ་པའི་ཕྱིར་དུ། ཐབས་ཞུ་བདེ་ལ་བརྟེན་ནས། ཤེས་རབ་ལྷན་ཅིག་སྐྱེས་པའི་ཡེ་ཤེས་བསྒྲུབ་པར་བྱེད་དོ། །
དེ་ལྟར་གྲུབ་པས་ནི། ཁམས་འཛག་མེད་དུ་འཆིང་བྱེད་ཀྱི་ཐབས་རྒྱས་པར་ཇི་སྐད་དུ་གསུང་པ་དེ་དག་མངོན་དུ་བྱས་པས། ལྕགས་ལ་གསེར་འགྱུར་གྱི་རྩི་བཏང་བ་བཞིན་དུ། རྣམ་སྨིན་ལུས་ཀྱི་བེམས་པོའི་ཁམས་ཟད་པར་གྱུར་ནས། འཇའ་ཚོན་ལྟ་བུའི་ལུས་གྲུབ་པ་དང༌། མཆོག་ཏུ་མི་འགྱུར་བའི་བདེ་བ་གྲུབ་ནས། སྤང་བྱ་འཕོ་བའི་བག་ཆགས་ཡང་དག་པར་འཇོམས་པ་དང༌། གཟུང་འཛིན་གཉིས་སུ་སྣང་བ་དང༌། མངོན་པར་ཞེན་པའི་རྟོག་པ་མ་ལུས་པ་འཇོམས་ནུས་པ་ཞེས་བྱ་བ་དེ་ནི། རྒྱུད་འདི་ལ་ཡོད་དོ། །
བོད་ཕྱི་མ་གཞན་དག་ན་རེ། མ་རྒྱུད་དུ་བཤད་པ་དེ་དག་ནི། བརྟག་པ་མཐར་གཟུང་བ་ཡིན་གྱི། ཉམས་སུ་ལེན་ནུས་པ་མ་ཡིན་ཏེ། སོལ་བ་བརྡར་བ་དུང་དུ་མི་འགྱུར་བ་བཞིན་དུ། འབྱུང་བཞིའི་རྡུལ་ཡེ་ཤེས་སུ་འགྱུར་བ་ག་ལ་སྲིད། ཅེས་ཟེར་བ་དེ་དག་ནི་གཟུང་བ་ཕྱི་རོལ་གྱི་དོན་ལ་ཞེན་ཆེས་པས་རྣམ་པར་བསླད་པ་ཡིན་གྱི། ཁོ་བོ་ཅག་ནི། ལུས་འདི་ལྟ་ཞོག སེམས་ཙམ་གྱི་གྲུབ་མཐའ་ཡན་ཆད་དུ།
ཕྱི་རོལ་གྱི་དོན་ཡོད་པར་མི་འདོད་དོ། ། དེ་ལྟར་ན། རྒྱུད་སྡེ་གཉིས་སུ་འཚང་རྒྱ་ཁར། རྣམ་སྨིན་གྱི་ཕུང་པོ་འདོར་པར་མཐུན་ཅིང་འདོར་བྱེད་ཀྱི་ལམ་ལ་ཟབ་ཁྱད་ཇི་ལྟར་ཡོད་པ་བརྟག་དཀའ་ཡང༌། རྗེ་གོང་མ་རྣམས་ཀྱི་གསུང་ལས། གསང་འདུས་ནི། ཐབས་རྒྱ་ཆེ་བས་ཁྱད་པར་དུ་འཕགས། རྣལ་འབྱོར་མའི་རྒྱུད་ནི། ཤེས་རབ་གཏིང་ཟབ་པས་ཁྱད་པར་དུ་འཕགས་ཞེས་གསུང་ངོ༌། ། དེ་ལྟར་རྒྱུད་སྤྱི་དང་བྱེ་བྲག་གི་མཚན་དོན་ལ།
བཞེད་ལུགས་མི་འདྲ་བ་དག་གི་མཐའ་ལ་རྣམ་པར་བརྟགས་ཟིན་ནས། བཤད་པར་བྱ་བའི་ཆོས་འདིའི་མངོན་པར་རྟོགས་པ་དངོས་གཞི་འཆད་པ་ལ་གསུམ་སྟེ། སྐབས་སུ་བབ་པའི་རྒྱུད་པ་གང་ལས་འོངས་པ་དང༌། སྨིན་པ་དང་གྲོལ་བར་བྱེད་པའི་ལམ་གྱི་དངོས་པོ་ངོས་གཟུང་བ་དང༌། གོང་མ་རྣམས་ཀྱིས་རྒྱས་པར་གསུངས་ཀྱང༌། དུས་འདིར་རྣམ་གཞག་འདི་ཙམ་ཞིག རྩོམ་དགོས་པའི་རྒྱུ་མཚན་ཤེས་ནས་འཇུག་བསྡུ་བའོ། ། དང་པོ་ནི། དཔལ་གསང་བ་འདུས་པའི་རྒྱུད་འགྲེལ་པ་དང་བཅས་པ། སྔོན་ཆོས་རྒྱལ་ཁྲི་སྲོང་ལྡེའུ་བཙན་གྱི་དུས་དང༌།
ལོ་ཙཱ་བ་ཆེན་པོ་རིན་ཆེན་བཟང་པོའི་དུས་སུ། འགྱུར་དང་དབང་ལུང་མན་ངག་གི་སྲོལ་རྒྱས་པར་བྱུང་མོད་ཀྱང༌། ཕྱི་མའི་དུས་འདིར། ཆོས་འདིའི་དབང་རྒྱུད། མན་ངག་གི་སྲོལ་འཛིན་ཇི་ལྟ་བ་བཞིན་དུ་མ་ཉམས་པར་བཞུགས་པ་ནི། མར་འགོས་ཀྱི་སྲོལ་གཉིས་སུ་གྲགས་པ་ལས། འདིར་ནི། རྒྱལ་སྲས་རླབས་པོ་ཆེ། བསྟན་པ་རིན་པོ་ཆེ་མཆོག་ཏུ་གཅེས་པར་བཟུང་ནས། ཆོས་དང་ཆོས་མ་ཡིན་པ་རྣམ་པར་དབྱེ་བའི་རྣམ་དཔྱོད་ཅན།
འགོས་ཁུག་པ་ལྷས་བཙས་ཞེས་མཚན་ཉི་མ་ལྟར་དུ་གྲགས་པ་དེས། རྒྱ་གར་ཤར་ནུབ་གུང་གསུམ་དུ་ལན་བཅུ་གཉིས་བྱོན། སྤྱིར་མཁས་པ་པཎྜི་ཏའི་སློབ་དཔོན་བདུན་བཅུ། ཡེ་ཤེས་ཀྱི་མཁའ་འགྲོ་མ་གཉིས་རྣམས་ལ་བསྟེན། མདོ་སྔགས་ཀྱི་ཆོས་རྣམ་པར་དག་པ་མཐའ་དག་ལ་སྦྱངས། བོད་ཡུལ་ན་མདོ་རྒྱུད་འདི་དང་འདི་ཞེས་བྱ་བ། འཕགས་ཡུལ་ན་ཡོད་མེད་ཀྱི་ཁུངས་བརྩད་ལེགས་པར་བཅད། བྱེ་བྲག་ཏུ་གསང་འདུས་ཀྱི་སྲོལ་འཛིན་ཆེན་པོ། ས་འདྲེས་པའི་སློབ་མ་ལྔར་གྲགས་པ་ལས། ཤནྟི་པ་དང༌།
དཔལ་སྦས་གཉིས་དང་མ་མཇལ། མངོན་ཤེས་ཅན། བཙུན་མོ་ཅན། མར་མེ་མཛད་རྣམས་དང༌། གཞན་ཡང་རྒྱལ་བུ་སྤྲིན་གྱི་ཤུགས་ཅན། ནག་པོ་དམ་ཚིག་རྡོ་རྗེ་རྣམས་ལ་ཡང་གཏུགས་ནས། གསང་འདུས་འཕགས་སྐོར་དུ་གྲགས་པའི་དབང་བཀའ། བཤད་བཀའ། མན་ངག་གི་ཟབ་ཁྱད་རྣམས་འབྲུ་གཅིག་ཀྱང་ཉམས་པ་མེད་པར། བོད་ཡུལ་དུ་ཕེབས་ནས།
མར་སྟོན་སེང་གེ་རྒྱལ་མཚན་ལ་གནང༌། དེས་སྡོག་ཡེ་ཤེས་སེང་གེ་ལ། དེས་སྡོག་ཉི་མ་སེང་གེ་ལ། དེས་གླན་ཉི་མ་ལྕམ་ལ། དེས་སྡོག་ཨཱརྻ་དེ་བ་ལ། དེས་མཁན་པོ་འཕགས་པ་སྐྱབས་ལ། དེས་གསེར་སྡིངས་པ་གཞོན་ནུ་འོད་ལ། དེས་ཀུན་མཁྱེན་ཆོས་སྐུ་འོད་ཟེར་ལ། དེས་འཕགས་འོད་ཡོན་ཏན་རྒྱ་མཚོ་ལ། དེས་བུ་སྟོན་ཐམས་ཅད་མཁྱེན་པ་ལ།
དེས་ཁྱུང་པོ་ལྷས་པ་ལ། དེས་ཤར་པ་ཡེ་ཤེས་རྒྱལ་མཚན་ལ། ཡང༌། གསང་བ་འདུས་པའི་དབང་བསྐུར་གླུ་བྱང་གི་དཀྱིལ་ཆོག་ཉི་ཤུ་པའི་ལུགས་བཞིན། ཁ་ཆེ་པཎ་ཆེན་ནས། ས་སྐྱ་པཎ་ཆེན་ལ་རིམ་པར་བརྒྱུད་པ། རྗེ་ཤར་པའི་བར་དུ་བྱོན་པ་རྣམས་དང་བཅས། བུ་སྟོན་རིན་པོ་ཆེའི་གསུངས་གིས། འདི་ཡན་ཆད་ཀྱི་འགོས་ལུགས་ཀྱི་དབང་བཤད་མན་ངག་རྣམས་འབྲུ་གཅིག་ཀྱང་མ་ཉམས་པར་བྱོན་ཡོད་དོ། ། ཞེས་གསུངས་པ་དེ་ཉིད།
གོང་དུ་སྨོས་པ་བཞིན་རིམ་པར་བརྒྱུད་ནས། ཤར་པ་ནས་ཁོ་བོ་ཅག་གི་རྗེ་བླ་མ་དོན་གྱི་སླད་དུ་མཚན་ནས་སྨོས་ཏེ། ཁྱབ་བདག་འཁོར་ལོའི་དབང་ཕྱུག་ཀུན་དགའི་མཚན་ཅན་ཉིད་ལ་བུམ་པ་གང་བྱོའི་ཚུལ་དུ་བྱོན་པ་ཡིན་ནོ། ། ཀླུ་བྱང་གི་དཀྱིལ་ཆོག་ཉི་ཤུ་པའི་དབང་གི་རྒྱུད་པ་ས་སྐྱ་པཎ་ཆེན་ལས་བརྒྱུད་པ་ནི། བུ་སྟོན་དང༌། ཁྱུང་ལྷས་པ་ཡན་ལ་མེད་ཅིང༌། འགོས་ལུགས་ཀྱི་དབང་གཙང་མ་ནི་འཕགས་པ་ཉིད་ཀྱི་ཉི་ཤུ་པར་གྲགས་པ་ལ་བརྟེན་པ་ཁོ་ན་ཡིན་གསུང་ངོ༌། ། གཉིས་པ་ལ། སྣོད་རུང་གི་སློབ་མ་གང་ལ། དབང་གིས་ཇི་ལྟར་སྨིན་པ་མདོ་ཙམ་དུ་བསྟན་པ་དང༌།
སྨིན་ནས་ཉམས་སུ་བླང་བྱའི་མངོན་རྟོགས་རྒྱས་པར་བཤད་པའོ། ། དང་པོ་ནི། དྲི་མ་འཁྲུད་པར་བྱེད་པས་ན་དབང་ཞེས་བྱ་ལ། བསྐུར་བ་ནི། སྦྱིན་པ་སྟེ། གང་ལ་ན། སློབ་མའི་རིགས་སྔར་བཤད་པའི་ནང་ནས། ཆོས་འདི་ཡོངས་སུ་རྫོགས་པའི་སྣོད་དུ་རུང་བས་ན། རིན་པོ་ཆེ་ལྟ་བུའི་སློབ་མ་ལའོ། ། གང་གིས་ན་སློབ་པའི་ཟུང་འཇུག་མངོན་དུ་བྱས་པའི་བླ་མས་ནི།
ཆོས་འདི་ནས་བཤད་པའི་དབང་མཐའ་དག་བསྐུར་ནུས་པར་གསུངས་ལ། ཐ་ནའང༌། རྡོ་རྗེ་སློབ་དཔོན་གྱི་མཚན་ཉིད་ཚང་བ་ལ་ནི་སྔགས་ཀྱི་ཚོགས་ལམ་དུ་སོང་བ་ཞིག་དགོས་ཏེ། གཞན་དུ་ན། སློབ་མ་རིན་པོ་ཆེ་ལྟ་བུ་ལ། སློབ་དཔོན་པད་དཀར་ལྟ་བུས་ཀྱང༌། སྨིན་མི་ནུས་པར་བཤད་པས་སོ། ། གང་དུ་བསྐུར་ན། གོང་དུ་ངོས་འཛིན་རྒྱས་པར་བཤད་ཟིན་པའི་བརྗོད་བྱ་དོན་གྱི་རྒྱུད་ཅེས་བྱ་བ་ཞིང་ས་གཤིན་པ་དང་འདྲ་བ་དེར་རོ། ། ཇི་ལྟར་ན་དཔེ་རོལ་ནང་དུ་ལྷུང་བའི་ས་བོན་སྐམ་པོ།
ཆུ་ལུད་དྲོད་བཤེར་དང་མ་འཕྲད་ན་མྱུ་གུ་མི་འབྱུང་ལ། ཕྲད་ན་འབྱུང་རུང་ཙམ་དུ་གནས་པ་དེ་ལ། དེ་དང་འཕྲད་པས། འབྱུང་ངེས་སུ་བྱས་པ་གཅིག་ཡོད་པ་དེ་ལ། མྱུ་གུ་སྐྱེ་བའི་ནུས་པ་མཐུ་ཅན་དུ་སྨིན་པ་ཞེས་བརྗོད་པ་ལྟར། རྒྱུའི་རྒྱུད་ཞིང་ས་དང་འདྲ་བ་དེ་དང་ངོ་བོ་དབྱེར་མེད་དུ་གྱུར་པའི་རང་བཞིན་གནས་རིགས་སམ། ཐོས་པའི་བག་ཆགས་སམ། ཁམས་བདེ་བར་གཤེགས་པའི་སྙིང་པོ་ཞེས་བྱ་བའི་མིང་ཅན། སཱ་ལུའི་ས་བོན་དང་འདྲ་བ་དེ་ལ་དབང་བསྐུར་སོས་ཆར་དང་འདྲ་བ་དེ་དུས་སུ་བྱིན་པས། ཚེ་འདི་ཉིད་ལ།
བྱང་ཆུབ་འབྱུང་རུང་གི་ནུས་པ་སྨིན་པར་བྱས་པའི་ཚུལ་གྱིས་སོ། ། དགོས་པ་ནི་ས་བོན་སྨིན་པར་མ་བྱས་ན་མྱུ་གུ་སྐྱེད་བྱེད་དུ་མི་རུང་བ་ལྟར། དབང་གིས་སྨིན་པར་མ་བྱས་ན། ལམ་དུ་ཞུགས་ཀྱང་འབྲས་བུ་མེད་པ་ཉིད་ཀྱི་ཕྱིར་ན། དངོས་གྲུབ་རྣམ་པ་གཉིས་བསྒྲུབ་པའི་ཕྱིར་དུའོ། ། གང་ཞིག་བསྐུར་བར་བྱ་བ་དང༌། གང་དུ་བསྐུར་བའི་གནས་ནི་དུ་ཞེ་ན། དང་པོ་ནི་བུམ་པ་དང༌། གསང་བ་དང༌། གསུམ་པ་དང༌།
བཞི་པ་རྣམས་སོ། ། དེ་དག་ཀྱང་གང་དུ་བསྐུར་བའི་རྒྱུད། རྫས་ཐ་དད་པ་མེད་ཀྱང༌། སེམས་ཀྱི་རྡོ་རྗེའམ། གཞི་དུས་ཀྱི་ཆོས་དབྱིངས་ཡེ་ཤེས་གཅིག་པུ་ལ་ལྡོག་པས་ཕྱེ་ན། བུམ་དབང་སྐུ་རྡོ་རྗེ་ལ་དང༌། གསང་དབང་གསུང་རྡོ་རྗེ་ལ་དང༌། གསུམ་པ་ཐུགས་རྡོ་རྗེ་ལ་དང༌། བཞི་པ་ཡེ་ཤེས་རྡོ་རྗེའམ། གསུམ་ཀ་ལ་ཁྱབ་བྱེད་དུ་བསྐུར་བས་དྲི་མ་རྣམ་བཞི་འཁྲུད་པར་བྱེད་ཅིང༌།
སྐུ་བཞི་སོ་སོའི་ས་བོན་ནུས་པ་མཐུ་ཅན་དུ་བྱེད་པའོ། ། ཇི་ལྟར་བྱེད་པ་ཡང་གཅིག་ལ་མཚོན་ན། གཉེན་པོ་རིག་པ་ཡེ་ཤེས་ཀྱི་དབང་ལྔ་དང༌། སྤང་བྱ་ཟག་བཅས་ཀྱི་ཕུང་པོ་ལྔ་དང༌། ཕྱོགས་གཉིས་ཀ་ཡང་གནས་པའི་མལ་ནི། སེམས་བརྒྱུད་གཅིག་པུ་ལས་གཞན་མེད་པ་དེར། རེ་ཤིག་ལྷན་གཅིག་གནས་ནས། ནུས་མཐུ་འདྲེན་པའི་ཚེ། ཇི་སྐད་དུ། བློ་ནི་དེ་ཕྱོགས་འཛིན་ཕྱིར་རོ། །
ཞེས་བཤད་པ་ལྟར། གནས་ཀྱིས་གནས་པའི་ཕྱོགས་གཅིག་གཟུང་བས། ཅིག་ཤོས་སུན་འབྱིན་པར་བྱེད་པའོ། ། དེ་བཞིན་དུ། ཁམས་དང་སྐྱེ་མཆེད་ལ་ཡང་སྦྱར་བས། ཚུལ་དེ་ལྟ་བུ་ལ་ནི། བུམ་པའི་དབང་གིས་ལུས་ཀྱི་དྲི་མ་དག་པར་བྱེད་ཅིང༌། ལམ་བསྐྱེད་རིམ་བསྒོམ་པ་ལ་དབང་ཐོབ་པ་ཞེས་བྱ་སྟེ། སྐྱེད་རིམ་གྱི་མི་མཐུན་པའི་ཕྱོགས་ནི་མ་རིག་པའི་བག་ཆགས་ཀྱི་དབང་གིས་གཟུང་བར་སྣང་བ་དང༌། འཛིན་པར་རྟོག་པ་དག་ལས་གཞན་མེད་ལ།
དེ་དག་ནི་བུམ་པའི་དབང་བསྐུར་གྱི་རྟོགས་པ་ཉམས་སུ་བླངས་པས། སུན་འབྱིན་པར་ནུས་པའི་ཕྱིར། དེ་བཞིན་དུ། དབང་གོང་མ་རྣམས་ཀྱི་བསྐུར་ཚུལ་ཡང༌། ཐོས་པ་ཅན་རྣམས་ཀྱིས་སྔ་མ་བཞིན་དུ་སྦྱར་བས་ཤེས་པར་ནུས་སོ། ། སློབ་མ་གང་དུ་གཞུག་པའི་དཀྱིལ་འཁོར་གྱི་གྲངས་ནི། རྡུལ་ཚོན་གྱི་དང༌། སྤྲུལ་པའི་དང༌། ཚོགས་ཀྱི་འཁོར་ལོའི་དང༌། ལུས་ཀྱི་དཀྱིལ་འཁོར་རྣམས་ཏེ།
རྗེ་འགོས་ལོ་ཙཱ་བའི་བཞེད་པས་ནི། སློབ་དཔོན་ཟུང་འཇུག་མངོན་དུ་གྱུར་པ་ཞིག་ཡིན་ན། སློབ་མ་རིན་པོ་ཆེ་ལྟ་བུ་ལས་དང་པོ་པར་གྱུར་ཀྱང༌། དཀྱིལ་འཁོར་དེ་དག་གང་དུ་ཞུགས་ཀྱང༌། སྐྱེད་རྫོགས་སོ་སོའི་སྨིན་བྱེད་དུ་རུང་བར་འཆད་ལ། སློབ་དཔོན་ཀླུའི་བྱང་ཆུབ་ནི། སློབ་མ་ལས་དང་པོ་པ་བསྐྱེད་རིམ་སྒོམ་པའི་སྣོད་རུང་དུ་སྨིན་པར་བྱེད་པ་ནི། རྡུལ་ཚོན་གྱི་དཀྱིལ་འཁོར་ཏེ། དོན་ཚན་ཉི་ཤུ་ཐམ་པའི་སྒོ་ནས་བུམ་དབང་རྫོགས་པར་མཛད་དོ། ། དབང་གོང་མ་ནི།
རྫོགས་རིམ་གྱི་སྨིན་བྱེད་དང༌། སྐྱེད་རིམ་ལ་ལྟོས་ནས་ལམ་དུས་ཀྱི་དབང་དུ་བཞེད་པ་འདྲ་ཞིང༌། དེ་ཡང༌། ཚོགས་ཀྱི་འཁོར་ལོའམ། ལུས་ཀྱི་དཀྱིལ་འཁོར་དུ་དབང་གོང་མ་གསུམ་བསྐུར་བར་བཞེད་པ་འདྲ་ལ། བརྒྱུད་པའི་ཕྱག་ལེན་ལ་ནི། ཉི་ཤུ་པའི་སྟེང་དུ་ཟུང་འཇུག་གསལ་བར་གསུངས་པའི་གོང་མ་གསུམ་གྱི་ཆོ་གས་ཁ་བསྐང་ནས། སློབ་མའི་མཆོག་དག་སྟན་ཐོག་གཅིག་ཏུ་སྨིན་པར་མཛད་དོ། ། དབང་གོང་མ་གསུམ་རྫོགས་རིམ་གྱི་སྔོན་འགྲོ་དབེན་པ་གསུམ་ཉམས་སུ་ལེན་པའི་སྨིན་བྱེད་དུ་བྱས་ནས། གོམས་པའི་མཐར་སེམས་དབེན་མངོན་དུ་གྱུར་པའི་སློབ་མ་ལ།
སློབ་དཔོན་སྒྱུ་ལུས་མངོན་དུ་གྱུར་པ་ཞིག་གིས། ཚོགས་ཀྱི་དཀྱིལ་འཁོར་དུ་འཇུག་པ་ནས་བརྩམས་ཏེ། དབང་བཞི་རྫོགས་པར་བསྐུར་བ་ནི། རྫོགས་རིམ་གྱི་དངོས་གཞི་ཀུན་རྫོབ་བདེན་པའི་སྨིན་བྱེད་དུ་བྱས་ནས། གོམས་པའི་མཐར་སྒྱུ་ལུས་མངོན་དུ་གྱུར་པའི་སློབ་མ་ལ། སློབ་དཔོན་ཟུང་འཇུག་མངོན་དུ་གྱུར་པས། རང་བཞིན་ལུས་ཀྱི་དཀྱིལ་འཁོར་དུ་འཇུག་པ་ནས་བརྩམས་ཏེ། དབང་བཞི་རྫོགས་པར་བསྐུར་བ་ནི། དོན་དམ་བདེན་པའི་སྨིན་བྱེད་དུ་བྱས་ནས། འོད་གསལ་ལ་གོམས་པའི་མཐར།
སློབ་པའི་ཟུང་འཇུག་དངོས་འབྲས་སུ་བྱུང་པ་དེས་ནི། ཟུང་འཇུག་རྡོ་རྗེ་འཆང་ཆེན་པོ་ལས་སྤྲུལ་པའི་དཀྱིལ་འཁོར་དུ་དབང་བཞི་རྫོགས་པར་བླངས་ནས། ཕྱོགས་ལས་རྣམ་པར་རྒྱལ་བའི་སྤྱོད་པས། ས་དང་ལམ་མཐར་ཕྱིན་པར་མཛད་དོ། ། ཞེས་པ་ནི། འགོས་ཀྱི་བླ་མ་གོང་མ་དག་གིས་བཞེད་པར་འཆད་དོ། ། དེ་ལྟར་སྐྱེད་རྫོགས་ཐུན་མོང་དུ་སྨིན་བྱེད་དང༌། རྫོགས་རིམ་སོ་སོའི་སྨིན་བྱེད་ལ་ཡང༌། རིག་པའི་དབང་ལྔ་ཚན་སོ་སོར་བསྐུར་བ་ཞིག་ཡོད་པ་དེའི་ཚེ། སྔགས་ཀྱི་ཐུན་མོང་མ་ཡིན་པའི་དབུ་མ་འཆད་ཚུལ་ལ་ངེས་པ་རྙེད་ཚུལ་ཅུང་ཟད་གཅིག་བརྗོད་པར་བྱ་སྟེ།
དེ་ཡང༌། རྒྱུའི་རྒྱུད་རང་བཞིན་གྱིས་རྣམ་པར་དག་པ་ཆོས་དབྱིངས་འོད་གསལ་བ་དེའི་སྟེང་དུ། འཁོར་བ་ཐོག་མེད་ནས་གློ་བུར་གྱི་དྲི་མ་འབྲལ་རུང་གི་ཚུལ་དུ་གནས་པ་དེ་ལ། ས་བོན་དང་རྣམ་སྨིན་གྱི་དུས་གཉིས་སུ་ཕྱེ་ནས་དེ་རེ་རེའི་སྐབས་སུའང༌། རྒྱུ་གང་ཟག་གི་བདག་ཏུ་རྨོངས་པ་དང༌། འབྲས་བུ་ཟག་བཅས་ཀྱི་གཟུགས་ཕུང་ནི་འཁོར་བའི་ལུས་དང༌། རྒྱུ་འདོད་ཆགས་དང༌། འབྲས་བུ་འདུ་ཤེས་ནི། དེའི་ངག་དང༌། རྒྱུ་ཞེ་སྡང་དང༌།
འབྲས་བུ་རྣམས་ཤེས་ནི་དེའི་ཡིད་དང༌། རྒྱུ་ང་རྒྱལ་སེར་སྣ་དང༌། འབྲས་བུ་ཚོར་བ་ནི། འཁོར་བའི་ཡོན་ཏན་དང༌། རྒྱུ་ཕྲག་དོག་དང༌། འབྲས་བུ་འདུ་བྱེད་ནི། འཁོར་བའི་ཕྲིན་ལས་ཏེ། དེ་དག་ནི། ཉོན་མོངས་པ་དང་རྣམ་སྨིན་གྱི་སྒྲིབ་པའི་དབང་དུ་བྱས་ལ། ཉོན་མོངས་པ་དེ་དག་གིས་ཀུན་ནས་བསླངས་པའི་བྱ་བ་ནི།
ལས་ཀྱི་སྒྲིབ་པའོ། ། དེ་ཐམས་ཅད་ཀྱི་རྩ་བར་གྱུར་པ་ཆོས་ཀྱི་བདག་ཏུ་རྨོངས་པ་ནི། ཤེས་བྱའི་སྒྲིབ་པ་སྟེ། དེའི་བག་ཆགས་ཡོངས་སུ་སྨིན་པ་ལས་ཁམས་གསུམ་པའི་རྣམ་པ་ཅན་དུ་སྣང་བ་ནི། ཡང་དག་པ་མ་ཡིན་པའི་ཀུན་ཏུ་རྟོག་པ་སྟེ། ཤེས་བྱའི་སྒྲིབ་པ་འཁོར་དང་བཅས་པའོ། ། སྒྲིབ་པ་དེ་ཐམས་ཅད་ལ་རང་རང་གི་ངོ་བོ་རིག་ཅིང་གསལ་ཙམ་རེ་ལྡོག་པས་འབྱེད་པ་དེ་དག་ལ་ནི། ཆོས་ཅན་སོ་སོ་བ་དེ་དག་གི་ཆོས་ཉིད་ཅེས་མིང་དུ་འདོགས་ཤིང༌། དོན་ནི། རྒྱུའི་རྒྱུད་དང་དབྱེར་མེད་དུ་གྱུར་པས།
དངོས་པོ་གཅིག་ཁོ་ནའོ། ། གཅིག་པུ་དེ་ལ་ཐ་སྙད་ཀྱིས་སོ་སོར་ཕྱེ་ན། ཤེས་བྱའི་སྒྲིབ་པ་རང་བཞིན་གྱིས་རྣམ་པར་དག་པའི་མྱོང་བ་གསལ་རིག་གི་ཆ་ནི། གཞི་དུས་ཀྱི་རྡོ་རྗེ་སེམས་དཔའི་དང༌། གང་ཟག་གི་བདག་འཛིན་ཟག་བཅས་ཀྱི་གཟུགས་ཕུང་དང་བཅས་པ། རང་བཞིན་གྱིས་རྣམ་པར་དག་པའི་རྒྱུ་རྒྱུད་ནི། གཞི་དུས་ཀྱི་རྣམ་པར་སྣང་མཛད་དང་སྐུ་རྡོ་རྗེ། དེ་བཞིན་དུ་སྦྱར་བས་གཞི་དུས་ཀྱི་འོད་དཔག་མེད་དང་གསུང་རྡོ་རྗེ། དེ་བཞིན་དུ། གཞི་དུས་ཀྱི་ཡོན་ཏན་དང་ཕྲིན་ལས་ཀྱི་བར་དུ་སྦྱར།
དེ་ལྟར་གཞི་དུས་ཀྱི་རྣམ་བྱང་ཐ་སྙད་སོ་སོས་བསྟན་པ་དེ་དག་ནི། དངོས་པོ་གཅིག་ཁོ་ནར་ངེས་ལ། སྤང་བྱ་དྲི་མའི་མིང་ཅན་སོ་སོ་བ་དེ་དག་ནི། ཀུན་རྫོབ་ཏུ་རྫས་ཐ་དད་པ་ཁོ་ནར་ངེས་པའི་རྒྱུ་མཚན་གྱིས། སྤོང་བྱེད་ལམ་དུས་ཀྱི་དབང་ཡང་དྲུག་དང༌། སྦྱང་འབྲས་སངས་རྒྱས་ཀྱི་ཐ་སྙད་ཀྱང་དྲུག་ཏུ་ཕྱེ་བ་ཡིན་ནོ། ། གཞི་དུས་སུ་ས་བོན་དང་བག་ཆགས་ཀྱི་ཚུལ་དེ་ལྟར་གནས་ཀྱང༌། ལམ་དུས་སུ་དབང་གི་ཆུ་རྒྱུན་དང༌། བྱིན་རླབས་ཀྱི་དྲོད་གཤེར་མ་ཕེབས་ན། རོལ་ནང་གི་ས་བོན་སྐམ་པོར་ལུས་པ་དང་ཁྱད་པར་མེད་པས་ན།
དབང་རྣམ་པ་དྲུག་པོ་ཆོ་གས་ཚུལ་ཇི་ལྟ་བ་བཞིན་དུ་བསྐུར་བས་ན། གཞི་དུས་ཀྱི་སངས་རྒྱས་རིགས་དྲུག་དང༌། ཡེ་ཤེས་ལྔ། ལམ་དུས་ཀྱི་དེ་དང་དེར་གནས་གྱུར་ནས་སྤང་བྱའི་རིགས་སྔ་མ་དེ་དག་དང་གནས་མལ་གཅིག་ཏུ་གནས་ནས། མཐུ་སྟོབས་འདྲེན་པར་བྱེད་བཞིན་པའི་དུས་སོ། ། དེའི་ཚེ། གོམས་བྱེད་ཀྱི་ཡན་ལག་དང་བྲལ་ན་ནི། འཁོར་བ་ཉིད་དུ་འགྱུར་ལ། མ་བྲལ་ན། ཇི་སྐད་དུ།
དེ་གོམས་པ་ལས་བདག་གྱུར་པས། ། ལ་ལའི་ཟག་པ་ཟད་པར་འགྱུར། ། ཞེས་པ་ལྟར། ལམ་དུས་ཀྱི་གཉེན་པོ་ཇི་སྙེད་པ་ཕྱིར་མི་ལྡོག་པའི་ས་མངོན་དུ་བྱས་ནས། འབྲས་དུས་ཀྱི་སྐུ་དང་ཡེ་ཤེས་ཉིད་དུ་གནས་གྱུར་པ་ནི། འཇིག་རྟེན་ན་སྔགས་ཀྱི་ནུས་པས་ཉི་མ་གཅིག་ལ་སྟོན་ཐོག་སྨིན་ནུས་པ་གཅིག་ཡོད་པར་བཤད་པ་དང་འདྲ་ལ། ཕ་རོལ་ཏུ་ཕྱིན་པའི་ཐེག་པར་ཡང༌། གཞིའི་གནས་ཚུལ་གློ་བུར་གྱི་དྲི་མ་རང་བཞིན་གྱིས་རྣམ་པར་དག་པ་ཉིད་དུ་བཞེད་པ་ལ་ཁྱད་པར་མེད་ཀྱང༌། སྒོམ་བྱེད་ཀྱི་བློ་ངོ་ནི། གཞི་ལམ་གྱི་གནས་ཚུལ་སངས་རྒྱས་ཉིད་དུ་ཐག་བཅད་ནས་གོམས་པར་བྱས་མ་བྱས་ཀྱི་ཁྱད་པར་ལས་བྱུང་བའི་ཕྱིར་ན།
རྒྱུའི་ཐེག་པ་དང་འབྲས་བུའི་ཐེག་པ་ཞེས་བྱ་སྟེ། དཔེར་ན། སྔགས་ཀྱི་ནུས་པ་དང་བྲལ་བའི་ལོ་ཐོག་སྨིན་པའི་དུས་ཡུན་རིང་བ་བཞིན་ནོ། ། གལ་ཏེ་སྔགས་ཀྱི་དབུ་མ་གཏན་ལ་འབེབས་བྱེད་ཀྱི་རིགས་པ་མ་བཤད་པས་མི་རྟོགས་སོ། ། ཤེ་ན། སྔགས་ཀྱི་དབུ་མ་ནི་གཉིས་ཏེ། རིགས་པས་སྒྲོ་འདོགས་སེལ་བྱེད་དང༌། སྒོམ་པས་ཉམས་སུ་མྱོང་བྱའོ། ། དང་པོ་ནི་ཕར་ཕྱིན་དང་མཐུན་པར་བཤད་ལ། གཉིས་པ་ཉམས་སུ་མྱོང་བྱ་ནི།
རྣལ་འབྱོར་མངོན་སུམ་གྱིས་ཉམས་སུ་མྱོང་བྱ་ལ། རྟོག་པའི་ཡུལ་དང་གཞི་མཐུན་པ་མི་སྲིད་པའི་ཕྱིར་རང་མཚན་ཉིད་དོ། ། འོ་ན། དབང་ལས་བྱུང་བའི་རྟོགས་པ་ཡང༌། ལས་དང་པོ་པ་ལ་རྟོག་པ་ཉིད་དུ་སྐྱེ་བ་མ་ཡིན་ནམ་ཞེ་ན། སྲིད་མོད། དབང་ལས་བྱུང་བའི་ཞེན་ཡུལ་གོམས་པར་བྱས་པས། མཐར་ཕྱིན་པ་ན། སངས་རྒྱས་ཀྱི་ཡེ་ཤེས་དངོས་ཀྱི་དེ་མ་ཐག་རྐྱེན་དུ་འགྱུར་བའི་ཕྱིར། མི་མཚུངས་སོ། །
དེ་ལྟར་བཤད་ན། བོད་ཕྱི་མ་གང་དག་ཡིད་ཀྱི་ཤེས་པ་ཟག་མེད་ཀྱི་ངོ་བོར་སྐྱེས་པ་དེའི་ཚེ། སྤང་བྱ་རྣམས་གང་ལ་གནས་པ་དང༌། ས་བོན་འཇོག་པའི་གཞི་ནི། ང་ཙམ་ཡིན་ནོ། ། ཞེས་ཟེར་བ་དེ་ལ། སྔ་རབས་པའི་རྗེས་འབྲང་དུ་ཁས་ལེན་པའི་ཅལ་པོ་དག འཕྱོར་ཆས་སུ་བྱེད་པར་སྣང་ངོ༌། ། ཞར་ལ་ལམ་གྱི་སྒྲུབ་པ་པོ་ནི། ཀུན་རྫོབ་ཏུ་གང་ཟག་དང༌།
ང་ཙམ་སོགས་བྱེད་པོ་བཅུ་གཉིས་དང༌། ངེས་པའི་དོན་དུ་ན། བརྗོད་བྱ་དོན་གྱི་རྒྱུད་དུ་བཤད་ཟིན་པ་དེ་ཉིད་དེ། དེ་ཁོ་ན་ཞེན་ཡུལ་དུ་བཞག་ནས། ། ཨཏྨ་ཀཿཨ་ཧཾ། ཞེས་གསུང་གིན་འདུག་པའི་ཕྱིར། དེ་ལས་གཞན་དུ། གསང་སྔགས་པའི་གྲུབ་མཐའ་ལ། ང་དང་གང་ཟག་སོགས་སྒྲུབ་པ་པོར་ཁས་བླངས་ནས། གྲོལ་བ་པོའི་བདག་ཁས་ལེན་པ་ནི།
བོད་ཕྱི་རབས་པའི་འོ། ། དེ་ལྟར། རིག་པའི་དབང་ལྔ་རྡོ་རྗེ་སེམས་དཔའ་དང་དྲུག་གིས། སློབ་མ་ཉིད་དུ་རྒྱུད་ཡོངས་སུ་སྨིན་པར་བྱས་པ། བསྙེན་པ་ལས་སུ་རུང་བ་དང༌། བདག་མེད་པ་གཉིས་ལ་ངེས་པ་རྙེད་པ་ཁ་ཅིག རྡོ་རྗེ་སློབ་དཔོན་གྱི་དབང་དོན་དུ་གཉེར་བ་ལ། དབང་དེ་ཉིད་སྦྱིན་པ་ནི་བསྐྱེད་རིམ་བསྒོམ་པའི་སྨིན་བྱེད་དངོས་གཞི་ཡིན་པར་མ་ཟད། རྫོགས་རིམ་གྱི་ཡེ་ཤེས་འདྲེན་པའི་སྨིན་བྱེད་དངོས་ཀྱང་ཡིན་ཏེ། ཨེ་ཝཾ་ཟུང་འཇུག་གི་སྡོམ་པ་ཐོག་མར་སྐྱེ་བའི་འགོ་ནི།
སློབ་དཔོན་གྱི་དབང་བསྐུར་བ་འདི་ནས་འཛིན་པ་ཡིན་ལ། ཟུང་འཇུག་དེ་མངོན་དུ་གྱུར་པ་ནི། རྫོགས་རིམ་གྱི་གཙོ་བོ་ཡིན་པའི་ཕྱིར། དེ་ཡང༌། འདི་ལྟར། ཕྱག་རྒྱ་དང་མཉམ་པར་སྦྱར་བ་ནི། ཕྱི་དབྱིབས་ཀྱི་ཨེ་ཝཾ་ཟུང་འཇུག་དང༌། རྡོ་རྗེ་དང་དྲིལ་བུའི་དེ་ཁོ་ན་ཉིད་ནི། ནང་ངེས་དོན་གྱི་ཨེ་ཝཾ་ཟུང་འཇུག་སྟེ། ངེས་དོན་གྱི་སྡོམ་པ་དེ་ལྟ་བུ་ནི།
སྔར་དཀྱིལ་འཁོར་དུ་འཇུག་པའི་ཚེ། འཛིན་པར་ཁས་བླངས་པ་ཡིན་ལ། འདིར་ནི། དེ་སྐྱེས་པའི་ཐོག་མའི་ས་མཚམས་གཟུང་བའོ། ། འདི་ནི། སྔགས་པའི་ངེས་འབྱེད་ཆ་མཐུན་གྱི་གནས་སུ་བཞག་དགོས་ཏེ། ཟུང་འཇུག་གི་དོན་ལ་དཔེའི་ཡེ་ཤེས་ཙམ་མངོན་དུ་གྱུར་ཞིང༌། དོན་གྱི་ཡེ་ཤེས་དངོས་སུ་སྐྱེ་བ་ནི། དབང་གོང་མ་ལ་རག་ལས་པའི་ཕྱིར། འོ་ན།
སྐྱེད་རིམ་རྐྱང་པ་མཐར་ཕྱིན་པ་འགའ་ཞིག་ལ། བདག་མེད་གཉིས་མངོན་སུམ་དུ་མཐོང་བ་དང༌། གོམ་བྱེད་ཡོད་པར་འཆད་དགོས་པ་མ་ཡིན་ནམ། ཞེ་ན། ཡོད་མོད། དེ་ཙམ་གྱིས་བདེ་བ་ཆེན་པོ་དང་ཟུང་དུ་འཇུག་པར་མ་སོང་བས། བླ་མེད་ཀྱི་མཐོང་ལམ་སྐྱེས་པར་བཞག་མི་ནུས་སོ། ། འོ་ན། སྐྱེད་རིམ་རྐྱང་པས་ས་བདུན་མན་ཆད་ཆོད་པ་དང༌། བུམ་དབང་ས་དྲུག་གི་རྣམ་གཞག་སོགས་གཞན་ནས་བཤད་པ་ཇི་ལྟར་ཞེ་ན།
དེ་དག་གི་ཚེ་ཡང༌། སྐྱེད་རིམ་གཙོ་ཆེར་གོམས་པའི་དབང་དུ་བྱས་ཀྱི། རྫོགས་རིམ་གྱི་རྟོགས་པ་སྔོན་དུ་མ་སོང་བར། སྔགས་ཀྱི་མཐོང་ལམ་མི་འབྱུང་སྟེ། དེ་མེད་པར་ལམ་དུས་ཀྱི་བདེ་སྟོང་ཟུང་དུ་མི་འཇུག་པའི་ཕྱིར། མདོར་ན། འདིར་བུམ་པའི་དབང་ནི་བཅུ་གཅིག་ཏུ་འཆད་དེ། རིག་པའི་དབང་ལྔ་རྡོ་རྗེ་སེམས་དཔའ་དང་སློབ་དཔོན་དང་བརྟུལ་ཞུགས་དང་རྗེས་གནང་དང༌། ལུང་བསྟན་པ་དང༌། དབུགས་འབྱུང་བ་རྣམས་སོ། །
དེ་ལྟར་རིན་པོ་ཆེ་ལྟ་བུའི་སློབ་མ་སྐྱེད་རིམ་ལ་ལེགས་པར་གནས་པ། བཟོད་རྫོགས་རིམ་དོན་དུ་གཉེར་བ་ལ་ལུས་དབེན་གྱི་ཐོག་མར་གསང་བའི་དབང་གིས་སྨིན་པར་བྱ་དགོས་ཏེ། དེ་མེད་པར། རང་བྱིན་གྱིས་བརླབས་པའི་རིམ་པ་མི་འབྱུང་བའི་ཕྱིར། དེ་ལྟར། སྔོན་འགྲོ་ལུས་དབེན་དང༌། དངོས་གཞི་ངག་རྣམ་པར་དབེན་པ་ལེགས་པར་སྦྱངས་པའི་སློབ་མ་ལ། སྔོན་འགྲོ་སེམས་རྣམ་པར་དབེན་པ་དང༌། དངོས་གཞི་སྒྱུ་ལུས་ཀྱི་སྨིན་བྱེད་དུ། དབང་གསུམ་པ་བསྐུར་བར་བྱ་སྟེ།
དེ་མེད་པར། སྣང་བ་གསུམ་མམ། དགའ་བ་དང་པོ་གསུམ་གྱི་ཡེ་ཤེས་འདྲེན་མི་ནུས་པའི་ཕྱིར། དེ་ནས་སྒྱུ་ལུས་འབྱོངས་པའི་སློབ་མ་དེ་ཙམ་གྱིས་ཆོག་པར་འཛིན་པ་ལ། སློབ་དཔོན་གྱི་དོན་དམ་བྱང་ཆུབ་སེམས་ཀྱི་དབང་བཞི་པ་ནི། སྔོན་འགྲོ་འོད་གསལ་དང༌། དངོས་གཞི་ཟུང་འཇུག་གི་དོན་དུ་བསྐུར་བར་བྱ་སྟེ། དེ་མ་བསྐུར་ན། སྔགས་ཀྱི་མཐོང་ལམ་དང༌། སྒོམ་པའི་ལམ་སྨིན་པར་མི་ནུས་པའི་ཕྱིར།
སློབ་པའི་ཟུང་འཇུག་ནས། མི་སློབ་པའི་ས་མངོན་དུ་བྱེད་ཁར་ཡང༌། རྡོ་རྗེ་འཆང་ལས་བཞི་པའི་དབང་ནོད་པར་བྱ་དགོས་ཏེ། ཉེ་རྒྱུས་འབྲས་བུ་ལ་མཚམས་སྦྱོར་དགོས་པའི་ཕྱིར། དབང་བསྐུར་གོང་མ་གསང་བའི་དབང་འདི་ལ་ནི། སློབ་དཔོན་བདེན་མཐོང་ས་ཐོབ་པ་ཞིག་གཙོ་ཆེ་བ་ཡིན་ཏེ། དེ་དག་ནི་སློབ་དཔོན་གྱི་བསྒོམ་པ་ལས་བྱུང་བའི་ཏིང་ངེ་འཛིན་དང༌། ཡེ་ཤེས་ཁོ་ནའི་བྱིན་རླབས་ཀྱིས་སྨིན་དགོས་པའི་ཕྱིར། དབང་གོང་མ་གསུམ་གྱི་དངོས་ཀྱི་སྣོད་རུང་གི་སློབ་མ་ཡང་སྔགས་ཀྱི་ངེས་ཆ་ཆོས་མཆོག་ལ་གནས་པ་དགོས་ཏེ། གཟུང་འཛིན་གྱི་རྟོག་པ་མགོ་མནན་ཅིང༌།
མཐོང་ལམ་དངོས་སུ་སྐྱེ་བ་ལ་གེགས་མེད་པ་ཞིག་དགོས་པའི་ཕྱིར། གཞན་དུ་དབང་གསུམ་པ་སྲིད་པའི་ལམ་དུ་འགྱུར་བར་དོགས་སོ། ། དེ་ལྟར་བཤད་པ་འདི་ནི། རིམ་པ་སོ་སོའི་རྒྱུ་དུས་སུ་སྨིན་བྱེད་ཀྱི་དབང་དུ་བྱས་ལ། ལམ་དུས་སུ་གྲོལ་བར་བྱེད་པའི་དབང་ཉམས་སུ་བླངས་པས། བསོད་ནམས་ཀྱི་ཚོགས་མཐར་ཕྱིན་པར་བྱེད་པ་ནི། ཐབས་ཀྱི་ལམ་ཁྱད་པར་དུ་འཕགས་ཤོས་གཅིག་ཡིན་པ་དེའི་ཚེ། དཔེར་ན། སྐྱེད་རིམ་རྐྱང་པའི་རྣལ་འབྱོར་ལ་གནས་པས། རྡུལ་ཚོན་གྱི་དཀྱིལ་འཁོར་དུ།
སློབ་དཔོན་ལས་དབང་བླངས་ཏེ། ཚོགས་ཀྱི་འཁོར་ལོ་ལ་ལོངས་སྤྱོད་པའམ། སློབ་དཔོན་མེད་ན། གསང་རྫས་བྱིན་གྱིས་བརླབས་པ་ལ་མི་དབང་བས། བདག་ཉིད་འཇུག་པ་ཙམ་བྱ་ཞིང༌། ཡང་འབྱོར་པ་ཡོད་ན། ཚོགས་ཀྱི་འཁོར་ལོ་རྒྱས་བསྡུས་གང་རུང་དང༌། འཇུག་པ་ནས་བརྩམས་ཏེ། སློབ་དཔོན་གྱི་དབང་ཚུན་ཆད་རྫོགས་པར་བླངས་ཟིན་པའི་དེ་མ་ཐག་ཏུ། དཀྱིལ་འཁོར་པས་བྱིན་གྱིས་བརླབས་པའི་དབང་རྫས་ཐུན་མོང་དུ་འདོད་ཡོན་ལྔའི་རྣམ་པར་སྣང་བ་དེ་ལ།
ཅི་དགར་ལོངས་སྤྱོད་ཆོག་པ་ཡིན་ཏེ། རྡོ་རྗེའི་སློབ་དཔོན་བདེན་པ་མཐོང་བས། སྦྱངས་རྟོགས་སྦར་གསུམ་གྲུབ་ཟིན་པའི་གསང་རྫས་ཡིན་པས་སོ། ། དེ་ལྟ་ན་ཡང་ཕྱག་རྒྱའི་དམ་ཚིག་ཇི་ལྟར་འདོད་བཞིན་དུ་བསྟེན་མི་བསྟེན་ནི། དབང་གསུམ་པའི་རྟོགས་པ་བརྟན་པོ་སྔོན་དུ་སོང་མ་སོང་གི་ཁྱད་པར་ལས་འབྱེད་དོ། ། དེ་ལྟར་བཤད་པ་ན། རིམ་པ་སྔ་མ་སྔ་མའི་ལམ་དུས་ཀྱི་དབང་གི་ཚེ། རིམ་པ་ཕྱི་མ་ཕྱི་མའི་སྨིན་བྱེད་ཀྱི་དབང་ནོད་པ་དང༌། བསྐུར་བས་ཆོག་པ་མ་ཡིན་ཏེ། ལུགས་འདིར་ཚོགས་ཀྱི་དཀྱིལ་འཁོར་གཙོ་ཆེ་བར་གསུངས་ལ།
དེའི་དུས་ཀྱི་རྡོ་རྗེ་སློབ་དཔོན་ལས། དབང་གོང་མ་གསུམ་ལེན་པ་ནི། ཤིན་ཏུ་འབྲེལ་ཆགས་པའི་ཕྱིར། འདིར། དམིགས་ཀྱིས་བསལ་བ་ནི། དགེ་སློང་དང་དགེ་ཚུལ་དུ་གྱུར་པ་ནི། དང་པོ་ནས་ཆགས་བྲལ་གྱི་གདུལ་བྱ་ཉིད་དུ་ངེས་པས། ཆགས་ཅན་གྱི་ལམ་དུ་འཇུག་པའི་རིགས་ཅན་དུ་མ་གྱུར་མོད། དེ་ལྟ་ན་ཡང༌། རིན་པོ་ཆེ་ལྟ་བུའི་སློབ་མ།
སྔགས་ཀྱི་ཆོས་མཆོག་རྒྱུད་ལ་སྐྱེས་པ་ཞིག་གིས་ནི། གསང་བའི་རྫས་ཅི་འདོད་བཞིན་དུ་བསྟེན་ཆོག་པ་ཡིན་ཏེ། སྐད་ཅིག་གཉིས་པར་བདེན་པ་མངོན་གསུམ་དུ་མཐོང་བའི་ནུས་པ་ཐོགས་མེད་དུ་གྱུར་པའི་ཕྱིར་དང༌། བདེན་པ་མཐོང་ནས་ནི། རང་བཞིན་གྱི་ཉེས་པ་ལས་གྲོལ་བའི་ཕྱིར་དང༌། བཅས་རྐྱང་ལ་ནི། དགོས་པས་དགག་བྱ་ཟིལ་གྱིས་གནོན་ནུས་པའི་ཕྱིར། དེ་ལྟ་བུར་མ་གྱུར་པའི་སྡོམ་བརྩོན་ལ་ནི་དཔའ་བོ་དང་དཔའ་མོའི་སྟོན་མོ་ཙམ་ཞིག་བྱིན་གྱིས་བརླབས་པས། དུས་ཁྱད་པར་ཅན་གྱི་བཟའ་བའི་དམ་ཚིག་གི་ཟས་སུ་ངེས་དོན་ལ་འགྲོ་ཞིང༌། དྲང་དོན་དུ་སྡོམ་བརྩོན་གྱིས་བཅས་པ་ལས་མི་འགལ་བར་བྱེད་པ་ནི།
འཕགས་པ་ཀླུ་སྒྲུབ་ནས་རིམ་པར་བརྒྱུད་དེ། ཁ་ཆེ་པཎ་ཆེན་ཡན་ཆོད་ཀྱི་ཕྱག་ལེན་ནོ། ། ཞེས་ས་སྐྱ་པཎྜི་ཏའི་གསུང་ལས་བྱུང་ངོ༌། ། དེ་ལྟར་སྨིན་བྱེད་དབང་གི་རིམ་པ་ཟུར་ཕྱིན་པར་བརྗོད་ཟིན་ནས། གཉིས་པ་ལམ་མངོན་པར་རྟོགས་པའི་རིམ་པ་བཤད་པ་ལ་གསུམ་སྟེ། སྦྱང་གཞི་རྣམ་པར་བཞག་པའི་རིམ་པ་བསྟན་པ་དང༌། སྦྱོང་བྱེད་རིམ་པ་གཉིས་ཀྱི་རྣམ་གཞག་ངོས་བཟུང་བ་དང༌། འབྲས་བུ་སྐུ་དང་ཡེ་ཤེས་མདོར་བསྡུས་ཏེ་བསྟན་པའོ། ། དང་པོ་ལ་གསུམ་སྟེ། དྲང་དོན་ཀུན་རྫོབ་ཀྱི་སྦྱང་གཞི་རྣམ་པར་བཞག་པ་དང༌།
ངེས་དོན་དོན་དམ་པའི་སྦྱང་གཞི་རྣམ་པར་བཞག་པ། སྦྱང་གཞི་སྦྱོང་བ་དང༌། སྤང་བྱ་སྤོང་བའི་གོ་དོན་སོ་སོར་བཤད་པའོ། ། དང་པོ་ལ་གཉིས་ཏེ། སྤྱིར་བཤད་པ་དང༌། སོ་སོར་ཕྱེ་ནས་བསྟན་པའོ། ། དང་པོ་ནི། རྒྱུ་ལས་དང་ཉོན་མོངས་པའི་དབང་གིས་འབྲས་བུ་རྟེན་འབྲེལ་སྣ་ཚོགས་སུ་སྣང་བ་ནི། སྦྱང་བར་བྱ་བའི་གཞི་སྟེ། རྣམ་ཤེས་ཀྱི་ངོར་སྣང་ཆ་མི་འདོར་བར།
ཡེ་ཤེས་ཀྱིས་ཉམས་སུ་མྱོང་བྱ་གཞན་དུ་བསྒྱུར་བའི་ཕྱིར། དཔེར་ན་རྣམ་ཤེས་ཀྱི་ངོར་མྱོས་བྱེད་དུ་སྣང་བ་དེ་ཡེ་ཤེས་ཀྱིས་བདུད་རྩིར་མྱོང་བ་བཞིན་ནོ། ། སྦྱང་གཞི་དེའང་རྒྱུ་ཀུན་འབྱུང་དང་འབྲས་བུ་སྡུག་བསྔལ་གྱི་དབྱེ་བས་གཉིས་སུ་ཕྱེ་ནས། རྣམ་གཞག་རིམ་པར་ཕྱི་མ་ཉིད་དངོས་སུ་བསྟན་པ་ནི། གཞི་མི་སྤོང་བར་རྣམ་པ་གཞན་དུ་བསྒྱུར་བ་ལ་དགོངས་ཤིང༌། དེའི་ཤུགས་ལ་རྒྱུ་ཀུན་འབྱུང་སྤང་བྱ་ཉིད་དུ་གོ་བ་ཡིན་ཏེ། འབྲས་བུ་ནད་ངོ་ཤེས་ན་དེའི་ཤུགས་ལ་རྒྱུ་སྤང་བྱར་ཤེས་པ་བཞིན་ནོ། ། འོ་ན། གཞི་ཉོན་མོངས་པ་ཡང་མི་སྤོང་བར་བཤད་པ་མ་ཡིན་ནམ་ཞེ་ན། རྫོགས་རིམ་གྱི་སྐབས་སུ་དེ་ལྟར་འཆད་མོད།
རིམ་པ་དང་པོའི་སྐབས་འདིར་དེ་ལྟར་མ་ངེས་ཏེ། ཐ་མལ་གྱི་རྣམ་པར་རྟོག་པ་སྤང་བྱར་འཆད་པའི་ཕྱིར་རོ། ། རིག་པ་ཡེ་ཤེས་ཀྱི་དབང་གིས། རྟེན་དང་བརྟེན་པའི་རྣམ་རོལ་སྣ་ཚོགས་སུ་སྣང་བ་དེ་ནི། སྦྱང་གཞི་ཀུན་རྫོབ་པར་བཤད་མ་ཐག་པ་དེའི་སྦྱོང་བྱེད་དུ་འཇོག་པ་ཡིན་ཏེ། རྣམ་ཤེས་ཀྱི་ངོར་སྣང་བ་དེ། ཡེ་ཤེས་ཀྱིས་གཞན་དུ་བསྒྱུར་བའི་ཕྱིར། རིམ་པ་དང་པོའི་རྣལ་འབྱོར་དེས་རྒྱུ་ཉོན་མོངས་པ་ནི་དང་དུ་མི་ལེན་པར་སྤོང་བ་ཡིན་ཏེ། དེ་དང་འཛིན་སྟངས་འགལ་བའི་རྣམ་པ་ཅན་དུ་སྐྱེས་པའི་ཕྱིར། ཇི་སྐད་དུ།
ཀུན་བཟང་ལས། ཐ་མལ་རྣམ་རྟོག་རྒྱུན་འདི་མ་གཏོགས་པ། ། སྲིད་པའི་འཆིང་བ་གཞན་ནི་ཡོད་མ་ཡིན། ། གང་ཡིན་དེ་དང་རྣམ་པ་འགལ་བའི་སེམས། ། དེ་དག་མངོན་སུམ་ཉིད་དུ་རྟོགས་པར་འགྱུར། ། ཞེས་སྐྱེད་རིམ་གྱི་སྐབས་སུ་བཤད་པ་ལྟར་རོ། ། དེ་ལྟར་ན། ཀུན་རྫོབ་ཀྱི་སྦྱང་གཞི་ལ་རྒྱུ་འབྲས་གཉིས་སུ་ཕྱེ་བ་ལྟར། དེའི་སྦྱོང་བྱེད་ལ་ཡང༌། འབྲས་བུ་ལྷའི་སྣང་བ་དང༌།
རྒྱུ་ཡེ་ཤེས་ཀྱི་རྣམ་རོལ་གཉིས་སུ་འབྱེད་དོ། ། རིམ་པ་དང་པོའི་སྐབས་སུ། དོན་དམ་པའི་སྦྱང་གཞི་དང་སྦྱོང་བྱེད་དོན་ལ་གནས་པ་ལྟར་ཤེས་དགོས་ཏེ། རིམ་པ་དང་པོ་གསལ་བ་རབ་ཀྱི་མཐར་ཕྱིན་པའི་ཚེ་ན། ཆོས་དང་གང་ཟག་གི་བདག་མེད་མངོན་སུམ་དུ་རྟོགས་པའི་ཡེ་ཤེས་འབྱུང་བར་ནི། རྣམ་འགྲེལ་མཛད་པའི་རིགས་པས་འགྲུབ་ལ། དེའི་ཚེ་ཤེས་རབ་དེ་དང་དེའི་འགལ་ཟླའི་ས་བོན་དག་གང་ལ་ལྷན་ཅིག་ཏུ་གནས་པའི་གཞི་ཐུན་མོང་བ་གཅིག དོན་ལ་ཡོད་པ་ལྟར། གོ་བ་མ་ཆགས་ན་སྦྱང་གཞི་སྦྱོང་མི་ནུས་པའི་ཕྱིར། གཉིས་པ་སོ་སོར་བཤད་པ་ལ་གཉིས་ལས།
དང་པོ་རིམ་པ་དང་པོའི་སྦྱང་གཞི་ཀུན་རྫོབ་པ་ནི། འཁོར་བ་སྡུག་བསྔལ་གྱི་ཕུང་པོས་བསྡུས་པ་དེ་ཡིན་ལ། དེ་ཡང་སྣོད་བཅུད་ཀྱི་དབྱེ་བས་གཉིས་སུ་ཕྱེ་ནས། དེ་རེ་རེ་ལའང༌། བཞི་བཞིར་ཕྱེ་བ་འདི་ལྟར། སྣོད་དང་པོར་འཆགས་པ་དང༌། བར་དུ་གནས་པ་དང༌། མཐར་རྒྱུན་འཇིག་བཞིན་པ་དང༌། ཞིག་ནས་སྟོངས་པར་གྱུར་པ་སྟེ་བཞི་དང༌། བཅུད་ལའང༌།
རྣམ་སྨིན་གྱི་ཕུང་པོ་དང་པོར་སྐྱེ་བ་དང༌། བར་དུ་རྒྱུན་གནས་པ་དང༌། མཐར་འཇིག་བཞིན་པ་དང༌། མཐར་ཐུག་ཞིག་ཟིན་ནས་འོད་གསལ་བ་ཉིད་དུ་གྱུར་པའོ། ། འདིར་བར་དོ་ནི། སྐྱེ་བའི་ནང་དུ་གཏོགས་ཏེ། སྔོན་དུས་སྲིད་འབྱུང་ཤ་ཚུགས་ཅན། ། ཞེས་པའི་ལུང་ཀླུ་བྱང་གིས་ཚད་མར་མཛད་པས་སོ། ། སྣོད་ཀྱི་འཆགས་འཇིག་གནས་གསུམ་ནི། ཐ་མལ་གྱི་སྣང་བ་ལ་ཕྱི་རོལ་གྱི་དོན་དུ་སྣང་ཞིང་ཞེན་པ་དེ་ཡིན་ལ།
སྔགས་ཀྱི་གྲུབ་པའི་མཐའ་ལ་ནི། བུམ་དབང་བསྐུར་ཕྱིན་ཆད། དོན་དེ་དང་དེར་སྣང་བའི་རྣམ་རིག་ཙམ་ལས་མ་གཏོགས་པར། དོན་གཞན་ཡོད་པར་ཁས་མི་ལེན་ལ། རྣམ་པར་རིག་པ་ཙམ་དེ་ལའང༌། ཁ་ཕྱིར་ལྟ་རྣམ་ཤེས་ཀྱི་ཆ་དང༌། ནང་ལྟ་ཡེ་ཤེས་ཀྱི་ཆ་གཉིས་སུ་ཕྱེ་ནས། གཟུགས་སྒྲ་ལྟ་བུ་ལ་ཀུན་རྫོབ་ཀྱི་དང༌། དོན་དམ་པའི་གཉིས་གཉིས་སུ་འབྱེད་དགོས་ཀྱི། དེ་ལས་གཞན་དུ།
བོད་ཕྱི་མའི་འདོད་པ་ལྟར། ཕྱི་རོལ་དོན་དུ་གྱུར་པའི་གཟུགས་སོགས་ལས་གཞན་གནས་ཚུལ་དེ་བཞིན་ཉིད་ཀྱི་གཟུགས་སོགས་ཁས་མི་ལེན་པ་ལྟར་ན། ཆོས་འདིར། ཇི་སྐད་དུ། གཟུགས་ལ་རྣམ་གསུམ་ཤེས་བྱས་ནས། ། ཞེས་སོགས་ཀྱི་སྐབས་ནས་འབྱུང་བའི་རྣམ་གསུམ་ངོས་མི་ཟིན་པ་དང༌། ཁ་ནང་ལྟ་ཡེ་ཤེས་ཀྱི་ཆ་གཟུགས་རྡོ་རྗེ་མ་ལ་སོགས་པར་མ་བསྐྱེད་ན། སྦྱང་གཞི་ཕྱི་ལྟའི་རྣམ་ཤེས། བསྐྱེད་རིམ་གྱི་ལྷ་ཉིད་དུ་བསྒྱུར་བར་ཁས་ལེན་མི་ནུས་པ་དང༌། གཟུགས་ཕུང་གི་སྦྱོང་བྱེད་ལྷ་རྣམ་སྣང་ལྟ་བུར་བསྐྱེད་པ་སྤྱི་དོན་དང༌།
ལྷ་ཡེ་ཤེས་སུ་ཐག་གཅོད་པ་སྦས་དོན་གྱི་དང༌། ཡེ་ཤེས་སྟོང་པ་ཉིད་དུ་ངོ་སྤྲོད་པ་མཐར་ཐུག་གི་བཤད་པ་ཉིད་དུ་འཆད་པ་དེ་ཡང་མི་རུང་ངོ༌། དེ་ལྟར་ཤེས་ནས་ཐ་མལ་སྣོད་ཀྱི་འཆགས་འཇིག་གནས་གསུམ་དུ་སྣང་བའི་རྣམ་རིག་ནི། རྣལ་འབྱོར་པས་རྡོ་རྗེའི་ས་ནས་གཟུང་སྟེ། ལྷའི་གཞལ་ཡས་ཁང་བསྐྱེད་གནས་བསྡུད་གསུམ་དུ་སྣང་བའི་རྣམ་རིག་གི་སྦྱང་གཞིར་འཇོག་པ་ཡིན་ཏེ། རྣམ་རིག་སྔ་མ་དེ་ཐད་སོར་མི་འཇོག་པར་ཕྱི་མ་དེར་བསྒྱུར་དགོས་པའི་ཕྱིར། དེ་ལྟར་བསྒྱུར་བ་དེ་ནི། དེས་དེ་སྦྱོང་བའི་གོ་བ་ཡིན་ལ། དེས་དེ་སྦྱངས་པའི་ཚད་ལ་ནི། གནས་སྐབས་དང་མཐར་ཐུག་གཉིས་ལས།
དང་པོ་ནི། མཉམ་གཞག་ཏུ་རྣམ་རིག་སྔ་མ་དེ་འགགས་ནས། ལྷར་སྣང་བའི་རྣམ་རིག་དེ་མཆེད་པ་ཡིན་ལ། མཐར་ཐུག་ནི་རྗེས་ཐོབ་ཏུ་རྣམ་རིག་སྔ་མ་དེ་འགགས་ཟིན་པའོ། ། བསྒྱུར་གཞི་འགགས་ཟིན་ན། བསྒྱུར་འབྲས་ཇི་ལྟར་འཇོག་སྙམ་དུ་མི་བསམ་སྟེ། ནང་ལྟ་ཡེ་ཤེས་གཞལ་ཡས་ཁང་དུ་གྲུབ་པ་ཉིད་ཀྱིས། རྣམ་རིག་སྔ་མ་དེ་རང་ཤུགས་ཀྱིས་འགག་པའི་ཕྱིར་དང༌། དེ་དུས་ཀྱི་སྦྱང་གཞི་དངོས་ནི། ནང་ལྟའི་ཆ་དེ་ཉིད་ཡིན་པའི་ཕྱིར།
དེ་བཞིན་དུ་བཅུད་ཀྱི་སེམས་ཅན་སྐྱེ་བར་སྣང་བའི་རྣམ་རིག་དང༌། རྟེན་པ་ལྷའི་མངོན་བྱང་དུ་སྣང་བའི་རྣམ་རིག་ཡང་སྦྱར་བར་བྱ་སྟེ། རྣམ་རིག་དེ་གཉིས་ཀ་སྒྲུབ་པ་པོའི་རྒྱུད་གཅིག་ལ་གནས་ནས་སྟོབས་འདྲེན་པ་ན། ཕྱི་མ་ཤེས་རྒྱུད་དང་གཅིག་ཏུ་འདྲེས་ནས། རྣམ་རིག་སྔ་མ་རྒྱུན་ཆད་དུ་བྱེད་ནུས་པའི་ཕྱིར། འདིར། བཅུད་སྐྱེ་བ་སྦྱོང་ཚུལ་ལ་རྫུས་སྐྱེས་དང་མངལ་སྐྱེས་ཀྱི་དབྱེ་བ་གཉིས་གསུངས་པ་ནི་བསྐལ་པ་དང་པོའི་མི་དང༌། ཕྱིས་མངལ་ཁ་བརྒྱུད་པའི་དབྱེ་བ་གཉིས་ཡོད་པ་ལ་དགོངས་ཤིང༌། སྣོད་ནི་རྒྱུན་གཅིག་པུ་ལས་གཞན་དུ་མི་འགྱུར་བས་དབྱེ་བ་མེད་དོ། ། གཉིས་པ།
ངེས་དོན་དོན་དམ་པའི་སྦྱང་གཞི་སྦྱོང་བའི་རྣམ་བཞག་ནི། སྣོད་ཀྱི་འཇིག་རྟེན་ཞིག་ནས། བར་བསྐལ་ཉི་ཤུའི་རིང་སྟོང་པར་གནས་པ་ཉིད་དུ་སྣང་བའི་རྣམ་རིག་ནི་མངོན་བྱང་ལྔའི་དང་པོ་སྟོང་པའི་བྱང་ཆུབ་དང༌། དཀྱིལ་འཁོར་བསྡུད་རིམ་གྱིས་བསྡུས་པའི་འོག་ཏུ། དམིགས་མེད་དུ་སྣང་བའི་རྣམ་རིག་གི་སྦྱང་གཞིར་བཞག་ན་ལེགས་པ་ཡིན་ཏེ། རྣམ་རིག་ཕྱི་མ་དེ་གསལ་བ་རབ་ཀྱི་མཐར་ཕྱིན་པའི་ཚེ། རྣམ་རིག་སྔ་མ་དེ་མི་སྐྱེ་བའི་ཆོས་ཅན་དུ་བྱེད་ནུས་པའི་ཕྱིར། གཞུང་འགྲེལ་ལས། སྣོད་སྟོང་པ་ཡེ་ཤེས་ཀྱི་སའི་སྦྱང་གཞིར་བཞག་པ་དེ། སྣོད་འཆགས་པའི་ཚེ་ཐོག་མར་སྟོང་པ་ལས་འཆགས་པའི་དབང་དུ་མཛད་ལ།
འདིར་བཤད་པ་ནི། ཞིག་ནས་སྟོང་པ་ལ་འཇུག་པའི་དབང་དུ་བྱས་པས་མི་འགལ་མོད། གང་ལྟར་ཡང༌། སྟོང་པ་ནི་མེད་པར་དགག་པ་ལ་བྱ་བ་མ་ཡིན་ཏེ། དེ་ནི་ཡེ་ཤེས་ཀྱི་སའི་སྦྱང་གཞིར་བཤད་པའི་ཕྱིར་དང༌། འདིར་ནམ་མཁར་སྣང་བའི་རྣམ་རིག་ལས་གཞན་པའི། ནམ་མཁའ་ཁས་མི་ལེན་པའི་ཕྱིར། དེ་བཞིན་དུ། བཅུད་ཀྱི་འཆི་བ་ཤེར་ཕྱིན་ནི། གཞུང་འགྲེལ་དུ་འོད་གསལ་གྱི་སྦྱང་གཞིར་བཤད་མོད།
རིམ་པ་དང་པོའི་སྐབས་འདིར། བརྟེན་པ་ལྷ་བསྡུད་རིམ་གྱིས་བསྡུས་ཟིན་པའི་སྟོང་པ་ཉིད་ཀྱི་སྦྱང་གཞིར་བཤད་ན། མི་འགལ་བ་ཡིན་ཏེ། ལྷག་མོས་ཀྱི་ལྷ་འོད་གསལ་དུ་ཞུགས་པ་དེ། བསྐལ་པ་དང་པོའི་བཅུད་འཆི་བ་སྦྱོང་བྱེད་དུ་བཤད་པ་དང་རིགས་མཚུངས་པའི་ཕྱིར། བོད་ཕྱི་མ་ཁོ་ནར་མ་ཟད། སྔ་རབས་པ་དག་གི་བསམ་པ་ལའང༌། སྦྱང་གཞི་རྣམ་པར་བཞག་པའི་རིམ་པ་འདིར། རྒྱུའི་རྒྱུད་དམ་དྲི་མ་དང་བཅས་པའི་ཆོས་དབྱིངས་ཡེ་ཤེས། ལམ་རིམ་པ་གཉིས་ཀྱི་སྦྱང་གཞིར་མ་བསྟན་ནོ། །
སྙམ་དུ་སེམས་པ་དེ་ནི་མཁས་པ་མིན་ཏེ། རྣམ་གཞག་ཉིད་ལས། ཇི་སྐད་དུ། རྣམ་པར་ཤེས་པ་ཐམས་ཅད་ཀྱི་བསྐྱེད་པར་བྱེད་པ་པོ། ། རྡོ་རྗེ་འཆང་ཆེན་པོས་སྣོད་ཀྱི་འཇིག་རྟེན་བསྐྱེད་ཟིན་པའི་འོག་ཏུ། སེམས་ཅན་གྱི་ཁམས་སྤྲོ་བར་བྱེད་དེ། ཞེས་པའི་གཞུང་འདིས་ཅི་ཞིག་བསྟན་བསམ་དགོས་ཏེ། བརྟག་གཉིས་སུ། ང་ལས་གནས་གསུམ་པོའང་འབྱུང༌། ། ང་ཡིས་འདི་ཀུན་ཁྱབ་པ་སྟེ། །
འགྲོ་བའི་རང་བཞིན་གཞན་མ་མཐོང༌། ། ཞེས་སོགས་རང་བཞིན་ཆོས་སྐུ་ལ་དགོངས་ནས། མང་པོར་གསུངས་པ་དག་དང་དོན་མཐུན་པའི་ཕྱིར་རོ། ། འདིར་བོད་ཕྱི་མ་ན་རེ། རྣམ་གཞག་རིམ་པར། མ་དག་པའི་སྣོད་སྟོང་པ་དཔེ་དང་མཐུན་ཡུལ་དུ་བཞག་ནས། དེ་དང་མཐུན་པར་ཡེ་ཤེས་ཀྱིས་བསྐྱེད་པའི་ཚུལ་འཆད་པ་ཡིན་གྱི། སྣོད་སྟོང་པ་དེ་སྦྱོང་བྱེད་ཀྱི་གཉེན་པོ་འདིར་སྟོན་པ་མ་ཡིན་ཞིང༌། སྤྱིར་ཡང་གྲུབ་ཟིན་གྱི་སྣོད་འཆགས་འཇིག་ནས་གསུམ་གྱི་སྦྱོང་བྱེད་གཉེན་པོ་ལམ་དུས་སུ་གོམས་པར་བྱེད་པ་ཡང་མི་སྲིད་ཅིང༌། འབྲས་དུས་སུ་མངོན་དུ་གྱུར་པ་ཡང་མི་སྲིད་དེ།
གཞན་དུ་ན་ཆད་པའི་མཐའ་ཉིད་དུ་ལྷུང་བར་འགྱུར་རོ། ། དེ་ལྟ་བས་ན། རྣམ་གཞག་ཏུ་སྣོད་ཀྱི་འཆགས་འཇིག་བཤད་པ་ནི། སྟོང་པ་འཆད་བྱེད་ཀྱི་ཡན་ལག་ཏུ་ཡིན་གྱི། དཔེ་དང་མཐུན་ཡུལ་དུ་འཆད་མི་དགོས་ཤིང༌། དེ་ལས་གཞན་པའི་དགོས་པ་ཡང་མེད་དོ། ། དེ་བས་ན། བཅུད་ཀྱི་སེམས་ཅན། སྐྱེ་འཆི་བར་དོ་གསུམ་སྦྱང་གཞིར་གཞག་ནས། དེ་སྦྱོང་བྱེད་དུ་ལམ་དུས་ཀྱི་ཆོས་ལོངས་སྤྲུལ་གསུམ་ལམ་དུ་བྱེད་ཚུལ།
སྦྱང་གཞི་གསུམ་དཔེ་དང་མཐུན་ཡུལ་དུ་བཞག་ནས། དེ་དང་ཆ་མཐུན་པར་ལམ་རིམ་པ་གཉིས་ལ་གོམ་པར་བྱེད་དོ། ། སྦྱང་གཞི་གསུམ་པོ་དེ་ཡང༌། འཛམ་གླིང་གི་མི་ཁོ་ནའི་དབང་དུ་བྱས་ཏེ། གཞན་ནི། ཆོས་འདིས་འཚང་རྒྱ་བའི་རྟེན་དུ་མི་རུང་བའི་ཕྱིར། ལུས་རྟེན་དེ་ཉིད་ཀྱི་སྐྱེ་འཆི་བར་དོ་གསུམ་སྦྱངས་ནས་ཚེ་གཅིག་གིས་འཚང་རྒྱ་བའི་མཐུན་ཡུལ་གྱི་དཔེ་དང༌། ཤེས་བྱེད་ཀྱི་གཏན་ཚིགས་འགོད་པའི་དབང་དུ་མཛད་ནས། རྣམ་གཞག་རིམ་པར། བྱང་ཆུབ་སེམས་དཔའ་དགའ་ལྡན་གྱི་གནས་ནས།
མཚན་དཔེ་འབར་བའི་བར་དོའི་ཚུལ་གྱིས་ལྷུམས་སུ་ཞུགས་པ་དང༌། མཛད་པ་རྣམས་རིམ་གྱི་མཛད་ནས། སངས་རྒྱས་པའི་རྣམ་གཞག་རྣམས་གསུངས་པ་ཡིན་ནོ། ། ཞེས་འཆད་པ་ནི། ཕྱོགས་སྔ་མའི་ཞེ་འདོད་དཔྱིས་ཕྱིན་པའོ། ། འདི་བརྟག་པར་བྱ་བ་ལ་བཞི་སྟེ། མ་དག་པའི་སྣོད་སྦྱོང་དགོས་པར་བསྟན་པ། མ་དག་པའི་སྣོད་གྲུབ་ཟིན་མི་སྦྱོང་ན་དེའི་བཅུད་ཀྱང་མི་སྦྱོང་བར་མཚུངས་པ། བཅུད་ཀྱི་སྐྱེ་འཆི་བར་དོ་གསུམ་སྦྱོང་ན། བཅུད་ཀྱི་འཇིག་རྟེན་མཐའ་དག་སྦྱོང་དགོས་པར་ཐལ་བ།
གསུམ་པོ་སྦྱངས་པའི་དོན་གང་ཡིན་བརྟགས་པས། ཀུན་རྫོབ་མཐའ་དག་ལ་མཚུངས་པར་ཐལ་བ་རྣམས་འཇུག་གོ ། དང་པོ་ལ་གཉིས་ཏེ། སྦྱོང་མི་དགོས་པ་ལ་གནོད་བྱེད་དང༌། དགོས་པའི་ཤེས་བྱེད་དོ། ། དང་པོ་ནི་མ་དག་པའི་འཇིག་རྟེན་དུ་སྣང་བ་འདི། རིམ་པ་དང་པོའི་ལམ་གྱིས་སྦྱང་མི་དགོས་པའམ། མི་ནུས་པའམ། འབྲས་བུ་མེད་པས་ཡིན། དང་པོ་ལྟར་ན།
སྡུག་བསྔལ་གྱི་བདེན་པ་མཐའ་དག་ལམ་དེས་སྦྱོང་མི་དགོས་པར་འགྱུར་རོ། ། གཉིས་པ་ལྟར་ན། རྒྱུ་ཀུན་འབྱུང་གི་བདེན་པ། ལམ་དེས་སྤངས་པ་མི་སྲིད་པར་འགྱུར་རོ། ། དེ་ལྟར་ན། སངས་རྒྱས་ཀྱི་སས་བསྡུས་པའི་སྡུག་ཀུན་གྱི་བདེན་པ་ཡོད་པ་ཉིད་དུ་ཐལ་བར་འགྱུར་རོ། ། གཉིས་པ་ནི། དེ་སྐབས་ཀྱི་གཉེན་པོ་མེད་པ་ཡང་མ་ཡིན་ཏེ། རིམ་པ་དང་པོའི་སྐབས་སུ། སྔགས་ལུགས་ཀྱི་བདག་མེད་པ་གཉིས་མངོན་སུམ་དུ་མཐོང་བ་སྲིད་པའི་ཕྱིར་རོ། །
གཉིས་པ་ནི། ཕྱི་སྣོད་ཀྱི་འཇིག་རྟེན་ཡོད་པའི་ཕྱིར། སྦྱངས་ན་ཆད་པར་འགྱུར་བ་དང༌། བསྐལ་པ་དང་པོའི་སྣོད་ནི་འགགས་ནས་ཡུན་རིང་བའི་ཕྱིར་སྦྱོང་བ་མི་འཐད་དོ། ། ཅེ་ན། བཅུད་ཀྱི་སེམས་ཅན་ལ་ཡང་ཤེས་བྱེད་དེ་དག་གི་ཕྱིར། དེ་ཉིད་དུ་ཐལ་བར་འགྱུར་རོ། ། གལ་ཏེ་བཅུད་ཀྱི་སྡུག་ཀུན་མ་འོངས་པ་སྦྱང་ངོ༌། ། ཞེ་ན། སྣོད་ལ་ཡང་དེ་ཉིད་དོ། །
བསྐལ་པ་དང་པོ་དང༌། སྣོད་སྟོངས་པ་ནི། འགགས་ནས་ཡུན་རིང་དུ་ལོན་པའི་ཕྱིར་སྦྱོང་མི་ནུས་སོ། ། ཞེ་ན། སེམས་ཅན་འདི་དག་གི་སྐྱེ་འཆི་བར་དོ་ཡང༌། འཁོར་བ་ཐོག་མེད་ནས་གཏན་ཚིགས་དེ་ཉིད་ཀྱི་ཕྱིར་དེར་འགྱུར་རོ། ། སྣོད་ཀྱི་འཇིག་རྟེན་འཆགས་འཇིག་གནས་སྟོངས་ཀྱང༌། ལམ་མ་བསྒོམས་པ་རྣམས་ལ། མ་འོངས་པ་རྒྱུན་མི་ཆད་པར་འབྱུང་བ་དང༌། སྐྱེ་འཆི་བར་དོ་ཡང་སྒྱུ་སྦྱངས་པའི་སྒོ་ནས་སྦྱོང་དགོས་ཀྱི།
གྲུབ་ཟིན་སྦྱོང་བ་མ་ཡིན་པ་ནི། ཕྱོགས་སྔ་ལ་ཡང་མཚུངས་པ་དང༌། སྤང་བྱ་འགགས་ཟིན་པའི་བག་ཆགས་ཀུན་གཞི་ལ་ཡོད་པ་དང༌། ཕྱོགས་སྔ་ལྟར་ན། ང་ཙམ་ལ་ཡོད་པ་རྣམས། རྒྱུན་མཐའི་བར་ཆད་མེད་ལམ་གྱིས་སེལ་དགོས་པར་སྡེ་སྣོད་པ་ལ་གྲགས་པ་དང༌། བག་ཆགས་སྦྱོང་བ་དང༌། ས་བོན་སྤོང་བའི་ཤན་མ་ཕྱེད་པའི་ཉེས་པ་རྣམས་ཕྱོགས་སྔ་མར་ཞུགས་སོ། ། གསུམ་པ་ནི། ལམ་གྱིས་སྐྱེ་འཆི་བར་དོ་གསུམ་སྦྱོང་དགོས་ན།
སྔོན་དུས་ཀྱི་སྲིད་པ་ཡང་སྦྱང་གཞིར་འགྲོ་དགོས་ལ། དེ་ལྟར་ན། མ་དག་པའི་བཅུད་མཐའ་དག་སྦྱང་གཞིར་འགྱུར་ཏེ། དེ་དག་སྲིད་པ་བཞིར་མ་འདུས་པ་མེད་པའི་ཕྱིར་རོ། ། དེ་ལྟར་ན་མ་དག་པའི་སྣོད་ལ་ཡང་དེར་ཐལ་བ་བཟློག་མི་ནུས་སོ། ། བཞི་པ་ནི། སྦྱང་གཞི་གསུམ་པོ་སྦྱོང་བའི་དོན། སྐུ་གསུམ་ལམ་བྱེད་ཀྱི་གཉེན་པོ་བར་ཆད་མེད་ལམ་ཞིག་གིས། གསུམ་པོ་ལ་གནོད་པ་བྱེད་བཞིན་པ་དང༌། སྦྱངས་པའི་དོན་གསུམ་པོ་སྤངས་པའི་འགོག་བདེན་མངོན་དུ་བྱས་པ་ལ་འཆད་དགོས་པ་ཉིད་དུ་ངེས་པས་ན།
མ་རིག་པའི་དབང་གིས། གཟུང་འཛིན་གཉིས་སུ་སྣང་བ་མཐའ་དག་ལ་གཏན་ཚིགས་དེ་ཉིད་ཀྱི་ཕྱིར། ཀུན་རྫོབ་ཀྱི་བདེན་པ་མ་ལུས་པ་སྦྱང་གཞི་ཉིད་དུ་གདོན་མི་ཟ་བར་ཁས་བླངས་པས་ཕྱོགས་སྔ་མ་ལ་ནང་འགལ་བའི་ཕུང་པོ་མི་ཟད་པའོ། ། གནོད་བྱེད་གཞན་ཡང་འདི་ལྟར་བོད་ཕྱི་མའི་བཞེད་པ་ལ། འདུས་པའི་ལམ་རིམ་པ་གཉིས་ཀྱིས། སྒྲུབ་པ་པོའི་སྐྱེ་འཆི་བར་དོ་གསུམ་སྦྱོང་བའི་གོ་དོན། དཔེ་ཐ་མལ་པ་འཆི་བ་དང་མཐུན་པར། ཡེ་ཤེས་ཀྱིས་བསྐྱེད་པ་དང༌། ཤི་བའི་འོག་ཏུ་བར་དོ་གྲུབ་པ་དང་མཐུན་པར། དང་པོའི་མགོན་པོ་བསྐྱེད་པ་དང༌།
བར་དོས་སྐྱེས་སྲིད་དུ་ལུས་བླངས་པ་དང་མཐུན་པར། སྤྲུལ་སྐུ་རྡོར་སེམས་སུ་བསྒྱུར་ནས་གོམས་པ་ནི། ལམ་དུས་ཀྱི་སྐུ་གསུམ་ལམ་བྱེད་ཡིན་ལ། ལམ་དེས་སྒྲུབ་པ་པོ་རང་ལ་མ་འོངས་པ་ན་འབྱུང་རྒྱུའི་འཆི་བ་དེ། ལམ་དུས་ཀྱི་ཆོས་སྐུ་ཉིད་དུ་དང༌། བར་དོར་འབྱུང་རུང་དེ་ལམ་དུས་ཀྱི་ལོངས་སྐུ་ཉིད་དུ་དང༌། སྐྱེ་གནས་སུ་སྐྱེ་བ་འབྱུང་རུང་དེ། ལམ་དུས་ཀྱི་སྤྲུལ་སྐུ་ཉིད་དུ་བྱས་པའི་སྒོ་ནས། ཐ་མལ་པ་གཞན་ལ་ཕྱིས་འབྱུང་བ་ལྟ་བུའི་སྐྱེ་འཆི་བར་དོ་གསུམ་མི་འབྱུང་བར་བྱེད་བཞིན་པ་ནི། སྦྱོང་བའི་དོན་དང༌།
བྱས་པ་ནི་སྦྱངས་པའི་དོན་ནོ། ། གཞན་དུ། སྒྲུབ་པ་པོ་རང་ལ་སྔོན་བྱུང་ཟིན་པའི་གསུམ་པོ་དེ་ནི། རྣམ་སྨིན་ཕྱུང་ནས་འགགས་ཟིན་པའི་ཕྱིར། སྦྱོང་མི་དགོས་ཤིང༌། སྦྱོང་ནུས་པ་ཡང་མ་ཡིན་ཏེ། ན་ནིང་ཚིག་པའི་བུད་ཤིང་ད་ལོའི་མེས་སྲེག་པ་བཞིན་ནོ། ། སྤྱིར་ཡང་སྐྱོན་སྦྱོང་བ་ཇི་སྙེད་པ། རྒྱུའི་ནུས་པ་བཅོམ་པའི་སྒོ་ནས་སྤོང་བ་ཡིན་གྱི། འབྲས་བུའི་ངོ་བོ་གྲུབ་ཟིན་སྤོང་ནུས་པ་མ་ཡིན་ཏེ།
འགགས་ཟིན་པའི་ཕྱིར། ཇི་སྐད་དུ། སྐྱེ་འདོད་ཉེས་པ་བཅོམ་པའི་ཕྱིར། ། གང་ཡང་སྐྱོན་རྣམས་འགོག་བྱེད་པ། ། དེས་བསྐྱེད་ལས་ལ་ནུས་འགྱུར་གྱི། ། ཇི་ལྟར་བྱས་པ་ཉམས་པར་འགྱུར། ། ཞེས་གསུངས་པས་སོ། ། ཞེས་འཆད་པར་བྱེད་དོ། ། འདི་བརྟག་པར་བྱ་བ་ལ་གསུམ་སྟེ། རགས་པ་དང་ཞིབ་མོའི་རྣམ་གཞག་མ་ཕྱེད་པའི་སྐྱོན།
སྦྱང་གཞི་སྦྱོང་བ་དང༌། སྤང་བྱ་སྤོང་བའི་ཁྱད་པར་མ་ཕྱེད་པའི་སྐྱོན་ཁས་བླངས་ནང་འགལ་མང་པོ་བྱུང་བའི་སྐྱོན་ནོ། ། དང་པོ་ནི། སྤྱི་ཙམ་ནས་རགས་པའི་རྣམ་གཞག་ལ་མ་དག་པའི་སྣོད་བཅུད་འབྲས་བུར་གྲུབ་ཟིན་པ་རྣམས་སྦྱང་དགོས་པ་ཡིན་ཏེ། སྦྱང་བྱའི་དྲི་མ་ཡིན་པའི་ཕྱིར་དང༌། དཔེར་ན། ཤེས་རྒྱུད་ཀྱི་སྒྲིབ་པ་སེལ་དགོས་པ་དང༌། གྲུབ་ཟིན་གྱི་མུན་པ་སྣང་བས་སེལ་དགོས་པ་བཞིན་ནོ། ། གཞན་དུ་ན། འཁོར་བ་ཐོགས་མེད་ཀྱི་སྡིག་ལྟུང་རྣམས།
བཤགས་པ་དང་དེ་དག་གི་བག་ཆགས་སེམས་རྒྱུད་ལ་བསྒོམ་པ་རྣམས། སྤོང་བའི་རྣམ་གཞག་མི་འཐད་པ་དང༌། འགག་ནས་ཡུན་རིང་དུ་ལོན་པའི་ལས་ཀྱི་ནུས་པ་གཉེན་པོས་མ་བཅོས་ན། རྣམ་སྨིན་འབྱེད་པར་བྱེད་པའི་ཕྱིར་དང༌། སྤང་བྱ་འགགས་པ་དང་མ་སྐྱེས་པ་གཉིས་ལ་གཉེན་པོའི་ནུས་པ་འཇུག་ཚུལ་མཚུངས་པར་བཤད་པས་ན། སྤང་བྱ་མ་འོངས་པ་སྤོང་བ་དེ་བས་ཀྱང་མི་འཐད་པར་མཚུངས་པའི་ཕྱིར་དང༌། སྤངས་པའི་ཚད་སྤང་བྱ་སྐྱེ་འཕྲོ་བཅད་ལ་བཤད་ཀྱང༌། སྤོང་བའི་ཐ་སྙད་ནི། གྲུབ་ཟིན་ལ་མ་བཤད་ན། སྤང་བྱ་ངོ་མི་ཤེས་པའི་ཕྱིར།
རྣམ་འགྲེལ་མཛད་པའི་ལུང་དོན་ཡང༌། འཁོར་བ་འགྲུབ་བྱེད་ཀྱི་སྲེད་པ་མ་སྤངས་ན་འཕེན་བྱེད་ཀྱི་ལས་སྤོང་བ་ལ་འབད་པ་དོན་མེད་དོ། ། ཞེས་འཆད་པ་ཡིན་གྱི། སྤང་བྱ་གང་སྤོང་ཐམས་ཅད་མ་འོངས་པ་ཁོ་ན་ལ་བཤད་དགོས་ན། རྒྱུན་མཐའི་བར་ཆད་མེད་ལམ་གྱི་ངོས་སྐལ་གྱི་སྤང་བྱ་ཡང་མ་འོངས་པ་ལ་འཆད་དགོས་པས། སངས་རྒྱས་ཀྱིས་སྒྲིབ་པ་དང་བཅས་པ་ཉིད་དུ་ཐལ་བར་འགྱུར་རོ། ། མཐོང་ལམ་བར་ཆད་མེད་ལམ་གྱི་དུས་སུ། དེའི་ངོས་སྐལ་གྱི་སྤང་བྱའི་ས་བོན་འགགས་པ་དང་ཡོད་པ་གང་ཡང་མི་འཐད་པར་འགྱུར་ཏེ། དེའི་སྤང་བྱ་ནི་འབྱུང་རུང་ཁོ་ན་ལ་འཆད་པའི་ཕྱིར། གཉིས་པ་ནི།
ཕྱོགས་སྔ་མས་སྦྱང་གཞི་ངོས་མ་ཟིན་པས། སྦྱང་གཞི་སྦྱོང་བ་དང༌། སྤང་བྱ་སྤོང་བའི་ཤན་མ་ཕྱེད་པ་ཡིན་ཏེ། མ་དག་པའི་སྣོད་བཅུད་ནི་གཉིས་ཀ་ཡང༌། གཉིས་སྣང་གི་བག་ཆགས་མ་སྤངས་པ་རྣམས་ལ། དེ་དང་དེར་སྣང་བའི་རྣམ་རིག་ལས་གཞན་ཡོད་པ་མིན་ཏེ། ཡོད་ན་གཟུང་འཛིན་རྫས་གཞན་དུ་ཐལ་བས་ཐེག་པ་ཆེན་པོ་ལས་ཉམས་སོ། ། རྣམ་རིག་དེ་ལའང༌། ཕྱིར་བལྟ་དོན་དང་སེམས་ཅན་དུ་སྣང་བ་དང༌། ནང་བལྟ་འཛིན་རྣམ་གྱི་མིང་ཅན་གསལ་རིག་གི་ཆ་གཉིས་ལས་དང་པོ་ལ་སྣོད་བཅུད་དུ་ཐ་སྙད་འདོགས་པ་ཡིན་ཏེ།
དཔེར་ན། སྔོ་སྣང་དབང་ཤེས་ལ་སྔོན་པོར་སྣང་བ་ལ། འཇིག་རྟེན་པས་སྔོན་པོའི་ཐ་སྙད་བཏགས་པ་ཡིན་ནོ། ། ཕྱིར་བལྟའི་ཆ་དེ་དག་ནི་སྤང་བྱ་དང་སྦྱང་བྱ་ཡིན། གདོད་མ་ནས་ཡོད་མ་མྱོང་བ་འགའ་ཞིག འཁྲུལ་པའི་དབང་གིས་སྣང་བའི་དྲི་མ་ཉིད་ཀྱི་ཕྱིར་ཁ་ནང་བལྟའི་ཆ་ནི། སྦྱང་གཞི་དངོས་ཡིན་ཏེ། དྲི་མ་དེ་དག་གང་ལ་གནས་པའི་གཞི་ཉིད་དུ། གདོད་མ་ནས་གནས་པའི་ཕྱིར། དེའི་ཕྱིར་བསྐལ་པ་ཐོག་མེད་ནས།
ཕྱི་མཐའི་བར་དུ་མ་དག་པའི་སྣོད་བཅུད་ཀྱི་སྣང་བ་གང་ལ་འཆར་བའི་སེམས་ཅན་སོ་སོའི་ཤེས་རྒྱུད་མ་དག་པའི་སྣང་བ་གང་ཤར་དེ་ཐམས་ཅད་ནི་སྤང་བྱ་དང་སྦྱང་བྱའི་དྲི་མ་ཡིན་ཞིང༌། དེ་ཡང་སེམས་ཅན་གང་གི་ཤེས་རྒྱུད་ལ་གནས་པའི་སེམས་ཅན་དེ་ཉིད་ཀྱི་སྤང་བྱ་ཡིན་ཏེ། དེ་ཉིད་ཀྱི་ཤེས་པས་བསྡུས་པའི་འཁྲུལ་སྣང་ཡིན་པའི་ཕྱིར། དེ་ལྟ་ཡིན་པ་དེའི་ཕྱིར། ད་ལྟའི་དུས་ཀྱི་གསང་བ་འདུས་པའི་རྣལ་འབྱོར་པ་ལས་དང་པོ་པ་དེ་ལ། བསྐལ་པ་དང་པོའི་སྣོད་བཅུད་དུ་སྣང་བ་དེ། རྣལ་འབྱོར་པ་དེ་ཉིད་ཀྱི་ཤེས་རྒྱུད་ལ། སྤང་བྱ་དང༌། སྦྱང་བྱ་དང༌། སྤངས་དགོས་པ་དང༌།
སྤངས་ནུས་པ་དང༌། སྤོང་བྱེད་ཀྱི་གཉེན་པོ་ཡང་འབྱུང་དུ་རུང་སྟེ། སྒྲུབ་པ་པོ་དེ་ཉིད་ཀྱི་ཤེས་རྒྱུད་ལ་འབྱུང་བའི་སྒྲིབ་པ་ཡིན་པའི་ཕྱིར། བོད་ཕྱི་མས་འདོད་པའི་སྦྱང་གཞིའི་དོན་ཡང་དེ་ཉིད་ལ་གནས་པ་ཡིན་ཏེ། སྒྲུབ་པ་པོ་དེ་ཉིད་ཀྱི་སྤང་བྱ་ཡིན་པའི་ཕྱིར་རོ། ། ལུགས་འདིར་ནི། སེམས་ཅན་རང་རང་སོ་སོ་ལ་སྣོད་བཅུད་དུ་སྣང་བ་དེ་ནི། རང་རང་གི་ཤེས་པས་བསྡུས། སྣང་གཞི་ཐུན་མོང་བར་ཁས་ལེན་པ་ནི། ཐེག་པ་ཆེན་པོ་པའི་ལུགས་མ་ཡིན།
དེ་ལས་གཞན་དུ་ཡིན་ན། དེ་མ་ཐག་ཏུ་འཆད་པའི་འགལ་བའི་ཁུར་གྱིས་ནོན་པར་འགྱུར་རོ། ། གསུམ་པ་ལ་གསུམ་སྟེ། བཅུད་ཀྱི་སྦྱོང་ཚུལ་དེ་སྣོད་ལ་མཚུངས་པར་ཐལ་བ། མཚུངས་ན་ནང་འགལ་བ། འགལ་བ་གཞན་ཡང་བརྗོད་པའོ། ། དང་པོ་ནི། སྣོད་ཀྱི་འཆགས་འཇིག་སྟོངས་གསུམ་དང་མཐུན་པའི་ལམ་དུས་ཀྱི་ཉམས་ལེན་དེས་སྦྱང་བའི་གཞི་ནི། རྣལ་འབྱོར་པ་དེའི་ཤེས་ངོར་མ་འོངས་པ་ན་འབྱུང་རུང་གི་འཆགས་འཇིག་གནས་གསུམ་ལ་ངོས་འཛིན་དགོས་པ་དང༌། དེས་དེ་སྦྱོང་ནུས་པར་ཡང་འགྱུར་ཏེ།
བཅུད་ཀྱི་སྦྱང་གཞི་སྦྱོང་ཚུལ་དང་མཚུངས་དགོས་པའི་ཕྱིར། གཉིས་པ་ནི་དེ་ལྟར་འདོད་ན། ཁོ་བོ་ཅག་ལ་རུང་ཡང༌། ཕྱོགས་སྔ་མ་ལ་འགལ་ཏེ། སྒྲུབ་པ་པོ་དེ་སངས་རྒྱས་པའི་ཚེ། མ་དག་པའི་སྣོད་ཀྱི་འཇིག་རྟེན་མི་སྣང་བར་ཐལ་བ་དང༌། སངས་རྒྱས་ལ་མི་སྣང་ན་མེད་དགོས་པ་དང༌། སྣོད་ཀྱི་འཇིག་རྟེན་མེད་ན། བཅུད་ཀྱང་མེད་དགོས་པ་དང༌། དེ་ལྟར་ན།
ཆད་པའི་མཐར་ལྷུང་བས་སོ། ། ཁོ་བོ་ཅག་ལ་ནི་མ་དག་པའི་སྣང་བ་ཇི་སྙེད་པ་གདོད་མ་ནས་ཡོད་མ་མྱོང་བའི་ཕྱིར། ཉེས་པར་མི་འགྱུར་རོ། ། གསུམ་པ་ནི། མ་དག་པའི་སྣོད་བཅུད་སྦྱང་གཞིར་མི་འདོད་པ་དང༌། དེ་སྦྱོང་དགོས་པར་འདོད་པ་འགལ། དེ་སྦྱོང་བའི་དོན་སྣོད་བཅུད་ཀྱི་སྐྱོན་སྦྱོང་བ་ཡིན་གྱི། རང་རང་གི་ལྡོག་པ་ནས་སྦྱོང་བ་མ་ཡིན་པར་འདོད་ན། སྦྱང་གཞི་མ་ཡིན་པར་འདོད་པ་དང་འགལ་ཏེ། རང་རང་ཐད་སོར་བཞག་ནས་དེའི་སྐྱོན་སྦྱོང་བ་ལ་སྦྱང་གཞིའི་ཐ་སྙད་མཛད་པའི་ཕྱིར།
སྦྱང་གཞིའི་ངོས་འཛིན་སྤང་བྱ་ལ་བྱེད་ན། གཟུངས་ཀྱི་དབང་ཕྱུག་རྒྱལ་པོའི་མདོར། བདེ་གཤེགས་སྙིང་པོ་སྦྱངས་གཞིར་བཤད་པ་དང་འགལ། རྣམ་གཞག་རིམ་པར། བཅུད་ཀྱི་སྐྱེ་འཆི་བར་དོ་གསུམ། སྦྱོང་བ་གཙོ་ཡིན་གྱི། སྣོད་ཀྱི་འཆགས་འཇིག་སྦྱོང་བར་དངོས་སུ་བསྟན་པ་མེད་ཅེས་ཟེར་བ་དང༌། རྣམ་གཞག་རིམ་པའི་གཞུང༌། བསྐྱེད་རིམ་གྱི་སྒྲུབ་ཐབས་སྟོན་བྱེད་དུ་འཆད་པ་དང་འགལ། མ་དག་པའི་སྣོད་བཅུད་སྦྱང་གཞི་དང་སྤང་བྱར་མི་འདོད་ན།
ཡེ་ཤེས་ཀྱིས་བསྐྱེད་པའི་སྐབས་སུ། སྔགས་དོན་བསམ་པའི་སྒོ་ནས་རྒྱུ་མི་རྒྱུ་ཀུན་དམིགས་མེད་དུ་བསམ་པར་འགལ། སྣོད་ཀྱི་འཆགས་ཚུལ་དང་ལྷའི་གཞལ་ཡས་ཁང་གི་བསྐྱེད་ཚུལ་མཐུན་པར་བསྒོམ་པ་ཡིན་མོད། བསྒོམས་པ་ལ་འབྲས་བུ་མི་འདུག་སྟེ། དེ་ལྟར་བསྒོམས་པས་དེའི་སྐྱོན་མི་སྦྱོང་བའི་ཕྱིར། སྐྱོན་སྦྱོང་ཞེས་སྨྲས་ཟིན་པ་མ་ཡིན་ནམ། ཞེ་ན། སྨྲས་པས་ཅི་ལ་ཕན་ཏེ། ལས་ཉོན་གྱི་བདག་འབྲས་སུ་གྱུར་པ་ནི། སྐྱོན་དུ་མི་འདོད་པའི་ཕྱིར།
སེམས་ཅན་སྤྱི་མཐུན་གྱི་བདག་འབྲས། རྣལ་འབྱོར་པ་གཅིག་གིས་སྦྱང་མི་ནུས་སོ། ། ཞེ་ན། ཐུན་མོང་བ་ལྟ་བུར་སྣང་བ་འདི་ནི་བག་ཆགས་མཐུན་པར་སད་པ་ཡིན་གྱི། སྣང་གཞི་ཐུན་མོང་བ་འདོད་ན། ཐེག་པ་ཆེན་པོ་ལས་ཉམས་པ་འདི་མ་ཤེས་པས་ན། འགྲོ་བ་རིགས་དྲུག་གི་ངོར། དངོས་པོ་གཅིག་ལ་མཐོང་སྣང་མ་འཁྲུལ་བ་དྲུག་ཡོད་པར་ཁས་ལེན་དགོས་པ་བྱུང་ངོ༌། ། རྣམ་གཞག་རིམ་པར་སྣོད་ཀྱི་འཆགས་འཇིག་གསུངས་པ་དེ། རིམ་པ་དང་པོའི་རྟེན་བསྐྱེད་པའི་མཐུན་ཡུལ་སྟོན་པ་ཡིན་གྱི།
སྦྱང་གཞི་མི་སྟོན་པ་ཉིད་ཕྱོགས་སྔའི་ཞེ་འདོད་ཀྱི་གཙོ་བོ་ཡིན་པས་ན། རྟེན་ལ་སྦྱང་གཞི་མེད་པར་ཐལ་བ་དང༌། དཔེ་དང་མཐུན་ཚུལ་མ་ཤེས་པ་ཉེས་པ་གཉིས་འཇུག་སྟེ། རྟེན་ལ་གོམས་པ་མཐར་ཕྱིན་པར་བྱས་པས། སྤང་བྱ་གང་ཞིག་སྤོང༌། སྤང་བྱ་མེད་ན་ཧ་ཅང་ཐལ་ལ། ཡོད་ན་གང་ཞིག་ཡིན། ཐ་མལ་གྱི་སྣང་ཞེན་ནོ། ། ཞེས་སྨྲས་ཟིན་པ་མ་ཡིན་ནམ་ཞེ་ན། ཟིན་མོད།
དེ་ཉིད་སྦྱང་གཞིར་འགྱུར་ཏེ། དེའི་མཚན་ཉིད་ཚང་བའི་ཕྱིར། མ་དག་པའི་སྣོད་ཀྱི་སྣང་བ་མི་འགོག་ན། ཐ་མལ་གྱི་སྣང་བ་ཇི་ལྟར་འགོག གཉིས་པ་ནི། སྣོད་ཞིག་པ་དང༌། ཡེ་ཤེས་ཀྱིས་མཐུན་ཚུལ་ཡང༌། ཉི་མས་སྣོད་སྲེག་པ་ལྟར། ཤེས་རབ་ཀྱིས་ཀུན་རྫོབ་ཀྱི་སྣང་བ་བསྲེགས་པའི་འོག་ཏུ། སྣོད་དང་ཀུན་རྫོབ་ཀྱི་སྣང་བ་གཉིས་ཀ་ཆོས་མཐུན་དུ་སྦྱོར་དགོས་པ་ལས།
མ་སྦྱར་བ་དང༌། སྣོད་ལན་གཅིག་སྟོངས་ཀྱང༌། སླར་ལས་དབང་གིས་སྐྱེ་བ་དང༌། གནས་ཚུལ་ཆོས་དབྱིངས་ལས་གཞན་མེད་ཀྱང༌། ཡེ་ཤེས་དེ་ཉིད་གཞལ་ཡས་ཁང་གི་རྣམ་པར་བསྐྱེད་པ་དཔེ་དོན་དུ་སྦྱོར་དགོས་པ་ལས། མི་སྦྱོར་བར་ཕྱི་རོལ་གྱི་དོན་ཉིད་གནས་ཚུལ་ལ་ཡོད་པ་དང༌། བློ་ངོར་དེ་བཀག་པའི་ཡེ་ཤེས་ཀྱིས། གནས་ཚུལ་དང་མི་མཐུན་པ་ཉིད་དུ་འཆད་ཀྱིན་འདུག་པའི་ཕྱིར། གསུམ་པ། སྦྱང་གཞི་སྦྱོང་བ་དང༌།
སྤང་བྱ་སྤོང་བའི་གོ་དོན་སོ་སོར་བཤད་པ་གཉིས་ལས། སྦྱོང་ཞེས་པ་བཤད་པའི་གཞིར་བཞག་ནས། གང་དུ་ན། བརྗོད་བྱ་དོན་གྱི་རྒྱུད་དུའོ། ། གང་ན། སྤྱིར་སྒྲིབ་པ་གཉིས་དང༌། སྐབས་འདིར། མ་དག་པའི་སྣོད་བཅུད་དུ་སྣང་བའི་རྣམ་རིག ཁ་ཕྱིར་བལྟའི་ཆར་གྱུར་པ་དེའོ། ། གང་གིས་ན།
སྤྱིར་རིམ་པ་གཉིས་ཀྱི་ལམ་དང༌། སྐབས་འདིར་གསང་བ་འདུས་པའི་རྟེན་དང་བརྟེན་པར་བཅས་པའི་དཀྱིལ་འཁོར་དུ་སྣང་བའི་རྣམ་རིག ཐོག་མར་རྟོག་བཅས་སུ་སྐྱེས་པ་དེ་དང༌། ཕྱིས་རྟོག་མེད་དུ་གསལ་བ་རབ་ཀྱི་མཐར་ཕྱིན་པ་དེ་ཡིས་སོ། ། ཚུལ་ཇི་ལྟར་དུ་ན། གཞི་རྒྱུ་རྒྱུད་ཀྱི་སྟེང་དུ། སྤང་གཉེན་གྱི་སྣང་བ་གཉིས་པོ་ཐོག་མར་ལྷན་ཅིག་ཏུ་འགྲོགས་ནས། སྟོབས་འདྲེན་པ་ན། གཉེན་པོ་རྟོག་བཅས་ཀྱི་ཚེ། སྦྱང་བྱ་མགོ་མནོན་པ་དང༌།
རྟོག་མེད་ཀྱི་ཚེ་ས་བོན་དྲུངས་འབྱིན་པའོ། ། དགོས་པ་ཅིའི་ཕྱིར་དུ་ན། སངས་རྒྱས་པ་ན་མ་དག་པའི་སྣོད་བཅུད་ཀྱི་སྣང་བ་མི་སྐྱེ་བའི་ཆོས་ཅན་དུ་བྱས་ཟིན་པ་གཅིག་འབྱུང་བའི་ཕྱིར་དུའོ། ། དེས་དེ་ལྟར་བྱེད་ནུས་པའི་རྒྱུ་མཚན་ནི། སྦྱོང་བྱེད་ཀྱི་གཉེན་པོ་སྐྱེད་རིམ་དེ། རྒྱུའི་རྒྱུད་ཀྱི་གནས་ཚུལ་ལ་ཞུགས་པས་དེ་དང་དབྱེར་མེད་དུ་འདྲེས་ཤིང༌། སྦྱང་བྱའི་དྲི་མ་དེ་དག་ནི། གསེར་ལ་གཡའ་དང༌། ནམ་མཁའ་ལ་སྤྲིན་བཞིན་དུ། གློ་བུར་དུ་བྱུང་ཞིང༌།
གནས་ཚུལ་ལ་མ་ཞུགས་པས་ན། སྦྱང་བྱ་སྦྱོང་བྱེད་ཀྱི་ལག་རྗེས་དེ། སུ་ཞིག་དང་འབྲེལ་ཞེ་ན། སྒྲུབ་པ་པོའི་ཉམས་ལེན་དང་ངོ༌། ། སྦྱངས་པའི་འབྲས་བུ་དེ་ཉིད་གང་ཞེ་ན། སངས་རྒྱས་པའི་ཆོས་སྐུའི་ཞིང་ཁམས་སུ་ནི། ཆོས་ཀྱི་དབྱིངས་འབའ་ཞིག་པ་ཉིད་དོ། ། ལོངས་སྐུའི་ཞིང་ཁམས་སུ་ནི་ཡེ་ཤེས་འབའ་ཞིག་ལས་གྲུབ་པའི་རྣམ་རོལ་སྣ་ཚོགས་པ། རང་གི་སས་བསྡུས་པ་ཉིད་དོ། ། སྤྲུལ་སྐུའི་ཁམས་སུ་ནི།
མ་དག་པའི་སྣང་བ་ཇི་སྙེད་ཁོ་ན་གཞན་སྣང་འབའ་ཞིག་གིས་བསྡུས་པའོ། ། གལ་ཏེ། མ་དག་པའི་སྣོད་བཅུད་ཉིད་སྦྱང་གཞིར་འཇོག་མི་འཇོག་བོད་ཕྱི་མ་དང་བརྩོད་པའི་གཞིར་གྱུར་པ་མ་ཡིན་ནམ། འདིར་སྦྱང་བྱ་ཉིད་དུ་འཆད་པ་ཅི་ཞེ་ན། སྣོད་བཅུད་དུ་སྣང་བའི་རྣམ་རིག་ཕྱིར་བལྟའི་ཆ་ཞེས། ནང་བལྟ་རང་རིག་དང་ལྡོག་ཆ་སོ་སོར་ཕྱེ་བས་ནི། ཞིབ་མོར་བྱས་པ་ཉིད་དོ། ། དེའི་ཕྱིར་གནས་སྐབས་གང་དུ་ཡང༌། ནང་བལྟ་རང་རིག་གི་ཆ་སྦྱང་གཞི་དང༌། ཕྱིར་བལྟ་འཁྲུལ་སྣང་གི་ཆ་སྦྱང་བྱ་ཡིན་པ་དེ་སོ་སོར་མ་ཕྱེ་བར།
ནང་བལྟ་ཉིད་གནས་ཚུལ་ལ་བཞུགས་པ་དེ་དབང་བཙན་པར་བྱས་ནས་སྦྱང་གཞིར་བཞག་པ་ཡིན་ཏེ། དཔེར་ན། མཐར་ཐུག་གི་སྟོང་གཞི་ཡོངས་གྲུབ་ཁོ་ནར་ངེས་ཀྱང༌། གནས་སྐབས་སུ་གཞན་དབང་སྟོང་གཞིར་བཞག་པ་ཡིན་ནོ། ། གཉིས་པ་ནི། ཡང་དག་པར་ན། སྦྱང་གཞི་དང་སྤང་བྱ་ལ་གཞི་མཐུན་མི་སྲིད་དེ། རྒྱུའི་རྒྱུད་ནི། གནས་སྐབས་གང་དུ་ཡང་སྤང་བྱར་བྱེད་པ་མི་སྲིད་པའི་ཕྱིར་དང༌། སྦྱང་གཞིའི་ངོས་འཛིན།
རྒྱུའི་རྒྱུད་དང༌། དྲི་བཅས་སེམས་ཀྱི་ཆོས་དབྱིངས་དང༌། ཁམས་བདེ་བར་གཤེགས་པའི་སྙིང་པོ་ལ་མ་བཤད་ན། མདོ་སྔགས་ཀྱི་ལམ་གྱི་འགྲོ་ཚུལ་མཐའ་དག་མི་ཤེས་པའི་ཕྱིར་དང༌། བོད་ཕྱི་མ་ནི། ཀུན་གཞི་འགོག་པའི་ངལ་བ་དང༌། ཀུན་རྫོབ་ཀྱི་བདེན་པ་ལྷུར་ལེན་པའི་འབད་རྩོལ་གྱིས། བཤད་མ་ཐག་པའི་རྣམ་གཞག་དེ་དག་ལས་ཕྱི་རོལ་དུ་གྱུར་པ་ཡིན་ནོ། ། ཡང༌། མཁས་པ་སྔ་མ་དག་གི་གསུང་ལས།
མ་དག་པའི་སྣོད་བཅུད་ཀྱི་རང་ལྡོག་ནས་སྦྱང་གཞིར་བཞག་པ་དེ། ཐད་སོར་འཇོག་པའི་ཚེ་འདི་ལྟར་ཁས་བླངས་པར་བྱ་སྟེ། རིམ་གཉིས་མཚན་ཉིད་པ་ནི་སྦྱང་གཞི་ཡིན་ལ། དེ་སྦྱོང་བར་བྱེད་པའི་ལམ་ལ་ཡང༌། རིམ་པ་སོ་སོའི་མིང་གིས་འདོགས་པའི་རྒྱུ་མཚན་ནི། སྦྱང་གཞི་མཚན་ཉིད་པ་དེ་དང༌། སྐྱེ་འགག་གི་རིམ་པ་མཐུན་པའོ། ། བཏགས་པའི་དགོས་པ་ནི། དེ་ལྟར་མཐུན་པ་དེ་ཤེས་པའི་དོན་དུའོ། ། དངོས་ལ་གནོད་བྱེད་ནི།
སངས་རྒྱས་ཀྱི་སས་བསྡུས་པའི་སྣོད་སྟུག་པོ་བཀོད་པའི་ཞིང་ཁམས་ལ་ནི། སྐྱེ་འཇིག་གནས་སྟོངས་ཀྱི་བསྐལ་པ་བཞི་མི་སྲིད་པ་དང༌། དེའི་བཅུད་ལ་ཡང༌། སྐྱེ་འཆི་བར་དོ་གསུམ་མི་སྲིད་པ་དང༌། སྦྱོང་བྱེད་ཀྱི་རིམ་པ་ཉིད་ནི་སངས་རྒྱས་ཀྱི་སར་ཡང་ཡོད་པ་ལ་དགོངས་སོ། ། ཡང༌། རྣམ་གཞག་རིམ་པར། ཇི་སྐད་དུ། རྣམ་པར་ཤེས་པ་ཐམས་ཅད་ཀྱི་བདག་པོ། རྡོ་རྗེ་འཆང་ཆེན་པོས་འཇིག་རྟེན་གྱི་ཁམས་མ་ལུས་པ་བསྐྱེད་ཟིན་པའི་འོག་ཏུ།
སེམས་ཅན་གྱི་ཁམས་སྤྲོ་བར་བྱ་སྟེ། ཞེས་གསུངས་པ་འདིས་ངེས་དོན་གྱི་དབང་དུ་བྱས་པའི་སྦྱང་གཞི་དང༌། སྦྱོང་བྱེད་གཉིས་ཀ་ངོས་གཟུང་བ་ཡིན་ཏེ། གཞི་དུས་ཀྱི་རང་བཞིན་ཆོས་སྐུའམ། བརྗོད་བྱ་དོན་གྱི་རྒྱུད་གཅིག་པུ་དེ་རྣལ་འབྱོར་པ་རང་རང་ལ་ལྟོས་པའི་རྣམ་པར་ཤེས་པའི་ཚོགས་བརྒྱད་པོ་འཁོར་དང་བཅས་པ་ཐམས་ཅད་ལ་ཁྱབ་བྱེད་དུ་འཇུག་པའི་བདག་པོ་དང༌། བསྐྱེད་པར་བྱེད་པའི་དེ་མ་ཐག་རྐྱེན་ཉིད་དུ་ཡང་གྱུར་པ་དང༌། འབྲས་བུའི་མིང་གིས་རྒྱུ་ལ་བཏགས་པ་ནི། རྡོ་རྗེ་འཆང་དང༌། ཇི་སྐད་དུ། སེམས་ཉིད་ཀྱིས་ནི་སེམས་ཅན་འཇིག་རྟེན་དང༌། །
སྣོད་ཀྱི་འཇིག་རྟེན་ཤིན་ཏུ་སྣ་ཚོགས་བཀོད། ། འགྲོ་བ་མ་ལུས་ལས་ལས་སྐྱེས་པར་གསུངས། ། སེམས་སྤངས་ནས་ནི་ལས་ཀྱང་ཡོད་མ་ཡིན། ། ཞེས། སྒྲུབ་པ་པོ་རང་གི་བཅུད་དུ་མ་ཟད། སྣོད་ཀྱང་རང་སེམས་ལས་བྱུང་བར་གསུངས་པ་དང༌། ལམ་གྱི་སྐབས་སུ་ཡང༌། རང་ཉིད་ལམ་དུས་ཀྱི་རྡོ་རྗེ་འཆང་ཆེན་པོར་གྱུར་པས། རྟེན་དང་བརྟེན་པར་བཅས་པའི་དཀྱིལ་འཁོར་པ་ཐམས་ཅད། རྣལ་འབྱོར་པ་རང་ཉིད་ཀྱི་ཡེ་ཤེས་ཁོ་ན་ལས་བསྒྲུབས་པ་དང༌།
སངས་རྒྱས་པ་ན་ཡང༌། སྣོད་བཅུད་གཉིས་ཀ་ཡང་རྣལ་འབྱོར་པ་རང་གི་ཞིང་སྦྱངས་པའི་མཐུ་ལས་བྱུང་བའི་ཕྱིར། བོད་ཕྱི་མ་ནི་འཆད་ཚུལ་འདི་ལས་གཞན་དུ་འདོད་དོ། ། ཡང༌། རྣམ་གཞག་ཏུ། བྱང་ཆུབ་སེམས་དཔའ་དོན་གྲུབ་དགའ་ལྡན་གྱི་གནས་སུ་ཤི་འཕོས་ཏེ། བར་དོ་མཚན་དཔེ་ཡོངས་སུ་རྫོགས་པའི་ལུས་ཅན་དུ་བྱོན་ནས། མིའི་སྐྱེ་བ་ཡོངས་སུ་བཟུང་ནས་སངས་རྒྱས་པར་གསུངས་པ་ནི། སྔོན་བྱོན་སྟོན་པའི་རྣམ་ཐར་བཤད་པས། རྗེས་འཇུག་ལམ་ལ་སློབ་ཚུལ་ཡང༌།
དད་འདུན་མྱུར་དུ་སྐྱེས་ནས་བདེ་བླག་ཏུ་སློབ་པའི་ཆེད་དུ་ཡིན་ཏེ། བྱང་ཆུབ་སེམས་དཔའ་དོན་གྲུབ་ཀྱང༌། སྲིད་པ་ཐ་མ་པ་འོད་གསལ་མངོན་དུ་བྱས་ནས་སངས་རྒྱས་པར་ཤེས་ཏེ། སྤྲོ་བ་འཕེལ་བའི་ཕྱིར་རོ། ། དེ་ལྟར་སྦྱང་གཞི་དང་སྦྱོང་བྱེད་ཇི་ལྟར་སྦྱོང་བའི་རིམ་པ་བསྟན་ནས། གཉིས་པ་སྦྱོང་བྱེད་ལམ་གྱི་དངོས་གཞི་བསྟན་པ་ལ་གཉིས་ཏེ། སྦྱོང་བྱེད་བསྐྱེད་རིམ་གྱི་རྣམ་པར་བཞག་པ་དང༌། སྦྱོང་བྱེད་རྫོགས་རིམ་གྱི་རྣམ་པར་བཞག་པའོ། ། དང་པོ་ལ་གསུམ་སྟེ། སྔོན་འགྲོ་དང་དངོས་གཞི་དང༌།
རྗེས་སོ། ། དང་པོ་ནི། འཕགས་པས་སྒྲུབ་ཐབས་ཀྱི་ཐོག་མར་བསྲུང་འཁོར་བསྒོམ་པ་ནས་དངོས་གཞི་ཡེ་ཤེས་ཀྱི་ས་ལ་འཇུག་པ་ཙམ་ལས་མ་གསུངས་ཀྱང༌། འགྲེལ་མཛད་ལ་ལ་དང༌། བོད་ཕྱི་མ་དག སྔོན་འགྲོ་ཚོགས་གཉིས་བསོག་པ་བྱེད་མི་བྱེད་དང༌། འཁོར་ལོ་སེར་པོ་རྩིབས་བཅུ་པ་སྒོམ་པར་བྱེད་མི་བྱེད་ཀྱི་སྲོལ་མི་མཐུན་པ་དག་བྱུང་བ་ལས། ཐོག་མར་གཞན་གྱི་ལུགས་ལ་རྣམ་པར་བརྟགས་པས་རང་གི་ལུགས་འཇོག་ཤེས་པར་འགྲུབ་པའི་ཚུལ་འདི་ལྟར། བོད་ཕྱི་མ་ན་རེ། སྔོན་འགྲོ་དག་གི་སྔ་རོལ་དུ་སྟོང་ཉིད་སྒོམ་པ་དང༌།
ཡེ་ཤེས་ཀྱིས་བསྐྱེད་པའི་དུས་སུ་སྟོང་ཉིད་བསྒོམ་པ་ནི་དོན་མི་གཅིག་སྟེ། སྔ་མ་ནི། ཐ་མལ་གྱི་སྣང་ཞེན་འགོག་པའི་ཕྱིར་ཡིན་ལ། ཕྱི་མ་ནི་སྦྱང་གཞིའི་སྐབས་སུ་སྣོད་སྟོངས་པ་དང༌། ཆོས་མཐུན་སྦྱོར་བ་དང༌། འགོག་པ་ཡང་འཆི་བ་སྦྱོང་བའི་ཆེད་དུ་ཡིན་ཞེས་འཆད་དོ། ། འདི་ལ་ཡང་གཉིས་ཏེ། སྤྱིར་མི་འཐད་པ་དང་ཁས་བླངས་འགལ་འདུ་ཞུགས་པའོ། ། དང་པོ་ནི། སྔགས་ལམ་གྱི་ཐོག་མར་སྟོང་ཉིད་གོམས་པར་བྱེད་ཚུལ་ལ་གཉིས་ལས་མི་འདའ་སྟེ་རྒྱ་ཆེ་བ་སྒྲོ་འདོགས་གཅོད་པའི་དབང་དུ་བྱས་པ་དང༌།
རྒྱ་ཆུང་བ་མངོན་རྟོགས་ཉམས་ལེན་གྱི་དབང་དུ་བྱས་པ་གཉིས་ལས། དང་པོ་ནི། རང་སྟོང་གི་ཚུལ་ཅན་དང༌། ཕྱི་མ་ནི། གཞན་སྟོང་གི་ཚུལ་ཅན་དག་སྟེ། དེ་དག་གི་སྒོ་ནས་སྟོང་ཉིད་གོམས་ཚུལ་སྔ་ཕྱི་ལ་ཁྱད་པར་འབྱེད་ན། འབྱེད་ལ་རག་མོད། བོད་ཕྱི་མས་འཆད་པའི་སྟོང་པ་ཉིད་ཀྱི་ངོས་འཛིན་ནི། ཤིང་རྟའི་སྲོལ་གཉིས་པོ་གང་དུ་ཡང་མི་གཏོགས་ཏེ། ཆོས་ཅན་ཚད་གྲུབ་ཀྱི་སྟེང་དུ་དགག་བྱ་རང་གི་མཚན་ཉིད་ཀྱིས་གྲུབ་པ་ཞེས་པའི་མིང་ཅན་ཐ་སྙད་ཀྱི་ཚེ་ཡང་མི་འགྲུབ་པ་ཞིག
བཀག་པ་ལ་སྟོང་པ་ཉིད་ཀྱི་ངོས་འཛིན་དུ་འདོད་ཀྱིན་འདུག་པའི་ཕྱིར་དང༌། སྔ་ཕྱི་གཉིས་ལ་དེ་ལས་གཞན་པའི་ཁྱད་པར་འབྱེད་མི་ནུས་པའི་ཕྱིར། གཉིས་པ་ནི། ལྟ་བ་ལ་ཕུ་ཐག་ཆོད་པའི་སྒྲུབ་པ་པོས། སྔགས་དོན་བསམས་པས། ཐ་མལ་གྱི་སྣང་བ་ཁེགས་སམ་མི་ཁེགས། གཉིས་པ་ལྟར་ན། དངོས་སུ་འགལ་ལ། དང་པོ་ལྟར་ན། སྣང་བ་དེ་ཚད་མས་མ་གྲུབ་ན་ནི།
ཀུན་རྫོབ་ལ་སྐུར་པ་བཏབ་པ་དང༌། ཆོས་ཅན་གཞི་མ་གྲུབ་བཀག་པའི་སྟོང་པ་ཉིད་ཀྱི་གོ་མི་ཆོད་པར་འདོད་པ་དང་འགལ། ཐ་མལ་གྱི་ཞེན་པ་ལ་ཡང་དེ་དང་འདྲ་སྟེ། བོད་ཕྱི་མ་ལ་འགལ་བ་ཤ་སྟག་གོ ། གལ་ཏེ་སྣང་ཞེན་གྱི་ངོས་འཛིན་རང་གི་མཚན་ཉིད་ཀྱིས་གྲུབ་པར་སྣང་བ་དང༌། ཞེན་པ་ལ་འཆད་དོ། ། ཅེ་ན། རྣལ་འབྱོར་པ་སོ་སོ་སྐྱེ་བོ་ལ་ནི། སྣང་ཙམ་མི་ཁེགས་ན། དེ་ལྟར་སྣང་བ་ཡང་ཁེགས་མི་ནུས་ལ།
སྒྲུབ་པ་པོ་འཕགས་པའི་མཉམ་གཞག་ཏུ་ནི། སྣང་ཙམ་ཡང་ཁེགས་དགོས་ལ། སློབ་པའི་རྗེས་ཐོབ་ཏུ་ནི། ཞེན་པ་ཁེགས་པ་ཉིད་ཀྱི་ཆོག་མོད། སྣང་བ་ཙམ་འགོག་མི་དགོས་ཤིང༌། ནུས་པ་ཡང་མ་ཡིན་ནོ། ། ཡང༌། འདི་སྐད་དུ། ངེས་ངོར་འགོག་པ་ཡིན་ཞེས་ཟེར་མོད། ཚད་མས་གྲུབ་པ་འགོག་པའི་ངེས་བློ་ནི་ལོག་ཤེས་ལས་མ་འདས་སོ། །
ཡང༌། ཡེ་ཤེས་ཀྱི་སའི་སྒོམ་ཚུལ། སྣོད་སྟོང་པ་དང་མཐུན་པར་བསྒོམ་ཞེས་པ་ཡང༌། ཕྱིན་ཅི་ལོག་ཏུ་སོང་སྟེ། སྟོང་ཉིད་གོ་ཆོད་པོའི་སྒོམ་ཚུལ། གོ་མ་ཆོད་གཅིག་དང་མཐུན་པར་སོང་བའི་ཕྱིར། དེའི་ཤེས་བྱེད། སྣོད་སྟོངས་པ་དེས་རིགས་པས་གཏན་ལ་ཕབ་པའི་སྟོང་ཉིད་ཀྱི་གོ་ཡང་མི་ཆོད། སྔགས་དོན་བསམ་པའི་སྟོང་ཉིད་ཀྱི་གོ་ཡང་མི་ཆོད་པའི་ཕྱིར། མཐུན་དཔེ་དང་མཐུན་ཆོས་ཀྱི་མཐུན་ཚུལ་སྦྱོར་བ་ཡང་ཕྱིན་ཅི་ལོག་པ་ཡིན་ཏེ།

ཤིན་ཏུ་ལྐོག་ཏུ་གྱུར་པ་ཅིག མཐུན་དཔེར་བཞག་ནས། རྣལ་འབྱོར་པའི་ཉམས་མྱོང་མངོན་སུམ་གྱིས་འགྲུབ་ངོ་ཤེས་པ་གཅིག རྣལ་འབྱོར་པ་དེ་ལ་ཤིན་ཏུ་ལྐོག་ཏུ་གྱུར་པ་གཅིག་དང་མཐུན་པར་སྒོམ་དགོས་ཞེས་པར་སོང་བའི་ཕྱིར། འོ་ན་མཐུན་ཚུལ་ཇི་ལྟ་བུ་ཞེ་ན། རྣལ་འབྱོར་པས་ལམ་དུས་སུ་ཉམས་སུ་མྱོང་བའི་རིམ་པ་འདི་དང་ཆ་འདྲ་བ་ཞིག་གཞི་དུས་ལྐོག་ཏུ་གྱུར་པ་སྣོད་ཀྱི་འཆགས་འཇིག་ལྟ་བུ་ལ་ཡང་ཡོད་དོ། ། ཞེས་ལུང་དང་སྦྱོར་བ་ཡིན་ནོ། ། ཡང་སེམས་ཅན་འཆི་བའི་རིམ་པ་དང་མཐུན་པར། རྣལ་འབྱོར་པས་ཡེ་ཤེས་ཀྱིས་བསྒོམ་པ་ཡང་མིན་ཏེ། ཡེ་ཤེས་ཀྱི་ས་ནི་རྣལ་འབྱོར་པ་རང་གི་ཉམས་སུ་མྱོང་བས་གྲུབ་པའི་ད་ལྟར་བ་ཡིན་ལ། རྣལ་འབྱོར་པ་རང་གི་འཆི་བ་ནི།
མ་འོངས་པ་ན་འབྱུང་རུང་ཙམ་ལས་མ་འདས་པས། དེ་དེའི་མཐུན་དཔེ་དང་མཐུན་ཡུལ་དུ་མི་རུང་བའི་ཕྱིར་དང༌། སེམས་ཅན་གཞན་གྱི་འཆི་བ་ཡང་དེར་མི་རུང་བའི་ཕྱིར། འོ་ན་ཅི་ཞེ་ན། རྣལ་འབྱོར་པ་རང་ཉིད་ལྷག་མོས་ཀྱི་གཙོ་བོར་གྱུར་པ་དེ། འོད་གསལ་དུ་རིམ་གྱིས་བཅུག་ནས། གོམས་པ་ཚད་དུ་སློབ་པ་དེ་ལ། མཐར་འབྱུང་བ་བསྡུད་རིམ་གྱིས་འཆི་བ་ལ་ཁད་ཉེ་བའི་ཚེ། སྔགས་ལམ་དུས་སུ་ལྷག་མོས་འོད་གསལ་དུ་བཅུག་པའི་རིམ་པ་དང་ཆ་མཐུན་པར་བྱུང་བ་དེ། ངོ་འཕྲོད་པར་བྱས་ནས་གོམས་པས་ཐ་མལ་གྱི་འཆི་བ་རང་མཚན་པ་མི་འབྱུང་བར་བྱེད་པ་ཡིན་ནོ། །
ཡང༌། སྔོན་འགྲོའི་སྐབས་འདིར། བོད་ཕྱི་མ་ན་རེ། བགེགས་མཐར་བྱེད་ཀྱིས་མཆོད་རྫས་རྣམས་གསང་སྦྱངས་བྱིན་གྱིས་རློབས་པའི་གོ་དོན། ཐ་མལ་གྱི་རྣམ་པར་རྟོག་པ་སྦྱངས་ནས། བདེ་སྟོང་དབྱེར་མེད་ཀྱི་འོད་གསལ་དུ་བཅུག་ནས་དེའི་ངང་ལས་རང་རང་གི་ས་བོན་ལས་བྱུང་བའི་རྣམ་པ་མཆོད་རྫས། ངོ་བོ་བདེ་སྟོང་དབྱེར་མེད་བྱེད་ལས་དབང་པོ་དྲུག་གི་སྤྱོད་ཡུལ་དུ་ཟག་པ་མེད་པའི་བདེ་བ་བསྐྱེད་པ་ཞིག་ཏུ་གྱུར་པ་ཡིན། ཞེས་འཆད་དོ། ། སྤྱིར། སྔགས་ཀྱི་གྲུབ་མཐའི་འཇོག་མཚམས་ཤེས་ན།
དེ་ལྟ་བུ་ཞིག་ཡིན་མོད། ཕྱོགས་སྔ་མ་ལ་ནང་འགལ་བ་འདི་ལྟར། དེའི་ཚེ། རྣམ་པ་མཆོད་རྫས་སུ་སྣང་བ་དེ། རང་རང་གི་ཡུལ་ཅན་ཟག་བཅས་ཀྱི་དབང་པོ་དྲུག་ལ། ཐ་མལ་གྱི་མེ་ཏོག་ལ་སོགས་པར་སྣང་བ་ཡིན་ནམ། བདག་མདུན་གྱི་ལྷའི་ཡེ་ཤེས་ལ། བདེ་སྟོང་དབྱེར་མེད་ཀྱི་མཆོད་རྫས་དེ་ཉིད་སྣང་བ་ཡིན། དང་པོ་ལྟར་ན། དབང་པོ་དྲུག་གི་སྤྱོད་ཡུལ་དུ།
ཟག་མེད་ཀྱི་བདེ་བ་བསྐྱེད་པ་འགལ་ཏེ། ཐ་མལ་གྱི་ཡུལ་ཡུལ་ཅན་དང་ཁྱད་པར་མ་དམིགས་པའི་ཕྱིར། ཐ་མལ་གྱི་མཆོད་རྫས་འོད་གསལ་དུ་བཅུག་པ་དེ། རང་རང་གི་ཡུལ་ཅན་རྟོག་མེད་ཀྱི་ངོར་ཡིན་ནམ། རྟོག་བཅས་ཀྱི་ངོར་ཡིན། དང་པོ་ལྟར་ན། རྣམ་པ་ཐ་མལ་གྱི་མཆོད་རྫས་སུ་སྣང་བར་འགལ། གཉིས་པ་ལྟར་ན་རྟོག་པ་དེ་འཇུག་ཡུལ་ལ་འཁྲུལ་ལམ་མ་འཁྲུལ། འཁྲུལ་ན་ལོག་ཤེས་སུ་སོང༌། མ་འཁྲུལ་ན་དབང་པོ་དྲུག་ལ་ཐ་མལ་གྱི་མཆོད་རྫས་སུ་སྣང་བ་དེ་འཁྲུལ་པར་འགྱུར་ཏེ།
གནས་ཚུལ་བདེ་སྟོང་དབྱེར་མེད་ཀྱི་ཡེ་ཤེས་སུ་གནས་པ་ལ། སྣང་ཚུལ་ཐ་མལ་གྱི་མཆོད་རྫས་སུ་སྣང་བའི་ཕྱིར། ཁྱེད་ཀྱི་ཕྱོགས་ལ་ཇི་ལྟར་ཞེ་ན། དེ་ལྟར་བྱིན་གྱིས་རློབ་བྱེད་ཀྱི་རྟོག་པ་དང༌། རྟོག་མེད་ཀྱི་ཤེས་པ་གང་ཡིན་ཀྱང༌། འཇུག་ཡུལ་ལ་མི་བསླུ་བར་ངེས་ལ། བྱིན་གྱིས་མ་རླབས་པའི་དུས་དང༌། ཁྱད་མེད་དུ་སྣང་བའི་རྣམ་རིག་ནི་རྟོག་བཅས་དང་རྟོག་མེད་གང་ཡིན་ཀྱང་ལོག་པའི་ཤེས་པ་ཁོ་ན་ཏེ། རབ་རིབ་ཅན་ལ་སྐྲ་ཤད་དུ་སྣང་བ་བཞིན་ནོ། ། ཡང་བོད་ཕྱི་མ་ན་རེ།
བསྲུང་འཁོར་གྱི་སྐབས་སུ། འཁོར་ལོ་སེར་པོ་རྩིབས་བཅུ་པ། མདོར་བཅས་སུ་གསལ་བར་མ་གསུངས་ཀྱང༌། ངེས་པར་ཁས་ལེན་དགོས་པ་ཡིན་ཏེ། རྒྱུད་ཕྱི་མ་ལས། ཀུན་ནས་སེར་བའི་འཁོར་ལོ་ནི། ། རྩིབས་བཅུ་དེ་དབུས་རྣམ་པར་བསམ། ། རྩིབས་བཅུ་ལ་ནི་ཁྲོ་བོ་བཅུ། ། ཡེ་ཤེས་བདག་ཉིད་བཅུ་ལས་བྱུང༌། ། ཞེས་བཤད་པ་དང༌།
རྒྱུད་ཕྱི་མ་ནི། འདིར་བཤད་རྒྱུད་དུ་ཁས་ལེན་དགོས་པས་སོ། ། ཞེས་དང༌། འཁོར་ལོ་དེ་ཡང༌། ལྟེ་བ་ཁོང་སྟོང་དང༌། རྩིབས་རྣམས་བཅར་ལེབ་ཡིན་གྱི། རྩིབས་ཀྱི་ནང་ན་ཁྲོ་བོ་འཁོད་པར་བཤད་པ་ཙམ་གྱིས་ཁོང་སྟོང་དུ་མི་འགྲུབ་སྟེ། སྦྱོང་རྒྱུད་དུ། རྩིབས་ཀྱི་ནང་ནི་ཐམས་ཅད་ན། ། བཞུགས་པའི་རྡོ་རྗེ་སེམས་དཔའ་སོགས། །
ཞེས་བཤད་པ་བཞིན་ནོ། ། ཞེས་དང༌། ལྟེ་བ་སྦུབས་ཅན་གྱི་དབུས་དྲང་པོར། ཐོག་མར་རྡོ་རྗེ་འཆང་ཡུམ་ཆོས་དབྱིངས་རྡོ་རྗེ་མ་དང་བཅས་པ། དཀར་པོ་ཞལ་གསུམ་ཕྱག་དྲུག་པ་བསྐྱེད་ནས། ཁྲོ་བོ་བཅུ་མི་བསྐྱོད་པ་དང་བཅས་པ་ཡབ་ཡུམ་སྙོམས་པར་ཞུགས་པའི་བརྟེན་གྱིས་བསྒྲུབས་པ་ལས། ཁྲོ་བོ་བཅུ་ཡུམ་གྱི་མཁའ་ནང་དུ་བཞག མི་བསྐྱོད་པ་ཐུགས་ཁར་དྲངས། ཕྱིར་སྤྲོས་སླར་ཐིམ་པས། རང་ཉིད་ཞེ་སྡང་རྡོ་རྗེར་གྱུར་ཏེ།
ཁྲོ་བོ་བཅུ་མངལ་འབྱིན་གྱི་ཚུལ་གྱིས་འཁོར་ལོའི་རྩིབས་རྣམས་ལ་ནས་གང་གི་མ་རེག་པའི་ཚུལ་གྱིས་འགོད་པ་ཡིན་ནོ། ། ཞེས་དང༌། ནང་སྦུབས་ཅན་དུ་ལྷ་འགོད་པ་ནི། རྙིང་མའི་ལུགས་ཡིན་པ་དང༌། འཁོར་ལོ་འཁོར་ལ། ལྷ་མི་འཁོར་བའི་རྣམ་གཞག་ཉམས་པར་འགྱུར་རོ། ། ཞེས་འཆད་དོ། ། ཚིག་དོན་འདི་དག་ལ། ཁོ་བོ་ཅག་གི་རྗེ་བླ་མའི་གསུང་གིས། དགག་པ་འདི་ལྟར་མཛད་དེ།
འདིར་འཁོར་ལོ་རྩིབས་བཅུ་པ་མི་འཐད། ཁྲོ་བོ་ལ་མངལ་འབྱིན་མི་འཐད། རྡོ་རྗེ་འཆང་ཞལ་གསུམ་ཕྱག་དྲུག་པ་མི་འཐད། ཁྲོ་བོ་རྩིབས་ཀྱི་ཕྱི་རོལ་དུ་འགོད་པ་མི་འཐད་པའོ། ། དང་པོ་ལ་གཉིས་ཏེ། རྒྱུད་ཕྱི་མའི་ལུང་གིས་མི་འགྲུབ། འགྲུབ་ན་ཧ་ཅང་ཐལ་བའོ། ། དང་པོ་ནི་རྒྱུད་ཕྱི་མ་བཤད་རྒྱུད་ཡིན་ཀྱང༌། དེ་ནས་བཤད་པ་སྒྲུབ་ཐབས་ཀྱི་ཡན་ལག་ཏུ་ཁ་སྐོང་དགོས་པར་མི་འགྲུབ་སྟེ། འཕགས་པ་ཉིད་ཀྱིས་མདོ་དང་བསྲེས་པ་ལས།
བསྒྲུབ་པའི་ཐབས་མདོར་བྱས་པ་འདི། རྩ་རྒྱུད་ལེའུ་བཅུ་བདུན་པ་ལས་གསུངས་པ་དེ་ཉིད་བསྡུས་ཏེ་བརྗོད་པར་བྱའོ། ། ཞེས་གསུངས་ཀྱི། བཤད་རྒྱུད་ནས་ཁ་སྐོང་དགོས་པར་མ་བཤད་པའི་ཕྱིར་དང༌། གལ་ཏེ་དགོས་ནའང༌། རྡོ་རྗེའི་རྭ་གུར་གྱི་ནང་དུ་འོང་བ་ཡིན་གྱི། དེའི་ཕྱི་རོལ་དུ་འོང་བ་མི་རིགས་པའི་ཕྱིར་དང༌། བགེགས་ལ་བསྣུན་བསྲེག་བཅིངས་གསུམ་ཡོད་པའི་སར། འཁོར་ལོ་རྩིབས་བཅུ་པ་མི་འཆད་པ་དང༌། དེ་ཡོད་པའི་སར་ཡང་གཅིག་ཤོས་མི་འཆད་པ་ནི།
དུས་འཁོར་མ་གཏོགས། བླ་མེད་ཀྱི་སྒྲུབ་ཐབས་ཀུན་གྱི་སྤྱི་ལུགས་ཡིན་པའི་ཕྱིར་དང༌། སྟེང་གི་ཁྲོ་བོའི་རྒྱབ་ཏུ་ཁྲོན་པ་ལྟ་བུའི་འབྲུབ་ཁུང་ཡང་བྱེད་དཀའ་བའི་ཕྱིར། གཉིས་པ་ནི། རྒྱུད་ཕྱི་མ་ནས་བཤད་པ་དེ་ཉིད་ཁུངས་སུ་བྱས་ནས། འདིར་བྱེད་ན་ཡང༌། ཆོས་འབྱུང་གྲུ་གསུམ་པ་གཅིག་གི་དབུས་སུ། འཁོར་ལོ་འགོད་རིགས་པར་འགྱུར་ཏེ། དེ་དབུས། ཞེས་པ།
ཆོས་འབྱུང་གི་དབུས་ལ་བཤད་པའི་ཕྱིར་ཏེ། ཇི་སྐད་དུ། རིག་པའི་སྐྱེས་བུ་རྡོ་རྗེ་ཅན། ། ལོངས་སྤྱོད་བཞི་དང་ཡང་དག་ལྡན། ། སྐུ་གསུང་ཐུགས་ཀྱི་དབྱེ་བ་ཡིས། ། གྲུ་གསུམ་རྣམས་སུ་རྣམ་པར་བརྗོད། ། ཀུན་ནས་སེར་བའི་ཞེས་སོགས་སྦྲེལ་བའི་ཕྱིར་དང༌། འཁོར་ལོ་སེར་པོ་འདི་སྒྲུབ་ཐབས་ཀྱི་སྔོན་འགྲོར་བསྒོམ་དགོས་ན། སྒྲུབ་ཐབས་ཀུན་ཏུ་བཟང་པོ་ཉིད་དུ་འགོད་པ་ཅིས་ཀྱང་འབྲེལ་ཆགས་པ་ལས་དེར་མ་བྱུང་བས་བསལ་ལོ་དེས་ན། འདི་ནི་གནོད་པ་ཕྱིར་བཟློག་པའི་ལས་ཚོགས་ཀྱི་འཁོར་ལོ་ཟུར་དུ་ཕྱུང་བ།
གཙུག་ཏོར་འཁོར་ལོ་བསྒྱུར་བ་དང་འབྲེལ་བ་ཞིག་གོ ། གཉིས་པ། ཁྲོ་བོ་ལ་མངལ་འབྱིན་མི་འཐད་པ་ནི། འདི་ལྟར་མངལ་དུ་བསྒྲུབས་ནས་འབྱིན་པ་པོ་རྡོ་རྗེ་འཆང་ཡིན་ནམ། ཞེ་སྡང་རྡོ་རྗེ་ལ་འཆད། དང་པོ་མི་འཐད་དེ། ཞེ་སྡང་རྡོ་རྗེའི་ཏིང་འཛིན་གྱིས། ། ཞེས་བཤད་ཀྱི། རྡོ་རྗེ་འཛིན་པའི་ཏིང་འཛིན་གྱིས། ། གནས་བསྲུང་བ་ནི་བརྩམས་པར་བྱ། །
ཞེས་མ་བཤད་པའི་ཕྱིར། ། གཉིས་པ་ལྟར་ན། ཁྲོ་བོ་བཅུ་བསྐྱེད་པ་པོ་རྡོ་རྗེ་འཆང་ཉིད་དུ་ཁས་བླངས་པ་དང་འགལ། གལ་ཏེ་སྔ་མས་བསྒྲུབས་ནས་ཕྱི་མས་འབྱིན་པ་ཅི་ཞིག་འགལ་ཞེ་ན། ལྷ་རིགས་མི་འདྲ་བ་གཞན་གྱིས་བསྒྲུབས་ནས། གཞན་གྱི་མངལ་ནས་འབྱིན་པ་དེ་འདྲ། མངལ་འབྱིན་ཁུངས་ཐུབ་གང་ལ་ཡང་བཤད་པ་མེད་ཅིང༌། ཡབ་ཞེ་སྡང་རྡོ་རྗེར་བསྒྱུར་བ་བཞིན་དུ། ཡུམ་རེག་བྱ་རྡོ་རྗེ་མར་བསྒྱུར་རམ་མི་བསྒྱུར། མ་བསྒྱུར་ན་ནི།
དེ་ལྟ་བུའི་ལྷ་ཡབ་ཡུམ་གང་ནས་ཀྱང་མ་བཤད། བསྒྱུར་ན་ནི། ཡབ་སྒྱུར་བྱེད་ཀྱི་རྐྱེན་མི་བསྐྱོད་པ་རྗེས་ཞུགས་ཡིན་མོད། ཡུམ་རྐྱེན་གང་གིས་བསྒྱུར། ཡབ་ཀྱི་དབང་གིས་ཐམས་ཅད་འགྱུར་དགོས་ན། མཁའ་ནང་གི་ཁྲོ་བོ་རྣམས་ཀྱང་རིགས་འཆོལ་པར་གྱུར་པ་མ་ཡིན་ནམ། ཡང་ན། ཞེ་སྡང་རྡོ་རྗེའི་རྒྱུ་རྡོ་རྗེ་འཆང་འདི། ཞལ་གཅིག་ཕྱག་གཉིས་པར་འཆད་པ་དང༌། ཞལ་གསུམ་ཕྱག་དྲུག་པར་འཆད་པའི་ལུགས་གཉིས་ཀ་རྒྱ་བོད་དུ་བྱུང་བ་ལ།
བོད་ཕྱི་མ་ན་རེ། འདི་ཞལ་གསུམ་ཕྱག་དྲུག་པར་འཆད་དགོས་ཏེ། ཀླུ་བྱང་གི་རྣམ་གཞག་རིམ་པར། གསང་བ་འདུས་པའི་ལྷ་ཐམས་ཅད་ཞལ་གསུམ་ཕྱག་དྲུག་པར། རྡོ་རྗེ་སློབ་དཔོན་ལ་ཞུས་ལན་གྱི་སྒོ་ནས་གཏན་ལ་ཕབ་པའི་ཕྱིར། ཞེས་བཤད་པ་ལ་སུན་འབྱིན་པ་འདི་ལྟར་མཛད་དེ། གསང་བ་འདུས་པའི་ལྷ་ཐམས་ཅད་དེ་ལྟར་ངེས་ཞེས་ཟེར་བ་དེ། གསང་འདུས་ཀྱི་རྒྱུད་ནས་བཤད་པའི་ལྷ་ཐམས་ཅད་དེར་ངེས་སམ། དེའི་མངོན་རྟོགས་ཚར་གཅིག་གི་ལྷ་རྣམས་དེར་ངེས་སམ། དེའི་དཀྱིལ་འཁོར་ལ་འགོད་པའི་ལྷ་རྣམས་དེར་ངེས་པ་ཡིན་ཞེས་བརྟག
དང་པོ་ལྟར་ན་ཧ་ཅང་ཐལ་ཞིང༌། གཉིས་པ་ལྟར་ན་ནི་རིགས་བདག་དང༌། ཐུན་མཚམས་ཀྱི་རྡོ་རྗེ་སེམས་དཔའ་ཡང་དེར་ཐལ་བ་དང༌། གསུམ་པ་ལྟར་ན། དེ་ཙམ་གྱིས་བསྒྲུབ་བྱ་མི་འགྲུབ་སྟེ། དེ་ནི་དཀྱིལ་འཁོར་ལ་འགོད་པའི་ལྷ་མ་ཡིན་པའི་ཕྱིར། རེད་མདའ་བ་ན་རེ། རྡོ་རྗེ་འཆང་འདིའི་ཁུངས་ནི། ཇི་སྐད་དུ། རྡོ་རྗེ་སེམས་དཔའི་རྒྱལ་པོ་ཆེ། །
རྣམ་པར་སྣང་མཛད་འདྲ་བའི་མདོག ། སངས་རྒྱས་རྡོ་རྗེ་གསུམ་འཛིན་འགྱུར། ། ཞེས་གསུངས་པ་དེ་ཡིན་པར་མདོ་བསྲེས་ཉིད་ལས་བཤད་ལ། རྡོ་རྗེ་གསུམ་ཞེས་པས། ཞལ་གསུམ་པར་འགྲུབ་པའི་ཕྱིར། ཞེས་འཆད་པ་ནི། རྣམ་པར་མ་བརྟགས་པ་ཡིན་ཏེ། རྒྱུད་དེའི་འགྲེལ་པ་སྒྲོན་གསལ་དུ། རྡོ་རྗེ་སེམས་དཔའ་ནི་མི་བསྐྱོད་པའོ། ། རྒྱལ་པོ་ཆེན་པོ་ནི་རིན་ཆེན་འབྱུང་ལྡན་ནོ། །
རྣམ་པར་སྣང་མཛད་ནི་དེ་ཉིད་དོ། ། སངས་རྒྱས་ནི་འོད་དཔག་མེད་དོ། ། རྡོ་རྗེ་གསུམ་འཛིན་ནི་དོན་ཡོད་གྲུབ་པའོ། ། ཞེས་གསུངས་པ་དང༌། རྒྱུའི་རྡོ་རྗེ་འཆང་དེ་རིགས་ལྔའི་བདག་ཉིད་དུ་སྟོན་པར་བྱེད་ཀྱི། ཞལ་གསུམ་པར་འཆད་པ་ཡིག་དོན་ལ་མ་ཞུགས་པའི་ཕྱིར། དེས་ན། འདི་ཡི་ཐད་ཀྱི་མདོ་བསྲེས་ལས། རྡོ་རྗེ་འཆང་བདག་ཉིད་ཇི་ལྟ་བ་བཞིན་དུ་བསྒོམ་པར་བྱ་སྟེ། ཞེས་གསུངས་པས།
ཞལ་གཅིག་ཕྱག་གཉིས་པར་འགྲུབ་སྟེ། སྐབས་འདིར། སྒྲུབ་པ་པོ་མངོན་རྟོགས་ཀྱི་རིམ་པ་ལ་ཐོག་མར་འཇུག་པ་ཡིན་པས། ལྷར་བསྐྱེད་པ་སྔོན་དུ་མ་སོང་བའི་ཕྱིར། དེས་ན། དང་པོའི་མགོན་པོ་ཞལ་གསུམ་པ་ཡིན་དུ་ཆུག་ཀྱང་མི་མཚུངས་སོ། ། གསུམ་པ་ལ། སྤྱིར་མི་འཐད། སྐབས་འདིར་མི་འཐད། རྩིབས་བཅུ་པའི་རྣམ་གཞག་མ་ཤེས་པའོ། །
དང་པོ་ནི། བསྲུང་འཁོར་སེར་པོའི་རྩིབས་བཅར་ལེབ་ཡིན་པའི་ཤེས་བྱེད་དུ། ངན་སོང་སྦྱོང་རྒྱུད་འདྲེན་པ་ནི། ཆོས་ཀྱི་འཁོར་ལོ་དང༌། བསྲུང་འཁོར་ལ་སོགས་པ་ཤན་མ་ཕྱེད་པ་སྟེ། དེ་ཉིད་ལས་ཆོས་ཀྱི་འཁོར་ལོ་འདྲ་བ་ལ། ། ལྟེ་བར་བཅས་ཤིང་རྩིབས་བཅུ་དྲུག ། ཞེས་བཤད་པའི་ཕྱིར། གཉིས་པ་ནི། ཞེ་སྡང་རྡོ་རྗེའི་ཐུགས་ཀ་ནས།
ཁྲོ་བོ་རྣམས་ཕྱོགས་མཚམས་སུ་སྤྲོ་བའི་ལུང་ཤེས་བྱེད་དུ་དྲངས་ནས། ཁྲོ་བོ་རྣམས་འཁོར་ལོའི་རྩིབས་ལ་འགོད་པ་ཤིན་ཏུ་གསལ་ཟེར་བ། འཕགས་སྐོར་ན་འཁོར་ལོ་གསལ་པོར་མ་བཤད་ཟེར་བའི་རང་ཚིག་དང་འགལ་བ་དང༌། ཕྱོགས་མཚམས་བཅུ་པོ་འཁོར་ལོའི་རྩིབས་ཀྱི་ཕྱི་རོལ་ཏུ་ངོས་གཟུང་ན། སྟེང་འོག་གི་ཁྲོ་བོ་གཉིས་ལ་ཧ་ཅང་ཐལ་བར་འགྱུར་བ་དང༌། འཁོར་ལོའི་རྩིབས་ཀྱི་ཕྱོགས་མཚམས་མ་ངེས་པས་འགལ་ལོ། ། གསུམ་པ་ནི། རྩིབས་ཀྱི་ནང་དུ་ཁྲོ་བོ་བཞུགས་པ་ཙམ་གྱིས། ཁྲོ་བོ་འཁོར་དགོས་པར་ཐལ་བ་མ་ཡིན་ཏེ། ནས་གང་ཙམ་གྱིས་མ་རེག་པ་འདིར་ཡང་མཚུངས་པའི་ཕྱིར།
དེ་ལྟ་ནའང༌། རྩིབས་ཀྱི་བར་མཚམས་སོ་སོའི་ལྷ་བསྒྱེལ་བར་འགྱུར་རོ། ། ཞེ་ན། ཐམས་ཅད་ཡེ་ཤེས་ལས་གྲུབ་པ་ཉམས་སོ། ། དེ་ལྟ་མོད་ཀྱི་ལས་དང་པོ་པའི་བློ་ངོར་མཚམས་པ་དགོས་སོ། ། ཞེ་ན། དེ་ལྟ་ན་ཡང༌། རྩིབས་དང་ལྟེ་བའི་ཐོབ་ཐང་གི་ས་མཚམས་བགོས་པས་འགྲུབ་བོ། ། འཁོར་ལོ་སྦུབས་ཅན་དང་དེའི་ནང་དུ་ལྷ་བསྐྱེད་པ། རྙིང་མ་ཁོ་ནའི་ལུགས་ཡིན་པ་དང༌།
དེའི་རྒྱུ་མཚན་གྱིས་མི་འཐད་ན། སྟེང་འོག་གི་ཁྲོ་བོ་རྣམས་གང་དུ་གནས་པ་དང༌། ཞེ་སྡང་རྡོ་རྗེ་གང་དུ་བཞུགས་ནས་ཁྲོ་བོ་སྤྲོ་ཚུལ་འགལ་འདུ་ཞུགས་པ་དང༌། ཀྱཻ་རྡོ་རྗེའི་བཤད་རྒྱུད་གུར་དང༌། དུས་ཀྱི་འཁོར་ལོ་ལས་གསུངས་པ་མཐའ་དག་འདོར་དགོས་པར་འགྱུར་རོ། ། དེ་ལྟར་སྔོན་འགྲོའི་སྐབས་སུ་གཞན་གྱིས་བརྟགས་པའི་མཐའ་བསལ་ནས། གཉིས་པ་དངོས་གཞི་ལ། གསུམ་སྟེ། གང་དུ་གནས་པའི་ས་ལ་དང༌། གང་གནས་པའི་གཞལ་ཡས་ཁང་ལ་དང༌།
དེར་གནས་པའི་ལྷའི་རྣམ་གཞག་ལ། གཞན་གྱིས་བརྟགས་པའི་མཐའ་བསལ་བའོ། ། དང་པོ་ལ་གཉིས་ཏེ། ཡེ་ཤེས་ཀྱིས་བསྐྱེད་པའི་ཚུལ་བཤད་ནས་ངོ་བོ་ངོས་བཟུང་བ་དང༌། རྡོ་རྗེའི་ས་ཡང་དེ་ལྟར་བཤད་པའོ། ། དང་པོ་ལ་གཉིས་ཏེ། སྒྲོ་འདོགས་གཅོད་བྱེད་ཀྱི་སྟོང་ཉིད་བསམས་ནས། མཚན་འཛིན་སེལ་བ་དང༌། མཚན་འཛིན་དང་བྲལ་བའི་ཡེ་ཤེས་སྐྱེད་རིམ་གྱི་རྟེན་གཞིར་གཞག་པའོ། ། དང་པོ་ལ་གཉིས་ཏེ།
དངོས་དང་གཞན་གྱིས་བརྟགས་པའི་མཐའ་བསལ་བའོ། ། དང་པོ་ནི། སྤྱིར། སྔགས་ཉམས་ལེན་གྱི་ཐོག་མར། སྒྲོ་འདོགས་གཅོད་བྱེད་ཀྱི་སྟོང་ཉིད་སྒོམ་ཚུལ་ལ་ཤིང་རྟའི་སྲོལ་གཉིས་བྱུང་སྟེ། མཚན་མར་འཛིན་པའི་བློ། རང་གི་ངོ་ལྡོག་ནས་འགོག་པ་དང༌། ཡུལ་གྱི་སྤྲོས་པའི་མཐའ་ཀུན་བཀག་པའི་སྒོ་ནས། ཡུལ་ཅན་གྱི་སྤྲོས་པའི་མཐའ་ཤུགས་ལ་ཁེགས་པའི་ཚུལ་ལོ། ། དང་པོ་ནི།
བཀའ་འཁོར་ལོ་གསུམ་པ་དགོངས་འགྲེལ་དང་བཅས་པ་ནས་བྱུང་ལ། ཕྱི་མ་ནི། བཀའ་འཁོར་ལོ་བར་པ་དགོངས་འགྲེལ་དང་བཅས་པ་ནས་བྱུང་ངོ༌། ། གཉིས་ཀས་ཀྱང་མཚན་འཛིན་གྱི་རྟོག་པ་སེལ་ནུས་པ་ལ་ཁྱད་པར་མེད་ཀྱང༌། སྟོང་ཉིད་ཀྱི་ངོས་འཛིན་མེད་པར་དགག་པ་དང༌། མ་ཡིན་པར་དགག་པའི་དབྱེ་བས་སོ་སོར་འབྱེད་པ་ལས། འདིར་ནི། མེད་པར་དགག་པའི་དབང་དུ་བྱས་ནས། ཐོག་མར་འདི་སྐད་དུ། དངོས་པོ་མེད་པས་སྒོམ་པ་མེད། །
བསྒོམ་པར་བྱ་བ་སྒོམ་པ་མིན། ། དེ་ལྟར་དངོས་པོ་དངོས་མེད་པས། ། སྒོམ་པ་དམིགས་སུ་མེད་པའོ། ། ཞེས་ངག་ཏུ་བརྗོད་ཅིང༌། ཡིད་ལ་དྲན་བཞིན་པས། སྣོད་བཅུད་དམ་རྒྱུ་བ་དང་མི་རྒྱུ་བའི་ཆོས་ཐམས་ཅད། རང་གི་ངོ་བོས་སྟོང་པའི་མེད་པར་དགག་པ་ཉིད་དུ་བཅུག་པའོ། ། འདི་ལ་ཆོས་ཅན་གྱི་དབྱེ་བས་རྣམ་པར་ཐར་པའི་སྒོ་གསུམ་སྟེ། རང་གི་ངོ་བོས་སྟོང་པ་ནི། སྒོམ་པ་དམིགས་སུ་མེད་པའོ། །
རྒྱུའི་མཚན་མ་མེད་པ་ནི། སྒོམ་པ་པོ་མེད་པའོ། ། འབྲས་བུ་ལ་སྨོན་པ་མེད་པ་ནི། སྒོམ་པར་བྱ་བ་དམིགས་སུ་མེད་པ་སྟེ། འདིས་མཚོན་ནས། ཆོས་གང་ཡང་ཡོད་པ་མ་ཡིན་ཞིང༌། དེ་བཀག་པའི་ཤུལ་ན། སྤྲོས་པའི་མཐའ་གང་ཡང་ཁས་བླང་བར་བྱ་བ་མིན་ཏེ། ཆོས་ཐམས་ཅད་རང་སྟོང་དུ་ཐག་བཅད་པའི་ཕྱིར། གཉིས་པ་ནི།
བོད་ཕྱི་མས། དབུ་མའི་གྲུབ་མཐའ་འཇོག་པ་ན། ཆོས་ཐམས་ཅད་སྟོང་པ་ཉིད་དུ་བསྒོམ་པའི་དོན་བདེན་མེད་བསྒོམ་པ་ལ་བྱ་བ་ཡིན་གྱིས། སྤྱིར་ཆོས་ཐམས་ཅད་ཡོད་པ་མིན་པ་ལ་བྱས་ན་ཆད་པའི་མཐའ་ཉིད་དུ་ལྷུང་བར་འགྱུར་རོ། ། ཞེས་དང༌། སྔགས་ཀྱི་གྲུབ་མཐའ་འཇོག་པ་ན། སྐྱེད་རིམ་གྱི་ཐོག་མར་སྟོང་པ་ཉིད་བསྒོམ་པ་ནི་སྣོད་བཅུད་ཐམས་ཅད་བདེ་སྟོང་དབྱེར་མེད་ཀྱི་འོད་གསལ་དུ་བཅུག་པ་ཡིན། ཞེས་འཆད་དོ། ། འདི་བརྟག་པར་བྱ་བ་ལ་གཉིས་ཏེ། འཇོག་ཚུལ་སྔ་མ་ལ་བརྟག་པར་བྱ་བ་དང༌།
ཕྱི་མ་ལ་བརྟག་པར་བྱའོ། ། དང་པོ་ནི། འདིར་སྣོད་བཅུད་ཐམས་ཅད་རྣལ་འབྱོར་པས་སྟོང་པ་ཉིད་དུ་ངེས་པ་དང༌། ཐམས་ཅད་ཚད་མས་གྲུབ་པ་མཉམ་དུ་ཡོད་པ་དེའི་ཚེ། རྟེན་གཞལ་ཡས་ཁང་དང་བརྟེན་པ་ལྷ་ཉིད་དུ་ཐོག་མར་སྐྱེད་པ་དང༌། དེ་ནས་གསལ་བ་དང༌། གསལ་བ་རབ་ཀྱི་མཐར་ཕྱིན་པ་གཅིག་མི་འབྱུང་ན་ནི། རྣལ་འབྱོར་ལ་གོམས་པ་དོན་མེད་པར་འགྱུར་ལ། འབྱུང་ན་ནི། ཐ་མལ་གྱི་སྣོད་བཅུད་དང༌།
ལྷའི་སྣོད་བཅུད་གོ་ས་གཅིག་ན་ཡོད་དམ། ཐ་དད་དུ་གནས། ཕྱི་མ་ལྟར་ན་བསྒོམ་པ་དོན་མེད་པར་འགྱུར་ཏེ། རྣལ་འབྱོར་པའི་བསྐྱེད་རིམ་གྱིས་རང་ལ་སྣང་བའི་ཐ་མལ་གྱི་སྣོད་བཅུད་ལ་གནོད་པ་ཅུང་ཟད་ཀྱང་མི་སྐྱེལ་བར། གནས་ས་འབྲེལ་མེད་ཐ་དད་དུ་གནས་པའི་ཕྱིར། དང་པོ་ལྟར་ན། གོ་ས་གཅིག་པུ་དེ་ཉིད་དུ་འབྲེལ་མེད་རྫས་གཞན་དུ་སྣང་ངམ། རྫས་གཅིག་ཏུ་སྣང༌། དང་པོ་ལྟར་ན་སྔ་མ་དེ་ཉིད་དུ་ཐལ་བར་འགྱུར་ཞིང༌། ཕྱི་མ་ལྟར་ན།
སྐྱེད་རིམ་སྒོམ་པའི་ཐོག་མར་སྟོང་ཉིད་བསྒོམས་པ་དོན་མེད་པར་འགྱུར་ཏེ། མ་དག་པའི་སྣང་བ་ཐད་སོར་བཞག་པས་བསྐྱེད་རིམ་བསྒོམ་པ་ལ་ཅུང་ཟད་ཀྱང་མི་གནོད་པའི་ཕྱིར། འགལ་བ་ལ་མི་འཁྲུལ་བའི་ཚད་མ་ཡོད་པར་འགྱུར་ཏེ། རྣལ་འབྱོར་པའི་བློ་ལ་མ་དག་པའི་སྣོད་བཅུད་དང༌། དག་པའི་སྣོད་བཅུད་རྫས་གཅིག་ཏུ་སྣང་བའི་ཕྱིར། གལ་ཏེ་རྣལ་འབྱོར་པའི་བློ་ངོར་ཐ་མལ་གྱི་སྣོད་བཅུད་ལྷ་དང་གཞལ་ཡས་ཁང་དུ་སྣང་བ་ཡིན་ནོ། ། ཞེ་ན། དེ་ལྟར་སྣང་བའི་བློ་ལོག་ཤེས་སུ་ཐལ་བར་འགྱུར་ཏེ། གནས་ཚུལ་ཐ་མལ་དུ་གནས་ནས། སྣང་ཚུལ་ལྟར་སྣང་བའི་ཕྱིར།
དེ་ལ་འདི་སྐད་དུ། དེ་ལྟར་ཐལ་བ་ལ་འདི་སྐད་ཅེས་ཟེར་ཏེ། གོམས་པའི་སྟོབས་ཀྱི་རྣལ་འབྱོར་པའི་ངེས་ངོར་ཐ་མལ་གྱི་སྣང་བ་བཟློག་ཅིང༌། དེའི་སྟོབས་ཀྱིས། ཐ་མལ་གྱི་སྣང་བ་མི་འཆར་བ་སྲིད་དེ། ངེས་ཤེས་ཀྱི་རྒྱུན་དེས་དེ་ལྟར་འཆར་བའི་དེ་མ་ཐག་རྐྱེན་གྱི་ནུས་པ་ཉམས་པར་བྱས་པའི་ཕྱིར། དེ་སྐད་དུ་ཡང༌། ལ་ལར་ཀུན་ཏུ་ཆགས་སེམས་ཅན། ། དོན་ཉེ་བ་ལའང་འཛིན་མེད་གང༌། ། ཆགས་པས་གཞན་སྐྱེད་ནུས་ཉམས་ཕྱིར། །
ཞེས་རིགས་པའི་རྒྱལ་པོས་གསུངས་པ་ལྟར་རོ། ། ཞེས་འཆད་པ་ནི་དོན་ནོར་བ་དང༌། དཔེ་དོན་མ་འགྲིགས་པ་དང༌། རྣམ་འགྲེལ་གྱི་ལུང་དོན་མ་ཤེས་པའོ། ། དང་པོ་ནི། ཁྱེད་རང་གི་ལུགས་ལ། རྣལ་འབྱོར་པའི་བློ་ངོར་སྣོད་བཅུད་བདེན་པར་གྲུབ་པ་ཁེགས་ཀྱི། སྣོད་བཅུད་ཀྱི་སྣང་བ་མི་བཟློག་ཟེར་རྒྱུ་ལ། དེ་བཟློག་པར་ཁས་བླངས་པས། སྟོང་ཉིད་གོམས་བྱེད་ཀྱི་བློ་ལོག་ཤེས་སུ་ཁས་བླངས་ཏེ།
ཚད་མས་གྲུབ་པའི་སྣོད་བཅུད་མེད་པར་ངེས་པའི་ཕྱིར། བློ་ངོར་སྣོད་བཅུད་མེད་པར་མ་བཏང་ན། ལྷའི་གཞལ་ཡས་ཁང་འཇོག་ས་མ་བྱུང་བ་ལ་བསམས་པ་ཡིན་མོད། འཇོག་ས་དེ་འོང་བ་ལ་ནི། དེའི་འཇོག་ས་ལ་གེགས་བྱེད་ཀྱི་སྣོད་བཅུད་གདོད་མ་ནས་མེད་པ་ལ་མེད་པར་ངོ་འཕྲོད་པ་གཅིག་དགོས་པ་ཡིན་ནོ། ། གཉིས་པ་ནི། ཡོད་བཞིན་དུ་མེད་པར་གོམས་པས། མེད་པ་ལ་གསལ་སྣང་སྐྱེ་བའི་དཔེར་བརྗོད་དུ། སྒྲ་མེད་པར་ངེས་པའི་སྟོབས་ཀྱིས་སྒྲ་འཛིན་ཉན་ཤེས་མི་སྐྱེ་བ་ཞིག་འགོད་རྒྱུ་བྱུང་ན། འགྲིག་པ་ཡིན་མོད་ཀྱང༌།
དེ་འདྲ་མི་སྐྱེ་བར་བྱེད་པ་ལ་ནི། གཟུང་འཛིན་གཉིས་སྣང་གི་བག་ཆགས་འགོག་པ་ལས་ཟབ་པའི་ཐབས་གཞན་མེད་དོ། ། གསུམ་པ་ནི། དུས་དེར་སྒྲ་འཛིན་ཉན་ཤེས་མི་སྐྱེ་བའི་ལུང་མ་ཡིན་ཏེ། ཇི་སྐད་དུ། ཤེས་གཞན་མི་སྐྱེ་ཞེ་ན་མིན། ། ལ་ལར་ཅིག་ཆར་འབྱུང་ཕྱིར་རོ། ། ཞེས་པས། ཕྱོགས་སྔ་མའི་འདོད་པ་དེ་ཁེགས་པའི་ཕྱིར་རོ། ། གཉིས་པ་ནི།
མ་དག་པའི་སྣོད་བཅུད་མཐའ་དག་བདེ་སྟོང་དབྱེར་མེད་ཀྱི་འོད་གསལ་དུ་བཅུག་པ་དེ་སྟོང་ཉིད་གོམས་པའི་དོན་དུ་འཆད་ན། མ་དག་པའི་སྣོད་དེ་ཁོ་རང་ཉིད་ཡིན་ནམ། བདེ་སྟོང་དབྱེར་མེད་ཀྱི་ཡེ་ཤེས་ཡིན། ཕྱི་མ་ལྟར་ན་ནི། འོད་གསལ་དེ་ལས་མ་གཏོགས་པའི་ཤེས་བྱ་མེད་པར་ཁྱེད་ཀྱི་ཁས་བླངས་སོ། ། དང་པོ་ལྟར་ན། ལྷའི་གཞལ་ཡས་ཁང་ཁྲུ་གང་པ་ནས། དཔག་ཚད་བྱེ་བའི་ཁྱོན་ཙམ་དུ་བཤད་པ་དེ་བཞུགས་ས་གང་དུ་བྱེད། དེའི་ཚེ་ཡེ་ཤེས་ལ་མ་དག་པའི་སྣོད་ཀྱི་སྣང་བ་མི་འཆར་རོ། ། ཞེ་ན།
ཐམས་ཅད་མཁྱེན་པའི་ཡེ་ཤེས་ཀྱི་གཟིགས་པ་ལོག་པ་ནི། རྣམ་པ་ཐམས་ཅད་དུ་གཏན་མེད་པ་གོ་བར་བྱེད་དོ། ། ཞེས་ཕྱོགས་སྔ་མས་རྒྱ་ཆེར་བཤད་ཟིན་པ་མ་ཡིན་ནམ། གཞན་ཡང༌། བདེ་སྟོང་དབྱེར་མེད་ཀྱི་འོད་གསལ་དེ་དོན་དམ་པའི་བདེན་པའམ། དེ་ལས་གཞན་དུ་འདོད། གཉིས་པ་ལྟར་ན། སྟོང་ཉིད་གོམས་བྱེད་ཀྱི་བློའི་སྒོམ་བྱར་འདོད་པ་འགལ། བོད་ཕྱི་མའི་ཕྱོགས་ལ་མ་དག་པའི་སྣོད་ཀྱི་འཇིག་རྟེན་ཐད་སོར་འཇོག་པ་དང༌། ལྷའི་གཞལ་ཡས་ཁང་གི་སྒྲུབ་ཚུལ་ལ་འགལ་འདུ་ཞུགས་པར་མ་ཟད་བཅུད་ཀྱི་སེམས་ཅན་ཐད་སོར་འཇོག་པ་དང༌།
དེའི་ངོས་འཛིན་ཉེར་ལེན་གྱི་ཕུང་པོ་ལ་བརྟེན་ནས་བཏགས་པའི་ང་ཙམ་དེ་སེམས་ཅན་གྱིས་མཚན་གཞིར་འཆད་པ་དང༌། བཅུད་ལྷག་པའི་ལྷར་བསྐྱེད་ཚུལ་འཆད་པ་ནི་འགལ་བ་ཡིན་ཏེ། བཅུད་ལྷག་པའི་ལྷར་འགྲུབ་པ་ལ། ང་ཙམ་དེ་འདྲ་དེ་དམིགས་མེད་དུ་གཏོང་དགོས་པའི་ཕྱིར། མདོར་ན་ལྷག་པའི་ལྷའི་རྟེན་དང་བརྟེན་པ་གང་དང་གང་བསྒྲུབ་པར་བྱེད་ཀྱང༌། མ་དག་པའི་སྣོད་བཅུད་དུ་སྣང་བའི་རྣམ་རིག་འཁྲུལ་པ་དང༌། སྣང་ཡུལ་ཚད་མས་མི་འགྲུབ་པ་ཉིད་དུ་ཐག་མ་བཅད་པར། དེ་དང་དེ་སྒྲུབ་པར་བྱེད་པའི་སྒྲུབ་ཐབས་ཚད་ལྡན་གང་དུ་ཡང་མ་གསུངས་ཤིང༌། བཤད་དུ་ཆུག་ཀྱང༌། དེས་དེ་བསྒྲུབ་པར་ནུས་པ་མ་ཡིན་ནོ། །
ཞེས་འདིར་སྨྲའོ། ། གཉིས་པ་སྐབས་སུ་བབ་པའི་དོན་ངོས་གཟུང་བ་ལ། དངོས་དང་མཐའ་གཞན་བསལ་བའོ། ། དང་པོ་ནི། འདིར་སྐབས་སུ་བབ་པ་ནི། ཆོས་ཀྱི་དབྱིངས་ཀྱི་ཡེ་ཤེས་ཏེ། བསྐྱེད་རིམ་གྱི་དབང་དུ་བྱས་པའི་རྟེན་དང་བརྟེན་པ་མཐའ་དག་གནས་པའི་ས་དང༌། སྒྲུབ་པའི་གཞིར་གྱུར་པའི་ཕྱིར་དང༌། མེད་པར་དགག་པའི་སྟོང་པ་ཉིད་ནི། དེར་མི་རུང་བའི་ཕྱིར་དང༌།
དེ་དེར་དོགས་པ་བསལ་བའི་ཕྱིར་དུ། སྟོང་ཉིད་ཀྱི་མཚོན་དོན་ཆོས་འབྱུང་ལ་བཤད་པའི་ཕྱིར། དེས་ན། སྭ་བྷ་ཝ་སོགས་སྔགས་དོན་བསམ་ཐབས་གསུམ་པོ་གང་གི་སྒོ་ནས་བསམས་ཀྱང༌། སྟོང་པ་ཉིད་ཀྱི་ཡེ་ཤེས་ཡིན་ཞེས་ཟེར་བ་ལས་མ་འདས་པའི་ཕྱིར་ན། གཞི་ལམ་འབྲས་བུའི་གནས་སྐབས་ཐམས་ཅད་ལ་ཁྱབ་བྱེད་དུ་འཇུག་པའི་ཡེ་ཤེས་ཁོ་ནའོ། ། སྤྱིར་སྔགས་དོན་བསམས་ནས། ཡེ་ཤེས་ཀྱི་ཚོགས་གསོག་པ་ཐམས་ཅད་ཀྱི་ཚེ་ན། ཀུན་རྫོབ་གཟུང་འཛིན་གྱི་སྤྲོས་པ་མཐའ་དག་སྦྱངས་ནས། དེའི་ལྷག་མར་ལུས་པའི་གཉིས་མེད་ཀྱི་ཡེ་ཤེས་འབའ་ཞིག་རིམ་པ་དང་པོའི་བསྒྲུབ་གཞིར་འཆད་པ་ཤ་སྟག་ཡིན་མོད་ཀྱང༌།
འདིར་ནི། སྒྲུབ་ཐབས་མདོར་བཅས་སུ། དངོས་པོ་མེད་ལ་ཞེས་སོགས་ཤེར་ཕྱིན་གྱི་མདོའི་དངོས་བསྟན་དང་མཐུན་པའི་སྟོང་པ་ཉིད་ཀྱིས། སྤྲོས་པའི་མཐའ་ཐམས་ཅད་བསལ་ནས། ཤཱུ་ནྱ་ཏའི་སྔགས་དོན་བསམས་པས། སྐབས་སུ་བབ་པའི་ཡེ་ཤེས་ཀྱི་ས་ངོས་གཟུང་བ་ཡིན་ནོ། ། གཉིས་པ་ནི། བོད་ཕྱི་མ་ན་རེ། སྐྱེད་རིམ་གྱི་ཐོག་མར་སྔགས་དོན་བསམས་ནས། ཡེ་ཤེས་ཚོགས་སོག་གི་ཚེ།
དབུ་མ་རིགས་ཚོགས་ཀྱི་ལྟ་བས་ཕུ་ཐག་ཆོད་ཟིན་པ་ཞིག་སྔོན་དུ་འགྲོ་དགོས། ཞེས་འཆད་པ་ནི། འདི་དང་རིགས་ཚོགས་ཀྱི་སྟོང་ཉིད་དོན་གཅིག་པར་འཆད་ན་འཐད་པ་མ་ཡིན་ཏེ། འདིར་ནི། མ་ཡིན་པར་དགག་པ་དང༌། གཅིག་ཤོས་མེད་པར་དགག་པའི་ཕྱིར་རོ། ། ཡང༌། བོད་ཕྱི་མ་འདི་སྐབས་ཀྱི་ཡེ་ཤེས་ནི། ཡུལ་ཅན་བདེ་བ་ཆེན་པོ་དང༌། ས་ནི་ཡུལ་སྟོང་པ་ཉིད་ལ་ངོས་འཛིན་ཟེར་བ་ནི།
ཁོ་བོ་ཅག་གི་ལྟར་གཞན་སྟོང་གི་ཡེ་ཤེས་ལ་འཆད་ན་མི་འགལ་ཡང༌། རིགས་ཚོགས་ཀྱི་སྟོང་ཉིད་ལ་ངོས་འཛིན་ན་འཐད་པ་མ་ཡིན་ཏེ། ཆོས་ཐམས་ཅད་སྟོང་པ་ཉིད་དུ་སོང་ཟིན་པའི་ཚེ། བདེ་བ་ཆེན་པོ་ཡུལ་ཅན་ཉིད་དུ་སྡོད་པའི་གོ་སྐབས་མེད་པའི་ཕྱིར། ཡང༌། བོད་ཕྱི་མ་བསྐལ་པ་སྔ་མ་སྟོངས་པ་དང༌། མཐུན་པར་ཡེ་ཤེས་ཀྱིས་བསྒོམ་པ་ཡིན་ཟེར་བ་ནི། ཚིག་དོན་གང་ལ་ཡང་མ་ཞུགས་ཏེ། ཡེ་ཤེས་ཀྱི་སའི་མཐུན་དཔེར་རུང་བ་ལ། སྒོམ་པས་ཉམས་སུ་མྱོང་བྱའམ།
རིགས་པས་གཏན་ལ་ཕབ་པའི་སྟོང་ཉིད་གོ་ཆོད་པོ་གང་རུང་ཞིག་ཡིན་དགོས་པ་ལས། མཐུན་ཡུལ་དུ་བཞག་པ་དེ་ནི། བུམ་པ་ཐོ་བས་བཅོམ་པའི་སྟོང་ཉིད་དང་ཁྱད་མེད་པའི་ཕྱིར་དང༌། འདིར་ཡེ་ཤེས་ཀྱི་ས་བསྒོམ་པའི་ཚེ། བསྐལ་པ་སྟོངས་པ་སོགས་འཆགས་འཇིག་ཐམས་ཅད་དམིགས་མེད་དུ་གཏོང་དགོས་པའི་ཕྱིར། གཉིས་པ་ལ། རྡོ་རྗེའི་ས་ཇི་ལྟར་བསྒྲུབ་པ་དང༌། བསྒྲུབ་པའི་ས་ཉིད་ངོས་གཟུང་བའོ། ། དང་པོ་ནི། རྣམ་འབྱོར་པ་ཡེ་ཤེས་ཀྱི་ས་ལ་མཉམ་པར་བཞག་པ་ལས་མ་ལངས་བཞིན་དུ།
ནམ་མཁའི་དབུས་སུ་ཆོས་འབྱུང་ཡངས་ཤིང་རྒྱ་ཆེ་བའི་ནང་དུ། རང་རང་གི་ས་བོན་ལས་བྱུང་བའི་འབྱུང་བཞི་བསྐྱེད་པ་རོ་གཅིག་ཏུ་གྱུར་པ་ལས། སྣ་ཚོགས་རྡོ་རྗེར་གྲུབ་པའོ། ། གཉིས་པ་ནི། འདི་ཡང༌། ཡེ་ཤེས་ཀྱི་ས་གང་ཡིན་པ་དེ་ལས་གྲུབ་པའི་ཆོས་ཀྱི་དབྱིངས་ཀྱི་ཡེ་ཤེས་ཁོ་ནར་ངེས་པ་ཙམ་དུ་མ་ཟད། དེ་ཡང་སྒྲུབ་པ་པོ་རང་རང་གི་ས་བོན་དམ་པའི་རྒྱུད་དུ་གྱུར་པ་དེས་བསྡུས་པ་ཡིན་གྱི། ཐམས་ཅད་ལ་སྣང་གཞི་ཐུན་མོང་དུ་གྲུབ་པ་ཞིག་ཡོད་པ་ནི་མ་ཡིན་ཏེ། ཡོད་ན། རྣལ་འབྱོར་པ་གཅིག་སངས་རྒྱ་བའི་ཚེ།
ཀུན་སངས་རྒྱས་པར་འགྱུར་རོ། ། འདིས་ནི། གཞི་ལམ་གྱི་གནས་སྐབས་ཐམས་ཅད་མཚོན་པ་སྟེ། ངེས་པའི་དོན་ནོ། ། འོ་ན། རྣལ་འབྱོར་པ་གཅིག་སངས་རྒྱས་པའི་ཚེ། རང་ལས་རྫས་ཐ་དད་པ་མང་པོ་ཡང་དེར་ཐལ་བར་འགྱུར་ཏེ། དེ་ལ་སྣང་བ་ཐམས་ཅད་དེ་ཉིད་ཀྱི་ཤེས་པས་བསྡུས་པའི་ཕྱིར་རོ། ། སྙམ་ན། རྣལ་འབྱོར་པ་རང་གི་ཤེས་རྒྱུད་ལས་རྫས་ཐ་དད་པའི་བེམས་པོར་གྱུར་པའི་དོན་གཞན།
རང་ལ་སྣང་བར་འདོད་པ་ནི་ཐེག་པ་ཆེན་པོའི་ཆོས་ལ་མེད་དོ། ། དེ་ཡང༌། འདི་ལྟར། བྱེ་བྲག་ཏུ་སྨྲ་བས་ནི། ཡུལ་རྫས་གཞན་རྣམ་མེད་རྗེན་ཆེར་དུ་དང༌། མདོ་སྡེ་པས་ནི། ཕྱི་རོལ་གྱི་དོན་ལྐོག་ཏུ་གྱུར་གྱི། དངོས་སུ་ནི་སུ་ལ་ཡང་མི་སྣང་བ་དང༌། རྣལ་འབྱོར་སྤྱོད་པ་པས་ནི་སྤྱིར་བཏང་དུ་རྣམ་ཤེས་དང༌། ཡེ་ཤེས་གང་ལ་ཅི་སྣང་ཡང༌།
རྣམ་མེད་དུ་སྣང་བ་མི་སྲིད་པས། སྣང་མཁན་རང་གི་ཤེས་པས་བསྡུས་པར་འདོད་པ་དང༌། རྣམ་པ་དེ་སྐྲ་བཤད་དང་ཟླ་གཉིས་བཞིན་དུ། སུའི་རྒྱུད་ཀྱིས་ཀྱང་མ་བསྡུས་པར་འདོད་པའི་ལུགས་གཉིས་བྱུང་ལ། དམིགས་བསལ་ནི། ཤེས་རྒྱུད་རྫས་གཞན་ཞེས་བྱ་བ། ཉོན་མོངས་པ་དང་རྣམ་པར་རྟོག་པ་གཞན་གྱིས་བསྒྲིབས་པའི་སེམས་ཅན་རྣམས། སོ་སོ་ཐ་དད་དུ་གནས་པར་ཁས་ལེན་ཅིང༌། སངས་རྒྱས་ཀྱི་ས་པ་རྣམས་ནི། ཤེས་རྒྱུད་སོ་སོར་གནས་པ་མེད་ཅིང༌།
རྣམ་བཅས་ཀྱི་སྣང་བ་ཡང་མི་མངའ་ལ། སྤྲུལ་སྐུའི་ཕྲིན་ལས་ནི་སྨོན་ལམ་གྱི་དབང་གིས་གདུལ་བྱ་ལ་སྣང་ཚུལ་སོ་སོར་ངེས་པ་ཡིན་ནོ། ། དེའི་ཕྱིར། སྔགས་ཀྱི་རྣལ་འབྱོར་ལ་སློབ་བཞིན་པ་ལ་ནི། རང་ལ་དངོས་སུ་གང་སྣང་བ་དེ། རང་གི་སེམས་ལས་རྫས་གཞན་དུ་མེད་པས་ན། རང་ཉིད་སངས་རྒྱས་དང་ས་སོ་སོ་ལ་རིམ་གྱི་གནས་པའི་ཚེ་ན། རང་ལ་དངོས་སུ་སྣང་བའི་ཆོས་འགའ་ཞིག རང་གི་སྤངས་རྟོགས་ལས་རྫས་གཞན་དུ་གནས་པ་མེད་དོ། ། ཞེས་བྱ་བ་འདི་མ་ཤེས་ན།
སྔགས་ཀྱི་ས་ལམ་བགྲོད་ཚུལ་ལ་གོ་བ་མི་རྙེད་པས། འདི་གོང་འོག་ཀུན་ཏུ་བལྟ་བར་བྱའོ། ། འདིར། བོད་ཕྱི་མ་ན་རེ། དེ་ལྟར་བསྒྲུབས་མ་ཐག་པའི་སྣ་ཚོགས་རྡོ་རྗེ་དེ་ལས། རྡོ་རྗེ་རྭ་གུར་ལ་སོགས་པ་མཚན་ཉིད་ཐམས་ཅད་ཡོངས་སུ་རྫོགས་པ་སྤྲོས་ནས། དཀྱིལ་འཁོར་མ་བསྡུས་ཀྱི་བར་དུ་བཞག་དགོས་པ་ཡིན་ཏེ། བར་ཆད་བསྲུང་དགོས་པའི་ཕྱིར་དང༌། མདུན་སྐྱེད་ལ་དེ་ལྟར་ཡོད་པའི་ཕྱིར། ཞེས་ཟེར་བ་ལ།
རྗེ་བླ་མའི་གསུང་གིས། གསང་སྔགས་གཞན་གྱི་རིགས་འགྲེ་ཡིན་མོད་ཀྱང༌། འདིར་མི་འཐད་དེ། ཡབ་སྲས་ཀྱི་སྒྲུབ་ཐབས་གང་དུ་ཡང༌། སྐབས་འདིར་རྭ་གུར་སོགས་སྤྲོ་བར་མ་བཤད་པའི་ཕྱིར་དང༌། བདག་མདུན་གྱི་དཀྱིལ་འཁོར་ཡང༌། གཅིག་ལ་གང་ཡོད་གཅིག་ཤོས་ལ་ཡོད་མི་དགོས་ཏེ། དཔེར་ན། ཀྱཻ་རྡོར་བའི་བདག་སྐྱེད་ལ་འཁོར་ལོ་སེར་པོ་རྩིབས་བཅུ་པ་བཤད་པ་བཞིན་ནོ། ། གཉིས་པ།
གང་གནས་པའི་གཞལ་ཡས་ཁང་པ་ལ་ནི། བོད་སྔ་ཕྱིའི་བཞེད་པ་མི་མཐུན་པ་ཆ་ཤས་ཙམ་རེ་ཡོད་པ་རྣམས་ནི། གོང་མ་དག་གིས་ལེགས་པར་གཏན་ལ་ཕབ་ཟིན་པས་ན། བརྟགས་ཟིན་མ་ཐག་པས་ཅི་ཞིག་བྱ། དེ་ལྟ་མོད་ཀྱི་འདིར། གཞལ་ཡས་ཁང་གང་ལ་བསྒྲུབ་པའི་གཞི་ནི། སྒྲུབ་པ་པོ་རང་རང་སོ་སོའི་ཡེ་ཤེས་ལས་དང༌། གང་གིས་བསྒྲུབ་པ་ནི། དང་པོ་རྣམ་པར་རྟོག་པའི་དབང་གིས་དང༌། མཐར་གྲུབ་བའི་ཚད་ནི།
གོམས་སྟོབས་ཀྱིས་རྟོགས་མེད་ཀྱི་ཡེ་ཤེས་གསལ་བ་རབ་ཀྱི་མཐར་ཕྱིན་པའོ། ། གལ་ཏེ་སངས་རྒྱས་ཀྱི་སའི་ལོངས་སྐུ་འཁོར་བཅས་ཀྱི་རང་སྣང་ལ། དག་པའི་སྣང་བ་ལས་གཞན་མི་འཆར་མོད། སློབ་བཞིན་པའི་སྣང་བ་ལ་འཆར་ཚུལ་ཇི་ལྟ་བུ་ཞེ་ན། སློབ་བཞིན་པའི་ཤེས་པ་ལ་གཉིས་ཏེ། རྣམ་ཤེས་དང་ཡེ་ཤེས་སོ། ། གཉིས་པོའི་ཁྱད་པར། ཕུགས་ཀྱི་འཁྲུལ་རྒྱུས་བསླད་པ་དང༌། མ་བསླད་པའོ། ། རྣམ་ཤེས་ལ་ཡང་གཉིས་ཏེ།
ཕུགས་ཀྱི་འཁྲུལ་རྒྱུའི་སྟེང་དུ། འཕྲལ་གྱི་འཁྲུལ་རྒྱུས་བསླད་པ་དང་མ་བསླད་པའོ། ། མ་བསླད་པ་ནི། རྣམ་པར་ཤེས་པའི་ཚོགས་བརྒྱད་འཁོར་དང་བཅས་པ་རང་འཁྲུངས་སུ་ཡོད་པ་རྣམས་ཡིན་ལ། བསླད་པ་ལ། དབང་ཤེས་འཁྲུལ་པར་བསྐྱེད་པའི་རྒྱུ་དང༌། ཡེ་ཤེས་འཁྲུལ་པར་བསྐྱེད་པའི་རྒྱུ་གཉིས་ལས། དང་པོ་ནི། རབ་རིབ་སོགས་དབང་ཡིད་ཀྱི་མངོན་སུམ་མ་འཁྲུལ་བས་བསལ་བྱར་བཤད་པ་རྣམས་སོ། ། གཉིས་པ་ནི།
རྟོགས་མེད་ཀྱི་འཁྲུལ་པར་སྐྱེད་བྱེད་དང༌། རྟོག་པའི་འཁྲུལ་པར་སྐྱེད་བྱེད་དོ། ། དང་པོ་ནི། རྨི་ལམ་གསལ་སྣང་དང༌། ཟད་པར་ས་ལ་སོགས་པའི་སྐྱེ་མཆེད་རྣམས་སོ། ། གཉིས་པ་ལ། འཇུག་ཡུལ་དང་མ་འབྲེལ་པ་གྲུབ་མཐའ་ངན་པས་བརྟགས་པ་དང༌། འབྲེལ་པ་སངས་རྒྱས་པའི་སྔགས་ཀྱི་གྲུབ་མཐས་བརྟགས་པའོ། ། སློབ་བཞིན་པའི་ཡེ་ཤེས་ནི། གདོད་མ་ནས་འཁྲུལ་མ་མྱོང་བ་ཉིད་དུ་ཁྱད་པར་མེད་ཀྱང༌།
གནས་སྐབས་ལ་གཉིས་ཏེ། སྒྲིབ་བྱེད་ཀྱིས་གཏན་མ་སྒྲིབས་པ་དང༌། བསྒྲིབས་པའོ། ། དང་པོ་སངས་རྒྱས་ཀྱི་ས་ཡིན་ལ། ཕྱི་མ་ལ་གཉིས་ཏེ། ཕྱོགས་རེ་བསྒྲིབས་པ་དང་མཐའ་དག་བསྒྲིབས་པའོ། ། དང་པོ་ནི། འཕགས་པའི་ས་ཡིན་ལ། ཕྱི་མ་ནི། སོ་སོ་སྐྱེ་བོའི་ས་རྣམས་སོ། །
དེ་ལྟར་ཕྱེ་བའི་འོག་ཏུ། རྣམ་ཤེས་ཀྱི་སྣང་ཚུལ་ལ། འཇིག་རྟེན་པའི་ངོར་བདེན་རྫུན་གཉིས་ཡོད་ཀྱང༌། སྔགས་པའི་ངོར་ཐམས་ཅད་རྫུན་ཏེ་འཁྲུལ་པའི་ཕྱིར། འཁྲུལ་ཡང་འཇུག་ཡུལ་དང་འབྲེལ་མ་འབྲེལ་གཉིས་ཡོད་དེ། རྣལ་འབྱོར་པ་ལས་དང་པོ་པ་དང༌། སློབ་པའི་རྗེས་ཐོབ་ཏུ་མ་དག་པའི་སྣོད་བཅུད་དུ་སྣང་བ་ནི། འཇིག་རྟེན་པ་དང་མཐུན་ཡང༌། འཇུག་ཡུལ་དང་མ་འབྲེལ་ཏེ། དེ་དང་དག་པའི་སྣང་བ་སྟོབས་འགྲན་པའི་ཚེ།
དེའི་འཇུག་ཡུལ་སུན་ཕྱུང་ནས། མེད་པར་འགྱུར་ལ། དག་པའི་སྣང་བ་ནི། གསལ་སྣང་མངོན་སུམ་པ་ཤར་ནས། ནམ་མཁའ་མ་ཞིག་གི་བར་དུ་མི་འཇིག་པའི་ཕྱིར། དེ་བཞིན་དུ་རང་ཉིད་གཞལ་ཡས་ཁང་གི་དབུས་སུ་མི་བསྐྱོད་རྡོ་རྗེར་ཞེན་པའི་ཞེན་བློ་ནི། དོན་སྤྱི་ལ་རང་མཚན་དུ་ཞེན་པས་འཁྲུལ་ཡང༌། ཞེན་བློ་དེ་དང་རྣལ་འབྱོར་པ་རང་ཉིད་ཐ་མལ་དུ་ཞེན་པའི་ཞེན་བློ་གཉིས་འཇུག་ཡུལ་ལ་བསླུ་མི་བསླུའི་ཁྱད་པར་ཤིན་ཏུ་ཆེ་བ་ཡིན་ཏེ། སྔ་མ་བཞིན་དུ། གཉིས་པོ་ཕན་ཚུན་སྟོབས་འགྲན་པ་ན།
གཅིག་ཤོས་ཀྱི་འཇུག་ཡུལ་རྩ་བ་ནས་དྲུངས་འབྱིན་པར་ནུས་པའི་ཕྱིར། དེ་ལྟར་ཤེས་པ་ན། མ་དག་པའི་བཅུད་རང་ཉིད་སངས་རྒྱས་པའི་ཚེ། དེ་སྣང་བའི་སྣོད་ཀྱང༌། སངས་རྒྱས་པ་ཡིན་ཏེ། ཤེས་རྒྱུད་གཅིག་གིས་བསྡུས་པའི་ཕྱིར། དེ་ལས་གཞན་པའི་རྣལ་འབྱོར་པ་རྣམས་དང༌། ཐ་མལ་པ་རྣམས་ཀྱང༌། གང་ལ་གང་སྣང་བ་དེ་ཐམས་ཅད་སྣང་མཁན་རང་ཉིད་ཀྱི་ཤེས་རྒྱུད་མཐོ་དམན་གྱི་ཚད། ཇི་ཙམ་ཡིན་པ་དེ་དང་དེར་འདུས་པ་ཡིན་ཏེ།
དེ་དག་ཤེས་རྒྱུད་གཅིག་གིས་བསྡུས་པའི་ཕྱིར། འོ་ན། རྣལ་འབྱོར་པ་རང་ལས་རྫས་གཞན་པའི་བཅུད་ཀྱི་སྣང་བ་ཡང་འཆར་བ་མ་ཡིན་ནམ་ཞེ་ན། ཡིན་མོད། རྣམ་མེད་དུ་ནི་མི་འཆར་ལ། རྣམ་བཅས་ནི་སྣང་མཁན་རང་གིས་ཤེས་པས་བསྡུས་སོ། ། འོ་ན། བཅུད་རྫས་གཞན་ཁས་བླངས་པའི་ཕྱིར། སྣོད་རྫས་གཞན་ཁས་ལེན་དགོས་པར་མཚུངས་སོ། ། ཤེ་ན།
མི་མཚུངས་ཏེ། སྣོད་རྫས་གཞན་ནི། ལྷན་ཅིག་དམིགས་ངེས་ལ་སོགས་པའི་རྟགས་ཀྱི་ཁེགས་ལ། བཅུད་རྫས་གཞན་ནི། དེས་མི་ཁེགས་པ་ཙམ་དུ་མ་ཟད། རྒྱུད་གཞན་ཡོད་པར་བསྒྲུབས་སོ། ། དེ་ལྟར་ན་བོད་ཕྱི་མས་སྐྱེ་འཆི་བར་དོ་གསུམ་སྦྱང་གཞིར་འདོད་པ་དང༌། སྣོད་ཀྱི་འཇིག་རྟེན་སྦྱང་གཞིར་མི་འཇོག་པའི་ཁྱད་པར་དབྱེ་དཀའ་བ་ཡིན་ཏེ། རྣལ་འབྱོར་པ་རང་གི་ཤེས་རྒྱུད་དང་འབྲེལ་བར་གྱུར་ན་ནི། གཉིས་ཀའི་སྐྱོན་སྦྱོང་ནུས་ལ།
མ་འབྲེལ་ན་ནི། ཤེས་རྒྱུད་གཞན་གྱི་སྐྱེ་འཆི་བར་དོ་གསུམ་སྦྱོང་མི་ནུས་པའི་ཕྱིར་རོ། ། དེས་ནས་བསྐལ་པ་དང་པོའི་སྣོད་བཅུད་སྦྱངས་གཞིར་མི་འཇོག་པའི་ཤེས་བྱེད་དུ། རྣམ་སྨིན་ཕྱུང་ནས་ཞིག་ཟིན་པའི་ཕྱིར། ཞེས་ཟེར་བ་ནི། མཁས་སུ་རེ་བ་ཡིན་མོད། ཅིར་ཡང་མི་རུང་སྟེ། གང་ཟག་གཞན་དང་འབྲེལ་བའི་སྣོད་བཅུད་ནི། རྣམ་སྨིན་ཕྱུང་མ་ཟིན་ཡང་སྦྱོང་མི་ནུས་ལ། རང་རྒྱུད་དང་འབྲེལ་བ་ལ་གཉིས་ཏེ།
སྔོན་བསྐལ་པ་དང་པོའི་དུས་སུ། རང་གིས་བྱས་པའི་བག་ཆགས་ཀུན་གཞིའི་སྟེང་ན་ཡོད་པ་དང༌། ཡང་སྐྱེ་བ་ཕྱི་མ་འཇིག་རྟེན་གྱི་ཁམས་གཞན་གྱི་བསྐལ་པ་དང་པོར། སྐྱེས་ནས་མྱོང་གྱུར་གྱི་ལས། རང་རྒྱུད་ལ་ད་ལྟ་ཡོད་པ་དེ། སྦྱང་གཞིར་མི་འཇོག་པའི་ཤེས་བྱེད་གང་ནས་བཙལ། བསྐལ་པ་དང་པོ་ཟེར་བའི་ཚིག་ཙམ་གྱིས་རྣལ་འབྱོར་པ་རང་ལ་ལྟོས་པའི་འདས་ནས་ཡུན་རིང་པོ་ལོན་པའི་འབྲེལ་མེད་རྫས་གཞན་ཞིག་ཏུ་གོ་བར་བྱེད་ན་འཆགས་འཇིག་སྟོངས་གསུམ་གཞན་ལ་ཡང༌། འདས་པའམ། ཡང་ན་མ་འོངས་པ་ཁོ་ན་ཉིད་དུ་འཆད་དགོས་པར་འགྱུར་ལ། དེ་ལྟ་ན།
ཞིང་སྦྱོང་བའི་རྣམ་གཞག་ཉམས་པར་འགྱུར་ཏེ། འདས་པ་འགགས་པའི་ཕྱིར། ཞེས་པའི་ལུང་ཁྱེད་ལ་ཚད་མར་སོང་བ་དེའི་ཚེ། མ་འོངས་པ་མ་སྐྱེས་པ་དང༌། ད་ལྟར་བ་ལམ་དང་མཉམ་དུ་མི་འཇུག་པའི་ཕྱིར། ཞེས་པས། ཁྱེད་ལ་ལུང་ཚད་མར་འགྱུར་བས་སོ། ། གཉིས་པ་དེར་གནས་པའི་ལྷའི་ཏིང་ངེ་འཛིན་གྱི་རྣམ་གཞག་ལ་གསུམ་སྟེ། དང་པོ་སྦྱོར་བའི་ཏིང་ངེ་འཛིན་དང༌། དཀྱིལ་འཁོར་རྒྱལ་མཆོག་གི་དང༌།
ལས་རྒྱལ་མཆོག་གིའོ། ། དང་པོ་ལ་གསུམ་སྟེ། ལྷག་མོས་ཀྱི་ཏིང་ངེ་འཛིན། རྣལ་འབྱོར་བཞིའི་ཏིང་ངེ་འཛིན། རྗེས་ཆགས་ཀྱི་ཏིང་ངེ་འཛིན་ནོ། ། རྣལ་འབྱོར་དང་པོ་འདི་ནི། གཞལ་ཡས་ཁང་གི་ནང་དུ། ལྷ་སོ་གཉིས་པོ་སྐད་ཅིག་གིས་བསྐྱེད། དེར་སེམས་ཅན་སྨིན་པའི་མཛད་པ་རྣམས་བྱས། འཁོར་རྣམས་གཙོ་བོའི་ཕུང་ཁམས་སོ་སོའི་གནས་སོ་སོར་དྲངས།
ཐམས་ཅད་ཀྱང་གཙོ་བོའི་སྐུ་ལུས་ཀྱི་གནས་རྣམས་སུ་སོ་སོར་ཐིམ། གཙོ་བོ་ཉིད་ཀྱང་མཐར་འོད་གསལ་བ་ཉིད་དུ་བཅུག་པའོ། ། འདི་ནི། ཇི་སྐད་དུ། རྒྱུད་ལས། དམ་ཚིག་ཁུང་ཕྱུང་ཆོ་ག་བཞིན། ། འབྲས་བུ་འདོད་པས་བཏུང་བར་བྱ། ། ཞེས་པས། འཁོར་རྣམས་གཙོ་བོའི་ལུས་སུ་བསྡུ་བ་དང༌། ཡང༌།
ཇི་སྐད་དུ། དེ་བཞིན་གཤེགས་པའི་ཚོགས་བསག་ན། ། དངོས་གྲུབ་རབ་མཆོག་ཐོབ་པར་འགྱུར། ། ཞེས་པས། གཙོ་བོ་ཉིད་ཀྱང་འོད་གསལ་དུ་འཇུག་པར་བསྟན་ནོ། ། འདིར། ཅུང་ཟད་སྤྲོས་པ་ལ་གཉིས་ཏེ། རང་གིས་བརྟགས་པའི་མཐའ་བརྗོད་པ་དང༌། གཞན་གྱིས་བརྟགས་པའི་མཐའ་བསལ་བའོ། ། དང་པོ་ནི།
འདིར། དེ་དག་ཐམས་ཅད་འོད་གསལ་དུ་བཅུག་པའི་ངེས་པའི་དོན་ནི་གང་ཟག་དང་ཆོས་སུ་སྣང་བའི་རྣམ་རིག་ཇི་སྙེད་པ་ནི་གཞི་གདོད་མ་ཉིད་དུ་གྲུབ་པའི་སེམས་ཀྱི་རྡོ་རྗེ། རྟོག་པ་ཐམས་ཅད་རང་བཞིན་གྱིས་རྣམ་པར་དག་པ་དེའི་ངང་ཉིད་དུ་ཐིམ་པར་བྱས་པའོ། ། འདི་ལ་མིང་གི་རྣམ་གྲངས་སྟོང་པ་ཉིད་དང༌། མྱ་ངན་ལས་འདས་པ་དང༌། ཆོས་ཀྱི་སྐུ་ཞེས་བཤད་པས། གཞི་ལམ་འབྲས་བུ་ཐམས་ཅད་ལ་ཁྱབ་བྱེད་དུ་འཇུག་པའི་སེམས་ཀྱི་རྡོ་རྗེ་ཉིད་ངོས་བཟུང་བ་ཡིན་གྱི། མེད་པར་དགག་པའི་སྟོང་ཉིད་ལ་བཤད་ན། དེ་མ་ཐག་ཏུ་འཆད་པར་འགྱུར་བའི་དང་པོའི་མགོན་པོ་ལ་ཉེར་ལེན་གྱི་རྒྱུ་མེད་པར་འགྱུར་ཏེ། རྣམ་ཤེས་མ་ཡིན་པ་རྣམ་ཤེས་ཀྱི་དེ་མ་ཐག་རྐྱེན་དུ་མི་འཆད་པའི་ཕྱིར་རོ། །
དེ་ཡང༌། གཙོ་བོ་འོད་གསལ་དུ་བཅུག་པས་ནི། བདག་ཏུ་སྣང་བའི་རྣམ་རིག་སེལ་བ་གཞིར་བྱས་ནས། རྣམ་རིག་དེ་ལའང་གཉིས་ཏེ། གཞི་དུས་སུ་རྨོངས་པས་བཏགས་པའི་གང་ཟག་ཉིད་དེར་སྣང་བ་དང༌། ལམ་དུས་སུ་དཀྱིལ་འཁོར་གྱི་གཙོ་བོ་ཉིད་བདག་ཏུ་སྣང་བ་ལས་འདིར་ཕྱི་མ་གཙོ་ཆེ་བ་ཡིན་ཏེ། སྔ་མ་ནི་ལམ་དུས་ཀྱི་ང་རྒྱལ་དེས་རེ་ཤིག་མགོ་མནན་པའི་ཕྱིར། དེ་བཞིན་དུ་འཁོར་རྣམས་གཙོ་བོའི་ལུས་སུ་བསྡུས་པས་ནི། ཕུང་སོགས་ཆོས་སུ་སྣང་བའི་རྣམ་རིག་མ་ལུས་པ་རྣལ་འབྱོར་པ་རང་གི་སེམས་སུ་བསྡུས་པ་གཞིར་བཞག་ནས། རྣམ་རིག་དེ་ལའང་གཞི་དུས་ཀྱི་དང་ལམ་དུས་ཀྱི་དང་གཉིས་ལས།
དང་པོ་ནི། གཉིས་སྣང་འཁྲུལ་པའི་བག་ཆགས་ཀྱི་དབང་གིས་ཕུང་སོགས་སུ་སྣང་བ་དེ་ཡིན་ལ། ཕྱི་མ་ནི། མ་དག་པའི་ཕུང་སོགས་ཀྱི། དེ་བཞིན་ཉིད་ལ་ལྷ་རྣམ་པར་སྣང་མཛད་ལ་སོགས་པའི་ངོ་བོ་ཉིད་དུ་ཡེ་ཤེས་དངོས་སམ་རྗེས་མཐུན་པ་ལ་སྣང་བའི་རྣམ་རིག་ལ་ངོས་བཟུང་ནས། ལམ་དུས་ཀྱི་རྣམ་རིག་དེ་ལ་གསལ་སྣང་མཆེད་པ་ན། གཞི་དུས་ཀྱི་རྣམ་རིག་དེ་རེ་ཤིག་ལ་མགོ་མནན་ཟིན་པ་ཡིན་ཏེ། ཡེ་ཤེས་ཀྱི་ཚོགས་བསག་སྔོན་དུ་བཏང་ནས། ལམ་དུས་ཀྱི་རྣལ་འབྱོར་འདི་ཉམས་སུ་བླངས་པའི་ཕྱིར། འཁོར་གྱི་ལྷ་ཚོགས་དང་དབྱེར་མེད་དུ་འདྲེས་པའི་ཕུང་སོགས་ཀྱང༌།
འོད་གསལ་དུ་ཞུགས་པས་ནི་ལམ་དུས་ཀྱི་ཕུང་སོགས་སུ་སྣང་བའི་རྣམ་རིག་ཀྱང་འོད་གསལ་བར་ཞུགས་པའོ། ། ལམ་དུས་ཀྱི་ཡེ་ཤེས་དེ་རང་ཉིད་སྟོང་པ་ཉིད་ཀྱི་ཡེ་ཤེས་མ་ཡིན་ནམ་འོད་གསལ་དུ་སླར་འཇུག་དགོས་པ་འགལ་ལོ་སྙམ་ན། ཉེས་པ་མེད་དེ། ཡེ་ཤེས་རྗེས་མཐུན་པ་དང་པོར་རྟོག་བཅས་སུ་སྐྱེས་པའང་ཡོད། རྟོག་མེད་ཡིན་ཀྱང་རྣམ་པ་དང་བཅས་པ་ནི་དེར་གཞུག་དགོས་པས་སོ། ། དེ་ལྟར་ན། བདག་མེད་པ་གཉིས་ལ་མཉམ་པར་བཞག་པའི་མཉམ་གཞག་ཡེ་ཤེས་འདི་ནི། ལམ་དུས་ཀྱི་ཆོས་ཀྱི་སྐུ་ཉིད་ལས་མ་འདས་པའི་ཕྱིར། ཆོས་སྐུ་ལམ་བྱེད་ཅེས་བྱའོ། ། གཉིས་པ་ནི།
བོད་སྔ་མ་དག་འོད་གསལ་འདི་དང་ཐ་མལ་པ་མཐའ་དག་ལ་འཆི་བའི་དུས་སུ་འབྱུང་བའི་འོད་གསལ་སྐད་ཅིག་མ་དེ་བསྲེ་ཐུབ་ན། ཐ་མལ་གྱི་འཆི་བ་མེད་པར་འཚང་རྒྱ་བའམ། མ་མཐའ་འང་རིག་པ་འཛིན་པའི་སར་འགྲོ་ཐུབ་པས་ན། འཆི་བ་སྦྱོང་བྱེད་ཀྱི་ལམ་ནི་འོད་གསལ་ལོ། ། ཞེས་གསུང་ངོ༌། སྤྱིར་དེ་ཙམ་དུ་བཤད་པ་ལ་འགལ་བ་མེད་མོད་ཀྱི། འོད་གསལ་འདི་འཆི་བ་ཁོ་ན་དང་སྤང་གཉེན་དུ་སྦྱོར་མི་དགོས་ཏེ། རྣལ་འབྱོར་པ་རང་ལ་སྔོན་བྱུང་ཟིན་པའི་འཆི་བ་ནི་འདིས་མི་སྤོང༌། རང་ལ་འབྱུང་འགྱུར་གྱི་དབང་དུ་བྱེད་ན། སྐྱེ་འཆི་བར་དོ་གསུམ་ཀ་མི་སྐྱེ་བའི་ཆོས་ཅན་དུ་བྱེད་ནུས་པའི་ཕྱིར་རོ། །
འདིས་ཐོག་མར་འཆི་བ་སྦྱོང་བས་སོ་སྙམ་ན། མན་ངག་པ་ལས་དང་པོ་པ་དག་ལ་དེ་ལྟར་ཁྲིད་པས་ཆོག་མོད་ཀྱང༌། གཞུང་ལུགས་ལས་ནི་དེ་ལྟར་མ་ཡིན་ཏེ། འོད་གསལ་མངོན་སུམ་དུ་མཐོང་བའི་བར་ཆད་མེད་ལམ་ལ་སློབ་བཞིན་པས། ཐོག་མར་ཡང་སྲིད་དུ་སྐྱེ་བ་འཕེན་འགྲུབ་ཀྱི་རྒྱུ་མི་སྐྱེ་བའི་ཆོས་ཅན་དུ་བྱས་ནས། དེའི་འོག་ཏུ་ཚེ་འདིའི་འཆི་བ་ཐ་མལ་པར་མ་སོང་བ་ཉིད་དུ་བྱེད་ཀྱི། མི་འབྱུང་བར་བྱེད་པ་ནི་མ་ཡིན་པས་སོ། ། ཡང༌། བོད་ཕྱི་མ་ན་རེ། ལྷག་མོས་ཀྱི་ལྷའི་འཆགས་འཇིག་ནས་གསུམ་གྱི་ཚུལ་འདི་ནི།
བོད་སྔ་མས། བསྐལ་པ་དང་པོའི་བཅུད་སྦྱོང་བར་འདོད་ཀྱང༌། བསྐལ་པ་དང་པོའི་བཅུད་ཀྱི་འཆགས་རིམ་དང་མཐུན་པར། ལྷའི་འཁོར་ལོ་བསྐྱེད་པ་དང༌། འཇིག་རིམ་དང་མཐུན་པར་དེ་ཉིད་གཙོ་བོའི་ལུས་སུ་བསྡུད་པ་དང༌། འཆི་རིམ་དང་མཐུན་པར་འོད་གསལ་དུ་བཅུག་པ་ནི། ཆོས་སྐུ་ལམ་དུ་འཁྱེར་བའི་ཉམས་ལེན་གྱིས། སྦྱང་གཞི་ལ་འཆི་བ་ཁོ་ན་སྦྱོང་བ་ཡིན་གྱི། བསྐལ་པ་དང་པོའི་མི་ཐོག་མར་སྐྱེས་པ་དང་གནས་པ་དང་ལོངས་སྤྱོད་པ་སྐབས་འདིའི་སྦྱང་གཞིར་སྟོན་པ། རྣམ་གཞག་རིམ་པའི་དགོངས་པ་མ་ཡིན།
བསྐལ་པ་དང་པོའི་མི་ཤི་བའི་འོག་ཏུ། བར་དོ་འགྲུབ་པ་དང༌། དེ་སྐྱེ་གནས་སུ་འཇུག་པ་དང༌། དེ་ནས་ཕྱིར་འཐོན་ནས་ཤའི་མིག་གིས་མཐོང་བར་གྱུར་པ་དང༌། ཆོས་མཐུན་པར་ལམ་དུས་ཀྱི་བསྐྱེད་པའི་རིམ་པ་གོམས་པར་མཛད་དགོས་པའི་དབང་དུ་བྱས་ནས། སྔར་གཙོ་བོ་འོད་གསལ་དུ་ཐིམ་པའི་ས་དེར། མངོན་པར་བྱང་ཆུབ་པ་ལྔའི་རིམ་པས། དང་པོའི་མགོན་པོ་བསྐྱེད་པ་དང༌། དེ་ཡང་ནམ་མཁའི་དབྱིངས་སུ་བྱོན་པའི་མི་བསྐྱོད་པ་ལ་ཕར་ཞུགས་ནས། རོ་གཅིག་པ་ཉིད་དུ་འདྲེས་པ་ནི་སྤྲུལ་སྐུ་རྡོ་རྗེ་སེམས་དཔར་གྱུར་པ་སྟེ།
དེ་ལྟ་བུའི་སྐུ་གསུམ་ལམ་དུ་བྱས་པས་སྦྱང་གཞི་སྐྱེ་འཆི་བར་དོ་གསུམ་སྦྱངས་ནས། འབྲས་བུའི་དུས་སུ་སྐུ་གསུམ་ཇི་ལྟར་འགྲུབ་པའི་ཚུལ་འཆད་པའི་དབང་དུ་བྱས་ནས་རྣམ་གཞག་རིམ་པར། མི་རུ་སྐྱེ་བ་ངེས་ཚུལ་དང་པོ་སྟེ། ། ཞེས་སོགས་ཀྱིས་ལོངས་སྤྱོད་རྫོགས་པའི་སྐུས་འཛམ་བུའི་གླིང་གི་བར་དོ་བཟུང་ནས། སྔོན་དུས་ཀྱི་སྲིད་པར་འཁྲུངས་ནས་འཚང་རྒྱ་བའི་རིམ་པ་གསལ་བར་གསུངས་པ་ཡིན་ནོ། ། ཞེས་འཆད་པར་བྱེད་དོ། ། འདི་བརྟག་པར་བྱ་བ་ལ་གསུམ་སྟེ། གཞི་དུས་ཀྱི་ཆོས་གསུམ། ལམ་དུས་ཀྱི་ཆོས་གསུམ་པོའི་མཐུན་ཡུལ་དུ་མི་འཐད། སྣོད་བཅུད་སྦྱང་གཞིར་མི་འཐད་ན་སྐྱེ་འཆི་བར་དོ་གསུམ་ལ་ཡང་མཚུངས་པ།
བྱེ་བྲག་ཏུ་བར་དོ་སྦྱོང་བྱེད་ལ་བརྟག་པའོ། ། དང་པོ་ནི། སྤྱིར་སྐུ་གསུམ་ལམ་བྱེད་དང༌། ཐ་མལ་གྱི་སྐྱེ་འཆི་བར་དོ་གསུམ་ལ་ཕན་ཚུན་འདྲ་མཚུངས་སྒྲིག་རྒྱུ་འདྲ་ཡོད་མོད། སྐུ་གསུམ་ལམ་དུ་བྱེད་པའི་ཚེ། ཐ་མལ་གྱི་སྐྱེ་འཆི་བར་དོ་གསུམ། རྣལ་འབྱོར་པས་ཐོག་མར་བློ་ཡུལ་དུ་ངེས་པར་བྱས་ནས། དེ་དང་མཐུན་པར་སྐུ་གསུམ་ལམ་དུ་འཁྱེར་དགོས་པ་མ་ཡིན་ཏེ། ཧ་ཅང་ཐལ་བའི་ཕྱིར། ཇི་ལྟར་ཞེ་ན།
ལམ་དུས་ཀྱི་ཉམས་ལེན་གཞི་དུས་དང་མཐུན་པར་ཉམས་སུ་ལེན་པ་མི་འཐད། ཐར་ལམ་གྱི་དངོས་གཞི་འཁོར་བའི་ལམ་དང་མཐུན་པར་བྱེད་པ་མི་འཐད། དོན་དམ་གྱི་གནས་ཚུལ་ཀུན་རྫོབ་ཀྱི་སྣང་ཚུལ་ནང་མཐུན་པར་འཆད་པ་མི་འཐད། མཐར་ཐུག་གི་འཇུག་ཡུལ་ལ་མི་བསླུ་བའི་ཉམས་ལེན། དེ་ལ་བསླུ་བའི་ལོག་ཤེས་དང་མཐུན་པའི་ཉམས་ལེན་བྱས་ནས། རྣམ་བྱང་གི་ཕྱོགས་ཇི་སྙེད་པ་ཆུད་ཟ་བར་འགྱུར་བའི་ཕྱིར་དང༌། སྐབས་འདིའི་སྐུ་གསུམ་ལམ་བྱེད་ཀྱི་ཐོག་མར་གཞི་དུས་ཀྱི་རྣམ་ཤེས་ལ་འཆར་ཚུལ་ཇི་སྙེད་པ། དངོས་པོ་མེད་ལ་ཞེས་སོགས་ཀྱི་ཚིག་བརྗོད་པ་དང༌། དོན་བསམ་པའི་སྒོ་ནས་དམིགས་མེད་དུ་གཏོང་བར་བཤད་ཀྱི། ཐར་ལམ་གྱི་མཐུན་ཡུལ་དུ་འཇོག་པ་ལྟ་ཅི་སྨོས་པའི་ཕྱིར་དང༌།
མཐུན་ཡུལ་སྒྲིགས་ནས་ཉམས་སུ་ལེན་ཚུལ་ཕྱོགས་སྔས་འདོད་པ་དེ་ལས་གོ་ལོག་སྟེ་བཤད་པར་བྱ་བ་དང་ཉམས་སུ་ལེན་རྒྱུ་ཡིན་པའི་ཕྱིར། ཇི་ལྟར་ཞེ་ན། སྐུ་གསུམ་ལམ་འཁྱེར་གྱི་ཉམས་ལེན་བླ་མས་བསྟན་པ་བཞིན་ཉམས་སུ་མྱོང་བ་དང༌། མ་མཐའ་གོ་བ་ཆགས་ཙམ་ཞིག་ལ། ཐ་མལ་གྱི་སྐྱེ་འཆི་བར་དོ་གསུམ་གྱི་སྣང་བ་རིམ་ཅན་དུ་ཤར་བར་གྱུར་པའི་ཚེ། སྔར་གོ་བ་ཆགས་པའི་ཉམས་ལེན་གསུམ་པོ་དེ་དང༌། རིམ་ཅན་དུ་ངོ་སྤྲད་པས་སྦྱང་གཞི་དེ་དག་སུན་འབྱིན་པར་ནུས་པ་ཡིན་གྱི། སྦྱང་གཞིའི་འཁྲུལ་སྣང་གིས། སྦྱོང་བྱེད་ཀྱི་ལམ་འཁྲུལ་པར་བསྐྱེད་དགོས་པ་མ་ཡིན་ནོ། ། དེ་བཞིན་དུ་སྣོད་དང་གཞལ་ཡས་ཁང་གི་འཆགས་འཇིག་གནས་སྟོངས་དང༌།
སྣོད་ཀྱང་རིམ་པ་བཞི་པོའི་མཐུན་ཚུལ་ལ་ཡང་སྦྱར་བར་བྱ་སྟེ། དག་པའི་སྣོད་ཀྱི་སྣང་ཆ་དང༌། སྟོང་ཆ་ལ་གསལ་སྣང་ཐོབ་པའི་རྣལ་འབྱོར་པ་སློབ་བཞིན་པ་ལ། གཉིས་སྣང་འཁྲུལ་པའི་དབང་གིས། མ་དག་པའི་སྣང་བ་ཤར་བའམ། འཆར་བ་ལ་མངོན་དུ་ཕྱོགས་པར་གྱུར་པའི་ཚེ་རང་གིས་ཉམས་སུ་མྱོང་བ་དང་མཐུན་པའི་ཉམས་ལེན་སྦྱར་བས། མ་དག་པའི་སྣང་བ་དྲུངས་འབྱིན་པར་ནུས་པ་ཡིན་ཏེ། གཞན་དུ་ན། ཞིང་དག་པའི་སྦྱོར་བ་བསྒོམ་པ་དང༌། སེམས་ཅན་སྨིན་པའི་མཛད་པ་རྣམས་དོན་མེད་པར་འགྱུར་རོ། །
གཉིས་པ་ནི། བོད་ཕྱི་མའི་བསམ་པ་ལ། སྣོད་བཅུད་སྦྱང་གཞིར་བཞག་ན། སྤང་བྱར་འགྱུར་ལ། དེ་ལྟ་ན་སྤང་མི་ནུས་པའི་ཉེས་པ་དང༌། བྱེ་བྲག་ཏུ་སྤོང་ནུས་པའི་སྤང་བྱ་ཡིན་ན། མ་འོངས་པ་ཡིན་དགོས་པའི་ཤེས་བྱེད་དུ། རྣམ་འགྲེལ་མཛད་པའི་ལུང་དྲངས་པས། མཁས་པར་ཁས་འཆེ་བ་ཡིན་མོད། མགོ་མཚུངས་པ་ནི།
སྐྱེ་འཆི་བར་དོ་གསུམ་སྦྱང་གཞིར་ཁས་ལེན་པ་དང༌། སྤང་བྱ་མ་འོངས་པ་སྦྱང་གཞིར་ཁས་ལེན་པ་ལ་ཡང་ཇི་ལྟ་བ་བཞིན་དུ་མཚུངས་ཏེ། སྤང་བྱ་ལ་མེད་པར་བྱ་དགོས་པ་ཉིད་ཀྱིས་ཁྱབ་པ་དང༌། དེ་ལྟ་ན། ཆད་པའི་མཐར་ལྷུང་བ་དང༌། སྟོང་ཉིད་དངོས་པོའི་འཇིག་རྒྱུར་ཐལ་བ་སོགས་ཀྱི། ཉེས་པ་འབྱུང་བར་ཁྱེད་ཀྱིས་བསམས་པས་སོ། ། རྣལ་མའི་ལན་ནི། སྤྱིར། སྦྱང་གཞི་ཡིན་པ་དང༌།
དེ་མ་སྤངས་བཞིན་དུ་ཡང༌། སྦྱངས་པའི་ཚད་སོ་སོར་འཇོག་ཚུལ་མ་ཤེས་པས་ནོངས་པ་ཡིན་ཏེ། དཔེར་ན། ཐ་མལ་པ་དང་ཐུན་མོང་དུ་སྣང་བའི་འདོད་ཡོན་ལྔ་པོ། རྣལ་འབྱོར་པའི་སྦྱང་གཞི་དང༌། དེ་རྣལ་འབྱོར་པས་མི་སྤོང་བར། ཅི་འདོད་བཞིན་དུ་བསྟེན་པ་དང༌། དེ་ཡང༌། ལམ་གང་གིས་དང༌། ཚུལ་ཇི་ལྟ་བུས་བསྟེན་པ་ན།
ཐ་མལ་དུ་ཞེན་པའི་རྣམ་རྟོག་ད་ལྟར་བ་ལ་གནོད་པ་བྱས་པའི་སྒོ་ནས། མ་འོངས་པ་མངོན་གྱུར་མགོ་མནན་པའམ། ས་བོན་རྒྱུན་བཅད་པ་ནི། དེ་སྐབས་ཀྱི་སྦྱང་གཞི་དེ་སྦྱངས་པའི་ཚད་དོ། ། འདིར། ཞར་ལས་བྱུང་བ་ནི། འདི་སྐབས་ཀྱི་རྣལ་འབྱོར་པའི་ཤེས་པ་ནི་གཉིས་ཏེ། རྣམ་ཤེས་དང༌། ཡེ་ཤེས་སོ། ། སྦྱང་གཞི་མི་སྤོང་བ་ནི་རྣམ་ཤེས་ཀྱིས་སོ། །
སྦྱོང་བ་ནི། ཡེ་ཤེས་ཀྱིས་སོ། ། བསྟེན་པར་བྱ་བ་ནི། ཐ་མལ་པ་དང་ཐུན་མོང་དུ་སྣང་བའི་འདོད་ཡོན་ནོ། ། སྣང་ཚུལ་ནི། རྣལ་འབྱོར་པའི་ཁ་ཕྱིར་ལྟའི་ཤེས་པ་ལ་ཐ་མལ་པ་དང་མཐུན་པར་སྣང་བ་དང༌། ཁ་ནང་ལྟའི་ཤེས་པ་ལ། རྣམ་འབྱོར་པ་རང་གི་ཡེ་ཤེས་སུ་སྣང་བའོ། ། བསྟེན་པ་པོ་གང་ལ་ཕན་འདོགས་པ་ནི། རྣལ་འབྱོར་པ་རང་གི་རྣམ་པར་ཤེས་པ་དྲུག
རྟེན་དབང་པོ་དང་བཅས་པ་ལ་ནི། ཐ་མལ་དང་མཐུན་པར་ཟག་བཅས་ཀྱི་བདེ་བས་ཚིམ་པར་བྱེད་ལ། རང་གི་ཡེ་ཤེས་ལ་ནི། ཟག་མེད་ཀྱི་བདེ་བ་དངོས་སམ། རྗེས་མཐུན་པས་ཚིམ་པར་བྱེད་དོ། ། ལོངས་སྤྱོད་པ་པོའི་ཤེས་པ་ལ་གཉིས་སུ་ཕྱེ་བ་དེ་བཞིན་དུ། ལོངས་སྤྱད་བྱ་ལ་ཡང༌། རྣམ་ཤེས་ཀྱི་མྱོང་བྱ་ཀུན་རྫོབ་པ་དང༌། ཡེ་ཤེས་ཀྱི་མྱོང་བྱ་དོན་དམ་པ་གཉིས་སུ་འབྱེད་ལ། དེ་ཡང༌།
རྣལ་འབྱོར་པས་ནི། དང་པོ་འཁྲུལ་སྣང་དང༌། ཕྱི་མ་དོན་དམ་དངོས་སུ་ཐག་གཅོད། ཐ་མལ་པས་ནི། ནང་བལྟའི་ཆ་ཉམས་སུ་མི་མྱོང་བའམ། མྱོང་ཡང་ངེས་པ་འདྲེན་མི་ནུས་པས། ཕྱིར་བལྟའི་ཆ་དེ་ཉིད་དོན་དམ་པར་ཁས་ལེན། འོ་ན་ཚོགས་ཀྱི་འཁོར་ལོའི་ཚེ། ཟག་བཅས་ཀྱི་ཡུལ་ཡུལ་ཅན་གཉིས་ཀ་དམིགས་མེད་སྟོང་པ་ཉིད་ཀྱི་ངང་དུ་བཏང་ཟིན་པ་མ་ཡིན་ནམ། ཞེ་ན།
ཡེ་ཤེས་དངོས་དང༌། རྗེས་མཐུན་པ་ཐོས་བསམ་གྱི་ངོར། དེ་ལྟར་བཏང་ཟིན་ཀྱང༌། ཇི་སྲིད་སངས་རྒྱས་ཀྱི་སར་མ་སླེབ་པ་དེ་སྲིད་དུ། འཁྲུལ་པའི་སྣང་བ་བཟློག་པར་མ་ནུས་སོ། ། འདིར། བོད་ཕྱི་མ་ནི། ཕྱི་རོལ་དོན་དུ་སྣང་བའི་མངོན་སུམ་ནི། སངས་རྒྱས་ཀྱི་སའི་བར་དུ་ཡང་ཚད་མར་ཁས་ལེན་ཅིང༌། ཚད་མ་དེས་དྲངས་པའི་ཕྱི་རོལ་གྱི་དོན་ཡོད་པར་ངེས་པའི་ངེས་ཤེས་ཇི་སྙེད་པ་དོན་མཐུན་དུ་ཁས་ལེན་དགོས་པ་ལས་འོས་མེད་ཀྱང༌།
ཡེ་ཤེས་ཀྱི་ས་འཆད་པའི་སྐབས་འདིར། ངེས་ངོར་ཕྱི་རོལ་དོན་གྱི་སྣང་བ་མ་བཀག་ན། གཞལ་ཡས་ཁང་གི་བཞུགས་ས་མ་རྙེད་པས། ངེས་ངོར་ཁེགས་སོ། ། ཞེས་ཁས་བླངས་ནས་དེར་ཁེགས་ཀྱང༌། ཚད་མས་ཁེགས་པ་ནི་མ་ཡིན་ནོ། ། ཞེས་དང༌། དེ་ལྟར་འགོག་བྱེད་ཀྱི་མན་ངག་ཀྱང༌། རིལ་འཛིན་དང་རྗེས་ཞིག་ལྟ་བུ་མན་ངག་པའི་ཁྱད་འདོན་ཟབ་མོ་ཞིག་ཡིན་པ་ལྟ་བུའི་ཟོག་རྫུ་མཛད་པར་སྣང་ངོ་དེ་བཞིན་དུ། བོད་ཕྱི་མས།
སྟོང་ཉིད་ཀྱི་ངོས་འཛིན་རིགས་ཚོགས་ནས་ཇི་ལྟར་བཤད་པ་དེ་མེད་མི་རུང་དུ་ཁས་ལེན་པ་དང༌། ཡང་འདིར། ཡུལ་ཅན་བདེ་བ་ཆེན་པོ་ཡུལ་སྟོང་ཉིད་ལ་གཉིས་སྣང་ནུབ་པ་ཞེས་བྱའི་ཟོལ་གྱིས། ངག་ཏུ་བདེ་སྟོང་དབྱེར་མེད་དོན་དམ་བདེན་པ་མིན་ཞེས་འཇོག་པ་ནི། གྲུབ་མཐའི་གཏིང་མ་ཚུགས་པས། ཅལ་ཅོལ་དུ་སྨྲ་བའོ། ། ཡང་སྐབས་འདིར། བོད་ཕྱི་མ། དངོས་པོ་མེད་པས་ཞེས་སོགས་རྡོ་རྗེའི་ཚིག ཡི་གེའི་དོན་དུ་འཆད་ལུགས་ཡིན་ཟེར་ནས།
དངོས་པོ་མེད་ན་སྒོམ་པ་མེད་པར་འགྱུར་རོ། ། ཞེས་ཚད་བསལ་འཕེན་པ་དང༌། ཡང༌། བསྒོམ་པར་བྱ་བ་བདེན་གྲུབ་ཡོད་ན་ཡང༌། སྒོམ་པ་མེད་པར་འགྱུར་རོ། ། ཞེས། ཚད་བསལ་དུ་འཕེན་པ་ནི། རྡོ་རྗེའི་ཚིག་དོན་མ་ཡིན་པ་ཞིག་ཁས་བླངས་ནས། ཚིག་དོན་ཡིན་ངོ་ཤེས་པ་དེ། ཡུལ་འདོན་པར་བྱེད་པའི་གཏམ་ཡིན་ཏེ།
རྡོ་རྗེའི་ཚིག་དེས་དངོས་པོ་ཡོད་པ་དང་བསྒོམ་པར་བྱ་བ་ཡོད་པ་བཀག་འདུག་བཞིན་དུ། དེ་དང་དེ་མེད་པ་དགག་བྱར་བྱས་ནས་བཀག་པའི་ཕྱིར། དངོས་པོ་ཐ་སྙད་དུ་མེད་པ་དང༌། དོན་དམ་དུ་ཡོད་པ་དགག་བྱར་བྱེད་པ་ཡི་གེའི་དོན་ནོ། ། ཞེ་ན། ཡི་གེའི་དོན་ནི། སྤྲོས་པའི་མཐའ་གསུམ་བསལ་ནས་རྣམ་པར་ཐར་པའི་སྒོ་གསུམ་སྟོན་པ་ཡིན་གྱི། ཁྱེད་ཀྱིས་འཆད་པ་དེ་མ་ཡིན་པ་དང༌། དོན་དམ་དུ་ཡོད་པ་དགག་བྱར་བྱས་པ་ཉིད་ཀྱིས། ཡོད་པ་དགག་བྱར་སོང་བ་ཡིན་ཏེ།
ཡོད་ན་དོན་དམ་དུ་ཡོད་དགོས་པའི་ཕྱིར་ཏེ། འཇིག་རྟེན་གྱི་ཐ་སྙད་དུ་ཡོད་པས། ཡོད་པའི་གོ་ཆོད་ན། ཧ་ཅང་ཐལ་བའི་ཕྱིར་དང༌། རྣལ་འབྱོར་པའི་ཐ་སྙད་དུ། དངོས་པོ་ཐམས་ཅད་ཡོད་པར་བསྒྲུབས་ན། མཚན་འཛིན་གྱི་རྟོག་པ་སེལ་མི་ནུས་པའི་ཕྱིར་རོ། ། རྡོ་རྗེའི་ཚིག་དེ་སྤྱི་དོན་དུ་འཆད་ཚུལ་ཡང་ནོར་བ་ཡིན་ཏེ། དེ་འཆད་པའི་ཚེ། མེད་པར་དགག་པའི་སྟོང་པ་ཉིད་དུ་འཆད་དགོས་པ་ལས།
ཕྱོགས་སྔ་མས་ནི། བདེ་སྟོང་དབྱེར་མེད་ཅེས་བྱའི་མིང་ཅན། སྦས་དོན་དུ་ངོས་འཛིན་རྒྱུ་ཞིག་ལ་སྤྱི་དོན་དུ་བཤད་པའི་ཕྱིར། ཡང༌། བོད་ཕྱི་མ། སྐྱེད་རིམ་གྱི་སྐབས་སུ། ཡེ་ཤེས་ཀྱི་ཚོགས་བསགས་སྔོན་དུ་བཏང་བའི་ལྷ་གསལ་སྣང་གི་ཤེས་པ་དེ། གང་ཟག་གི་བདག་འཛིན་དང་འཛིན་སྟངས་འགལ་བ་ཉིད་དུ་བསྒྲུབ་པར་བཞེད་ནས། སྒྲུབ་ཐབས་ཀུན་བཟང་གི་གཞུང་འགྲེལ་པ་དང་བཅས་པ་ཤེས་བྱེད་དུ་དྲངས་པའི་གྲུབ་དོན་ལ། སྐྱེད་རིམ་དངོས་གཞིའི་ངོས་འཛིན་ནི།
རྣལ་འབྱོར་པའི་རྒྱུད་ཀྱི་གང་ཟག་གི་བདག་མེད་རྟོགས་པའི་ཡེ་ཤེས་ཀྱིས། དམིགས་པ་ལྷག་པའི་ལྷ་ལ་དམིགས་ནས། ལྷ་དེའི་གཟུང་རྣམ་གསལ་བར་ཤར་བའི་ཤེས་རྒྱུན་དེ་ཉིད་ལ་མཉམ་པར་འཇོག་པ་ཡིན་ནོ། ། ཞེས་འཆད། འདི་བརྟག་པ་ལ་གསུམ་སྟེ། སྐྱེད་རིམ་གྱི་ལྷ་ངོ་མ་ཤེས་པའི་ཉེས་པ། འདིར་གཟུང་རྣམ་གྱི་རྣམ་གཞག་འཁྲུལ་པའི་ཉེས་པ་འཛིན་སྟངས་འགལ་བ་ཅན་གཞི་གཅིག་ལ་མི་འདུ་བར་བསྟན་པའོ། ། དང་པོ་ནི། སྐྱེད་རིམ་གྱི་ལྷ་མི་བསྐྱོད་རྡོ་རྗེ་ཡུལ་དང༌། དེ་ལ་དམིགས་པའི་ཡུལ་ཅན་གྱི་བློ་ཐ་དད་ལྟ་བུར་འབྱེད་པ་ནི་མ་ཤེས་པ་ཡིན་ཏེ།
དེའི་ཚེ། སྒྲུབ་པ་པོའི་ཤེས་རྒྱུད་ཉིད་ལྷར་འཁྲུངས་པ་ཡིན་གྱི། ཡུལ་ཅན་ལྷ་ལས་ཐ་དད་པ་ལོགས་ན་ཡོད་པ་མ་ཡིན་པའི་ཕྱིར། རང་གིས་རང་ཉིད་མྱོང་བ་ལ་ནི། གཉིས་སྣང་མེད་པའི་ཕྱིར་ན། རང་གི་གཟུང་རྣམ་གྱི་ཐ་སྙད་ག་ལ་འཐད། གཉིས་པ་ནི། སྤྱིར་གཟུང་རྣམ་གྱི་རྣམ་གཞག་ནི། ཁ་ཕྱི་རོལ་དུ་བལྟས་པའི་རྣམ་ཤེས་ལ་བཤད་པ་ཡིན་གྱི། ཡེ་ཤེས་ནི་རང་གི་ངོ་བོ་འཛིན་རྣམ་དུ་ངེས་པའི་ཕྱིར།
དེ་ལ་གཟུང་རྣམ་གྱི་རྣམ་གཞག་མེད་དོ། ། རྣལ་འབྱོར་པ་རང་གི་ཤེས་པ་ལ། མདུན་སྐྱེད་ཀྱི་ལྷ་དབྱིབས་དང་ཁ་དོག་གི་རྣམ་པ་ཅན་དུ་ཤར་བ་ལ་ལྷའི་གཟུང་རྣམ་དུ་འཆད་ན་ནི། དེ་འདྲ་དེ་ནི་རྣལ་འབྱོར་པའི་ཏིང་ངེ་འཛིན་གྱི་ཉམས་སུ་བླང་བྱ་མ་ཡིན་ཏེ། འཁྲུལ་པའི་ཕྱིར་ཏེ། རྣལ་འབྱོར་པ་རང་གི་ཤེས་རྒྱུད་དབྱིབས་སོགས་སུ་མ་གྲུབ་བཞིན་ཏུ། དེར་སྣང་བའི་ཕྱིར། ཇི་སྐད་དུ། བློ་བདག་རྣམ་པར་དབྱེར་མེད་ཀྱང༌། ། མཐོང་བ་ཕྱིན་ཅི་ལོག་རྣམས་ཀྱིས། །
གཟུང་བ་འཛིན་པ་རིག་པ་དག ། ཐ་དད་ལྡན་བཞིན་རྟོགས་པར་འགྱུར། ། ཞེས་གསུངས་སོ། ། དེས་ནས་ལྷའི་དབྱིབས་སོགས་སུ་སྣང་བའི་རྣམ་རིག་ནི། ཐ་མལ་གྱི་རྣམ་པར་རྟོག་པའི་གཉེན་པོར་འགྲོ་ཡང༌། གྱ་ནོམ་ལྷར་ཞེན་པའི་རྟོག་པ་ཉིད་ཀྱི་ཕྱིར་ན། སྤང་བར་བྱ་བ་ཁོ་ན་སྟེ། སྤང་བྱ་དེའི་གཉེན་པོར་ལྷར་སྣང་ཡེ་ཤེས་སུ་རྟོགས་དགོས་པའི་ཕྱིར། གསུམ་པ་ནི། སྐྱེད་རིམ་གྱི་རྣལ་འབྱོར་གང་ཟག་གི་བདག་ཏུ་རྨོངས་པའི་གཉེན་པོར་འགྲོ་བ་ལ།
ལྷའི་དཀྱིལ་འཁོར་ཡོངས་སུ་རྫོགས་པ་ལ་གསལ་སྣང་མཆེད་པས་ཆོག་པ་ཡིན་གྱི། གང་ཟག་དང༌། ཆོས་ཀྱི་བདག་མེད་པའི་རྣམ་པ་ཅན་དུ་འཆར་དགོས་པ་མ་ཡིན་ཏེ། དེ་དག་ནི་མེད་པར་དགག་པ་ཁོ་ནའི་རྣམ་པ་ཅན་ཡིན་པས། སྐྱེད་རིམ་གྱི་སྦྱོར་འཇུག་ལ་སྲིད་ཀྱང༌། དངོས་གཞི་ལ་མི་སྲིད་པའི་ཕྱིར། དེ་ལྟར་ན་འདིར་བསྟན་བསྒྲུབ་པའི་ཐབས་འདི། ཡན་ལག་ཡོངས་སུ་རྫོགས་པ་ནི། དང་པོའི་སྦྱོར་བ་སོགས། ཏིང་ངེ་འཛིན་གསུམ་གྱིས་མ་བསྡུས་པ་མེད་ལ།
དེ་ཡང༌། དང་པོ་སྦྱོར་བའི་གོ་དོན་ནི། འབྲས་དུས་ཀྱི་སྐུ་གསུམ་པོ་མ་གྲུབ་པ་བསྒྲུབ་པའི་ཕྱིར་དུ། ལམ་དུས་སུ་སྐུ་གསུམ་རྗེས་མཐུན་པ་ཉམས་སུ་ལེན་པའི་མན་ངག་ཡིན་ལ། མན་ངག་དེ་ཡང༌། བསྙེན་བསྒྲུབ་ཡན་ལག་བཞི་པའམ། དང་པོ་གསུམ་གྱིས་མཐར་ཕྱིན་པར་བྱེད་དགོས་པ་ལས། དང་པོ་བསྙེན་པའི་ཡན་ལག་ནི། ཡེ་ཤེས་ཀྱི་ས་སྐྱེད་པ་ནས། ལྷག་མོས་ཀྱི་མཛད་པའི་བར་རྣམས་སོ། །
གཉིས་པ་ཉེ་བར་བསྒྲུབ་པའི་ཡན་ལག་ནི། རྣལ་འབྱོར་བཞིའི་སྒོ་ནས་མཐར་ཕྱིན་པར་བྱེད་དགོས་པ་ལས། དང་པོ། རྣལ་འབྱོར་ནི། ལྷག་མོས་ལུས་སུ་བསྡུ་བ་ནས་གཟུང་སྟེ། ཟླ་བ་ལས་བྱང་ཆུབ་པའི་བར་དག་གོ ། སྤྱིར་རྣལ་འབྱོར་དང་པོ་གསུམ་པོ་འདི་དང༌། མངོན་པར་བྱང་ཆུབ་པ་རྣམ་པ་ལྔ་རིམ་པ་བཞིན་དུ་སྦྱར་བར་བྱ་བ་ཡིན་པ་ལས། རྣལ་འབྱོར་དང་པོ་འདི་ནི། དེ་བཞིན་ཉིད་ལས་བྱང་ཆུབ་པ་དང༌།
ཟླ་བ་ལས་བྱང་ཆུབ་པ་གཉིས་ཀྱི་བདག་ཉིད་དོ། ། གཉིས་པ། རྗེས་སུ་རྣལ་འབྱོར་ནི། ས་བོན་ལས་དང༌། ཕྱག་མཚན་ལས་དང༌། སྐུ་ཡོངས་སུ་རྫོགས་པའི་བྱང་ཆུབ་སྟེ། གསུམ་གྱི་བདག་ཉིད་དོ། ། ཤིན་ཏུ་རྣལ་འབྱོར་ནི་དང་པོའི་མགོན་པོ་སྤྲུལ་སྐུ་རྡོ་རྗེ་སེམས་དཔར་བསྒྱུར་བ་དེ་ཉིད་དོ། ། རྣལ་འབྱོར་ཆེན་པོ་དང་སྒྲུབ་པའི་ཡན་ལག་བཞི་མཐུན་པར་གྱུར་པ་ནི། རྡོ་རྗེ་འཆང་ལ་ལུས་དཀྱིལ་དགོད་པ་ནས་གཟུང་སྟེ།
སེམས་དཔའ་གསུམ་བརྩེགས་ལ་མཉམ་པར་འཇོག་པའི་བར་དག་གོ ། དེ་ལྟར་སྐུ་གསུམ་ལམ་དུ་བྱས་པ་ན། འབྲས་བུ་སྐུ་གསུམ་ལ་སྤྲོ་བ་སྐྱེས་ཏེ། སློབ་པའི་ཟུང་འཇུག་མངོན་དུ་གྱུར་པ་དེས། འབྲས་བུ་ལ་ཉེ་བའི་རྒྱུས་མཚམས་སྦྱོར་བ་ནི། སྒྲུབ་པ་ཆེན་པོ་སྟེ། རྗེས་སུ་ཆགས་པའི་རྣལ་འབྱོར་རོ། ། དེ་ལྟར་ཡན་ལག་བདུན་དང་ལྡན་པའི་ལོངས་སྤྱོད་རྫོགས་པའི་སྐུ་ཉིད་དུ་སངས་རྒྱས་ནས། འཁོར་གྱི་ལྷ་ཚོགས་སྤྲོ་བར་མཛད་པ་ནི། དཀྱིལ་འཁོར་རྒྱལ་མཆོག་གོ །
དེ་ལྟ་བུའི་རྒྱལ་མཆོག་གི་ང་རྒྱལ་ལས་འཕོས་ནས། སླར་ཡང་ཟུང་འཇུག་གི་སྐུ་སྒྲུབ་པའི་ཕྱིར་དུ་ལམ་ཉམས་ལེན་དང་བསྙེན་པ་ཚད་དུ་བསྐྱལ་ནས། ཐུན་མོང་གི་དངོས་གྲུབ་དང་ཟུང་འཇུག་སྤྲུལ་པའི་སྐུ་མང་པོ་སྤྲུལ་ནས། ཁམས་སྣ་ཚོགས་སུ་སངས་རྒྱས་མཆོད་པ་དང༌། སེམས་ཅན་གྱི་དོན་མཛད་པ་ནི་ལས་རྒྱལ་མཆོག་གོ ། དེ་ལྟར་ལས་རྣམ་པར་བཞག་ནས། ཡན་ལག་སོ་སོའི་རྣམ་གཞག་ཤེས་པར་བྱ་བ་ལ་གསུམ་སྟེ། མངོན་པར་བྱང་ཆུབ་པ་སོ་སོའི་མཚན་ཉིད། དང་པོའི་མགོན་པོ་གང་དུ་འཇོག་པའི་གནས་སྐབས། དེའི་སྐབས་ཀྱི་འཕྲོས་དོན་གཞན་ཡང་བསྟན་པའོ། །
དང་པོ་ལ། གསུམ་ལས། དེ་བཞིན་ཉིད་ལས་བྱང་ཆུབ་པའི་ངོས་འཛིན་ནི་གཉིས་ཏེ། སྤྲོས་པའི་མཐའ་ཐམས་ཅད་བསལ་ནས། ཤེས་དགོས་པའི་དེ་བཞིན་ཉིད་དང༌། དེ་ལྟར་སེལ་བ་ལ་མ་ལྟོས་པར། གདོད་མ་ནས་ལྷུང་གྱི་གྲུབ་པའི་ཆོས་དབྱིངས་སོ། ། དང་པོ་ལ་གཉིས་ཏེ། སྤྲོས་པའི་མཐའ་བསལ་ཙམ་གྱི་མེད་པར་དགག་པ་དང༌། ཡོན་ཏན་བསྒྲུབ་པའི་གཞིར་གྱུར་པའི་མ་ཡིན་པར་དགག་པའོ། །
དང་པོ་ནི། དངོས་པོ་མེད་ལ་ཞེས་སོགས། རྡོ་རྗེའི་ཚིག་གི་སྒྲས་ཟིན་ལ་བསྟན་པ་དེ་ཉིད་དོ། ། གཉིས་པ་ལ་ཡང༌། སྤྲོས་པ་སེལ་བྱེད་དང༌། ཉམས་སུ་མྱོང་བྱ་ཚོགས་པའི་དེ་བཞིན་ཉིད་དང༌། ཉམས་སུ་མྱོང་བྱ་འབའ་ཞིག་པའི་དེ་བཞིན་ཉིད་དོ། ། དང་པོ་ནི། ཤཱུ་ནྱ་ཏའི་སྔགས་ཀྱིས་བསྟན་པ་སྟེ། འདིར་ནི་དེ་ཉིད་དོ། །
ཕྱི་མ་ནི། དྷརྨཱ་དྷ་ཏུའི་སྒྲས་བསྟན་པ་དེ་ཉིད་དོ། ། དེ་ལྟར་གསུམ་ལས་དང་པོ་ནི། ཡུལ་གཞན་སེལ་དང༌། ཡུལ་ཅན་རྟོགས་པར་སྐྱེ་ལ། བར་པ་ནི། ཡུལ་སྟོང་པ་ཉིད་ཀྱི་ཚེ། ཡུལ་ཅན་རྟོག་པ་དང༌། དེ་མ་ཐག་ཏུ་སྟོང་པ་དེས་ཁྱད་པར་དུ་བྱས་པའི་ཡེ་ཤེས་ཉམས་སུ་མྱོང་བའི་ཚེ། ཡུལ་ཅན་ཡང་ཡེ་ཤེས་ཉིད་དང༌།
གསུམ་པ་ནི། ཡུལ་དང༌། ཡུལ་ཅན་གཉིས་སུ་མེད་པའི་ཆོས་དབྱིངས་ཡེ་ཤེས་ཁོ་ནའོ། ། སྟོང་ཉིད་དང་པོ་རྟོགས་བྱེད་ཀྱི་ཐབས་ནི། ཐོས་བསམ་ཁོ་ན་དང༌། བར་པ་རྟོགས་བྱེད་ཀྱི་ཐབས་ནི། ཐོས་བསམ་སྒོམ་པ་གསུམ་ཀ་དང༌། ཆོས་དབྱིངས་གསུམ་པ་རྟོགས་བྱེད་ཀྱི་ཐབས་ནི། སྒོམ་བྱུང་གི་ཡེ་ཤེས་ཁོ་ནའོ། ། འདི་ཐོག་མར་རྟོགས་བྱེད་ཀྱི་ཐབས་ལུང་རིགས་ལ་ལྟོས་དགོས་པ་མ་ཡིན་ཏེ།
དབང་གོང་མ་དང༌། བྱིན་བརླབས་དང་ལུས་ཀྱི་བྱེད་བཅིངས་ལས་ཀྱང༌། ཉམས་སུ་མྱོང་སྲིད་པའི་ཕྱིར། མངོན་བྱང་གཉིས་པ་ཟླ་བ་ལས་བྱང་ཆུབ་པའི་ངོས་འཛིན་ནི། དཀྱིལ་འཁོར་གྱི་དབུས་སུ། ཉི་ཟླ་པདྨ་གསུམ་བརྩེགས་པའི་སྟེང་དུ། འབྲུ་གསུམ་དང་བཅས་པ། ཡས་མན་ནས་ཟླ་བ་ལ་རོ་གཅིག་ཏུ་འདྲེས་པ། དེ་ལས་འོད་ཟེར་ནམ་མཁའི་མཐའ་ཁྱབ་པར་འཕྲོས། འཁོར་བ་དང་མྱ་ངན་ལས་འདས་པའི་ཆོས་ཐམས་ཅད་ཀྱི་དེ་ཁོ་ན་ཉིད་འོད་ཟེར་གྱི་རྣམ་པར་བྱོན་ནས་ཟླ་བ་དང་རོ་གཅིག་ཏུ་གྱུར་པ་ལ།
རྣལ་འབྱོར་པ་རང་གི་ཤེས་རྒྱུད་བསྲེས་ནས། དྷརྨཱ་དྷཱ་ཏུ་ཛྙ་ན་བཛྲ་སྭ་བྷ་ཝ་ཨཏྨ་ཀཿཨ་ཧཾ། ཞེས་མཉམ་པར་འཇོག་པའོ། ། འདི་ནི། དོན་དམ་པ་བྱང་ཆུབ་ཀྱི་སེམས་ཀྱི་རྡོ་རྗེ་ཞེས་བྱ་བ། ངེས་དོན་གྱི་དཔལ་གསང་བ་འདུས་པ་དང༌། བརྗོད་བྱ་དོན་གྱི་རྒྱུད་དང༌། དོན་དམ་པའི་བདེན་པ་དང༌། སྐྱེད་རྫོགས་མཐའ་དག་བསྒྲུབ་པའི་གཞི་ཡང་འདི་ཁོ་ནར་ངེས་ཤིང༌། འདི་ལས་མ་གཏོགས་པའི་ཆོས་གཞན་ཡང་ཁས་མི་ལེན་ནོ། །
དེ་ལྟར་བྱང་ཆུབ་པ་གཉིས་པོ་འདི་ལ་ནི། རྣལ་འབྱོར་ཞེས་བྱ་བའི་མཚན་གྱིས་བཏགས་ཤིང༌། གཉིས་པོ་ཡང༌། རང་རིག་པའི་ཡེ་ཤེས་ཀྱིས། སྣང་བཅས་དང་སྣང་མེད་དུ་མྱོང་ཚུལ་གྱི་དབྱེ་བ་མ་གཏོགས། ངེས་པའི་དོན་གཅིག་ཁོ་ནའོ། ། འོ་ན། ཟླ་བར་བཏགས་པས་ཅི་ཞིག་བྱ་སྙམ་ན། འདིས། གཞི་འཁོར་བའི་དུས་ཀྱི་ཉི་ཟླ་པད་གསུམ་འཁྲུལ་པའི་སྣང་བར་གོ་བྱེད་ཡིན་ནམ།
ཞེས་འོག་ཏུ་བརྟག་པར་བྱའོ། ། མངོན་བྱང་ཕྱི་མ་གསུམ་ལ་ནི་རྗེས་སུ་རྣལ་འབྱོར་ཞེས་པའི་མིང་གིས་བཏགས་ཤིང༌། ངོས་འཛིན་ནི། གོང་མ་དེ་མ་ཐག་པའི་ཟླ་བ་ལས་ཆུ་སྦུར་བརྡོལ་བ་ལྟ་བུའི་ཚུལ་གྱིས། འབྲུ་གསུམ་འཁྲུངས་པ་ནི། ས་བོན་ལས་དང༌། དེ་གྱུར་པ་ལས་ནི། རྡོ་རྗེ་ཧཱུྃ་གིས་མཚན་པ་ཕྱག་མཚན་ལས་དང༌། དེ་གྱུར་པ་ལས་རྡོ་རྗེ་འཆང་སྐུ་མདོག་དཀར་པོ་ཡུམ་དང་བྲལ་བར་འཁྲུངས་པ་ནི། སྐུ་ཡོངས་སུ་རྫོགས་པའི་བྱང་ཆུབ་པ་སྟེ།
མངོན་པར་བྱང་ཆུབ་པ་ལྔ་པོ་འདི་དག་གིས་ནི། རྣལ་འབྱོར་དང་པོ་གཉིས་དང༌། ཉེ་བར་སྒྲུབ་པའི་ཡན་ལག་མཐར་ཕྱིན་པར་བྱེད་དོ། ། རྡོ་རྗེ་འཆང་དཀར་པོ་འདི་ལ་ནི། འགྲེལ་པ་དག་ལས། དང་པོའི་མགོན་པོ་ཞེས་པའི་མཚན་འདོགས་བྱུང་ཞིང༌། ཞེ་སྡང་རྡོ་རྗེའི་སྒྱུར་གཞི་ལ་ནི། དེ་ལྟར་བཏགས་པ་མེད་པས་ན། བོད་ཕྱི་མས་དེ་ལ་ཡང་དེའི་མིང་གིས་འདོགས་པ་ནི་འཁྲུལ་པའོ། ། ཞེས་གསུངས།
རྡོ་རྗེ་འཆང་འདི་ཞལ་གསུམ་ཕྱག་དྲུག་པར་བཞེད་མཁན་ཨ་བྷ་ཡ་སོགས་ཤིན་ཏུ་མང་ཞིང༌། ཞལ་གཅིག་ཕྱག་གཉིས་པར་བཞེད་མཁན་ནི། མ་ག་དྷའི་སློབ་དཔོན་ཐུབ་པ་དཔལ་དང༌། ནག་པོ་དམ་ཚིག་རྡོ་རྗེ་གཉིས་ལས་གཞན་མ་བྱུང་ཡང༌། འདི་ཉིད་མདོ་དང་བསྲེས་པའི་དགོངས་པར་ངེས་པས། དོན་ལ་གནས་པའོ། ། ཞེས་བོད་སྔ་མ་ཁ་གཅིག་གིས་གསུངས་པ་ལ། བོད་ཕྱི་མ་ན་རེ། ཐུབ་པ་དཔལ་གྱི་བཤད་པས། ཨ་བྷ་ཡ་འགོག་པ་ནི།
བཞད་གད་ཀྱི་གནས་ཡིན་པར་མ་ཟད། རྒྱུད་ཀྱི་དངོས་བསྟན་འགོག་པ་ཡིན་ཏེ། ལེའུ་དང་པོ་ལས་རིགས་པའི་སྐྱེས་བུ་ཆེན་པོའི་གཟུགས་སུ་གྱུར་པ་འདི་དེ་བཞིན་གཤེགས་པ་ཐམས་ཅད་ཀྱི་བདག་པོའི་བྱིན་གྱིས་བརླབས་ཀྱི་བྱིན་གྱིས་བརླབས་སོ། ། བྱིན་གྱིས་བརླབས་མ་ཐག་ཏུ། བཅོམ་ལྡན་འདས་བྱང་ཆུབ་ཀྱི་སེམས་ཀྱི་རྡོ་རྗེ་དེ་ཉིད་ཞལ་གསུམ་པ་ལྟ་བུར་ཐམས་ཅད་ཀྱིས་མཐོང་བར་གྱུར་ཏོ། ། ཞེས་གསུངས་པས་སོ། ། ཞེས་ཟེར་བ་ལ། རྗེ་བླ་མའི་གསུང་གིས་སུན་འབྱིན་པ་འདི་ལྟར་མཛད་ཏེ། ཐུབ་པ་དཔལ་ཇི་ལྟར་ཡིན་ཀྱང༌། ཀླུ་བྱང་གི་ལུང་ལས་ནི།
རྗེས་འབྲང་སུས་ཀྱང་འགོང་བར་མི་ནུས་ཏེ། ཐུབ་དཔལ་གྱིས། མདོར་བཅས་ཀྱི་འགྲེལ་པར། ཀླུ་བྱང་གི་ལུང་དྲངས་ནས་དང་པོའི་མགོན་པོ་ཕྱག་གཉིས་པར་བསྒྲུབས་པའི་ཕྱིར་ཏེ། འགྲེལ་པ་དེ་ལས་ཇི་སྐད་དུ། སློབ་དཔོན་ཀླུའི་བྱང་ཆུབ་ཀྱིས། ། དེ་ཁོ་ན་ཉིད་གྲུབ་པ་ལས། ། ཇི་ལྟར་འདོད་པའི་ཕྱོགས་གནས་ཏེ། ། སྐད་གཅིག་གིས་ནི་ལྷ་བཟང་པོ། ། དཀར་པོ་ཞལ་གཅིག་ཕྱག་གཉིས་པ། །
རྡོ་རྗེ་དྲིལ་བུ་འཛིན་པ་བསྒོམ། ། ཞེས་པའི་ལུང་དྲངས་ནས་བསྒྲུབས་སོ། ། རྩ་རྒྱུད་ཀྱི་ལུང་དང་འགལ་ཟེར་བ་ནི། ལུང་དེ་སྒྲོན་གསལ་དུ། ཤིན་ཏུ་རྣལ་འབྱོར་ལ་སྦྱར་བའི་ས་བཅད་ཙམ་ཡང་མ་བལྟས་པར་ཟད་དེ། ཇི་སྐད་དུ། བྱང་ཆུབ་སེམས་ཀྱི་རྡོ་རྗེ་ཞེས་བྱ་བ་ནི། དང་པོའི་མགོན་པོ་ཉིད་དོ། ། དེ་བཞིན་གཤེགས་པ་ཐམས་ཅད་ཀྱི་བདག་པོས་ཞེས་བྱ་བ་ནི། ལུས་ཀྱི་དཀྱིལ་འཁོར་གྱི་ལྷ་ཚོགས་བྱིན་གྱིས་བརླབས་པའོ། །
ཞེས་སྒྲོན་གསལ་དང་མདོ་བསྲེས་གཉིས་ཀའི་དགོངས་པས། དང་པོའི་མགོན་པོའི་སྐུ་ལ། ལུས་དཀྱིལ་བཀོད་པའི་རྐྱེན་གྱིས། ཤིན་ཏུ་རྣལ་འབྱོར་བྱས་ཏེ། རྡོ་རྗེ་འཆང་ཞལ་གསུམ་པ་ཉིད་དུ་བསྒྱུར་བར་བཤད་པའི་ཕྱིར། གཉིས་པ་དང་པོའི་མགོན་པོ་གནས་སྐབས་གང་དུ་འཇོག་པ་ལ་གསུམ་སྟེ། སྔོན་རབས་པའི་ལུགས་དང༌། བོད་ཕྱིས་བྱོན་གྱི་ལུགས་དང༌། དེ་ལ་འདོར་ལེན་ཇི་ལྟར་བྱུང་བའི་ཚུལ་ལོ། ། དང་པོ་ནི།
མངོན་པར་བྱང་ཆུབ་པ་ལྔའི་རིམ་པས་འཁྲུངས་པའི་དང་པོའི་མགོན་པོ་དེ། གཞི་དུས་སུ་མངལ་གྱི་གནས་སྐབས་བརྒྱད་ཡོད་པའི་དང་པོ་ལྔ་དང་གོ་རིམ་བཞིན་དུ་སྦྱར་ནས། དེ་ལ་མི་བསྐྱོད་པ་ཞུགས་པའི་རྐྱེན་གྱིས། སྤྲུལ་སྐུ་རྡོ་རྗེ་སེམས་དཔའ་ཉིད་དུ་བསྒྱུར་བར་བྱེད་པ་ནི་མངལ་གྱི་གནས་སྐབས་ཕྱི་མ་རྣམས་སྦྱོང་བྱེད་དང༌། སྤྲུལ་སྐུར་གྱུར་ཟིན་པ་ནི། བཙས་པའི་སྐབས་དང་སྦྱོར་བར་མཛད་དོ། ། གསུམ་པ་ནི། མདོར་བཅས་སུ་སྐུ་རྫོགས་པར་བྱང་ཆུབ་པའི་སྐབས་དེར། མི་བསྐྱོད་པ་ནི་རྗེས་ཞུགས་པས། ། ཞལ་གསུམ་ཕྱག་དྲུག་འབར་བའི་མདོག །
ཨིནྡྲ་ནི་ལ་འབར་བའི་འོད། ། ཅེས། ལམ་དུས་སུ་དང་པོའི་མགོན་པོ་མི་བསྐྱོད་པ་གཅིག་ཞུགས་པས། སྤྲུལ་སྐུ་རྡོར་སེམས་སུ་བསྒྱུར་བ་དང༌། གཞི་དུས་སུ་ཡང༌། དེ་དང་ཆ་འདྲ་བ་ཞིག་འོང་རྒྱུ་ཡིན་པ་ལ་བསམས་ནས། བུ་སྟོན་རིན་པོ་ཆེ་དང༌། བོད་ཕྱི་མས། དང་པོའི་མགོན་པོ་ནི། བར་དོའི་སྦྱོང་བྱེད་ཁོ་ནར་བཤད་ནས།
དེ་སྤྲུལ་སྐུ་རྡོར་སེམས་སུ་གྱུར་པ་ནི། མངལ་དུ་དང་པོར་འཇུག་པའི་གནས་སྐབས་དང་སྦྱོར་བར་བྱེད་དོ། ། མི་བསྐྱོད་པ་རྗེས་སུ་འཇུག་ཚུལ་ལ། བུ་སྟོན་རིན་པོ་ཆེའི་གསུང་གིས། ནག་པོ་དམ་ཚིག་རྡོ་རྗེ་ན་རེ། དང་པོའི་མགོན་པོའི་ཐུགས་ཀ་ནས། མི་བསྐྱོད་པའི་ཚོགས་མང་པོ་སྤྲོས། དེ་ཐམས་ཅད་གཅིག་ཏུ་གྱུར་ནས་རང་ལ་ཐིམ་པའི་རྐྱེན་གྱིས་སྤྲུལ་སྐུ་རྡོར་སེམས་སུ་བསྒྱུར་བ་ཡིན། ཞེས་ཟེར་བ་མི་འཐད་དེ། དེ་ལྟ་ན་གཞིའི་དུས་སུ་བར་དོ་རང་གི་ཁུ་བས་རང་བསྐྱེད་པར་ཐལ་བའི་ཕྱིར།
ཞེས་སུན་འབྱིན་བརྗོད་ནས། རང་ལུགས་ནི། ནམ་མཁའི་ཁམས་གང་བའི་དེ་བཞིན་གཤེགས་པ་ཡབ་ཡུམ་སྙོམས་པར་ཞུགས་པའི། བྱང་ཆུབ་ཀྱི་སེམས་ཀྱི་རྒྱུན་ཐམས་ཅད་གཅིག་ཏུ་འདྲེས་ནས། མི་བསྐྱོད་པ་ཉིད་དུ་གྱུར་པ་དེ་ལ། དང་པོའི་མགོན་པོ་ཕར་རྗེས་སུ་ཞུགས་པས་སྤྲུལ་སྐུ་རྡོར་སེམས་ཉིད་དུ་གྱུར་པ་དེ་ནས་གཟུང་སྟེ། གཞི་དུས་ཀྱི་སྐྱེ་བ་སྦྱོང་བྱེད་དུ་སྦྱོར་བར་མཛད་ཅིང༌། དོན་དེ་ཉིད། བོད་ཕྱི་མས་སྦྱར་བའི་སྒྲུབ་ཐབས་སུ་ཡང་བྲིས་སོ། ། གསུམ་པ་ནི།
དེ་དག་ལ། རྗེ་བླ་མའི་གསུང་གིས་སུན་འབྱིན་པ་ནི། ནམ་མཁའ་གང་བའི་དེ་བཞིན་གཤེགས་པ་ཡབ་ཡུམ་སྙོམས་པར་ཞུགས་པ་ལས་བྱུང་བའི་མི་བསྐྱོད་པ་དེ་འདྲ་གསང་བ་འདུས་པའི་ཆོས་སྐོར་ན་བཤད་པ་མེད་ཅིང༌། ཡོད་དུ་ཆུག་ཀྱང༌། མི་བསྐྱོད་པ་ནི། ཞེས་བཤད་ཀྱི། མི་བསྐྱོད་པ་ལ། ཞེས་མ་བཤད་པ་དང༌། བཤད་དུ་ཆུག་ཀྱང༌། མི་བསྐྱོད་པ་དེ།
རྣལ་འབྱོར་པ་རང་ལས་ཤེས་རྒྱུད་རྫས་ཐ་དད་པས། རང་གི་སྐྱེ་བ་སྦྱོང་བྱེད་དང༌། རང་གི་ལམ་སྦྱོང་བྱེད་དུ་མི་རུང་བའི་ཕྱིར་དང༌། ལམ་དུས་སུ། རང་གིས་རང་ཉིད་སངས་རྒྱས་སུ་བསྐྱེད་པ་མི་འཐད་ན། གཞན་གྱིས་བསྐྱེད་པ་ཤིན་ཏུ་ཡང་འགལ་ཏེ། སྐབས་འདིར་སྦྱང་གཞི་དང་སྦྱོང་བྱེད་རྫས་ཐ་དད་དུ་མེད་པའི་ཕྱིར། མངོན་པར་བྱང་ཆུབ་པ་ལྔ་པོ། བར་དོ་ལ་སྦྱོར་བ་དང༌། སྦྱོང་བྱེད་ལ་སྦྱང་གཞི་དང་ཆོས་མཐུན་པ་དགོས་ཞེས་འཆད་པ་ཁས་བླངས་འགལ་བ་ཡིན་ཏེ།
སྦྱང་གཞི་བར་དོ་ནི་བརྫུས་ཏེ་སྐྱེ་བ་ཡིན་ལ། དང་པོའི་མགོན་པོ་ནི། མངོན་བྱང་ལྔ་ལས་རིམ་གྱིས་འཁྲུངས་པའི་ཕྱིར་དང༌། མངོན་པར་བྱང་ཆུབ་པ་ལྔ་པོ། བར་དོ་སྦྱོང་བྱེད་ལ་སྦྱར་ན། འཕགས་པ་ཡབ་སྲས་ཀྱི་སྒྲུབ་ཐབས་འདི་དག་ཏུ། མངལ་སྐྱེས་སྦྱོང་བྱེད་ཀྱི་ལམ་མ་བསྟན་པ་ཉིད་དུ་འགྱུར་རོ། ། འོ་ན་ཁྱོད་ལ་ཡང༌། བར་སྲིད་སྦྱོང་བྱེད་ཀྱི་ལམ་མ་བསྟན་པར་འགྱུར་རོ། ། ཞེ་ན།
ཉི་ཟླ་པད་གསུམ་ལ་ཐིམ་པར་བྱེད་མཁན་གྱི་ཡི་གེ་འབྲུ་གསུམ་པོ་དེས། བར་དོའི་ལུས་ངག་ཡིད་གསུམ་སྦྱོང་བར་མི་ནུས་ན། རྡོ་རྗེ་ཐེག་པའི་ཚུལ་མཐའ་དག་ལས་ཉམས་སོ། ། འོ་ན། རྣམ་གཞག་རིམ་པར། བར་དོའི་འཆད་ཚུལ་བཤད་པའི་དེ་མ་ཐག་ཏུ། དེ་ལྟར་ན། རིམ་པ་འདིས་བསྐྱེད་པའི་རིམ་པ་བསྒོམ་པ་རྣམས་ཀྱི། རྣལ་འབྱོར་དང་རྗེས་སུ་རྣལ་འབྱོར་གྱི་རིམ་པས། ལྷའི་སྐུ་བསྐྱེད་པ་བསྟན་ཏོ། །
ཞེས་གསུངས་པ་ཉིད་ཀྱིས། དང་པོའི་མགོན་པོ་བར་དོ་སྦྱོང་བྱེད་དུ་གསལ་བར་བསྟན་པ་ཡིན་ནོ། ། ཞེས་ཟེར་མོད། རྣལ་འབྱོར་དང་རྗེས་སུ་རྣལ་འབྱོར་ནི་བར་དོ་སྦྱོང་བྱེད་དུ་འགྲིག་པ་མ་ཡིན་ཏེ། དེ་དག་ནི་མངོན་པར་བྱང་ཆུབ་པ་ལྔའི་བདག་ཉིད་ཅན་ཡིན་པའི་ཕྱིར། ཡང༌། བོད་ཕྱི་མ། སྐྱེ་བ་གཅིག་གིས་ཐོགས་པའི་བྱང་ཆུབ་སེམས་དཔའ། ཡུམ་གྱི་ལྷུམས་སུ་འཇུག་པར་བཞེད་པའི་བར་སྲིད་དེ་དང༌། འབྲས་དུས་ཀྱི་ལོངས་སྐུ་སྦྱོར་རྒྱུ་ཡིན་པ་དཔེར་མཛད་ནས།
ལམ་དུས་ཀྱི་དང་པོའི་མགོན་པོ། གཞི་དུས་ཀྱི་བར་དོ་སྦྱོང་བྱེད་དུ་སྦྱོར་བ་ཡང་མཐུན་ཚུལ་འགྲིག་པ་མ་ཡིན་ཏེ། འཛམ་བུའི་གླིང་པའི་བར་སྲིད་ནི། གཞི་དུས་སུ་སྐྱེད་སྲིད་དང་ཚེ་གཅིག་གིས་བསྡུས་པར་བཤད་པས། སྤྲུལ་སྐུའི་མཛད་པར་གཏོགས་ཀྱི། ལོངས་སྐུའི་ལྡོག་པ་ནས་མ་བཤད་པ་དང༌། དེའི་དོན་གྱིས་ན། དང་པོའི་མགོན་པོ་ཡང་སྐྱེ་བ་སྦྱོང་བྱེད་དུ་རིགས་ཀྱི། བར་དོ་སྦྱོང་བྱེད་དུ་མི་རིགས་པའི་ཕྱིར་རོ། ། གཞན་དག་ན་རེ།
ཟིལ་གྱི་མནོན་པ་རྡོ་རྗེའི་ཏིང་ངེ་འཛིན་ཞེས་པ་དེ་སྦས་དོན་དུ་འཆད་པ་ན། འདོད་ཆགས་ཆོས་སྦས་སུ་བཤད་པ་ཡིན་ལ། དེའི་ཚེ་ཕ་མ་དང་འདྲ་བའི་མི་བསྐྱོད་པ་ཡབ་ཡུམ་གྱི་མངལ་དུ། བར་དོ་དང་འདྲ་བའི་དང་པོའི་མགོན་པོ་འཇུག་པ་ཡིན་ནོ། ། ཞེས་གསུང་མོད། ཟིལ་མནོན་རྡོ་རྗེ་སྦས་དོན་དུ་ཇི་ཙམ་བཤད་ཀྱང༌། དང་པོའི་མགོན་པོ་དེ་རང་ལས་ཤེས་རྒྱུད་རྫས་ཐ་དད་པ་ལ་གཅིག་ཏུ་འདྲེས་ནས། སྤྲུལ་སྐུ་རྡོར་སེམས་སུ་འདྲེས་པ་མི་སྲིད་དོ། ། དེའི་ཕྱིར། གཞི་དུས་སུ་ཕ་མ་བུ་གསུམ་རྫས་ཐ་དད་པ་དང་འདྲ་བར།
ལམ་དུས་ཀྱི་བར་དོའི་འཇུག་ཡུལ་དེ་ལྟར་ཁས་བླངས་པས་ནོངས་སོ། ། གསུམ་པ། འཕྲོས་དོན་གཞན་ཡང་བཤད་པ་ལ་གཉིས་ཏེ། རྗེ་བླ་མས་སྲོལ་ཇི་ལྟར་ཕྱེ་བ་དང༌། རང་གིས་བརྟགས་པའི་མཐའ་བསམ་པའོ། ། དང་པོ་ནི། འཕགས་སྐོར་གྱི་གསང་འདུས་པ་སྔ་ཕྱི་ཕལ་ཆེ་བ་དག་དང་པོའི་མགོན་པོ་སྤྲུལ་སྐུ་རྡོར་སེམས་སུ་སྒྱུར་བྱེད་ཀྱི་རྐྱེན། མི་བསྐྱོད་པ་རྗེས་སུ་ཞུགས་པ་ལས་གཞན་པའི་རྣམ་གྲངས་མི་འཆད་ཅིང༌། དང་པོའི་མགོན་པོ་དེ། བར་དོའི་སྦྱོང་བྱེད་ཁོ་ནར་འཆད་པ་བོད་ཕྱི་མ་དང༌།
མངལ་གྱི་གནས་སྐབས་ཁོ་ན་སྦྱོང་བྱེད་དུ་འཆད་པ། བོད་སྔ་མ་དང༌། སྤྲུལ་སྐུ་རྡོར་སེམས་ནི། མངལ་དུ་འཇུག་པ་ནས་བརྩམས་ཏེ། སྐྱེ་བ་ཁོ་ནའི་སྦྱོང་བྱེད་དུ་འཆད་པ་བོད་ཕྱི་མ་དང༌། མངལ་ནས་འཐོན་པའི་འགོ་བརྩམས་པ་ནས་གཟུང་སྟེ། སྔོན་དུས་ཀྱི་སྲིད་པའི་སྦྱོང་བྱེད་འཆད་པ་བོད་སྔ་མའི་ལུགས་དག་བྱུང་ངོ༌། ། བཤད་པ་དེ་དག་ཇི་སྙེད་པ་ནི། སྒྲུབ་པའི་ཐབས་མདོར་བྱས། འགྲེལ་པ་དག་དང་བཅས་པའི་བཤད་པ་ཁོ་ནར་སྣང་ཡང༌།
མཐའ་གཅིག་ཏུ་མ་ངེས་པའི་ཚུལ་འདི་ལྟར། མདོ་བསྲེས་དང༌། སྒྲོན་གསལ་དང༌། རྡོ་རྗེ་སེམས་དཔའི་སྒྲུབ་ཐབས་རྣམས་སུ། དང་པོའི་མགོན་པོ་ཉིད་ཀྱི་སྐུ་ལ་ལུས་དཀྱིལ་ཡོངས་སུ་རྫོགས་པར་གསལ་བཏབ་པའི་རྐྱེན་གྱིས། རྡོ་རྗེ་འཆང་ཞལ་གསུམ་ཕྱག་དྲུག་པ་ཉིད་དུ་བསྒྱུར་བ་ནི། བསྙོན་མི་ནུས་པར་གསུངས་སོ། ། དེའི་ཚེ་ན། དང་པོའི་མགོན་པོ་དང༌། མི་བསྐྱོད་པའི་འཇུག་ཚུལ་གཉིས་ཀ་ལ་ལུང་རིགས་མེད་པའི་རྩོད་པ་ལས་གྲོལ་བ་དང༌།
དང་པོའི་མགོན་པོ། མངལ་དང་བར་སྲིད་རེ་རེ་བ་ཁོ་ནའི་སྦྱོང་བྱེད་དུ་མ་ངེས་པ་དང༌། དེས་ན། གཙོ་ཆེར་སྔོན་དུས་ཀྱི་སྲིད་པའི་སྦྱོང་བྱེད་དུ་འགྲོ་བའི་ཡོན་ཏན་རྣམས་བྱུང་ངོ༌། ། དང་པོ་ནི། མི་བསྐྱོད་པ་ནི་རྗེས་ཞུགས་པ། ། ཞེས་པའི་དོན་གཞན་དག་ལ་གྲགས་པ་ཁོ་ནར་མ་ཟད། ལུས་དཀྱིལ་ཞུགས་པ་ལ་འབྲུ་མནན་པས་ཆོག་པ་ཡིན་ཏེ། དེས་ཆོག་པའི་ལུང་དངོས་སུ་འདུག་པ་དང༌། རིགས་པ་ཡང་མི་བསྐྱོད་པ་རྗེས་སུ་ཞུགས་པ་ལ་འཆད་ནུས་པའི་ཕྱིར།
གཉིས་པ་ནི། དང་པོའི་མགོན་པོ་བར་དོ་ཁོ་ནའི་སྦྱོང་བྱེད་དུ་མི་རིགས་ཏེ། དེའི་རྟེན་ལ་ལུས་དཀྱིལ་ཡོངས་རྫོགས་འགོད་པར་གསུངས་ཤིང༌། གཞི་དུས་ཀྱི་བར་དོ་ལ་ནི། ཕུང་ཁམས་སྐྱེ་མཆེད་ཡོངས་སུ་རྫོགས་པ་མེད་པས་ན། ལུས་དཀྱིལ་འགོད་པའི་རྟེན་དུ་མི་རུང་སྟེ། གདན་གསུམ་མ་ཚང་བའི་ཕྱིར། མངལ་གྱི་གནས་སྐབས་ཁོ་ནའི་སྦྱོང་བྱེད་དུ་ཡང་མ་ངེས་ཏེ། གཞི་དུས་སུ་མངལ་གྱི་གནས་སྐབས་ལ། སྐྱེ་མཆེད་རྫོགས་མ་རྫོགས་ཀྱི་གནས་སྐབས་གཉིས་སུ་དབྱེ་དགོས་ཤིང༌།
དང་པོའི་མགོན་པོ་ལ་ནི་དེ་ལྟར་དབྱེ་མི་ནུས་ཏེ། མངོན་པར་བྱང་ཆུབ་པ་ལྔའི་སྒོ་ནས་ཡེ་ཤེས་སུ་གྱུར་པའི་ཕུང་ཁམས་སྐྱེ་མཆེད་རྫོགས་ཟིན་པའི་ཕྱིར། དེ་བཞིན་དུ་སྤྲུལ་སྐུ་རྡོར་སེམས་ལ་ནི་ལུས་དཀྱིལ་གྲུབ་ཟིན་པས་ཁྱབ་པ་ཉིད་ཀྱི་ཕྱིར། མངལ་གྱི་གནས་སྐབས་དང་པོའི་སྦྱོང་བྱེད་དུ་མ་ངེས་ཤིང༌། བཙའ་བའི་དུས་ཀྱི་སྦྱོང་བྱེད་ཁོ་ནར་ཡང་མ་ངེས་ཏེ། རྡོ་རྗེ་འཆང་འདི་ནི། དཀྱིལ་འཁོར་རྒྱལ་མཆོག་ལ་ཐུག་པའི་བར། སྔོན་དུས་ཀྱི་སྲིད་པའི་སྦྱོང་བྱེད་དུ་ཤས་ཆེ་བ་ཉིད་དུ་ངེས་པའི་ཕྱིར་གསུངས། གཉིས་པ། རང་གིས་བརྟགས་པའི་མཐའ་བསམ་པ་ནི།

འདིར་དཔལ་གསང་བ་འདུས་པའི་ལྷའི་གཙོ་བོ་ནི། གནས་སྐབས་ཀྱི་དབྱེ་བས་གསུམ་སྟེ། དང་པོའི་མགོན་པོ་དང༌། སྤྲུལ་སྐུ་རྡོ་རྗེ་སེམས་དཔའ་དང༌། ཞེ་སྡང་རྡོ་རྗེའོ། ། དང་པོ་ནི། ཆོས་ཀྱི་སྐུ་སྟེ། ཇི་སྲིད་སྐུ་མདོག་དཀར་པོར་གནས་པ་དེ་སྲིད་དུའོ། ། བར་པ་ནི། རྡོ་རྗེ་འཆང་སྟེ། རིགས་སོ་སོར་མ་ཆད་པས་ན།
རྒྱུའི་རྡོ་རྗེ་འཛིན་པའོ། ། གསུམ་པ་ནི། སྤྲུལ་པའི་སྐུ་མི་བསྐྱོད་རྡོ་རྗེ་ཞེས་བྱ་བ་མ་དག་པའི་འཇིག་རྟེན་གྱི་ཁམས་སྣ་ཚོགས་སུ་སེམས་ཅན་གྱི་དོན་མཛད་ནས་སླར་དཀྱིལ་འཁོར་གྱི་གཙོ་བོ་ཉིད་དུ་བྱོན་པའོ། ། བར་པ་འདི་ལ་སྤྲུལ་པའི་སྐུ་ཞེས་པ་ཆོས་ཀྱི་སྐུ་ལས་ལོངས་སྐུར་བསྒྱུར་བའི་དོན་ཡིན་གྱི། སྐུ་གསུམ་གྱི་ཟླས་ཕྱེ་བ་ནི་མ་ཡིན་ནོ། ། དེ་ལྟ་བུའི་སྐུ་གསུམ་ལ་རྣལ་འབྱོར་པ་རང་ཉིད་སངས་རྒྱས་པའི་ཚེ། སྐུ་གསུམ་མཚན་ཉིད་པ་འབྲས་བུའི་དུས་དང༌། ད་ལྟ་མོས་པ་ལམ་དུ་བྱེད་པ་ལམ་དུས་ཀྱི་སྐུ་གསུམ་དང༌། གདོད་མ་ནས་གྲུབ་པ་གཞི་དུས་ཀྱི་སྐུ་གསུམ་མོ། ། འདི་ལ་ཡང༌།
གཞི་དུས་ཀྱི་སྐུ་གསུམ་མཚན་ཉིད་པ་བདེ་གསལ་མི་རྟོག་པ་གསུམ་དང༌། བཏགས་པ་སྐྱེ་འཆི་བར་དོ་གསུམ་མོ། ། ཕྱི་མ་འདི་ནི་ཀུན་རྫོབ་ཀྱི་བདེན་པ་ཁོ་ན་ཏེ། ལྷན་ཅིག་སྐྱེས་པའི་མ་རིག་པས་རྣམ་པར་བསླད་པའི་འཁྲུལ་སྣང་ཉིད་ཀྱི་ཕྱིར་རོ། ། སྔ་མ་གསུམ་ནི། གནས་སྐབས་གསུམ་ཆར་དུ་ཡང༌། དོན་དམ་པའི་དབང་དུ་བྱས་ཏེ། མ་རིག་པའི་བསླད་པ་དང་བྲལ་བའི་ཡེ་ཤེས་ཀྱི་མྱོང་བྱར་བཞག་པའི་ཕྱིར། འདིར་བོད་ཕྱི་མ་གཞིའི་དུས་ན་མ་དག་པའི་ཕུང་ཁམས་སྐྱེ་མཆེད་དང་སྐྱེ་འཆི་བར་དོ་སོགས་ཚད་མས་གྲུབ་པ་རེ་རེ་ཡོད་པར་ཁས་བླངས་ནས་ལམ་དུས་སུ་དེ་སྦྱོང་བྱེད་ཀྱི་ཉམས་ལེན་ཡང་གཞི་དུས་སུ་ཡོད་པ་དག་དང་ཆོས་མཐུན་ཤེས་པར་བྱས་ནས། ཉམས་སུ་ལེན་དགོས་པ་ཉིད་རྣམ་གཞག་རིམ་པའི་དགོངས་པ་ཡིན་གྱི།
སྤྱིར་མ་དག་པའི་སྣོད་བཅུད་དང༌། བྱེ་བྲག་དུ་བསྐལ་པ་དང་པོའི་བཅུད་འགགས་ནས་ཡུན་རིང་དུ་ལོན་པ་དེ། སྦྱང་གཞིར་བྱེད་པ་ལུང་རིགས་དང་མི་མཐུན་པས་ན། སྔོན་གྱི་སྣོད་སྟོངས་པ་དང་མཐུན་པར་ཡེ་ཤེས་ཀྱི་ས་དང༌། སྣོད་འཆགས་པ་དང་མཐུན་པར་གཞལ་ཡས་ཁང་བསྐྱེད་པ་དང༌། དེ་གནས་པ་དང་མཐུན་པར་གཞལ་ཡས་ཁང་གནས་པ་དང༌། སྣོད་འཇིག་པ་དང་མཐུན་པར་གཞལ་ཡས་ཁང་གི་བསྡུད་རིམ་དང༌། བསྐལ་པ་དང་པོའི་མི་ཚེའི་དུས་བྱས་པ་དང་མཐུན་པར། ལྷག་མོས་འོད་གསལ་དུ་འཇུག་པ་དང༌། ཞུགས་པ་དེ་བར་དོར་ལངས་པ་དང་མཐུན་པར།
དང་པོའི་མགོན་པོ་བསྐྱེད་པ་སོགས་རིམ་གྱིས་གོམས་པས་བྱེད་པ་ནི་སྐྱེ་འཆི་བར་དོ་གསུམ་གྱི་སྦྱོང་བྱེད་དང༌། གསུམ་པོ་དེ་སྦྱང་གཞིར་འཇོག་པ་རྣམ་གཞག་རིམ་པའི་དགོངས་པ་ཡིན་ནོ། ། ཞེས་འཆད། འདི་མི་འཐད་པ་ལ་གསུམ་སྟེ། མཐུན་ཡུལ་གོ་ལོག་པས་མི་འཐད། མཐུན་དཔེ་ལྐོག་ཏུ་གྱུར་པས་མི་འཐད། མཐུན་ཚུལ་འབྲེལ་མེད་དུ་སོང་བའི་མི་འཐད་པའོ། ། དང་པོ་ནི། འབྲས་དུས་དང་མཐུན་པར་ལམ་དུས་སུ་ཉམས་ལེན་བྱེད་པ་དང༌། ལམ་དུས་ཀྱི་ཉམས་ལེན་དང༌།
གཞི་དུས་ཀྱི་སྦྱང་བྱའི་དྲི་མ་ཕན་ཚུན་གནོད་བྱ་གནོད་བྱེད་དུ་ཤེས་ནས། བསྐྱེད་རིམ་གོམས་པར་བྱེད་དགོས་པ་ཡིན་གྱི། གཞི་དུས་ཀྱི་འཁྲུལ་སྣང་དང་མཐུན་པར་ལམ་དུས་ཀྱི་ཉམས་ལེན་བྱེད་པ་མི་འཐད་ཅིང༌། ལམ་དུས་ཀྱི་ཉམས་ལེན་དང་མཐུན་པ་འབྲས་དུས་ལ་དགོས་པ་མ་ཡིན་ཏེ། དོན་དམ་གྱི་གནས་ཚུལ་ཀུན་རྫོབ་ཀྱི་སྣང་ཚུལ་དང་མི་མཐུན་པའི་ཕྱིར། གཉིས་པ་ནི། མཐུན་པར་ཉམས་སུ་ལེན་པ་ལ། མཐུན་ཡུལ་དེ་དག་ཤེས་པ་སྔོན་དུ་འགྲོ་དགོས་སམ་མི་དགོས། མི་དགོས་ན། དེ་དག་དང་མཐུན་པར་ཉམས་སུ་ལེན་དགོས་པ་འགལ་དགོས་ན།
རྣལ་འབྱོར་པ་རང་ལ་མངོན་གྱུར་ཤེས་པའི་སྔ་རོལ་དུ། ཤིན་ཏུ་ལྐོག་གྱུར་ཤེས་པ་སྔོན་དུ་འགྲོ་དགོས་པར་འགྱུར་ཏེ། སྣོད་བཅུད་ཀྱི་འཇིག་རྟེན་འཆགས་འཇིག་གནས་སྟོངས་ནི། རང་ལ་ཤིན་ལྐོག་ཏུ་གྱུར་པའི་ཕྱིར། གསུམ་པ་ནི། མཐུན་ཡུལ་དེ་ལྟར་ཉམས་སུ་བླངས་པས་སྦྱང་གཞི་སྦྱོང་ནུས་པ་མི་འཐད་དེ། ཕྱོགས་སྔ་མས། སྦྱང་གཞིར་ཁས་བླངས་པ་དེ་དག་དང༌། སྦྱོང་བྱེད་རྣལ་འབྱོར་པའི་ཤེས་རྒྱུད་ལ། ཕན་ཚུན་གང་དུ་ཡང་འབྲེལ་པ་མེད་པའི་ཕྱིར་དཔེར་ན།
བསྐལ་པ་དང་པོའི་མི་ཚེའི་དུས་བྱས་པ་དང༌། དེ་ནས་བར་དོར་སྐྱེས་པ་དེ་རྣལ་འབྱོར་པ་རང་དང་འབྲེལ་མེད་ཡིན་པ་བཞིན་དང༌། རང་གིས་གོམས་པར་བྱེད་པའི་གཞལ་ཡས་ཁང་གི་འཆགས་འཇིག་གནས་སྟོངས། སྤྱིར་སྣོད་དང་བཅུད་ཀྱི་འཆགས་འཇིག་གནས་སྟོངས་དང༌། རྣལ་འབྱོར་པའི་ཤེས་རྒྱུད་རྫས་གཞན་དུ། བོད་ཕྱི་མས་ཁས་བླངས་པ་བཞིན་ནོ། ། ཁོ་བོ་ཅག་གི་ཕྱོགས་ལ་ནི། རྣལ་འབྱོར་རང་གི་ཤེས་རྒྱུད་ལས་འབྲེལ་མེད་དུ་གྱུར་པའི་སྦྱོང་གཞི་དང་སྦྱང་བྱའི་དྲི་མ་གང་ཡང་ཁས་མི་ལེན་ཅིང༌། རྣལ་འབྱོར་པ་རྫས་གཞན་སོ་སོ་བ་དག་ལ། སྦྱང་གཞི་དང་སྦྱང་བྱའི་དྲི་མ་ཐུན་མོང་བ་དག་ལོགས་ཤིག་ན་ཡོད་པར་ཡང་ཁས་མི་ལེན་པ་འདི་ནི་ངེས་པར་གྲུབ་པའོ། །
གཞི་ལམ་འབྲས་བུའི་སྐུ་གསུམ་གྱི་རྣམ་པར་བཞག་པ་གོང་དུ་བཤད་མ་ཐག་པ་དེ་ལས། རྣམ་གྲངས་གཞན་དུ་ན། འདི་ལྟར། སྐྱེ་བ་གཅིག་གིས་ཐོགས་པའི་བྱང་ཆུབ་སེམས་དཔས། དགའ་ལྡན་དུ་ཆོས་ཀྱི་སྐུ་དང་འོག་མིན་དུ་ལོངས་སྤྱོད་རྫོགས་པའི་སྐུ་དང༌། འཛམ་བུའི་གླིང་དུ་སྤྲུལ་པའི་སྐུ་སྟོན་པར་མཛད་པ་ལས། རེ་ཤིག་འོག་མིན་གྱི་རྣམ་གཞག་ལོགས་སུ་བོར་ནས། སྤྲུལ་པའི་སྐུ་སྟོན་ཚུལ་གཉིས་ཏེ། ལོངས་སྐུ་ཆ་མཐུན་པ་བར་དོའི་རྟེན་ལ་དང་སྤྲུལ་སྐུ་མཚན་ཉིད་པ་སྐྱེ་སྲིད་དང༌། སྔོན་དུས་ཀྱི་སྲིད་པར་སྟོན་ཚུལ་ལོ། །
འབྲས་དུས་སུ་དེ་ལྟར་འབྱུང་བ་དང་མཐུན་པར་ལམ་དུས་སུ་མོས་པ་ལམ་བྱེད་ཀྱི་སྐུ་གསུམ་པོ་ཇི་ལྟར་འབྱུང་བ་ཡང་ནི། ལྷག་མོས་འོད་གསལ་དུ་ཞུགས་པའི་ཚེ། ཆོས་སྐུ་ལམ་བྱེད་དང༌། འབྲས་དུས་ཀྱི་ཆོས་སྐུ་ལས། ལོངས་སྐུའི་སྣང་བ་འཆར་བའི་ཚེ། ལུགས་ལས་ལྡོག་པའི་སྣང་གསུམ་མངོན་དུ་མཛད་པ་ལྟར། ལམ་དུས་ཀྱི་འོད་གསལ་ལས་ལྡང་བར་བཞེད་པའི་ཚེ། ཉི་ཟླ་པད་གསུམ་གྱི་སྣང་བ་གཞལ་ཡས་ཁང་གི་དབུས་སུ་འཆར་བར་བྱེད་དོ། ། འབྲས་དུས་སུ་མཚན་དཔེ་འབར་བའི་གཟུགས་ཀྱིས། འཛམ་བུ་གླིང་གི་བར་སྲིད་དུ་འཕོ་བ་དང་མཐུན་པར་གཞལ་ཡས་ཁང་གི་དབུས་སུ།
ས་བོན་དང༌། ཕྱག་མཚན་དང༌། སྐུ་ཡོངས་སུ་རྫོགས་པ་གསུམ་གྱི་སྣང་བ་འཆར་བར་བྱེད་དོ། ། འབྲས་དུས་ཀྱི་ལོངས་སྐུ་རྗེས་མཐུན་པ་ཡུམ་གྱི་ལྷུམས་སུ་ཞུགས་པས་སྤྲུལ་པའི་སྐུ་མཚན་ཉིད་པ་ཐོག་མར་མངོན་དུ་མཛད་པ་བཞིན་དུ་ལམ་དུས་སུ་དང་པོའི་མགོན་པོར་བྱང་ཆུབ་པ་དེའི་སྐུ་ཕུང་ཁམས་སྐྱེ་མཆེད་ཡོངས་སུ་རྫོགས་པར་གསལ་ཐེབས་པའི་གནས་སྐབས་ཉིད་དུ་གྱུར་པ་དེ་ལ་ནི། དེ་བཞིན་གཤེགས་པ་ཐམས་ཅད་ཀྱི་བདག་པོས་བྱིན་གྱིས་བརླབས་པ་ཞེས་ཀྱང་བྱ། ལུས་ཀྱི་དཀྱིལ་འཁོར་བཀོད་པ་ཞེས་ཀྱང་བྱ། མི་བསྐྱོད་པ་ནི་རྗེས་སུ་ཞུགས་པ་ཞེས་ཀྱང་བྱ་བ། དེ་ནས་གཟུང་སྟེ། ལམ་དུས་ཀྱི་སྤྲུལ་སྐུ་མཚན་ཉིད་པར་གྱུར་པའོ། ། འབྲས་དུས་སུ་སྐུ་བལྟམས་པ་ནས་མཛད་པ་བཅུ་པོ་རྣམས་རིམ་ཅན་དུ་སྟོན་པ་དང་མཐུན་པར་ལམ་དུས་སུ།
ཐོག་མར་སྤྲུལ་པའི་སྐུ་རྡོ་རྗེ་སེམས་དཔའ་ཉིད་དུ་གྱུར་པ་ནས། སྐུ་གསུང་ཐུགས་བྱིན་གྱིས་བརླབ་པ་དང༌། སེམས་དཔའ་གསུམ་བརྩེགས་དང༌། རིགས་ཀྱི་བདག་པོས་རྒྱས་བཏབ་ནས། དབང་བསྐུར་བ་དང༌། དཀྱིལ་འཁོར་རྒྱལ་མཆོག་སྤྲོ་བའི་སྣང་བ་རྣམས་འཆར་བར་བྱེད་དོ། ། དེ་ལྟར་ལམ་དུས་ཀྱི་ཉམས་ལེན་དེ་དང་དེ་དག གཞི་དུས་ཀྱི་གནས་སྐབས་གང་དང་སྦྱོར་ཞིང༌། རྣལ་འབྱོར་པ་རང་གིས་ལྷག་མོས་འོད་གསལ་དུ་ཞུགས་པས་ནི་མ་འོངས་པ་ན་འཆི་བའི་དུས་ཀྱི་འོད་གསལ་དེའི་དྲི་མ་མགོ་མནན་པའམ། ནུས་པ་ཆེ་ན་ས་བོན་སྦྱངས་པ་ཡིན་ནོ། །
ཚུལ་ཇི་ལྟ་བུ་ཞེ་ན། དྲི་མ་དེ་མ་སྦྱངས་ན་མ་དག་པའི་སྣང་མཆེད་ཐོབ་གསུམ། ཆགས་སྡང་རྨོངས་གསུམ་གྱིས་ངོ་བོར་གྱུར་པའི་རང་བཞིན་བརྒྱད་བཅུའི་རྣམ་པ་ཅན་དུ་འཆར་རྒྱུ་ཡིན་པ་དེ། རེ་ཤིག་ཚེ་ཕྱི་མ་དེ་ཉིད་ལ་མི་འབྱུང་བར་བྱེད་པའམ། ས་བོན་སྤངས་པའོ། ། ལམ་དུས་ཀྱི་ཉི་ཟླ་པད་གསུམ་ལས་བྱང་ཆུབ་པ་ཡང༌། འཆི་བའི་སྲིད་པ་ཉིད་སྦྱོང་བར་བྱེད་པ་སྟེ། སྲིད་པ་དེ་ལས་མ་དག་པའི་ལུགས་ལྡོག་པའི་སྣང་བ་གསུམ་སྐྱེ་བ་དང་མི་མཐུན་པ་ནི། ལྷག་མོས་ཀྱི་འོད་གསལ་དང་འབྲེལ་ཆགས་པའི་ཉི་ཟླ་པད་གསུམ་གྱི་སྣང་བ་དེས་བྱས་པའོ། ། ལམ་དུས་ཀྱིས་བྱང་ཆུབ་པ་ཕྱི་མ་གསུམ་པོ་དེས་ནི།
ཐ་མལ་པ་མའི་མངལ་དུ་དང་པོར་ཞུགས་པའི་མེར་མེར་པོ་ནས་གཟུང་སྟེ། རྐང་ལག་འགྱུས་ཀྱི་བར་རྣམས་སྦྱོང་བ་ཞེས་བྱའི་མིང་ཅན་མ་འོངས་པ་སྐྱེ་བ་དང་མི་མཐུན་པར་བྱེད་པའོ། ། ལམ་དུས་སུ་དང་པོའི་མགོན་པོ་རང་གི་ལུས་དཀྱིལ་ཡོངས་སུ་རྫོགས་པས། བྱིན་གྱིས་བརླབས་པ་དེས་ནི། རྣལ་འབྱོར་པ་རང་ཉིད་མའི་མངལ་དུ་སྐྱེ་མཆེད་ཡོངས་སུ་རྫོགས་པར་འབྱུང་རུང་དེ་སྦྱོང་བར་བྱེད་དོ། ། ལམ་དུས་སུ་སྤྲུལ་སྐུ་ཞལ་གསུམ་པར་བསྒྱུར་ཟིན་པ་དེས་ནི། རང་ཉིད་མ་འོངས་པའི་དུས་སུ་མངལ་ནས་འབྱུང་འདོད་དང་བྱུང་མ་ཐག་པ་དེ་སྦྱངས་ནས་དེ་ལྟ་བུར་མི་འགྱུར་བ་ཉིད་དུ་བྱེད་པའོ། ། ལམ་དུས་ཀྱི་ཉམས་ལེན་སྐུ་གསུང་ཐུགས་བྱིན་གྱིས་བརླབས་པ་སོགས་ཀྱིས་ནི། རྣལ་འབྱོར་པ་རང་ཉིད་མངལ་སྐྱེས་སུ་གྱུར་པའི་བྱིས་པ་དང༌། གཞོན་ནུ་དང༌།
དར་མ་དང༌། ལང་ཚོ་དང༌། རྒན་པོར་གྱུར་པའི་གནས་སྐབས་རྣམས་སྦྱངས་ནས། རྣལ་འབྱོར་པ་བརྩོན་འགྲུས་རབ་ཀྱིས་ནི། འཆི་བ་སྦྱོང་ཐུབ་པས་ཚེ་འདི་ཉིད་ལ་དང༌། ལེ་ལོ་ཅན་གྱིས་ནི་འཆི་བ་སྦྱོང་མ་ཐུབ་པས། བར་དོའི་རྟེན་ལ་དང༌། བར་ཆད་ཅན་གྱིས་ནི། བར་དོ་སྦྱོང་མ་ཐུབ་པས། སྐྱེ་བ་བརྒྱུད་ནས་ཟུང་འཇུག་གི་སྐུ་མངོན་དུ་བྱེད་དོ། །
འདི་ལ་སྔ་རབས་པ་དག་ལུགས་གཉིས་སུ་འཆད་པ་ལས། ཁ་ཅིག་ནི། དབང་པོ་རྣོ་ན། རྫོགས་པའི་རིམ་པ་ལ་མ་བརྟེན་པར་ཡང༌། སློབ་པའི་ཟུང་འཇུག་ཙམ་ཞིག་མངོན་དུ་བྱེད་ནུས་ཞེས་འཆད་པ་དང༌། རྫོགས་རིམ་ལ་མ་བརྟེན་པར་དེ་ཙམ་ཡང་མི་ནུས་ཞེས་འཆད་པ་དང༌། མི་སློབ་པའི་ཟུང་འཇུག་གི་སྐུ་ནི། ཆོས་འདིའི་ལུགས་ཀྱི་ལམ་རིམ་པ་གཉིས་པོའི་ཆ་ཤས་ཡོངས་སུ་གང་བ་མེད་ན་མི་འབྱུང་བ་ཉིད་དུ། ཀུན་ཀྱང་གསུང་གཅིག་དང་དབྱངས་གཅིག་ཏུ་དཔག་བསམ་གྱི་འདོད་འཇོ་ལྟ་བུའི་འབབ་སྟེགས་ལས་ལེགས་པར་འོངས་པ་ཡིན་ནོ། ། དེ་ལྟར་དཔལ་ལྡན་འདུས་པ་ཡི། །
ལམ་རིམ་རྒྱུད་གཞུང་གཏིང་ཟབ་པའི། ། མཚོར་གནས་འདིར་བཏོན་རྣམ་དཔྱོད་ཀྱི། ། ལག་པ་རིང་པོ་ཅན་གཞན་འགའ། ། ཡོད་དམ་ཉམས་མྱོང་ཡིད་བཞིན་གྱི། ། ནོར་བུ་དགོས་འདོད་ཀུན་འབྱུང་བ། ། ལེན་པར་འདོད་པའི་དོན་མཐུན་དག ། ལམ་གོལ་གཞན་བོར་འདིར་སྤྱོན་ཞིག ། གཉིས་པ་ནང་གི་དཀྱིལ་འཁོར་བྱེ་བྲག་ཏུ་བཤད་པ་ལ་གཉིས་ཏེ། གཞན་ལུགས་མི་འཐད་པ་དང་རང་གི་ལུགས་བཞག་པའོ། ། དང་པོ་ནི།
བོད་ཕྱི་མ་ན་རེ། ལུས་དཀྱིལ་གྱི་གོ་དོན་ནི། རྟེན་གཞལ་ཡས་ཁང་དང་བརྟེན་པ་ལྷ་གཉིས་ཀ་རང་གི་ལུས་བསྒྲུབ་པའི་གཞིར་བྱས་ནས་བསྒྲུབས་པའི་དོན་གྱིས་ན། ལུས་ཀྱི་དཀྱིལ་འཁོར་ཞེས་བྱ། དེ་ལ་རྟེན་དང་བརྟེན་པ་གཉིས་ལས། རྟེན་གཞལ་ཡས་ཁང་ཇི་ལྟར་བསྒྲུབ་པ་ནི། ཕྱིའི་གཞལ་ཡས་ཁང་གི་ནང་དུ། དང་པོའི་མགོན་པོ་སྤྲུལ་སྐུ་རྡོ་རྗེ་སེམས་དཔར་བསྒྱུར་བ་སྐབས་སུ་བབ་པའི་ཚེ་ན། རྡོར་སེམས་རང་གི་ལུས་མ་བཅོས་པར་བཞག་པ་དེ་ཉིད་གཞལ་ཡས་ཁང་དུ་བསྒོམ་པ་མ་ཡིན། ཕྱིའི་གཞལ་ཡས་ཁང་བསྡུས་ནས།
དེའི་ཤུལ་དུ་སྒྱུ་ལུས་ལས་གྲུབ་པའི་གཞལ་ཡས་ཁང་གསར་དུ་བསྐྱེད་པ་ཡང་མ་ཡིན། ཕྱིའི་གཞལ་ཡས་ཁང་དེའི་ནང་དུ། ལུས་ལས་གྲུབ་པའི་གཞལ་ཡས་ཁང་གསར་དུ་བསྐྱེད་པ་ཡང་མ་ཡིན་གྱི། སྔར་གྱི་གཞལ་ཡས་ཁང་གི་རིགས་འདྲའི་རྒྱུན་ཕྱི་མ་རྣམས། སྒྲུབ་པ་པོ་རང་གི་ལུས་ཀྱི་ཆ་ཤས་གང་དང་གང༌། རྟེན་གཞལ་ཡས་ཁང་གི་རྒྱུ་ཚོགས་སུ། རྡོ་རྗེ་ཕྲེང་བའི་རྒྱུད་ལས་ཇི་སྐད་དུ་གསུངས་པ་རྣམས་ལས། གྲུབ་པ་ཉིད་དུ་བློ་ངོར་བསྒོམ་པ་ཡིན་ཏེ། དཔེར་ན་ལུས་ཀྱི་མདུན་རྒྱབ་དང་གཡས་གཡོན་བཞི་པོ། སྔར་གྱི་ཕྱི་དཀྱིལ་དེའི་རིགས་རྒྱུན་ཕྱི་མའི་སྒྲུབ་གཞི་ཉིད་དུ་ཁས་ལེན་དགོས་པ་བཞིན་ནོ། །
བརྟེན་པའི་ལྷ་ཚོགས་བསྒྲུབ་པའི་ཚུལ་ཡང༌། དཔེར་ན། ས་བོན་ཨོ་ལས་རྣམ་སྣང་བསྐྱེད་པ་སྤྱི་བོར་བཀོད་ནས། དེ་ལུས་དང་དབྱེར་མེད་དུ་རྟོགས་པ་ཙམ་ནི། བརྟེན་པ་ལུས་དཀྱིལ་གྱི་དོན་མ་ཡིན་ཏེ། དེ་ཙམ་ནི་བྱ་སྤྱོད་ལ་ཡང་ཡོད་པའི་ཕྱིར། དེས་ན། སྤྱི་བོ་ལ་སོགས་པའི་ལུས་ཀྱི་ཆ་ཤས་དེ་དང་དེ། རྒྱུར་བྱས་པ་ལས་ཨོཾ་ལ་སོགས་པའི་ས་བོན་སོ་གཉིས་གྲུབ། དེ་ལས་རྣམ་སྣང་སོགས་ལྷ་སོ་གཉིས་པོ་ལུས་ཀྱི་ཆ་ཤས་གང་དང་གང་ལས་གྲུབ་པ་དེ་དང་དེའི་གནས་སུ་དབྱེར་མེད་དུ་གྱུར་པ་དེ་ལ།
ལུས་ཀྱིས་དཀྱིལ་འཁོར་ཞེས་འཇོག་པ་ཡིན་གྱི། ལུས་གྲུབ་ཙམ་ནས་ལུས་དཀྱིལ་དུ་འཇོག་པ་མིན་ཏེ། སེམས་ཅན་ཐམས་ཅད་འབད་མེད་དུ་གྲོལ་བར་ཐལ་བའི་ཕྱིར་དང༌། ཕྱི་སྣོད་ཀྱི་འཇིག་རྟེན་དང༌། རྡུལ་ཚོན་དང༌། རས་བྲིས་སོགས་ཀྱང༌། དཀྱིལ་འཁོར་དུ་མ་བསྒྲུབས་གོང་ནས། དཀྱིལ་འཁོར་དུ་ཐལ་བའི་ཕྱིར་དང༌། ལུས་དཀྱིལ་མ་བཅོས་པར་འཇོག་པ་ཡང༌། རྡུལ་ཚོན་ལྟ་བུ་ལ།
རྒྱུ་ཚོགས་མང་པོ་སོགས་དགོས་པ་ལྟ་བུ་མ་ཡིན་པར། ལུས་ཀྱི་ཆ་ཤས་གང་དང་གང་ཞིག རྟེན་བརྟེན་པའི་རྒྱུར་བཤད་པ་དེ་དང་དེ་གཅིག་པུས་ཆོག་པ་བྱུང་བ་ལ། བཅོས་མ་བཅོས་ཀྱི་དོན་དུ་འཇོག་པ་ཡིན་ནོ། ། ཞེས་ཟེར། འདི་མི་འཐད་པ་ལ་གཉིས་ཏེ། རྟེན་གྱི་འཇོག་ཚུལ་མི་འཐད། བརྟེན་པའི་འཇོག་ཚུལ་མི་འཐད་པའོ། ། དང་པོ་ལ་གསུམ་སྟེ། རྒྱུ་གང་ལས་བསྒྲུབ་པ་མི་འཐད།
འབྲས་བུ་གང་དུ་གྲུབ་པ་མི་འཐད། ལུས་དཀྱིལ་དུ་མི་འགྲོ་བའི་ཉ་ས་ལ་སོ་ན་འདུག་པའོ། ། དང་པོ་ནི། ཕྱི་དཀྱིལ་རྡུལ་ཚོན་ནམ། རས་བྲིས་སམ། རྟོག་པའི་ཡུལ་དུ་གྱུར་པ་དག་གི རིགས་འདྲའི་རྒྱུན་ཕྱི་མ་རྣམས། སྒྲུབ་པ་པོའི་ལུས་ལས་གྲུབ་པར་བསྒོམས་ན་ལོག་ཤེས་སུ་སོང་སྟེ། རྒྱུ་དེ་ལས་མ་གྲུབ་པའི་ཕྱིར། གྲུབ་ན།
རྣལ་འབྱོར་པའི་ལུས་དུམ་བུར་ཐལ་བ་དང༌། རྡུལ་ཚོན་གཤེགས་པའི་ཚེ། ལུས་བཤིག་པར་ཐལ་བ་དང༌། སླར་བསྡུས་པ་ཆོག་ན། རང་ལ་རྟེན་གྱི་ལུས་དཀྱིལ་ཚང་བར་ཐལ་བ་དང༌། དེའི་ཚེ་ཞིག་ན་ལྡོག་པའི་ཆོས་སྐྱེ་འཇིག་ཅན་དུ་ཐལ་བ་དང༌། ལུས་རྒྱུར་བྱས་པའི་རྟེན་གྱི་དཀྱིལ་འཁོར་མི་སྲིད་པར་འགྱུར་ཏེ། རིགས་འདྲའི་རྒྱུན་སྔ་མ་མེད་ན། ལུས་རྐྱང་པས་དེར་མི་འགྲུབ། དེ་ཡོད་ན།
རྟོག་པའི་བསྒོམ་གྱི་རྡུལ་ཚོན་དང་བློས་བསླང་བའི་གཞལ་ཡས་ཁང་གི་རིགས་འདྲའི་རྒྱུན་གཅོད་མི་ནུས་པའི་ཕྱིར། གཉིས་པ། འབྲས་བུ་གང་དུ་གྲུབ་མི་འཐད་པ་ནི། རས་བྲིས་ལྟ་བུའི་རྒྱུན་ཕྱི་མ་ལུས་སུ་གྲུབ་པའམ། རས་བྲིས་ཉིད་དུ་གྲུབ་པའམ། ཡེ་ཤེས་སུ་གྲུབ་ཅེས་བརྟགས་ན་འཇིག་པར་འགྱུར་ཏེ། ལུས་དཀྱིལ་ཡིན་ན། ཉེར་ལེན་གྱི་རྒྱུ་ལུས་ལས་གྲུབ་དགོས་པར་ཁས་བླངས་པའི་ཕྱིར། གསུམ་པ་ནི། ཕྱོགས་སྔ་མས་འདོད་པའི་རྟེན་ལུས་དཀྱིལ་དེ།
ཇི་ལྟར་བསྒོམས་ཀྱང་ལུས་དཀྱིལ་དུ་འགྲོ་བ་མི་སྲིད་དེ། རྣལ་འབྱོར་པ་རང་གི་བེམ་པོའི་ལུས་རང་ལས་ལོགས་སུ་ཆད་ནས་གཞལ་ཡས་ཁང་དུ་འགྲོ་བ་ནི་མི་སྲིད། དེ་མི་སྲིད་ན། རྟེན་གྱི་ལུས་དཀྱིལ་དུ་འགལ་བར་ཁྱོད་ཀྱིས་ཁས་བླངས་པའི་ཕྱིར་དང༌། དེ་མ་ཡིན་ལ་དེར་ཞེན་གྱི་བློ་མཐར་འཇུག་ཡུལ་དང་འབྲེལ་བ་སྲིད་པ། ཁོ་བོ་ཅག་གི་ཕྱོགས་ལ་ནི། ཕྱི་སྣོད་ཀྱི་འཇིག་རྟེན་གཞལ་ཡས་ཁང་དུ་གསལ་བ་རབ་ཀྱི་མཐར་ཕྱིན་པ་ཞེས་བྱ་བའི་ཐ་སྙད་ཀྱི་རྣམ་གཞག་ཡོད་པ་དེའི་ཚེ། ཕྱི་སྣོད་ཀྱི་འཇིག་རྟེན་དམིགས་མེད་དུ་གཏོང་བ་ཡིན་ལ། ཕྱོགས་སྔ་མ་ལ་ནི། རྣལ་འབྱོར་པའི་ལུས་ཡོད་བཞིན་དུ་མི་དམིགས་པར་བཏང་ན་ཆད་སྟོང་དུ་ཐལ་བའི་ཕྱིར་རོ། །
གཉིས་པ། བརྟེན་པ་ལུས་དཀྱིལ་གྱི་འདོད་ཚུལ་མི་འཐད་པ་ལ་གསུམ་སྟེ། རྒྱུ་ཐ་མལ་གྱིས་ལུས་སུ་མི་འཐད། འབྲས་བུ་ལམ་དུས་ཀྱི་སངས་རྒྱས་སུ་མི་འཐད། ལུས་དཀྱིལ་གྱི་རྣམ་གཞག་ཉམས་པའི་ཉེས་པ་རྣམས་སོ། ། དང་པོ་ནི། ཐ་མལ་གྱི་རྣམ་སྨིན་གྱི་ཕུང་པོ། རྒྱལ་བ་རིགས་ལྔའི་བསྒྲུབ་གཞིར་འདོད་པ་ནི། སྤྱིར་རྒྱུད་གཞུང་གང་ནས་ཀྱང་མ་བཤད། དེ་ཡང་བསྒྲུབ་ཚུལ་གང་གིས་སྒྲུབ་གཞིར་གང་ཞིག
ལྷག་པའི་ལྷར་བསྒྲུབ་ཚུལ་འཆད་པ་ན། ས་བོན་ལས་དང༌། ཕྱག་མཚན་ལས་དང༌། མངོན་པར་བྱང་ཆུབ་པ་ལྔའི་སྒོ་ནས་བསྐྱེད་པ་དང༌། དཀྲོངས་ཏེ་བསྐྱེད་པ་རྣམས་གང་གི་སྐབས་སུ་ཡང་ཡེ་ཤེས་ཉིད་ལྷའི་བསྒྲུབ་གཞིར་བཤད་པ་ཡིན་གྱི་ལས་ཉོན་གྱི་བདག་འབྲས་དང༌། རྣམ་སྨིན་གྱི་འབྲས་བུ་གང་ཡང་ལྷའི་བསྒྲུབ་གཞིར་མི་འཆད། སྐྱེད་རིམ་གྱི་ལྷ་གང་བསྒྲུབ་ཀྱང་སྟོང་པའི་ངང་ལས་ཞེས་སྟོང་ཉིད་བསྒོམ་པའི་ཤུགས་མ་བརྗེད་པའི་ངང་ནས་བསྒྲུབ་པ་ཡིན། སྐྱེད་རིམ་པའི་ཐ་ཤལ་ཞིག་ཀྱང༌། ཀུན་རྫོབ་བདེན་པ་སྟོང་ཉིད་དུ་མི་བསྒོམ་པ་མེད། སྣོད་བཅུད་ཀྱི་སྣང་བ་ནུབ་པའི་ངེས་ངོར།
ལུས་དཀྱིལ་གྱི་བསྒྲུབ་གཞིར་གྱུར་པའི་རྣམ་སྨིན་ཕུང་པོའི་ཞུགས་ས་གང་དུ་བྱེད། རྡོ་རྗེ་སེམས་དཔའི་ལུས་རྟེན་བརྟེན་པའི་བསྒྲུབ་གཞིར་བྱེད་པ་དེའི་ཚེ་མ་དག་པའི་ལུས་ཤིག་དེར་བྱེད་དམ། རྡོ་རྗེ་སེམས་དཔའི་ལུས་ཉིད་དེར་ཁས་ལེན། དང་པོ་ལྟར་ན་རྡོ་རྗེ་སེམས་དཔའི་ལུས་དཀྱིལ་དུ་མ་སོང༌། ཕྱི་མ་ལྟར་ན། རྡོ་རྗེ་འཆང་གི་ལུས་དུམ་བུར་བྱས་ནས། ལྷ་སོ་སོར་བསྒྲུབ་དགོས་པ་མ་ཡིན་གྱི། ཡེ་ཤེས་གཅིག་ཉིད་སྒྲུབ་པ་པོའི་རྟོག་ངོར་ལྡོག་པས་སོ་སོར་འབྱེད་པ་དེ། སྐྱེད་རིམ་པའི་སྤྱི་ལུགས་སུ་འཆད་དགོས་པ་ཡིན། གཉིས་པ་ནི།
རྣལ་འབྱོར་པའི་ཟག་བཅས་ཀྱི་ཕུང་པོ་རྟེན་བརྟེན་པའི་དཀྱིལ་འཁོར་དུ་བསྒྲུབས་ན། དེ་ལྟར་གོམས་པ་རབ་ཀྱི་མཐར་ཕྱིན་པའི་ཚེ། རྣམ་སྨིན་ཕུང་པོའི་ཆ་ཤས་མཐའ་དག་འཚང་རྒྱའམ་མི་རྒྱ་མི་རྒྱ་ན་ལྷའི་སྒྲུབ་གཞིར་འགལ། རྒྱ་ན། གསང་བ་འདུས་པའི་ལུགས་ཀྱི་མི་སློབ་པའི་ཟུང་འཇུག་མངོན་དུ་གྱུར་པ་ན། རྣམ་སྨིན་གྱི་ཕུང་པོའི་ཁོག་པ་ཤུལ་དུ་འཇོག་པ་ཁོ་ནར་ངེས་པ་འགལ། གསུམ་པ་ནི། བོད་ཕྱི་མའི་ལུས་དཀྱིལ་གྱི་འཆད་ལུགས་འདི་ལ། ལུས་དཀྱིལ་གྱི་རྣམ་གཞག་རྩ་བ་ནས་ཉམས་པར་འགྱུར་ཏེ། ཆོས་འདིའི་སྐྱེད་རིམ་གྱི་སྐབས་སུ་ལུས་དཀྱིལ་གྱི་རྣམ་པར་བཞག་པ་ནི།
ལྷག་མོས་ཀྱི་གཙོ་བོའི་ལུས་ལ་བསྡུས་ནས་དེ་དང༌། དང་པོའི་མགོན་པོ་བྱིན་གྱིས་རློབ་བྱེད་དུ་གྱུར་པའི་ལུས་དཀྱིལ་ལས་གཞན་མ་བཤད་ལ། དེ་དག་ནི་བོད་ཕྱི་མས་འདོད་པའི་ལུས་དཀྱིལ་དུ་གཏན་མི་རུང་བའི་ཕྱིར། ཇི་ལྟར་ཞེ་ན་ལྷག་མོས་ཀྱི་གཙོ་བོའི་ལུས་ལ་འཁོར་གྱི་ལྷ་སོ་གཉིས་བསྡུས་ནས་བཞུགས་པ་དེའི་ཚེ། དེ་བཞིན་གཤེགས་པ་ཐམས་ཅད་ཀྱི་རྡུལ་ཕྲ་རབ་ལས་གྲུབ་པའི་ལུས་ཀྱི་དཀྱིལ་འཁོར་དུ་ནི་གཞུང་འགྲེལ་ཀུན་གྱིས་འཆད་མོད། དེ་ནི་ཁྱེད་ལ་མི་རུང་སྟེ། བརྟེན་པ་ལྷ་སོ་གཉིས་པོ། ཐོག་མར་གཙོ་བོའི་ལུས་ལས་ཕར་མཆེད་པ་མ་ཡིན་གྱི། བརྫུས་ཏེ་སྐྱེ་བའི་ཚུལ་གྱིས་གཞན་དུ་གྲུབ་ཟིན་པ་ཞིག གཙོ་བོའི་ལུས་ལ་ཚུར་བསྡུས་པའི་ཕྱིར།
སྔ་རབས་པའི་ལུགས་ཀྱི་ལྷག་མོས་ཀྱི་གཙོ་བོའི་སྐུ་ལ། རྟེན་བརྟེན་པའི་དཀྱིལ་འཁོར་ཚང་བར་བཞུགས་པ་འདི། ལུས་ཀྱི་དཀྱིལ་འཁོར་གྱི་རྣམ་གཞག་ཤིན་ཏུ་རྣམ་པར་དག་པ་གཅིག་ཡིན་ཏེ། གཙོ་བོའི་ལུས་རྟེན་གཞལ་ཡས་ཁང་རང་བཅས་སུ་གྲུབ་པ་ལ། བརྟེན་པ་ལྷ་སོ་གཉིས་པོ་ཚང་བར་སྤྱན་དྲངས་ནས། གཙོ་བོ་རང་གི་ཕུང་ཁམས་སྐྱེ་མཆེད་ཚིགས་ཆེན་གྱི་གནས་རྣམས་སུ། ཁ་སྦྱོར་དབྱེར་མེད་ཀྱི་ཚུལ་དུ་བསྡུས་པའི་ཕྱིར། འདི་ནི། རྒྱུད་ལས། དམ་ཚིག་ཁུ་ཕྱུང་ཆོ་ག་བཞིན། །
འབྲས་བུ་འདོད་པས་བཏུང་བར་བྱ། ། ཞེས་པའི་རྒྱུད་ཚིག་སྤྱི་དོན་དུ་བཤད་པས། བརྟེན་པ་དང༌། ཡང་ཚངས་པའི་ཐིག་ནས་ཡང་དག་བརྩམ། ། གྲུ་བཞི་པ་ལ་སྒོ་བཞི་པ། ། གཞལ་ཡས་ཁང་ལྟར་སྣང་བ་ནི། ། རྣལ་འབྱོར་པའི་སྐུའི་དཀྱིལ་འཁོར། ། ཞེས་པའི་སྒྲ་ཇི་བཞིན་པས། རྟེན་གྱི་དཀྱིལ་འཁོར་བསྟན་ནོ། ། ལུས་དཀྱིལ་གྱི་རྣམ་གཞག་གཉིས་པ་དེ་ཡང༌།
བོད་ཕྱི་མ་ལ་རུང་བ་མ་ཡིན་ཏེ། དེ་འདྲ་དེ་ནི། དང་པོའི་མགོན་པོ་ཉིད་ཀྱི་སྐུ་དང༌། དེའི་ཆ་ཤས་སུ་གྱུར་པ་དག་ཡིན་ལ། དེའི་ཚེ་མགོན་པོ་དེའི་སྐུ་ནི་བྱང་ཆུབ་ཀྱི་སེམས་ཀྱི་རྡོ་རྗེ་ཉིད་དུ་བཤད་པའི་ཕྱིར། སྒྲུབ་པ་པོའི་རྣམ་སྨིན་གྱིས་ལུས་སུ་བཤད་མི་རུང་ལ། དེར་མི་རུང་ལ། ལུས་དཀྱིལ་མེད་པར་ཁྱེད་ཀྱིས་ཁས་བླངས་པའི་ཕྱིར་རོ། ། གལ་ཏེ། སྒྲུབ་པ་པོའི་ཟག་བཅས་ཀྱི་ཕུང་པོ་ཉིད།
རྡོ་རྗེ་འཆང་དུ་སྒོམ་པར་བྱེད་ཅིང༌། མཐར་དེ་ཉིད་དུ་འགྱུར་བ་ཡང་ཡིན་པས། རྡོ་རྗེ་འཆང་ལ་ལུས་དཀྱིལ་གྱི་བསྒྲུབ་གཞི་མ་ཚང་བའི་སྐྱོན་མེད་དོ། ། ཞེ་ན། འོ་ན། སྒྲུབ་པ་པོའི་རྣམ་སྨིན་གྱི་ཕུང་པོ་རྣམ་ཤེས་ཀྱི་ཡུལ་དུ་མཐུན་པར་སྣང་བ་འདི་ཉིད། ཡེ་ཤེས་ཀྱི་ཡུལ་དུའང་མ་ཉམས་པར་བྱས་ནས། ཞལ་གསུམ་ཕྱག་དྲུག་པ་ཉིད་དུ་སྣང་བར་ཁས་ལོངས་ཤིག དེ་ལྟར་ཡང་ཁས་ལེན་ནོ། ། ཞེ་ན།
ཧ་ཅང་ཐལ་བར་འགྱུར་ཏེ། མ་རྒྱུད་ལས་ནི། ཚེ་གཅིག་ལུས་གཅིག་གིས་སྐྱེད་རིམ་མཐར་ཕྱིན་པར་བྱེད་པ་ལ་ནི། སྒྲུབ་པ་པོའི་རྣམ་སྨིན་གྱི་ལུས། ལྕགས་ལ་གསེར་འགྱུར་བྱས་པ་ལྟར། འཇའ་ཚོན་ལྟ་བུའི་ལུས་སུ་གྱུར་ནས། རྣམ་ཤེས་ཀྱི་ཡུལ་ལས་འདའ་དགོས་པར་བཤད་པའི་ཕྱིར་དང༌། གསང་བ་འདུས་པར་ནི། དེའི་ཚེ། སྒྲུབ་པ་པོའི་རྣམ་སྨིན་གྱི་ལུས་སྦྲུལ་གྱི་ཤུན་པ་བརྗེས་པ་ལྟར།
འདོར་དགོས་པ་ཉིད་དུ་བཤད་པའི་ཕྱིར། གཞན་ཡང་རྣམ་སྨིན་གྱི་ལུས་བོར་བའི་སངས་རྒྱས་ཀྱི་སར། ལུས་ཀྱི་དཀྱིལ་འཁོར་མ་ཚང་བར་འགྱུར་ཏེ། དེར་ལུས་དཀྱིལ་གྱི་སྒྲུབ་གཞི་མ་ཚང་བའི་ཕྱིར། དེས་ན། ལུས་དཀྱིལ་ལྟ་ཅི་སྨོས། སྐྱེད་རིམ་གྱི་ལྷ་ཇི་སྙེད་པ་མཐར་ཐུག་ཡེ་ཤེས་སུ་ངོ་འཕྲོད་དགོས་པས་ན། རྣམ་ཤེས་མ་ཡིན་པ། རྣམ་ཤེས་ཀྱི་ཉེར་ལེན་དུ་ཁས་ལེན་དགོས་པ་ནི། ངོ་མཚར་བའི་གནས་སོ། །
གཉིས་པ་རང་གི་ལུགས་བཞག་པ་ལ། གསུམ་སྟེ། གཞི་དུས་ཀྱི་ལུས་དཀྱིལ་གྲུབ་མཐའ་ལ་རག་མ་ལས་པར་བཞག་པ་དང༌། ལམ་དུས་ཀྱི་ལུས་དཀྱིལ་སྔགས་ཀྱི་གྲུབ་མཐས་བཞག་པ་དང༌། འབྲས་དུས་ཀྱི་ལུས་དཀྱིལ་མཐར་ཐུག་ཆོས་སྐུར་རོ་གཅིག་པའོ། ། དང་པོ་ལ། ལུས་དཀྱིལ་གྱི་མཚན་དུ་བཏགས་པ་ལ་གཉིས་ཏེ། ཕྱི་དང་ནང་གིའམ། བཅོས་མ་དང༌། བཅོས་མིན་ནོ། །
ཕྱི་མ་ལ་གསུམ་སྟེ། ལུས་ཀྱིས་དང༌། བྷ་གའི་དང༌། བྱང་ཆུབ་སེམས་ཀྱིའོ། ། གསུམ་པ་ལ་གཉིས་ཏེ། ཀུན་རྫོབ་བྱང་ཆུབ་སེམས་ཀྱི་དང༌། དོན་དམ་བྱང་ཆུབ་སེམས་ཀྱིའོ། ། ཕྱི་དང་བཅོས་པའི་དཀྱིལ་འཁོར་ལ་ཡང༌། རྡུལ་ཚོན་དང༌། རས་བྲིས་དང༌།
བློས་བསླང་བ་དང༌། ཚོགས་ཀྱི་དཀྱིལ་འཁོར་ཞེས་བྱ་བ་རྣམས་སོ། ། དེ་དག་གི་རང་གི་ངོ་བོ་ནི། རེ་ཤིག་གྲུབ་པའི་མཐས་མ་བརྟགས་པ། འཇིག་རྟེན་པ་དག་གི་རྣམ་ཤེས་ལ་སྣང་བ་དེ་ཉིད་ཐད་སོར་བཞག་པས་སོ། ། དེ་ཡང༌། བེམས་པོར་སྣང་བ་རྣམས་ནི། རྡུལ་དུ་གྲུབ་པའི་རང་བཞིན་ལས་མ་འདས་པ་དང༌། མྱོང་རིག་གི་ངོ་བོར་སྣང་བ་རྣམས་ནི། མིག་སྣ་དང་མཐོང་ཐོས་སོགས།
འཇིག་རྟེན་ན་གྲགས་པ་དག་ལས་གཞན། རྣམ་ཤེས་དང་ཡེ་ཤེས་ཀྱི་ཁྱད་པར་དང༌། ཆོས་ཅན་དང་ཆོས་ཉིད་ཀྱི་དབྱེ་བ་ཞིབ་མོ་དག་ཏུ་མི་འབྱེད་པར་འགྲོ་བ་འདི་དག་གི་ལུས་གྲུབ་ཙམ་ཉིད་ནས་རྟེན་དང་བརྟེན་པར་བཅས་པའི་སངས་རྒྱས་ཀྱི་དཀྱིལ་འཁོར་ཉིད་དུ་གྲུབ་པའོ། ། ཞེས་གསུངས་པ་ནི། དཔེར་ན། སེམས་ཅན་ཐམས་ཅད་སངས་རྒྱས་ཀྱི་སྙིང་པོ་ཅན་ནོ། ། ཞེས་གསུངས་པ་དང་འདྲ་ཞིང༌། དོན་གཅིག་པ་ཡང་ཡིན་ནོ། ། དེའི་ཚེ། དགོངས་གཞི་ནི།
རང་བཞིན་ཆོས་སྐུ་རྟེན་དང་བཅས་པ་ལ་དགོངས་པ་སྟེ། རྒྱུ་ཡོད་པ་ལ་འབྲས་བུའི་མིང་གིས་བཏགས་པའོ། ། དགོས་པ་ནི། སྔགས་ཀྱི་གདུལ་བྱ་དབང་རྣོན་དག དཀྱིལ་འཁོར་དེ་དག་ཏུ་མྱུར་བ་ཁོ་ནར་འཇུག་པའོ། ། དངོས་ལ་གནོད་བྱེད་ནི། འཇིག་རྟེན་ན་གྲགས་པ་བཞིན་གྱི་ལུས་བེམས་པོའི་ཆོས་དང༌། རྣམ་ཤེས་ལ་མཐུན་པར་སྣང་བ་རྣམས་ནི། སངས་རྒྱས་ཀྱི་དཀྱིལ་འཁོར་དངོས་མ་ཡིན་ཏེ། མཐར་ཐུག་སངས་རྒྱས་ཀྱི་སར་འདོར་དགོས་པའི་ཕྱིར་དང༌།
ཀུན་རྫོབ་བདེན་པ་དང་འཁྲུལ་པའི་སྣང་བ་ཉིད་ཀྱི་ཕྱིར་རོ། ། གཉིས་པ། ལམ་དུས་ཀྱི་དཀྱིལ་འཁོར་གྲུབ་མཐས་འཇོག་དགོས་པ་ལ་གཉིས་ཏེ། ལུས་དཀྱིལ་གྱི་ངོས་འཛིན་སྤྱིར་སྔགས་ཀྱི་གྲུབ་མཐའ་ལ་རག་ལས་པར་བསྟན། བྱེ་བྲག་ཏུ་སྐྱེད་རིམ་སྒྲུབ་པ་པོའི་ལུས་ཉིད་དབང་བཙན་པར་བསྟན་པའོ། ། དང་པོ་ལ། སྔགས་ཀྱི་གྲུབ་མཐར་བེམས་པོ་དང༌། འཁྲུལ་མེད་ཀྱི་རྣམ་ཤེས་ཁས་མི་ལེན་པར་བསྟན། དེས་ན་ལུས་དཀྱིལ་གྱི་ངོས་འཛིན་ཡེ་ཤེས་སུ་གྲུབ་པའོ། ། དང་པོ་ནི།
སྤྱིར་སྔགས་དང༌། ཁྱད་པར་བླ་མེད་དུ་རྡུལ་ཕྲན་ལས་གྲུབ་པའི་ལུས་དང༌། ཕྱི་རོལ་གྱི་དོན་ཁས་མི་ལེན་ཏེ། གཞན་དུ་ན། གཟུང་བ་ཆོས་ཀྱི་བདག་ཁས་ལེན་པར་ཐལ་བ་དང༌། གཟུང་འཛིན་རྫས་གཞན་ཁས་བླངས་པས་ན། སྔགས་ཀྱི་ཐོག་མའི་འཇུག་སྒོ་སྣང་བ་སེམས་ཡིན་པ་ལས་ཉམས་སོ། ། བོད་ཕྱི་མ་ནི། སྣང་བ་སེམས་ཞེས་བྱ་བ་བླུན་པོས་བཏགས་པའི་ཕྱིར། ཁས་མི་ལེན་ནོ། །
ཞེས་འཆད་མོད། དེའི་ཚེ་ཕྱི་རོལ་གྱི་དོན་ནི་རྣམ་པ་ཀུན་ཏུ་ཁས་ལེན་པས། གཟུང་འཛིན་རྫས་གཞན་ལས། མ་འདས་པའི་ཕྱིར། ཐེག་པ་ཆེན་པོའི་གྲུབ་མཐའ་གཏིང་ནས་ཉམས་སོ། ། གཉིས་པ་ནི། གལ་ཏེ། སྔགས་སུ་ཕྱི་རོལ་གྱི་དོན་མི་བཞེད་ནི། གཟུགས་ཅན་གྱི་ཕུང་ཁམས་སྐྱེ་མཆེད་ཀྱི་རྣམ་གཞག་མཐའ་དག་ཉམས་པར་འགྱུར་བ་མ་ཡིན་ནམ། དེ་ལྟ་ན་སྔགས་ཀྱི་ཀུན་ཏུ་སྤྱོད་པ་ཀུན་ལས་ཉམས་སོ། །
ཞེ་ན། ཐེག་པ་ཆེན་པོའི་ཁང་བཟང་སུ་འཇུག་པའི་རྣམ་པར་ཐར་པའི་སྒོ་དང་པོ། སྣང་བ་སེམས་སུ་ཐག་ཆོད་པ་ཞེས་བྱ་བ། ཕྱེ་བ་ནས་གཟུང་སྟེ། རྣམ་པར་ཤེས་པ་ལ་ཕུང་སོགས་སུ་སྣང་ཙམ་ལས་མ་གཏོགས་པའི། ཀུན་རྫོབ་ཀྱི་ཆོས་གང་ཡང་ཡོད་པ་མ་ཡིན་པ་ནི། རྣམ་པར་ཐར་པའི་སྒོ་དང་པོ་སྟེ། སྭ་བྷ་ཝའི་སྔགས་དོན་བསམས་པའི་ཚེ་ནའོ། ། དེ་ལྟར་སྣང་བའི་རྣམ་ཤེས་ཉིད་ཀྱང་འཁྲུལ་བའི་ཕྱིར་སྤང་དགོས་པའོ། ། ཞེས་པ་ནི།
རྣམ་པར་ཐར་པའི་སྒོ་གཉིས་པ་སྟེ། ཡོ་ག་ཤུད་དྷའི་སྔགས་དོན་བསམས་པའི་ཚེ་ནའོ། ། དེ་ལྟར་ན། གཟུང་བ་དང་འཛིན་པ་གཉིས་མེད་པའི་ཡེ་ཤེས་འབའ་ཞིག་ལས་གཞན་པའི་ཀུན་རྫོབ་པའི་དངོས་པོ་འགའ་ཡང་ཁས་མི་ལེན་པ་ནི། རྣམ་པར་ཐར་པའི་སྒོ་གསུམ་པ་སྟེ། ཤཱུ་ནྱ་ཏའི་སྔགས་དོན་བསམ་པའི་ཚེ་ནའོ། ། གསུམ་པ་ནི། དེ་ལྟར་སྔགས་ཀྱི་སྒྲུབ་པ་མཐར་ཐུག་པའི་ཚེ་ན། རྟེན་དང་བརྟེན་པར་བཅས་པའི་ལུས་ཀྱི་དཀྱིལ་འཁོརཁོ་ནར་མ་ཟད། གསང་སྔགས་ཀྱི་ཀུན་སྤྱོད་མཐའ་དག་ཡེ་ཤེས་ཁོ་ནའི་རྣམ་རོལ་ཏེ།
ཇི་སྐད་དུ། རྣམ་པར་ཤེས་པའི་ཆོས་ཉིད་འདས། ། ཡེ་ཤེས་གཉིས་མེད་ཚུལ་འཆང་བ། ། ཞེས་སོ། ། གཉིས་མེད་ཀྱི་ཡེ་ཤེས་ལ་རྟེན་འབྲེལ་སྣ་ཚོགས་སུ་མི་འཆར་བ་ཡང་མ་ཡིན་ཏེ། གཟུགས་རྣམས་སྣ་ཚོགས་སྣང་བའི་དཔལ། ། གཟུགས་བརྙན་མ་ལུས་འཆང་བ་པོ། ། ཞེས་སོ། ། སྣང་བ་དེ་དག་ཀུན་རྫོབ་ཀྱི་རྣམ་པར་སྣང་ཡང༌། ཀུན་རྫོབ་ཀྱི་བདེན་པ་དངོས་མ་ཡིན་ཏེ།
མ་རིག་པས་རྣམ་པར་བསླད་པ་མ་ཡིན་པའི་ཕྱིར་དང༌། སོ་སོ་རང་རིག་པའི་ཡེ་ཤེས་ཀྱིས་མྱོང་བར་བྱ་བ་ཡིན་པས་ན། རིགས་པས་དཔྱད་པ་ཡང་བཟོད་པ་ཉིད་ཀྱི་ཕྱིར་རོ། ། གཉིས་པ་ལུས་དཀྱིལ་གྱི་ངོས་འཛིན། སྒྲུབ་པ་པོའི་ཤེས་རྒྱུད་དང་འབྲེལ་དགོས་པར་བསྟན་པ་ལ་གཉིས་ཏེ། སྒྲུབ་པ་པོའི་ངོས་འཛིན་གང་ལ་བྱེད་བསམ་པ་དང༌། དེའི་ལུས་དཀྱིལ་གྱི་འཇོག་མཚམས་སོ་སོར་ཕྱེ་བའོ། ། དང་པོ་ནི། བོད་སྔ་ཕྱིའི་རྗེས་འབྲང་ཀུན་མཐུན་པར། སྒྲུབ་པ་པོ་རྟེན་གྱི་གང་ཟག་ཅེས་བྱ་བ་ནི།
གང་ཟག་དང༌། སྐྱེས་བུ་དང༌། ཤེས་པ་པོ་དང༌། མཐོང་བྱེད་སྐྱེས་བུ་བཅུ་གཉིས་ཀྱི་མིང་ཅན་དེ་དག་རྣམས་སོ། ། དེའི་མཚན་གཞི་ཡང༌། ཆོས་མངོན་པ་ལྟར་ན། རང་རྒྱུད་ཀྱི་ཕུང་པོ་ལྔ་ལ་བདག་ཏུ་ཞེན་པའི་ཞེན་སྟངས་ཀྱི་གཟུང་བྱར་གྱུར་པའི་བདག་དེ་ལ་ངོས་འཛིན་དགོས་ཤིང༌། དབུ་མ་ཐལ་འགྱུར་བ་ལྟར་ན། རང་རྒྱུད་ཀྱི་ཕུང་པོ་ལྔ་ལ་བརྟེན་ནས་བཏགས་པའི་ང་ཙམ་ཞེས་བྱ་བ་འདི་ཉིད་དོ། ། ལས་འབྲས་ཀྱི་རྟེན་དུ་གྱུར་པའི་བདག་ཅེས་བྱ་བ་ཡང་འདི་ཁོ་ན་སྟེ།
འདི་ཁས་མ་བླངས་ན་ལས་བྱས་པ་ཆུད་ཟོས་པ་དང༌། མ་བྱས་པ་དང་འཕྲད་པ་ལ་སོགས་པའི་ཕྱིར་ན། ལས་འབྲས་ལ་སྐུར་པ་བཏབ་པར་འགྱུར་རོ། ། ཞེས་འཆད་དོ། ། དེ་ལྟར་འཆད་པ་འདི་དག་ནི། སངས་རྒྱས་པའི་ཆོས་ཀྱི་ཕྱག་རྒྱ་བཞི་རྩ་བ་ནས་འཇིག་པར་བྱེད་པ་དང༌། མུ་སྟེགས་བྱེད་ཀྱི་གཞུང་གི་རྩ་བ་འཛུགས་པར་བྱེད་པ་ཡིན་ཏེ། རྣམ་འགྲེལ་མཛད་པས། གྲོལ་བ་པོ་ནི་མེད་ན་ཡང༌། ། ལོག་པར་སྒྲོ་བཏགས་གཞོམ་ཕྱིར་བརྩོན། །
ཞེས་དང༌། ཟླ་བའི་ཞབས་ཀྱིས་ཀྱང༌། གང་ལ་རྟག་ཏུ་འགྲོ་རྣམས་ངར་འཛིན་བློ། ། རབ་ཏུ་འབྱུང་ཞིང་དེ་ཡི་གང་ཡིན་དེར། ། ང་ཡིར་འཛིན་བློ་འབྱུང་བའི་བདག་དེ་ནི། ། མ་བརྟགས་གྲགས་པར་གཏི་མུག་ལས་ཡིན་ནོ། ། ཞེས་གསུངས་སོ། ། དེ་སྐད་དེ་ནི། དོན་དམ་ལ་དགོངས་སོ། ། ཤེ་ན།
དོན་དམ་དུ་ཡོད་པ་མ་ཡིན་ན། ཡོད་པར་འགལ་ཏེ། དོན་དམ་པ་ཡུལ་གྱི་གནས་ཚུལ་ལ་ཞུགས་པ་ཉིད་ཀྱི་ཕྱིར་རོ། ། དེ་ལྟར་སྒྲུབ་པ་པོ་བདག་ཏུ་མ་རིགས་པའི་ཕྱིར། དེས་བདག་གིར་བྱས་པའི་ཕུང་ཁམས་སོགས་ཀྱང༌། ལུས་དཀྱིལ་དུ་རུང་བ་མ་ཡིན་ཏེ། ཇི་སྐད་དུ། བདག་ནི་ཡོད་པ་མ་ཡིན་ན། ། བདག་གི་ཡོད་པ་ག་ལ་འགྱུར། ། ཞེས་སོ། །
དེ་ལྟར་མཐའ་གཞན་བསལ་ནས། རང་ལུགས་ཀྱི་སྒྲུབ་པ་པོའི་ངོས་འཛིན་ནི། སྒྲུབ་ཐབས་རྣམས་སུ། ཨཏྨ་ཀོ྅ཧཾ། ཞེས་རྡོ་རྗེའི་ཚིག་གིས་བསྟན་པ་དེ་ཉིད་དོ། ། བཀག་མ་ཐག་པ་དེ་ཉིད་དང༌། བདག་ཅེས་བྱ་བའི་མིང་མཚུངས་ཀྱང༌། དོན་འདྲ་བ་མ་ཡིན་ཏེ། འདིའི་ངོས་འཛིན་དུ་དྷརྨ་དྷ་ཏུ་དང༌། ཤུ་ནྱ་ཏ་ཞེས་བསྟན་པའི་ཕྱིར་གཉིས་པ་ལུས་དཀྱིལ་གྱི་འཇོག་མཚམས་སོ་སོར་བསྟན་པ་ལ་གཉིས་ཏེ།
ཀུན་རྫོབ་དྲང་དོན་གྱི་ལུས་དཀྱིལ་དང༌། དོན་དམ་ངེས་དོན་གྱི་ལུས་དཀྱིལ་ལོ། ། དང་པོ་ནི། བསྐྱེད་པའི་རིམ་པ་ལ་རིགས་པར་ཞུགས་པའི་རྣལ་འབྱོར་པ་ལ་རང་གི་ཟག་བཅས་ཀྱི་ཕུང་ཁམས་སྐྱེ་མཆེད་ཚོགས་པ་དང༌། ཆ་ཤས་སོ་སོར་སྣང་བའི་རྣམ་རིག་གང་ཡིན་པ་ཉིད་དོ། ། འདི་ནི། ཡུལ་གཟུང་བ་མ་གྲུབ་ཀྱང༌། ཡུལ་ཅན་འཛིན་པ་མ་བཀག་པའི་གནས་སྐབས་ཏེ། སྭ་བྷ་ཝའི་སྔགས་དོན་བསམས་པའི་ཚེ་དང༌། སེམས་ཙམ་དང་རང་རྒྱལ་གྱི་ལྟ་བ་ནས།
བླ་མེད་ཀྱི་རྣལ་འབྱོར་ལ་ཞུགས་པ་དག་གི་ཚེ་ནའོ། ། སྐབས་འདིར། རྟེན་བརྟེན་པ་གཉིས་ཀ་གཟུང་འཛིན་གཉིས་མེད་དུ་མ་སོང་བས། སྟོང་པ་ཉིད་དང་སེམས་ཀྱི་རྡོ་རྗེར། ཅུང་བཞག་དཀའོ། ། གཉིས་པ་ལ། གནས་སྐབས་ཀྱི་དོན་དམ་དང༌། མཐར་ཐུག་གི་དོན་དམ་པའི་དབང་དུ་བྱས་པའོ། ། དང་པོ་ནི། རྣལ་འབྱོར་པ་རང་གི་གཉིས་སུ་མེད་པའི་ཡེ་ཤེས་ཁོ་ན་ལ།
དོན་དམ་པའི་ཕུང་ཁམས་སྐྱེ་མཆེད་དུ་སྣང་བའི་རྣམ་རིག་སྟེ། འདི་ནི་རྣམ་རྫུན་དབུ་མ་ནས་བླ་མེད་དུ་ཞུགས་པའི་རྣལ་འབྱོར་གྱི་ཚེ་དང༌། ཡོ་ག་ཤུད་དྷའི་སྔགས་དོན་བསམས་པའི་ཚེ་ནའོ། ། ཡེ་ཤེས་ལ་དེ་ལྟར་སྣང་བ་ནི། དོན་དམ་པའི་དང༌། ཆོས་ཉིད་ཀྱི་དང༌། ཡོངས་གྲུབ་ཀྱི་ཕུང་ཁམས་སྐྱེ་མཆེད་དོ། ། ལུས་ལ་དེ་ལྟར་ཁས་བླང་པར་མི་བྱའོ། ། སྙམ་དུ་བསམ་པར་མི་བྱ་སྟེ། རྡུལ་ཚོན་སོགས་ལའང༌།
མ་བསྒྲུབས་གོང་དུ་ཐ་མལ་གྱི་ཚོན་དུ་སྣང་བ་དང༌། བསྒྲུབས་ན། ཡེ་ཤེས་ཀྱི་སྒྲུབ་གཞི་ལ་སོགས་པར་ཁས་ལེན་དགོས་པ་བཞིན་ནོ། ། གསུམ་པ་ནི། ཡེ་ཤེས་ཉིད་ལས་གྲུབ་པའི་རྟེན་བརྟེན་པ་ཡང༌། འོད་གསལ་དུ་བཅུག་པའི་ཚེ་ནའོ། ། དེ་ལྟར། གཟུང་བ་མ་གྲུབ་པ་ནི། ལྷག་མོས་ཀྱི་འཁོར་རྣམས་གཙོ་བོ་ལ་བསྡུས་པའི་ཚེ་དང༌། ཡེ་ཤེས་འབའ་ཞིག་ལས་ལུས་དཀྱིལ་ཚང་བར་གྲུབ་པ་ནི།
དང་པོའི་མགོན་པོའི་སྐུ་ལ་ལུས་དཀྱིལ་གསལ་བཏབ་པའི་ཚེ་ནའོ། ། དེ་ནས། སྤྲུལ་སྐུ་རྡོ་རྗེ་སེམས་དཔས། དཀྱིལ་འཁོར་རྒྱལ་མཆོག་སྤྲོས་པ་ནི། རང་གི་ལུས་ལ་དོན་དམ་པའི་དཀྱིལ་འཁོར་རྟེན་དང་བརྟེན་པར་བཅས་པ་ཆོས་ཉིད་ཀྱི་ཚུལ་དུ་བཞུགས་པ་དེ། གདུལ་བྱ་གཞན་སྣང་དུ་སྤྲུལ་པའི་སྐུས་མཛད་པ་བསམ་གྱིས་མི་ཁྱབ་པ་སྟོན་པ་སྟེ། སྔོན་དོན་གྲུབ་ཀྱིས། དགའ་ལྡན་དུ་ཆོས་སྐུ་མངོན་དུ་མཛད་ནས། འཛམ་བུའི་གླིང་དུ་རྒྱལ་སྲིད་སྐྱོང་བར་མཛད་པའི་བར་རྣམས་དང་ཆོས་མཐུན་པའོ། ། གསུམ་པ་ནི།
འབྲས་དུས་ཀྱི་ལུས་དཀྱིལ་ཆོས་ཀྱི་སྐུར་རོ་གཅིག་པ་ཡིན་ཏེ། སངས་རྒྱས་ཀྱི་སར་ཆོས་ཀྱི་སྐུས་མ་བསྡུས་པའི་དཀྱིལ་འཁོར་ཡོད་པ་མ་ཡིན་པའི་ཕྱིར་དང༌། ས་དེར་སྒྲུབ་པ་པོའི་རྣམ་སྨིན་གྱི་ཕུང་པོ་ཡང་དོར་ཟིན་པའི་ཕྱིར། གནས་དེར་ལུས་དཀྱིལ་མཚན་ཉིད་པ་མེད་ན། ལམ་དུས་སུ་སྐྱེད་རིམ་གྱི་གཙོ་བོ་རྟེན་དང་བརྟེན་པར་བཅས་པའི་དཀྱིལ་འཁོར་ཉིད་བཤད་པ་དོན་མེད་པར་ཐལ་བའི་ཕྱིར་རོ། ། གལ་ཏེ་འོ་ན། སྐྱེད་རིམ་པས་གོམས་པར་བྱ་བའི་ཕྱི་ནང་གི་དཀྱིལ་འཁོར་གཉིས་སུ་འབྱེད་པ་དེའི་ཚེ། རྟེན་བརྟེན་པའི་རྒྱུ་ཚོགས་དང༌། རང་གི་ངོ་བོ་ལ་ཟབ་མི་ཟབ་ཀྱི་ཁྱད་པར་ཡོད་དམ་མེད། མེད་ན་གཉིས་སུ་ཕྱེ་བའི་རྒྱུ་མཚན་དང་དགོས་པ་གང་ཡིན།
ཡོད་ན། གཞན་ལ་སུན་འབྱིན་བརྗོད་པ་དེ་ཉིད་སླར་འོངས་པ་མ་ཡིན་ནམ། ཞེ་ན། གཉིས་པོ་ལ། ཁྱད་པར་ཤིན་ཏུ་ཆེ་བ་ཡིན་ཏེ། ཇི་སྲིད་གཙོ་བོའི་སྐུ་ལ། རྟེན་དང་བརྟེན་པར་བཅས་པའི་དཀྱིལ་འཁོར་ཡོངས་སུ་རྫོགས་པས། བྱིན་གྱིས་བརླབས་པ་དང༌། གསལ་ཐེབས་པར་མ་གྱུར་པ་དེ་སྲིད་དུ། དཀྱིལ་འཁོར་གྱི་གཙོ་བོ་རྡོ་རྗེ་འཆང་དུ་མི་འོས་ཤིང༌།
དཀྱིལ་འཁོར་རྒྱལ་མཆོག་གི་ལྷ་ཚོགས་སྤྲོ་བར་བྱེད་པ་པོ་ཉིད་དུ་མི་རུང་བའི་ཕྱིར། དཀྱིལ་འཁོར་གཉིས་པོ་གང་ལས་བསྒྲུབ་པའི་གཞི། དོན་དམ་ཡེ་ཤེས་ཀྱི་ཆ་ལ་ཁྱད་པར་མེད་ཀྱང༌། ཀུན་རྫོབ་རྣམ་ཤེས་ཀྱི་སྣང་ཚུལ་ལས་ཁྱད་པར་ཕྱེ་བ་ཡིན་ཏེ། ཕྱིའི་གཞལ་ཡས་ཁང་ནི། རྡོ་རྗེའི་ས་བསྐྱེད་པ་ལས་རིམ་གྱིས་བསྒྲུབ་དགོས་ཤིང༌། ནང་གི་གཞལ་ཡས་ཁང་ནི་སེམས་ཀྱི་རྡོ་རྗེ་ཉིད་དུ་གདོད་མ་ནས་གྲུབ་པ་དང༌། ཕྱིའི་དཀྱིལ་འཁོར་གྱི་ལྷ་ཚོགས་ནི། དཀྱིལ་འཁོར་རྒྱལ་མཆོག་གི་འབད་རྩོལ་དུ་མས་བསྒྲུབ་པར་བྱེད་དགོས་ལ། ནང་དཀྱིལ་གྱི་ལྷ་ཚོགས་ནི།
བཅོས་མིན་དུ་གྲུབ་པ་སྐད་ཅིག་གིས་གསལ་ཐེབས་པས་ཆོག་པའི་ཕྱིར་དང༌། ཡུལ་དུ་བྱེད་པའི་བློ་ཡང་རྣམ་ཤེས་དང་ཡེ་ཤེས་སོ་སོར་ངེས་པའི་ཕྱིར་འདིར། མ་དག་པའི་ཕུང་ཁམས་སྐྱེ་མཆེད་སྦྱང་གཞིར་བྱས་ནས། དག་པ་ཡེ་ཤེས་ཀྱི་ཕུང་ཁམས་སོགས་ལས་གྲུབ་པའི་ལྷ་སོ་གཉིས་ཀྱི་བསྐྱེད་པའི་རིམ་པ་ལ། རྣལ་འབྱོར་དུ་བྱེད་པའི་རྒྱུ་མཚན་དང་དགོས་པའི་ཁྱད་པར་འདི་ལྟར། ཕུང་སོགས་ཆོས་གསུམ་པོ་འདི་ལ། གནས་སྐབས་གསུམ་དུ་ཕྱེ་ནས། དང་པོ་གཞི་དུས་སུ་འཁྲུལ་མེད་རང་བཞིན་རྣམ་དག་གི་ཆོས་གསུམ་དང༌། འཁྲུལ་བཅས་ཐ་མལ་གྱི་ཕུང་སོགས་སུ་སྣང་བའི་རྣམ་རིག་གོ ། ལམ་དུས་སུ་ཡང༌།
འཁྲུལ་མེད་ཡེ་ཤེས་ལ་ལྷ་སོ་གཉིས་ཀྱི་དཀྱིལ་འཁོར་དུ་སྣང་བ་དང༌། འཁྲུལ་བཅས་རྟོག་པའི་ཤེས་པ་ལ་དེ་ལྟར་སྣང་བའོ། ། ལྷ་དེ་དག་བསྒྲུབ་པའི་གཞི་ནི། ཡིན་ལུགས་ལ་ཡེ་ཤེས་ལས་དང༌། འཁྲུལ་ངོར་མ་དག་པའི་ཕུང་སོགས་ལས་སོ། ། འཁྲུལ་སྣང་གིས་ནི། ཐ་མལ་གྱི་སྣང་ཞེན་ཁེགས་ཤིང༌། ཡིན་ལུགས་ཤེས་པས་ནི་འཁྲུལ་སྣང་ཟློག་པར་བྱེད་དོ། ། འབྲས་དུས་ཀྱི་ཕུང་སོགས་ནི། རྟེན་བརྟེན་པ་ཐམས་ཅད་དག་པ་རབ་འབྱམས་འབའ་ཞིག་པ་ཉིད་དོ། །
དེ་ལྟར་རང་བཞིན་རྣམ་དག་གི་ཕུང་སོགས་ལས་ལམ་དུས་སུ། གློ་བུར་རྣམ་དག་གི་ལྷ་སོ་གཉིས། མོས་པ་ལམ་བྱེད་ཀྱིས་བསྒོམ་པ་མཐར་ཕྱིན་པ་ནི། འབྲས་བུའི་དུས་སུ། མ་དག་པའི་སྣོད་བཅུད་ཀྱི་སྣང་བ་རང་སར་དག་ནས། སངས་རྒྱས་ཀྱི་ཞིང་ཡོངས་སུ་སྦྱངས་པ་ཡིན་ནོ། ། བོད་ཕྱི་མའི་འདོད་པ་ལ་ནི། ཞིང་སྦྱངས་པའི་ཚད་འདི་བཞག་ཏུ་མེད་དེ། ཐོག་མར་འཛམ་གླིང་གི་མིའི་རྟེན་ལ། སངས་རྒྱས་པ་དེའི་ཞིང་ནི།
འོག་མིན་སྟུག་པོ་བཀོད་པ་ཉིད་དུ་ཁས་མི་ལེན་པའི་ཕྱིར་དང༌། དེའི་ཚེ་སངས་རྒྱས་དེ་ལ་འཛམ་བུའི་གླིང་དག་པའི་ཞིང་དུ་སྣང་བ་ནི། དེའི་ཚེ་མ་དག་པའི་ཞིང་མི་སྲིད་པར་ཐལ་བའི་ཉེས་པར་འབྱུང་བར། བོད་ཕྱི་མ་དག་གིས་འཆད་པས་སོ། ། གསུམ་པ་རྗེས་ཀྱི་རྣམ་པར་བཞག་པ་ནི། ཏིང་ངེ་འཛིན་དང་པོ་གཉིས་ཀྱིས། ཕྱི་ནང་གི་བསྐྱེད་པའི་རིམ་པ་རགས་པ་མཐར་ཕྱིན་པར་བྱས་པའི་འོག་ཏུ། ཕྲ་མོ་དང༌། ཐིག་ལེའི་རྣལ་འབྱོར་ལ་སློབ་ཚུལ་སོགས། ལས་རྒྱལ་མཆོག་གི་རིམ་པ་དག་ལ་ངོས་གཟུང་བར་བྱ་སྟེ།
སྐབས་དེར། བསྐྱེད་རིམ་གྱི་ཡན་ལག་ཏུ་དགོས་པའི་བསོད་ནམས་ཀྱི་ཚོགས་མང་པོ་རྫོགས་པར་བྱེད་པ་དང༌། ཕྲ་ཐིག་གི་རྣལ་འབྱོར་པས། སྐྱེད་རིམ་གྱི་འཇུག་སྡུད་པར་བྱེད་ཅིང༌། རྫོགས་རིམ་གྱི་འགོ་འདྲེན་པར་བྱེད་པའི་ཕྱིར་རོ། ། ལས་དང་པོ་ཡི་སྒྲུབ་པ་པོ་ཉིད་ཀྱི། ། རྣམ་ཤེས་ལས་གཞན་སྦྱང་བྱར་འོས་མ་ཡིན། ། ཡེ་ཤེས་སྣང་བ་རིང་དུ་གོམས་བྱས་པས། ། གཞན་སྣང་ངང་གིས་སྤོང་བ་བསྐྱེད་པའི་རིམ། ། ཞེས་བྱ་བ་འདི་གྲུབ་པའོ།། །།
སྭསྟི། ཡེ་ཤེས་བསྐྱེད་པའི་རིམ་པས་རྣམ་ཤེས་ཆོས། ། སྐྱེ་མེད་སྤྲུལ་པའི་སྐུ་ལ་གདེང་ཐོབ་ནས། ། ལས་ཉོན་རྫོགས་པའི་རིམ་པས་ཡེ་ཤེས་སྐུ། ། འཆི་མེད་ཆོས་སྐུའི་ངེས་པ་འདི་བཤད་བྱ། ། གཉིས་པ། རྫོགས་པའི་རིམ་པ་ཤེས་པར་བྱ་བ་ལ་གསུམ་སྟེ། རིམ་ལྔའི་རྐང་གྲངས་ངོས་གཟུང་ནས། གྲངས་དང་གོ་རིམ་ངེས་པའི་ཚུལ། རྫོགས་རིམ་ལྔ་པོ་སོ་སོའི་ངོས་འཛིན།
རིམ་ལྔའི་ནང་དུ་ཡན་ལག་དྲུག་གི་བྱེད་ལས་འདུས་པའི་ཚུལ་ལོ། ། དང་པོ་ནི། བསྐྱེད་པའི་རིམ་པ་ཐོག་མར་བགྲངས་ནས། སེམས་དབེན་སོགས་རྫོགས་པའི་རིམ་པ་བཞིན་ཕྱེ་ནས། རིམ་པ་ལྔ་སྟེ། དེའི་ཚེ་ན་ལུས་ངག་གི་དབེན་པ་གཉིས་ནི། སེམས་དབེན་གྱི་སྔོན་འགྲོ་ཡིན་པས། དེར་བསྡུས་ནས། དཔལ་གསང་བ་འདུས་པའི་མངོན་པར་རྟོགས་པ་མཐའ་དག རིམ་པ་ལྔར་བསྡུ་བ་ནི།
འགྲེལ་ཆེན་སྒྲོན་མ་གསལ་བའི་ལུགས་དང༌། ལུས་དབེན་ནི། སྐྱེད་རིམ་མམ། ངག་དབེན་གྱི་ནང་དུ་བསྡུས་ནས། རྫོགས་རིམ་རྐྱང་པ་ལ་རིམ་པ་ལྔར་འཇོག་པ་ནི་འཕགས་པ་ཉིད་ཀྱི་རིམ་ལྔའི་བསྟན་བཅོས་ཀྱི་ལུགས་སོ། ། གཉིས་པ། གྲངས་ངེས་ནི། ཟུང་འཇུག་གསང་བ་འདུས་པའི་མཐར་ཐུག་གི་སྐུ་འགྲུབ་པ་ལ། ལམ་རིམ་པ་གཉིས་སུ་གྲངས་ངེས་པ་ཡིན་ཏེ། གཉིས་ལས་མང་མི་དགོས་ཤིང༌།
ཉུང་ན་དེ་མི་འགྲུབ་པའི་ཕྱིར། དེ་ཡང་འདི་ལྟར། བསྐྱེད་པའི་རིམ་པས་ནི། འོག་མིན་གྱི་གནས་ཁོ་ནར་བཞུགས་པའི་ཟུང་འཇུག་གི་སྐུ་ལས་མ་གཡོས་བཞིན་དུ། གཞན་དོན་སྤྲུལ་པའི་སྐུ་ལྷུན་གྲུབ་རྒྱུན་མི་འཆད་དུ་འབྱུང་བར་བྱེད་དོ། ། དེ་ཡང༌། བསོད་ནམས་ཀྱི་ཚོགས་ཀྱི་རྣམ་སྨིན་དངོས་ནི། འོག་མིན་གྱི་རྟེན་ཅན་ཁོ་ན་ཡིན་ལ། རྒྱུ་མཐུན་པའི་སྐུ་ནི་མཆོག་གི་སྤྲུལ་པའི་སྐུ་ཆགས་ཅན་ནམ། ཆགས་བྲལ་གྱི་སྐུ་སྣ་ཚོགས་སུ་སྟོན་པ་དེའོ། །
བསྐྱེད་པའི་རིམ་པ་ནི། བསོད་ནམས་ཀྱི་ཚོགས་ཡོངས་སུ་རྫོགས་པའི་བྱེད་ལས་ཅན་ཁོ་ནར་མ་ཟད། གོང་དུ་བཤད་ཟིན་པ་ལྟར་ལྷའི་རྣལ་འབྱོར་གྱི་ལས་ཉོན་མ་ལུས་པར་སྤང་པའི་ཐར་པ་དང་སྤངས་རྟོགས་ཀྱི་ཚད་མཉམ་པར་བྱེད་ནུས་པས་ན། སྐྱེད་རིམ་མཐར་ཕྱིན་པའི་རྣལ་འབྱོར་པས་གདུལ་བྱ་རིགས་ཅན་གསུམ་ཀ་རྗེས་སུ་འཛིན་པར་ནུས་སོ། ། བསྐྱེད་པའི་རིམ་པ་ལ་གནས་པ་གཞིར་བྱས་ཀྱི་སྟེངས་སུ། རྫོགས་པའི་རིམ་པ་ཡང༌། ལྔའམ། བཞི་པོ། ཐོག་མར་གཉིས་སུ་འདུས་སྟེ། རྟེན་སྐུ་འགྲུབ་པར་བྱེད་པའི་ཉེར་ལེན་དང༌།
བརྟེན་པ་སྤངས་རྟོགས་རྫོགས་པར་བྱེད་པའི་རྐྱེན་ནོ། ། དང་པོ་ནི། སྒྱུ་མ་ལྟ་བུའི་སྐུ་ཡིན་ལ། འདི་མངོན་དུ་བྱེད་པ་ལ་དེ་མ་ཐག་པའི་རྐྱེན་སེམས་དབེན་ཐུགས་རྡོ་རྗེའི་ཏིང་ངེ་འཛིན་དང༌། བདག་པོའི་རྐྱེན་ངག་དབེན་གསུང་རྡོ་རྗེའི་ཏིང་ངེ་འཛིན་མེད་པར་མི་འབྱུང་ཞིང༌། རྡོ་རྗེ་གཉིས་པོ་དེ་ཡང༌། སྐུ་རྡོ་རྗེ་ལ་མ་བརྟེན་པར་མེད་པས། སྒྱུ་མ་ལྟ་བུའི་རིམ་པ་ལ་ཡན་ལག་གསུམ་པོ་དེར་ངེས་སོ། ། གཉིས་པ། སྤངས་རྟོགས་རྫོགས་བྱེད་ཀྱི་རྐྱེན་ལ།
སྤངས་པ་རྫོགས་པའི་དང༌། རྟོགས་པའི་ཡོན་ཏན་རྫོགས་བྱེད་ཀྱི་རྐྱེན་ནོ། ། དང་པོ་ནི། མངོན་པར་བྱང་ཆུབ་པའི་རིམ་པ་ཞེས་པའི་མིང་ཅན། ཡང་དག་པའི་མཐའ་དང༌། འོད་གསལ་བའོ། ། གཉིས་པ་ནི། སློབ་བཞིན་པའི་ཟུང་འཇུག་གི་སྐུ་སྟེ། འདི་ནི་ཡང་དག་པའི་མཐའ་དང༌། སྒྱུ་མའི་སྐུ་ཟུང་དུ་འཇུག་པ་ཡིན་པས་ན།
སྤང་བྱའི་ས་བོན་མ་ལུས་པ་སྤོང་བར་བྱེད་ཅིང༌། ཐོབ་བྱའི་ཡོན་ཏན་མཐའ་དག་རྫོགས་པ་དང༌། སྤྱོད་པའི་ཉེ་རྒྱུས་མི་སློབ་པའི་ཟུང་འཇུག་ཏུ་མཚམས་སྦྱོར་བར་བྱེད་དོ། ། གསུམ་པ་གོ་རིམ་ངེས་པ་ནི། ཐོག་མར་བསྐྱེད་པའི་རིམ་པ་ལ་མ་བསླབས་པར། ལུས་རྣམ་པར་དབེན་པ་ལ་སློབ་པ་མི་འབྱུང་སྟེ། འདིར། གང་དབེན་པའི་གཞི་ལུས་ནི། དཀྱིལ་འཁོར་གྱི་གཙོ་བོའི་སྐུ་ཡིན་ལ། གང་གིས་དབེན་པ་ནི།
མ་དག་པའི་ཕུང་སོགས་ལ་བྱེད་དགོས་པར་བཤད་པས་ན། དེ་དེས་དབེན་པ་ནི། སྐྱེད་རིམ་ལ་མ་སྦྱངས་པར་མི་འབྱུང་བའི་ཕྱིར། དེའི་འོག་ཏུ་ངག་རྣམ་པར་དབེན་པ་ལ་སློབ་པ་ཡང༌། ལུས་རྣམ་པར་དབེན་པ་ལ་བསླབས་པ་སྔོན་དུ་འགྲོ་དགོས་ཏེ། འདིར། གང་དབེན་པའི་གཞི་ནི། དཀྱིལ་འཁོར་གྱི་གཙོ་བོའི་གསུང་དང༌། གང་གིས་དབེན་པ་ནི། ཐ་མལ་གྱི་ངག་གིས་དབེན་པ་ཡིན་ལ།
དེ་དེས་དབེན་པར་བྱེད་པ་ནི། ལུས་དབེན་སྐུ་རྡོ་རྗེའི་ཏིང་ངེ་འཛིན་ལ་མ་བསླབས་པར་མི་འབྱུང་ཞིང༌། དེ་ལྟར་བསླབས་པ་ལས། ཕྱི་མ་དེ་ངང་གིས་འབྱུང་བའི་ཕྱིར། དེའི་འོག་ཏུ་སེམས་དབེན་ཐུགས་རྡོ་རྗེའི་ཏིང་ངེ་འཛིན་ལ་སློབ་པ་ལ་ཡང༌། ངག་དབེན་གསུང་རྡོ་རྗེའི་ཏིང་ངེ་འཛིན་ལ་བསླབས་པ་སྔོན་དུ་འགྲོ་དགོས་ཏེ། འདིར། གང་དབེན་པའི་གཞི་ནི། དཀྱིལ་འཁོར་གྱི་གཙོ་བོའི་ཐུགས་ཡིན་ལ། གང་གིས་དབེན་པ་ནི།
ཐ་མལ་པའི་སེམས་ལ་བྱ་ཞིང༌། དེ་དེས་དབེན་པ་ལ་སློབ་པ་ཡང༌། གསུང་རྡོ་རྗེའི་ཏིང་ངེ་འཛིན་ལ་མ་བསླབས་པར་མི་འབྱུང་ཞིང༌། དེ་ལ་བསླབས་པས་རླུང་སེམས་དབུ་མར་ངང་གིས་ཚུད་པའི་ཕྱིར། འདིར། བོད་ཕྱི་མ་གང་དབེན་པའི་གཞི་རྡོ་རྗེ་གསུམ་ལ་ངོས་མི་འཛིན་པར། སྒྲུབ་པ་པོའི་ལུས་ངག་ཡིད་གསུམ་སྤྱི་ཙམ་པ་ལ་ངོས་བཟུང་ནས། ཐ་མལ་གྱི་ལུས་ངག་ཡིད་གསུམ་གྱིས་དབེན་པར་འཆད་པ་ནི། ནོར་བ་ཡིན་ཏེ། དབེན་གཞི་རྡོ་རྗེ་གསུམ་ལ་མ་བཤད་ན།
དེ་དང་དེས་དབེན་པ་འགལ་བའི་ཕྱིར་རོ། ། དེ་ལྟར་སྔོན་འགྲོ་དབེན་པ་གསུམ་ལ་བསླབས་པ་སྔོན་དུ་བཏང་ནས། དངོས་གཞི་ཀུན་རྫོབ་ཀྱི་བདེན་པ་ལ་སློབ་པར་བྱ་དགོས་ཏེ། རྡོ་རྗེ་གསུམ་ལ་བསླབས་པ་སྔོན་དུ་མ་སོང་ན། སྒྱུ་མའི་སྐུ་གང་ལས་བསྒྲུབས་པའི་གཞི་མི་འབྱུང་བའི་ཕྱིར། སྒྱུ་ལུས་ཐོག་མར་གྲུབ་པའི་འོག་ཏུ། འོད་གསལ་བའི་རིམ་པ་བསྟན་དགོས་ཏེ། སྒྱུ་ལུས་གྲུབ་པ་སྔོན་དུ་མ་སོང་བའི་འོད་གསལ་བའི་རིམ་པ་རྐྱང་པས་ནི། སློབ་བཞིན་པའི་ཟུང་འཇུག་ཙམ་ཡང་སྔོན་དུ་བྱེད་མི་ནུས་པའི་ཕྱིར། དཔེར་ན།
ཕར་ཕྱིན་པའི་འོད་གསལ་བཞིན་ནོ། ། དེའི་འོག་ཏུ་ཟུང་འཇུག་སྔོན་དུ་བྱེད་པ་ཡང་འོད་གསལ་བའི་རིམ་པ་ལ་བསླབས་པ་སྔོན་དུ་འགྲོ་དགོས་ཏེ། སྒྱུ་མའི་སྐུ་འོད་གསལ་གྱིས་སྦྱངས་པ་སྔོན་དུ་མ་སོང་ན། བདེན་པ་གཉིས་སོ་སོར་ཞེན་པ་ལས་མི་གྲོལ་ཞིང༌། དེ་ལྟ་ན་བདེན་གཉིས་གཅིག་ཏུ་བསྲེས་པའི་ཟུང་འཇུག་གི་སྐུ་མངོན་དུ་བྱེད་མི་ནུས་པའི་ཕྱིར། གལ་ཏེ། མི་སློབ་པའི་ཟུང་འཇུག་གི་སྐུ་ཡོངས་སུ་རྫོགས་པར་མངོན་དུ་བྱེད་པ་ནི་བསྐྱེད་པའི་རིམ་པས་བསོད་ནམས་ཀྱི་ཚོགས་དང༌། མངོན་པར་བྱང་ཆུབ་པའི་རིམ་པས་སྤང་བྱ་མ་ལུས་པ་སྤོང་ནུས་པ་དེ་ཉིད་ཀྱི་ཕྱིར་ན། ཡེ་ཤེས་ཀྱི་ཚོགས་མ་ལུས་པ་རྫོགས་པ་དེ་ཙམ་གྱིས་ཆོག་པའི་ཕྱིར། སྐབས་འདིར།
སྒྱུ་མའི་སྐུ་བསྒྲུབ་པའི་རིམ་པས་ཅི་ཞིག་བྱ་སྙམ་ན། སྤྱིར་རྫོགས་པའི་སངས་རྒྱས་འགྲུབ་པ་ལ། ཚོགས་གཉིས་པོ་ངེས་པར་གྲུབ་ཟིན་པ་ཙམ་གྱིས་ཆོག་མོད་ཀྱང༌། རྣལ་འབྱོར་ལས་དང་པོ་པས་ཚེ་གཅིག་གི་རྟེན་ལ་ལོངས་སྤྱོད་རྫོགས་པའི་སྐུ་འགྲུབ་པ་ནི། ངེས་པར་སྒྱུ་མའི་སྐུ་གྲུབ་པ་སྔོན་དུ་འགྲོ་དགོས་སྟེ། བསྐྱེད་པའི་རིམ་པས་བསོད་ནམས་ཀྱི་ཚོགས་དང༌། འོད་གསལ་བའི་རིམ་པས་སྤང་བྱ་མ་ལུས་པར་སྤོང་ནུས་ཀྱང༌། ལས་དང་པོ་པ་དེའི་རྣམ་སྨིན་གྱི་ཕུང་པོ་ལས་ལོགས་ཤིག་ཏུ། ཡེ་ཤེས་ལས་གྱུར་པའི་སྒྱུ་མའི་སྐུ་གསར་པ་མ་གྲུབ་ན། ཚེ་གཅིག་གིས་ལོངས་སྐུ་མངོན་དུ་བྱེད་མི་ནུས་པའི་ཕྱིར།
བོད་ཕྱི་མ་ན་རེ། སྒྱུ་མའི་སྐུ་བསྒྲུབས་པའི་དགོས་པ་ནི། མི་སློབ་པའི་མཚན་དང་དཔེ་བྱད་ཀྱི་རིགས་འདྲ་སྔ་མ་སྔོན་སོང་དུ་བྱ་བའི་ཕྱིར་ཡིན་པས། ལུགས་འདིའི་ཁྱད་ཆོས་བླ་ན་མེད་པའོ། ། ཞེས་གསུང་མོད། མི་སློབ་པའི་མཚན་དཔེ་མངོན་དུ་མཛད་པ་ལ། བསོད་ནམས་ཀྱི་ཚོགས་མཐར་ཕྱིན་པ་ཙམ་གྱིས་མི་ཆོག་པར། རིགས་འདྲ་སྔ་མ་བསྒྲུབ་དགོས་ན། དེ་ལ་ཡང༌། རིགས་འདྲ་གཞན་ཞིག་བསྒྲུབ་དགོས་པ་སོགས།
ཐུག་པ་མེད་པར་འགྱུར་རོ། ། གལ་ཏེ། ཕར་ཕྱིན་པ་ལྟ་བུ་ལ་དེ་ལྟར་མི་དགོས་ཀྱང༌། ཚེ་གཅིག་གིས་བསྒྲུབ་པ་ལ་དགོས་སོ། ། ཞེས་ཟེར་མོད། སྒྱུ་ལུས་ཀྱི་མཚན་དཔེ་དང་པོའི་རིགས་འདྲ་སྔ་མ་གང་དུ་ཚོལ། ལ་ལ་དག་ན་རེ། ཕར་ཕྱིན་གྱི་ས་བཅུ་པ་ལ་ཡང་རིགས་འདྲ་དེ་ཡོད་དོ། ། ཟེར་ན། མཚན་དཔེའི་རིགས་འདྲ་བསྒྲུབ་པ་རྡོ་རྗེ་ཐེག་པའི་ཁྱད་ཆོས་སུ་འདོད་པ་ཉམས་སོ། །
གཉིས་པ་སོ་སོའི་རྣམ་གཞག་ངོས་གཟུང་བ་ལ་གསུམ་སྟེ། སྔོན་འགྲོ་དབེན་པ་གསུམ་ལ་ཇི་ལྟར་སློབ་པའི་ཚུལ། དངོས་བཞི་བདེན་པ་གཉིས་ཇི་ལྟར་ཉམས་སུ་ལེན་པའི་རྣམ་གཞག རྗེས་ལ་ཟུང་འཇུག་གི་སྐུ་ཇི་ལྟར་འགྲུབ་པའི་རིམ་པའོ། ། དང་པོ་ལ། གསུམ་སྟེ། ལུས་དབེན་སྐུ་རྡོ་རྗེའི་དང༌། ངག་དབེན་གསུང་རྡོ་རྗེའི་དང༌། སེམས་དབེན་ཐུགས་རྡོ་རྗེའི་ཏིང་ངེ་འཛིན་ལ་སློབ་པའི་ཚུལ་ལོ། ། དང་པོ་ལ་གསུམ་སྟེ།
ཤེས་པར་བྱ་བའི་ཡུལ་གང་ཡིན་པ་དང༌། ཤེས་པའི་འོག་ཏུ་ལུས་དབེན་གྱི་རང་བཞིན་ངོས་གཟུང་བ་དང༌། རྒྱུ་ཚོགས་གང་ལས་བསྒྲུབ་པའོ། ། དང་པོ་ནི། སྐབས་འདིར། དམ་པ་རིགས་བརྒྱ་ཞེས་པའི་རྣམ་གཞག་ཤེས་པར་བྱ་དགོས་ཏེ། སྦྱང་གཞི་མ་དག་པའི་ཕུང་ཁམས་སྐྱེ་མཆེད་ཀྱི་རང་སྣང་འཁྲུལ་པ་དང༌། སྦྱོང་བྱེད་དམ་པ་རིགས་བརྒྱའི་སྣང་བ་མི་བསླུ་བར་ཤེས་ནས། སྦྱང་གཞི་དང་སྦྱོང་བྱེད་སོ་སོར་ངོ་འཕྲོད་དགོས་པའི་ཕྱིར། དེ་དག་གང་ཞེ་ན།
སྐྱེད་རིམ་པའི་སྦྱང་གཞི་དང༌། སྦྱོང་བྱེད་རགས་པ་ཙམ་ངོ་འཕྲོད་ཟིན་པ་དེ་གཞིར་བྱས་ནས། ལུས་རྣམ་པར་དབེན་པ་ལ་མཉམ་པར་འཇོག་པའི་ཐོག་མར། ཞིབ་ཏུ་ཕྱེ་ནས་ཤེས་པར་བྱ་བ་ནི། སྦྱང་གཞི་མ་དག་པའི་ཕུང་པོ་ལྔ་པོ་རེ་རེ་ལ་ཡང་སྦྱོང་བྱེད་གཉེན་པོའི་དབྱེ་བ་དང༌། སྤང་གཉེན་སོ་སོར་ངེས་པའི་སྦྱང་བྱའི་དྲི་མ་ལྔ་ཚན་ལྔར་ཕྱེ་ནས། རྩ་བའི་རིགས་ཆེན་ལྔ་པོ་རེ་རེ་ལ་ཡང༌། རིགས་ཆུང་ལྔ་ལྔར་ཕྱེ་བ་དང༌། དེ་བཞིན་དུ་མ་དག་པའི་ཁམས་བཞི་པོ་ལ། སྦྱང་བྱ་མ་དག་པའི་སྣང་བ་ལྔ་ཚན་བཞིར་ཕྱེ་ནས།
སྦྱོང་བྱེད་ཡུམ་བཞི་ལ་སངས་རྒྱས་སྤྱན་གྱི་རྣམ་སྣང་སོགས་ལྔ་ཚན་བཞིར་འབྱེད་པ་དང༌། ཟག་བཅས་ཀྱི་དབང་པོ་དྲུག་པོ་རེ་རེ་ལ་ཡང༌། འཁྲུལ་པའི་སྣང་བ་ལྔ་ཚན་དུ་ཕྱེ་ནས། སྦྱོང་བྱེད་གཉེན་པོ་ལ་ས་སྙིང་གི་རྣམ་སྣང་སོགས། ལྔ་ཚན་དྲུག་ཏུ་འབྱེད་པ་དང༌། དེ་དང་འདྲ་བར་གཟུགས་རྡོ་རྗེ་མའི་རྣམ་སྣང་སོགས། ལྔ་ཚན་ལྔར་འབྱེད་པ་དང༌། ཡང༌། སྐབས་ལ་ལར། རིགས་ཆུང་ཉི་ཤུ་རྩ་ལྔ་པོ་རེ་རེ་ལ།
ཡུམ་བཞི་བཞིར་ཕྱེ་བས། དམ་པ་རིགས་བརྒྱའོ། ། ཞེས་འཆད་པ་དག་ཀྱང་སྣང་སྟེ། ཁྲོ་བོ་བཅུ་དང༌། བྱམས་པ་དང་ཀུན་ཏུ་བཟང་པོ་ལ། ལྔ་ཚན་དུ་མ་ཕྱེ་བ་ནི། དེ་དག་གི་སྦྱང་གཞི་ཚིགས་མཚམས་སོ་སོ་ལ་འཁྲུལ་སྣང་སོ་སོར་མ་ཕྱེ་བ་ལ་དགོངས་སོ། ། དེ་ལྟར་ཕྱེ་བའི་རིགས་བརྒྱ་པོ་ཐམས་ཅད་ཀྱང༌། རིགས་ཆེན་ལྔར་མ་འདུས་པ་མེད་ཅིང༌། ལྔ་པོ་ཡང༌།
རྡོ་རྗེ་གསུམ་དུ་བསྡུད་པ་དང༌། གསུམ་པོ་ཡང༌། གསང་ཆེན་རིགས་གཅིག་ཏུ་བསྡུས་ནས། རྩེ་གཅིག་ཏུ་བྱེད་པ་ནི། རྫོགས་པའི་རིམ་པ་སྟེ། འགག་རིམ་ནས་མཚན་བཏགས་པའོ། ། གཉིས་པ་ལུས་རྣམ་པར་དབེན་པ་རང་གི་ངོ་བོ་ནི། རིགས་བརྒྱ་པོ་དེ་གཅིག་ཏུ་བསྡུས་པའི་ཡེ་ཤེས་ཀྱི་སྐུ། ཞལ་ཕྱག་གི་རྣམ་པ་ཅན་ཉིད་དུ་འཁྲུངས་པ་སྟེ། འདི་ལ།
ལོ་དང་ཟླ་བའི་བར་དུ་མཉམ་པར་འཇོག་མོད། འཇོག་པ་པོ་དང༌། བཞག་བྱའི་ཡུལ་རྫས་སུ་ལྟ་ཅི། ལྡོག་པས་སོ་སོར་མི་འབྱེད་པ་ནི། འོག་མ་རྣམས་ལ་ཡང་དེ་བཞིན་ནོ། ། བོད་ཕྱི་མ་ན་རེ། རྫོགས་རིམ་དུ་གྱུར་པའི་ལུས་དབེན་གྱི་ངོས་འཛིན་ནི། ཡུལ་ཅན་བདེ་བ་ཆེན་པོ་ལ་ཡུལ་སྐྱེད་རིམ་པའི་ལྷར་སྣང་བའི་གཟུང་རྣམ་མོ། ། ཞེས་འཆད་པ་མི་འཐད་དེ། གཟུང་རྣམ་ཞེས་པ་ནི།
ཡུལ་ཅན་ལ་ཡུལ་གྱི་རྣམ་པ་ཐ་དད་དུ་ཤར་བའི་མིང་ཡིན་ལ། འདིར་ནི། ལུས་དབེན་དང་སྒྲུབ་པ་པོ་གཉིས་སུ་བྱར་ཡོད་པ་མ་ཡིན་པའི་ཕྱིར་རོ། ། གསུམ་པ་རྒྱུ་ཚོགས་ནི། སྔོན་རྒྱུ་དུས་སུ་བསྐུར་བའི་བུམ་དབང་དང༌། ལམ་དུས་སུ་བདག་ཉིད་ཀྱིས་བླངས་པའི་དབང་བསྐུར་དང༌། ཚོགས་ཀྱི་འཁོར་ལོས། བདག་པོའི་རྐྱེན་བྱས། སྦྱང་གཞི་རིགས་བརྒྱ་དང་བཅས་པའི། སྦྱོང་བྱེད་རིགས་བརྒྱའི་སྣང་བས་དམིགས་པའི་རྐྱེན་དང༌།
ལུགས་འདིའི་སྐྱེད་རིམ་གྱི་རྣལ་འབྱོར་ཆེན་པོ་གྲུབ་པའི་ཡེ་ཤེས་ཀྱིས། དེ་མ་ཐག་པའི་བརྐྱེན་བྱས་པ་ལས་འཁྲུངས་པའོ། ། ལུས་དབེན་འདི་རྫོགས་རིམ་དུ་འཆད་ཀྱང༌། སྨིན་བྱེད་དབང་གོང་མ་ལ་ལྟོས་པའི་བཤད་པ་མཛད་དོ། ། གཉིས་པ། ངག་རྣམ་པར་དབེན་པའི་སློབ་ཚུལ་ལ། གསུམ་སྟེ། ཤེས་པར་བྱ་བའི་ཡུལ་གང་ཡིན་པ་དང༌། དེ་ལྟར་ཤེས་ནས་གྲུབ་པའི་ངག་དབེན་རང་གི་ངོ་བོ་གང་ཡིན་པ་དང༌། རྒྱུ་ཚོགས་གང་ལས་དུས་ནམ་གྱི་ཚེ་གྲུབ་པའོ། །
དང་པོ་ནི་སྦྱང་གཞི་ཀུན་རྫོབ་པའི་ངག་ཅེས་བྱ་བ། ཐ་མལ་གྱི་རླུང་འབྱུང་འཇུག་གནས་གསུམ་དང༌། སྦྱོང་བྱེད་མགོན་པོ་བཞིའི་རླུང་སྦྱང་གཞི་དང་སྦྱོང་བྱེད་དུ་སོ་སོར་ངོ་ཤེས་པའོ། ། དེས་དེ་སྦྱོང་ནུས་པའི་ཤེས་བྱེད་ནི། སྦྱང་གཞི་ནི་ལས་དང་ཉོན་མོངས་པའི་དབང་གིས་བྱུང་བའི་འཁྲུལ་སྣང་དང༌། སྦྱོང་བྱེད་ནི་འཁྲུལ་སྣང་དེའི་ནང་ལྟ་ཡེ་ཤེས་ཀྱི་ཆ་ཉིད་དུ་ཤེས་ནས། གྲུབ་པར་བྱས་པས་སོ། ། འདི་ལ་ཇི་ལྟར་རྒྱུ་བའི་ཚུལ་དང༌། དེའི་རང་བཞིན། རྡོ་རྗེ་གསུམ་དུ་ངོ་སྤྲོད་པའོ། །
དང་པོ་ནི། རྩ་བའི་རླུང་ལྔ་ལས། ཐོག་མར་མེ་རླུང་པདྨ་མགོན་པོའི་རྒྱུ་བ་ཞེས་བྱ་བ་ནི། ཁ་དོག་དམར་པོ། སྣ་བུག་གཡས་ཀྱི་གཤོག་པ་ནས། འབར་བའི་རྣམ་པས་གྱེན་དུ་རྒྱུ་བར་བྱེད་ཅིང༌། དེའི་འཁོར་དུ་རླུང་ས་ཆུ་གསུམ་དང་བཅས་ཏེ། གཅིག་ཅར་དུའོ། ། དེ་ཡང་གྲངས་ནི། ཐོག་མར་གོས་དཀར་མོའི་དབང་དུ་བྱས་པའི་ཉིས་བརྒྱ་ཉི་ཤུ་རྩ་ལྔ་དང༌།
དེ་ནས། སྒྲོ་མའི་དང༌། དེ་ནས། སངས་རྒྱས་སྤྱན་གྱི་དང༌། དེ་ནས། མཱ་མ་ཀིའི་ཉིས་བརྒྱ་ཉི་ཤུ་རྩ་ལྔ་སྟེ། དེ་ལྟར། དགུ་བརྒྱ་ཕྲག་གཅིག་ནི། ཐུན་དང་པོ་སྟེ། འབྱུང་འཇུག་གནས་གསུམ་གཅིག་ཏུ་བསྡུས་པའི་གྲངས་སོ། །
དེ་ཡང༌། ཕྱིར་བལྟ་རྣམ་ཤེས་ལ་དེ་ལྟར་སྣང་བ་ནི། འཁྲུལ་སྣང་དང་སྦྱང་གཞིའོ། ། ནང་བལྟ་ཡེ་ཤེས་ཀྱིས། རྡོ་རྗེ་གསུམ་དུ་བྱིན་གྱིས་བརླབས་པ་ནི། འཁྲུལ་མེད་ཡེ་ཤེས་ཀྱི་ཆ་དང་སྦྱོང་བྱེད་དོ། ། དེ་ལྟར་སྦྱངས་པའི་འབྲས་བུ་ནི། མེ་རླུང་འཁོར་དང་བཅས་པ། གཟུང་བའི་ལམ་དུ་རྒྱུ་བ་ལོག་ནས། དབུ་མའི་ལམ་དུ་འཇུག་པའོ། །
དེ་ནས་ཐུན་གཉིས་པ་ལ། སྣ་བུག་གཡོན་གྱི་གཤོག་པ་ནས། རླུང་ཁ་དོག་ལྗང་སེར། ལས་ཀྱི་མགོན་པོའི་རྒྱུ་བ་ཞེས་བྱའི་མིང་ཅན། འཁོར་གསུམ་དང་བཅས་པ་ཐད་ཀར་རྒྱུ་བ་དེ་ཡང་འབྱུང་འཇུག་གནས་གསུམ་གཅིག་ཏུ་བྱས་པའི་དགུ་བརྒྱ་ཕྲག་གཅིག་སྟེ། ཐོག་མར་དམ་ཚིག་སྒྲོན་མའི་ཉིས་བརྒྱ་ཉི་ཤུ་རྩ་ལྔ་ནས་འགོ་འཛིན་ཏེ། སྦྱོར་ཚུལ་གཞན་རྣམས་ནི་སྔ་མ་བཞིན་ནོ། ། དེ་ནས། ཐུན་གསུམ་པ་ལ། སྣ་བུག་གཉིས་པོའི་ཀ་བའི་ལོགས་ལ་ཐད་དཀར་རྒྱུ་བ།
ས་རླུང་རིན་ཆེན་མགོན་པོ་ཞེས་པའི་མིང་ཅན། དགུ་བརྒྱ་ཕྲག་གཅིག་གི་ཐོག་མར། སངས་རྒྱས་སྤྱན་གྱི་རྒྱུ་བ་ནས་འགོ་འཛིན་ནོ། ། དེ་རྗེས་སྣ་བུག་གཡོན་གྱི་ཐད་མཚམས་ནས་དལ་བར་རྒྱུ་བ། ཁ་དོག་དཀར་པོ། མི་བསྐྱོད་མགོན་པོའི་རྒྱུ་བ་ཅེས་པའི་མིང་ཅན་དགུ་བརྒྱ་ཕྲག་གཅིག་རྒྱུ་བ་དེ་ལ་ནི། མཱ་མ་ཀིའི་རྒྱུ་བ་ནས་ཐོག་མར་འགོ་འཛིན་ནོ། ། དེ་ལྟར་མགོན་པོ་བཞིའི་དཀྱིལ་འཁོར་ཡོངས་རྫོགས་ཀྱི་རྒྱུ་བའི་གྲངས་ཉིན་ཞག་གཅིག་ཏུ་ལོངས་པ་ལ། དགུ་བརྒྱ་ཕྲག་ཉི་ཤུ་རྩ་བཞི་བྱུང་བ་དེ། རྡོ་རྗེའི་བཟླས་པས་ཡེ་ཤེས་ཀྱི་རླུང་གྲངས་དེ་སྙེད་དུ་བསྒྱུར་ཐུབ་པ་གཅིག་བྱུང་བ་དེའི་ཚེ་ཞག་གཅིག་གི་རྡོ་རྗེའི་བཟླས་པ་གྲུབ་པའོ། །
འདིར་རྒྱལ་བ་རིགས་ལྔ་ལས། རྣམ་སྣང་མགོན་པོའི་རྒྱུ་བ་མི་ཆད་པ་ཅི་ཞེ་ན། གཞི་དུས་སུ་རྩ་བའི་རླུང་ལྔ་ལས། འབྱུང་བ་བཞིའི་རླུང་ནི། སྣ་བུག་ནས་རྟག་པར་རྒྱུ་ལ། རྣམ་སྣང་གི་རྒྱུ་བའི་མིང་ཅན། ནམ་མཁའི་རླུང་ནི། ཁྱབ་བྱེད་ཀྱི་རླུང་སྟེ། ཡན་ལག་ཐམས་ཅད་ལ་ཁྱབ་ཅིང་འཛིན་པར་བྱེད་པས་ན། འཆི་བའི་དུས་ལས་གཞན་གྱི་ཚེ།
མི་རྒྱུ་ཞེས་པ་ནི་རྒྱུད་ཀྱི་དངོས་བསྟན་ཡིན་ལ། ད་ལྟར་གྱི་དུས་སུ་དཀྱིལ་འཁོར་གྱི་གཙོ་བོ་བྱས་ནས་མི་རྒྱུ་ཡང༌། དཀྱིལ་འཁོར་རེ་རེ་ཡང་འོད་ཟེར་ལྔ་ལྔ་དང་ལྡན་པར་བཤད་པའི་ཕྱིར་གཏན་མི་རྒྱུ་བ་ནི་མ་ཡིན་ནོ། ། ཞེས་པ་ནི། མན་ངག་པ་དག་གི་བཞེད་པའོ། ། འབྱུང་བ་བཞིའི་རླུང་ནི། སྲོག་འཐུར་དང༌། གྱེན་རྒྱུ་མཉམ་གནས་ཏེ། བཞི་པོ་རང་གི་གནས་ལས། གཞན་དུ་མི་བསྐྱོད་པ་གཅིག་སྤྱིར་དགོས་ཀྱང༌།
དེ་དང་དེའི་ཡོན་ཏན་ནམ། འོད་ཟེར་གྱི་རྣམ་པ་འབྱུང་འཇུག་གི་གྲངས་དེ་ཙམ་དུ་རྒྱུ་བ་དེ། ཐབས་ཀྱི་མ་ཟིན་ན། གཟུང་འཛིན་གྱི་ལམ་དུ་ཞུགས་ནས། འཁོར་བའི་རྒྱུ་བྱེད་ལ། ཐབས་ཀྱི་ཟིན་ན། དབུ་མར་ཞུགས་ནས་མྱ་ངན་ལས་འདས་པའི་ལམ་དུ་བྱེད་པའོ། ། ཐབས་དེ་གང་ཞེ་ན། གཉིས་པ་ནི། ནང་དུ་འཇུག་པར་སྣང་བའི་རྣམ་རིག་གི་ངོ་བོ་གསལ་ཆ་དེ་ནི།
ཨོཾ་དང༌། དེ་བཞིན་དུ། གནས་པར་སྣང་བའི་རྣམ་རིག་གི་ངོ་བོ་ཨཱཿདང༌། ཕྱིར་འགྲོ་བར་སྣང་བའི་རྣམ་རིག་གི་ངོ་བོ་ཧཱུྃ་ཉིད་དུ་ཤེས་པར་བྱས་ནས། འབྲུ་གསུམ་པོ་ཁོ་ནའི་འབྱུང་འཇུག་ལ་གསལ་སྣང་བརྟན་པོར་མ་གྱུར་གྱི་བར་དུ། བརྩོན་འགྲུས་བརྩོམ་པ་ནི། ཐབས་མཁས་སོ། ། ནང་དུ་བསྡུད་པའི་ཚེ། སྙིང་གའི་མི་ཤིགས་པ་ཁོ་ན་ལ་སིམ་པ་ནི་མཆོག་ཡིན་གསུང་ཡང༌། རེ་ཞིག་དྷུ་ཏིའི་ནང་གཞིར་བྱས་ཀྱི།
རང་རང་གི་རྩ་བའི་གནས་སུ་ཐིམ་པའི་ཚུལ་གྱིས་འགྲོ་འོང་བྱེད་པ་ནི་མཆོག་གོ ། རྩ་བའི་རླུང་ལྔ་པོ་རྡོ་རྗེའི་བཟླས་པར་དྲངས་པའི་ཚེ། ཡན་ལག་གི་རླུང་ལྔ་པོ་ཡང་དེར་བསྡུས་ནས་བྱིན་གྱིས་རློབ་དགོས་ཏེ། གཞན་དུ་ན། ལྔ་པོ་མིག་སོགས་དབང་པོ་ལྔ་ལ་གནས་ནས། མ་དག་པའི་ཡུལ་གྱི་སྣང་བ་བཟློག་མི་ནུས་པས། ནང་གི་ཡེ་ཤེས་འདྲེན་པའི་གེགས་སུ་འགྱུར་བས་སོ། ། གཉིས་པ། ངག་དབེན་རང་གི་ངོ་བོ་གང་ཡིན་པ་ནི། དེ་ལྟར་ཤེས་ནས་ངེས་དོན་གྱི་རྡོ་རྗེའི་བཟླས་པ།
ལོ་དང་ཟླ་བར་གོམས་པའི་སྟོབས་ཀྱིས། གསུང་རྡོ་རྗེ་ལྷན་ཅིག་སྐྱེས་པའི་བདེ་བ་གཟུང་འཛིན་གྱི་རྟོག་པ་གཡོ་བར་བྱེད་པའི་རླུང་གིས་གཞན་དུ་བསྐྱོད་པར་མི་ནུས་པའི་ངོ་བོ་ཉིད་དུ་གྲུབ་པ་དེའོ། ། གསུམ་པ་ནི། རྒྱུ་དུས་ཀྱི་བུམ་པའི་དབང་གིས་སྨིན་པ་ཙམ་ཁོ་ནར་མ་ཟད། ཁྱད་པར་དུ་གསང་བའི་དབང་གིས་སྨིན་པ་ནི། ལམ་འདིའི་བདག་པོའི་རྐྱེན་དང༌། མེད་ན་མི་འབྱུང་བའི་རྒྱུ་ཉིད་ཡིན་ཏེ། དེས་སྨིན་པར་མ་བྱས་པ་ནི། ལམ་འདིའི་སྣོད་དུ་མི་རུང་བའི་ཕྱིར་དང༌། ཕྱི་རོལ་པའི་རླུང་གི་བཟླས་པ་ལས།
ཁྱད་པར་དབྱེ་མི་ནུས་པའི་ཕྱིར། དེ་མ་ཐག་པའི་རྐྱེན་ནི། ལུས་དབེན་གྱི་ཏིང་ངེ་འཛིན་གསལ་ཆའི་ངོ་བོ་ཉིད་དང༌། དམིགས་པའི་རྐྱེན་སྔ་མ་ནི། རྡོ་རྗེའི་བཟླས་པ་དང༌། དུས་མཉམ་པ་ནི་གསུང་རྡོ་རྗེའི་ཉམས་སུ་མྱོང་བྱ་གང་ཡིན་པ་དེ་ཉིད་དོ། འདིར། དཔྱོད་ལྡན་ལ་སྐྱེ་བའི་དོགས་པ་སེལ་ཚུལ་འདི་ལྟར། རྫོགས་རིམ་གྱི་ཐོག་མ་ལུས་རྣམ་པར་དབེན་པའི་སྨིན་བྱེད་ནི། རྒྱུ་དུས་ཀྱི་བུམ་དབང་དང༌།
ལམ་དུས་ཀྱི་ཚོགས་ཀྱི་འཁོར་ལོ་ལས་གཞན་དུ་མ་གསུངས་ལ། རྫོགས་རིམ་གྱི་ཐོག་མའི་སྨིན་བྱེད་གསང་བའི་དབང་བསྐུར་བ་ནི། ལུས་དབེན་ལ་བསླབས་པ་མཐར་ཕྱིན་པའི་ཚད་གང་དུ་གཟུང་བ་དེ་ནས། ངག་རྣམ་པར་དབེན་པ་ལ་འཇུག་པའི་བར་དེར་བསྐུར་དགོས་པ་ལས་འོས་མེད་ལ། དེ་དང་འདྲ་བར་སེམས་དབེན་གྱི་སྨིན་བྱེད་ཀྱང་དབང་གསུམ་པ་ཉིད་དུ་བཤད་པས་ན། ངག་དབེན་ནས། སེམས་དབེན་ལ་འཇུག་པའི་བར་དེར་བསྐུར་དགོས་པ་འོས་མེད་པ་ཁོ་ནར་མ་ཟད། དེ་ནས་སྒྱུ་མ་ལ་འཇུག་པའི་ཚེ་དང༌། དེ་ནས་ཀྱང་འོད་གསལ་ལ་འཇུག་པའི་ཚེ། ཤེས་རབ་ཀྱི་དབང་བསྐུར་སྨིན་བྱེད་དུ་དགོས་པར་བཤད་ཅིང༌།
འོད་གསལ་ནས་ཟུང་འཇུག་ཏུ་ལྡང་བའི་བར་དོར་སྨིན་བྱེད་དབང་གི་བཤད་པ་མ་བྱུང་ཞིང༌། སློབ་བཞིན་པའི་ཟུང་འཇུག་ནས། མི་སློབ་པར་ལྡང་བའི་ཚེ་ནི། འབྲས་བུ་ལ་མཚམས་སྦྱོར་བའི་དབང་གིས། དྲི་མ་འཁྲུད་པར་བཤད་དོ། ། དེ་ལྟར་བཤད་པ་དེའི་ཚེ་ན། སྐྱེད་རིམ་ལ་ལོབས་པའི་ཚད་ཇི་ཙམ་ནས། རྫོགས་རིམ་ལ་འཇུག་པར་བྱེད། སྐྱེད་རིམ་གྱི་མངོན་རྟོགས་སུ་བཤད་པའི་ལས་རྒྱལ་མཆོག་ཚུན་ཆད་ཀྱི་ཉམས་ལེན་ལ་སྨིན་བྱེད་ཀྱི་དབང་བསྐུར། དཀྱིལ་ཆོག་ཉི་ཤུ་པ་ནས་བཤད་པ་དེ་ཙམ་གྱི་ཆོག་པ་ཡིན་ནམ།
ཞེ་ན། བཤད་པ་སྐྱེད་རིམ་ནས། ལུས་རྣམ་པར་དབེན་པ་ལ་འཇུག་པའི་ས་མཚམས་ནི། དང་པོ་སྦྱོར་བའི་ཏིང་ངེ་འཛིན་གྱི་དབང་དུ་བྱས་པའི་རྣལ་འབྱོར་ཆེན་པོ་གྲུབ་པའི་མཚམས་དེ་ནས། ལུས་རྣམ་པར་དབེན་པ་ལ་ཞུགས་ཆོག་པ་ཡིན་ཏེ། དེའི་རྒྱུ་ཚོགས་གྲངས་ཚང་བའི་ཕྱིར། ལུས་དབེན་ནས་ནི། དབེན་པ་ཕྱི་མ་གཉིས་སུ་འཇུག་པ་ལ། བསྐྱེད་རིམ་གྱི་ཆ་ཤས་འགའ་ཞིག མེད་ན་མི་འབྱུང་བའི་རྒྱུར་ཉམས་ལེན་བྱེད་དགོས་པའི་བཤད་པ་མེད་ལ།
མེད་པ་དེའི་ཕྱིར། བསྐྱེད་རིམ་གྱི་རྣལ་འབྱོར་ཆེན་པོ་ནས། སྒྲུབ་པ་ཆེན་པོ་ལ་འཇུག་ཀའི་བར་དེ་ནས། ཐ་ནའང་དབེན་པ་གསུམ་ཚུན་ཆད་ཉམས་སུ་ལེན་པ་ལ་འཇུག་པར་བྱ་སྟེ། དེ་ལྟར་ཞུགས་ན་ལམ་རིམ་གྱིས་པ་ཉམས་སུ་ལེན་པའི་ཚུལ་གྱིས་མཚམས་ཚང་བའི་ཕྱིར་དང༌། ཁྱད་པར་བསྐྱེད་རིམ་གྱི་ཡན་ལག་ཏུ་བཞག་པའི། ཕྲ་ཐིག་གི་རྣལ་འབྱོར་ཉམས་ལེན་ལ། དབང་གོང་མ་སྔོན་དུ་འགྲོ་དགོས་སམ། ཞེས་དཔྱད་པར་བྱ་བ་ཡིན་མོད་ཀྱང༌། རྗེས་སུ་ཆགས་པའི་རྣལ་འབྱོར་དང་དཀྱིལ་འཁོར་རྒྱལ་མཆོག་སྔགས་ཀྱི་ལམ་ཉིད་དུ་འགྲོ་ངེས་པ་ལ་ནི།
སྨིན་བྱེད་དབང་གོང་མ་དང༌། དེའི་གྲོལ་ལམ་ལ་ངེས་པར་གདེང་ཐོབ་པ་ཞིག མེད་ན་དེ་མི་འབྱུང་བ་ཉིད་དུ་ངེས་པའི་ཕྱིར། ཞེས་བྱ་བ་འདི་ཟུར་དུ་སྤྲོས་པའོ། ། གསུམ་པ་སེམས་དབེན་ལ་ཇི་ལྟར་སློབ་པའི་ཚུལ་ལ་གསུམ་སྟེ། འདིའི་ཡན་ལག་ཏུ་དགོས་པའི་ཤེས་བྱ་ལ་མཁས་པར་བྱ་བ་དང༌། མཁས་ནས་གོམ་སྟོབས་ཀྱིས་སྐྱེས་པའི་སེམས་དབེན་ཉིད་ངོས་གཟུང་བ་དང༌། དེ་རྒྱུ་ཚོགས་གང་ལས་དུས་ནམ་གྱི་ཚེ་གྲུབ་པའོ། ། དང་པོ་ལ་གསུམ་སྟེ། རྣམ་ཤེས་གསུམ་གྱི་རྣམ་གཞག་གང་ཡིན་པ་དང༌།
རྣམ་ཤེས་དང་རང་བཞིན་གྱི་ཁྱད་པར་གང་ཡིན་པ་དང༌། གསུམ་པོ་ཇི་ལྟར་སྐྱེ་བའི་རིམ་པའོ། ། དང་པོ་ནི་འདིར། གང་ཞིག་དབེན་པའི་སེམས་ནི། སྣང་མཆེད་ཐོབ་གསུམ་གྱི་མིང་ཅན་ནོ། ། གང་གིས་དབེན་པ་ནི། ཐ་མལ་དུ་སྣང་བའི་རླུང་སེམས་ཀྱིས་སོ། ། གསུམ་པོའི་མིང་གི་རྣམ་གྲངས་གཞན་ཡང༌། སེམས་དང༌། ཡིད་དང༌།
རྣམ་པར་ཤེས་པ་ཞེས་དང༌། ཀུན་བཏགས་གཞན་དབང༌། ཡོངས་གྲུབ་ཅེས་དང༌། སེམས། སེམས་བྱུང༌། མ་རིག་པ་ཞེས་དང༌། ཆགས་སྡང་གཏི་མུག་ལས་གྱུར་པའི་རང་བཞིན་གསུམ། ཞེས་པ་ནི། ཁ་ཕྱིར་བལྟ་འཁྲུལ་པའི་མིང་གིས་བཏགས་ལ། ཡང༌།
ཐབས་ཤེས་མ་ནིང་དང༌། སྟོང་པ་གསུམ་དང༌། སྣང་མཆེད་ཐོབ་གསུམ་ཞེས་པ་ནི་ནང་བལྟ་འཁྲུལ་མེད་ཡེ་ཤེས་ཆ་ནས་མིང་གིས་བཏགས་པའོ། ། གསུམ་པོ་འདི་ལ་འབྲས་དུས་ཀྱི་དབྱེ་བ་མི་འཆད་ཅིང༌། གཞི་དུས་དང་ལམ་དུས་གཉིས་ལས། གཞིའི་དུས་ལ་ཡང༌། གནས་ཚུལ་དོན་དམ་པའི་དབང་དུ་བྱས་ན། ཐམས་ཅད་སྟོང་པ་གཅིག་པུར་རོ་གཅིག་པས་ན། སྟོང་པ་བཞིའི་དབྱེ་བ་མི་འབྱེད་ལ། ཀུན་རྫོབ་འཁྲུལ་པའི་དབང་དུ་བྱས་ན།
འཆི་བའི་སྲིད་པ་མངོན་དུ་གྱུར་པའི་ཚེ། འབྱུང་བ་བཞིའི་རླུང་འགག་པའི་རིམ་པས། སྟོང་པ་བཞི་རིམ་གྱིས་འཆར་བར་འགྱུར་ཏེ། ཐོག་མར། སྤྲིན་མེད་ཀྱི་ནམ་མཁའ་ལ་ཟླ་བའི་འོད་ཟེར་དང་བཅས་པ་ལྟ་བུར་སྣང་བ་དང༌། དེ་ནས་ཉི་མའི་འོད་ཟེར་དང་བཅས་པ་ལྟ་བུར་སྣང་བ་དང༌། དེ་ནས་མུན་པ་ཉིད་དུ་སྣང་བ་དང༌། དེ་ནས་སྣང་མུན་གསུམ་ག་དང་བྲལ་བའི་ནམ་མཁའ་དྲི་མ་མེད་པ་ལྟ་བུར་སྣང་བ་སྟེ། བཞི་པོ་འདི་ལ་གོ་རིམ་བཞིན་དུ། གཞི་དུས་ཀྱི་སྟོང་པ་དང༌།
ཤིན་ཏུ་སྟོང་པ་དང༌། ཆེན་པོ་སྟོང་པ་དང༌། ཐམས་ཅད་སྟོང་པ་ཞེས་བྱ་ལ། འདི་དག་ནི་འཆི་བའི་སྲིད་པ་ལ་གནས་པ་ཀུན་ལ་མངོན་དུ་འགྱུར་ཡང༌། ཐབས་ཀྱིས་མ་ཟིན་ན་འཁོར་བ་ཉིད་ལས་གཞན་དུ་མི་འགྱུར་ལ། ཐབས་ཀྱིས་ཟིན་ན་འཆི་བའི་སྲིད་པ་སྦྱངས་ནས། བར་དོའི་སྲིད་པ་མི་འབྱུང་བར་བྱེད་དོ། ། དེ་སྐབས་ཀྱི་ཐམས་ཅད་སྟོང་པ་འདི། གནས་ཚུལ་ལས་གྲུབ་པའི་སྟོང་ཉིད་གོ་ཆོད་པོ་ཡིན་ཀྱང༌། སེམས་རང་ཉིད་སྟོང་པར་ཤར་བ་ལས།
ལོགས་ན་སྟོང་ཉིད་རྟོགས་བྱེད་ཀྱི་བློ་གཞན་མེད་པས། ལམ་དུ་མ་སོང་བའོ། ། གཉིས་པ་ནི། གཞུང་འགྲེལ་དག་ཏུ་སྣང་བ་དང༌། རང་བཞིན་གྱི་ངོས་འཛིན་བསྲེས་པ་ལྟ་བུར་སྣང་སྟེ། བཤད་མ་ཐག་པའི་དཔེ་གསུམ་པོས་མཚོན་པའི་སྣང་བ་གསུམ་པོ་དེ་ནི། འཆི་སྲིད་དུ་འཇུག་པ་དང༌། དེ་ལས་སྡང་བའི་རང་བཞིན་གསུམ་གྱི་དུས་སུའང་འཆར་བར་བཤད་པའི་ཕྱིར། དེ་དག་གི་ཁྱད་པར་ཅི་ཞེ་ན། ཐབས་དང་བྲལ་བའི་འཆི་སྲིད་ཀྱི་སྣང་བ་གསུམ་ཤར་བ་དང་ལྷན་ཅིག་པར་རང་བཞིན་གསུམ་འཆར་བར་གསུངས་མོད།
གསུམ་པོའི་ངོ་བོ་སྣང་གསུམ་གྱི་ངོ་བོར་འཆད་པ་མ་ཡིན་ཏེ། འཁྲུལ་མ་འཁྲུལ་གྱི་སྣང་བ་སོ་སོར་ངེས་པའི་ཕྱིར། དཔེར་ན། འདོད་ཆགས་ལས་གྱུར་པའི་རྟོག་པ་སུམ་ཅུ་རྩ་གསུམ་སྐྱེས་པའི་དུས་སུ། སྣང་མཆེད་མཚན་ཉིད་པ་དམར་ལམ་མེ་བར་སྐྱེས་པ་དེ། འདོད་ཆགས་གཡོ་བར་བྱེད་པའི་རླུང་གིས་གཡོས་ནས་སྣང་མཆེད་སྲིད་པའི་ལམ་དུ་འཁྲིད་པར་བྱེད་པ་ལྟ་བུ་སྟེ། གཞན་གཉིས་ལའང་དེ་བཞིན་ནོ། ། དེས་ན་རང་བཞིན་གསུམ་དང༌། གཞི་དུས་ཀྱི་སྣང་གསུམ་དུས་དང་ཚོགས་པ་གཅིག་ཏུ་ཤར་བ་ལ། གནས་ཚུལ་དོན་དམ་པའི་སྣང་བ་གསུམ་པོ་དེ།
སྣང་ཚུལ་ཀུན་རྫོབ་པའི་རང་བཞིན་གསུམ་གྱི་རྣམ་པ་ཉིད་དུ་འཆད་པ་ནི། མན་ངག་པའི་གཞུང་ལས་བྱུང་བའོ། ། བོད་ཕྱི་མ་དག་ནི། རང་བཞིན་གསུམ་གྱིས། གཞི་དུས་ཀྱི་སྣང་བ་གསུམ་མཚོན་པར་ནུས་ཏེ། བྱ་རོག་གིས་ཁང་བཟང་མཚོན་པ་ལྟར། ངོ་བོ་ཐ་དད་པའི་མཚོན་ཚུལ་ལོ། ། ཞེས་གསུང་སྟེ། རང་བཞིན་མཚན་ཉིད་དུ་འཆད་པའི་གོ་དོན་ནོ། ། སྐབས་འདི་དག་ཏུ་རང་བཞིན་བརྒྱད་ཅུ་དང༌།
བརྒྱ་དྲུག་ཅུའི་རྣམ་གཞག་མཛད་པ་ནི་གཞི་དུས་ཀྱི་སྣང་གསུམ་ལུགས་འབྱུང་དང༌། ལུགས་ལྡོག་གི་ཚེ་རང་བཞིན་གསུམ་པོ་ཡང་དེ་ལྟར་འབྱུང་བ་ལ་དགོངས་ནས། དཔེ་ཉིན་མཚན་དང༌། ཐབས་ཤེས་དང༌། གཡས་གཡོན་དང༌། སྐྱེས་པ་བུད་མེད་དང༌། ཨོཾ་དང་ཨཱཿལ་སོགས་པའི་མཚོན་བྱེད་ཀྱི་སྒོ་ནས་གསུངས་སོ། ། དེའི་ཕྱིར་ལམ་དུས་ཀྱི་ཉམས་མྱོང་དང་བཅས་པ་དག་གིས་ནི་འཆི་བའི་ཚེ། དཀར་ལམ་ཤར་བ་ན། ཞེ་སྡང་གཡོ་བའི་རླུང་ནུབ་པར་བྱ་ཞིང༌།
དམར་ལམ་གྱི་ཚེ་འདོད་ཆགས་གཡོ་བའི་དང༌། ནག་ལམ་གྱི་ཚེ་གཏི་མུག་གིའོ། ། འདིར་ཆགས་པ་ཆུང་བ་ལ་ཞེ་སྡང་དང༌། ཆེ་བ་ལ་འདོད་ཆགས་དང༌། ཆ་མཉམ་པ་ལ་གཏི་མུག་དང་མ་ནིང་ཞེས་བཏགས་ལ། རྡོ་རྗེ་མགོན་དང༌། པདྨ་མགོན་གྱི་རྡོར་བཟླས་ནི། ཆགས་སྡང་གི་རླུང་མནོན་བྱེད་དོ། ། གཉིས་པ་ལམ་དུས་སུ་ངེས་དོན་གྱི་སྣང་གསུམ་དང༌། སྟོང་གསུམ་ཇི་ལྟར་འཆར་བའི་ཚུལ་ནི།
སྤྱིར་ངེས་དོན་མཐར་ཐུག་ལ་འོད་གསལ་བའི་རིམ་པ་ཉིད་དུ་འཆད་པ་དེ་ལ། དབྱེ་བ་མེད་ཅིང༌། སེམས་དབེན་གྱི་སྐབས་འདིར། སྣང་བ་གསུམ་དང་རྣམ་པར་ཤེས་པ་གསུམ་གྱི་མིང་ཅན། གནས་སྐབས་ཀྱི་མིང་དོན་ལུང་གཞན་ལས་གསུངས་པའི་དགའ་བ་དང་པོ་གསུམ་དང་དོན་གཅིག་པར་འཆད་པ་ནི། གཙོ་བོར་ངག་རྣམ་པར་དབེན་པ་ལ་སྦྱངས་པའི་ལག་རྗེས་དང༌། དབང་གསུམ་པ་བསྐུར་བའི་བདག་པོའི་རྐྱེན་ལས་བྱུང་བའོ། ། དབང་དེ་ལས་འདིར་ཡང་ལྷན་ཅིག་སྐྱེས་དགའ་མི་འབྱུང་བ་མ་ཡིན་མོད། དོན་གྱི་ཡེ་ཤེས་སུ་སྐྱེ་བའི་གོ་རིམ་དང་རྒྱུ་ཚོགས་གྲངས་མ་ཚང་བས་སེམས་དབེན་གྱི་སྐབས་འདིར། རྣམ་པར་ཤེས་པ་གསུམ་གྱི་གྲངས་ངེས་པར་མཛད་དོ། །
རྣམ་པར་ཞེས་བྱ་བ། བྱེད་པ་པོའི་རྣམ་དབྱེ་བྱུང་བའི་ཚེ། བི་ཡིག་དགག་པའི་ཚིག་ཏུ་མི་བཞེད་པས། ཡེ་ཤེས་ཀྱི་བཟླས་ཕྱེ་བའི་རྣམ་ཤེས་སུ་མི་བཞེད་དོ། ། གཉིས་པ། རྣམ་ཤེས་གསུམ་ཇི་ལྟར་སྐྱེ་བའི་གོ་རིམ་ནི། སྦྱོར་བའི་དུས་སུ་དབང་གསུམ་པ་དང༌། མགོན་པོ་བཞིའི་རྡོ་རྗེའི་བཟླས་པ་ལ། གོམས་པ་མཆོག་ཏུ་གྱུར་པའི་མཐུས། ཞེ་སྡང་ལས་གྱུར་པའི་རྟོག་པ་བཞི་བཅུ་གཡོ་བར་བྱེད་པའི་རླུང་འགགས་པའི་སྟོབས་ཀྱིས།
རྣལ་འབྱོར་པ་རང་གི་རིག་པའི་ངོ་བོ། དཔེར་ན། ཐོ་རངས་ཀྱི་དུས་སུ་སྤྲིན་མེད་པའི་ནམ་མཁའ་ཟླ་བའི་འོད་ཟེར་དང་བཅས་པ་ལྟ་བུ་ཤར་བ་ནི། སྟོང་པ་དང་པོ་དང༌། སྣང་བའི་རྣམ་པར་ཤེས་པ་ཅེས་བྱ། ཡང༌། སྦྱོར་བའི་དུས་ཀྱི་རྐྱེན་དེ་དང་དེའི་མཐུས། འདོད་ཆགས་ལས་གྱུར་པའི་རྣམ་རྟོག་གཡོ་བའི་རླུང་དང༌། སྣང་བའི་མཚན་མ་གཡོ་བའི་རླུང་འགགས་པའི་སྟོབས་ཀྱིས། རྣལ་འབྱོར་པ་རང་གི་རིག་པའི་ངོ་བོ་སྤྲིན་མེད་པའི་ནམ་མཁའ་ཉི་མའི་འོད་ཟེར་དང་བཅས་པ་ལྟ་བུ་ཉིད་དུ་གྱུར་པ་ནི།
ཤིན་ཏུ་སྟོང་པ་དང་སྣང་བ་མཆེད་པ་ཞེས་བྱ། དེ་ནས་ཡང༌། རྐྱེན་དེ་དང་དེའི་མཐུས་མ་རིག་པ་ལས་གྱུར་པའི་རྟོག་པ་བདུན་གཡོ་བར་བྱེད་པའི་རླུང་དང༌། མཆེད་པ་ཉིད་གཡོ་བར་བྱེད་པའི་རླུང་ཡང་འགགས་པའི་སྟོབས་ཀྱིས། རང་གི་རིག་པའི་ངོ་བོ་དྭངས་པའི་ནམ་མཁའ་ཐུན་མཚམས་ཀྱི་མུན་པ་དང་བཅས་པ་ལྟ་བུ་ཉིད་དུ་འཆར་བ་ནི། སྟོང་པ་ཆེན་པོ་དང༌། ཉེ་བར་ཐོབ་པ་ཞེས་བྱ། ཡང༌། རྐྱེན་དེ་དང་དེས་སྣང་བ་གསུམ་དང༌། སྟོང་པ་གསུམ་ལུགས་ལས་ལྡོག་པའི་ཚུལ་གྱིས་འཆར་ཚུལ་ཉམས་སུ་ལེན་པར་བྱེད་དོ། །
དེ་ལྟར་བྱས་པས་ནི། གཞི་དུས་ཀྱི་སྣང་གསུམ་རང་བཞིན་རྣམས་དང་བཅས་པ། མགོ་མནོན་པའི་ཚུལ་གྱིས་སྦྱོང་བར་བྱེད་དོ། ། སེམས་དབེན་གྱི་སྐབས་འདིར། སྟོང་པ་བཞི་པ་དང༌། ལྷན་སྐྱེས་ཀྱི་དགའ་བ་ནན་གྱིས་མངོན་དུ་མི་བྱེད་པ་ནི། དེ་བྱེད་པའི་མཐུ་མེད་པས་མ་ཡིན་གྱི། བྱས་ན་ཉེས་པ་ཡོད་པའི་དོན་གྱིས་སོ། ། ཉེས་པ་དེ་གང་ཞེ་ན། ཡང་དག་པའི་མཐའ་དུས་མ་ཡིན་པར་མངོན་དུ་བྱས་པའི་ཉེས་པ་སྟེ།
སྒྱུ་ལུས་ཀུན་རྫོབ་ཀྱི་བདེན་པ་མངོན་དུ་མ་བྱས་པར་ནི། ཡང་དག་པའི་མཐའ་ལས། ཟུང་འཇུག་གི་སྐུར་ལྡང་མི་ནུས་པའི་རྒྱུ་མཚན་གྱིས་སོ། ། དེའི་ཤེས་བྱེད་ཀྱང༌། དེ་ནས་དེར་ལྡང་བའི་བསོད་ནམས་ཀྱི་ཚོགས་དང༌། ཉེར་ལེན་གྱི་རྒྱུ་སྔོན་དུ་མ་སོང་བས་ཆད་པའི་མྱང་འདས་ཀྱི་དོགས་པ་ཆ་མཐུན་འབྱུང་ངོ༌། ། བོད་ཕྱི་མ་ན་རེ། སྒྱུ་ལུས་སྔོན་དུ་མ་སོང་བའི་འོད་གསལ་གྱིས་ཤེས་བྱའི་སྒྲིབ་པ་སྤོང་མི་ནུས་པས། གོ་རིམ་ངེས་སོ། ། ཞེས་ཟེར་མོད།
དེ་ལྟ་ན། ཕར་ཕྱིན་ཐེག་པ་ལ་ཡང་ཐལ་བར་འགྱུར་ཞིང༌། ཕར་ཕྱིན་དུའང་ཤེས་སྒྲིབ་ཀྱི་ས་བོན་སྤོང་བྱེད་བསོད་ནམས་ཀྱི་ཚོགས་སུ་འཆད་པ་ནི། ཐེག་པ་ཆེ་ཆུང་གི་ཆོས་ཀྱི་བདག་མེད་རྟོགས་ཚུལ་ལ་ཟབ་ཁྱད་མི་འབྱེད་པའི་གྲུབ་མཐའ་གཞུང་སྲོང་བར་བྱེད་པའོ། ། གལ་ཏེ། ཡང་དག་པའི་མཐའ་དུས་མ་ཡིན་པར་མངོན་དུ་བྱས་པ་དེ། ཆད་པའི་མཐའ་ཉིད་དུ་ངེས་སམ། ཞེ་ན། དེ་འདྲ་དེ་ནི། ཚེ་དེ་ལ་ཟུང་འཇུག་མངོན་དུ་བྱེད་པར་མ་ནུས་ཀྱང༌།
འཆི་ཁར་འཕེན་པའི་དབང་གིས། བར་དོའི་རྟེན་ལ་ཟུང་འཇུག་གི་སྐུ་མངོན་དུ་བྱེད་དོ། ། སྤྱིར་ནི་བདེན་པ་མངོན་སུམ་དུ་མཐོང་བའི་གསང་འདུས་ཀྱི་རྣལ་འབྱོར་པ་ཚེ་དེ་ལ་ཟུང་འཇུག་གི་སྐུ་མངོན་དུ་མི་བྱེད་པ་མི་སྲིད་དེ། བདེན་པ་མཐོང་ནས་ཟུང་འཇུག་ཏུ་བརྩོན་འགྲུས་མི་བརྩོམ་པ་ཡང་མི་སྲིད། སྤྱོད་པའི་རྒྱུ་ཚོགས་མ་ཚང་བ་ཡང་མི་སྲིད་པའི་ཕྱིར། དེས་ན་སྤྱོད་བསྡུས་སུ་གསུངས་པ་ནི། དཔེའི་ཡེ་ཤེས་ལ་མཐོང་བའི་ལམ་དུ་བཏགས་པར་ཟད་དོ། ། ཞེས་པ་ནི། སྤྱིར་བཏང་ཡིན་ལ། གོང་དུ་བཤད་མ་ཐག་པ་དེ་ནི།
རིམ་པ་ལྔའི་གོ་རིམ་ལ་ངེས་མེད་དུ་ཉམས་ལེན་བྱས་པའི་བརྟག་པ་མཐའ་གཟུང་ལས་འཕྲོས་པའོ། ། གཉིས་པ་སེམས་དབེན་གྱི་ངོ་བོ་གང་ཡིན་པ་ནི་གང་དབེན་པའི་གཞི་སྒྲུབ་པ་པོ་རང་གི་སེམས་ཀྱི་རྡོ་རྗེ། གང་གིས་དབེན་པའི་སེམས་སྤྱིར་ཐ་མལ་གྱི་སེམས་དང༌། ཁྱད་པར་དུ་རང་བཞིན་བརྒྱད་བཅུའི་རྣམ་པར་རྟོག་པས་དབེན་པའི། མི་རྟོག་ཡེ་ཤེས་ཀྱི་ངོ་བོ་ཉིད་དུ་རྣལ་འབྱོར་པའི་སེམས་ལྷུན་གྱིས་གྲུབ་པའོ། ། དབེན་པ་གསུམ་གྱི་ངོ་བོ། གསལ་བ་དང༌། བདེ་བ་དང༌། མི་རྟོག་པའི་ཡེ་ཤེས་སུ་འཆར་བ་དེ་ལྟ་ན། སྤྱོད་བསྡུས་ལས།
ལུས་རྡུལ་ཕྲན་བསགས་པ་དང༌། ངག་བརྗོད་པ་སྒྲའི་བདག་ཉིད་དང༌། སེམས་རྟོག་བཅས་ཡིན་པའི་གཏན་ཚིགས་བཀོད་ནས། སྣང་གསུམ་གྱི་སྐབས་སུ། སྒྱུ་མའི་སྐུ་བསྒྲུབ་དུ་མེད་པར་བཤད་པ་མ་ཡིན་ནམ་ཞེ་ན། བཤད་པ་དེ་ནི། རྣལ་འབྱོར་པ་རང་གི་དབེན་གསུམ་གྱི་ངོ་བོ་རང་ཉིད་ཀྱི་ཡེ་ཤེས་སུ་གནས་པ་དེ་གནས་ཚུལ་ཡིན་ཀྱང༌། རྣམ་ཤེས་ཀྱི་སྣང་ཚུལ་ལ། རང་གི་ལུས་ངག་ཡིད་གསུམ་དེ་དང་དེར་སྣང་བ་མ་ལོག་པ་ལ་དགོངས་པའོ། ། གལ་ཏེ།
རྣམ་ཤེས་དང་ཡེ་ཤེས་ཀྱི་སྣང་ཚུལ་དང་གནས་ཚུལ་དེ་ལྟ་བུ་ནི། སྒྱུ་མའི་སྐུ་གྲུབ་ཟིན་པའི་དུས་ཀྱི། རྟེན་དང་བརྟེན་པ་དག་ལ་ཡང་མཚུངས་པ་མ་ཡིན་ནམ། ཞེ་ན། མ་ཡིན་ཏེ། སྒྱུ་མའི་སྐུ་གྲུབ་ཟིན་པའི་རྣལ་འབྱོར་པ་རང་གི་སེམས་ཀྱི་གནས་ཚུལ་ནི། མཚོན་བྱེད་དཔེའི་ཡེ་ཤེས་ཉིད་དུ་གནས་ལ། ལུས་དང་ངག་ནི། ཡེ་ཤེས་ཀྱི་གནས་ཚུལ་དུ་མ་ཟད། རྣམ་ཤེས་ལ་ཡང༌།
འཇའ་ཚོན་དང༌། ཆུ་ཟླ་དང༌། རྨི་ལམ་གྱི་ལུས་ལྟ་བུར་སྣང་བ་ལས་གཞན། བེམས་པོར་གྱུར་པའི་ལུས་ངག་གི་སྣང་བ་མི་འཆར་བའི་ཕྱིར་ཏེ། དེའི་ཚེ་ན། ཟག་བཅས་ཀྱི་ཕུང་པོ་ལྔ་དང༌། སྒྱུ་མའི་སྐུ་ཐ་དད་དུ་ཕྱེ་ཟིན་པའི་ཕྱིར། འོ་ན། དེའི་ཚེ། ཟག་བཅས་ཀྱི་གཟུགས་ཕུང་འདོར་ནུས་སམ།
ཞེ་ན། མངོན་དུས་ཀྱི་ཚེའི་འཕེན་པས། ཇི་ཙམ་འཕངས་པ་དེ་སྲིད་དུ། འདོར་མི་ནུས་ཤིང༌། འདོར་དུ་རུང་བ་ཡང་མ་ཡིན་ཏེ། སྤྱོད་པ་གསུམ་ལ་སློབ་པ་སོགས་བསོད་ནམས་ཀྱི་ཚོགས་མཐར་ཕྱིན་པའི་ཡན་ལག་ཏུ། ཟག་བཅས་ཀྱི་ལུས་ངེས་པར་འཛིན་དགོས་པའི་ཕྱིར། གསུམ་པ། རྒྱུ་ཚོགས་གང་ལས་དུས་ནམ་གྱི་ཚེ་འགྲུབ་པ་ནི། བདག་པོའི་རྐྱེན་དབང་གསུམ་པ་དང༌།
ངག་རྣམ་པར་དབེན་པའི་རྣལ་འབྱོར་ལ་གོམས་པའི་མཐུ་དང༌། དེ་མ་ཐག་པའི་རྐྱེན། ངག་རྣམ་པར་དབེན་པའི་ཡེ་ཤེས་དང༌། དམིགས་པའི་རྐྱེན་རྗེས་མཐུན་པ་རྣམ་ཤེས་གསུམ་པོ། རང་རིག་པའི་ཚུལ་གྱིས་ཉམས་སུ་མྱོང་བའོ། ། སེམས་དབེན་གྱི་ཡེ་ཤེས་འདྲེན་པར་བྱེད་པའི་དབང་ནི། རྒྱུ་དུས་ཀྱི་དབང་གསུམ་པ་རྗེས་མཐུན་པ་ཙམ་གྱིས་ཆོག་པ་མ་ཡིན་གྱི། ལམ་དུས་ཀྱི་དབང་གསུམ་པ་མཚན་ཉིད་པ་ཞིག་ངེས་པར་དགོས་སོ། ། དེ་ལ་ཡང༌། ཡེ་རྒྱ་ལ་བརྟེན་པ་དང༌།
ལས་རྒྱ་ལ་བརྟེན་པ་གཉིས་ཡོད་ཀྱང༌། ཕྱི་མས་ནི། ལྷན་ཅིག་སྐྱེས་པའི་དགའ་བ་ཕལ་ཆེར་འདྲེན་ངེས་པས། གོ་རིམ་ངེས་པའི་གེགས་སུ་འགྱུར་བ་དེའི་ཕྱིར།

ཡེ་རྒྱ་ལ་བརྟེན་ནོ། ། འདི་དབང་གསུམ་པ་མཚན་ཉིད་པར་འགྲོ་བ་ཡང༌། དབང་གཉིས་པ་མཚན་ཉིད་དང་ལྡན་པ་སྔོན་དུ་བཏང་ནས། དེའི་གྲོལ་ལམ་ཚད་དུ་འབྱོངས་པ་དགོས་ཏེ། དེ་མེད་ན་དབང་གསུམ་པ་ཕྱག་རྒྱ་གང་ལ་བརྟེན་ཀྱང༌། ལམ་དུ་མི་འགྱུར་བའི་ཕྱིར། དེ་ལྟ་ན་ཡང༌། སེམས་དབེན་གྱི་སྨིན་བྱེད་དུ་སྤྱི་ཙམ་ནས་དབང་གསུམ་པ་སྔོན་དུ་འགྲོ་དགོས་མོད། སེམས་དབེན་གྱི་ཡེ་ཤེས་གསུམ་པོ་དངོས་སུ་འདྲེན་པ་ལ། ལམ་དུས་ཀྱི་དབང་གསུམ་པ་ཞིག་མེད་མི་རུང་དུ་དགོས་པ་མ་ཡིན་ཏེ། སྲོག་རྩོལ་གྱི་རྣལ་འབྱོར་ཚད་དུ་འཁྱོལ་ན་སྣང་བ་གསུམ་པོ་རིམ་ཅན་དུ་འདྲེན་ནུས་པར་བཤད་པའི་ཕྱིར།
སེམས་དབེན་རྣལ་འབྱོར་ཞེས་བྱར་བཅས། ། དཔྱིས་ཕྱིན་ཐུགས་ལ་བཞུགས་གྱུར་ཀྱང༌། ། བཤད་པའི་ལམ་དུ་མ་བྱོན་པ། ། དེ་འདིར་ཐོན་པ་ངོ་མཚར་ཏོ། ། ཞེས་བྱ་བ་འདི་གྲུབ་པའོ།། །། སྭསྟི། སྐྱེད་རིམ་ཆ་ཤས་མཚར་བའི་བཟོ་བྱེད་མཁན། ། རྫོགས་རིམ་ལྷའི་བྱེད་པོར་གནས་འཕོས་ནས། ། ཡེ་ཤེས་ཚོན་བརྒྱའི་རི་མོ་འབྲི་བྱེད་པོ། ། དྲི་བཞོན་སྒྱུ་མའི་རོལ་རྩེད་མཁན་ཁྱོད་དོ། །
དེ་ལྟར་བསྟོད་པ་སྔོན་དུ་བཏང་ནས། གཉིས་པ་ལ་གཉིས་ལས། དང་པོ་ཀུན་རྫོབ་བདེན་པའི་རྣམ་པར་བཞག་པ་ལ། གསུམ་སྟེ། ཤེས་པར་བྱ་བའི་རྣམ་གཞག་སྤྱིར་བསྟན་ནས། མི་འཐད་པའི་ཆ་དགག་པ། རྒྱུ་ཚོགས་གང་ལས་ཇི་ལྟར་བསྒྲུབ་པ་ཁྱད་པར་དུ་བཤད་ནས། དཔེ་དོན་སྦྱར་བ། བདེན་པ་གཉིས་ཀྱི་རྣམ་དབྱེ་བསྟན་ནས། ངག་དོན་བསྡུས་པའོ། །
དང་པོ་ལ་གཉིས་ཏེ། སྤྱིའི་རྣམ་གཞག་དང༌། གཞན་གྱིས་བརྟགས་པའི་མཐའ་ལ་དཔྱད་པའོ། ། དང་པོ་ནི། རིམ་པ་གསུམ་པ་འདིའི་རང་གི་ངོ་བོ་མཚན་དང་དཔེ་བྱད་ཀྱི་བརྒྱན་པའི་སྐུ་ཞིག་ཡིན་པ་དང༌། རྒྱུ་གང་ལས་བསྒྲུབ་པ་ནི་རྣལ་འབྱོར་པ་རང་གི་སེམས་རྣམ་པར་དབེན་པའི་ངོ་བོ་ཉིད་ཡིན་པ་དང༌། སྒྲུབ་བྱེད་ཀྱི་ཐབས་རང་བྱིན་གྱིས་བརླབ་པ་ཉིད་ཡིན་པ་དང༌། དེ་གྲུབ་པའི་ཚེ་གཞི་དུས་ཀྱི་ཟག་བཅས་ཕུང་པོའི་ཟ་མ་ཏོག་གི་ནང་ན། དོན་གཞན་དུ་གྱུར་པའི་ཚུལ་གྱིས་གནས་པ་དང༌། གང་གིས་བསྒྲུབ་པ་ནི།
རྣལ་འབྱོར་པ་རང་གི་རླུང་འོད་ཟེར་ལྔ་པས་བསྒྲུབ་དགོས་པ་དང༌། གྲུབ་པ་དེ་ཡང་ཀུན་རྫོབ་ཀྱི་བདེན་པ་ཉིད་དུ་བཞག་པ་དང༌། རིམ་པ་འདི་མི་ཤེས་པའི་ཕར་ཕྱིན་པས་ཀྱང༌། ཀུན་རྫོབ་བདེན་པའི་གོ་དོན་མི་ཤེས་པ་དང༌། སྒྱུ་མའི་སྐུ་འདི་བསྒྲུབ་ན་ཟག་བཅས་ཀྱི་ཕུང་པོ་རྣལ་འབྱོར་པ་རང་དང་འབྲེལ་མེད་དུ་བཞག་ཆོག་པར་འཆད་པ་རྣམས་ནི། ཁུངས་ཐུབ་པའི་གཞུང་འགྲེལ་དག་གི་དངོས་བསྟན་ནོ། ། གཉིས་པ་ནི། འདི་དག་གི་ཉམས་མྱོང་ཚད་མ་བོད་ཡུལ་དུ་སྔོན་བྱོན་པ་དག་གི་ཐུགས་ལ་བཞུགས་ཀྱང༌། ཡི་གེར་བཀོད་པའི་རྣམ་བཤད་ནི། ཕྱི་མའི་དུས་སུ་རྟོགས་སླ་བར་མི་སྣང་བ་ལ་བརྟེན་ནས།
བོད་ཀྱི་སྲོལ་འབྱེད་ཕྱི་མ་དག་འདི་ལྟར་འཆད་དེ། སྒྱུ་ལུས་ཀྱི་བསྒྲུབ་གཞི་ནི། ལམ་འདིའི་རྟེན་དུ་རུང་བའི་འགྲོ་བ་མཐའ་དག་ལ་གདོད་མ་ནས་གྲུབ་པའི་གཉུག་མ་གཞི་ལུས་ཞེས་པའི་མིང་ཅན། རླུང་སེམས་ཀྱི་ཚོགས་པ་འདི་ནི་གདོད་མ་ནས། ང་དང་བདག་ཏུ་འདོགས་པའི་གཞི་དང༌། དེ་ལ་བཏགས་པའི་ང་དང་བདག་ནི། སྒྱུ་ལུས་ཀྱི་སྒྲུབ་པ་པོ་དང༌། སྒྲུབ་པ་པོ་དེའི་ཤེས་པ་ལ་སྒྱུ་མའི་སྐུ་གསལ་བར་སྣང་བ་མི་ཟློག་པ་དེ། སྒྱུ་མའི་སྐུ་གྲུབ་པའི་ཚད་དང༌། ཐུན་མོང་དུ་གྲགས་པ་ཉེར་ལེན་གྱི་ཕུང་པོ་ལ་བཏགས་པའི་ང་དང་བདག་མི་འགོག་མོད་ཀྱང༌།
རྟེན་གྱི་གང་ཟག་རྒྱུད་ཐ་དད་པ་དག་ཏུ་ཁས་ལེན་མི་དགོས་ཞེས་དང༌། རླུང་སེམས་ཀྱི་མཚན་གཞི་སྲོག་གི་རླུང་དང༌། ཡིད་ཀྱི་རྣམ་པར་ཤེས་པའི་ཚོགས་པའོ། ། ཞེས་དང༌། རྣལ་འབྱོར་པ་གཅིག་གི་ཟག་བཅས་ཉེར་ལེན་གྱི་ཕུང་པོ་དང༌། སྒྱུ་མའི་སྐུ་དུས་མཉམ་རྫས་གཞན་པ་ལམ་དུས་སུ་ཡོད་པ་དང༌། རྣམ་སྨིན་གྱི་ཕུང་པོ་ལས་གྲུབ་པའི་བསྐྱེད་རིམ་གྱི་ལྷ་སྐུ་དང༌། ཡེ་ཤེས་ལས་གྲུབ་པའི་རྫོགས་རིམ་གྱི་ལྷ་སྐུ། ལམ་དུས་སུ་ལྟ་ཅི་སྨོས། འབྲས་དུས་སུ་ཡང༌།
ཉེར་ལེན་རྫས་ཐ་དད་པའི་རྒྱུ་མཚན་གྱིས། རྫས་ཐ་དད་དུ་ཁས་ལེན་དགོས་པ་དང༌། སངས་རྒྱས་པའི་ཚེ། རྣམ་སྨིན་གྱི་ཕུང་པོ་ཤུལ་དུ་བཞག་པ་དེ་རྫས་གྲུབ་ཏུ་ཡོད་པར་ཁས་ལེན་པ་དང༌། སྐབས་འདིའི་སྒྱུ་མའི་སྐུ། ཕར་ཕྱིན་ཐེག་པ་ནས་བཤད་པའི་ཀུན་རྫོབ་ཀྱི་བདེན་པ་ཉིད་དུ་འཆད་པ་དང༌། བདག་བྱིན་གྱིས་བརླབ་པའི་རིམ་པ་ཞེས་བྱ་བའི་ཚིག་ཟུར་གྱི་བདག་དེ། གཉུག་མ་གཞི་ལུས་ལ་བརྟེན་ནས་བཏགས་པའི་བདག་ཅེས་བྱ་བ། ཆོས་འདིར་གྲགས་པའི་བདག་གི་མཚན་གཞི་ཐུན་མོང་མ་ཡིན་པའོ། ། ཞེས་འཆད་པ་དག་ཕྱི་མའི་དུས་འདི་ན་སྣང་ངོ༌། །
དེ་དག་ལ་རིམ་པ་བཞིན་དུ་བརྟག་པར་བྱ་བ་ནི། འདི་ལྟར། གཉུག་མ་གཞི་ལུས་ཤེས་བྱ་བའི་ཐ་སྙད། གསང་འདུས་འཕགས་སྐོར་ལྟ་ཅི། མདོ་རྒྱུད་ཀྱི་ཁུངས་མི་རྙེད་བརྙེད་དུ་ཆུག་ཀྱང༌། རླུང་སེམས་ནི་བཅོས་མ་གློ་བུར་བ་ཉིད་ཀྱི་ཕྱིར། གཉུག་མར་མི་འཐད། འཐད་དུ་ཆུག་ཀྱང༌། སྲོག་རླུང་དང་ཡིད་ཤེས་ནི། ཆ་ཤས་རེ་རེ་བ་ཉིད་ཀྱི་ཕྱིར།
སྒྱུ་ལུས་རྫོགས་པའི་བསྒྲུབ་གཞིར་མི་འཐད། འཐད་ན། སྒྱུ་མའི་སྐུ་ལ་རྩ་བའི་རླུང་ལྔ་དང༌། རྣམ་པར་ཤེས་པའི་ཚོགས་དྲུག་ཚང་མ་ཚང་དུ་བརྟགས་པས་འཇིག་སྟེ། མ་ཚང་ན། སངས་རྒྱས་ཀྱི་དུས་སུ་ཚང་བར་འདོད་པ་འགལ། གཞི་ལུས་སྒྱུ་མའི་བསྒྲུབ་གཞིར་འདོད་པ་དང༌། སེམས་དབེན་སྒྲུབ་བྱེད་ཀྱིས། གསར་དུ་གྲུབ་པའི་སྣང་བ་གསུམ། སྒྱུ་མའི་བསྒྲུབ་གཞིར་འདོད་པ་འགལ།
སྣང་གསུམ་གྱི་བསྒྲུབ་གཞི་ཡང༌། གཞི་ལུས་སུ་འདོད་ན། སྐྱེད་རིམ་གྱི་བསྒྲུབ་གཞིར་ཡང་ཅིའི་ཕྱིར་མི་འདོད། མདོར་ན། སྦྱང་གཞི་བར་དོ་གང་ལས་གྲུབ་པའི་གཞི་དང༌། སྦྱོང་བྱེད་ལོངས་སྐུ་གང་ལས་བསྒྲུབ་པའི་གཞི་གཅིག་ཏུ་འཁྲུལ་པས་ནོངས་ཏེ། འགལ་བ་གཉིས་གཅིག་ཏུ་འཁྲུལ་བའི་ཕྱིར། དེ་བས་ན། གཞི་དུས་ཀྱི་རླུང་སེམས་རང་བཞིན་གྱིས་རྣམ་པར་དག་པའི་ཡེ་ཤེས་ཉིད། སྒྱུ་ལུས་ཀྱི་བསྒྲུབ་གཞིར་ཁས་བླངས་ན་མཛེས་སོ། །
ཡང༌། སྒྱུ་ལུས་སྒྲུབ་པ་པོའི་མཚན་གཞི། སྤྱིར་བདག་ཏུ་འདོད་པ་མི་འཐད། བྱེ་བྲག་ཏུ་རྒྱུད་གཅིག་ལ་བདག་གཉིས་སུ་འདོད་པ་མི་འཐད། གཉུག་མ་གཞི་ལུས་ལ་བརྟེན་ནས། བདག་ཏུ་འདོགས་བྱེད་ཀྱི་མཁན་པོ་འཇིག་རྟེན་ན་མི་སྲིད་པས་མི་འཐད། མ་རིག་པ་ལྷན་སྐྱེས་ཀྱིས་དེ་ལྟར་འདོགས་སྲིད་ན། དེས་བཏགས་པ་ཉིད་ཀྱིས་ཚད་མས་གྲུབ་པར་མི་འཐད། བདག་མེད་ན་ལས་འབྲས་ཀྱི་རྟེན་མེད་པར་ཐལ་བ་ནི། གཞུང་ཆེན་པོ་དག་གིས་འགོག་པའི་ཕྱོགས་སྔ་ལ་ཡོད་པ་ཡིན་གྱི།
རང་ལུགས་ལ་མེད། གཞུང་ཆེན་དག་ན་ལས་འབྲས་ཀྱི་རྟེན་ཀུན་གཞི་ལ་འཇོག་པ་དེ་བཀག་ནས། དེའི་རྟེན་བདག་ཏུ་ཁས་བླངས་པས། ཐེག་ཆེན་ལས་ཉམས། གསང་འདུས་ཀྱི་སྒྲུབ་པ་པོ་དང༌། དེས་བསྒྲུབས་པའི་སྒྱུ་ལུས་རྫས་ཐ་དད་དུ་ཁས་བླངས་པས། ཆོས་འདི་ལས་ཉམས། སྒྲུབ་པ་པོ་ཉིད་སྒྱུ་མའི་སྐུར་མ་གྲུབ་ན། གཞན་སུ་ཞིག་དེར་གྲུབ། དེ་ཉིད་དེར་གྲུབ་ན་སྒྱུ་མའི་བསྒྲུབ་གཞི་བདག་ཏུ་མི་འདོད་པ་འགལ།
གཞི་དུས་ཀྱི་རླུང་སེམས་ཚོགས་པ། སྒྱུ་མའི་སྐུར་གྲུབ་པ་མི་སྲིད་ན་ནི། བསྒྲུབ་གཞིར་འདོད་པ་འགལ། སྲིད་ན། གཉུག་མ་གཞི་ལུས་འཚང་མི་རྒྱ་བར་འདོད་པ་འགལ། དེ་འཚང་རྒྱ་ན། རྣམ་སྨིན་གྱི་ཕུང་པོ་འཚང་མི་རྒྱ་བར་འགལ། སངས་རྒྱས་པའི་ཚེ། རྣམ་སྨིན་གྱི་གཟུགས་ཕུང་ཤུལ་དུ་ལུས་ན། རྣམ་སྨིན་གྱི་ཚོར་བའི་ཕུང་པོ་ལུས་སམ་མ་ལུས།
ལུས་ན། སངས་རྒྱས་རྗེས་སུ་ཡང༌། སེམས་ཅན་ཉིད་དུ་ལུས་པར་འགྱུར། མ་ལུས་ན། སངས་རྒྱས་ཀྱི་སར་སོང་བ་ལས་མེད་པས། ཚོགས་པ་གཅིག་པའི་རྣམ་སྨིན་གྱི་ཕུང་པོ་གཅིག་སངས་རྒྱ་ན། གཅིག་ཤོས་སངས་མི་རྒྱ་བ་ཅིའི་ཕྱིར། གཟུགས་སེམས་ཀྱི་ཁྱད་པར་ཡོད་དོ། ། ཅེ་ན། གཟུགས་སུ་སྣང་བའི་རྣམ་རིག་ལས་མ་གཏོགས་པའི་གཟུགས་ཁས་ལེན་པ་ཐེག་པ་ཆེན་པོའི་ཆོས་ལ་མེད་དོ། །
དེ་བས་ན། རང་གི་ལུགས་སུ་རྣམ་པར་བརྟགས་པ་ནི། རྣལ་འབྱོར་པ་སངས་རྒྱས་པའི་ཡེ་ཤེས་ཀྱི་སྣང་ངོ་ན། གཞི་དུས་ཀྱི་ཕུང་པོ་དམིགས་མེད་དུ་སོང་བ་ལ། ཁོག་པ་བརྗེས་པའི་མིང་བཏགས་པ་ཡིན་ཏེ། ལམ་གྱི་དུས་ཉིད་ནས་དེ་དག་མི་དམིགས་པར་བྱས་ནས་ཉམས་སུ་བླངས་པའི་ཕྱིར། འཕགས་པ་ཀླུ་སྒྲུབ་ཀྱིས། ཟུང་འཇུག་བརྙེས་ནས་སྐུ་ལུས་ཤུལ་དུ་བཞག་པ་མངོན་སུམ་གྱིས་གྲུབ་བོ། ། ཅེ་ན། དེ་ཡང༌།
འགྲོ་བ་གཞན་དག་གི་གཉིས་སྣང་འཁྲུལ་པ་ལ་ཡིན་གྱི། ཀླུ་སྒྲུབ་སངས་རྒྱས་པའི་གཟིགས་ངོ་ན་ཕྱི་རོལ་དོན་དུ་སྣང་བ་མེད་དོ། ། ཡང༌། གཞན་དག་འདིར་བཤད་པའི་སྒྱུ་ལུས་དེ། ཕར་ཕྱིན་པས་ཀུན་རྫོབ་བདེན་པར་ཁས་ལེན་དགོས་ཟེར་བ་མི་འཐད་དེ། འདིར་བཤད་པའི་སྟོང་ཉིད་གསུམ་གྱི་ངོས་འཛིན་དེ། ཕར་ཕྱིན་པས་སྒྲིབ་བཅས་དེ་བཞིན་ཉིད་དུ་ཁས་ལེན་པའི་ཕྱིར། འདིར་ཀུན་རྫོབ་བདེན་པ་ཉིད་དུ་འཆད་དགོས་ཏེ། དགའ་བ་དང་པོ་གསུམ་གྱི་ཡེ་ཤེས་དོན་དམ་བདེན་པར་མི་འཆད་པའི་ཕྱིར། ཡང་བདག་ལ་བྱིན་གྱིས་བརློབ་ཅེས་པའི་བདག་གི་ངོས་འཛིན།
སྒྲུབ་པ་པོའི་ཤེས་རྒྱུད་ལ་ཟེར་བ་ཡིན་གྱི། བཏགས་པའི་ཡོད་པ་ཙམ་དུ་གྱུར་པའི་གང་ཟག་ཀྱང༌། སྐབས་འདིར། སྟོང་པ་ཉིད་དུ་གཏོང་དགོས་ན། བདག་ཏུ་ལྟ་བ་ལྟ་ཅི་སྨོས། དེ་བས་ན། བདག་ཏུ་ཡིད་ལ་བྱེད་པ་ནི་ཉོན་མོངས་པ་ཐམས་ཅད་ཀྱི་རྩ་བར་གྱུར་པའི་ཕྱིར་ན། སྐྱེད་རིམ་ཙམ་གྱི་སྒྲུབ་པ་པོར་ཡང་རུང་བ་མ་ཡིན་ནོ། ། ཡང༌། ཕར་ཕྱིན་པའི་རང་རྐང་ལ་སྒྱུ་མ་ལྟ་བུ་སོགས་ཀྱི་རྟོགས་ཚུལ་མེད་པར་བཤད་པ་ཡང༌།
དཔེའི་སྒྱུ་མ་དང༌། དཔེ་དེ་ལས་སྒྱུ་མ་ལྟ་བུའི་དོན་ལྐོག་ཏུ་གྱུར་པའི་ཚུལ་གྱི་རྟོགས་ལུགས་མེད་པ་ནི་མ་ཡིན་ཏེ། དཔེ་ཉེར་འཇལ་གྱི་ཚད་མས་རྟོགས་པར་བཤད་པའི་ཕྱིར། དེས་ན། རང་བྱིན་བརླབས་ལ་མ་ལྟོས་པར་དོན་གྱི་སྒྱུ་མ་མངོན་གསུམ་དུ་མི་མཐོང་བར་འཆད་པ་ཡིན་ནོ། ། གཉིས་པ་ལ། ཇི་ལྟར་བསྒྲུབ་པ་དང༌། སྒྲ་བཤད་པའོ། ། དང་པོ་ནི། སྒྱུ་མའི་སྐུ་སྒྲུབ་པར་བྱེད་དོ། །
རྒྱུ་གང་ལས་ན། སེམས་རྣམ་པར་དབེན་པའི་རིམ་པས་གྲུབ་པའི་ཡེ་ཤེས་གསུམ་ལས་སོ། ། རྐྱེན་གང་གིས་ན། བདག་པོའི་རྐྱེན་རྒྱུ་དུས་སུ་མ་ཟད། ལམ་གྱི་དུས་འདིར་ཡང་དབང་དགུ་སྔོན་དུ་འགྲོ་བ་ཅན་གྱི་གསང་བའི་དབང་དང༌། དེ་མ་ཐག་པའི་རྐྱེན་གཞི་དུས་ཀྱི་ཡེ་ཤེས་དྲི་མ་ཕྱོགས་རེ་བས་དག་ནས། དཔེའི་ཡེ་ཤེས་སུ་གྲུབ་པ་དེའོ། ། ཇི་ལྟར་བསྒྲུབ་པ་ནི། སྒྲུབ་པ་པོའི་རྟོག་པ་ཁྱད་པར་ཅན་རི་མོ་མཁན་གྱི་ལག་པ་དང་འདྲ་བ་དེས། སྣང་བ་གསུམ་གཅིག་ཏུ་འདྲེས་པའི་ཡེ་ཤེས་བྱུག་ཚོན་ཁ་དོག་ཅན་དང་འདྲ་བ་དེ་དག
ཡན་ལག་སོ་སོའི་གནས་སུ་འདྲེན་པར་བྱེད་པའི་རླུང་གི་བྱེད་ལས་པིར་དང་འདྲ་བ་དེས། ཡན་ལག་དང་མཚན་དཔེ་སོ་སོའི་སྐྱེ་མཆེད་གསལ་ལ་མ་འདྲེས་པ་ཉིད་དུ་སྒྲུབ་པར་བྱེད་དོ། ། བྱེད་པ་པོ་རྟོག་པའི་ཁྱད་པར་ནི། སྐྱེད་རིམ་གྱི་མཚན་དང་དཔེ་བྱད་གསལ་བར་སྣང་བ་དེའོ། ། ཡེ་ཤེས་ནི། རྡོར་བཟླས་ཀྱི་ནུས་པས་དབུ་མར་དྲངས་ཤིང་གནས་བཞིན་པ་དེའོ། ། རླུང་ནི་སྒྱུ་མའི་སྐུ་ལ་ཇི་སྲིད་ཁྱབ་པ་དེ་སྲིད་དུ་དབུ་མའི་རླུང་དུ་ངེས་ལ། གནས་སོ་སོར་འགྲོ་འོང་བྱེད་པའི་ཚེ་ནི་མ་ངེས་པའོ། ། དེ་ལྟར་སྒྱུ་མའི་སྐུ་སྒྲུབ་པའི་ཚེ་ན་སྒྲུབ་པ་པོའི་ཤེས་རྒྱུད་དངོས་ནི་སྐུ་དེ་ཉིད་ལས་གཞན་དུ་མེད་ལ། རྣམ་པར་རྟོག་པ་དག་ནི་གློ་བུར་བ་ཉིད་ཀྱི་ཕྱིར།
རྒྱུད་དུ་མི་འཇོག་སྟེ་ཆུའི་ལྦུ་བ་བཞིན་ནོ། ། དབུ་མར་ཞུགས་པའི་རླུང་སེམས་ནི་གཟུང་འཛིན་གཉིས་སུ་མེད་པའི་ཡེ་ཤེས་ཉིད་ཀྱིས་ཕྱིར་ཉེ་བར་ལེན་པ་དེ་ལས་བྱུང་བའི་སྒྱུ་མའི་སྐུ། ཀུན་རྫོབ་ཀྱི་བདེན་པར་མི་འཐད་དོ། ། ཅེ་ན། ཡེ་ཤེས་རང་གི་ངོ་བོ་དེར་མི་འཐད་ཀྱང༌། སྐུ་ནི་བྱེད་པ་པོ་དང་ཡུལ་ཅན་རྟོག་པ་ཉིད་ཀྱི་ཕྱིར་ཀུན་རྫོབ་ཀྱི་བདེན་པའོ། ། གཞན་དུ་ན། རྟོག་བྲལ་མ་འཁྲུལ་བའི་ཡེ་ཤེས་ནི་རྣལ་འབྱོར་མངོན་གསུམ་ལས་མ་འདས་སོ། ། དེའི་ཕྱིར་རིམ་པ་གཉིས་པོ་འདི་ཉིད་སྔགས་ཀྱི་སྦྱོར་ལམ་སྟེ། གཟུང་འཛིན་གཉིས་སུ་མེད་པའི་ཡེ་ཤེས་རྟོག་པ་དང་བཅས་པ་ཉིད་ཀྱི་ཕྱིར་རོ། །
དཔེར་ན། ཕར་ཕྱིན་པའི་སྦྱོར་ལམ་བཞིན་ནོ། ། གལ་ཏེ། འོ་ན། རིམ་པ་ལྔ་ལས་བསྐྱེད་རིམ་རྐྱང་པས་ས་བརྒྱད་བགྲོད་པར་བཤད་པ་མ་ཡིན་ནམ། ཞེ་ན། བོད་སྔ་མའི་གསུང་གིས། བཟོད་འབྲིང་མན་ཆད་ས་བརྒྱད་དང༌། སེམས་དབེན་དང་སྒྱུ་མ་བཟོད་ཆེན་དང་ཆོས་མཆོག་ལ་སྦྱོར་བར་མཛད་པ་བཞིན་འབྱོར་བར་སྣང་ངོ༌། ། རིམ་ལྔ་ལས།
རྡོ་རྗེ་སེམས་དཔའ་ལེགས་བྲིས་པ། ། སློབ་མ་བཟང་ལ་བསྟན་པ་ནི། ། བདག་བྱིན་བརླབས་པ་ཞེས་བྱར་བཤད། ། ཅེས་གསུང་པ་ལ་བརྟེན་ནས། རྗེ་འགོས་ཀྱི་སྟོང་ཐུན་ཆེན་མོ་ལས་འབྱུང་བ་ལྟར་བརྟགས་པ་ནི། མཚན་དཔེའི་ཆ་ཤས་གསལ་བར་དོད་པའི་བྲིས་སྐུ་སྒྲུབ་པ་པོའི་མིག་ཤེས་ལ་བསྟན་ནས། གསལ་བར་སྣང་བ་དེ། སྒྲུབ་པ་པོའི་ལམ་དུས་ཀྱི་ཡེ་ཤེས་མེ་ལོང་དང་འདྲ་བ་ལ་གསལ་བར་འཆར་ཞིང༌། ཤར་བ་དེ་ཉིད་སྒྲུབ་པ་པོའི་ཤེས་རྒྱུད་ཀྱིས་བསྡུས་པའི་ཕྱིར། རང་བྱིན་གྱིས་བརླབས་པ་ཞེས་བྱའོ། །
འཆར་ཚུལ་དེ་ལྟར་བྱེད་པ་བསྐྱེད་རིམ་ལ་ཡང་མཚུངས་པ་མ་ཡིན་ནམ། ཞེ་ན། བསྟན་ཚུལ་དེ་ལྟར་བྱས་པས་དོན་སྤྱི་འཆར་མོད། གང་དུ་འཆར་ས་བློའི་མེ་ལོང་དེ་དག་ལ་རྟོག་པ་དང་ཡེ་ཤེས་ཀྱི་ཁྱད་ཞུགས་པའི་ཕྱིར། རང་བྱིན་གྱིས་རློབ་པ་ཅེས་བྱ་བ་ཡིན་མིན་དུ་བཞག་པར་ནུས་སོ། ། གཉིས་པ་ལ་དངོས་མིང་གི་སྒྲ་དོན་དང་གཞན་ཡང་བཤད་པའོ། ། དང་པོ་ནི། རིམ་པ་གསུམ་པར་བཤད་པའི་ཡེ་ཤེས་ཀྱི་སྐུ་འདི་ལ། སྒྱུ་མ་དང་འདྲ་བས་སྒྱུ་མ་ལྟ་བུ་ཞེས་ཟེར་བ་ཡིན་ནམ། དོན་གྱི་སྒྱུ་མ་ཉིད་ཡིན་པས་དེ་ལྟར་འཆད་ཅེ་ན།
འཇིག་རྟེན་ན་གྲགས་པའི་སྒྱུ་མ་དང༌། ཆུ་ཟླ་སོགས་དང༌། མཚུངས་པར་ནི་དངོས་སུ་བཤད་ལ། གཙོ་བོར་ནི་སྔགས་ཀྱི་ཐུན་མོང་མིན་པའི་སྒྱུ་མ་ཉིད་ཡིན་པ་འཆད་དགོས་ཏེ། ཐུན་མོང་མ་ཡིན་པའི་ཐབས་མཁས་ཀྱི་སྒྱུ་འཕྲུལ་སྣ་ཚོགས་ཀྱིས་བསྒྲུབས་པའི་དོན་རང་མཚན་ཉིད་ཀྱི་ཕྱིར་རོ། ། དེས་ན། རྡོ་རྗེ་སེམས་དཔའི་དོན་བྱེད་མི་ནུས་ཞེས་བྱ་བ་ནི་མ་ཡིན་ནོ། ། དེ་ལྟ་མོད་ཀྱི་རྩ་བའི་སྒྱུ་ལུས་ལས། དེ་དང་འདྲ་བ་གྲངས་ལས་འདས་པ་སྤྲོ་ནུས་པར་ནི། རྨི་ལམ་གྱི་དཔེ་དང༌།
ཆུ་ཟླའི་དཔེ་ལས་གྲུབ་པར་ངེས་ལ། དེའི་ཚེ་རྩ་བའི་སྒྱུ་ལུས་དངོས་མ་ཡིན་ཀྱང༌། དེ་དང་འདྲ་བའི་ཕྱིར། སྒྱུ་མ་ལྟ་བུའོ། ། དེ་བཞིན་དུ་རྩ་བའི་སྒྱུ་མ་ལས་མ་འཕོས་བཞིན་དུ། རྒྱུ་རྐྱེན་ཚོགས་པའི་གནས་མང་པོ་དག་ཏུ་སྣང་བས་ན། བྲག་ཆ་ལྟ་བུ་དང༌། རྣམ་སྨིན་གྱི་ལུས་གཞན་དུ་གནས་ནས། བག་ཆགས་ཀྱི་ལུས་ཡུལ་གཞན་དང་གཞན་དུ་འགྲོ་བ་དང་འདྲ་བས་ན། རྨི་ལམ་ལྟ་བུ་དང༌།
སྒྲུབ་པ་པོ་རང་གི་མིག་ཤེས་ལ་སྐུ་དེའི་ཁ་དོག་འོད་ཟེར་ལྔ་པར་སྣང་བས་ན། འཇའ་ཚོན་ལྟ་བུ་དང༌། མཚོའམ། ལྟེང་ཀ་ལྟ་བུའི་ནང་གི་གནས་སོ་སོ་འདི་དང་འདིར། ཟླ་བའི་གཟུགས་བརྙན་མི་འཆར་ཞེས་སྟོན་རྒྱུ་མེད་པ་ལྟར། རྣལ་འབྱོར་པའི་ནང་གི་མངོན་པར་བྱང་ཆུབ་པ་བཞིའམ་གསུམ་པོ་དག་གིས་ནམ་མཁའ་ཇི་སྲིད་པར་ཁྱབ་པའི་གོ་ས་དེ་དང་དེར། སྒྱུ་མའི་སྐུ་མི་འཆར་བའི་ས་སྟོན་རྒྱུ་མེད་པས་ན། ཁྱབ་པ་ཆུའི་ཟླ་བ་ལྟ་བུ་ཞེས་བྱའོ། ། སྐུ་འདིའི་གཟུགས་ཀྱི་སྐྱེ་མཆེད་མིག་ཤེས་ལ་སྣང་བའི་ཚེ། ཡུལ་ཅན་དེ་ཡང་དག་མིན་རྟོག་དང༌།
སྣང་ཆ་དེ་ཡང་གཟུང་བའི་རྣམ་པར་འཆད་དགོས་པ་ཁོ་ནར་མ་ཟད། ཡིད་ཀྱི་ཤེས་པ་ལ་མཚན་དང་དཔེ་བྱད་དུ་སྣང་བ་དེ་ཡང་སྣང་མཁན་དེ་ཉིད་ཀྱི་བསྡུས་ཞིང༌། དེ་ཡང་རྣལ་འབྱོར་མངོན་སུམ་དུ་ནི་མ་སླེབ་པས། ཀུན་རྫོབ་ཀྱི་བདེན་པར་བཞག་ལ། ཕར་ཕྱིན་པ་ལ་དཔེའི་སྒྱུ་མ་གསལ་བར་འཆད་རྒྱུ་ཡོད་ཀྱང༌། དོན་གྱི་སྒྱུ་མ་འདི་ནི་མངོན་སུམ་དང་རྗེས་སུ་དཔག་པ་གང་གི་སྒོ་ནས་ཀྱང༌། རྟོགས་པར་བྱར་མེད་པས་ན། སྒྱུ་མ་འདི་ནི་སྔགས་ཀྱི་ཐུན་མོང་མ་ཡིན་པའི་དབུ་མ་ནས་འཆད་དགོས་པའོ། ། དེའི་ཕྱིར། མི་སློབ་པའི་ཟུང་འཇུག་ཏུ་སླེབ་པའི་སྒྱུ་མ་ནི།
དོན་དམ་པའི་བདེན་པ་མཐར་ཐུག་པས་ན། ཕར་ཕྱིན་པའི་ལུགས་ལྟར་སྒྱུ་མའི་སྒྲ་བཤད་མི་མཛད་ཅིང༌། དོན་ཡང་ཚང་བ་མ་ཡིན་ནོ། ། འདི་དང་བསྐྱེད་རིམ་གྱི་ལྷ་ཁྱད་པར་མེད་དོ། ། ཞེས་བསམ་པར་མི་བྱ་སྟེ། དངོས་ཀྱི་ཉེར་ལེན་ཡེ་ཤེས་ཡིན་མིན་གྱི་ཁྱད་པར་དང༌། བྱེད་པ་པོ་དབུ་མར་ཞུགས་པའི་རླུང་ཡིན་མིན་གྱི་ཁྱད་པར་དང༌། བདག་པོའི་རྐྱེན་གསང་བའི་དབང་བསྐུར་ཡིན་མིན་གྱི་ཁྱད་པར་དང༌། དེ་མ་ཐག་འབྲས་སྟོང་པ་བཞི་པའི་ཡེ་ཤེས་ཡིན་མིན་གྱི་ཁྱད་པར་རྣམས་དང༌། ཕལ་ཆེར་ནི་དོན་སྤྱི་དང་དོན་རང་མཚན་གྱི་ཁྱད་པར་ཅན་ནོ། །
གསུམ་པ་ནི། སྤྱིར་གསང་སྔགས་ཀུན་དང༌། གསང་བ་འདུས་པའི་ཆོས་སྐོར་འདི་ནི། བདེན་པ་གཉིས་ཀྱི་རྣམ་པར་བཞག་པ་སོ་སོ་དང༌། བྱེ་བྲག་ཏུ་དོན་དམ་པའི་བདེན་པ་ནི། གཞི་ལམ་འབྲས་བུའི་གནས་སྐབས་ཐམས་ཅད་དུ་བདེན་པ་དང༌། མི་བསླུ་བ་དང༌། རིགས་པས་དཔྱད་པ་ངེས་པར་བཟོད་པ་དང༌། སོ་སོ་རང་རིག་པའི་ཡེ་ཤེས་ཀྱི་སྤྱོད་ཡུལ་ཁོ་ན་ཉིད་དུ་བཤད་ཅིང༌། མཚན་གཞི་ནི་སྟོང་པ་ཉིད་ཀྱི་ཡེ་ཤེས་དང༌།
ཆོས་ཀྱི་དབྱིངས་ཀྱི་ཡེ་ཤེས་ལས་གཞན་དུ་མི་འཆད་ཀྱི། རིགས་པས་བརྟགས་པའི་ཚེ་མ་རྙེད་པའི་སྟོང་པ་ཉིད་ནི། མཚན་འཛིན་གྱི་རྟོག་པ་སེལ་བའི་དོན་དུ་ཤེས་པར་བྱ་བ་ཡིན་ཡང༌། ཉམས་སུ་མྱོང་བར་བྱ་བའི་བདེན་པ་ནི་མ་ཡིན་ཏེ། ཡུལ་ཅན་གྱི་བློ་རྟོག་པ་ཉིད་ལས་མ་འདས་པའི་ཕྱིར། ཞེས་བྱ་བ་འདི་དང་དེ་བཞིན་དུ་རིམ་པ་གསུམ་པའི་སྒྱུ་ལུས་འདི། རང་ངོས་ནས་ཀུན་རྫོབ་ཀྱི་བདེན་པ་མ་ཡིན་ཏེ། གནས་ཚུལ་ལ་སྒྲིབ་བྱེད་མ་ཡིན་པའི་ཕྱིར་དང༌། རིམ་པ་ལྔ་པའི་ཟུང་འཇུག་གི་སྐུ་དེ་དང༌། དངོས་ཀྱི་ཉེར་ལེན་སྟོང་པ་ཉིད་ཀྱི་ཡེ་ཤེས་ཅན་དུ་ཁྱད་པར་མེད་པའི་ཕྱིར།
དེ་ལྟར་ན་ཡང་རིམ་པ་བཞི་པར་མ་སླེབ་པ་དེ་སྲིད་དུ། ཡུལ་ཅན་རྟོག་པར་ངེས་པས་ན། ཇི་སྐད་དུ། ཀུན་རྫོབ་དང་ནི་དོན་དམ་དག ། སོ་སོའི་ཆར་ནི་ཤེས་གྱུར་ནས། ། ཞེས་གསུངས་ལ་རང་ངོས་ནས་ཀུན་རྫོབ་ཀྱི་བདེན་པ་ཉིད་ཡིན་ན། གང་དུ་ཡང་དག་འདྲེས་གྱུར་པ། ། ཞེས་བྱ་བ་ག་ལ་སྲིད། ། ཞེས་བྱ་བ་འདིས་ནི། སྔགས་ལུགས་ཐུན་མོང་མ་ཡིན་པའི་དབུ་མ་མདོར་བསྡུས་པ་ཡིན་ནོ། །
དེ་ལྟར་ཀུན་རྫོབ་བདེན་འདི་དག ། དག་བྱའི་དྲི་མ་བྲལ་བའི་དངོས། ། དངོས་མེད་ཉིད་དུ་མ་གྱུར་ཚེ། ། ཚེ་འདི་ཉིད་ཀྱི་ཟུང་འཇུག་འགྱུར། ། ཞེས་བྱ་བ་འདི་གྲུབ་པའོ།། །། སྭསྟི། རིམ་ལྔའི་མཐར་ཐུག་ཆོས་ཀྱི་སྐུ། ། འགྲུབ་པར་བྱེད་དང་གྲུབ་པའི་འབྲས། ། གཉིས་སུ་དབྱེར་ཡོད་འོད་རབ་གསལ། ། གཉིས་མེད་ཟུང་དུ་འཇུག་པར་ཡང༌། །
སྟོན་མཛད་ཀུན་ལ་ཕྱག་འཚལ་ལོ། ། དེ་ལྟར་མཆོད་པར་བརྗོད་ནས། གཉིས་པ་དོན་དམ་པའི་བདེན་པ་ཤེས་ནས། རྣལ་འབྱོར་དུ་བྱ་བའི་ཚུལ་ལ་གསུམ་སྟེ། སྤྱིའི་རྣམ་གཞག་ཤེས་པར་བྱ་བ་དང༌། རྒྱུ་གང་ལས་དུས་ནམ་གྱི་ཚེ་ཇི་ལྟར་གྲུབ་པའི་རིམ་པ་དང༌། བོད་སྔ་ཕྱི་བཞེད་པ་སོ་སོ་ལ་འདོར་ལེན་ཇི་ལྟར་བརྟག་པའི་ཚུལ་ལོ། ། དང་པོ་ལ་འདིར། འོད་གསལ་བའི་ངོ་བོ་ནི་གང་ཡིན། བྱེད་ལས་ནི་ཅི་ཞིག
བྱས་པའི་ལག་རྗེས་ནི་གང་ཞེ་ན། དང་པོ་ནི། ལུགས་འདི་ལ་སྟོང་པ་བཞིའི་རྣམ་གཞག་མཛད་ནས། བཞི་པ་ཐམས་ཅད་སྟོང་པ་འོད་གསལ་བ་ཞེས་བྱ་བ་ཞིག་གོ་དོན་དུ་བཞག་སྟེ། དེ་ངོས་འཛིན་པའི་ཚེ། དཔེ་ཕྱིའི་མངོན་པར་བྱང་ཆུབ་པ་དང༌། དོན་ནང་གི་མངོན་པར་བྱང་ཆུབ་པ་གཉིས་ལས། དང་པོ་ནི། ཡར་ཚེས་བཅུ་བཞི་ལྟ་བུའི་ཚེ། ཟླ་བའི་འོད་ཟེར་ནུབ།
ཉི་འོད་མ་ཤར་བའི་བར་དེར། སྒྲིབ་བྱེད་དང་བྲལ་བའི་ནམ་མཁའ་ཤིན་ཏུ་དྭངས་པར་གྱུར་པ་དེའོ། ། དོན་ནི་རང་གི་རིག་པ་ཀུན་ནས་ཉོན་མོངས་ཀྱི་ཕྱོགས་ལྟ་ཅི་སྨོས། རྣམ་པར་བྱང་བའི་ཕྱོགས་ཀྱི་རྟོག་པ་གཡོ་བར་བྱེད་པའི་རླུང་དང་བཅས་པ་ཉིད་དུ་མ་གྱུར་པའི་རབ་ཏུ་གསལ་ལ་རྙོག་པ་དང་བྲལ་བ་དེའོ། ། དེ་ཙམ་ཞིག་ནི་ལམ་དུ་མ་ཟད་གཞིའི་གནས་སྐབས་སུའང་ཡོད་མོད་ཀྱང༌། སྐབས་སུ་བབ་པ་ནི། སྟོང་པ་གསུམ་པའི་དངོས་ཀྱི་རྒྱུ་ལས་བྱུང་བ་ཞིག་གོ ། གསུམ་པོ་དེ་དག་ལ་ཡང་ཕྱི་ནང་གི་མངོན་བྱང་སྦྱར་ནས་འཆད་མོད་ཀྱང༌། མདོར་བསྡུ་ན། དབང་གསུམ་པ་ལས་བྱུང་བའི་དགའ་བ་གསུམ་པོའི་དུས་ཉིད་དོ། །
འདི་དག་ཀྱང་ལྡོག་པས་སོ་སོར་ཤེས་དགོས་ཏེ། རྣམ་པར་ཤེས་པ་གསུམ་ནི་རྟོག་པ་དང་འདྲེས་པའི་དགའ་བ་གསུམ་གྱི་ལྡོག་ཆ་ནས་དང༌། སྟོང་པ་གསུམ་ནི་སྐབས་སོ་སོའི་རྟོག་པ་ཉི་ཚེ་བ་དང་བྲལ་བའི་དེ་བཞིན་ཉིད་ཀྱི་ཆ་ནས་ངོས་འཛིན་ཞིང༌། ཐམས་ཅད་སྟོང་པ་ནི་དགག་བྱ་ཇི་སྙེད་པ་ཀུན་དང་བྲལ་བའི་དེ་བཞིན་ཉིད་ཀྱི་ཆ་ནས་འཛིན་པ་ཁོ་ནར་ངེས་ལ། དེ་ལ་རང་བཞིན་དང་གློ་བུར་རྣམ་དག་གི་དབྱེ་བ་འོག་ནས་འབྱུང་ངོ༌། ། བྱེད་ལས་ནི་སྤྱིར་སྒྲིབ་པ་མཐའ་དག་གི་ས་བོན་སྤོང་བ་སྟེ། རིམ་པ་བཞི་པ་འདི་ནི་ཐོག་མར་མཐོང་ལམ་དང་སྒོམ་ལམ་བར་ཆད་མེད་ལམ་གྱི་ངོ་བོ་སྐྱེ་བས་སོ། ། ཁྱད་པར་དུ་རིམ་པ་གསུམ་པའི་རྗེས་ཐོགས་ཁོ་ནར་མངོན་དུ་བྱེད་པ་ནི། སྒྱུ་མའི་སྐུ་ལ་སྒྲིབ་བྱེད་ཀྱི་རྟོག་པ་སེལ་བའི་ཕྱིར་ཡིན་ཏེ། དེས་དེ་མ་བསལ་ན་ཟུང་འཇུག་གི་སྐུའི་དངོས་ཀྱི་ཉེར་ལེན་མི་འགྲུབ་པའི་ཕྱིར།
བོད་ཕྱི་མ་ན་རེ། དེ་འདྲ་མི་འཐད་དེ། སྒྱུར་འཛིན་གྱི་རྟོག་པ་སྤོང་དགོས་བདེན་གྲུབ་ཀྱི་རྟོག་པ་གང་གིས་སེལ་ཏེ། དེ་དང་འཛིན་སྟངས་དངོས་འགལ་གྱི་རྟོག་པ་སྤང་བྱར་འཐད་པའི་ཕྱིར། ཞེས་བཀག་ནས། རིམ་པ་གསུམ་བཞི་པའི་གོ་རིམ་ངེས་པའི་ཤེས་བྱེད་ཀྱིས་འོད་གསལ་གྱི་དགོས་པ་དང་བྱེད་ལས་རྟོགས་ནུས་ཏེ། འོད་གསལ་གྱི་རིམ་པ་གསུམ་གཞིའི་ལམ་རྒྱུན་གཅིག་ཏུ་མ་བསྲེས་ན། འོད་གསལ་རྐྱང་པས་སྒྲིབ་པ་མཐའ་དག་སྤོང་མི་ནུས་ཤིང༌། འོད་གསལ་དང་མ་བསྲེས་པའི་སྒྱུ་མ་ཡན་གར་བས། ཟུང་འཇུག་མི་འགྲུབ་པའི་ཕྱིར།
ཞེས་ཟེར་མོད། དེས་དེ་མི་འགྲུབ་པར་འཆད་པ་བདེན་ཡང༌། དེས་དེ་སྤོང་མི་ནུས་པ་འཆད་པ་མི་བདེན་ཏེ། སྒྲིབ་པ་མ་ལུས་པའི་ས་བོན་རྩ་བ་ནས་སྤོང་བྱེད་ནི། སྟོང་པ་ཉིད་ཀྱི་ཡེ་ཤེས་ལས་གཞན་དུ་འཆད་པ་པོ་སུ་ཡང་སྣང་རུང་མ་དམིགས་པའི་ཕྱིར་དང་ལམ་གཉིས་པོའི་རྫས་རྒྱུན་གཅིག་ཏུ་བསྲེ་ཐུབ་པ་དེ་ཉིད་སྒྱུར་འཛིན་གྱི་རྟོག་པ་སྤངས་པ་ཁོ་ནའི་བྱེད་ལས་སོ། ། བྱེད་ལས་དེ་ཡང་ཟུང་འཇུག་གི་སྐུ་སྒྲུབ་པའི་ཕྱིར་ཡིན་གྱི། སྤང་བྱ་སྤོང་བའི་ཆ་དེ་ནས་མ་ཡིན་པའི་ཕྱིར། དེས་ན་སྐབས་འདིར་བསོད་ནམས་ཀྱི་ཚོགས་མ་རྫོགས་པ་དེ་སྲིད་དུ། འོད་གསལ་གྱིས་སྒྲིབ་པ་མཐའ་དག་མི་སྤོང་བ་དང༌། སྤོང་མི་ནུས་པ་མ་ཡིན་པའི་ཤན་ཕྱེད་པར་བྱའོ། །
འོ་ན། གཉིས་པོ་གཅིག་ཏུ་བསྲེ་ཐུབ་པའི་ཚད་དེ་གང་ཞེ་ན། འོག་ནས་འབྱུང་བ་ལྟར། མན་ངག་གི་རིམ་པ་ལས་འོད་གསལ་མངོན་དུ་གྱུར་པ་གོམས་པར་བྱས་པས། སྔར་གྱི་སྒྱུ་མའི་སྐུ་དེ་ཐམས་ཅད་སྟོང་པའི་ཡེ་ཤེས་དང་ཟུང་འཇུག་ཏུ་གྲུབ་པའོ། ། དེ་ལྟར་བཤད་པ་ན། འོད་གསལ་མཐར་ཕྱིན་པའི་ལག་རྗེས་ནི། སྤང་བྱ་མ་ལུས་པར་སྤངས་པའི་ཆོས་ཀྱི་སྐུ་དང༌། ཐོབ་བྱ་མ་ལུས་པར་ཐོབ་པའི་ལོངས་སྤྱོད་རྫོགས་པའི་སྐུ་ཞེས་བྱ་བ་རྫས་སུ་ལྟ་ཅི་སྨོས། ལྡོག་པའི་སྒོ་ནས་ཀྱང་གཉིས་སུ་འཛིན་བྱེད་ཀྱི་རྟོག་པའི་ཡུལ་ལས་འདས་པས་ན།
ཟུང་དུ་འཇུག་པ་ཞེས་བྱ་བར་མཚན་གསོལ་བ་དེའི་རྒྱུ་ཚོགས་གྲངས་ཚང་བ་ཉིད་དུ་བྱས་པའོ། ། གཉིས་པ་ལ་གསུམ་སྟེ། ཇི་ལྟར་བསྒྲུབ་པའི་རིམ་པ་དང༌། གྲུབ་ནས་ཉམས་སུ་ལེན་པའི་ཚུལ་དང༌། སྐབས་དེར་གཞན་གྱིས་བརྟགས་པའི་མཐའ་བསལ་བའོ། ། དང་པོ་ནི། འོད་གསལ་གྱི་རིམ་པ་འདིའི་སྣོད་རུང་གི་དབང་ནི། སྔོན་རྒྱུ་དུས་སམ། སེམས་དབེན་གྱི་དུས་སུ་ཡེ་རྒྱ་ལ་བརྟེན་ནས་ངེས་པར་སྔོན་དུ་སོང་ཟིན་མོད། འདིར་ཉེ་བའི་རྒྱུ་ནི་ཚོགས་ཀྱི་དཀྱིལ་འཁོར་དུ་ཕྲེང་བ་ལ་སོགས་པའི་དབང་དགུ་བསྐུར་བ་དང༌།
འབྲེལ་ཆགས་སུ་མཚན་ཕྱེད་ཀྱི་དུས་ལས་རྒྱ་ལ་བརྟེན་པའི་དབང་གསུམ་པ་བསྐུར་བའི་རིམ་གྱིས་དགའ་བ་དང་པོ་གསུམ་དང༌། སྟོང་པ་གསུམ་མངོན་དུ་བྱས་པའི་མཐར་དགའ་བ་བཞི་པ་དང༌། ཐམས་ཅད་སྟོང་པ་དང༌། འོད་གསལ་བ་དང༌། དོན་དམ་པ་བྱང་ཆུབ་ཀྱི་སེམས་དང༌། སེམས་ཀྱི་རྡོ་རྗེ་ཞེས་བྱ་བ་ལ་སོགས་པ་མིང་གི་རྣམ་གྲངས་དུ་མ་ཅན་ཏེ། ཐོ་རངས་ཀྱི་དུས་ཕྱིའི་མངོན་བྱང་ཐམས་ཅད་སྟོང་པར་ཤར་བ་དེའི་ཚེ་མངོན་དུ་བྱེད་དོ། ། དུས་འདི་ནི་སྟོན་པ་སངས་རྒྱས་པའི་དུས་དང་སྦྱོར་ཚུལ་ཡང་ཤེས་པར་བྱ་ལ། ལས་དང་པོ་པས་འདིར་ཞུགས་པའི་ཚེ་ནི། མ་མཐའ་ཡང་མཐོང་བས་སྤང་བར་བྱ་བའི་སྒྲིབ་པ་རྩ་བ་ནས་དྲུངས་འབྱིན་པར་བྱེད་པའི་གཉེན་པོ་ཉིད་ཀྱི་ཚད་དུ་སླེབ་པའོ། །
གཉིས་པ་ནི། གཞུང་འགྲེལ་ལས། ཐོ་རངས་ཀྱི་དུས་དེར་འོད་གསལ་གྱི་མན་ངག་མནོས་ནས། བསླབ་པར་བྱ་བ་ཉིད་དུ་གསུངས་པའི་དགོངས་པས་ལག་ཏུ་བླང་བའི་རིམ་པ་ནི། རིལ་པོར་འཛིན་པ་དང༌། རྗེས་སུ་གཞིག་པའི་མིང་ཅན་གཉིས་གསུངས་པ་ལས། དང་པོ་ནི། སྒྲུབ་པ་པོ་རང་ཉིད་སྒྱུ་མའི་སྐུ་རྡོ་རྗེ་འཆང་དུ་གསལ་བཏབ་པའི་སྙིང་ཁར། ཐུགས་རྡོ་རྗེ་ངོ་བོ་ཧཱུྃ་ཡིག་གསལ་བཏབ། རང་ཉིད་ཀྱི་སྤྱི་བོ་ནས་རྐང་མཐིལ་གྱི་བར་ཐམས་ཅད་ཧཱུྃ་ཡིག་ལ་ཐིམ།
དེ་ཡང་ཞབས་ཀྱུ་ནས་རིམ་གྱིས་བསྡུས་ནཱ་དའི་བར་ཐམས་ཅད་སྟོང་པ་འོད་གསལ་བ་ཉིད་དུ་གཞུག་པར་བྱའོ། ། གཉིས་པ་ནི། རང་རྡོ་རྗེ་འཆང་དུ་གསལ་བའི་སྙིང་ཁའི་ཧཱུྃ་ལས་འོད་ཟེར་འཕྲོས་པས། སྣོད་བཅུད་ཐམས་ཅད་བཞུ་ནས་འོད་ཀྱི་གོང་བུ་གཅིག་ཏུ་བྱས། གོང་བུ་དེ་ཐམས་ཅད་སྟོང་པ་འོད་གསལ་བ་ཉིད་དུ་འཇུག་པའི་ཚུལ་ལ། བླ་མའི་མན་ངག་གི་རིམ་པ་ལས་གསུམ་ཙམ་བྱུང་ཡང་བསྡུ་ན་འོད་ཀྱི་གོང་བུ་དེ་རང་གི་སྙིང་ཁའི་ཧཱུྃ་ལ་བསྡུས་ནས་དང༌། གོང་བུ་དེ་རང་ཁ་བའི་གོང་བུ་མཚོར་ལྷུང་བ་ལྟ་བུར་བྱས་ནས་དང༌། ཡང༌། སྐུ་གསུང་ཐུགས་ཀྱི་རྡོ་རྗེ་འཆང་གསུམ་རིམ་པར་བསྐྱེད་ནས། སྙིང་གའི་ས་བོན་གསུམ་གྱི་འོད་ཟེར་འཕྲོས་པ་ལས།
སྣོད་བཅུད་ཀྱི་ལུས་ངག་ཡིད་གསུམ་བསྡུས་ནས། མཐར་དམིགས་མེད་དུ་གཏོང་བའི་ཚུལ་རྣམས་བྱུང་ཡང༌། སྒྲུབ་པ་པོའི་བློ་དང་གང་འཚམ་པའི་དོན་ཏེ། ཕར་ཕྱིན་པའི་ལུགས་ཀྱིས་སྟོང་ཉིད་མངོན་སུམ་དུ་མཐོང་ཞིང་གོམས་པར་བྱེད་པའི་ཚུལ་ལས། མཐུ་ནུས་དང་མྱུར་ཁྱད་ཐོན་པ་ཞིག་དགོས་པའོ། ། གལ་ཏེ། རིམ་པ་འདི་ལ་ཡུན་ཇི་ཙམ་གྱི་བར་དུ་མཉམ་པར་འཇོག་ཅེ་ན། འདི་ལ་གཉིས་ཏེ། གཞན་གྱིས་བརྟགས་པའི་མཐའ་བསལ་བ་དང༌། རང་གིས་བརྟགས་པའི་མཐའ་བརྗོད་པའོ། །
དང་པོ་ནི། བོད་ཕྱི་མའི་སྔ་མ་དག་ན་རེ། རིམ་པ་འདི་ལ་འཕེན་པའི་དབང་གིས་འཇུག་པ་ན། ལོ་དང་ཟླ་བའམ་ཞག་ལ་སོགས་པ་གང་བསམས་པ་དེའི་བར་དུ་མཉམ་པར་བཞག་ནས། ཟུང་འཇུག་གི་སྐུར་བཞེངས་པ་ཡིན་ནོ། ། ཞེས་ཟེར། དེ་འདྲ་དེ་མཐའ་གཅིག་ཏུ་ངེས་པ་མེད་དེ། བསོད་ནམས་ཁྱི་ཚོགས་ཡོངས་སུ་རྫོགས་པ་སྔོན་དུ་སོང་བ་ཞིག་ཡིན་ན། དེར་མི་འགལ་ཙམ་ཡིན་ཡང༌། དེ་མ་སོང་ན།
ཡང་དག་པའི་མཐའ་དུས་མ་ཡིན་པར་མངོན་དུ་བྱས་པས། ཆད་པའི་མཐའ་ཉིད་དུ་ལྷུང་བར་འགྱུར་བ་དང༌། མཉམ་པར་འཇོག་ཚུལ་དེ་ཡང༌། མཉམ་གཞག་བློ་མེད་ལ་བསམས་ནས་སྨྲས་པས། སྔགས་ཀྱི་དབུ་མའི་ཚུལ་ལས་ཉམས་སོ། ། བོད་ཕྱི་མ་ན་རེ། རིམ་པ་ལྔའི་གོ་རིམ་ངེས་པར་བཤད་པ་ནི། ལས་དང་པོ་པའི་འཇུག་ཚུལ་ཡིན་གྱི། ཕར་ཕྱིན་རྐྱང་པའི་བྱང་སེམས་ས་བཅུ་པ་བ་རིམ་པ་བཞི་པ་འདི་ལ་ངེས་པར་འཇུག་དགོས་པ་ནི། རིམ་ལྔའི་གཞུང་དུ།
རྒྱ་ཆེར་རོལ་པའི་ལུང་དྲངས་ནས་བཤད་པ་ཉིད་ཀྱིས་རྟོགས་དགོས་པས། དེའི་ཚེ་རིམ་པ་སྔ་མ་གསུམ་ལ་འཇུག་མི་དགོས་ཏེ། ས་བཅུ་པར་མཚན་དཔེའི་ལུས་ཐོབ་པས། དེ་དག་གི་དོན་གྲུབ་ཟིན་པའི་ཕྱིར། དབང་བསྐུར་ཡང༌། དབང་གསུམ་པ་ནས་བསྐུར་བས་ཆོག་གི སྔ་མ་རྣམས་ཀྱི་དོན་གྲུབ་ཟིན་པས་མི་དགོས་སོ། ། ཞེས་འཆད་པ་ནི་རིམ་ལྔ་རྐྱང་པའི་གོ་རིམ་ལ་དམིགས་ཀྱིས་བསལ་བ་ཡིན་ནོ། ། ཞེས་སྨྲས་ཟིན་པ་དེ་ཉིད་ཀྱིས་སྨྲ་བའི་སྒོ་མ་ཉམས་ཙམ་བྱུང་མོད། སྤྱིར་སྔགས་དང༌།
ཁྱད་པར་བླ་མེད་ལ་འཇུག་པ་སྨིན་བྱེད་ཀྱི་དབང་ལ་མི་ལྟོས་ན། བྱེ་མ་བཙིར་བས་མར་མེད་ཀྱི་དཔེ་དོན་མ་འགྲིག་པར་ཐལ་བ་དང༌། དབང་བཞི་པའི་གོ་རིམ་དང་རིམ་པ་གཉིས་ཀྱི་གོ་རིམ་ལ་སྙིང་པོ་མེད་པར་ཐལ་བ་དང༌། གསང་སྔགས་པའི་བསོད་ནམས་ཀྱི་ཚོགས་ཀྱི་དོད་ཐུབ། ཕར་ཕྱིན་པ་ལ་ཡོད་པས་སྔགས་ཀྱི་བསོད་ནམས་ལ་འཇུག་མི་དགོས་ན། ཡེ་ཤེས་ཀྱི་ཚོགས་ཡང་མཚུངས་པ་དང༌། ཕར་ཕྱིན་གྱི་ཡེ་ཤེས་ལ་དེའི་དོད་ཐུབ་མེད་ན། གཅིག་ཤོས་ལ་ཡང་མཚུངས་པ་དང༌། འདིའི་འོད་གསལ་གྱིས་སྤོང་ལ། ཕར་ཕྱིན་པའི་བར་ཆད་མེད་ལམ་གྱིས་མི་སྤོང་བའི་སྒྲིབ་པ་ཡོད་ན།
དེའི་མཚན་གཞི་ཁྱེད་ལ་མེད་པ་དང༌། སྒྲིབ་པ་སྤོང་བའི་ཕྱིར་མ་ཡིན་གྱི། ཡོན་ཏན་རྫོགས་པའི་ཕྱིར་ཡིན་ན། ཟུང་འཇུག་གི་སྐུ་མངོན་དུ་བྱེད་པ་ལ་སྔགས་ཀྱི་ཐུན་མོང་མ་ཡིན་པའི་བསོད་ནམས་ཀྱི་ཚོགས་མི་དགོས་པར་ཐལ་བས་རང་གི་གྲུབ་པའི་མཐར་བཅས་པ་ཐམས་ཅད་ཉམས་སོ། ། གཉིས་པ་ནི། འདི་ལྟར། སྒྱུ་ལུས་ཕན་ཆད་དུ་བརྟག་པ་མཐར་གཟུང་བའི་ཚུལ་གྱིས། ཐུན་མོང་མ་ཡིན་པའི་བསོད་ནམས་ཀྱི་ཚོགས་ཡོངས་སུ་རྫོགས་པར་བྱས་པ་ཞིག་ཡིན་ན། ཆོས་ཀྱི་སྐུ་མཐར་ཐུག་པ་ལ་གེགས་བྱེད་ཀྱི་སྒྲིབ་པ་སྤང་བ་ཁོ་ནའི་ཕྱིར་དུ། འོད་གསལ་བའི་རིམ་པ་ལ་འཕེན་བྱེད་ཀྱི་བློས་ཇི་ཙམ་འཕངས་པ་དེ་ཙམ་དུ་མཉམ་པར་བཞག་ནས།
སླར་སྣང་བ་གསུམ་ལུགས་ལས་ལྡོག་པའི་ལྡང་སེམས་ཀྱི་ལངས་ནས་མི་སློབ་པའི་ཟུང་འཇུག་གི་སྐུ་ཆོས་གཞན་གྱི་བར་མ་ཆོད་པར་མངོན་དུ་བྱེད་དོ། ། ཡང༌། དེ་ལས་གཞན་བསྐྱེད་རིམ་ལྟ་བུ་བསོད་ནམས་ཀྱི་ཚོགས་ཆ་ཤས་རེ་རེ་ཙམ་ཁོ་ན་སྔོན་དུ་སོང་བ་ཞིག་གིས་ནི། ཐོག་མར་མཐོང་བས་སྤང་བར་བྱ་བའི་ཉོན་མོངས་པ་དང༌། རྣམ་པར་རྟོག་པ་ཁོ་ན་སྤང་བའི་ཕྱིར། ལུགས་འབྱུང་གི་རིམ་པས་མཉམ་པར་བཞག་ནས། དེ་ལས་གྲོལ་བའི་རྣམ་གྲོལ་ལམ་གྱི་ཚད་དུ་སླེབ་པ་ན། ལྡང་སེམས་ཀྱི་རིམ་པས་བཞེངས་པའི་སྐད་ཅིག་གཉིས་པར་སློབ་པའི་ཟུང་འཇུག་གི་སྐུ། ཕར་ཕྱིན་པ་དང་ཆོས་མཐུན་སྦྱར་ན། ས་དང་པོ་རབ་ཏུ་དགའ་བའི་སྤངས་རྟོགས་ཀྱི་ཚད་དུ་སླེབ་པའི་ཟུང་འཇུག་གི་སྐུ་མངོན་དུ་བྱེད་དོ། །
དེ་བཞིན་དུ་ས་ལྷག་མ་རྣམས་ཀྱི་ངོ་སྐལ་དུ་གྱུར་པའི་སྤང་བྱ་རེ་སྤོང་བ་དང༌། བསོད་ནམས་ཀྱི་ཚོགས་རེ་རྫོགས་པའི་ཕྱིར་དུ་འོད་གསལ་བའི་རིམ་པ་རེ་དང༌། ཚོགས་ཀྱི་འཁོར་ལོ་སྤྲོས་བཅས་ལྟ་བུའི་བསོད་ནམས་རེ་རེ་སྤེལ་ནས་ཉམས་སུ་བླངས་པས། ས་བཅུ་པའི་མཐར་དབང་བཞི་པ་རྟེན་བཅས་མཚམས་སྦྱར་ཏེ། མི་སློབ་པའི་ཟུང་འཇུག་གི་སྐུ་མངོན་དུ་བྱེད་པ་དང༌། ཡང་གཞུང་འགྲེལ་གྱི་དངོས་བསྟན་ལ་བརྟག་ན། བདེན་པ་མཐོང་བའི་རྗེས་ཐོབ་དེ་ཉིད་དུ། ཚོགས་ཀྱི་འཁོར་ལོ་ལ་སོགས་པའི་བསོད་ནམས་ཀྱི་ཚོགས་མ་ལུས་པ་རྫོགས་པར་བྱས་ནས། འོད་གསལ་བའི་རིམ་པ་ལ་མཉམ་གཞག་ཐུན་གཅིག་གིས་མཉམ་པར་བཞག་ནས། དེའི་མཐར་མི་སློབ་པའི་ཟུང་འཇུག་མངོན་དུ་མཛད་པར་བཤད་པ་དེ་ལ་ནི།
བརྩོན་འགྲུས་ཅན་ཚེ་གཅིག་གི་སངས་རྒྱ་བའི་མིང་འདོགས་མཛད་པ་དང༌། མཐུན་པས་འགལ་བ་མེད་ལ། བོད་སྔ་མའི་གསུང་གིས་ལེ་ལོ་ཅན་བར་དོར་སངས་རྒྱ་བའི་རྣམ་གཞག་མཛད་པ་དེའི་མཚན་གཞི། བདེན་པ་མཐོང་ཡང་ལས་ཀྱི་མཐའ་ལ་ཆགས་ནས། སྤྱོད་པ་གསུམ་བྱེད་མ་ཁོམ་པ་དེ། འཆི་བའི་ཚེ་ན། འཕེན་པ་བཏང་ནས་བར་དོའི་རྟེན་ལ་མི་སློབ་པའི་ཟུང་འཇུག་མངོན་དུ་བྱེད་པ་ཡིན་ནོ། ། ཞེས་གསུང་བ་དེ་ནི། རྣམ་པར་བརྟག་དགོས་ཏེ། སྤྱོད་པ་ལ་མ་བསླབས་པར་ནི།
ཟུང་འཇུག་མཐར་ཕྱིན་མི་འབྱུང༌། བར་དོ་མཚན་ཉིད་པ་ནི་སྤྱོད་པའི་རྟེན་དུ་མི་རུང་བའི་ཕྱིར་དང༌། དེ་འདྲ་དེ་འཆི་ཀ་མའི་ཚེ་འོད་གསལ་གྱི་གདམས་པ་མངོན་དུ་མ་གྱུར་ན་ནི། སྐད་ཅིག་གཉིས་པར་ཟུང་འཇུག་མི་འགྲུབ། མངོན་དུ་གྱུར་ན་ནི། འཆི་སྲིད་སྦྱངས་ཟིན་པས་བར་སྲིད་འབྱུང་འགྱུར་ཁེགས་ཟིན་པའི་ཕྱིར་རོ། ། དེ་འདྲ་དེ་ནི། འོད་གསལ་གྱི་མཐུས་བར་སྲིད་ལ་མ་ལྟོས་པར་མི་རྫུས་སྐྱེས་ཀྱི་ལུས་རྟེན་ལ་སྤྱོད་པ་རྫོགས་པར་བྱས་ནས་འཚང་རྒྱའོ། ། བར་ཆད་ཅན་སྐྱེ་བ་བརྒྱུད་ནས་འཚང་རྒྱ་བའི་མཚན་གཞི་ལ། བདེན་པ་མ་མཐོང་བའི་དབང་དུ་བྱས་ཀྱི།
བདེན་པ་མཐོང་ནས་ནི་སྲིད་པར་སྐྱེ་བ་ལེན་པ་མེད་དོ། ། ཞེས་ཟེར་བ་ནི། མི་འཐད་པ་ཕར་ཕྱིན་ཐེག་པར་ལྟ་ཅི་སྨོས། ལུགས་འདིར་ཡང༌། ཟུང་འཇུག་ལོངས་སྤྱོད་རྫོགས་པའི་སྐུ་ལས་མཆོག་གི་སྤྲུལ་པའི་སྐུ་དཔག་ཏུ་མེད་པ་སྤྲུལ་ནས། སྲིད་པ་ཇི་སྲིད་པར་མཛད་པ་བཅུ་གཉིས་ཀྱི་ཚུལ་སྟོན་པར་བཤད་ན། ལམ་དུས་སུ་སྨོས་མི་དགོས་པའི་ཕྱིར་དང༌། སྔ་རབས་པར་དབྱེ་བ་གསུམ་དུ་བཤད་པ་དེ་ཡང༌། བདེན་པ་མཐོང་བ་དབྱེ་གཞིར་བྱས་པ་ལས་གཞན་དུ་འབྱེད་ན་ཧ་ཅང་ཐལ་བའི་ཕྱིར་རོ། ། གསུམ་པ་ནི།
བོད་ཕྱི་མའི་སྔ་མ་དག་ན་རེ། འདིར་བཤད་པའི་འོད་གསལ་བ་ནི། འཕགས་པ་ཡབ་སྲས་ཀྱིས་དབུ་མར་བཤད་པའི་དེ་བཞིན་ཉིད་དེ་ལས་གཞན་དུ་མེད་ལ། དེ་ལ་མཉམ་པར་བཞག་པས། ཟུང་འཇུག་ཡེ་ཤེས་ཀྱི་སྐུ་རྡོ་རྗེ་འཆང་ཇི་ལྟར་མངོན་དུ་བྱེད་པའི་ཚུལ་དང༌། དེ་འདྲ་དེའི་ས་མཚམས་གང་ནས་གང་དུ་འཇོག་པ་སོགས་ཇི་ལྟ་བ་བཞིན་དུ་འཆད་ཤེས་པ་ནི། ཁ་བ་ཅན་འདིར་ཁོ་བོ་ལས་གཞན་མ་བྱུང་ངོ༌། ། ཞེས་གསུངས་ནས། དེའི་རྒྱས་བཤད་དུ། སྤྱོད་བསྡུས་ལས།
ཟུང་འཇུག་གི་སྐུའི་ངོས་འཛིན་དཔའ་བར་འགྲོ་བའི་ཏིང་འཛིན་དང༌། རྡོ་རྗེ་ལྟ་བུའི་ཏིང་ངེ་འཛིན་ལ་བཤད་ཅིང༌། དེ་དག་ཀྱང་ཕར་ཕྱིན་པའི་ས་བཅུ་པ་ན་མངོན་དུ་བྱེད་པར་དཔའ་བར་འགྲོ་བའི་མདོ་ཉིད་ནས་གསུངས་སོ། ། ཞེས་སྤྲོས་ནས་འཆད་པར་མཛད་དོ། ། དེ་ལྟར་འཆད་དགོས་བའི་རྩ་བ་ནི་འོད་གསལ་གྱི་ངོས་འཛིན་དབུ་མ་འཇུག་པའི་དེ་བཞིན་ཉིད་དུ་ངེས་པར་བཤད་པས་ལས་བྱུང་བ་ཡིན་ཏེ། དེར་བཤད་པའི་དེ་བཞིན་ཉིད་དེ་མ་ནོར་བར་ངོས་གཟུང་ན། ཐེག་ཆེན་འཕགས་པའི་མཉམ་གཞག་ན་བློ་མེད་པ་དང༌། སངས་རྒྱས་ཀྱི་སར་ཡེ་ཤེས་མེད་པ་བསྙོན་མི་ནུས་པར་ཁས་ལེན་དགོས་པ་བྱུང་ལ། འཕགས་སྐོར་དུ་རིམ་ལྔའི་རྣམ་གཞག་མཛད་པའི་གཞུང་འགྲེལ་དུ། ཟུང་འཇུག་རྡོ་རྗེ་འཆང་ཡེ་ཤེས་ཀྱི་སྐུ་ཉིད་དུ་བཤད་པ་ལ།
འཁྱོག་ཐབས་མེད་པར་གཟིགས་ནས། གང་དྲག་དང་ཅི་དྲག་གི་གྲུབ་མཐའི་འཇོག་མཚམས་ཞིག སྟབས་ལེགས་ཀྱིས་བརྙེད་པ་ལ་ཞལ་པོར་མཛད་པའོ། ། འདི་ནི་ངེས་པར་བརྟག་དགོས་ཏེ། མཚན་ཉིད་ཐེག་པ་རང་རྐང་གི་སངས་རྒྱས་ཀྱིས་ཀྱང༌། རང་ཚུགས་ཐུབ་མི་ཐུབ་ཀྱི་བཤད་པ་གཉིས་སྔོན་ཉིད་ནས་སྣང་བ་ལ། དེང་དུས་སྔགས་ཀྱི་སངས་རྒྱས་མཐར་ཐུག་མི་སློབ་པའི་ཟུང་འཇུག་རྡོ་རྗེ་འཆང༌། ད་བཟོད་ཕར་ཕྱིན་རྐྱང་པའི་ལམ་ལ་བརྟེན་ནས་སངས་རྒྱས་དགོས་པའི་ཤིང་རྟའི་སྲོལ་གསར་དུ་འབྱེད་ན། ལུང་དང་རིགས་པའི་དཔུང་ཚོགས་གྲངས་མི་ཉུང་བ་དག སླད་ནས་སྤྱན་འདྲེན་ཐུབ་ན་འདྲེན་དགོས་པའི་ཕྱིར་དང༌།
ཁྱེད་ཀྱིས་སློབ་མི་སློབ་ཀྱི་ཟུང་འཇུག་གཉིས་ལས་གང་རུང་གཅིག་ངོས་གཟུང་བའི་ཚེ། གཅིག་ཤོས་ཀྱི་ངོས་འཛིན་སྟོར་བའི་ཕྱིར་དང༌། ཇི་སྐད་དུ། སླར་བཞིན་གང་ལའང་མི་སློབ་བོ། ། ཞེས་གསུངས་པ་དེ། སླར་སློབ་དགོས་པའི་ལུང་དུ་ཐལ་བའི་ཕྱིར་དང༌། སློབ་དཔོན་ཟླ་བ་གྲགས་པའི་ཚིག་གསལ་འཇུག་གི་ལྟ་བ་དང༌། སྒྲོན་གསལ་གྱི་ལྟ་བའི་ངོས་འཛིན་སོ་སོ་བ་ཉིད་དུ་ངེས་པ་རྣམ་པར་དཔྱོད་པའི་མངོན་སུམ་གྱིས་འགྲུབ་པ་ལ། གཅིག་ཏུ་བསྲེས་ན་ལུགས་སོ་སོའི་སྐབས་དེ་དང་དེར་ནོར་ཉན་དུ་མི་རུང་བའི་ཕྱིར། ཡང་བོད་ཕྱི་མ་ན་རེ།
འོད་གསལ་འདིའི་ངོས་འཛིན་ནི། དབུ་མའི་ལྟ་བས་ཕུ་ཐག་བཅད་པའི་ཡུལ་སྟོང་པ་ཉིད་དེ། ཡུལ་ཅན་དབང་གསུམ་པ་ལས་སྐྱེས་པའི་བདེ་བ་ཆེན་པོས་མངོན་སུམ་དུ་རྟོགས་པའི་ཚེ། གཉིས་པོ་དབྱེར་མེད་དུ་སོང་བ་ལ་བྱེད་ལ། དེ་ལྟ་བུའི་བདེ་སྟོང་སྦྱོར་ལུགས་འདི་སྔོན་བྱོན་པའི་གསང་འདུས་པ་གཞན་གྱིས་ཐོན་པ་མ་བྱུང་བར་འཆད་དོ། ། འོད་གསལ་བའི་རིམ་པ་འདི་བདེ་བའི་ངོས་འཛིན་ལྷན་ཅིག་སྐྱེས་པའི་བདེ་བར་འཆད་པ་དང༌། ཐམས་ཅད་སྟོང་པ་ནམ་མཁའ་ལྟ་བུར་བཤད་པ་ལ་རྩོད་པ་མེད་ཅིང༌། དེའི་ཚེ་བོད་ཕྱི་མས་ཡུལ་ཡུལ་ཅན་དུ་འཆད་པ་དང༌། དབྱེར་མེད་དུ་འཆད་པ་འགལ། ཐམས་ཅད་སྟོང་པའི་གོ་དོན་ནམ་མཁའ་ལྟ་བུ་ལ་འཆད་པ་དང༌།
ཡེ་ཤེས་ཀྱི་ཡུལ་དུ་འཆད་པ་འགལ། མེད་པར་དགག་པ་ཡུལ་དུ་བྱེད་པའི་ཡེ་ཤེས་མི་སྲིད་ཅིང༌། ཡེ་ཤེས་ཀྱིས་ཡུལ་དུ་བྱས་པའི་མེད་པར་དགག་པ་མི་སྲིད། དབྱེར་མེད་ཅེས་པ་ཟོལ་འཇོག་ཏུ་སོང་བས་བརྟག་དགོས་པ་ནི། བདེ་བས་ཡུལ་དུ་བྱས་པའི་སྟོང་པ་ཉིད་དམ། སྟོང་ཉིད་ཡུལ་དུ་བྱེད་པའི་བདེ་བའམ། གཉིས་པོ་དབྱེར་མེད་ཟུང་འཇུག་ལ་ཟེར། དང་པོ་ལྟར་ན། དབུ་མའི་ལྟ་བས་ཕུ་ཐག་བཅད་པའི་སྟོང་པ་ཉིད་ནི་ཁྱབ་པའི་སྟོང་ཉིད་དུ་སོང་བས་རིལ་འཛིན་དང་རྗེས་གཞིག་གི་ཚེ། ཉི་ཚེ་བའི་སྟོང་ཉིད་ཀྱི་བསྒོམ་ཚུལ་ལས་མ་བཤད་པས་གནོད།
གཉིས་པ་ལྟར་ན། བོད་ཕྱི་མ་བདེ་བ་ཆེན་པོའི་ཡེ་ཤེས་ཀུན་རྫོབ་བདེན་པར་འཆད་པ་དང་འགལ། གསུམ་པ་ལྟར་ན། སྔ་རབས་པ་ཀུན་གྱི་བཞེད་ཚུལ་དེ་ཉིད་ཡིན་ཏེ། རྟོག་པ་མཐའ་དག་སྨོས་ཅི་དགོས་རྣམ་པར་ཤེས་པ་ཀུན་གྱིས་སྟོང་པའི་ཡེ་ཤེས་དབུ་མར་བཞུགས་པ་དེ་ལ་བདེ་སྟོང་དབྱེར་མེད་དང༌། ཟུང་འཇུག་དང༌། ཆོས་དབྱིངས་ཡེ་ཤེས་སུ་བཤད་པ་རྣམས་ལས་མ་འདས་པའི་ཕྱིར། ཡང་བོད་ཕྱི་མ་ཏིང་ངེ་འཛིན་གཉིས་ཀྱི་བསྒོམ་ཚུལ་འཆད་པ་ན། རང་དང་སྣོད་བཅུད་ཀུན་ཐམས་ཅད་སྟོང་པའི་འོད་གསལ་དུ་འཇུག་པར་མཛད་པ་ནི། ཁས་བླངས་འགལ་བ་ཡིན་ཏེ།
སྣོད་བཅུད་ཐམས་ཅད་ཚད་མས་གྲུབ་བཞིན་དུ། ཐམས་ཅད་སྟོང་པའི་འོད་གསལ་དུ་བཅུག་ན། ཆད་པའི་སྟོང་པ་ཉིད་དང༌། ཐལ་བྱུང་གི་སྟོང་པ་ཉིད་དུ་སོང་བར་རྣམ་པ་ཀུན་ཏུ་ཁས་བླངས་པའི་ཕྱིར་དང༌། སྒྱུ་མའི་སྐུ་མཚན་དཔེས་སྤྲས་པ་དེ། སྐབས་འདིར་འོད་གསལ་དུ་འཇུག་ན། མཚན་དཔེའི་རིགས་འདྲ་སྔ་མ་རྒྱུན་ཆད་པས་གསང་བ་འདུས་པའི་ཁྱད་པར་འཕགས་ཆོས་སུ་འཆད་པ་ཐམས་ཅད་དོན་མེད་དུ་ཐལ་བའི་ཕྱིར་དང༌། སྤྱིར་ཡང་ཏིང་ངེ་འཛིན་གཉིས་ཀྱིས་སྡུག་ཀུན་སོགས་ཀུན་རྫོབ་ཀྱི་བདེན་པ་མཐའ་དག་འོད་གསལ་དུ་བཅུག་པ་ཡིན་གྱི། འགོག་ལམ་སོགས་དོན་དམ་པའི་བདེན་པ་མཐའ་དག་དེར་བཅུག་པ་མ་ཡིན་ཏེ། དེ་ལྟར་འཇུག་པ་ལུང་ནས་མ་བཤད་པའི་ཕྱིར་དང༌།
བཅུག་པ་ལ་དགོས་པ་མེད་པའི་ཕྱིར་དང༌། བཅུག་ན་ལམ་གྱི་རིམ་པ་མཐའ་དག་ཉམས་པའི་ཉེས་པ་དང་བཅས་པའི་ཕྱིར། འོ་ན། རྡོ་རྗེ་འཆང་ནས་ཏིང་ངེ་འཛིན་སེམས་དཔའི་བར་འོད་གསལ་དུ་བཅུག་པ་མ་ཡིན་ནམ། ཞེ་ན། དེ་དང་དེར་སྣང་བའི་རྣམ་ཤེས་འོད་གསལ་དུ་བཅུག་པ་ཡིན་གྱི། གནས་ཚོད་ཀྱི་དོན་དམ་དེར་བཅུག་པ་མ་ཡིན་ཏེ། རྣམ་རྟོག་ཀུན་རྫོབ་པས་གནས་ཚུལ་དོན་དམ་པ་སྟོང་པ་ཉིད་དུ་བྱེད་མི་ནུས་པའི་ཕྱིར་རོ། ། བོད་ཕྱི་མ་རིམ་པ་བཞི་པའི་སྟོང་ཉིད་ཀྱི་ངོས་འཛིན་དང༌། རྟོགས་ཚུལ་དབུ་མ་ཐལ་འགྱུར་བ་གཞིར་འཇོག་པ་ལ་ནི།
འདིར་བཤད་པའི་ཏིང་ངེ་འཛིན་གཉིས་པོའི་བྱེད་ལས་གསུངས་པ་འདིས། ངེས་པར་གནོད་པ་ཡིན་ཏེ། འོད་གསལ་བའི་རིམ་པ་ཉམས་སུ་ལེན་བྱེད་ཏིང་ངེ་འཛིན་གཉིས་པོ་འདི་ལས་གཞན་མ་བཤད་ལ། དེར་ནི། སྣོད་བཅུད་ལས་གཞན་པའི་ཤེས་བྱ་གང་ཡང་འོད་གསལ་དུ་འཇུག་པར་མ་བཤད་པའི་ཕྱིར། དེ་ཙམ་ཞིག་ནི་སྐྱེད་རིམ་གྱི་ཐོག་མར་ཡང་བཤད་དོ། ། ཅེ་ན། དེར་ནི་མོས་པ་ཡིད་བྱེད་ཀྱི་སྒོ་ནས་བཞག་ལ། འདིར་དེ་ཁོ་ན་ཉིད་ཡིད་བྱེད་ཀྱི་སྒོ་ནས། སྔོན་གྱི་ལྟ་བའི་རྒྱུན་དེ་ཉིད་གོང་འཕེལ་དུ་བྱེད་པ་ཡིན་ནོ། །
གལ་ཏེ། མཉམ་གཞག་ཏུ་ཀུན་རྫོབ་ཀྱི་སྣང་བ་རྒྱུན་བཅོད་ན། སློབ་པའི་རྗེས་ཐོབ་ཏུ་མངོན་སུམ་གྱི་ཚད་མས་གྲུབ་པ་དང་འགལ་ལོ། ། ཞེ་ན། མིན་ཏེ། གཉིས་སྣང་འཁྲུལ་པའི་བག་ཆགས་ལས་ཁམས་གསུམ་པའི་རྣམ་པ་ཅན་དུ་སྣང་བ་མཐའ་དག་འཁྲུལ་པ་ཉིད་ཁས་ལེན་པ་ནི་ཐེག་པ་ཆེན་པོ་པ་ཀུན་གྱི་སྤྱི་ལུགས་ཡིན་པའི་ཕྱིར། ཡང་འདིར། བོད་ཕྱི་མས། འོད་གསལ་དང་སྒྱུ་མ་ཟུང་དུ་འབྲེལ་བ་ལ། སློབ་པའི་ཟུང་འཇུག་གི་གོ་དོན་དང༌།
ཆོས་སྐུ་དང་ལོངས་སྐུ་ཟུང་དུ་འབྲེལ་བ་ལ་མི་སློབ་པའི་ཟུང་འཇུག་གི་གོ་བར་འཆད་པ་ནི། གཉིས་མེད་ཀྱི་གོ་དོན་གཉིས་ཡོད་དུ་བཤད་པས་རྣམ་པར་འཁྱམས་ཏེ། འོད་གསལ་གྱིས་སྒྱུ་ལུས་སྦྱངས་པའི་གོ་དོན་སྟོང་པ་གསུམ་ལས་གྲུབ་པའི་སྒྱུ་ལུས། བཞི་པ་ལས་གྲུབ་པའི་སྒྱུ་ལུས་སུ་གནས་གྱུར་པ་ལ་འཆད་དགོས་པ་དང༌། སྒྱུ་ལུས་དེའི་རིགས་རྒྱུན་མ་ཉམས་པ་སྒྲིབ་པ་མཐའ་དག་དང་བྲལ་བའི་ཚེ་ཆོས་ཀྱི་སྐུ་ཉིད་དུ་གནས་གྱུར་པ་ལ་མི་སློབ་པའི་ཟུང་འཇུག་གི་གོ་དོན་དུ་འཆད་དགོས་པའི་ཕྱིར། གསུམ་པ་ནི། རྒྱུད་སྡེ་འདིའི་ལུགས་ཀྱི་རྫོགས་པའི་རིམ་པ་མཐའ་དག་འཕགས་པས་རིམ་པ་ལྔར་བསྡུས་པ་དང༌། བཤད་པའི་རྒྱུད་ཕྱི་མ་ཉིད་དུ་སོར་བསྡུད་སོགས་ཡན་ལག་དྲུག་ཏུ་བཤད་པ་རྣམས། དོན་གཅིག་ཏུ་འདུ་བའམ། འདིར་བཤད་པའི་ཡན་ལག་དྲུག་དང༌།
དུས་ཀྱི་འཁོར་ལོ་སོགས་ནས་བཤད་པ་ལ་ཁྱད་པར་ཡོད་མེད་ཅི་ཞེ་ན། ཡན་ལག་དྲུག་གི་ཕྱི་མ་གསུམ་རིམ་པ་ལྔའི་ཕྱི་མ་གསུམ་གྱི་ནང་དུ་འདུ་ཚུལ་འགྲེལ་ཆེན་སྒྲོན་མ་གསལ་བ་ཉིད་དུ་གསལ་བར་གསུངས་ལ། ཡན་ལག་དང་པོ་གསུམ་རིམ་པ་གང་གིས་བསྡུས་པ་ནི། བཤད་པ་གཞན་ནས་ཁ་འགེངས་དགོས་པ་བྱུང་ཡང༌། དགོས་པ་དང་བྱེད་ལས་སོ་སོ་ལ་རྣམ་པར་བརྟགས་པ་ན། རིམ་པ་ལྔ་པའི་ནང་དུ་གཅིག་ཤོས་འདུས་པས། གསང་བ་འདུས་པའི་རྫོགས་རིམ་ལ་མི་མཐུན་པ་གཉིས་བྱུང་བ་མ་ཡིན་ནོ། ། ཞེས་བཤད་པར་བྱ་བ་ལས། འདི་ལྟར། འཛིན་པའི་ཡན་ལག་ནི་སྒྱུ་མའི་སྐུ་རྡོ་རྗེ་འཆང་འོད་གསལ་བའི་རིམ་པས་སྦྱངས་པ་དང་དོན་གཅིག
རྗེས་དྲན་གྱི་ཡན་ལག་ནི། འོད་གསལ་ལས་སྣང་གསུམ་ལུགས་ལྡོག་ཏུ་རིམ་གྱིས་བཞེངས་ཏེ། ཟུང་འཇུག་གི་སྐུ་མངོན་དུ་བྱས་པ་དང་དོན་གཅིག ཏིང་ངེ་འཛིན་ནི་ཟུང་འཇུག་དེ་ལ་གོམས་པ་བརྟན་པོར་གྱུར་པ་དང་དོན་གཅིག ཞེས་གསུངས་ལ་སྲོག་རྩོལ་གྱི་ཡན་ལག་ནི། འགྲེལ་པ་དག་ན་སྲོག་དང་རྩོལ་བ་སྙིང་ཀའི་མི་ཤིགས་པ་ཉིད་དུ་ཐིམ་པར་བཤད་པ་ལྟར། རྡོ་རྗེ་བཟླས་པའི་རིམ་པ་ཉིད་དུ་འདུས་པ་ལས་འོས་མེད། སོར་བསམ་གཉིས། འགྲེལ་པ་ཟླ་འོད་དུ་སྐྱེད་རིམ་དང་དོན་གཅིག་པར་བཤད། རབ་ཏུ་སྒྲོན་གསལ་དུ་སེམས་དབེན་དང་དོན་གཅིག་པར་བཤད།
ཡང་ཁ་གཅིག ལུས་དབེན་དང་དོན་གཅིག་པར་གསུངས་མོད། དེ་དག་གང་ལྟར་ཡང༌། སོ་སོར་བསྡུད་པ་ནི། མཉམ་གཞག་ལས་ལངས་པའི་རྗེས་ཀྱི་སྤྱོད་པ་སྟེ། དབང་པོ་ལྔ་ལྷ་སོ་སོར་བསྐྱེད་ནས། ཡུལ་ལྔ་རྡོ་རྗེ་མ་སོ་སོར་བསྐྱེད་པ་འཛིན་ཅིང་བསྡུད་པར་བྱེད་པས་ན། དེ་ཞེས་བྱ་ལ། བསམ་གཏན་གྱི་ཡན་ལག་རྟོག་དཔྱོད་ནི། བསམ་བྱུང་གི་ཤེས་རབ་དོན་སྔ་མ་ལ་སེམས་བྱེད་རྩིང་ཞིབ་ཅན་དང༌།
ཏིང་ངེ་འཛིན་ལ་སླར་ཡང་མཉམ་པར་འཇོག་པ་དང༌། དགའ་བདེ་ནི་དེའི་ཡན་ལག་གོ ། གསུམ་པ། རྗེས་སུ་ཟུང་འཇུག་ཇི་ལྟར་འགྲུབ་པ་ལ་གཉིས་ཏེ། སློབ་པའི་ཟུང་འཇུག་གི་རིམ་པ་དང༌། མི་སློབ་པའི་ཟུང་འཇུག་གི་རིམ་པའོ། ། དང་པོ་ལ། དངོས་དང་སྤྱོད་པའི་རྣམ་བཞག་གོ ། དང་པོ་ནི། བོད་སྔ་རབས་པའི་རྣམ་བཤད་དག་ན།
བརྩོན་འགྲུས་ཅན་ཚེ་གཅིག་ལ་འཚང་རྒྱ་བའི་ངོས་འཛིན་རིམ་པ་གསུམ་པའི་སྐབས་སུ་སྤྱོད་པ་དང་སེམས་བསྐྱེད་སོགས། བསོད་ནམས་ཀྱི་ཚོགས་རྫོགས་པ་སྔོན་དུ་སོང་བ་ཞིག་ལ་འཆད་པར་སྣང་ཡང༌། བདེན་པ་མངོན་སུམ་དུ་མཐོང་བའི་འོད་གསལ་ལས། བར་མ་ཆད་པར་སློབ་པའི་ཟུང་འཇུག་གི་སྐུ་ཉིད་དུ་བཞེངས་པར་བྱེད་དོ། ། ཇི་ལྟར་ཞེ་ན། བདེ་སྟོང་དབྱེར་མེད་ཀྱི་འོད་གསལ་དེ་ཉིད། སྐད་ཅིག་གིས་རྟེན་གྱི་དཀྱིལ་འཁོར་ཡོངས་སུ་རྫོགས་པ་མངོན་སུམ་དུ་བྱེད་ཅིང༌། སྒྱུ་མའི་སྐུ་མཚན་དཔེས་བརྒྱན་པ་སྔ་མ་དེའི་རིགས་རྒྱུན་མ་ཞིག་པར་ཡོད་པ་དེས། ཉེ་བར་ལེན་པའི་རྒྱུ་བྱས་ནས། བརྟེན་པའི་དཀྱིལ་འཁོར་ཡོངས་སུ་རྫོགས་པ་ཆུ་ལས་ཉ་ལྡང་བའམ།
གཉིད་ལོག་པ་ལས་སད་པ་ལྟ་བུའི་ཚུལ་གྱིས། ལྷུན་གྱིས་གྲུབ་པར་འབྱུང་ལ། དེ་ཡང་སྔོན་སྐྱེད་རིམ་གྱི་དུས་སུ་གོམས་པར་བྱས་པའི་བདག་པའི་རྐྱེན་ལས་ཏེ། སྔོན་གྱི་དུས་ཇི་ལྟ་བ་བཞིན་གྱི་བྱ་བ་རྣམས་བྱས་ནས། རེ་ཞིག་གི་ཚེ་འོད་གསལ་བ་ཉིད་དུ་ཞུགས་པ་ནི། ཆོས་ཀྱི་སྐུ་དང༌། དེ་ལས་དང་པོའི་མགོན་པོར་གྲུབ་པ་ནི་ལོངས་སྤྱོད་རྫོགས་པའི་སྐུ་དང༌། དེ་ཉིད་སྤྲུལ་པའི་སྐུར་བསྒྱུར་ནས། ཐ་མལ་པ་དག་གི་སྤྱོད་ཡུལ་དུ་གྱུར་པ་ནི་སྤྲུལ་པའི་སྐུ་སྟེ། སོ་སོར་སྣང་ཡང་ཆོས་ཀྱི་སྐུ་ཉིད་དུ་རོ་གཅིག་པས་ན།
སྐུ་གསུམ་དབྱེར་མི་ཕྱེད་པ་ཞེས་བྱ་བ་འདི་ནི་འབྲས་དུས་ལྟ་ཞོག ལམ་དུས་སུ་ཡང་དེ་ལྟར་འབྱུང་བ་ནི། ཆོས་འདིའི་ཁྱད་པར་འཕགས་ལུགས་གཅིག་སྟེ། ཕར་ཕྱིན་པས་འབྲས་དུས་སུ་ཡང་སྣང་ཚུལ་གྱི་སྐུ་གསུམ་པོ་ཤེས་རྒྱུད་སོ་སོར་སོང་བ་ལྟ་བུ་འདིར་མ་ཡིན་པས་ནའོ། ། དེ་ལྟར་དང་པོའི་སྦྱོར་བས་སྐུ་གསུམ་དབྱེར་མེད་ཀྱི་གོ་འཕང་མངོན་དུ་བྱས་པ་དེའི་འོག་ཏུ། སྤྲུལ་པའི་སྐུ་རྡོ་རྗེ་འཆང་གིས་སྔོན་སྐྱེད་རིམ་གྱི་དུས་ཇི་ལྟ་བ་བཞིན་དུ། དཀྱིལ་འཁོར་རྒྱལ་མཆོག་གི་སྤྲོ་བསྡུད་དང༌། ཕྲ་ཐིག་གི་རྣལ་འབྱོར་དང༌། རྡོ་རྗེའི་བཟླས་པས་མཆོག་གི་ཉེ་བའི་རྒྱུ་དང༌། གཞན་ཡང་ཐུན་མོང་གི་ལས་རབ་འབྱམ་བསྒྲུབ་པ་དང༌།
སྤྱོད་པའི་ཚོགས་ཀྱི་སྒོ་ནས་ལས་རྒྱལ་མཆོག་གི་རིམ་པ་ཡང་མཐར་ཕྱིན་པར་བྱེད་དོ། ། སྤྱོད་པ་ཇི་ལྟ་བུ་ཞིག་ལ་དུས་ཇི་ཙམ་གྱི་བར་དུ་སློབ་ཞེ་ན། རྗེ་འགོས་ཀྱི་གསུང་ནས། དུས་ཟླ་བ་དྲུག་གི་བར་དུ་དང༌། ངོ་བོ་ལ་མགོན་པོ་ཀུན་སྤྱོད་དང་སྔགས་ཀྱི་སྤྱོད་ཚུལ་གཉིས་ལས། དང་པོ་ནི། ལུང་གཞན་ནས་ཕྱོགས་ལས་རྣམ་པར་རྒྱལ་བའི་སྤྱོད་པ་ཞེས་གསུངས་པ་དང་ཕལ་ཆེར་དོན་གཅིག་ཅིང༌། ཆོས་ཉིད་དོན་དམ་པ་འབའ་ཞིག་གི་དབང་དུ་བྱས་པའི་སྤྱོད་པ་སྟེ། ཤིན་ཏུ་སྤྲོས་མེད་ཀྱི་སྤྱོད་པ་གང་ཡིན་པ་དེ་ཡང་འདིའི་ནང་དུ་འདུ་བར་འཆད་དོ། ། གཉིས་པ་ལ།
སྤྲོས་བཅས་དང༌། སྤྲོས་མེད་ཀྱི་བྱེ་བྲག་གཉིས་སུ་དབྱེ་བའི་ཁྱད་པར་ནི། ཚོགས་ཀྱི་འཁོར་ལོའི་ལྷ་གྲངས་མང་ཉུང་གིས་འབྱེད་པར་སྣང་ལ། དེ་རེ་རེ་ལ་ཡང་འདོད་འཇུག་དང༌། བརྟེན་སློབ་ཞེས་བྱ་བ་གཉིས་ཀྱི་ཐ་སྙད་མཛད་ནས། དང་པོ་ནི། སྦྱངས་རྟོགས་ནུས་པའི་རྡོ་རྗེ་སློབ་དཔོན་མ་གཏོགས་པ། གཞན་དག་གིས་ནི་ལྷའི་རྣལ་འབྱོར་སྔོན་དུ་སོང་བ་ཙམ་ལ་བརྟེན་ནས། འདོད་པའི་ལོངས་སྤྱོད་ལ་ཅི་འདོད་དུ་ལོངས་སྤྱོད་པའོ། ། གཉིས་པ་ནི།
ཚོགས་ལ་ལོངས་སྤྱོད་པའི་དོན་དུ་འདུས་པ་ཀུན་གྱིས་ཀྱང༌། སྦྱངས་རྟོགས་སྦར་གསུམ་གྱི་མཐུ་དང་ལྡན་པར་བྱས་ནས། མཆོད་ཡུལ་རང་རང་གི་རྟེན་དབང་པོ་དྲུག ས་སྙིང་ལ་སོགས་པའི་ལྷའམ། གཟུང་འཛིན་གཉིས་མེད་ཀྱི་ཡེ་ཤེས་སུ་དང༌། མཆོད་པ་པོ་རྣམ་པར་ཤེས་པའི་ཚོགས་དྲུག རྒྱལ་བ་རིགས་ལྔའམ་དྲུག་པར་བྱས་པ་དག་ཏུའམ། མཆོད་རྫས་རྣམས་གཟུགས་རྡོ་རྗེ་མ་ལ་སོགས་པ་དྲུག་གམ། གཟུགས་སྒྲ་ལ་སོགས་པའི་ཆོས་ཉིད་དུ་ཤེས་ཤིང༌། གསལ་སྣང་མཆེད་པའི་སྒོ་ནས།
ལྷས་ལྷ་ལ་དང་ཆོས་ཉིད་ལ་མཆོད་པའི་ཚུལ་གྱིས་ལོངས་སྤྱོད་པའོ། ། འདིར་ཚོགས་ཀྱི་དཀྱིལ་འཁོར་ཞེས་བྱ་བའི་ངོས་འཛིན་རགས་པ་ནི། གཞུང་ལས་བཤད་པའི་གནས་ཁང་མཚན་ཉིད་དང་ལྡན་པ། ས་སྟ་གོན་དང༌། གནས་མི་འཆོལ་བའི་ཕྱིར་དུ། ཐིག་གི་འཕྲེང་བ་རྒྱ་མི་ཆུང་བ་བཏབ་ནས། ལྷ་སྟ་གོན་ནམ་མཁའ་ལ་འདེགས་པའི་བར་ཇི་ལྟར་བཤད་པ་བཞིན་དང༌། ཚོགས་ཀྱི་སློབ་དཔོན་བདེན་པ་མངོན་སུམ་དུ་མཐོང་བ་དཀྱིལ་འཁོར་གྱི་དབུས་སུ་མཆིས་ནས། དང་པོའི་སྦྱོར་བ་མཐར་ཕྱིན་པ་དང༌། ལྷ་གྲངས་དང་མཐུན་པའི་རྣལ་འབྱོར་ཕོ་མོ་ལྷ་གྲངས་དང་མཉམ་པ་ལྷ་སོ་སོའི་འདྲ་འབག་ཏུ་ཞུགས་པ།
མ་ཚང་བ་མེད་པར་སྟ་གོན་བྱས། རྡོ་རྗེ་སློབ་དཔོན་གྱིས་དཀྱིལ་འཁོར་རྒྱལ་མཆོག་གི་ཚུལ་དུ། སྤྲོ་བསྡུ་དང་སྒྲུབ་མཆོད་ཚུལ་བཞིན་དུ་གྲུབ་པར་བྱས་པ་དེ་ལ་ནི། ཚོགས་ཀྱི་འཁོར་ལོ་ཞེས་བྱའོ། ། དཀྱིལ་འཁོར་དེར་ལྷ་སོ་སོ་ནས་བདག་ཉིད་འཇུག་ཅིང་དབང་བླང་བ་དང༌། སློབ་མ་གཞན་རྒྱུའི་དབང་གིས་སྣོད་རུང་དུ་བྱས་ཟིན་པ་དག་དེར་བཅུག་ནས། བུམ་དབང་བཅུ་གཅིག་སྔོན་དུ་འགྲོ་བ་ཅན་གྱི་དབང་གོང་མ་རྣམས་སྟན་ཐོག་གཅིག་ལའམ། ཟླ་གྲངས་ལྟ་བུས་བར་དུ་ཆོད་པ་ཡང་བསྐུར་བ་དང༌། ཚོགས་ཀྱི་ཡོ་བྱད་ལ་ལོངས་སྤྱོད་པར་བྱ་བའི་ཚུལ། གོང་དུ་ཇི་སྐད་སྨོས་པ་རྣམས་བྱ་བར་བཞེད་དོ། །
དེ་ལྟར་བདེན་པ་མཐོང་རྗེས་སུ་སློབ་པའི་ཟུང་འཇུག་དང༌། དེ་རྗེས་སུ་མཉམ་གཞག་འོད་གསལ་དང༌། རྗེས་ཐོབ་ཚོགས་སྤྱོད་ཀྱི་རིམ་པ་སྤེལ་མར་ཡོངས་སུ་རྫོགས་པ་ཚེ་གཅིག་ལ་གྲུབ་པ་ནི། བརྩོན་འགྲུས་ཅན་གྱིས་གྲུབ་པའི་མཚན་གཞི་ཡིན་པར་གཞུང་འགྲེལ་དུ་གསལ་ལ། བོད་སྔོན་བྱོན་གྱི་གསུང་ཕལ་ཆེ་བ་ན། རིམ་པ་བཞི་པའི་དུས་ཉིད་དུ་སློབ་པའི་ཟུང་འཇུག་མངོན་དུ་གྱུར་ནས། བཞི་པ་དེ་ཉིད་ལས་མི་སློབ་པའི་ཟུང་འཇུག་ཏུ་ལྡང་ནུས་པར་འཆད་དོ། ། གཉིས་པ་ནི་དེ་ལྟར་ཚོགས་གཉིས་པོ་མཐར་ཕྱིན་པ་ན། གཉིས་སྣང་འཁྲུལ་པའི་བག་ཆགས་ལས་བྱུང་བའི་རྣམ་པར་ཤེས་པའི་ཚོགས་རྣམས་འགགས་པ་དང༌། ལུས་ཀྱི་རྟེན་ཟག་བཅས་གི་ཕུང་པོ་ཡང༌།
སྦྲུལ་གྱི་ཤུན་ལྤགས་ལྟར་སྐད་ཅིག་གཉིས་པའི་དུས་སུ་བརྗེ་ཐུབ་པར་མཐོང་ནས་འབྲས་བུ་ལ་མཚམས་སྦྱོར་བའི་དབང་བཞི་པ་བླངས་པས་ཐོབ་པའི་བདེ་སྟོང་དབྱེར་མེད་དེ་མ་ཐག་པའི་རྐྱེན་དང༌། སླར་ཡང་རྡོ་རྗེའི་བཟླས་པས་སྙིང་གར་བསྡུས་པའི་རླུང་འོད་ཟེར་ལྔ་པ་ལྷན་ཅིག་བྱེད་པའི་རྐྱེན་དུ་སྦྱར་བ་དང༌། སྣང་བ་གསུམ་ལུགས་ལས་ལྡོག་པའི་རིམ་གྱིས་ཟུང་འཇུག་མི་སློབ་པའི་སྐུ་མངོན་དུ་བྱེད་པར་གྱུར་རོ། ། ཟུང་འཇུག་གི་དོན་བདེན་གཉིས་གཅིག་ཏུ་འདྲེས་པ་ལ་བཤད་ན། དེའི་ཚུལ་ཇི་ལྟ་བུ་ཞེ་ན། ཟུང་དུ་འཇུག་རྒྱུ་ནི་སྟོང་པ་ཉིད་དང༌། སྒྱུ་མའི་སྐུ་ལ་བྱ་ཞིང༌། དེ་དག་རང་རང་སོ་སོའི་ཡུལ་ཅན་རྣམ་ཤེས་དང་བཅས་པའི་ཚེ་ནི། བདེན་གཉིས་སོ་སོ་བར་སོང་ལ། བར་ཆད་མེད་པའི་ལམ་གྱིས་སྒྲིབ་བྱེད་མཐའ་དག་བཅོམ་ནས།
སོ་སོ་བར་ངེས་པའི་དུས་ཀྱི་བདེན་པ་གཉིས་པོ་ཡེ་ཤེས་ཆེན་པོར་རོ་གཅིག་པ་ཉིད་དུ་གྱུར་པ་དེ་ལ་ནི། བདེན་གཉིས་གཅིག་ཏུ་འདྲེས་པ་དང་ཟུང་འཇུག་པ་ཞེས་བྱའོ། ། དེ་ལྟར་ན། ཟུང་འཇུག་མཚན་ཉིད་པ་ནི་མི་སློབ་པ་དང༌། སློབ་པའི་ཟུང་འཇུག་ནི་རྗེས་མཐུན་པ་ལ་དེར་བཏགས་པའོ། ། བོད་ཕྱི་མ་ན་རེ། ཟུང་དུ་འཇུག་པ་ལ་ཡ་གཉིས་དགོས་པས། རིམ་པ་གསུམ་པའི་ཀུན་རྫོབ་ནི་མི་སློབ་པའི་དུས་ན་མེད་པས། དེ་དང་ནི་སུ་ཡང་ཟུང་དུ་མི་འཇུག་ལ། རིམ་པ་བཞི་པའི་བདེ་སྟོང་དབྱེར་མེད་དང༌།
མི་སློབ་པའི་སར་གསར་དུ་འཁྲུངས་པའི་ལོངས་སྤྱོད་རྫོགས་པའི་སྐུ་དང་ཟུང་དུ་འཇུག་གོ ། ཞེས་ཟེར་བ་ནི། ཟུང་དུ་འཇུག་འགྲེལ་གྱི་གོ་དོན་ཉམས་པ་ཁོ་ནར་མ་ཟད། སྔོན་སོ་སོ་བ་ཉིད་དུ་གྱུར་པ་ཕྱིས་གཅིག་ཏུ་འདྲེས་པར་འཆད་པའི་གཞུང་གི་འཕྲོས་དང༌། མ་མཐུན་ནོ། ། ཡང་བོད་ཕྱི་མ། མི་སློབ་པའི་ལོངས་སྐུ་རྟེན་དང༌། ཆོས་སྐུ་བརྟེན་པར་འཆད་པ་ཡང་སློབ་པའི་དུས་ཀྱི་རིགས་འགྲེ་ཡིན་མོད། མི་སློབ་པའི་སར་ནི་དེ་ལས་ལྡོག་སྟེ་འཆད་རྒྱུ་ཡིན་པར་གཞུང་ཆེན་ཀུན་ན་གསལ་ལོ། ། གསུམ་པ།
འབྲས་བུ་སངས་རྒྱས་ཀྱི་སའི་རྣམ་གཞག་ལ་གསུམ་སྟེ། གང་དུ་སངས་རྒྱས་པའི་ཞིང་ཁམས་ཀྱི་ངོས་འཛིན་གང་ཞིག་སངས་རྒྱས་པའི་སྐུ་གསུམ་གྱི་རྣམ་གཞག ཇི་ལྟར་སངས་རྒྱས་པའི་སྒོ་ནས་ཕྲིན་ལས་འགྲུབ་པའི་ཚུལ་ལོ། ། དང་པོ་ནི། སྤྱིར་ཐེག་པ་ཆེན་པོའི་ཆོས་ཀུན་དང༌། ཁྱད་པར་དཔལ་ལྡན་འདུས་པའི་ལམ་སྒྲུབ་པ་པོ་ཐོག་མར་གང་དུ་སངས་རྒྱས་པའི་གནས་ནི་འོག་མིན་སྟུག་པོ་བཀོད་པའི་ཞིང་ཁམས་སོ། ། འདི་རང་གི་ངོ་བོ་ནི་སངས་རྒྱས་ཀུན་གྱིས་ཡེ་ཤེས་སོ། ། རྣམ་པ་ནི་ཞིང་ཁམས་ཆེན་པོའི་ཆ་ཤས་ཡོངས་སུ་རྫོགས་པ་ཉིད་དུ་སྣང་བའོ། ། རྒྱུ་ནི་ཐོག་མ་མེད་པའི་ཚོགས་གཉིས་ཡོངས་སུ་རྫོགས་པ་དང༌། གནས་སྐབས་རྒྱུན་གྱིས་རྟག་པ་དང༌།
དོན་དམ་པའི་བདེན་པ་ཉིད་དང༌། ཡོངས་སུ་རྫོགས་པ་ནི་སངས་རྒྱས་ཁོ་ནའི་མངོན་སུམ་གྱི་སྤྱོད་ཡུལ་དང༌། ཕྱོགས་རེ་བ་ནི་ས་བཅུའི་བྱང་ཆུབ་སེམས་དཔའ་ལ་ཡང་སྣང་བའི་དབྱེ་བས་དངོས་དང་རྗེས་མཐུན་པ་ཉིད་དུ་འབྱེད་ནུས་པ་དང༌། རྒྱ་ཁྱོན་གྱི་ཚད་ནི་ལོངས་སྐུའི་རང་སྣང་ལ་མ་དག་པའི་སྣང་བ་མི་འཆར་བའི་ཤེས་བྱེད་ཀྱིས་དང༌། རང་གི་སྣང་བ་དེ་ཡང་ནམ་མཁའ་དང་མཉམ་པར་འཇུག་པས། ཞིང་དེའི་ཕ་མཐའ་གཟུང་བར་མི་ནུས་པ་དང༌། ས་བཅུ་པ་མན་ཆད་དུ་ནི། གཉིས་སྣང་འཁྲུལ་པའི་བག་ཆགས་ལས་ཞིང་དེར་སྣང་བས་ན། ཕ་མཐའི་ཚད་གཟུང་བར་ནུས་པ་དང༌། སྤྱིར་འཚང་རྒྱ་བ་ཀུན་དང༌།
ཆོས་འདིའི་མི་སློབ་པའི་ཟུང་འཇུག དང་པོ་མངོན་དུ་བྱེད་པའི་ཞིང་ནི། སེམས་ཅན་གཞན་སྣང་ལ་གང་ན་གནས་ཀྱང༌། རང་སྣང་ལ་འོག་མིན་གྱི་གནས་ཁོ་ནར་ངེས་པ་དང༌། གནས་དེར་གསར་དུ་སངས་རྒྱས་པ་ཐམས་ཅད་ཀྱང༌། སྔར་ཡོད་ཀྱི་ལོངས་སྐུ་དང་དབྱེར་མེད་གཅིག་ཏུ་འདྲེ་བ་དང༌། དེ་ཡང་སངས་རྒྱས་ཐམས་ཅད་ཀྱི་ཆོས་སྐུ་གཅིག་ཏུ་གྱུར་པ་ལ་ཐུག་པ་དང༌། མདོ་སྡེ་རྣམས་སུ་སངས་རྒྱས་ཀྱི་ཞིང་དག་མ་དག་སྣ་ཚོགས་པ་རྒྱ་ཆེར་གསུངས་པ་རྣམས་འོག་མིན་གྱི་ཞིང་ལས་ལོགས་ཤིག་ན་ཡོད་པར་འཆད་རྒྱུ་མ་ཡིན་པ་དང༌། དག་མ་དག་གི་དབྱེ་བ་སངས་རྒྱས་དང་སེམས་ཅན་རང་རང་གི་སྣང་བ་ལས་ཡིན་གྱི། སྣང་གཞི་ཐུན་མོང་བ་ལོགས་ན་ཡོད་པ་མ་ཡིན་པ་དང༌།
སྣང་བ་གཉིས་པོ་ཡང་མ་རིག་པ་དང་ཡེ་ཤེས་ཀྱི་བདག་རྐྱེན་ལས་བྱུང་བས་ན་བདེན་བརྫུན་སོ་སོར་ངེས་པ་དང༌། གཉིས་པོ་ལ་ཡང་གནས་སྐབས་རང་རང་ལ་ལྟོས་པའི་བདེན་བརྫུན་སོ་སོར་འབྱེད་དགོས་པ་དང༌། སངས་རྒྱས་ཀྱི་རང་སྣང་ལ་དག་པའི་སྣང་བ་འབའ་ཞིག་ལས་མི་མངའ་བས་ན། མ་དག་པའི་སེམས་ཅན་དུ་འཆར་ཚུལ་མི་མངའ་བ་དང༌། དེ་ཡང་སྒྲིབ་གཉིས་ཀྱི་དྲི་མ་གདོད་མ་ནས་ཡོད་མ་མྱོང་བ་ལ་ཐུག་པ་དང༌། དེའི་རྒྱུ་མཚན་གྱིས་སེམས་ཅན་ཀུན་གྱི་ཤེས་རྒྱུད་དང་པོའི་སངས་རྒྱས་སུ་ངེས་པ་དང༌། འོན་ཀྱང༌། གློ་བུར་གྱི་དྲི་མས་བསྒྲིབས་པ་དང༌། དེའི་དབང་གི་ཟག་བཅས་ཀྱི་ལས་སོགས་པ་དང༌། དེའི་དབང་གིས་སྡུག་བསྔལ་ཉམས་སུ་མྱོང་བ་ལ་སོགས་པ་ནི་འཁོར་བ་པ་རྣམས་ཀྱི་རང་སྣང་སྟེ།
ཀུན་རྫོབ་ཏུ་བདེན་པའོ། ། དེ་རྒྱུ་མཚན་དུ་བྱས་ནས་སངས་རྒྱས་ཀྱི་རང་སྣང་སུན་འབྱིན་པར་མི་ནུས་པ་ནི། དངོས་པོའི་གནས་ཚུལ་ཡིན་ལ། དོན་དམ་རྒྱུ་མཚན་དུ་བྱས་ནས་ཀུན་རྫོབ་སུན་མི་འབྱིན་པ་ནི་གནས་སྐབས་སུ་བདེན་གཉིས་རྣམ་འབྱེད་ཀྱིས་སོ་སོར་འབྱེད་པ་དང༌། ཇི་སྐད་དུ། ཀུན་རྫོབ་དང་ནི་དོན་དམ་དག ། སོ་སོའི་ཆར་ནི་ཤེས་གྱུར་ནས། ། ཞེས་པ་ལྟ་བུའི་སྐབས་སུ་ཡིན་གྱི། དེ་ལས་གཞན་དུ་བདེན་པ་གཉིས་སངས་རྒྱས་ཀྱི་སར་ཡང༌། བང་མཉམ་དང་འཆོང་མཉམ་དུ་ཁས་ལེན་པ་དག་ལ་ནི།
རྡོ་རྗེ་ཐེག་པའི་མཐར་ཐུག་གི་འབྲས་བུ་འཁོར་འདས་དབྱེར་མེད་དང༌། མི་སློབ་པའི་ཟུང་འཇུག་གི་སྐུ་འཇོག་ཚུལ་ཇི་ལྟ་བུ་ཞེས་དྲི་བར་བྱའོ། ། སྨྲས་པ། ལུང་མང་པོ་ཡི་སྤྲིན་ཚོགས་དང༌། ། བྱིས་རྣམས་མགུ་བྱེད་རིགས་པའི་ཆར། ། མང་པོས་བསྟན་པའི་ཆུ་གཏེར་ནི། ། ལན་ཚྭའི་རྒྱ་མཚོར་བྱས་མཐོང་ནས། ། ཆུ་དང་རྙོག་པ་སོ་སོར་ནི། ། དབྱེ་དྭངས་འབྱེད་པའི་ངེས་དོན་གྱི། ། ནོར་བུའི་ཕྲེང་བ་ངོ་མཚར་ཅན། །
མདོ་རྒྱུད་རོལ་མཚོའི་ནང་ནས་བླངས། ། གཉིས་པ་ནི། ཐེག་པ་ཆེན་པོའི་ལུང་ནས་སངས་རྒྱས་ཀྱི་སྐུ་ནི་གསུམ་དུ་བསྡུས་པར་དོན་མཐུན་པ་ལས། འདིར་ནི་སྐུ་གསུམ་དབྱེར་མེད་དུ་བསྟན་པའི་ཆ་ནས་ལུང་གཞན་གྱི་འཆད་ཚུལ་ལས་ཁྱད་པར་དུ་འཕགས་ཞེས་གསུང་བ་པོ་མང་ཡང༌། ཇི་ལྟར་ཡིན་པའི་ཚུལ་གསལ་བར་བརྗོད་ན་འདི་ལྟར། ཕར་ཕྱིན་ཐེག་པའི་ཤིང་རྟའི་སྲོལ་ཁ་ཅིག་ན་ནི། ཆོས་ཀྱི་སྐུ་སངས་རྒྱས་ཀྱི་སས་བསྡུས་པ་དང༌། གཟུགས་སྐུ་གཉིས་སེམས་ཅན་གྱི་ཤེས་རྒྱུད་ཀྱི་བསྡུས་པར་འཆད་པ་དང༌། གཉིས་པོ་ཡང༌། ལོངས་སྐུ་ནི་སྤྲུལ་པ་པོ་དང༌།
ཤཱཀྱ་ཐུབ་པ་ཡང་དེས་སྤྲུལ་པ་ཙམ་དུ་བཞེད་པ་དང༌། རྒྱུན་བཅད་རབ་ཏུ་མི་གནས་པའི་གཞུང་དུ། སངས་རྒྱས་ཀྱི་སྐུ་ནི་ཆོས་སྐུ་གཅིག་པུར་ངེས་པ་དང༌། སྐུ་གཞན་ནི་རང་གི་སྨོན་ལམ་དང་གདུལ་བྱའི་བསོད་ནམས་ལས་བྱུང་ཡང༌། སངས་རྒྱས་དང་སེམས་ཅན་གྱི་ས་གང་གིས་ཀྱང་མ་བསྡུས་པར་འདོད་པ་དང༌། ཟུང་འཇུག་རབ་ཏུ་མི་གནས་པའི་དབུ་མ་པ་དག་གི་ལུང་ན། སྤྲུལ་པའི་སྐུ་གཞན་སྣང་གི་བསྡུས་ཤིང༌། ཆོས་སྐུ་དང་ལོངས་སྐུ་ཟུང་དུ་འཇུག་པས། དབྱེར་མེད་དུ་འཆད་པ་དང༌། ཉན་ཐོས་པའི་གཞུང་ན་སངས་རྒྱས་ནི་ཆོས་སྐུ་གཅིག་པུར་ངེས་ཤིང༌།
རྣམ་སྨིན་གྱི་སྐུ་ནི་རྟེན་ལ་བརྟེན་པའི་མིང་གིས་བཏགས་པ་རྣམས་ལས་ཁྱད་པར་དུ་བྱ་བའི་ཕྱིར་དུ། འདིར་འབྲས་བུ་སྐུ་གསུམ་དབྱེར་མེད་ནི། ལོངས་སྐུའི་མཚན་གཞིར་འཇོག་པའི་དང་པོའི་མགོན་པོ་དེ་ཉིད་གནས་ཚུལ་ལ་ཆོས་ཀྱི་སྐུ་ཡིན་ཞིང༌། སྤྲུལ་སྐུ་རྡོ་རྗེ་སེམས་དཔའ་ཡང་གནས་ཚུལ་ལ་དང་པོའི་མགོན་པོ་ཉིད་ཡིན་གྱི། སྤྲུལ་པ་དང་སྤྲུལ་པ་པོ་སོ་སོར་འབྱེད་རྒྱུ་མ་ཡིན་པ་དང༌། དོན་དམ་པ་ཆོས་ཀྱི་སྐུ་ཉིད་གདུལ་བྱའི་ངོར་ལོངས་སྤྲུལ་དུ་སྣང་ཞིང༌། ཆོས་ཀྱི་སྐུར་དངོས་སུ་མི་སྣང་ཡང་ལོངས་སྤྲུལ་ཆོས་སྐུ་དངོས་ཡིན་པ་རྣམས་ནི། སྐུ་གསུམ་དབྱེར་མེད་ཀྱི་འཇོག་ཚུལ་ཏེ། དོན་གྱི་གནས་ཚུལ་ཆོས་ཀྱི་སྐུ་གཅིག་པུ་ཉིད་དུ་ངེས་ཀྱང༌། གདུལ་བྱ་ལ་དེ་ཉིད་དུ་མི་སྣང་བ་དང༌།
གཞན་དུ་སྣང་ཚུལ་ལ་ཡང་གདུལ་བྱ་བློ་མཆོག་དང་དམན་པའི་དབྱེ་བས་སྐུ་གསུམ་དུ་ཕྱེ་བ་ནི། སྒྲ་དང་རྟོག་པའི་བྱེད་ལས་ཏེ། སློབ་མ་ལ་ཆོས་རབ་ཏུ་རྣམ་འབྱེད་ཀྱི་ཤེས་རབ་བསྐྱེད་པའི་དོན་དུའོ། ། འབྲས་དུས་སུ་ཟུང་འཇུག་གི་རྣམ་གཞག་དང༌། ལམ་དུས་སུ་བདེན་གཉིས་རྣམ་འབྱེད་ཀྱི་ཤེས་རབ་ལ་མ་ནོར་བར་སློབ་དགོས་ཚུལ་ནི། ཆོས་འདི་ཁོ་ནར་མ་ཟད་ཐེག་པ་ཆེན་པོའི་ཆོས་ལུགས་ཀུན་གྱི་ལུས་རྣམ་པར་གཞག་པ་ཡིན་པ་ལས། རེ་ཞིག་རྡོ་རྗེ་ཐེག་པའི་ལུང་གཞིར་བཞག་ནས། གྲུབ་པའི་དོན་འགའ་ཞིག་བརྗོད་པར་བྱ་སྟེ། རྫོགས་པའི་སངས་རྒྱས་ཐམས་ཅད་ཀྱི་རང་སྣང་ལ་ཞིང་གི་བཀོད་པ་འོག་མིན་སྟུག་པོ་བཀོད་པ་ཉིད་ལས་སྣང་ཚུལ་གཞན་དུ་མི་འཆར། ལོངས་སྤྲུལ་གྱི་ཞིང་ལ་བཟང་ངན་གྱི་ཁྱད་པར་དབྱེ་བ་གདུལ་བྱའི་བློ་ལ་སྣང་ཚུལ་གྱིས་འབྱེད།
སངས་རྒྱས་རང་སྣང་ལ་གང་ཤར་རང་གི་ཡེ་ཤེས་ཉིད་ཀྱིས་བསྡུས། སློབ་ལམ་དུ་རྫས་སོ་སོ་བར་སྣང་བའི་གང་ཟག་དུ་མ་སངས་རྒྱས་པའི་ཚེ། རྒྱུད་རྫས་གཞན་དུ་མར་མི་གནས། གནས་སུ་ཆུག་ཀྱང་རང་རང་ལ་གང་སྣང་བ་དེ་རང་ཉིད་ཀྱི་ཤེས་པས་བསྡུས་ཀྱི། དམིགས་རྐྱེན་ཐུན་མོང་བ་ལོགས་ན་ཡོད་པ་མ་ཡིན། སངས་རྒྱས་ལ་མི་སྣང་བ་སེམས་ཅན་ལ་སྣང་ཡང༌། དེ་ཀུན་རྫོབ་ཀྱི་བདེན་པ་ཁོ་ནར་ངེས་པས་ན། སངས་རྒྱས་ཀྱི་ཡེ་ཤེས་གཟིགས་པ་རྒྱ་ཆུང་བའི་སྐྱོན་མེད། སེམས་ཅན་གྱི་གདོད་མའི་ཡེ་ཤེས་དང༌། ལམ་དུས་ཀྱི་ཡེ་ཤེས་ཟག་མེད་ཀྱིས་ཉམས་སུ་མྱོང་བ་འགའ་ཞིག
རང་རང་གི་ཤེས་རྒྱུད་ཀྱིས་བསྡུས་ཀྱང༌། ཀུན་རྫོབ་ཀྱི་བདེན་པར་སྣང་བ་རྣམས་ཤེས་རྒྱུད་དང་གཅིག་ཏུ་འདྲེ་བ་མི་སྲིད། སངས་རྒྱས་ཀྱི་རང་སྣང་ལ་སེམས་ཅན་གྱི་ཤེས་རྒྱུད་རང་བཞིན་ཆོས་ཀྱི་སྐུ་ཉིད་དུ་སྣང་བ་ཡིན་གྱི། ཟག་པ་དང་བཅས་པར་མི་སྣང༌། དེ་ལྟར་མི་སྣང་ཡང༌། སེམས་ཅན་ལ་ཀུན་ནས་ཉོན་མོངས་ཀྱི་ཕྱོགས་རྣམས་ཇི་ལྟར་སྣང་བའི་ཚུལ་མི་མཁྱེན་པ་མ་ཡིན། གང་མཁྱེན་པ་ཐམས་ཅད་མཁྱེན་པ་པོ་རང་གི་སེམས་སུ་ཁས་ལེན་མི་དགོས་ཤིང༌། གང་སྣང་བ་ཐམས་ཅད་སྣང་མཁན་རང་གི་སེམས་སུ་ཁས་ལེན་དགོས་པ་དེ། ཐེག་པ་ཆེན་པོའི་ཆོས་ཀྱི་སྤྱིར་བཏང་ལ་ཡིན། དཔེར་ན།
གཞན་སེམས་ཤེས་པའི་མངོན་ཤེས་ལ་སྣང་ཚུལ་དང༌། དེ་ལས་མཁྱེན་ཚུལ་དཔོག་པ་བཞིན། དེ་ཡང༌། ཇི་སྐད་དུ། དོན་དང་འདྲ་བ་དམིགས་པ་སྟེ། ། རང་ཉིད་གསལ་བ་མྱོང་བ་ཡིན། ། དེས་ན་ཤེས་པ་ཐམས་ཅད་ཀྱི། ། དམིགས་མྱོང་དག་ནི་ཐ་དད་ཡིན། ། ཞེས་སོ། ། ཡང༌།
ཀུན་རྫོབ་ཀྱི་སྣང་ཚུལ་སེམས་ཅན་གྱི་རང་སྣང་ལ་ལྟོས་ནས་དང༌། དོན་དམ་གྱི་གནས་ཚུལ་སངས་རྒྱས་ཀྱི་རང་སྣང་ལ་ལྟོས་ནས་འཇོག སེམས་ཅན་གྱི་རང་སྣང་ཉིད་གཞིར་བྱས་ལ་བརྫུན་བདེན་གཉིས་སུ་ཕྱེ་ནས། དང་པོ་ཡོད་པར་ཁས་མི་ལེན། ཕྱི་མ་དེ་བསོད་ནམས་ཀྱི་ཚོགས་ལ་འཇུག་པའི་ཚེ་བདེན་པར་ཁས་ལེན། ཇི་སྲིད་གཉིས་སྣང་འཁྲུལ་པའི་བག་ཆགས་མ་ལོག་པ་དེ་སྲིད་དུ། རྣམ་ཤེས་རྐྱང་པ་ལ་ལྟོས་པའི་བདེན་བརྫུན་གཉིས་སུ་ཕྱེ་ནས་བདེན་པར་བཞག་བྱ་གང་ཡིན་པ་དེ་དག རྒྱུ་བསོད་ནམས་ཀྱི་ཚོགས་ཀྱི་བྱ་བྱེད་ལས་གསུམ་དང༌། འབྲས་བུ་གཟུགས་ཀྱི་སྐུའི་རྣམ་པ་གཞན་སྣང་ལ་འཆར་བའི་བདག་པོའི་རྐྱེན་ནོ། ། འཁྲུལ་པའི་བག་ཆགས་ཟད་པ་ན།
ཀུན་རྫོབ་ཀྱི་བདེན་པ་འཇལ་བྱེད་ཀྱི་ཚད་མ་དང༌། འཇོག་བྱེད་ཀྱི་རྒྱུ་མ་རིག་པ་ཟད་པས་ན། དོན་དམ་པའི་བདེན་པ་འབའ་ཞིག་ཤུལ་དུ་ལུས་པ་དེ་ལ་ནི། རིམ་ལྔའི་མཐར་ཐུག་ཟུང་འཇུག་ཅེས་བྱའོ། ། ཆོས་འདིའི་སྲོལ་ཆེན་གསར་དུ་ཕྱེ་བའི་བོད་ཕྱི་མས་ནི། ཆོས་འདིའི་ལམ་དང་འབྲས་བུའི་གཞུང་ཤིང་བདེན་གཉིས་སོ་སོ་བ་ཟུང་འབྲེལ་དང༌། གཉིས་སུ་དབྱེར་མེད་པ་ཟུང་འཇུག་གི་དོན་དུ་བསྙོན་མི་ནུས་པར་གཞུང་འགྲེལ་ལས་གསུངས་པ་དེ། རྩ་བ་ནས་ཉམས་པར་བྱས་སོ། ། དེ་ལྟར་མཛད་པ་མཐར་ཐུག་པའི་རྒྱུ་མཚན་ནི། སངས་རྒྱས་ཀྱི་རང་སྣང་ལ་ཀུན་རྫོབ་ཀྱི་བདེན་པའི་སྣང་བ་དོར་ན།
རྒྱུ་དང་འབྲས་བུ་ལ་སྐུར་པ་བཏབ་པའི་ཉེས་པས་བསོད་ནམས་ཀྱི་ཚོགས་ལས་ཉམས་ཤིང༌། ཀུན་རྫོབ་རང་སྟོང་དུ་ཞེན་པའི་ཤེས་རབ་འཆལ་པ་ནི། ཤེས་བྱའི་སྒྲིབ་པ་ཉིད་དུ་ངེས་པས། ཡེ་ཤེས་ཀྱི་ཚོགས་ལས་ཀྱང་ཉམས་སོ། ། སྙམ་དུ་སེམས་པར་བྱེད་པ་ནི། གྲུབ་མཐའི་རྩ་བར་བཞག་ནས། བཤད་པ་སྣ་ཚོགས་སུ་མཛད་པ་ནི་འདི་ལྟར། སྤྱིར་བདེན་པ་གཉིས་ངོ་བོ་གཅིག་ཡིན་པ་དང༌། ངོ་བོ་ཐ་དད་དུ་ཞེན་པའི་ཤེས་བྱའི་སྒྲིབ་པ་སྤངས་པ་ནི། སངས་རྒྱས་ལས་གཞན་ལ་མེད་པ་དང༌།
དེའི་རྒྱུ་མཚན་གྱིས་ཡེ་ཤེས་སྐད་ཅིག་མ་གཅིག་པུས་བདེན་པ་གཉིས་ཅིག་ཅར་དུ་སྣང་ནས་འཇལ་བ། སངས་རྒྱས་ཁོ་ནའི་ཁྱད་ཆོས་ཡིན་པ་དང༌། སངས་རྒྱས་ཀྱི་རང་སྣང་ལ་ཀུན་རྫོབ་ཀྱི་བདེན་པ་སྣང་ཡང༌། གཉིས་སྣང་ནུབ་པའི་རྒྱུ་མཚན་གྱིས་ཟུང་འཇུག་ཡིན་ནོ། ། ཞེས་སྤྱིར་བཤད་ནས། ཁྱད་པར་དུ། རིམ་པ་གསུམ་པའི་སྒྱུ་ལུས་དེ་ཀུན་རྫོབ་ཀྱི་བདེན་པ་དངོས་ཡིན་པ་དང༌། རིམ་པ་བཞི་པའི་ངོས་འཛིན་བདེ་སྟོང་དབྱེར་མེད་ལ་བཤད་ནས། དེའི་ཚེ་ཡུལ་སྟོང་ཉིད་དེ་དོན་དམ་བདེན་པ་དང༌། ཡུལ་ཅན་བདེ་བ་ཆེན་པོ་ཀུན་རྫོབ་བདེན་པར་བཤད་ནས།
གཉིས་པོ་ཡུལ་ཡུལ་ཅན་དུ་གྱུར་ཀྱང་གཉིས་སྣང་ནུས་པས། དབྱེར་མེད་དང་ཟུང་འཇུག་གི་དོན་དུ་འཆད་ལུགས་གཅིག་དང༌། ཡང་འོད་གསལ་ཉམས་སུ་ལེན་པའི་ཏིང་ངེ་འཛིན་གྱིས་རིམ་པ་གསུམ་པའི་སྒྱུ་ལུས་བཤིག་ནས་མེད་པས། མི་སློབ་པའི་ཟུང་འཇུག་ཏུ་མ་སླེབ་པའི་བར་དེར་འོད་གསལ་དང་སྒྱུ་ལུས་ཟུང་དུ་འཇུག་པར་བྱེད་རྒྱུ་མེད་པས། འོད་གསལ་ལས་ལུགས་ལྡོག་ཏུ་ལངས་པའི་ལོངས་སྐུ་ཡན་ལག་བདུན་ལྡན་དེ་དང༌། རིམ་པ་བཞི་པའི་བདེ་སྟོང་དབྱེར་མེད་གཉིས་ཟུང་དུ་འཇུག་པ་ཡིན་ནོ། ། ཞེས་འཆད་པར་སྣང་ངོ༌། ། འདི་མི་འཐད་པ་ལ་གསུམ་སྟེ། སྤྱིར་མི་འཐད། ཁས་བླངས་ནང་འགལ་བས་མི་འཐད།
སྐབས་ཀྱི་དོན་ནོར་པས་མི་འཐད་པའོ། ། དང་པོ་ནི། བདེན་པ་གཉིས་པོའི་ཀུན་རྫོབ་ཀྱི་ངོ་བོ་ནི་གཅིག་པ་མ་སྲིད་ཅིང༌། དོན་དམ་པའི་ངོ་བོ་གཅིག་པ་ལ་འཆད་ན། དོན་དམ་བདེན་པ་གཅིག་པུར་འདུས་པས། བདེན་པ་གཉིས་པོ་དེ་ཉིད་དང་གཞན་དུ་བརྗོད་དུ་མེད་པར་བཞེད་པའི་ལུགས་ལས་མ་འདས་སོ། ། བདེན་གཉིས་ངོ་བོ་ཐ་དད་དུ་འཛིན་པ་ཤེས་བྱའི་སྒྲིབ་པར་འདོད་ན། གནས་སྐབས་དང་མཐར་ཐུག་གང་ལ་ལྟོས་ནས་འདོད། ཕྱི་མ་ལྟར་ན་འདོད་ཚུལ་མཐུན་པ་ཡིན་ཏེ། ཀུན་རྫོབ་ལ་ངོ་བོ་ཡོད་པ་སུ་ཡང་མི་འདོད་པའི་ཕྱིར་རོ། །
དང་པོ་ལྟར་ན། ཇི་སྐད་དུ། ཀུན་རྫོབ་དང་ནི་དོན་དམ་དག ། སོ་སོའི་ཆར་ནི་ཤེས་གྱུར་ནས། ། ཞེས་པ་དང་འགལ་ཏེ། དེ་ལྟར་ཤེས་པ་ཤེས་སྒྲིབ་ཏུ་ཁས་བླངས་པའི་ཕྱིར། གལ་ཏེ། ཀ་བ་དང་ཀ་བའི་ཆོས་ཉིད་ངོ་བོ་ཐ་དད་དུ་ཞེན་པའི་བློ་ཇི་སྲིད་རྒྱུད་ལ་ལྡན་པ་དེ་སྲིད་དུ། ཀ་བ་སྣང་བའི་བློ་ལ་དེའི་ཆོས་ཉིད་མི་སྣང༌། དེའི་ཆོས་ཉིད་སྣང་བའི་ཚེ་ཀ་བ་མི་སྣང་བ་ཡིན་ལ།
སྒྲིབ་པ་དེ་སྤངས་པའི་ཚེ་དེ་དང་དེའི་ཆོས་ཉིད་ཅིག་ཆར་དུ་སྣང་བ་ཡིན་ནོ། ། ཞེ་ན། ལེགས་པར་སྨྲས་པས་ཁས་བླངས་འགལ་བ་དང༌། དམ་བཅའ་ཉམས་པ་གཉིས་བྱུང་ངོ༌། ། དང་པོ་ནི། དེ་ལྟར་ན། མྱུ་གུ་བདེན་མེད་དུ་རྟོགས་པའི་མངོན་སུམ་དང་རྗེས་དཔག་ཚད་མས། མྱུ་གུའི་ཆོས་ཉིད་རྟོགས་པ་འགལ་ཏེ། བློ་དེ་དག་གི་ཆོས་ཅན་མྱུ་གུ་དང༌། དེའི་ཆོས་ཉིད་ཀྱི་ཚོགས་དོན་ཅིག་ཆར་དུ་གཞལ་བའི་ཕྱིར།
དེ་དང་དེའི་ཆོས་ཉིད་ངོ་བོ་གཅིག་ཡིན་ན། ཡུལ་ཅན་མངོན་སུམ་པས་ཅིག་ཆར་ཏུ་མི་འཇལ་བ་འགལ་ཏེ། གྲུབ་བདེ་གཅིག་པ་ལ་ཆ་ཤས་སུ་མི་འབྱེད་པ་ནི། ཡུལ་ཅན་མངོན་སུམ་པ་དག་གི་ཁྱད་ཆོས་ཡིན་པའི་ཕྱིར། ཀ་བ་དང་དེའི་ཆོས་ཉིད་གཅིག་འཇལ་བའི་མངོན་སུམ་གྱིས། གཅིག་ཤོས་མི་འཇལ་བ་ནི། དེ་དང་དེ་ངོ་བོ་ཐ་དད་པའི་ཤེས་བྱེད་དུ་འབྲེལ་བ་ཡིན་གྱི། ངོ་བོ་གཅིག་པའི་ཤེས་བྱེད་དུ་ཇི་ལྟར་འབྲེལ། དམ་བཅའ་ཉམས་པ་ཡང་ཡིན་ཏེ། སངས་རྒྱས་ཀྱི་སར་བདེན་པ་གཉིས་ཕན་ཚུན་འགལ་ན་ནི།
དབྱེར་མེད་དུ་མ་སོང་ལ། དེར་དེ་དག་ཡོད་ནས་མི་འགལ་ན་རྩ་བའི་དམ་བཅའ་ཉམས་སོ། ། གཉིས་པ་ནི། རིམ་པ་གསུམ་པའི་སྒྱུ་ལུས་དེ་ཏིང་ངེ་འཛིན་རིལ་འཛིན་གྱིས་མེད་པར་བྱས་སམ་མ་བྱས། བྱས་ན་ཆད་སྟོང་དུ་ཐལ་བ་དང༌། སྟོང་ཉིད་དངོས་པོའི་འཇིག་རྒྱུར་ཐལ་བ་དང༌། རིམ་པ་གསུམ་བཞིའི་ལམ་གཅིག་ཏུ་བསྲེས་པས་ཤེས་བྱའི་སྒྲིབ་པ་སྤོང་ནུས་པ་དང༌། བསོད་ནམས་ཀྱི་ཚོགས་རྫོགས་པ་ལ་སྟོབས་དང་མྱུར་ཁྱད་ཆེ་བའི་ཕན་ཡོན་མང་པོ་ཡི་གེར་བྲིས་པ་དང་འགལ། དེར་དེ་མེད་པར་མ་བྱས་ན། འོད་གསལ་དུ་བཅུག་པའི་དོན་གང་ཡིན་འཆད་དགོས་པ་དང༌།
སློབ་ལམ་དུ་འོད་གསལ་དང་སྒྱུ་ལུས་གཉིས་གཅིག་ཡོད་དུས་སུ། གཅིག་ཤོས་མེད་པར་འདོད་པ་དང་འགལ། གསུམ་པ་ནི། མི་སློབ་པའི་ལམ་དུ་བདེན་པ་གཉིས་ཅིག་ཆར་དུ་ཡོད་དམ་མེད། མེད་ན། ཟུང་དུ་འཇུག་པ་ལ་ཡ་རེ་རེ་བ་ཐ་དད་དུ་ཡོད་དགོས་པར་འཆད་པ་དང་འགལ་བ་དང༌། ལོངས་སྐུ་ཡན་ལག་བདུན་ལྡན་དོན་དམ་བདེན་པར་འདོད་ན། རྩ་བའི་གྲུབ་མཐའ་ཉམས། གཉིས་ཀ་ཡོད་ན། གཞི་མཐུན་སྲིད་དམ་མི་སྲིད།
མི་སྲིད་ན། གཅིག་ཏུ་འདྲེས་པར་འགལ། སྲིད་ན་ལོངས་སྤྲུལ་གཉིས་དོན་དམ་བདེན་པར་ཁས་བླངས་པས་རྩ་བའི་གྲུབ་མཐའ་ཉམས། དེ་བཞིན་དུ་རིམ་པ་བཞི་པའི་དུས་སུ་བདེ་སྟོང་དབྱེར་མེད་མངོན་སུམ་དུ་རྟོགས་པ་ཡོད་དམ་མེད། མེད་ན། རིམ་པ་བཞི་པའི་ཉམས་ལེན་དོན་མེད་དུ་ཐལ་བ་དང༌། ཡོད་ན། བདེ་ཆེན་ནི་ཁྱེད་ལ་ཀུན་རྫོབ་བདེན་པ་ལས་འོས་མེད་པས། སློབ་ལམ་ན་བདེན་གཉིས་ཅིག་ཅར་དུ་འཇལ་བའི་མངོན་སུམ་ཡོད་པར་འགྱུར་རོ། ། དེས་ན་འདི་ལྟར་ཡིན་ཏེ།
རིམ་པ་གསུམ་པའི་སྒྱུ་ལུས་དེ་རང་གི་ངོ་བོ་དོན་དམ་པར་གནས་ཀྱང༌། སྒྱུ་མར་ཞེན་པའི་རྣམ་པར་རྟོགས་པས་མ་སྒྲིབ་པའི་དུས་མ་བྱུང་བའི་ཚེ་ན། ཀུན་རྫོབ་ཀྱི་བདེན་པར་བཞག་དགོས་པ་ཡིན་ཏེ། གནས་ཚུལ་མཐོང་བ་ལ་བསྒྲིབ་པའི་ཕྱིར། སྒྲིབ་བྱེད་དེ་འོད་གསལ་ཉམས་སུ་ལེན་པའི་ཏིང་ངེ་འཛིན་གྱིས་བཤིག་ནས། ས་བོན་སྤངས་པའི་ཚེ་སྔོན་གྱི་སྒྱུ་ལུས་རང་གི་ངོ་བོ་ལོངས་སྤྱོད་རྫོགས་པའི་སྐུ་ཡན་ལག་བདུན་དང་ལྡན་པར་གནས་གྱུར་པ་དེ་ནི་མི་སློབ་པའི་ཟུང་འཇུག་གོ ། ཞེས་བྱ་བ་འདི་གྲུབ་པའོ། ། གསུམ་པ་ལ་གསུམ་སྟེ། ཟུང་འཇུག་གི་སྐུ་གསུམ་ཇི་ལྟར་འགྲུབ་པའི་རིམ་པ། དེ་དག་གི་ཕྲིན་ལས་གདུལ་བྱ་གཞན་ལ་ཇི་ལྟར་འཇུག་པའི་ཚུལ།
རྣམ་བཤད་འདིའི་ལུས་རྣམ་གཞག་མདོར་བསྡུས་ནས་དགེ་བ་ཟུང་འཇུག་ཏུ་བསྔོ་བའོ། ། དང་པོ་ལ། བོད་སྔ་ཕྱིའི་བཞེད་པ་རྣམ་གྲངས་སུ་བཀོད། རང་གང་གི་རྗེས་སུ་འཇུག་པའི་ལུགས་དེ་འཐད་ལྡན་དུ་བསྒྲུབ་པའོ། ། དང་པོ་ནི། ཐོག་མར་སངས་རྒྱས་པའི་ཐེག་པའི་བསམ་པ་ལ་སློབ་དགོས་པར་གསུངས་པ་དེ་ལ། ཐེག་པ་དེའི་བསམ་པ་ནི་བཞི་སྟེ། ཇི་སྐད་དུ། དེ་ལ་བྱེ་བྲག་སྨྲ་བ་བསྟན། ། ཞེས་སོགས་སུ་གསུངས་པའི་བཞི་པོ་དག་གོ །
དེ་དག་རེ་རེ་ལ་ཡང་མཐར་ཐུག་གི་ཐོབ་བྱ་སངས་རྒྱས་རེ་རེ་དང༌། དེའི་སྒྲུབ་བྱེད་ཀྱི་ལམ་གྱི་རིམ་པ་གཞན་ལམ་རིག་པའི་ཚུལ་གྱིས། ཐུན་མོང་མ་ཡིན་པ་རེ་རེ་གསུངས་པ་ལས། རང་རང་གི་གྲུབ་མཐའ་ལ་གནས་པའི་ཚེ་ན། འཚང་རྒྱ་བ་ལ་གྲུབ་མཐའ་གོང་མ་གཞན་ནས། ལམ་གྱི་སྣོན་པ་ཚོལ་དགོས་སོ། ། ཞེས་འཆད་པ་ནི་འགའ་ཡང་མེད་མོད་ཀྱི། ཐེག་པ་ཆེན་པོ་པ་དག་མཐུན་པར་གྲུབ་མཐའ་སྔ་མ་གཉིས་ལ་འཚང་རྒྱ་བའི་ལམ་ཆ་ཚང་བ་མེད་དོ། ། ཞེས་སྨྲ་བར་བྱེད་ཀྱང༌། ཐེག་པ་ཆེན་པོའི་ནང་ཕན་ཚུན་དུ་ནི།
ཇི་སྐད་དུ། རྣལ་འབྱོར་པ་ཡང་བློ་ཁྱད་ཀྱིས། ། གོང་མ་གོང་མ་རྣམས་ཀྱི་གནོད། ། ཅེས་པའི་དོན། གསང་སྔགས་པས་ཕར་ཕྱིན་པ་ལ་སངས་རྒྱ་བའི་ལམ་ཚང་མ་མེད་དོ། ། ཞེས་དང༌། ཕར་ཕྱིན་པའི། དབུ་མ་རིགས་ཚོགས་པས། རྣལ་འབྱོར་སྤྱོད་པའི་དབུ་མ་ལ་འཚང་རྒྱ་བའི་ལམ་གྱི་རིམ་པ་ཆ་ཚང་བར་མེད་དོ། ། ཞེས་གསུང་བར་ནི་མ་ངེས་ཏེ།
སྔགས་དང་ཕར་ཕྱིན་གྱི་ལམ་རིམ་ལ། འགྱོགས་བུལ་དང་དཀའ་སླའི་ཁྱད་པར་ཡོད་ཅེས་གསུངས་ཀྱང༌། ཕར་ཕྱིན་ན་འཚང་རྒྱ་བའི་ལམ་ཆ་ཚང་བ་མེད་ཅེས་པ། ཚད་མར་གྱུར་པའི་སྔགས་ཀྱི་རྒྱུད་གཞུང་རྙེད་དཀའ་བའི་ཕྱིར་དང༌། གཞུང་རྩོམ་པ་པོའི་སློབ་དཔོན་རྣམས་ཀྱི་བཞེད་པ་ལ་ནི་མཐའ་གཅིག་ཏུ་ངེས་པ་མེད་པའི་ཕྱིར། རིགས་ཚོགས་ཀྱི་དབུ་མ་དང༌། རྣལ་འབྱོར་སྤྱོད་པའི་དབུ་མ་ལ་ཡང་དེ་བཞིན་ནོ། ། དེ་ལྟ་ན་ཡང༌། གསང་བ་འདུས་པའི་སྐབས་འདིར། ཤཱཀྱ་ཐུབ་པ་བྱང་ཆུབ་ཀྱི་ཤིང་དྲུང་དུ་སངས་རྒྱས་པ་དེ།
འོད་གསལ་བའི་རིམ་པས་བྱང་ཆུབ་པར་གསུངས་པས་ན། སྔགས་བླ་མེད་ཀྱི་ལམ་ལ་མ་བརྟེན་པར། སངས་རྒྱས་མཚན་ཉིད་པ་མི་འབྱུང་ངོ༌། ། ཞེས་འཆད་པ་ཤིན་ཏུ་མང་ངོ༌། ། འདི་དག་གི་སྐབས་སུ། བོད་ཕྱི་མའི་སྔ་མ་ན་རེ། གསང་འདུས་པའི་ཟུང་འཇུག་རྡོ་རྗེ་འཆང་དེ་ཕར་ཕྱིན་པའི་ས་བཅུ་པ་དང་དོན་གཅིག དེ་འདྲ་དེ་ཕར་ཕྱིན་པའི་བར་ཆད་མེད་ལམ་ལ་བརྟེན་ནས་བཟོད་བཅུ་གཅིག་ཀུན་ཏུ་འོད་དུ་འཚང་རྒྱ་བ་ཡིན། གཞན་དུ་ན། བསྟན་པ་གཅིག་ལ་སྟོན་པ་གཉིས་སྲིད་པར་འགྱུར།
ཞེས་གསུངས། བོད་ཕྱི་མ་ན་རེ། ཉེས་པ་དེར་ཐལ་བ་མ་ཡིན་ཏེ། ཞིང་འདིར་བྱམས་པ་སོགས་སངས་རྒྱས་ཀྱི་འཁོར་དུ་བྱོན་པ་བཞིན་ནོ་ཟེར། སྔ་མ་ན་རེ། མི་མཚུངས་ཏེ། བྱམས་པས་ཞིང་འདིར་སངས་རྒྱས་པའི་ཚུལ་མ་བསྟན། གསང་བ་འདུས་པའི་རྣལ་འབྱོར་པ་དཀྱིལ་འཁོར་རྒྱལ་མཆོག་གི་ཚུལ་གྱིས་འཚང་རྒྱ་བ་ལ་ཡུལ་གཞན་གང་དུ་འགྲོ། སངས་རྒྱས་མ་ཡིན་པས་ཚུལ་སྟོན་པ་ལ་ངེས་པ་མེད་ཅེས་གསུང༌། ཡང་བོད་ཕྱི་མ་ན་རེ།
ཕར་ཕྱིན་པའི་ས་བཅུ་པ་བ་གཟུགས་ཁམས་ཀྱི་རྟེན་ཅན་སྲིད་པ་ཐ་མ་པར་གྱུར་པ་ཞིག ཐོག་མར་འོག་མིན་དུ་སངས་རྒྱས་ནས། དེའི་འོག་ཏུ་དེ་འདྲ་དེ་སྔགས་ལུགས་ཀྱི་བྱང་སེམས་སྐྱེ་བ་གཅིག་གིས་ཐོགས་པ་དགའ་ལྡན་དུ་སྐྱེས་ནས། རིམ་གྱིས་འཛམ་བུའི་གླིང་དུ་མིའི་རྟེན་ལ་ཆགས་ལམ་གྱིས་ངེས་པར་འཚང་རྒྱ་དགོས་པ་ཡིན། ཞེས་འཆད་པ་འདི། མཐའ་བཙན་མི་བཙན་ཇི་ལྟར་ཡིན་ཡང༌། རེ་ཞིག་བརྟག་པར་བྱ་བ་ནི་འདི་ལྟར། སྲིད་པ་ཐ་མ་པའི་བྱང་སེམས་གཟུགས་ཀྱི་རྟེན་ཅན། སངས་རྒྱ་བའི་གནས་འོག་མིན་དེ་གཟུགས་ཁམས་ཀྱིའམ། སྟུག་པོ་བཀོད་པ་ལ་བྱེད།
དང་པོ་ལྟར་ན། ལངས་གཤེགས་སུ། གཙང་མའི་གནས་ནི་སྤངས་པ་ཡི། །

ཞེས་སོགས་དང་འགལ། གཉིས་པ་ལྟར་ན། དེ་སངས་རྒྱས་མཚན་ཉིད་པ་མ་ཡིན་པར་འགལ། བྱང་ཆུབ་ཀྱི་ཤིང་དྲུང་དུ་ཕྱིས་འཚང་རྒྱ་བ་དེ། ལོངས་སྐུར་འཚང་རྒྱ་བ་ཡིན་ནམ་མ་ཡིན། མ་ཡིན་ན། མི་སློབ་པའི་ཟུང་འཇུག་ཏུ་འགལ། ཡིན་ན་གནས་དེ་འོག་མིན་དུ་འགྱུར། ཡང་བྱང་སེམས་དེ་འདོད་པ་ལ་ཆགས་བྲལ་མ་བྱས་ན། གཟུགས་ཁམས་པར་འགལ། བྱས་ན་ཆགས་ལམ་གྱིས་ཉེ་རྒྱུ་བྱེད་པར་འགལ།
དེའི་ཚེ་ཆགས་བྲལ་ལས་ཉམས་པར་འདོད་ན། ས་བརྒྱད་པར་ཉོན་སྒྲིབ་ཀྱི་ས་བོན་སྤངས་པ་འགལ། དེ་མ་ཟད་དགྲ་བཅོམ་ཡིན་ན་ཉོན་སྒྲིབ་ཀྱི་ས་བོན་མ་སྤངས་པས་ཁྱབ་པར་འགྱུར། གལ་ཏེ། སྐབས་དེར་བདེ་བ་ཆེན་པོ་ལ་ཆགས་པའི་མིང་གིས་བཏགས་པ་ཡིན་ཞེས་གཞན་དག་ཟེར་མོད། བོད་ཕྱི་མ་ནི། ཆགས་ལམ་པ་ལ་དགོས་པ་དེ་འདོད་པའི་འདོད་ཆགས་མཚན་ཉིད་པར་ཟུར་ཐོན་པར་སྨྲས་ཟིན་པས། འདོད་ཆགས་དེ་བདེ་ཆེན་གྱི་ཡེ་ཤེས་དང་མཚུངས་པར་ལྡན་ནམ་མི་ལྡན། མི་ལྡན་ན་དེ་དུས་ཀྱི་ཆགས་པའི་མིང་ཅན་དེར་འགལ། ལྡན་ན་ལྟ་བས་ཕུ་ཐག་བཅད་པའི་སྟོང་ཉིད་རྟོག་བློར་ཐལ་བས་ཉོན་མོངས་མཚན་ཉིད་པར་འགལ།
གལ་ཏེ། ལྷན་སྐྱེས་ཀྱི་བདེ་བ་འདྲེན་དུས་སུ་རྒྱུའི་ཀུན་སློང་ཉོན་མོངས་མཚན་ཉིད་པར་ཡོད་ཀྱང༌། དེས་དུས་ཀྱི་ཀུན་སློང་བྱེད་པའི་ཚེ། དགེ་བ་དང་རྟོག་བྲལ་དུ་སོང་བ་ཡིན་ནོ། ། ཞེ་ན། དེ་འདྲ་དེ་རྒྱུ་དུས་ཉིད་ནས་སྔགས་ཀྱི་སེམས་སྐྱེས་དང་མཚུངས་ལྡན་དུ་ཡོད་པའི་ཕྱིར། དགེ་རྩ་དང་མཚུངས་ལྡན་གྱི་ཉོན་མོངས་སུ་འཆད་དགོས་པས། ཉོན་མོངས་མཚན་ཉིད་པར་འགལ། བདེ་ཆེན་གྱི་ཡེ་ཤེས་སྐྱེས་དུས་དེར། སྔར་ཕུ་ཐག་བཅད་པའི་སྟོང་ཉིད་དྲན་པའི་བློ་ངེས་པར་བསྐྱེད་དགོས་གསུང་བ་ནི།
སྟོང་ཉིད་རྟོགས་པའི་དྲན་པ་བཅད་ཤེས་དང༌། དེ་མངོན་སུམ་དུ་མཐོང་བའི་ཚད་མ་མཚུངས་ལྡན་དུ་འབྱུང་བ་མི་སྲིད། ཡང་ཡུལ་ཅན་བདེ་བ་ཆེན་པོས་ཡུལ་དབུ་མའི་རིགས་པས་གཏན་ལ་ཕབ་པའི་སྟོང་པ་ཉིད་རྟོགས་པའི་མངོན་སུམ་ཞེས་བྱ་བ། གསང་སྔགས་ཀྱི་ཁྱད་པར་འཕགས་ཆོས་སུ་ཁས་ལེན་བཞིན་དུ། ཕར་ཕྱིན་གྱི་དབུ་མ་ལས་ལྷག་པའི་སྔགས་ཀྱི་དབུ་མ་མེད་ཅེས་འཆད་པ་འགལ་ལོ་ཞེས་པ་འདི་དག་ནི། བོད་ཕྱི་མ་ལ་བརྒལ་ཞིང་བརྟག་པར་བྱས་པ་ཡིན་མོད། རྗེས་བཙུན་ས་སྐྱ་པའི་གཞུང་ལུགས་ཀྱི་རྗེས་སུ་དད་པས་འབྲང་བ་ཕྱིས་བྱོན་པ་དག་གིས་བསམ་པར་བྱ་བ་ཁོ་ནའོ། ། གཉིས་པ་ནི། རྗེ་གོང་མ་རྣམས་སངས་རྒྱས་མཚན་ཉིད་པ་ནི། སྔགས་ཀྱི་ཉེར་རྒྱུ་ལ་ངེས་པར་ལྟོས་ཞེས་དང༌།
མདོ་སྔགས་ཀྱི་སངས་རྒྱས་གཉིས་པོའི་རྒྱུ་ལ་ཁྱད་པར་ཡོད་པས། འབྲས་བུ་ལ་ཁྱད་པར་ཡོད་ཅེས་དང༌། སངས་རྒྱས་དེའི་མཚན་གཞི་ས་བཅུ་པ་ལ་མཛད་པ་ལྟ་བུར་སྣང་བ་རྣམས་ཀྱི་དགོངས་པ་ནི། མཚན་ཉིད་རྐྱང་པའི་ས་དང་པོ་ནས། བླ་མ་དང་ཐེག་པ་ཆེན་པོའི་ཆོས་གོང་ནས་གོང་དུ་ན་འཕོ་བས་ན། ས་བཅུ་པར་ནི་རྡོ་རྗེ་ཐེག་པའི་ཆོས་ཀྱི་རྩེ་མོར་གྱུར་པ་དག བླ་མ་རྡོ་རྗེ་སེམས་དཔའ་དེས། སློབ་མ་དེ་ལ་མི་འཆད་ན་གཞན་སུ་ཞིག་ལ་འཆད། དེས་ཀྱང་ཆོས་དེ་ཉམས་སུ་མ་བླངས་པར་འཚང་རྒྱ་ན། དེ་འདྲའི་བཤད་ཉན་ལ་དོན་ཅི་ཞིག་ཡོད།
ཅེས་རྣམ་པར་བརྟགས་པ་ལས་བྱུང་བ་ཡིན་ལ། སངས་རྒྱས་སོ་སོའི་ངོས་འཛིན་དེ་ཡང༌། བརྟག་པ་མཐར་གཟུང་བའི་ཚུལ་གྱི་ཕར་ཕྱིན་རྐྱང་བའི་རྒྱུན་མཐར་ཀུན་ཏུ་འོད་ཀྱི་ས་མངོན་དུ་བྱེད་པར་ཕར་ཕྱིན་པས་འཆད་པ་དེ་ལ་དགོངས་པ་ཡིན་གྱི། ས་བཅུ་པ་ལ་བཤད་ན་སྐབས་ཀྱི། བརྒལ་ལན་འབྲེལ་མེད་དུ་འགྱུར། ཡང༌། གོང་མའི་གསུང་རབ་མང་པོར་འཚང་རྒྱ་བ་ཉེ་རྒྱུའི་མཚམས་སྦྱོར་ལ་ལྟོས་དགོས་པར་གསུངས་པ་དེ་ཡང༌། མིའི་རྟེན་ལ་ཐོག་མར་སྔགས་ལམ་དུ་ཞུགས་པ་ལུས་གཅིག་གིས་འཚང་རྒྱ་བ་ལ་དགོངས་པ་ཡིན་གྱིས། ཉན་རང་ཕུང་པོ་ལྷག་མེད་དུ་ཞུགས་པ་དང༌། བྱང་སེམས་ཡིད་ཀྱི་རང་བཞིན་གྱི་ལུས་ཅན་དག་ལ།
ཉེ་རྒྱུའི་མཚམས་སྦྱོར་དུ་བཤད་པ་དེ་འདྲ་དེ་ག་ལ་སྲིད། ཁ་སྦྱོར་ལས། གང་དག་བསམ་གྱིས་མི་ཁྱབ་པའི་གནས་མ་ཐོབ་པ་དེ་དག་ནི་བདེ་བར་གཤེགས་པ་སྟེ། མཚན་གཞི་མཚོན་པ་ནི་རྡོ་རྗེ་སེམས་དཔའ་ཡང་དག་པའོ། ། ཞེས་གསུངས་པ་དེའི་ཚེ་གཉིས་པོ་ས་བཅུ་པ་དང་ཀུན་ཏུ་འོད་ལ་སྒྲ་བཤད་དུ་ཡོད་ཀྱང༌། དོན་དངོས་སུ་བཤད་ན་སྐབས་ཀྱི་རྩོད་ལན་འབྲེལ་མེད་དུ་འགྱུར་བས། གཉིས་ཀ་ཡང་ཀུན་ཏུ་འོད་ལ་གནས་པར་མཉམ་པའོ། ། བདེ་བར་གཤེགས་པ་ནི་ཇི་སྐད་དུ། ། གཤེགས་པ་རྟོགས་པའི་དོན་ཕྱིར་དེ། ། ཅེས་པ་ལྟར།
དེ་བཞིན་ཉིད་མངོན་སུམ་དུ་རྟོགས་པའོ། ། འདི་ལ་རྟོགས་བྱ་དང་རྟོགས་བྱེད་གཉིས་སུ་ཡོད་པ་མ་ཡིན་ཏེ། དེ་མེད་པར་ཤེར་ཕྱིན་ལས་གསུངས་པའི་ཕྱིར། རྡོ་རྗེ་ནི་སྒྲ་དང་རྟོག་པས་མི་ཕྱེད་པས་ན་ལྷན་ཅིག་སྐྱེས་པའི་ཡེ་ཤེས་ལ་བརྗོད་དོ། ། སེམས་དཔའ་ནི་རྡོ་རྗེ་དེ་མངོན་སུམ་དུ་བྱས་པའི་སོ་སོ་རང་གིས་རིག་པའི་ཡེ་ཤེས་རྒྱུན་ཆགས་པའོ། ། རྡོ་རྗེ་དེ་ལ་བསམ་གྱི་མི་ཁྱབ་པའི་གནས་ཞེས་བྱ་སྟེ། དབང་བསྐུར་བ་ལ་མ་ལྟོས་པར་མངོན་སུམ་དུ་བྱར་མི་ནུས་པའི་ཕྱིར། དེ་འདྲ་མི་སྲིད་པས་བཤད་པ་དེ་དོན་མེད་སྙམ་ན། དངོས་པོ་ལ་མི་སྲིད་ཀྱང༌། མཚན་ཉིད་རྐྱང་པའི་གྲུབ་མཐའ་པས་དེ་ལྟར་དུ་ཁས་ལེན་པ་དེའི་ངོར་བསྒྲུབ་དགོས་པའོ། །
དཔེར་ན་མཚན་ཉིད་རྐྱང་པ་དང༌། སྔགས་ཀྱི་བྱང་སེམས་མཐོང་ལམ་པ་གཉིས་ཀྱི་རྟོགས་བྱ་ལ། མེད་པར་དགག་པའི་སྟོང་པ་ཉིད་དང༌། ལྷན་སྐྱེས་བདེ་བ་ཆེན་པོའི་སྒོ་ནས་ཁྱད་པར་ཕྱེ་བ་བཞིན་ནོ། ། སངས་རྒྱས་གཉིས་པོ་ལ་འཁོར་དང་ཞིང་སོགས་ཐ་དད་དུ་འཛིན་པའི་ཤེས་སྒྲིབ་སྤངས་མ་སྤངས་ཀྱི་ཁྱད་པར་ཡོད་ཅེས་གསུང་བ་ཡང༌། རྡོ་རྗེ་འཆང་གིས་ནི་གང་གཟིགས་པ་ཐམས་ཅད་ཡེ་ཤེས་ཀྱི་རྣམ་རོལ་ཉིད་དུ་མཁྱེན་ལ། གཅིག་ཤོས་ཀྱིས་ནི་ཕར་ཕྱིན་པ་དག་ལ་ཇི་ལྟར་གྲགས་པ་དེ་ཉིད་དོ། ། མཚན་གཞི་མཚོན་པ་ཞེས་པའི་དོན་འགྲེལ་པས་ཇི་ལྟར་བཤད་ཀྱང་གཞན་ངོར་སངས་རྒྱས་སུ་མཚོན་ནུས་པ་ནི། རྡོ་རྗེ་འཆང་ཞལ་ཕྱག་གི་རྣམ་པ་ཅན་ཁོ་ན་ཡིན་གྱི། བདེ་བར་གཤེགས་པ་ཆོས་ཉིད་དང་རོ་གཅིག་ཏུ་སོང་བས་ནི།
གཞན་སུ་ཞིག་གི་ངོར་ཡང་སངས་རྒྱས་སུ་མཚོན་པར་མི་ནུས་པའི་དོན་ནོ། ། ཆོས་འདིར་ས་བཅུ་གཉིས་བཅུ་གསུམ་པའི་རྣམ་གཞག་ཟུར་ཙམ་བྱུང་ཡང༌། ལུང་གཞན་དང་འགྲིག་དཀའ་བས་རེ་ཞིག་ལ་རྣམ་པར་མ་སྤྲོས་སོ། ། གསུམ་པ་ལ། ཟུང་དུ་འཇུག་པའི་སར་ཤེས་བྱ་ཇི་ལྟ་བ་དང་ཇི་སྙེད་ཀྱི་མཁྱེན་ཚུལ་གང་ཡིན་པ་དང༌། དེ་ལ་གཞན་གྱིས་བརྟགས་པའི་མཐའ་བསལ་བ་དང༌། གདུལ་བྱའི་ཁམས་དང་བག་ལ་ཉལ་མཁྱེན་ནས་ཕྲིན་ལས་འཇུག་པའི་རིམ་པའོ། ། དང་པོ་ནི། སྤྱིར་སངས་རྒྱས་དང་དེའི་མཁྱེན་པ་གཉིས་སུ་དབྱེར་ཡོད་པ་མ་ཡིན་ཀྱང༌། ཆོས་རབ་ཏུ་རྣམ་འབྱེད་ཀྱི་དོན་དུ་ལྡོག་པས་འབྱེད་ཚུལ་འདི་ལྟར།
སངས་རྒྱས་ནི་གཉིས་ཏེ། རང་གི་གནས་ཚུལ་དང༌། གཞན་ལ་སྣང་ཚུལ་ལོ། ། དང་པོ་ལ་གཉིས་ཏེ། རིགས་སུ་མ་ཆད་པ་རྒྱུའི་རྡོ་རྗེ་འཛིན་པ་དང༌། སོ་སོར་ཕྱེ་བ་འབྲས་བུའི་རྡོ་རྗེ་འཛིན་ནོ། ། དང་པོ་ནི། ཆོས་ཀྱི་དབྱིངས་ཀྱི་ཡེ་ཤེས་སོ། ། གཉིས་པ་ལ་ལོངས་སྤྲུལ་གཉིས་ལས། དང་པོ་ནི་མེ་ལོང་ལྟ་བུའི་ཡེ་ཤེས་སོ། །
གཉིས་པ་ནི་བྱ་བ་གྲུབ་པའི་ཡེ་ཤེས་སོ། ། སངས་རྒྱས་དེའི་ཆོས་ལ་གཉིས་ལས། གནས་ཚུལ་ཇི་ལྟ་བ་ནི་མཉམ་པ་ཉིད་ཀྱི་ཡེ་ཤེས་སོ། ། ཇི་སྙེད་པ་ནི་སོ་སོར་རྟོག་པའི་ཡེ་ཤེས་སོ། ། སྣང་ཚུལ་ལ་རྒྱུའི་རྡོ་རྗེ་འཆང་ནི་དང་པོ་སྒྱུར་གཞིའི་རྡོ་རྗེ་འཆང་ངོ༌། ། གཉིས་པ་ནི། སྤྲུལ་སྐུར་བསྒྱུར་མ་ཟིན་པའི་ཞེ་སྡང་རྡོ་རྗེ་ལྟ་བུའོ། ། གཉིས་པ་ནི་བསྒྱུར་ཟིན་པའི་ཞལ་ཕྱག་གི་རྣམ་པ་ཅན་ནོ། ། ཡེ་ཤེས་ནི་རྫས་ཀྱི་སྒོ་ནས་ཆོས་དབྱིངས་ཡེ་ཤེས་གཅིག་པུར་འདུས་ཀྱང༌། བྱེད་ལས་ཀྱི་སྒོ་ནས་མེ་ལོང་ལྟ་བུ་སོགས་བཞིར་ཕྱེ་བ་ལས།
མཁྱེན་པ་པོ་དང་མཁྱེན་ཚུལ་གྱི་ཐ་སྙད་ཇི་ལྟར་འདོགས་པའི་གཞི་ནི། མེ་ལོང་ལྟ་བུའི་ཡེ་ཤེས་ཁོ་ན་ལ་འཆད་པ་དེའི་ཚེ། ཡེ་ཤེས་འདི་ལ། འཁོར་བ་དང་མྱ་ངན་ལས་འདས་པའི་ཆོས་ཐམས་ཅད་གཅིག་ཅར་དུ་འཆར་བས་ན་མེ་ལོང་ལྟ་བུ་ཞེས་བྱ་ལ། འཆར་ཚུལ་ནི་གཉིས་ཏེ། རྣམ་བྱང་གི་ཕྱོགས་རྣམས་རང་སྣང་མངོན་སུམ་པ་ཉིད་དུ་འཆར་བ་དང༌། ཀུན་ནས་ཉོན་མོངས་ཀྱི་ཕྱོགས་རྣམས་གཞན་སྣང་གཟུགས་བརྙན་གྱི་ཚུལ་དུ་འཆར་བའོ། ། དང་པོ་ནི། སངས་རྒྱས་རང་རྒྱུད་ཀྱིས་བསྡུས་པའི་རྣམ་བྱང་གི་ཆོས་ཇི་སྙེད་པ་དང༌། གདུལ་བྱ་གཞན་རྒྱུད་ལ་ཇི་ལྟར་ཡོད་པའི་རྣམ་བྱང་གི་ཆོས་རྣམས་རང་རིག་པའི་མངོན་སུམ་གྱིས་མཁྱེན་ཏེ།
ཆོས་དེ་དག་ནི་སུའི་རྒྱུད་ལ་ཡོད་ཀྱང༌། རྒྱུའི་རྒྱུད་རང་བཞིན་རྣམ་དག་གི་ཡེ་ཤེས་དང་རྫས་དབྱེར་མེད་གཅིག་ཏུ་འདྲེས་པ་ཡིན་ལ། དེའི་ཚེ་སངས་རྒྱས་ཀྱིས་ནི་རང་སྣང་གི་རྒྱུ་རྒྱུད་དང༌། སེམས་ཅན་གྱི་རྒྱུ་རྒྱུད་རྫས་ཐ་དད་དུ་མེད་པ་ལ་མེད་པ་ཉིད་དུ་གཟིགས་པའི་ཕྱིར་ཏེ། སངས་རྒྱས་རང་སྣང་ལ་དག་པའི་སྣང་བ་འབའ་ཞིག་ལས་གཞན་མི་སྣང་བའི་ཕྱིར། གཞན་སྣང་ལ་ནི་རང་གི་རྒྱུད་དྲི་མ་དང་བཅས་པ་ཁོ་ནར་སྣང་བས། སངས་རྒྱས་དང་རྒྱུད་གཅིག་ཏུ་འཆར་བ་མ་ཡིན་ནོ། ། གཞན་སྣང་ཀུན་ནས་ཉོན་མོངས་ཀྱི་ཆོས་ཇི་སྙེད་པ་ནི་མེ་ལོང་ཡེ་ཤེས་ལ། གཟུགས་བརྙན་གྱི་ཚུལ་དུ་འཆར་བར་ནི་མདོ་སྔགས་ཀུན་ནས་གསལ་ལ། དེ་སུའི་གཟུགས་བརྙན་ཡིན་ན་ནི།
གཞན་གྱི་སྣང་བ་གཞན་སེམས་ཉིད་ཀྱིས་བསྡུས་པ་དེའི་འོ། ། གཞན་སྣང་དེ་འདྲ་དེ་གཉིས་སྣང་འཁྲུལ་པའི་བག་ཆགས་ལས་བྱུང་བས། དངོས་པོ་ལ་ཡོད་པ་མ་ཡིན་པས། རང་འདྲའི་རྣམ་པ་གཏོད་བྱེད་དངོས་མ་ཡིན་ཡང༌། ཐ་སྙད་རྣམ་འཇོག་གི་ཚེ། དཔེ་སྐྱེས་བུའི་བྱད་བཞིན་ལྟ་བུ་དང༌། སངས་རྒྱས་ཀྱི་ཡེ་ཤེས་ནི་དཔེ་མེ་ལོང་ལྟ་བུ་དང༌། ཀུན་རྫོབ་ཀྱི་གཟུགས་བརྙན་མཐའ་དག་ནི། དཔེ་བྱད་ཀྱི་གཟུགས་བརྙན་ལྟ་བུ་དང༌། དེ་བྱད་བཞིན་དངོས་མ་ཡིན་ཡང་དེའི་སྣང་ཚུལ་ཤེས་པ་ན་བྱད་བཞིན་དངོས་ཀྱི་ཀུན་རྫོབ་པའི་སྣང་ཚུལ་ཤེས་པ་ལྟར།
ཤེས་བྱ་ཇི་སྙེད་པ་མཐའ་དག་གི་གཟུགས་བརྙན་ཡེ་ཤེས་ལ་ཤར་བ་ན། གཞན་སྣང་ཀུན་རྫོབ་དཔེའི་སྣང་ཚུལ་མངོན་སུམ་དུ་མཁྱེན་པ་ཞེས་བྱ་སྟེ། དཔེར་ན། གཞན་སེམས་ཤེས་པའི་མངོན་ཤེས་ཀྱི་མཁྱེན་ཚུལ་བཞིན་ཏེ། ཇི་སྐད་དུ། དེའི་དབང་གིས་དེ་བཞག་ཕྱིར། ། ཞེས་དོན་དང་འདྲ་བ་དོན་རྟོགས་ཀྱི་སྒྲུབ་བྱེད་དུ་བཤད་པ་དང་ཆ་འདྲ་བ་ནི། ཇི་སྐད་དུ། གཟུང་བའི་མཚན་ཉིད་དཔྱོད་པ་འདི། ། མ་དག་བློ་ཅན་ལ་ཡིན་གྱི། །
རྣལ་འབྱོར་རྟོགས་པ་བསམ་མི་ཁྱབ། ། ཞེས་བཤད་པ་ལྟ་བུའོ། ། མེ་ལོང་ཡེ་ཤེས་ལ་ཤར་བའི་ཤེས་བྱ་ཇི་སྙེད་པའི་གཟུགས་བརྙན་ཐམས་ཅད་ཡེ་ཤེས་དེ་ཉིད་ཀྱིས་བསྡུས་པ་ཡིན་ཏེ། ཇི་སྐད་དུ། གཟུགས་རྣམས་སྣ་ཚོགས་སྣང་བའི་དཔལ། ། གཟུགས་བརྙན་མ་ལུས་འཆང་བ་པོ། ། ཁམས་གསུམ་དབང་ཕྱུག་ཆེན་པོ་སྟེ། ། འཕགས་ལམ་ཤིན་ཏུ་མཐོ་ལ་གནས། ། ཞེས་གསུངས་སོ། ། གཉིས་པ་ནི།
བོད་ཕྱི་མ་དག་གསང་འདུས་འཕགས་སྐོར་གྱི་ལམ་རིམ་འཆད་པ་ལ། དབུ་མ་འཇུག་པའི་ལུང་ཚད་མ་བས་ཀྱང་ཆེས་ཚད་མར་གྱུར་པ་ཉིད་དུ་ཁས་བླངས་ནས། ཤེས་བྱ་ཇི་སྙད་པ་མཐའ་དག་སངས་རྒྱས་རང་སྣང་གིས་ཇི་ལྟ་བ་བཞིན་དུ་འཇལ་བར་བཞེད་པ་ནི། གཞུང་དེའི་ལུང་མངོན་སུམ་པ་ལ་བསྙོན་པ་ཡིན་ཏེ། ཇི་སྐད་དུ། འདི་ནི་ཇི་ལྟར་མཐོང་བཞིན་ཇི་སྲིད་དུ། ། མ་སད་དེ་སྲིད་དེ་ལ་གསུམ་པོ་ཡོད། ། སད་པར་གྱུར་ན་གསུམ་ཆར་ཡོད་མིན་ལྟར། ། གཏི་མུག་གཉིད་སད་པ་ལས་དེ་བཞིན་ནོ། ། ཞེས་དང༌།
ཤེས་བྱ་མེད་ན་ཤེས་པ་བཀག་འགྲུབ་པས། ། སོགས་དང༌། གང་ཚེ་སྐྱེ་མེད་དེ་ཉིད་ཡིན་ཞིང༌། ། སོགས་དང༌། ཤེས་བྱའི་བུད་ཤིང་སྐམ་པོ་མ་ལུས་པ། ། སོགས་དང༌། འགྲེལ་པར། དངོས་པོ་བྱས་པ་ཅན་ལ་མ་རེག་པར། ། རང་བཞིན་འབའ་ཞིག་ཐུགས་སུ་ཆུད་པའི་ཕྱིར། ། སངས་རྒྱས་སོ་ཞེས་གསུངས་པ་རྣམས་དང༌།
ཕན་ཚུན་མི་འགལ་བའི་ཚུལ་སྟོན་དགོས་ཀྱང༌། འཁྱོག་པོར་འཆད་པ་ཁོ་ནའོ། ། གཞན་ཡང་རྗེས་སུ་གཞིག་པའི་ཏིང་ངེ་འཛིན་གྱིས་སྣོད་བཅུད་མ་ལུས་པ་འོད་གསལ་དུ་བཅུག་པ་ལ་དགོས་པ་ཅི་ཞིག་ཡོད་ཏེ། མི་སློབ་པའི་སར་ནི་ཆོས་དེ་དག་མངོན་སུམ་དུ་མཁྱེན་ཚུལ་འབད་ནས་བསྒྲུབས་པའི་ཕྱིར། གལ་ཏེ་བདེན་འཛིན་བཟློག་པའི་ཕྱིར་དུའོ། ། ཞེ་ན། དེ་ལྟ་ན། ཆོས་དེ་དག་ལ་བདེན་པར་འཛིན་པའི་རྟོག་པ་དང༌། དགག་བྱ་བདེན་གྲུབ་ཉིད་འོད་གསལ་དུ་བཅུག་པས་ཆོག་མོད། ཆོས་ཅན་ཚད་མས་གྲུབ་པ་རྣམས་དེར་བཅུག་པ་ལ་དགོས་པ་ཅི་ཞིག་ཡོད།
བདེ་སྟོང་དབྱེར་མེད་དང་རོ་གཅིག་པའི་ཕྱིར་དུའོ་སྙམ་ན་ནི། དེ་ལྟ་ན་མི་སློབ་པའི་སར་བདེ་སྟོང་དབྱེར་མེད་ཀྱི་རྣམ་རོལ་ལས་གཞན་དུ་འཆར་བ་མི་སྲིད་དོ། ། གསུམ་པ་ལ་གསུམ་ཏེ། ངོ་བོ་དང༌། གནས་སྐབས་ཀྱི་དབྱེ་བ་དང༌། མཐར་ཐུག་ཤེས་བྱ་མ་ལུས་པ་སངས་རྒྱས་ཀྱི་ཕྲིན་ལས་སུ་འཇོག་པའོ། ། དང་པོ་ལ། ངོ་བོ་ནི་གཞན་གྱི་དོན་ཁོ་ནའོ། ། བྱེད་པ་པོ་ནི་གནས་ཚུལ་གྱི་སྐུ་གསུམ་པོ་ཉིད་དོ། ། ཇི་ལྟར་བྱ་བ་ནི་སྣང་ཚུལ་གྱི་སྐུ་གསུམ་མངོན་དུ་གྱུར་པའི་སྒོ་ནས་ཏེ།
སྣང་ཚུལ་གྱི་ཆོས་སྐུ་ནི་མིང་ཚིག་ཡི་གེའི་ཚོགས་སུ་སྣང་བའི་ལུང་གི་ཆོས་རྣམས་སོ། ། གང་ལ་འཇུག་པའི་ཡུལ་ནི་སེམས་ཅན་ཏེ། སངས་རྒྱས་ཀྱི་ཕྲིན་ལས་མ་ཞུགས་པ་དང་མི་འཇུག་པ་ནི་འགའ་ཡང་མེད་དོ། ། དེ་ལ་གཉིས་ཏེ། ཀུན་རྫོབ་བཏགས་ཡོད་ཀྱི་སེམས་ཅན་དང༌། དོན་དམ་རྫས་ཡོད་ཀྱི་སེམས་ཅན་ནོ། ། དང་པོ་ནི། འཇིག་རྟེན་ན། བྱེད་པའི་སྐྱེས་བུ་བཅུ་གཉིས་སུ་གྲགས་པ་རྣམས་ཏེ། འཇིག་རྟེན་དང་མཐུན་པར་ཐ་སྙད་མཛད་བདེ་བའི་ཕྱིར་རོ། །
ངེས་པའི་དོན་དུ་ན་དོན་དམ་པ་རྫས་ཡོད་ཀྱི་སེམས་ཅན་ཉིད་ཕྲིན་ལས་ཀྱི་འཇུག་ཡུལ་དུ་ངེས་པ་ཡིན་ཏེ། འཁྲུལ་ངོའི་སྒྲིབ་པ་གང་དུ་གནས་པའི་གཞི་དང༌། འཁྲུལ་མེད་ཀྱི་གཉེན་པོ་གང་དུ་གནས་པའི་ས་དང༌། གནས་གྱུར་གྱི་ས་ཉིད་དུ་འགྲོ་བ་པོ་དང༌། ཟག་མེད་ཀྱི་ཡོན་ཏན་མཐའ་དག་འཛིན་པར་བྱེད་པ་པོ་ནི། དོན་དམ་པའི་སེམས་ཅན་དུ་བཤད་པ་འདི་ཁོ་ན་ལ་ཡོད་པ་ཡིན་གྱི། ཀུན་རྫོབ་འཁྲུལ་པའི་གང་ཟག་ལ་དེ་ལྟ་བུའི་ནུས་པ་མེད་ཅིང༌། སངས་རྒྱས་པ་མི་སྲིད་པས་ན། ཕྲིན་ལས་འཇུག་པ་དོན་མེད་པའི་ཕྱིར་རོ། ། དེ་བས་ན།
གང་འཇུག་པའི་ཕྲིན་ལས་ཀྱི་དངོས་པོ་ནི། ལམ་རིམ་པ་གཉིས་དང་འབྲས་བུ་སངས་རྒྱས་ཀྱི་ཡེ་ཤེས་ལྟ་བུ། ཆོས་ཀྱི་དབྱིངས་ཀྱི་ཡེ་ཤེས་དང་དབྱེར་མེད་དུ་གྱུར་པ་དེའོ། ། གང་གིས་འཇུག་པར་བྱེད་པ་པོ་ནི། རང་སྣང་ལ་ཆོས་དབྱིངས་ཡེ་ཤེས་སུ་གནས་ཤིང༌། གདུལ་བྱ་གཞན་སྣང་ལ་ལོངས་སྤྲུལ་གྱི་རྣམ་པ་ཅན་དུ་འཆར་བ་དེས་སོ། ། ཇི་ལྟར་འཇུག་པ་ནི། གནས་ཚུལ་ལ་མཉམ་ཉིད་དང་སོར་རྟོག་ཡེ་ཤེས་སུ་གནས་ཤིང༌། སྣང་ཚུལ་ཇི་ལྟ་ཇི་སྙེད་སྟོན་པའི་མིང་ཚིག་ཡི་གེའི་ཚོགས་སུ་སྣང་བའི་རྣམ་རིག་གིས་བག་ཆགས་རྒྱུད་ལ་བཞག་པའི་ཚུལ་གྱིས་སོ། ། ཡུལ་གང་ལ་འཇུག་པ་ནི།
གནས་ཚུལ་བརྗོད་བྱ་དོན་གྱི་རྒྱུད་དུ་གནས་ཤིང༌། སྣང་ཚུལ་སེམས་ཅན་རང་སྣང་ལ་བྱེད་པ་པོའི་བདག་ཏུ་སྣང་བ་དེ་ལའོ། ། སྣང་ཚུལ་འདི་ནི་གང་ཟག་ཏུ་སྒྲོ་འདོགས་པའི་དངོས་གྱི་འཁྲུལ་གཞི་དང༌། བརྗོད་བྱ་དོན་གྱི་རྒྱུད་ནི་གང་ཟག་དང་བྱེད་པ་པོར་བརྒྱུད་ནས་འཁྲུལ་པའི་གཞིའོ། ། གལ་ཏེ། རྣམ་བྱང་ཕྱོགས་ཀྱི་བྱ་བ་བྱེད་པ་པོ་དང་འབྲས་བུ་མྱོང་བ་པོ་ཆོས་དབྱིངས་ཡེ་ཤེས་ལ་འཇོག་ན། ཀུན་ནས་ཉོན་མོངས་ཕྱོགས་ཀྱི་བྱེད་པོ་དང་མྱོང་པོ་ཡང་དེ་ལྟར་ཁས་ལེན་ནམ། ཞེ་ན། མ་ཡིན་ཏེ། འཁྲུལ་སྣང་མ་ལུས་པའི་བྱེད་པ་པོ་དང་མྱོང་བ་པོ་ནི།
འཁྲུལ་པ་པོ་གང་ཡིན་པ་དེ་ཉིད་ཀྱིས་བྱེད་དགོས་ཀྱི། འཁྲུལ་མེད་དོན་དམ་པའི་སེམས་ཅན་ནི། མཐོ་རིས་སུ་ཟག་བཅས་ཀྱི་བདེ་བ་མྱོང་པོར་ཡང་མི་འཇོག་ན། ངན་སོང་གི་སྡུག་བསྔལ་མྱོང་བ་པོ་མ་ཡིན་པ་ལྟ་ཅི་སྨོས། གཉིས་པ་ནི་གནས་སྐབས་སུ་མཛད་པ་པོ་སངས་རྒྱས་ཉིད་དང༌། དེ་ལས་བྱུང་བའི་མཛད་པ་དག་དང༌། དེ་ལའང་འབྲས་བུ་མངོན་མཐོ་དང༌། ངེས་ལེགས་ཀྱི་དབྱེ་བས། རྒྱུ་བསོད་ནམས་དང་ཡེ་ཤེས་ཀྱི་ཚོགས་གཉིས་དང༌། དེ་ལའང་ཐེག་པ་གསུམ་གྱི་དབྱེ་བས་གསུམ་དང༌།
བསོད་ནམས་ལའང་གྲུབ་མཐའ་ལ་ཞུགས་པ་དང་མ་ཞུགས་པའི་དབྱེ་བས་གཉིས་དང༌། དེ་ལའང་ཕྱི་རོལ་པ་དང་ནང་པའི་དབྱེ་བས་གཉིས་དང༌། དེ་ལའང་སངས་རྒྱས་རང་སྣང་གི་དང༌། གདུལ་བྱ་གཞན་སྣང་གི་དབྱེ་བས་གཉིས་དང༌། རང་སྣང་ལ་སངས་རྒྱས་གཅིག་གི་ཕྲིན་ལས་གང་ཡིན་པ་དེ་ཐམས་ཅད་ཀྱི་ཡིན་པས་དབྱེ་བ་མེད་པ་དང༌། གཞན་སྣང་ལ་ཞིང་དང་འཁོར་སོགས་ཐ་དད་པ་ཉིད་དུ་ངེས་པ་ལྟ་བུར་སྣང་བ་རྣམས་སོ། ། གསུམ་པ་ནི། དྲང་དོན་དུ། སྤྲུལ་སྐུའི་ཕྲིན་ལས་མཛད་ཚུལ་དང༌། ངེས་དོན་དུ་ཆོས་སྐུའི་ཕྲིན་ལས་མཛད་ཚུལ་གཉིས་ལས།
དང་པོའི་དབང་དུ་བྱས་ན། ཐར་པ་རྒྱུ་འབྲས་ཀྱི་ཕྱོགས་སུ་གཏོགས་པ་རྣམས་ཁོ་ནར་མ་ཟད། འཁོར་བ་རྒྱུ་འབྲས་ཀྱི་ཕྱོགས་སུ་གཏོགས་པ་མཐའ་དག་ཀྱང་སངས་རྒྱས་ཀྱི་ཕྲིན་ལས་སུ་ཁས་ལེན་དགོས་པ་ཡིན་ཏེ། རྒྱུ་འཁོར་བ་མེད་ན་འབྲས་བུ་སངས་རྒྱས་མི་འབྱུང་བ་དང༌། སྤྲུལ་སྐུ་གང་དུ་བཞུགས་པའི་ཞིང་དེ་ན་ཡོད་པའི་སྣོད་བཅུད་མ་ལུས་པ་ཡང༌། སངས་རྒྱས་དེས་སྔོན་ཞིང་དག་པའི་སྦྱོར་བ་བསྒོམས་པའི་མཐུ་ལས་བྱུང་བའི་ཕྱིར་དང༌། ཕྲིན་ལས་ལྷུན་གྱིས་གྲུབ་པ་དང་རྒྱུན་མི་ཆད་པ་ནི། འཁོར་བ་རྒྱུན་མི་ཆད་པ་དང་ལྷུན་གྱིས་གྲུབ་པ་ལ་རག་ལས་པའི་ཕྱིར་དང༌། ཚེ་གཅིག་གིས་སངས་རྒྱས་བསྒྲུབ་པ་དག་ལ་ནི། ཐབས་ལ་མཁས་པས་འཁོར་བ་རྒྱུ་འབྲས་ལམ་དུ་བྱེད་པ་ལ་ངེས་པར་རག་ལས་པའི་ཕྱིར།
ངེས་དོན་ཆོས་སྐུའི་འཕྲིན་ལས་ཀྱི་དབང་དུ་བྱས་ན། སངས་རྒྱས་ཀྱི་ཕྲིན་ལས་སུ་མ་གྱུར་པའི་ཤེས་བྱ་ནི་འགའ་ཡང་ཡོད་པ་མ་ཡིན་ཏེ། ཆོས་ཀྱི་སྐུའི་གཟིགས་ངོར་ནི་མ་དག་པའི་སྣང་བ་མི་འཆར་ཞིང༌། དག་པའི་སྣང་བ་ལ་ནི། ཆོས་སྐུ་མ་ལུས་པའི་ཕྲིན་ལས་ཀྱི་ཁྱབ་པའི་ཕྱིར། ཞེས་བྱ་བ་འདི་གྲུབ་པའོ། ། གསུམ་པ་འཇུག་གི་དོན་ལ་གསུམ་སྟེ། རྣམ་བཤད་འདིའི་ལུས་དུ་ཞིག་ཡིན་པ་ངོས་གཟུང་ནས་མིང་དོན་བཤད་པ་དང༌། བརྩམས་པའི་དགེ་བ་ཟུང་འཇུག་ཏུ་བསྔོ་བ། གང་གིས་ཇི་ལྟར་བརྩམས་པའི་ཚུལ་བཤད་ནས་གོང་མ་དག་གི་དགོངས་པ་ཡོངས་སུ་གང་བར་བསྔོ་བའོ། །
དང་པོ་ལ་རྣམ་བཤད་འདིའི་ལུས་རྣམ་པར་བཞག་པ་ནི་བདུན་ཏེ། བསྟན་པ་ཡོངས་རྫོགས་ཀྱི་ཆོས་འཁོར་གསུམ་རྣམ་པར་བཞག་པ་རིན་པོ་ཆེའི་གཏེར་མཛོད། རྡོ་རྗེ་ཐེག་པའི་བརྗོད་བྱ་དོན་གྱི་རྒྱུད་ངོས་གཟུང་ནས་ཨེ་ཝཾ་རྣམ་པར་བཞག་པ་རིན་པོ་ཆེའི་གཏེར་མཛོད། སྦྱང་གཞི་སྦྱང་བྱ་སྦྱོང་སྦྱངས་འབྲས་གནས་གྱུར་གྱི་རྣམ་གཞག་རིན་པོ་ཆེའི་གཏེར་མཛོད། ཕར་ཕྱིན་དང་སྔགས་ཀྱི་དབུ་མ་མ་འདྲེས་པར་ཕྱེ་ནས་འདིར་སྔགས་ཀྱི་དབུ་མ་རྣམ་པར་བཞག་པ་རིན་པོ་ཆེའི་གཏེར་མཛོད། ཀུན་རྫོབ་ཀྱི་སྣང་ཚུལ་འཁྲུལ་པར་བསྟན་ནས་གཞི་འབྲས་ཀྱི་ཟུང་འཇུག་དོན་དམ་གཅིག་པུར་ངེས་པའི་གཏེར་མཛོད། སྲིད་པར་སྐྱེ་བའི་རིམ་པ་ཁོ་ན་སྦྱངས་པས་སྣོད་བཅུད་མཐའ་དག་སྦྱོང་ནུས་པ་རིན་པོ་ཆེའི་གཏེར་མཛོད། སྲིད་པར་འཆི་བའི་རིམ་པ་ཁོ་ན་སྦྱངས་པས་སྣོད་བཅུད་མཐའ་དག་སྦྱོང་ནུས་པ་རིན་པོ་ཆེའི་གཏེར་མཛོད་དོ། ། དེ་ལྟར་གཏེར་མཛོད་བདུན་པོ་རེ་རེའི་ནང་དུ་འཇུག་པ་ལ་ཆོས་ཀྱི་སྒོ་མི་འདྲ་བ་གསུམ་གསུམ་དུ་ཕྱེ་བས་རྣམ་པར་ཐར་པའི་སྒོ་ཉི་ཤུ་རྩ་གཅིག སྒོ་རེ་རེ་ཕྱེ་བའི་ནང་དུ་ཡང་མཚན་མི་འདྲ་བ་གསུམ་གསུམ་འཆར་བའི་དངུལ་དཀར་གྱི་རྔ་བོ་ཆེ་གསུམ་ཚན་དུ་སྦྱར་བས་གྲུབ་མཐའི་རྣམ་དབྱེ་དྲུག་ཅུ་རྩ་གསུམ་དུ་བཤད་པ་དང༌།
དེ་ལྟར་བཤད་པའི་གྲུབ་དོན་དུ་འབྲས་བུ་སངས་རྒྱས་ཀྱི་ས་དང༌། ཕྲིན་ལས་ཀྱི་ངོས་འཛིན་དམ་བཅར་བཞག་པ་སུམ་ཅུ་སོ་བདུན་ཏེ་ལུས་བརྒྱ་ཐམ་པར་ཚང་བ་ལ་འཁྲུལ་པ་མེད་དོ། ། གཉིས་པ་ནི། དེ་ལྟར་ཐོག་མ་མེད་དུས་ནས། ། རང་རིག་རང་གསལ་གཅིག་པུ་ཉིད། ། ཟུང་དུ་འཇུག་ཕྱིར་རྣམ་ཤེས་ལ། ། གང་སྣང་འཁྲུལ་པར་འདིས་རྟོགས་ཤོག ། གཞི་དུས་ཟུང་འཇུག་འདིར་གོ་ནས། ། འབྲས་བུའི་དུས་ཀྱི་ཟུང་འཇུག་ལ། ། ཚེ་གཅིག་གིས་འཇུག་རིམ་ཀུན་ཡང༌། །
དོན་དམ་གཅིག་པུར་འདིས་རྟོགས་ཤོག ། གཞི་ལམ་འབྲས་བུའི་དུས་ཀུན་ཏུ། ། དོན་དམ་བདེན་པ་ཉག་གཅིག་ལས། ། ཆོས་གཞན་འགའ་ཡོད་མིན་པ་ནི། ། ཟུང་འཇུག་ཉིད་དུ་འདིས་རྟོགས་ཤོག ། ཇི་སྲིད་ཆོས་དང་གང་ཟག་ཏུ། ། ཚུལ་མིན་ཡིད་བྱེད་མ་སྤངས་པ། ། དེ་སྲིད་ཡང་དག་མིན་རྟོག་ལ། ། འཁྲུལ་སྣང་འཆར་བར་འདིས་རྟོགས་ཤོག ། གཟུང་དང་འཛིན་པ་ལས་གྲོལ་བའི། །
ཡེ་ཤེས་མངོན་དུ་མ་བྱས་པ། ། དེ་སྲིད་ཀུན་རྫོབ་དམ་པའི་དོན། ། ཟུང་དུ་འབྲེལ་བར་འདིས་རྟོགས་ཤོག ། དམ་པའི་དོན་ཡང་མཚན་འཛིན་ལས། ། ཇི་སྲིད་མ་གྲོལ་དེ་སྲིད་དུ། ། ཀུན་རྫོབ་ཉིད་ལས་མ་འདས་ཕྱིར། ། སྒྱུ་མར་འཛིན་པ་ལས་གྲོལ་ཤོག ། མཚན་འཛིན་མ་ལུས་ཡེ་ཤེས་ཀྱི། ། མེ་ཆེན་འབར་བས་སྲེགས་ཟིན་ནས། ། ཀུན་རྫོབ་སྣང་བ་ཅི་ཤར་ཡང༌། །
དོན་དམ་ཁོ་ནར་འདིས་རྟོགས་ཤོག ། དམ་པའི་དོན་ལ་མཚན་འཛིན་གྱི། ། སྤྲོས་པ་མ་ལུས་བཀག་ཤུལ་དུ། ། དོན་དམ་བདེན་གཅིག་ཡེ་ཤེས་ལ། ། རྣམ་རོལ་སྣང་ཚོགས་དུ་འཆར་ཤོག ། གསུམ་པ་ནི། དཔལ་གསང་བ་འདུས་པའི་ལམ་རིམ་པ་གཉིས་ཀྱི་རྣམ་པར་བཤད་པ་རིན་པོ་ཆེའི་གཏེར་མཛོད་བདུན་པ་ཞེས་ཀྱང་བྱ། རྣམ་པར་ཐར་པའི་སྒོ་ཉི་ཤུ་རྩ་གཅིག་པ་ཞེས་ཀྱང་བྱ། རང་གཞན་གྲུབ་མཐའི་ཤན་འབྱེད་དྲུག་ཅུ་རྩ་གསུམ་པ་ཞེས་བྱ་བ་འདི་ནི། ཆོས་ཚུལ་འདི་ལ་ལྷག་པར་མོས་ཤིང་ཉམས་སུ་ལེན་པའི་བཤེས་གཉེན་གུ་གེ་ཤ་ཝཾ་པ་རྣམ་རྒྱལ་གྲགས་པ་བཟང་པོས་བསྐུལ་བའི་ངོར་བགྱིས་ནས།
དཔལ་ཤཱཀྱ་མཆོག་ལྡན་དྲི་མེད་ལེགས་པའི་བློས། རྗེ་བླ་མ་ཁྱབ་བདག་རྡོ་རྗེ་སེམས་དཔའི་ངོ་བོར་བཞུགས་པ་ཡབ་སྲས་རྣམ་པ་ལྔ་ལས། འཕགས་སྐོར་གྱི་དབང་ལུང་བཤད་པ་མན་ངག་རྣམས་རྫོགས་པར་ཐོས་ཤིང༌། རྒྱལ་སྲས་ཀུན་དགའ་དབང་ཕྱུག་པའི་ཞལ་སྔ་ནས། ཡེ་ཤེས་ཞབས་ལུགས་ཀྱི་དབང་ལུང་ཉེ་བར་ཐོབ་པའི་བཀའ་དྲིན་གྱིས། རྗེ་བཙུན་ཁྱབ་བདག་རྡོ་རྗེ་སེམས་དཔའི་ངོ་བོར་བཞུགས་པ་དོན་གྱི་སླད་དུ་མཚན་ནས་སྨོས་ཏེ་ཀུན་དགའ་བཟང་པོའི་ཞལ་སྔ་ནས་ཀྱི་དགོངས་པ་ཟབ་མོ་ཡོངས་སུ་གང་བར་གྱུར་ཅིག་པའི་བསམ་པ་ཉེ་བར་བཞག་ནས། རང་ལོ་དོན་བདུན་པ་ཤིང་ཕོ་བྱ་བའི་ཆོ་འཕྲུལ་ཅན་གྱི་ཡར་ཚེས་དགའ་བ་གསུམ་པ་ལ་ཐུབ་བསྟན་གསེར་མདོག་ཅན་གྱི་ཆོས་གྲྭ་ཆེན་པོར་རྫོགས་པར་གྲུབ་པའི། ཡི་གེ་པ་ནི་བསོད་ནམས་ཡེ་ཤེས་ལྷུན་གྲུབ་པའོ།། །། མངྒ་ལཾ། བྷ་ཝནྟུ།།
༈ །།དཔལ་གསང་བ་འདུས་པའི་རྣམ་བཤད་ཀྱི་རང་ལུགས་འཇོག་མཚམས་སོ་བདུན་པ་ཞེས་བྱ་བ་དཔལ་མི་བསྐྱོད་རྡོ་རྗེའི་ཞབས་ཉིད་ལ་གུས་པས་ཕྱག་འཚལ་ལོ། ། བསྟན་པ་ཡོངས་རྫོགས་ཀྱི་ངེས་དོན་མཐར་ཐུག་ནི་བདེན་གཉིས་ཟུང་འཇུག་ཏུ་ངེས། ཟུང་འཇུག་གི་གོ་དོན་གཉིས་སུ་མེད་པར་ངེས། གཉིས་མེད་ཀྱི་གོ་དོན་དོན་དམ་པའི་བདེན་པ་གཅིག་པུར་ངེས། གཅིག་པུ་དེ་བློའི་ཡུལ་ལས་འདས་པ་དབུ་མ་ཐལ་རང་གི་ལུགས་ཏེ་འཇམ་པའི་དབྱངས་ཀྱིས་གསུངས། གཅིག་པུ་དེ་སོ་སོ་རང་རིག་པའི་ཡེ་ཤེས་ཀྱི་མྱོང་བྱར་བཞེད་པ་རྣམ་རྫུན་དབུ་མའི་ལུགས་ཏེ་རྗེ་བཙུན་བྱམས་པས་གསུངས། གཅིག་པུ་དེའི་ངོས་འཛིན་ཞེན་བློས་དག་པའི་རང་བཞིན་ལྷན་སྐྱེས་ལ་བཞེད་པ་སྔགས་ཀྱི་དབུ་མའི་ལུགས་ཏེ་རྡོ་རྗེ་འཆང་གིས་གསུངས། དེ་ལ་ལྡོག་པས་ཕྱེ་ན་རང་བཞིན་རྣམ་དག་གཞི་དུས་ཀྱི་དབུ་མ་དང༌། གློ་བུར་རྣམ་དག་འབྲས་དུས་ཀྱི་དང༌། ཕྱོགས་རེས་དག་པ་ལམ་དུས་ཀྱི་དང་གསུམ་ཡོད་ཀྱང༌།
རྟོགས་བྱེད་ཀྱི་ཐབས་སྔགས་ལམ་གྱིས་མ་བྱས་ན་སྔགས་ཀྱི་དབུ་མར་མི་རུང༌། ཕར་ཕྱིན་པའི་ལུང་རིགས་ཀྱིས་ཕུ་ཐག་བཅད་ཟེར་བའི་དབུ་མ་དེ་དོན་སྤྱི་དང་གཞན་སེལ་ཙམ་ལས་མ་འདས། སྔགས་ལམ་དུ་ཀུན་རྫོབ་རང་སྟོང་གི་ལྟ་བ་དང་དོན་དམ་གཞན་སྟོང་གི་སྟོང་ཉིད་གང་ཡིན་ཀྱང་ཡེ་ཤེས་ཉིད་ལ་ངོས་འཛིན་དགོས། ཡེ་ཤེས་དེའི་དངོས་པོ་རང་སྟོང་དུ་ཁས་བླངས་ན་སྔགས་ཀྱི་ཉམས་ལེན་འཇིག་པས་ན། ཐེག་པ་ཆེན་པོའི་དབུ་མ་གཉིས་ཀྱི་རང་ལུགས་སོ་སོར་ཤན་ཕྱེད་དགོས་སོ། ། ཞེས་བྱ་བ་ནི་བཅུ་ཚན་དང་པོའོ། ། ཐལ་རང་གི་དབུ་མར་ནི་ཆོས་གང་ཡང་གདོད་མ་ནས་ཡོད་མ་མྱོང༌། དེའི་ཚེ་ཐོས་བསམ་གྱི་རིགས་པས་བཙལ་བས་མི་རྙེད། དེའི་ཕྱིར་གང་ཡང་ཡོད་པ་མ་ཡིན། མེད་པའང་མིན།
ཡོད་མེད་གཉིས་ཀ་མ་ཡིན་པ་ནི་ཡོད་མེད་གཉིས་ཀ་ཡིན་པ་ལ་ལྟོས་ནས་འཇོག་པའི་ཕྱིར། ཕྱོགས་གཅིག་ཁས་མི་ལེན་པའི་ཚེ་འགལ་ཟླ་གཅིག་ཤོས་ཀྱང་ཁས་མི་ལེན། དེ་ལྟ་བུའི་མཐའ་བྲལ་དེ་རྟོགས་པའི་མངོན་སུམ་མི་སྲིད། སྒྲ་རྟོག་གིས་ཡུལ་དུ་གང་བྱས་གཞན་སེལ་ལས་མ་འདས་པའི་ཕྱིར་དོན་དམ་བདེན་པར་མི་རུང༌། ཐ་སྙད་དུ་དོན་དམ་བདེན་པའི་མཚན་གཞིར་གང་གཟུང་བ་དེས་དོན་དམ་བདེན་པའི་གོ་མི་ཆོད། དེ་ལྟ་བུའི་མཐའ་བྲལ་དེ་སྔགས་ལམ་གྱི་ཚེ་མཚན་འཛིན་སེལ་བྱེད་དུ་རུང་ཡང་མཉམ་གཞག་ཉམས་ལེན་ལ་སྦྱར་ན་སྐྱེད་རྫོགས་ཀྱི་ལམ་འཇིག་པར་བྱེད། ཐལ་རང་གི་ལྟ་བའི་འཇོག་ཚུལ་མེད་པར་དགག་པ་ཉིད་དུ་གནས། དབང་བཞི་པའི་ལྟ་བས་ཐལ་རང་པའི་མཐའ་བྲལ་ཡུལ་དུ་བྱེད་ན་མཚན་མར་འཛིན་པ་ལས་མ་འདས་སོ། ། ཞེས་བྱ་བ་ནི་བཅུ་ཚན་གཉིས་པའོ། ། གསང་སྔགས་བླ་མེད་ཀྱི་བརྗོད་བྱ་དོན་གྱི་རྒྱུད་ནི།
གཞི་གདོད་མ་ནས་ཡོད་པའི་ལྷན་ཅིག་སྐྱེས་པའི་ཡེ་ཤེས་བདེ་བ་དང་སྟོང་པ་ཟུང་དུ་འཇུག་པ་དེ་ལ་ངོས་འཛིན། མིང་གི་རྣམ་གྲངས་དང་པོའི་སངས་རྒྱས། ཁམས་བདེ་བར་གཤེགས་པའི་སྙིང་པོ་ཆོས་དབྱིངས་ཡེ་ཤེས་དང་ཨེ་ཝཾ་ཞེས་བྱ། འདི་ནི་ཡུལ་ཅན་སྤྲོས་པའི་མཐའ་ཐམས་ཅད་དང་བྲལ་བར་འཆད་ཀྱི་ཡུལ་གྱི་སྤྲོས་བྲལ་དུ་མི་འཆད། སྐྱེད་རྫོགས་མཐའ་དག་གི་སྒྲུབ་གཞི་དང་སྒྲུབ་པ་པོ་འདི་ལས་གཞན་ན་མེད་ཅིང༌། སྤང་བྱ་མཐའ་དག་གི་སྦྱང་གཞི་དང་གནས་དང་ཡོན་ཏན་མཐའ་དག་དབྱེར་མེད་དུ་འཇུག་པའི་གཞི་འདི་ཁོ་ནར་ངེས། ཟག་བཅས་ཉེར་ལེན་གྱི་ཕུང་པོ་ལ་བཏགས་པའི་གང་ཟག་སྒྲུབ་པ་པོར་ཁས་བླངས་ན་མུ་སྟེགས་དང་ཁྱད་མེད་དུ་སོང༌། སྦྱང་གཞི་སྦྱོང་བ་དང་སྤང་བྱ་སྤོང་བའི་ཁྱད་པར་ཤེས་ན་མཐར་ཐུག་གི་སྤངས་རྟོགས་མངོན་དུ་བྱེད་ཚུལ་གོ་ནུས། ཟག་བཅས་ཀྱི་ཕུང་སོགས་སུ་སྣང་བའི་རྣམ་རིག་ལས་མ་གཏོགས་པའི་ཕུང་སོགས་ཀྱི་དངོས་པོ་ཁས་མི་ལེན་པ་དེའི་ཚེ་ཕྱིར་བལྟ་དྲི་མའི་ཆ་ནས་སྦྱང་བྱ་དང༌། ནང་བལྟ་རང་རིག་གི་ཆ་ནས་སྦྱང་གཞིར་འཇོག་པའི་ཤན་ཕྱེད་དགོས།
གསང་བ་འདུས་པའི་ལམ་གྱིས་ཚེ་གཅིག་ལ་སངས་རྒྱས་འགྲུབ་པ་འཛམ་བུ་གླིང་པའི་མིའི་ལུས་རྟེན་སྐྱོན་དང་བྲལ་བ་ཁོ་ནར་ངེས། དེ་ལྟར་སངས་རྒྱས་པའི་ཚེ་ཞིང་དེ་སངས་རྒྱས་རང་དང་ས་བཅུ་པའི་བྱང་སེམས་ཀྱི་རང་སྣང་ལ་འོག་མིན་ཁོ་ནར་ངེས། ཆོས་དང་འཁོར་གྱི་ངེས་པ་གདུལ་བྱ་གཞན་སྣང་ལ་འབྱེད། རང་རེའི་སྟོན་པ་འོད་གསལ་གྱི་རིམ་པས་དེ་མ་ཐག་ཏུ་སངས་རྒྱས་པར་བཤད་པ་དེ་སྒྱུ་མའི་སྐུ་མཐར་ཕྱིན་པ་དང༌། བསོད་ནམས་ཀྱི་ཚོགས་རྫོགས་ཟིན་པ་ལྷན་ཅིག་པར་བྱུང་བ་ལ་དགོངས་སོ། ། ཞེས་བྱ་བ་ནི་བཅུ་ཚན་གསུམ་པའོ། ། རྡོ་རྗེའི་ཐེག་པར་ནི་གཞི་འབྲས་གཉིས་སུ་དོན་དམ་པའི་བདེན་པ་འབའ་ཞིག་ཡོད་ཀྱི་གཅིག་ཤོས་ཡོད་པར་མི་འཆད་ཅིང་དབུ་མ་ཐལ་འགྱུར་བས་ནི་དུས་དེར་དེ་ཡང་མི་འདོད་ཀྱི་སྟོང་ཉིད་འབའ་ཞིག་པའོ་ཞེས་འཆད། ལུགས་དེ་གཉིས་ཀས་ཀྱང༌། ཇི་སྲིད་གློ་བུར་བ་གཉིས་སྣང་འཁྲུལ་པའི་བག་ཆགས་མ་སྤངས་པ་དེ་སྲིད་དུ་ཀུན་རྫོབ་ཏུ་བདེན་པ་དག་ནི་མ་བརྟགས་གཅིག་པུར་ཉམས་དགའ་བ་ཉིད་དུ་ཁས་ལེན་ཅིང་དེའི་འབྲས་བུ་བསོད་ནམས་ལས་ནི་གཞན་སྣང་ལ་ལོངས་སྐུའི་སྣང་བ་འཆར། ལུགས་འདིར་ཐུན་མོང་མ་ཡིན་པའི་སྒྱུ་མ་ནི་སྒྲུབ་པའི་གཞི་དོན་དམ་པ་ལས་བསྒྲུབས་པ་ཡིན་ཀྱང་ཡུལ་ཅན་རྟོག་པར་སོང་བའི་དབང་གིས་ཀུན་རྫོབ་བདེན་པར་འཆད་དགོས།
རྟོག་པ་དེ་ཙམ་ཞིག་འོད་གསལ་བའི་མེས་བསྲེགས་པ་ན་སྒྱུ་མ་ནི་ཟུང་འཇུག་དོན་དམ་པའི་བདེན་པ་འབའ་ཞིག་པར་ལྷུན་གྱིས་གྲུབ། སྐྱེད་རྫོགས་ཀྱི་སྒྲུབ་པ་པོ་ཆོས་དབྱིངས་ཡེ་ཤེས་ཉིད་དེ་དག་གི་ལྷར་འཆར་བ་ཡིན་གྱི། ལྷའི་གཟུང་རྣམ་འཆར་མཁན་གྱི་སྒྲུབ་པ་པོའི་རྟོག་པ་ལོགས་ན་ཡོད་ཟེར་བ་འཁྲུལ། སངས་རྒྱས་ཀྱི་སེམས་ཅན་གྱི་སེམས་ལ་ཀུན་རྫོབ་ཀྱི་འཆར་ཚུལ་མཁྱེན་པ་ནི་སེམས་ཅན་དེ་དག་གི་རང་སྣང་ལས་ཡིན་གྱི། རྣམ་ཤེས་ཀྱི་དངོས་པོ་སྣང་བར་འཆད་པ་མ་ཡིན། རྣལ་འབྱོར་དབང་ཕྱུག་གི་གསུང་ནས་སངས་རྒྱས་དང་སེམས་ཅན་རྒྱུད་གཅིག་པ་ཉིད་དུ་འཆད་པ་དེ། ཤེས་བྱ་མཐའ་དག་པའི་རང་བཞིན་རྣམ་དག་གི་ཡེ་ཤེས་གཅིག་ཉིད་ཡིན་པ་ལ་དགོངས་ཏེ། དེའི་རྒྱུ་མཚན་གྱིས་སངས་རྒྱས་ཀྱི་ཕྲིན་ལས་ཇི་སྙེད་པ་སེམས་ཅན་ལ་འཇུག་ཏུ་རུང་བ་ཡིན། ཞེས་བྱ་བ་ནི་གྲུབ་པའི་དོན་བདུན་མཚན་གཅིག་ཁ་བསྐང་སྟེ་བཤད་པས་གསང་བ་འདུས་པའི་རྣམ་བཤད་རིན་པོ་ཆེའི་གཏེར་མཛོད་བདུན་པ་ཞེས་བྱ་བའི་བསྟན་བཅོས་ཀྱི་བརྗོད་བྱའི་དོན་གྱི་རྣམ་གྲངས་བརྒྱ་ཐམ་པ་གོ་བདེ་བར་ངོས་གཟུང་བ་ཡིན་ཏེ། རྣམ་བཤད་དཀྱུས་མ་ཉིད་ཀྱི་ནང་ན་བོད་སྔ་མ་དང་ཕྱི་མ་ཞེས་པའི་ཚིག་གིས་ཟིན་པ་དྲུག་ཅུ་རེ་གསུམ་ཡོད་དོ། །
སྨྲས་པ། རང་གཞན་གྲུབ་མཐའ་སོ་སོ་བའི། ། སྐྱེ་མཆེད་ཆ་ཤས་མ་ཉམས་པ། ། གསལ་པོར་འཆར་བའི་དངུལ་དཀར་གྱི། ། མེ་ལོང་གཡའ་དང་སྒྲིབ་བྲལ་བ། ། ལྟ་འདོད་ཡོད་དམ་ཕྱིས་འབྱོན་པའི། ། སྦྱངས་ལྡན་རྣམ་དཔྱོད་གསལ་པོ་དང༌། ། ཞེན་པས་ཞུགས་མིན་འགས་མཐོང་ན། ། ཐལ་མོ་ལན་བརྒྱར་སྦྱོར་མིན་ནམ། ། དབུ་མའི་གཞུང་ལུགས་ལོག་བློ་ཡིས། །
སྦྱར་བའི་གཟན་ཟེར་འཕྱོར་ཆས་སུ། ། བྱེད་པོས་རང་གཞན་གསང་སྔགས་ཀྱི། ། ཤན་འབྱེད་ཟེར་བ་གད་མོའི་གནས། ། འདིར་བཤད་ཉུང་ངུའི་ལྡེ་མིག་གིས། ། གསང་བ་འདུས་པའི་ཆོས་ཀྱི་སྒོ། ། བརྒྱ་ཕྲག་འབྱེད་དོ་ཡིད་ཆེས་པར། ། བཞེད་ན་གཞུང་ལུགས་མང་དུ་ལྟོས། ། ཞེས་ཀྱང་རྗེས་སུ་སྦྱར་བ་ཡིན། ། ཤུ་བྷཾ། ། སྭ་སྟི།
རྒྱལ་བའི་སྐུ་གསུང་ཐུགས་ཡེ་ཤེས། ། མི་ཕྱེད་གསང་ཀུན་འདུས་པའི་དངོས། ། ཡ་མཚན་སྒྱུ་མའི་གར་གྱིས་ནི། ། གྲུབ་པ་མ་ལུས་སྦྱིན་མཛད་པོ། ། དཔལ་ལྡན་འདུས་པའི་ཕྱོགས་རེ་ཙམ། ། བཟུང་བས་ཀུན་ལ་བསྙེངས་བྲལ་ཞེས། ། འཕགས་ཡུལ་གྲགས་པའི་རྔ་སྒྲ་ཅན། ། ཀུན་གྱི་གཙུག་རྒྱན་ནོར་བུས་ལེན། ། གངས་ཅན་ལྗོངས་སུ་ལྷ་བཙན་པོའི། ། དད་པའི་ཕོ་ཉས་སྤྱན་འདྲོངས་པ། །
སྔ་འགྱུར་ཐེག་པའི་ལམ་སྲོལ་དང༌། ། ཕྱིས་འགྱུར་ཀུན་གྱིའང་ཐོག་མར་བྱོན། ། དེ་ནས་མར་འགོས་ལོ་ཙཱ་ཡི། ། གཡོ་མེད་ཤིང་རྟས་འདིར་དྲངས་པ། ། ཀུན་ཚང་མཛོད་བཟུང་རིན་ཆེན་གྲུབ། ། དེ་སྲས་གཞོན་ནུས་ཡེ་ཤེས་ཀྱི། ། མཚན་ཅན་ལ་འཕོས་སྲོལ་ཀུན་དང༌། ། ཁ་ཆེ་པ་ལས་ཕྱིས་བྱོན་པའི། ། དབང་དང་གདམས་པ་ཀུན་ཚང་བ། ། རབ་བཟུང་ཆོས་ཀྱི་རྒྱལ་སྲིད་ལ། །
དབང་བསྒྱུར་ཀུན་དགའི་ཉི་མ་ཡིས། ། གསང་འདུས་བསྟན་པའི་ཐུན་མཚམས་ཡང༌། ། ཉིན་བྱེད་བཟང་པོར་མཛད་གང་གིས། ། གངས་ཅན་ལྗོངས་སུ་ཕྱིས་འབྱོན་པའི། ། མང་ཐོས་གྲགས་པ་གསལ་ལྡན་འགའ། ། སྔགས་གཞུང་ཀུན་ལས་འདུས་པའི་ལམ། ། ཁྱད་འདོན་བསྒྲུབ་པའི་དལ་བ་ཡིས། ། ཐེག་ཆེན་གཞུང་ཀུན་མ་བཤད་དང༌། ། བཤད་ཆེས་པ་དང་ལེགས་པར་ནི། ། བཤད་ལས་གཞན་དུ་བརྩམས་གཟིགས་ནས། །
ཀུན་གྱི་ཤན་འབྱེད་འཁྲུལ་མེད་དུ། ། རྒྱས་པར་མཛད་དོ་ལྷག་མའི་ཁུར། ། དངོས་སློབ་རྣམ་དཔྱོད་ཐོས་པ་ཅན། ། ཀུན་ལ་གཞག་ཕྱིར་གང་འདིས་ཀྱང༌། ། སྔོན་རབས་རྒྱུད་པའི་གཞུང་བཙུགས་ནས། ། རིན་ཆེན་གཏེར་མཛོད་བདུན་གྱི་དངོས། ། ཞལ་མཐོང་སྩོལ་བའི་རྣམ་ཐར་སྒོ། ། ཉི་ཤུ་རྩ་གཅིག་འདིར་ཕྱེ་བས། ། ཕྱིས་བྱུང་གཏམ་གྱི་སྒོ་བརྒྱ་ཤེས། ། སྒོ་མངས་དེ་དག་གང་ཕྱེ་ཡང༌། །
འདུས་པའི་གཙུག་ལག་ཁང་མི་མཐོང༌། ། རྗེ་བཙུན་གོང་མའི་གཞུང་འཛུགས་ཞེས། ། དུས་འདིར་ཟེར་བ་གཞན་མང་པོས། ། འབེལ་གཏམ་གཅིག་ནས་གསུམ་སྦྲེལ་ཚེ། ། གཞན་ཟེར་གཏམ་གྱི་སྒོར་ཞུགས་ནས། ། གཏམ་དེ་རང་གཞུང་རྒྱན་དུ་འཛིན། ། དཔྱོད་ཅན་ཐོས་ལྡན་འགའ་ཡོད་དམ། ། རང་གཞན་གྲུབ་མཐའི་སྒོ་དབྱེ་བ། ། མཚར་དུ་དངར་བའི་བསྟན་བཅོས་འདི། ། པར་དུ་གང་གྲུབ་བདག་པོའི་རྐྱེན། །
བསྟན་འཛིན་བཀྲ་ཤིས་རྒྱལ་མོའི་མཚན། ། པར་ཤིང་གཏིང་ཁེབས་རྫོང་ཆེན་པས། ། མཛད་དོ་འདྲི་པོ་བསྲུངས་མ་དཔལ། ། མཁས་པའི་གྲགས་ཐོབ་ཆོས་དཔལ་ལྡན། ། དོན་ཀུན་གྲུབ་དང་གུ་རུ་སྐྱབས། ། ཆོས་འདི་པར་དུ་ལེགས་གྲུབ་པ། ། སྐབས་དེར་ཡོན་གྱི་བདག་པོ་མཆོག ། ཆབ་སྲིད་འཇམ་དར་རྒྱས་པ་དང༌། ། དབུ་རྨོག་གོང་ནས་གོང་བཙན་ཤོག ། རྒྱུ་ཚོགས་སྦྱོར་དང་སྒོ་གསུམ་གྱི། །
རིག་བྱེད་སྒྲིན་འགྲུས་རྣམ་དག་པ། ། ཀུན་ལ་མཆོག་དང་ཐུན་མོང་གི ། གྲུབ་པའི་དངོས་ཀུན་དེང་འདིར་སྩོལ།། །། སྭ་སྟི། ཕྱི་ནང་གཞན་གསུམ་འབྱོར་པའི་མན་ངག་གི་བསྟན་བཅོས་རིན་ཆེན་གཏེར་མཛོད་གསུམ་པ་ཅེས་བྱ་བ་བཅོམ་ལྡན་འདས་དུས་ཀྱི་འཁོར་ལོ་ལ་ཕྱག་འཚལ་ལོ། ། ཆོས་ཀྱི་དབྱིངས་ལས་མ་གཏོགས་པའི། ། ཆོས་གཞན་ཡོད་པ་མ་ཡིན་མོད། ། ཕྱི་ནང་གཞན་གསུམ་ཞེས་བྱ་བ། ། བདེན་པ་གཉིས་ལས་རབ་ཏུ་ཕྱེད། ། ལས་དང་ཉོན་མོངས་ལས་བྱུང་པའི། །
ཕྱི་ནང་ཀུན་རྫོབ་བདེན་པ་སྟེ། ། གཞན་ནི་རང་བཞིན་གློ་བུར་གྱིས། ། རྣམ་དག་དོན་དམ་བདེན་པའོ། ། ཐོག་མར་ཕྱི་ནང་སྦྱར་བཤད་ནས། ། དེ་དང་གཞན་སྦྱོར་ཚུལ་རྗེས་འཆད། ། འཇིག་རྟེན་མུ་མེད་ལ་སོགས་པ། ། ཕྱིའི་དབང་གིས་ནང་བྱུང་ཞེས། ། ཟེར་མོད་ནང་ལས་ཕྱི་འབྱུང་བར། ། ཐེག་ཆེན་པ་རྣམས་ཕལ་ཆེར་མཐུན། ། དེ་ཡང་ཀུན་གཞིའི་སྟེང་དུ་ནི། །
འཁོར་བའི་ཕྱོགས་ཀྱིས་ཆོས་རྣམས་ཀྱི། ། ས་བོན་བསགས་པ་སྨིན་པ་ལས། ། ཁམས་དྲུག་ལྡན་པའི་སྐྱེས་བུ་བྱུང༌། ། དེ་ཡང་མི་ཉིད་ཀྱིས་དབང་བྱས། ། མི་ལུས་འདོམ་གང་གྲུ་བཞི་པའི། ། དཔངས་ལས་འཇིག་རྟེན་འབུམ་ཕྲག་བཞི། ། རྒལ་ཚིགས་ངོ་བོར་སྣང་བ་ཡི། ། བག་ཆགས་སྨིན་ལས་རི་རབ་ཀྱང༌། ། སྣང་ངོ་མགོ་འོག་ལུས་ཚུད་པའི། ། དོན་སྣོད་བརྟེན་པར་བཅས་པ་ཡི། །
བག་ཆགས་དབང་ལས་རི་མཚོ་གླིང༌། ། དྲུག་ཚན་གསུམ་པོའང་སྦས་ཏེ་སྣང༌། ། ལུས་ལ་རྩའི་གཙོ་མོ་གསུམ། ། གནས་པས་འཁོར་འདས་གཉིས་འབྱུང་ཞིང༌། ། འཁོར་བ་གཟུང་དང་འཛིན་པ་སྟེ། ། རོ་རྐྱང་གཉིས་སུ་སྣང་ལས་བྱུང༌། ། གཟུང་དང་འཛིན་པ་གཉིས་སྤངས་པའི། ། དབུ་མ་མྱ་ངན་འདས་པ་སྟེ། ། ཀུན་གཞིའི་ཡེ་ཤེས་ཞེས་བྱ་བ། ། ཆོས་ཀྱི་དབྱིངས་དང་དོན་གཅིག་བཞེད། །
རོ་རྐྱང་དག་ཏུ་རླུང་རྒྱུ་བ། ། ཕྱི་ནང་སྟོང་དང་བརྒྱད་བརྒྱ་རེ། ། ཕན་ཚུན་འཕོ་བ་བཅུ་གཉིས་སོ། ། དྲུག་ཚན་གཉིས་སུ་ཕྱེ་བྱས་ནས། ། ནང་དུ་འཕོ་ཆེན་བཅུ་གཉིས་ལས། ། ཕྱི་རུ་ས་དུམ་བཅུ་གཉིས་དང༌། ། ནམ་མཁའ་ལ་ཡང་ཁྱིམ་བཅུ་གཉིས། ། གཞན་དུ་བདེན་དོན་རྣམ་བཅུ་གཉིས། ། གཟུང་འཛིན་རླུང་རྣམས་ཕྱིར་རྒྱུ་བས། ། གཟའ་རྣམས་ཤར་དུ་གདོང་བལྟས་ནས། །
གཡས་མིན་དུ་རྒྱུ་ཁྱིམ་རྣམས་ལ། ། རིམ་པ་བཞིན་དུ་ལོངས་སྤྱོད་པས། ། སྣོད་ཀྱི་འཇིག་རྟེན་ངོ་མཚར་བར། ། བྱེད་ངོ་ཉི་མའི་བགྲོད་པ་གཉིས། ། ནང་གི་དྲུག་ཚན་གཉིས་ལས་བྱུང༌། ། རེ་རེ་ལའང་ཁྱིམ་ཟླ་ནི། ། དྲུག་དྲུག་ངེས་པར་ཚང་ཡོད་པ། ། འཕོ་ཆེན་རེ་ལ་ལས་ཀྱི་རླུང༌། ། སྟོང་དང་བརྒྱད་བརྒྱ་ངེས་པར་ཡང༌། ། ཚང་དགོས་པའི་རྒྱུ་ལས་བྱུང༌། །
ཉི་མ་ཁྱིམ་དུ་བསྡད་པ་ཡི། ། རྒྱུ་ལས་དཔྱིད་དབྱར་སྟོན་དགུན་བཞི། ། བྱུང་ནས་སྣོད་རྣམས་རྒྱས་བྱེད་ཅིང༌། ། ལོངས་སྤྱོད་ཚོགས་རྣམས་སྨིན་པར་བྱེད། ། ཟླ་བའི་བགྲོད་པའང་ཉི་མ་དང༌། ། འདྲ་སྟེ་ནང་གི་རྒྱུ་བའི་དབང༌། ། ཡིན་མོད་ཟླ་བས་ཚེས་ཟླ་གཅིག ། ཉི་མས་ཁྱིམ་ལོར་འཁོར་དགོས་པ། ། ཟླ་བས་དེ་ལྟར་འཁོར་བ་ཅི། ། ཞེ་ན་ཟླ་བའི་འཕེལ་འགྲིབ་ཆ། །
རྫོགས་པ་མྱུར་ཞིང་དུས་ཀྱི་ཆ། ། རྫོགས་པ་བུལ་སྟེ་དེ་ཡང་ནི། ། ནང་གི་ཟླ་བ་ཡར་ཚེས་ལ། ། འཛིན་པའི་ལམ་དུ་འཕེལ་གྱུར་ནས། ། སྤྱི་བོར་ཧཾ་ལ་ཐིམ་པ་དང༌། ། མར་ངོ་ལ་ནི་གཟུང་བ་ཡི། ། ལམ་དུ་ཞུགས་ནས་འགྲིབས་གྱུར་པ། ། རྡུལ་ལ་རྫོགས་པར་ཐིམ་པ་རྣམས། ། ཚེས་ཟླ་གཅིག་ལ་བྱུང་ཕྱིར་དང༌། ། ནང་རྡུལ་ཆ་ཤས་བཅུ་གཉིས་པོ། །
རྫོགས་ལ་ཁྱིམ་ཟླ་བཅུ་གཉིས་རེ། ། དགོས་སོ་མངལ་གྱི་བཅུ་དང་ནི། ། བཅས་པའི་གཉིས་དང་བཅས་ནས་སོ། ། འོ་ན་བུ་མོ་བཅུ་གཉིས་མར། ། རྡུལ་མཐའ་རྫོགས་པར་ཅི་ཞེ་ན། ། སྐབས་དེར་རྡུལ་གྱིས་ཁུ་བ་ནི། ། འཛིན་པར་ནུས་པའི་དབང་དུ་བྱས། ། དཔེར་ན་སྐྱེས་པའི་བཅུ་དྲུག་ལོར། ། ཟླ་བ་འདོར་ནུས་བཤད་དེ་བཞིན། ། ཉི་མའི་རང་འགྲོས་དུས་ཆེན་བཞིར། །
བྱ་བས་ཟླ་བས་ཅི་ཞེ་ན། ། དུས་རེ་རེ་ལ་ར་འབྲིང་སོགས། ། གསུམ་པོ་ཟླ་བའི་ཉ་སྐར་ལ། ། བྱུང་ངོ་ཚེས་ཟླ་བཅུ་གཉིས་པོ། ། རྫོགས་ཚེ་ཉ་སྐར་བཅུ་གཉིས་འགྲིག ། ནང་དུ་ཁུ་རྡུལ་མི་ལྡན་ན། ། ཕྱི་རུ་ཉི་ཟླ་འཆར་མི་འགྱུར། ། སུམ་མདོའི་རཾ་དང་སྤྱི་བོའི་ཧཾ། ། མེད་ན་རྟ་གདོང་འབར་བ་དང༌། ། བྱང་དུ་བསིལ་བའི་རི་མི་སྣང༌། །
ཉི་མའི་གདུང་བྱེད་བསིལ་རི་ལ། ། ཐུག་པས་དྲོད་ཆེན་འབར་བ་ཡང༌། ། ནང་གི་ཉི་ཟླའི་འཕྲོ་འདུ་ལས། ། ཡིན་ཏེ་རྟ་གདོང་འབར་བའི་འོད། ། ཉི་མར་ཕོག་པས་མཚོ་ཁོལ་བ། ། སུམ་མདོའི་རཾ་ལས་ལྟེ་བའི་མེ། ། སྦར་ཏེ་མགྲིན་པའི་ཆུ་ཁོལ་བ། ། ཕན་ཚུན་ལྟོས་པའི་རྟེན་འབྲེལ་ལོ། ། འོ་ན་ནང་གི་ཉི་མ་ནི། ། ལུས་ཀྱི་སྨད་ན་གནས་པའི་ཕྱིར། །
ཕྱིའི་ཉི་མ་རི་རབ་ཀྱི། ། ཐོད་དང་མཉམ་པར་འཆར་བ་ཅི། ། ཞེ་ན་ཐབས་ཤེས་རྣལ་འབྱོར་ལས། ། ལུགས་ལྡོག་དགའ་བ་བཞིའི་ཚེ། ། རྡུལ་ཡང་སྤྱི་བོའི་ཟླ་བ་དང༌། ། མཉམ་པར་རྒྱུ་བའི་རྟེན་འབྲེལ་ལས། ། ཡིན་ནོ་རེས་འགའ་ཉི་མ་ནི། ། དཔག་ཚད་བརྒྱད་ཁྲི་ལས་མཐོ་ཞིང༌། ། རེས་འགའ་བདུན་ཁྲི་ལས་ཀྱང་དམའ། ། ནང་གི་ཁུ་རྔུལ་གྱེན་ཐུར་དུ། །
བྱེད་ལས་ཕྱིའི་ཉི་ཟླ་ཡང༌། ། དེ་ལྟར་བྱེད་ཅིང་ཆགས་ཆེན་དང༌། ། ཆགས་བྲལ་ཉིད་དུ་བྱེད་པའོ། ། ཚེས་ལོ་རེ་ལ་ཉི་ཟླ་གཉིས། ། ཁ་སྦྱོར་བྱེད་པ་བཅུ་གཉིས་ལ། ། ལྷག་པ་མི་འབྱུང་ཉ་སྐར་ཡང༌། ། བཅུ་གཉིས་ལས་ལྷག་མི་འབྱུང་ངོ༌། ། གཞོན་ནུ་མ་ལ་དེ་འདྲའི་ལོ། ། དང་པོ་དགའ་བའི་དགའ་ཉིད་དུས། ། ནས་ཙམ་བཅུ་དྲུག་ལོ་ལོན་ཚེ། །
ལྷན་ཅིག་སྐྱེས་པའི་ལྷན་སྐྱེས་ཉིད། ། མངོན་དུ་བྱེད་པའི་དུས་ཡིན་ནོ། ། དེ་བཞིན་གཞན་ལའང་བཅུ་གཉིས་ལོར། ། རྡུལ་གྱིས་ཟླ་བ་འཛིན་ནུས་པ། ། བྱུང་ཚེ་བདེན་དོན་བཅུ་གཉིས་པོ། ། མངོན་དུ་བྱེད་པར་ནུས་ཡིན་ནོ། ། བྱེད་པས་ཁྱིམ་རྣམས་གཡས་སུ་རྒྱུ། ། ཉི་ཟླའི་རང་འགྲོས་ཤར་དང་ནི། ། ལྷོ་ནས་བྱང་དང་བྱང་ནས་ལྷོ། ། སྟེང་ནས་འོག་ཏུ་འགྲོ་བྱེད་མོད། །
ཁྱིམ་འགྲོས་ཁོ་ནས་ནུབ་ཏུ་རྒྱུ། ། དེའི་བྱེད་པས་ཉིན་མཚན་དུ། ། སྣང་ཕྱིར་སྐྱེས་བུའི་ལུས་སྟོབས་དང༌། ། ཚེ་དང་བསོད་ནམས་འཕེལ་འགྲིབ་ཏུ། ། བྱེད་པས་རྟེན་འབྲེལ་སྣ་ཚོགས་འབྱུང༌། ། རྒྱུ་སྐར་ཉི་ཤུ་རྩ་བདུན་གྱིས། ། རི་རབ་འཁོར་ཐེབས་སུམ་བརྒྱ་དང༌། ། དྲུག་བཅུ་རེ་ལྔ་ཚང་བ་ན། ། ཁྱིམ་ལ་གཅིག་ཏུ་འཇོག་པ་ཡིན། ། རྒྱུ་སྐར་འཆར་དུས་དེ་སྙེད་ལ། །
ཉི་མའི་འཆར་དུས་སུམ་བརྒྱ་དང༌། ། དྲུག་བཅུ་ལས་ལྷག་ཡོད་མ་ཡིན། ། ཟླ་འཆར་སུམ་བརྒྱ་ང་བཞིའོ། ། རྩིས་མཁན་ཕལ་ཆེར་དེ་རིང་གི ། ཉི་ཤར་བ་དེ་ཉིན་ཞག་གཅིག ། ཡིན་པས་ཁྱིམ་ལོ་གཅིག་ཚང་བར། ། ཉིན་ཞག་སུམ་བརྒྱ་རེ་ལྔ་དགོས། ། ཟེར་བ་བརྫུན་ནོ་ཉིན་རེ་བཞིན། ། རྒྱུ་སྐར་འཆར་བའི་དུས་ཚོད་ལས། ། ཉི་མ་འཆར་བ་ཇེ་རིང་དུ། །
སོང་བར་མངོན་སུམ་གྱིས་གྲུབ་པས། ། ཉིན་ཞག་ཚད་དེ་འཐད་མ་ཡིན། ། སྨིན་དྲུག་ཤར་ནས་འཆར་གྱིས་བར། ། ཚད་ཅན་གཅིག་ཏུ་ངེས་པ་ནི། ། ཉིན་ཞག་རེ་རེའི་ཚད་ཡིན་ཏེ། ། ཉི་མ་ཤར་ནས་འཆར་ཀའི་བར། ། སྔ་མ་དེ་ལས་ཅུང་ལྷག་པ། ། ཁྱིམ་ཞག་རེ་རེའི་ཚད་དུ་བྱ། ། ཚེས་ཞག་ལྐོག་ཏུ་གྱུར་མོད་ཀྱང༌། ། ཟླ་བའི་འཕེལ་འགྲིབ་སུམ་ཅུ་པོ། །
རྫོགས་ཚེ་ཚེས་ཟླ་གཅིག་ཏུ་ཚང༌། ། མངོན་པར་ཡུད་ཙམ་སུམ་ཅུ་ལ། ། ཉིན་ཞག་གཅིག་ཏུ་བཤད་པ་ཡང༌། ། སྐར་མའི་འཆར་ཚུལ་དབང་བཙན་པ། ། ཡིན་དེ་ཉི་མ་ལ་བཤད་ན། ། ཡུད་ཙམ་སུམ་ཅུ་ལས་ལྷག་འགྱུར། ། བཅུ་གཉིས་ཁྱིམ་གྱི་འགྲོ་ཚུལ་ལས། ། ས་ལ་དུས་ཆེན་རྣམས་བཞི་དང༌། ། ཚེས་ཟླ་བཅུ་གཉིས་འབྱུང་བ་ཡང༌། ། ཕན་ཚུན་ལྟོས་པའི་རྟེན་འབྲེལ་ཏེ། །
དུས་བཞིན་ཉི་མའི་རང་འགྲོས་དང༌། ། ཉིན་མཚན་ཉི་མའི་ཁྱིམ་འགྲོས་ལས། ། བྱུང་ངོ་ཉ་སྐར་བཅུ་གཉིས་པོ། ། ཟླ་བ་ཁོ་ནའི་རང་འགྲོས་ཀྱིས། ། བྱས་སོ་ཟླ་བས་མཚན་འཁྱོལ་བ། ། ཁྱིམ་འགྲོས་དབང་ལས་བྱུང་བ་ཡིན། ། འཛམ་གླིང་དབུས་མར་ནག་པ་ཡིས། ། མཚན་འཁྱོལ་བྱེད་པའི་ཚེས་བཅོ་ལྔ། ། འཛམ་གླིང་ཤར་མར་ས་ག་ཡིས། ། མཚན་སྐྱེལ་བྱེད་པའི་བཅུ་གཅིག་དང༌། །
འཛམ་གླིང་ནུབ་མར་དབོ་ཡིས་ནི། ། མཚན་སྐྱེལ་བྱེད་པའི་བཅུ་དྲུག་ཏུ། ། སོང་བ་སོགས་ལ་དགོངས་པའི་ཚིག ། དྲི་མེད་འོད་ལ་གསུངས་པ་ཡིན། ། སའི་དུམ་བུ་བཅུ་གཉིས་པོར། ། ཀླ་ཀློའི་ཆོས་འབྱུང་གནས་པའི་ལོ། ། སྟོང་དང་བརྒྱད་བརྒྱ་གསུངས་པ་ཡང༌། ། ལས་རླུང་རྒྱུ་བའི་གྲངས་ལས་བྱུང༌། ། རིགས་ལྡན་དྲག་པོས་ཀླ་ཀློའི་ཆོས། ། བཅོམ་ནས་རང་གི་བསྟན་པའི་ཚང༌། །
གསུངས་པ་མི་འགྱུར་བདེ་བ་ནི། ། སྟོང་དང་བརྒྱད་བརྒྱའི་དབང་ལས་བྱུང༌། ། འདིར་བཤད་ཡུལ་སྣང་ཇི་སྙེད་ཀུན། ། དུས་ཀྱི་འཁོར་ལོ་ལ་སོགས་པ། ། བླ་མེད་སྔགས་ཀྱི་རྣལ་འབྱོར་པ། ། ཁོ་ནའི་རྣམ་པར་ཤེས་པ་ལ། ། སྣང་བའི་དབང་དུ་བྱས་ཡིན་གྱི། ། སྤྱི་མཐུན་ལས་གྲུབ་ཡིན་པར་མངོན་པའི་ཆོས་ལས་གསུངས། ། འདིར་བཤད་རང་སེམས་ཀྱིས་བསྡུས་པ། ། ཡིན་ཕྱིར་འདིར་འབྱུང་མངོན་པ་དང༌། །
མི་མཐུན་རྩོད་པའི་གོ་སྐབས་བྲལ། ། དེ་ནས་གཞན་གྱི་རྣམ་གཞག་ནི། ། ཅུང་ཟད་རྒྱས་པར་བཤད་བྱ་བ། ། གཞི་དུས་རང་བཞིན་གྱིས་གྲུབ་དང༌། ། ལམ་དུས་སྦྱངས་པ་ལས་བྱུང་ངོ༌། ། དང་པོ་ཁམས་དྲུག་ལྡན་པ་ཡིས། ། དབུ་མ་རང་བཞིན་གྱིས་གྲུབ་པའི། ། དབང་ལས་སྒྲ་ཅན་ལུས་དང་ནི། ། མགོ་དང་འཇུག་ཏུ་སྣང་བ་འཆར། ། མགོ་བོ་བྱང་སེམས་ཆུའི་རང་བཞིན། །
འཇུག་མ་དུས་མེ་རྡུལ་གྱི་དེ། ། ལུས་ནི་ཐོག་མེད་གཟུང་འཛིན་དང༌། ། བྲལ་བ་ནམ་མཁའི་ངོ་བོ་ཉིད། ། སྒྲ་ཅན་རང་བཞིན་མྱ་ངན་ལས། ། འདས་ཕྱིར་ཁྱིམ་དུ་མི་འཇུག་ཅིང༌། ། ཁྱིམ་འགྲོས་བཤད་པ་འཆད་མི་ནུས། ། ནང་དུ་སྒྲ་ཅན་ལུས་དབང་གི ། ཕྱི་རུ་ནམ་མཁའི་ཁམས་དང་ནི། ། སྲིད་གསུམ་བྲལ་བའི་འདུ་ཤེས་འབྱུང༌། ། དབུ་མའི་ལམ་དུ་ཉོན་མོངས་ཅན། །
འཇུག་པ་ཡོད་མ་ཡིན་མོད་ཀྱི། ། ཀུན་གཞིའི་ཡེ་ཤེས་རྣམས་སྨིན་ཆ། ། ལྷག་པའི་རྟེན་དང་བརྟེན་པར་གནས། ། ཀུན་གཞིའི་ཡེ་ཤེས་ལས་རླུང་གི ། བསྐྱོད་པར་ནུས་པ་ལས་ཡིན་མོད། ། བག་ཆགས་རླུང་གིས་གཡོས་པ་ལས། ། རྣམ་པར་སྨིན་ལ་ངར་འཛིན་བྱུང༌། ། ངར་འཛིན་པ་དང་ལས་ཀྱི་རླུང༌། ། བདག་པོ་རྐྱེན་དུ་གྱུར་པ་ལས། ། དོན་དང་སེམས་ཅན་རྣམ་རིག་རྒྱུ། །
སྣང་བས་རྣམ་པར་ཤེས་པ་སྐྱེ། ། ཡེ་ཤེས་མ་གཏོགས་རྣམ་རིག་ནི། ། ཐམས་ཅད་འཁྲུལ་པའི་སྣང་བ་སྟེ། ། ལས་རླུང་རྒྱུ་བ་ཀུན་ཁེགས་པའི། ། སྣོད་བཅུད་མ་ལུས་ཆོས་དབྱིངས་སུ། ། རོ་གཅིག་གྱུར་པ་གང་དེ་ཉིད། ། རིམ་པ་གཉིས་པོ་བསྒྲུབས་པའི་གཞི། ། གཉིས་པ་སྦྱངས་པ་ལས་གྱུར་ནི། ། ནང་གི་དབང་ལས་ཕྱི་བྱུང་བ། ། སྦྱོང་བྱེད་སྐྱེད་པའི་རིམ་པ་སྟེ། །
ནང་ཉིད་སྦྱོང་བ་རྫོགས་རིམ་མོ། ། ཐོག་མར་སྟོང་པ་ཉིད་བསམས་ནས། ། ཕྱི་ནང་གཟུང་འཛིན་ཀུན་བྲལ་བའི། ། རྟེན་དང་བརྟེན་པར་བཅས་པ་ཡི། ། དཀྱིལ་འཁོར་ཡོངས་རྫོགས་གསལ་གདབ་བོ། ། གསལ་སྣང་དེ་ལ་རྟོག་པ་དང༌། ། རྟོག་མེད་གསལ་བ་མཐར་ཕྱིན་གཉིས། ། གཉིས་པོ་ཟུང་དུ་འབྲེལ་བ་ཡི། ། བསོད་ནམས་ཚོགས་རྫོགས་བྱེད་པ་དང༌། ། ཟུང་དུ་མ་འབྲེལ་སོ་སོ་བས། །
སྦྱངས་གཞི་སྦྱོང་བར་ནུས་མ་ཡིན། ། རྟོག་པའི་བསྐྱེད་རིམ་སྔོན་སོང་ནས། ། སོར་བསྡུད་དུས་སུ་དཀྱིལ་འཁོར་གྱི། ། འཁོར་ལོ་ཡོངས་སུ་རྫོགས་གསལ་བ། ། དེ་ནི་བསྐྱེད་པའི་རིམ་པ་ཡི། ། མཆོག་ཡིན་ཟེར་ན་བསམ་གཏན་གྱི། ། ཡན་ལག་རྣམས་དང་མ་བྲལ་བར། ། རྒྱུན་ཏུ་གོམས་པར་བྱ་ཡིན་གྱི། ། ལུང་བསྟན་མིན་དང་མ་དག་པའི། ། སྦྱང་བ་དེ་དེ་མ་ཡིན་མོད། །
སྦྱང་གཞི་སྦྱོང་བར་མི་ནུས་ཕྱིར། ། རྒྱུན་དུ་བསྒོམ་པར་བྱ་བ་ཡིན། ། འོན་ཀྱང་དེར་སྣང་དེ་གཞན་གྱིས། ། སྟོང་བར་ཤེས་ལས་གང་ཟག་དང༌། ། ཆོས་སུ་འཛིན་པའི་ཕྱོགས་གཅིག་སེལ། ། ལུགས་འདིར་རྫོགས་རིམ་གྱི་གཙོ་བོ། ། འགྱུར་མེད་བདེ་བ་ཆེན་པོ་དང༌། ། སྤང་བྱའི་གཙོ་བོ་འཕོ་བ་ཡིས། ། བག་ཆགས་ཉིད་ལས་གང་བཤད་པ། ། ཁམས་དྲུག་ལྡན་པའི་སྐྱེས་བུའི་ལུས། །
ཚེ་འདིར་ཟག་པ་ཟད་བྱེད་པའི། ། ཐབས་ཡིན་བདག་འཛིན་གཉིས་པོ་ཡི། ། གཉེན་པོ་ལོགས་སུ་བསམ་པར་བྱ། ། འབྲས་དུས་གཞན་ཞེས་བྱ་བ་ནི། ། བཅུ་གཉིས་སའི་དབང་ཕྱུག་སྟེ། ། འཕོ་ཆེན་མ་ལུས་འགགས་པའི་ཕྱིར། ། མ་དག་སྣང་བ་མི་འཆར་མོད། ། དཀྱིལ་འཁོར་ཡོངས་རྫོགས་ལ་སོགས་པ། ། གཟུགས་མེད་གཟུགས་བཟང་དམ་པ་སྟེ། ། སྣ་ཚོགས་གཟུགས་རྣམས་འཆང་བའི་དཔལ། །
གཟུགས་བརྙན་མ་ལུས་འཆར་བ་པོ། ། དག་པའི་སྣང་བ་འབའ་ཞིག་པ། ། འདི་ནི་སངས་རྒྱས་རང་སྣང་གི ། ལོངས་སྤྱོད་རྫོགས་པའི་སྐུ་ཡིན་ཏེ། ། གཞན་སྣང་གཟུགས་ཀྱི་སྐུ་གང་ཉིད། ། གཞན་སེམས་ཀྱིས་བསྡུས་སོ།། །། ༄། །སྭ་སྟི། རྫོགས་སངས་རྒྱས་ལ་ཕྱག་འཚལ་ནས། ། དེ་ནས་ཕར་ཕྱིན་ཐེག་པར་ཡང༌། ། ཕྱི་ནང་གཞན་ཞེས་བྱ་བ་ཡི། །
རྣམ་གཞག་འཆད་ཚུལ་དེ་བསམ་བྱ། ། ཕྱིའི་དབང་གིས་ནང་འབྱུང་ཞིང༌། ། ནང་གི་རྣམ་ཤེས་འཁོར་བཅས་པ། ། ཁོ་ནར་འདོད་དེ་ཉན་ཐོས་པའི། ། ལུགས་ཡིན་ཐེག་ཆེན་གཞུང་ན་མེད། ། ནང་གི་དབང་གིས་ཕྱི་འབྱུང་ཞིང༌། ། ནང་ལ་རྣམ་ཤེས་ཡེ་ཤེས་དང༌། ། ཕྱི་ལ་ཆོས་དང་གང་ཟག་ཏུ། ། འབྱེད་པ་ཐེག་ཆེན་པ་ཀུན་མཐུན། ། ཀུན་ཏུ་བརྟགས་པ་ཕྱི་ཡིན་ཏེ། །
གཞན་གྱི་དབང་ནི་ནང་ཉིད་དང༌། ། གདོད་ནས་ཡོངས་སུ་གྲུབ་པ་ནི། ། གཉིས་མེད་གཞན་ཞེས་བྱ་བར་འཆད། ། གཞན་གྱིས་དབང་ལས་གང་བྱུང་བའི། ། ཆོས་དང་གང་ཟག་རྣམས་ཀུན་བརྟགས། ། གཉིས་སྣང་འཁྲུལ་བའི་བག་ཆགས་ཀྱི། ། ཁམས་གསུམ་པར་སྣང་དེ་གཞན་དབང༌། ། དེ་ལ་ཆོས་དང་གང་ཟག་ཞེས། ། བཏགས་པའི་ཡོད་པ་དེ་དངོས་མེད། ། རྣམ་ཤེས་དངོས་པོ་དེ་བདེན་ཞེས། །
སེམས་ཙམ་པའི་འདོད་པ་སྟེ། ། གཉིས་མེད་ཡེ་ཤེས་དེ་བདེན་པ། ། ཆོས་འཁོར་གསུམ་པའི་དབུ་མར་འདོད། ། འདིར་ནི་ཕྱི་ནང་གཞན་ཇི་སྙེད། ། ཆོས་ཀྱི་དབྱིངས་ལས་བྱུང་པ་སྟེ། ། ཕྱི་དང་ནང་ནི་གློ་བུར་དུ། ། འབྲས་རུང་ཚུལ་དུ་བྱུང་བ་སྟེ། ། རྣམ་སྣང་ཆོས་ནི་གསར་བྱུང་ཡང༌། ། ཆོས་ཀྱི་དབྱིངས་དང་དབྱེ་བ་མེད། ། ཆོས་དབྱིངས་ངོ་ཤེས་བྱེད་ཚུལ་ལ། །
གཞུང་དུ་མན་ངག་ལུགས་གཉིས་བྱུང༌། ། དང་པོ་གཟུང་འཛིན་གཉིས་མེད་དུ། ། ཐོས་བསམ་བསྒོམ་པ་ལས་ཡིན་ཏེ། ། ཕྱི་མ་སེམས་ཀྱི་ངོ་བོ་ལ། ། བལྟ་ཚུལ་འཁྲུལ་པ་མེད་ལས་རྙེད། ། དང་པོ་ཉིད་ནས་རྟོག་མེད་དུ། ། སྐྱེ་བ་མན་ངག་ལུགས་ཡིན་ཏེ། ། ཐོས་བསམ་སྒོམ་བྱུང་ལས་དང་པོ། ། ཐོག་མར་རྟོག་པ་ཉིད་དུ་སྐྱེ། ། ཆོས་ཀྱི་དབྱིངས་ལ་ཉོན་མོངས་དང༌། །
རྣམ་རྟོག་བག་ཆགས་འགགས་པ་ལས། ། གནས་པ་ཀུན་གཞིའི་ས་བོན་ཆ། ། སྨིན་པ་ཀུན་གཞིའི་རྣམ་ཤེས་དངོས། ། མ་འོངས་དུས་སུ་སྨིན་གྱུར་པའི། ། ས་བོན་ད་ལྟ་བ་ཉིད་དང༌། ། སྔོན་དུས་བག་ཆགས་འདིར་སྨིན་པ། ། དེ་དག་ལ་འདིར་དེ་སྐད་བརྗོད། ། གདོད་མའི་ཡེ་ཤེས་གཅིག་ཉིད་ལ། ། གཉེན་པོ་རྣམ་བྱང་ཡེ་ཤེས་དང༌། ། སྤང་བྱ་བག་ཆགས་མ་སྨིན་གསུམ། །
གནས་ལ་ཁྱད་པར་མེད་དུས་སུའང༌། ། གོམས་བྱེད་བློ་ཡིས་ཕྱོགས་འཛིན་པས། ། གཉེན་པོས་སྤང་བྱ་སྤོང་བར་ནུས། ། སྤང་བྱའི་བག་ཆགས་ད་ལྟར་བས། ། མ་སྨིན་ལ་སོགས་མ་འོངས་པ། ། སྐྱེ་བའི་ནུས་པ་འཇོག་བྱེད་ཀྱི། ། སྐྱེས་ཟིན་འདས་དང་ད་ལྟར་བ། ། གཉེན་པོ་སྤོང་ཚུལ་ཕར་ཕྱིན་གྱི། ། ཐེག་པར་བཤད་པ་ཡོད་མ་ཡིན། ། སྔགས་སུ་སྣོད་བཅུད་གྲུབ་ཟིན་པའི། །
ཀུན་རྫོབ་ངོ་བོ་སྟོང་ཉིད་དུ། ། སྦྱངས་ནས་དོན་དམ་ཡེ་ཤེས་ཀྱི། ། ངོ་བོ་ལྷ་རུ་གྲུབ་པ་ན། ། རྣམ་སྨིན་གྲུབ་ཟིན་ད་ལྟར་བ། ། སྤོང་བའི་ཐབས་མཁས་བཤད་པ་ཡིན། ། ཞེས་བྱ་བ་འདི་གྲུབ་པའོ།། །། ༄། །དུས་ཀྱི་འཁོར་ལོར་ཕྱག་བྱས་ནས། ། འཕོ་བའི་བག་ཆགས་འཁོར་བ་ཡི། ། རྩ་བར་བཤད་ཚེ་དགྲ་བཅོམ་པས། ། དེ་སྤང་ཕྱིར་ན་དེ་ཡང་ནི། །
སྤངས་པར་ཐལ་ཞེས་ཟེར་བའི་ལན། ། འདོད་པ་ཉིད་དོ་མི་འགྱུར་བའི། ། བདེ་བ་ཐོག་པར་ཐལ་ཞེ་ན། ། འཁོར་བའི་རྩ་བ་ཉོན་མོངས་པ། ། ཆེད་དུ་གཉེར་ནས་སྤོང་བ་དང༌། ། དེ་མི་སྤོང་བར་མི་འགྱུར་བའི། ། བདེ་བ་ལམ་དུ་བྱས་པ་ལས། ། འཁོར་བར་མི་འགྱུར་ཆད་པ་ཡི། ། མྱང་འདས་སུའང་མི་འགྱུར་བའི། ། འགྱུར་མེད་བདེ་ཆེན་ལམ་བྱེད་པ། །
ཐེག་པ་མཆོག་གི་ཁྱད་ཆོས་སོ། ། འཁོར་བ་ཆེད་དུ་མི་སྤོང་ན། ། འཕོ་བའི་བག་ཆགས་ཆེད་དུ་ནི། ། གཉེར་ནས་སྤོང་བ་འགལ་ཞེ་ན། ། སྒྲུབ་པ་པོ་ཡི་རྣམ་སྨིན་ལུས། ། ཟས་ལུས་ཀྱི་རྒྱུར་འགྱུར་བ། ། སྤོང་བར་བྱེད་ཀྱི་མ་འོངས་པའི། ། འཁོར་བ་སྤོང་བ་མ་ཡིན་ནོ། ། འཕོ་བའི་བག་ཆགས་མི་སྤོང་བའི། ། མི་འགྱུར་བདེ་བ་རེ་རེ་ནས། །
ཐོག་མར་མངོན་དུ་བྱེད་པ་ཡི། ། སད་བྱེད་རྐྱེན་ལ་འཕོ་བའི་ཡང༌། ། བག་ཆགས་མེད་མི་རུང་བཤད་ཕྱིར། ། དེ་འདྲ་བ་ལ་འགལ་བ་མེད། ། མདོར་ན་འཕོ་བའི་བག་ཆགས་ནི། ། འཕོས་པ་འགྱུར་མེད་བདེ་ཆེན་གྱི། ། གེགས་ཡིན་དེའི་བག་ཆགས་ཙམ། ། འགྱུར་མེད་བདེ་བ་ཆེན་པོ་ནི། ། འདྲེན་བྱེད་དེ་མ་ཐག་པའི་རྐྱེན། ། ཞེས་བྱ་བ་འདི་གྲུབ་པའོ། །
རིན་ཆེན་གཏེར་མཛོད་གསུམ་འབྱེད་པའི། ། རིན་ཆེན་ལྡེ་མིག་རྣམ་གསུམ་པོ། ། རིན་ཆེན་སྤུངས་པར་དྲན་གསོས་ནས། ། རིན་ཆེན་གླིང་དུ་སྦྱར་བའོ། ། ཨོཾ་སྭ་སྟི་སིདྡྷཾ། ། ཁྱབ་བདག་འཁོར་ལོ་སྒྱུར་རྒྱལ་ལ། ། ཕྱག་འཚལ་ནས་ནི་གསང་སྔགས་སུ། ། འཇུག་པའི་སྒོ་གསུམ་རྣམ་འབྱེད་ཅེས། ། བྱ་བའི་བསྟན་བཅོས་འདི་འཆད་དོ། ། གསང་སྔགས་ལ་འཇུག་གེགས་དང་ནི། །
སྒྲིབ་པར་བྱེད་པའི་སྒོ་གསུམ་པོ། ། དྭང་དུ་ལེན་པའི་གསང་སྔགས་པ། ། རྣམས་ལ་ཡིན་ལུགས་ལམ་བསྟན་བྱ། ། ཀུན་རྫོབ་ཚད་མས་གྲུབ་པ་དང༌། ། རྣམ་ཤེས་ཚད་མར་འདོད་པ་དང༌། ། ཕུང་པོར་བཏགས་པའི་ང་ཙམ་ཞིག ། ཐར་པའི་རྟེན་དུ་འདོད་པ་གསུམ། ། མུན་པའི་སྒོ་ཡིན་དེ་གསལ་ན། ། གསང་སྔགས་ལམ་ཆེན་མཐོང་བར་འགྱུར། ། ཀུན་རྫོབ་རང་རང་ངོ་བོ་ཡིས། །
སྟོང་པའི་རྡོ་རྗེ་འཛིན་རྒྱལ་པོས། ། ཀུན་རྫོབ་བདེན་པའི་སྒོ་བཅོམ་ན། ། བསྐྱེད་པའི་རིམ་པ་ངང་གིས་འཆར། ། ཀུན་རྫོབ་མ་དག་སྣང་བ་དང༌། ། དག་སྣང་ལྷའི་རྟེན་བརྟེན་པ། ། གནས་ཁང་གཅིག་ཏུ་གནས་གྱུར་ན། ། སྟོང་པའི་ངང་ལས་ཟེར་བ་འགལ། ། ཞིང་སྦྱངས་པ་ལས་མ་དག་པའི། ། སྣང་བ་འཆར་ན་ཞིང་སྦྱངས་པར། ། འགལ་དང་རྗེ་བཙུན་བྱམས་པ་ཡིས། །
མཁྱེན་ནས་ཆོས་རྣམས་མ་གཟིགས་ཕྱིར། ། ཞེས་གསུངས་པ་དང་ཐོགས་མེད་ཀྱི། ། མི་རྟོག་ཡེ་ཤེས་རྒྱུ་བ་ལ། ། དོན་ཀུན་སྣང་བ་མེད་པའི་ཕྱིར། ། དོན་མེད་ཁོང་དུ་ཆུད་བྱ་ཞེས། ། གསུངས་པ་ཤིང་རྟའི་སྲོལ་ཆེན་ཡིན། ། གདོད་ནས་ཡོད་མ་མྱོང་བ་ཡིས། ། ཀུན་རྫོབ་བདེན་པ་བསལ་ཟིན་པའི། ། འོག་ཏུ་གདོད་ནས་གྲུབ་པ་ཡི། ། ཡེ་ཤེས་ལས་ནི་གསང་སྔགས་ཀྱི། །
ཀུན་རྫོབ་མཐའ་དག་བསྒྲུབ་པར་བྱ། ། རྣམ་ཤེས་དང་ནི་ཡེ་ཤེས་ཀྱི། ། དབྱེ་བ་སོ་སོར་མི་ཕྱེད་པ། ། གང་འདི་དག་གིས་གསང་སྔགས་ཀྱི། ། ལམ་ཆེན་མི་ཤེས་མུན་པས་བསྒྲིབས། ། གཉིས་སྣང་འཁྲུལ་པའི་བག་ཆགས་ཀྱི། ། སྣང་བའི་རྣམ་རིག་གང་བྱུང་བ། ། དེ་ལ་རྣམ་ཤེས་ཞེས་ཟེར་གྱིས། ། དེ་དེར་ཡེ་ཤེས་སྲིད་པ་ཡིན། ། ལྷན་སྐྱེས་ཡེ་ཤེས་རྡོ་རྗེ་ཡིས། །
རྣམ་ཤེས་འཁྲུལ་པའི་སྒོ་བཅག་ནས། ། རྒྱུད་གསུམ་པོ་དང་རྫོགས་རིམ་གྱི། ། ཡེ་ཤེས་ངང་གིས་འཆར་བར་འགྱུར། ། མདོར་ན་རྣམ་ཤེས་ཚད་མ་ནི། ། བྱམས་པའི་ཆོས་ཀྱི་དབུ་མ་ནས། ། གསང་སྔགས་བླ་མེད་དབུ་མའི་བར། ། གང་དུ་ཡང་ནི་གསུངས་པ་མེད། ། བདག་མེད་རྟོགས་པའི་རྡོ་རྗེ་ཡིས། ། བདག་ཏུ་ལྟ་བའི་སྒོ་བཅོམ་ན། ། སྔགས་ཀྱི་བསྒྲུབ་གཞི་མ་ལུས་པ། །
དམ་པའི་བདག་ཏུ་ཤེས་པར་འགྱུར། ། དེ་དེ་གང་ལ་བྱ་ཞེ་ན། ། གསང་སྔགས་ཉམས་ལེན་བྱེད་ཀུན་གྱི། ། ཡེ་ཤེས་རྡོ་རྗེ་ང་ཡིན་ཞེས། ། ལན་བརྒྱར་འདོན་པ་དེ་དང་ནི། ། འཆད་པ་པོ་ང་ཆོས་ཀྱང་ང༌། ། འཇིག་རྟེན་འཇིག་རྟེན་འདས་པ་ང༌། ། ཞེས་སོགས་ཀྱིས་བསྟན་རང་བཞིན་གྱི། ། ཆོས་སྐུ་ཉིད་ལ་འཆད་པ་ཡིན། ། ཆོས་སྐུ་ངར་འཛིན་ཡུལ་ལས་ནི། །
འདས་ཕྱིར་ང་ཉིད་མིན་པ་ལ། ། ངའི་ཐ་སྙད་བྱས་པ་ནི། ། བདག་དམ་པའི་ཕ་རོལ་ཕྱིན། ། འོ་ན་མུ་སྟེགས་པའི་བདག ། བཏགས་ཡོད་དང་ནི་སངས་རྒྱས་པའི། ། དམ་པའི་བདག་ནི་རྫས་ཡོད་ཕྱིར། ། བདག་འཛིན་སྤང་བར་དཀའ་ཞེ་ན། ། དམ་པའི་བདག་ནི་སྒྲ་རྟོག་གི ། ཡུལ་མིན་དེ་ཡུལ་བྱེད་པ་ཡི། ། ཡེ་ཤེས་ཀྱིས་ཀྱང་དེ་དེར་ནི། །
ཞེན་པ་མེད་ཕྱིར་སྤང་བྱ་མིན། ། ཞེས་བྱ་བ་འདི་གྲུབ་པའོ།། ཨོཾ་སྭ་སྟི་སིདྡྷཾ། ། ཁྱབ་བདག་འཁོར་ལོ་སྒྱུར་རྒྱལ་ལ། ། ཕྱག་འཚལ་གསང་སྔགས་ལ་འཇུག་པའི། ། ལན་གསུམ་གསལ་བར་ཤེས་ནས་ནི། ། ཉམས་ལེན་གནས་ལ་གདེང་ཐོབ་འགྱུར། ། གཟུང་བའི་ལམ་དང་འཛིན་པའི་ལམ། ། དབུ་མའི་ལམ་དང་རྣམ་པ་གསུམ། ། གཟུང་འཛིན་ལམ་དང་གཉིས་མེད་ལམ། །
གཉིས་བསྲེས་ལམ་དང་རྣམ་པ་གསུམ། ། རྣམ་ཤེས་ལམ་དང་ཡེ་ཤེས་ལམ། ། ཟུང་འབྲེལ་ལམ་དང་རྣམ་པ་གསུམ། ། འཁོར་བའི་ལམ་དང་མྱང་འདས་ལམ། ། མི་གནས་ལམ་དང་རྣམ་པ་གསུམ། ། ཞི་གནས་ལམ་དང་ལྷག་མཐོང་ལམ། ། ཟུང་འཇུག་ལམ་དང་རྣམ་པ་གསུམ། ། སྔགས་སུ་མ་ཟད་ཐེག་ཆེན་པ། ། ཀུན་ལ་མཁོ་བ་འདི་བཤད་བྱ། ། གདོད་ནས་གྲུབ་པའི་ཡེ་ཤེས་ནི། །
དབུ་མའི་ལམ་ལས་གཞན་མི་འཇུག ། ཀུན་གཞི་བག་ཆགས་རྣམ་སྨིན་ཆ། ། ཡེ་ཤེས་མིན་མོད་དབུ་མར་གནས། ། རྣམ་སྨིན་དེས་བསྐྱེད་ལས་ཀྱི་རླུང༌། ། གཟུང་བའི་ལམ་དུ་ཞུགས་གྱུར་པས། ། བདག་དང་དོན་གྱི་སྣང་བ་འཆར། ། འཛིན་པའི་ལམ་དུ་ཞུགས་གྱུར་པས། ། རྣམ་རིག་ཉིད་དུ་སྣང་བ་འཆར། ། རྣམ་པར་ཤེས་པའི་ཚོགས་བདུན་པོའི། ། སྣང་ཆ་བདག་དང་ཆོས་སུ་འདུ། །
གཉིས་པོ་རང་རང་ངོ་བོ་ཡིས། ། སྟོང་ཕྱིར་བདག་མེད་གཉིས་བཤད་དོ། ། དེ་མེད་པས་ན་དེར་སྣང་བའི། ། རྣམ་པར་ཤེས་ཀྱང་ཡོད་མ་ཡིན། ། ཚོགས་བདུན་གྱིས་བསྡུས་གཟུང་འཛིན་ཀུན། ། ཀུན་རྫོབ་བདེན་ནོ་ཀུན་གཞི་ཡི། ། རྣམ་སྨིན་གཅིག་ཏུ་ཐ་སྙད་ཀྱི། ། དུས་སུ་དོན་དམ་བདེན་ཡིན་མོད། ། ཆད་ཅིང་ཉིན་མཚན་སྦྱོར་བའི་ཕྱིར། ། རྣམ་པར་དག་པའི་དམིགས་པ་མིན། །
རྣམ་པར་སྨིན་ལས་མ་བྱུང་བའི། ། འཁོར་བ་ཞེས་པ་ཡོད་མིན་ཞིང༌། ། བག་ཆགས་ལས་ནི་མ་བྱུང་བའི། ། རྣམ་པར་སྨིན་པའང་ཡོད་མ་ཡིན། ། རྣམ་སྨིན་བག་ཆགས་ཇི་སྙེད་ཀྱང༌། ། ཆོས་ཀྱི་དབྱིངས་ལས་མ་བྱུང་མེད། ། གནས་སྐབས་སྒྲིབ་པ་ཀུན་གྱི་གནས། ། རྣམ་པར་སྨིན་ཡིན་མཐར་ཐུག་གི ། གནས་ནི་ཆོས་དབྱིངས་ཁོ་ནའོ། ། གནས་ཉིད་ནའང་འབྲལ་རུང་ཕྱིར། །
གནས་གྱུར་པ་ནི་འཐད་པ་ཡིན། ། དབུ་མ་གནས་པའི་ཀུན་གཞི་ནི། ། གཟུང་འཛིན་ལམ་དུ་མ་ཞུགས་ཕྱིར། ། ཡང་དག་མིན་རྟོག་མ་ཡིན་ཞིང༌། ། འཕྲལ་གྱིས་འཁྲུལ་རྒྱུས་མ་བསླད་ཀྱང༌། ། ཕུགས་ཀྱི་འཁྲུལ་པའི་ངོ་བོ་ཉིད། ། ཡིན་ཕྱིར་མངོན་སུམ་དུ་མི་འདོད། ། དབུ་མའི་ནང་དུ་གནས་པའི་ཕྱིར། ། ལོག་ཤེས་ཉིད་དུའང་མི་འདོད་དོ། ། དགྲ་བཅོམ་ཉིད་ན་དེ་ཟློག་པར། །
བཤད་པ་ལས་དང་ཉོན་མོངས་པའི། ། ས་བོན་ཡིན་ཕྱིར་རྣམ་སྨིན་ནི། ། འཆི་སྲིད་བར་དུ་རྒྱུན་མི་ཆད། ། ལྷག་མེད་དུས་སུ་ཤེས་སྒྲིབ་ཀྱི། ། ས་བོན་ཡོད་དང་མེད་ཅེས་པ། ། དུས་དེར་དབྱིངས་རིག་ཡོད་མེད་ལུགས། ། རྣམ་སྨིན་གཉེན་པོ་ད་ལྟར་བས། ། སྤོང་བར་ཕར་ཕྱིན་པ་ལ་མེད། ། རྣམ་སྨིན་གོང་ནས་གོང་འཕེལ་བའི། ། ཚེ་སྲིང་བྱེད་པའི་ཐབས་དེར་བཤད། །
གསུམ་ཚན་གཉིས་པ་གཟུང་འཛིན་ལམ། ། ཡང་དག་མ་ཡིན་ཀུན་རྟོག་དང༌། ། སྒྲ་དོན་འཛིན་པའི་རྟོག་པ་ནི། ། གང་དུ་རྒྱུ་བའི་ལམ་ཡིན་མོད། ། གཟུགས་མེད་སོགས་ལ་ལས་ཀྱི་རླུང༌། ། མེད་ཕྱིར་མཚན་འཛིན་རྟོག་པ་ཡི། ། བག་ཆགས་སད་པར་བྱེད་པའི་རྐྱེན། ། ཡིད་བྱེད་སྔ་མ་ཁོ་ནའོ། ། གཟུང་འཛིན་ལ་ཡང་དེར་སྣང་དང༌། ། དེར་ཞེན་གཉིས་སུ་འབྱེད་ཡོད་ཀྱི། །
དེར་སྣང་རྒྱུན་མཐའི་བར་དུ་སྟེ། ། དེར་ཞེན་ས་བརྒྱད་པ་ནས་དག ། གཟུང་འཛིན་གཉིས་སུ་མེད་པའི་ལམ། ། གདོད་ནས་གྲུབ་པའི་ཡེ་ཤེས་དང༌། ། གསར་དུ་བསླངས་པ་ལས་བྱུང་པ། ། དང་པོ་ཤེས་རིག་ཀུན་ལས་ཏེ། ། ཕྱི་མ་མཐོང་བའི་ལམ་ནས་སྐྱེ། ། གཉིས་བསྲེས་ལམ་ནི་བྱང་སེམས་ཀྱི། ། སྒོམ་ལམ་རྗེས་ཐོབ་ཡེ་ཤེས་དང༌། ། སྔགས་ལས་འདོད་ཡོན་ཐམས་ཅད་ནི། །
ཇི་ལྟར་འདོད་བཞིན་བརྟེན་པའི་དུས། ། ཅི་ཕྱིར་ཞེ་ན་རྣམ་ཤེས་ཀྱི། ། ཡུལ་དུ་བྱེད་པ་མི་སྤོང་དང༌། ། ཡེ་ཤེས་ཀྱིས་ནི་གཉིས་མེད་དུ། ། ཤེས་པ་གཉིས་ཀ་གཞི་གཅིག་ཕྱིར། ། གསུམ་ཚན་གསུམ་པ་རྣམ་ཤེས་ལམ། ། མ་རིག་བག་ཆགས་ཀྱིས་བསླད་པའི། ། ཤེས་པ་ཀུན་ཡིན་ཐོགས་མེད་ནས། ། བྱུང་དང་ཐོས་བསམ་གྱིས་བྱུང་པའོ། ། ལས་ཀྱིས་རླུང་ལ་ཞོན་པ་ཡི། །
ཡང་དག་མ་ཡིན་ཀུན་རྟོག་པ། ། འདོད་པའི་རྐྱེན་ལ་སྤོང་སླ་ཞིང༌། ། འགྱུར་མེད་བདེ་ཆེན་བསྐྱེད་པར་སླ། ། གཟུང་འཛིན་རླུང་གིས་མ་དྲངས་པའི། ། རྣམ་ཤེས་ཞི་བ་ཡིན་མོད་ཀྱང༌། ། གཟུགས་མེད་ཁམས་ཀྱི་རྣམ་ཤེས་ཀྱང༌། ། སྔགས་ཀྱི་ལམ་དུ་འཇུག་མི་ནུས། ། ཡེ་ཤེས་ལམ་ནི་ཕར་ཕྱིན་པའི། ། ལམ་དུ་མཉམ་གཞག་ཁོ་ན་དང༌། ། སྔགས་པས་རྗེས་ཀྱི་ཀུན་སྤྱོད་ཀྱང༌། །
ཡེ་ཤེས་ཉིད་ལས་གྲུབ་པར་བསམ། ། གཉིས་བསྲེས་པ་ནི་ཕྱི་དང་ནང༌། ། གསང་བའི་མཆོད་པ་ལྟ་བུ་སྟེ། ། ཡེ་ཤེས་ཉིད་ལ་གྲུབ་བསམ་ཀྱང༌། ། རྣམ་ཤེས་སྣང་བ་མི་འདོར་བཞིན། ། གསུམ་ཚན་བཞི་པ་འཁོར་བའི་ལམ། ། འདོད་དང་སྲིད་པའི་སྲེད་པ་ནི། ། དང་དུ་ལེན་པ་ཀུན་ཡིན་མོད། ། བདག་མེད་པ་དང་ཐབས་མཁས་ཀྱི། ། ཟིན་ན་ལམ་གཞན་དུ་གྱུར་སྲིད། །
ཐར་པའི་ལམ་ནི་སྲེད་དེ་དག ། བདག་མེད་རྟོགས་པའི་ཡེ་ཤེས་ཀྱིས། ། འབད་ནས་སྤོང་བ་དམན་པའི་ལམ། ། མི་གནས་པ་ལ་ཕར་ཕྱིན་དང༌། ། གསང་སྔགས་གཉིས་ལས་དང་པོ་ནི། ། སྙིང་རྗེས་འཁོར་བར་སྐྱེ་བའི་རྒྱུ། ། སྲེད་པ་དྭང་དུ་ལེན་ཉིད་དོ། ། སྔགས་སུ་སྟོང་ཉིད་ཐབས་མཁས་དང༌། ། འབྲེལ་བའི་ཆགས་པ་ལམ་བྱེད་ཀྱིས། ། ཚེ་འདིར་བདེ་སྟོང་ཟུང་དུ་འཇུག །
དེ་བཞིན་འཕོ་བའི་བག་ཆགས་ཀྱང༌། ། ཕལ་པས་དྭང་དུ་ལེན་པ་དང༌། ། ཉན་ཐོས་འབད་པས་སྤོང་བ་དང༌། ། སྔགས་པས་ལམ་དུ་བྱེད་མོད་ཀྱང༌། ། བསྒྲུབ་དུས་ལོ་གསུམ་ཕྱོགས་གསུམ་པོར། ། གཟུང་འཛིན་ལམ་དུ་ཐེངས་གཅིག་ཙམ། ། འཕོས་ནས་འཁོར་བ་པ་ཉིད་ཕྱིར། ། དུས་འདིར་རྫོགས་སངས་རྒྱས་མི་འགྱུར། ། གསུམ་ཚན་ལྔ་པ་ཞི་གནས་ལམ། ། ཕྱི་ནང་གཉིས་ཀ་ལ་ཡོད་མོད། །
བདག་ཏུ་རྨོངས་ཕྱིར་མུ་སྟེགས་པའི། ། ཞི་གནས་འདས་ལམ་རྟེན་མི་རུང༌། ། ནང་པའི་ཞི་གནས་བྱང་སེམས་དང༌། ། ཉན་ཐོས་དབྱེ་བ་རྣམ་པ་གཉིས། ། ཉན་ཐོས་ཞི་རགས་རྣམ་ཅན་གྱི། ། ལྷག་མཐོང་བསྒྲུབ་པའི་རྟེན་ཉིད་དམ། ། ཟག་མེད་ལམ་གྱི་རྟེན་ཉིད་དུ། ། བསམ་གཏན་དང་པོའི་ཉེར་བསྡོགས་ཀྱིས། ། ཞི་གནས་ཙམ་ཞིག་ཐོག་མར་བསྒྲུབ། ། དེ་ནི་ཁམས་གསུམ་ཐམས་ཅད་ལ། །
ཆགས་བྲལ་ལམ་གྱི་རྟེན་རུང་ཕྱིར། ། ཉེར་བསྡོགས་མི་ལྕོགས་མེད་ཅེས་བྱ། ། གོང་མའི་སྐྱེ་བ་དོན་གཉེར་དང༌། ། མཐོང་ཆོས་བདེ་བར་གནས་འདོད་པས། ། གོང་མའི་དངོས་གཞིར་འཇུག་པའི་ཚེ། ། འོག་མའི་ས་ལ་ཆགས་བྲལ་བར། ། བྱེད་པ་དམན་པའི་ལུགས་ཡིན་མོད། ། ཐེག་ཆེན་པ་དང་ལྷག་མཐོང་གི ། ཉེ་བར་བསྡོགས་ལ་མ་རེག་པར། ། རྣམ་པར་ཐར་བརྒྱད་མངོན་སུམ་དུ། །
བྱེད་ཅིང་དེ་ལས་མ་ཉམས་པར། ། འདོད་པའི་ཁམས་སུ་ཕྱིར་འོང་བྱེད། ། ལྷག་མཐོང་ཟག་བཅས་ཟག་པ་མེད། ། དང་པོ་ཞི་རགས་རྣམ་པ་དང༌། ། ཐོས་བསམ་སྒོམ་བྱུང་ཟག་བཅས་སོ། ། ཟག་མེད་འཕགས་པའི་མཉམ་གཞག་ཀུན། ། ཡིན་ཕྱིར་འཕགས་པས་ཁམས་གསུམ་ལ། ། ཆགས་བྲལ་བྱེད་ཚུལ་ཅིག་ཅར་བ། ། ཟག་མེད་བདེན་པའི་རྣམ་ཅན་ཕྱིར། ། ལྷག་མཐོང་དངོས་ནི་རྟོག་པ་དང༌། །
བྲལ་ཞིང་མ་འཁྲུལ་བའི་རིག་པར། ། ངེས་ཤིང་རྣལ་འབྱོར་མངོན་སུམ་ཉིད། ། ཡིན་ཕྱིར་ཞི་ལྷག་ཟུང་འཇུག་ཀྱང༌། ། ཡིན་ནོ་ཅིའི་ཕྱིར་ཞེ་ན། ། འཕགས་པ་གསུམ་པོའི་མཉམ་གཞག་གི ། ལྷག་མཐོང་གང་ཡིན་ཞི་གནས་དང༌། ། ཞི་གནས་གང་ཡིན་ལྷག་མཐོང་ཕྱིར། ། མཉམ་པར་བཞག་ན་བློ་མེད་པར། ། འདོད་པའི་ལུགས་ལ་ཟུང་འཇུག་ཏུ། ། འཆད་ལ་འགལ་བ་ཡོད་མིན་ཏེ། །
གཉིས་སུ་མེད་པ་ཉིད་ཕྱིར་རོ། ། གསུམ་ཚན་དྲུག་པ་གསང་སྔགས་པ། ། ཆགས་སོགས་གསུམ་དང་དེ་རེ་རེའང༌། ། ཆེན་པོར་ཕྱེ་ནས་འཆད་བྱེད་ཚེ། ། ཁྱད་པར་གང་གིས་དབྱེ་ཞེ་ན། ། དམིགས་རྣམ་གང་ཡང་མི་འཆར་བའི། ། བདག་དང་ཆོས་ཀྱི་རྨོངས་པ་ནི། ། རེ་ཤིག་ཚེ་ན་སད་འགྱུར་ཕྱིར། ། མ་རིག་པ་ནི་ཆུང་དུ་སྟེ། ། དམིགས་རྣམ་མཚན་མ་དང་འབྲེལ་བའི། །
ཆོས་དང་བདག་མེད་ཡེ་ཤེས་དང༌། ། བདེ་སྟོང་ཟུང་དུ་འཇུག་པ་ནི། ། འགྱུར་བ་མེད་ཕྱིར་གཏི་མུག་ཆེ། ། ཕལ་བའི་ཞེ་སྡང་རེ་ཤིག་ན། ། གཞན་དུ་འགྱུར་ཚེ་ཞེ་སྡང་ཆུང༌། ། རྡོ་རྗེ་ཁྲོ་བོས་བགེགས་འཇོམས་པ། ། འགྱུར་མེད་ཕྱིར་ན་ཞེ་སྡང་ཆེ། ། འཇིག་རྟེན་ཆགས་སྡང་རེ་ཤིག་ན། ། ཆགས་བྲལ་ཉིད་དུ་འགྱུར་ཕྱིར་ཆུང༌། ། ཆགས་པ་ཐམས་ཅད་སེལ་བྱེད་པའི། །
བདེ་ཆེན་ཆགས་པ་ཆེར་བཤད་པས། ། ནམ་ཡང་རི་ཁྲོད་མར་དགའ་བ། ། སྙོམས་པར་ཞུགས་པས་རྟག་ཞི་བ། ། ཐར་པར་ཞེན་པ་སྤངས་པས་ནི། ། བདེ་ཆེན་གོ་འཕང་དོན་དུ་བསྔོ། ། སྔགས་ལ་འཇུག་པའི་ལམ་གསུམ་པོ། ། གསུམ་ཚན་དྲུག་པ་འདི་བཤད་ཚེ། ། ཚིག་མང་པོ་ཡིས་རྒྱུད་འཁྲུག་པའི། ། བོད་ཀྱི་མཁས་རྣམས་ཞུམ་བྱོས་ཤིག ། འཕགས་ཡུལ་འཁྲུངས་པའི་མངོན་རློམ་གྱི། །
རྣམ་པར་དྲེགས་པ་དེ་བོར་ལ། ། བརྒྱད་ཁྲི་བཞི་སྟོང་ཆོས་ཀྱི་སྒོ། ། འབྱེད་པའི་ཡ་མཚན་འདི་ལྟོས་ཤིག ། ཅེས་ཐེག་པ་ཆེན་པོར་འཇུག་པའི་ལམ་ཆེན་གསུམ་ཚན་དྲུག་པ་ཅེས་བྱ་བའི་བསྟན་བཅོས་འདི། ཡང་དག་པར་རྟོགས་ནས་གྲུབ་པའོ། ། ཤུབྷཾ། ། སརྦ་མངྒ་ལཾ། ། དགེའོ།། །། ༈ བལ་ཡུལ་མཆོད་རྟེན་རིན་པོ་ཆེ་བྱ་རུང་ཁ་ཤོར་གྱི་ཉེ་འགྲམ་རྒྱལ་ཡོངས་ས་ཆེན་ཞེས་པ་གློག་ཀླད་དཔར་ཁང་ལས། བདེར་གཤེགས་༧སྐྱབས་རྗེ་བཅོ་བརྒྱད་ཁྲི་ཆེན་རྡོ་རྗེ་འཆང་མཆོག་གི་ཐུགས་དགོངས་རྫོགས་ཆེད།
སྐྱབས་འོག་པ་ཚར་གྲྭ་གུ་རུས་གློག་ཀླད་ཕྱག་དེབ་ཆེད་འགྲེམ་སྤེལ་ཞུས་པའི་དགེ་འབྲས་སངས་རྒྱས་ཞིང་དུ་བསྔོའོ།། །།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
