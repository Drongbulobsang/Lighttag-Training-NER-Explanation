གསུང་འབུམ། ཤཱཀྱ་མཆོག་ལྡན།
པོད ༧
མདོ་དང་མངོན་པར་རྟོགས་པའི་རྒྱན་འགྲེལ་པ་དང་བཅས་པའི་ལུས་དང་ཡན་ལག་རྒྱས་པར་བཤད་པ་ལུང་དོན་རྒྱ་མཚོ།
༼ག༽ ༄༅། །ཤེས་རབ་ཀྱི་ཕ་རོལ་ཏུ་ཕྱིན་པའི་མདོ་དང་མངོན་པར་རྟོགས་པའི་རྒྱན་འགྲེལ་པ་དང་བཅས་པའི་ལུས་དང་ཡན་ལག་རྒྱས་པར་བཤད་པ་ལུང་དོན་རྒྱ་མཚོ་ཞེས་བྱ་བ་བཞུགས་སོ།། ཤེས་རབ་ཀྱི་ཕ་རོལ་ཏུ་ཕྱིན་པའི་མདོ་དང་མངོན་པར་རྟོགས་པའི་རྒྱན་གྱི་ལུས་དང་ཡན་ལག་རྒྱས་པར་བཤད་པ། ལུང་གི་དོན་རྒྱ་མཚོ་ཞེས་བྱ་བ། སྨྲ་བ་རྣམས་ཀྱི་མཆོག་ཐམས་ཅད་མཁྱེན་པ་དེ་ལ་གཡོ་དང་ཟོལ་མེད་པས་ལན་གཅིག་མིན་པར་ཕྱག་འཚལ་ལོ། ། ལེགས་པར་བཤད་པའི་རྔ་ཆེན་ཀུན་དགའི་སྒྲ། ། ཀུན་ཁྱབ་དཔལ་མོའི་ཁྱོན་དུ་ཆེར་སྒྲུགས་པའི། ། ཡིད་ཅན་འདི་ཀུན་ངང་གིས་འདུན་མཛད་པའི། ། ཀུན་མཁྱེན་ལྷ་ཡི་ལྷ་དེ་རྟག་པར་རྒྱལ། ། མཁྱེན་ལྡན་ཐུགས་རྗེའི་སྟོབས་ཀྱི་དཔུང་ཚོགས་ཀྱིས། །
རྨོངས་ཤིང་ཁྲོས་པའི་མི་བསྲུན་དཔུང་གི་སྡེ། ། མཐའ་དག་ཕྱོགས་ཀྱི་ཕ་མཐར་སྒྲོལ་མཛད་པའི། ། བཅོམ་ལྡན་བདུད་ཀྱི་བདུད་དེས་འགྲོ་འདི་བསྲུངས། ། ཐུབ་བསྟན་ཆུ་བོ་སྟོང་ཕྲག་བསྡུད་མཛད་ཅིང༌། ། ལུང་དང་རིགས་པའི་ཆུ་ཀླུང་འབུམ་ཕྲག་གིས། ། འགྲོ་འདི་རྒུད་པ་སེལ་ལ་བརྩོན་གྱུར་པ། ། ཡང་དག་དགེ་བའི་བཤེས་ཀྱིས་མགོན་མཛོད་ཅིག ། དེ་ལས་རྒྱུད་པའི་གཞུང་ལུགས་སྒྲོལ་མང་གིས། ། གང་བློའི་གཏིང་མཐའ་ཡངས་པར་ངལ་བསོ་བ། ། དེ་ལས་ཡུམ་གྱི་ལུས་དང་ཡན་ལག་བཅས། །
གཞུང་གཞན་ལེགས་བཤད་ཀྱིས་བརྒྱན་འདིར་བཤད་བྱ།། །། དེ་ལ་འདིར་གང་བཤད་པར་བྱ་བའི་ཆོས་ནི་ཡུམ་གྱི་ལུས་བརྒྱད་དང༌། ཡན་ལག་བདུན་ཅུར་གྲགས་པ་དང༌། དེ་དག་གི་ཉིང་ལག་སོ་སོའི་མཚན་ཉིད་དང༌། རབ་ཏུ་དབྱེ་བ་དང༌། ས་མཚམས་དང་བཅས་པ་རགས་པ་ཙམ་ཞིག་ཡིན་ལ། འདི་ལ་ཐོག་མར་བཤད་པ་ལ་འཇུག་པའི་བྱ་བ། བཤད་པ་ཉིད་ཉེ་བར་འགོད་པ། བཤད་པ་མཐར་ཕྱིན་པའི་བྱ་བ་དང་གསུམ། དང་པོ་ལ།
རྒྱན་གྱི་རྩ་བའི་མདོ་གང་ཡིན་པ་དང༌། རྒྱན་ལ་སྲོལ་འབྱེད་དུ་ཞིག་ཡོད་པ་དང༌། སྲོལ་འབྱེད་དེ་ལས་གང་གི་རྗེས་སུ་འབྲང་བ་དང་གསུམ། དང་པོ་ནི། ཡུམ་རྒྱས་འབྲིང་བསྡུས་པ་གསུམ་དང༌། ཁྲི་བརྒྱད་སྟོང་པ་དང༌། བསྡུད་པ་དང་ལྔ་ནི། རྒྱན་གྱི་བཤད་བྱའི་གཙོ་བོ་ཡིན་ཏེ། ཆེན་པོ་རྣམས་ཀྱིས་མདོ་དེ་དག་དང་རྒྱན་དངོས་སུ་སྦྱར་བའི་བཤད་པ་མཛད་ལ། གཞན་དང་དངོས་སུ་མ་སྦྱར་བའི་ཕྱིར།
དེ་ལྟར་མཛད་པ་ཡང་ཡིན་ཏེ། འཕགས་པ་རྣམ་པར་གྲོལ་བའི་སྡེ་དང༌། བཙུན་པ་རྣམ་གྲོལ་སྡེ་དང༌། བདག་ཉིད་ཆེན་པོ་རྒྱལ་བའི་སྲས་པོ་སེང་གེ་བཟང་པོ་རྣམས་ཀྱིས་ཉི་ཁྲི་དང་རྒྱན་སྦྱར། སློབ་དཔོན་ཉིད་དང༌། ཤནྟི་པ་དང༌། འཇིགས་མེད་གསུམ་གྱིས་བརྒྱད་སྟོང་པ་དང་རྒྱན་སྦྱར། ཡང་སློབ་དཔོན་ཉིད་དང༌། སངས་རྒྱས་ཡེ་ཤེས་ཞབས། ཁ་ཆེ་དྷརྨ་ཤྲཱི་རྣམས་ཀྱིས།
བསྡུད་པ་དང་རྒྱན་སྦྱར། ཡང་སློབ་དཔོན་ཉིད་ཀྱིས་འགྲེལ་ཆུང་དང༌། ཁ་ཆེ་དྷརྨ་ཤྲཱིས་མཛད་པར་གྲགས་པའི་སྟོང་ཕྲག་བརྒྱ་པའི་བཤད་པ་དང༌། སྨྲི་ཏི་ཛྙ་ནས་མཛད་པར་གྲགས་པའི་ཡུམ་གསུམ་མཐུན་པར་དོན་བརྒྱད་ཀྱིས་སྟོན་པ་སྟེ། གསུམ་པོ་དེས་འབུམ་དང་ཡང་མངོན་པར་རྟོགས་པའི་རྒྱན་སྦྱར་བའི་ཕྱིར། དེ་ལྟར་ན་མདོ་དང་རྒྱན་སྦྱར་བའི་འགྲེལ་པ་བཅུ་གསུམ་མོ། ། གཉིས་པ་རྒྱན་ལ་སྲོལ་འབྱེད་དུ་ཞིག་ཡོད་པ་ནི། མདོ་ཕྱོགས་རེ་བའི་དགོངས་འགྲེལ་དུ་བཀྲལ་བ་དང༌། ཡུམ་གསུམ་ཆར་གྱི་དགོངས་འགྲེལ་དུ་བཀྲལ་བ་གཉིས། དང་པོ་ནི།
འཕགས་པ་དང་བཙུན་པའི་འགྲེལ་པ་ལྟ་བུ་ཡིན་ལ། གཉིས་པ་ནི། སློབ་དཔོན་དང་དེའི་རྗེས་འཇུག་གིས་མཛད་པའི་འགྲེལ་པ་རྣམས་སོ། ། ཡང་རྣམ་པར་རིག་པ་ཙམ་གྱིས་ཚུལ་ལ་བརྟེན་པའི་སྲོལ་འབྱེད་དང༌། ངོ་བོ་ཉིད་མེད་པར་སྨྲ་བའི་ཚུལ་ལ་བརྟེན་པའི་སྲོལ་འབྱེད་གཉིས་ཀྱང་ཡོད་ལ། དང་པོ་ནི། སློབ་དཔོན་དབྱིག་གཉེན་དང༌། ཤནྟི་པས་མཛད་པའི་འགྲེལ་པ་རྣམས་ཡིན་ལ། གཉིས་པ་ནི། འཕགས་སེང་དང༌།
འཇིགས་མེད་ཀྱིས་མཛད་པའི་འགྲེལ་པ་རྣམས་ཡིན་ནོ། ། ཁྱད་པར་དུ་འགྲེལ་པ་དོན་གསལ་འདིའི་ཕྱོགས་དང་མཐུན་ཅིང༌། རྗེས་སུ་འཇུག་པའི་འགྲེལ་པ་ནི་བརྒྱད་དེ། དོན་གསལ་འདི་ཉིད་ཀྱི་འགྲེལ་བཤད་ཚིག་གསལ་ཞེས་གྲགས་པ་ཆོས་ཀྱི་བཤེས་གཉེན་གྱིས་མཛད་པ་དང༌། རྟོགས་དཀའི་སྣང་བ་ཞེས་གྲགས་པ་གསེར་གླིང་པས་མཛད་པ་དང༌། འགྲེལ་ཆུང་གི་བསྡུས་དོན་དུ་གྲགས་པ་ཤེར་འབྱུང་བློ་གྲོས་ཀྱིས་མཛད་པ་དང༌། ཇོ་བོ་ཆེན་པོ་རྗེས་མཛད་པའི་བསྡུས་དོན་སྒྲོན་མེ་དང༌། ཁ་ཆེ་གཞོན་དུ་དཔལ་གྱི་མཛད་པའི་བསྡུས་དོན་དང༌། རཏྣ་ཀིརྟིས་མཛད་པའི་འགྲེལ་པ་གྲགས་པའི་ཆ་ཞེས་པ་དང༌། བུདྡྷ་ཤྲཱིས་མཛད་པའི་ཤེས་རབ་སྒྲོན་མའི་ཕྲེང་བ་དང༌།
འཇིགས་མེད་འབྱུང་གནས་སྦས་པས་མཛད་པའི་ཐུབ་པའི་དགོངས་རྒྱན་རྣམས་སོ། ། གསུམ་པ་ནི། བཤད་པའི་སྲོལ་དེ་དག་ལས། རྒྱལ་སྲས་ཆེན་པོ་བཟང་པོའི་ཞབས་ཀྱི་འགྲེལ་པ་དོན་གསལ་དུ་ཇི་ལྟར་བཀྲལ་བའི་རྗེས་སུ་འབྲང་བའི་ཕྱིར་ཏེ། སློབ་དཔོན་འདིས་ནི་རྗེ་བཙུན་ཉིད་ལ་དངོས་སུ་སྣང་བ་ཐོབ་ནས་ཡུམ་དོན་དབུ་མར་བཀྲལ་ཞིང་ཡུམ་གསུམ་ཀའི་རྒྱན་དུ་སྦྱར་བས་ལུགས་གཞན་ལས་ཁྱད་པར་དུ་འཕགས་པའི་ཕྱིར་རོ། ། གཉིས་པ་བཤད་པ་ཉིད་ཉེ་བར་དགོད་པ་ལ། གུས་པའི་ཡན་ལག་མཆོད་བརྗོད། གཞན་བསྟན་བཅོས་ལ་འཇུག་པའི་ཡན་ལག་དགོས་འབྲེལ། བསྟན་བཅོས་ཀྱི་བརྗོད་བྱ་མངོན་རྟོགས་བཤད་པའོ། ། དང་པོ་ལ།
རང་སྲས་འཕགས་པ་ལ་ཕན་འདོགས་བྱེད་ཀྱི་མཁྱེན་པ་དེ། རང་སྲས་འཕགས་པའི་ཡུམ་ཙམ་གྱི་མཚན་ཉིད། དེ་ལ་དབྱེ་ན། ཟག་མེད་ཀྱི་ཕུང་པོ་བསྐྱེད་བྱེད་ཀྱི་ཡུམ་དང༌། བཞེད་དོན་སྒྲུབ་བྱེད་ཀྱི་ཡུམ་གཉིས། དང་པོ་ལ་མཚན་ཉིད་ནི། རང་སྲས་འཕགས་པའི་ཟག་མེད་ཀྱི་ཕུང་པོ་གསར་དུ་སྒྲུན་བྱེད་ཀྱི་མཁྱེན་པ་དེ། རང་སྲས་འཕགས་པའི་ཟག་མེད་ཀྱི་ཕུང་པོ་བསྐྱེད་བྱེད་ཀྱི་ཡུམ་གྱི་མཚན་ཉིད། དེ་ལ་དབྱེ་ན། ཐེག་པ་ཆེན་པོའི་ཆོས་ལ་མོས་པ།
བདག་མེད་རྟོགས་པའི་ཤེས་རབ། བརྩེ་བ་སྙིང་རྗེ་ཆེན་པོ། བསམ་གཏན་དེ་བཞི། དེའི་ནང་ནས་ཤེས་རབ་ནི་ཡུམ་མཚན་ཉིད་པ་ཡིན་ལ། གཞན་གསུམ་ནི་ཟག་མེད་ཀྱི་ཕུང་པོ་བསྐྱེད་བྱེད་མཚན་ཉིད་པ་དང༌། ཡུམ་བཏགས་པ་བ་ཡིན་ནོ། ། གཉིས་པ་ལ་མཚན་ཉིད་ནི། རང་སྲས་འཕགས་པའི་བཞེད་དོན་སྒྲུབ་ནུས་ཀྱི་མཁྱེན་པ་དེ། བཞེད་དོན་སྒྲུབ་ནུས་ཀྱི་ཡུམ་མམ། འདི་བསྟན་མཆོད་བརྗོད་ཡུལ་དུ་གྱུར་པའི་ཡུམ་གྱི་མཛད་ཉིད།
དབྱེ་ན། ཡུམ་གཞི་ཤེས། ལམ་ཤེས། རྣམ་མཁྱེན་དང་གསུམ། རང་སྲས་ཐེག་དམན་འཕགས་པའི་བཞེད་དོན་སྒྲུབ་བྱེད་ཀྱི་མཁྱེན་པ་དེ། ཡུམ་གཞི་ཤེས་ཀྱི་མཚན་ཉིད། དེ་ནི་གཞི་ཤེས་མཐའ་དག་ལ་བྱ། དེ་ཡང་ཐེག་དམན་གྱི་གཞི་ཤེས་ནི་ཐེག་དམན་གྱི་བཞེད་དོན་དངོས་སུ་སྒྲུབ་བྱེད་ཡིན་ལ། བྱང་སེམས་ཀྱི་གཞི་ཤེས་ནི་བརྒྱུད་ནས་བཞེད་དོན་སྒྲུབ་བྱེད་ཡིན་ནོ། ། འདིར་ཐེག་དམན་གྱི་བཞེད་དོན་ནི།
ཐེག་དམན་གྱི་ཉེར་ཞི་གཉིས་ཡིན་ལ། ཉོན་མོངས་པའི་ཀུན་འབྱུང་མ་ལུས་པར་སྤངས་ཤིང༌། ཉོན་མོངས་པའི་རྣམ་སྨིན་གྱི་འབྲས་བུ་གྱུར་པའི་སྡུག་བསྔལ་གྱི་ཕུང་པོ་དང་བཅས་པའི་དམན་པའི་སོ་སོར་བརྟག་འགོག་དེ། དམན་པའི་ལྷག་བཅས་མྱང་འདས་ཀྱི་མཚན་ཉིད། དེ་ནི་སྐུ་ཚེའི་འདུ་བྱེད་མ་བཏང་བའི་ཉན་ཐོས་དགྲ་བཅོམ་པའི་རྒྱུད་ཀྱི་སོ་སོར་བརྟགས་འགོག་ལྟ་བུ་ལ་བྱ། ཉོན་མོངས་པའི་ཀྱུང་མ་ལུས་པར་སྤང་ཤིང༌། ཉོན་མོངས་པའི་རྣམ་སྨིན་གྱི་འབྲས་བུར་གྱུར་པའི་སྡུག་བསྔལ་གྱི་ཕུང་པོ་དང་བྲལ་བའི་དམན་པའི་སོ་སོར་བརྟགས་འགོག་དེ། དམན་པའི་ལྷག་མེད་མྱང་འདས་ཀྱི་མཚན་ཉིད། དེ་ནི་སྐུ་ཚེའི་འདུ་བྱེད་བཏང་བའི་བརྟགས་འགོག་ལྟ་བུའོ། ། རང་སྲས་བྱང་སེམས་འཕགས་པའི་བཞེད་དོན་སྒྲུབ་བྱེད་ཀྱི་མཁྱེན་པ་དེ།
ཡུམ་ལམ་ཤེས་ཀྱི་མཚན་ཉིད། དེ་ནི་ལམ་ཤེས་མཐའ་དག་ལ་བྱ། དེ་ལ་བྱང་སེམས་ཀྱི་རྒྱུད་ཀྱི་ལམ་ཤེས་ཀྱིས་ནི་བྱང་སེམས་ཀྱི་བཞེད་དོན་དངོས་སུ་སྒྲུབ། སངས་རྒྱས་ཀྱི་ལམ་ཤེས་ཀྱིས་ནི་བྱང་སེམས་ཀྱི་བཞེད་དོན་བརྒྱུད་ནས་སྒྲུབ་པར་བྱེད་དོ། ། འདིར་བྱང་སེམས་ཀྱི་བཞེད་དོན་ནི། གཞན་དོན་དུ་འཁོར་བར་སྐྱེ་བ་བླངས་པའི་སྒོ་ནས་འཇིག་རྟེན་གྱི་དོན་སྒྲུབ་པ་མཛད་པའོ། ། རང་སྲས་སངས་རྒྱས་འཕགས་པའི་བཞེད་དོན་སྒྲུབ་བྱེད་ཀྱི་མཁྱེན་པ་དེ། ཡུམ་རྣམ་མཁྱེན་གྱི་མཚན་ཉིད། དེ་ནི་རྣམ་མཁྱེན་ཙམ་ལ་བྱའོ། ། དེ་ཡང་རྣམ་མཁྱེན་རྗེས་མཐུན་པས་ནི།
སངས་རྒྱས་ཀྱི་བཞེད་དོན་བརྒྱུད་ནས་བསྒྲུབ་པར་བྱེད་ལ། རྣམ་མཁྱེན་མཚན་ཉིད་པས་ནི་དངོས་སུ་སྒྲུབ་པར་བྱེད་དོ། ། སངས་རྒྱས་འཕགས་པའི་བཞེད་དོན་ནི་གཞན་དོན་དུ་ཆོས་ཀྱི་འཁོར་ལོ་བསྐོར་བ་དེ་ཡིན། དེ་ལ་མཚན་ཉིད་དང༌། མཚན་གཞིའི་དབྱེ་བ་གཉིས། དང་པོ་ལ། སྟོན་པས་གསུངས་པའི་དམ་ཆོས་གང་ཞིག རང་གི་མི་མཐུན་ཕྱོགས་གཅོད་པར་བྱེད་པ་དེ། ཆོས་ཀྱི་འཁོར་ལོའི་མཚན་ཉིད། དེ་ལ་དབྱེ་ན།
ལུང་གི་ཆོས་འཁོར། རྟོགས་པའི་ཆོས་འཁོར་གཉིས། དང་པོ་ལ། རྟོགས་པའི་ཆོས་འཁོར་བརྗོད་བྱར་སྟོན་པའི་སངས་རྒྱས་ཀྱི་གསུང་རབ་དེ། ལུང་གི་ཆོས་འཁོར་གྱི་མཚན་ཉིད་ཡིན། དེ་ལ་དུས་ཀྱི་སྒོ་ནས་དབྱེ་ན། བཀའ་དང་པོ་དང༌། བར་པ་དང༌། ཐ་མ་དང་གསུམ། གདུལ་བྱ་ཉན་ཐོས་ཀྱི་རིགས་ཅན་ལ་གཙོ་བོར་གསུངས་ཤིང༌།
དུས་དང་པོར་གསུངས་པའི་སངས་རྒྱས་ཀྱི་བཀའ་དེ། བཀའ་དང་པོའི་མཚན་ཉིད། དེ་ནི་འདུལ་བ་ལུང་སྡེ་བཞི་ལྟ་བུ་ལ་ཟེར། དེ་ཡང་རྩ་བའི་ལུང་ནི་དགེ་སློང་ཕའི་སོ་སོར་ཐར་པའི་མདོ་དང༌། དགེ་སློང་མའི་སོ་སོར་ཐར་པའི་མདོ་ལ་བྱ། བཤད་པའི་ལུང་ནི། རྣམ་པར་འབྱེད་པ་དང༌། གཞི་དང༌། ཕྲན་ཚེགས་དང༌། གཞུང་དམ་པའོ། །
དེ་དག་གི་གཞུང་ཚད་ནི། གཞི་ལ་བམ་པོ་བརྒྱ་དང་དགུ། ། རྣམ་འབྱེད་གྱ་གསུམ་ཕྲན་ཚེགས་ལ། ། ང་དགུ་གཞུང་དམ་ལྔ་ཅུ་ལྔ། ། ཞེས་པའོ། ། གདུལ་བྱ་ཐེག་ཆེན་གྱི་རིགས་ཅན་ལ་གཙོ་བོར་གསུངས་ཤིང༌། དུས་བར་དུ་གསུངས་པའི་སངས་རྒྱས་ཀྱི་བཀའ་དེ། གཉིས་པའི་མཚན་ཉིད། དེ་ནི་ཡུམ་རྒྱས་འབྲིང་བསྡུས་གསུམ་ལྟ་བུ་ལ་བྱའོ། ། གདུལ་བྱ་སྣ་ཚོགས་ལ་གསུངས་ཤིང༌།
དུས་ཐ་མར་གསུངས་པའི་སངས་རྒྱས་ཀྱི་བཀའ་དེ། བཀའ་ཐ་མའི་མཚན་ཉིད། དེ་ནི་མདོ་སྡེ་དགོངས་པ་ངེས་འགྲེལ་ལྟ་བུ་ལ་བྱའོ། ། ཡང་ལུང་གི་ཆོས་འཁོར་ལ་བརྗོད་བྱའི་སྒོ་ནས་དབྱེ་ན། བདེན་བཞིའི་ཆོས་འཁོར། མཚན་ཉིད་མེད་པའི་ཆོས་འཁོར། ལེགས་པར་རྣམ་པར་ཕྱེ་བའི་ཆོས་འཁོར་དང་གསུམ། དང་པོ་ལ། མཚན་ཉིད་ནི། འཕགས་པའི་བདེན་པ་བཞི་བརྗོད་བྱའི་གཙོ་བོར་སྟོན་པའི་སངས་རྒྱས་ཀྱི་གསུང་རབ།
འདི་ལ་དབྱེ་ན། བཀའ་དང་པོ། བར་པ། ཐ་མ་དང་གསུམ། དང་པོ་ནི། འདུལ་བ་ལུང་ལྟ་བུ། གཉིས་པ་ནི། བདེན་པ་བཞི་གཙོ་བོ་སྟོན་པའི་ཤེར་ཕྱིན་གྱི་མདོའི་ཆ་ཤས་ལྟ་བུའོ། ། གསུམ་པ་ནི། བདེན་པ་བཞི་གཙོ་བོར་བྱས་ནས་སྟོན་པའི་བཀའ་ཐ་མའི་ཆ་ཤས་འགའ་ཞིག་ལྟ་བུ་ལ་བྱའོ། །
རྣམ་ཐར་སྒོ་གསུམ་བརྗོད་བྱའི་གཙོ་བོར་བྱས་ནས་སྟོན་པའི་སངས་རྒྱས་ཀྱི་གསུང་རབ་དེ། མཚན་ཉིད་མེད་པའི་ཆོས་འཁོར་གྱི་མཚན་ཉིད། འདི་ལ་ཡང༌། བཀའ་དང་པོ་དང༌། བར་པ་དང༌། ཐ་མ་གསུམ། དང་པོ་ནི། རྣམ་ཐར་སྒོ་གསུམ་བརྗོད་བྱའི་གཙོ་བོར་སྟོན་པའི་འདུལ་བ་ལུང་གི་ཆ་ཤས་འགའ་ཞིག་ལྟ་བུ། གཉིས་པ་ནི། ཤེར་ཕྱིན་གྱི་མདོ་ལྟ་བུ།
གསུམ་པ་ནི། སྟོང་ཉིད་བརྗོད་བྱའི་གཙོ་བོར་སྟོན་པའི་བཀའ་ཐ་མའི་ཆ་ཤས་འགའ་ཞིག་ལྟ་བུའོ། ། ཀུན་བཏགས། གཞན་དབང༌། ཡོངས་གྲུབ་གསུམ་དུ་ཕྱེ་ནས་གཙོ་བོར་སྟོན་པའི་སངས་རྒྱས་ཀྱི་གསུང་རབ་དེ། ལེགས་པར་རྣམ་པར་ཕྱེ་བའི་ཆོས་འཁོར་གྱི་མཚན་ཉིད། འདི་ལ་ཡང༌། བཀའ་དང་པོ་དང༌། བར་པ་དང༌། ཐ་མ་དང་གསུམ་སྟེ།
དེ་ཡང་རིམ་བཞིན་དུ། དེ་ལྟར་ཕྱེ་ནས་སྟོན་པའི་འདུལ་བ་ལུང་གི་ཆ་ཤས་འགའ་ཞིག་དང༌། དེ་མ་རྫོགས་དང་རབ་རྫོགས་དང༌། ། ཞེས་པའི་སྐབས་ཀྱི་ཤེས་ཕྱིན་གྱི་མདོ་ལྟ་བུ་དང༌། གཟུངས་ཀྱི་དབང་ཕྱུག་རྒྱལ་པོས་ཞུས་པའི་མདོ་ལྟ་བུའོ། ། དེ་ལྟར་ན། བཀའ་དང་པོ་དང༌། བར་པ་དང༌། ཐ་མ་གསུམ་པོ་རེ་རེ་ལ་ཡང་བདེན་བཞིའི་ཆོས་འཁོར། མཚན་ཉིད་མེད་པའི་ཆོས་འཁོར།
ལེགས་པར་རྣམ་པར་ཕྱེ་བའི་ཆོས་འཁོར་དེ། གསུམ་གསུམ་དུ་ཕྱེ་བས་དགུར་རིག་པར་བྱའོ། ༈ །ཡང་ལུང་གི་ཆོས་འཁོར་ལ། གྲངས་ངེས་ཀྱི་སྒོ་ནས་དབྱེ་ན། དྲང་དོན་གྱི་མདོ་དང༌། ངེས་དོན་གྱི་མདོ་རྣམ་པ་གཉིས། གདུལ་བྱ་ཐེག་པ་ཆེན་པོའི་རིགས་ཅན་ལ་སྟོང་ཉིད་བརྗོད་བྱའི་གཙོ་བོར་བྱས་ནས་སྟོན་པའི་སངས་རྒྱས་ཀྱི་གསུང་རབ་དེ། ངེས་དོན་གྱི་མདོའི་མཚན་ཉིད། དེ་ནི་ཤེར་ཕྱིན་གྱི་མདོ་ལྟ་བུའོ། ། ཤེར་ཕྱིན་གྱི་མདོའི་ཆ་ཤས་སུ་གྱུར་པའི་དྲང་དོན་གྱི་མདོ་ཡང་ཡོད་དེ།
གདུལ་བྱ་ཐེག་ཆེན་གྱི་རིགས་ཅན་ལ་གཙོ་བོར་ཀུན་རྫོབ་བདེན་པ་བརྗོད་བྱར་སྟོན་པའི་ཤེར་ཕྱིན་གྱི་མདོའི་ཆ་ཤས་འགའ་ཞིག་ཡོད་པའི་ཕྱིར། དེ་ཡང་དཔེར་ན། སློབ་མ་བསེ་རུའི་ལམ་གང་ཞེས་པའི་སྐབས་ཀྱི་མདོ་ལྟ་བུ་དང༌། ཡུལ་ངེས་པ་དང་ཞེས་པའི་སྐབས་ཀྱི་མདོ་ལྟ་བུའོ། ། གདུལ་བྱ་སྣ་ཚོགས་འདུལ་བའི་དོན་དུ་ཀུན་རྫོབ་བདེན་པ་བརྗོད་བྱའི་གཙོ་བོར་བྱས་ནས་སྟོན་པའི་སངས་རྒྱས་ཀྱི་གསུང་རབ་དེ། དྲང་དོན་གྱི་མདོའི་མཚན་ཉིད། དེ་ནི་འདུལ་བ་ལུང་སྡེ་བཞི་ལྟ་བུ་ལ་བྱའོ། ། དེའི་ཆ་ཤས་སུ་གྱུར་པའི་ངེས་དོན་གྱི་མདོ་མེད་པ་མིན་ཏེ། དེའི་ཆ་ཤས་སུ་གྱུར་པའི་མཚན་ཉིད་མེད་པའི་ཆོས་འཁོར་ཡོད་པའི་ཕྱིར། དེ་དག་ནི་བརྗོད་བྱའི་སྒོ་ནས་དྲང་ངེས་སུ་བཞག་པ་ཡིན་ལ།
འདིར་ནི་དེ་ཉིད་ཁས་ལེན་ནོ། ། སྐབས་གཞན་དུ་ནི་བརྗོད་བྱེད་ཀྱི་སྒོ་ནས་དྲང་ངེས་སུ་བཞག་པ། གདུལ་བྱའི་སྒོ་ནས་དྲང་ངེས་སུ་བཞག་པ། གྲུབ་མཐའི་སྒོ་ནས་དྲང་ངེས་སུ་བཞག་པ་ཡང་ཡོད་དེ། དང་པོ་ནི། སྒྲ་ཇི་བཞིན་མ་ཡིན་པའི་སངས་རྒྱས་ཀྱི་གསུང་རབ་དེ། དྲང་དོན་གྱི་མདོའི་མཚན་ཉིད། དེ་ནི་དགོངས་པ་ཅན་དང་ལྡེམ་པོར་དགོངས་པའི་མདོ་རྣམས་ལ་ཟེར། དྲང་དོན་གྱི་མདོ་གང་ཞིག་དགོངས་གཞི་གཙོ་བོར་སྟོན་པ་དེ། དགོངས་པ་ཅན་གྱི་མདོའི་མཚན་ཉིད།
དེ་ལ་དབྱེ་ན། མཉམ་པ་ཉིད་ལ་དགོངས་པ། དུས་གཞན་ལ་དགོངས་པ། དོན་གཞན་ལ་དགོངས་པ། གང་ཟག་གི་བསམ་པ་ལ་དགོངས་པ་བཞི། དྲང་དོན་གྱི་མདོ་གང་ཞིག དགོས་པ་གཙོ་བོར་སྟོན་པ་དེ། ལྡེམ་དགོངས་ཀྱི་མདོའི་མཚན་ཉིད། དེ་ལ་དབྱེ་ན། གཞུག་པ་ལྡེམ་པོར་དགོངས་པ།
སྒྱུར་བ་ལྡེམ་པོར་དགོངས་པ། མཚན་ཉིད་ལྡེམ་པོར་དགོངས་པ། གཉེན་པོ་ལྡེམ་པོར་དགོངས་པ་དང་བཞི། དགོངས་ལྡེམ་དགོངས་ཀྱི་མདོ་གཉིས་འགལ་བ་ནི་མིན་ཏེ། དགོངས་པ་ཅན་བཞི་ཀ་གཉེན་པོ་ལེམ་དགོངས་ཀྱི་ནང་དུ་འདུས་པའི་ཕྱིར། དྲང་ངེས་ཀྱི་བཤད་ཚུལ་གཉིས་པ་ལ། གདུལ་བྱ་གཙོ་བོར་ལམ་ལ་གཞུག་པའི་ཕྱིར་དུ་གསུངས་པའི་མདོ་དེ་དྲང་དོན་གྱི་མདོའི་མཚན་ཉིད། གདུལ་བྱ་གཙོ་བོར་ལམ་གྱི་འབྲས་བུ་ལ་གཞུག་པའི་ཕྱིར་དུ་གསུངས་པའི་མདོ་དེ་ངེས་དོན་གྱི་མདོའི་མཚན་ཉིད། དྲང་ངེས་ཀྱི་བཤད་ཚུལ་གསུམ་པ་ལ། གྲུབ་མཐའ་རང་ལུགས་ཀྱི་ངེས་དོན་མཐར་ཐུག་སྟོན་པའི་མདོ་ཡིན་ཡང༌།
གྲུབ་མཐའ་གོང་མ་ལ་ལྟོས་ཏེ་དྲང་དོན་གྱི་མདོར་བཞག་དགོས་པ་དེ། དྲང་དོན་གྱི་མདོའི་མཚན་ཉིད། དེ་ནི་སེམས་ཙམ་པ་གཙོ་བོར་འདོད་པའི་མདོ་ལྟ་བུ་ལ་ཟེར། དེ་ལྟར་བཞག་མི་དགོས་པའི་མདོ་དེ། ངེས་དོན་གྱི་མདོའི་མཚན་ཉིད། དེ་ནི་དབུ་མ་པ་གཙོ་བོར་འདོད་པའི་མདོ་ལྟ་བུ་ལ་བྱ། ཡང་ལུང་གི་ཆོས་འཁོར་ལ་རྗོད་བྱེད་ཀྱི་སྒོ་ནས་དབྱེ་ན། འདུལ་བའི་སྡེ་སྣོད། མདོ་སྡེའི་སྡེ་སྣོད། མངོན་པའི་སྡེ་སྣོད་དང་གསུམ།
དང་པོ་ལ། མཚད་ཉིད་ནི། ལྷག་པ་ཚུལ་ཁྲིམས་ཀྱི་བསླབ་པ་བརྗོད་བྱའི་གཙོ་བོར་སྟོན་པའི་སངས་རྒྱས་ཀྱི་གསུང་རབ་རྣམ་དག གཉིས་པ་ལ་མཚན་ཉིད་ནི། ལྷག་པ་ཏིང་ངེ་འཛིན་གྱི་བསླབ་པ་བརྗོད་བྱའི་གཙོ་བོར་སྟོན་པའི་སངས་རྒྱས་ཀྱི་གསུང་རབ་རྣམ་དག གསུམ་པ་མཚན་ཉིད་ནི། ལྷག་པ་ཤེས་རབ་ཀྱི་བསླབ་པ་བརྗོད་བྱའི་གཙོ་བོར་སྟོན་པའི་སངས་རྒྱས་ཀྱི་གསུང་རབ་རྣམ་དག དེའི་མཚན་གཞི་ནི་བྱེ་བྲག་ཏུ་སྨྲ་བ་མངོན་པ་སྡེ་བདུན་ལྟ་བུ་ལ་འདོད་ལ། སྡེ་བདུན་ནི། ཆོས་ཀྱི་ཕུང་པོ་ཤཱ་རིའི་བུས། །
གདགས་པའི་བསྟན་བཅོས་མོའུ་འགལ་བུས། ། ཡེ་ཤེས་ལ་འཇུག་ཀ་ཏའི་བུས། ། རབ་ཏུ་བྱེད་པ་དབྱིག་ཤེས་ཀྱིས། ། རྣམ་ཤེས་ཚོགས་ནི་ལྷ་སྐྱིད་ཀྱིས། ། འགྲོ་བའི་རྣམ་གྲངས་གསུས་པོ་ཆེས། ། ཁམས་ཀྱི་ཚོགས་ནི་གང་པོས་བསྡུས། ། ཞེས་པའོ། ། མདོ་སྡེ་པ་ལྟར་ན། མངོན་པའི་སྡེ་སྣོད་ཞེས་བྱ་བ་པོ་ཏི་དང་གླེགས་བམ་ལོགས་སུ་བྱས་པ་མེད་ཀྱི། འདུལ་བ་དང་མདོ་སྡེའི་ནང་ནས།
ཆོས་རྣམས་ཀྱི་རང་དང་སྤྱིའི་མཚན་ཉིད་སྟོན་པའི་གསུང་རབ་སིལ་བུར་གནས་པ་གང་ཡིན་པ་དེའོ། ། ཞེས་ཟེར་རོ། ། རྣལ་འབྱོར་དཔྱོད་པ་པ་ན་རེ། ཆོས་མངོན་པའི་མདོ་སྟོང་ཕྲག་བརྒྱ་པ་ལྟ་བུ་ལ་འདོད་དོ། ། ཡང་གདུལ་བྱའི་སྒོ་ནས་དབྱེ་ན། ཐེག་པ་ཆེན་པོའི་སྡེ་སྣོད་དང༌། ཐེག་པ་ཆུང་ངུའི་སྡེ་སྣོད་གཉིས། ཐེག་པ་ཆེན་པོའི་ལམ་དང་འབྲས་བུའི་རྣམ་གཞག་གཙོ་བོར་སྟོན་པའི་མདོ་དེ་དང་པོའི་མཚན་ཉིད། དེ་ལ་དབྱེ་ན་མདོ་སྡེ་ས་བཅུ་པ་ལྟ་བུ། ཐེག་པ་ཆེན་པོ་ཁོ་ནའི་ལམ་འབྲས་ཀྱི་རྣམ་བཞག་གཙོ་བོར་སྟོན་པ་ལུང་ཕྱོགས་རེ་བ་དང༌།
ཐེག་པ་གསུམ་ཀའི་ལམ་འབྲས་ཀྱི་རྣམ་བཞག་རྒྱས་པར་སྟོན་པ་ཤེར་ཕྱིན་གྱི་མདོ་ལྟ་བུ་གཞུང་རྒྱས་པ་གཉིས་ཡོད་དོ། ། གཙོ་བོར་ཐེག་པ་ཆུང་ངུའི་ལམ་འབྲས་ཀྱི་རྣམ་བཞག་སྟོན་པའི་མདོ་དེ། ཐེག་པ་ཆུང་ངུའི་སྡེ་སྣོད་ཀྱི་མཚན་ཉིད། དེ་ནི་མདོ་སྡེ་དྲན་པ་ཉེར་གཞག་ལྟ་བུའོ། ། རང་སངས་རྒྱས་ལ་ནི་སྡེ་སྣོད་ལོགས་པ་མེད་དེ། དེ་ནི་སངས་རྒྱས་ཀྱི་འཁོར་དུ་མི་འབྱུང་བས་དེའི་ཕྱིར་དུ་གསུངས་པའི་སྡེ་སྣོད་ལ་སོགས་པ་མེད་ལ། ཉན་ཐོས་ཀྱི་སྡེ་སྣོད་གཅིག་ཉིད་ལ་ཐོས་བསམ་སྒོམ་གསུམ་རིམ་པས་སྦྱངས་པ་ན། དབང་པོའི་རིམ་པས་ཉན་རང་གཉིས་འབྱུང་བའི་ཕྱིར་རོ། ། ཡང་ལུང་གི་ཆོས་འཁོར་ལ་སྡེ་མཚན་གྱི་སྒོ་ནས་དབྱེ་ན། གསུང་རབ་ཡན་ལག་བཅུ་གཉིས་ཏེ།
དེ་ཡང་སྙིང་པོ་མཆོག་ལས། མདོ་སྡེ་དབྱངས་བསྙད་ལུང་དུ་བསྟན། ། ཚིགས་བཅད་ཆེད་བརྗོད་གླེང་གཞི་དང༌། ། རྟོགས་བརྗོད་དེ་ལྟར་བུ་བྱུང་དང༌། ། སྐྱེས་རབ་ཤིན་ཏུ་རྒྱས་པ་དང༌། ། རྨད་བྱུང་གཏན་ལ་དབབ་པའོ། ། ཞེས་འབྱུང་བ་ལྟར་རོ། ། དེ་ཡང་མདོའི་སྡེ་ལ་སོགས་པ་དང་པོ་ལྔ་ནི། ཐེག་པ་ཐུན་མོང་གི་མདོ་སྡེའི་སྡེ་སྣོད་ཡིན་ལ། ཤིན་ཏུ་རྒྱས་པའི་སྡེ་དང༌།
རྨད་དུ་བྱུང་བའི་སྡེ་གཉིས་ནི། བྱང་ཆུབ་སེམས་དཔའི་ཐུན་མོང་མིན་པའི་མདོ་སྡེའི་སྡེ་སྣོད་ཡིན་ནོ། ། གླེང་གཞིའི་སྡེ། དེ་ལྟ་བུར་འབྱུང་བའི་སྡེ། རྟོགས་པ་བརྗོད་པའི་སྡེ་དང་གསུམ་ནི། ཐེག་པ་ཐུན་མོང་གི་འདུལ་བའི་སྡེ་སྣོད་ཡིན་ལ། སྐྱེས་པ་རབ་ཀྱི་སྡེ་ནི། ཐེག་ཆེན་ཐུན་མོང་མ་ཡིན་པའི་འདུལ་བའི་སྡེ་སྣོད་ཡིན་ནོ། ། གཏན་ལ་དབབ་པའི་སྡེ་ནི་མངོན་པའི་སྡེ་སྣོད་དུ་གཏོགས་སོ། ། ཡང་བདག་རྐྱེན་གྱི་སྒོ་ནས་དབྱེ་ན།
ཞལ་ནས་གསུངས་པའི་བཀའ། བྱིན་གྱིས་བརླབས་པའི་བཀའ། རྗེས་སུ་གནང་བའི་བཀའ་དང་གསུམ། དང་པོ་ནི། ལང་ཀར་གཤེགས་པ་ལྟ་བུ། སངས་རྒྱས་ཉིད་ཀྱི་ཞལ་ནས་གསུངས་པ་དང༌། གཉིས་པ་ནི། ཤེས་རབ་སྙིང་པོ་ལྟ་བུ་གཞན་ལ་བྱིན་གྱིས་བརླབས་ནས་གསུང་དུ་བཅུག་པ་དང༌། གསུམ་པ་ནི། མདོ་རྣམས་ཀྱི་གླེང་གཞི་དང་མཚམས་སྦྱོར་ལྟ་བུ་སྟེ།
དེ་ཡང་སངས་རྒྱས་ཉིད་ཀྱིས་བཀའ་བསྡུ་བ་པོ་རྣམས་ལ་རྗེས་སུ་གནང་བ་ཡིན་ནོ། ། ཡང་ལུང་གི་ཆོས་འཁོར་ལ་དགོས་པའི་སྒོ་ནས་དབྱེ་ན། ཉོན་མོངས་པ་བརྒྱད་ཁྲི་བཞི་སྟོང་ལ་སྤྱོད་པའི་གཉེན་པོར། ཆོས་ཀྱི་ཕུང་པོ་བརྒྱད་ཁྲི་བཞི་སྟོང༌། དེ་ཡང་འདོད་ཆགས་ཀྱི་གཉེན་པོར་འདུལ་བའི་སྡེ་སྣོད་ཉི་ཁྲི་ཆིག་སྟོང༌། ཞེ་སྡང་གི་གཉེན་པོར་མདོ་སྡེའི་སྡེ་སྣོད་ཉི་ཁྲི་ཆིག་སྟོང༌། གཏི་མུག་གི་གཉེན་པོར་མངོན་པའི་སྡེ་སྣོད་ཉི་ཁྲི་ཆིག་སྟོང༌། དུག་གསུམ་གྱི་གཉེན་པོར་ཆ་མཉམ་ཏུ་སྟོན་པ་ཉི་ཁྲི་ཆིག་སྟོང༌། ཆོས་ཕུང་གི་ཚད་ནི་ཁ་ཅིག་ན་རེ། ཤླཽ་ཀ་དྲུག་སྟོང་ལ་བྱ་བ་ཡིན་ཏེ།
ཤཱ་རིའི་བུས་བྱས་པའི་བསྟན་བཅོས་ཀྱི་ཕུང་པོ་དེ་ཆོས་ཕུང་གཅིག་གི་ཚད་དུ་བྱས་ཤིང༌། དེ་ལ་ཤླཽ་ཀ་དྲུག་སྟོང་གི་ཚད་དུ་ཡོད་པའི་ཕྱིར། ཞེས་ཟེར། ཁ་ཅིག་ན་རེ། བརྗོད་བྱ་སྡེ་ཚན་རེ་རེ་ཚང་བར་སྟོན་ནུས་པའི་མིང་ཚིག་ཡི་གེའི་ཚོགས་ལ་ཆོས་ཕུང་གི་ཚད་དུ་བྱེད་ཟེར། ཁ་ཅིག་ན་རེ་ཉོན་མོངས་པ་སྣ་རེ་འཇོམས་ནུས་པའི་གཉེན་པོ་སྟོན་ནུས་པའི་མིང་ཚིག་ཡི་གེའི་ཚོགས་རྣམས་ཆོས་ཕུང་གཅིག་གི་ཚད་དུ་བྱེད་ཞེས་ཟེར་ལ། ཐེག་ཆེན་ཐུན་མོང་མ་ཡིན་པའི་ལུགས་ཀྱིས་གླང་པོ་ཆེ་ས་ལ་རབ་བརྟན་གྱིས་ཁུར་བར་ནུས་པའི་སྣག་ཚས་ཆོས་ཕུང་གཅིག་འདྲི་བར་ནུས་སོ། ། ཞེས་ཟེར་ལ། འདི་དག་ནི་ཚད་ལྡན་གྱི་གཞུང་འགའ་ཞིག་ལས་གསུངས་པ་ཡིན་ནོ། ། ཡང་ལུང་གི་ཆོས་འཁོར་ལ་དངོས་བཏགས་མ་ཕྱེ་བའི་སྒོ་ནས་དབྱེ་ན།
མཚན་ཉིད་པ་སངས་རྒྱས་བཀའ་དང༌། རྗེས་མཐུན་པ་བཀའི་དགོངས་འགྲེལ་གྱི་བསྟན་བཅོས་གཉིས། དང་པོ་ལ་མཚན་ཉིད་ནི། སྤོབས་པ་བཞི་དང་ལྡན་པའི་སངས་རྒྱས་ཀྱི་གསུང་རབ་དེ། སངས་རྒྱས་ཀྱི་བཀའི་མཚན་ཉིད། བཞི་ནི། བརྗོད་བྱ་དོན་དང་མཐུན་པ། བརྗོད་བྱེད་ངག་ཚིག་དྲི་མ་མེད་པ་དང་འབྲེལ་བ། བྱེད་ལས་ཁམས་གསུམ་གྱི་ཉོན་མོངས་པ་སྤོང་བ། འབྲས་བུ་ཞི་བའི་ཕན་ཡོན་སྟོན་པའོ། །
དེ་སྐད་དུ་ཡང༌། གང་ཞིག་དོན་ལྡན་ཆོས་དང་ཉེར་འབྲེལ་ཞིང༌། ། ཁམས་གསུམ་ཀུན་ནས་ཉོན་མོངས་སྤོང་བྱེད་གསུང༌། ། ཞི་བའི་ཕན་ཡོན་སྟོན་པར་མཛད་པ་གང༌། ། དེ་ནི་དྲང་སྲོང་གསུང་ཡིན། ། ཞེས་སོ། ། གཉིས་པ་ལ་མཚན་ཉིད་ནི། འཆོས་སྐྱོབ་ཀྱི་ཡོན་ཏན་གཉིས་དང་ལྡན་པའི་ངག་དེ། བསྟན་བཅོས་ཀྱི་མཚན་ཉིད། དབྱེ་ན།
མཚན་ཉིད་པ་ནང་པའི་བསྟན་བཅོས་དང༌། རྗེས་མཐུན་པ་ཕྱི་ནང་ཐུན་མོང་བའི་བསྟན་བཅོས་གཉིས། དང་པོ་ལ་མཚན་ཉིད་ནི། རྩོམ་པ་པོ་རྣམ་གཡེངས་མེད་པའི་ཡིད་ཅན་གྱི་ཐར་པ་ཐོབ་པའི་ཐབས་སུ་བཀའི་དོན་བཤད་པའི་ངག དེ་ལ་དབྱེ་ན། དོན་དང་ལྡན་པའི་བསྟན་བཅོས། སྒྲུབ་པ་ལྷུར་ལེན་གྱི་བསྟན་བཅོས། སྡུག་བསྔལ་སྤོང་བའི་བསྟན་བཅོས་དང་གསུམ། ཡང་ན་ས་སྡེ་ལྔ་ལྟ་བུ་འཁྲུགས་པ་གོ་རིམ་དུ་སྡེབ་པར་བྱེད་པའི་བསྟན་བཅོས། ཚད་མ་ཀུན་ལས་བཏུས་ལྟ་བུ།
འཐོར་བ་བསྡུད་པར་བྱེད་པའི་བསྟན་བཅོས། མངོན་པར་རྟོགས་པའི་རྒྱན་ལྟ་བུ། རྒྱ་ཆེན་པོ་བསྡུད་པར་བྱེད་པའི་བསྟན་བཅོས། རིག་པའི་གནས་དང་པོ་བཞི་གཙོ་བོར་སྟོན་ཅིང༌། རྩོམ་པ་པོ་ཚད་ལྡན་གྱིས་མཛད་པའི་ངག་དེ། ཐུན་མོང་བའི་བསྟན་བཅོས་ཀྱི་མཚན་ཉིད། དེ་ལ་དབྱེ་ན། དོན་མེད་པའི་བསྟན་བཅོས། དོན་ལོག་པའི་བསྟན་བཅོས། ཐོས་པ་ལྷུར་ལེན་གྱི་བསྟན་བཅོས།
རྩོད་པ་ལྷུར་ལེན་གྱི་བསྟན་བཅོས། ངན་གཡོའི་བསྟན་བཅོས། བརྩེ་བྲལ་གྱི་བསྟན་བཅོས། ཇི་སྐད་དུ། དོན་མེད་དོན་ལོག་དོན་དང་ལྡན། ། ཐོས་རྩོད་སྒྲུབ་པ་ལྷུར་ལེན་པ། ། ངན་གཡོ་རྩེ་བྲལ་སྡུག་བསྔལ་སྤོང༌། ། བསྟན་བཅོས་དྲུག་བྲལ་གསུམ་དུ་འདོད། ། ཅེས་སོ། ། ཡང་ན།
སྒྲའི་བསྟན་བཅོས། ཚད་མའི་བསྟན་བཅོས། བཟོ་རིག་པའི་བསྟན་བཅོས། གསོ་བ་རིག་པའི་བསྟན་བཅོས་དང་བཞིའོ། ། གཉིས་པ་རྟོགས་པའི་ཆོས་འཁོར་ལ་མཚན་ཉིད་ནི། སྟོན་པས་གསུངས་པའི་དམ་ཆོས་གང་ཞིག བཤད་ཅིང་ཉམས་སུ་བླངས་པས་གདུལ་བྱའི་རྒྱུད་ལ་འཕོ་བར་སྣང་བ། དེ་ལ་ངོ་བོའི་སྒོ་ནས་དབྱེ་ན། འགོག་པའི་བདེན་པ་དང༌། ལམ་གྱི་བདེན་པ་གཉིས།
དུས་ཀྱི་སྒོ་ནས་དབྱེ་ན། བཀའ་དང་པོ་དང༌། བར་པ་དང༌། ཐ་མ་གསུམ། རྗོད་བྱེད་ཀྱི་སྒོ་ནས་དབྱེ་ན། བདེན་བཞིའི་ཆོས་འཁོར་ལ་སོགས་པ་གསུམ། མི་མཐུན་ཕྱོགས་སྤོང་ཚུལ་གྱི་སྒོ་ནས་དབྱེ་ན། ལྷག་པ་ཚུལ་ཁྲིམས་ཀྱི་བསླབ་པ་ལ་སོགས་པ་གསུམ་མོ། ། གཉིས་པ་དགོས་འབྲེལ་ལ། དགོས་འབྲེལ་ངག་གི་དགོས་སོགས་ཆོས་བཞི་དང༌།
བསྟན་བཅོས་ལུས་ལ་ཡོད་པའི་དགོས་སོགས་ཆོས་བཞི། དང་པོ་ལ། མངོན་པར་རྟོགས་པའི་རྒྱན་གྱི་དགོས་སོགས་ཆོས་བཞི་ནི། བསྟན་བཅོས་འདིའི་དགོས་འབྲེལ་ངག་གི་བརྗོད་བྱ། དགོས་འགྲེལ་ངག་ལ་བརྟེན་ནས། བསྟན་བཅོས་འདི་ལ་དགོས་སོགས་ཆོས་བཞི་ཡོད་དམ་སྙམ་པའི་དོན་འགྱུར་གྱི་ཐེ་ཚོམ་སྐྱེས་པ་དེ་དགོས་འབྲེལ་ངག་གི་དགོས་པ། དེ་ལ་བརྟན་ནས་བསྟན་བཅོས་འདི་ལ་ཐོས་བསམ་གྱི་ཞུགས་པ་དེ་དགོས་འབྲེལ་ངག་གི་ཉིང་དགོས། ཕྱི་མ་སྔ་མ་ལ་རག་ལས་པ་འབྲེལ་པའོ། ། གཉིས་པ་ལ། མངོན་པར་རྟོགས་པ་བརྒྱད་དམ།
ཡང་ན་འཕགས་པ་བཞིའི་མངོན་པར་རྟོགས་པ་མཐའ་དག་བསྟན་བཅོས་འདིའི་བརྗོད་བྱ། བསྟན་བཅོས་འདི་ལ་བརྟེན་ནས་དེ་བདེ་བླག་ཏུ་རྟོགས་པ་དེ་དགོས་པ། ཆོས་ཀྱི་སྐུ་མངོན་དུ་བྱས་པ་དེ་ཉིང་དགོས། ཕྱི་མ་སྔ་མ་ལ་རག་ལས་པ་དེ་འབྲེལ་པའོ། ། གསུམ་པ་བསྟན་བཅོས་ཀྱི་བརྗོད་བྱ་མངོན་རྟོགས་བཤད་པ་ལ། དབྱེ་གཞི་ཤེར་ཕྱིན་ངོས་བཟུང་བ་དང༌། དབྱེ་ངོ་མངོན་པར་རྟོགས་པ་བརྒྱད་ཡན་ལག་དང་བཅས་པ་བཤད་པའོ། ། དང་པོ་ལ། རྒྱལ་བ་བསྐྱེད་པའི་ཡུམ་དེ་ཤེར་ཕྱིན་ཙམ་གྱི་མཚན་ཉིད། དེ་ལ་དབྱེ་ན།
བརྗོད་བྱ་ཡུལ་གྱི་ཤེར་ཕྱིན་དང༌། དེ་སྟོན་བྱེད་ཡུལ་ཅན་གྱི་ཤེར་ཕྱིན་གཉིས། དང་པོ་ལ་མཚན་ཉིད་ནི། སོ་སོ་རང་གིས་རིག་པའི་མཉམ་གཞག་ཡེ་ཤེས་ཀྱི་ཡུལ་དུ་གྱུར་པའི་དེ་ཁོ་ན་ཉིད་དེ། སྙིང་པོ་དོན་གྱི་ཤེར་ཕྱིན་གྱི་མཚན་ཉིད། དེ་ནི་སྤྲོས་པ་མཐའ་དག་དང་བྲལ་བའི་དེ་ཁོ་ན་ཉིད་ལྟ་བུ་ལ་བྱའོ། ། གཉིས་པ་ལ་མཚན་ཉིད་ནི། དོན་དམ་རྟོགས་པའི་ཡེ་ཤེས་སམ། དེ་བརྗོད་བྱར་སྟོན་པའི་མིང་ཚིག་ཡི་གེའི་ཚོགས་སུ་སྣང་བ་དེ། སྟོན་བྱེད་ཡུལ་ཅན་གྱི་ཤེར་ཕྱིན་གྱི་མཚན་ཉིད།
དེ་ལ་དབྱེ་ན། རྒྱུའི་ཤེར་ཕྱིན་དང༌། འབྲས་བུའི་ཤེར་ཕྱིན་གཉིས། དང་པོ་ལ་མཚན་ཉིད་ནི། ཤེར་ཕྱིན་གྱི་མིང་གི་འདོགས་རུང་གང་ཞིག འབྲས་ཡུམ་གྱི་སར་སྒྲོད་བྱེད་དུ་གྱུར་པ་དེ། རྒྱུའི་ཤེར་ཕྱིན་གྱི་མཚན་ཉིད། དེ་ལ་དབྱེ་ན། གཞུང་ཤེར་ཕྱིན་དང༌། ལམ་ཤེར་ཕྱིན་གཉིས།
སྙིང་པོ་དོན་གྱི་ཤེར་ཕྱིན་ནམ། ལམ་ཤེར་ཕྱིན་གང་རུང་བརྗོད་བྱའི་གཙོ་བོར་སྟོན་པའི་གསུང་རབ་རྣམ་དག་དེ། གཞུང་ཤེར་ཕྱིན་གྱི་མཚན་ཉིད། དེ་ནི་ཤེར་ཕྱིན་གྱི་མདོའམ། མངོན་པར་རྟོགས་པའི་རྒྱན་ལྟ་བུ་ལ་ཟེར། སྟོང་ཉིད་རྟོགས་པའི་ཡེ་ཤེས་ཆོས་བཞི་ལྡན་དེ། ལམ་ཤེར་ཕྱིན་གྱི་མཚན་ཉིད། ཆོས་བཞི་ནི། ཤེས་རབ་མི་མཐུན་ཕྱོགས་ཉམས་དང༌། ། རྣམ་པར་མི་རྟོག་ཡེ་ཤེས་ལྡན། །
འདོད་པ་ཐམས་ཅད་ཡོངས་རྫོགས་བྱེད། ། སེམས་ཅན་རྣམ་སྨིན་བྱེད་རྣམ་གསུམ། ། ཞེས་པ་ལྟར་རོ། ། དེ་ནི་ཐེག་ཆེན་གྱི་ལམ་ལྔའམ། རྒྱུའི་དབང་དུ་བྱས་ན་ལམ་དང་པོ་བཞི་ལ་བརྗོད་དོ། ། ཆོས་རབ་ཏུ་རྣམ་འབྱེད་ཀྱི་བློ་གང་ཞིག སྲིད་ཞི་གཉིས་ཀྱི་ཕ་རོལ་ཏུ་སོན་པ་དེ། འབྲས་བུ་ཤེར་ཕྱིན་གྱི་མཚན་ཉིད། དེ་ནི་སངས་རྒྱས་བཅོམ་ལྡན་འདས་ཀྱི་གཉིས་སུ་མེད་པའི་ཡེ་ཤེས་སྒྱུ་མ་ལྟ་བུ་ལ་བྱེད་དོ། ། གཉིས་པ་བཤད་བྱ་ལ་མངོན་པར་རྟོགས་པ་བརྒྱད་བཤད་པ་དང༌།
འཆད་བྱེད་དོན་བདུན་ཅུ་བཤད་པའོ། ། དང་པོ་ལ། བདག་མེད་རྟོགས་པའི་ཤེས་རབ་འཁོར་བཅས་དེ་མངོན་པར་རྟོགས་པ་ཙམ་གྱི་མཚན་ཉིད། དེ་ལ་དབྱེ་ན། བརྒྱད་ལས། དང་པོ་རྣམ་མཁྱེན་ལ་རྣམ་མཁྱེན་ཙམ་དང༌། སྐབས་དང་པོའི་བསྟན་བྱའི་གཙོ་བོར་གྱུར་པའི་རྣམ་མཁྱེན་གཉིས། དང་པོ་ལ་མཚན་ཉིད་ནི། བདེན་གཉིས་ཀྱི་རྣམ་པ་མ་ལུས་པ་ཐུགས་སུ་ཆུད་པ་མཐར་ཐུག་པའི་ཡེ་ཤེས། དེ་ལ་དབྱེ་ན།
ཇི་ལྟ་བ་མཁྱེན་པའི་རྣམ་མཁྱེན་དང༌། ཇི་སྙེད་པ་མཁྱེན་པའི་རྣམ་མཁྱེན་གཉིས། གཉིས་པ་ལ་མཚན་ཉིད་ནི། སེམས་བསྐྱེད་ལ་སོགས་པའི་ཆོས་བཅུ་མ་ལུས་པ་མངོན་སུམ་དུ་རྟོགས་པ་མཐར་ཐུག་པའི་ཡེ་ཤེས་གང་ཞིག སྐབས་དང་པོར་འབྲས་བུའི་ལྡོག་པ་ནས་བསྟན་པའོ། ། ས་མཚམས་ལ། མཚན་ཉིད་པ་ནི་སངས་རྒྱས་ཀྱི་ས་ན་ཡོད། རྗེས་མཐུན་པ་ནི་སློབ་ལམ་ན་ཡང་ཡོད། ༈ །གཉིས་པ་ལམ་ཤེས་ལ་མཚན་ཉིད་ནི། ཐབས་ཤེས་ཁྱད་པར་ཅན་གཉིས་ཀྱིས་ཟིན་པའི་ཐེག་ཆེན་འཕགས་པའི་མངོན་རྟོགས་ལ།
དེ་ལ་ཤེས་རབ་ཀྱི་ཁྱད་པར་ནི་ལམ་གསུམ་རང་བཞིན་མེད་པར་རྟོགས་པའི་སྒོ་ནས་ཡར་ལྡན་དུ་རྒྱུད་ལ་བསྐྱེད་པར་མཁས་པ། ཐབས་ཀྱི་ཁྱད་པར་རྫོགས་སྨིན་སྦྱང་གསུམ་མ་བྱས་ཀྱི་བར་དུ་ཡང་དག་པའི་མཐའ་མངོན་དུ་མི་བྱེད་ཅིང༌། གཞན་གྱི་དོན་བྱེད་པ། འདིར་ཉན་རང་གི་སྤངས་རྟོགས་རྫོགས་པའི་ས་མཚམས། རྫོགས་སྨིན་སྦྱང་གསུམ་བྱས་པའི་ཚད། ཡང་དག་མཐའི་ངོ་བོ་ངོས་འཛིན་པ་དང་གསུམ། དང་པོ་ནི། དམན་ལམ་སྔོན་དུ་མ་སོང་བའི་བྱང་སེམས་ཀྱི་མཐོང་ལམ་སྡུག་བསྔལ་ཆོས་བཟོད་ནས་ཉན་རང་གི་སྤང་རྟོགས་གྱི་རིགས་རྫོགས་པ་ཡིན་ཏེ། དེ་ནས་ཉན་རང་དགྲ་བཅོམ་པས་ཇི་ཙམ་སྤངས་པ་དེ་ཙམ་ཞིག་སྤངས་ཞིང༌། ཇི་ཙམ་རྟོགས་པ་དེ་ཙམ་རྟོགས་པའི་ཕྱིར་རོ། །
གཉིས་པ་ལ། སྨོན་ལམ་རྫོགས་པའི་ཚད་ནི། གཞན་དོན་དུ་སངས་རྒྱས་ཐོབ་པར་གྱུར་ཅིག་ཅེས་པའི་སྨོན་ལམ་གྲུབ་པའོ། ། སེམས་ཅན་སྨིན་པའི་ཚད་ནི། སྐུ་དངོས་ཀྱི་གདུལ་བྱ་རྣམས་སྒྲིབ་པ་སྤང་རུང་གཉེན་པོ་སྐྱེ་རུང་གི་ནུས་པ་མཐུ་ཅན་དུ་བྱས་པའོ། ། ཞིང་སྦྱངས་པའི་ཚད་ནི། ཞིང་དག་པའི་སྦྱོར་བ་སྒོམ་པའི་ནུས་པ་མཐར་ཐུག་པའོ། ། ཡང་དག་མཐའི་ངོས་འཛིན་ནི། དེ་བཞིན་ཉིད་ལ་བྱའོ། ། བྱེ་བྲག་ཏུ་སྐབས་གཉིས་པའི་བསྟན་བྱའི་གཙོ་བོར་གྱུར་པའི་ལམ་ཤེས་ཀྱི་མཚན་ཉིད།
ལམ་ཤེས་གང་ཞིག འབྲས་བུ་རྣམ་མཁྱེན་གྱི་རྒྱུའི་ཆ་ནས་གཙོ་བོར་བསྟན་པ། དེ་ནི་བྱང་སེམས་ཀྱི་ལམ་ཤེས་ཁོ་ན་ལ་བྱ། དེ་ལ་དབྱེ་ན། དམིགས་ཡུལ་ཐེག་པ་གསུམ་གྱི་དབྱེ་བས་རྣམ་པ་གསུམ་མོ། ༈ །གསུམ་པ་གཞི་ཤེས་ལ་གཞི་ཤེས་ཙམ་དང༌། སྐབས་གསུམ་པའི་བསྟན་བྱའི་གཙོ་བོར་གྱུར་པའི་གཞི་ཤེས་གཉིས། དང་པོ་ལ་མཚན་ཉིད་ནི། གཞི་གང་ཟག་གི་བདག་མེད་མངོན་སུམ་དུ་རྟོགས་པའི་མཁྱེན་པ། དེ་ལ་དབྱེ་ན་སྲིད་ཞི་ལ་མི་གནས་པའི་གཞི་ཤེས་ལ་སོགས་པ་དྲུག
ས་མཚམས་འཕགས་པ་ཐམས་ཅད་ཀྱི་རྒྱུད་ལ་ཡོད། གཉིས་པ་ལ་མཚན་ཉིད་ནི། གཞི་ཤེས་གང་ཞིག རྒྱུ་ལམ་ཤེས་ལ་འཇུག་པའི་འགལ་རྐྱེན་སེལ་ཞིང་མཐུན་རྐྱེན་སྒྲུབ་པའི་ལྡོག་པ་ནས་བསྟན་པ། དེ་ནི་བྱང་སེམས་ཀྱི་གཞི་ཤེས་ལ་བྱ། ༈ །བཞི་པ་རྣམ་རྫོགས་སྦྱོར་བ་ལ། རྣམ་ཀུན་ཙམ་གྱི་སྦྱོར་བ་དང༌། སྐབས་བཞི་པའི་བསྟན་བྱའི་གཙོ་བོར་གྱུར་པའི་རྣམ་རྫོགས་སྦྱོར་བ་གཉིས། དང་པོ་ལ་མཚན་ཉིད་ནི། མཁྱེན་གསུམ་བསྡུས་ནས་སྒོམ་པའི་སེམས་པའི་རྣལ་འབྱོར།
དབྱེ་ན་ཉི་ཤུ། ས་མཚམས་ཚོགས་ལམ་ནས་ས་བཅུའི་བར་ན་ཡོད། གཉིས་པ་ལ་མཚན་ཉིད་ནི། རྣམ་རྫོགས་སྦྱོར་བ་གང་ཞིག དབང་ཐོབ་ཕྱིར་དུ་སྒོམ་པའི་སེམས་པའི་རྣལ་འབྱོར་གྱི་ཆ་ནས་བསྟན་པ། དེ་ནི་ཚོགས་ལམ་གྱི་རྣམ་རྫོགས་སྦྱོར་བ་ལ་བྱ། ༈ །ལྔ་པ་རྩེ་སྦྱོར་ལ། རྩེ་སྦྱོར་ཙམ་དང༌། སྐབས་ལྔ་པའི་བསྟན་བྱའི་གཙོ་བོར་གྱུར་པའི་རྩེ་སྦྱོར་གཉིས། དང་པོ་ལ་མཚན་ཉིད་ནི།
སྐྱེ་མེད་གསུམ་ལ་བསྡུས་སྒོམ་རབ་ཏུ་གྱུར་པའི་སེམས་པའི་རྣལ་འབྱོར། དེ་ལ་དབྱེ་ན་སྦྱོར་ལམ་རྩེ་སྦྱོར་ལ་སོགས་པ་བཞི། ས་མཚམས་ནི་སྦྱོར་ལམ་ནས་རྒྱུན་མཐའི་བར་ན་ཡོད། གཉིས་པ་ལ་མཚན་ཉིད་ནི། རྩེ་སྦྱོར་གང་ཞིག སྐྱེ་མེད་གསུམ་ལ་དབང་ཐོབ་པའི་ཚུལ་གྱིས་སྒོམ་པའི་ལྡོག་པ་ནས་བསྟན་ཅིང༌། བརྟན་པ་ཐོབ་ཕྱིར་དུ་སྒོམ་པའི་ལྡོག་པ་ནས་མ་བསྟན་པའོ། ། དེ་ནི་རྣམ་པ་བརྒྱ་བདུན་ཅུ་རྩ་གསུམ་པོ་ཁོ་ན་བསྒོམ་པའི་རྩེ་སྦྱོར་ལ་བྱའོ། ༈ །དྲུག་པ་མཐར་གྱིས་པའི་སྦྱོར་བ་ལ་ཙམ་དང་བསྟན་བྱའི་གཙོ་བོ་གཉིས། དང་པོ་ལ།
མཚན་ཉིད་ནི། སྐྱེ་མེད་གསུམ་གྱི་རྣམ་པ་ལ་བརྟན་པ་ཐོབ་ཕྱིར་དུ་བསྒོམ་པའི་སེམས་པའི་རྣལ་འབྱོར། དབྱེ་ན་བཅུ་གསུམ། ས་མཚམས་རྩེ་སྦྱོར་ཐོབ་པའི་རྗེས་ཐོགས་དེ་ནས་ས་བཅུའི་བར་ན་ཡོད། སྐྱེ་མེད་གསུམ་ཐོས་བསམ་གྱིས་ཤེས་པའི་དོན་ལ་བརྟན་པ་ཐོབ་ཕྱིར་དུ་སྒོམ་པའི་ལྡོག་པ་ནས་བསྟན་ཅིང༌། དབང་ཐོབ་ཕྱིར་དུ་སྒོམ་པའི་ལྡོག་པ་ནས་མ་བསྟན་པ་དེ། གཉིས་པའི་མཚན་ཉིད། དེ་ནི་རྣམ་པ་བརྒྱ་བདུན་ཅུ་རྩ་གཉིས་ལ་དབང་ཐོབ་ནས། ཆོས་བཅུ་གསུམ་དང་ཟུང་འབྲེལ་དུ་སྒོམ་པ་ལ་སློབ་པའི་བྱང་སེམས་ཀྱི་རྣལ་འབྱོར་ལྟ་བུ་ལ་བྱའོ། ། ས་མཚམས་སྔ་མ་དང་འདྲ།
༈ །བདུན་པ་སྐད་ཅིག་མའི་སྦྱོར་བ་ལ་ཙམ་དང༌། བསྟན་བྱའི་གཙོ་བོ་གཉིས། སྐྱེ་མེད་གསུམ་ཐོས་བསམ་གྱིས་ཤེས་པའི་དོན་ལ་བསྟན་པ་ཐོབ་ནས་ཅིག་ཆར་དུ་སྒོམ་པའི་སེམས་པའི་རྣལ་འབྱོར་དེ། སྐད་ཅིག་མའི་སྦྱོར་བའི་མཚན་ཉིད། དབྱེ་ན་བཞི། ས་མཚམས་རྒྱུན་མཐའ་ཁོ་ན་ན་ཡོད། བསྟན་བྱའི་གཙོ་བོ་ཡང་འདི་ཉིད་དོ། ༈ །བརྒྱད་པ་འབྲས་བུ་ཆོས་སྐུ་ལ། ཙམ་དང་བསྟན་བྱའི་གཙོ་བོ་གཉིས། དང་པོ་ལ་མཚན་ཉིད་ནི།
སྦྱོར་བཞི་སྒོམ་པའི་སྟོབས་ལས་བྱུང་བའི་འབྲས་བུ་མཐར་ཐུག་དེ། འབྲས་བུ་ཆོས་སྐུའི་མཚན་ཉིད། དེ་ལ་དབྱེ་ན་སྐུ་བཞི། བྱེད་པ་པོ་ལ་ཡོད་པའི་འཕྲིན་ལས་དང་བཅས་པ་རྣམས་སོ། ། ས་མཚམས་ནི་སངས་རྒྱས་ཀྱི་ས་ཁོ་ན་ན་ཡོད། གཉིས་པ་ལ་མཚན་ཉིད་ནི། རང་རྒྱུ་སྐད་ཅིག་མའི་སྦྱོར་བའི་དེ་མ་ཐག་འབྲས་སུ་གྱུར་པའི་ཆོས་ཀྱི་སྐུ་དེ་སྐབས་བརྒྱད་པའི་བསྟན་བྱའི་གཙོ་བོར་གྱུར་པའི་ཆོས་སྐུའི་མཚན་ཉིད། དེ་ནི་ཟག་པ་མེད་པའི་ཡེ་ཤེས་དང་ཆོས་ཉིད་དབྱེར་མེད་པའི་སྐུ་ལ་བྱའོ། ༈ །གཉིས་པ་འཆད་བྱེད་དོན་བདུན་ཅུའི་ཡན་ལག་རྒྱས་པར་བཤད་པ་ལ། རྒྱུ་མངོན་པར་རྟོགས་པ་བདུན་གྱི་ཡན་ལག་རྒྱས་པར་བཤད་པ་དང༌།
འབྲས་བུ་ཆོས་སྐུའི་ཡན་ལག་རྒྱས་པར་བཤད་པ་གཉིས། དང་པོ་ལ། ཡུམ་མཁྱེན་པ་གསུམ་གྱི་དང༌། ཉམས་ལེན་སྦྱོར་བ་བཞིའི་ཡན་ལག་རྒྱས་པར་བཤད་པ་དང་གཉིས། དང་པོ་ལ། འབྲས་བུ་རྣམ་མཁྱེན་གྱི་དང༌། རྒྱུ་མཁྱེན་པ་གཉིས་ཀྱི་ཡན་ལག་རྒྱས་པར་བཤད་པའོ། ། དང་པོ་ལ། བསམ་པ་དང༌། སྦྱོར་བ་གཉིས།
དང་པོ་ལ། འདིར་བསྟན་གྱི་སེམས་བསྐྱེད་དངོས་བཤད་པ་དང༌། ཞར་ལ་གཞན་ཡང་བཤད་པའོ། ། དང་པོ་ལ། མཚན་ཉིད་ནི། གཞན་དོན་དུ་རྫོགས་བྱང་ལ་དམིགས་པའི་འདོད་པ་དང་མཚུངས་ལྡན་གྱི་གཙོ་བོ་རྣམ་རིག་དེ། འདིར་བསྟན་ཐེག་པ་ཆེན་པོའི་སེམས་བསྐྱེད་ཀྱི་མཚན་ཉིད། དེ་ཡང་བྱང་སེམས་ཀྱི་སེམས་བསྐྱེད་ཀྱི་ནི་རང་རྒྱུད་ལ་འབྱུང་རུང་གི་རྫོགས་བྱང་ལ་དམིགས་པ་ཡིན་ལ། རྫོགས་པའི་སངས་རྒྱས་ཀྱི་སེམས་བསྐྱེད་ཀྱིས་ནི་གཞན་རྒྱུད་ལ་འབྱུང་རུང་གི་རྫོགས་བྱང་ལ་དམིགས་པའོ། ། འདི་ལ་དཔེའི་སྒོ་ནས་དབྱེ་ན།
ས་ལྟ་བུའི་སེམས་བསྐྱེད་ལ་སོགས་པ་ཉེར་གཉིས་སམ། གྲོགས་ཀྱི་སྒོ་ནས་དབྱེ་ན། འདུན་ལྡན་སེམས་བསྐྱེད་སོགས་ཉེར་གཉིས་སོ། ། ཐེག་ཆེན་གྱི་ཀུན་རྫོབ་སེམས་བསྐྱེད་གང་ཞིག མདོ་ལས་སེམས་བསྐྱེད་ཉེར་གཉིས་ཀྱི་དང་པོར་བསྟན་པ་དེ། འདུན་ལྡན་སེམས་བསྐྱེད་ཀྱི་མཚན་ཉིད་ཡིན་པ་ནས། དེ་གང་ཞིག ཡུམ་གྱི་མདོར། སེམས་བསྐྱེད་ཉེར་གཉིས་ཐ་མར་བསྟན་པ་དེ། སྤྲིན་ལྟ་བུའི་སེམས་བསྐྱེད་ཀྱི་མཚན་ཉིད་ཡིན་པའི་བར་དུ་ཤེས་པར་བྱའོ། །
འདིར་མཚུངས་ལྡན་དུ་བཤད་པ་རྣམས་ནི་དབང་ལྡན་གྱིས་མཚུངས་པར་ལྡན་པ་ཡིན་ནོ། ། ངོ་བོའི་སྒོ་ནས་དབྱེ་ན། ཐེག་ཆེན་གྱི་སྨོན་པ་སེམས་བསྐྱེད་དང༌། ཐེག་ཆེན་གྱི་འཇུག་པ་སེམས་བསྐྱེད་དོ། ། དང་པོ་ལ་མཚན་ཉིད་ནི། ཐེག་ཆེན་གྱི་སེམས་བསྐྱེད་གང་ཞིག བྱང་ཆུབ་སེམས་དཔའི་སྡོམ་པས་མ་ཟིན་པ། ས་མཚམས་ནི་ལམ་ལ་ཞུགས་ནས་ཐེག་ཆེན་གྱི་ཚོགས་ལམ་ན་ཡོད། གཉིས་པ་ལ་མཚན་ཉིད་ནི། དེ་གང་ཞིག
དེས་ཟིན་པ། ས་མཚམས་ལམ་ལ་ཞུགས་ནས་སངས་རྒྱས་ཀྱི་སའི་བར་ན་ཡོད། གཉིས་པ་གཞན་ཡང་བཤད་པ་ལ། རང་རྒྱུད་ལྡན་གྱི་གང་ཟག་བྱང་ཆུབ་སེམས་དཔའ་བྱེད་པའི་བྱེད་ཆོས་ཀྱི་གཙོ་བོ་དེ་ཐེག་པ་ཆེན་པོའི་སེམས་བསྐྱེད་ཀྱི་མཚན་ཉིད། དེ་ལ་དབྱེ་ན། རགས་པ་བརྡ་ལས་བྱུང་བའི་སེམས་བསྐྱེད་དང༌། ཕྲ་བ་ཆོས་ཉིད་ཀྱིས་ཐོབ་པའི་སེམས་བསྐྱེད་གཉིས། དང་པོ་ལ་མཚན་ཉིད་ནི། གཞན་གྱི་ལུས་ངག་གི་རིག་བྱེད་ལ་བརྟེན་ནས་ཐོབ་པའི་ཐེག་ཆེན་གྱི་སེམས་བསྐྱེད། དེ་ལ་དབྱེ་ན་བརྟན་པ་དང༌།
མི་བརྟན་པ་གཉིས་སོ། ། དེ་སྐད་དུ་ཡང༌། གྲོགས་སྟོབས་རྒྱུ་སྟོབས་རྩ་བའི་སྟོབས། ། ཐོས་སྟོབས་དགེ་བ་གོམས་པ་ལས། ། མི་བརྟན་པ་དང་བརྟན་འབྱུང་བ། ། གཞན་གྱིས་བསྟན་པའི་སེམས་བསྐྱེད་བཤད། ། ཅེས་འབྱུང་བ་ལྟར་རོ། ། གཉིས་པ་ལ་མཚན་ཉིད་ནི། ཆོས་ཉིད་སྒོམ་པའི་སྟོབས་ཀྱི་ཐོབ་པའི་ཐེག་ཆེན་གྱི་སེམས་བསྐྱེད། ས་མཚམས་ཐེག་ཆེན་གྱི་མཐོང་ལམ་ནས་སངས་རྒྱས་ཀྱི་སའི་བར་ན་ཡོད།
ཐེག་ཆེན་གྱི་དོན་དམ་སེམས་བསྐྱེད་ཡིན་ན་འཇུག་པ་སེམས་བསྐྱེད་ཡིན་པས་ཁྱབ་པ་ཡིན་ཏེ། དེ་ཡིན་ན་བྱང་ཆུབ་སེམས་དཔའི་བསླབ་པའི་གྲོགས་ཀྱིས་ཟིན་པས་ཁྱབ་པའི་ཕྱིར། ཐེག་ཆེན་གྱི་སེམས་བསྐྱེད་ལ་ས་མཚམས་ཀྱི་སྒོ་ནས་དབྱེ་ན། མོས་པས་སྤྱོད་པའི་སེམས་བསྐྱེད། ལྷག་བསམ་དག་པའི་སེམས་བསྐྱེད། རྣམ་པར་སྨིན་པའི་སེམས་བསྐྱེད། སྒྲིབ་པ་སྤངས་པའི་སེམས་བསྐྱེད་དང་བཞི། དང་པོ་ཐེག་ཆེན་གྱི་མོས་སྤྱོད་ཀྱི་སེམས་བསྐྱེད་ལ་བྱ་སྟེ། བདག་གཞན་མཉམ་པ་ཉིད་ལ་དོན་སྤྱིའི་ཚུལ་གྱིས་མོས་པ་ཙམ་དང༌། མཚུངས་པར་ལྡན་པའི་སེམས་བསྐྱེད་ཡིན་པའི་ཕྱིར།
མ་དག་ས་པའི་སེམས་བསྐྱེད་ལ་ལྷག་བསམ་དག་པའི་སེམས་བསྐྱེད་ཅེས་བྱ་སྟེ། བདག་གཞན་མཉམ་པ་ཉིད་དུ་མངོན་སུམ་དུ་རྟོགས་པའི་ལྷག་བསམ་རྣམ་དག་དང་མཚུངས་པར་ལྡན་པའི་སེམས་བསྐྱེད་ཡིན་པའི་ཕྱིར། དག་ས་པའི་སེམས་བསྐྱེད་ལ་རྣམ་པར་སྨིན་པའི་སེམས་བསྐྱེད་ཅེས་བྱ་སྟེ། ཉོན་མོངས་པ་ཅན་གྱི་ཡིད་ཀྱི་ཤུན་པ་དང་བྲལ་བའི་སྒོ་ནས། འབད་རྩོལ་གྱི་མཚན་མ་མེད་པའི་སེམས་བསྐྱེད་ཡིན་པའི་ཕྱིར། བཞི་པ་ནི། སངས་རྒྱས་ཀྱི་སེམས་བསྐྱེད་ལ་བྱ་སྟེ། སྒྲིབ་གཉིས་མ་ལུས་པར་སྤངས་པའི་སེམས་བསྐྱེད་ཡིན་པའི་ཕྱིར། ཐེག་ཆེན་གྱི་སེམས་བསྐྱེད་ལ་བྱང་ཆུབ་སེམས་དཔའི་བློ་སྦྱོང་ཚུལ་གྱི་སྒོ་ནས་དབྱེ་ན། རྒྱལ་པོ་ལྟ་བུའི་སེམས་བསྐྱེད།
རྫི་བོ་ལྟ་བུའི་སེམས་བསྐྱེད། གཉན་པ་ལྟ་བུའི་སེམས་བསྐྱེད་དང་གསུམ། དང་པོ་ལ། མཚན་ཉིད་ནི། རང་ཉིད་སངས་རྒྱས་སུ་གྲུབ་ནས་སེམས་ཅན་ཐམས་ཅད་སངས་རྒྱས་ཀྱི་ས་ལ་འགོད་པར་འདོད་པའི་རྣམ་པ་ཅན་གྱི་ཐེག་ཆེན་གྱི་སེམས་བསྐྱེད། དཔེར་ན། བསྐལ་པ་བཟང་པོའི་སངས་རྒྱས་སྟོང་གི་སྔོན་གྱི་སེམས་བསྐྱེད་ལྟ་བུའོ། ། གཉིས་པ་ལ། མཚན་ཉིད་ནི། སེམས་ཅན་ཐམས་ཅད་སངས་རྒྱས་ཀྱི་ས་ལ་བཀོད་ནས་རྗེས་སུ་རང་ཉིད་སངས་རྒྱ་བར་འདོད་པའི་རྣམ་པ་ཅན་གྱི་ཐེག་ཆེན་གྱི་སེམས་བསྐྱེད།
དེ་ནི་འཕགས་པ་སྤྱན་རས་གཟིགས་དབང་ཕྱུག་གི་སྔོན་གྱི་སེམས་བསྐྱེད་ལྟ་བུའོ། ། རང་གཞན་དུས་མཉམ་དུ་སངས་རྒྱ་བར་འདོད་པའི་རྣམ་པ་ཅན་གྱི་ཐེག་ཆེན་གྱི་སེམས་བསྐྱེད་དེ་གསུམ་པའི་མཚན་ཉིད། དེ་ནི་འཇམ་དཔལ་གྱི་ཞིང་གི་བཀོད་པའི་ཡོན་ཏན་གྱི་མདོ་ལས་བྱུང་བའི་སྨོན་ལམ་ལྟ་བུའོ། ༈ །གཉིས་པ་སྦྱོར་བ་ལ། སྒྲུབ་པའི་ཐབས་སྟོན་པ་གདམ་ངག་དང༌། བསྟན་བྱ་སྒྲུབ་པ་ངོས་བཟུང་བ་དང་གཉིས། དང་པོ་ལ། སྤྱིར་བཤད་པ་དང༌། འདིར་བསྟན་གདམ་ངག་བྱེ་བྲག་ཏུ་བཤད་པ་གཉིས། དང་པོ་ལ།
མཚན་ཉིད་བྱང་ཆུབ་ཙམ་ཐོབ་པའི་ཐབས་སྟོན་པའི་ངག དབྱེ་ན་ཐེག་ཆེན་གྱི་གདམ་ངག་དང༌། ཐེག་དམན་གྱི་གདམ་ངག་གཉིས། དང་པོ་ལ་མཚན་ཉིད་ནི། གདུལ་བྱ་ཐེག་ཆེན་གྱི་རིགས་ཅན་ལ་གཙོ་བོར་ཐར་པ་ཐོབ་པའི་ཐབས་སུ་འདོམས་པའི་ངག དེ་ནི་ཐེག་ཆེན་གྱི་སྡེ་སྣོད་ལྟ་བུ། གཉིས་པ་ལ་མཚན་ཉིད་ནི། གདུལ་བྱ་ཐེག་དམན་གྱི་རིགས་ཅན་ལ་གཙོ་བོར་ཐམས་ཅད་མཁྱེན་པ་ཐོབ་པའི་ཐབས་སུ་འདོམས་པའི་ངག འདི་ལ་ཉན་པ་པོ་ནི་སོ་སྐྱེ་ཐ་མལ་པ་ནས་ས་བཅུ་པའི་བར་ན་ཡོད་ལ། འཆད་པ་པོའི་ས་མཚམས་ནི།
དགེ་བའི་བཤེས་གཉེན་ཕལ་པ་ནས་སངས་རྒྱས་ཀྱི་སའི་བར་ན་ཡོད་དོ། ། གཉིས་པ་ལ་མཚན་ཉིད་ནི་ཐེག་ཆེན་སེམས་བསྐྱེད་ཀྱི་དོན་དུ་གཉེར་བྱའི་གཙོ་བོ་དེ་ཐོབ་པའི་ཐབས་སུ་འདོམས་པའི་དེ་བཞིན་གཤེགས་པའི་གསུང་དེ། འདིར་དངོས་སུ་བསྟན་པའི་ཐེག་པ་ཆེན་པོའི་གདམ་ངག་གི་མཚན་ཉིད། འདི་ལ་དགོས་པའི་སྒོ་ནས་དབྱེ་ན། གདམས་པའི་གདམ་ངག་དང༌། རྗེས་བསྟན་གྱི་གདམས་ངག་གཉིས། དང་པོ་ལ་མཚན་ཉིད་ནི། སྔར་ཡོད་ཀྱི་ཡོན་ཏན་མི་ཉམས་པར་བྱ་བའི་ཕྱིར་དུ་འདོམས་པའི་ངག་དེ། སྤྱིར་གདམས་པའི་གདམས་ངག་ཙམ་གྱི་མཚན་ཉིད། བྱེ་བྲག་ཏུ་ཐེག་ཆེན་སེམས་བསྐྱེད་མི་ཉམས་པའི་ཕྱིར་དུ་འདོམས་པའི་ངག་དེ།
འདིར་བསྟན་གྱི་གདམས་པའི་གདམས་ངག་གི་མཚན་ཉིད། སྔར་མ་ཐོབ་པའི་ཡོན་ཏན་ཐོབ་ཕྱིར་དུ་འདོམས་པའི་ངག་དེ། སྤྱིར་རྗེས་བསྟན་གྱི་གདམས་ངག་གི་མཚན་ཉིད། བྱེ་བྲག་ཏུ་ཐེག་ཆེན་གྱི་སྦྱོར་ལམ་ལ་སོགས་པའི་རྟོགས་པ་མ་ཐོབ་པ་ཐོབ་ཕྱིར་དུ་འདོམས་པའི་དེ་བཞིན་གཤེགས་པའི་གསུང་དེ། འདིར་བསྟན་པའི་རྗེས་སུ་བསྟན་པའི་གདམས་ངག་གི་མཚན་ཉིད། ཡང་ཐེག་ཆེན་གདམས་ངག་ལ་ཡུལ་གྱི་སྒོ་ནས་དབྱེ་ན། སྒྲུབ་པ་རང་གི་ངོ་བོ་ལ་འདོམས་པའི་གདམས་ངག་ལ་སོགས་པ་བཅུའོ། ། དང་པོ་ལ། མཚན་ཉིད་དང༌། སྤྲོས་པའི་དོན་གཉིས།
དང་པོ་ནི། ཡུལ་བདེན་གཉིས་ལས་མི་འདའ་བར་ཡུལ་ཅན་ཐབས་ཤེས་ཟུང་འབྲེལ་གྱི་སྒོ་ནས་ཤེས་བཞིན་གྱི་སྒྲུབ་པ་ཉམས་སུ་ལོངས་ཤིག་ཅེས་འདོམས་པའི་དེ་བཞིན་གཤེགས་པའི་གསུང༌། དེ་ནི་དཔེར་ན་ཤཱ་རིའི་བུ་འདི་ལ་བྱང་ཆེན་ཡུམ་ལ་སྤྱོད་པའི་ཚེ་བྱང་ཆུབ་སེམས་དཔའ་ཡོད་བཞིན་དུ་ཞེས་སོགས་ཀྱི་མདོ་ཚིག་ལྟ་བུ་ལ་ཟེར། གཉིས་པ་ལ། མི་བསླུ་བའི་སྣང་བ་ཙམ་གྱི་ཆོས། བདེན་པ་ཙམ་གྱི་མཚན་ཉིད། དེ་ལ་དབྱེ་ན། ཀུན་རྫོབ་བདེན་པ་དང༌། དོན་དམ་བདེན་པ་གཉིས། བདེན་འཛིན་གྱི་ངོ་བོར་མི་བསླུ་བར་སྣང་ཞིང་བསླུ་བའི་ཆོས།
ཀུན་རྫོབ་བདེན་པའི་མཚན་ཉིད། དེ་ལ་དབྱེ་ན། ཡང་དག་པའི་ཀུན་རྫོབ་དང༌། ལོག་པའི་ཀུན་རྫོབ་གཉིས། དང་པོ་ལ་མཚན་ཉིད་ནི། ཀུན་རྫོབ་བདེན་པ་གང་ཞིག ཐ་སྙད་ཙམ་དུ་མི་བསླུ་བ། དེ་ལ་དབྱེ་ན། ཡུལ་གྱི་ཡང་དག་ཀུན་རྫོབ་དང༌། ཡུལ་ཅན་གྱི་ཡང་དག་ཀུན་རྫོབ་གཉིས།
དང་པོ་ནི། དཔེར་ན། ཆུའི་དོན་བྱེད་པར་ནུས་པའི་རླན་ཞིང་གཤེར་བ་དང༌། དེའི་ཡུལ་ཅན་གྱི་ཤེས་པ་ལྟ་བུ་ལ་བྱ། གཉིས་པ་ལ་མཚན་ཉིད་ནི། ཀུན་རྫོབ་བདེན་པ་གང་ཞིག ཐ་སྙད་ཙམ་དུ་ཡང་བསླུ་བ་དེ། ལོག་པའི་ཀུན་རྫོབ་བདེན་པའི་མཚན་ཉིད། དེ་ལ་དབྱེ་ན། ཡུལ་གྱི་ལོག་པའི་ཀུན་རྫོབ་དང༌།
ཡུལ་ཅན་གྱི་ལོག་པའི་ཀུན་རྫོབ་གཉིས། དེ་ནི་དཔེར་ན། ཐ་སྙད་ཙམ་དུ་ཡང་ཆུའི་དོན་བྱེད་པར་མི་ནུས་པའི་སྒྱུ་མ་དང༌། དེའི་ཡུལ་ཅན་གྱི་ཤེས་པ་ལྟ་བུ་ལ་བྱ། གཉིས་པ་ལ། མཐར་ཐུག་དཔྱོད་པའི་རིགས་ཤེས་ཀྱི་ངོ་བོར་མི་བསླུ་བར་སྣང་ཞིང༌། དོན་ལ་མི་བསླུ་བར་གྲུབ་པའི་དེ་ཁོ་ན་ཉིད་དེ་དོན་དམ་བདེན་པའི་མཚན་ཉིད། ཡང་ན་མཐོང་བ་ཡང་དག་པས་རྙེད་པའི་རྙེད་དོན་དུ་གྱུར་པའི་དེ་ཁོ་ན་ཉིད་དེ། དོན་དམ་བདེན་པའི་མཚན་ཉིད། མཐོང་བ་རྫུན་པས་རྙེད་པའི་རྙེད་དོན་གང་ཞིག
རྟེན་འབྲེལ་སྣ་ཚོགས་སུ་སྣང་བ་དེ་ཀུན་རྫོབ་བདེན་པའི་མཚན་ཉིད་དུ་བྱའོ། ། ཞར་ལ་བྱེ་བྲག་ཏུ་སྨྲ་བའི་ལུགས་ཀྱི་བཅོམ་པའམ་བཤིག་པས་དེ་འཛིན་གྱི་བློས་འདོར་དུ་རུང་བ་དེ་ཀུན་རྫོབ་བདེན་པའི་མཚན་ཉིད། དེར་མི་རུང་བའི་ཆོས། དོན་དམ་བདེན་པའི་མཚན་ཉིད་དོ། ། མདོ་སྡེ་པའི་ལུགས་ཀྱི་དོན་དམ་པར་དོན་བྱེད་ནུས་པའི་ཆོས། དོན་དམ་བདེན་པའི་མཚན་ཉིད། དོན་དམ་པར་དོན་བྱེད་མི་ནུས་པའི་ཆོས། ཀུན་རྫོབ་བདེན་པའི་མཚན་ཉིད། མཚན་གཞི་ནི་བྱེ་མདོ་གཉིས་ཀས། རགས་པ་དང་རྒྱུན་རྣམས་ཀུན་རྫོབ་བདེན་པར་འདོད།
ཕྱོགས་ཀྱི་ཆ་མེད་པའི་རྡུལ་དང་སྐད་ཅིག་ཆ་མེད་པའི་ཤེས་པ་རྣམས་དོན་དམ་བདེན་པར་འདོད་དོ། ། རྣམ་རིག་པའི་ལུགས་ཀྱིས་ཀུན་ནས་ཉོན་མོངས་འཕེལ་བའི་དམིགས་པར་གྱུར་པ་དེ་ཀུན་རྫོབ་བདེན་པའི་མཚན་ཉིད། དེ་ནི་ཀུན་དུ་བཏགས་པའི་ཆོས་རྣམས་ལ་བྱ། རྣམ་བྱང་འཕེལ་བའི་དམིགས་པར་གྱུར་པ་དེ་དོན་དམ་བདེན་པའི་མཚན་ཉིད། དེ་ནི་གཞན་དབང་རིག་ཅིང་གསལ་ཙམ་དང༌། གཟུང་འཛིན་གཉིས་སྟོང་གི་དེ་ཁོ་ན་ཉིད་ལྟ་བུ་ལ་བྱ། ༈ །གཉིས་པ་བདེན་པ་བཞི་ལ་འདོམས་པའི་གདམས་ངག་ལ། མཚན་ཉིད་དངོས་དང༌། དམིགས་ཡུལ་བདེན་པ་བཞི་བཤད་པའོ། ། དང་པོ་ནི།
བདེན་པ་བཞི་དོན་དམ་པར་རང་བཞིན་མེད་ཅིང་ཐ་སྙད་དུ་ཤེས་བྱ། སྤངས་བྱ། མངོན་དུ་བྱ། རྒྱུད་ལ་བསྟེན་བྱར་ཤེས་པར་གྱིས་ཤིག་ཅེས་འདོམས་པའི་དེ་བཞིན་གཤེགས་པའི་གསུང༌། གཉིས་པ་ལ། འཕགས་པས་གཟིགས་པ་དང་མཐུན་པར་གནས་པའམ། བསྟན་པ་དང་མི་མཐུན་པ་མེད་པའི་ཆོས། འཕགས་པའི་བདེན་པ་ཙམ་གྱི་མཚན་ཉིད། དེ་ལ་དབྱེ་ན། སྡུག་བསྔལ་འཕགས་པའི་བདེན་པ་ལ་སོགས་པ་བཞི།
དང་པོ་ལ་མཚན་ཉིད་ནི། རང་རྒྱུ་ཀུན་འབྱུང་གི་འབྲས་བུ་གང་ཞིག མི་རྟག་སོགས་མཚན་ཉིད་བཞི་སྒོ་ནས་ཤེས་བྱར་བསྟན་པ་དང་མཐུན་པ། མཚན་ཉིད་བཞི་ནི། མི་རྟག སྡུག་བསྔལ། སྟོང༌། བདག་མེད་བཞི། སྐད་ཅིག་མར་ཤེས་བྱ་དེ་མི་རྟག་པའི་མཚན་ཉིད། སྡུག་བསྔལ་གསུམ་པོ་གང་རུང་གི་སྒོ་ནས་སྡུག་བསྔལ་དུ་ཤེས་པར་བྱ་བ་དེ་སྡུག་བསྔལ་གྱི་མཚན་ཉིད།
དོན་གཞན་གྱི་བདག་གི་སྟོང་པར་ཤེས་བྱའམ། བདག་གི་བས་སྟོང་པ་དེ་སྟོང་པའི་མཚན་ཉིད། ངོ་བོར་གྱུར་པའི་བདག་མེད་པར་ཤེས་བྱ་དེ། བདག་མེད་ཀྱི་མཚན་ཉིད། སྡུག་བསྔལ་གྱི་བདེན་པ་ལ་དབྱེ་ན། མ་དག་པའི་སྣོད་ཀྱི་འཇིག་རྟེན་དང༌། བཅུད་ཀྱི་སེམས་ཅན་གཉིས། དང་པོ་ལ་མཚན་ཉིད་ནི། སེམས་ཅན་སྤྱི་མཐུན་གྱི་ལས་ཀྱི་བདག་འབྲས་གང་ཞིག སེམས་ཅན་གྱི་རྒྱུད་ཀྱིས་མ་བསྡུས་པར་སྣང་བ།
དེ་ནི་སྟོང་གསུམ་མི་མཇེད་ཀྱི་ཞིང་ལྟ་བུ་ལ་ཟེར། ཞར་ལ་ཡོངས་སུ་དག་པའི་ཞིང་གི་མཚན་ཉིད། ཁམས་གསུམ་གང་གིས་ཀྱང་མ་བསྡུས་པའི་སངས་རྒྱས་ཀྱི་ཞིང༌། དེ་ལ་དབྱེ་ན། སྣོད་ཀྱི་ཞིང་དང༌། བཅུད་ཀྱི་གང་ཟག་གཉིས། དང་པོ་ལ་མཚན་ཉིད་ནི། སྙིང་རྗེ་དང་སྨོན་ལམ་གྱི་དབང་གིས་འབྲས་བུ་གང་ཟག་གི་རྒྱུད་ཀྱིས་མ་བསྡུས་པར་སྣང་བ། འཕགས་པའི་གང་ཟག་དེ་དག་པའི་ཞིང་གི་བཅུད་ཀྱི་གང་ཟག་གི་མཚན་ཉིད། གཉིས་པ་མ་དག་པའི་བཅུད་ཀྱི་སེམས་ཅན་གྱི་མཚན་ཉིད་ལ།
སེམས་ཅན་རང་རང་གི་ཐུན་མོང་མ་ཡིན་པའི་ལས་ཀྱི་རྣམ་སྨིན་གྱི་འབྲས་བུ་གང་ཞིག རྒྱུད་ཀྱིས་བསྡུས་པའི་ཕུང་པོ་ལ་བཏགས་པའི་འགྲོ་བ་པ། དེ་ལ་དབྱེ་ན། ངན་སོང་གི་འགྲོ་བ་དང༌། བདེ་འགྲོ་བ་གཉིས། དང་པོ་ལ་མཚན་ཉིད་ནི། མི་དགེ་བས་འཕངས་པའི་རྣམ་སྨིན་གྱི་ཕུང་པོ་ལ་བཏགས་པའི་འགྲོ་བ་པ། དེ་ལ་དབྱེ་ན། དམྱལ་བ་ཡི་དྭགས་དུད་འགྲོའི་འགྲོ་བ་པ་དང་གསུམ། མཚན་ཉིད་རིམ་པ་བཞིན་དུ།
མི་དགེ་བ་ཆེན་པོས་འཕངས་པ་དང༌། འབྲིང་གིས་འཕངས་པ་དང༌། ཆུང་ངུས་འཕངས་པའི་འགྲོ་བ་པ། གཉིས་པ་བདེ་འགྲོའི་འགྲོ་བ་པའི་མཚན་ཉིད། དགེ་བས་འཕངས་པའི་རྣམ་སྨིན་གྱི་ཕུང་པོ་ལ་བཏགས་པའི་འགྲོ་བ་པ། དེ་ལ་དབྱེ་ན། མིའི་འགྲོ་བ་པ། ལྷའི་འགྲོ་བ་པ། ལྷ་མ་ཡིན་གྱི་འགྲོ་བ་པ་དང་གསུམ། དང་པོ་ལ་མཚན་ཉིད།
བསོད་ནམས་ཀྱི་ལས་ཆུང་ངུས་འཕངས་པའི་རྣམ་སྨིན་གྱི་ཕུང་པོ་ལ་བཏགས་པའི་འགྲོ་བ་པ། བསོད་ནམས་ཀྱི་ལས་ཆེན་པོའམ་མི་གཡོ་བའི་ལས་ཀྱིས་འཕངས་པའི་རྣམ་སྨིན་གྱི་ཕུང་པོ་ལ་བཏགས་པའི་འགྲོ་བ་པ་དེ་ལྷའི་མཚན་ཉིད། དེ་ལ་དབྱེ་ན། འདོད་པའི་ལྷ། གཟུགས་ཀྱི་ལྷ། གཟུགས་མེད་ཀྱི་ལྷ་དང་གསུམ། བསོད་ནམས་ཀྱི་ལས་ཆེན་པོས་འཕངས་པའི་རྣམ་སྨིན་གྱི་ཕུང་པོ་ལ་བཏགས་པའི་འགྲོ་བ་པ་དེ་འདོད་པའི་ལྷའི་མཚན་ཉིད། དེ་ལ་དབྱེ་ན། འདོད་ལྷ་རིགས་དྲུག་གོ ། མི་གཡོ་བའི་ལས་ཀྱི་འཕངས་པའི་རྣམ་སྨིན་གྱི་ཕུང་པོ་ལ་བཏགས་པའི་འགྲོ་བ་པ་གང་ཞིག
གཟུགས་ལ་འདོད་ཆགས་དང་མ་བྲལ་བ་དེ། གཟུགས་ཀྱི་ལྷའི་མཚན་ཉིད། དེ་ལ་དབྱེ་ན་བཅུ་བདུན་ནོ། ། དེ་གང་ཞིག གཟུགས་ལ་འདོད་ཆགས་དང་བྲལ་བ་དེ། གཟུགས་མེད་ཀྱི་ལྷའི་མཚན་ཉིད། དེ་ལ་དབྱེ་ན་བཞིའོ། ། བསོད་ནམས་ཀྱི་ལས་འབྲིང་གིས་འཕངས་པའི་རྣམ་སྨིན་གྱི་ཕུང་པོ་ལ་བཏགས་པའི་འགྲོ་བ་པའམ། ཡང་ན་བདེ་འགྲོའི་འགྲོ་བ་པ་གང་ཞིག འདོད་ལྷ་འོག་མ་གཉིས་ཀྱི་དགྲ་ཟླར་དམིགས་པ་དེ།
ལྷ་མ་ཡིན་གྱི་འགྲོ་བ་པའི་མཚན་ཉིད། དེ་ལ་དབྱེ་ན། གནས་བཞིའི་དབྱེ་བས་བཞི་ཡོད་དོ། ། ཡང་འགྲོ་བ་ལ་དབྱེ་ན་སྐྱེ་གནས་བཞི་སྟེ། སྒོ་ངའི་ནང་དུ་དབང་པོ་ལྔ་རིམ་གྱིས་གྲུབ་ནས་སྐྱེ་བ་དེ། སྒོང་སྐྱེས་ཀྱི་མཚན་ཉིད། སྒོ་ང་ལ་མ་ལྟོས་པར་མངལ་དུ་དབང་པོ་ལྔ་རིམ་གྱིས་གྲུབ་ནས་སྐྱེ་བ་དེ། མངལ་སྐྱེས་ཀྱི་མཚན་ཉིད། མངལ་སྒོ་གང་ལ་ཡང་མ་ལྟོས་པར་དྲོད་གཤེར་ལས་དབང་པོ་ལྔ་རིམ་གྱིས་གྲུབ་ནས་སྐྱེ་བ་དེ། དྲོད་གཤེར་སྐྱེས་ཀྱི་མཚན་ཉིད།
སྐྱེས་གནས་སུ་ཉིང་མཚམས་སྦྱར་མ་ཐག་ཏུ་ནང་གི་སྐྱེ་མཆེད་རྣམས་ཅིག་ཆར་དུ་གྲུབ་པའི་སྒོ་ནས་སྐྱེ་བ་དེ་རྫུས་སྐྱེས་ཀྱི་མཚན་ཉིད། ཡང་ནང་གི་འཇིག་རྟེན་ལ་དབྱེ་ན། སྲིད་པ་བཞི་སྟེ། སྐྱེ་བའི་སྲིད་པ། འཆི་བའི་སྲིད་པ། བར་སྲིད། སྔོན་དུས་ཀྱི་སྲིད་པ་དང་བཞིའོ། ། འགྲོ་བ་གང་རུང་དུ་ཉིང་མཚམས་སྦྱར་མ་ཐག་པའི་སྐད་ཅིག་དང་པོའི་སྲིད་པ་དེ། དང་པོའི་མཚན་ཉིད། འགྲོ་བ་གང་རུང་ནས་སྲོག་ཆད་མ་ཐག་པའི་སྐད་ཅིག་དང་པོའི་སྲིད་པ་དེ།
གཉིས་པའི་མཚན་ཉིད། འགྲོ་བ་གང་རུང་ནས་ཤི་འཕོས་ནས་འགྲོ་བ་གང་རུང་དུ་ཉིང་མཚམས་སྦྱོར་བ་ལ་ཐུག་པའི་བར་གྱི་སྲིད་པ་དེ། བར་སྲིད་ཀྱི་མཚན་ཉིད། འགྲོ་བ་གང་རུང་དུ་སྐྱེས་པའི་སྐད་ཅིག་གཉིས་པ་ནས་འཆི་སྲིད་ལ་ཐུག་པའི་བར་གྱི་སྲིད་པ་དེ། སྔོན་དུས་ཀྱི་སྲིད་པའི་མཚན་ཉིད། ཡང་སྡུག་བསྔལ་གྱི་བདེན་པ་ལ་དབྱེ་ན། ཀུན་རྫོབ་ཀྱི་བདེན་པར་སྡུག་བསྔལ་བ་དང༌། དོན་དམ་པའི་བདེན་པར་སྡུག་བསྔལ་བ་གཉིས། བྱིས་པས་ཀྱང་སྡུག་བསྔལ་དུ་ཤེས་པ་དེ། དང་པོའི་མཚན་ཉིད།
དེ་ནི་ལུས་ཚོར་སྡུག་བསྔལ་བ་ལྟ་བུ་ལ་བྱ། འཕགས་པ་ཁོ་ནས་སྡུག་བསྔལ་དུ་གཟིགས་པ་དེ། གཉིས་པའི་མཚན་ཉིད། དེ་ནི་ཟག་བཅས་ཉེར་ལེན་གྱི་ཕུང་པོ་ལྟ་བུ་ལ་བྱའོ། ། ཡང་སྡུག་བསྔལ་གྱི་བདེན་པ་ལ་དབྱེ་ན། སྡུག་བསྔལ་གྱི་སྡུག་བསྔལ། འགྱུར་བའི་སྡུག་བསྔལ། འདུ་བྱེད་ཀྱི་སྡུག་བསྔལ་དང་གསུམ། དང་པོ་ལ་མཚན་ཉིད་ནི། ཟག་བཅས་ཀྱི་ཚོར་བ་སྡུག་བསྔལ་འཁོར་དང་བཅས་པ།
མཚན་གཞི་ནི། སྐྱེ་རྒ་ན་འཆིའི་སྡུག་བསྔལ་བཞི་དང༌། མི་སྡུག་པ་དང་ཕྲད་པའི་སྡུག་བསྔལ་ལྟ་བུ་ལ་བྱ། གཉིས་པ་ལ་མཚན་ཉིད་ནི། ཟག་བཅས་ཀྱི་བདེ་བ་འཁོར་དང་བཅས་པ། མཚན་གཞི་ནི། སྡུག་པ་དང་བྲལ་བའི་སྡུག་བསྔལ། རེ་བ་འབྲས་བུ་མེད་པའི་སྡུག་བསྔལ་ལྟ་བུ་ལ་བྱ། གསུམ་པ་ལ་མཚན་ཉིད་ནི། ཟག་བཅས་ཀྱི་ཚོར་བ་བཏང་སྙོམས་འཁོར་དང་བཅས་པ།
མཚན་གཞི་ནི། ཟག་བཅས་ཉེར་ལེན་གྱི་ཕུང་པོ་ལྔ་ལྟ་བུ་ལ་བྱ། ས་མཚམས་ནི། སྡུག་བསྔལ་དང་པོ་ནི། བསམ་གཏན་དང་པོ་ཡན་ཆད་ན་མེད། སྡུག་བསྔལ་ཕྱི་མ་གཉིས་ནི་བསམ་གཏན་དང་པོ་གསུམ་ན་ཡོད་ལ། བསམ་གཏན་བཞི་པ་ན་ནི། འདུ་བྱེད་ཀྱི་སྡུག་བསྔལ་ཁོ་ན་ཡོད་དོ། ། ཡང་སྡུག་བསྔལ་ལ་དབྱེ་ན་དྲུག་ཏུ་ཡང་འགྱུར་ཏེ། དོག་པའི་སྡུག་བསྔལ།
འགྱུར་བའི་སྡུག་བསྔལ། ཕྲད་པའི་སྡུག་བསྔལ། བྲལ་བའི་སྡུག་བསྔལ། འདོད་པ་བཙལ་གྱི་མི་རྙེད་པའི་སྡུག་བསྔལ། ཉེར་ལེན་གྱི་ཕུང་པོ་ལྔའི་སྡུག་བསྔལ་ལོ། ། དང་པོ་ནི་སྐྱེ་བའི་སྡུག་བསྔལ་ལ་བྱ། གཉིས་པ་ནི་ན་རྒ་འཆི་བའི་སྡུག་བསྔལ་ལ་བྱ། ལྷག་མ་རྣམས་ནི་རྟོགས་པར་སླའོ། ། ཡང་བརྒྱད་དུ་ཡང་འགྱུར་ཏེ། སྐྱེ་བའི་སྡུག་བསྔལ་སོགས་བརྒྱད་དོ། །
མཚན་ཉིད་ནི། དོག་པ་སོགས་ཀྱི་སྒོ་ནས་སྡུག་བསྔལ་དུ་ཚད་མས་དམིགས་པ་དེ། སྐྱེ་བའི་སྡུག་བསྔལ་གྱི་མཚན་ཉིད། ན་ཚོད་ཡོངས་སུ་འགྱུར་བའི་སྒོ་ནས་སྡུག་བསྔལ་དུ་དམིགས་པ་དེ། རྒ་བའི་སྡུག་བསྔལ་གྱི་མཚན་ཉིད། ཁམས་མ་སྙོམས་པའི་སྒོ་ནས་སྡུག་བསྔལ་གྱི་ངོ་བོར་དམིགས་པ་དེ། ན་བའི་སྡུག་བསྔལ་གྱི་མཚན་ཉིད། སྲོག་ཡོངས་སུ་ཆད་པའི་སྒོ་ནས་སྡུག་བསྔལ་དུ་དམིགས་པ་དེ། འཆི་བའི་སྡུག་བསྔལ་གྱི་མཚན་ཉིད། ཡིད་དུ་མི་འོང་བ་དང་ཕྲད་པའི་སྒོ་ནས་སྡུག་བསྔལ་དུ་དམིགས་པ་དེ།
མི་སྡུག་པ་དང་ཕྲད་པའི་སྡུག་བསྔལ་གྱི་མཚན་ཉིད། ཡིད་དུ་འོང་བ་དང་བྲལ་བའི་སྒོ་ནས་སྡུག་བསྔལ་དུ་དམིགས་པ་དེ། སྡུག་པ་དང་བྲལ་བའི་སྡུག་བསྔལ་གྱི་མཚན་ཉིད། རེ་བ་མ་གྲུབ་པས་སྡུག་བསྔལ་དུ་དམིགས་པ་དེ། རེ་བ་འབྲས་བུ་མེད་པའི་སྡུག་བསྔལ་གྱི་མཚན་ཉིད། གནས་ངན་ལེན་གྱི་སྒོ་ནས་སྡུག་བསྔལ་དུ་དམིགས་པ་དེ། ཉེར་ལེན་གྱི་ཕུང་པོའི་སྡུག་བསྔལ་གྱི་མཚན་ཉིད། གཉིས་པ་ཀུན་འབྱུང་གི་བདེན་པ་ལ་མཚན་ཉིད་ནི། རང་འབྲས་སྡུག་བདེན་གྱི་རྒྱུ་གང་ཞིག རྒྱུ་སོགས་མཚན་ཉིད་བཞིའི་སྒོ་ནས་སྤང་བྱར་འཕགས་པས་གཟིགས་པ་དང་མཐུན་པར་གནས་པ།
མཚན་ཉིད་བཞི་ནི། རྒྱུ། ཀུན་འབྱུང༌། རབ་སྐྱེ། རྐྱེན་ནོ། ། ཡང་སྲིད་ཀྱི་བག་ཆགས་འཇོག་པའི་བྱེད་རྒྱུར་དམིགས་པ་དེ་རྒྱུའི་མཚན་ཉིད། བག་ཆགས་བཞག་པ་དང་མཐུན་པར་སྡུག་བསྔལ་བསྐྱེད་པའི་བྱེད་རྒྱུ་དེ་ཀུན་འབྱུང་གི་མཚན་ཉིད། སྡུག་བསྔལ་བྱེ་བྲག་ཏུ་ངེས་པའི་བྱེད་རྒྱུ་དེ་གསུམ་པའི་མཚན་ཉིད། སྡུག་བསྔལ་སྔ་མ་འདོར་ཞིང་ཕྱི་མ་ལེན་པའི་བྱེ་རྒྱུ་དེ་བཞི་པའི་མཚན་ཉིད། ཀུན་འབྱུང་ལ་དབྱེ་ན།
ཉོན་མོངས་པའི་ཀུན་འབྱུང་དང༌། ལས་ཀྱི་ཀུན་འབྱུང་གཉིས། དང་པོ་ལ་སེམས་རྒྱུད་རབ་ཏུ་མ་ཞི་བར་བྱེད་པའི་སེམས་བྱུང་དེ། ཉོན་མོངས་པའི་ཀུན་འབྱུང་གི་མཚན་ཉིད། དབྱེ་ན། རྩ་ཉོན་དང༌། ཉེ་ཉོན་གཉིས། དང་པོ་ལ་མཚན་ཉིད་ནི། སེམས་རྒྱུད་མ་ཞི་བར་བྱེད་པའི་སེམས་བྱུང་གང་ཞིག སྲིད་པའི་རྩ་བར་གྱུར་པ།
དེ་ལ་དབྱེ་ན། འདོད་ཆགས། ཁོང་ཁྲོ། ང་རྒྱལ། ཉོན་མོངས་པ་ཅན་གྱི་མ་རིག་པ། ཐེ་ཚོམ། ལྟ་བ་དང་དྲུག་གོ ། དང་པོ་ལ་མཚན་ཉིད་ནི། ལུས་སམ་ལོངས་སྤྱོད་ལ་སྲེད་པའི་སེམས་བྱུང༌། དེ་ལ་དབྱེ་ན།
འདོད་པའི་འདོད་ཆགས་དང༌། སྲིད་པའི་འདོད་ཆགས་གཉིས། དང་པོ་ནི། འདོད་པའི་སས་སྡུས་ཀྱི་འདོད་ཆགས་ལྟ་བུ་ལ་བྱ། གཉིས་པ་ནི། ཁམས་གོང་མ་གཉིས་ཀྱི་སས་སྡུས་པའི་འདོད་ཆགས་ལྟ་བུ་ལ་བྱ། གནོད་བྱེད་ལ་ཀུན་ནས་མནར་སེམས་པའི་སེམས་བྱུང་རྫས་ཡོད་དེ་ཁོང་ཁྲོའི་མཚན་ཉིད། རྫས་ཡོད་བྱས་པས་ཁྲོ་བ་སེལ་ལོ། ། འཇིགས་ལྟ་ལ་རྟེན་ནས་སེམས་ཁེངས་པའི་རྣམ་པ་ཅན་གྱི་སེམས་བྱུང་དེ། ང་རྒྱལ་གྱི་མཚན་ཉིད།
དེ་ལ་དབྱེ་ན་བདུན་ཏེ། ང་རྒྱལ། ཅུང་ཟད་སྙམ་པའི་ང་རྒྱལ། ང་རྒྱལ་ལས་ང་རྒྱལ། ལྷག་པའི་ང་རྒྱལ། མངོན་པའི་ང་རྒྱལ། ང་འོ་སྙམ་པའི་ང་རྒྱལ། ལོག་པའི་ང་རྒྱལ་ལོ། ། རིག་པ་ཡེ་ཤེས་ཀྱི་འགལ་བ་མི་མཐུན་ཕྱོགས་སུ་གྱུར་པའི་སེམས་བྱུང་རྨོངས་པ་གང་ཞིག སེམས་རྒྱུད་རབ་ཏུ་མ་ཞི་བར་བྱེད་པ་དེ།
ཉོན་མོངས་པ་ཅན་གྱི་མ་རིག་པའི་མཚན་ཉིད། དེ་ལ་དབྱེ་ན། ལས་འབྲས་ལ་རྨོངས་པའི་མ་རིག་པ་དང༌། དེ་ཁོ་ན་ཉིད་ལ་རྨོངས་པའི་མ་རིག་པ་གཉིས། མཚན་ཉིད་རིམ་པ་བཞིན་དུ། གཙོ་བོར་ངན་འགྲོ་འཕེན་བྱེད་ཀྱི་ལས་ཀུན་ནས་སློང་བར་ནུས་པའི་སེམས་བྱུང་རྨོངས་པ་དང༌། གཙོ་བོར་བདེ་འགྲོ་འཕེན་བྱེད་ཀྱི་ལས་ཀུན་ནས་སློང་བར་ནུས་པའི་སེམས་བྱུང་རྨོངས་པའོ། ། བདེན་པ་རྣམས་ལ་ཡིད་གཉིས་ཟ་བའི་སེམས་བྱུང་དེ་ཐེ་ཚོམ་གྱི་མཚན་ཉིད། དེ་ལ་དབྱེ་ན། ཐེ་ཚོམ་མངོན་གྱུར་པ་དང༌།
བག་ལ་ཉལ་གཉིས། རྟོག་པའི་བདག་ཉིད་དུ་གྱུར་པའི་ཤེས་རབ་ཉོན་མོངས་ཅན་དེ། རྩ་ཉོན་དུ་གྱུར་པའི་ལྟ་བའི་མཚན་ཉིད། དབྱེ་ན། འཇིགས་ཚོགས་ལ་ལྟ་བ། མཐར་འཛིན་པའི་ལྟ་བ། ལྟ་བ་མཆོག་ཏུ་འཛིན་པ། ཚུལ་ཁྲིམས་དང་རྟུལ་ཞུགས་མཆོག་ཏུ་འཛིན་པ། ལོག་པའི་ལྟ་བ་དང་ལྔ། རང་རྒྱུད་ཀྱི་ཕུང་པོ་ལ་དམིགས་ནས་ངའམ་ང་ཡི་བར་ཞེན་པའི་སེམས་བྱུང་དེ།
དང་པོའི་མཚན་ཉིད། རང་རྒྱུད་ཀྱི་ཕུང་པོ་ལ་དམིགས་ནས་རྟག་པའམ་ཆད་པར་ལྟ་བའི་སེམས་བྱུང་དེ། གཉིས་པའི་མཚན་ཉིད། ལྟ་བ་ངན་པ་ལ་མཆོག་ཏུ་འཛིན་པའི་སེམས་བྱུང་དེ་གསུམ་པའི་མཚན་ཉིད། འདག་གྲོལ་གྱི་རྒྱུ་མིན་པ་ལ་འདག་གྲོལ་གྱི་རྒྱུར་ཞེན་པའི་སེམས་བྱུང་དེ་བཞི་པའི་མཚན་ཉིད། ལས་རྒྱུ་འབྲས་ལ་སྐུར་པ་འདེབས་པའི་སེམས་བྱུང་གང་ཞིག ལྟ་བ་སྔ་མ་བཞི་ལས་གཞན་ཡིན་པ་དེ། ལྔ་པའི་མཚན་ཉིད། གཉིས་པ་ཉེ་ཉོན་ལ་མཚན་ཉིད་ནི། སེམས་རྩ་ཉོན་དང་ཉེ་བར་བྱེད་ཅིང་རྩ་ཉོན་མིན་པའི་ལས་སེམས་བྱུང་ཉེ་ཉོན་གྱི་མཚན་ཉིད།
དེ་ལ་དབྱེ་ན། ཁྲོ་དང་འཁོན་འཛིན་འཆག་པ་དང༌། ། འཚིག་དང་ཕྲག་དོག་སེར་སྣ་སྒྱུ། ། གཡོ་རྒྱགས་རྣམ་འཚེ་ངོ་ཚ་མེད། ། ཁྲེལ་མེད་སྨུགས་རྒོད་མ་དད་དང༌། ། ལེ་ལོ་བག་མེད་བརྗེད་ངས་དང༌། ། ཤེས་བཞིན་མ་ཡིན་རྣམ་གཡེང་ངོ༌། ། མཚན་ཉིད་ནི། ད་ལྟར་གནོད་ལ་ཀུན་ནས་མནར་སེམས་པའི་སེམས་བྱུང་བཏགས་ཡོད་དེ། ཁྲོ་བའི་མཚན་ཉིད།
སྔར་གྱི་གནོད་བྱེད་ལ་ཤ་གཉེར་བ་མི་བཏང་བའི་སེམས་བྱུང་བཏགས་ཡོད་དེ། འཁོན་དུ་འཛིན་པའི་མཚན་ཉིད། ཁ་ན་མ་ཐོ་བ་སྦེད་པའི་སེམས་བྱུང་དེ། འཆབ་པའི་མཚན་ཉིད། ཁྲོ་བ་དང་འཁོན་འཛིན་གཉིས་སྔོན་དུ་འགྲོ་བའི་སེམས་བྱུང་གང་ཞིག ཚིག་རྩུབ་ཀུན་ནས་སློང་བྱེད་དེ། འཚིག་པའི་མཚན་ཉིད། གཞན་གྱི་ཕུན་སུམ་ཚོགས་པ་ལ་སེམས་ཁོང་ནས་འཁྲུག་པའི་སེམས་བྱུང་དེ། ཕྲག་དོག་གི་མཚན་ཉིད། ཡོ་བྱད་ལ་དམ་དུ་འཛིན་པའི་སེམས་བྱུང་དེ་སེར་སྣའི་མཚན་ཉིད།
ཡོན་ཏན་དང་མི་ལྡན་ཡང་ལྡན་པ་ལྟར་སྟོན་པའི་སེམས་བྱུང་དེ་སྒྱུའི་མཚན་ཉིད། ཉེས་པ་ཟུར་གྱིས་སྦེད་པའི་སེམས་བྱུང་དེ། གཡོའི་མཚན་ཉིད། རང་གི་ཆོས་ལ་ཆགས་པའི་སྒོ་ནས་སེམས་ཡོངས་སུ་བཏུགས་པའི་སེམས་བྱུང་བཏགས་ཡོད་དེ། རྒྱགས་པའི་མཚན་ཉིད། གཞན་ལ་ཐེ་ཚོམ་པའི་སེམས་བྱུང་དེ། རྣམ་པར་འཚེ་བའི་མཚན་ཉིད། རང་རྒྱུ་མཚན་དུ་བྱས་ནས་ཁ་ན་མ་ཐོ་བ་ལ་མི་འཛེམས་པའི་སེམས་བྱུང་དེ། ངོ་ཚ་མེད་པའི་མཚན་ཉིད། གཞན་རྒྱུ་མཚན་དུ་བྱས་ནས་ཁ་ན་མ་ཐོ་བ་ལ་མི་འཛེམས་པའི་སེམས་བྱུང་དེ།
ཁྲེལ་མེད་པའི་ཉེ་ཉོན་གྱི་མཚན་ཉིད། ལུས་སེམས་ཀློང་ཀློང་པོར་བྱེད་པའི་སེམས་བྱུང་དེ། རྨུགས་པའི་མཚན་ཉིད། འདོད་ཆགས་ཀྱི་ཆར་གཏོགས་པའི་སྒོ་ནས་སེམས་ཀྱི་ཕྱི་རོལ་དུ་འཕྲོ་བའི་སེམས་བྱུང་དེ། རྒོད་པའི་མཚན་ཉིད། ཡོན་ཏན་དང་ཡོན་ཏན་ཅན་ལ་མི་དགའ་བའི་སེམས་བྱུང་དེ། མ་དད་པའི་མཚན་ཉིད། དགེ་བ་ལ་མི་སྤྲོ་བའི་སེམས་བྱུང་དེ། ལེ་ལོའི་མཚན་ཉིད། བླང་དོར་ཕྱིན་ཅི་ལོག་ཏུ་བྱེད་པའི་སེམས་བྱུང་དེ།
བག་མེད་པའི་ཉེ་ཉོན་གྱི་མཚན་ཉིད། དགེ་བ་རྣམས་བརྗེད་པའི་སེམས་བྱུང་ཉོན་མོངས་ཅན་དེ། བརྗེད་ངས་ཀྱི་མཚན་ཉིད། སྒོ་གསུམ་གྱི་སྤྱོད་པ་ལ་མི་ཤེས་བཞིན་དུ་འཇུག་པའི་ཤེས་རབ་ཉོན་མོངས་ཅན་དེ། ཤེས་བཞིན་མ་ཡིན་པའི་ཉེ་ཉོན་གྱི་མཚན་ཉིད། སེམས་རྣམ་པར་འཕྲོ་བའི་སེམས་བྱུང་གང་ཞིག དུག་གསུམ་གང་རུང་གི་ཆ་ལ་བཏགས་པ་དེ། ཉེ་ཉོན་དུ་གྱུར་པའི་རྣམ་གཡེང་གི་མཚན་ཉིད། ཡང་ཉོན་མོངས་པ་ལ་ཡང་སྤང་བྱའི་རིགས་ཀྱི་སྒོ་ནས་དབྱེ་ན་མཐོང་སྤངས་སུ་གྱུར་པའི་ཉོན་མོངས་པ་དང༌། སྒོམ་སྤངས་སུ་གྱུར་པའི་ཉོན་མོངས་པ་གཉིས།
སེམས་རྒྱུད་རབ་ཏུ་མ་ཞི་བར་བྱེད་པའི་སེམས་བྱུང་ཀུན་བཏགས་དེ། དང་པོའི་མཚན་ཉིད། དབྱེ་ན། ལྟ་བ་ལྔ། ལྟ་མིན་ལྔ་སྟེ། རྩ་བའི་ཉོན་མོངས་པ་བཅུས་བདེན་པ་བཞི་པོ་རེ་རེ་ལ་ལོག་པར་ཞུགས་པའི་ཉོན་མོངས་པ་བཞི་བཅུ་ནི་འདོད་པའི་ཁམས་ན་ཡོད་ལ། ཁམས་གོང་མ་གཉིས་ན། ཁོང་ཁྲོ་བཞི་བཞི་མེད་པས། སོ་དྲུག་རེ་རེ་ཕྱེ་བས་ཉོན་མོངས་པ་བརྒྱ་དང༌། བཅུ་གཉིས་སོ། །
སེམས་རྒྱུད་རབ་ཏུ་མ་ཞི་བར་བྱེད་པའི་སེམས་བྱུང་ལྷན་སྐྱེས་དེ་སྒོམ་སྤངས་སུ་གྱུར་པའི་ཉོན་མོངས་པའི་མཚན་ཉིད། དེ་ལ་དབྱེ་ན། འདོད་པའི་ཁམས་ན་འདོད་ཁོང་ངམ་རིག་བཞི་དང་འཇིགས་མཐར་ལྷན་སྐྱེས་གཉིས་ཏེ་དྲུག ཁམས་གོང་མ་གཉིས་ན་ཁོང་ཁྲོ་མ་གཏོགས་པ་ལྔ་ལྔ་སྟེ་བཅུ་དྲུག དེ་རྣམས་ལ་ཡང་ས་དང་ཆེ་འབྲིང་གི་སྒོ་ནས་དབྱེ་ན། བཞི་བརྒྱ་དང་བཅུ་བཞི་ཡོད་དེ། ཁོང་ཁྲོ་མ་གཏོགས་པའི་རྩ་ཉོན་ལྔ་ཆར་ལ་བརྒྱད་ཅུ་རྩ་གཅིག་རེ་རེ་འདོད་ཁམས་ཀྱི་ཁོང་ཁྲོ་དགུ་རྣམས་སུ་ཡོད་པའི་ཕྱིར་རོ། ། ཉོན་མོངས་པ་ལ་དངོས་བཏགས་མ་ཕྱེ་བའི་སྒོ་ནས་དབྱེ་ན། དངོས་དང་དེའི་བག་ལ་ཉལ་གཉིས། དང་པོ་ནི།
ཇི་སྐད་བཤད་པ་རྣམས་ཡིན་ལ། གཉིས་པ་ནི་ཉོན་མོངས་པའི་བག་ཆགས་བགོས་པའི་གནས་ངན་ལེན་རྣམས་ལ་བྱའོ། ། ཕྱི་མ་ནི་འདིར་ཉོན་མོངས་པའི་ཀུན་འབྱུང་དུ་མ་བཞག་སྟེ། དེས་ཟག་བཅས་ཀྱི་ལས་ཀུན་ནས་སློང་བར་མི་ནུས་པའི་ཕྱིར་གཉིས་པ་ལས་ཀྱི་ཀུན་འབྱུང་ལ་མཚན་ཉིད་ནི། རང་རྒྱུ་ཉོན་མོངས་པས་ཀུན་ནས་བླངས་པའི་བྱ་བ་དེ། ལས་ཀྱི་ཀུན་འབྱུང་གི་མཚན་ཉིད། དེ་ལ་ངོ་བོའི་སྒོ་ནས་དབྱེ་ན། སེམས་པའི་ལས་དང༌། བསམ་པའི་ལས་གཉིས། དང་པོ་ནི་ཡིད་ཀྱི་ལས་ལ་བྱ།
གཉིས་པ་ནི་ལུས་ངག་གི་ལས་ལ་བྱ། འདི་གསུམ་གྱི་ཁྱད་པར་ལ་བྱེ་བྲག་ཏུ་སྨྲ་བ་ནི། ཡིད་ཀྱི་སེམས་བསྐྱེད་ཁོ་ན་དང་མཚུངས་པར་ལྡན་པའི་སེམས་བྱུང་སེམས་པ་ལ་ཡིད་ཀྱི་ལས་དང༌། དེས་ཀུན་ནས་སླངས་པའི་ལུས་ཀྱི་དབྱིབས་ལ་ལུས་ཀྱི་ལས་དང༌། དེས་ཀུན་ནས་སླང་བའི་ངག་གི་སྒྲ་རང་མཚན་པ་ལ་ངག་གི་ལས་སུ་འདོད་ལ། མདོ་སྡེ་པས་ནི་གཟུགས་དགེ་མི་དགེར་སྨྲ་བ་ཤཱཀྱའི་སྲས་ཀྱི་ལུགས་ཡིན་པ་དེ་བཀག་ནས། ཡིད་ཡུལ་ལ་འཇུག་པར་བྱེད་པའི་སེམས་བྱུང་སེམས་པ་ལ་ཡིད་ཀྱི་ལས་དང༌། ལུས་ངག་གི་ཡུལ་ལ་འཇུག་པར་བྱེད་པའི་སེམས་བྱུང་སེམས་པ་ལ་ལུས་ངག་གི་ལས་སུ་འདོད་དོ། ། ཐེག་པ་ཆེན་པོའི་ལུགས་ཀྱི་སེམས་ཡུལ་ལ་མངོན་པར་འདུ་བྱེད་པའི་སེམས་བྱུང་སེམས་པ་གང་ཞིག རྒྱུ་དུས་ཀྱི་ཀུན་སློང་གཙོ་བོར་གྱུར་པ་དེ།
སེམས་པའི་ལས་ཀྱི་མཚན་ཉིད། དེ་ལ་དབྱེ་ན་བསོད་ནམས་ཀྱི་ལས་ལ་སོགས་པ་གསུམ། སྒོ་གསུམ་གྱི་ལས་གསུམ་གསུམ་དུ་དབྱེར་ཡོད་དོ། ། ཡང་ལས་གང་ཞིག་དེ་དུས་ཀྱི་ཀུན་སློང་གཙོ་བོར་གྱུར་པ་དེ། བསམ་པའི་ལས་ཀྱི་མཚན་ཉིད། འདི་ལ་ཡང་བསོད་ནམས་ཀྱི་ལས་ལ་སོགས་པ་གསུམ། ལུང་ངག་ཡིད་གསུམ་ལ་གསུམ་གསུམ་དབྱེར་ཡོད་དོ། ། ལུས་ཀྱི་བྱ་བ་ཡུལ་ལ་འཇུག་པར་བྱེད་པའི་སེམས་བྱུང་སེམས་པ་དེ་ལུས་ཀྱི་ལས་ཀྱི་མཚན་ཉིད། ངག་གི་བྱ་བ་ཡུལ་ལ་འཇུག་པར་བྱེད་པའི་སེམས་བྱུང་སེམས་པ་དེ། ངག་གི་ལས་ཀྱི་མཚན་ཉིད།
ལུས་ངག་གི་རིག་བྱེད་ཀུན་ནས་སློང་བར་མི་བྱེད་ཅིང༌། ཡིད་ཙམ་དང་མཚུངས་པར་ལྡན་པའི་སེམས་བྱུང་སེམས་པ་དེ་ཡིད་ཀྱི་ལས་ཀྱི་མཚན་ཉིད། དེ་གསུམ་རེ་རེ་ལ་ཡང་རྒྱུའི་ཀུན་སློང་གཙོ་བོར་གྱུར་པ་དང༌། དུས་ཀྱི་ཀུན་སློང་གཙོ་བོར་གྱུར་པ་གཉིས་གཉིས་སོ། ། ཡང་ལས་ལ་འབྲས་བུ་འབྱིན་ཚུལ་གྱི་སྒོ་ནས་དབྱེ་ན། དགེ་བའི་ལས། མི་དགེ་བའི་ལས། ལུང་མ་བསྟན་གྱི་ལས་དང་གསུམ། ལུང་དུ་བསྟན་པ་གང་ཞིག རང་འབྲས་ཡིད་འོང་འབྱིན་བྱེད་དེ།
དགེ་བའི་ལས་ཀྱི་མཚན་ཉིད། དབྱེ་ན་ལུས་ཀྱི་ལས་དགེ་བ་གསུམ། ངག་གི་ལས་དགེ་བ་བཞི། ཡིད་ཀྱི་ལས་དགེ་བ་གསུམ་དང་བཅུའོ། ། དང་པོ་གསུམ་ནི་སྲོག་གཅོད་སྤོང་བའི་ལུས་ཀྱི་ལས་དགེ་བ་ཞེས་སོགས་བཅུ་ཆར་ལ་སྦྱར་བར་བྱའོ། ། མཚན་ཉིད་ནི་སྲོག་གཅོད་སྤོང་བར་བྱེད་པའི་ལུས་ཀྱི་བྱ་བ་ལ་འཇུག་པར་བྱེད་པའི་སེམས་བྱུང་སེམས་པ་ཞེས་དང༌། དེ་བཞིན་དུ་མ་བྱིན་ལེན་སྤོང་བར་བྱེད་པའི་སེམས་བྱུང་སེམས་དཔའ་ཞེས་དང༌། རྫུན་མི་སྨྲ་བའི་ངག་ཏུ་བྱེད་པའི་སེམས་བྱུང་སེམས་པ་ཞེས་སོགས་དང༌། དེ་བཞིན་དུ་ཡིད་ཀྱི་ལས་དགེ་བ་གསུམ་གྱི་མཚན་ཉིད་ལ། མ་ཆགས་པ་དང༌།
བྱམས་པ་དང༌། ཡང་དག་པའི་ལྟ་བ་དང་ལྷན་ཅིག་པའི་སེམས་བྱུང་སེམས་པ་ཞེས་སོགས་བྱའོ། ། སྤྱིར་དགེ་བའི་ལས་ལ། ཟག་བཅས་ཀྱི་ལས་དང༌། ཟག་མེད་ཀྱི་ལས་གཉིས་ལས། འདིར་ནི་དང་པོ་ཁོ་ནའི་དབང་དུ་བྱས་ཏེ། ལས་ཀྱི་ཀུན་འབྱུང་འཆད་པའི་སྐབས་ཡིན་པའི་ཕྱིར། ལུང་དུ་བསྟན་པའི་ལས་གང་ཞིག རང་འབྲས་ཡིད་མི་འོང་འབྱིན་བྱེད་དེ། མི་དགེ་བའི་ལས་ཀྱི་མཚན་ཉིད།
དེ་ལ་དབྱེ་ན། ལུས་ཀྱི་ལས་མི་དགེ་བ་གསུམ། ངག་གི་ལས་མི་དགེ་བ་བཞི། ཡིད་ཀྱི་ལས་མི་དགེ་བ་གསུམ་དང་བཅུའོ། ། མཚན་ཉིད་ནི་ཉོན་མོངས་ཅན་གྱི་སེམས་ཀྱི་ཀུན་ནས་སླང་བའི་བྱ་བ་གང་ཞིག བསམ་བཞིན་དུ་མ་ནོར་བར་གཞན་བསད་པའི་ལས་དང་ལྷན་ཅིག་པའི་སེམས་བྱུང་སེམས་པ་དེ། སྲོག་གཅོད་པའི་ལས་ཀྱི་མཚན་ཉིད། མཐུའམ་འཇམ་བུས་བདག་གིར་བྱེད་པའི་ལུས་ཀྱི་བྱ་བ་དང་ལྷན་ཅིག་ཏུ་འཇུག་པའི་སེམས་བྱུང་སེམས་པ་དེ། མ་བྱིན་པ་ལེན་པའི་མཚན་ཉིད། བགྲོད་བྱ་མིན་པ་ལ་བགྲོད་པར་བྱེད་པའི་ལུས་ཀྱི་བྱ་བ་ལ་འཇུག་པར་བྱེད་པའི་སེམས་བྱུང་སེམས་པ་དེ།
ལོག་གཡེམ་གྱི་མཚན་ཉིད། མི་བདེན་པའི་དོན་གཞན་གོ་བར་བྱེད་པའི་ངག་འཇུག་པར་བྱེད་པའི་སེམས་བྱུང་སེམས་པ་དེ། རྫུན་གྱི་མཚན་ཉིད། ཕ་རོལ་དབྱེ་བའི་ཕྱིར་དུ་ངག་འཇུག་པར་བྱེད་པའི་སེམས་བྱུང་སེམས་པ་དེ། ཕྲ་མའི་མཚན་ཉིད། མི་སྙན་པའི་ངག་འཇུག་པར་བྱེད་པའི་སེམས་བྱུང་སེམས་པ་དེ། ཚིག་རྩུབ་ཀྱི་མཚན་ཉིད། དེ་གསུམ་ལས་གཞན་དུ་གྱུར་པའི་ཉོན་མོངས་ཅན་གྱི་ངག་འཇུག་པར་བྱེད་པའི་སེམས་བྱུང་སེམས་པ་དེ། ངག་འཁྱལ་གྱི་མཚན་ཉིད། གཞན་གྱི་ནོར་ལ་ཆགས་པའི་འདོད་ཆགས་འཇུག་པར་བྱེད་པའི་སེམས་བྱུང་སེམས་པ་དེ།
བརྣབ་སེམས་ཀྱི་མཚན་ཉིད། གཞན་ལ་ཞེ་སྡང་འཇུག་པར་བྱེད་པའི་སེམས་བྱུང་སེམས་པ་དེ། གནོད་སེམས་ཀྱི་མཚན་ཉིད། ལས་འབྲས་ལ་སྐུར་པ་འདེབས་པའི་ལྟ་བ་ལ་འཇུག་པར་བྱེད་པའི་སེམས་བྱུང་སེམས་པ་དེ། ལོག་ལྟའི་མཚན་ཉིད། བཅུ་པོ་རེ་རེ་ལ་ཡང་རྒྱུ་དུས་ཀྱི་ཀུན་སློང་གཙོ་བོར་གྱུར་པ་དང༌། དེ་དུས་ཀྱི་ཀུན་སློང་གཙོ་བོར་གྱུར་པ་གཉིས་གཉིས་ཡོད་ལ། དང་པོ་ནི། རྒྱུའི་ཀུན་སློང་དང་ལྷན་ཅིག་པའི་སྲོག་གཅོད་པའི་ལས་ལྟ་བུ་ལ་བྱ། གཉིས་པ་ནི།
དུས་ཀྱི་ཀུན་སློང་དང་ལྷན་ཅིག་པའི་སྲོག་གཅོད་པའི་ལས་ལྟ་བུ་ལ་བྱའོ། ། དེ་སྐད་དུ་ཡང༌། སྲོག་གཅོད་པ་ནི་བསམ་བཞིན་དུ། ། མ་ནོར་བ་ནི་གཞན་བསད་པའོ། ། མ་བྱིན་ལེན་པ་གཞན་གྱི་ནོར། ། མཐུ་དང་འཇབ་བུས་བདག་གིར་བྱེད། ། བསྒྲོད་མིན་བསྒྲོད་པར་འདོད་པ་ཡི། ། ལོག་པར་གཡེམ་པ་རྣམ་པ་བཞི། ། བརྫུན་ཚིག་འདུ་ཤེས་གཞན་བསྒྱུར་བའི། ། ཚིག་དོན་མངོན་པར་གོ་བའོ། །
ཕྲ་མ་ཕ་རོལ་དབྱེ་བའི་ཕྱིར། ། ཉོན་མོངས་ཅན་གྱི་སེམས་ཀྱི་ཚིག ། ཚིག་རྩུབ་པོ་ནི་མི་སྙན་པ། ། ཉོན་མོངས་ཅན་ཀུན་ཀྱལ་པ་ཉིད། ། གཞན་གྱི་དེ་ལས་གཞན་ཉོན་མོངས། ། ཁ་གསག་གླུ་དང་ཟློས་གར་བཞིན། ། བསྟན་བཅོས་ངན་བཞིན་བརྣབ་སེམས་ནི། ། ལོག་པས་གཞན་གྱི་ནོར་ལ་ཆགས། ། གནོད་སེམས་སེམས་ཅན་ལ་སྡང་བ། ། དགེ་དང་མི་དགེ་མེད་ལྟ་བ། །
ལོག་པར་ལྟ་བ་གཞན་ཡིན་ནོ། ། ཞེས་གསུངས་པའི་ཕྱིར་རོ། ། དགེ་མི་དགེ་གང་དུ་ཡང་ལུང་བསྟན་མི་ནུས་པའི་ཟག་བཅས་ཀྱི་ལས་དེ། ལུང་མ་བསྟན་གྱི་ལས་ཀྱི་མཚན་ཉིད། དེ་ལ་དབྱེ་ན། སྒྲིབ་པའི་ལས་དང༌། མ་སྒྲིབ་པའི་ལས་གཉིས། དང་པོ་ནི། ཁམས་གོང་གི་ཉོན་མོངས་ཀུན་ནས་སླང་བའི་ལས་ལྟ་བུར་ལ་བྱ་སྟེ། ལས་གང་ཞིག
ཐར་པ་ལ་གཙོ་བོར་སྒྲིབ་པའི་ཕྱིར་རོ། ། གཉིས་པ་ནི། རྣམ་སྨིན་སྐྱེས་དང༌། སྤྱོད་ལམ་པ་དང༌། གཙོ་བོར་གནས་པ། སྤྲུལ་སེམས་ལྟ་བུ་ལ་བྱ་སྟེ། ལུང་དུ་མ་བསྟན་པ་གང་ཞིག གཙོ་བོར་ཐར་པ་ལ་མི་སྒྲིབ་པའི་ཕྱིར་རོ། ། ཡང་ལས་ལ་དབྱེ་ན། འཕེན་བྱེད་ཀྱི་ལས་དང༌།
རྫོགས་བྱེད་ཀྱི་ལས་གཉིས། རྣམ་སྨིན་གྱི་ངོ་བོ་འཕེན་པར་བྱེད་པའི་ལས་དེ། འཕེན་བྱེད་ཀྱི་ལས་ཀྱི་མཚན་ཉིད། དེ་ནི་ངན་སོང་ཙམ་དུ་འཕེན་པར་བྱེད་པའི་མི་དགེ་བའི་ལས་ལྟ་བུ་ལ་ཟེར། འཕེན་བྱེད་ཀྱི་ཇི་ལྟར་འཕངས་པ་བཞིན་དུ། རྣམ་སྨིན་གྱི་ཁྱད་པར་སྐྱེ་བ་ཕྱི་མ་ཁོ་ན་ལ་མྱོང་བར་བྱེད་པའི་ལས་དེ་འགྲུབ་བྱེད་ཀྱི་ལས་ཀྱི་མཚན་ཉིད། དེ་ནི་སྡུག་བསྔལ་གྱི་ཁྱད་པར་སོ་སོར་མྱོང་བར་བྱེད་པའི་མི་དགེ་བའི་ལས་ལྟ་བུ་ལ་བྱ། འདི་ལ་མུ་བཞི་སྟེ། འཕེན་རྫོགས་གཉིས་ཀ་མི་དགེ་བ་ཡིན་པ་དང༌། གཉིས་ཀ་དགེ་བ་ཡིན་པ་དང༌།
འཕེན་བྱེད་དགེ་ལ་རྫོགས་བྱེད་མི་དགེ་བ་ཡིན་པ་དང༌། འཕེན་བྱེད་མི་དགེ་ལ་རྫོགས་བྱེད་དགེ་བ་ཡིན་པ་དང་བཞིའོ། ། ཡང་ལས་ལ་དབྱེ་ན། བྱས་ལ་བསགས་པའི་ལས། མ་བྱས་ཀྱང་བསགས་པའི་ལས། བྱས་ཀྱང་མ་བསགས་པའི་ལས། མ་བྱས་ལ་མ་བསགས་པའི་ལས་དང་བཞི། མཚན་ཉིད་རིམ་པ་བཞིན་དུ་ལུས་ངག་གིས་དངོས་སུ་སྤྱད་ཅིང་རྣམ་སྨིན་གྱི་བག་ཆགས་འཕེལ་བའི་ལས་དང༌། ལུས་ངག་གི་མ་སྤྱད་ཀྱང་ཡིད་ཀྱིས་སྤྱད་པའི་རྣམ་སྨིན་གྱི་བག་ཆགས་འཕེལ་བའི་ལས་དང༌། ལུས་ངག་གིས་དངོས་སུ་སྤྱད་ཀྱང་གཉེན་པོ་སྟོབས་ལྡན་གྱི་རྣམ་སྨིན་མྱོང་བའི་གེགས་བྱས་པའི་ལས་དང༌།
ལུས་ངག་གིས་མ་སྤྱད་ཀྱང་ཡིད་ཀྱིས་ཅུང་ཟད་བྱས་ཀྱང་རྣམ་སྨིན་འབྱིན་མི་ནུས་པའི་ལས་སོ། ། ཡང་ལས་ལ་དབྱེ་ན། བསོད་ནམས་ཀྱི་ལས། བསོད་ནམས་མ་ཡིན་པའི་ལས། མི་གཡོ་བའི་ལས་དང་གསུམ་འདོད་པ་ཁམས་ཀྱི་བདེ་འགྲོའི་རྣམ་སྨིན་འཕེན་རྫོགས་གང་རུང་གི་ལས་དེ་བསོད་ནམས་ཀྱི་ལས་ཀྱི་མཚན་ཉིད། ངན་འགྲོའི་རྣམ་སྨིན་འཕེན་རྫོགས་གང་རུང་གི་ལས་དེ། བསོད་ནམས་མིན་པའི་ལས་ཀྱི་མཚན་ཉིད། ཁམས་གོང་མའི་རྣམ་སྨིན་འཕེན་རྫོགས་གང་རུང་དུ་བྱེད་པའི་དགེ་བའི་ལས་དེ་མི་གཡོ་བའི་ལས་ཀྱི་མཚན་ཉིད། དེ་གསུམ་པོ་རེ་རེ་ལ་ཡང་རྒྱུའི་ཀུན་སློང་གཙོ་བོར་གྱུར་པའི་ལས་དང༌། དུས་ཀྱི་ཀུན་སློང་གཙོ་བོར་གྱུར་པའི་ལས་གཉིས་གཉིས་སམ།
སེམས་པའི་ལས་དང་བསམ་པའི་ལས་གཉིས་གཉིས་དབྱེར་ཡོད་དོ། ། ཡང་ལས་ལ་དབྱེ་ན། ཐུན་མོང་བའི་ལས་དང༌། ཐུན་མོང་མ་ཡིན་པའི་ལས་གཉིས། གཙོ་བོར་ཕྱི་སྣོད་ཀྱི་འཇིག་རྟེན་གྲུབ་པའི་ལས་དེ། ཐུན་མོང་བའི་ལས་ཀྱི་མཚན་ཉིད། གཙོ་བོར་ནང་བཅུད་ཀྱི་སེམས་ཅན་འཕེན་འགྲུབ་གང་རུང་གི་ལས་དེ། ཐུན་མོང་ཡིན་པའི་ལས་ཀྱི་མཚན་ཉིད། ཡང་ལས་ལ་དབྱེ་ན། སྡོམ་པའི་ལས།
སྡོམ་མིན་པའི་ལས། བར་མའི་ལས་དང་གསུམ། དང་པོ་ལ་མཚན་ཉིད་ནི། བྱ་བ་མིན་པ་སྤོང་བའི་ཚུལ་ཁྲིམས། དེ་ལ་དབྱེ་ན། སོ་ཐར་གྱི་སྡོམ་པ། བསམ་གཏན་གྱི་སྡོམ་པ། ཟག་མེད་ཀྱི་སྡོམ་པ་དང་གསུམ། དང་པོ་ལ་མཚན་ཉིད་ནི། འདོད་པ་ན་སྤྱོད་པའི་ཚུལ་ཁྲིམས་གང་ཞིག
ལུས་ངག་གི་རྗེས་སུ་འབྲང་བ། དེ་ལ་དབྱེ་ན། དགེ་བསྙེན་གྱི་སྡོམ་པ། དགེ་ཚུལ་གྱི་སྡོམ་པ། དགེ་སློང་གི་སྡོམ་པ། དགེ་སློབ་མའི་སྡོམ་པ། བསྙེན་གནས་ཀྱི་སྡོམ་པ་སྟེ། རིགས་བརྒྱད་དོ། ། དང་པོ་ལ་མཚན་ཉིད་ནི། གཙོ་བོར་ཁྱིམ་པའི་ཕྱོགས་དང་འབྲེལ་བའི་སོ་སོར་ཐར་པའི་ཚུལ་ཁྲིམས།
དེ་ལ་དབྱེ་ན་སྐྱབས་གསུམ་འཛིན་པའི་དགེ་བསྙེན། སྣ་གཅིག་གཅོད་པའི་དགེ་བསྙེན། སྣ་འགའ། ཕལ་ཆེར། ཡོངས་རྫོགས་ཀྱི་དགེ་བསྙེན། ཚངས་པར་སྤྱོད་པའི་དང༌། གོ་མའི་དགེ་བསྙེན་ཏེ་བདུན་ནོ། ། མཚན་ཉིད་ནི། གཙོ་བོར་ཁྱིམ་པའི་ཕྱོགས་དང་འབྲེལ་བའི་སོ་སོར་ཐར་པ་གང་ཞིག་ཅེས་དང༌། ཇི་སྲིད་འཚོའི་བར་དུ་ཞེས་པ་ཀུན་ལ་སྦྱར་ནས།
དཀོན་མཆོག་གསུམ་ལ་སྐྱབས་སུ་འགྲོ་བར་ཁས་བླངས་པའི་ཚུལ་ཁྲིམས་དང༌། རྩ་བ་གཅིག་བསྲུང་བར་ཁས་བླངས་པའི་དང༌། རྩ་བ་གཉིས་བསྲུངས་པར་ཁས་བླངས་པའི་དང༌། རྩ་བ་གསུམ་བསྲུངས་པར་ཁས་བླངས་པའི་དང༌། རྩ་བ་བཞི་ཆང་སྟེ་ལྔ་ཆར་བསྲུང་བར་ཁས་བླངས་པའི་དང༌། རྩ་བ་བཞི་ཚངས་པ་སྤྱོད་པ་རིལ་པོར་བསྲུངས་བར་ཁས་བླངས་པའི་དང༌། བསྙེན་གནས་ཡན་ལག་བརྒྱད་པ་བསྲུངས་བར་ཁས་བླངས་པའི་ཚུལ་ཁྲིམས་སོ། ། འདིར་དགེ་བསྙེན་དངོས་ནི་སྡོམ་པ་དེ་ཡིན་ལ། དེ་དང་ལྡན་པའི་གང་ཟག་ལ་ཡང་དགེ་བསྙེན་གྱི་མིང་གིས་བཏགས་པ་ཡིན་ནོ། ། གཉིས་པ་དགེ་ཚུལ་ལ་མཚན་ཉིད་ནི།
རབ་བྱུང་གི་ཕྱོགས་དང་འབྲེལ་བའི་སོ་སོར་ཐར་པའི་ཚུལ་ཁྲིམས་གང་ཞིག ལུས་ངག་གི་སྤང་བྱ་བཅུ་གཙོ་བོར་བསྲུང་དགོས་པའོ། ། དགེ་ཚུལ་གྱི་སྟེང་དུ་རྩ་བའི་ཆོས་དྲུག་དང་རྗེས་མཐུན་གྱི་ཆོས་དྲུག་ལ་གཙོ་བོར་སློབ་པས་ཁྱད་པར་དུ་བྱས་པའི་བུད་མེད་ཀྱི་རྟེན་ཅན་གྱི་སོ་སོར་ཐར་པའི་ཚུལ་ཁྲིམས་དེ།

དགེ་སློབ་མའི་སྡོམ་པའི་མཚན་ཉིད། རབ་བྱུང་གི་ཕྱོགས་དང་འབྲེལ་བའི་སོ་སོར་ཐར་པ་གང་ཞིག སྤོང་བདུན་འཁོར་དང་བཅས་པའི་ཚུལ་ཁྲིམས་དེ། དགེ་སློང་གི་སྡོམ་པའི་མཚན་ཉིད། གཙོ་བོར་ཁྱིམ་པའི་ཕྱོགས་དང་འབྲེལ་བའི་སོ་སོར་ཐར་པ་གང་ཞིག ཉིན་ཞག་གཅིག་པའི་སྡོམ་པ་དེ། བསྙེན་གནས་ཀྱི་སྡོམ་པའི་མཚན་ཉིད། དགེ་ཚུལ་གྱི་སྤང་བྱ་བཅུ་ནི། ཇི་སྐད་དུ། གང་ཞིག་སྲོག་གཅོད་གཞན་གྱི་ནོར་འཕྲོག་དང༌། ། མི་ཚངས་སྤྱོད་རྫུན་བཅོས་མའི་ཆང་ལ་སོགས། །
གར་སོགས་འཕྲེང་སོགས་མལ་ཆེན་མཐོ་བ་དང༌། ། ཕྱི་དྲོའི་ཁ་ཟས་གསེར་དངུལ་ལེན་པ་སྤོང༌། ། ཞེས་པའོ། ། བསྙེན་གནས་ཀྱི་ཡན་ལག་བརྒྱད་ནི། གསེར་དངུལ་ལེན་པ་མ་གཏོགས་གཞན་ནི་དགེ་ཚུལ་དང་འདྲའོ། ། དགེ་སློབ་མའི་རྩ་བའི་ཆོས་དྲུག་ནི། སྐྱེས་པ་དང་ནི་འདུག་མི་བྱ། ། སྐྱེས་པ་དང་ནི་རེག་མི་བྱ། ། གཅིག་པུར་ལམ་དུ་འགྲོ་མི་བྱ། ། ཆུ་བོའི་ཕ་རོལ་རྒལ་མི་བྱ། །
སྨྱན་དུ་འགྱུར་བར་མི་བྱ་ཞིང༌། ། ཁ་ན་མ་ཐོ་སྤྱད་མི་བྱ། ། ཅེས་པའོ། ། རྗེས་མཐུན་གྱི་ཆོས་དྲུག་ནི། གསེར་ལ་བཟུང་བར་མི་བྱ་ཞིང༌། ། དེ་བཞིན་ས་ནི་རྐོ་མི་བྱ། ། རྩ་སྔོན་དག་ཀྱང་བཅད་མི་བྱ། ། འདོམས་གྱི་སྤུ་ནི་བྲེག་མི་བྱ། ། སྦྱིན་ལེན་མ་བྱས་ཟ་མི་བྱ། ། དེ་བཞིན་གསོག་འཇོག་ཟ་མི་བྱ། །
ཅེས་པའོ། ། དགེ་སློང་གི་སྤོང་བ་བདུན་ནི། ཡིད་ཀྱི་གསུམ་མ་གཏོགས་ལུས་ངག་གི་མི་དགེ་བ་བདུན་སྤོང་བའོ། ། དེ་ཡང་འཁོར་དང་བཅས་ན་ཁྲིམས་ཉིས་བརྒྱ་ལྔ་བཅུ་རྩ་གསུམ་མོ། ། གཟུགས་ན་སྤྱོད་པའི་ཚུལ་ཁྲིམས་གང་ཞིག བསམ་གཏན་གྱི་སེམས་ཀྱི་རྗེས་སུ་འབྲང་བ་དེ། བསམ་གཏན་གྱི་སྡོམ་པའི་མཚན་ཉིད། དེ་ལ་དབྱེ་ན། ཟག་བཅས་ཀྱི་བསམ་གཏན་གྱི་ཉེར་བསྡོགས་བཞི། དངོས་གཞི་བཞི་སྟེ་བརྒྱད་ལ་སྐྱེས་པའི་སྡོམ་པ་བརྒྱད་དོ། །
ཟག་པ་མེད་པའི་ཚུལ་ཁྲིམས་གང་ཞིག འཇིག་རྟེན་ལས་འདས་པའི་སེམས་ཀྱི་རྗེས་སུ་འབྲང་བ་དེ། ཟག་མེད་ཀྱི་སྡོམ་པའི་མཚན་ཉིད། དེ་ལ་དབྱེ་ན། ཟག་མེད་ཀྱི་བསམ་གཏན་ས་དྲུག་ལ་སྐྱེས་པའི་སྡོམ་པ་དྲུག་གོ ། དེ་ལ་སོ་སོར་ཐར་པའི་སྡོམ་པ་ནི་མི་ཁོ་ན་ལ་ཡོད། བསམ་ཟག་གཉིས་ནི་མི་དང་གཟུགས་ཀྱི་ལྷ་ལ་ཡོད། གཟུགས་མེད་ཀྱི་ཁམས་ན་བསམ་གཏན་གྱི་སྡོམ་པ་མེད་ལ། ཟག་མེད་ཀྱི་སྡོམ་པའི་ས་བོན་ཙམ་ཞིག་ཡོད་དོ། ། བྱ་བ་མིན་པ་ལ་མཐའ་གཅིག་ཏུ་ཞུགས་པའི་སེམས་པ་དབང་ལྡན་རྒྱུན་ཆགས་པ་དེ།
སྡོམ་མིན་གྱི་ལས་ཀྱི་མཚན་ཉིད། དེ་ནི་ཤན་པའི་རྒྱུད་ཀྱི་འཆལ་ཚུལ་ལྟ་བུའོ། ། སྡོམ་པ་དང་སྡོམ་མིན་གང་ཡང་མིན་ཞིང་བར་མའི་ངོ་བོར་གནས་པ་དེ་བར་མའི་མཚན་ཉིད། དེ་ལ་དབྱེ་ན་བར་མ་དགེ་མི་དགེ་གཉིས། དགེ་བ་གང་ཞིག་སྡོམ་པས་མ་ཟིན་པ་དེ་དང་པོའི་མཚན་ཉིད། དེ་ནི་ཤན་པའི་རྒྱུད་ཀྱི་དགེ་བ་ལྟ་བུའོ། ། མི་དགེ་བ་གང་ཞིག་སྡོམ་མིན་གྱིས་མ་ཟིན་པ་དེ། གཉིས་པའི་མཚན་ཉིད། དེ་ནི་རབ་བྱུང་གི་རྒྱུད་ཀྱི་མི་དགེ་བ་ལྟ་བུའོ། ། བར་མ་ལུང་མ་བསྟན་ཞེས་བྱ་བ་མེད་དོ། །
ཡང་ལས་ལ་དབྱེ་ན། མཐོང་ཆོས་ལ་མྱོང་གྱུར་གྱི་ལས། སྐྱེས་ནས་མྱོང་གྱུར་གྱི་ལས། ལན་གྲང་གཞན་ལ་མྱོང་གྱུར་གྱི་ལས་དང་གསུམ། དང་པོ་ལ་མཚན་ཉིད་ནི། ལས་བྱས་པའི་ཚེ་དེ་ཉིད་ལ་ལས། དེའི་རྒྱུན་ནི་སྐྱེས་བུ་བྱེད་པའི་འབྲས་བུ་མྱོང་བར་འགྱུར་བའི་ལས་དེ། མཐོང་ཆོས་ལ་མྱོང་གྱུར་གྱི་ལས་ཀྱི་མཚན་ཉིད། དེ་ནི་ཞིང་པ་དབུལ་པོས་བཅོམ་ལྡན་འདས་ལ་བཤོས་དྲངས་པས། ཁོའི་ཞིང་ལ་གསེར་བརྡོལ་བ་ལྟ་བུ་སྟེ།
ཇི་སྐད་དུ། གང་དང་འགོག་བྱམས་ཉོན་མོངས་མེད། ། མཐོང་དང་དགྲ་བཅོམ་འབྲས་ལངས་པ། ། དེ་ལ་ཕན་གནོད་བྱས་པ་ཡི། ། འབྲས་བུ་འཕྲལ་དུ་མྱོང་བར་འགྱུར། ། ཞེས་གསུངས་པ་ལྟར་རོ། ། ལས་དེའི་རྣམ་སྨིན་གྱི་འབྲས་བུ་ལས་བྱས་པའི་ཚེ་ཕྱི་མ་དེ་ཉིད་ལ་མྱོང་བར་འགྱུར་བའི་ལས་དེ། སྐྱེས་ནས་མྱོང་འགྱུར་གྱི་ལས་ཀྱི་མཚན་ཉིད། དེ་ནི་མཚམས་མེད་ལྔའི་ལས་ལྟ་བུ་ལ་བྱ། ལས་དེའི་རྣམ་སྨིན་གྱི་འབྲས་བུ་ལས་བྱས་པའི་སྐྱེ་བ་གསུམ་ཕན་ཆད་དུ་མྱོང་བར་འགྱུར་བའི་ལས་དེ།
ལན་གྲངས་གཞན་ལ་མྱོང་འགྱུར་གྱི་ལས་ཀྱི་མཚན་ཉིད། དེ་ནི་སྟོབས་དང་མི་ལྡན་པའི་ཟག་བཅས་ཀྱི་ལས་ཕལ་ཆེར་ལ་ཟེར། ཡང་ལས་ལ་དབྱེ་ན། ལས་དང་རྣམ་སྨིན་གཉིས་ཀ་དཀར་བའི་ལས། གཉིས་ཀ་གནག་པའི་ལས། གཉིས་ཀ་འདྲེས་མའི་ལས། ཟག་བཅས་ཀྱི་ལས་ཟག་མེད་དུ་འགྱུར་བའི་ལས་དང་བཞིའོ། ། མཚན་ཉིད་རིམ་པ་བཞིན་དུ། ཟག་བཅས་ཀྱི་དགེ་བའི་ལས་དང༌། མི་དགེ་བའི་ལས་དང༌།
འདོད་པ་ཁམས་ཀྱི་བསམ་སྦྱོར་དགེ་མི་དགེ་གཉིས་ཀ་འདྲེས་མའི་ལས་དང༌། སྤོང་ལམ་གྱི་ངོ་བོར་གྱུར་པའི་ཟག་མེད་ཀྱི་ལས་རྣམས་སོ། ། དེ་ལྟར་ལས་དང་ཉོན་མོངས་དང༌། ། དེའི་རྣམ་པར་སྨིན་དག་གི ། རྣམ་དབྱེ་ཤེས་ན་འཁོར་བ་དང༌། ། ཐར་པའི་ལམ་ལ་མཁས་པར་འགྱུར། ། ཞེས་པ་ནི་བསྡུ་བའི་ཚིགས་སུ་བཅད་པའོ།། །། གསུམ་པ་འགོག་བདེན་ལ་མཚན་ཉིད་ནི། རང་རྒྱུ་ལམ་བདེན་གྱི་བྲལ་འབྲས་གང་ཞིག འགོག་སོགས་མཚན་ཉིད་བཞིའི་ཚོགས་དོན་དུ་འཕགས་པས་གཟིགས་པ་དང་མཐུན་པར་གནས་པ་དེ་འགོག་བདེན་གྱི་མཚན་ཉིད།
མཚན་ཉིད་བཞི་ནི། འགོག་པ། ཞི་བ། གྱ་ནོམ། ངེས་འབྱུང་ངོ༌། ། རང་གི་ངོ་སྐལ་གྱི་རྒྱུ་ཉོན་མོངས་པ་དང་བྲལ་ཙམ་གྱི་མེད་དགག་གི་ཆ་དེ། འགོག་པའི་མཚན་ཉིད། རང་གི་ངོ་སྐལ་དུ་གྱུར་པའི་ཉོན་མོངས་པ་དེའི་འབྲས་བུ་སྡུག་བསྔལ་དང་བྲལ་ཙམ་གྱི་ཆ་དེ། ཞི་བའི་མཚན་ཉིད། དོན་དུ་གཉེར་བྱ་མཆོག་ཡིན་པའི་ཆ་དེ།
གྱ་ནོམ་པའི་མཚན་ཉིད། རང་རྒྱུ་བར་ཆད་མེད་ལམ་གྱི་ངོ་སྐལ་གྱི་སྤངས་པ་སླར་མི་ལྡོག་པའི་ཆ་དེ་ངེས་འབྱུང་གི་མཚན་ཉིད། འགོག་པའི་བདེན་པ་ལ་དངོས་བཏགས་མ་ཕྱེ་བར་དབྱེ་ན། བརྡའི་འགོག་པ་དང༌། དོན་དམ་པའི་འགོག་པ་གཉིས། འཇིག་རྟེན་པའི་ལམ་གྱིས་ངོ་སྐལ་གྱི་སྤང་བྱའི་ས་བོན་ཉམས་སྨད་པས་ཐོབ་པའི་འགོག་པ་དེ་དང་པོའི་མཚན་ཉིད། བར་ཆད་མེད་ལམ་གྱི་ངོ་སྐལ་གྱི་སྤང་བྱའི་ས་བོན་དྲུང་ཕྱུང་བའི་འགོག་པ་དེ་གཉིས་པའི་མཚན་ཉིད། གཉིས་པ་དེ་ལ་དབྱེ་ན། ཡོངས་སུ་མ་རྫོགས་པའི་འགོག་པ་དང༌། ཡོངས་སུ་རྫོགས་པའི་འགོག་པ་གཉིས།
འཕགས་པ་སློབ་པའི་རྒྱུད་ཀྱི་འགོག་པ་དེ། དང་པོའི་མཚན་ཉིད། མི་སློབ་པའི་རྒྱུད་ཀྱི་འགོག་པ་དེ་གཉིས་པའི་མཚན་ཉིད། གཉིས་པ་དེ་ལ་དབྱེ་ན། རྒྱན་མེད་ཀྱི་འགོག་པ་དང༌། རྒྱན་བཅས་ཀྱི་འགོག་པ་གཉིས། ཤེས་རབ་རྐྱང་པས་རྣམ་པར་གྲོལ་བའི་དགྲ་བཅོམ་པའི་འགོག་པ་དེ། དང་པོའི་མཚན་ཉིད། གཉིས་ཀའི་ཆ་ལས་རྣམ་པར་གྲོལ་བའི་དགྲ་བཅོམ་པའི་འགོག་པ་དེ་གཉིས་པའི་མཚན་ཉིད། ཡང་མི་སློབ་པའི་འགོག་པ་ལ་དབྱེ་ན།
ལྷག་བཅས་ཀྱི་འགོག་པ་དང༌། ལྷག་མེད་ཀྱི་འགོག་པ་དང༌། ཁྱད་པར་དུ་འཕགས་པའི་འགོག་པ་དང་གསུམ། ཉོན་མོངས་སྤངས་ཤིང་སྡུག་བསྔལ་གྱི་ཕུང་པོའི་ལྷག་མ་དང་བཅས་པའི་འགོག་པ་དེ། དང་པོའི་མཚན་ཉིད། སྡུག་ཀུན་གཉིས་ཀ་སྤངས་པའི་འགོག་པ་དེ་གཉིས་པའི་མཚན་ཉིད། སྲིད་ཞི་གང་རུང་གི་མཐའ་ལ་མི་གནས་པའི་འགོག་བདེན་མཐར་ཐུག་དེ་གསུམ་པའི་མཚན་ཉིད། བཞི་པ་ལམ་གྱི་བདེན་པ་ལ་མཚན་ཉིད་ནི། རང་གི་བྲལ་འབྲས་འགོག་བདེན་གྱི་བྲལ་རྒྱུ་གང་ཞིག ལམ་སོགས་མཚན་ཉིད་བཞིའི་སྒོ་ནས་རྒྱུད་ལ་བརྟེན་བྱར་འཕགས་པས་གཟིགས་པ་དང་མཐུན་པར་གནས་པ།
མཚན་ཉིད་བཞི་ནི། ལམ། རིགས་པ། སྒྲུབ་པ། ངེས་འབྱིན་ནོ། ། ཐར་པའི་གྲོང་ཁྱེར་དུ་བགྲོད་པར་བྱེད་པའི་གོ་སྐབས་ཕྱེ་ཤུལ་དུ་གྱུར་པའི་མཁྱེན་པ་དེ། ལམ་ཙམ་གྱི་མཚན་ཉིད། ངོ་སྐལ་གྱི་ཉོན་མོངས་པའི་བག་ཆགས་ལ་གནོད་པ་བྱེད་པའི་མཁྱེན་པ་དེ། རིགས་པའི་མཚན་ཉིད། སེམས་ཕྱིན་ཅི་མ་ལོག་པའི་ངོ་བོར་སྒྲུབ་པ་དེ།
སྒྲུབ་པའི་མཚན་ཉིད། སྤངས་རྟོགས་སླར་མི་ལྡོག་པའི་གནས་སུ་ཁྲིད་པར་བྱེད་པ་དེ། ངེས་འབྱིན་གྱི་མཚན་ཉིད། འདིར་ལམ་ཙམ་ལ་དབྱེ་ན། ཐེག་པ་གསུམ་གྱི་ལམ་གསུམ། ལམ་བདེན་མཚན་ཉིད་པ་ནི་བར་ཆད་མེད་ལམ་ཁོ་ན་ལ་བྱ་སྟེ། དེ་ཉིད་འགོག་བདེན་གྱི་བྲལ་རྒྱུ་དངོས་ཡིན་པའི་ཕྱིར། ༈ །གསུམ་པ་རྟེན་དཀོན་མཆོག་གསུམ་ལ་འདོམས་པའི་གདམས་ངག་ལ། མཚན་ཉིད་དངོས་དང༌། རྟེན་དཀོན་མཆོག་གསུམ་བཤད་པའོ། །
དང་པོ་ལ། དཀོན་མཆོག་གསུམ་དོན་དམ་པར་མི་དམིགས་ཤིང༌། ཐ་སྙད་དུ་དེ་ལ་བསྟེན་ནས་སྒྲུབ་པ་ཉམས་སུ་ལོང་ཅིག ཞེས་འདོམས་པའི་དེ་བཞིན་གཤེགས་པའི་གསུང་དེ། འདིར་བསྟན་གྱི་དེ་ལ་འདོམས་པའི་གདམས་ངག་གི་མཚན་ཉིད། གཉིས་པ་ལ། དཀོན་མཆོག་གསུམ་གྱི་རྣམ་གཞག་སྤྱིར་བསྟན་པ་དང༌། རྟོགས་དཀའ་བ་དགེ་འདུན་དཀོན་མཆོག་བྱེ་བྲག་ཏུ་བཤད་པའོ། ། དང་པོ་ལ། ཡུམ་གྱི་མདོ་ལས་གསུངས་པའི་དཀོན་མཆོག་གསུམ་གྱི་བསྟན་ཚུལ་དང༌།
ཐེག་པ་ཆེན་པོ་རྒྱུད་བླ་མ་ལས་གསུང་པའི་དཀོན་མཆོག་གསུམ་གྱི་བསྟན་ཚུལ་མི་འདྲ་བ་ཡོད་ཀྱང༌། རེ་ཤིག་གྲགས་ཆེ་བས་ཐེག་པ་ཆེན་པོ་རྒྱུད་བླ་མ་ལས་གསུང་པ་བཞིན་དུ་བཤད་པར་བྱའོ། ། དེ་ལ་གསུམ་ལས། དང་པོ་སངས་རྒྱས་དཀོན་མཆོག་ལ། དོན་གཉིས་མཐར་ཕྱིན་པའི་སྐྱབས་དེ། སངས་རྒྱས་དཀོན་མཆོག་ཙམ་གྱི་མཚན་ཉིད། དེ་ནི་སངས་རྒྱས་ཀྱི་སྐུ་གསུམ་ལ་བྱའོ། ། འདུས་མ་བྱས་པ་ལ་སོགས་པའི་ཡོན་ཏན་བརྒྱད་དང་ལྡན་པའི་ཆོས་ཀྱི་སྐུ་དེ། འདིར་བསྟན་གྱི་སངས་རྒྱས་དཀོན་མཆོག་གི་མཚན་ཉིད། ཡོན་ཏན་བརྒྱད་ནི་ཇི་སྐད་དུ།
འདུས་མ་བྱས་ཤིང་ལྷུན་གྱིས་གྲུབ། ། གཞན་གྱི་རྐྱེན་གྱིས་རྟོགས་མིན་པ། ། མཁྱེན་དང་བརྩེ་དང་ནུས་པར་ལྡན། ། དོན་གཉིས་ལྡན་པའི་སངས་རྒྱས་ཉིད། ། ཅེས་སོ། ། རྫོགས་པའི་སངས་རྒྱས་ཀྱི་ངོ་བོ་ཉིད་སྐུའི་སྟེང་གི་རང་བཞིན་རྣམ་དག་གི་ཆ་དེ། འདུས་མ་བྱས་པའི་ཡོན་ཏན་གྱི་མཚན་ཉིད། དེའི་སྟེང་གི་བློ་བུར་རྣམ་དག་གི་ཆ་དེ། ལྷུན་གྱིས་གྲུབ་པའི་ཡོན་ཏན་གྱི་མཚན་ཉིད། དེའི་སྟེང་གི་སངས་རྒྱས་ཁོ་ནའི་མངོན་སུམ་གྱི་སྤྱོད་ཡུལ་དུ་གྱུར་པའི་ཆ་དེ།
གཞན་གྱི་རྐྱེན་ཀྱིས་རྟོགས་པ་མིན་པའི་ཡོན་ཏན་གྱི་མཚན་ཉིད། དེ་གསུམ་ལ་རང་དོན་གྱི་ཡོན་ཏན་ཞེས་བྱ་སྟེ། སྤངས་པའི་ཆའི་ཡོན་ཏན་ཡིན་པའི་ཕྱིར། རྟོགས་པ་ཡེ་ཤེས་ཀྱི་ཆོས་སྐུའི་སྟེང་གི་དག་པ་གཉིས་ལྡན་གྱི་འགོག་བདེན་མཐར་ཐུག་ཐུགས་སུ་ཆུད་པའི་ཡེ་ཤེས་ཀྱི་ཆ་དེ། མཁྱེན་པའི་ཡོན་ཏན་གྱི་མཚན་ཉིད། དེའི་སྟེང་གི་རང་གིས་མཁྱེན་པ་ལྟར་གཞན་ལ་སྟོན་པར་བྱེད་པའི་ཐུགས་རྗེའི་ཆ་དེ། བརྩེ་བའི་ཡོན་ཏན་གྱི་མཚན་ཉིད། མཁྱེན་བརྩེ་གཉིས་ཀྱི་གཞན་རྒྱུད་ཀྱི་སྡུག་བསྔལ་རྒྱུ་དང་བཅས་པ་འཇོམས་ནུས་པའི་སྟོབས་ཀྱི་ཆ་དེ། ནུས་པའི་ཡོན་ཏན་གྱི་མཚན་ཉིད། དེ་གསུམ་ལ་གཞན་དོན་གྱི་ཡོན་ཏན་ཞེས་བྱ་སྟེ།
གཞན་དོན་འཕྲིན་ལས་ཀྱི་ཐུན་མོང་མིན་པའི་བདག་རྐྱེན་གྱི་ཆ་ནས་བསྟན་པའི་ཡོན་ཏན་ཡིན་པའི་ཕྱིར། མདོར་ན་སྤངས་རྟོགས་དབྱེར་མེད་པའི་སངས་རྒྱས་ཀྱི་ཆོས་ཀྱི་སྐུ་དེ། འདིར་སངས་རྒྱས་དཀོན་མཆོག་དངོས་ཡིན་ལ། གདུལ་བྱ་གཞན་སྣང་ལ་ཤར་བའི་གཟུགས་སྐུ་ནི། གདུལ་བྱ་རང་གི་ངོ་བོར་སྐྱབས་སུ་རྣམ་པར་བཞག་པ་ཡིན་ནོ། ། རྣམ་བྱང་གི་བདེན་པ་འཁོར་དང་བཅས་པ་དེ། སྤྱིར་ཆོས་དཀོན་མཆོག་ཙམ་གྱི་མཚན་ཉིད། དེ་ལ་དབྱེ་ན། རང་བཞིན་རྣམ་དག་གི་ཆོས་ཉིད། བློ་བུར་རྣམ་དག་གི་ཆོས་ཉིད།
ལམ་གྱི་བདེན་པ་འཁོར་དང་བཅས་པ་སྟོན་པའི་གསུང་རབ་དགོངས་འབྲེལ་དང་བཅས་པ་རྣམས་སུ་ཡོད་དོ། ། བསམ་དུ་མེད་པ་ལ་སོགས་པའི་ཡོན་ཏན་བཞི་ཚན་གཉིས་པོ་གང་རུང་དང་ལྡན་པའི་རྣམ་བྱང་གི་བདེན་པ་དེ། འདིར་བསྟན་གྱི་ཆོས་དཀོན་མཆོག་གི་མཚན་ཉིད། ཡོན་ཏན་བརྒྱད་ནི་ཇི་སྐད་དུ། བསམ་མེད་གཉིས་མེད་རྟོག་མེད་པ། ། དག་གསལ་གཉེན་པོའི་ཕྱོགས་ཉིད་ཀྱིས། ། གང་ཞིག་གང་གིས་ཆགས་བྲལ་བ། ། བདེན་གཉིས་མཚན་ཉིད་ཅན་དེ་ཆོས། ། ཅེས་སོ། ། འགོག་བདེན་གྱི་སྟེང་གི་སྒྲ་རྟོག་གི་དངོས་ཡུལ་ལས་འདས་པའི་རང་བཞིན་རྣམ་དག་གི་ཆ་དེ།
བསམ་དུ་མེད་པའི་ཡོན་ཏན་གྱི་མཚན་ཉིད། རང་གི་བྲལ་རྒྱུ་བར་ཆད་མེད་ལམ་གྱི་ངོ་སྐལ་གྱི་ལས་དང་ཉོན་མོངས་པ་གཉིས་དང་བྲལ་བའི་ཆ་དེ། གཉིས་སུ་མེད་པའི་ཡོན་ཏན་གྱི་མཚན་ཉིད། དེའི་ངོ་སྐལ་གྱི་བདེན་འཛིན་ས་བོན་སྤངས་པའི་ཆ་དེ། རྟོག་པ་མེད་པའི་ཡོན་ཏན་གྱི་མཚན་ཉིད། འདི་གསུམ་ནི་གང་གིས་ཆགས་པ་དང་བྲལ་བའི་ཆ་ནས་བསྟན་པའི་ཡོན་ཏན་ཡིན་པའི་ཕྱིར། འགོག་བདེན་གྱི་ཡོན་ཏན་ཞེས་བྱའོ། ། རང་གི་ངོ་སྐལ་གྱི་དྲི་མ་དང་འགྲོགས་པ་མཁྱེན་པའི་ཡོན་ཏན་གྱི་ཆ་དེ། དག་པའི་ཡོན་ཏན་གྱི་མཚན་ཉིད། བླང་དོར་ཕྱིན་ཅི་མ་ལོག་པར་སྟོན་ནུས་པ་མཁྱེན་པའི་ཡོན་ཏན་གྱི་ཆ་དེ།
གསལ་བའི་ཡོན་ཏན་གྱི་མཚན་ཉིད། རང་གི་ངོ་སྐལ་གྱི་སྤངས་བྱའི་ས་བོན་དྲུངས་འབྱིན་པ་མཁྱེན་པའི་ཡོན་ཏན་གྱི་ཆ་དེ། གཉེན་པོའི་ཕྱོགས་སུ་གྱུར་པའི་ཡོན་ཏན་གྱི་མཚན་ཉིད། འདི་གསུམ་ནི་གང་གིས་ཆགས་པ་དང་བྲལ་བྱེད་ཀྱི་ཆ་ནས་བསྟན་པའི་ཡོན་ཏན་ཡིན་པའི་ཕྱིར། ལམ་གྱི་ཡོན་ཏན་ཞེས་བྱའོ། ། འདིར་དཀོན་མཆོག་དངོས་ནི། འགོག་བདེན་ཉིད་ཡིན་ཏེ། ཆགས་བྲལ་གྱི་ངོ་བོ་ཡིན་པའི་ཕྱིར། དེའི་རྒྱུ་བར་ཆད་མེད་ལམ་ཡང་ཆོས་དཀོན་མཆོག་ཏུ་བསྡུད་པའི་རྒྱུ་མཚན་ཡོད་དེ། ཆགས་བྲལ་གྱི་ཐབས་དངོས་ཡིན་པའི་ཕྱིར།
ལུང་གི་ཆོས་དཀོན་མཆོག་ལ་ནི་འདིར་བསྟན་གྱི་ཆོས་དཀོན་མཆོག་གི་མཚན་ཉིད་མ་ཚང་སྟེ། ཆགས་བྲལ་གྱི་ངོ་བོ་ཡང་མ་ཡིན། ཆགས་བྲལ་གྱི་ཐབས་དངོས་ཀྱང་མིན་པའི་ཕྱིར། ཐེག་དམན་གྱི་འགོག་ལམ་གཉིས་ལ་ཡང་འདིར་བསྟན་གྱི་ཆོས་དཀོན་མཆོག་གི་མཚན་ཉིད་མ་ཚང་སྟེ། འགོག་པའི་བདེན་པ་ལ་ནི་རྟོག་པ་མེད་པའི་དོན་མ་ཚང༌། ལམ་གྱི་བདེན་པ་ལ་ནི་གཉེན་པོའི་ཕྱོགས་སུ་གྱུར་པའི་དོན་མ་ཚང་བའི་ཕྱིར། མདོར་ན་བསམ་དུ་མེད་པ་ལ་སོགས་པའི་ཡོན་ཏན་དང་པོ་གསུམ་གང་རུང་དང་ལྡན་པའི་རྣམ་བྱང་གི་བདེན་པ་ཡིན་ན། ཐེག་ཆེན་གྱི་འགོག་བདེན་ཡིན་པས་ཁྱབ། ཡོན་ཏན་ཕྱི་མ་གསུམ་དང་ལྡན་པའི་རྣམ་བྱང་གི་བདེན་པ་ཡིན་ན། ཐེག་ཆེན་གྱི་ལམ་བདེན་ཡིན་པས་ཁྱབ་པ་ཡིན་ནོ། །
བདུད་ལས་ཀྱི་དབྱེ་བར་མི་ནུས་པའི་འཕགས་པའི་ཚོགས་དེ། དགེ་འདུན་དཀོན་མཆོག་ཙམ་གྱི་མཚན་ཉིད་དེ་ནི་འཕགས་པའི་གང་ཟག་ཐམས་ཅད་ལ་བྱའོ། ། རིགས་གྲོལ་གྱི་ཡོན་ཏན་བརྒྱད་དང་ལྡན་པའི་འཕགས་པ་དེ། འདིར་བསྟན་དགེ་འདུན་དཀོན་མཆོག་གི་མཚན་ཉིད། ཡོན་ཏན་བརྒྱད་ནི་ཇི་སྐད་དུ། ཇི་ལྟ་ཇི་སྙེད་ནང་གི་ནི། ། ཡེ་ཤེས་གཟིགས་པ་དག་པའི་ཕྱིར། ། བློ་ལྡན་ཕྱིར་མི་ལྡོག་པའི་ཚོགས། ། བླ་མེད་ཡོན་ཏན་དང་ལྡན་ཉིད། ། ཞེས་སོ། །
རང་བཞིན་རྣམ་དག་གི་ཆོས་ཉིད་མངོན་སུམ་དུ་རྟོགས་པའི་ཡོན་ཏན་གྱི་ཆ་དེ། ཇི་ལྟ་བ་རིག་པའི་ཡོན་ཏན་གྱི་མཚན་ཉིད། སེམས་ཅན་ཐམས་ཅད་བདེ་བར་གཤེགས་པའི་སྙིང་པོ་ཅན་དུ་གཟིགས་པའི་ཡོན་ཏན་གྱི་ཆ་དེ། ཇི་སྙེད་པ་རིག་པའི་ཡོན་ཏན་གྱི་མཚན་ཉིད། ཡོན་ཏན་དེ་གཉིས་ཉན་རང་དང་ཐུན་མོང་མ་ཡིན་པའི་ཆ་དེ། ནང་རིག་པའི་ཡོན་ཏན་གྱི་མཚན་ཉིད། དེ་གསུམ་ལ་རིག་པའི་ཡོན་ཏན་ཞེས་བྱ་སྟེ། རྟོགས་བྱ་རྟོགས་པས་ཁྱད་པར་དུ་བྱས་པའི་ཡོན་ཏན་ཡིན་པའི་ཕྱིར། མཉམ་གཞག་ཏུ་རང་བཞིན་རྣམ་དག་གི་ཆོས་ཉིད་མངོན་སུམ་དུ་མཐོང་བ་ལ་གེགས་བྱེད་ཀྱི་སྒྲིབ་པ་དང་བྲལ་བའི་ཆ་དེ། ཆགས་པའི་སྒྲིབ་པ་ལས་གྲོལ་བའི་ཡོན་ཏན་གྱི་མཚན་ཉིད།
རྗེས་ཐོབ་ཏུ་སེམས་ཅན་ཐམས་ཅད་བདེ་བར་གཤེགས་པའི་སྙིང་པོ་ཅན་དུ་མཐོང་བ་ལ་གེགས་བྱེད་ཀྱི་སྒྲིབ་པ་ལས་གྲོལ་བའི་ཆ་དེ། ཐོགས་པའི་སྒྲིབ་པ་ལས་གྲོལ་བའི་ཡོན་ཏན་གྱི་མཚན་ཉིད། ཆགས་ཐོགས་ཀྱི་སྒྲིབ་པ་གཉིས་ལས་གྲོལ་བའི་སངས་རྒྱས་ཀྱི་ཆོས་སྐུ་དང་ཉེ་བའམ། རྫོགས་པའི་བྱང་ཆུབ་ལས་ཕྱིར་མི་ལྡོག་པའི་ཡོན་ཏན་དེ། དམན་པའི་སྒྲིབ་པ་ལས་གྲོལ་བའི་ཡོན་ཏན་གྱི་མཚན་ཉིད། དེ་གསུམ་ལ་གྲོལ་བའི་ཡོན་ཏན་ཞེས་བྱ་སྟེ། ངོ་སྐལ་གྱི་སྤང་བྱ་སྤངས་པས་རབ་ཏུ་ཕྱེ་བའི་ཡོན་ཏན་ཡིན་པའི་ཕྱིར། མདོར་ན་སངས་རྒྱས་དཀོན་མཆོག་དང་ཆོས་དཀོན་མཆོག་མི་འགལ་ཏེ། འགོག་བདེན་མཐར་ཐུག་དེ་གཉིས་ཀ་ཡིན་པའི་ཕྱིར། དོན་དམ་པའི་སངས་རྒྱས་དཀོན་མཆོག་དང་དགེ་འདུན་དཀོན་མཆོག་འགལ་ལ།
ཀུན་རྫོབ་པའི་སངས་རྒྱས་དཀོན་མཆོག་དང་དགེ་འདུན་དཀོན་མཆོག་མི་འགལ་ཏེ། ལོངས་སྤྱོད་རྫོགས་པའི་སྐུ་དེ་གཉིས་ཀ་ཡིན་པའི་ཕྱིར། ཇི་སྐད་དུ། ཐུབ་པ་ཆོས་ཀྱི་སྐུ་ཅན་ཕྱིར། ། ཚོགས་ཀྱང་དེའི་མཐར་ཐུག་ཕྱིར། ། ཞེས་སངས་རྒྱས་ཀྱི་སར་སྐྱབས་གསུམ་ཚང་བར་གསུང་ཕྱིར་རོ། ། ཡང་སྐྱབས་ཙམ་ལ་དབྱེ་ན། རྒྱུའི་སྐྱབས་དང༌། འབྲས་བུའི་སྐྱབས་གཉིས། གཞན་རྒྱུད་ལ་གྲུབ་ཟིན་པའི་སྐྱབས་གསུམ་གང་རུང་དེ།
དང་པོའི་མཚན་ཉིད། རང་རྒྱུད་ལ་འབྱུང་རུང་གི་སྐྱབས་གསུམ་གང་རུང་དེ། གཉིས་པའི་མཚན་ཉིད། གཉིས་པ་རྟོགས་དཀའ་བ་དགེ་འདུན་དཀོན་མཆོག་བྱེ་བྲག་ཏུ་བཤད་པ་ལ། མཚོན་བྱེད་དཔེའི་དགེ་འདུན་དང༌། མཚོན་བྱ་དོན་གྱི་དགེ་འདུན་གཉིས། དང་པོ་ལ། གང་ལ་གནས་པ་འབྲས་བུའི་རྣམ་པར་བཞག་པ་དང༌། གང་གནས་པ་གང་ཟག་གི་རྣམ་པར་བཞག་པའོ། ། དང་པོ་ལ།
དགེ་ཚུལ་དང༌། དེའི་འབྲས་བུ་གཉིས། དང་པོ་ལ། ཟག་མེད་བར་ཆད་མེད་ལམ་དགེ་སྦྱོང་ཚུལ་གྱི་མཚན་ཉིད། དེ་སྐད་དུ་ཡང༌། དགེ་སྦྱོང་ཚུལ་ནི་དྲི་མ་མེད། ། ཞེས་སོ། ། དེ་ལ་དབྱེ་ན། བརྒྱད་ཅུ་རྩ་དགུའོ། ། ཟག་མེད་བར་ཆད་མེད་ལམ་གྱི་སྟོབས་ཀྱིས་ཐོབ་པའི་བྲལ་བ་དེ།
དགེ་སྦྱོང་ཚུལ་གྱི་འབྲས་བུའི་མཚན་ཉིད། དེ་ལ་དབྱེ་ན། དགེ་ཚུལ་གྱི་འབྲས་བུ་འདུས་མ་བྱས་དང་འདུས་བྱས་གཉིས། སོ་སོར་བརྟགས་འགོག་དེ་དང་པོའི་མཚན་ཉིད། རྣམ་གྲོལ་ལམ་དེ་གཉིས་པའི་མཚན་ཉིད། དེ་རེ་རེ་ལའང་བརྒྱད་ཅུ་རྩ་དགུ་རེ་རེར་དབྱེར་ཡོད་དོ།། །། མཐོང་ལམ་བཟོད་པ་བརྒྱད་ཀྱིས་ཐོབ་པའི་སོ་སོར་བརྟགས་འགོག་དང༌། རྣམ་གྲོལ་གྱི་ལམ་བརྒྱད་བརྒྱད། ཁམས་གསུམ་ས་དགུའི་སྒོམ་སྤངས་ཀྱི་ཉོན་མོངས་པ་བརྒྱད་ཅུ་རྩ་གཅིག་སྤངས་པའི་སོ་སོར་བརྟགས་འགོག་དང༌། རྣམ་གྲོལ་ལམ་བརྒྱད་ཅུ་རྩ་གཅིག་རེ་རེ་ཡོད་པའི་ཕྱིར།
རྒྱུ་ལྔ་ཚང་བའི་འབྲས་བུའི་དབང་དུ་བྱས་ན། རྒྱུན་ཞུགས་ཀྱི་འབྲས་བུ། ཕྱིར་འོང་གི ཕྱིར་མི་འོང་གི དགྲ་བཅོམ་པའི་འབྲས་བུ་དང་བཞི། མཐོང་སྤངས་ཙམ་སྤངས་པས་རབ་ཏུ་ཕྱེ་བའི་དགེ་སྦྱོང་ཚུལ་གྱི་འབྲས་བུ་དེ། དང་པོའི་མཚན་ཉིད། འདོད་ཉོན་དྲུག་པ་ཙམ་སྤངས་པས་རབ་ཏུ་ཕྱེ་བ་དང༌། འདོད་ཉོན་དགུ་པ་ཙམ་སྤངས་པས་རབ་ཏུ་ཕྱེ་བ་དང༌། ཁམས་གསུམ་གྱི་ཉོན་མོངས་མ་ལུས་པར་སྤངས་པས་རབ་ཏུ་ཕྱེ་བའི་དགེ་སྦྱོང་ཚུལ་གྱི་འབྲས་བུ་དེ།
གོ་རིམ་བཞིན་དུ་ཕྱི་མ་གསུམ་གྱི་མཚན་ཉིད་དོ། ། གཉིས་པ་གང་གནས་པ་གང་ཟག་གི་རྣམ་པར་བཞག་པ་ལ། སྤང་བྱ་ཅིག་ཅར་བ་དང༌། རིམ་གྱིས་པ་གཉིས། དང་པོ་ལ་མཚན་ཉིད་ནི། བཅུ་དྲུག་པ་ལམ་རྗེས་ཤེས་ཀྱི་རྟོགས་པ་རྫོགས་རྗེས་སུ་བསམ་གཏན་དང་པོའི་ཉེར་བསྡོགས་མི་ལྕོགས་པ་མེད་པ་ལ་བརྟེན་ནས། ཁམས་གསུམ་ལ་ཅིག་ཅར་དུ་ཆགས་བྲལ་བྱས་པའམ། བྱེད་བཞིན་པའི་དམན་པའི་གང་ཟག་དེ། སྤང་བྱ་ཅིག་ཅར་བའི་འབྲས་བུ་ལ་གནས་པའི་མཚན་ཉིད། དེ་ལ་དབྱེ་ན།
རྒྱུན་ཞུགས་འབྲས་གནས་དང༌། དགྲ་བཅོམ་འབྲས་གནས་གཉིས། སྤང་བྱ་ཅིག་ཅར་བའི་སློབ་པ་འབྲས་གནས་དེ་དང་པོའི་མཚན་ཉིད། འདི་ཡིན་ན། དགྲ་བཅོམ་ཞུགས་པ་ཡིན་པས་ཁྱབ་སྟེ། འདི་ཡིན་ན་རྒྱུན་ཞུགས་འབྲས་གནས་ཁྱད་པར་ཅན་ཡིན་པས་ཁྱབ་པའི་ཕྱིར། ཅིག་ཅར་བའི་མི་སློབ་པ་འབྲས་གནས་དེ་གཉིས་པའི་མཚན་ཉིད། ཞར་ལ་སྤང་བྱ་ཅིག་ཅར་བའི་རྒྱུན་ཞུགས་ཀྱི་འབྲས་བུ་ཐོབ་ཕྱིར་དུ་བརྩོན་པའི་དམན་པའི་གང་ཟག་གང་ཞིག སྦྱོར་ལམ་དང་མཐོང་ལམ་དང་པོ་བཅོ་ལྔ་གང་རུང་ལ་གནས་པའི་གང་ཟག་དེ། ཅིག་ཅར་བའི་རྒྱུན་ཞུགས་ཀྱི་མཚན་ཉིད།
ཅིག་ཅར་བའི་རྣམ་གཞག་འདི་ནི་མངོན་པ་འོག་མ་བས་ཁས་མི་ལེན་ནོ། ། གཉིས་པ་ལ་མཚན་ཉིད་དང་དབྱེ་བ་གཉིས། ཁམས་གསུམ་ལ་ཆགས་བྲལ་རིམ་བཞིན་དུ་བྱས་པའམ། བྱེད་བཞིན་པའི་དམན་པའི་གང་ཟག མཚོན་བྱེད་དཔེའི་དགེ་འདུན་དུ་གྱུར་པའི་སྤང་བྱ་རིམ་གྱིས་པའི་དགེ་འདུན་གྱི་མཚན་ཉིད། དེ་ལ་དབྱེ་ན། ཆགས་བྲལ་སྔོན་སོང་བ་དང༌། ཆགས་བྲལ་སྔོན་དུ་མ་སོང་བའི་སྤང་བྱ་རིམ་གྱིས་པ་གཉིས། དང་པོ་ལ། མཐོང་ལམ་གྱི་སྔ་རོལ་དུ་རང་གི་ངོ་སྐལ་གྱི་སྤང་བྱའི་གཙོ་བོ་སྤངས་པའི་དམན་པའི་གང་ཟག་དེ།
མཚོན་བྱེད་དཔེའི་དགེ་འདུན་དུ་གྱུར་པའི་ཆགས་བྲལ་སྔོན་སོང་གི་མཚན་ཉིད། མཚོན་བྱེད་དཔེའི་དགེ་འདུན་ཞེས་པ་འོག་མ་གཞན་ལའང་ཅི་རིགས་པར་སྦྱར་རོ། ། དེ་ལ་དབྱེ་ན། ཞུགས་པ་དང༌། འབྲས་གནས་གཉིས། དང་པོ་ལ་མཚན་ཉིད་ནི། ཆགས་བྲལ་སྔོན་སོང་གང་ཞིག སྦྱོར་ལམ་རྟེན་གཅིག་པའི་རྟོགས་པ་ཐོབ་ཅིང་བཅུ་དྲུག་པའི་རྟོགས་པ་མ་ཐོབ་པ། དབྱེ་ན་ཆགས་བྲལ་སྔོན་སོང་གི་ཕྱིར་འོང་ཞུགས་པ་དང༌། ཕྱིར་མི་འོང་ཞུགས་པ་གཉིས།
དང་པོ་ལ་མཚན་ཉིད་ནི། ཆགས་བྲལ་སྔོན་སོང་གི་ཞུགས་པ་གང་ཞིག འདོད་ཉོན་དགུ་པ་མ་སྤངས་པ། དབྱེ་ན། དད་པའི་རྗེས་འབྲང་དང༌། ཆོས་ཀྱི་རྗེས་འབྲང་གཉིས། ཆགས་བྲལ་སྔོན་སོང་གི་ཞུགས་པ་གང་ཞིག འདོད་ཉོན་དགུ་པ་སྤངས་པ་དེ་གཉིས་པའི་མཚན་ཉིད། དེ་ལ་ཡང་སྔ་མ་ལྟར་གཉིས་སོ། ། ཆགས་བྲལ་སྔོན་སོང་གང་ཞིག
བཅུ་དྲུག་པའི་རྟོགས་པ་ཐོབ་པ་དེ། ཆགས་བྲལ་སྔོན་དུ་སོང་བའི་འབྲས་གནས་ཀྱི་མཚན་ཉིད། དེ་ལ་ཕྱིར་འོང་འབྲས་གནས་དང༌། ཕྱིར་མི་འོང་འབྲས་གནས་གཉིས། ཆགས་བྲལ་སྔོན་སོང་གི་འབྲས་གནས་གང་ཞིག འདོད་ཉོན་དགུ་པ་མ་སྤངས་པ་དེ་དང་པོའི་མཚན་ཉིད། འདི་ལ་དབྱེ་ན། ཙམ་པོ་དང་ཁྱད་པར་ཅན་གཉིས། སྔོན་སོང་གི་འབྲས་གནས་གང་ཞིག འདོད་ཉོན་དགུ་པ་སྤངས་པ་དེ།
ཕྱིར་མི་འོང་ཆགས་བྲལ་སྔོན་སོང་གི་མཚན་ཉིད། དེ་ལ་ཡང་སྔ་མ་ལྟར་གཉིས། རྒྱུན་ཞུགས་ལ་ཆགས་བྲལ་སྔོན་སོང་མེད་དེ། མཐོང་ལམ་གྱི་སྔ་རོལ་དུ་མཐོང་སྤང་སྤངས་པ་མི་སྲིད་པའི་ཕྱིར། དགྲ་བཅོམ་ལ་ཆགས་བྲལ་སྔོན་སོང་མེད་དེ། མཐོང་ལམ་གྱི་སྔ་རོལ་དུ་སྲིད་རྩེ་ལ་ཆགས་བྲལ་བྱས་པ་མི་སྲིད་པའི་ཕྱིར། སྐབས་འདིར་ཆགས་བྲལ་སྔོན་དུ་སོང་བ་དང༌། དགྲ་བཅོམ་གྱི་གཞི་མཐུན་ཡིན་པ་ཙམ་གྱིས་ཆགས་བྲལ་སྔོན་དུ་སོང་བའི་དགྲ་བཅོམ་ཡིན་མི་དགོས་ཏེ། ཕྱིར་འོང་དང་ཞུགས་པའི་གཞི་མཐུན་ཡིན་པ་ཙམ་གྱིས་ཕྱིར་འོང་ཞུགས་པ་ཡིན་མི་དགོས་པ་བཞིན། གཉིས་པ་ལ་མཚན་ཉིད་དང་དབྱེ་བ་གཉིས།
དང་པོ་ལ་རང་གི་ངོ་སྐལ་གྱི་སྤང་བྱའི་གཙོ་བོར་མཐོང་ལམ་གྱི་སྔ་རོལ་ཏུ་མ་སྤངས་པའི་ཞུགས་གནས་གང་རུང་དེ། ཆགས་བྲལ་སྔོན་དུ་མ་སོང་བའི་སྤང་བྱ་རིམ་གྱིས་པའི་མཚན་ཉིད། དེ་ལ་དབྱེ་ན། རྒྱུན་ཞུགས་ཞུགས་གནས་དང༌། ཕྱིར་འོང་ཞུགས་གནས་གཉིས། ཕྱིར་མི་འོང་ཞུགས་གནས་གཉིས། དགྲ་བཅོམ་ཞུགས་གནས་གཉིས་ཏེ་བརྒྱད། དང་པོ་ལ་མཚན་ཉིད་དང་དབྱེ་བའོ། ། མཚན་ཉིད་ནི། མཐོང་སྤངས་ཙམ་སྤངས་པས་རབ་ཏུ་ཕྱེ་བའི་དགེ་ཚུལ་གྱི་འབྲས་བུ་ཐོབ་ཕྱིར་དུ་བརྩོན་བཞིན་པའི་དམན་པའི་གང་ཟག་གང་ཞིག
སྦྱོར་ལམ་རྟེན་གཅིག་པ་དང༌། བདེན་པ་མངོན་རྟོགས་སྐད་ཅིག་དང་པོ་བཅོ་ལྔ་གང་རུང་ལ་གནས་པ་དེ། རྒྱུན་ཞུགས་ཞུགས་པའི་མཚན་ཉིད། གཉིས་པ་དབྱེ་བ་ལ། དད་པའི་རྗེས་འབྲང་དང༌། ཆོས་ཀྱི་རྗེས་འབྲང་གཉིས། དད་པ་ཙམ་གྱིས་བདེན་པ་མངོན་པར་རྟོགས་པ་ལ་སྦྱོར་བའི་གང་ཟག་དེ། སྤྱིར་དད་པའི་རྗེས་འབྲང་གི་མཚན་ཉིད། ཕ་རོལ་གྱིས་བསྟན་པ་ལ་མི་ལྟོས་པར་རང་ཉིད་ཀྱི་ཤེས་རབ་ཀྱིས་བདེན་པ་མངོན་པར་རྟོགས་པ་ལ་སྦྱོར་བའི་གང་ཟག་དེ། སྤྱིར་ཆོས་ཀྱི་རྗེས་སུ་འབྲང་བའི་མཚན་ཉིད།
སྤྱིར་རྗེས་འབྲང་ཙམ་འདི་ཉིད་ལ་དབྱེ་ན། རྒྱུན་ཞུགས་ཞུགས་པར་གྱུར་པའི་རྗེས་འབྲང་གཉིས། ཕྱིར་འོངས་ཞུགས་པར་གྱུར་པའི་རྗེས་འབྲང་གཉིས། ཕྱིར་མི་འོང་ཞུགས་པར་གྱུར་པའི་རྗེས་འབྲང་གཉིས་ཏེ་དྲུག་གོ ། མཚན་ཉིད་ནི། ཕྱིར་འོང་ཞུགས་པ་གང་ཞིག དད་པ་ཙམ་གྱིས་བདེན་པ་མངོན་པར་རྟོགས་པ་ལ་སྦྱོར་བ་ཞེས་སོགས་རིགས་བསྒྲེ་བར་བྱའོ། ། མཐོང་སྤངས་ཙམ་སྤངས་པས་རབ་ཏུ་ཕྱེ་བའི་དགེ་སྦྱོང་ཚུལ་གྱི་འབྲས་བུ་ལ་གནས་པའི་དམན་པའི་གང་ཟག་དེ། རྒྱུན་ཞུགས་འབྲས་གནས་ཀྱི་མཚན་ཉིད། དབྱེ་ན་སྤྱིར་འབྲས་གནས་བཞི་ཆར་ལ་དད་མོས་དང༌།
མཐོང་ཐོབ་གཉིས་གཉིས་ཡོད་དོ། ། བྱེ་བྲག་ཏུ་དབང་བརྟུལ་དུ་གྱུར་པའི་རྒྱུན་ཞུགས་འབྲས་གནས་དེ། དད་མོས་པའི་མཚན་ཉིད། དབང་རྣོན་དུ་གྱུར་པའི་རྒྱུན་ཞུགས་འབྲས་གནས་དེ། རྒྱུན་ཞུགས་མཐོང་ཐོབ་པའི་མཚན་ཉིད། ཞེས་སོགས་རིགས་བསྒྲེས་ནས་ཤེས་པར་བྱའོ། ། རྒྱུན་ཞུགས་ལ་ཙམ་ཁྱད་ཀྱི་སྒོ་ནས་དབྱེ་ན། ཙམ་པོ་དང་ཁྱད་པར་ཅན་གཉིས། འབྲས་བུ་ཕྱི་མ་ཐོབ་ཕྱིར་དུ་མི་བརྩོན་པའི་རྒྱུན་ཞུགས་འབྲས་གནས་དེ་དང་པོའི་མཚན་ཉིད། དེར་བརྩོན་པའི་རྒྱུན་ཞུགས་འབྲས་གནས་དེ།
རྒྱུན་ཞུགས་འབྲས་གནས་ཁྱད་པར་ཅན་གྱི་མཚན་ཉིད། དང་པོ་ནི། བཅུ་དྲུག་པའི་རྟོགས་པ་ལ་གནས་བཞིན་པའི་རྒྱུན་ཞུགས་ལྟ་བུ་ལ་བྱ། གཉིས་པ་ནི། སྒོམ་སྤངས་སུ་གྱུར་པའི་ཉོན་མོངས་དང་པོ་སོགས་སྤོང་བ་ལ་བརྩོན་བཞིན་པའི་རྒྱུན་ཞུགས་ལྟ་བུ་ལ་བྱའོ། ། སྐྱེ་བ་ལེན་ཚུལ་གྱི་སྒོ་ནས་དབྱེ་ན། རྒྱུན་ཞུགས་སྲིད་པ་ལན་བདུན་པ་དང༌། རྒྱུན་ཞུགས་རིགས་ནས་རིགས་སྐྱེ་གཉིས། དང་པོ་ལ་མཚན་ཉིད་ནི། བྱེ་བྲག་ཏུ་སྨྲ་བ་ལྟར་ན།
འདོད་པར་སྐྱེ་བ་ཉི་ཤུ་རྩ་བརྒྱད་ལེན་པར་འགྱུར་བའི་རིགས་ཅན་གྱི་རྒྱུན་ཞུགས་འབྲས་གནས་ཙམ་པོ་དེ། སྲིད་པ་ལན་བདུན་པའི་རྒྱུན་ཞུགས་ཀྱི་མཚན་ཉིད། མངོན་པ་གོང་མ་བ་ཡང་བྱེ་བྲག་ཏུ་སྨྲ་བ་དང་མཐུན་ནོ། ། དེ་ལ་དབྱེ་ན། མྱོང་བར་ངེས་པའི་སྲིད་པ་ལན་བདུན་པ་དང༌། མྱོང་བར་མ་ངེས་པའི་སྲིད་པ་ལན་བདུན་པ་གཉིས་སོ། ། སྲིད་པ་ལན་བདུན་པའི་རིགས་ཅན་གང་ཞིག འདོད་པར་སྐྱེ་བ་ཉི་ཤུ་རྩ་བརྒྱད་ལེན་པར་ངེས་པ་དེ། དང་པོའི་མཚན་ཉིད། དེར་མ་ངེས་པའི་སྲིད་པ་ལན་བདུན་པ་དེ།
གཉིས་པའི་མཚན་ཉིད། འདིར་མྱོང་བར་ངེས་པའི་སྲིད་པ་ལན་བདུན་པ་དང༌། རེ་ལྟར་ཐོགས་ནས་ལན་བདུན་པ་ཞེས་པ་ནི་དོན་གཅིག་མིང་གི་རྣམས་གྲངས་སོ། ། གཉིས་པ་ལ། འདོད་པའི་སྒོམ་སྤངས་སུ་གྱུར་པའི་ཉོན་མོངས་གསུམ་པ་སྤངས་ཤིང༌། ལྔ་པ་མ་སྤངས་པར་གྱུར་པའི་རྒྱུན་ཞུགས་འབྲས་གནས་གང་ཞིག འདོད་པར་རིགས་མཐུན་གྱི་སྲིད་པ་གཉིས་ལེན་པའི་རིགས་ཅན་དེ། རིགས་ནས་རིགས་སུ་སྐྱེ་བའི་རྒྱུན་ཞུགས་འབྲས་གནས་ཀྱི་མཚན་ཉིད། དབྱེ་ན། ལྷའི་རིགས་ནས་རིགས་སྐྱེ་དང༌།
མིའི་རིགས་ནས་རིགས་སྐྱེས་གཉིས། རིགས་ནས་རིགས་སུ་སྐྱེ་བའི་རྒྱུན་ཞུགས་འབྲས་གནས་གང་ཞིག འདོད་པའི་ལྷར་སྲིད་པ་ལན་གཉིས་ལེན་པའི་རིགས་ཅན་དེ་དང་པོའི་མཚན་ཉིད། དེ་གང་ཞིག མིའི་རྟེན་ལ་སྲིད་པ་ལན་གཉིས་ལེན་པའི་རིགས་ཅན་དེ་གཉིས་པའི་མཚན་ཉིད། འདི་དག་ལའང༌། མྱོང་བར་ངེས་པའི་རིགས་ནས་རིགས་སྐྱེ་དང༌། མྱོང་བར་མ་ངེས་པའི་རིགས་ནས་རིགས་སྐྱེ་གཉིས་གཉིས་སུ་རིགས་པས་ཐོབ་བོ། ། གསུམ་པ་ཕྱིར་འོང་ཞུགས་པ་ལ། འདོད་ཉོན་དྲུག་པ་སྤངས་པས་རབ་ཏུ་ཕྱེ་བའི་དགེ་སྦྱོང་ཚུལ་གྱི་འབྲས་བུ་ཐོབ་ཕྱིར་དུ་བརྩོན་བཞིན་པའི་དམན་པའི་གང་ཟག་གང་ཞིག
ལམ་རྗེས་ཤེས་ཀྱི་རྟོགས་པ་ཐོབ་པ་དེ། ཆགས་བྲལ་སྔོན་དུ་མ་སོང་བའི་ཕྱིར་འོང་ཞུགས་པའམ། འབྲས་བུ་རིམ་གྱིས་པའི་ཕྱིར་འོང་ཞུགས་པའི་མཚན་ཉིད། དེ་ལ་དབྱེ་ན་དད་མོས་པ་དང༌། མཐོང་ཐོབ་པ་གཉིས། བཞི་པ་ཕྱིར་འོང་འབྲས་གནས་ལ། འདོད་པའི་སྒོམ་སྤངས་སུ་གྱུར་པའི་ཉོན་མོངས་དྲུག་པ་ཙམ་སྤངས་པས་རབ་ཏུ་ཕྱེ་བའི་དགེ་སྦྱོང་ཚུལ་གྱི་འབྲས་བུ་ལ་གནས་པའི་སྤངས་བྱ་རིམ་གྱིས་པའི་རྒྱུ་ལྔ་ཚང་བའི་སློབ་པ་འབྲས་གནས་གང་ཞིག འདོད་ཉོན་དྲུག་པ་མཐོང་ལམ་གྱི་རྗེས་ཐོགས་སུ་སྤངས་པ་དེ། འབྲས་བུ་རིམ་གྱིས་པའི་ཕྱིར་འོང་འབྲས་གནས་ཀྱི་མཚན་ཉིད། དེ་ལ་དབྱེ་ན།
ཙམ་པོ་དང༌། ཚེ་གཅིག་བར་ཆད་གཅིག་པ་གཉིས། འབྲས་བུ་ཕྱི་མ་ཐོབ་ཕྱིར་དུ་མི་བརྩོན་པའི་འབྲས་གནས་དེ་དང་པོའི་མཚན་ཉིད། འདོད་ཉོན་བདུན་པ་སྤངས་ཤིང༌། འདོད་པར་རིགས་མཐུན་གྱི་སྐྱེ་བ་གཅིག་ཁོ་ན་ལེན་པར་ངེས་པའི་ཕྱིར་འོང་དེ། ཕྱིར་འོང་ཚེ་གཅིག་བར་ཆད་གཅིག་པའི་མཚན་ཉིད། ལྔ་པ་ཕྱིར་མི་འོང་ཞུགས་པ་ལ། ཐ་མའི་ཆ་མཐུན་ལྔ་སྤངས་པས་རབ་ཏུ་ཕྱེ་བའི་དགེ་སྦྱོང་ཚུལ་གྱི་འབྲས་བུ་ཐོབ་ཕྱིར་དུ་བརྩོན་བཞིན་པའི་དམན་པའི་གང་ཟག་གང་ཞིག བཅུ་དྲུག་པའི་རྟོགས་པ་ཐོབ་པ་དེ། འབྲས་བུ་རིམ་གྱིས་པའི་ཕྱིར་མི་འོང་ཞུགས་པའི་མཚན་ཉིད།
དབྱེ་ན། དད་མོས་པ་དང༌། མཐོང་ཐོབ་པ་གཉིས། དྲུག་པ་འབྲས་བུ་རིམ་གྱིས་པའི་ཕྱིར་མི་འོང་འབྲས་གནས་ལ་མཚན་ཉིད་ནི། ཐ་མའི་ཆ་མཐུན་ལྔ་སྤངས་པས་རབ་ཏུ་ཕྱེ་བའི་དགེ་སྦྱོང་ཚུལ་གྱི་འབྲས་བུ་ལ་གནས་པའི་རྒྱུ་ལྔ་ཚང་བའི་སློབ་པ་འབྲས་གནས་གང་ཞིག འདོད་ཉོན་དགུ་པ་མཐོང་ལམ་གྱི་རྗེས་ཐོགས་སུ་སྤངས་པའོ། ། དེ་ལ་ཙམ་ཁྱད་ཀྱི་སྒོ་ནས་དབྱེ་ན། ཙམ་པོ་དང༌། ཁྱད་པར་ཅན་གཉིས་ཏེ། རྟོགས་པར་སླའོ། །
ངོ་བོའི་སྒོ་ནས་དབྱེ་ན། མཐོང་ཆོས་ཞི། ལུས་མངོན་བྱེད། ཚེ་ཡོངས་སུ་འགྱུར་བའི་འཕགས་པ། ཁམས་གོང་མར་ཉེར་འགྲོ་དང་བཞིའོ། ། དང་པོ་ལ། ཚེ་འདི་ཉིད་ལ་དགྲ་བཅོམ་གྱི་འབྲས་བུ་མངོན་དུ་བྱེད་པར་ངེས་པའི་གང་ཟག་དེ། སྤྱིར་མཐོང་ཆོས་ཞི་ཙམ་གྱི་མཚན་ཉིད། དེ་ནི་རྒྱུན་ཞུགས་དང༌། ཕྱིར་འོང་དང༌།
ཕྱིར་མི་འོང་གསུམ་ཆར་ལ་ཡོད་དོ། ། དེ་ལྟར་ངེས་པའི་ཕྱིར་མི་འོང་འབྲས་གནས་དེ། ཕྱིར་མི་འོང་དུ་གྱུར་པའི་མཐོང་ཆོས་ཞིའི་མཚན་ཉིད། རྣམ་པར་མཐར་པ་བརྒྱད་ཐོབ་ལ་མ་ཉམས་པའི་ཕྱིར་མི་འོང་འབྲས་གནས་དེ། ཕྱིར་མི་འོང་དུ་གྱུར་པའི་ལུས་མངོན་བྱེད་ཀྱི་མཚན་ཉིད། ཕྱིར་མི་འོང་འབྲས་གནས་གང་ཞིག འཕགས་པ་ཐོབ་རྗེས་སུ་ཁམས་གསུམ་གང་རུང་དུ་སྐྱེ་བ་བརྒྱུད་མར་ལེན་མྱོང་བ་དེ། ཕྱིར་མི་འོང་ཡིན་པའི་ཚེ་ཡོངས་སུ་འགྱུར་བའི་མཚན་ཉིད། དེ་ལ་དབྱེ་ན། འདོད་པར་ཚེ་ཡོངས་འགྱུར་གྱི་ཕྱིར་མི་འོང་དང༌།
ཁམས་གོང་མར་ཡོངས་འགྱུར་གྱི་ཕྱིར་མི་འོང་གཉིས། དང་པོ་ཡིན་ན་ཁམས་གཞན་དུ་མི་འགྲོ་བས་ཁྱབ་སྟེ། འདོད་པར་ཚེ་ཡོངས་གྱུར་པའི་འཕགས་ཁམས་གཞན་དུ་ནི་འགྲོ་བ་མེད། ། ཅེས་སོ། ། གཉིས་པ་ལ་དེས་མ་ཁྱབ་པ་ཡིན་ཏེ། གཟུགས་སུ་ཚེ་ཡོངས་སུ་འགྱུར་བའི་འཕགས་པ་གཟུགས་མེད་དུ་སྐྱེ་བ་ལེན་པ་ཡོད་པའི་ཕྱིར་རོ། ། སྤྱིར་འཕགས་པ་ཐོབ་རྗེས་སུ་ཁམས་གསུམ་གང་རུང་དུ་སྐྱེ་བ་བརྒྱུད་མར་ལེན་མྱོང་བའི་གང་ཟག་དེ། སྤྱིར་ཚེ་ཡོངས་འགྱུར་གྱི་འཕགས་པ་ཙམ་གྱི་མཚན་ཉིད། དེ་ནི་འབྲས་གནས་བཞི་ཆར་ལ་ཡོད་དོ། ། འདོད་པའི་རྟེན་ཅན་གྱི་ཕྱིར་མི་འོང་གང་ཞིག
ཁམས་གོང་མར་འཕེན་བྱེད་ཀྱི་ལས་དང་ལྡན་པ་དེ་ཁམས་གོང་མར་ཉེར་འགྲོའི་ཕྱིར་མི་འོང་གི་མཚན་ཉིད། སྤྱིར་ཁམས་གོང་མར་ཉེ་འགྲོ་ཙམ་ནི་རྒྱུན་ཞུགས་དང་ཕྱིར་འོང་གཉིས་ལའང་སྲིད་དོ། ། དབྱེ་ན་གཟུགས་སུ་ཉེ་འགྲོའི་ཕྱིར་མི་འོང་དང༌། གཟུགས་མེད་ཉེ་འགྲོའི་ཕྱིར་མི་འོང་གཉིས། འདོད་པའི་རྟེན་ཅན་གྱི་ཕྱིར་མི་འོང་གང་ཞིག གཟུགས་ཁམས་སུ་སྐྱེ་བ་འཕེན་བྱེད་ཀྱི་ལས་དང་ལྡན་པ་དེ་དང་པོའི་མཚན་ཉིད། དབྱེ་ན། བར་དོར་འདའ་བ། སྐྱེ་འདའ་བ། གོང་འཕོ་དང་གསུམ།
འདོད་པའི་རྟེན་ཅན་གྱི་ཕྱིར་མི་འོང་འབྲས་གནས་གང་ཞིག གཟུགས་སུ་སྐྱེ་བའི་ཀུན་སྦྱོར་སྤངས་ཤིང༌། གཟུགས་སུ་མངོན་པར་འགྲུབ་པའི་ཀུན་སྦྱོར་གྱི་ལས་དང་ལྡན་པ་དེ། ཕྱིར་མི་འོང་བར་འདའ་བའི་མཚན་ཉིད། དེ་ལ་དབྱེ་ན། མྱུར་བར་འདའ་བ། མྱུར་བ་མ་ཡིན་པར་འདའ་བ། དུས་རིང་མོ་ཞིག་ནས་འདའ་བ་དང་གསུམ། འདོད་པའི་རྟེན་ཅན་གྱི་ཕྱིར་མི་འོང་གང་ཞིག གཟུགས་ཁམས་སུ་སྐྱེ་བ་གཅིག་ཁོ་ན་བླངས་ནས།
གཟུགས་ཁམས་ཀྱི་རྟེན་ལ་མྱང་འདས་མངོན་དུ་བྱེད་པའི་རིགས་ཅན་དེ་གཉིས་པའི་མཚན་ཉིད། དེ་ལ་དབྱེ་ན། སྐྱེས་མ་ཐག་འདའ་བ། མངོན་པར་འདུ་བྱེད་དང་བཅས་ཏེ་འདའ་བ། མངོན་པར་འདུ་བྱེད་མེད་པར་འདའ་དང་གསུམ། འདོད་པའི་རྟེན་ཅན་གྱི་ཕྱིར་མི་འོང་གང་ཞིག གཟུགས་ཁམས་སུ་ལན་གྲངས་གཞན་ལ་མྱོང་གྱུར་གྱི་ལས་དང་ལྡན་པ་དེ། ཕྱིར་མི་འོང་གོང་འཕོའི་མཚན་ཉིད། དེ་ལ་དབྱེ་ན། འོག་མིན་གྱི་མཐར་ཐུག་འགྲོ་དང༌།
སྲིད་རྩེའི་མཐར་ཐུག་འགྲོ་གཉིས། འདོད་པའི་རྟེན་ཅན་གྱི་ཕྱིར་མི་འོང་གང་ཞིག བསམ་གཏན་བཞི་པའི་སྤེལ་སྒོམ་ཐོབ་པ་དེ། དང་པོའི་མཚན་ཉིད། དེ་ལ་དབྱེ་ན། འཕར་བ། ཕྱེད་དུ་འཕར་བ། གནས་ཐམས་ཅད་དུ་འཆི་འཕོ་བ་དང་གསུམ། ཕྱིར་མི་འོང་འོག་མིན་གྱི་མཐར་ཐུག་འགྲོ་གང་ཞིག གཟུགས་ཁམས་སུ་སྐྱེ་བ་གཉིས་བླངས་ནས།
འོག་མིན་གྱི་རྟེན་ལ་མྱང་འདས་མངོན་དུ་བྱེད་པའི་རིགས་ཅན་དེ། ཕྱིར་མི་འོང་འཕར་བའི་མཚན་ཉིད། འདིར་གཟུགས་ཁམས་སུ་སྐྱེ་སྲིད་གཉིས་ལེན་མི་དགོས་ཏེ། ཚངས་རིགས་སུ་སྐྱེ་སྲིད་གཅིག་བླངས་ནས། འོང་མིན་གྱི་བར་རྟེན་ལ་མྱང་འདས་མངོན་དུ་བྱེད་པའི་འཕར་བ་ཡོད་པའི་ཕྱིར། ཡང་དེ་གང་ཞིག་གཟུགས་ཁམས་ཀྱི་རྟེན་ལ་སྐྱེ་བ་གསུམ་བླངས་ནས་འོག་མིན་གྱི་རྟེན་ལ་མྱང་འདས་མངོན་དུ་བྱེད་པའི་རིགས་ཅན་དེ། ཕྱིར་མི་འོང་ཕྱེད་འཕར་གྱི་མཚན་ཉིད། ཡང་དེ་གང་ཞིག གཟུགས་ཁམས་གནས་རིགས་བཅུ་བདུན་དུ་རིམ་གྱིས་སྐྱེས་ནས། མཐར་འོག་མིན་གྱི་རྟེན་ལ་མྱང་འདས་མངོན་དུ་བྱེད་པ་དེ།
ཕྱིར་མི་འོང་གནས་ཐམས་ཅད་འཆི་འཕོའི་མཚན་ཉིད། འདི་དག་ལ་མྱོང་བར་ངེས་མ་ངེས་གཉིས་གཉིས་སུ་དབྱེར་ཡོད་དེ། ཇི་སྐད་དུ་མཛོད་འགྲེལ་ལས། གོང་དུ་འཕོ་བ་བར་སྐབས་སུ་མྱ་ངན་ལས་འདའ་བ་ལྟར་རུང་སྟེ། རྒྱུན་དུ་ཞུགས་པ་མཆོག་ཏུ་ཐོགས་ན་སྲིད་པ་ལན་བདུན་པ་བཞིན་ནོ། ། ཞེས་འབྱུང་བའི་ཕྱིར་རོ། ། གཟུགས་སུ་ཉེར་འགྲོའི་ཕྱིར་མི་འོང་གོང་འཕོ་གང་ཞིག བསམ་གཏན་གྱི་སྤེལ་མ་མ་སྒོམ་པར་ཞི་གནས་འབའ་ཞིག་གཙོ་བོར་སྒོམ་པས། གཟུགས་མེད་ཀྱི་རྟེན་ལ་མྱང་འདས་མངོན་དུ་བྱེད་པ་དེ། ཕྱིར་མི་འོང་གཟུགས་སུ་ཉེར་འགྲོའི་སྲིད་རྩེའི་མཐའ་ཐུག་འགྲོ་བའི་མཚན་ཉིད།
གཉིས་པ་ཕྱིར་མི་འོང་གཟུགས་མེད་ཉེར་འགྲོའི་མཚན་ཉིད་ནི། འདོད་པའི་རྟེན་ཅན་གྱི་ཕྱིར་མི་འོང་འབྲས་གནས་གང་ཞིག གཟུགས་ལ་འདོད་ཆགས་བྲལ་ཞིང་གཟུགས་མེད་དུ་སྐྱེ་བའི་ལས་དང་ལྡན་པའོ། ། དབྱེ་ན་གཟུགས་མེད་ཉེར་འགྲོའི་སྐྱེ་འདའ་བ་དང༌། དེའི་གོང་འཕོ་གཉིས། དང་པོ་ལ་མཚན་ཉིད་ནི། གཟུགས་མེད་ཉེར་འགྲོའི་ཕྱིར་མི་འོང་གང་ཞིག གཟུགས་མེད་དུ་སྐྱེ་བ་གཅིག་ཁོ་ན་བླངས་ནས་མྱང་འདས་མངོན་དུ་བྱེད་པའོ། ། གཉིས་པ་ལ་མཚན་ཉིད་ནི། དེ་གང་ཞིག
གཟུགས་མེད་ཁམས་སུ་ལན་གྲངས་གཞན་ལ་མྱོང་གྱུར་གྱི་ལས་དང་ལྡན་པའོ། ། བདུན་པ་དགྲ་བཅོམ་ཞུགས་པ་ལ། ཁམས་གསུམ་གྱི་སྒོམ་སྤངས་མ་ལུས་པར་སྤངས་པས་རབ་ཏུ་ཕྱེ་བའི་དགེ་སྦྱོང་ཚུལ་གྱི་འབྲས་བུ་ཐོབ་ཕྱིར་དུ་བརྩོན་བཞིན་པའི་ཕྱིར་མི་འོང་འབྲས་གནས་དེ། སྤང་བྱ་རིམ་གྱིས་པའི་དགྲ་བཅོམ་ཞུགས་པའི་མཚན་ཉིད། ཡང་དེས་རབ་ཏུ་ཕྱེ་བའི་དགེ་སྦྱོང་ཚུལ་གྱི་འབྲས་བུ་ལ་གནས་པའི་སྤངས་བྱ་རིམ་གྱིས་པ་དེ། སྤང་བྱ་རིམ་གྱིས་པའི་དགྲ་བཅོམ་འབྲས་གནས་ཀྱི་མཚན་ཉིད། དེ་ལ་མདོར་བསྡུས་ཏེ་བརྗོད་ན། དགེ་སྦྱོང་ཚུལ་གྱི་འབྲས་བུ་ལ་གནས་པའི་དམན་པའི་གང་ཟག་དེ། ཐེག་དམན་འབྲས་གནས་ཙམ་གྱི་མཚན་ཉིད། དེ་ལ་དབྱེ་ན།
རྒྱུན་ཞུགས་འབྲས་གནས་ལ་སོགས་པ་བཞིའོ། ། འདོད་ཉོན་དྲུག་པ་མཐོང་ལམ་གྱི་སྔ་རོལ་ཏུ་མ་སྤངས་ཤིང༌། མཐོང་སྤངས་ཙམ་སྤངས་པས་རབ་ཏུ་ཕྱེ་བའི་དམན་པའི་འབྲས་གནས་དེ། རྒྱུན་ཞུགས་འབྲས་ཀྱི་མཚན་ཉིད། འདོད་ཉོན་དྲུག་པ་སྤངས་ཤིང་དགུ་པ་མ་སྤངས་པའི་སྤང་བྱ་རིམ་གྱིས་པའི་རྒྱུ་ལྔ་ཚང་བའི་དམན་པའི་འབྲས་གནས་དེ། ཕྱིར་འོང་འབྲས་གནས་ཀྱི་མཚན་ཉིད། འདོད་ཉོན་དགུ་པ་སྤངས་པའི་རྒྱུ་ལྔ་ཚང་བའི་དམན་པའི་སློབ་པ་འབྲས་གནས་དེ། ཕྱིར་མི་འོང་འབྲས་གནས་ཀྱི་མཚན་ཉིད། ཉོན་མོངས་མ་ལུས་པར་སྤངས་པའི་རྒྱུ་ལྔ་ཚང་བའི་དམན་པའི་འབྲས་གནས་དེ། དགྲ་བཅོམ་འབྲས་གནས་ཀྱི་མཚན་ཉིད།
དེ་ལ་རིགས་ཀྱི་སྒོ་ནས་དབྱེ་ན། ཡོངས་སུ་ཉམས་པའི་ཆོས་ཅན་གྱི་དང༌། བདག་གསོད་པའི་ཆོས་ཅན་གྱི་དང༌། རྗེས་སུ་བསྲུང་བའི་ཆོས་ཅན་གྱི་དང༌། གནས་པ་ལས་མི་བསྐྱོད་པའི་ཆོས་ཅན་གྱི་དང༌། རྟོགས་པའི་སྐལ་བ་ཅན་གྱི་དང༌། མི་གཡོ་བའི་ཆོས་ཅན་གྱི་དང་དྲུག་གོ ། སྤྱིར་རིགས་དྲུག་པོ་འདི་སོ་སོ་སྐྱེ་བོ་དང༌། སློབ་པ་འཕགས་པའི་གནས་སྐབས་ན་ཡོད་པ་ཡིན་ཏེ། ཇི་སྐད་དུ།
སློབ་དང་འཕགས་མིན་རིགས་དྲུག་ལྡན། ། ཞེས་སོ། ། དེ་ལ་བྱེ་བྲག་ཏུ་སྨྲ་བ་ལྟར་ན། ཡོངས་སུ་ཉམས་པའི་ཆོས་ཅན་གྱི་དགྲ་བཅོམ་ནི། ཕལ་ཆེར་དགྲ་བཅོམ་པའི་འབྲས་བུ་ལས་ཉམས་པའི་རིགས་ཅན་ཅིག་ཡིན། གཉིས་པ་ནི། སྐུ་ཚེའི་འདུ་བྱེད་མ་བཏང་ན་དགྲ་བཅོམ་པའི་འབྲས་བུ་དང༌། རང་གི་རིགས་ལས་ཕལ་ཆེར་ཉམས་ལ། སྐུ་ཚེའི་འདུ་བྱེད་བཏང་ན་མི་ཉམས་པའི་རིགས་ཅན་ཡིན་ནོ། ། གསུམ་པ་ནི།
འདོད་ཉོན་ལ་སེམས་བསྲུང་ན་དགྲ་བཅོམ་པའི་འབྲས་བུ་དང༌། རང་གི་རིགས་ལས་ཕལ་ཆེར་མི་ཉམས་ཤིང༌། མ་བསྲུང་ན་ཕལ་ཆེར་ཉམས་པ་ཅིག་གོ ། བཞི་པ་ནི། ཕལ་ཆེར་དེ་དག་ལས་མི་ཉམས་ཤིང་དབང་པོ་རྣོན་པོར་འཕོ་མི་ནུས་པའི་རིགས་ཅན་ཅིག་གོ ། ལྔ་པ་ནི། དེ་ལས་མི་ཉམས་ཤིང་ཕལ་ཆེར་དབང་པོ་རྣོན་པོར་འཕོ་ནུས་པའི་རིགས་ཅན་ཡིན། དྲུག་པ་ནི། དེ་ལས་ཉམས་པ་མི་སྲིད་ཅིང༌། དབང་པོ་འཕོ་མི་དགོས་པ་ཞིག་ཡིན།
དེ་ལྟ་ན་ཡང་ཡོངས་སུ་ཉམས་པའི་ཆོས་ཅན་གྱི་རྒྱུན་ཞུགས་ནི། རང་གི་འབྲས་བུ་ལས་ཉམས་པ་མི་སྲིད་པའི་ཕྱིར་འདོད་དོ། ། མདོ་སྡེ་པ་ལྟར་ན། དགྲ་བཅོམ་པའི་འབྲས་བུ་ལས་ཉམས་པ་མི་སྲིད་ལ། མདོ་ལས་ཉམས་པའི་ཆོས་ཅན་སོགས་གསུང་པ་དེ་ནི། མཐོང་བའི་ཆོས་ལ་བདེ་བར་གནས་པའི་ཏིང་ངེ་འཛིན་ལས་ཉམས་པ་སྲིད་པ་ལ་དགོངས་པར་འདོད་དོ། ། དྲུག་པོ་དེ་དག་བསྡུ་ན་གཉིས་སུ་འདུ་སྟེ། དང་པོ་ལྔ་པོ་དེ། དབང་པོ་བརྟུལ་པོ་ཡིན་ཞིང༌། དུས་སྦྱོར་བ་ཞེས་བྱ།
ཐ་མ་ནི་དབང་པོ་རྣོན་པོ་ཡིན་ཞིང་དུས་མི་སྦྱོར་ཞེས་བྱ། དགྲ་བཅོམ་ལ་ངོ་བོའི་སྒོ་ནས་དབྱེ་ན། གཉིས་ཀའི་ཆ་ལས་རྣམ་པར་གྲོལ་བ་དང༌། ཤེས་རབ་རྐྱང་བའི་ཆ་ལས་རྣམ་པར་གྲོལ་བ་གཉིས། དགྲ་བཅོམ་འབྲས་གནས་གང་ཞིག མཐར་གནས་ཀྱི་སྙོམས་འཇུག་དགུ་ཐོབ་པ་དེ། དང་པོའི་མཚན་ཉིད། དགྲ་བཅོམ་འབྲས་གནས་གང་ཞིག དེ་མ་ཐོབ་པ་དེ་གཉིས་པའི་མཚན་ཉིད། གཉིས་པ་མཚོན་བྱ་དོན་གྱི་དགེ་འདུན་ལ་མཚན་ཉིད་དང་དབྱེ་བའོ། །
བྱང་སེམས་ཀྱི་དགེ་འདུན་དེ་མཚན་ཉིད་དོ། ། དབྱེ་ན། ཉན་ཐོས་ཀྱི་མིང་ཅན་དང༌། རང་རྒྱལ་གྱི་མིང་ཅན་ནོ། ། དང་པོ་ལ་མཚན་ཉིད་ནི། ཞུགས་གནས་ཀྱི་གང་ཟག་བརྒྱད་པོ་གང་རུང་གི་མིང་གིས་འདོགས་པའི་ཆོས་གསུམ་ཚང་བའི་བྱང་སེམས། དབྱེ་ན་རྒྱུན་ཞུགས་ཀྱི་སྐོར་ལ་ལྔ། ཕྱིར་འོང་གི་སྐོར་ལ་གསུམ། ཕྱིར་མི་འོང་གི་སྐོར་ལ་བཅུ། དགྲ་བཅོམ་ཞུགས་པའི་མིང་ཅན་ནོ། །
དང་པོ་ལ། རྒྱུན་ཞུགས་པའི་མིང་གིས་འདོགས་པའི་ཆོས་གསུམ་ཚང་བའི་བྱང་སེམས་དེ། དེའི་མིང་ཅན་གྱི་བྱང་སེམས་ཀྱི་མཚན་ཉིད། དེ་ནི་མཐོང་ལམ་སྐད་ཅིག་དང་པོ་བཅོ་ལྔ་གང་རུང་གི་རྟོགས་པ་ལ་གནས་པའི་བྱང་སེམས་ལྟ་བུ་ལ་ཟེར། ཆོས་གསུམ་ནི། འདོགས་པའི་རྒྱུ་མཚན། བཏགས་པའི་དགོས་པ། དངོས་ལ་གནོད་བྱེད་གསུམ། དང་པོ་ནི། རྒྱུན་ཞུགས་ཞུགས་པ་དང༌།
སྤངས་རྟོགས་གཉིས་ཀྱི་ཆ་འགའ་ཞིག་འདྲའོ། ། བཏགས་པའི་དགོས་པ་ནི། དེ་ལ་དགེ་འདུན་དཀོན་མཆོག་ཏུ་ཡིད་ཆེས་པར་བྱ་བའི་ཕྱིར་རམ། ཉན་ཐོས་ཀྱི་རིགས་ཅན་ཐེག་པ་ཆེན་པོ་ལ་རིམ་གྱིས་ཞུགས་པའོ། ། དངོས་ལ་གནོད་བྱེད་ནི། རྒྱུན་ཞུགས་སོགས་དངོས་ཡིན་ན། ཐེག་པ་གསུམ་གྱི་རྣམ་གཞག་འཆོལ་བར་འགྱུར་རོ། ། དེ་ལ་དབྱེ་ན། དད་པའི་རྗེས་འབྲང་གི་མིང་ཅན་དང༌། ཆོས་ཀྱི་རྗེས་འབྲང་གི་མིང་ཅན་གཉིས།
བཅུ་དྲུག་པོའི་རྟོགས་པ་ཐོབ་མ་མྱོང་བའི་དབང་བརྟུལ་དེ། དང་པོའི་མཚན་ཉིད། དེ་ཐོབ་མྱོང་བའི་དབང་རྣོན་དེ་གཉིས་པའི་མཚན་ཉིད། རྒྱུན་ཞུགས་འབྲས་གནས་ཀྱི་མིང་གིས་འདོགས་པའི་ཆོས་གསུམ་ཚང་བའི་བྱང་སེམས་དེ། དེའི་མིང་ཅན་གྱི་བྱང་སེམས་ཀྱི་དགེ་འདུན་གྱི་མཚན་ཉིད། དང་པོ་འདོགས་པའི་རྒྱུ་མཚན་ལ། དེ་ཆོས་ཅན། རྒྱུན་ཞུགས་འབྲས་གནས་དང་སྤངས་པ་ཆ་འདྲ་བ་ཡིན་ཏེ། མཐོང་སྤངས་སྤངས་པར་འདྲ་བའི་ཕྱིར། རྟོགས་པ་ཆ་འདྲ་བ་ཡིན་ཏེ།
དེ་སྤོང་བར་བྱེད་པའི་བར་ཆད་མེད་ལམ་དང༌། དེ་སྤངས་པའི་རྣམ་གྲོལ་ལམ་ཐོབ་པར་ཆ་འདྲ་བའི་ཕྱིར། དངོས་ལ་གནོད་བྱེད་ནི་རྒྱུན་ཞུགས་དངོས་མིན་ཏེ། བྱང་སེམས་ཡིན་པའི་ཕྱིར། དེ་ལ་དབྱེ་ན། ལྷའི་རིགས་ནས་རིགས་སྐྱེའི་མིང་ཅན་དང༌། མིའི་རིགས་ནས་རིགས་སྐྱེའི་མིང་ཅན་གྱི་བྱང་སེམས་གཉིས་ལ། ལྷའི་རིགས་ནས་རིགས་སྐྱེའི་མིང་གིས་འདོགས་པའི་ཆོས་གསུམ་ཚང་བ་དེ། དང་པོའི་མཚན་ཉིད། དེ་ནི་འདོད་པའི་ལྷ་རིགས་མཐུན་གྱི་སྐྱེ་སྲིད་གཉིས་སམ།
གསུམ་བླངས་ནས། སངས་རྒྱས་ཚུལ་སྟོན་པའི་ས་དང་པོ་ལ་གནས་པའི་བྱང་སེམས་ལ་བྱ། རྒྱུན་ཞུགས་མིའི་རིགས་ནས་རིགས་སྐྱེའི་མིང་གིས་འདོགས་པའི་ཆོས་གསུམ་ཚང་བ་དེ། གཉིས་པའི་མཚན་ཉིད། དེ་ནི་མིའི་རྟེན་ལ་སྐྱེ་བ་གཉིས་སམ། གསུམ་བླངས་ནས་སངས་རྒྱ་ཚུལ་སྟོན་པའི་བྱང་སེམས་ས་དང་པོ་ལྟ་བུ་ལ་བྱ། བྱང་སེམས་འདི་དག་གིས་འདོད་པ་ལ་ཆགས་བྲལ་མ་མཛད་པ་ནི་མིན་ཏེ། མདོ་ལས། འདིའི་སྐབས་ཀྱི་བྱང་སེམས་དེས། བསམ་གཏན་བཞི་དང༌།
གཟུགས་མེད་བཞི་ལ་ཇི་ལྟར་འདོད་པ་བཞིན་སྙོམས་པར་འཇུག་པར་གསུངས་པའི་ཕྱིར་རོ། ། འོན་ཀྱང་འདོད་པའི་ཉོན་མོངས་ཀྱི་བག་ལ་ཉལ་གསུམ་པ་སྤངས་པ་དང༌། དེའི་གཉེན་པོ་ཟག་མེད་ཀྱི་དབང་པོ་ཐོབ་པ་དང༌། འདོད་པར་སྐྱེ་བ་གཉིས་སམ་གསུམ་ལེན་པ་སྟེ། ཁྱད་ཆོས་གསུམ་དང་ལྡན་པའི་བྱང་སེམས་ཅིག་ལ། རྒྱུན་ཞུགས་རིགས་ནས་རིགས་སྐྱེའི་མིང་གིས་འདོགས་པར་ཉི་སྣང་ལས་བཤད་དོ། ། གཉིས་པ་ཕྱིར་འོང་གི་སྐོར་གསུམ་ལ། ཕྱིར་འོང་ཞུགས་པའི་མིང་གིས་འདོགས་པའི་ཆོས་གསུམ་ཚང་བའི་བྱང་སེམས་དེ། དེའི་མིང་ཅན་གྱི་བྱང་སེམས་ཀྱི་མཚན་ཉིད། དེ་ནི་འདོད་པའི་ཁམས་སུ་ལན་གཅིག་སྐྱེ་བ་བླངས་ནས།
སངས་རྒྱ་བའི་ཚུལ་སྟོན་པའི་སྤྱོད་པ་ལ་ཞུགས་པའི་བྱང་སེམས་འདོད་ཉོན་དྲུག་པའི་བག་ལ་ཉལ་མ་སྤངས་པ་ལྟ་བུ་ལ་བྱའོ། ། འདི་ལ་དབྱེ་ན། དད་མོས་ཀྱི་མིང་ཅན་དང༌། མཐོང་ཐོབ་ཀྱི་མིང་ཅན་གཉིས་ཡོད་ཀྱང༌། གཅིག་ཁོ་ནར་བགྲང་ངོ༌། ། ཕྱིར་འོང་འབྲས་གནས་ཀྱི་མིང་གིས་འདོགས་པའི་ཆོས་གསུམ་ཚང་བའི་བྱང་སེམས་དེ། ཕྱིར་འོང་འབྲས་གནས་ཀྱི་མིང་ཅན་གྱི་བྱང་སེམས་ཀྱི་མཚན་ཉིད། དེ་ནི་འདོད་ཉོན་དྲུག་པའི་བག་ལ་ཉལ་སྤངས་པའི་སྤྱོད་པ་ལ་ཞུགས་པའི་བྱང་སེམས་འདོད་པ་ཁམས་སུ་ལན་ཅིག་འོང་ནས་སངས་རྒྱ་ཚུལ་སྟོན་པའི་བྱང་སེམས་ལྟ་བུ་ལ་བྱ། ཕྱིར་འོང་ཚེ་གཅིག་བར་ཆད་གཅིག་པའི་མིང་གི་འདོགས་པའི་ཆོས་གསུམ་ཚང་བའི་བྱང་སེམས་དེ། དེའི་མིང་ཅན་གྱི་བྱང་སེམས་ཀྱི་མཚན་ཉིད།
དེ་ནི། འདོད་པའི་ཉོན་མོངས་བདུན་པའི་བག་ཆགས་སྤངས་ཤིང༌། འདོད་པར་སྐྱེ་བ་གཅིག་ཁོ་ན་བླངས་ནས་སངས་རྒྱ་ཚུལ་སྟོན་པའི་སྤྱོད་པ་ལ་ཞུགས་པའི་བྱང་སེམས་ལྟ་བུ་ལ་བྱའོ། ། འདི་མདོ་ལས་སྐྱེ་བ་གཅིག་གི་ཐོགས་པར་བཤད་ཀྱང༌། སྐྱེ་བ་གཅིག་བླངས་ནས་སངས་རྒྱ་བའི་ཚུལ་སྟོན་པ་ལ་དགོངས་པ་ཅན་ཡིན་གྱི། ས་བཅུ་པར་འཆད་པ་སྐབས་ཀྱི་དོན་མ་ཡིན་ནོ། ། གསུམ་པ་ཕྱིར་མི་འོང་གི་སྐོར་ལ། ཞུགས་པའི་མིང་ཅན་དང༌། འབྲས་གནས་ཀྱི་མིང་ཅན་གཉིས། ཕྱིར་མི་འོང་ཞུགས་པའི་མིང་གི་འདོགས་པའི་ཆོས་གསུམ་ཚང་བའི་བྱང་སེམས་དེ།
དེའི་མིང་ཅན་གྱི་བྱང་སེམས་ཀྱི་མཚན་ཉིད། དེ་ནི་འདོད་ཉོན་དགུ་པའི་བག་ལ་ཉལ་མ་སྤངས་ཤིང༌། འདོད་པའི་ཁམས་སུ་སྐྱེ་བ་མི་ལེན་པར་ཞིང་སྣ་ཚོགས་སུ་སངས་རྒྱ་ཚུལ་སྟོན་པའི་སྤྱོད་པ་ལ་ཞུགས་པའི་བྱང་སེམས་ལྟ་བུ་ལ་བྱ། འདི་ལ་དབྱེ་ན། དད་ཐོབ་གཉིས་ཡོད་ཀྱང་གཅིག་ཏུ་བགྲང་ངོ༌། ། གཉིས་པ་ལ་ཕྱིར་མི་འོང་འབྲས་གནས་ཀྱི་མིང་གིས་འདོགས་པའི་ཆོས་གསུམ་ཚང་བའི་བྱང་སེམས་དེ། དེའི་མིང་ཅན་གྱི་བྱང་སེམས་ཀྱི་མཚན་ཉིད། དེ་ནི་འདོད་ཉོན་དགུ་པའི་བག་ལ་ཉལ་སྤངས་པའི་ཕྱིར་མི་ལྡོག་གི་བྱང་སེམས་འདོད་པ་ཁམས་སུ་སྐྱེ་བ་མི་ལེན་པར། སངས་རྒྱ་ཚུལ་སྟོན་པ་ལྟ་བུ་ལ་བྱ། དེ་ལ་དབྱེ་ན་དགུ་ལས།
ཕྱིར་མི་འོང་བར་འདའ་བའི་མིང་གིས་འདོགས་པའི་ཆོས་གསུམ་ཚང་བའི་བྱང་སེམས་དེ། དེའི་མིང་ཅན་གྱི་བྱང་སེམས་ཀྱི་མཚན་ཉིད། དེ་ནི་གཟུགས་ཁམས་གནས་རིགས་བཅུ་དྲུག་གང་རུང་གི་རྟེན་ལ། སངས་རྒྱ་ཚུལ་སྟོན་པའི་ཕྱིར་མི་ལྡོག་པའི་བྱང་སེམས་ལྟ་བུ་ལ་བྱ། བར་དོའི་རྟེན་ལ་སངས་རྒྱ་ཚུལ་སྟོན་པར་མདོ་ལས་མ་གསུང་ཀྱང་སྦྱར་ན་རུང་ཙམ་མོ། ། ཕྱིར་མི་འོང་སྐྱེ་འདའ་བའི་མིང་གི་འདོགས་པའི་ཆོས་གསུམ་ཚང་བ་དེ། དེའི་མིང་ཅན་གྱི་བྱང་སེམས་ཀྱི་མཚན་ཉིད། དེ་ནི་གཟུགས་ཁམས་སུ་སྐྱེ་བ་གཅིག་ཁོ་ན་བླངས་ནས་སངས་རྒྱ་ཚུལ་སྟོན་པའི་ཕྱིར་མི་ལྡོག་པའི་བྱང་སེམས་ལྟ་བུའོ། ། ཕྱིར་མི་འོང་བྱེད་བཅས་ཀྱི་མིང་འདོགས་པའི་ཆོས་གསུམ་ཚང་བའི་བྱང་སེམས་དེ། དེའི་མིང་ཅན་གྱི་བྱང་སེམས་ཀྱི་མཚན་ཉིད།
དེ་ནི་གཟུགས་ཁམས་སུ་སྐྱེ་བ་གཅིག་ཁོ་ན་ལེན་པའི་ཚུལ་སྟོན་ཅིང༌། སེམས་ཅན་གྱི་དོན་ལ་བརྩོན་པའི་ཕྱིར་མི་ལྡོག་པའི་བྱང་སེམས་ལྟ་བུའོ། ། ཕྱིར་མི་འོང་བྱེད་མེད་ཀྱི་མིང་གི་འདོགས་པའི་ཆོས་གསུམ་ཚང་བའི་བྱང་སེམས་དེ། དེའི་མིང་ཅན་གྱི་བྱང་སེམས་ཀྱི་མཚན་ཉིད། དེ་ནི་སེམས་ཅན་གྱི་དོན་ལ་མི་བརྩོན་པའི་བྱང་སེམས་སྔ་མ་ལྟ་བུ་ལ་བྱའོ། ། ཕྱིར་མི་འོང་གི་འོག་མིན་གྱི་མཐར་ཐུག་འགྲོའི་མིང་གི་འདོགས་པའི་ཆོས་གསུམ་ཚང་བའི་བྱང་སེམས་དེ། དེའི་མིང་ཅན་གྱི་བྱང་སེམས་ཀྱི་མཚན་ཉིད། དབྱེ་ན་གསུམ་ལས། མཚན་ཉིད་ནི་རིགས་བསྒྲེ། འཕར་བའི་མིང་ཅན་གྱི་མཚན་གཞི་ནི།
བསམ་གཏན་གོང་མ་ལས་ཉམས་པའི་ཚུལ་བསྟན་ནས། ཕྱི་མ་ཚང་རིགས་སུ་སྐྱེ་ཞིང༌། དེ་ནས་འོག་མིན་དུ་སྐྱེས་ནས་རྟེན་དེ་ལ་སངས་རྒྱ་བའི་ཚུལ་སྟོན་པའི་ཕྱིར་མི་ལྡོག་པའི་བྱང་སེམས་ལྟ་བུའོ། ། ཕྱེད་དུ་འཕར་བའི་མཚན་གཞི་ནི། ཚངས་རིགས་ནས་གནས་གཙང་མའི་འོག་མ་གསུམ་པོ་གང་རུང་ཅིག་ཏུ་སྐྱེས་ནས། བར་གྱི་གནས་རྣམས་རྒལ་ཏེ། འོག་མིན་གྱི་རྟེན་ལ་སངས་རྒྱ་ཚུལ་སྟོན་པའི་བྱང་སེམས་ལྟ་བུའོ། ། གནས་ཐམས་ཅད་དུ་འཆི་འཕོ་བའི་མིང་ཅན་གྱི་མཚན་གཞི་ནི། དགའ་ལྡན་གྱི་གནས་ན་བཞུགས་པའི་བྱང་སེམས་ཚངས་རིགས་ནས་འོག་མིན་གྱི་བར་དུ་སྐྱེས་ཏེ། ཞིང་སྣ་ཚོགས་སུ་སངས་རྒྱ་བའི་ཚུལ་སྟོན་པ་ལ་བྱའོ། །
སྲིད་རྩིའི་མཐར་ཐུག་འགྲོ་བའི་མིང་གི་འདོགས་པའི་ཆོས་གསུམ་ཚང་བའི་བྱང་སེམས་དེ། དེའི་མིང་ཅན་གྱི་བྱང་སེམས་ཀྱི་མཚན་ཉིད། དེ་ནི་དཔེར་ན་རྣམ་པར་ཐར་པ་བརྒྱད་ཐོབ་པའི་བྱང་སེམས་ཚངས་རིགས་ནས་དགེ་རྒྱས་ཀྱི་བར་དུ་སོང་ཞིང༌། གནས་གཙང་དུ་མི་སྐྱེ་བར་གཟུགས་མེད་བཞིར་རིམ་གྱིས་སྐྱེས་ཏེ། ཞིང་སྣ་ཚོགས་སུ་སངས་རྒྱ་བའི་ཚུལ་སྟོན་པའི་བྱང་སེམས་དེ་ཉིད་ལ་གཟུགས་ཀྱི་ཆགས་བཅོམ་ཞེས་ཀྱང་བྱ་སྟེ། གཟུགས་མེད་ཀྱི་སྙོམས་པར་འཇུག་པ་ཐོབ་པའི་ཕྱིར། བརྒྱད་པ་མཐོང་ཆོས་ཞིའི་མིང་ཅན་གྱི་མཚན་ཉིད་འདྲེ་ཞིང༌། མཚན་ཉིད་ནི། བྱང་སེམས་ཆེན་པོ་གང་ཞིག མཚན་བཟང་པོ་སུམ་ཅུ་རྩ་གཉིས་དང་ལྡན་ཞིང་སེམས་ཅན་གང་གིས་མཐོང་བའི་སེམས་ཅན་དེ།
མྱང་འདས་ལ་འགོད་ནུས་པ་ཅིག་ལ་བྱའོ། ། དགུ་པ་ལུས་མངོན་བྱེད་ནི། མཐར་གནས་ཀྱི་སྙོམས་པར་འཇུག་པ་དགུ་ལ་ཇི་ལྟར་འདོད་པ་བཞིན་དུ་སྙོམས་པར་འཇུག་ནུས་པའི་ཕྱིར་མི་ལྡོག་པའི་བྱང་སེམས་ཅིག་ལ་བྱའོ། ། དགྲ་བཅོམ་ཞུགས་པའི་མིང་གི་འདོགས་པའི་ཆོས་གསུམ་ཚང་བའི་བྱང་སེམས་དེ། དེའི་མིང་ཅན་གྱི་བྱང་སེམས་ཀྱི་མཚན་ཉིད། དེ་ནི་ས་བཅུ་པ་ལ་གནས་པའི་བྱང་སེམས་ལྟ་བུ་ལ་བྱའོ། ། གཉིས་པ་རང་རྒྱལ་གྱི་མིང་གིས་འདོགས་པའི་ཆོས་གསུམ་ཚང་བའི་བྱང་སེམས་དེ། དེའི་མིང་ཅན་གྱི་བྱང་སེམས་ཀྱི་མཚན་ཉིད། དཔེར་ན་སངས་རྒྱས་དང་ཉན་ཐོས་གཉིས་ཀ་མེད་པའི་ཞིང་འགའ་ཞིག་ཏུ་སངས་རྒྱ་བའི་ཚུལ་སྟོན་པའི་བྱང་སེམས་ལྟ་བུ་ལ་བྱའོ། ། དེ་ལྟར་ཉི་ཤུའོ། །
བཤད་མ་ཐག་པའི་བྱང་སེམས་ཉི་ཤུ་པོ་འདི་དག་ནི། ཞུགས་གནས་བརྒྱད་དང༌། རང་རྒྱལ་བཏགས་པ་བ་ཡིན་ཀྱང༌། རྩ་བར་དངོས་སུ་བསྟན་པའི་དབང་པོ་བརྟུལ་པོ་ནས་བསེ་རུ་ལྟ་བུའི་བར་ནི། བཏགས་པ་བ་མིན་ཏེ། དེ་དག་དངོས་ཡིན་པ་ལ་གནོད་བྱེད་མེད་ཅིང༌། གཞུང་འགྲེལ་ལས་ཀྱང་མཚན་ཉིད་པར་བཤད་པའི་ཕྱིར། དེས་ན་མཚན་གཞི་དེ་དག་ངོས་བཟུང་ནས། རྒྱུན་ཞུགས་སུ་གྱུར་པའི་རིགས་སྐྱེ་བཏགས་པ་བ་ཡིན་ཞིང༌། རིགས་ནས་རིགས་སྐྱེ་མཚན་ཉིད་པ་ཡིན།
ཞེས་སོགས་སྦྱར་བར་བྱའོ། ། མཚན་གཞི་འདི་དག་ཀྱང་མདོ་དང་ཉི་སྣང་གི་དོན་ལ་རྣམ་པར་བཏགས་པ་ཡིན་པས་ཁུང་བཙུན་པར་བྱོས་ཤིག ༈ །བཞི་པ་མི་མཐུན་ཕྱོགས་སེལ་བྱེད་བརྩོན་འགྲུས་གསུམ་ལ་འདོམས་པའི་གདམས་ངག་ལ། གདམས་ངག་དངོས་ཀྱི་མཚན་ཉིད་དང༌། ཡུལ་བརྩོན་འགྲུས་གསུམ་གྱི་མཚན་ཉིད་བཤད་པའོ། ། དང་པོ་ནི། སྒྲུབ་པ་ཉམས་སུ་ལེན་པའི་ཚེ། བྱ་བ་ངན་ཞེན་དང༌། སྒྱིད་ལུག་པ་དང༌། བདག་ཉིད་ལ་བརྙས་པའི་ལེ་ལོ་དེ་གསུམ་གྱི་གཉེན་པོར།
བརྩོན་འགྲུས་གསུམ་དོན་དམ་པར་མི་དམིགས་ཤིང༌། ཐ་སྙད་དུ་ཉམས་སུ་ལོངས་ཤིགས་ཅེས་འདོམས་པའི་དེ་བཞིན་གཤེགས་པའི་གསུང་དེ་འདིར་བསྟན་གྱི་བརྩོན་འགྲུས་གསུམ་ལ་འདོམས་པའི་གདམས་ངག་གི་མཚན་ཉིད། གཉིས་པ་ལ། ལུས་ངག་གི་སྤྱོད་པ་རང་བཞིན་མེད་པར་རྟོགས་པའི་སྒོ་ནས་དེ་ལ་མ་ཆགས་པའི་དགེ་བ་ལ་སྤྲོ་བའི་སེམས་བྱུང་དེ། མ་ཞེན་པའི་བརྩོན་འགྲུས་ཀྱི་མཚན་ཉིད། སྒྱིད་ལུག་པའི་གཉེན་པོར་གྱུར་པའི་དགེ་བ་ལ་སྤྲོ་བའི་སེམས་བྱུང་དེ། མི་ངལ་བའི་བརྩོན་འགྲུས་ཀྱི་མཚན་ཉིད། བདག་ཉིད་ལ་བརྙས་ཤིང་ཞུམ་པའི་གཉེན་པོར་གྱུར་པའི་དགེ་བ་ལ་སྤྲོ་བའི་སེམས་བྱུང་དེ། ལམ་ཡོངས་སུ་འཛིན་པའི་བརྩོན་འགྲུས་ཀྱི་མཚན་ཉིད། ལྔ་པ་སྤྱན་དང་མངོན་ཤེས་ལ་འདོམས་པའི་གདམས་ངག་ལ།
དངོས་དང༌། ཡུལ་སྤྱན་དང་མངོན་ཤེས་ཀྱི་མཚན་ཉིད་བཤད་པའོ། ། དང་པོ་ནི། སྒྲུབ་པ་ཉམས་སུ་ལེན་པའི་ཚེ། འབྲས་བུ་སྤྱན་དང་མངོན་ཤེས་ལ་མངོན་པར་ཞེན་པ་མེད་པར་སྒྲུབ་པ་ཉམས་སུ་ལོང་ཅིག་ཅེས་འདོམས་པའི་དེ་བཞིན་གཤེགས་པའི་གསུང་དེ། འདིར་བསྟན་གྱི་དེའི་མཚན་ཉིད། གཉིས་པ་ལ་སྤྱན་བཤད་པ་དང༌། མངོན་ཤེས་བཤད་པ་གཉིས། དང་པོ་ལ་མཚན་ཉིད་དང༌། དབྱེ་བའོ། །
དང་པོ་ནི། ཐུན་མོང་བའི་བདག་རྐྱེན་ཕ་རོལ་ཏུ་ཕྱིན་པ་དྲུག་གམ། རྫུ་འཕྲུལ་གྱི་རྐང་པ་ལ་བརྟེན་ཅིང༌། རང་གི་ཐུན་མོང་མིན་པའི་བདག་རྐྱེན་ལ་བརྟེན་ནས་རང་ཡུལ་མངོན་སུམ་དུ་མཐོང་བའི་རིག་པ་དེ། འདིར་བསྟན་སྤྱན་གྱི་མཚན་ཉིད། དེ་ལ་དབྱེ་ན་ལྔ་ལས། ཐུན་མོང་གི་བདག་རྐྱེན་རྫུ་འཕྲུལ་རྐང་པ་དང༌། ཐུན་མོང་མིན་པའི་བདག་རྐྱེན་བསམ་གཏན་གྱི་སྐྱོན་སྦྱང་པའི་ཤའི་མིག་དབང་གཟུགས་ཅན་ལ་བརྟེན་ནས་དཔག་ཚད་བརྒྱ་ནས་སྟོང་གསུམ་གྱི་བར་གང་རུང་མཐོང་བའི་ཡུལ་ཅན་དེ་ཤའི་སྤྱན་གྱི་མཚན་ཉིད། ཐུན་མོང་བའི་བདག་རྐྱེན་རྫུ་འཕྲུལ་རྐང་པ་དང༌། ཐུན་མོང་མ་ཡིན་པའི་བདག་རྐྱེན་ལས་ཀྱི་རྣམ་པར་སྨིན་པ་ལས་བྱུང་བའི་ལྷའི་མིག་དབང་གཟུགས་ཅན་པ་ལ་བརྟེན་ནས།
སེམས་ཅན་ཐམས་ཅད་ཀྱི་འཆི་འཕོ་བ་དང༌། སྐྱེ་བ་མཐོང་བའི་ཡུལ་ཅན་གྱི་རིག་པ་དེ། རྣམ་པར་སྨིན་པ་ལས་བྱུང་བའི་ལྷའི་སྤྱན་གྱི་མཚན་ཉིད། ཐུན་མོང་གི་བདག་རྐྱེན་རྫུ་འཕྲུལ་རྐང་པ་དང༌། ཐུན་མོང་མ་ཡིན་པའི་བདག་རྐྱེན་ལྷག་མཐོང་ཁྱད་པར་ཅན་ལ་བརྟེན་ནས། ཆོས་ཐམས་ཅད་ལ་ཅིར་ཡང་མི་རྟོག་པའི་རིག་པ་དེ། ཤེས་རབ་ཀྱི་སྤྱན་གྱི་མཚན་ཉིད། ཐུན་མོང་གི་དེ་དང་ཐུན་མོང་མ་ཡིན་པའི་བདག་རྐྱེན་ལྷག་མཐོང་ཁྱད་པར་ཅན་ལ་བརྟེན་ནས་རང་དང་རྒྱུ་ཚོད་མཉམ་པ་མན་ཆོད་ཀྱི་འཕགས་པའི་གང་ཟག་ཐམས་ཅད་ཀྱི་རྟོགས་རིགས་མངོན་སུམ་དུ་མཐོང་བའི་ཡུལ་ཅན་གྱི་རིག་པ་དེ་ཆོས་ཀྱི་སྤྱན་གྱི་མཚན་ཉིད། ཐུན་མོང་གི་དང་ཐུན་མོང་མིན་པའི་བདག་རྐྱེན་ལྷག་མཐོང་ཁྱད་པར་ཅན་ལ་བརྟེན་ནས། ཆོས་ཐམས་ཅད་རྣམ་པ་ཐམས་ཅད་དུ་མངོན་པར་རྫོགས་པར་བྱང་ཆུབ་པའི་ཡུལ་ཅན་གྱི་རིག་པ་དེ།
སངས་རྒྱས་ཀྱི་སྤྱན་གྱི་མཚན་ཉིད། ས་མཚམས་ལ། དང་པོ་ནི། ཚོགས་ལམ། གཉིས་པ་ནི་སྦྱོར་ལམ། གསུམ་པ་ནི་བྱང་སེམས་འཕགས་པའི་མཉམ་གཞག བཞི་པ་ནི་བྱང་སེམས་འཕགས་པའི་རྗེས་ཐོབ། ལྔ་པ་མཚན་ཉིད་པ་སངས་རྒྱས་ཀྱི་ས་ན་ཡོད་ཅིང༌། རྗེས་མཐུན་པ་ས་བདུན་པ་ཡང་ཡོད་དོ། ། གཉིས་པ་མངོན་ཤེས་ལ།
རང་གི་བདག་རྐྱེན་བསམ་གཏན་ལ་བརྟེན་ནས་རང་ཡུལ་མངོན་སུམ་དུ་མཐོང་བའི་རིག་པ་དེ་མངོན་ཤེས་ཀྱི་མཚན་ཉིད། དེ་ལ་དབྱེ་ན་དྲུག་ལས། བདག་རྐྱེན་བསམ་གཏན་ལ་བརྟེན་ནས་ས་གཡོ་བ་ལ་སོགས་པར་བྱེད་ནུས་པའི་ཞི་ལྷག་ཟུང་འབྲེལ་དེ། རྫུ་འཕྲུལ་གྱི་དེའི་མཚན་ཉིད། ཡང་དེ་ལ་བརྟེན་ནས། འཇིག་རྟེན་གྱི་ཁམས་ཐམས་ཅད་ན་གནས་པའི་སྒྲ་ཆུང་ངུ་དང་ཅི་ཤོས་ཐོས་པར་ནུས་པའི་ཞི་ལྷག་ཟུང་འབྲེལ་གྱི་ཏིང་ངེ་འཛིན་དེ། ལྷའི་རྣ་བའི་དེའི་མཚན་ཉིད། དེ་ལ་བརྟེན་ནས། གཞན་གྱི་སེམས་འདོད་ཆགས་ཡོད་མེད་སོགས་ཤེས་པར་བྱེད་ནུས་པའི་ཞི་ལྷག་ཟུང་འབྲེལ་གྱི་མཁྱེན་པ་དེ། གཞན་སེམས་ཤེས་པའི་དེའི་མཚན་ཉིད།
དེ་ལ་བརྟེན་ནས། རང་གཞན་གྱི་ཚེ་རབས་དཔག་ཏུ་མེད་པ་རྗེས་སུ་དྲན་པར་བྱེད་ནུས་པའི་ཞི་ལྷག་ཟུང་འབྲེལ་གྱི་མཁྱེན་པ་དེ། སྔོན་གྱི་གནས་རྗེས་སུ་དྲན་པའི་དེའི་མཚན་ཉིད། རང་གི་བདག་རྐྱེན་བསམ་གཏན་གྱི་དངོས་གཞི་ལ་བརྟེན་ནས། སེམས་ཅན་ཐམས་ཅད་འཆི་འཕོ་བ་དང༌། སྐྱེ་བ་དང༌། དེ་དག་གི་ཁ་དོག་སྣ་ཚོགས་པ་རྣམས་མངོན་སུམ་དུ་མཐོང་བར་ནུས་པའི་ཞི་ལྷག་ཟུང་འབྲེལ་གྱི་མཁྱེན་པ་དེ། ཚེ་འདིར་བསམ་གཏན་སྒོམ་པ་ལས་བྱུང་བའི་ལྷའི་མིག་གི་མངོན་ཤེས་ཀྱི་མཚན་ཉིད། འདི་དང་ལྷའི་སྤྱན་གཉིས་ལ་ཁྱད་པར་ཅི་ཡོད་ཅེ་ན། སྔ་མ་ནི་སྔོན་གྱི་ལས་ཀྱི་རྣམ་པར་སྨིན་པ་ལས་བྱུང་བ་ཡིན་ལ།
ཕྱི་མ་ནི་ཚེ་འདིར་བསམ་གཏན་སྒོམ་པ་ལས་བྱུང་བ་ནི་འདིའི་ཁྱད་པར་ཡིན་པར་ཉི་སྣང་ལས་བཤད། འབུམ་ཕྲག་གསུམ་པ་དེའི་སྟེང་དུ་སྤྱན་དང་མངོན་ཤེས་ཀྱི་སྡེ་ཚན་མི་གཅིག་པ་དང༌། སྔ་མས་འཆི་འཕོ་དང༌། སྐྱེ་བ་མཐོང་བ་དང༌། ཕྱི་མས་གཟུགས་ཐམས་ཅད་མཐོང་བས་ཡུལ་གྱི་ཁྱད་པར་དང༌། ཁྱད་པར་གསུམ་ལྡན་དུ་འཆད་ཀྱང་མི་འཐད་དེ། ཕྱི་མས་ཀྱང་འཆི་འཕོ་དང༌། སྐྱེ་བ་མཐོང་བར་མདོ་ཉིད་ལས་བཤད་པའི་ཕྱིར་རོ། ། སྡེ་ཚན་མི་གཅིག་པ་ནི་རྩོད་གཞི་ཡིན་པའི་ཕྱིར་རོ། ། རང་གི་བདག་རྐྱེན་བསམ་གཏན་ས་དྲུག་པོ་གང་རུང་ལ་བརྟེན་ནས།
སྒྲིབ་གཉིས་གང་རུང་གི་ས་བོན་སྤངས་པའི་རྣམ་གྲོལ་ལམ། སྤོང་བར་བྱེད་བཞིན་བའི་བར་ཆད་མེད་ལམ་གྱི་ངོ་བོར་སྐྱེས་པའི་ཞི་ལྷག་ཟུང་འབྲེལ་དེ། ཟག་པ་ཟད་པ་ཤེས་པའི་མངོན་ཤེས་ཀྱི་མཚན་ཉིད། སྐབས་འདིར་དྲུག་པོ་གང་རུང་ཡིན་ན་དགེ་བ་ཡིན་པས་ཁྱབ་སྟེ། མངོན་པ་གོང་མ་ལས་ངོ་བོ་ཏིང་ངེ་འཛིན་དང༌། ཤེས་རབ་ཏུ་བཤད་པའི་ཕྱིར་དང༌། མངོན་པ་འོག་མ་ལས། མིག་དང་རྣ་བའི་མངོན་ཤེས་ནི། ། ལུང་དུ་མ་བསྟན་ལྷག་རྣམས་དགེ ། ཞེས་བྱའོ། །
མིག་དང་རྣ་བའི་མངོན་ཤེས་ཀྱི་ཐུན་མོང་མིན་པའི་བདག་རྐྱེན་ནི་དབང་པོ་གཟུགས་ཅན་པ་ཡིན་ལ། ལྷག་མ་བཞི་ནི་ཐུན་མོང་གི་བདག་རྐྱེན་ཡིད་ལ་བརྟེན་པ་ཡིན་ནོ། ། ས་མཚམས་ལ་མངོན་ཤེས་དང་པོ་ལྔ་ནི་ཕྱི་རོལ་པ་དང་ཐུན་མོང་བ་ཡིན་ལ། དྲུག་པ་ནི་འཕགས་པ་ཐམས་ཅད་ལ་ཡོད་དོ། ། འདིར་དངོས་སུ་བསྟན་པའི་སྤྱན་དང་མངོན་པར་ཤེས་པ་འདི་དག་ནི་བྱང་སེམས་དང་སངས་རྒྱས་ཀྱི་དབང་དུ་བྱས་པར་ཡིན་པར་མདོ་ལས་བཤད་དོ། ། དྲུག་པ་སྒྲུབ་པ་མཐར་ཐུག་པའི་རྒྱུ་མཐོང་སྒོམ་གཉིས་ལ་འདོམས་པའི་གདམས་ངག་ལ། མཐོང་སྒོམ་གྱི་ལམ་དོན་དམ་པར་མི་དམིགས་ཤིང༌། ཀུན་རྫོབ་ཏུ་སྒྲིབ་པའི་གཉེན་པོར་ཉམས་སུ་ལོང་ཞིག་ཅེས་འདོམས་པའི་དེ་བཞིན་གཤེགས་པའི་གསུང་དེ། འདིར་བསྟན་གྱི་མཐོང་སྒོམ་གྱི་ལམ་ལ་འདོམས་པའི་གདམས་ངག་གི་མཚན་ཉིད། སྔར་བཤད་པའི་གདམས་ངག་བཅུའི་མཚན་ཉིད་རྣམས་སོ་སོར་འཕྲལ་ནས་ཤེས་པར་བྱའོ། །
གཉིས་པ་བསྟན་བྱ་སྒྲུབ་པ་ཉིད་བཤད་པ་ལ། སྒྲུབ་པའི་དང་པོ་ངེས་འབྱེད་ཡན་ལག་བཤད་པ་དང༌། སྒྲུབ་པ་ཁྱད་པར་དུ་འཕེལ་བའི་རིམ་པ་བཤད་པའོ། ། དང་པོ་ལ། རང་རྒྱུ་ཐེག་ཆེན་གྱི་ཐར་པ་ཆ་མཐུན་རྫོགས་རྗེས་སུ་བྱུང་ཞིང༌། ཆོས་ཉིད་ལ་དོན་སྤྱིའི་ཚུལ་གྱིས་སྒོམ་བྱུང་གཙོ་བོར་གྱུར་པའི་ཐེག་ཆེན་སོ་སྐྱེའི་མངོན་རྟོགས་སམ། འདིར་བསྟན་གྱི་ཁྱད་ཆོས་ལྔ་དང་ལྡན་པའི་ངེས་འབྱེད་ཆ་མཐུན་དེ། འདིར་བསྟན་གྱི་ཐེག་ཆེན་གྱི་ངེས་འབྱེད་ཡན་ལག་གི་མཚན་ཉིད། ཁྱད་ཆོས་ལྔ་ནི། ཐེག་ཆེན་སྦྱོར་ལམ་དང་ཐུན་མོང་མིན་པའི་དམིགས་པ་ལ་དམིགས་པ་དེ་དང༌།
ཐུན་མོང་མིན་པའི་རྣམ་པས་སྒྲོ་འདོགས་གཅོད་པ་དང༌། དེ་དང་ཐུན་མོང་མིན་པའི་རྟོགས་རིགས་ཀྱི་རྒྱུ་བྱེད་པ་དང༌། དེ་དང་ཐུན་མོང་མིན་པའི་སྤང་བྱ་སྤོང་བ་དང༌། དེ་དང་ཐུན་མོང་མིན་པའི་ཡོངས་འཛིན་དང་ལྡན་པའོ། ། ཐེག་ཆེན་སྦྱོར་ལམ་གྱི་སྒྲོ་འདོག་བཅད་པའི་གཞིར་བཟུང་ཞིང༌། ཐེག་ཆེན་སྦྱོར་ལམ་གྱི་སྒྲོ་འདོགས་བཅད་པའི་གཞིར་མ་བཟུང་བ་དེ། ཐེག་ཆེན་གྱི་སྦྱོར་ལམ་གྱི་ཐུན་མོང་མིན་པའི་དམིགས་པའི་ཁྱད་པར་གྱི་མཚན་ཉིད། དེ་ནི་མི་རྟག་ལ་སོགས་བཅུ་དྲུག་ལྟ་བུ་དང༌། གཟུགས་སོགས་ངོ་བོ་ཉིད་མེད་པ་ལྟ་བུའོ། ། སྦྱོར་ལམ་གྱི་ངོ་བོར་གྱུར་པའི་སྒོ་ནས་ཆོས་ཀྱི་བདག་མེད་རྟོགས་པའི་འཛིན་སྟངས་ཀྱི་བྱེ་བྲག་དེ།
ཐེག་ཆེན་སྦྱོར་ལམ་གྱི་ཐུན་མོང་མིན་པའི་རྣམ་པའི་ཁྱད་པར་གྱི་མཚན་ཉིད། དེ་ནི་བྱང་སེམས་སྦྱོར་ལམ་པའི་རྒྱུད་ཀྱི་མངོན་ཞེན་མེད་པའི་རྣམ་པ་ཅན་གྱི་ཡེ་ཤེས་ལྟ་བུའོ། ། རང་འབྲས་ཐེག་པ་གསུམ་ཆར་གྱི་རྟོགས་རིགས་ཚང་བར་ཐོབ་པའི་ཐེག་ཆེན་གྱི་མཐོང་ལམ་རང་སྟོབས་ཀྱི་འདྲེན་ནུས་པ་དེ། ཐེག་ཆེན་སྦྱོར་ལམ་གྱི་ཐུན་མོང་མ་ཡིན་པའི་རྒྱུའི་ཁྱད་པར་གྱི་མཚན་ཉིད། དེ་ནི་བྱང་སེམས་སྦྱོར་ལམ་པའི་རྒྱུད་ཀྱི་བདག་མེད་གཉིས་ཀ་རྟོགས་པའི་ཡེ་ཤེས་ལྟ་བུ་ལ་བྱའོ། ། ཐེག་ཆེན་སྦྱོར་ལམ་པ་ཐེག་དམན་དུ་མི་ལྟུང་བར་ཐེག་ཆེན་དུ་ཡོངས་སུ་འཛིན་པའི་དགེ་བའི་བཤེས་གཉེན་དེ། ཐེག་ཆེན་སྦྱོར་ལམ་པའི་ཐུན་མོང་མ་ཡིན་པའི་ཡོངས་འཛིན་གྱི་མཚན་ཉིད། ཐེག་ཆེན་གྱི་སྦྱོར་ལམ་དང་འཛིན་སྟངས་མི་འགལ་བའི་འདིར་བསྟན་གྱི་རྟོག་པ་བཞི་སྤོང་བར་ནུས་པའི་ཐེག་ཆེན་སྦྱོར་ལམ་གྱི་ནུས་པ་དེ། ཐེག་ཆེན་སྦྱོར་ལམ་གྱི་ཐུན་མོང་མིན་པའི་རྣམ་རྟོག་ལྡན་ཚུལ་གྱི་ཁྱད་པར་གྱི་མཚན་ཉིད། ཐེག་ཆེན་སྦྱོར་ལམ་ལ་དབྱེ་ན།
དྲོད། རྩེ་མོ། བཟོད་པ། ཆོས་མཆོག་དང་བཞི། མཚན་ཉིད་ནི་རིམ་པ་ལྟར་འགྲེལ་ཆེན་ལྟར་ན། རང་རྒྱུ་ཐེག་གྱི་ཐར་པ་ཆ་མཐུན་རྫོགས་རྗེས་སུ་ཀུན་ནས་ཉོན་མོངས་ཀྱི་བཟུང་བ་རང་བཞིན་མེད་པ་ལ་གསལ་སྣང་མཆེད་པའི་ཞི་ལྷག་ཟུང་འབྲེལ་གྱི་མཁྱེན་པ་དང༌། དྲོད་ཀྱི་ཡེ་ཤེས་རྫོགས་རྗེས་སུ་བྱུང་ཞིང༌། རྣམ་བྱང་གི་བཟུང་བ་རང་བཞིན་མེད་པ་ལ་གསལ་སྣང་གཙོ་བོར་མཆེད་པའི་ཞིག་ལྷག་ཟུང་འབྲེལ་གྱི་མཁྱེན་པ་དང༌། རྩེ་མོའི་ཡེ་ཤེས་རྫོགས་རྗེས་སུ། གང་ཟག་རྫས་ཡོད་ཀྱི་འཛིན་པ་རང་བཞིན་མེད་པ་ལ་གསལ་སྣང་གཙོ་བོར་མཆེད་པའི་ཞི་ལྷག་ཟུང་འབྲེལ་གྱི་མཁྱེན་པ་དང༌།
བཟོད་པ་རྫོགས་རྗེས་སུ། སྐྱེས་བུ་བཏགས་ཡོད་ཀྱི་འཛིན་པ་རང་བཞིན་མེད་པ་ལ་གསལ་སྣང་གཙོ་བོར་མཆེད་པའི་ཞི་ལྷག་ཟུང་འབྲེལ་གྱི་མཁྱེན་པའོ། ། རྩ་བ་དང༌། འགྲེལ་པ་དོན་གསལ་འདི་ལྟར་ན། དམིགས་པ་མི་རྟག་ལ་སོགས་པ་ཞེས་པའི་སྐབས་ནས་དངོས་སུ་བསྟན་པའི་དམིགས་རྣམ་རྒྱུ་གསུམ་གྱི་ཁྱད་པར་དང་ལྡན་པའི་ངེས་འབྱེད་ཆ་མཐུན་དེ་འདིར་བསྟན་གྱི་དྲོད་ཀྱི་མཚན་ཉིད་ཡིན་པ་ནས། ཏིང་འཛིན་དེའི་བྱེད་པ་ཉིད། ། ཞེས་པའི་སྐབས་ནས་དངོས་སུ་བསྟན་པའི་དམིགས་རྣམ་རྒྱུ་གསུམ་གྱི་ཁྱད་པར་དང་ལྡན་པའི་ངེས་འབྱེད་ཆ་མཐུན་དེ། འདིར་བསྟན་གྱི་ཆོས་མཆོག་གི་མཚན་ཉིད། ཞེས་སྦྱར་ན་ལེགས་སོ་བྱེ་བྲག་ཏུ་སྤང་བྱ་རྟོག་པའི་རྣམ་པར་གཞག་པ་ལ། ཡུལ་གྱི་གནས་ཚུལ་ལ་ཕྱིན་ཅི་ལོག་ཏུ་ཞུགས་པའི་བློ་གང་ཞིག
གཙོ་བོར་ཐམས་ཅད་མཁྱེན་པ་ལ་བར་དུ་གཅོད་བྱེད་དེ། འདིར་བསྟན་གྱི་སྤང་བྱ་རྟོག་པའི་མཚན་ཉིད། དེ་ལ་ཡུལ་གྱི་སྒོ་ནས་དབྱེ་ན། གཟུང་རྟོག་དང༌། འཛིན་རྟོག་གཉིས། འདིར་བསྟན་གྱི་སྤང་བྱ་རྟོག་པ་གང་ཞིག ཡུལ་བཟུང་བ་ལ་དམིགས་ནས་བཟུང་བར་ཞེན་པའི་བློ་དེ། འདིར་བསྟན་བཟུང་རྟོག་གི་མཚན་ཉིད། དབྱེ་ན་ཀུན་ནས་ཉོན་མོངས་བཟུང་རྟོག་དང༌། རྣམ་བྱང་བཟུང་རྟོག་གཉིས།
འདིར་བསྟན་གྱི་སྤང་བྱ་རྟོག་པ་གང་ཞིག ཀུན་ནས་ཉོན་མོངས་ཀྱི་ཕྱོགས་ལ་དམིགས་ནས་བཟུང་བར་ཞེན་པའི་བློ་དེ། འདིར་བསྟན་ཀུན་ནས་ཉོན་མོངས་བཟུང་རྟོག་གི་མཚན་ཉིད། དེ་ལ་ཡུལ་གྱི་སྒོ་ནས་དབྱེ་ན་དགུ། འདིར་བསྟན་གྱི་སྤང་བྱ་རྟོག་པ་གང་ཞིག རྣམ་བྱང་གི་ཕྱོགས་ལ་དམིགས་ནས་བཟུང་བར་ཞེན་པའི་བློ་དེ། འདིར་བསྟན་གྱི་རྣམ་བྱང་བཟུང་རྟོག་གི་མཚན་ཉིད། དེ་ལ་ཡུལ་གྱི་སྒོ་ནས་དབྱེ་ན་དགུ། འདིར་བསྟན་གྱི་སྤང་བྱ་རྟོག་པ་གང་ཞིག ཡུལ་འཛིན་པ་ལ་དམིགས་ནས་འཛིན་པར་ཞེན་པའི་བློ་དེ།
འདིར་བསྟན་འཛིན་རྟོག་གི་མཚན་ཉིད། དེ་ལ་དབྱེ་ན། རྫས་འཛིན་རྟོག་པ་དང༌། བཏགས་འཛིན་རྟོག་པ་གཉིས། འདིར་བསྟན་རྟོག་པ་གང་ཞིག གང་ཟག་གི་གདགས་གཞིར་གྱུར་པའི་འཛིན་པ་ལ་དམིགས་ནས་རྫས་ཡོད་དུ་ཞེན་པའི་བློ་དེ། འདིར་བསྟན་རྫས་འཛིན་རྟོག་པའི་མཚན་ཉིད། དེ་ལ་ཡུལ་གྱི་སྒོ་ནས་དབྱེ་ན་དགུ། འདིར་བསྟན་གྱི་སྤང་བྱ་རྟོག་པ་གང་ཞིག སྐྱེས་བུའི་གདགས་གཞིར་གྱུར་པའི་འཛིན་པ་ལ་དམིགས་ནས་བཏགས་པ་ཙམ་དུ་ཞེན་པའི་བློ་དེ།
འདིར་བསྟན་བཏགས་འཛིན་རྟོག་པའི་མཚན་ཉིད། དེ་ལ་ཡུལ་གྱི་སྒོ་ནས་དབྱེ་ན་དགུ། དེ་ལྟར་རྟོག་པ་སུམ་ཅུ་སོ་དྲུག་པོ་དེ་ལ། ཁམས་གསུམ་གྱི་དབྱེ་བས་བརྒྱ་རྩ་བརྒྱད་དུ་ཡང་འགྱུར་རོ། ། འདིར་བསྟན་གྱི་སྤང་བྱ་རྟོག་པ་ལ་སྤོང་བྱེད་གཉེན་པོའི་སྒོ་ནས་དབྱེ་ན། མཐོང་སྤངས་སུ་གྱུར་པའི་རྟོག་པ་དང༌། སྒོམ་སྤངས་སུ་གྱུར་པའི་རྟོག་པ་གཉིས། འདིར་བསྟན་གྱི་སྤངས་བྱ་རྟོག་པ་གང་ཞིག གྲུབ་མཐའི་དབང་གིས་སྒྲོ་བཏགས་པ་དེ། དང་པོའི་མཚན་ཉིད།
འདིར་བསྟན་གྱི་སྤང་བྱ་རྟོག་པ་གང་ཞིག གྲུབ་མཐའ་ངན་པས་སྒྲོ་བཏགས་པ་ལ་མ་ལྟོས་པར་ལྷན་སྐྱེས་སུ་འབྱུང་བ་དེ་གཉིས་པའི་མཚན་ཉིད། འདིར་བསྟན་གྱི་རྟོག་པ་ལྷན་སྐྱེས་ཡིན་ན། གྲུབ་མཐའ་ལ་མ་ཞུགས་པ་ཁོ་ནའི་རྒྱུད་ལ་འབྱུང་བས་མ་ཁྱབ་སྟེ། གྲུབ་མཐའ་ལ་མ་ཞུགས་པའི་གང་ཟག་གི་རྒྱུད་ལ་བཏགས་འཛིན་རྟོག་པ་ལྷན་སྐྱེས་མི་འབྱུང་བའི་ཕྱིར། གཉིས་པོ་རེ་རེ་ལ་ཡང་བཟུང་རྟོག་དང་འཛིན་རྟོག་གཉིས་གཉིས་སུ་ཕྱེ་བ་ནས་བཟུང་སྟེ། བརྒྱ་རྩ་བརྒྱད་དུ་དབྱེ་བའི་བར་སྔ་མ་ཁོ་ན་བཞིན་དུ་སྦྱར་བར་བྱའོ། ། གཉིས་པ་སྒྲུབ་པ་ཁྱད་པར་དུ་འཕེལ་བའི་རིམ་པ་བཤད་པ་ལ། སྒྲུབ་པའི་ཡན་ལག་བཤད་པ་དང༌། ཡན་ལག་ཅན་སྒྲུབ་པའི་དབྱེ་བ་བཤད་པའོ། །
དང་པོ་ལ། སྒྲུབ་པའི་རྟེན་དང༌། དམིགས་པ་གཉིས། དང་པོ་ལ། བསྟན་བྱའི་གཙོ་བོ་བཤད་པ་དང༌། དེ་ལས་འཕྲོས་པའི་དོན་བཤད་པའོ། ། དང་པོ་ལ། རང་གི་རྟེན་ཆོས་ཐེག་ཆེན་སྒྲུབ་པའི་རྟེན་གཞིར་གྱུར་པ་དེ། ཐེག་ཆེན་སྒྲུབ་པའི་རྟེན་གྱི་མཚན་ཉིད། དེ་ལ་དབྱེ་ན།
གནས་སྐབས་ཀྱི་རྟེན་དང༌། མཐར་ཐུག་གི་རྟེན་གཉིས། གནས་སྐབས་ཀྱི་རྟེན་ནི་སྒྲུབ་པ་པོ་བྱང་སེམས་ཉིད་ལ་བྱ། མཐར་ཐུག་གི་རྟེན་ནི་བྱང་སེམས་དེའི་རྒྱུད་ཀྱི་སེམས་རང་བཞིན་གྱི་རྣམ་པར་དག་པ་ལ་བྱའོ། ། སེམས་ཀྱི་རང་བཞིན་རྣམ་དག་དེ་ལ་ངོ་བོ་གཅིག་ཅིང༌། ལྡོག་པའི་སྒོ་ནས་དབྱེ་ན། སེམས་རང་བཞིན་གྱི་འོད་གསལ་བ་དང༌། སེམས་ཀྱི་ཆོས་དབྱིངས་རྣམ་པ་གཉིས་སུ་འགྱུར་ལ། དེ་གཉིས་དབྱེར་མེད་པ་ལ་རང་བཞིན་གནས་རིགས་ཞེས་བྱ་ཞིང༌། འབྲས་བུའི་གནས་སྐབས་སུ་ཟག་པ་མེད་པའི་ཡེ་ཤེས་དང༌།
ཆོས་ཉིད་དབྱེར་མེད་པའི་སངས་རྒྱས་ཀྱི་དེ་ལ་སངས་རྒྱས་ཀྱིས་ཆོས་ཀྱི་སྐུ་ཞེས་བྱའོ། ། འདི་ལ་རྟེན་གྱི་སྒོ་ནས་དབྱེ་ན། རྟེན་ཆོས་སྒྲུབ་པ་བཅུ་གསུམ་གྱི་དབྱེ་བས་བཅུ་གསུམ་མོ། ། བཅུ་གསུམ་ནི། རྟོགས་པའི་ཆོས་དྲུག་གི་སྒྲུབ་པ་དྲུག གཉེན་པོའི་སྒྲུབ་པ། སྤོང་བའི་སྒྲུབ་པ། དེ་དག་ཡོངས་སུ་གཏུགས་པའི་སྒྲུབ་པ། ཤེས་རབ་སྙིང་བརྩེར་བཅས་པའི་སྒྲུབ་པ། ཐུན་མོང་མ་ཡིན་པའི་སྒྲུབ་པ།
གཞན་དོན་གོ་རིམ་དུ་བྱེད་པའི་སྒྲུབ་པ། ཡེ་ཤེས་བརྩོལ་བ་མི་མངའ་བར་འཇུག་པའི་སྒྲུབ་པ་དང་བཅུ་གསུམ་ཡིན་ལ། ཐེག་ཆེན་གྱི་སྦྱོར་ལམ་བཞི་དང༌། མཐོང་ལམ་དང༌། ས་བདུན་པ་མན་ཆད་ཀྱི་སྒོམ་ལམ་རྣམས་ལ་རྟོགས་པའི་ཆོས་དྲུག་གི་སྒྲུབ་པ་ཞེས་བྱ། ས་བརྒྱད་པའི་བར་ཆད་མེད་ལམ་ལ་གཉེན་པོའི་སྒྲུབ་པ་ཞེས་བྱ། ས་བརྒྱད་པའི་ཉོན་སྒྲིབ་སྤངས་པའི་རྣམ་གྲོལ་ལམ་ལ་སྤོང་བའི་སྒྲུབ་པ་ཞེས་བྱ། འདིར་སྤངས་པ་དང་སྤོང་བ་དོན་གཅིག་པ་ཡིན་ཏེ། དཔེར་ན་སྤོང་བ་ཆེན་པོ་བཞིན་ནོ། ། ས་བརྒྱད་པའི་ཤེས་སྒྲིབ་སྤངས་པའི་རྣམ་གྲོལ་ལམ་ལ་དེ་དག་ཡོངས་སུ་གཏུགས་པའི་བསྒྲུབ་པ་ཞེས་བྱ།
ས་དགུ་པའི་མཉམ་གཞག་ཡེ་ཤེས་ལ་ཤེས་རབ་སྙིང་བརྩེར་བཅས་པའི་སྒྲུབ་པ་ཞེས་བྱ། ས་དགུ་པའི་ཁྱད་པར་གྱི་ལམ་ལ་ཐུན་མོང་མིན་པའི་སྒྲུབ་པ་ཞེས་བྱ། ས་བཅུ་པའི་ཡེ་ཤེས་ལ་གཞན་དོན་གོ་རིམ་དུ་བྱེད་པའི་སྒྲུབ་པ་ཞེས་བྱ། རྒྱུན་མཐའི་ཡེ་ཤེས་ལ་ཡེ་ཤེས་རྩོལ་བ་མི་མངའ་བར་འཇུག་པའི་སྒྲུབ་པ་ཞེས་བྱ། དེ་ལྟར་ན། རང་གི་རྟེན་ཆོས་ཐེག་ཆེན་གྱི་སྦྱོར་ལམ་དྲོད་ཀྱི་རྟེན་གཞིར་གྱུར་པའི་སེམས་ཀྱི་རང་བཞིན་རྣམ་དག་དེ། ཐེག་ཆེན་གྱི་སྦྱོར་ལམ་གྱི་དྲོད་ཀྱི་སྒྲུབ་པའི་རྟེན་དུ་གྱུར་པའི་རིགས་ཀྱི་མཚན་ཉིད་ཡིན་པ་ནས། རང་གི་རྟེན་ཆོས་རྒྱུན་མཐའི་ཡེ་ཤེས་ཀྱི་རྟེན་གཞིར་གྱུར་པའི་སེམས་ཀྱི་རང་བཞིན་རྣམ་དག་དེ། ཡེ་ཤེས་རྩོལ་བ་མི་མངའ་བར་འཇུག་པའི་སྒྲུབ་པའི་རྟེན་དུ་གྱུར་པའི་རིགས་ཀྱི་མཚན་ཉིད་ཀྱི་བར་དུ་སྦྱར་ཏེ་ཤེས་པར་བྱའོ། ། གཉིས་པ་དེ་ལ་འཕྲོས་ནས་རིགས་ཀྱི་རྣམ་པ་བཞག་པ་ལ།
བྱེ་བྲག་ཏུ་སྨྲ་བས་སེམས་བྱུང་མ་ཆགས་པའི་རང་བཞིན་འདོད་པ་ཆུང་ཞིང་ཆོག་ཤེས་པ་དེ། རིགས་ཀྱི་མཚན་ཉིད། དེ་ལ་དབྱེ་ན། གནས་མལ་དང༌། ཆོས་གོས་དང༌། བསོད་སྙོམས་ངན་ངོན་ཙམ་གྱིས་ཆོག་ཤེས་པ་དང་གསུམ། སྤོང་བ་དང་སྒོམ་པ་ལ་མངོན་པར་དགའ་བ་སྟེ། འཕགས་པའི་རིགས་བཞིར་འདོད་དོ། ། མདོ་སྡེ་པས་ཟག་པ་མེད་པའི་སེམས་ཀྱི་ས་བོན་བྱང་ཆུབ་འབྱུང་རུང་གི་ནུས་པ་དེ་ལ་རིགས་ཀྱི་མཚན་ཉིད་དུ་འདོད་དོ། ། སེམས་ཙམ་པ་ལ་ལུགས་གཉིས་ལས།
ཕྱོགས་ཀྱི་གླང་པོས། སེམས་བྱུང་བརྩེ་བ་དང་ཤེས་རབ་ཀྱི་རང་བཞིན་ལ་རིགས་སུ་འདོད་དོ། ། ཐོགས་མེད་སྐུ་མཆེད་ཀྱི་ལུགས་ལ། རང་བཞིན་གནས་རིགས་དང༌། རྒྱས་འགྱུར་གྱི་རིགས་གཉིས། དང་པོ་ནི། ཀུན་གཞིའི་རྣམ་པར་ཤེས་པའམ། ཡིད་ཀྱི་རྣམ་པར་ཤེས་པའི་སྟེང་གི་རང་འབྲས་བྱང་ཆུབ་འབྱུང་རུང་གི་ནུས་པ། ཐོག་མ་མེད་པའི་དུས་ཅན་ཅིག་ལ་འདོད་དོ། ། འདི་ལ་མིང་གི་རྣམ་གྲངས་ནི་སྐྱེ་མཆེད་དྲུག་གི་ཁྱད་པར།
ཐོས་པའི་བག་ཆགས། ཟག་པ་མེད་པའི་ས་བོན་ཞེས་བྱ། རྒྱས་འགྱུར་གྱི་རིགས་ནི། གསར་དུ་ཡང་དག་པར་བླངས་པ་ལས་བྱུང་བའི་བྱང་ཆུབ་ཐོབ་རུང་གི་ནུས་པའོ། ། མདོར་ན་གྲུབ་མཐའ་སྨྲ་བ་དེ་གསུམ་གྱིས། རིགས་ལ་དངོས་པོས་ཁྱབ་པར་འདོད་དོ། ། མདོར་ན་སེམས་ཙམ་པའི་ལུགས་ཀྱི་རང་བཞིན་གནས་རིགས་དེ་ཉིད། རྐྱེན་གྱི་ནུས་པས་བལྟས་པར་བྱས་པ་ན་རྒྱས་འགྱུར་གྱི་རིགས་ཞེས་བྱ་བ་ཡིན་ཏེ། རྒྱ་མཚོ་སྤྲིན་ལས། རིགས་དེ་ཉིད་གནས་སྐབས་ཀྱི་ཁྱད་པར་གཞན་དུ་གྱུར་པ་ལས་མིང་གཞན་གྱི་བསྟན་པ་ནི།
ཡང་དག་པར་སྒྲུབ་པར་ཞེས་བྱའོ། ། ཞེས་གསུངས་པའི་ཕྱིར་རོ། ། མདོར་ན་རིགས་ཆད་པའི་སེམས་ཅན་དང༌། མ་ཆད་པའི་སེམས་ཅན་གཉིས། རིགས་མ་ཆད་པ་ལ་རིགས་ངེས་པ་དང༌། མ་ངེས་པ་གཉིས། ངེས་པ་ལ་ཉན་ཐོས་སུ་རིགས་ངེས་པ། རང་རྒྱལ་དུ་རིགས་ངེས་པ། སངས་རྒྱས་སུ་རིགས་ངེས་པ་དང་གསུམ་དུ་སེམས་ཙམ་པ་བཞེད་དོ། ། སེམས་ཙམ་པས་ཆོས་དབྱིངས་རིགས་བཏགས་པ་བར་བཞེད་པའི་སྐབས་ཀྱང་ཡོད་དོ། །
མངོན་པ་ཀུན་ལས་བཏུས་ལས་ཅིའི་ཕྱིར་ཆོས་ཀྱི་དབྱིངས་ཞེས་བྱ་ཞེས་ན། ཉན་ཐོས་དང༌། རང་སངས་རྒྱས་དང༌། སངས་རྒྱས་ཀྱི་ཆོས་ཐམས་ཅད་ཀྱི་རྒྱུ་ཡི་ཕྱིར། ཞེས་པ་དང༌། དབུས་མཐའ་ལས་ཀྱང་དེ་བཞིན་དུ་བཤད་དོ། ། དབུ་མའི་ལུགས་ལ་རིགས་བཤད་པ་དང༌། ཞར་ལ་བདེ་གཤེགས་སྙིང་པོ་ངོས་བཟུང་བ་གཉིས། གནས་གྱུར་པ་ན་བྱང་ཆུབ་ཏུ་འགྱུར་དུ་རུང་བ་དེ། སྤྱིར་རིགས་ཙམ་གྱི་མཚན་ཉིད།
དེ་ལ་ངོ་བོའི་སྒོ་ནས་དབྱེ་བ་དང༌། རྟེན་ཆོས་ཀྱི་སྒོ་ནས་དབྱེ་བ་གཉིས། དང་པོ་ལ། རང་བཞིན་གནས་རིགས་དང༌། རྒྱས་འགྱུར་གྱི་རིགས་གཉིས་སོ། ། དྲི་མ་དང་བཅས་པའི་སེམས་ཀྱི་རང་བཞིན་གང་ཞིག བློ་བུར་གྱི་དྲི་མས་རྣམ་པར་དག་པ་ན་སངས་རྒྱས་ཀྱི་ཆོས་ཀྱི་སྐུར་འགྱུར་དུ་རུང་བ་དེ། དང་པོའི་མཚན་ཉིད། དེ་ལ་ལྡོག་པའི་སྒོ་ནས་དབྱེ་ན། དྲི་མ་དང་བཅས་པའི་སེམས་ཀྱི་ཆོས་དབྱིངས་དང༌།
དྲི་མ་དང་བཅས་པའི་སེམས་རང་བཞིན་གྱི་འོད་གསལ་བ་གཉིས། དང་པོ། བློ་བུར་གྱི་དྲི་མས་རྣམ་པར་དག་པ་སངས་རྒྱས་ཀྱི་ངོ་བོར་ཉིད་སྐུར་འགྱུར་རུང་ཡིན་ཕྱིར། ཆོས་ཉིད་རང་བཞིན་གནས་རིགས་ཞེས་བྱ། ཕྱི་མ་ཡང་སེམས་ཀྱི་རང་བཞིན་ཡིན་པ་གང་ཞིག གནས་གྱུར་པ་ན་ཡེ་ཤེས་ཀྱི་སྐུར་འགྱུར་རུང་ཡིན་ཕྱིར། ཆོས་ཅན་རང་བཞིན་རིགས་ཞེས་བྱ། གསར་དུ་ཡང་དག་པར་སྒྲུབ་པའི་དགེ་རྩ་གང་ཞིག སངས་རྒྱས་ཀྱི་ཀུན་རྫོབ་པའི་སྐུར་འགྱུར་རུང་སྟེ། རྒྱས་འགྱུར་གྱི་རིགས་ཀྱི་མཚན་ཉིད།
དེ་ནི་བསོད་ནམས་དང་ཡེ་ཤེས་ཀྱི་ཚོགས་གཉིས་ལ་བྱེད་དོ། ། གཉིས་པ་རྟེན་ཆོས་ཀྱི་སྒོ་ནས་དབྱེ་ན། ཉན་ཐོས་ཀྱི་རིགས། རང་སངས་རྒྱས་ཀྱི་རིགས། རྫོགས་པའི་སངས་རྒྱས་ཀྱི་རིགས་དང་གསུམ། དེ་རེ་རེ་ལ་ཡང་རང་བཞིན་གནས་རིགས་དང༌། རྒྱས་འགྱུར་གྱི་རིགས་གཉིས་གཉིས་སུ་དབྱེར་ཡོད་ལ། ཉན་ཐོས་ཀྱི་རིགས་ཅན་གྱི་སེམས་ཀྱི་ཆོས་དབྱིངས་དེ་ལ་ཉན་ཐོས་ཀྱི་རང་བཞིན་གནས་རིགས་ཞེས་བྱ་སྟེ། ཉན་ཐོས་ཀྱི་སེམས་ཀྱི་རང་བཞིན་གང་ཞིག གནས་གྱུར་པ་ན་ཉན་ཐོས་ཀྱི་ལྷག་མེད་མྱང་འདས་སུ་འགྱུར་དུ་རུང་བའི་ཕྱིར་རོ། །
དེ་བཞིན་དུ་གཞན་ལ་ཡང་སྦྱར་བར་བྱའོ། ། ཞར་ལ་བདེ་གཤེགས་སྙིང་པོ་ངོས་བཟུང་བ་ལ། སེམས་རང་བཞིན་གྱིས་རྣམ་པར་དག་པའི་དབྱིངས་དེ། བདེ་གཤེགས་སྙིང་པོའི་མཚན་ཉིད། དེ་ལ་དབྱེ་ན། ཆོས་སྐུ་དང༌། དེ་བཞིན་ཉིད་དང༌། རིགས་དང་རྣམ་པ་གསུམ་མོ། ། དང་པོ་ཆོས་ཀྱི་སྐུ་ནི། དེ་བཞིན་གཤེགས་པའི་སྙིང་པོ་དངོས་ཡིན།
དེ་སེམས་ཅན་ཐམས་ཅད་ཀྱི་རྒྱུད་ལ་ཡོད་པར་བཤད་པ་དེ། བཏགས་པ་བ་ཡིན། གཉིས་པ་དེ་བཞིན་ཉིད་ནི། དེ་བཞིན་གཤེགས་པ་དང༌། སེམས་ཅན་གཉིས་ཀའི་སྙིང་པོ་དངོས་ཡིན་ལ། གཉིས་ཀའི་རྒྱུད་ལ་ཡོད་པར་བཤད་པ་དེ་མཚན་ཉིད་པ་ཡིན། རང་བཞིན་དུ་གནས་པའི་རིགས་ནི། སེམས་ཅན་གྱི་སྙིང་པོ་དངོས་ཡིན། དེ་བཞིན་གཤེགས་པའི་སྙིང་པོ་བཏགས་པ་བ་ཡིན། འདི་ལ་ཁམས་བདེ་བར་གཤེགས་པའི་སྙིང་པོ་ཞེས་ཀྱང་བྱ་སྟེ།
སེམས་ཅན་གྱི་ཁམས་ཀྱང་ཡིན་ལ་སངས་རྒྱས་ཀྱི་སྙིང་པོར་ཡང་འགྱུར་དུ་རུང་བའི་ཕྱིར། མདོར་ན་སེམས་ཅན་གྱི་རྒྱུད་ཀྱི་སེམས་ཀྱི་ཆོས་ཉིད་གཅིག་ཉིད། དྲི་མ་དང་བཅས་པའི་ཆ་ནས་རིགས་དང་ཁམས་ཞེས་བྱ། རང་བཞིན་གྱིས་རྣམ་པར་དག་པའི་ཆ་ནས་བདེ་བར་གཤེགས་པའི་སྙིང་པོ་ཞེས་བྱའོ།

༈ །གཉིས་པ་སྒྲུབ་པའི་དམིགས་པ་བཤད་པ་ལ། སྒྲུབ་པའི་སྒྲོ་འདོགས་བཅད་པར་བྱ་བའི་དམིགས་པ་དང༌། སྒྲུབ་པའི་ཆེད་དུ་བྱ་བའི་དམིགས་པ་གཉིས། དང་པོ་ལ། ཐེག་ཆེན་སྒྲུབ་པས་སྒྲོ་འདོགས་གཅད་པར་བྱ་བའི་གཞི་དེ། ཐེག་ཆེན་སྒྲུབ་པའི་དམིགས་པའི་མཚན་ཉིད། དེ་ནི་ཤེས་བྱ་ཐམས་ཅད་ལ་བྱ་ཞིང༌། སྡེ་ཚན་གྱི་སྒོ་ནས་དབྱེ་ན། དགེ་མི་དགེ་ལུང་མ་བསྟན་གསུམ། ལུང་དུ་བསྟན་པ་གང་ཞིག དམ་པ་རྣམས་ཀྱི་བླང་བར་འོས་པ་དེ།
དགེ་བའི་མཚན་ཉིད། དེ་ལ་དབྱེ་ན་མངོན་པ་གོང་མ་ལས། བཅུ་གསུམ་དུ་བཤད་ལ། འོག་མ་ལྟར་ན། ངོ་བོ་ཉིད་ཀྱི་དགེ་བ། མཚུངས་ལྡན་གྱི་དགེ་བ། ཀུན་སློང་གི དོན་དམ་པའི་དགེ་བའོ། ། དང་པོ་ནི། དད་པ་ལ་སོགས་བཅུ་གཅིག་ལ་བྱ།
གཉིས་པ་ནི། དེ་དང་མཚུངས་ལྡན་དུ་བྱུང་བའི་སེམས་དང་སེམས་བྱུང་ལ་བྱ། གསུམ་པ་དེས་ཀུན་ནས་སླངས་པའི་ལུས་ངག་གི་ལས་ལ་བྱ། བཞི་པ་ནི། དེ་བཞིན་ཉིད་ལ་བྱའོ། ། ལུང་དུ་བསྟན་པ་གང་ཞིག སྐྱེས་བུ་དམ་པ་རྣམས་ཀྱིས་དོར་བར་བྱ་བ་དེ། མི་དགེ་བའི་མཚན་ཉིད། དེ་ལ་དབྱེ་ན། མངོན་པ་གོང་མ་ལས་བཅུ་གཉིས།
འོག་མ་ལྟར་ན་སྔ་མ་ལྟར་བཞི་ལས། དང་པོ་ནི། འདོད་པ་ཁམས་ཀྱི་འཇིག་མཐར་གཉིས་མ་གཏོགས་པའི་རྩ་ཉོན་རྣམས་ལ་བྱ། གཉིས་པ་ནི་དེ་དང་མཚུངས་ལྡན་དུ་བྱུང་བའི་སེམས་དང་སེམས་ལས་བྱུང་བ་ལ་བྱ། གསུམ་པ་དེས་ཀུན་ནས་སླང་བའི་ལུས་ངག་གི་ལས་ལ་བྱ། བཞི་པ་འཁོར་བ་ཐམས་ཅད་ལ་བྱ། དགེ་མི་དགེ་གང་དུ་ཡང་ལུང་བསྟན་མི་ནུས་པའི་ཆོས་དེ། ལུང་མ་བསྟན་གྱི་མཚན་ཉིད། དེ་ལ་དབྱེ་ན། གོང་མ་ལས་བཅུ་བཞིར་བཤད་ལ།
འོག་མ་ལྟར་ན་སྔ་མ་ལྟར་བཞི་ལས། དང་པོ་ནི། ཁམས་གོང་གི་རྩ་ཉོན་དང་ཉེ་ཉོན། འདོད་པ་ཁམས་ཀྱི་འཇིག་མཐར་ལྷན་སྐྱེས་རྣམས་ཡིན་ནོ། ། གཉིས་པ་ནི། དེ་དང་མཚུངས་པར་ལྡན་པའི་ཆོས་རྣམས་སོ། ། འདིར་དོན་དམ་པའི་དགེ་མི་དགེ་ལུང་མ་བསྟན་གསུམ་ནི་བཏགས་པ་བ་ཡིན་ནོ། ། ཡང་ལུང་མ་བསྟན་ལ་དབྱེ་ན། སྒྲིབ་པས་ལུང་མ་བསྟན་དང༌། མ་སྒྲིབ་པས་ལུང་མ་བསྟན་པ་གཉིས།
དང་པོ་ནི། ཉོན་མོངས་ཅན་གྱི་ཡིད་དང༌། ཁམས་གོང་གི་ཉོན་མོངས་ལྟ་བུ་ལ་བྱ། གཉིས་པ་ནི། ཀུན་གཞིའི་རྣམ་པར་ཤེས་པ་དང༌། ནམ་མཁའ་ལྟ་བུ་ལ་བྱའོ། ། དགེ་བ་ལ་དབྱེ་ན། འཇིག་རྟེན་པའི་རྟོགས་པ་དགེ་བ་དང༌། འཇིག་རྟེན་ལས་འདས་པའི་རྟོགས་པ་དགེ་བ་གཉིས། སོ་སོ་སྐྱེ་བོའི་སས་བསྡུས་ཀྱི་དགེ་བ་དང་པོའི་མཚན་ཉིད།
འཕགས་པའི་སས་བསྡུས་ཀྱི་དགེ་བ་དེ་གཉིས་པའི་མཚན་ཉིད། འཇིག་རྟེན་ལས་འདས་པའི་དགེ་བ་ལ་དབྱེ་ན། ཟག་བཅས་ཀྱི་དགེ་བ་དང༌། ཟག་མེད་ཀྱི་དགེ་བ་གཉིས་སུ་ཡོད་ལ། ཟག་མེད་ཀྱི་དགེ་བ་ལ་ཡང་འདུས་བྱས་ལམ་བདེན་དང༌། འདུས་མ་བྱས་འགོག་བདེན་གཉིས་ཡོད་ལ། འདུས་མ་བྱས་ལ་ཡང་ཐུན་མོང་བའི་ཡོན་ཏན་དང༌། ཐུན་མོང་མ་ཡིན་པའི་ཡོན་ཏན་གཉིས་ཡོད་དོ། ། འདིར་ཟག་བཅས་དང་ཟག་མེད་ཀྱི་དོན་ལ། མངོན་པ་གོང་མ་ལས་ཟག་པའི་སྒོ་དྲུག་གང་རུང་དང་འབྲེལ་མ་འབྲེལ་ལ་ཟག་བཅས་དང་ཟག་མེད་དུ་བཤད།
མངོན་པ་འོག་མ་ལས། ཟག་པ་དམིགས་པ་དང་མཚུངས་ལྡན་གང་རུང་གི་སྒོ་ནས་རྒྱས་པར་འགྱུར་མི་འགྱུར་ལ་དེ་གཉིས་སུ་བཤད་པ་དང༌། འཕགས་སེང་གི་མཉམ་བཞག་ལ་ཟག་མེད་དང༌། རྗེས་ཐོབ་ལ་ཟག་བཅས་སུ་བཤད་པ་རྣམས་ལས། འདིར་ནི་མངོན་པ་གོང་མ་དང་མཐུན་པ་ཡིན་ཏེ། འགྲེལ་པ་ལས་བདག་ཏུ་ལྟ་བའི་གཉེན་པོ་བྱེད་མི་བྱེད་ཀྱི་སྒོ་ནས་དེར་བཞག་པའི་ཕྱིར་རོ། ། ཟག་པའི་སྒོ་དྲུག་ནི། ཟག་པའི་བདག་ཉིད། ཟག་པ་དང་འབྲེལ་བ། ཟག་པས་བཅིང་པ།
ཟག་པ་དང་རྗེས་སུ་འབྲེལ་བ། ཟག་པ་དང་རྗེས་སུ་མཐུན་པ། ཟག་པའི་རྒྱུ་ལས་བྱུང་བ་དང་དྲུག་གོ ། དང་པོ་ནི། རྩ་ཉོན་དང་ཉེ་ཉོན་རྣམས་ཏེ། ཟག་པ་དངོས་ཡིན་པའི་ཕྱིར། གཉིས་པ་ནི། དེ་དང་མཚུངས་ལྡན་དུ་བྱུང་བའི་སེམས་སེམས་བྱུང་རྣམས་སོ། ། གསུམ་པ་ནི། ཉོན་མོངས་པས་བཅིངས་པའི་ཟག་བཅས་ཀྱི་ལས་ལྟ་བུ།
བཞི་པ་ནི། ཀུན་གཞིའི་སྟེང་གི་ཟག་པ་སྔ་མས་ཕྱི་མ་བསྐྱེད་པའི་ནུས་པ་ལྟ་བུ། ལྔ་པ་ནི། གང་ལ་དམིགས་ནས་ཟག་པ་སྐྱེ་བའི་ཡུལ་ལྟ་བུ། དྲུག་པ་ནི། ཟག་བཅས་ཉེར་ལེན་གྱི་ཕུང་པོ་ལྔ་ལྟ་བུ། མདོར་ན་ལམ་གྱི་བདེན་པ་རྣམས་ནི་ཟག་མེད་དང༌། ཟག་བཅས་ཉེར་ལེན་གྱི་ཕུང་པོ་ལྔ་ལྟ་བུ་ལ་ཟག་བཅས་སུ་བཞག་གོ ། ལྷག་མ་རྣམས་རྟོགས་པར་སླའོ། ། གཉིས་པ་ཆེད་དུ་བྱ་བའི་དམིགས་པ་ལ།
མཚན་ཉིད་དང་དབྱེ་བའོ། ། གང་གི་དབང་དུ་བྱས་ནས་ཐེག་ཆེན་སྒྲུབ་པ་ཉམས་སུ་ལེན་པའི་ཐོབ་བྱ་མཐར་ཐུག་དེ། ཐེག་ཆེན་བསྒྲུབ་པའི་ཆེད་དུ་བྱ་བའི་མཚན་ཉིད། དེ་ལ་དབྱེ་ན། སེམས་ཆེན་པོ། སྤོང་བ་ཆེན་པོ། རྟོགས་པ་ཆེན་པོ་དང་གསུམ། རང་གང་ལ་ལྡན་པའི་གང་ཟག་དེ་སེམས་ཅན་ཀུན་གྱི་ནང་ནས་མཆོག་ཉིད་དུ་བྱེད་པའི་སེམས་བསྐྱེད་དེ། དང་པོའི་མཚན་ཉིད། དེ་ནི་སངས་རྒྱས་ཀྱི་སའི་རྡོ་རྗེ་ལྟ་བུའི་སེམས་བསྐྱེད་དང༌།
མི་འགུལ་བའི་སེམས་བསྐྱེད་དང༌། ཕན་བདེའི་སེམས་བསྐྱེད་དང༌། ཆོས་ལ་ཀུན་དགའ་བའི་སེམས་བསྐྱེད་རྣམས་ལ་ཟེར་རོ། ། དེ་ཡང་འཕགས་པ་ལྟར་ན། ཇི་སྐད་བཤད་པའི་སེམས་དེ་རྣམས་སེམས་ཆེན་པོ་ཡིན་པར་འདོད་དོ། ། སློབ་དཔོན་ལྟར་ན། ཇི་སྐད་བཤད་པའི་སེམས་དེ་རྣམས་མདོ་ལས་བྱང་སེམས་ཀྱི་རྒྱུད་ལ་ཡོད་པར་བཤད་པས། དེས་སེམས་ཆེན་པོ་ཉིད་སྒྲུབ་པ་བྱེད་པ་ཡིན་གྱི། སེམས་ཆེན་པོ་ཉིད་མ་ཡིན་པར་བཞེད། མདོར་ན་འདིར་བསྟན་གྱི་ཆེན་པོ་གསུམ་པོ་དེ་མདོའི་དངོས་སྟན་ལ་བྱང་སེམས་ཀྱི་རྒྱུད་ལ་ཡོད་པར་བཤད་དེ།
སེམས་དཔའ་ཆེན་པོར་འཇོག་པར་བྱེད་པའི་ཆོས་སུ་གསུངས་པའི་ཕྱིར། བསྟན་བཅོས་ལས། སངས་རྒྱས་ཀྱི་སར་བཤད་དེ། ངེས་འབྱུང་སྒྲུབ་པའི་འབྱུང་ས་མཐར་ཐུག་ཏུ་གསུངས་པའི་ཕྱིར་སྒྲིབ་གཉིས་མ་ལུས་པར་སྤངས་པའི་སྤངས་པ་མཐར་ཐུག་དེ། སྤོང་བ་ཆེན་པོའི་མཚན་ཉིད། དེ་ནི་སངས་རྒྱས་སའི་སྤངས་པ་ལྟ་བུ་ལ་ཟེར། ཇི་ལྟ་ཇི་སྙེད་ཀྱི་ཤེས་བྱ་མ་ལུས་པར་རྟོགས་པའི་རྟོགས་པ་མཐར་ཐུག་དེ། རྟོགས་པ་ཆེན་པོའི་མཚན་ཉིད། དེ་ནི་སངས་རྒྱས་ཀྱི་ཡེ་ཤེས་ལྟ་བུ་ལ་ཟེར། ཕྱི་མ་འདི་གཉིས་ཀྱི་མཚན་ཉིད་ཀྱི་ཟུར་དུ་རང་གང་ལ་ལྡན་པའི་གང་ཟག་ཞེས་སྦྱོར་བ་ནི།
མདོ་དང་མི་མཐུན་ནོ། ། དེ་ལྟ་ན། ཆེན་པོ་དང་པོ་ནི་ཆེད་དུ་བྱ་བ་སྤྱི་ཙམ་པ་ཡིན་ལ། ཕྱི་མ་གཉིས་ནི་སྤངས་རྟོགས་སོ་སོར་ཕྱེ་བ་ཡིན་ནོ། ། གཉིས་པ་སྒྲུབ་པའི་དབྱེ་བ་སྟོན་པར་བྱེད་པ་ལ། དབྱེ་གཞི་དང༌། དབྱེ་ངོ་གཉིས། དང་པོ་ནི། ཐེག་ཆེན་གྱི་སྒྲུབ་པ་ཙམ་དེ་རྟེན། ཐེག་ཆེན་སེམས་བསྐྱེད་ལ་གནས་ནས།
འབྲས་བུ་བྱང་ཆུབ་ཆེན་པོའི་ཆེད་དུ་རང་གཞན་གྱི་དོན་རྒྱ་ཆེན་པོ་བརྩོམ་པའི་བྱ་བའོ། ། དེ་ལ་ངོ་བོའི་སྒོ་ནས་དབྱེ་ན། མཁྱེན་གསུམ་སྤྱིའི་སྒྲུབ་པ་དང༌། སྦྱོར་བཞི་བྱེ་བྲག་གི་སྒྲུབ་པ་གཉིས། དང་པོ་ལ། མཚན་ཉིད་ནི། ཡུལ་སྐྱེ་མེད་གསུམ་ལ་ཉམས་ལེན་གཙོ་བོར་གྱུར་པའི་ལྡོག་པ་ནས་བསྟན་པའི་ཐེག་ཆེན་གྱི་སྒྲུབ་པའོ། ། དེ་ནི་བཤད་བྱ་དངོས་བརྒྱད་ཀྱི་ལྡོག་པ་ནས་བཤད་པའི་ཐེག་ཆེན་གྱི་སྒྲུབ་པ་ལྟ་བུའོ། ། ཡུལ་ཅན་ཕ་རོལ་ཏུ་ཕྱིན་པ་དྲུག་ལ་ཉམས་ལེན་གཙོ་བོར་གྱུར་པའི་ལྡོག་པ་ནས་བསྟན་པའི་སྒྲུབ་པ་དེ་གཉིས་པའི་མཚན་ཉིད། དེ་ནི་འཆད་བྱེད་དོན་བདུན་ཅུའི་ལྡོག་པ་ནས་བསྟན་པའི་སྒྲུབ་པ་ལྟ་བུའོ། །
ཡང་ན་སྐྱེ་མེད་གསུམ་ལ་ཐོས་བསམ་གཙོ་བོར་གྱུར་པའི་སྒྲུབ་པ་དེ་དང་པོའི་མཚན་ཉིད། དེ་ནི་ཐེག་ཆེན་ཚོགས་ལམ་པའི་གནས་སྐབས་ཀྱི་སྒྲུབ་པ་ལྟ་བུ་ལ་བྱ། འདི་ལ་སྒྲུབ་པ་བཞིའི་དབྱེ་བ་མེད་དོ། ། སྐྱེ་མེད་གསུམ་ལ་སྦྱོར་བ་བཞིའི་རིམ་པས་ཉམས་ལེན་གཙོ་བོར་གྱུར་པའི་སྒྲུབ་པ་དེ། གཉིས་པའི་མཚན་ཉིད། དེ་ལ་དབྱེ་ན། རྣམ་རྫོགས་སྦྱོར་བའི་སྒྲུབ་པ་ནས། སྐད་ཅིག་སྦྱོར་བའི་སྒྲུབ་པའི་བར་བཞི་ཡོད་ཅིང༌། གོ་ཆའི་སྒྲུབ་པ་སོགས་ཀྱང་འདི་ལས་ཆེ་བ་ཡིན། འདིར་མངོན་པར་རྟོགས་པ་བདུན་དང་འབྲེལ་བའི་སྒྲུབ་པ་བཤད་ནས།
ཆོས་སྐུ་དང་འབྲེལ་བའི་སྒྲུབ་པ་མ་བཤད་དེ། དེ་ནི་འབྲས་བུའི་ལྡོག་པ་ནས་བསྟན་པ་ཡིན་པའི་ཕྱིར། ཐེག་ཆེན་གྱི་སྒྲུབ་པ་ལ་ས་མཚམས་ཀྱི་སྒོ་ནས་དབྱེ་ན། གོ་ཆའི་སྒྲུབ་པ། འཇུག་པའི་སྒྲུབ་པ། ཚོགས་ཀྱི་སྒྲུབ་པ། ངེས་འབྱུང་གི་སྒྲུབ་པ་དང་བཞིའོ། ། དང་པོ་ལ། མཚན་ཉིད་ནི། སྒྲུབ་པ་ཁྱད་པར་བཞི་ལྡན་གང་ཞིག
གོ་ཆའི་བརྩོན་འགྲུས་གཙོ་བོར་གྱུར་པའི་བྱ་བ། ས་མཚམས་བྱང་སེམས་ཀྱི་ཚོགས་ལམ་ནས་ས་བཅུའི་བར་ན་ཡོད་དོ། ། དེ་ལ་ལུས་ཀྱི་སྒོ་ནས་དབྱེ་ན། སྦྱིན་པའི་གོ་སྒྲུབ་ལ་སོགས་དྲུག རྣམ་མཁྱེན་ཡིད་བྱེད་དང་ལྡན་པའི་སྒོ་ནས་སྦྱིན་པའི་ཕར་ཕྱིན་དེ་དྲུག་ལྡན་དུ་ཉམས་སུ་ལེན་པ་ལ་གོ་ཆའི་བརྩོན་འགྲུས་གཙོ་བོར་གྱུར་པའི་བྱ་བ་དེ། སྦྱིན་པའི་གོ་སྒྲུབ་ཀྱི་མཚན་ཉིད་དེ་བཞིན་དུ་གཞན་ལ་ཡང་སྦྱར་བར་བྱའོ། ། རྒྱས་པར་ཕྱེ་ན་སུམ་ཅུ་སོ་དྲུག་གོ ། ཞར་ལ་ཕྱིན་དྲུག་གི་རྣམ་པར་བཞག་པ་ལ། སྲིད་ཞི་གཉིས་ཀྱི་ཕ་རོལ་ཏུ་ཕྱིན་པར་བྱེད་པའམ། ཕ་རོལ་ཏུ་ཕྱིན་པ་གང་རུང་གིས་བསྡུས་པའི་མཁྱེན་པ་དེ།
ཕར་ཕྱིན་ཙམ་གྱི་མཚན་ཉིད། དེ་ལ་དབྱེ་ན་དྲུག་ལས། དང་པོ་ལ། གཏོང་བའི་སེམས་དཔའ་ཆོས་བཞི་ལྡན་དེ་སྦྱིན་པའི་ཕར་ཕྱིན་གྱི་མཚན་ཉིད། ཆོས་བཞི་ནི། མི་མཐུན་ཕྱོགས་སེར་སྣ་དང་བྲལ་བ། གྲོགས་རྣམ་པར་མི་རྟོག་པའི་ཡེ་ཤེས་དང་ལྡན་པ། འབྲས་བུ་གཞན་གྱི་འདོད་པ་ཡོངས་སུ་རྫོགས་པར་བྱེད་པ། བྱེད་ལས་ཐེག་པ་གསུམ་གྱི་སྐལ་བ་ཇི་ལྟ་བ་བཞིན་དུ་སེམས་ཅན་སྨིན་པར་བྱེད་པ། དེ་ལ་དབྱེ་ན།
ཆོས་ཀྱི་སྦྱིན་པ། ཟང་ཟིང་གི་སྦྱིན་པ། མི་འཇིགས་པ་སྐྱབས་ཀྱི་སྦྱིན་པ་དང་གསུམ། འཆལ་ཚུལ་སྤོང་བའི་སེམས་དཔའ་ཆོས་བཞི་ལྡན་དེ། ཚུལ་ཁྲིམས་ཀྱི་ཕར་ཕྱིན་གྱི་མཚན་ཉིད། ཆོས་བཞི་ནི། སྔ་མ་ལྟར་སྦྱར་རོ། ། དེ་ལ་དབྱེ་ན། ཉེས་སྤྱོད་སྡོམ་པའི་ཚུལ་ཁྲིམས། དགེ་བ་ཆོས་བསྡུད་ཀྱི་སེམས་ཅན་དོན་བྱེད་ཀྱི་ཚུལ་ཁྲིམས་དང་གསུམ།
རྒྱུད་མི་འཁྲུགས་པའི་སེམས་བྱུང་ཆོས་བཞི་ལྡན་དེ། བཟོད་པའི་ཕར་ཕྱིན་གྱི་མཚན་ཉིད། དབྱེ་ན། གནོད་པ་ལ་ཇི་མི་སྙམ་པའི་སྡུག་བསྔལ་དང་ལེན་གྱི། ཆོས་ལ་ངེས་པར་སེམས་པའི་བཟོད་པ་གསུམ། དགེ་བ་ལ་སྤྲོ་བའི་སེམས་བྱུང་ཆེས་བཞི་ལྡན་དེ། བརྩོན་འགྲུས་ཀྱི་ཕར་ཕྱིན་གྱི་མཚན་ཉིད། དེ་ལ་དབྱེ་ན། གོ་ཆའི་བརྩོན་འགྲུས། སྦྱོར་བའི་བརྩོན་འགྲུས།
སེམས་ཅན་དོན་བྱེད་ཀྱི་བརྩོན་འགྲུས་དང་གསུམ། དམིགས་པ་ལ་རྩེ་གཅིག་པའི་ཆོས་བཞི་ལྡན་གྱི་ཏིང་ངེ་འཛིན་དེ། བསམ་གཏན་གྱི་ཕར་ཕྱིན་གྱི་མཚན་ཉིད། དབྱེ་ན། རྟོག་དཔྱོད་གཉིས་ཀ་དང་བཅས་པའི་བསམ་གཏན། རྟོག་མེད་དཔྱོད་ཙམ་གྱི་བསམ་གཏན། རྟོག་དཔྱོད་གཉིས་ཀ་མེད་པའི་བསམ་གཏན་དང་གསུམ། ཆོས་རབ་ཏུ་རྣམ་འབྱེད་ཀྱི་བློ་ཆོས་བཞི་ལྡན་དེ། ཤེས་རབ་ཀྱི་ཕར་ཕྱིན་གྱི་མཚན་ཉིད། དབྱེ་ན།
ཐོས་བསམ་སྒོམ་གསུམ་གྱི་ཤེས་རབ་གསུམ་མམ། ཡང་ན་ཀུན་རྫོབ་ལ་དམིགས་པའི་ཤེས་རབ། དོན་དམ་ལ་དམིགས་པའི་ཤེས་རབ། སེམས་ཅན་གྱི་དོན་ལ་དམིགས་པའི་ཤེས་རབ་དང་གསུམ་མོ། ། གཉིས་པ་ནི། སྒྲུབ་པ་ཁྱད་པར་བཞི་ལྡན་གང་ཞིག འཇུག་ཡུལ་ཐེག་ཆེན་ལ་འཇུག་པའི་བརྩོན་འགྲུས་གཙོ་བོར་གྱུར་པའི་འཇུག་པའི་བྱ་བ་དེ། འཇུག་སྒྲུབ་ཀྱི་མཚན་ཉིད། དེ་ལ་འཇུག་ཡུལ་གྱི་སྒོ་ནས་དབྱེ་ན་དགུ། ས་མཚམས་ཐེག་ཆེན་གྱི་སྦྱོར་ལམ་ནས་རྒྱུན་མཐའི་བར་ན་ཡོད་དོ། །
ཞར་ལ་འཇུག་ཡུལ་ཐེག་ཆེན་གྱི་རྣམ་པར་གཞག་པ་ལ། བགྲོད་བྱའམ་བགྲོད་བྱེད་གང་རུང་གང་ཞིག ཆེན་པོ་བདུན་དང་ལྡན་པ་དེ། འཇུག་ཡུལ་ཐེག་ཆེན་གྱི་མཚན་ཉིད། དེ་ལ་དབྱེ་ན། དགུ་ལས། དང་པོ། བསམ་གཏན་དང༌། གཟུགས་མེད་ཀྱི་རྣམ་པར་བཞག་པ་ལ། བསམ་གཏན་གྱི་སྙོམས་འཇུག་བཤད་པ་དང༌།
གཟུགས་མེད་ཀྱི་སྙོམས་འཇུག་བཤད་པའོ། ། དང་པོ་ལ། མཚན་ཉིད་དང་དབྱེ་བ་གཉིས་ཡན་ལག་གི་སྒོ་ནས་འོག་ས་ལས་ངེས་པར་འབྱུང་བའམ། འབྱུང་བཞིན་པའི་མཉམ་གཞག་གི་སས་བསྡུས་དེ། བསམ་གཏན་གྱི་སྙོམས་འཇུག་གི་མཚན་ཉིད། དེ་ལ་དབྱེ་ན་ཉེར་བསྡོགས་དང༌། དངོས་གཞི་གཉིས། ཡན་ལག་གི་སྒོ་ནས་འོག་ས་ལ་འདོད་ཆགས་དང་བྲལ་བར་བྱེད་པའི་སྙོམས་འཇུག་གང་ཞིག རང་རང་གི་དངོས་གཞི་ཐོབ་བྱེད་ཀྱི་སྦྱོར་བའི་ངོ་བོར་སྐྱེས་པ་དེ། དང་པོའི་མཚན་ཉིད།
དབྱེ་ན། བསམ་གཏན་དང་པོའི། གཉིས་པའི། གསུམ་པའི། བཞི་པའི་ཉེར་བསྡོགས་དང་བཞིའོ། ། དང་པོ་ལ་མཚན་ཉིད་ནི། རྟོག་དཔྱོད་གང་རུང་གི་སྒོ་ནས། འདོད་པ་ལ་འདོད་ཆགས་དང་བྲལ་བར་བྱེད་པའི་སྙོམས་འཇུག་གང་ཞིག བསམ་གཏན་དང་པོའི་དངོས་གཞི་ཐོབ་བྱེད་ཀྱི་སྦྱོར་བའི་ངོ་བོ་སྐྱེས་པ་དེ་དང་པོའི་མཚན་ཉིད། དབྱེ་ན།
བསམ་གཏན་དང་པོའི་ཉེར་བསྡོགས་ཟག་མེད་དང༌། དག་པ་བ་གཉིས། བསམ་གཏན་དང་པོའི་ཉེར་བསྡོགས་གང་ཞིག བདེན་པའི་རྣམ་པ་ཅན་དུ་སྐྱེས་པ་དེ། དང་པོའི་མཚན་ཉིད། བསམ་གཏན་དང་པོའི་ཉེར་བསྡོགས་ཡིན་ན། འདས་ལམ་ཡིན་མི་དགོས་ཏེ། བསམ་གཏན་དང་པོའི་ཉེར་བསྡོགས་སྦྱོར་ལམ་གྱི་ངོ་བོར་སྐྱེས་པ་ཡང་ཡོད་པའི་ཕྱིར་རོ། ། ཉེར་བསྡོགས་ལྷག་མ་རྣམས་ཟག་མེད་མདོ། བསམ་གཏན་དང་པོའི་ཉེར་བསྡོགས་གང་ཞིག
ཞི་རགས་ཀྱི་རྣམ་པ་ཅན་གྱི་དགེ་བ་རྩེ་གཅིག་པ་དེ། གཉིས་པའི་མཚན་ཉིད། དེ་ལ་དབྱེ་ན། མཚན་ཉིད་རབ་ཏུ་རིག་པ་ཡིད་ལ་བྱེད་པ། མོས་པ་ལས་བྱུང་བ། རབ་ཏུ་དབེན་པ་ཡིད་ལ་བྱེད་པ། དགའ་བ་བསྡུད་པ་ཡིད་ལ་བྱེད་པ། སྤྱོད་པ་ཡིད་ལ་བྱེད་པ། སྦྱོར་བའི་མཐའ་ཡིད་ལ་བྱེད་པ་དང་དྲུག་གོ ། རྟོག་དཔྱོད་གཉེན་པོའི་ཡན་ལག་གི་འདོད་པ་དང་བསམ་གཏན་དང་པོ་ལ་ཞི་རགས་སུ་ལྟ་བའི་ཐོས་བསམ་འདྲེས་མའི་ཡིད་བྱེད་དང་པོ་དེ།
དང་པོའི་མཚན་ཉིད། རྟོག་དཔྱོད་གང་རུང་གི་སྒོ་ནས་འདོད་པ་དང༌། བསམ་གཏན་དང་པོའི་སྐྱོན་ཡོན་ལ་སྒོམ་བྱུང་གཙོ་བོར་གྱུར་པའི་ཡིད་བྱེད་གཉིས་པ་དེ། གཉིས་པའི་མཚན་ཉིད། འདོད་པའི་ཉོན་མོངས་པ་ཆེན་པོ་གསུམ་སྤོང་བར་བྱེད་པའི་ཡིད་བྱེད་གསུམ་པ་དེ། གསུམ་པའི་མཚན་ཉིད། འདོད་པའི་ཉོན་མོངས་པ་འབྲིང་པོ་གསུམ་སྤོང་བར་བྱེད་པའི་ཡིད་བྱེད་དེ་བཞི་པའི་མཚན་ཉིད། འདོད་པའི་ཉོན་མོངས་པ་ཕལ་ཆེར་སྤངས་ཤིང་རང་རྒྱུད་ལ་འདོད་པའི་ཉོན་མོངས་ཡོད་དམ་མེད་དཔྱོད་པར་བྱེད་པའི་ཡིད་བྱེད་དེ། ལྔ་པའི་མཚན་ཉིད། འདོད་པའི་ཉོན་མོངས་པ་ཆུང་ངུ་གསུམ་སྤོང་བར་བྱེད་བཞིན་པའི་ཉེར་བསྡོགས་ཀྱི་ངོ་བོར་སྐྱེས་པའི་ཡིད་བྱེད་དེ།
དྲུག་པའི་མཚན་ཉིད། འདིས་ཉེར་བསྡོགས་ལྷག་མ་རྣམས་ཀྱི་ཡིད་བྱེད་དྲུག་གི་མཚན་ཉིད་ཀྱང་རྟོགས་པར་བྱའོ། ། ཡན་ལག་གི་སྒོ་ནས། འོག་ས་ལས་ངེས་པར་འབྱུང་ཟིན་པའི་བསམ་གཏན་གྱི་སྙོམས་འཇུག་གང་ཞིག བསམ་གཏན་དང་པོའི་ཉེར་བསྡོགས་ཡིན་པར་འགལ་བ་དེ། བསམ་གཏན་གྱི་དངོས་གཞིའི་མཚན་ཉིད། དབྱེ་ན། བསམ་གཏན་དང་པོའི་དངོས་གཞི་ལ་སོགས་པ་བཞིའོ། ། རྟོག་དཔྱོད་གང་རུང་གི་གཉེན་པོའི་ཡན་ལག་གིས་འདོད་པ་ལ་འདོད་ཆགས་དང་བྲལ་བར་བྱས་པའི་བསམ་གཏན་གྱི་སྙོམས་འཇུག་གང་ཞིག དབེན་པ་ལས་སྐྱེས་པའི་དགའ་བདེ་ཕན་ཡོན་གྱི་ཡན་ལག་ཏུ་ལྡན་པ་དེ།
བསམ་གཏན་དང་པོའི་དངོས་གཞིའི་སྙོམས་འཇུག་གི་མཚན་ཉིད། དབྱེ་ན། དངོས་གཞི་ཙམ་པོ་དང༌། དངོས་གཞི་ཁྱད་པར་ཅན་གཉིས། བསམ་གཏན་དང་པོའི་དངོས་གཞི་གང་ཞིག རྟོག་དཔྱོད་གཉིས་ཀ་ལ་ཆགས་པ་དང་མ་བྲལ་བ་དེ། དང་པོའི་མཚན་ཉིད། དེ་གང་ཞིག རྟོག་པ་ལ་ཆགས་པ་དང་བྲལ་ལ། དཔྱོད་པ་ཙམ་དང་བཅས་པ་དེ་གཉིས་པའི་མཚན་ཉིད།
ནང་རབ་ཏུ་དྭང་བ་གཉེན་པོའི་ཡན་ལག་གིས་ཟག་པ་དང་བཅས་པའི་རྟོག་དཔྱོད་གཉིས་ལ་འདོད་ཆགས་དང་བྲལ་བའི་བསམ་གཏན་གྱི་སྙོམས་འཇུག་གང་ཞིག ཏིང་ངེ་འཛིན་ལས་སྐྱེས་པ་དགའ་བདེ་ཕན་ཡོན་གྱི་ཡན་ལག་ཏུ་ལྡན་པ་དེ། བསམ་གཏན་གཉིས་པའི་དངོས་གཞིའི་མཚན་ཉིད། བསམ་གཏན་དང་པོ་གཉིས་ཀྱི་སས་བསྡུས་ཀྱི་དགའ་བདེ་གཉིས་ཀྱི་ཁྱད་པར་ལ་བྱེ་བྲག་ཏུ་སྨྲ་བ་ལྟར་ན། སེམས་ཤིན་ཏུ་སྦྱངས་པ་ལས་བྱུང་བའི་ཡིད་བདེའི་དབང་པོ་དེ། དགའ་བའི་མཚན་ཉིད། ལུས་ཤིན་ཏུ་སྦྱངས་པ་ལས་བྱུང་བའི་བདེ་བ་དེ། བདེ་བའི་མཚན་ཉིད་ཏུ་འདོད་དོ། ། རྣལ་འབྱོར་སྤྱོད་པ་བ་ལྟར་ན། ཡིད་ཤེས་འཁོར་གྱི་ཚོར་བ་སིམ་པར་ཉམས་སུ་མྱོང་བ་གཅིག་ཉིད།
དབང་པོ་རྟེན་བཅས་ཀྱི་ལུས་ལ་ཕན་འདོགས་པའི་ཆ་ནས་བདེ་བ་དང༌། ཡིད་ཤེས་འཁོར་བཅས་དགའ་རྣམས་ཀྱིས་ཚིམ་པར་བྱེད་པའི་ཆ་ནས་དགའ་བ་ཞེས་འཇོག་གོ ། དྲན་ཤེས་བཞིན་གཏང་སྙོམས་གཉེན་པོའི་ཡན་ལག་གིས། བསམ་གཏན་གཉིས་པའི་སས་བསྡུས་ཀྱི་དགའ་བ་ཉོན་མོངས་ཅན་ལ་འདོད་ཆགས་དང་བྲལ་བར་བྱས་པའི་བསམ་གཏན་གྱི་སྙོམས་འཇུག་གང་ཞིག དགའ་བ་མེད་པའི་བདེ་བ་ཕན་ཡོན་གྱི་ཡན་ལག་ཏུ་ལྡན་པ་དེ། བསམ་གཏན་གསུམ་པའི་དངོས་གཞིའི་མཚན་ཉིད། འདིར་བདེ་བ་ནི་སེམས་ཀྱི་ཚོར་བ་སིམ་པར་ཉམས་སུ་མྱོང་བ་ཅིག་ཡིན་ལ། འདིར་དགའ་བ་ཉོན་མོངས་ཅན་དང་བྲལ་བས་ཡིད་དགའ་བར་མི་བྱེད་ཀྱི་ལུས་ལ་ཕན་འདོགས་པར་བྱེད་པའི་ཕྱིར། བསམ་གཏན་གསུམ་པའི་མདོར། བདེ་བ་ལུས་ཀྱི་མྱོང་ལ།
ཞེས་གསུངས་པའི་ཕྱིར། དྲན་པ་ཡོངས་དག་དང་བཏང་སྙོམས་ཡོངས་དག་གཉེན་པོའི་ཡན་ལག་གཉིས་ཀྱིས་བསམ་གཏན་གསུམ་པའི་སས་བསྡུས་ཀྱི་བདེ་བ་ལ་འདོད་ཆགས་དང་བྲལ་བར་བྱས་པའི་བསམ་གཏན་གྱི་སྙོམས་འཇུག་གང་ཞིག ཚོར་བ་བཏང་སྙོམས་ཕན་ཡོན་གྱི་ཡན་ལག་ཏུ་ལྡན་པ་དེ། བསམ་གཏན་བཞི་པའི་དངོས་གཞི་སྙོམས་འཇུག་གི་མཚན་ཉིད། དམིགས་རྣམ་གྱི་སྒོ་ནས། འོག་ས་ལས་ངེས་པར་འབྱུང་བའམ། འབྱུང་བཞིན་པའི་སྙོམས་འཇུག་དེ། གཟུགས་མེད་ཀྱི་སྙོམས་འཇུག་གི་མཚན་ཉིད། དེ་ལ་དབྱེ་ན། ཉེར་བསྡོགས་དང༌།
དངོས་གཞི་གཉིས། དམིགས་རྣམ་གྱི་སྒོ་ནས་གཟུགས་ལ་འདོད་ཆགས་དང་བྲལ་བར་བྱེད་བཞིན་པའི་གཟུགས་མེད་ཀྱི་སྙོམས་འཇུག་དེ། གཟུགས་མེད་ཀྱི་ཉེར་བསྡོགས་ཀྱི་མཚན་ཉིད། དེ་ལ་དབྱེ་ན། ནམ་མཁའི་ཉེར་བསྡོགས་ལ་སོགས་པ་བཞི། ཆོས་ཐམས་ཅད་ནམ་མཁའ་ལྟར་མཐའ་ཡས་སོ་སྙམ་པའི་འདུ་ཤེས་ཀྱིས་གཟུགས་ལ་འདོད་ཆགས་དང་བྲལ་བར་བྱེད་བཞིན་པའི་སྙོམས་འཇུག་དེ། ནམ་མཁའི་ཉེར་བསྡོགས་ཀྱི་མཚན་ཉིད། འདིས་ཉེར་བསྡོགས་ལྷག་མ་རྣམས་ཀྱི་མཚན་ཉིད་ཀྱང་བསྒྲེ་བར་བྱས་ཤིང༌། དེ་ལ་དབྱེ་ན། མཚན་ཉིད་རབ་ཏུ་རིག་པ་ཡིད་ལ་བྱེད་པ་སོགས་དྲུག
སྐབས་འདིར་ནམ་མཁའི་འདུ་ཤེས་ལ་ཞི་བ་དང༌། གཟུགས་ཀྱི་འདུ་ཤེས་ལ་རགས་པར་ལྟ་བ་ཡིན་ནོ། ། ཡན་ལག་མི་འདྲ་བ་དང་བྲལ་བའི་དམིགས་རྣམ་གྱི་སྒོ་ནས་འོག་ས་ལ་འདོད་ཆགས་བྲལ་ཟིན་པའི་ཞི་ལྷག་ཟུང་འབྲེལ་དེ། གཟུགས་མེད་ཀྱི་དངོས་གཞིའི་སྙོམས་འཇུག་གི་མཚན་ཉིད། དེ་ལ་དབྱེ་ན་གཟུགས་མེད་ནམ་མཁའི་དངོས་གཞི་ལ་སོགས་པ་དང་བཞིའོ། ། ནམ་མཁའི་འདུ་ཤེས་ཀྱིས་གཟུགས་ལ་འདོད་ཆགས་དང་བྲལ་བར་བྱས་པའི་གཟུགས་མེད་ཀྱི་སྙོམས་འཇུག་གང་ཞིག ནམ་མཁའི་འདུ་ཤེས་དང་མ་བྲལ་བ་དེ། ནམ་མཁའ་མཐའ་ཡས་སྐྱེ་མཆེད་ཀྱི་དངོས་གཞིའི་སྙོམས་འཇུག་གི་མཚན་ཉིད། ནམ་མཁའི་ཡུལ་ཅན་གྱི་རྣམ་ཤེས་དེ་ཉིད་ཀྱང་མཐའ་ཡས་སོ་སྙམ་པའི་འདུ་ཤེས་ཀྱིས་ནམ་མཁའ་ལ་ཆགས་བྲལ་བྱས་ཟིན་པའི་གཟུགས་མེད་ཀྱི་སྙོམས་འཇུག་གང་ཞིག རྣམ་ཤེས་ཀྱི་འདུ་ཤེས་དང་མ་བྲལ་བ་དེ།
རྣམ་ཤེས་མཐའ་ཡས་སྐྱེ་མཆེད་ཀྱི་དངོས་གཞིའི་སྙོམས་འཇུག་གི་མཚན་ཉིད། བཟུང་བྱ་ཅི་ཡང་མེད་དོ་སྙམ་པའི་འདུ་ཤེས་ཀྱིས། རྣམ་ཤེས་ཀྱི་འདུ་ཤེས་ལ་ཆགས་བྲལ་བྱས་ཟིན་པའི་གཟུགས་མེད་ཀྱི་སྙོམས་འཇུག་གང་ཞིག ཅི་ཡང་མེད་པའི་འདུ་ཤེས་དང་མ་བྲལ་པ་དེ། ཅི་ཡང་མེད་པའི་དེའི་མཚན་ཉིད། འདུ་ཤེས་ཡོད་མིན་མེད་མིན་གྱི་སྒོ་ནས་འདུ་ཤེས་རགས་པ་ལ་ཆགས་བྲལ་བྱས་ཟིན་པའི་གཟུགས་མེད་ཀྱི་སྙོམས་འཇུག་དེ། སྲིད་རྩེའི་སྙོམས་འཇུག་གི་མཚན་ཉིད། མངོན་པ་འོག་མ་པ་ལྟར་ན། གཟུགས་མེད་ཀྱི་དངོས་གཞིའི་སྙོམས་འཇུག་ཡིན་ན། གཟུགས་ལ་འདོད་ཆགས་དང་བྲལ་བས་ཁྱབ་ལ།
གོང་མ་ལྟར་ན་མ་ཁྱབ་པ་ཡིན་ནོ། ། ཡང་སྙོམས་འཇུག་ལ་ངོ་བོའི་སྒོ་ནས་དངོས་བཏགས་མ་ཕྱེ་བར་དབྱེ་ན། སྙོམས་འཇུགས་དག་པ་བ་དང༌། སྙོམས་འཇུག་ཉོན་མོངས་ཅན། སྙོམས་འཇུག་ཟག་མེད་དང་གསུམ། དང་པོ་ལ་མཚན་ཉིད་ནི། མཉམ་པར་གཞག་པའི་སས་བསྡུས་ཀྱི་འཇིག་རྟེན་པའི་དགེ་བ་རྩེ་གཅིག་པ་དེ། དང་པོའི་མཚན་ཉིད། འདི་ལ་རྒྱུ་འབྲས་ཀྱི་སྒོ་ནས་དབྱེ་ན། རྒྱུའི་སྙོམས་འཇུག་དང༌།
འབྲས་བུའི་སྙོམས་འཇུག་གཉིས། རང་ས་ཁམས་གོང་མའི་སྐྱེ་བ་འཕེན་འགྲུབ་གང་རུང་གི་རྒྱུར་གྱུར་པའི་འཇིག་རྟེན་པའི་སྙོམས་འཇུག་དེ། དང་པོའི་མཚན་ཉིད། དེ་ལ་དབྱེ་ན། ཁམས་གོང་མའི་སྐྱེ་བ་འཕེན་བྱེད་ཀྱི་སྙོམས་འཇུག་དང༌། འགྲུབ་བྱེད་ཀྱི་སྙོམས་འཇུག་གཉིས། དང་པོ་ནི་ཉེར་བསྡོགས་དག་པ་བརྒྱད་ཀྱི་ངོ་བོར་སྐྱེས་པའི་སེམས་པ་རྣམས་ཡིན་ལ། གཉིས་པ་ནི། དངོས་གཞིའི་སྙོམས་འཇུག་དག་པ་བརྒྱད་ཀྱི་ངོ་བོར་སྐྱེས་པའི་སེམས་སེམས་བྱུང་རྣམས་སོ། ། འདིར་རྒྱུའི་སྙོམས་འཇུག་ལ་ཟག་མེད་དང༌།
ཉོན་མོངས་ཅན་མི་སྲིད་དེ། རྣམ་སྨིན་གྱི་རྒྱུ་ཡིན་ན། ལུང་མ་བསྟན་དང་ཟག་མེད་མིན་དགོས་པའི་ཕྱིར། སྐྱེ་བ་སྔ་མར་རྒྱུའི་སྙོམས་འཇུག་སྒོམ་པའི་རྣམ་སྨིན་གྱིས་ཐོབ་པའི་རྒྱུ་མཐུན་གྱི་སྙོམས་འཇུག་དེ། འབྲས་བུའི་སྙོམས་འཇུག་གི་མཚན་ཉིད། འདིར་རྣམ་སྨིན་དངོས་ནི། ཁམས་གོང་མའི་འགྲོ་བ་དེ་ཡིན་ལ། དེའི་རྒྱུད་ཀྱི་སྙོམས་འཇུག་དེ་ལ་འབྲས་བུའི་སྙོམས་འཇུག་ཅེས་བྱ་ཞིང༌། དེ་ལ་དག་པ་བ་ཟག་མེད། ཉོན་མོངས་ཅན་དང་གསུམ་ཡོད་དོ། །
སྙོམས་འཇུག་དག་པ་བ་ལ་ངོ་བོའི་སྒོ་ནས་དབྱེ་ན། ཉམས་པ་ཆ་མཐུན། གནས་པ་ཆ་མཐུན། ཁྱད་པར་ཆ་མཐུན། ངེས་འབྱེད་ཆ་མཐུན་དང་བཞི། མཚན་ཉིད་རིམ་པ་བཞིན་དུ་དག་པ་བའི་སྙོམས་འཇུག་གང་ཞིག འཇུག་ཐོགས་སུ་ཉོན་མོངས་སྐྱེ་བ་དང་རྗེས་སུ་མཐུན་པ་དེ་གང་ཞིག འཇུག་ཐོགས་སུ་རང་སའི་དག་པ་སྐྱེ་བ་དང་རྗེས་སུ་མཐུན་པ་དེ་གང་ཞིག འཇུག་ཐོགས་སུ་གོང་སའི་སྙོམས་འཇུག་སྐྱེ་བ་དང་རྗེས་སུ་མཐུན་པ་དེ་གང་ཞིག འཇུག་ཐོགས་སུ་ཟག་མེད་ཀྱི་ལམ་སྐྱེ་བ་དང་རྗེས་སུ་མཐུན་པ།
སྙོམས་འཇུག་གི་རྫས་རྒྱུན་གང་ཞིག རགས་པའི་ཉོན་མོངས་ཀྱིས་རབ་ཏུ་མ་ཞི་བར་བྱས་པ་དེ། སྙོམས་འཇུག་ཉོན་མོངས་ཅན་གྱི་མཚན་ཉིད། དེ་ལ་དབྱེ་ན། སྲེད་པ་ཤས་ཆེ་བའི་སྙོམས་འཇུག་ཉོན་མོངས་ཅན། ལྟ་བ་ཤས་ཆེ་བའི་སྙོམས་འཇུག ང་རྒྱལ་ཤས་ཆེ་བའི་སྙོམས་འཇུག ཐེ་ཚོམ་ཤས་ཆེ་བའི་སྙོམས་འཇུག་ཉོན་མོངས་ཅན་དང་བཞི། རང་སའི་སྙོམས་འཇུག་གི་བ་ལ་རོ་མྱང་བའི་སྲེད་པས་མ་ཞི་བར་བྱས་བའི་སྙོམས་འཇུག་གི་རྫས་རྒྱུན་དེ་དང་པོའི་མཚན་ཉིད། རང་སའི་ལྟ་བ་ངན་པས་མ་ཞི་བར་བྱས་པའི་སྙོམས་འཇུག་གི་རྫས་རྒྱུན་དེ་གཉིས་པའི་མཚན་ཉིད།
སྙོམས་འཇུག་གི་རྫས་རྒྱུན་གང་ཞིག རང་སའི་ང་རྒྱལ་གྱིས་མ་ཞི་བར་བྱས་པ་དེ། གསུམ་པའི་མཚན་ཉིད། སྙོམས་འཇུག་གི་རྫས་རྒྱུན་གང་ཞིག ཐར་ལམ་ལ་ཡིད་གཉིས་ཟ་བའི་ཐེ་ཚོམ་གྱིས་མ་ཞི་བར་བྱས་པ་དེ། བཞི་པའི་མཚན་ཉིད། སྙོམས་འཇུག་ཉོན་མོངས་ཅན་དེ་རྣམས་སྔར་གྱི་སྙོམས་འཇུག་གི་རྫས་རྒྱུན་ཡིན་པ་ལ་དེར་བཏགས་པ་ཙམ་ཡིན་གྱི། མཚན་ཉིད་པ་ནི་མ་ཡིན་ཏེ། སྙོམས་འཇུག་གི་ཡན་ལག་རྣམས་དང་མི་ལྡན་པའི་ཕྱིར། དེ་སྐད་དུ་ཡང༌།
ཉོན་མོངས་ཅན་ལ་དགའ་བདེ་དང༌། ། རབ་དང་ཤེས་བཞིན་དྲན་པ་དང༌། ། བཏང་སྙོམས་དྲན་པ་དག་པ་མེད། ། ཅེས་གསུངས་པའི་ཕྱིར་རོ། ། ཉེར་བསྡོགས་ཡིན་ན་ཉོན་མོངས་ཅན་མ་ཡིན་དགོས་ཏེ། ཉོན་མོངས་ཅན་གྱིས་འོག་མ་ལ་ཆགས་བྲལ་བྱེད་མི་ནུས་པའི་ཕྱིར་རོ། ། མཉམ་པར་བཞག་པའི་སས་བསྡུས་ཀྱི་སྙོམས་འཇུག་གང་ཞིག བདེན་པའི་རྣམ་པ་ཅན་དེ། སྙོམས་འཇུག་ཟག་མེད་ཀྱི་མཚན་ཉིད། དེ་ལ་དབྱེ་ན།
བསམ་གཏན་ས་དྲུག ཟག་མེད་དང་པོ་གསུམ་སྟེ། ཟག་མེད་ས་དགུའོ། ། བསམ་གཏན་ས་དྲུག་ནི། བསམ་གཏན་དང་པོའི་ཉེར་བསྡོགས། དངོས་གཞི་ཙམ་པོ། དེའི་དངོས་གཞི་ཁྱད་པར་ཅན་དངོས་གཞི་ཕྱི་མ་གསུམ་དང་དྲུག་གོ ། ཉེར་བསྡོགས་ཕྱི་མ་རྣམས་ལ་ནི་ཟག་མེད་མི་སྲིད་དེ། ལམ་སླ་བ་དངོས་གཞི་ལ་བརྟེན་པ་དབང་བཞིན་དུ། ལམ་དཀའ་བ་ཉེར་བསྡོགས་ལ་མི་བརྟེན་པའི་ཕྱིར་རོ། །
གཉིས་པ་ལམ་ལ། ཐར་པར་བགྲོད་པའི་གོ་སྐབས་ཕྱེ་ཤུལ་ཏུ་གྱུར་པའི་མཁྱེན་པ་དེ། ལམ་ཙམ་གྱི་མཚན་ཉིད། དེ་ལ་དབྱེ་ན། ཚོགས་ལམ། སྦྱོར་ལམ། མཐོང་ལམ། སྒོམ་ལམ། མི་སློབ་ལམ་མོ། ། ཐེག་པ་རང་ལུགས་ཀྱི་སེམས་བསྐྱེད་པ་ནས་བཟུང་སྟེ།
རང་ལུགས་ཀྱི་དྲོད་མ་སྐྱེས་གོང་གི་བདག་མེད་ལ་ཐོས་བསམ་གཙོ་བོར་གྱུར་པའི་སོ་སྐྱེའི་མངོན་རྟོགས་དེ། དང་པོའི་མཚན་ཉིད། དེ་ལ་དབྱེ་ན། ཉན་ཐོས་ཀྱི། རང་རྒྱལ་གྱི། ཐེག་ཆེན་གྱི་ཚོགས་ལམ་དང་གསུམ་མོ། ། ཐེག་པ་རང་ལུགས་ཀྱི་ཚོགས་ལམ་གྱི་རྟོགས་པ་རྫོགས་རྗེས་སུ་བྱུང་ཞིང༌། བདག་མེད་ལ་དོན་སྤྱིའི་ཚུལ་གྱི་སྒོམ་བྱུང་གཙོ་བོར་གྱུར་པའི་མངོན་རྟོགས་དེ། སྦྱོར་ལམ་གྱི་མཚན་ཉིད། དེ་ལ་དབྱེ་ན་གསུམ།
ཐེག་པ་རང་ལུགས་ཀྱི་བདག་མེད་མངོན་དུ་གསར་དུ་མཐོང་བའི་བདེན་པ་མངོན་རྟོགས་དེ། མཐོང་ལམ་གྱི་མཚན་ཉིད། དེ་ལ་དབྱེ་ན་གསུམ། ཐེག་པ་རང་ལུགས་ཀྱི་བདག་མེད་རྒྱུན་ལྡན་དུ་སྒོམ་པར་བྱེད་པའི་རྗེས་ལ་མངོན་རྟོགས་དེ་སྒོམ་ལམ་གྱི་མཚན་ཉིད། དེ་ལ་དབྱེ་ན་གསུམ། ཐེག་པ་རང་ལུགས་ཀྱི་བདག་མེད་མངོན་ཏུ་རྟོགས་པ་མཐར་ཐུག་པ་དེ། མི་སློབ་པའི་ལམ་གྱི་མཚན་ཉིད། དེ་ལ་དབྱེ་ན་གསུམ། ལམ་གསུམ་པོ་སོ་སོའི་མཚན་ཉིད་ཀྱང་བདག་མེད་གསུམ་པོ་སོ་སོ་དང་སྦྱར་ནས་ཤེས་པར་བྱའོ། ། ཡང་ལམ་ལ་དབྱེ་ན།
སྦྱོར་བའི་ལམ། བར་ཆད་མེད་པའི་ལམ། རྣམ་པར་གྲོལ་བའི་ལམ། ཁྱད་པར་གྱི་ལམ་དང་བཞི། རང་གི་ངོ་སྐོལ་གྱི་སྤངས་བྱའི་ས་བོན་གྱི་ཆ་ཤས་རེ་རེ་ནས་སྤོང་བར་བྱེད་པའི་ལམ་དེ་དང་པོའི་མཚན་ཉིད། རང་གི་ངོ་སྐལ་གྱི་སྤང་བྱའི་ས་བོན་མ་ལུས་པར་སྤོང་བར་བྱེད་པའི་ལམ་དེ། གཉིས་པའི་མཚན་ཉིད། རང་རྒྱུ་བར་ཆད་མེད་ལམ་གྱི་རང་གི་ངོ་སྐལ་གྱི་སྤང་བྱའི་ས་བོན་དྲུངས་ཕྱུང་བའི་གནས་འགྱུར་གསར་པ་སྔོན་དུ་བྱས་པའི་ལམ་དེ། གསུམ་པའི་མཚན་ཉིད། རྣམ་གྲོལ་ལམ་སྔ་མའི་སྤངས་རྟོགས་ཁྱད་པར་དུ་བྱེད་པའི་ལམ་དེ།
ཁྱད་པར་གྱི་ལམ་གྱི་མཚན་ཉིད། སྤང་བྱ་གཅིག་གི་ས་བོན་དྲུངས་འབྱིན་པར་ནུས་པའི་ལམ་གཅིག་ལ་ལྟོས་ཏེ་ལམ་རིམ་བཞིན་འཇོག་པ་ཡིན་ཏེ། དཔེར་ན། བྱང་སེམས་ཀྱི་སྦྱོར་ལམ་དེ། ཐེག་ཆེན་མཐོང་ལམ་ལ་ལྟོས་པའི་སྦྱོར་བའི་ལམ་དང༌། ཐེག་ཆེན་གྱི་མཐོང་ལམ་སྡུག་བསྔལ་ལ་ཆོས་བཟོད་དེ། བར་ཆད་མེད་པའི་ལམ་དང༌། ཆོས་ཤེས་དེ་རྣམ་པར་གྲོལ་བའི་ལམ་དང༌། རྗེས་བཟོད་རྗེས་ཤེས་ལྟ་བུ་ཁྱད་པར་གྱི་ལམ་ཡིན་ནོ། ། གསུམ་པ།
ཚད་མེད་ལ། བསམ་གཏན་གྱི་དངོས་གཞི་ལ་བརྟེན་ནས། དམིགས་ཡུལ་སེམས་ཅན་ཚད་མེད་པ་ལ་རྟེན་ནས། ཕན་པར་འདོད་པའི་རྣམ་པ་ཅན་གྱི་ཏིང་ངེ་འཛིན་ཤེས་རབ་མཚུངས་ལྡན་དང་བཅས་པ་དེ། ཚད་མེད་ཀྱི་མཚན་ཉིད། ཡང་ན་ཁྱད་པར་བཞི་ལྡན་གྱི་ཚངས་པའི་གནས་པའོ། ། དེ་སྐད་དུ་ཡང༌། མདོ་སྡེ་རྒྱན་ལས། བསྟན་པའི་ཚངས་པ་མི་མཐུན་སྤངས། ། རྣམ་པར་མི་རྟོག་ཡེ་ཤེས་ལྡན། །
དམིགས་པ་རྣམ་པ་གསུམ་ལ་འཇུག ། སེམས་ཅན་རྣམས་ནི་ཡོངས་སྨིན་བྱེད། ། ཅེས་སོ། ། དེ་ལ་དབྱེ་ན། བྱམས་པ་ཚད་མེད། སྙིང་རྗེ་ཚད་མེད། དགའ་བ་ཚད་མེད། བཏང་སྙོམས་ཚད་མེད་དང་བཞི། བསམ་གཏན་གྱི་དངོས་གཞི་ལ་བརྟེན་ནས་སེམས་ཅན་ཚད་མེད་པ་བདེ་བ་དང་ཕྲད་པར་འདོད་པའི་རྣམ་པ་ཅན་གྱི་ཏིང་ངེ་འཛིན་གྱི་ཤེས་རབ་མཚུངས་ལྡན་དང་བཅས་པ་དེ། དང་པོའི་མཚན་ཉིད།
དེ་ལ་རྟེན་ཏེ་སྡུག་བསྔལ་དང་བྲལ་བར་འདོད་པའི་རྣམ་པ་ཅན་གྱི་ཞི་ལྷག་ཟུང་འབྲེལ་དེ། གཉིས་པའི་མཚན་ཉིད། དེ་ལ་རྟེན་ཏེ། དེ་བདེ་བ་དང་མི་འབྲལ་བར་འདོད་པའི་རྣམ་པ་ཅན་གྱི་ཞི་ལྷག་ཟུང་འབྲེལ་དེ་གསུམ་པའི་མཚན་ཉིད། དེ་ལ་རྟེན་ཏེ་དེ་བདེ་སྡུག་གི་རྒྱུ་ཆགས་སྡང་བྲལ་བར་འདོད་པའི་རྣམ་པ་ཅན་གྱི་ཞི་ལྷག་ཟུང་འབྲེལ་དེ་བཞི་པའི་མཚན་ཉིད། དེ་རེ་རེ་ལ་སེམས་ཅན་ལ་དམིགས་པའི་བྱམས་པ་དང༌། ཆོས་ལ་དམིགས་པའི་བྱམས་པ་དང༌། དམིགས་མེད་ལ་དམིགས་པའི་བྱམས་པ་ལ་སོགས་པ་རེ་རེ་ལ་གསུམ་གསུམ་དུ་དབྱེ་བས་བཅུ་གཉིས་སོ། ། དང་པོ་ནི། དམིགས་ཡུལ་སེམས་ཅན་རྫས་ཡོད་ལ་དམིགས་ནས་བདེ་བ་དང་ཕྲད་པར་འདོད་པའི་རྣམ་པ་ཅན་དང༌།
གཉིས་པ་ནི། ཕུང་པོ་ཆོས་ཙམ་གྱི་ངོ་བོར་གྱུར་པའི་སེམས་ཅན་ལ་དམིགས་ནས་བདེ་བ་དང་ཕྲད་པར་འདོད་པའི་རྣམ་པ་ཅན་དང༌། གསུམ་པ་ནི། སྒྱུ་མ་ལྟ་བུའི་སེམས་ཅན་ལ་དམིགས་ནས་བདེ་བ་དང་ཕྲད་པར་འདོད་པའི་རྣམ་པ་ཅན་ཅིག་ཡིན་ལ། དེ་བཞིན་དུ་ལྷག་མ་རྣམས་ལ་ཡང་སྦྱར་རོ། ། ས་མཚམས་ལ་ཚད་མེད་ཙམ་ནི་ཕྱི་རོལ་པ་ནས་སངས་རྒྱས་པའི་བར་ན་ཡོད། བྱེ་བྲག་ཏུ་སེམས་ཅན་ལ་དམིགས་པ་ནི་ཕྱི་རོལ་པ་དང་ཐུན་མོང་བ། ཆོས་ལ་དམིགས་པ་ནི་ཉན་རང་དང་ཐུན་མོང་བ། དམིགས་མེད་ལ་དམིགས་པ་ནི། བྱང་སེམས་ཀྱི་ཐུན་མོང་མ་ཡིན་པའོ། །
གསུམ་པ་ཚོགས་སྒྲུབ་ལ་མཚན་ཉིད་ནི། སྒྲུབ་པ་ཁྱད་པར་བཞི་ལྡན་གང་ཞིག རང་འབྲས་གནས་སྐབས་དང༌། མཐར་ཐུག་གི་བྱང་ཆེན་གང་རུང་དངོས་སུ་འཛིན་པའི་རྒྱུ་ཚོགས་དེ། ཚོགས་སྒྲུབ་ཀྱི་མཚན་ཉིད། ས་མཚམས་ཐེག་ཆེན་གྱི་ཚོགས་ལམ་ནས་རྒྱུན་མཐའི་བར་ན་ཡོད། འདིར་རྟོགས་དཀའ་བ་བྱེ་བྲག་ཏུ་བཤད་པ་ལ། ཞི་གནས་དང༌། ལྷག་མཐོང་བཤད། ཡེ་ཤེས་ཀྱི་ཚོགས་བཤད།
གཟུངས་བཤད། ས་བཅུ་བཤད། གཉེན་པོའི་ཚོགས་བཤད་པའོ། ། དམིགས་པ་ལ་རྩེ་གཅིག་ཏུ་གནས་པའི་ཏིང་ངེ་འཛིན་གང་ཞིག ལུས་སེམས་ཤིན་ཏུ་སྦྱངས་པའི་བདེ་བས་ཁྱད་པར་དུ་བྱས་པ་དེ། ཞི་གནས་ཀྱི་མཚན་ཉིད། རང་རྒྱུ་ཞི་གནས་ལས་བྱང་བའི་བདག་མེད་རྟོགས་པའི་ཤེས་རབ་མཚུངས་ལྡན་དང་བཅས་པ་དེ། ལྷག་མཐོང་གི དེ་ལ་དབྱེ་ན། སོ་སོར་རྟོག་པའི་ལྷག་མཐོང་དང༌།
མི་གཡོ་བའི་ལྷག་མཐོང་གཉིས། སྟོང་ཉིད་ལ་སྒོམ་བྱུང་གཙོ་བོར་གྱུར་པའི་ཡེ་ཤེས་དེ། ཡེ་ཤེས་ཀྱི་ཚོགས་ཀྱི་མཚན་ཉིད། དེ་ལ་དབྱེ་ན། སྟོང་ཉིད་ཉི་ཤུ་རྟོགས་པའི་ཡུལ་ཅན་ཡེ་ཤེས་ཉི་ཤུའོ། ། བསམ་གཏན་གྱི་དངོས་གཞི་ལ་རྟེན་ནས། རང་གི་ཁོང་དུ་ཆུད་པའི་ཆོས་མི་བརྗེད་པར་འཛིན་ནུས་པའི་དྲན་པ་ཤེས་རབ་མཚུངས་ལྡན་དང་བཅས་པ་དེ། གཟུངས་ཀྱི་མཚན་ཉིད། དེ་ལ་དབྱེ་ན། ཚིག་གི་གཟུངས།
དོན་གྱི་གཟུངས། བཟོད་པའི་གཟུངས། སྔགས་ཀྱི་གཟུངས་དང་བཞིའོ། ། བསམ་གཏན་གྱི་དངོས་གཞི་ལ་རྟེན་ནས་གསུང་རབས་ཡན་ལག་བཅུ་གཉིས་ལ་སོགས་པ་ཚིག་མི་བརྗེད་པར་འཛིན་ནུས་པའི་དྲན་པ་ཤེས་རབ་མཚུངས་ལྡན་དང་བཅས་པ་དེ། དང་པོའི་མཚན་ཉིད། དེ་ལ་རྟེན་ནས་དེའི་དོན་མི་བརྗེད་པར་འཛིན་ནུས་པའི་དྲན་པ་ཤེས་རབ་མཚུངས་ལྡན་དང་བཅས་པ་དེ། གཉིས་པའི་མཚན་ཉིད། དེ་ལ་རྟེན་ནས་སྟོང་པ་ཉིད་ཀྱི་དོན་ལ་མི་སྐྲག་པར་འཛིན་ནུས་པའི་དྲན་པ་ཤེས་རབ་མཚུངས་ལྡན་དང་བཅས་པ་དེ། གསུམ་པའི་མཚན་ཉིད། འདི་ནི་བཟོད་པའི་རྒྱུའི་རྒྱུའི་གཟུངས་ལ་བཟོད་པའི་གཟུངས་ཞེས་བྱའོ། །
ནད་ཞི་བ་ལ་སོགས་པའི་དོན་དུ། སྔགས་འབྲས་བྱིན་གྱིས་རློབས་པའི་མཐུ་དང་ལྡན་པའི་དྲན་པ་མཚུངས་ལྡན་དང་བཅས་པ་དེ། བཞི་པའི་མཚན་ཉིད། འདིར་གཟུངས་དངོས་ནི་དྲན་པ་ཡིན་ལ། དེའི་འབྲས་བུར་གྱུར་པའི་ཡི་གེ་ལ་ཡང་དེའི་མིང་གིས་བཏགས་ནས་བསྟན་པ་ཡིན་ནོ། ། སའི་རྣམ་པར་གཞག་པ་ལ་ཡོན་ཏན་གྱི་རྟེན་དུ་གྱུར་པའི་མཁྱེན་པ་དེ། སྤྱིར་ས་ཙམ་གྱི་མཚན་ཉིད། དེ་ལ་དབྱེ་ན། ཉན་ཐོས་ཀྱི་དང༌། རང་སངས་རྒྱས་ཀྱི་དང༌།
བྱང་སེམས་ཀྱི་ས་དང་གསུམ། ཉན་ཐོས་ཀྱི་ཡོན་ཏན་དུ་མའི་རྟེན་དུ་གྱུར་པའི་མཁྱེན་པ་དེ། ཉན་ཐོས་ཀྱི་སའི་མཚན་ཉིད། དེ་ལ་དབྱེ་ན། རིགས་ཀྱི་ས་བརྒྱད་པའི་ས། མཐོང་བའི་ས། བསྲབས་པའི་ས། འདོད་ཆགས་དང་བྲལ་བའི་ས། བྱས་པ་རྟོགས་པའི་ས། ཉན་ཐོས་ཀྱི་ས།
རང་སངས་རྒྱས་ཀྱི་ས་དང་བརྒྱད། རྟོགས་པའི་སྟོབས་ཀྱི་དམན་པའི་བྱང་ཆུབ་ཏུ་རིགས་ངེས་པའི་སོ་སྐྱེའི་མངོན་རྟོགས་དེ། རིགས་ཀྱི་སའི་མཚན་ཉིད། དེ་ནི་ཞི་བ་བགྲོད་པ་གཅིག་པུ་པའི་ཉན་ཐོས་དང༌། རང་རྒྱལ་གྱི་སྦྱོར་ལམ་ལྟ་བུ་ལ་བྱ། ཞུགས་གནས་གང་ཞིག་བརྒྱད་ཀྱི་ནང་ནས་དང་པོའི་མངོན་རྟོགས་དེ། བརྒྱད་པའི་སའི་མཚན་ཉིད། དེ་ནི་རྒྱུན་ཞུགས་ཞུགས་པའི་རྟོགས་པ་ལྟ་བུའོ། ། མཐོང་སྤངས་ཙམ་སྤངས་པས་རབ་ཏུ་ཕྱེ་བའི་ཉན་ཐོས་ཀྱི་རྟོགས་པ་དེ། མཐོང་བའི་སའི་མཚན་ཉིད།
དེ་ནི་རྒྱུན་ཞུགས་ཀྱི་འབྲས་བུ་ལྟ་བུ་ལ་བྱའོ། ། ཕལ་ཆེར་ལ་འདོད་ཆགས་དང་བྲལ་བས་རབ་ཏུ་ཕྱེ་བའི་ཉན་ཐོས་ཀྱི་རྟོགས་པ་དེ། བསྲབས་པའི་སའི་མཚན་ཉིད། དེ་ནི་ཕྱིར་འོང་གི་འབྲས་བུ་ལྟ་བུའོ། ། འདོད་པ་ལ་འདོད་ཆགས་དང་བྲལ་བས་རབ་ཏུ་ཕྱེ་བའི་ཉན་ཐོས་ཀྱི་རྟོགས་པ་དེ། འདོད་ཆགས་དང་བྲལ་བའི་སའི་མཚན་ཉིད། དེ་ནི་ཕྱིར་མི་འོང་གི་རྟོགས་པ་ལྟ་བུའོ། ། ཁམས་གསུམ་ལ་འདོད་ཆ་གས་དང་བྲལ་བས་རབ་ཏུ་ཕྱེ་བའི་ཉན་ཐོས་ཀྱི་རྟོགས་པ་དེ། བྱས་པ་རྟོགས་པའི་སའི་མཚན་ཉིད། དེ་ནི་ཉན་ཐོས་དགྲ་བཅོམ་པའི་འབྲས་བུ་ལྟ་བུ་ལ་བྱའོ། །
ཐེག་པ་གསུམ་གྱི་ནང་ནས་ཆུང་ངུའི་མངོན་རྟོགས་དེ་ཉན་ཐོས་ཀྱི་སའི་མཚན་ཉིད། དེ་ནི་ཞུགས་པ་ལྷག་མ་གསུམ་ལྟ་བུ་ལ་བྱ། ཐེག་པ་གསུམ་གྱི་ནང་ནས་འབྲིང་པོའི་མངོན་རྟོགས་དེ། རང་སངས་རྒྱས་ཀྱི་སའི་མཚན་ཉིད། དེ་ནི་རང་རྒྱལ་གྱི་ལམ་ལྔ་ལ་བྱའོ། ། སྟོང་ཉིད་རྟོགས་པའི་ཤེས་རབ་དང་སྙིང་རྗེ་ཟུང་དུ་འབྲེལ་བའི་བྱང་སེམས་ཀྱི་མཁྱེན་པ་གང་ཞིག ཡོན་ཏན་གྱི་རྐྱེན་བྱེད་པ་དེ་བྱང་སེམས་ཀྱི་སའི་མཚན་ཉིད། དེ་ལ་དབྱེ་ན། ས་དང་པོ་རབ་ཏུ་དགའ་བ་ནས། ས་བཅུ་པ་ཆོས་ཀྱི་སྤྲིན་གྱི་བར་བཅུའོ། །
སྦྱིན་པའི་ཕར་ཕྱིན་ལ་གཙོ་བོར་སྤྱོད་པའི་ས་དེ། བྱང་སེམས་ཀྱི་ས་དང་པོའི་མཚན་ཉིད། ཞེས་པ་ནས། ཡེ་ཤེས་ཀྱི་ཕར་ཕྱིན་ལ་གཙོ་བོར་སྤྱོད་པའི་བྱང་སེམས་ཀྱི་ས་དེ། བྱང་སེམས་ཀྱི་ས་བཅུ་པའི་མཚན་ཉིད། ཞེས་སྦྱར་ན་གསུང་རབས་སྤྱི་དང་མཐུན་ལ། ཡང་ན་བསམ་དང་ཕན་པའི་དངོས་ཉིད། ། ཅེས་པའི་སྐབས་ནས་དངོས་སུ་བསྟན་པའི་ཡོངས་སྦྱོངས་ཉི་ཤུའི་སྒོ་ནས། རྗེས་ཐོབ་ཏུ་སའི་དྲི་མ་སྦྱོང་བར་བྱེད་པའི་ས་དེ། དང་པོའི་མཚན་ཉིད་ཡིན་པ་ནས།
སྨོན་ལམ་དང་ནི་མཐའ་ཡས་དང༌། ། ཞེས་པའི་སྐབས་ནས་དངོས་སུ་བསྟན་པའི་ཡོངས་སྦྱོང་བཅུ་གཉིས་ཀྱི་སྒོ་ནས། སའི་དྲི་མ་སྦྱོང་བར་བྱེད་ཅིང༌། ཡོན་ཏན་ཡོངས་སུ་རྫོགས་པར་བྱེད་པའི་བྱང་སེམས་ཀྱི་ས་དེ། བྱང་སེམས་ཀྱི་ས་དགུ་པའི་མཚན་ཉིད། རང་གི་འདས་ས་ས་དགུ་ལས་འདས་ནས། རྗེས་ཐོབ་ཏུ་སྨོན་ལམ་གྱི་མཐུས་མཛད་པ་བཅུ་གཉིས་ཀྱི་ཚུལ་སྟོན་པར་ནུས་པའི་བྱང་སེམས་ཀྱི་ས་དེ། ས་བཅུ་པའི་མཚན་ཉིད་དོ། ། གཉེན་པོའི་ཚོགས་སྒྲུབ་བྱེ་བྲག་ཏུ་བཤད་པ་ལ། སྒྲུབ་པ་ཁྱད་པར་བཞི་ལྡན་གང་ཞིག
རང་གི་ངོ་སྐལ་གྱི་སྤང་བྱའི་ས་བོན་གྱི་དངོས་གཉེན་དུ་གྱུར་པའི་རྒྱུ་ཚོགས་དེ། གཉེན་པོའི་ཚོགས་སྒྲུབ་ཀྱི་མཚན་ཉིད། དེ་ལ་དབྱེ་ན། མཐོང་སྤངས་གཉེན་པོའི་ཚོགས་སྒྲུབ་དང༌། སྒོམ་སྤངས་གཉེན་པོའི་ཚོགས་སྒྲུབ་གཉིས། རང་གི་ངོས་སྐལ་གྱི་སྤང་བྱ་མཐོང་སྤངས་ཀྱི་ས་བོན་གྱི་དངོས་གཉེན་དུ་གྱུར་པའི་རྒྱུ་ཚོགས་དེ། དང་པོའི་མཚན་ཉིད། དེ་ནི་མཐོང་ལམ་བར་ཆད་མེད་ལམ་ཁོ་ན་ལ་བྱ། དེ་ལ་དབྱེ་ན། མཐོང་སྤངས་གཟུང་འཛིན་གྱི་རྣམ་པར་རྟོག་པ་བཞིའི་དབྱེ་བས་བཞིའོ། །
སྒོམ་སྤངས་གཉེན་པོའི་ཚོགས་སྒྲུབ་ལ་ཡང་མཚན་ཉིད་དང་དབྱེ་བ་དེ་བཞིན་དུ་སྦྱར་རོ། ། སྤྱིར་གཉེན་པོ་ལ་རྣམ་པ་བཞི་སྟེ། རྣམ་པར་སུན་འབྱིན་པའི་གཉེན་པོ། སྤོང་བའི་གཉེན་པོ། རྟེན་གྱི་གཉེན་པོ། ཐག་བསྲིངས་པའི་གཉེན་པོའོ། ། རང་གི་ངོས་སྐལ་གྱི་སྤང་བྱ་ལ་ཐོག་མར་ཉེས་དམིགས་སུ་ལྟ་བའི་ལམ་དེ། དང་པོའི་མཚན་ཉིད། དེ་ནི་ཚོགས་ལམ་ལྟ་བུའོ། ། རང་གི་ངོས་སྐལ་གྱི་སྤང་བྱའི་ས་བོན་སྤང་བཞིན་པའི་ལམ་དེ་གཉིས་པའི་མཚན་ཉིད།
དེ་ལ་དབྱེ་ན། སྦྱོར་བའི་ལམ་དང༌། བར་ཆད་མེད་པའི་ལམ་གཉིས། དང་པོ་ནི། སྦྱོར་ལམ་ལྟ་བུ་ལ་བྱ་ཞིང༌། གཉིས་པ་ནི། མཐོང་ལམ་བར་ཆད་མེད་པའི་ལམ་ལྟ་བུའོ། ། དེ་ཡང་སྦྱོར་བའི་ལམ་གྱིས་སྤང་བྱའི་ས་བོན་མགོ་མནོན་པར་བྱེད་ཅིང༌། བར་ཆད་མེད་པའི་ལམ་གྱིས་དྲུངས་འབྱིན་པར་བྱེད་པ་ཡིན་ནོ། ། སྤངས་པའི་བྲལ་བ་འཛིན་པར་བྱེད་པའི་ལམ་དེ།
རྟེན་གཉེན་པོའི་མཚན་ཉིད། དེ་ནི་རྣམ་གྲོལ་གྱི་ལམ་ལྟ་བུའོ། ། སྔར་སྤངས་པའི་སྤང་བྱ་དང༌། རང་གི་སེམས་ཐག་བསྲིང་བར་བྱེད་པའི་ལམ་དེ། ཐག་བསྲིང་བའི་གཉེན་པོའི་མཚན་ཉིད། དེ་ནི་ཁྱད་པར་གྱི་ལམ་ལྟ་བུའོ། ། བཞི་པ་ངེས་འབྱུང་གི་སྒྲུབ་པ་ལ་མཚན་ཉིད་ནི། སྒྲུབ་པ་ཁྱད་པར་བཞི་ལྡན་གང་ཞིག རང་གི་འབྱུང་ས་བརྒྱད་པོ་གང་རུང་དུ་གདོན་མི་ཟ་བར་དངོས་སུ་འབྱུང་བའི་བྱ་བ་དེ་ངེས་འབྱུང་སྒྲུབ་པའི་མཚན་ཉིད། དབྱེ་ན་ངེས་པར་འབྱུང་ས་བརྒྱད་ཡོད་པའི་བྱེ་བྲག་གིས་ངེས་འབྱུང་གི་སྒྲུབ་པ་བརྒྱད་དོ། །
ས་མཚམས་ལ་ངེས་འབྱུང་གི་སྒྲུབ་པ་ཙམ་ནི། སྦྱོར་ལམ་ནས་ཡོད་ལ། ཁྱད་པར་ཅན་ནི་རྒྱུན་མཐའི་སྔ་ལོགས་ན་ཡོད། ། རྣམ་ཀུན་མཁྱེན་པའི་མདོ་གཞུང་ཡིད་འཕྲོག་པ། ། རྣམ་གསལ་མངོན་པའི་གཞུང་དང་གཞན་གཞུང་གིས། ། རྣམ་བཤད་ཕྲེང་བར་སྤེལ་གང་གིས་བརྒྱན་དེ། ། རྣམ་པར་དཔྱད་ནས་འབྲེལ་ཆགས་ངག་གི་བཤད། ། ཅེས་བྱ་བ་ནི་སྐབས་དང་པོའི་ལུས་དང་ཡན་ལག་རྒྱས་པར་བཤད་པའོ།། །། ཐུབ་དབང་བསོད་ནམས་བརྒྱ་པའི་མཚན་བཟང་གིས། ། ཚངས་དང་དབང་པོའི་དྲེགས་བ་ཉམས་བྱས་ནས། །
ས་ཆེན་འདི་ན་ལྷམ་མེར་མཛེས་གྱུར་པ། ། ཟླ་མེད་སྟོན་པ་དེ་ལ་ཕྱག་འཚལ་ལོ། ། གཉིས་པ་རྒྱུ་མཁྱེན་པ་གཉིས་ཀྱི་ཡན་ལག་རྒྱས་པརབཤད་པ་ལ། རྒྱུའི་གཙོ་བོ་ལམ་ཤེས་ཀྱི་ཡན་ལག་རྒྱས་པར་བཤད་པ་དང༌། དེ་ལ་བླང་དོར་བྱ་བའི་ཡན་ལག་གཞི་ཤེས་ཀྱི་ཡན་ལག་རྒྱས་པར་བཤད་པ་གཉིས། དང་པོ་ལ། ལམ་ཤེས་ཀྱི་ཡན་ལག་དང༌། ཡན་ལག་ཅན་གྱི་ལམ་ཤེས་གཉིས། ལམ་ཤེས་ཀྱི་ཁྱད་པར་བྱ་བྱེད་གང་གིས་བསྡུས་པའི་ཆོས་དེ། དང་པོའི་མཚན་ཉིད།
དེ་ལ་དབྱེ་ན། ལམ་ཤེས་མ་སྐྱེས་པ་སྐྱེས་པར་བྱེད་པའི་ཡན་ལག་དང༌། སྐྱེས་ནས་ཕན་འདོགས་པར་བྱེད་པའི་ཡན་ལག་གཉིས་སམ། ལམ་གྱི་ཁྱད་པར་བྱེད་ཆོས་དང༌། རྒྱུ་ལམ་ཤེས་ཀྱི་ཁྱད་པར་བྱེད་ཆོས་གཉིས། ལམ་ཤེས་ཀྱི་རྗེས་སུ་འགྲོ་ལྡོག་མ་འཁྲུལ་བའི་རྒྱུ་དེ། དང་པོའི་མཚན་ཉིད། དེ་ལ་དབྱེ་ན། རྒྱུ་ལམ་ཤེས་གང་ལ་སྐྱེ་བའི་རྟེན་དང༌། གང་གིས་སྐྱེད་པའི་རྒྱུ་གཉིས།
གེགས་ང་རྒྱལ་མངོན་གྱུར་པ་དང་བྲལ་བའི་གང་ཟག་དེ། དང་པོའི་མཚན་ཉིད། ལམ་ཤེས་སྐྱེ་བའི་རྒྱུ་ཚོགས་གྲངས་ཚང་བ་དེ། གཉིས་པའི་མཚན་ཉིད། དབྱེ་ན། ཡུལ་ངེས་པ་དང་ཁྱད་པར་གཉིས། ལྷན་ཅིག་བྱེད་རྐྱེན་བྱང་ཆུབ་ཏུ་སེམས་བསྐྱེད་པ་དེ། དང་པོའི་མཚན་ཉིད། ཉེར་ལེན་གྱི་རྒྱུ་རིགས་ཀྱིས་ཁྱབ་པ་དེ། གཉིས་པའི་མཚན་ཉིད།
གཉིས་པ་ལམ་ཤེས་ཀྱི་ཁྱད་པར་བྱེད་ཆོས་ལ་མཚན་ཉིད་ནི། ལམ་ཤེས་དང་ངོ་བོ་གཅིག་པའི་སྒོ་ནས་དེ་ལ་རྗེས་སུ་འགྲོ་ལྡོག་མི་འཁྲུལ་བའོ། ། དབྱེ་ན། རང་བཞིན་དང༌། བྱེད་ལས་གཉིས། གཞན་དོན་དུ་སྲིད་པར་སྐྱེ་བ་ལེན་པའི་རྒྱུར་གྱུར་པའི་ཉོན་མོངས་པ་ཆེད་དུ་གཉེར་ནས་མི་སྤོང་བའི་རང་བཞིན་དེ། རྒྱུ་ལམ་ཤེས་ཀྱི་རང་བཞིན་གྱི་མཚན་ཉིད། གཞན་དོན་དུ་སྲིད་པར་སྐྱེ་བ་ལེན་པའི་རྒྱུ་ལ་གནས་ནས་གཞན་དོན་བྱེད་པའི་ལས་དེ། རྒྱུ་ལམ་ཤེས་ཀྱི་བྱེད་ལས་ཀྱི་མཚན་ཉིད། གཉིས་པ་ཡན་ལག་ཅན་གྱི་ལམ་ཤེས་ལ།
མཚན་ཉིད་དང༌། དབྱེ་བ་གཉིས། ཐབས་ཁྱད་པར་ཅན་གཉིས་དང་ལྡན་པའི་བྱང་སེམས་ཀྱི་མཁྱེན་པ་དེ། སྐབས་གཉིས་པའི་བསྟན་བྱའི་གཙོ་བོར་གྱུར་པའི་རྒྱུ་ལམ་ཤེས་ཀྱི་མཚན་ཉིད། འོག་མ་རྣམས་ལ་ཡང་འདིའི་རིགས་པས་ཤེས་པར་བྱའོ། ། གཉིས་པ་དབྱེ་བ་ལ། ཉན་ཐོས་ཀྱི་ལམ་ཤེས་པའི་ལམ་ཤེས། རང་རྒྱལ་གྱི། བྱང་སེམས་ཀྱི་ལམ་ཤེས་པའི་ལམ་ཤེས་དང་གསུམ། དང་པོ་ལ།
མཚན་ཉིད་ནི། ཉན་ཐོས་ཀྱི་ལམ་གྱི་རྟོགས་རིགས་བདེན་པའི་རང་བཞིན་མེད་པར་མངོན་སུམ་དུ་རྟོགས་པའི་ཐབས་ཤེས་ཟུང་འབྲེལ་གྱི་མཁྱེན་པ། ཤེས་བྱ་ལམ་གྱི་རྣམ་གཞག་ལ། དངོས་དང༌། རྒྱུ་ངེས་འབྱེད་ཆ་མཐུན་གཉིས། གདུལ་བྱ་ཉན་ཐོས་ཀྱི་རིགས་ཅན་རྗེས་སུ་བཟུང་བའི་ཕྱིར་དུ་བྱང་སེམས་འཕགས་པས་ཤེས་པར་བྱ་བའི་མངོན་རྟོགས་ཀྱི་རིགས་སུ་གནས་པ་དེ། ཤེས་པར་བྱ་བའི་ཉན་ཐོས་ཀྱི་ལམ་ཙམ་གྱི་མཚན་ཉིད། དབྱེ་ན། རང་རིག་གིས་ཤེས་པར་བྱ་བའི་ལམ་དང༌། གཞན་རིག་གིས་ཤེས་པར་བྱ་བའི་ལམ་གཉིས།
དང་པོ་ནི། བྱང་སེམས་རང་རྒྱུད་ཀྱི་གང་ཟག་གི་བདག་མེད་རྟོགས་པའི་རྟོགས་རིགས་ལྟ་བུ་ལ་བྱ། གཉིས་པ་ནི་ཉན་ཐོས་རང་རྒྱུད་ཀྱི་ལམ་རྣམས་ལ་བྱའོ། ། གཉིས་པ་རྒྱུ་ངེས་པར་འབྱེད་ཆ་མཐུན་ལ། གཙོ་བོར་རང་འབྲས་ཉན་ཐོས་ཀྱི་རྟོགས་རིགས་ཚང་བར་ཐོབ་པའི་ཐེག་ཆེན་མཐོང་ལམ་གྱི་རྒྱུའི་ཆར་གྱུར་པའི་ཐེག་ཆེན་གྱི་ངེས་འབྱེད་ཆ་མཐུན་དེ། ཤེས་པར་བྱ་བའི་ཉན་ཐོས་ཀྱི་ལམ་གྱི་རྒྱུ་ངེས་འབྱེད་ཆ་མཐུན་གྱི་མཚན་ཉིད། དེ་ལ་དབྱེ་ན། ཉན་ཐོས་ཀྱི་རྟོགས་རིགས་མངོན་སུམ་ཏུ་མཐོང་བའི་ཐེག་ཆེན་མཐོང་ལམ་གྱི་རྒྱུའི་ཆར་གྱུར་པའི། དྲོད། རྩེ་མོ།
བཟོད་པ། ཆོས་མཆོག་དང་བཞི། གཉིས་པ་ལ། མཚན་ཉིད་དངོས་དང༌། ཤེས་བྱ་ལམ་གྱི་རྣམ་གཞག་གཉིས། རང་རྒྱལ་གྱི་ལམ་བདེན་པའི་རང་བཞིན་མེད་པར་མངོན་སུམ་དུ་རྟོགས་པའི་ཐབས་ཤེས་ཟུང་འབྲེལ་གྱི་མཁྱེན་པ་དེ། རང་རྒྱལ་གྱི་ལམ་ཤེས་པའི་ལམ་ཤེས་ཀྱི་མཚན་ཉིད། མཚན་ཉིད་ཀྱི་ཟུར་དུ་བྱང་སེམས་ཀྱི་མངོན་རྟོགས་འབྱར་བ་དེ། འདིར་དངོས་སུ་བསྟན་པའི་རང་རྒྱལ་གྱི་ལམ་ཤེས་པའི་ལམ་ཤེས་ཀྱི་མཚན་ཉིད། གཉིས་པ་ལ།
དངོས་དང༌། རྒྱུ་ངེས་འབྱེད་ཆ་མཐུན་གཉིས། གདུལ་བྱ་རང་རྒྱལ་གྱི་རིགས་ཅན་རྗེས་སུ་བཟུང་བའི་དོན་དུ་བྱང་སེམས་འཕགས་པས་ཤེས་པར་བྱ་བའི་མངོན་རྟོགས་ཀྱི་རིགས་སུ་གནས་པ་དེ། ཤེས་པར་བྱ་བའི་རང་རྒྱལ་གྱི་ལམ་གྱི་མཚན་ཉིད། དེ་ལ་དབྱེ་ན། སྔ་མ་ལྟར་གཉིས་སོ། ། ཤེས་པར་བྱ་བའི་རང་རྒྱལ་གྱི་ལམ་ལ། ལམ་རང་གི་ངོ་བོའི་ཁྱད་པར་དང༌། ཉན་ཐོས་ཀྱི་ལམ་ལས་ཁྱད་ཞུགས་པའི་ཁྱད་པར་གཉིས། དང་པོ་ལ།
གཟུང་རྟོག་སྤོང་བའི་ཁྱད་པར། འཛིན་རྟོག་མི་སྤོང་བའི་ཁྱད་པར། རྟེན་རིགས་ཀྱི་ཁྱད་པར་རོ། ། རང་གི་ངོ་སྐལ་གྱི་སྤང་བྱ་ཤེས་སྒྲིབ་བཟུང་རྟོག་གི་ས་བོན་ལ་དངོས་སུ་གནོད་བྱེད་དམ། དེ་སྤངས་པའི་རྣམ་གྲོལ་ལམ་གང་རུང་གི་རྟོགས་རིགས་སུ་གནས་པ་དེ་དང་པོའི་མཚན་ཉིད། རང་གི་ངོ་སྐལ་གྱི་སྤངས་བྱ་ཤེས་སྒྲིབ་འཛིན་རྟོག་གི་ས་བོན་ལ་གནོད་བྱེད་མ་ཡིན་པའི་རྟོགས་རིགས་སུ་གནས་པ་དེ་གཉིས་པའི་མཚན་ཉིད། ཁྱད་པར་དེ་གཉིས་དང་ལྡན་པའི་ཤེས་པར་བྱ་བའི་རང་རྒྱལ་གྱི་ལམ་གྱི་རྟེན་དུ་གྱུར་པའི་རང་བཞིན་གནས་རིགས་དེ། གསུམ་པའི་མཚན་ཉིད། གཉིས་པ་ལ། ལམ་བགྲོད་ཚུལ་དང༌།
ཆོས་སྟོན་ཚུལ་གྱི་ཁྱད་པར་གཉིས། སློབ་དཔོན་གཞན་ལ་རག་མ་ལས་པར་རང་རྒྱལ་གྱི་སྦྱོར་ལམ་ནས་རང་བྱང་ཆུབ་ཀྱི་བར་ཚེ་གཅིག་ལ་མངོན་དུ་བྱེད་ནུས་པ་དེ། དང་པོའི་མཚན་ཉིད། སྔོན་གྱི་སྨོན་ལམ་གྱི་མཐུས་སྒྲ་མེད་པར་རང་གི་གདུལ་བྱ་ལ་རྟོགས་པ་བསྐྱེད་ནུས་པ་དེ། གཉིས་པའི་མཚན་ཉིད། གཙོ་བོར་རང་རྒྱལ་གྱི་རྟོགས་རིགས་མངོན་སུམ་དུ་མཐོང་བའི་ཐེག་ཆེན་གྱི་མཐོང་ལམ་གྱི་རྒྱུའི་ཆར་གྱུར་པའི་ཐེག་ཆེན་གྱི་ངེས་འབྱེད་ཆ་མཐུན་དེ། དེའི་རྒྱུ་ངེས་འབྱེད་ཆ་མཐུན་གྱི་མཚན་ཉིད། དེ་ལ་དབྱེ་ན། དེར་གྱུར་པའི་དྲོད། རྩེ་མོ།
བཟོད་པ། ཆོས་མཆོག་དང་བཞི། གསུམ་པ་ལ། མཚན་ཉིད་དངོས་དང༌། ཤེས་བྱ་ལམ་གྱི་རྣམ་པར་གཞག་པ་གཉིས། བྱང་སེམས་ཀྱི་ལམ་བདེན་པའི་རང་བཞིན་མེད་པར་མངོན་སུམ་དུ་རྟོགས་པའི་ཐབས་ཤེས་ཟུང་འབྲེལ་གྱི་མཁྱེན་པ་དེ། བྱང་སེམས་ཀྱི་ལམ་ཤེས་པའི་ལམ་ཤེས་ཀྱི་མཚན་ཉིད། ཟུར་དུ་བྱང་སེམས་ཀྱི་མཁྱེན་པ་སྦྱར་ནས། སྐབས་གཉིས་པར་དངོས་སུ་བསྟན་པའི་བྱང་སེམས་ཀྱི་ལམ་ཤེས་པའི་ལམ་ཤེས་ཀྱི་མཚན་ཉིད། གཉིས་པ་ལ།
དངོས་དང༌། རྒྱུ་ངེས་འབྱེད་ཆ་མཐུན་མི་སྟོན་པའི་རྒྱུ་མཚན་གཉིས། དང་པོ་ལ་མཚན་ཉིད་ནི། བྱང་སེམས་རང་རྒྱུད་ལ་བསྐྱེད་ནས་མངོན་སུམ་དུ་བྱ་བའི་མངོན་རྟོགས་ཀྱི་རིགས་སུ་གནས་པ་དེ། ཤེས་པར་བྱ་བའི་བྱང་སེམས་ཀྱི་ལམ་ཤེས་པའི་ལམ་ཤེས་ཀྱི་མཚན་ཉིད། དེ་ལ་དབྱེ་ན། བྱང་སེམས་ཀྱི་མཐོང་ལམ་དང༌། སྒོམ་ལམ་གཉིས། གཉིས་པ་ནི། གཙོ་བོར་ཐེག་ཆེན་གྱི་རྟོགས་རིགས་མངོན་སུམ་དུ་མཐོང་བའི་ཐེག་ཆེན་མཐོང་ལམ་གྱི་རྒྱུར་གྱུར་པའི་ཐེག་ཆེན་གྱི་ངེས་འབྱེད་ཆ་མཐུན་དེ་བྱང་སེམས་ཀྱི་ལམ་ཤེས་པའི་ལམ་ཤེས་ཀྱི་རྒྱུ་ངེས་འབྱེད་ཆ་མཐུན་གྱི་མཚན་ཉིད་ཡིན་ལ།
དེ་ནི་སྐབས་དང་པོར་བསྟན་ཟིན་པའི་ཕྱིར། གཉིས་པར་མ་བསྟན་ནོ། ། མདོ་ལས་ཕན་ཡོན་ཆེན་པོ་དང་ལྡན་པར་དངོས་སུ་བསྟན་པའི་ཐེག་ཆེན་གྱི་བདེན་པ་མངོན་རྟོགས་དེ། འདིར་བསྟན་ཐེག་ཆེན་མཐོང་ལམ་གྱི་མཚན་ཉིད། དེ་ལ་དབྱེ་ན། ཤེས་བཟོད་སྐད་ཅིག་མ་བཅུ་དྲུག བཅུ་དྲུག་ནི། སྡུག་བསྔལ་ལ་ཆོས་ཤེས་པའི་བཟོད་པ། ཆོས་ཤེས། རྗེས་བཟོད་རྗེས་ཤེས་ཏེ་བཞི།
དེ་བཞིན་དུ་བདེན་པ་གཞན་གསུམ་ལའང་བཞི་བཞིར་ཕྱེ་བས་བཅུ་དྲུག་གོ ། སོ་སོའི་ངོས་འཛིན་ལ་སྤྱིར་བཤད་པ་དང༌། འདིར་བསྟན་བྱེ་བྲག་ཏུ་བཤད་པ་གཉིས། དང་པོ་ལ། སྡུག་བསྔལ་བདེན་པའི་ཆོས་ཉིད་སྔར་མ་རྟོགས་གསར་དུ་རྟོགས་པའི་ཡེ་ཤེས་གང་ཞིག རང་གི་ངོ་སྐལ་གྱི་སྤང་བྱ་སྡུག་བསྔལ་མཐོང་སྤངས་ཀྱི་ས་བོན་དྲུངས་འབྱིན་པར་ནུས་པའི་བར་ཆད་མེད་ལམ་དེ། ཐེག་ཆེན་གྱི་མཐོང་ལམ་སྡུག་བསྔལ་ལ་ཆོས་བཟོད་ཀྱི་མཚན་ཉིད། རང་གི་ངོ་སྐལ་གྱི་སྤང་བྱ་སྡུག་བསྔལ་མཐོང་སྤངས་ལས་དངོས་སུ་གྲོལ་བའི་རྣམ་གྲོལ་གྱི་ལམ་དེ། ཐེག་ཆེན་མཐོང་ལམ་སྡུག་བསྔལ་ཆོས་ཤེས་ཀྱི་མཚན་ཉིད། ཡེ་ཤེས་སྔ་མ་གཉིས་འཕགས་པའི་ཆོས་རྣམས་ཀྱི་རྒྱུར་མངོན་སུམ་དུ་རྟོགས་པའི་ཁྱད་པར་གྱི་ལམ་གང་ཞིག
བཟོད་པས་བསྡུས་པ་དེ་ཐེག་ཆེན་གྱི་མཐོང་ལམ་སྡུག་བསྔལ་ལ་རྗེས་བཟོད་ཀྱི་མཚན་ཉིད། ཐེག་ཆེན་གྱི་མཐོང་ལམ་སྡུག་བསྔལ་ལ་རྗེས་ཤེས་དེ་ལ་ངེས་པ་འདྲེན་ནུས་ཀྱི་ཐེག་ཆེན་གྱི་མཐོང་ལམ་གང་ཞིག ཤེས་པས་བསྡུས་པ་དེ། ཐེག་ཆེན་གྱི་མཐོང་ལམ་སྡུག་བསྔལ་ལ་རྗེས་ཤེས་ཀྱི་མཚན་ཉིད། ལྷག་མ་གཞན་རྣམས་ལ་ཡང་དེ་བཞིན་དུ་སྦྱར་བར་བྱའོ། ། འདིར་དངོས་སུ་བསྟན་པ་བཅུ་དྲུག་ནི་རིམ་པ་བཞིན་དུ། དེ་བཞིན་ཉིད་དང༌། དེ་བཞིན་གཤེགས་པ་དབྱེར་མེད་དུ་རྟོགས་པས་མཚོན་ནས་བསྟན་པའི་ཐེག་ཆེན་གྱི་བདེན་པ་མངོན་རྟོགས་དེ། འདིར་བསྟན་སྡུག་བསྔལ་ཆོས་བཟོད་ཀྱི་མཚན་ཉིད་ཡིན་པ་དང༌། མདོ་ལ་སྡུག་བདེན་གྱི་གཟུགས་སོགས་ཆེན་པོ་ཡིན་པར་རྟོགས་པའི་ཡེ་ཤེས་ཀྱི་དངོས་སུ་མཚོན་ནས་བསྟན་པའི་བདེན་པ་མངོན་རྟོགས་དེ།
འདིར་བསྟན་སྡུག་བསྔལ་ལ་ཆོས་ཤེས་ཀྱི་མཚན་ཉིད་ཡིན་པ་དང༌། སྡུག་བདེན་གྱི་གཟུགས་སོགས་འཇལ་བྱེད་ཀྱི་ཚད་མ་མེད་པར་རྟོགས་པའི་ཡེ་ཤེས་ཀྱིས་མཚོན་ནས་བསྟན་པའི་བདེན་པ་མངོན་རྟོགས་དེ། འདིར་བསྟན་སྡུག་བསྔལ་ལ་རྗེས་བཟོད་ཀྱི་མཚན་ཉིད་ཡིན་པ་དང༌། སྡུག་བདེན་གྱི་གཟུགས་སོགས་ནམ་མཁའ་ལྟར་ཚད་མེད་པར་རྟོགས་པའི་ཡེ་ཤེས་ཀྱིས་མཚོན་ནས་བསྟན་པའི་བདེན་པ་མངོན་རྟོགས་དེ། འདིར་བསྟན་སྡུག་བསྔལ་ལ་རྗེས་ཤེས་ཀྱི་མཚན་ཉིད། ལྷག་མ་རྣམས་ཀྱི་མཚན་ཉིད་ཀྱང་གཞུང་ཉིད་ལ་རྣམ་པར་བརྟགས་ནས་སྦྱར་བར་བྱའོ། ། གཉིས་པ་ཐེག་ཆེན་སྒོམ་ལམ་ལ། སྒོམ་ལམ་གྱི་བྱེད་པ་དང༌། བྱེད་པ་ཅན་གྱི་སྒོམ་ལམ་གཉིས། དང་པོ་ལ་མཚན་ཉིད་ནི།
ཐེག་ཆེན་གྱི་སྒོམ་ལམ་སྒོམ་པའི་སྟོབས་ཀྱིས་ཐོབ་པའི་རྣམ་དཀར་གྱི་ཡོན་ཏན། དབྱེ་ན་བཅུ་གཉིས། ས་མཚམས་ས་གཉིས་པ་ནས་སངས་རྒྱས་ཀྱི་སའི་བར་ན་ཡོད། གཉིས་པ་ལ། མཚན་ཉིད་དང༌། དབྱེ་བ་གཉིས། ཆོས་ཉིད་མངོན་སུམ་དུ་མཐོང་ཟིན་རྒྱུན་ལྡན་དུ་སྒོམ་པར་བྱེད་པའི་ཐེག་ཆེན་གྱི་རྗེས་ལ་མངོན་རྟོགས་དེ། ཐེག་ཆེན་གྱི་སྒོམ་ལམ་གྱི་མཚན་ཉིད། དབྱེ་ན། ཐེག་ཆེན་གྱི་ཟག་བཅས་སྒོམ་ལམ་དང༌།
ཟག་མེད་སྒོམ་ལམ་གཉིས། དང་པོ་ལ་མཚན་ཉིད་ནི། ཐེག་ཆེན་གྱི་སྒོམ་ལམ་གང་ཞིག རྗེས་ཐོབ་དག་པ་འཇིག་རྟེན་པའི་ངོ་བོར་གྱུར་པ། དབྱེ་ན། མོས་པ་ཡིད་ལ་བྱེད་པ་བླ་ན་མེད་པའི་སྒོམ་ལམ་སོགས་གསུམ། དང་པོ་ལ། མཚན་ཉིད་དངོས་དང༌། མོས་པའི་རྣམ་གཞག་གཉིས། དང་པོ་ནི།
ལུང་རིགས་རྣམ་དག་ལ་བརྟེན་ནས་ཡུམ་དོན་གསུམ་གྱི་འབྱུང་གནས་སུ་ཡིད་ཆེས་པའི་འདུན་པ་དང་དབང་ལྡན་གྱི་ཚུལ་དུ་མཚུངས་པར་ལྡན་པའི་ཟག་པ་དང་བཅས་པའི་ཐེག་ཆེན་གྱི་རྗེས་ལ་མངོན་རྟོགས། དབྱེ་ན། རང་དོན་མོས་པ་ཡིད་ལ་བྱེད་པའི་བླ་ན་མེད་པའི་སྒོམ་ལམ། གཉིས་དོན། གཞན་དོན་མོས་པ་ཡིད་ལ་བྱེད་པའི་བླ་ན་མེད་པའི་སྒོམ་ལམ་དང་གསུམ། མཚན་ཉིད་ནི་རིམ་པ་བཞིན་དུ། ལུང་རིགས་རྣམ་དག་ལ་རྟེན་ནས་ཡུམ་རང་དོན་གྱི་འབྱུང་གནས་སུ་དང༌། གཉིས་དོན་གྱི་འབྱུང་གནས་སུ་དང༌། གཞན་དོན་གྱི་འབྱུང་གནས་སུ་ཡིད་ཆེས་པའི་འདུན་པ་དང་དབང་ལྡན་གྱི་ཚུལ་དུ་མཚུངས་པར་ལྡན་པའི་ཟག་པ་དང་བཅས་པའི་ཐེག་ཆེན་གྱི་རྗེས་ལ་མངོན་རྟོགས། ས་མཚམས་རིམ་པ་བཞིན་དུ་ས་གཉིས་པ་ནས་བདུན་པའི་བར་དང༌།
བརྒྱད་པ་དང༌། དགུ་པ་གཉིས་དང༌། བཅུ་པ་རྣམས་ལ་བཞག་གོ ། གཉིས་པ་མོས་པའི་རྣམ་གཞག་ལ་དངོས་དང་ཕན་ཡོན་གཉིས། དང་པོ་ལ། མཚན་ཉིད་ནི། ལུང་རིག་རྣམ་དག་ལ་རྟེན་ནས། ཤེར་ཕྱིན་དོན་གསུམ་གྱི་འབྱུང་གནས་སུ་ཡིད་ཆེས་པའི་འདུན་པ་མཚུངས་ལྡན་དང་བཅས་པ། དབྱེ་ན། རང་དོན་མོས་པ།
གཉིས་དོན་མོས་པ། གཞན་དོན་མོས་པ་དང་གསུམ། དེ་རེ་རེ་ལ་ཡང་ཆུང་འབྲིང་དགུ་དགུར་ཕྱེ་བས་ཉི་ཤུ་རྩ་བདུན་ནོ། ། ས་མཚམས་ལ་མོས་པ་ཙམ་ནི་ཚོགས་སྦྱོར་ནས་ཀྱང་ཡོད་ལ། ཁྱད་པར་ཅན་གྱི་ས་མཚམས་ནི་སྔ་མ་དང་འདྲའོ། ། གཉིས་པ་ཕན་ཡོན་ལ་མཚན་ཉིད་ནི། ཡུམ་དོན་གསུམ་གྱི་འབྱུང་གནས་སུ་ཡིད་ཆེས་པའི་མོས་པ་གསུམ་གང་རུང་སྒོམ་པའི་སྟོབས་ཀྱིས་ཐོབ་པའི་རྣམ་དཀར་གྱི་ཡོན་ཏན། དབྱེ་ན། བསྟོད་པ། བཀུར་བ།
བསྔགས་པ་དང་གསུམ། ཡུམ་རང་དོན་གྱི་འབྱུང་གནས་སུ་ཡིད་ཆེས་པའི་སེམས་དཔའ་ལ་སངས་རྒྱས་སོགས་ཀྱི་ཡོན་ཏན་བརྗོད་པ་ཆུང་ངུ་མཛད་པ་དེ། འདིར་བསྟན་གྱི་བསྟོད་པའི་མཚན་ཉིད། ཡུམ་གཉིས་དོན་གྱི་འབྱུང་གནས་སུ་ཡིད་ཆེས་པའི་སེམས་དཔའ་ལ་སངས་རྒྱས་སོགས་ཀྱིས་ཡོན་ཏན་བརྗོད་པ་འབྲིང་དུ་མཛད་པའི་ངོ་བོར་གནས་པ་དེ། འདིར་བསྟན་བཀུར་བའི་མཚན་ཉིད། ཡུམ་གཞན་དོན་གྱི་འབྱུང་གནས་སུ་ཡིད་ཆེས་པའི་སེམས་དཔའ་ལ་སངས་རྒྱས་སོགས་ཀྱིས་ཡོན་ཏན་བརྗོད་པ་ཆེན་པོ་མཛད་པའི་ངོ་བོར་སྐྱེས་པ་དེ་འདིར་བསྟན་གྱི་བསྔགས་པའི་མཚན་ཉིད། དེ་རེ་རེ་ལ་ཡང་ཆུང་འབྲིང་དགུ་དགུར་དབྱེ་བས་ཉི་ཤུ་རྩ་བདུན་ནོ། ། གཉིས་པ་བསྔོ་བ་ཡིད་ལ་བྱེད་པའི་བླ་ན་མེད་པའི་སྒོམ་ལམ་ལ། མཚན་ཉིད་དངོས་དང༌། བསྔོ་བའི་རྣམ་གཞག་གཉིས།
མཚན་ཉིད་ནི། རང་གཞན་གྱི་དགེ་བ་རྫོགས་པའི་བྱང་ཆུབ་ཏུ་སྒྱུར་བར་བྱེད་པའི་འདུན་པ་ཁྱད་པར་ཅན་དང་དབང་ལྡན་གྱི་ཚུལ་དུ་མཚུངས་པར་ལྡན་པའི་ཟག་པ་དང་བཅས་པའི་ཐེག་ཆེན་གྱི་རྗེས་ལ་མངོན་རྟོགས། དབྱེ་ན་བཅུ་གཉིས་སོ། ། ས་མཚམས་ནི་ས་གཉིས་པ་ནས་བཅུ་པའི་བར་ན་ཡོད། གཉིས་པ་ལ། རྣམ་མཁྱེན་ཡིད་བྱེད་དང་ལྡན་པར་འཁོར་གསུམ་མི་དམིགས་པར་རྟོགས་པའི་ཤེས་རབ་ཀྱིས་ཟིན་པའི་སྒོ་ནས་རང་གཞན་དགེ་རྩ་རྫོགས་བྱང་དུ་སྒྱུར་བར་བྱེད་པའི་འདུན་པ་མཚུངས་ལྡན་དང་བཅས་པ་དེ། འདིར་བསྟན་བསྔོ་བའི་མཚན་ཉིད། སྤྱིར་བསྔོ་བ་ཙམ་ལ་མངོན་མཐོའི་རྒྱུར་བསྔོ་བ་དང༌། ངེས་ལེགས་ཀྱི་རྒྱུར་བསྔོ་བ་གཉིས་ཡོད་ལ། ཕྱི་མ་ལ་ཡང་ཐེག་པ་གསུམ་གྱི་དབྱེ་བས་རྣམ་པ་གསུམ་མོ། །
འདིར་བསྟན་གྱི་བསྔོ་བ་ལ་ཁྱད་པར་ཅན་གྱི་བསྔོ་བའི་མིང་ཅན་སོགས་བཅུ་གཉིས་ཡོད་ལ། དེ་ཡང་དང་པོ་དགུ་ནི་ངོ་བོ་གཅིག་ལ་ལྡོག་པའི་སྒོ་ནས་ཕྱེ་བ་ཡིན་ཞིང༌། ཕྱི་མ་གསུམ་ནི་ཆུང་འབྲིང་གི་སྒོ་ནས་ཕྱེ་བ་ཡིན་ཏེ། ས་མཚམས་ལ་བསྔོ་བ་ཙམ་ནི་ཚོགས་ལམ་ནས་སངས་རྒྱས་ཀྱི་སའི་བར་ན་ཡོད། འདིར་བསྟན་གྱི་བསྔོ་བ་ཁྱད་པར་ཅན་ནི། ས་གཉིས་པ་ནས་བཅུའི་བར་ན་ཡོད། གསུམ་པ་རྗེས་སུ་ཡི་རང་བའི་སྒོམ་ལམ་ལ། མཚན་ཉིད་དངོས་དང༌། ཡིད་རང་གི་རྣམ་གཞག་གཉིས། དང་པོ་ནི།
རང་གཞན་གྱི་དགེ་རྩ་ལ་མངོན་པར་དགའ་བའི་དད་པ་དང་དབང་ལྡན་གྱི་ཚུལ་དུ་མཚུངས་པར་ལྡན་པའི་ཟག་པ་དང་བཅས་པའི་ཐེག་ཆེན་གྱི་རྗེས་ལ་མངོན་རྟོགས། འདི་ལ་དབྱེ་བ་མ་བཤད་ལ། ས་མཚམས་ས་གཉིས་པ་ནས་བཅུ་པའི་བར་རོ། ། གཉིས་པ་ལ། མཚན་ཉིད་ནི། སྦྱོར་བ་རྣམ་མཁྱེན་ཡིད་བྱེད་དང་དངོས་གཞི་མི་དམིགས་པར་རྟོགས་པའི་ཤེས་རབ་ཀྱིས་ཟིན་པའི་སྒོ་ནས། རང་གཞན་གྱི་དགེ་རྩ་ལ་མངོན་པར་དགའ་བའི་དད་པ་མཚུངས་ལྡན་དང་བཅས་པ་དེ། འདིར་བསྟན་གྱི་རྗེས་སུ་ཡི་རང་གི་མཚན་ཉིད། ས་མཚམས་ཐེག་ཆེན་གྱི་ཚོགས་སྦྱོར་ནས་ཡོད་ལ། སྤྱིར་ཡི་རང་ཙམ་ནི་ཐེག་པ་གསུམ་ལ་ཡང་ཡོད་དོ། །
གཉིས་པ་ཟག་མེད་སྒོམ་ལམ་ལ་ཐེག་ཆེན་གྱི་རྗེས་ལ་མངོན་རྟོགས་གང་ཞིག མཉམ་གཞག་རྣམ་པར་མི་རྟོག་པའི་ཡེ་ཤེས་ཀྱི་ངོ་བོར་སྐྱེས་པ་དེ། དེའི་མཚན་ཉིད། དབྱེ་ན། ཐེག་ཆེན་གྱི་སྒྲུབ་པ་སྒོམ་ལམ་དང༌། རྣམ་དག་སྒོམ་ལམ་གཉིས། དང་པོ་ལ། ཐེག་ཆེན་གྱི་ཟག་མེད་སྒོམ་ལམ་གང་ཞིག བར་ཆད་མེད་ལམ་གྱི་ངོ་བོར་སྐྱེས་པ་དེ་དེའི་མཚན་ཉིད། ས་མཚམས་ས་གཉིས་པ་ནས་བཅུ་པའི་བར་ན་ཡོད།
གཉིས་པ་ལ། མཚན་ཉིད་དངོས་དང༌། མདོ་ལས་གསུངས་པའི་རྣམ་དག་གི་དབྱེ་བ་བཤད་པའོ། ། དང་པོ་ནི། ཐེག་ཆེན་གྱི་ཟག་མེད་སྒོམ་ལམ་གང་ཞིག མཉམ་གཞག་རྣམ་གྲོལ་ལམ་གྱི་ངོ་བོར་སྐྱེས་པའོ། ། ས་མཚམས་ས་གཉིས་པ་ནས་བཅུ་པའི་བར་ན་ཡོད། གཉིས་པ་ལ་མཚན་ཉིད་ནི། རང་གི་བྲལ་རྒྱུ་བར་ཆད་མེད་ལམ་གྱི་ངོ་སྐལ་གྱི་སྤང་བྱའི་ས་བོན་སྤངས་པས་ཐོབ་པའི་བྲལ་བ་དེ། རྣམ་དག་ཙམ་གྱི་མཚན་ཉིད།
དེ་ལ་ཉན་ཐོས་ཀྱི་རྣམ་དག རང་རྒྱལ་གྱི། བྱང་སེམས་ཀྱི་རྣམ་དག རྣམ་དག་ཤིན་ཏུ་བ་དང་བཞི། རང་གི་ངོ་སྐལ་གྱི་ཉོན་མོངས་པའི་སྒྲིབ་པ་ཙམ་སྤངས་པའི་བྲལ་བ་དེ། དང་པོའི་མཚན་ཉིད། དབྱེ་ན་རྒྱུན་ཞུགས་ཀྱི། ཕྱིར་འོང༌། ཕྱིར་མི་འོང་གི དགྲ་བཅོམ་གྱི་རྣམ་དག་དང་བཞི།
དེ་རེ་རེ་ལ་ཡང་རྣམ་གྲོལ་ལམ་དང༌། སོ་སོར་བརྟགས་འགོག་གཉིས་གཉིས་ཡོད་དོ། ། ངོ་སྐལ་གྱི་ཉོན་སྒྲིབ་དང༌། ངོ་སྐལ་གྱི་ཤེས་སྒྲིབ་གཟུང་རྟོག་ཙམ་སྤངས་པས་བྲལ་བ་དེ། རང་རྒྱལ་གྱི་རྣམ་དག་གི་མཚན་ཉིད། དབྱེ་ན། བོད་སྔ་མ་རྣམས་རྒྱུན་ཞུགས་ཀྱི་རྣམ་དག་དང༌། དགྲ་བཅོམ་གྱི་རྣམ་དག་གཉིས་སུ་འཆད་ཀྱང་རིགས་པས་མི་འཐད་དོ། ། ལམ་གསུམ་ཕྱིན་ཅི་མ་ལོག་པ་ཤེས་པ་ལ་གེགས་བྱེད་དུ་གྱུར་པའི་ངོ་སྐལ་གྱི་སྒྲིབ་པ་སྤངས་པས་རབ་ཏུ་ཕྱེ་བའི་བྱང་སེམས་ཀྱི་བྲལ་བ་དེ། བྱང་སེམས་ཀྱི་རྣམ་དག་གི་མཚན་ཉིད།
ས་མཚམས་ས་དང་པོ་ནས་བཅུ་པའི་བར་ན་ཡོད། སྒྲིབ་གཉིས་བག་ཆགས་དང་བཅས་པ་མ་ལུས་པར་སྤངས་པའི་བྲལ་བ་དེ། རྣམ་དག་ཤིན་ཏུ་བའི་མཚན་ཉིད། ལམ་བྲལ་གཞན་དང་རང་ཉིད་ཀྱང༌། ། ལམ་བཟང་ཉིད་ལ་འཇུག་བྱའི་ཕྱིར། ། ལམ་གསུམ་ཡན་ལག་དང་བཅས་པ། ། ལམ་ཤེས་ཉིད་ཀྱི་མདོ་བཞིན་བཤད། ། ཅེས་བྱ་བ་ནི་སྐབས་གཉིས་པའི་ལུས་དང་ཡན་ལག་རྒྱས་པར་བཤད་པའོ།། །། ཤེས་རབ་ཆེན་པོས་འཁོར་བའི་སྐྱོན་དགོངས་ཤིང༌། ། སྙིང་རྗེ་ཆེན་པོས་ཞི་བའི་མཐའ་སྤངས་ནས། །
བྱང་ཆུབ་པོའི་གནས་སུ་ཞུགས་གྱུར་པ། ། འཕྲིན་ལས་ཆེན་པོ་དེ་ལ་ཕྱག་བགྱིའོ། ། གཉིས་པ་བླང་དོར་བྱ་བའི་ཡན་ལག་གཞི་ཤེས་ལ། འཇུག་ཡུལ་གཞི་ཤེས། འཇུག་པ་སྦྱོར་བ། ཞུགས་འབྲས་མཐོང་ལམ་དང་གསུམ། དང་པོ་ལ། མཚན་ཉིད་དང་དབྱེ་བའོ། ། དང་པོ་ནི། ལམ་ཤེར་ཕྱིན་དང་དེའི་གཟུགས་བརྙན་གྱི་ཤེར་ཕྱིན་གང་རུང་དེ།
དང་པོའི་མཚན་ཉིད། དབྱེ་ན་ལམ་ཤེར་ཕྱིན་དང༌། དེའི་གཟུགས་བརྙན་གྱི་ཤེར་ཕྱིན་གཉིས། སྟོང་ཉིད་མངོན་སུམ་དུ་རྟོགས་པའི་ཤེས་རབ་དང་སྙིང་རྗེ་ཆེན་པོ་ཟུང་དུ་འབྲེལ་བའི་མཁྱེན་པ་དེ། དང་པོའི་མཚན་ཉིད། དབྱེ་ན། ཤེས་རབ་ཀྱིས་འཁོར་བ་ལ་མི་གནས་པའི་ཤེར་ཕྱིན། སྙིང་རྗེས་ཞི་བ་ལ་མི་གནས་པའི་ཤེར་ཕྱིན། དེ་གཉིས་ཀྱི་བྱེད་པ་སྡོམ་པས་འབྲས་ཡུམ་ལ་ཉེ་བའི་ཤེར་ཕྱིན། ཉེ་བའི་རྒྱུ་མཚན།
གཉེན་པོའི་ཤེར་ཕྱིན་དང་བཞི། ཤེས་རབ་ཀྱི་འཁོར་བ་རང་བཞིན་མེད་པར་མངོན་སུམ་དུ་རྟོགས་པའི་བྱང་སེམས་ཀྱི་གཞི་ཤེས་དེ། དང་པོའི་མཚན་ཉིད། སྙིང་རྗེ་ཆེན་པོས་སེམས་ཅན་གྱི་དོན་སྒྲུབ་པའི་བྱང་སེམས་ཀྱི་གཞི་ཤེས་དེ་གཉིས་པའི་མཚན་ཉིད། བདེན་གཉིས་རྣམ་འབྱེད་ཀྱི་ཐབས་མཁས་ཀྱིས་ཟིན་པའི་བྱང་སེམས་ཀྱི་གཞི་ཤེས་དེ་གསུམ་པའི་མཚན་ཉིད། མཚན་འཛིན་གྱི་ས་བོན་དངོས་སུ་འཇོམ་ནུས་པའི་བྱང་སེམས་ཀྱི་གཞི་ཤེས་དེ། བཞི་པའི་མཚན་ཉིད། ཐབས་ཤེས་ཁྱད་པར་ཅན་གཉིས་དང་བྲལ་བའི་ཐེག་དམན་འཕགས་པའི་མངོན་རྟོགས་དེ། གཟུགས་བརྙན་གྱི་ཤེར་ཕྱིན་གྱི་མཚན་ཉིད། དབྱེ་ན།
སྲིད་ཞིག་གང་རུང་གི་མཐའ་ལ་གནས་པའི་གཞི་ཤེས། འབྲས་ཡུམ་ལ་རིང་བའི་གཞི་ཤེས། རིང་བའི་རྒྱུ་མཚན། མི་མཐུན་ཕྱོགས་དང་བཅས་པའི་གཞི་ཤེས་སོ། ། འཁོར་འདས་ལ་བླང་དོར་གྱི་མཚན་མར་འཛིན་པའི་ཐེག་དམན་གྱི་གཞི་ཤེས་དེ། དང་པོའི་མཚན་ཉིད། བདེན་གཉིས་རྣམ་འབྱེད་ཀྱི་ཐབས་མཁས་དང་བྲལ་བའི་ཐེག་དམན་གྱི་གཞི་ཤེས་དེ། གཉིས་པའི་མཚན་ཉིད། མཚན་འཛིན་གྱིས་བཅིངས་པའི་ཐེག་དམན་གྱི་གཞི་ཤེས། གསུམ་པའི་མཚན་ཉིད།
ཞར་ལ་མཚན་འཛིན་གསུམ་གྱི་མཚན་ཉིད་ལ། གཞི་ཕུང་ཁམས་སྐྱེ་མཆེད་ལ་བདག་མེད་སོགས་སུ་མཚན་མར་འཛིན་པའི་མཚན་འཛིན་དེ། གཞི་ལ་མཚན་མར་འཛིན་པའི་མཚན་འཛིན་གྱི་མཚན་ཉིད། སྦྱིན་པ་ནས་རྣམ་མཁྱེན་གྱི་བར་ལམ་གྱི་དངོས་པོ་ལ་མཚན་མར་འཛིན་པའི་མཚན་འཛིན་དེ། འདིར་བསྟན་ལམ་ལ་མཚན་མར་འཛིན་པའི་མཚན་འཛིན་གྱི་མཚན་ཉིད། འབྲས་བུ་དེ་བཞིན་གཤེགས་པ་ལ་ཐོབ་བྱ་མཐར་ཐུག་ཏུ་འཛིན་པའི་མཚན་འཛིན་དེ། འདིར་བསྟན་འབྲས་བུ་ལ་མཚན་མར་འཛིན་པའི་མཚན་འཛིན་གྱི་མཚན་ཉིད། མཚན་འཛིན་ཙམ་ནི་འདིར་བསྟན་མཚན་འཛིན་དུ་མི་བཟུང་སྟེ། འདིར་བསྟན་མཚན་འཛིན་དེ་མཚན་འཛིན་ཙམ་གྱི་གཉེན་པོར་གསུངས་པའི་ཕྱིར། མདོར་བསྡུ་ན།
བཤད་མ་ཐག་པའི་མི་མཐུན་ཕྱོགས་དང༌། གཉེན་པོའི་རབ་དབྱེ་བདེ་བླག་ཏུ་རྟོགས་པའི་བྱང་སེམས་འཕགས་པའི་མངོན་རྟོགས་དེ། ཡུལ་ཅན་གཞི་ཤེས་ཀྱི་མཚན་ཉིད། སྐབས་གསུམ་པའི་བསྟན་བྱའི་གཙོ་བོར་གྱུར་པའི་གཞི་ཤེས་ཀྱི་མཚན་ཉིད་ཡིན་ནོ། ། དེ་ནི་ཇི་སྐད་དུ། དེ་ལྟར་ཀུན་ཤེས་ཉིད་ལུགས་ལ། ། ཞེས་པའི་གཞུང་གིས་བསྟན་པ་ཡིན་ནོ། ། གཉིས་པ་འཇུག་པ་སྦྱོར་བ་ལ། དངོས་དང༌། མཉམ་ཉིད་གཉིས།
དང་པོ་ལ། དངོས་བསྟན་བྱང་སེམས་ཀྱི་སྦྱོར་བ་དང༌། ཤུགས་བསྟན་ཉན་རང་གི་སྦྱོར་བ་རྣམས་སོ། ། དང་པོ་ལ། གཟུགས་སོགས་ཡུལ་བཅུ་ལ་སྒྲུབ་པའི་ཡོངས་སུ་ཤེས་པ་གསལ་བའི་བྱང་སེམས་ཀྱི་རྣལ་འབྱོར་དེ། འདིར་བསྟན་སྦྱོར་བའི་མཚན་ཉིད། དབྱེ་ན། ཡུལ་བཅུ་ཡོད་པའི་རྒྱུ་མཚན་གྱིས་བཅུར་ཕྱེ་ལ། དེ་ཡང་བྱ་དཀའ་རྣམ་གསུམ་ལ་སྤྱོད་པ་བཀག་པའི་སྦྱོར་བ་གཅིག་ཏུ་བྱས་པ་ཡིན་ནོ། ། བཅུ་པོ་བསྡུ་ན་ཉི་སྣང་ལས།
དང་པོ་བཞི་ལ་སྤྱོད་པ་བཀག་པའི་སྦྱོར་བ་དང༌། ཕྱི་མ་དྲུག་ལ་སྦྱོར་བ་ཙམ་གྱི་ཐ་སྙད་མཛད། སློབ་དཔོན་གྱིས་ནི་ཐམས་ཅད་ལ་སྤྱོད་པ་བཀག་པའི་སྦྱོར་བ་ཙམ་གྱི་ཐ་སྙད་བྱས་སོ། ། ས་མཚམས་ནི་སྦྱོར་ལམ་ནས་ས་བཅུ་པའི་བར་ན་ཡོད་དོ། ། སྦྱོར་བ་བཅུ་པོ་སོ་སོའི་རྣམ་གཞག་ལ། གཟུགས་ནས་རྣམ་མཁྱེན་གྱི་བར་ན་གྱི་རང་གི་ངོ་བོ་ལ་སྒྲུབ་པ་ཡོངས་སུ་ཤེས་པ་གསལ་བའི་རྣལ་འབྱོར་དེ། གཟུགས་སོགས་ལ་སྤྱོད་པ་བཀག་པའི་སྦྱོར་བའི་མཚན་ཉིད། དེ་ནས་དེའི་བར་ལ་རྟག་མི་རྟག་ཏུ་བསྒྲུབ་པའི་ཡོངས་སུ་ཤེས་པ་གསལ་བའི་རྣལ་འབྱོར་དེ། དེ་མི་རྟག་ལ་སོགས་སྤྱོད་པ་བཀག་པའི་སྦྱོར་བའི་མཚན་ཉིད། དེ་ནས་དེའི་བར་གྱི་རྫོགས་མ་རྫོགས་ལ་སྒྲུབ་པའི་ཡོངས་སུ་ཤེས་པ་གསལ་བའི་རྣལ་འབྱོར་དེ།
གཟུགས་སོགས་རྫོགས་མ་རྫོགས་ལ་ཞེན་སྤྱོད་བཀག་པའི་སྦྱོར་བའི་མཚན་ཉིད། ཞེས་སོགས་མདོ་དང་འགྲེལ་པ་ལ་སོགས་ལ་རྣམ་པར་བརྟགས་ནས་སྦྱར་བར་བྱའོ། ། ཞར་ལ་འདིར་བསྟན་གྱི་རྫོགས་མ་རྫོགས་ཀྱི་རྣམ་གཞག་བཤད་པ་དང༌། སྤྱིར་མཚན་ཉིད་གསུམ་གྱི་རྣམ་གཞག་བཤད་པའོ། ། དང་པོ་ནི། ཀུན་བཏགས་པའི་གཟུགས་དང་ཚོར་བ་དང་རྣམ་མཁྱེན་གྱི་བར་ལ་ནི་མ་རྫོགས་པ་ཞེས་བྱ་སྟེ། བློས་གཟུགས་དང་ཚོར་བ་ལ་སོགས་པ་སྒྲོ་བཏགས་པ་ཙམ་ཡིན་གྱི་བཏགས་པ་དེ་ཉིད་དོན་ལ་མེད་པས་ཡོན་ཏན་གྱི་རྟེན་དུ་མ་རྫོགས་པ་ཡིན་པའི་ཕྱིར། རྟོག་པས་སྒྲོ་བཏགས་པས་སྟོང་པའི་གཟུགས་ལ་སོགས་པ་དེ་བཞིན་ཉིད་དེ་ལ་ནི། ཆོས་ཉིད་ཀྱི་གཟུགས་དང་ཚོར་བ་ལ་སོགས་པ་ཞེས་བྱ་ལ། དེ་དག་ནི་ཆོས་ཅན།
རྫོགས་པ་ཞེས་བྱ་སྟེ། རང་བཞིན་གྱིས་རྣམ་པར་དག་པའི་ངོ་བོ་ཡིན་པས་སྟོབས་སོགས་ཡོན་ཏན་གྱི་རྟེན་དུ་རྫོགས་པ་ཡིན་པའི་ཕྱིར། བག་ཆགས་ཡོངས་སུ་སྨིན་པའི་མཐུ་ལས། གཟུགས་དང་ཚོར་བ་ལ་སོགས་པར་སྣང་ཙམ་དེ་ལ། རྣམ་པར་བཏགས་པའི་གཟུགས་ཞེས་བྱ་ལ། དེ་ནི་ཀུན་བཏགས་ཀྱི་གདགས་གཞི་དང༌། ཡོངས་གྲུབ་ཀྱི་ཆོས་ཅན་ཡིན་པས། རྫོགས་མ་རྫོགས་དཔྱོད་པའི་དཔྱད་གཞི་ཡིན་པའི་ཕྱིར་དངོས་སུ་མ་བསྟན་ལ། འོན་ཀྱང་གཟུགས་སོགས་ཀྱི་ངོ་བོ་ལ། སྤྱོད་པ་བཀག་པའི་སྒྲོ་འདོགས་གཅོད་པའི་གཞི་བསྟན་པ་དེ་ཡིན་ནོ། །
གཉིས་པ་སྤྱིར་མཚན་ཉིད་གསུམ་གྱི་རྣམ་པར་བཞག་པ་ལ། རྣམ་རིག་པའི་ལུགས་དང༌། དབུ་མ་པའི་ལུགས་གཉིས། དང་པོ་ལ། དོན་ལ་མེད་བཞིན་དུ་རྟོག་པས་སྒྲོ་བཏགས་པའི་ཆ་དེ་ཀུན་བཏགས་ཀྱི་མཚན་ཉིད། དབྱེ་ན། རྣམ་གྲངས་པའི་ཀུན་བཏགས་དང༌། མཚན་ཉིད་ཡོངས་སུ་ཆད་པའི་ཀུན་བཏགས་གཉིས་ཏེ། དང་པོ་ནི། ཆོས་ཆོས་ཅན།
བསྒྲུབ་བྱ་སྒྲུབ་བྱེད། སྤྱི་དང་བྱེ་བྲག་རྣམས་ཡིན་ནོ། ། གཉིས་པ་ནི། གང་ཟག་གི་བདག་ལྟ་བུའོ། ། རྒྱུ་རྐྱེན་གཞན་གྱི་དབང་ལས་སྐྱེས་པ་དེ་གཞན་དབང་གི་མཚན་ཉིད། དབྱེ་ན། དག་པ་གཞན་དབང་དང༌། མ་དག་པ་གཞན་དབང་གཉིས། དང་པོ་ནི། རྣམ་བྱང་གི་ཕྱོགས་དང་མཐུན་པའི་ཤེས་པ་རྣམས་ལ་བྱ།
གཉིས་པ་ནི། ཀུན་ནས་ཉོན་མོངས་ཀྱི་ཕྱོགས་དང་མཐུན་པའི་ཤེས་པ་རྣམས་ལ་བྱ། རྣམ་དག་གི་དམིགས་པ་དེ་ཡོངས་གྲུབ་ཀྱི་མཚན་ཉིད། དབྱེ་ན། འགྱུར་མེད་ཡོངས་གྲུབ་དང༌། ཕྱིན་ཅི་མ་ལོག་པའི་ཡོངས་གྲུབ་གཉིས། དང་པོ་ནི། འཕགས་པའི་མཉམ་གཞག་ཡེ་ཤེས་ལ་བྱ། གཉིས་པ་ནི། གང་ཟག་གི་བདག་མེད་དང༌།
བཟུང་བ་ཆོས་ཀྱི་བདག་མེད་ལ་བྱ། མཚན་གཞིའི་དབྱེ་བ་དེ་དང་ནི་དངོས་བཏགས་སོ་སོར་མ་ཕྱེ་བའི་དབང་དུ་བྱས་ན་མངོན་པ་གོང་མ་ལས་གསུངས་ལ། དངོས་བཏགས་སོ་སོར་ཕྱེ་བའི་དབང་དུ་བྱས་ན། སྒྲོ་འདོགས་བྱེད་ཀྱི་རྟོག་པའི་ངོར་ཡོད་པས་ཐ་སྙད་དུ་ཡོད་ཅིང༌། བཏགས་པ་ལྟར་རྫས་སུ་མེད་པས་དོན་ལ་མེད་པའི་ཆོས་དེ། ཀུན་བཏགས་ཀྱི་མཚན་ཉིད། དེ་ནི་བདག་ཉིད་ཀྱི་དོན་སྤྱི་དང༌། གཟུགས་སྒྲ་ལ་སོགས་པ་ཕྱི་རོལ་གྱི་སྐྱེ་མཆེད་རྣམས་སོ། ། གཟུང་འཛིན་གཉིས་སུ་སྣང་བའི་ཡང་དག་པ་མ་ཡིན་པའི་ཀུན་ཏུ་རྟོག་པ་དེ། གཞན་དབང་གི་མཚན་ཉིད།
གཟུང་འཛིན་གཉིས་ཀྱིས་སྟོང་པའི་དེ་ཁོ་ན་ཉིད་དེ་ཡོངས་གྲུབ་ཀྱི་མཚན་ཉིད། དེ་སྐད་དུ་ཡང༌། ཐེག་བསྡུས་ལས། རྣམ་པར་རྟོག་པས་བཏགས་པའི་དོན། ། ཀུན་དུ་བཏགས་པའི་ངོ་བོ་ཉིད། ། རྣམ་པར་རྟོག་པ་གཞན་གྱི་དབང༌། ། དེའི་ཆོས་ཉིད་ཡོངས་སུ་གྲུབ། ། གཉིས་པ་དབུ་མའི་ལུགས་ལ། སྤྱིར་དབུ་མའི་གཞུང་ལས། མཚན་ཉིད་གསུམ་གྱི་རྣམ་གཞག་རྒྱས་པར་མ་གསུང་ཀྱང༌།
འགྲེལ་ཆེན་དང༌། དབུ་མ་སྣང་བ་ལས། ཕྱོགས་ཙམ་གསུང་བའི་དོན་བླངས་ན། ཆོས་རྣམས་ཀྱི་སྟེང་དུ་རྟོག་པས་སྒྲོ་བཏགས་པའི་ཆ་དེ། ཀུན་བཏགས་ཀྱི་མཚན་ཉིད། སྒྲོ་འདོགས་པའི་གཞིར་གྱུར་པའི་རྟེན་རྟེན་འབྱུང་སྒྱུ་མ་ལྟ་བུ་དེ་གཞན་དབང༌། ཆོས་ཅན་སྒྱུ་མ་ལྟ་བུའི་སྟེང་དུ་ཇི་ལྟར་སྒྲོ་བཏགས་པས་སྟོང་པའི་སྟོང་ཉིད་དེ། ཡོངས་གྲུབ་ཀྱི་མཚན་ཉིད་དོ། ། གཉིས་པ་ཤུགས་བསྟན་ཉན་རང་གི་སྦྱོར་བ་ལ། མཚན་ཉིད་ནི།
གཟུགས་སོགས་ཡུལ་བཅུ་ལ་སྒྲུབ་པའི་ཡོངས་སུ་ཤེས་པ་དང་བཅས་པའི་རྣལ་འབྱོར་རོ། ། མདོར་ན་ཉན་རང་གི་སྦྱོར་བ་འདི་སྔར་བཤད་པའི་གཟུགས་བརྙན་གྱི་ཤེར་ཕྱིན་ལ་འཇུག་པར་བྱེད་ཅིང༌། འབྲས་བུ་རྣམ་མཁྱེན་དང་རིང་བར་བྱེད་དེ། བྱང་སེམས་ཀྱི་སྦྱོར་བས་ནི་བཤད་མ་ཐག་པའི་ལམ་ཤེར་ཕྱིན་ལ་འཇུག་པར་བྱེད་ཅིང་འབྲས་བུ་རྣམ་མཁྱེན་དང་ཉེ་བར་བྱེད་པ་ཡིན་ནོ། ། གཉིས་པ་སྦྱོར་བའི་མཉམ་ཉིད་ལ། གཟུགས་ནས་རྣམ་མཁྱེན་གྱི་བར་ལ་རློམ་པ་རྣམ་པ་བཞི་བཀག་ནས་སྒོམ་པའི་སེམས་པའི་རྣལ་འབྱོར་དེའི་མཚན་ཉིད་དོ། ། རློམ་པ་རྣམ་པ་བཞི་ནི། གཟུགས་ལ་སོགས་པའི་ངོ་བོ་ལ་མངོན་པར་ཞེན་པ་དང༌། ཁྱད་པར་སྔོན་པོ་ལ་སོགས་པའི་མཚན་མར་ཞེན་པ་དང༌། གཟུགས་རྣམ་པ་ཉི་ཤུ་ལ་སོགས་པའི་དབྱེ་བ་ལ་མངོན་པར་ཞེན་པ་དང༌།
ངེས་འབྱེད་ཆ་མཐུན་ལ་སོགས་པ་རྟོགས་པའི་རློམ་པ་བཀག་ནས་སྒོམ་པའོ། ། ཇི་སྐད་དུ། མདོ་ལས། གཟུགས་རློམ་སེམས་སུ་མི་བྱེད། གཟུགས་ཀྱིས་རློམ་སེམས་སུ་མི་བྱེད། གཟུགས་བདག་གིས་ཞེས་རློམས་སེམས་སུ་མི་བྱེད། གཟུགས་ལ་རློམ་སེམས་སུ་མི་བྱེད་ཅེས་པའི་དོན་ནོ། ། གསུམ་པ་ཞུགས་འབྲས་མཐོང་ལམ་ལ། དངོས་བསྟན་བྱང་སེམས་ཀྱི་དང༌། ཤུགས་བསྟན་ཐེག་དམན་གྱི་མཐོང་ལམ་མོ། །
མདོ་ལས། སྒྲོ་འདོགས་སོ་གཉིས་དང་བྲལ་བའི་རྣམ་པ་ཅན་དུ་བསྟན་པའི་ཐེག་ཆེན་གྱི་བདེན་པ་མངོན་རྟོགས་དེ། སྐབས་གསུམ་པར་བསྟན་པའི་ཐེག་ཆེན་གྱི་མཐོང་ལམ་གྱི་མཚན་ཉིད། དེ་ལ་དབྱེ་ན། ཤེས་བཟོད་སྐད་ཅིག་མ་བཅུ་དྲུག སྡུག་བདེན་གྱི་གཟུགས་སོགས་རྟག་མི་རྟག་སྤྲོས་པ་དང་བྲལ་བར་མངོན་སུམ་དུ་རྟོགས་པའི་ཡེ་ཤེས་ཀྱིས་མཚོན་པས་བསྟན་པའི་ཐེག་གྱི་བདེན་པ་མངོན་རྟོགས་དེ། འདིར་བསྟན་པའི་སྡུག་བསྔལ་ལ་ཆོས་བཟོད་ཀྱི་མཚན་ཉིད་དང༌། ཚོར་བ་བདེ་སྡུག་གི་སྤྲོས་པ་དང་བྲལ་བར་རྟོགས་པའི་ཡེ་ཤེས་ཀྱི་དང༌། དོན་གཞན་གྱི་བདག་གིས་སྟོང་པའི་སྟོང་ཉིད་སྤྲོས་པ་དང་བྲལ་བར་མངོན་སུམ་དུ་རྟོགས་པའི་ཡེ་ཤེས་ཀྱི་དང༌། ངོ་བོར་གྱུར་པའི་བདག་ཡོད་མེད་ཀྱི་སྤྲོས་པ་དང་བྲལ་བར་རྟོགས་པའི་ཡེ་ཤེས་ཀྱིས་མཚོན་ནས་བསྟན་པའི་ཐེག་ཆེན་གྱི་བདེན་པ་མངོན་རྟོགས་དེ།
འདིར་བསྟན་རྗེས་ཤེས་ཀྱི་མཚན་ཉིད། ཅེས་སོགས་གཞུང་ཉིད་ལ་བརྟགས་ནས་སྦྱར་ཏེ་ཤེས་པར་བྱའོ། ། གཉིས་པ་ལ། མི་རྟག་ལ་སོགས་བཅུ་དྲུག་གི་རྣམ་པར་ཅན་དུ་སྒྲོ་འདོགས་པའི་ཐེག་དམན་གྱི་བདེན་པ་མངོན་རྟོགས་དེ་ཤུགས་བསྟན་ཉན་རང་གི་མཐོང་ལམ་གྱི་མཚན་ཉིད། ཞར་ལ་སྐབས་གསུམ་པ་རིམ་སྟོན་རྒྱུའི་སྒོམ་ལམ་གྱི་མཚན་ཉིད་ནི། ཐེག་ཆེན་གྱི་རྟོགས་རིགས་མངོན་སུམ་དུ་མཐོང་ཟིན་རྒྱུན་ལྡན་དུ་སྒོམ་པར་བྱེད་པའི་ཐེག་ཆེན་གྱི་རྗེས་ལ་མངོན་རྟོགས། དེ་འདྲའི་སྒོམ་ལམ་དེ་ནི་མི་དམིགས་པས་སྐབས་གསུམ་པ་འདིར་མ་བསྟན་པ་ཡིན་ནོ། ། གཞི་ཡི་གནས་ལུགས་ཇི་ལྟར་ཤེས་པ་ཡི། ། གཞི་ལམ་རྣམ་གསུམ་མཚན་མར་འཛིན་པའི་བློ། ། གཞི་ནས་སྤངས་ཏེ་ལམ་ལ་འཇུག་པའི་ཚུལ། །
གཞི་ཤེས་སྟོན་པའི་མདོ་བཞིན་ལེགས་པར་བཤད། ། ཅེས་བྱ་བ་ནི་སྐབས་གསུམ་པའི་ལུས་དང་ཡན་ལག་རྒྱས་པར་བཤད་པའོ།། །། སྐྱེ་མེད་གསུམ་ལ་ཐོས་དང་བསམ་པ་ཡིས། ། རྣམ་པར་དཔྱོད་པའི་བློ་གྲོས་བརྒྱ་ཕྲག་གིས། ། ཡུན་དུ་གོམ་པས་ཉེས་ཀུན་རྒྱང་བསྲིངས་ཏེ། ། མཐོན་པོའི་གོ་འཕང་བརྙེས་ངེར་ཕྱག་འཚལ་ལོ། ། གཉིས་པ་ཉམས་སུ་ལེན་པའི་ཐབས་སྦྱོར་བ་བཞི་བཤད་པ་ལ། དབང་དུ་བྱེད་པ་རྒྱུ་འབྲས་ཀྱི་ཡན་ལག་རྒྱས་པར་བཤད་པ་དང༌། བརྟན་པ་རྒྱུ་འབྲས་ཀྱི་ཡན་ལག་རྒྱས་པར་བཤད་པ་གཉིས། དང་པོ་ལ།
རྒྱུ་རྣམ་རྫོགས་སྦྱོར་བའི་ཡན་ལག་རྒྱས་པར་བཤད་པ་དང༌། འབྲས་བུ་རྩེ་སྦྱོར་གྱི་ཡན་ལག་རྒྱས་པར་བཤད་པའོ། ། དང་པོ་ལ། སྤྱིར་ཐེག་ཆེན་གྱི་སྦྱོར་བ་ལ། འཇུག་ཚུལ་གཏན་ལ་དབབ་པ་དང༌། བྱེ་བྲག་ཏུ་རྣམ་རྫོགས་སྦྱོར་བ་རྒྱུད་ལ་སྐྱེས་པའི་སྒོམ་ལམ་རང་བཞིན་གཏན་ལ་དབབ་པའོ། ། དང་པོ་ལ། མཚོན་བྱ་ཐེག་ཆེན་གྱི་སྦྱོར་བ་བཤད་པ་དང༌། དེའི་མཚན་ཉིད་ཀྱིས་མཚོན་པའི་ཚུལ་བཤད་པའོ། ། དང་པོ་ལ།
བསྒོམ་བྱ་རྣམ་པར་བཤད་པ་དང༌། སྒོམ་པ་པོའི་གང་ཟག་གི་རྣམ་པ་དེ་བསྒོམ་པར་བྱེད་པའི་རྣལ་འབྱོར་བཤད་པའོ། ། དང་པོ་ལ་སྤྱིར་བཤད་པ་དང༌། སྐབས་སུ་བབ་པའི་རྣམ་པ་བཤད་པའོ། ། དང་པོ་ལ། ཡུལ་གྱི་ཁྱད་པར་དེ་རྣམ་པ་ཙམ་གྱི་མཚན་ཉིད། དེ་ལ་དབྱེ་ན། དོན་རྣམ་དང༌། ཤེས་རྣམ་གཉིས། ཤེས་པས་ཁྱད་པར་དུ་མ་བྱས་པའི་དོན་གྱི་རྣམ་པ་དེ།
དོན་རྣམ་གྱི་མཚན་ཉིད། དབྱེ་ན་མི་རྟག་ལ་སོགས་བཅུ་དྲུག་གི་ལྟ་བ་གང་ཟག་གི་བདག་མེད་ཉིད་ཀྱི་དོན་རྣམ་དང༌། རང་བཞིན་སྐྱེ་མེད་ལྟ་བུ་ཆོས་ཀྱི་བདག་མེད་ཀྱི་དོན་རྣམ་གཉིས། ཡུལ་ལ་དམིགས་པའི་འཛིན་སྟངས་ཀྱི་ཁྱད་པར་དེ་ཤེས་རྣམ་གྱི་མཚན་ཉིད། དབྱེ་ན་མི་མཐུན་ཕྱོགས་ཀྱི་ཤེས་རྣམ་དང༌། གཉེན་པོའི་ཤེས་རྣམ་གཉིས། ཡུལ་ལ་ཕྱིན་ཅི་ལོག་ཏུ་ཞུགས་པའི་བློ་དེ། དང་པོའི་མཚན་ཉིད། དེ་ནི་སྒྲ་རྟག་འཛིན་རྟོག་པ་ལྟ་བུའོ། ། ཡུལ་གནས་ཚུལ་དང་མཐུན་པར་ཞུགས་པའི་བློའི་འཛིན་སྟངས་དེ་གཉིས་པའི་མཚན་ཉིད།
དེ་ནི་སྒྲིབ་པར་རྟོགས་པའི་རྟོགས་པ་ལྟ་བུའོ། ། གཉིས་པ་ལ། བདེན་བཞི་གང་རུང་རྟོགས་པའི་འཛིན་སྟངས་དེ་འདིར་བསྟན་གྱི་ཐེག་ཆེན་སྦྱོར་བའི་བསྒོམ་བྱ་ཤེས་རྣམ་ཀྱི་མཚན་ཉིད། འདི་ལ་ཡང་དངོས་བཏགས་ཀྱི་སྒོ་ནས་དབྱེ་ན། མཚན་ཉིད་པ་བྱང་སེམས་ཀྱི་རྒྱུད་ལ་ཡོད་པ་དང༌། རྗེས་མཐུན་པ་ཉན་ཐོས་དང་རང་རྒྱལ་གྱི་རྒྱུད་ལ་ཡོད་པའོ། ། དང་པོ་ནི། བྱང་སེམས་རང་རྒྱུད་ལ་ཡོད་པའི་སྐྱེ་མེད་གསུམ་གང་རུང་རྟོགས་པའི་འཛིན་སྟངས་ལ་བྱ། གཉིས་པ་ནི། ཉན་ཐོས་དང་རང་རྒྱལ་གྱི་རྒྱུད་ལ་ཡོད་པའི་སྐྱེ་མེད་གསུམ་རྟོགས་པའི་འཛིན་སྟངས་ལ་བྱའོ། །
མཚན་བཏགས་ཀྱི་ཁྱད་པར་དེ་བཞིན་དུ་འཐད་པ་ཡིན་ནོ། ། སྒོམ་པ་པོའི་བློ་དེ་ཉིད་སྒོམ་བྱེད་ཀྱི་རྣམ་པ་དེའི་ངོ་བོར་བསྐྱེད་པ་ལ་རྣམ་པ་བསྒོམ་པའི་དོན་དུ་འཇོག་པའི་ཕྱིར། ཡུལ་གྱི་སྒོ་ནས་དབྱེ་ན། གཞི་ཤེས་ཀྱི་ཤེས་རྣམ། ལམ་ཤེས་ཀྱི་ཤེས་རྣམ། རྣམ་མཁྱེན་གྱི་ཤེས་རྣམ་དང་གསུམ། གཞི་སྐྱེ་མེད་དུ་རྟོགས་པའི་འཛིན་སྟངས་དེ་དང་པོའི་མཚན་ཉིད། དེ་ལ་དབྱེ་ན། གང་ཟག་གི་བདག་མེད་རྟོགས་པའི་གཞི་ཤེས་ཀྱི་ཤེས་རྣམ་དང༌། བདག་མེད་གཉིས་ཀ་རྟོགས་པའི་གཞི་ཤེས་ཀྱི་ཤེས་རྣམ་གཉིས།
ཆོས་ཅན་གྱི་སྒོ་ནས་དབྱེ་ན། བདེན་པ་དང་པོ་གསུམ་གྱི་རྣམ་པ་བཅུ་གཉིས་དང༌། ལམ་བདེན་གྱི་རྣམ་པ་བཅོ་ལྔ་སྟེ་ཉེར་བདུན་ནོ། ། ཉེར་བདུན་བསྡུས་ན་གཉིས་སུ་འདུས་སོ། ། མངོན་པ་དང་ཐུན་མོང་བའི་ཤེས་རྣམ་དང༌། ཐུན་མོང་མ་ཡིན་པའི་ཤེས་རྣམ་གཉིས། ཤེར་ཕྱིན་དང་མངོན་པ་གཉིས་ཀ་ལས་གང་ཟག་གི་བདག་མེད་པའི་རྣམ་པ་ཅན་དུ་བསྟན་པའི་འཛིན་སྟངས་དེ་དང་པོའི་མཚན་ཉིད། དེ་ནི་བདེན་པ་དང་པོ་གསུམ་གྱི་རྣམ་པ་བཅུ་གཉིས་དང༌། ཉོན་སྒྲིབ་ཀྱི་གཉེན་པོར་བསྟན་པའི་ལམ་བདེན་གྱི་རྣམ་པ་བཞི་རྣམས་སོ། ། ཆོས་མངོན་པ་ལས་མ་བཤད་ཅིང༌།
ཤེར་ཕྱིན་ལས་གཟུང་བ་ཆོས་ཀྱི་བདག་མེད་ཉིད་རྟོགས་པའི་ཆ་ནས་བསྟན་པའི་འཛིན་སྟངས་དེ་གཉིས་པའི་མཚན་ཉིད། དེ་ནི་ཤེས་སྒྲིབ་བཟུང་རྟོག་གི་གཉེན་པོར་གྱུར་པའི་ལམ་བདེན་གྱི་རྣམ་པ་བཅུ་གཅིག་པོ་རྣམས་ལ་བྱ། ཡང་ན་བདེན་པ་དང་པོ་གསུམ་གྱི་རྣམ་པ་དང་ལམ་བདེན་གྱི་རྣམ་པའོ། ། བདེན་པ་དང་པོ་གསུམ་གང་ཟག་གི་བདག་མེད་དུ་རྟོགས་པའི་བྱང་སེམས་ཀྱི་འཛིན་སྟངས་དེ་འདིར་བསྟན་བསྒོམ་བྱ་དང་པོ་གསུམ་གྱི་རྣམ་པའི་མཚན་ཉིད་ཡིན།

དེ་ལ་དབྱེ་ན། སྡུག་བདེན་མི་རྟག་པར་རྟོགས་པའི་བྱང་སེམས་ཀྱི་ཤེས་རྣམ་སོགས་བཅུ་གཉིས། གཞི་ཤེས་ཀྱི་ལམ་བདེན་ལས་ཕྱེ་བའི་བྱང་སེམས་ཀྱི་འཛིན་སྟངས་དེ། འདིར་བསྟན་གྱི་བསྒོམ་བྱ་ལམ་བདེན་གྱི་ཤེས་རྣམ་གྱི་མཚན་ཉིད། འདི་ལ་བརྟེན་གྱི་སྒོ་ནས་དབྱེ་ན། ཉོན་སྒྲིབ་ཀྱི་གཉེན་པོར་གྱུར་པའི་ལམ་ཟག་མེད་ཀྱི་རྣམ་པ་བཞི་ཤེས་སྒྲིབ་བཟུང་རྟོག་གི་གཉེན་པོར་གྱུར་པའི་ལམ་ཟག་བཅས་ཀྱི་རྣམ་པ་ལྔ། དེའི་གཉེན་པོར་ལམ་ཟག་མེད་ཉིད་ཀྱི་རྣམ་པ་དྲུག་སྟེ་བཅོ་ལྔ། ཉོན་སྒྲིབ་ཀྱི་གཉེན་པོའི་རིགས་སུ་གནས་པའི་མཉམ་གཞག་གི་མཁྱེན་པ་དེ། འདིར་བསྟན་ལམ་དང་པོའི་མཚན་ཉིད་ཡིན་ལ། མཁྱེན་པ་གསུམ་དེའི་ཆ་ཤས་སུ་གྱུར་པའི་ལམ། རིགས་པ།
སྒྲུབ་པ། ངེས་འབྱིན་བཞིའམ། བྱེད་པ་པོའི་བདག་མེད་པར་རྟོགས་པའི་འཛིན་སྟངས་སོགས་དེ་ལ་ལམ་དང་པོའི་ཤེས་རྣམ་ཞེས་བྱའོ། ། དེ་བཞིན་དུ་ཤེས་སྒྲིབ་བཟུང་རྟོག་གི་གཉེན་པོའི་རིགས་སུ་གནས་པའི་རྗེས་ཐོབ་ཡེ་ཤེས་དེ་ལ་ལམ་གཉིས་པ་ཞེས་བྱ། དེའི་གཉེན་པོའི་རིགས་སུ་གནས་པའི་མཉམ་གཞག་ཡེ་ཤེས་དེ་ལ་ལམ་གསུམ་པ་ཞེས་བྱ། ལམ་དེ་གཉིས་ཀྱི་འཛིན་སྟངས་ཀྱི་ཁྱད་པར་བཅུ་གཅིག་པོ་དེ་ལ་དེའི་རྣམ་པ་ཞེས་བྱའོ། ། འདིར་ལམ་དང་པོ་ནི་ཉན་རང་དང་བྱང་སེམས་ཐམས་ཅད་ལ་ཡོད་ལ། ལམ་ཕྱི་མ་གཉིས་ནི་རང་རྒྱལ་དང་བྱང་སེམས་ཁོ་ན་ལ་ཡོད་ལ། དེ་དག་གི་རྣམ་པ་རྣམས་ཀྱང་དེ་བཞིན་ནོ། ། མདོར་བསྡུ་ན།
འདིར་གཞི་ཤེས་ཀྱི་རྟོགས་རིགས་སུ་གནས་པའི་མཐོང་ལམ་དང་སྒོམ་ལམ་འདིར་ལམ་བདེན་ཞེས་བྱ། མཐོང་ལམ་དང་བསྒོམ་ལམ་དེ་གཉིས་ཀྱི་འཛིན་སྟངས་ཀྱི་བྱེ་བྲག་ལ། ལམ་བདེན་གྱི་ཤེས་རྣམ་ཞེས་བྱ། དེ་ཡང་སྒོམ་བྱ་མཚན་ཉིད་པ་ནི་བྱང་སེམས་ཀྱི་རྒྱུད་ལ་ཡོད་པ་དེ་ཉིད་ཡིན་ལ། ཉན་རང་རྒྱུད་ལ་ཡོད་པ་ནི་རྟོགས་རིགས་ཀྱི་རྟེན་སོ་སོར་ངེས་པའི་རྣམ་གསལ་གྱི་དཔེར་བརྗོད་ཡིན་གྱི་སྒོམ་བྱ་དངོས་མིན་ནོ། ། ལམ་གྱི་གནས་ལུགས་རྟོགས་པའི་བྱང་སེམས་ཀྱི་འཛིན་སྟངས་དེ་འདིར་བསྟན་ལམ་ཤེས་ཀྱི་ཤེས་རྣམ་གྱི་མཚན་ཉིད། དེ་ལ་དབྱེ་ན། ཀུན་འབྱུང་བདེན་པའི་ཤེས་རྣམ། ལམ་བདེན་གྱི། སྡུག་བདེན་གྱི།
འགོག་བདེན་གྱི་ཤེས་རྣམ་དང་བཞི། ལམ་ཤེས་ཀྱི་ཤེས་རྣམ་གང་ཞིག ཀུན་འབྱུང་བདེན་པ་སྤངས་གཉེན་གྱི་སྒོ་ནས་བདག་མེད་གཉིས་ཀའི་རྣམ་པ་ཅན་དུ་རྟོགས་པའི་འཛིན་སྟངས་དེ་འདིར་བསྟན་ཀུན་འབྱུང་བདེན་པའི་ཤེས་རྣམ་གྱི་མཚན་ཉིད། དབྱེ་ན་བརྒྱད། ལམ་ཤེས་ཀྱི་ཤེས་རྣམ་གང་ཞིག ལམ་བདེན་དམ་བཅའ་དང་འཐད་པའི་སྒོ་ནས་བདག་མེད་གཉིས་ཀའི་རྣམ་པ་ཅན་དུ་རྟོགས་པའི་འཛིན་སྟངས་དེ། འདིར་བསྟན་ལམ་བདེན་གྱི་ཤེས་རྣམ་གྱི་མཚན་ཉིད། དབྱེ་ན་བདུན། དེ་གང་ཞིག་སྡུག་བདེན་རང་སྤྱིའི་མཚན་ཉིད་ཀྱི་སྒོ་ནས་བདག་མེད་གཉིས་ཀའི་རྣམ་པ་ཅན་དུ་རྟོགས་པའི་འཛིན་སྟངས་དེ། འདིར་བསྟན་གྱི་སྡུག་བདེན་གྱི་ཤེས་རྣམ་གྱི་མཚན་ཉིད།
དབྱེ་ན་ལྔ། དེ་གང་ཞིག འགོག་བདེན་བློ་བུར་དྲི་བྲལ་གྱི་ངོ་བོ་རྟོགས་པའི་འཛིན་སྟངས་དེ། འདིར་བསྟན་གྱི་འགོག་བདེན་གྱི་ཤེས་རྣམ་གྱི་མཚན་ཉིད། དབྱེ་ན་བཅུ་དྲུག བཅུ་དྲུག་པོ་དེ་ཡང་བསྡུ་ན། འགོག་པའི་རྣམ་པ། ཞི་བའི། གྱ་ནོམ་པའི། ངེས་འབྱུང་གི་རྣམ་པ་དང་བཞི།
བློ་བུར་རྣམ་དག་གི་སྟོང་ཉིད་དང་པོ་གསུམ་རྟོགས་པའི་བྱང་སེམས་ཀྱི་འཛིན་སྟངས་དེ། དང་པོའི་མཚན་ཉིད། དག་པ་གཉིས་ལྡན་གྱི་སྟོང་པ་ཉིད་ལ་སོགས་པ་བརྒྱད་རྟོགས་པའི་བྱང་སེམས་ཀྱི་འཛིན་སྟངས་ཀྱི་བྱེ་བྲག་དེ་གཉིས་པའི་མཚན་ཉིད། དག་པ་གཉིས་ལྡན་གྱི་རང་བཞིན་སྟོང་པ་ཉིད་རྟོགས་པའི་འཛིན་སྟངས་དེ་གསུམ་པའི་མཚན་ཉིད། དག་པ་གཉིས་ལྡན་གྱི་སྟོང་པ་ཉིད་ལ་སོགས་པ་བཞི་རྟོགས་པའི་འཛིན་སྟངས་ཀྱི་བྱེ་བྲག་དེ་བཞི་པའི་མཚན་ཉིད། མདོར་བསྡུ་ན། གཞི་ཤེས་ཀྱི་ཤེས་རྣམ་ནི། གཞི་ཤེས་ཀྱི་འཛིན་སྟངས་དངོས་སམ་དེ་དང་རྗེས་སུ་མཐུན་པ་གཅིག་ཡིན་ལ། རྗེས་སུ་མཐུན་པ་ནི་ཚོགས་སྦྱོར་གྱི་གནས་སྐབས་ན་ཡང་ཡོད་ཅིང༌། དེ་སྒོམ་པ་ལ་གཞི་ཤེས་ཀྱི་རྣམ་པ་སྒོམ་པར་གཞག་གོ །
གཞི་ཤེས་ཀྱི་འཛིན་སྟངས་དངོས་ནི་འཕགས་པ་ཐམས་ཅད་ཀྱི་རྒྱུད་ལ་ཡོད་པ་ཡིན་ལ། དེ་ཡང་སངས་རྒྱས་ཀྱི་རྒྱུད་ལ་ཡོད་པ་ནི་རྣམ་མཁྱེན་གྱི་ཤེས་རྣམ་དུ་འདུ། ཉན་རང་འཕགས་པའི་རྒྱུད་ལ་ཡོད་པ་ནི་སྤྱིར་གཞི་ཤེས་མཚན་ཉིད་པ་ཡིན་ཀྱང༌། འདིར་བསྟན་གྱི་བསྒོམ་བྱ་ཤེས་རྣམ་མཚན་ཉིད་པ་མིན། འདིར་བསྟན་གྱི་བསྒོམ་བྱ་ཤེས་རྣམ་ནི་བྱང་སེམས་ཀྱི་རྒྱུད་ལ་ཡོད་པ་ཁོ་ནའོ། ། ལམ་ཤེས་ཀྱི་ཤེས་རྣམ་ལ་ཡང་དེའི་རིགས་པས་སྦྱར་ཏེ་ཤེས་པར་བྱའོ། ། གསུམ་པ་རྣམ་མཁྱེན་གྱི་ཤེས་རྣམ་ལ་རྣམ་མཁྱེན་གྱི་འཛིན་སྟངས་ཀྱི་བྱེ་བྲག་དེ་རྣམ་མཁྱེན་གྱི་ཤེས་རྣམ་གྱི་མཚན་ཉིད་ཡིན། ཡང་ན། ཐེག་དམན་གྱི་རྟོགས་རིགས་སུ་གནས་པའི་འཛིན་སྟངས་དེ་གཞི་ཤེས་རྣམ་གྱི་མཚན་ཉིད། བྱང་སེམས་ཀྱི་རྟོགས་རིགས་སུ་གནས་པའི་འཛིན་སྟངས་དེ།
ལམ་ཤེས་ཀྱི་ཤེས་རྣམ་གྱི་མཚན་ཉིད། ཐེག་པ་གསུམ་གྱི་རྟོགས་རིགས་ཡར་ལྡན་དུ་བསྡུས་པ་མཐར་ཐུག་པའི་འཛིན་སྟངས་དེ། རྣམ་མཁྱེན་གྱི་ཤེས་རྣམ་གྱི་མཚན་ཉིད། དེ་ལ་དབྱེ་ན། ཐུན་མོང་བའི་རྣམ་མཁྱེན་གྱི་ཤེས་རྣམ་དང༌། ཐུན་མོང་མ་ཡིན་པའི་རྣམ་མཁྱེན་གྱི་ཤེས་རྣམ་གཉིས། དང་པོ་ལ། རྣམ་མཁྱེན་གྱི་ཤེས་རྣམ་གང་ཞིག རང་གི་རྟོགས་པའི་རིགས་རྒྱུན་མཚན་ཉིད་པ་འཕགས་ཆུང་འོག་མའི་རྒྱུད་ལ་ཡོད་པ་དེ་དང་པོའི་མཚན་ཉིད། དབྱེ་ན་ཉན་རང་དང་ཐུན་མོང་བའི་རྣམ་མཁྱེན་གྱི་ཤེས་རྣམ་དང༌།
བྱང་སེམས་དང་ཐུན་མོང་བའི་རྣམ་མཁྱེན་གྱི་ཤེས་རྣམ་གཉིས། དང་པོ་ལ། དངོས་དང༌། བྱང་ཕྱོགས་སོ་བདུན་གྱི་རྣམ་གཞག་བཤད་པའོ། ། རྣམ་མཁྱེན་གྱི་འཛིན་སྟངས་ཀྱི་བྱེ་བྲག་གང་ཞིག རང་གི་རིགས་འདྲ་མཚན་ཉིད་པ་ཉན་རང་འཕགས་པའི་རྒྱུད་ལ་ཡོད་པ་དེ་དང་པོའི་མཚན་ཉིད། དེ་ནི་སངས་རྒྱས་འཕགས་པའི་ཐུགས་རྒྱུད་ཀྱི་བྱང་ཕྱོགས་སོ་བདུན་ལྟ་བུའོ། ། འདིར་རྣམ་མཁྱེན་གྱི་ཤེས་རྣམ་དངོས་ནི་སངས་རྒྱས་ཀྱི་ཐུགས་རྒྱུད་ཀྱི་དེ་ཉིད་ཡིན་ལ། རྣམ་རྫོགས་སྦྱོར་བའི་བསྒོམ་བྱ་ཤེས་རྣམ་ནི་བྱང་སེམས་ཀྱི་རྒྱུད་ལ་ཡོད་པའི་བྱང་ཕྱོགས་སོ་བདུན་པོ་དེ་ཉིད་ཡིན་ཞིང༌། ཉན་རང་གི་རྒྱུད་ལ་ཡོད་པའི་སོ་བདུན་ནི་སངས་རྒྱས་ཀྱི་སོ་བདུན་པོ་དེ་དང་རྗེས་སུ་མཐུན་པར་སྟོན་པའི་རྣམ་གསལ་གྱི་དཔེ་ཙམ་ཡིན་གྱི།
ཤེས་རྣམ་དངོས་དང༌། བསྒོམ་བྱ་ཤེས་རྣམ་གཉིས་ཀ་མིན་ཞིང༌། རྣམ་མཁྱེན་གྱི་ཤེས་རྣམ་རྗེས་མཐུན་པ་ཡང་མིན་ཏེ། རྣམ་མཁྱེན་གྱི་འཛིན་སྟངས་ཀྱི་གཙོ་བོ་དང་རྗེས་སུ་མཐུན་པ་མེད་པའི་ཕྱིར། གཉིས་པ་བྱང་ཕྱོགས་སོ་བདུན་གྱི་རྣམ་པར་གཞག་པ་ལ། ཟད་པ་དང་མི་སྐྱེ་བ་ཤེས་པའི་ཡེ་ཤེས་ཀྱི་ཕྱོགས་དང་རྗེས་སུ་མཐུན་པའི་ཆོས་བྱང་ཆུབ་ཕྱོགས་མཐུན་གྱི་མཚན་ཉིད། དབྱེ་ན་ལྔ་ལས། དང་པོ་དྲན་པ་ཉེར་བཞག་ལ། མཚན་ཉིད་ནི། ལུས་ཚོར་སེམས་ཆོས་བཞི་པོ་གང་རུང་ལ་རང་དང་སྤྱིའི་མཚན་ཉིད་ཀྱི་སྒོ་ནས་རྟོག་པར་བྱེད་པའི་དྲན་པ་ཤེས་རབ་མཚུངས་ལྡན་དང་བཅས་པ།
དབྱེ་ན་ལུས་དྲན་པ་ཉེར་གཞག་ལ་སོགས་པ་བཞི། ཕྱི་ནང་གི་ལུས་ལ་རང་སྤྱིའི་མཚན་ཉིད་ཀྱིས་ཡོངས་སུ་རྟོག་པར་བྱེད་པའི་དང༌། ཚོར་བ་བདེ་སྡུག་བཏང་སྙོམས་གསུམ་ལ་རང་སྤྱིའི་མཚན་ཉིད་ཀྱིས་ཡོངས་སུ་རྟོག་པར་བྱེད་པའི་དང༌། རྣམ་པར་ཤེས་པའི་ཕུང་པོ་ལ་རང་སྤྱིའི་མཚན་ཉིད་ཀྱིས་ཡོངས་སུ་རྟོག་པར་བྱེད་པའི་དང༌། ཚོར་བ་མ་གཏོགས་པའི་སེམས་བྱུང་ཐམས་ཅད་དང༌། ལྡན་མིན་འདུ་བྱེད་དང༌། འདུས་མ་བྱས་ཀྱིས་བསྡུས་པའི་ཆོས་རྣམས་ལ་རང་སྤྱིའི་མཚན་ཉིད་ཀྱིས་ཡོངས་སུ་རྟོག་པར་བྱེད་པའི་དྲན་པ་ཤེས་རབ་མཚུངས་ལྡན་དང་བཅས་པའོ། ། ས་མཚམས་ཉན་ཐོས་ཀྱི་ཚོགས་ལམ་ཆུང་ངུ་ནས་སངས་རྒྱས་ཀྱི་སའི་བར་ན་ཡོད། གཉིས་པ་ཡང་དག་སྤོང་བ་ལ་མཚན་ཉིད། སྤང་གཉེན་བླང་དོར་བྱེད་པའི་བརྩོན་འགྲུས་དེ་ཡང་དག་སྤོང་བའི་མཚན་ཉིད།
དབྱེ་ན། མི་དགེ་བ་སྐྱེས་པ་སྤོང་བའི་དང༌། མ་སྐྱེས་པ་མི་བསྐྱེད་པའི་དང༌། དགེ་བ་སྐྱེས་པ་སྤེལ་བར་བྱེད་པའི་དང༌། མ་སྐྱེས་པ་བསྐྱེད་པར་བྱེད་པའི་ཡང་དག་སྤོང་བ་དང་བཞི། དེ་དག་གི་མཚན་ཉིད་རིམ་པ་བཞིན་དུ། ཀུན་ནས་ཉོན་མོངས་པ་སྐྱེས་པ་སྤོང་བའི་ཕྱིར་དུ་འདུན་པ་བསྐྱེད། འབད། བརྩོན་འགྲུས་བརྩོམ། སེམས་རབ་ཏུ་འཛིན།
སེམས་རབ་ཏུ་འཇོག་པར་བྱེད་པའི་བརྩོན་འགྲུས་གནས་དང་བཅས་པའོ། ། ཞེས་སྦྱར་རོ། ། དེ་ལ་འདུན་པ་ནི་བརྩོན་འགྲུས་ཀྱི་གནས་སོ། ། འབད་པ་ནི། ཞི་གནས་དང༌། རབ་ཏུ་འཛིན་པ་དང༌། བཏང་སྙོམས་ཀྱི་མཚན་མ་ཡིད་ལ་བྱེད་པ་དེ་བརྩོན་འགྲུས་བརྩོམ་པའི་དུས་དངོས་སོ། ། བརྩོན་འགྲུས་བརྩོམ་པ་ནི། བྱིང་རྒོད་སེལ་བའི་དོན་དུ་བརྩོན་འགྲུས་བརྩོམ་པ་དེ། དེས་སྤྱིར་བསྟན་ནས་ཇི་ལྟར་དུ་རྩོམ་ཞེ་ན།
བྱིང་བ་ན་སྐུ་གཟུགས་སོགས་ལ་སེམས་རབ་ཏུ་འཛིན་པ་དང༌། རྒོད་པ་ན་སེམས་ནང་དུ་རབ་ཏུ་འཇོག་པའོ། ། ས་མཚམས་ནི། ཉན་ཐོས་ཀྱི་ཚོགས་ལམ་འབྲིང་ནས་སངས་རྒྱས་ཀྱི་སའི་བར་དུའོ། ། གསུམ་པ་རྫུ་འཕྲུལ་གྱི་རྐང་པ་ལ། སྤོང་བའི་འདུ་བྱེད་བརྒྱད་དང་ལྡན་པའི་སེམས་གནས་པ་ལས་སུ་རུང་བའི་ཏིང་ངེ་འཛིན་མཚུངས་ལྡན་དང་བཅས་པ་དེ་རྫུ་འཕྲུལ་གྱི་རྐང་པའི་མཚན་ཉིད། དབྱེ་ན་བཞི་ལས། གུས་པར་སྦྱོར་བའི་འདུན་པ་ལ་བརྟེན་ནས་སེམས་རྩེ་གཅིག་པའི་ཏིང་ངེ་འཛིན་ཤེས་རབ་མཚུངས་ལྡན་དང་བཅས་པ་དེ་འདུན་པའི་རྫུ་འཕྲུལ་གྱི་ཏིང་ངེ་འཛིན་གྱི་མཚན་ཉིད། རྒྱུན་དུ་སྦྱོར་བའི་བརྩོན་འགྲུས་ལ་བརྟེན་ནས་སེམས་རྩེ་གཅིག་པ་མཚུངས་ལྡན་དང་བཅས་པ་དེ་བརྩོན་འགྲུས་གྱི་རྫུ་འཕྲུལ་གྱི་རྐང་པའི་མཚན་ཉིད། སྔོན་གྱི་ཏིང་ངེ་འཛིན་གྱི་བག་ཆགས་དང་ལྡན་པའི་སེམས་ལ་བརྟེན་ནས་སེམས་རྩེ་གཅིག་པ་མཚུངས་ལྡན་དང་བཅས་པ་དེ་སེམས་ཀྱི་རྫུ་འཕྲུལ་གྱི་རྐང་པའི་མཚན་ཉིད།
ཚེ་འདིར་ཆོས་རབ་ཏུ་རྣམ་འབྱེད་ཀྱི་ཤེས་རབ་ལ་བརྟེན་ནས་ཐོབ་པའི་ཏིང་ངེ་འཛིན་མཚུངས་ལྡན་དང་བཅས་པ་དེ་དཔྱོད་པའི་རྫུ་འཕྲུལ་གྱི་རྐང་པའི་མཚན་ཉིད། འདིར་སྤོང་བའི་འདུ་བྱེད་བརྒྱད་ནི། འདུན་པ། རྩོལ་བ། དད་པ། ཤིན་སྦྱངས། དྲན་པ། ཤེས་བཞིན། སེམས་པ། བཏང་སྙོམས་སོ། །
ཉེས་པ་ལྔ་སྤོང་བའི་ཕྱིར་མངོན་པར་འདུས་བྱེད་པས་ན་སྤོང་བའི་འདུ་བྱེད་ཅེས་བྱ། དེ་ལས་སྐྱེས་པའི་ཏིང་ངེ་འཛིན་དེ་ལ་རྫུ་འཕྲུལ་གྱི་རྐང་པ་ཞེས་བྱ་ཞིང༌། འདིར་རྫུ་འཕྲུལ་ནི་སྤྱན་དང་མངོན་ཤེས་ལ་སོགས་པའི་ཡོན་ཏན་རྣམས་ལ་བྱ་ལ། དེའི་རྟེན་ཡིན་པའི་ཕྱིར་རྐང་པ་ཞེས་བྱའོ། ། ཉེས་པ་ལྔ་ནི་ཇི་སྐད་དུ། ལེ་ལོ་དང་ནི་གདམ་ངག་རྣམས། ། རྗེད་དང་བྱིང་དང་རྒོད་པ་དང༌། ། འདུ་མི་བྱེད་དང་འདུ་བྱེད་དང༌། ། འདི་དག་ཉེས་པ་ལྔར་འདོད་དོ། ། ཞེས་པ་ལྟར།
བྱིང་རྒོད་གཉིས་པོ་གཅིག་ཏུ་བྱས་པའོ། ། ལེ་ལོའི་གཉེན་པོ་ནི་བཞི་སྟེ། འདུན་པ་ནི་རྟེན་ཡིན་ཏེ། རྩོལ་བ་ནི་དེ་ལ་བརྟེན་པ་ཡིན། དད་པ་ནི་འདུན་པའི་རྒྱུ་ཡིན། ཤིན་ཏུ་སྦྱངས་པ་ནི་རྩོལ་བའི་འབྲས་བུ་ཡིན་པའི་ཕྱིར་རོ། ། གཉེན་པོ་ཕྱི་མ་བཞི་དང༌། ཉེས་པ་ཕྱི་མ་བཞི་སྤང་གཉེན་དུ་སྦྱར་རོ། ། ས་མཚམས་ནི་ཉན་ཐོས་ཀྱི་ཚོགས་ལམ་ཆེན་པོ་ནས་སངས་རྒྱས་ཀྱི་སའི་བར་རོ། ། བཞི་པ་དབང་པོ་ལ།
རང་འབྲས་འཕགས་ལམ་བསྐྱེད་པ་ལ་བདག་པོར་གྱུར་པའི་མཁྱེན་པ་དེ་དབང་པོའི་མཚན་ཉིད། དབྱེ་ན་ལྔ་ལས་དབང་པོ་གང་ཞིག་བདེན་པ་རྣམས་ལ། ཡིད་ཆེས་པའི་སེམས་བྱུང་དེ་དད་པའི་དབང་པོའི་མཚན་ཉིད། དེ་གང་ཞིག་བདེན་པ་བཞི་བསྒོམ་པ་ལ་སྤྲོ་བའི་སེམས་བྱུང་དེ་བརྩོན་འགྲུས་ཀྱི་དབང་པོའི་མཚན་ཉིད། དེ་གང་ཞིག་བདེན་པའི་དམིགས་རྣམ་མི་བརྗེད་པའི་སེམས་བྱུང་དེ་དྲན་པའི་དབང་པོའི་མཚན་ཉིད། དེ་གང་ཞིག་བདེན་པ་བཞིའི་དམིགས་པ་ལ་རྩེ་གཅིག་པའི་སེམས་བྱུང་དེ་ཏིང་ངེ་འཛིན་གྱི་དབང་པོའི་མཚན་ཉིད། དེ་གང་ཞིག་བདེན་པ་བཞི་རབ་ཏུ་འབྱེད་པའི་སེམས་བྱུང་མཚུངས་ལྡན་དང་བཅས་པ་དེ་ཤེས་རབ་ཀྱི་དབང་པོའི་མཚན་ཉིད། མཚུངས་ལྡན་ཞེས་པ་ཀུན་ལ་སྦྱར་རོ། ། ས་མཚམས་ཉན་ཐོས་ཀྱི་དྲོད་ནས་སངས་རྒྱས་ཀྱི་སའི་བར་ན་ཡོད་དོ། ། མ་དད་པ་ལ་སོགས་པའི་མི་མཐུན་ཕྱོགས་ཀྱིས་བརྫི་བར་མི་ནུས་པའི་མཁྱེན་པ་དེ་འདིར་བསྟན་སྟོབས་ཀྱི་མཚན་ཉིད།
དབྱེ་ན་དད་པའི་སྟོབས་ལ་སོགས་པ་ལྔ། དད་པའི་དབང་པོ་གང་ཞིག་མ་དད་པས་བརྫི་བར་མི་ནུས་པ་དེ། དད་པའི་སྟོབས་ཀྱི་མཚན་ཉིད། ཅེས་སོགས་སྦྱར་བར་བྱའོ། ། ས་མཚམས་ཉན་ཐོས་ཀྱི་བཟོད་པ་ནས་སངས་རྒྱས་ཀྱི་སའི་བར་ན་ཡོད་དོ། ། བདེན་པ་མངོན་པར་རྟོགས་པའི་ལམ་དེ་བྱང་ཆུབ་ཡན་ལག་གི་མཚན་ཉིད། དེ་ལ་དབྱེ་ན། དྲན་འབྱེད་བརྩོན་དགའ་སྦྱངས་ཏིང་འཛིན། ། བཏང་སྙོམས་བྱང་ཆུབ་ཡན་ལག་བདུན། ། ཞེས་པའོ། །
མཚན་ཉིད་ནི། བྱང་ཆུབ་ཀྱི་གནས་ཀྱི་ཡན་ལག་ཏུ་གྱུར་པའི་དྲན་པ་དེ། དྲན་པ་ཡང་དག་བྱང་ཆུབ་ཀྱི་ཡན་ལག་གི་མཚན་ཉིད་ཡིན་པ་ནས། བྱང་ཆུབ་ཀྱི་ངོ་བོའི་ཡན་ལག་ཏུ་གྱུར་པའི་ཆོས་རབ་ཏུ་རྣམ་འབྱེད་ཀྱི་བློ་དང༌། བྱང་ཆུབ་ཀྱི་ངེས་འབྱུང་གི་ཡན་ལག་ཏུ་གྱུར་པའི་བརྩོན་འགྲུས་དང༌། བྱང་ཆུབ་ཀྱི་ཕན་ཡོན་གྱི་ཡན་ལག་ཏུ་གྱུར་པའི་དགའ་བ་དང༌། གང་གིས་ཀྱང་ཉོན་མོངས་པར་མི་འགྱུར་བའི་བྱང་ཆུབ་ཀྱི་ཡན་ལག་ཏུ་གྱུར་པའི་ཤིན་སྦྱངས་དང༌། གང་དུ་ཡང་ཉོན་མོངས་པར་མ་གྱུར་པའི་བྱང་ཆུབ་ཀྱི་ཡན་ལག་ཏུ་གྱུར་པའི་ཏིང་ངེ་འཛིན་དང༌། ཉོན་མོངས་པ་མེད་པའི་ངོ་བོའི་བྱང་ཆུབ་ཀྱི་ཡན་ལག་ཏུ་གྱུར་པའི་བཏང་སྙོམས་རྣམས་སོ། ། ས་མཚམས་ཉན་ཐོས་ཀྱི་མཐོང་ལམ་ནས་སངས་རྒྱས་ཀྱི་སའི་བར་ནའོ། །
སྒོམ་སྤངས་དག་པར་བྱེད་པའི་མངོན་རྟོགས་དེ། འཕགས་ལམ་ཡན་ལག་གི་མཚན་ཉིད། དབྱེ་ན། ལྟ་རྟོག་ངག་དང་ལས་ཀྱི་མཐའ། ། འཚོ་རྩོལ་དྲན་ཏིང་ཡན་ལག་བརྒྱད། ། ཅེས་པའོ། ། མཚན་ཉིད་ནི་རིམ་པ་བཞིན་དུ། འཕགས་ལམ་ཡན་ལག་གང་ཞིག་ཅེས་སྦྱར་ན། མཉམ་གཞག་ཏུ་རྟོགས་པའི་དེ་ཁོ་ན་ཉིད་ངེས་པར་འཛིན་པའི་བློ་དང༌། ཇི་ལྟར་རྟོགས་པའི་དོན་གཞན་ལ་སྟོན་པའི་ངག་ཀུན་ནས་སློང་བྱེད་དང༌།
རང་སྨྲ་བ་པོ་ལྟ་བ་རྣམ་དག་ཏུ་ཡིད་ཆེས་པར་བྱེད་པའི་ཡན་ལག་དང༌། རང་རྒྱུད་ལྡན་གྱི་གང་ཟག་དེ་ཚུལ་ཁྲིམས་རྣམ་དག་ཏུ་ཡིད་ཆེས་པར་བྱེད་པའི་ཡན་ལག་དང༌། རང་རྒྱུད་ལྡན་གྱི་གང་ཟག་དེ་འཚོ་བ་རྣམ་དག་ཏུ་ཡིད་ཆེས་པར་བྱེད་པའི་ཡན་ལག་དང༌། སྒོམ་སྤངས་སུ་གྱུར་པའི་ཉོན་སྒྲིབ་ཀྱི་བག་ཆགས་སྤོང་བར་བྱེད་པའི་ཡན་ལག་དང༌། བྱིང་རྒོད་ལ་སོགས་པ་ཉེ་ཉོན་གྱི་བག་ཆགས་སྦྱོང་བར་བྱེད་པའི་ཡན་ལག་དང༌། སྤྱན་དང་མངོན་ཤེས་ལ་སོགས་པའི་ཡོན་ཏན་ལ་སྒྲིབ་པ་སྦྱོང་བར་བྱེད་པའི་ཡན་ལག་གོ ། ས་མཚམས་ནི་ཉན་ཐོས་ཀྱི་སྒོམ་ལམ་ནས་སངས་རྒྱས་ཀྱི་སའི་བར་ན་ཡོད་དོ། ། གཉིས་པ་ལ་རྣམ་མཁྱེན་གྱི་ཤེས་རྣམ་གང་ཞིག རང་གི་རིགས་འདྲ་མཚན་ཉིད་པ་བྱང་སེམས་འཕགས་པའི་རྒྱུད་ལ་ཡོད་པ་དེ་བྱང་སེམས་དང་ཐུན་མོང་བའི་རྣམ་མཁྱེན་གྱི་ཤེས་རྣམ་གྱི་མཚན་ཉིད། དེ་ལ་དབྱེ་ན།
གཉེན་པོའི་ལམ་ལ་སོགས་པ་དྲུག སྐབས་འདིར་རྣམ་མཁྱེན་གྱི་ཤེས་རྣམ་དངོས་ནི། སངས་རྒྱས་འཕགས་པའི་ཐུགས་རྒྱུད་ཀྱི་རྣམ་ཐར་སྒོ་གསུམ་ལ་སོགས་པ་སོ་བཞི་པོ་དེ་ཉིད་ཡིན་ལ། དེ་དང་རྗེས་སུ་མཐུན་པའི་བྱང་སེམས་ཀྱི་རྒྱུད་ལ་ཡོད་པ་སོ་བཞི་ནི་བསྒོམ་བྱ་ཤེས་རྣམ་དངོས་དང༌། རྣམ་མཁྱེན་གྱི་ཤེས་རྣམ་རྗེས་མཐུན་པ་ཙམ་ཡིན་ལ། ཉན་རང་གི་རྒྱུད་ལ་ཡོད་པའི་རྣམ་ཐར་སྒོ་གསུམ་གྱི་ཏིང་ངེ་འཛིན་དང༌། རྣམ་ཐར་བརྒྱད་ཀྱི་ཏིང་ངེ་འཛིན་དང༌། སྙོམས་འཇུག་དགུའི་ཏིང་ངེ་འཛིན་ནི། ཉོན་སྒྲིབ་ཙམ་གྱི་གཉེན་པོའི་རིགས་སུ་གནས་ཀྱི་སྒྲིབ་པ་མཐའ་དག་གི་གཉེན་པོའི་རིགས་སུ་མི་གནས་པས། འདིར་ལམ་ཤེས་ཀྱི་རྣམ་པར་མ་བཞག་པ་ཡིན་ནོ། །
དེས་ན་འདིར་བསྒོམ་བྱ་ཤེས་རྣམ་དེ་ཉིད་ངོས་འཛིན་པ་ལ། གང་ཟག་གི་བདག་ཏུ་འཛིན་པའི་གཉེན་པོའི་རིགས་སུ་གནས་པའི་བྱང་སེམས་ཀྱི་ཡེ་ཤེས་དེ་གཉེན་པོའི་ལམ་གྱི་མཚན་ཉིད། དེ་ལ་དབྱེ་ན། རྣམ་པར་ཐར་པའི་སྒོ་སྟོང་པ་ཉིད་ཀྱི་ཏིང་ངེ་འཛིན། མཚན་མ་མེད་པའི་ཏིང་ངེ་འཛིན། སྨོན་པ་མེད་པའི་ཏིང་ངེ་འཛིན་དང་གསུམ། བདག་ཏུ་ལྟ་བ་དང༌། བདག་གིར་བལྟ་བའི་གཉེན་པོར་གྱུར་པའི་བྱང་སེམས་ཀྱི་མཁྱེན་པ་དེ། འདིར་བསྟན་རྣམ་པར་ཐར་པའི་སྒོ་སྟོང་པ་ཉིད་ཀྱི་ཏིང་ངེ་འཛིན་གྱི་མཚན་ཉིད། དེ་ནི་སྟོང་པ་བདག་མེད་གཉིས་རྟོགས་པའི་བྱང་སེམས་ཀྱི་ཡེ་ཤེས་ལྟ་བུ་ཟེར་ལ།
འཇིག་ལྟའི་རྒྱུ་དང་འབྲས་བུར་གྱུར་པའི་རྣམ་པར་རྟོག་པའི་གཉེན་པོར་གྱུར་པའི་བྱང་སེམས་ཀྱི་ཡེ་ཤེས་དེ་འདིར་བསྟན་རྣམ་པར་ཐར་པའི་སྒོ་མཚན་མ་མེད་པའི་ཏིང་ངེ་འཛིན་གྱི་མཚན་ཉིད། དེ་ནི་འགོག་ལམ་གྱི་རྣམ་པ་བཞི་རྟོགས་པའི་བྱང་སེམས་ཀྱི་ཡེ་ཤེས་ལྟ་བུ་ལ་བྱ། ཁམས་གསུམ་ལ་སྲེད་པའི་གཉེན་པོའི་རིགས་སུ་གནས་པའི་བྱང་སེམས་ཀྱི་མཁྱེན་པ་དེ་འདིར་བསྟན་རྣམ་པར་ཐར་པའི་སྒོ་སྨོན་པ་མེད་པའི་ཏིང་ངེ་འཛིན་གྱི་མཚན་ཉིད། དེ་ནི་མི་རྟག་སྡུག་བསྔལ་གཉིས་དང༌། ཀུན་འབྱུང་གི་རྣམ་པ་བཞི་རྟོགས་པའི་བྱང་སེམས་ཀྱི་ཡེ་ཤེས་ལྟ་བུ་བྱའོ། ། གཉིས་པ་སྤྲུལ་པའི་ལམ་ལ་བསམ་གཏན་བཞི་པའི་དངོས་གཞིའི་སེམས་ལ་བརྟེན་ནས་གཞན་དུ་སྤྲུལ་པ་སྣ་ཚོགས་འབྱོར་བར་བྱེད་པའི་ཏིང་ངེ་འཛིན་མཚུངས་ལྡན་དང་བཅས་པ། དབྱེ་ན། གཟུགས་ཅན་གཟུགས་ལ་ལྟ་བའི་རྣམ་ཐར། གཟུགས་མེད་གཟུགས་ལ་ལྟ་བའི་རྣམ་ཐར། ཁྱད་པར་སྡུག་པའི་རྣམ་ཐར་དང་གསུམ།
དང་པོ་ལ་མཚན་ཉིད་ནི། རང་གི་སེམས་རྟེན་བསམ་གཏན་བཞི་པའི་དངོས་གཞིའི་སེམས་ལ་བརྟེན་ནས་རྣལ་འབྱོར་པ་རང་ལ་གཟུགས་ཅན་དུ་འདུ་ཤེས་པའི་སྒོ་ནས་ཕྱི་རོལ་གྱི་གཟུགས་རྣམས་ལ་སྣ་ཚོགས་སུ་བལྟ་བ་ཡང་དག་པར་འབྱོར་བའི་ཏིང་ངེ་འཛིན་མཚུངས་ལྡན་དང་བཅས་པའོ། ། གཉིས་པ་ལ་མཚན་ཉིད། དེ་ལ་བརྟེན་ནས་རང་ལ་གཟུགས་ཅན་གྱི་འདུ་ཤེས་རྣམ་པར་བཤིག་པའི་སྒོ་ནས་ཕྱི་རོལ་གྱི་གཟུགས་རྣམ་ལ་དེར་བལྟ་བའི་ཞེས་སོགས། གསུམ་པ་ལ་མཚན་ཉིད་ནི། དེ་ལ་བརྟེན་ནས་འདུ་ཤེས་གསུམ་ལྡན་གྱི་སྒོ་ནས་སྡུག་པར་རོ་གཅིག་པའི་ཏིང་ངེ་འཛིན་མཚུངས་ལྡན་དང་བཅས་པ་དེ། གསུམ་པའི་མཚན་ཉིད་དོ། ། གསུམ་པ་མཐོང་ཆོས་ལ་བདེ་བར་གནས་པའི་ལམ་ལ། རང་སྒོམ་པ་པོའི་རྒྱུད་ལ་ལུས་སེམས་ཤིན་ཏུ་སྦྱངས་པའི་བདེ་བ་བསྐྲུན་པར་བྱེད་པའི་སྙོམས་འཇུག་དེ་དེའི་མཚན་ཉིད་དོ། ། དབྱེ་ན།
ཐར་པ་དང་མཐུན་པར་གནས་པའི་ལམ་དང༌། ཞི་བར་གནས་པའི་ལམ་གཉིས། ཐར་པ་མྱ་ངན་ལས་འདས་པ་དང༌། ཁམས་གསུམ་གྱི་ཉོན་མོངས་པ་མངོན་གྱུར་པ་དང་བྲལ་ཙམ་དུ་མཚུངས་པའི་ལམ་དེ། དང་པོའི་མཚན་ཉིད། དེ་ལ་དབྱེ་ན། གཟུགས་མེད་ཀྱི་རྣམ་པར་ཐར་པ་བཞི། ཚོར་འདུ་རགས་པ་ཞི་བའི་ལམ་གྱི་རང་བཞིན་དེ་གཉིས་པའི་མཚན་ཉིད། དེ་ནི་འདུ་ཤེས་དང་ཚོར་བ་འགོག་པའི་རྣམ་ཐར་གཅིག་པུ་ལ་བྱའོ། ། འདིར་རྣམ་ཐར་དང་སྙོམས་འཇུག་གི་ཁྱད་པར་ལ།
མངོན་པ་འོག་མ་པ་ལྟར་ན། ས་འོག་མ་ལ་རྒྱབ་ཀྱིས་ཕྱོགས་པ་དེ་རྣམ་ཐར་གྱི་དོན་དང༌། དེར་མི་ཕྱོགས་པ་དེ་སྙོམས་འཇུག་ཙམ་གྱི་དོན་དུ་བཞེད་པས་ཉེར་བསྡོགས་ཀྱི་བར་ཆད་མེད་ལམ་རྣམས་སྙོམས་འཇུག་ཁོ་ན་ཡིན་གྱི་རྣམ་ཐར་མིན་ལ། ཉེར་བསྡོགས་ཀྱི་རྣམ་གྲོལ་ལམ་དགུ་པ་ནས་དངོས་གཞིའི་རྣམ་ཐར་དུ་འཇོག་གོ ། དེ་ཡང་བསམ་གཏན་དང་པོ་གཉིས་ན་རྣམ་ཐར་དང་པོ་གཉིས། རྣམ་ཐར་གསུམ་པ་ནི། བསམ་གཏན་བཞི་པའི་ངོ་བོར་སྐྱེ་བར་འདོད་དོ། ། མངོན་པ་གོང་མ་བ་ལྟར་ན། རང་སའི་རོ་མྱང་གི་སྲེད་པ་དང་བྲལ་བའི་ཆ་ནས་རྣམ་ཐར་དང༌། དེ་དང་འདྲེས་པའི་ཆ་ནས་སྙོམས་འཇུག་ཏུ་འཇོག་གོ །
དེ་ཡང་རྣམ་ཐར་དང་པོ་གསུམ་ནི། བསམ་གཏན་བཞི་པའི་དངོས་གཞིའི་ངོ་བོར་སྐྱེས་པས་ཁྱབ། གཟུགས་མེད་བཞིའི་སྙོམས་འཇུག་ལ་ཡང་རང་གི་དངོས་གཞིས་ཁྱབ་པ་ཡིན་ཏེ། གཟུགས་མེད་ཀྱི་ཉེར་བསྡོགས་རྣམས་ནི་རང་ས་ལ་སྲེད་པའི་སྒོ་ནས་དེར་འཕེན་བྱེད་ཡིན་པའི་ཕྱིར། འགོག་པའི་སྙོམས་འཇུག་ལ་ནི་རྣམ་ཐར་གྱིས་ཁྱབ་པ་ཡིན་ནོ། ། བཞི་པ་འཇིག་རྟེན་ལས་འདས་པའི་ལམ་ལ། འཕགས་རྒྱུད་ཀྱི་མངོན་པར་རྟོགས་པ་དེ་དེའི་མཚན་ཉིད། དེ་ལ་དབྱེ་ན། འཇིག་རྟེན་ལས་འདས་པའི་བསམ་གཏན་བཞི་དང༌། གཟུགས་མེད་བཞི་དང༌།
འགོག་པའི་སྙོམས་པར་འཇུག་པ་དང་དགུ། འདིར་བྱང་སེམས་ཐབས་ལ་མཁས་པའི་དབང་དུ་བྱས་པས་འདས་ལམ་གྱི་ངོ་བོར་གྱུར་པའི་སྲིད་རྩེའི་སྙོམས་འཇུག་ཀྱང་ཡོད་དོ། ། འགོག་པའི་སྙོམས་འཇུག་ཀྱང་མངོན་པ་དང་མཐུན་པར་བྱེད་ན། སྙོམས་པར་འཇུག་པ་ན་འདས་ལམ་ཁོ་ནས་འཇུག་པས་འདས་ལམ་དུ་བཞག་གོ ། འདིར་འགོག་སྙོམས་གྱི་རྣམ་པར་བཞག་པ་ལ། ཉན་ཐོས་ཀྱི་ལུགས་དང༌། ཐེག་ཆེན་གྱི་ལུགས་གཉིས། དང་པོ་ནི། དགག་གཞི་ལུས་ཀྱི་སྟེང་དུ་དགག་བྱ་རྣམ་ཤེས་ཚོགས་དྲུག་གམ། ཚོགས་བཞི་འཁོར་དང་བཅས་པ་བཀག་པའི་སྙོམས་འཇུག་རྫས་ཡོད་ཀྱི་ངོ་བོར་སྐྱེས་པའི་ལྡན་པ་མིན་པའི་འདུ་བྱེད།
གཉིས་པ་ལ། ཐེག་ཆེན་ཐུན་མོང་བའི་ལུགས་དང་ཐུན་མོང་མིན་པའི་ལུགས་གཉིས། དང་པོ་ནི། དགག་གཞི་ཀུན་གཞིའི་སྟེང་དུ་ཞི་གནས་ཁྱད་པར་ཅན་སྲིད་རྩེའི་སེམས་དང༌། ལྷག་མཐོང་ཁྱད་པར་ཅན་འདས་ལམ་གཉིས། དགག་བྱ་རྣམ་ཤེས་ཚོགས་བདུན་འཁོར་དང་བཅས་པ་བཀག་པའི་གནས་སྐབས་ལ་བཏགས་པའི་ལྡན་པ་མིན་པའི་འདུ་བྱེད། འདི་ལ་སྙོམས་པར་འཇུག་པ་པོ་ནི་ཕྱིར་མི་འོང་ལུས་མངོན་བྱེད་དང༌། དགྲ་བཅོམ་གཉིས་ཀའི་ཆ་ལས་རྣམ་གྲོལ་གྱི་སྙོམས་པར་འཇུག བྱང་སེམས་ནི་ཐེག་ཆེན་གྱི་མཐོང་ལམ་ནས་སྙོམས་པར་འཇུག་པའི་ནུས་པ་ཐོབ་ལ། དེ་ཡང་གཞན་དོན་དུ་ཤེས་པར་བྱ་བའི་ཕྱིར་དུ་སྙོམས་པར་འཇུག་པ་ཡིན་གྱི།
རང་དོན་དུ་མངོན་དུ་བྱ་བའི་ཕྱིར་དུ་ནི་མིན་ནོ། ། སངས་རྒྱས་ཀྱིས་ནི་འགོག་སྙོམས་འདི་ལ་སྙོམས་པར་འཇུག་པ་མེད་དེ་དེའི་དགག་གཞི་མེད་པའི་ཕྱིར། འདིར་སྙོམས་འཇུག་ཏུ་བཤད་ཀྱང་ཏིང་འཛིན་དངོས་མིན་ཏེ། ལྡན་མིན་འདུ་བྱེད་དུ་བཤད་པའི་ཕྱིར། འབྱུང་བ་ཆེན་པོ་བཞི་མཉམ་པར་བསྒྲུབ་པའི་སྙོམས་པར་འཇུག་པའི་སེམས་ཀྱིས་ཐོབ་པའི་ཕྱིར། སྙོམས་འཇུག་ཅེས་བྱའོ། ། འདིའི་གནས་སྐབས་ན་ཡིད་ཀྱི་ཤེས་པ་མི་གསལ་བའི་ངོ་བོར་ཡོད་པར་འདོད་པ་ཡང་མི་འཐད་དེ། དེ་བཙུན་པ་དབྱིག་ཤེས་ཀྱི་འདོད་པར་བྱས་ནས་ཐེག་བསྡུས་སུ་བཀག་པའི་ཕྱིར། འདི་མི་རྟོག་ཡེ་ཤེས་ཀྱི་ངོ་བོར་འདོད་པ་ཡང་མི་འཐད་དེ་ཐེག་བསྡུས་དང༌། རྒྱལ་སྲས་མ་ལས།
རྟོག་དཔྱོད་ཉེ་བར་ཞི་བས་མི་རྟོག་ཡེ་ཤེས་སུ་འཇོག་ན། འདུ་ཤེས་དང་ཚོར་བ་འགོག་པའི་སྙོམས་འཇུག་ཀྱང་དེར་འགྱུར་རོ་ཞེས་དེ་ཡིན་པ་བཀག་པའི་ཕྱིར་རོ། ། འདི་སྲིད་རྩེའི་སེམས་ཁོ་ནས་ཐོབ་དགོས་པར་བཤད་པ་ཡང་དེར་བརྩོན་པའི་ཚེ་ཡིན་གྱི་ཕྱིས་ནི་དེར་མ་ངེས་ཏེ། ཡུམ་གྱི་མདོ་ལས་ས་དགུའི་སེམས་ལ་བརྟེན་པ་ཅིག་ཡོད་པར་བཤད་པའི་ཕྱིར། དགག་བྱ་ཚོགས་བདུན་འགོག་པར་བཤད་པ་ཡང་འདོད་པ་ཁམས་ཀྱི་དབང་དུ་བྱས་པ་ཡིན་གྱི། དེ་ཁོ་ན་ལྟར་མ་ངེས་ཏེ། ཁམས་གོང་མ་གཉིས་སུ་སྣ་ལྕེའི་རྣམ་པར་ཤེས་པ་གཉིས་དགག་མི་དགོས་པའི་ཕྱིར། ཅི་ཡང་མེད་ལ་ཆགས་བྲལ་བྱས་པར་བཤད་པ་ཡང་སྤྱིར་བཏང་བ་ཡིན་གྱི། དམིགས་གསལ་ལ་དེ་མི་དགོས་པར་རྒྱལ་སྲས་མ་ལས་བཤད་ཅིང་འདོད་གཟུགས་ཁོ་ནའི་རྟེན་དུ་བཤད་པ་ཡང་ཀུན་གྱི་རྣམ་པར་མ་བཞག་པའི་དབང་དུ་བྱས་པར་གཏན་ལ་དབབ་པ་བསྡུ་བ་ལས་བཤད་དོ། ། ཐེག་ཆེན་ཐུན་མོང་མ་ཡིན་པའི་ལུགས་ལ་དགག་གཞི་དེ་བཞིན་ཉིད་ཀྱི་སྟེང་དུ།
དགག་བྱ་སྤྲོས་པའི་ཚོགས་མཐའ་དག་བཀག་པའི་ཏིང་ངེ་འཛིན་མཚུངས་ལྡན་དང་བཅས་པ་དེ་འགོག་པའི་སྙོམས་འཇུག་གི་མཚན་ཉིད། འདི་ས་དང་པོ་ནས་ཐོབ་ལ། དྲུག་པ་ནས་མངོན་དུ་འགྱུར་བ་ཡིན་ནོ། ། རང་གི་ངོས་སྐལ་གྱི་སྤང་བྱའི་ས་བོན་ལ་གནོད་བྱེད་ཀྱི་མཁྱེན་པ་དེ་སྤོང་ལམ་གྱི་མཚན་ཉིད། དེ་ལ་དབྱེ་ན་བཟོད་པ་བཞིའོ། ། སངས་རྒྱས་སུ་བགྲོད་པའི་གོ་སྐབས་ཕྱེ་ཤུལ་དུ་གྱུར་པའི་མཁྱེན་པ་དེ་སངས་རྒྱས་ཉིད་ཀྱི་ལམ་གྱི་མཚན་ཉིད། དབྱེ་ན། སྦྱིན་སོགས་ཕ་རོལ་དུ་ཕྱིན་པ་བཅུའོ། ། བཤད་མ་ཐག་པའི་སྤྲུལ་པའི་ལམ་སོགས་དེ་དག་ལ། འདིར་དངོས་སུ་བསྟན་པའི་མཚན་ཉིད་ཤེས་པར་འདོད་ན།
མཚན་ཉིད་ཀྱི་ཟུར་དུ་བྱང་སེམས་ཀྱི་མཁྱེན་པ་སྦྱོར། སྐབས་འདིར་ནི་དངོས་གཞན་དང་བསྒོམ་བྱ་ཤེས་རྣམ་གཉིས་ཀ་བྱང་སེམས་ཀྱི་མཁྱེན་པ་ཡིན་ལ། སྔ་མ་བྱང་ཕྱོགས་སོ་བདུན་འཆད་པའི་སྐབས་སུ། དངོས་གཞན་ཉན་རང་དང༌། བསྒོམ་བྱ་ཤེས་རྣམ་བྱང་སེམས་ཀྱི་མཁྱེན་པ་ཡིན་ལ། དེ་གཉིས་ཀའི་སྐབས་སུ་སངས་རྒྱས་ཀྱི་སོ་བདུན་དང་པོ་བཞིས་མཚོན་ནས་བསྟན་པ་ལ་ཁྱད་པར་མེད་དོ། ། གཉིས་པ་མཐུན་མོང་མ་ཡིན་པའི་རྣམ་མཁྱེན་གྱི་ཤེས་རྣམ་ནི། རྣམ་མཁྱེན་གྱི་ཤེས་རྣམ་གང་ཞིག རང་གི་རིགས་འདྲ་མཚན་ཉིད་པ་འཕགས་ཆུང་འོག་མའི་རྒྱུད་ལ་མེད་པ་དེ། ཐུན་མོང་མིན་པའི་རྣམ་མཁྱེན་གྱི་ཤེས་རྣམ་གྱི་མཚན་ཉིད།
དེ་ལ་དབྱེ་ན། བརྟེན་པ་ཡོན་ཏན་གྱི་དབྱེ་བ་དང༌། རྟེན་ཡེ་ཤེས་ཀྱི་རང་བཞིན་གཉིས། དང་པོ་ལ། སྡེ་ཚན་བཞི་ལས། བསམ་གཏན་གྱི་རབ་མཐའ་ལ་བརྟེན་ནས་ཤེས་བྱ་མ་ལུས་པ་མངོན་སུམ་དུ་མཁྱེན་པ་མཐར་ཐུག་པའི་ཡེ་ཤེས་དེ། སྟོབས་ཀྱི་མཚན་ཉིད། དེ་ལ་དབྱེ་ན་བཅུ། འདིར་སྟོབས་བཅུ་པོ་ཐུན་མོང་མིན་པའི་རྣམ་པར་བཤད་ཀྱང༌། དེ་གང་རུང་ཡིན་ན་དེ་ཡིན་པས་མ་ཁྱབ་སྟེ།
སངས་རྒྱས་ཀྱི་དྲན་པ་ཉེར་གཞག་ཀྱང་དེའི་སྟོབས་ཡིན་པའི་ཕྱིར། བསམ་གཏན་གྱི་རབ་མཐའ་ལ་བརྟེན་ནས་འཁོར་གྱི་དབུས་སུ་དམ་བཅའ་འཇོག་པ་ལ་ཆོས་མཐུན་གྱི་རྒོལ་བ་མེད་ཅིང༌། ཆོས་མི་མཐུན་གྱི་རྒོལ་བར་མི་ནུས་པའི་སངས་རྒྱས་ཀྱི་མཁྱེན་པ་དེ་མི་འཇིགས་པའི་མཚན་ཉིད། དེ་ལ་དབྱེ་ན་བཞི། བསམ་གཏན་གྱི་རབ་མཐའ་ལ་བརྟེན་ནས་བཤད་བྱ་དང་འཆད་བྱེད་ཐོགས་མེད་དུ་མཁྱེན་པའི་སངས་རྒྱས་ཀྱི་ཡེ་ཤེས་དེ་སོ་སོར་ཡང་དག་པར་རིག་པའི་མཚན་ཉིད། དབྱེ་ན་བཞི། མདོ་ལས་མ་འདྲེས་པའི་མིང་གིས་དངོས་སུ་བསྟན་པའི་སངས་རྒྱས་ཀྱི་ཡེ་ཤེས་དེ། མ་འདྲེས་པའི་ཡོན་ཏན་གྱི་མཚན་ཉིད། དེ་ལ་དབྱེ་ན། སྤྱོད་པ་མ་འདྲེས་པ་དྲུག
རྟོགས་པ་མ་འདྲེས་པ་དྲུག འཕྲིན་ལས་མ་འདྲེས་པ་གསུམ། ཡེ་ཤེས་མ་འདྲེས་པ་གསུམ་མོ། ། གཉིས་པ་རྟེན་ཡེ་ཤེས་ཀྱི་རང་བཞིན་བཤད་པ་ལ་གསུམ་ལས། ཆོས་ཉིད་ཇི་ལྟ་བ་མངོན་སུམ་དུ་རྟོགས་པའི་ཡེ་ཤེས་མཐར་ཐུག་དེ། དེ་བཞིན་ཉིད་ཀྱི་རྣམ་པའི་མཚན་ཉིད། ཇི་སྙེད་པ་མངོན་སུམ་དུ་རྟོགས་པའི་ཡེ་ཤེས་མཐར་ཐུག་དེ། རང་བྱུང་གི་རྣམ་པའི་མཚན་ཉིད། ཇི་ལྟ་ཇི་སྙེད་ཀྱི་ཆོས་ཐམས་ཅད་མངོན་སུམ་དུ་རྟོགས་པ་མཐར་ཐུག་པའི་མཁྱེན་པ་དེ་སངས་རྒྱས་ཉིད་ཀྱི་རྣམ་པའི་མཚན་ཉིད། འདིར་བསྒོམ་བྱ་དངོས་ནི་བྱང་སེམས་ཀྱི་ཐུགས་རྒྱུད་ལ་ཡོད་པའི་སྟོབས་ལ་སོགས་པ་རྗེས་མཐུན་པ་རྣམས་ལ་འདོད་དགོས་སོ། །
གཉིས་པ་སྒོམ་པ་པོའི་གང་ཟག་གིས་བསྒོམ་པའི་རྣལ་འབྱོར་བཤད་པ་ལ། སྒོམ་པ་པོའི་གང་ཟག་བཤད་པ་དང༌། བསྒོམ་པའི་རྣལ་འབྱོར་བཤད་པའོ། ། དང་པོ་ལ་མཚན་ཉིད་ནི། ཕྱི་ནང་གི་མཐུན་རྐྱེན་ཁྱད་པར་ཅན་གཉིས་དང་ལྡན་པའི་སྒོ་ནས་ཡུམ་ཉན་པའི་སྣོད་དུ་རུང་བའི་སེམས་དཔའ་དེ། དང་པོའི་མཚན་ཉིད། དབྱེ་ན་ཡུམ་ཉན་པའི་སྣོད། འཛིན་པའི་སྣོད། དོན་ལ་མི་བརྗེད་པར་སེམས་པའི་སྣོད། ཚུལ་བཞིན་དུ་ཡིད་ལ་བྱེད་པའི་སྣོད་དང་བཞི།
ས་མཚམས་ཐེག་ཆེན་གྱི་ཚོགས་ལམ་ནས་རྒྱུན་མཐའི་བར་ན་ཡོད། གཉིས་པ་བསྒོམ་པའི་རྣལ་འབྱོར་ལ། ཐེག་ཆེན་གྱི་སྦྱོར་བ་དངོས་དང༌། སྔོན་འགྲོའི་ཆོས་གཉིས། མཁྱེན་གསུམ་བསྡུས་སྒོམ་རབ་ཏུ་གྱུར་པའི་སེམས་པའི་རྣལ་འབྱོར་དེ་དང་པོའི་མཚན་ཉིད། དབྱེ་ན་རང་བཞིན་གྱི་སྦྱོར་བ་ལྔ། གནས་སྐབས་ཀྱི་སྦྱོར་བ་བཅོ་ལྔ་སྟེ་ཉི་ཤུའོ། ། ས་མཚམས་ནི་ཚོགས་ལམ་ནས་རྒྱུན་མཐའི་བར་ན་ཡོད་དོ། ། གཉིས་པ་སྔོན་འགྲོའི་ཆོས་ལ། བླང་བར་བྱ་བ་ཡོན་ཏན་དང༌།
དོར་བར་བྱ་བར་སྐྱོན་གཉིས། ཐེག་ཆེན་གྱི་སྦྱོར་བ་བསྒོམ་པའི་སྟོབས་ཀྱིས་ཐོབ་པའི་རྣམ་དཀར་གྱི་ཡོན་ཏན་དེ། དང་པོའི་མཚན་ཉིད། དབྱེ་ན་བཅུ་བཞི། ས་མཚམས་ཚོགས་ལམ་ནས་སངས་རྒྱས་ཀྱི་སའི་བར་ན་ཡོད། ཐེག་ཆེན་གྱི་སྦྱོར་བ་བསྒོམ་པ་ལ་བར་དུ་གཅོད་པར་བྱེད་པའི་ཆོས་དེ། ཐེག་ཆེན་སྦྱོར་བའི་སྐྱོན་གྱི་མཚན་ཉིད། དབྱེ་ན་ཞེ་དྲུག ས་མཚམས་ས་བདུན་པ་མན་ཆད་ན་ཡོད། གཉིས་པ་ཐེག་ཆེན་སྦྱོར་བའི་མཚན་ཉིད་ལ།
ཐེག་ཆེན་སྦྱོར་བ་མཚོན་བྱེད་དང༌། ཐེག་ཆེན་སྦྱོར་བའི་མཚན་གཞི་གང་རུང་དུ་དམིགས་པ་དེ་ཐེག་ཆེན་སྦྱོར་བའི་མཚན་ཉིད་ཀྱི་མཚན་ཉིད། དབྱེ་ན། བྱེད་སྒྲུབ་ཀྱི་དབང་དུ་བྱས་པའི་མཚན་ཉིད་དང༌། ལས་སྒྲུབ་ཀྱི་དབང་དུ་བྱས་པའི་མཚན་ཉིད་གཉིས། ཐེག་ཆེན་སྦྱོར་བ་རང་གི་མཚན་གཞིའི་སྟེང་དུ་ཐུན་མོང་མིན་པར་མཚོན་བྱེད་དེ། བྱེད་སྒྲུབ་ཀྱི་དབང་དུ་བྱས་པའི་ཐེག་ཆེན་སྦྱོར་བའི་མཚན་ཉིད་ཀྱི་མཚན་ཉིད། དེ་ལ་མིང་གི་སྒོ་ནས་དབྱེ་ན། ཐེག་ཆེན་སྦྱོར་བའི་ཤེས་མཚན། ཁྱད་མཚན།
བྱེད་མཚན་དང་གསུམ། ཐེག་ཆེན་སྦྱོར་བ་རང་གི་མཚན་གཞིའི་སྟེང་དུ་ཐུན་མོང་མིན་པར་མཚོན་བྱེད་གང་ཞིག མདོ་ལས་ཤེས་པ་ཞེ་བརྒྱད་ཀྱིས་དངོས་སུ་མཚོན་ནས་བསྟན་པའི་སེམས་དཔའི་རྣལ་འབྱོར་དེ་དང་པོའི་མཚན་ཉིད་ཡིན། དེ་ལ་མིང་གི་སྒོ་ནས་དབྱེ་ན། གཞི་ཤེས་སྦྱོར་བའི། ལམ་ཤེས་སྦྱོར་བའི། རྣམ་མཁྱེན་སྦྱོར་བའི་ཤེས་མཚན་དང་གསུམ། གཞི་ཤེས་སྦྱོར་བ་རང་གི་མཚན་གཞིའི་སྟེང་གི་ཐུན་མོང་མིན་པར་མཚོན་བྱེད་གང་ཞིག མདོ་ལས་དེ་བཞིན་གཤེགས་པ་འབྱུང་བ་སོགས་ཤེས་པ་བཅུ་དྲུག་གིས་དངོས་སུ་མཚོན་ནས་བསྟན་པའི་སེམས་དཔའི་རྣལ་འབྱོར་དེ་དང་པོའི་མཚན་ཉིད། དེ་ལ་དབྱེ་ན་བཅུ་དྲུག
ལྷག་མ་གཉིས་ཀྱང་དེས་བསྒྲེ་བར་བྱའོ། ། ཐེག་ཆེན་གྱི་སྦྱོར་བ་རང་གི་མཚན་གཞིའི་སྟེང་དུ་ཐུན་མོང་མིན་པར་མཚོན་བྱེད་གང་ཞིག མདོ་ལས་ཁྱད་ཆོས་བཅུ་དྲུག་གིས་དངོས་སུ་མཚོན་ནས་བསྟན་པའི་སེམས་དཔའི་རྣལ་འབྱོར་དེ་ཐེག་ཆེན་སྦྱོར་བའི་ཁྱད་མཚན་གྱི་མཚན་ཉིད། དབྱེ་ན་བཅུ་དྲུག ཡང་དེ་གང་ཞིག་མདོ་ལས་བྱེད་པ་བཅུ་གཅིག་གིས་དངོས་སུ་མཚོན་ནས་བསྟན་པའི་སེམས་དཔའི་རྣལ་འབྱོར་དེ། ཐེག་ཆེན་སྦྱོར་བའི་བྱེད་མཚན་གྱི་མཚན་ཉིད། དབྱེ་ན་བཅུ་གཅིག་གོ ། བཅུ་གཅིག་པོ་ཡང་གསུམ་དུ་འདུ་སྟེ། ཐེག་ཆེན་གྱི་གཞི་ཤེས་སྦྱོར་བའི་བྱེད་པ་གསུམ། ལམ་ཤེས་སྦྱོར་བའི་བྱེད་པ་བདུན།
རྣམ་མཁྱེན་སྦྱོར་བའི་བྱེད་པ་གཅིག་གོ ། ཐེག་ཆེན་སྦྱོར་བ་རང་གི་མཚན་ཉིད་ཀྱིས་མཚོན་པར་བྱེད་པའི་མཚན་ཉིད་དེ། ལས་སྒྲུབ་ཀྱི་དབང་དུ་བྱས་པའི་ཐེག་ཆེན་སྦྱོར་བའི་མཚན་གཞིའི་མཚན་ཉིད་ཅེས་ཀྱང་བྱ་ལ། ཐེག་ཆེན་སྦྱོར་བའི་ངོ་བོ་ཉིད་མཚན་གྱི་མཚན་ཉིད་ཅེས་ཀྱང་བྱའོ། ། དེ་ལ་དབྱེ་ན། གཞི་ཤེས་སྦྱོར་བའི་ངོ་བོ་ཉིད་བཞི། ལམ་ཤེས་སྦྱོར་བའི་ངོ་བོ་ཉིད་ལྔ། རྣམ་མཁྱེན་སྦྱོར་བའི་ངོ་བོ་ཉིད་བདུན་ནོ། ། མདོར་ན། དེ་དག་མཚན་གཞིར་བཞག་ནས་རིམ་པ་བཞིན་དུ་ཟབ་པ་དང༌།
གཏིང་དཔག་དཀའ་བ་དང༌། ཚད་མེད་པའི་སྦྱོར་བ་གསུམ་དུ་མཚོན་པ་ལ། གཞི་ལམ་རྣམ་གསུམ་ལ་དམིགས་པའི་སེམས་དཔའི་རྣལ་འབྱོར་དང༌། བྱེད་པ་གསུམ་དང༌། བདུན་དང༌། གཅིག་དང་ལྡན་པའི་སེམས་དཔའི་རྣལ་འབྱོར་མཚན་ཉིད་དུ་སྦྱོར་ཞིང༌། དེ་དག་མཚན་གཞིར་བཟུང་ནས། ཐེག་ཆེན་སྦྱོར་བའི་མཚན་ཉིད་ཀྱི་མཚན་ཉིད་དུ་མཚོན་པ་ལ། ཐེག་ཆེན་སྦྱོར་བ་ཐུན་མོང་མིན་པར་མཚོན་བྱེད་ཅེས་སོགས་མཚོན་སྦྱོར་གྱི་རྣམ་གཞག་རིགས་པས་བརྟགས་ནས་ཤེས་པར་བྱའོ། ། བྱེ་བྲག་ཏུ་ཁྱད་མཚན་གྱི་མཚོན་ཚུལ་ནི།
གཏིང་དཔག་དཀའ་བ་དང་ཚད་མེད་པ་གཉིས་མཚན་གཞིར་བཟུང་ནས། ཐེག་དམན་ལས་ཁྱད་པར་དུ་འཕགས་པའི་ཐེག་ཆེན་སྦྱོར་བར་མཚོན་པ་ལ་ཆོས་ཀྱི་བདག་མེད་རྟོགས་པའི་སེམས་དཔའི་རྣལ་འབྱོར་མཚན་ཉིད་དུ་བཟུང་བར་བྱའོ། ། འདིར་མཁྱེན་གསུམ་གྱི་སྦྱོར་བ་དང༌། ཟབ་པའི་སྦྱོར་བ་སོགས་ནི་མཚོན་བྱ་རྣམ་གྲངས་པ་ཡིན་ལ། དེ་ཡང་གཟུགས་སོགས་གང་ཟག་གི་བདག་མེད་པས་ཟབ་པ་དང༌། ཆོས་ཀྱི་བདག་མེད་པས་གཏིང་དཔག་དཀའ་བ་དང༌། བདག་གཉིས་ཀས་སྟོང་པས་ཚད་མེད་པ་ཞེས་བྱའོ། ། གཉིས་པ་རྣམ་རྫོགས་སྦྱོར་བ་རྒྱུད་ལ་སྐྱེས་པའི་གོ་རིམ་བཤད་པ་ལ། རྣམ་རྫོགས་སྦྱོར་བ་ཙམ་སྐུ་གསུམ་སོ་སོར་མ་ཕྱེ་བའི་རྒྱུར་བསྒོམ་པའི་ཚུལ་དང༌། སྦྱོར་བ་ཁྱད་པར་ཅན་སྐུ་གསུམ་འཕྲིན་ལས་དང་བཅས་པ་སོ་སོར་ངེས་པའི་རྒྱུར་བསྒོམ་པའི་ཚུལ་ལོ། །
དང་པོ་ལ། སྦྱོར་བ་ཙམ་ངོས་བཟུང་བ་དང༌། རྟེན་གྱི་གང་ཟག་ཕྱིར་མི་ལྡོག་པའི་ཕན་ཡོན་གྱི་སྒོ་ནས་བཤད་པའོ། ། དང་པོ་ལ། མཁྱེན་གསུམ་ཐོས་བསམ་གྱིས་ཤེས་པའི་དོན་ལ་དབང་ཐོབ་ཕྱིར་དུ་བསྒོམ་པའི་སེམས་དཔའི་རྣལ་འབྱོར་དེ་རྣམ་རྫོགས་སྦྱོར་བའི་མཚན་ཉིད། དེ་ལ་དབྱེ་ན། ཚོགས་ལམ་གྱི་རྣམ་རྫོགས་སྦྱོར་བ་དང༌། སྦྱོར་ལམ་གྱི་རྣམ་རྫོགས་སྦྱོར་བ་གཉིས། དང་པོ་ལ། སྐབས་འདིར་ཐར་པ་ཆ་མཐུན་ཞེས་བྱ་ཞིང༌།
དེའི་མཚན་ཉིད་ནི། ཤེས་རབ་ཀྱིས་ཆོས་བདེན་པའི་མཚན་མ་མེད་པར་ཤེས་ཤིང༌། ཐབས་ཀྱིས་སྦྱིན་སོགས་ཀྱི་དགེ་རྩ་རང་རྒྱུད་ལ་བསྐྱེད་པར་མཁས་པའི་ཐེག་ཆེན་ལས་དང་པོའི་མངོན་རྟོགས་དེ་ཐེག་ཆེན་གྱི་ཐར་པ་ཆ་མཐུན་གྱི་མཚན་ཉིད། གཉིས་པ་ལ་ནི། འདིར་ངེས་འབྱེད་ཆ་མཐུན་གྱི་མིང་གིས་བསྟན་ལ། རྗེས་ཐོབ་གཙོ་བོར་གྱུར་པའི་བྱང་སེམས་ཀྱི་ངེས་འབྱེད་ཆ་མཐུན་དེ། འདིར་བསྟན་གྱི་ངེས་འབྱེད་ཆ་མཐུན་གྱི་མཚན་ཉིད། དབྱེ་ན་བཞིའོ། ། གཉིས་པ་རྟེན་གྱི་ཕྱིར་མི་ལྡོག་པའི་གང་ཟག་ལ་རྣམ་རྫོགས་སྦྱོར་བ་རྒྱུད་ལ་སྐྱེས་པས་གནས་སྐབས་རྫོགས་བྱང་ལས་ཕྱིར་མི་ལྡོག་པའི་རྟགས་ཐོབ་པའི་རྒྱལ་སྲས་དེ། ཕྱིར་མི་ལྡོག་པའི་དགེ་འདུན་གྱི་མཚན་ཉིད།
དབྱེ་ན་སྦྱོར་ལམ་པ། མཐོང་ལམ་པ། སྒོམ་ལམ་པ་ཕྱིར་མི་ལྡོག་པའི་གང་ཟག་དང་གསུམ། སྐབས་འདིར་རྟགས་ཀྱི་རྣམ་པར་གཞག་པ་ལ། བྱང་སེམས་སྦྱོར་ལམ་པ་གནས་སྐབས་བླ་མེད་རྫོགས་བྱང་ལས་ཕྱིར་མི་ལྡོག་ཏུ་བསྒྲུབ་པའི་ཚུལ་གསུམ་ཚང་བ་དེ། མ་ངེས་པའི་རིགས་ཅན་གྱི་སྦྱོར་ལམ་པ་ཕྱིར་མི་ལྡོག་པའི་རྟགས་ཀྱི་མཚན་ཉིད། དེ་ནི་དཔེར་ན། མ་ངེས་པའི་རིགས་ཅན་གྱི་བྱང་སེམས་སྦྱོར་ལམ་པ་དབང་རྣོན་ཆོས་ཅན། སྟོང་ཉིད་རྟོགས་པའི་ཤེས་རབ་དང་ལྡན་པ་ཡིན་ཏེ། གཟུགས་སོགས་ལ་བདེན་ཞེན་མངོན་གྱུར་བ་ལྡོག་པའི་རྗེས་ཐོབ་ཀྱི་སྤྱོད་པ་ཁྱད་པར་ཅན་དང་ལྡན་པའི་ཕྱིར།
ཞེས་དང་དེ་ཆོས་ཅན། སྙིང་རྗེ་ཆེན་པོ་དང་ལྡན་ཏེ། རྗེས་ཐོབ་ཏུ་གཞན་གྱི་དོན་དུ་དམྱལ་བ་ཡང་འཚོལ་བའི་ཕྱིར། ཞེས་པ་ལྟ་བུ་འབྲས་བུའི་རྟགས་དང་དེ་ཆོས་ཅན། ཐེག་པ་གཞན་གྱིས་བར་མ་ཆོད་པར་རྣམ་མཁྱེན་གྱི་ཡེ་ཤེས་རྒྱུད་ལ་འབྱུང་དུ་རུང་བ་ཡིན་ཏེ། སངས་རྒྱས་ཀྱི་རྒྱུ་ཚོགས་གྲངས་ཚང་བའི་ཕྱིར། ཞེས་པ་རང་བཞིན་གྱི་རྟགས་སོ། ། གཉིས་པ་ལ། སྐུ་གསུམ་སོ་སོར་ངེས་པའི་རྒྱུ་སྦྱོར་བ་བཤད་པ་དང༌། འཕྲིན་ལས་ཀྱི་རྒྱུ་ཐབས་མཁས་ཀྱི་སྦྱོར་བ་བཤད་པའོ། །
དང་པོ་ལ། ཆོས་སྐུའི་རྒྱུ་སྲིད་ཞི་མཉམ་ཉིད་ཀྱི་སྦྱོར་བ་དང༌། གཟུགས་སྐུའི་རྒྱུ་ཞིང་དག་པའི་སྦྱོར་བའོ། ། གཙོ་བོར་ཆོས་ཀྱི་སྐུའི་དོན་དུ་སྲིད་ཞི་རང་བཞིན་མེད་པར་མཉམ་པ་ཉིད་དུ་རྟོགས་ནས་བསྒོམ་པའི་སེམས་དཔའི་རྣལ་འབྱོར་དེ། སྲིད་ཞི་མཉམ་ཉིད་ཀྱི་སྦྱོར་བའི་མཚན་ཉིད། ས་མཚམས་ལ་སྲིད་ཞི་མཉམ་ཉིད་ཀྱི་སྦྱོར་བ་ཙམ་ནི་སྦྱོར་ལམ་ནས་ཡོད་ལ། ས་བརྒྱད་པ་ནས་མངོན་དུ་འགྱུར་བ་ཡིན་ནོ། ། རྒྱུ་ལས་དང་ཉོན་མོངས་པའི་འབྲས་བུ་སྡུག་བསྔལ་གྱི་ཕུང་པོ་གང་རུང་གི་ངོ་བོར་སྐྱེས་པ་དེ་འཁོར་བའི་མཚན་ཉིད། ལས་ཉོན་མ་ལུས་པར་སྤངས་པའི་སོ་སོར་བརྟགས་འགོག་དེ་མྱང་འདས་ཀྱི་མཚན་ཉིད་ཡིན་ནོ། ། གཉིས་པ་ལ།
གཙོ་བོར་གཟུགས་ཀྱི་སྐུའི་ཞིང་སྦྱངས་པའི་དོན་དུ་ཕྱིན་དྲུག་ཉམས་སུ་ལེན་པའི་རྣལ་འབྱོར་དེ་གཉིས་པའི་མཚན་ཉིད། དབྱེ་ན། རང་ཉིད་གང་དུ་སངས་རྒྱས་པའི་ཞིང་དེའི་སྣོད་ཀྱི་ཞིང་དག་པའི་སྦྱོར་བ་དང༌། བཅུད་ཀྱི་ཞིང་དག་པའི་སྦྱོར་བ་གཉིས། ས་མཚམས་ལ་ཙམ་ནི་སྦྱོར་ལམ་ནས་ཡོད་ལ། ཁྱད་པར་ཅན་ས་དགུ་པ་ནས་མངོན་དུ་གྱུར་པ་ཡིན་ནོ། ། གཙོ་བོར་འཕྲིན་ལས་ཕུན་སུམ་ཚོགས་པའི་ཆེད་དུ་སྟོང་པ་ཉིད་ལ་སོགས་པའི་ཡུལ་རྣམ་པ་བཅུ་མངོན་དུ་བྱ་བའི་དུས་དང་དུས་མིན་པ་ཤེས་པའི་ཐབས་ཤེས་ཟུང་འབྲེལ་གྱི་མཁྱེན་པ་དེ་ཐབས་མཁས་ཀྱི་སྦྱོར་བའི་མཚན་ཉིད་དང༌། སོགས་ཁོང་ན་རྣམ་ཐར་སྒོ་གསུམ་དང༌། བྱང་ཕྱོགས་སོ་བདུན་ལ་སྡེ་ཚན་བདུན་དུ་བྱས་པ་རྣམས་འདོན་ནོ། ། དབྱེ་ན།
དགྲ་ལས་འདས་པ་ལ་སོགས་པའི་ཐབས་མཁས་ཀྱི་སྦྱོར་བ་བཅུ། བདུད་བཞི་མ་ལུས་པར་སྤངས་པའི་དབྱིངས་མངོན་དུ་བྱ་བའི་དུས་དང་དུས་མིན་པ་ཤེས་པའི་ཐབས་ཤེས་ཟུང་འབྲེལ་གྱི་རྣལ་འབྱོར་དེ་དགྲ་ལས་འདས་པའི་ཐབས་མཁས་སྦྱོར་བའི་མཚན་ཉིད་ཞེས་སོགས་སྦྱར་བར་བྱའོ། ། འདིར་ཐབས་མཁས་ནི་སངས་རྒྱས་ཀྱི་ཡེ་ཤེས་ལ་བྱ་ལ། དེ་ལ་ལྡོག་པའི་སྒོ་ནས་དབྱེ་ན་བཅུ། བཅུ་པོ་མངོན་སུམ་དུ་བྱ་བའི་དུས་དང་དུས་མིན་པ་ཤེས་པའི་རྣལ་འབྱོར་དེ་ལ་སྦྱོར་བ་ཞེས་བྱའོ། ། ཞར་ལ་བདུད་བཞིའི་ངོ་བོ་དང༌། སྤངས་པའི་ས་མཚམས་ལ། ཉེར་ལེན་པའི་ཕུང་པོ་དེ་ཕུང་པོའི་བདུད་ཀྱི་མཚན་ཉིད། ཁམས་གསུམ་པའི་ལས་ཉོན་གང་རུང་དེ་ཉོན་མོངས་པའི་བདུད་ཀྱི་མཚན་ཉིད། ལས་དང་ཉོན་མོངས་པའི་དབང་གིས་རང་དབང་མེད་པར་འཆི་བའི་ངོར་སྐྱེས་པ་དེ།
འཆི་བདག་གི་བདུད་ཀྱི་མཚན་ཉིད། བདུད་གཞན་གསུམ་ལས་འདའ་བ་ལ་བར་དུ་གཅོད་བྱེད་གང་ཞིག འདོད་ལྷའི་རིགས་སུ་རྟོགས་པ་དེ་ལྷའི་བུའི་བདུད་ཀྱི་མཚན་ཉིད། བཅོམ་པའི་ས་མཚམས་ལ། བྱང་སེམས་ཀྱི་སྦྱོར་ལམ་ནས་ལྷའི་བུའི་བདུད་བཅོམ། བྱང་སེམས་ཀྱི་མཐོང་ལམ་ནས་ཉོན་མོངས་པའི་བདུད་དང༌། འཆི་བདག་གི་བདུད་གཉིས་བཅོམ། ས་བརྒྱད་པ་ནས་ཕུང་པོའི་བདུད་ཀྱང་བཅོམ་མོ། ། དེ་དག་ནི་རགས་པའི་དབང་དུ་བྱས་པ་ཡིན་གྱི། སངས་རྒྱས་པ་དང་བདུད་བཞི་མ་ལུས་པར་སྤངས་པ་དུས་མཉམ་མོ། །
རྣམ་པ་བརྒྱ་དང་བདུན་ཅུ་གསུམ། ། རྣམ་ཀུན་རྫོགས་པར་བྱང་ཆུབ་པའི། ། རྣམ་རྫོགས་སྦྱོར་བའི་ཆོས་རྣམས་ནི། ། རྣམ་མང་མདོ་དང་གཞུང་བཞིན་བཤད། ། ཅེས་བྱ་བ་ནི་སྐབས་བཞི་པའི་ལུས་དང་ཡན་ལག་རྒྱས་པར་བཤད་པའོ།། །། སྒྱུ་མའི་མཛད་པ་སྟོང་ཕྲག་མང་པོ་ཡིས། ། སྒྱུ་མའི་འགྲོ་བ་འདི་དག་འདུན་མཛད་ནས། ། སྒྱུ་མའི་རང་བཞིན་གསལ་བ་སྟོན་མཛད་པ། སྒྱུ་མའི་མཁན་པོ་བཅོམ་ལྡན་དེར་ཕྱག་འཚལ། ། གཉིས་པ་དབང་ཐོབ་པའི་ཚུལ་གྱིས་བསྒོམ་པ་རྩེ་མོའི་སྦྱོར་བ་ལ།
སོ་སོར་སྐྱེ་བོའི་རྩེ་སྦྱོར་དང༌། འཕགས་པའི་རྩེ་སྦྱོར་གཉིས། དང་པོ་ལ་མཚན་ཉིད་ནི། མཁྱེན་གསུམ་བསྡུས་སྒོམ་རབ་ཏུ་གྱུར་པའི་སེམས་དཔའི་རྣལ་འབྱོར་གང་ཞིག ངེས་འབྱེད་ཆ་མཐུན་གྱི་ངོ་བོར་སྐྱེས་པ། དབྱེ་ན་བཞི་ལས། མདོ་ལས་རྟགས་བཅུ་གཉིས་ཀྱིས་དངོས་སུ་མཚོན་ནས་བསྟན་པའི་བསྡུས་སྒོམ་རབ་ཏུ་གྱུར་པའི་སེམས་དཔའི་རྣལ་འབྱོར་དེ་རྟགས་ཀྱི་རྩེ་སྦྱོར་གྱི་མཚན་ཉིད། དེ་ནི་དྲོད་ཀྱི་རྩེ་སྦྱོར་དང་དོན་གཅིག རྟགས་བཅུ་གཉིས་ཀྱི་རྣམ་གཞག་ལ། མདོ་ལས་དང་པོ་དྲུག་ལ་རྨི་ལམ་གྱི་རྟགས་སུ་གསུང་ཞིང༌།
བདུན་པ་ལ་རྨི་ལམ་དང་སད་རྨི་འདམ་ཁ་ཅན་དུ་མཛད། ལྷག་མ་རྣམས་ལ་ཡང་སད་རྨི་གཉིས་ཀའི་གསལ་ཀ་མ་མཛད་དོ། ། བུདྡྷ་ཤྲཱི་ནི་དང་པོ་དྲུག་རྨི་ལམ་གྱི་རྟགས། དེ་ནས་གཉིས་སད་རྨི་གཉིས་ཀའི་རྟགས། ཐ་མ་བཞི་སད་པའི་རྟགས་སུ་བཞེད། ཆོས་ཀྱི་བཤེས་གཉེན་གྱིས་དང་པོ་དྲུག་རྨི་ལམ་གྱི་རྟགས་དང༌། ཕྱི་མ་དྲུག་སད་པའི་རྟགས་སུ་བཞེད། ལོ་ཙཱ་བ་ཆེན་པོས་དང་པོ་བརྒྱད་འབྲས་རྟགས་དང༌། ཕྱི་མ་བཞི་རང་བཞིན་གྱི་རྟགས་སུ་བཞེད། མདོ་ལས་རྣམ་འཕེལ་བཅུ་དྲུག་གིས་མཚོན་ནས་དངོས་སུ་བསྟན་པའི་བསྡུས་སྒོམ་རབ་ཏུ་གྱུར་པའི་སེམས་དཔའི་རྣལ་འབྱོར་དེ།
རྣམ་འཕེལ་རྩེ་སྦྱོར་གྱི་མཚན་ཉིད། དེ་ནི་རྩེ་མོའི་རྩེ་སྦྱོར་དང་དོན་གཅིག མདོ་ལས་བརྟན་པ་བཅུ་གཉིས་ཀྱིས་དངོས་སུ་མཚོན་པས་བསྟན་པའི་བསྡུས་སྒོམ་རབ་ཏུ་གྱུར་པའི་སེམས་དཔའི་རྣལ་འབྱོར་དེ། ངེས་པར་བརྟན་པའི་རྩེ་སྦྱོར་གྱི་མཚན་ཉིད། དེ་ནི་བཟོད་པའི་རྩེ་སྦྱོར་དང་གཅིག མདོ་ལས་རྗེས་སུ་ཡི་རང་གིས་མཚོན་པས་དངོས་སུ་བསྟན་པའི་བསྡུས་སྒོམ་རབ་ཏུ་གྱུར་པའི་སེམས་དཔའི་རྣལ་འབྱོར་དེ། སེམས་ཀུན་ཏུ་གནས་པའི་རྩེ་སྦྱོར་གྱི་མཚན་ཉིད། དེ་ནི་ཆོས་མཆོག་གི་རྩེ་སྦྱོར་དང་དོན་གཅིག གཉིས་པ་འཕགས་པའི་རྩེ་སྦྱོར་ལ། ཤེས་སྒྲིབ་རགས་པའི་གཉེན་པོར་གྱུར་པའི་རྩེ་སྦྱོར་དང༌།
གནས་ངན་ལེན་གྱི་དྲི་མ་ཕྲ་ཞིང་ཕྲ་བའི་གཉེན་པོར་གྱུར་པའི་རྩེ་སྦྱོར་གཉིས། དང་པོ་ལ། མཐོང་ལམ་རྩེ་སྦྱོར་དང༌། སྒོམ་ལམ་རྩེ་སྦྱོར་གཉིས། དང་པོ་ལ། སྤང་བྱ་རྟོག་པ་བཤད་པ་དང༌། གཉེན་པོ་མཐོང་ལམ་རྩེ་སྦྱོར་བཤད་པ་གཉིས། དང་པོ་ལ། ཡུལ་གྱི་གནས་ཚུལ་ལ་ཇི་ལྟ་བ་བཞིན་མ་ཡིན་པར་ཞེན་པའི་བློ་གང་ཞིག ཀུན་བཏགས་ཀྱི་ཆར་གྱུར་པ་དེ་མཐོང་སྤངས་རྟོག་པའི་མཚན་ཉིད།
དབྱེ་ན་མཐོང་སྤངས་སུ་གྱུར་པའི་གཟུང་རྟོག་དང་འཛིན་རྟོག་གཉིས། རྟོག་པ་ཀུན་བཏགས་གང་ཞིག ཡུལ་གཟུང་བ་ལ་དམིགས་ནས་གཟུང་བར་ཞེན་པའི་བློ་དེ་དང་པོའི་མཚན་ཉིད། དབྱེ་ན། མཐོང་སྤངས་སུ་གྱུར་པའི་འཇུག་པ་གཟུང་རྟོག་དང༌། ལྡོག་པ་གཟུང་རྟོག་གཉིས། རྟོག་པ་ཀུན་བཏགས་གང་ཞིག དམིགས་ཡུལ་ཐེག་ཆེན་གྱི་ཆོས་ལ་དམིགས་ནས་འཇུག་བྱར་ཞེན་པའི་བློ་དེ་མཐོང་སྤངས་སུ་གྱུར་པའི་འཇུག་པ་གཟུང་རྟོག་གི་མཚན་ཉིད། དབྱེ་ན་དགུ། ཀུན་བཏགས་སུ་གྱུར་པའི་རྟོག་པ་གང་ཞིག
དམིགས་ཡུལ་ཐེག་དམན་གྱི་ཆོས་ལ་དམིགས་ནས་ལྡོག་བྱར་ཞེན་པའི་བློ་དེ། མཐོང་སྤངས་སུ་གྱུར་པའི་ལྡོག་པ་གཟུང་རྟོག་གི་མཚན་ཉིད། དབྱེ་ན་དགུ། ཀུན་བཏགས་སུ་གྱུར་པའི་རྟོག་པ་གང་ཞིག ཡུལ་འཛིན་པ་ལ་དམིགས་ནས་འཛིན་པར་མངོན་པར་ཞེན་པའི་བློ་དེ་མཐོང་སྤངས་འཛིན་རྟོག་གི་མཚན་ཉིད། དབྱེ་ན་རྫས་འཛིན་རྟོག་པ་དང༌། བཏགས་འཛིན་རྟོག་པ་གཉིས། མཐོང་སྤངས་སུ་གྱུར་པའི་རྟོག་པ་གང་ཞིག ཡུལ་འཛིན་པ་ལ་དམིགས་ནས་རྫས་ཡོད་ཀྱི་འཛིན་པར་ཞེན་པའི་བློ་དེ་དང་པོའི་མཚན་ཉིད། དབྱེ་ན།
གང་ཟག་ལ་རྫས་འཛིན་རྟོག་པ་དང༌། ཆོས་ལ་རྫས་འཛིན་རྟོག་པ་གཉིས། མཐོང་སྤངས་སུ་གྱུར་པའི་འཛིན་རྟོག་གང་ཞིག གང་ཟག་ལ་དམིགས་ནས་རྫས་ཡོད་ཀྱི་འཛིན་པར་ཞེན་པའི་བློ་དེ་དང་པོའི་མཚན་ཉིད། དབྱེ་ན་དགུ། དེ་གང་ཞིག་གདགས་གཞིར་གྱུར་པའི་ཕུང་པོ་ལ་དམིགས་ནས་རྫས་ཡོད་ཀྱི་འཛིན་པར་ཞེན་པའི་བློ་དེ་གཉིས་པའི་མཚན་ཉིད། དེ་ལ་དབྱེ་ན་དགུ། མཐོང་སྤངས་སུ་གྱུར་པའི་རྟོག་པ་གང་ཞིག ཡུལ་འཛིན་པ་ལ་དམིགས་ནས་བཏགས་པ་ཙམ་གྱིས་འཛིན་པར་ཞེན་པའི་བློ་དེ་མཐོང་སྤངས་རྟག་འཛིན་རྟོག་པའི་མཚན་ཉིད། དབྱེ་ན་སྐྱེས་བུ་ལ་རྟག་འཛིན་རྟོག་པ་དང༌།
ཆོས་ལ་རྟག་འཛིན་རྟོག་པ་གཉིས། དེ་གང་ཞིག ཡུལ་སྐྱེས་བུ་ཙམ་ལ་དམིགས་ནས་བཏགས་པ་ཙམ་གྱིས་འཛིན་པར་ཞེན་པའི་བློ་དེ་དང་པོའི་མཚན་ཉིད། དེ་གང་ཞིག་ཡུལ་སྐྱེས་བུའི་གདགས་གཞིར་གྱུར་པའི་ཕུང་པོ་ལྔ་ལ་དམིགས་ནས་བཏགས་པ་ཙམ་གྱིས་འཛིན་པར་ཞེན་པའི་བློ་དེ་གཉིས་པའི་མཚན་ཉིད། དེ་ལ་དབྱེ་ན་དགུ། ། འདིར་སྐྱེ་འཕགས་གཉིས་པ་ལ་སོ་སོར་ངེས་པར་བཤད་པ་ནི་མཐོང་སྤངས་སུ་གྱུར་པའི་གང་ཟག་ལ་རྫས་འཛིན་གྱི་རྟོག་པ་དང༌། གང་ཟག་ལ་རྟག་འཛིན་གྱི་རྟོག་པའི་དབང་དུ་བྱས་པ་ཡིན་གྱི། ཆོས་ལ་རྫས་འཛིན་གྱི་དབང་དུ་བྱས་པ་མིན་ནོ། ། གཉིས་པ་ལ། ཉེར་ལེན་གྱི་རྒྱུ་མཐོང་ལམ་རྩེ་སྦྱོར་གྱིས་སྤང་བྱ་རྟོག་པ་སྤངས་པའི་སྟོབས་ཀྱིས་ཐོབ་པའི་ཉེར་ལེན་ཅན་གྱི་འབྲས་བུ་བཤད་པ་དང༌།
ཉེར་ལེན་གྱི་རྒྱུ་མཐོང་ལམ་རྩེ་སྦྱོར་ཉིད་བཤད་པའོ། ། དང་པོ་ལ། ལྷན་ཅིག་བྱེད་པའི་རྐྱེན་བཤད་པ་དང༌། འབྲས་བུ་བྱང་ཆུབ་ཆེན་པོ་དངོས་བཤད་པའོ། ། རང་འབྲས་བྱང་ཆུབ་ཆེན་པོའི་ཉེར་ལེན་གྱི་རྒྱུའི་ནུས་པ་གོང་ནས་གོང་དུ་འཕེལ་བར་བྱེད་པའི་རྐྱེན་གྱིས་བྱང་ཆུབ་ཆེན་པོ་ལྷན་ཅིག་བྱེད་རྐྱེན་གྱི་མཚན་ཉིད། དེ་ལ་དབྱེ་ན། གཞན་འབྲས་བུ་རྟོགས་པའི་ཆོས་ལ་འགོད་པ། རྒྱུ་ལུང་གི་ཆོས་ལ་འགོད་པ། རང་བྱང་ཆུབ་ཀྱི་རྒྱུ་ལ་སྦྱོར་བ་དང་གསུམ། གཉིས་པ་བྱང་ཆུབ་ཆེན་པོ་ལ་དངོས་དང༌།
ཞར་ལ་རྣལ་འབྱོར་ས་བཞི་བཤད་པའོ། ། དང་པོ་ལ། བྱང་ཆེན་ཙམ་དང༌། འདིར་དངོས་སུ་བསྟན་པའི་བྱང་ཆེན་གཉིས། རྫོགས་པའི་བྱང་ཆུབ་དེ་དང་པོའི་མཚན་ཉིད། དེ་ནི་སངས་རྒྱས་ཀྱི་སྐུ་གསུམ་ལ་བྱ་སྟེ། ཇི་སྐད་དུ། སྐུ་གསུམ་དག་གི་བྱང་ཆུབ་ཆེ། ། ཞེས་བྱ་བའི་ཕྱིར་རོ། ། དྲི་མ་ཟད་སྐྱེ་བདེན་པ་མེད་པར་མངོན་སུམ་དུ་རྟོགས་པའི་མཐར་ཐུག་གི་ཡེ་ཤེས་དེ་གཉིས་པའི་མཚན་ཉིད།
འདིར་དངོས་སུ་བསྟན་པའི་བྱང་ཆེན་ནི་མཐོང་ལམ་རྩེ་སྦྱོར་གྱི་ཉེར་ལེན་ཡིན་པའི་ཕྱིར། ཡེ་ཤེས་ཁོ་ནའི་ཆ་ནས་བཤད་པ་ལ་འགལ་བ་མེད་དོ། ། གཉིས་པ་ལ་ཐེག་ཆེན་གྱི་ཞི་ལྷག་ཟུང་འབྲེལ་གྱི་རྣལ་འབྱོར་དེ་འདིར་བསྟན་གྱི་རྣལ་འབྱོར་སའི་མཚན་ཉིད། དབྱེ་ན། བདག་མེད་རྟོགས་པའི་རྣལ་འབྱོར་གྱི་ས། གཟུང་མེད་རྟོགས་པའི་རྣལ་འབྱོར་གྱི་ས། འཛིན་མེད་རྟོགས་པའི་རྣལ་འབྱོར་གྱི་ས། སྤྲོས་བྲལ་རྟོགས་པའི་རྣལ་འབྱོར་གྱི་ས་དང་བཞི། སྐྱེ་འཇིག་ཅན་གྱི་རྟགས་ལ་བརྟེན་ནས་ཉེར་ལེན་གྱི་ཕུང་པོ་བདག་མེད་དུ་རྟོགས་ནས་བསྒོམ་པའི་སེམས་དཔའི་རྣལ་འབྱོར་དེ་དང་པོའི་མཚན་ཉིད། ས་མཚམས་ཚོགས་ལམ་ནས་ཡོད་དོ། །
ལྷན་ཅིག་དམིགས་ངེས་ཀྱི་རྟགས་ལ་བརྟེན་ནས་གཟུང་འཛིན་རྫས་གཞན་གྱིས་སྟོང་པར་རྟོགས་ནས་སྒོམ་པའི་སེམས་དཔའི་རྣལ་འབྱོར་དེ་གཉིས་པའི་མཚན་ཉིད། ས་མཚམས་སྦྱོར་ལམ་དྲོད་ནས་སོ། ། ཕྱི་དོན་བདེན་པར་མེད་པའི་རྟགས་ཀྱིས་དེ་ལ་ལྟོས་པའི་འཛིན་པ་བདག་མེད་དུ་རྟོགས་ནས་བསྒོམ་པའི་སེམས་དཔའི་རྣལ་འབྱོར་དེ་གསུམ་པའི་མཚན་ཉིད། ས་མཚམས་ཐེག་ཆེན་གྱི་སྦྱོར་ལམ་བཟོད་པ་ནས་སོ། ། རྟེན་འབྲེལ་གྱི་རྟགས་ལ་བརྟེན་ནས་གཟུང་འཛིན་གཉིས་མེད་ཀྱི་ཤེས་པ་བདག་མེད་དུ་རྟོགས་ནས་བསྒོམ་པའི་སེམས་དཔའི་རྣལ་འབྱོར་དེ་བཞི་པའི་མཚན་ཉིད། ས་མཚམས་ལ་ཙམ་གྱི་དབང་དུ་བྱས་ན་དབུ་མ་པའི་སྦྱོར་ལམ་ནས་ཡོད་ལ། ཁྱད་པར་ཅན་གྱི་དབང་དུ་བྱས་ན། བྱང་སེམས་ཀྱི་མཐོང་ལམ་ནས་སོ། ། གཉིས་པ་ལ། སྤོང་ལམ་བཤད་པ་དང༌།
ཁྱད་པར་གྱི་ལམ་བཤད་པ་གཉིས། དང་པོ་ལ། མཁྱེན་གསུམ་བསྡུས་སྒོམ་རབ་ཏུ་གྱུར་པའི་སེམས་དཔའི་རྣལ་འབྱོར་གང་ཞིག མཐོང་སྤངས་ཀྱི་ས་བོན་ལ་དངོས་སུ་གནོད་བྱེད་ཀྱི་མཁྱེན་པ་དེ་མཐོང་ལམ་རྩེ་སྦྱོར་གྱི་མཚན་ཉིད། དེ་ལ་དངོས་བཏགས་མ་ཕྱེ་བའི་སྒོ་ནས་དབྱེ་ན། སྦྱོར་བ་ཉེར་བསྡོགས་དང༌། འཇུག་པ་བར་ཆད་མེད་ལམ་གཉིས། དང་པོ་ལ་མཚན་ཉིད་ནི། མཁྱེན་གསུམ་བསྡུས་བསྒོམ་རབ་ཏུ་གྱུར་པའི་སེམས་དཔའི་རྣལ་འབྱོར་གང་ཞིག རང་གི་ངོ་སྐལ་དུ་གྱུར་པའི་མཐོང་སྤངས་ཀྱི་ས་བོན་ལ་ཆ་ཤས་སུ་ཕྱེ་ནས་གནོད་པ་བྱེད་ཅིང་དྲུངས་འབྱིན་མི་ནུས་པ།
དེ་ནི་བྱང་སེམས་ཀྱི་སྦྱོར་ལམ་ཆོས་མཆོག་གི་ཡེ་ཤེས་ལྟ་བུའོ། ། དེ་གང་ཞིག་དེར་གྱུར་པའི་དེའི་ས་བོན་རྣམས་བསྡོམས་ནས་དྲུངས་འབྱིན་ནུས་པ་དེ་གཉིས་པའི་མཚན་ཉིད། དེ་ནི་བྱང་སེམས་ཀྱི་མཐོང་ལམ་སྡུག་བསྔལ་ལ་ཆོས་བཟོད་ལྟ་བུའོ། ། གཉིས་པ་ཁྱད་པར་གྱི་ལམ་ལ་མཉམ་གཞག་སེང་གེ་རྣམ་བསྒྱིངས་དང༌། རྗེས་ཐོབ་རྟེན་འབྲེལ་ལ་རྟོག་ཚུལ་གཉིས། མཐོང་ལམ་གྱི་ཁྱད་པར་གྱི་ལམ་ལ་གནས་པའི་བྱང་ཆུབ་སེམས་དཔའི་རྒྱུད་ཀྱི་མཐར་གནས་ཀྱི་སྙོམས་འཇུག་དེ་དང་པོའི་མཚན་ཉིད། དེ་ལ་དབྱེ་ན་དགུ། མཐོང་ལམ་གྱི་རྗེས་ཐོབ་ལ་གནས་པའི་སེམས་པའི་རྒྱུད་ཀྱི་རྟེན་འབྲེལ་ལུགས་འབྱུང་དང༌། ལུགས་ལྡོག་ཏུ་རྟོག་པར་བྱེད་པའི་སེམས་དཔའི་རྣལ་འབྱོར་དེ་འདིར་བསྟན་གྱི་རྗེས་ཐོབ་རྟེན་འབྲེལ་ལ་རྟོག་པའི་རྣལ་འབྱོར་གྱི་མཚན་ཉིད། འདིར་རྟེན་འབྲེལ་གྱི་རྣམ་པར་གཞག་པ་ལ།
གཡོ་བ་མེད་པ་དང༌། མི་རྟག་པ་དང༌། ནུས་པའི་རྐྱེན་གསུམ་ལས་བྱུང་བ་དེ་རྟེན་འབྲེལ་ཙམ་གྱི་མཚན་ཉིད། མཚན་ཉིད་དང་པོས་རྒྱུ་མེད་ཡིན་པ་བསལ། གཉིས་པས་རྒྱུ་རྟག་པ་ལས་སྐྱེ་བ་བསལ། གསུམ་པས་རིགས་མི་མཐུན་ལས་སྐྱེ་བ་བསལ། དེ་ཡང་མདོ་ལས་འདི་ཡོད་པས་འདི་འབྱུང༌། འདི་སྐྱེས་པའི་ཕྱིར་འདི་སྐྱེ། འདི་ལྟ་སྟེ། མ་རིག་པའི་རྐྱེན་གྱིས་འདུ་བྱེད་རྣམས་སོ། །
ཞེས་སོགས་ཚིག་གསུམ་གསུངས་པའི་དོན་དང་སྦྱར་རོ། ། དེ་ལ་དབྱེ་ན། ཀུན་ནས་ཉོན་མོངས་ཀྱི་རྟེན་འབྲེལ་དང༌། རྣམ་བྱང་གི་རྟེན་འབྲེལ་གཉིས། དང་པོ་ལ། རྒྱུ་ལས་དང་ཉོན་མོངས་པ་ལས་འབྲས་བུ་སྡུག་བསྔལ་སྐྱེ་བའི་རིམ་པ་དེ་དང་པོའི་མཚན་ཉིད། དེ་ལ་དབྱེ་ན། མ་རིག་པ་ནས་རྒ་ཤིའི་བར་བཅུ་གཉིས་སོ། ། འདི་ལ་སྤྱིར་ངོས་གཟུང་བ་དང༌། བྱེ་བྲག་ཏུ་གང་ཟག་གཅིག་གི་རྟེན་འབྲེལ་བཅུ་གཉིས་ངོས་གཟུང་བའོ། །
དང་པོ་ལ། རིག་པ་ཡེ་ཤེས་ཀྱི་འགལ་ཟླར་གྱུར་པའི་སེམས་བྱུང་རྨོངས་པ་དེ་མ་རིག་པ་ཙམ་གྱི་མཚན་ཉིད། དབྱེ་ན་ཉོན་མོངས་པ་ཅན་གྱི་མ་རིག་པ་དང༌། ཉོན་མོངས་པ་ཅན་མིན་པའི་མ་རིག་པ་གཉིས། ཕྱི་མ་ནི་འདིར་མི་གཟུང་ལ། དང་པོ་ལ་མཚན་ཉིད་ནི། དེ་གང་ཞིག་ཡང་སྲིད་འཕེན་བྱེད་ཀྱི་ལས་ཀུན་ནས་སློང་བར་ནུས་པ། དེ་ལ་དབྱེ་ན། ལས་འབྲས་ལ་རྨོངས་པའི་མ་རིག་པ་དང༌། དེ་ཁོ་ན་ཉིད་ཀྱི་དོན་ལ་རྨོངས་པའི་མ་རིག་པ་གཉིས་ལས་རྒྱུ་འབྲས་ཀྱི་རྣམ་དབྱེ་མི་ཤེས་པའི་སེམས་བྱུང་རྨོངས་པ་གང་ཞིག
བསོད་ནམས་མིན་པའི་ལས་ཀུན་ནས་སློང་བྱེད་དེ་དང་པོའི་མཚན་ཉིད། དེ་ཁོ་ན་ཉིད་ཀྱི་དོན་མི་ཤེས་པའི་སེམས་བྱུང་རྨོངས་པ་གང་ཞིག བསོད་ནམས་དང་མི་གཡོ་བའི་ལས་ཀུན་ནས་སློང་བྱེད་དེ་གཉིས་པའི་མཚན་ཉིད། ཡང་མ་རིག་པ་ལ་དབྱེ་ན། རྒྱུའི་ཀུན་སློང་དུ་གྱུར་པའི་མ་རིག་པ་དང༌། དུས་ཀྱི་ཀུན་སློང་དུ་གྱུར་པའི་མ་རིག་པ་གཉིས། དང་པོ་ནི། འཕེན་བྱེད་ཀྱི་ལས་ཀུན་སློང་གི་མ་རིག་པ་ལྟ་བུ། གཉིས་པ་ནི། འགྲུབ་བྱེད་ཀྱི་ལས་ཀུན་སློང་གི་མ་རིག་པ་ལྟ་བུའོ། །
ཡང་མ་རིག་པ་ལ་དབྱེ་ན། མཐོང་སྤངས་སུ་གྱུར་པའི་མ་རིག་པ་དང༌། སྒོམ་སྤངས་སུ་གྱུར་པའི་མ་རིག་པ་གཉིས། དང་པོ་ནི། ཡིད་ཤེས་འཁོར་དུ་བྱུང་བའི་མ་རིག་པ་ཀུན་བཏགས་ལྟ་བུ་ཡིན་ལ། གཉིས་པ་ནི། ཉོན་ཡིད་འཁོར་གྱི་མ་རིག་པ་ལྟ་བུ་ལ་བྱའོ། ། མ་རིག་པས་ཀུན་ནས་བསླང་བའི་ཟག་བཅས་ཀྱི་ལས་དེ་འདིར་བསྟན་འདུ་བྱེད་ཀྱི་རྟེན་འབྲེལ་གྱི་མཚན་ཉིད། དབྱེ་ན་བསོད་ནམས་ཀྱི་ལས། བསོད་ནམས་མིན་པའི་ལས།
མི་གཡོ་བའི་ལས་དང་གསུམ། དེ་ལ་ཡང་འཕེན་བྱེད་ཀྱི་ལས་དང༌། འགྲུབ་བྱེད་ཀྱི་ལས་གཉིས་གཉིས་ཡོད་དོ། ། ལས་ཀྱི་བག་ཆགས་བསྒོས་པའི་རྣམ་ཤེས་དེ་འདིར་སྟན་རྣམ་ཤེས་ཀྱི་མཚན་ཉིད། འདི་ལ་རྒྱུ་དུས་ཀྱི་རྣམ་ཤེས་དང༌། འབྲས་དུས་ཀྱི་རྣམ་ཤེས་གཉིས། དང་པོ་ནི། ལས་སོག་པའི་དུས་ཀྱི་རྣམ་ཤེས་ལ་བྱ། གཉིས་པ་ནི་ཉིང་མཚམས་སྦྱར་བའི་དུས་ཀྱི་རྣམ་ཤེས་ལ་བྱ། དེ་ཡང་ཀུན་གཞི་བཞེད་པ་ལྟར་ན།
ཀུན་གཞིའི་རྣམ་ཤེས་ལ་བྱ། མི་བཞེད་པ་ལྟར་ན་ཡིད་ཀྱི་རྣམ་ཤེས་ལ་བྱའོ། ། རང་རྒྱུ་ལས་ཀྱི་བག་ཆགས་བསྒོས་པའི་རྣམ་ཤེས་ལས་འབྱུང་ཞིང༌། ནུར་ནུར་པོ་ལ་སོགས་པའི་གཟུགས་ཕུང་དང་པོར་གྲུབ་པའི་གནས་སྐབས་ཀྱི་ཕུང་པོ་ལྔ་པོ་གང་རུང་དེ་རྟེན་འབྲེལ་བཅུ་གཉིས་ཀྱི་ནང་ཚན་དུ་གྱུར་པའི་མིང་གཟུགས་ཀྱི་མཚན་ཉིད། འདིར་མིང་ནི། ཚོར་བ་དང༌། འདུ་ཤེས་འདུ་བྱེད། རྣམ་པར་ཤེས་པ་དང་བཞི་ལ་བྱ། གཟུགས་ནི་ནུར་ནུར་པོ་ནས་སྐྱེ་མཆེད་དྲུག་མ་དོད་པའི་བར་གྱི་ལུས་ལ་བྱའོ། ། རང་རྒྱུ་མིང་དང་གཟུགས་ལས་འབྱུང་ཞིང༌།
སྐྱེ་མཆེད་དྲུག་དང་པོར་ཚང་བའི་གནས་སྐབས་ཀྱི་སྐྱེ་མཆེད་དེ། འདིར་བསྟན་སྐྱེ་མཆེད་ཀྱི་མཚན་ཉིད། དབྱེ་ན། མིག་གི་སྐྱེ་མཆེད་སོགས་དྲུག རང་རྒྱུ་ཡུལ་དབང་ཡིད་བྱེད་གསུམ་འདུས་པ་ལ་བརྟེན་ནས་ཡུལ་ཡིད་དུ་འོང་མི་འོང་བར་མ་གསུམ་གང་རུང་དུ་སྤྱོད་པར་བྱེད་པའི་སེམས་བྱུང་དེ། བཅུ་གཉིས་ཀྱི་ཆ་ཤས་སུ་གྱུར་པའི་རེག་པའི་མཚན་ཉིད། དབྱེ་ན། མིག་གི་འདུས་ཏེ་རེག་པ་སོགས་དྲུག རང་རྒྱུ་རེག་པས་ཡུལ་གསུམ་གང་རུང་དུ་ཡོངས་སུ་སྤྱད་པ་ལས་སིམ་གདུང་བར་མ་གསུམ་གང་རུང་གི་ངོ་བོར་ཉམས་སུ་མྱོང་བའི་སེམས་བྱུང་དེ། བཅུ་གཉིས་ཀྱི་ཆ་ཤས་སུ་གྱུར་པའི་ཚོར་བའི་མཚན་ཉིད།
དབྱེ་ན། མིག་གི་འདུས་ཏེ་རེག་པ་ལས་བྱུང་བའི་ཚོར་བ་སོགས་དྲུག རང་རྒྱུ་ཚོར་བའི་རྐྱེན་ཅན་གྱི་བདེ་སྡུག་བཏང་སྙོམས་གསུམ་ལ་བླང་དོར་བྱ་བར་འདོད་པའི་སྲེད་པ་དེ། བཅུ་གཉིས་ཀྱི་ཆ་ཤས་སུ་གྱུར་པའི་སྲེད་པའི་མཚན་ཉིད། དབྱེ་ན། འདོད་སྲེད། གཟུགས་སྲེད། གཟུགས་མེད་ཀྱི་སྲེད་པ་དང་གསུམ། དེ་ཡང་ཚོར་བ་སྡུག་བསྔལ་གྱིས་གདུངས་པ་ན། དེ་དང་བྲལ་བར་འདོད་པའི་སྲེད་པ་དང༌།
བདེ་བ་ཐོབ་པར་འདོད་པའི་སྲེད་པ་སྐྱེ། དེ་ལ་ཡང་གསུམ་སྟེ། འདོད་ཡོན་ལ་སྲེད་པའི་སྲེད་པ་ལྟ་བུ་འདོད་སྲེད། བསམ་གཏན་དང་པོ་གསུམ་གྱི་བདེ་བ་དང༌། བསམ་གཏན་བཞི་པའི་བཏང་སྙོམས་ལ་སྲེད་པ། གཟུགས་ཀྱི་སྲེད་པ། གཟུགས་མེད་ཀྱི་ཚོར་བ་བཏང་སྙོམས་ལ་སྲེད་པ་ནི་གཟུགས་ཀྱི་སྲེད་པའོ། ། སྲེད་པ་དེ་ཉིད་ཤེས་ཆེར་འཕེལ་བའི་སེམས་བྱུང་འདོད་ཆགས་དེ། འདིར་བསྟན་ལེན་པའི་མཚན་ཉིད། དབྱེ་ན།
འདོད་པ་ཉེ་བར་ལེན་པ། ལྟ་བ་ཉེ་བར་ལེན་པ། ཚུལ་ཁྲིམས་དང་བརྟུལ་ཞུགས་ཉེ་བར་ལེན་པ། བདག་ཏུ་སྨྲ་བ་ཉེ་བར་ལེན་པ་དང་བཞི། རང་རྒྱུ་ལེན་པའི་རྐྱེན་གྱིས་ཡང་སྲིད་འགྲུབ་བྱེད་ཀྱི་ལས་ནུས་པ་མཐུ་ཅན་དེ་འདིར་བསྟན་སྲིད་པའི་མཚན་ཉིད། སྤྱིར་སྲིད་པ་ཙམ་གྱི་མིང་ཅན་མང་དུ་བཤད་ཀྱང༌། སྲིད་པ་འདི་ལ་དབྱེ་བ་མ་བཤད་དོ། ། སྲེད་ལེན་གཉིས་ལ་ཡང་རྒྱུའི་ཀུན་སློང་གཉིས། དུས་ཀྱི་ཀུན་སློང་གཉིས་ཀ་ཡོད་ལ། སྲིད་པ་ལ་ཡང་འཕེན་འགྲུབ་ཀྱི་ཆ་གཉིས་ཀ་ཡོད་དོ། །
ལས་དང་ཉོན་མོངས་པའི་དབང་གིས་ཡང་སྲིད་ཕྱི་མར་ཉིང་མཚམས་སྦྱར་བའི་ཕུང་པོ་དེ་འདིར་བསྟན་གྱི་སྐྱེ་བའི་མཚན་ཉིད། དེ་ལ་དབྱེ་ན། མངལ་ནས་སྐྱེ་བ་དང༌། སྒོ་ང་ལས་སྐྱེ་བ། དྲོད་གཤེར་ལས་སྐྱེ་བ། རྫུས་ནས་སྐྱེ་བ་དང་བཞིའོ། ། ལས་ཉོན་གྱི་དབང་གིས་ན་ཚོད་གཞན་དང་གཞན་དུ་འགྱུར་བའི་གནས་སྐབས་དེ་འདིར་བསྟན་རྒ་ཤིའི་མཚན་ཉིད། དབྱེ་ན་རྒ་བ་དང་འཆི་བ་གཉིས། གཉིས་པ་འགྲོ་བ་གཅིག་གི་རྟེན་འབྲེལ་བྱེ་བྲག་ཏུ་བཤད་པ་ལ། མི་ལྟ་བུའི་འགྲོ་བ་གཅིག་ཏུ་འཕེན་པར་བྱེད་པའི་ལས་ཀུན་ནས་སློང་བྱེད་ཀྱི་མ་རིག་པ་དེ།
མི་ལྟ་བུའི་རྟེན་འབྲེལ་ཚར་གཅིག་གི་དབང་དུ་བྱས་པའི་མ་རིག་པའི་མཚན་ཉིད། རང་རྒྱུ་མ་རིག་པའི་དབང་གིས་མི་ལྟ་བུའི་འགྲོ་བ་རིགས་མཐུན་གཅིག་ཏུ་འཕགས་པའི་ཟག་བཅས་ཀྱི་ལས་དེ། མི་ལྟ་བུའི་རྟེན་འབྲེལ་ཚར་གཅིག་གི་དབང་དུ་བྱས་པའི་འདུ་བྱེད་ཀྱི་མཚན་ཉིད། མ་རིག་པའི་དབང་གིས་མིར་འཕེན་བྱེད་ཀྱི་ལས་ཀྱི་བག་ཆགས་བསྒོས་པའི་རྣམ་ཤེས་དེ། རྟེན་འབྲེལ་ཚར་གཅིག་གི་རྣམ་ཤེས་ཀྱི་མཚན་ཉིད། འདིར་ནི་རྒྱུ་དུས་ཀྱི་རྣམ་ཤེས་ཁོ་ན་ལ་འདོད་དགོས་སོ། ། མིར་འཕེན་བྱེད་ཀྱི་ལས་ཀྱི་བག་ཆགས་བསྒོས་པའི་རྣམ་ཤེས་དེའི་སྟེང་གི་མི་ལྟ་བུའི་འགྲོ་བ་འབྱུང་རུང་གི་ནུས་པ་དེ། མི་ལྟ་བུའི་རྟེན་འབྲེལ་ཚར་གཅིག་གི་མིང་གཟུགས་ཀྱི་མཚན་ཉིད། དེ་བཞིན་དུ་མཚན་མཚོན་གཉིས་ཀ་ལ་སྦྱར་ནས། དེའི་སྟེང་གི་མི་ལྟ་བུའི་འགྲོ་བ་གཅིག་གི་ཡང་སྲིད་ཕྱི་མའི་སྐྱེ་མཆེད་དྲུག་འབྱུང་རུང་གི་ནུས་པ་དེ་སྐྱེ་མཆེད་ཀྱི་མཚན་ཉིད།
དེའི་སྟེང་གི་ཡུལ་ཡོངས་སུ་གཅོད་པར་བྱེད་པའི་རེག་པ་འབྱུང་རུང་གི་ནུས་པ་དེ་རེག་པའི་མཚན་ཉིད། དེའི་སྟེང་གི་མི་ལྟ་བུའི་འགྲོ་བ་རིགས་མཐུན་གཅིག་གིས་ཚོར་བ་འབྱུང་རུང་གི་ནུས་པ་དེ་དེའི་ཚོར་བའི་མཚན་ཉིད། མི་ལྟ་བུའི་བདེ་བ་ལ་སྲེད་པའི་སྒོ་ནས་མིར་འགྲུབ་བྱེད་ཀྱི་ལས་ཀུན་ནས་སློང་བྱེད་དེ་དེའི་སྲེད་པའི་མཚན་ཉིད། མི་ལྟ་བུའི་འགྲོ་བ་གཅིག་གི་ཚོར་བ་བདེ་བའི་རྒྱུ་ལེན་པར་བྱེད་པའི་སྒོ་ནས་མིར་འགྲུབ་བྱེད་ཀྱི་ལས་སོག་པར་བྱེད་པ་དེ་དེའི་ལེན་པའི་མཚན་ཉིད། རང་རྒྱུ་སྲེད་ལེན་གྱི་དབང་གིས་འདུ་བྱེད་ནས་ཚོར་བའི་བར་གྱི་ནུས་པ་མཐུ་ཅན་དུ་བྱས་པའི་ཟག་བཅས་ཀྱི་ལས་དེ་དེའི་སྲིད་པའི་མཚན་ཉིད། རང་རྒྱུ་ལས་ཉོན་གྱི་དབང་གིས་མའི་སྐྱེ་གནས་སུ་ཉིང་མཚམས་སྦྱར་བའི་གནས་སྐབས་ཀྱི་ཕུང་པོ་དེ། མིའི་རྟེན་འབྲེལ་ཚར་གཅིག་གི་སྐྱེ་བའི་མཚན་ཉིད། འདི་ལ་མིང་གཟུགས་ནས་ཚོར་བའི་བར་ལྔའོ། ། དེ་ཡང་སྔ་མ་དང་ཁྱད་པར་ཡོད་དེ། འདིར་ནི་དེ་དག་མངོན་དུ་གྱུར་པའི་གནས་སྐབས་ཡིན་པའི་ཕྱིར།
རང་རྒྱུ་ལས་ཉོན་གྱི་དབང་གིས་མི་ལྟ་བུའི་སྐྱེ་གནས་སུ་སྐྱེས་པའི་ཕུང་པོའི་རྒྱུན་གཞན་དང་གཞན་དུ་འགྱུར་བའི་གནས་སྐབས་དེ་དེའི་རྒ་ཤིའི་མཚན་ཉིད། དེ་ལྟར་བཅུ་གཉིས་པོ་ཐམས་ཅད་རྒྱུ་འབྲས་ཚར་གཅིག་གི་དབང་དུ་བྱས་ནས་འཆད་པ་འདི་ནི། ཐོགས་མེད་སྐུ་མཆེད་ཀྱི་ཐུན་མོང་མིན་པའི་ལུགས་ཡིན་ལ། གཞུང་གཞན་ལ་རྒྱུ་འབྲས་ཚར་གཉིས་ཀྱི་དབང་དུ་བྱས་ནས་བཤད་པ་དེ་ནི། མི་ལྟ་བུའི་རྟེན་འབྲེལ་དང༌། དེ་ནས་ལྷར་སྐྱེ་བ་ལྟ་བུའི་རྟེན་འབྲེལ་བསྲེས་པའི་རྣམ་གཞག་ཡིན་ནོ། ། འོ་ན་མདོ་ལས་སྲེད་པའི་རྐྱེན་གྱིས་ཚོར་བ་འབྱུང་བར་གསུངས་པ་དང༌། རྟེན་འབྲེལ་ཚར་གཅིག་པའི་ལུགས་འདི་འགལ་ཏེ། ལུགས་འདི་ལ་མིང་གཟུགས་སོགས་གྲུབ་པ་ལ་སྲེད་ལེན་སྲིད་པ་གསུམ་སྔོན་དུ་འགྲོ་དགོས་པའི་ཕྱིར་ཞེ་ན་ཉེས་པ་མེད་དེ། དེ་འགྲུབ་པ་ལ་དེ་སྔོན་དུ་འགྲོ་དགོས་སུ་ཟིན་ཀྱང་འཕངས་པའི་ཡན་ལག་ཏུ་བཞག་པའི་ཚོར་བ་འབྱུང་རུང་གི་ནུས་པ་དེ་ལ་སྲེད་པ་མངོན་གྱུར་པ་འབྱུང་བ་མི་འགལ་བའི་ཕྱིར།
དེ་ལྟར་འགྲོ་བ་གཅིག་གི་རྟེན་འབྲེལ་བཅུ་གཉིས་པོ་དེ་ཡང་འགྲོ་བ་རིགས་མི་མཐུན་པ་གསུམ་མ་གཉིས་ཀྱི་རྟེན་ལ་རྫོགས་དགོས་པ་ཡིན་ཏེ། འདོད་པའི་ལྷ་ལྟ་བུའི་རྟེན་ལ་མིར་འཕེན་བྱེད་ཀྱི་ལས་བསགས། དུད་འགྲོ་ལྟ་བུའི་རྟེན་ལ་མིར་འཕེན་བྱེད་ཀྱི་ལས་བསགས། འགྲུབ་བྱེད་ཀྱི་ལས་མངོན་དུ་གྱུར་ནས་མིར་སྐྱེ་དགོས་པའི་ཕྱིར། འདིར་ས་མཚུངས་དཔྱད་པ་ལ། ཡན་ལག་བཅུ་གཉིས་པོ་འདི་ས་མཚུངས་སམ་མི་མཚུངས་ཤེ་ན། ཡན་ལག་དང་པོ་དང་རྣམ་ཤེས་ནི་གང་དུ་ལ་སོགས་པའི་ས་དེ་ཁོ་ནར་གཏོགས་པ་ཡིན་ཏེ། སྐུ་མཆེད་གཉིས་ཀྱིས་མ་རིག་པ་ནི་ཉོན་ཡིད་འཁོར་གྱི་མ་རིག་པ་དང༌། རྣམ་པར་ཤེས་པ་རྒྱུ་དུས་ཀྱི་ཀུན་གཞི་ཉིད་བཤད་པའི་ཕྱིར། འཇུག་ཤེས་འཁོར་གྱི་མ་རིག་པ་དང༌།
འབྲས་དུས་ཀྱི་རྣམ་ཤེས་ལ་འདོད་པའི་ལུགས་ལ་ནི། རྣམ་བཤད་ལས་གསུངས་པ་ལྟར་རོ། ། འདུ་བྱེད་ལ་སོགས་པའི་བཅུ་པོ་དེ་ནི་ས་མཚུངས་པ་ཁོ་ན་ཡིན་ཏེ། ས་གཞན་གྱི་ལས་ཀྱིས་ས་གཞན་གྱི་ཕུང་པོ་འཕེན་ཞིང༌། འགྲུབ་པར་བྱེད་མི་ནུས་པའི་ཕྱིར་དང༌། ས་གཞན་གྱི་ལས་གསོས་འདེབས་བྱེད་ཀྱི་ཉོན་མོངས་པས་ས་གཞན་གྱི་ལས་གསོས་འདེབས་མི་ནུས་པའི་ཕྱིར། འོ་ན་གོང་མའི་རྟེན་ལ་འདོད་པའི་ཉོན་མོངས་པ་དང༌། མི་དགེ་བ་ཡོད་པར་ཐལ། གཟུགས་ཁམས་ནས་ངན་སོང་དུ་སྐྱེ་བའི་ཚེ་སྲེད་ལེན་སྲིད་པ་གསུམ་པོ་ངན་སོང་དུ་གཏོགས་དགོས་པའི་ཕྱིར་རོ། ། ཞེ་ན་ཉེས་པ་མེད་དེ།
གོང་མའི་དངོས་གཞིའི་སེམས་ལས་ཉམས་པའི་གོང་སའི་རྟེན་ལས་འོག་མའི་ཉོན་མོངས་འབྱུང་བ་འདོད་པའི་ཕྱིར། ཇི་སྐད་དུ། དོན་གསང་རྣམ་པར་བཤད་པ་ལས། སྐྱེ་བའི་ས་པ་གང་ཡིན་པ་མངོན་པར་འགྲུབ་པར་བྱེད་པའི་ཉོན་མོངས་པ་དང༌། ངེས་པར་དེའི་ས་པའོ་ཞེས་འབྱུང་བའི་ཕྱིར་རོ། ། གཉིས་པ་སྒོམ་ལམ་རྩེ་སྦྱོར་ལ་སྒོམ་ལམ་རྩེ་སྦྱོར་གྱི་སྤངས་བྱ་རྟོག་པ་ཇི་ལྟར་སྤོངས་བའི་ཚུལ་དང༌། དེས་སྤངས་པས་ཐོབ་པའི་བརྟེན་པ་ཡོན་ཏན་བཤད་པའོ། ། དང་པོ་ལ། གཉེན་པོ་སྒོམ་ལམ་རྩེ་སྦྱོར་དང༌། སྤངས་བྱ་རྟོག་པ་གཉིས།
མཁྱེན་གསུམ་བསྡུས་སྒོམ་རབ་ཏུ་གྱུར་པའི་སེམས་དཔའི་རྣལ་འབྱོར་གང་ཞིག སྒོམ་སྤངས་རྟོག་པའི་ས་བོན་ལ་གནོད་བྱེད་ཀྱི་མཁྱེན་པ་དེ་དང་པོའི་མཚན་ཉིད། དེ་ལ་དབྱེ་ན་སྦྱོར་བ་སེང་གེ་རྣམ་བསྒྱིངས་དང༌། དངོས་གཞི་ཐོད་རྒལ་གཉིས། མཐར་གནས་ཀྱི་སྙོམས་འཇུག་དགུ་ལ་ཆོས་གཞན་སྤེལ་བར་གང་ཡང་མེད་པར་ལུགས་མཐུན་དང་ལུགས་མི་མཐུན་གཉིས་ཀྱི་སྒོ་ནས་སྙོམས་པར་འཇུག་པའི་སྙོམས་འཇུག་དེ། སེང་གེ་རྣམ་བསྒྱིངས་ཀྱི་ཏིང་ངེ་འཛིན་ཙམ་གྱི་མཚན་ཉིད། དེ་ལ་དབྱེ་ན། མཐོང་ལམ་གྱི་སྐབས་ནས་བསྟན་པའི་ཁྱད་པར་གྱི་ལམ་གྱི་ངོ་བོར་སྐྱེས་པའི་སེང་གེ་རྣམ་བསྒྱིངས་དང༌། སྒོམ་ལམ་གྱི་སྐབས་ནས་བསྟན་པའི་སྤོང་ལམ་གྱི་ངོ་བོར་སྐྱེས་པའི་སྦྱོར་བ་སེང་གེ་རྣམ་བསྒྱིངས་གཉིས། དང་པོ་ནི་བཤད་ཟིན་ལ།
སེང་གེ་རྣམ་བསྒྱིངས་གང་ཞིག་རང་གི་ངོས་སྐལ་གྱི་སྤང་བྱ་སྒོམ་སྤངས་ཀྱི་ས་བོན་ལ་ཆ་ཤས་རེ་རེ་ནས་གནོད་པར་བྱེད་ཅིང༌། དྲུངས་འབྱིན་མི་ནུས་པ་དེ་གཉིས་པའི་མཚན་ཉིད། དེ་ནི། འགོག་དང་བཅས་པའི་སྙོམས་འཇུག་དགུར། རྣམ་པ་གཉིས་སུ་སོང༌། ཞེས་པའི་གཞུང་གིས་བསྟན་པ་ཡིན་ནོ། ། རང་རྒྱུ་སྦྱོར་བ་སེང་གེ་རྣམ་བསྒྱིངས་སྔོན་དུ་བཏང་ནས་མཐར་གནས་ཀྱི་སྙོམས་འཇུག་དགུ་ལ་ལུགས་མཐུན་དང་ལུགས་མི་མཐུན་གང་རུང་གི་སྒོ་ནས་སྙོམས་པར་འཇུག་པའི་སྙོམས་འཇུག་གང་ཞིག རང་གི་ངོས་སྐལ་གྱི་སྤང་བྱར་གྱུར་པའི་སྒོམ་སྤངས་ཀྱི་ས་བོན་དྲུངས་འབྱིན་ནུས་པ་དེ་དངོས་གཞི་ཐོད་རྒལ་གྱི་མཚན་ཉིད། དེ་ལ་དབྱེ་ན། ཐོད་རྒལ་ཆུང་ངུ༌།
འབྲིང༌། ཆེན་པོ་གསུམ། རང་རྒྱུ་སྦྱོར་བ་སེང་གེ་རྣམ་བསྒྱིངས་སྔོན་དུ་བཏང་ནས། དངོས་གཞི་ཐོད་རྒལ་འབྲིང་པོ་མ་སྐྱེས་གོང་དེར་མཐར་གནས་གྱི་སྙོམས་འཇུག་དགུ་ལ་ཆོས་གཞན་སྤེལ་བོར་གང་ཡང་མེད་པར་ལུགས་མཐུན་དུ་སྙོམས་པར་འཇུག་པའི་སྙོམས་འཇུག་དེ་དང་པོའི་མཚན་ཉིད། རང་རྒྱུ་དངོས་གཞི་ཐོད་རྒལ་ཆུང་ངུ་སྔོན་དུ་བཏང་ནས། མཐར་གནས་ཀྱི་སྙོམས་འཇུག་དང་པོ་བརྒྱད་དང་འགོག་པ་སྤེལ་ཏེ་ལུགས་མཐུན་དུ་སྙོམས་པར་འཇུག་ཅིང༌། འགོག་པ་ནས་སྲིད་རྩེ་ལ་ནུད་ཆུང་བྱེད་པའི་སྙོམས་འཇུག་དེ་གཉིས་པའི་མཚན་ཉིད། རང་རྒྱུད་དངོས་གཞི་ཐོད་རྒལ་འབྲིང་པོ་སྔོན་དུ་བཏང་ནས། མཐར་གནས་ཀྱི་སྙོམས་འཇུག་དགུ་དང་འདོད་སེམས་སྤེལ་ཏེ་ལུགས་མི་མཐུན་དུ་སྙོམས་པར་འཇུག་པའི་སྙོམས་འཇུག་དེ་གསུམ་པའི་མཚན་ཉིད། དེ་ལྟར་ཐོད་རྒལ་ཆུང་ངུ་ལ་གནས་དགུ།
འབྲིང་པོ་ལ་བཅུ་བདུན། ཆེན་པོ་ལ་བཅོ་བརྒྱད། སྦྱོར་བ་སེང་གེ་རྣམ་བསྒྱིངས་ལ་བཅུ་བདུན་རྣམས་སོ། ། གཉིས་པ་ལ། ཡུལ་གྱི་གནས་ཚུལ་ལ་ཕྱིན་ཅི་ལོག་ཏུ་ཞུགས་པའི་བློ་གང་ཞིག ལྷན་སྐྱེས་ཀྱི་ཆར་གྱུར་པ་དེ་སྒོམ་སྤངས་རྟོག་པའི་མཚན་ཉིད། དེ་ལ་དབྱེ་ན་བཞི། དེ་རེ་རེ་ལའང་དགུ་དགུ་སྟེ་སོ་དྲུག དེ་ཡང་ཁམས་གསུམ་དུ་སོ་སོར་ཕྱེ་བས་བརྒྱ་དང་བཅོ་བརྒྱད། སོ་སོའི་མཚན་ཉིད་ནི།
ལྷན་སྐྱེས་ཤེས་སྦྱར་བ་མ་གཏོགས། མཐོང་སྤངས་ཀྱི་སྐབས་བཞིན་དུ་སྦྱར་བར་བྱའོ། ། གཉིས་པ་ལ། ཐེག་པ་གསུམ་གྱི་ཡོན་ཏན་ཕུན་སུམ་ཚོགས་པ་ཐམས་ཅད་རང་གི་ངང་གིས་འབྱུང་བའི་འགལ་རྐྱེན་མངོན་གྱུར་པ་ཟད་ཅིང་མཐུན་རྐྱེན་ཕུན་སུམ་ཚོགས་པ་དེ་སྒོམ་ལམ་གྱི་བརྟེན་པ་ཡོན་ཏན་གྱི་མཚན་ཉིད། ས་མཚམས་ནི་ས་བཅུ་པ་ནས་ཡོད་དོ། ། གཉིས་པ་ལ། དངོས་དང་དམིགས་རྣམ་གཉིས། དང་པོ་ལ། རང་འབྲས་རྣམ་མཁྱེན་སྐད་ཅིག་དང་པོའི་དངོས་རྒྱུར་གྱུར་པའི་བསྡུས་སྒོམ་རབ་ཏུ་གྱུར་པའི་སེམས་དཔའི་རྣལ་འབྱོར་དེ་བར་ཆད་མེད་པའི་རྩེ་སྦྱོར་གྱི་མཚན་ཉིད། དེ་ནི་རྒྱུན་མཐའི་ཡེ་ཤེས་ལ་བྱའོ། །
གཉིས་པ་ལ། དམིགས་རྣམ་དངོས་དང༌། དམིགས་རྣམ་ལ་རྩོད་པའི་ལོག་སྒྲུབ་གཉིས། བར་ཆད་མེད་པའི་རྩེ་སྦྱོར་གྱི་སྒྲོ་འདོགས་བཅད་པར་བྱ་བའི་གཞི་དེ་དེའི་དམིགས་པའི་མཚན་ཉིད། དེ་ནི་བདེན་སྟོང་སྒྱུ་མ་ལྟ་བུ་ལ་ཟེར། བར་ཆད་མེད་ལམ་པའི་རྩེ་སྦྱོར་རང་དབང་དུ་སྐྱེད་བྱེད་དེ་དེའི་བདག་རྐྱེན་གྱི་མཚན་ཉིད། དེ་ནི་རྒྱུན་མཐའ་མན་ཆད་ཀྱི་དམིགས་རྣམ་མི་བརྗེད་པའི་དྲན་པ་ལ་ཟེར། བར་ཆད་མེད་རྩེས་ཡུལ་རྟོགས་པའི་འཛིན་སྟངས་ཀྱི་བྱེ་བྲག་དེ་དེའི་རྣམ་པའི་མཚན་ཉིད། དེ་ནི་སྤྲོས་བྲལ་རྟོགས་པའི་རྒྱུན་མཐའི་ཡེ་ཤེས་ལ་བྱའོ། ། ཞར་ལ་དེ་མ་ཐག་རྐྱེན་གྱི་རིག་པ་སྔ་མ་ལ་བྱའོ། །
དེ་ནི་སློབ་དཔོན་གྱི་བཞེད་པའོ། ། འཕགས་པ་ལྟར་ན། སྟོང་གསུམ་སྐྱེ་བོ་ཞེས་པའི་སྐབས་སུ། བར་ཆད་མེད་པའི་རྩེ་སྦྱོར་དེ་རྣམ་མཁྱེན་གྱི་དེ་མ་ཐག་རྐྱེན་དུ་བསྟན་ནས། རྣམ་མཁྱེན་གྱི་བདག་རྐྱེན་དང་དམིགས་རྐྱེན་སྟོན་བྱེད་དུ་གཞུང་ཕྱི་མ་གསུངས་པར་བཞེད་དོ། ། གཉིས་པ་ལོག་སྒྲུབ་ལ། བདེན་གཉིས་གང་རུང་རེ་རེ་རྒྱུ་མཚན་དུ་བྱས་ནས་ཅིག་ཤོས་སུན་འབྱིན་བའི་ལོག་རྟོག་གམ། དེས་ཀུན་ནས་བསླངས་པའི་རྩོད་ངག་གང་རུང་དེ་བར་ཆད་མེད་རྩེའི་དམིགས་རྣམ་ལ་རྩོད་པའི་ལོག་སྒྲུབ་ཀྱི་མཚན་ཉིད། དེ་ལ་དབྱེ་ན། ལོག་རྟོག་དང༌།
རྩོང་ངག་གཉིས། དེ་རེ་རེ་ལ་ཡང་བཅུ་དྲུག་བཅུ་དྲུག་གོ ། འདིའི་དང་པོ་ནི། བདེན་གཉིས་རྣམ་འབྱེད་ཀྱིས་སེལ་ལ། གཉིས་པ་ནི། དེ་ལ་བསྟན་པའི་ལན་གྱིས་སེལ་བར་བྱེད་དོ། ། འདིར་རྩོད་པའི་ཚུལ་ལ་རྣམ་པ་བཞི་སྟེ། ཀུན་རྫོབ་རྒྱུ་མཚན་དུ་བྱས་ནས་དོན་དམ་སུན་འབྱིན་པར་བྱེད་པ་དང༌། དོན་དམ་རྒྱུ་མཚན་དུ་བྱས་ནས་ཀུན་རྫོབ་སུན་འབྱིན་པར་བྱེད་པ་དང༌། ཀུན་རྫོབ་རྒྱུ་མཚན་དུ་བྱས་ནས་ཀུན་རྫོབ་ཉིད་སུན་འབྱིན་པར་བྱེད་པ་དང༌།
དོན་དམ་རྒྱུ་མཚན་དུ་བྱས་ནས་དོན་དམ་ཉིད་སུན་འབྱིན་པར་བྱེད་པའོ། ། དང་པོ་གསུམ་གཞུང་ལས་དངོས་སུ་གསུངས་ཤིང༌། ཕྱི་མ་དངོས་སུ་མ་གསུངས་ཀྱང་དོན་གྱིས་ཐོབ་བོ། ། ཀླན་ཀ་དང་པོ་ལ་དོན་དམ་གྱི་སྒོ་ནས་ལན་འདེབས། གཉིས་པ་ལ་ཀུན་རྫོབ་ཀྱི་སྒོ་ནས་ལན་འདེབས་པར་གཞུང་ལས་གསུང་ལ། ཕྱི་མ་གཉིས་ལ་བདེན་པ་གཉིས་ཀའི་སྒོ་ནས་ལན་འདེབས་པར་དོན་གྱིས་ཐོབ་བོ། ། རྩེ་སྦྱོར་ཡན་ལག་འཕྲོས་དང་བཅས། ། རྩེ་བར་ཡུམ་གྱི་མདོ་དང་ནི། ། རྩེ་གྱུར་གཞུང་ལུགས་མང་པོ་ནས། ། རྩེ་མོའི་བློ་ཡིས་བསྡུས་ཏེ་བཤད། །
ཅེས་བྱ་བ་ནི་སྐབས་ལྔ་པའི་ལུས་དང་ཡན་ལག་རྒྱས་པར་བཤད་པའོ།། །། སྟོང་ཉིད་མར་གད་ཞུ་བའི་ཆུ་གཏེར་དུ། ། མངོན་རྟོགས་ཤེལ་དཀར་སྦུ་བ་འདྲེན་འདྲ་བའི། ། རྒྱལ་ཡུམ་རྒྱ་མཚོའི་སྙིང་པོ་འདྲེན་མཛད་པ། ། མི་ཕམ་སྲིད་ཞིའི་མེས་པོ་དེར་ཕྱག་འཚལ། ། གཉིས་པ་བརྟན་པ་རྒྱུ་འབྲས་ལ། རྒྱུ་མཐར་གྱིས་པའི་སྦྱོར་བ་དང༌། འབྲས་བུ་སྐད་ཅིག་མའི་སྦྱོར་བ་གཉིས། དང་པོ་ལ་མཁྱེན་གསུམ་ཐོས་བསམ་གྱིས་ཤེས་པའི་དོན་ལ་བརྟན་པ་ཐོབ་ཕྱིར་དུ་བསྒོམ་པའི་སེམས་དཔའི་རྣལ་འབྱོར་དེ། མཐར་གྱིས་པའི་སྦྱོར་བའི་མཚན་ཉིད།
དེ་ལ་དབྱེ་ན། ལམ་གྱི་ངོ་བོ་ཕྱིན་དྲུག་གི་མཐར་གྱིས་སྦྱོར་བ་དང༌། ལམ་ཁྱད་པར་དུ་བྱེད་པ་རྗེས་དྲན་དྲུག་གི་མཐར་གྱིས་སྦྱོར་བ་དང༌། ལམ་རྣམ་པར་དག་བྱེད་དངོས་མེད་ངོ་བོ་ཉིད་དུ་རྟོགས་པའི་མཐར་གྱིས་སྦྱོར་བ་དང་གསུམ། ཤེས་རྣམ་བརྒྱ་བདུན་ཅུ་རྩ་གསུམ་དང༌། ཕྱིན་དྲུག་ཟུང་འབྲེལ་དུ་ཉམས་སུ་ལེན་པ་ལ་བརྟན་པ་ཐོབ་ཕྱིར་དུ་སློབ་པའི་སེམས་དཔའི་རྣལ་འབྱོར་དེ་དང་པོའི་མཚན་ཉིད། དེ་ལ་དབྱེ་ན་དྲུག་ལས། སྐྱེ་མེད་གསུམ་གྱི་ཤེས་རྣམ་དང༌། སྦྱིན་པའི་ཕར་ཕྱིན་ཟུང་འབྲེལ་དུ་ཉམས་སུ་ལེན་པ་ལ་སློབ་པའི་སེམས་དཔའི་སེམས་རྣལ་འབྱོར་དེ་སྦྱིན་པའི་ཕར་ཕྱིན་གྱི་མཐར་གྱིས་པའི་སྦྱོར་བའི་མཚན་ཉིད། ཅེས་སྦྱར་བར་བྱའོ། །
དེ་རེ་རེ་ལའང་མཐར་གྱིས་བྱ་བ་དང༌། མཐར་གྱིས་བསླབ་པ་དང༌། མཐར་གྱིས་བསྒྲུབ་པ་གསུམ་གསུམ་དུ་འབྱེད་དེ། ཇི་སྐད་དུ། མདོ་ལས། སྦྱིན་པས་མཐར་གྱིས་པའི་བྱ་བ་དང༌། མཐར་གྱིས་པའི་བསླབ་པ་དང༌། མཐར་གྱིས་པའི་སྒྲུབ་པ་རབ་ཏུ་འདོགས་ཏེ། ཞེས་གསུངས་པའི་ཕྱིར། གསུམ་པོ་ཡང་འཕགས་པ་ལྟར་ན་རིམ་པ་བཞིན་དུ་ཚོགས་ལམ་དང༌།
སྦྱོར་ལམ་དང༌། མཐོང་སྒོམ་གྱི་ལམ་གཉིས་དང་སྦྱོར་ལ། སློབ་དཔོན་ལྟར་ན། སྦྱོར་མཐོང་སྒོམ་གསུམ་གྱི་ལམ་གཉིས་དང་སྦྱོར་རོ། ། གཉིས་པ་ལ། སྐྱེ་མེད་གསུམ་གྱི་ཤེས་རྣམ་དང༌། རྗེས་དྲན་དྲུག་ཟུང་འབྲེལ་དུ་ཉམས་སུ་ལེན་པ་ལ་བརྟན་པ་ཐོབ་ཕྱིར་དུ་སློབ་པའི་སེམས་དཔའི་རྣལ་འབྱོར་དེ། རྗེས་དྲན་དྲུག་གི་མཐར་གྱིས་སྦྱོར་བའི་མཚན་ཉིད། དེ་ལ་དབྱེ་ན་དྲུག་ལས། སངས་རྒྱས་རྗེས་སུ་དྲན་པའི་སྒོ་ནས་སྐྱེ་མེད་གསུམ་གྱི་ཤེས་རྣམ་ལ་བརྟན་པ་ཐོབ་ཕྱིར་དུ་སློབ་པའི་སེམས་པའི་རྣལ་འབྱོར་དེ།
སངས་རྒྱས་རྗེས་སུ་དྲན་པའི་མཐར་གྱིས་སྦྱོར་བའི་མཚན་ཉིད། ཅེས་སོགས་ལྷག་མ་ལྔ་པོ་ལའང་སྦྱར་བར་བྱའོ། ། དེ་རེ་རེ་ལའང་མཐར་གྱིས་བྱ་བ་དང༌། བསླབ་པ་དང༌། བསྒྲུབ་པ་གསུམ་གསུམ་དུ་ཕྱེའོ། ། འདིར་རྗེས་དྲན་དྲུག་པོ་སོ་སོའི་ངོ་བོ་ལ། སངས་རྒྱས་ཀྱི་སྐུ་གཟུགས་དང་མཚན་དཔེ་སོགས་ནས་བྱང་ཕྱོགས་སོ་བདུན་གྱི་བར་དོན་དམ་པར་དྲན་པ་མེད་ཅིང༌། ཀུན་རྫོབ་ཏུ་མཚན་ཉིད་ཀྱི་སྒོ་ནས་སྒྱུ་མ་ལྟ་བུར་རྗེས་སུ་དྲན་པའི་རྣལ་འབྱོར་དེ་འདིར་བསྟན་གྱི་སངས་རྒྱས་རྗེས་དྲན་གྱི་མཚན་ཉིད། ཀུན་རྫོབ་ཏུ་དྲན་ཚུལ་ནི། རིག་པ་དང་ཞབས་སུ་ལྡན་པ་ཞེས་སོགས་ཀྱི་སྒོ་ནས་རྗེས་སུ་དྲན་པའོ། །
འདི་ལ་སྦྱོར་ལམ་གྱི་གནས་སྐབས་སུ་དྲན་པ་ཉེར་གཞག་དང༌། དབང་པོ་དང་སྟོབས་གསུམ་དྲན་པ་ནི། སངས་རྒྱས་རྗེས་དྲན་གྱི་དབང་དུ་བྱས་པའི་མཐར་གྱིས་བྱ་བ་དང༌། མཐོང་ལམ་དུ་བྱང་ཆུབ་ཡན་ལག་བདུན་སྔར་ལྟར་རྗེས་སུ་དྲན་པ་དེའི་དབང་དུ་བྱས་པའི་མཐར་གྱིས་བསླབ་པ་དང༌། སྒོམ་ལམ་དུ་འཕགས་ལམ་ཡན་ལག་བརྒྱད་སྔར་ལྟར་དྲན་པ་ནི། དེའི་དབང་དུ་བྱས་པའི་མཐར་གྱིས་སྒྲུབ་པའོ། ། དགེ་བ་དང༌། མི་དགེ་བ་དང༌། ལུང་མ་བསྟན་གྱི་ཆོས་རྣམས་དོན་དམ་པར་དྲན་པ་མེད་ཅིང༌། ཀུན་རྫོབ་ཏུ་མཚན་ཉིད་ཀྱི་སྒོ་ནས་སྒྱུ་མ་ལྟ་བུར་རྗེས་སུ་དྲན་པའི་སེམས་དཔའི་རྣལ་འབྱོར་དེ་འདིར་བསྟན་གྱི་ཆོས་རྗེས་དྲན་གྱི་མཚན་ཉིད།
མདོ་ལས་བཤད་པ་ལྟར་ན་སྐྱེས་བུ་ཟུང་བཞི་དང༌། འགྲེལ་པ་ལྟར་ན་བྱང་སེམས་ཀྱི་དགེ་འདུན་སྔ་མ་ལྟར་དྲན་པའི་སེམས་དཔའི་རྣལ་འབྱོར་དེ། འདིར་བསྟན་གྱི་དགེ་འདུན་རྗེས་དྲན་གྱི་མཚན་ཉིད། འདི་ལ་མཐར་གྱི་བྱ་བ་སོགས་གསུམ་དུ་འབྱེད་པ་མདོའི་དགོངས་པ་མིན་ནོ། ། དེ་བཞིན་དུ་ཚུལ་ཁྲིམས་གསུམ་དང༌། གཏོང་བ་གསུམ་དང༌། ལྷར་སྐྱེས་པའི་འཕགས་པ་སྔ་མ་དེ་ལྟར་རྗེས་སུ་དྲན་པའི་སེམས་པའི་རྣལ་འབྱོར་དེ། ཕྱི་མ་གསུམ་གྱི་མཚན་ཉིད། གསུམ་པ་ལ། ཆོས་ཐམས་ཅད་བདེན་པའི་ངོ་བོ་ཉིད་མེད་པར་རྟོགས་པའི་སྒོ་ནས་བརྟན་པ་ཐོབ་ཕྱིར་དུ་བསྒོམ་པའི་སེམས་དཔའི་རྣལ་འབྱོར་དེ་དེའི་མཚན་ཉིད།
འདི་ལ་མཐར་གྱིས་བྱ་བ་སོགས་གསུམ་དུ་འབྱེད་པ་ནི་མདོའི་དགོངས་པ་མིན་ནོ། ། མདོར་ན། སྐྱེ་མེད་གསུམ་བསྒོམ་པ་དང༌། དངོས་མེད་ངོ་བོ་ཉིད་དུ་རྟོགས་ནས་བསྒོམ་པ་ནི་དོན་གཅིག་མིང་གི་རྣམ་གྲངས་སོ། ། མཐར་གྱིས་བསྒོམ་པའི་སློབ་དཔོན་གྱིས། ། མཐར་ཐུག་ཆོས་སྐུའི་ཁང་བཟང་དེར། ། མཐར་ཕྱིན་བྱེད་པའི་རྣལ་འབྱོར་པ། ། མཐར་སོན་མདོ་ཡི་ལུགས་བཞིན་བཤད། ། ཅེས་བྱ་བ་ནི་སྐབས་དྲུག་པའི་ལུས་དང་ཡན་ལག་རྒྱས་པར་བཤད་པའོ།། །། སྙན་གྲགས་འཛུམ་གྱི་པད་དཀར་འཕྲེང་བ་གང༌། །
ཡོན་གནས་མཛའ་བོའི་རྣ་བའི་འདོང་པ་ལ། ། རྣམ་པར་བཀོད་པས་སྔོན་མེད་རྩེ་དགའི་དཔལ། ། སྩོལ་མཛད་དགེ་བའི་བཤེས་ལ་ཕྱག་འཚལ་ལོ། ། གཉིས་པ་འབྲས་བུ་སྐད་ཅིག་མའི་སྦྱོར་བ་ལ། དངོས་དང༌། སྦྱོར་བ་བཞིའི་དོན་ལྡོག་བསྡུས་ཏེ་བཤད་པའོ། ། སྐྱེ་མེད་གསུམ་ལ་བརྟན་པ་ཐོབ་ནས་ཅིག་ཆར་དུ་བསྒོམ་པའི་སེམས་དཔའི་རྣལ་འབྱོར་དེ།

སྐད་ཅིག་སྦྱོར་གྱི་མཚན་ཉིད། དེ་ལ་དབྱེ་ན། རྟོགས་བྱེད་བློའི་སྒོ་ནས་ཡོན་ཏན་མངོན་དུ་བྱེད་པའི་སྐད་ཅིག་སྦྱོར་དང༌། རྟོགས་བྱ་ཡུལ་གྱི་སྒོ་ནས་ཡུལ་རྟོགས་ཚུལ་གྱི་སྐད་ཅིག་སྦྱོར་གཉིས། དང་པོ་ལ། རྣམ་པར་སྨིན་པ་མིན་པའི་སྐད་ཅིག་སྦྱོར་དང༌། རྣམ་པར་སྨིན་པའི་སྐད་ཅིག་སྦྱོར་གཉིས། བློ་སྐད་ཅིག་མ་གཅིག་གིས་རྣམ་པར་སྨིན་པའི་ཟག་མེད་ཀྱི་ཆོས་གཅིག་མངོན་དུ་བྱས་པ་ན། དུས་སྐད་ཅིག་མ་གཅིག་ལ་རྣམ་པར་སྨིན་པ་མིན་པའི་སྦྱིན་པ་ནས་དཔེ་བྱད་བཟང་པོའི་བར་གྱི་ཟག་མེད་ཀྱི་ཆོས་རྣམས་མངོན་དུ་བྱེད་ནུས་པའི་སེམས་དཔའི་རྣལ་འབྱོར་མཐར་ཐུག་དེ། དང་པོའི་མཚན་ཉིད། བློ་སྐད་ཅིག་མ་གཅིག་གིས་རྣམ་པར་སྨིན་པའི་ཟག་མེད་ཀྱི་ཆོས་ཅིག་མངོན་དུ་བྱས་པ་ན།
དུས་སྐད་ཅིག་མ་གཅིག་ལ་རྣམ་པར་སྨིན་པའི་ངོ་བོར་སྐྱེས་པའི་ཟག་མེད་ཀྱི་ཆོས་རྣམས་མངོན་དུ་བྱེད་ནུས་པའི་སེམས་དཔའི་རྣལ་འབྱོར་མཐར་ཐུག་དེ། གཉིས་པའི་མཚན་ཉིད། ས་བདུན་པ་མན་ཆད་དུ་ཐོབ་པའི་ཟག་མེད་ཀྱི་ཡོན་ཏན་དེ། འདིར་བསྟན་རྣམ་པར་སྨིན་པ་མིན་པའི་ཟག་མེད་ཀྱི་ཆོས་ཀྱི་མཚན་ཉིད། དག་པ་ས་གསུམ་གྱི་གནས་སྐབས་སུ་ཐོབ་པའི་ཟག་མེད་ཀྱི་ཡོན་ཏན་དེ་རྣམ་པར་སྨིན་པའི་ཟག་མེད་ཀྱི་ཆོས་ཀྱི་མཚན་ཉིད། གཉིས་པ་ལ། མཚན་ཉིད་མེད་པའི་སྐད་ཅིག་སྦྱོར་དང༌། གཉིས་སུ་མེད་པའི་སྐད་ཅིག་སྦྱོར་གཉིས། བློ་སྐད་ཅིག་མ་གཅིག་གིས་དུས་སྐད་ཅིག་མ་གཅིག་ལ་ཆོས་ཐམས་ཅད་བདེན་པའི་མཚན་ཉིད་མེད་པར་མངོན་སུམ་དུ་རྟོགས་པའི་སེམས་དཔའི་རྣལ་འབྱོར་མཐར་ཐུག་དེ། དང་པོའི་མཚན་ཉིད།
བློ་སྐད་ཅིག་མ་གཅིག་གིས་དུས་སྐད་ཅིག་མ་གཅིག་ལ་ཆོས་ཐམས་ཅད་ཟུང་འཛིན་གཉིས་མེད་དུ་ཤེས་པའི་སེམས་དཔའི་རྣལ་འབྱོར་མཐར་ཐུག་དེ་གཉིས་པའི་མཚན་ཉིད། གཉིས་པ་ལ། མདོར་བསྡུ་ན། སྐབས་ཕྱི་མ་བཞིའི་བསྟན་བྱའི་གཙོ་བོར་གྱུར་པའི་སྦྱོར་བ་བཞིའི་དོན་ལྡོག་ནི་འདི་ཡིན་ཏེ། མཁྱེན་གསུམ་ཐོས་བསམ་གྱིས་ཤེས་པའི་དོན་ལ་དབང་ཐོབ་ཕྱིར་དུ་བསྒོམ་པའི་སེམས་དཔའི་རྣལ་འབྱོར་གང་ཞིག ངོས་སྐལ་གྱི་སྤངས་བྱའི་ས་བོན་རྣམ་པར་སུན་འབྱིན་པའི་གཉེན་པོ་ཙམ་གྱི་ངོ་བོར་སྐྱེས་ཤིང་དེའི་སྤོང་གཉེན་གྱི་ངོ་བོར་མ་སྐྱེས་པ་དེ། སྐབས་བཞི་པའི་བསྟན་བྱའི་གཙོ་བོར་གྱུར་པའི་རྣམ་རྫོགས་སྦྱོར་བའི་མཚན་ཉིད། དེ་ནི་ཚོགས་ལམ་ནས་ས་བཅུ་པའི་བར་ན་ཡོད་དོ། ། དེ་ལྟར་ན། སྐབས་བཞི་པར།
སྦྱོར་ལམ་དང་མཐོང་ལམ་རྗེས་ཐོབ་ཀྱི་ཆ་ནས་བཤད་ཅིང༌། མཉམ་གཞག་བར་ཆད་མེད་ལམ་གྱི་ཆ་ནས་མ་བཤད། སྒོམ་ལམ་ཡང་འཇལ་དང་ངེས་རྟོག་སྒོམ་པའི་ལམ། ཞེས་བསམ་བྱུང་གི་ཤེས་རབ་གཙོ་བོར་གྱུར་པའི་ཆ་ནས་རྣམ་པར་སུན་འབྱིན་པའི་གཉེན་པོ་ཙམ་དུ་བཤད་ཀྱི། སྒོམ་བྱུང་གཙོ་བོར་གྱུར་པའི་ཆ་ནས་སྤོང་གཉེན་དུ་མ་བཤད་དོ། ། མཁྱེན་གསུམ་ཐོས་བསམ་གྱིས་ཤེས་པའི་དོན་ལ་དབང་ཐོབ་པའི་ཚུལ་གྱིས་བསྒོམ་པའི་སེམས་དཔའི་རྣལ་འབྱོར་གང་ཞིག རང་གི་ངོས་སྐལ་གྱི་སྤང་བྱའི་ས་བོན་ལ་གནོད་པ་བྱེད་པའི་སྒོ་ནས་དེའི་སྤོང་གཉེན་གྱི་ངོ་བོར་སྐྱེས་པ་དེ། སྐབས་ལྔ་པའི་བསྟན་བྱའི་གཙོ་བོར་གྱུར་པའི་རྩེ་སྦྱོར་གྱི་མཚན་ཉིད། དེ་ཡང་སྐབས་ལྔ་པར། སྦྱོར་ལམ་རྩེ་སྦྱོར་འཆད་པ་ན་རྟགས་སོགས་ཀྱིས་མཚོན་ནས་མཉམ་གཞག་གི་ངོ་བོར་གྱུར་པའི་སྦྱོར་ལམ།
རྟོག་པ་བཞིའི་སྤོང་གཉེན་དུ་གྱུར་པའི་དེ་ཉིད་ཀྱི་ཆ་ནས་བཤད་ལ། མཐོང་སྒོམ་བར་ཆད་མེད་པའི་རྩེ་སྦྱོར་གསུམ་ཡང་བར་ཆད་མེད་ལམ་གྱི་ཆ་ནས་བཤད་པའི་ཕྱིར། དེ་ལྟར་ན་དབང་ཐོབ་མ་ཐོབ་ཀྱི་དོན་ཡང་དེ་ཉིད་དོ། ། སྦྱོར་བ་ཕྱི་མ་གཉིས་ཀྱི་དོན་ལྡོག་གི་སྐབས་སུ་བརྟན་པ་ཐོབ་མ་ཐོབ་ཀྱི་དོན་ནི། སྐྱེ་མེད་གསུམ་རྟོགས་པའི་བློ་དེ་ཉིད་སྦྱིན་པ་ལ་སོགས་པའི་ཆོས་གཞན་དང་ཟུང་འབྲེལ་དུ་ཉམས་སུ་ལེན་པ་ལ་འབད་རྩོལ་ཡོད་མེད་ལ་བྱ་བ་ཡིན་ལ། དེ་ཡང་མཐར་གྱིས་པའི་སྦྱོར་བ་ནི། སྦྱོར་བའི་ལམ་དང༌། རྣམ་པར་གྲོལ་བའི་ལམ་དང༌། ཁྱད་པར་གྱི་ལམ་གསུམ་པོ་གང་རུང་གི་ཆ་ནས་བཤད། སྐད་ཅིག་མའི་སྦྱོར་བ་ནི་རྒྱུན་མཐའི་ཡེ་ཤེས་གཅིག་ཉིད་ཡིན་ཀྱང༌།
རྣམ་གྲོལ་ལམ་གྱི་ཆ་ནས་བཤད་པ་ཡིན་ནོ། ། དེ་ལྟར་ན། རྣམ་རྫོགས་སྦྱོར་བ་དང༌། རྩེ་སྦྱོར་འགལ་བ་ཡིན་ཏེ། དབང་མ་ཐོབ་པ་ཐོབ་པའི་ཕྱིར་དུ་སྒོམ་པ་དང༌། ཐོབ་པའི་ཚུལ་གྱིས་བསྒོམ་པ་འགལ་བའི་ཕྱིར། རྣམ་རྩེ་གཉིས་དང་མཐར་གྱིས་སྦྱོར་བ་ཡང་འགལ་བ་ཡིན་ཏེ། རྣམ་རྩེ་གཉིས་ནི་སྐྱེ་མེད་གསུམ་རྐྱང་པ་ལ་རྣལ་འབྱོར་དུ་བྱེད་པའི་ཆ་ནས་བཤད་ལ། མཐར་གྱིས་པ་ནི། སྦྱིན་སོགས་ཆོས་བཅུ་གསུམ་ལ་རྣལ་འབྱོར་གཙོ་བོར་གྱུར་པའི་ཆ་ནས་བཤད་པའི་ཕྱིར།
བར་ཆད་མེད་རྩེ་དང༌། སྐད་ཅིག་སྦྱོར་གཉིས་ནི། ཡེ་ཤེས་ངོ་བོ་གཅིག་ལ་ལྡོག་པའི་སྒོ་ནས་ཕྱེ་བས་མི་འགལ་ལ། མཐར་གྱིས་པ་དང༌། སྐད་ཅིག་སྦྱོར་གཉིས་ཀྱང་འགལ་བ་ཡིན་ཏེ། ཆོས་གཅིག་ལ་བརྟན་པ་ཐོབ་ཕྱིར་དུ་བསྒོམ་པ་དང༌། ཐོབ་ནས་བསྒོམ་པ་འགལ་བའི་ཕྱིར་རོ། ། སྐད་ཅིག་མ་ཡི་བློ་གྲོས་ཀྱིས། ། སྐད་ཅིག་གཅིག་ལ་ཆོས་རྣམས་ཀུན། སྐད་ཅིག་གཉིས་པར་བྱང་ཆུབ་པའི། །
སྐད་ཅིག་སྦྱོར་བ་གཞུང་བཞིན་བཤད། ། ཅེས་བྱ་བ་ནི་སྐབས་བདུན་པའི་ལུས་དང་ཡན་ལག་རྒྱས་པར་བཤད་པའོ། ། ཕུན་ཚོགས་སྲིད་པའི་འབྱོར་བ་བརྒྱ་ཕྲག་གིས། ། རྣམ་པར་དྲེགས་པའི་ལྷ་བརྒྱའི་གཙུག་གི་རྒྱན། ། འཁོར་བའི་རྒྱ་མཚོ་བརྒལ་བའི་ཐུབ་རྣམས་ཀྱང༌། ། གང་གི་ཞབས་རྡུལ་ལེན་དེར་བདག་ཀྱང་ངོ༌། ། གཉིས་པ་འབྲས་བུ་ཆོས་སྐུ་ལ། རྟེན་སྐུ་དང་ཡེ་ཤེས་བཤད་པ་དང༌། བརྟེན་པ་འཕྲིན་ལས་བཤད་པའོ། ། དང་པོ་ལ།
སྐུ་བཤད་པ་དང༌། ཞར་ལ་ཡེ་ཤེས་བཤད་པའོ། ། ཡུལ་སྐྱེ་མེད་གསུམ། ཡུལ་ཅན་སྦྱོར་བཞིས་ཉམས་སུ་བླངས་པའི་སྟོབས་ཀྱིས་ཐོབ་པའི་སངས་རྒྱས་ཀྱི་སྐུ་དེ་འབྲས་བུ་ཆོས་སྐུའི་མཚན་ཉིད། དེ་ལ་དབྱེ་ན། སྐུ་གཉིས་སུ་དབྱེ་བ། གསུམ་དུ་དབྱེ་བ། བཞིར་དབྱེ་བ། ལྔར་དབྱེ་བའོ། ། དང་པོ་ནི།
རང་དོན་དོན་དམ་པའི་ཆོས་སྐུ་དང༌། གཞན་དོན་ཀུན་རྫོབ་པའི་གཟུགས་སྐུ་གཉིས་སོ། ། དང་པོ་ནི། སངས་རྒྱས་ཀྱི་སྤངས་རྟོག་གཉིས་ལ་བྱ་ཞིང༌། གཉིས་པ་ནི་ལོངས་སྤྲུལ་གཉིས་ལ་བྱེད། དེ་སྐད་དུ་ཡང༌། རྒྱུད་བླ་མར། རང་དོན་གཞན་དོན་དོན་དམ་སྐུ་དང་ནི། ། དེ་ལ་བརྟེན་པ་ཀུན་རྫོབ་སྐུ་ཉིད་དེ། ། ཞེས་འབྱུང་ངོ༌། །
གཉིས་པ་ནི། རང་དོན་གྱི་སྐུ་དང༌། གཞན་དོན་གྱི་སྐུ་དང་དེ་གཉིས་ཀྱི་རྟེན་གྱི་སྐུ་དང་གསུམ། དང་པོ་ནི་ལོངས་སྐུ། གཉིས་པ་ནི་སྤྲུལ་སྐུ། གསུམ་པ་ནི་ཆོས་ཀྱི་སྐུའོ། ། དེ་སྐད་དུ་ཡང་མདོ་སྡེ་རྒྱན་ལས། སྐུ་གསུམ་དག་གིས་སངས་རྒྱས་ཀྱི། ། སྐུ་བསྡུས་པར་ནི་ཤེས་བྱས་ཏེ། ། སྐུ་གསུམ་དག་གི་རང་བཞིན་གྱིས། །
དོན་ནི་རྟེན་དང་བཅས་པར་བསྟན། ། ཞེས་སོ། ། གསུམ་པ་གཟུགས་སྐུ་ལ་ལོངས་སྤྲུལ་གཉིས་དང༌། ཆོས་སྐུ་ལ་སྤངས་རྟོགས་སོ་སོར་ཕྱེ་ནས་སྤངས་པའི་ཆ་ལ་ངོ་བོ་ཉིད་སྐུ་དང༌། རྟོགས་པའི་ཆ་ལ་རྟོགས་ཡེས་ཆོས་སྐུར་བཤད་དོ། ། ཇི་སྐད་དུ་དེ་ཡང་ངོ་བོ་ཉིད་ཀྱི་སྐུ་ལ་སོགས་པའི་དབྱེ་བས་རྣམ་པ་བཞི་ཡིན་ནོ། ། ཞེས་གསུངས་སོ། ། བཞི་པ་ནི། ཚིགས་ལས། ལོངས་སྐུ་ལ་ས་བཅུ་པའི་བྱང་སེམས་ལ་སྣང་བའི་ལོངས་སྐུ་ཆེན་པོ་དང༌།
ས་དང་པོ་སོགས་ལ་གནས་པའི་བྱང་སེམས་སོགས་ལ་སྣང་བའི་ལོངས་སྐུ་ཆུང་ངུ་དང་གཉིས་སུ་བྱེད་པའི་ལུགས་དང༌། ཡང་ན་སྤྲུལ་སྐུ་ལ་རྣམ་པར་སྨིན་པའི་སྤྲུལ་སྐུ་དང༌། རྣམ་པར་སྨིན་པ་མིན་པའི་སྤྲུལ་སྐུ་གཉིས་སུ་ཕྱེ་ནས་ལྔར་གསུངས་སོ། ། དང་པོ་ངོ་བོ་ཉིད་ཀྱི་སྐུ་ལ་མཚན་ཉིད་ནི། དག་པ་གཉིས་ལྡན་གྱི་འགོག་བདེན་མཐར་ཐུག་གམ། ཡང་ན་ཡོན་ཏན་ལྔ་དང་ལྡན་པའི་འགོག་བདེན་མཐར་ཐུག་གོ ། ཡོན་ཏན་ལྔ་ནི། ཇི་སྐད་དུ། ངོ་བོ་ཉིད་སྐུ་མཚན་ཉིད་ལྔ། ། མདོར་ན་ཡོན་ཏན་ལྔ་དང་ནི། །
ལྡན་པ་ཉིད་དུ་རིག་པར་བྱ། ། འདུས་མ་བྱས་ཤིང་རྣམ་དབྱེར་མེད། ། མཐའ་གཉིས་དག་ནི་རྣམ་པར་སྤངས། ། ཉོན་མོངས་ཤེས་བྱ་སྙོམས་འཇུག་གི ། སྒྲིབ་གསུམ་ལས་ནི་ངེས་འགྲོལ་ཏེ། ། དྲི་མེད་རྣམ་པར་རྟོག་མེད་དང༌། ། རྣལ་འབྱོར་རྣམས་ཀྱི་ཡུལ་ཡིན་ཕྱིར། ། ཆོས་དབྱིངས་ངོ་བོ་ཉིད་ཀྱིས་ནི། ། དག་པའི་ཕྱིར་ན་འོད་གསལ་བའོ། ། ཞེས་འདུས་མ་བྱས་པ་དང༌།
ཡོན་ཏན་གྱི་ཆོས་དང་དབྱེར་མེད་པ་དང༌། གཟུང་འཛིན་གཉིས་སུ་མེད་པ་དང༌། སྒྲིབ་པ་མ་ལུས་པར་སྤངས་པ་དང༌། འོད་གསལ་བའོ། ། དྲི་མེད་སོགས་གསུམ་ནི། འོད་གསལ་བའི་སྒྲུབ་བྱེད་དོ། ། གཉིས་པ་ཡེ་ཤེས་ཆོས་སྐུ་ལ་མཚན་ཉིད་ནི། གནས་གྱུར་མཐར་ཐུག་པའི་ཡེ་ཤེས་གང་ཞིག གཟུགས་སྐུ་གཉིས་ཀྱི་བདག་རྐྱེན་དུ་དམིགས་པ། དེ་ནི་སངས་རྒྱས་ཀྱི་སའི་ཟག་མེད་ཀྱི་ཡེ་ཤེས་སྡེ་ཚན་ཉེར་གཅིག་ལ་བྱའོ། །
སྡེ་ཚན་ཉེར་གཅིག་ལ་འགའ་ཞིག་ནི་བཤད་ཟིན་པས་རྟོགས་སླ་ལ། ཟད་པར་ལ་རང་གི་བདག་རྐྱེན་བསམ་གཏན་དང༌། གཟུགས་མེད་ཀྱི་དངོས་གཞི་གང་རུང་ལ་བརྟེན་ནས། རང་གི་དམིགས་པས་ཤེས་བྱ་མཐའ་ཡས་པ་ལ་ཁྱབ་པར་སྤྲོ་ནུས་པའི་ཏིང་ངེ་འཛིན་ཤེས་རབ་མཚུངས་ལྡན་དང་བཅས་པ། མངོན་པ་གོང་མ་ལྟར་ན། རྣམ་ཐར་གྱིས་མོས་ཤིང་ཟིལ་གནོན་གྱིས་དབང་དུ་བྱས་པའི་དམིགས་པ་འདོད་དགུར་སྤྲོ་ནུས་པའི་ཏིང་ངེ་འཛིན་ཤེས་རབ་མཚུངས་ལྡན་དང་བཅས་པ་དེ་ཟད་པར་གྱི་མཚན་ཉིད། དབྱེ་ན་བཅུ་ལས། བསམ་གཏན་གྱི་དངོས་གཞི་ལ་བརྟེན་ནས་རང་གི་དམིགས་ཡུལ་སས་ཤེས་བྱ་མཐའ་ཡས་པ་ལ་ཁྱབ་པར་སྤྲོ་ནུས་པའི་ཏིང་ངེ་འཛིན་ཤེས་རབ་མཚུངས་ལྡན་དང་བཅས་པ་དེ་ཟད་པར་སའི་ཏིང་ངེ་འཛིན་གྱི་མཚན་ཉིད་ཡིན་པ་ནས། དཀར་པོའི་བར་ལ་བསྒྲེ་བར་བྱ་ཞིང༌། གཟུགས་མེད་ནམ་མཁའི་དངོས་གཞི་ལ་རྟེན་ནས།
རང་གི་དམིགས་ཡུལ་ནམ་མཁས་ཤེས་བྱ་མཐའ་ཡས་པ་ལ་ཁྱབ་པར་སྤྲོ་བའི་ཏིང་འཛིན་ཤེས་རབ་མཚུངས་ལྡན་དང་བཅས་པ་དེ་ཟད་པར་ནམ་མཁའི་སྐྱེ་མཆེད་ཀྱི་ཏིང་ངེ་འཛིན་གྱི་མཚན་ཉིད། གཟུགས་མེད་རྣམས་ཀྱི་དངོས་གཞི་ལ་རྟེན་ནས་རང་གི་དམིགས་ཡུལ་རྣམ་པར་ཤེས་པས་ཤེས་བྱ་སོགས་བཅུ་པའི་མཚན་ཉིད་དོ། ། འདིར་ཟད་པར་ཤེས་པ་དང༌། མཐའ་དག་དང༌། མཐའ་ཡས་དང༌། ཁྱབ་པ་ཞེས་པ་རྣམས་ནི་མིང་གི་རྣམ་གྲངས་སོ། ། སྡེ་ཚན་དྲུག་པ་ཟིལ་གནོན་ལ། བསམ་གཏན་གྱི་དངོས་གཞིའི་སེམས་ལ་རྟེན་ནས་དམིགས་པ་ལ་དབང་འབྱོར་བའི་སྒོ་ནས་དམིགས་པ་ཟིལ་གྱིས་གནོན་པར་ནུས་པའི་ཏིང་ངེ་འཛིན་ཤེས་རབ་མཚུངས་ལྡན་དང་བཅས་པ་དེ་མཚན་ཉིད་དོ། ། ཁ་དོག་ཟིལ་གྱིས་གནོན་པའི་སྐྱེ་མཆེད་གཉིས། དང་པོ་ལ་མཚན་ཉིད་ནི།
དེ་ལ་བརྟེན་ནས་དེ་ལ་དབང་འབྱོར་བས་དབྱིབས་ཟིལ་གྱིས་གནོན་པའི་ཏིང་འཛིན་ཞེས་སོགས་སོ། ། དེ་ལ་དབྱེ་ན། ནང་གཟུགས་སུ་འདུ་ཤེས་པས་ཕྱི་རོལ་གྱི་གཟུགས་ཆུང་ངུ་ལ་ལྟ་བའི་ཟིལ་གནོན་དང༌། ཆེན་པོ་ལ་ལྟ་བའི་ཟིལ་གནོན་དང་གཉིས། ནང་གཟུགས་མེད་པར་འདུ་ཤེས་པས། ཕྱི་རོལ་གྱི་གཟུགས་ཆུང་ངུ་ལ་ལྟ་བ་དང༌། ཆེན་པོ་ལ་ལྟ་བའི་ཟིལ་གནོན་གཉིས་ཏེ་བཞིའོ། ། གཉིས་པ་ལ་མཚན་ཉིད་ནི། དེ་ལ་རྟེན་ནས་རྣལ་འབྱོར་པ་རང་ལ་གཟུགས་མེད་པར་འདུ་ཤེས་པས་ཁ་དོག་ཟིལ་གྱིས་གནོན་པར་ནུས་པའི་ཞེས་སོགས་སོ། ། དེ་ལ་དབྱེ་ན།
སྔོན་པོ་ཟིལ་གྱིས་གནོན་པ་སོགས་བཞིའོ། ། སྡེ་ཚན་བདུན་པ་ལ། བསམ་གཏན་བཞི་པའི་དངོས་གཞིའི་སེམས་ལ་བརྟེན་ནས་གཞན་རྒྱུད་ཀྱི་ཉོན་མོངས་ལ་རྗེས་སུ་བསྲུངས་པའི་ཏིང་ངེ་འཛིན་མཚུངས་ལྡན་དང་བཅས་པ། དེ་ལ་དབྱེ་ན། ཉན་ཐོས་ཀྱི་དང་རང་སངས་རྒྱས་ཀྱི་དང་གཉིས་སོ། ། སྡེ་ཚན་བརྒྱད་པ་སྨོན་པས་ཤེས་པ་ལ་མཚན་ཉིད་ནི། བསམ་གཏན་བཞི་པའི་དངོས་གཞི་ལ་བརྟེན་ནས། ཇི་ལྟར་བསམ་པའི་དོན་དེ་ཉིད་ཤེས་པར་ནུས་པའི་ཏིང་ངེ་འཛིན་ཞེས་སོགས་སོ། ། དབྱེ་ན་ཉན་ཐོས་ཀྱི་དང༌། རང་སངས་རྒྱས་ཀྱི་དང་གཉིས་སོ། །
གསུམ་པ་ལོངས་སྤྱོད་རྫོགས་པའི་སྐུ་ལ་མཚན་ཉིད་ནི། ཁྱད་པར་ལྔ་དང་ལྡན་པའི་སངས་རྒྱས་ཀྱི་གཟུགས་སྐུ་མཐར་ཐུག་ལྔ་ནི། སྐུ་སྟོན་པ། གསུང་བརྗོད་པ། ཐུགས་མཛད་པ་རྒྱུན་མི་ཆད་པ། དེ་དག་ཀུན་ལ་བཏགས་པའི་དངོས་མེད་པ་དང༌། སྣ་ཚོགས་སུ་སྣང་ཡང་དེའི་ངོ་བོར་མེད་པ་དེ། ཇི་སྐད་དུ། བརྗོད་དོན་མཛད་རྒྱུན་མི་ཆད་དང༌། ། མངོན་པར་འདུ་བྱེད་མེད་པ་དང༌། །
དེའི་ངོ་བོར་མི་སྟོན་ལ། ། དེ་ནི་སྣ་ཚོགས་རྣམ་ལྔར་བརྗོད། ། ཅེས་སོ། ། ངེས་པ་ལྔ་ལྡན་གྱི་གཟུགས་སྐུ་མཐར་ཐུག་ཅེས་པ་ལ་རེ་ཞིག་ཁུངས་མེད་པས་བཏང་སྙོམས་སུ་གཞག་གོ ། ལོངས་སྐུའི་ཡོན་ཏན་མཚན་དང་དཔེ་བྱད་གཉིས། གཟུགས་ཕུང་གིས་བསྡུས་པའི་སངས་རྒྱས་ཀྱི་ཡོན་ཏན་གང་ཞིག སྐྱེས་བུ་ཆེན་པོར་མཚོན་པར་བྱེད་པ་དེ། སངས་རྒྱས་ཀྱི་མཚན་གྱི་མཚན་ཉིད་དང༌། དེ་གང་ཞིག སངས་རྒྱས་ཀྱི་སྐུའི་ཆ་མཛེས་པར་བྱེད་པ་དེ་སངས་རྒྱས་ཀྱི་དཔེ་བྱད་ཀྱི་མཚན་ཉིད།
ཡང་ན་སངས་རྒྱས་ཀྱི་སྐུའི་ཆ་མཛེས་པར་བྱེད་པའི་བྱེད་ཆོས་ཀྱི་གཙོ་བོ་དེ་སངས་རྒྱས་ཀྱི་མཚན་དང༌། གཙོ་བོ་དེའི་འཁོར་དུ་བྱུང་བ་དེ་དེའི་དཔེ་བྱད་དོ། ། དེ་ཡང་མཚན་རྣམས་ནི་གཙོ་བོ་ཡིན་པས། རེ་རེའང་ཕྱིན་དྲུག་གི་རྒྱུ་ལས་བྱུང་བར་སྐལ་བཟང་ལས་གསུངས་ལ། དཔེ་བྱད་རྣམས་ནི་འཁོར་ཡིན་པས་རེ་རེ་ལ་རྒྱུ་དྲུག་དྲུག་གི་ངེས་པ་མེད་དོ། ། དེ་ཡང་སྨིན་མཚམས་ཀྱི་མཛོད་སྤུ་ཁ་དོག་དཀར་བ་ནི་སྦྱིན་པའི་འབྲས་བུ་དང༌། གཡས་སུ་འཁྱིལ་བ་ནི་ཚུལ་ཁྲིམས་ཀྱི། ཟིལ་གྱིས་གནོན་པ་ནི་བཟོད་པའི། རང་གི་སར་གནས་པ་ནི་བརྩོན་འགྲུས་ཀྱི། ལེགས་པར་གནས་པ་ནི་བསམ་གཏན་གྱི།
འོད་མཐའ་ཡས་པས་ཁྱབ་པ་ནི་ཤེས་རབ་ཀྱི་འབྲས་བུ་ཡིན་པ་སོགས་གསུངས་ཞིང༌། སོར་མོ་དང་སེན་མོའི་དཔེ་བྱད་དྲུག་ཕྱག་སོར་རིང་བའི་འཁོར་ཡིན་པ་སོགས་རྒྱས་པར་གསུངས་སོ། ། བཞི་པ་སྤྲུལ་སྐུ་ལ་མཚན་ཉིད་ནི། ཁྱད་པར་བཞི་དང་ལྡན་པའི་སངས་རྒྱས་ཀྱི་གཟུགས་སྐུ་མཐར་ཐུག ཁྱད་པར་བཞི་ནི། ཇི་སྐད་དུ། འཇིག་རྟེན་ཞི་བའི་ལམ་ལ་འཇུག་པ་དང༌། ། རབ་ཏུ་སྨིན་དང་ལུང་སྟོན་རྒྱུའི་གཟུགས། ། ཞེས་པ་སྟེ། གདུལ་བྱ་ཐར་པའི་ལམ་ལ་སྦྱོར་བ།
ཐེག་ཆེན་དུ་སྨིན་པར་བྱེད་པ། བྱང་ཆུབ་ཏུ་ལུང་སྟོན་སྟེ། འབྲས་བུའི་ཁྱད་པར་གསུམ་དང༌། རྒྱུའི་ཁྱད་པར་ལོངས་སྐུའི་དབང་གིས་བྱུང་བའོ། ། དབྱེ་ན། དྲི་ཟའི་རྒྱལ་པོ་རབ་དགའ་འདུལ་བའི་དོན་དུ་དྲི་ཟར་སྐྱེ་བ་བཞེས་པ་ལྟ་བུ་བཟོའི་སྤྲུལ་པ་དང༌། སེམས་ཅན་གྱི་དོན་དུ་རི་དྭགས་རུ་རུར་སྐྱེ་བ་བཞེས་པ་ལྟ་བུ་སྐྱེ་བའི་དང༌། ཤཱཀྱ་ཐུབ་པ་ལྟ་བུ་མཆོག་གི་སྤྲུལ་སྐུ་དང་གསུམ་སྟེ། ཇི་སྐད་དུ། བཟོ་དང་སྐྱེ་དང་བྱང་ཆུབ་ཆེ། །
ཞེས་གསུངས་པ་ལྟར་རོ། ། གཉིས་པ་ཡེ་ཤེས་ལ་མཚན་ཉིད། གནས་གྱུར་མཐར་ཐུག་པའི་ཡེ་ཤེས་སོ། ། དབྱེ་ན་མེ་ལོང་ལྟ་བུའི་ཡེ་ཤེས། མཉམ་པ་ཉིད་ཀྱི་ཡེ་ཤེས། སོ་སོར་རྟོག་པའི་ཡེ་ཤེས། བྱ་བ་གྲུབ་པའི་ཡེ་ཤེས་དང་བཞི་ཡིན་ལ། སྐབས་འགའ་ཞིག་ཏུ་ཆོས་ཀྱི་དབྱིངས་ཀྱི་ཡེ་ཤེས་ཞེས་གསུངས་པ་ནི་ངོ་བོ་ཉིད་ཀྱི་སྐུ་ལ་ཡེ་ཤེས་ཀྱི་མིང་གིས་བཏགས་པ་ཡིན་ནོ། ། ཡེ་ཤེས་དང་པོ་ནི། མི་གཡོ་བ་དང་རྟེན་ཡིན་ལ།
གསུམ་པོ་ནི། གཡོ་བ་དང་དེ་ལ་བརྟེན་པ་ཡིན་ནོ། ། དེ་སྐད་དུ་ཡང་མདོ་སྡེ་རྒྱན་ལས། མེ་ལོང་ཡེ་ཤེས་མི་གཡོ་སྟེ། ། ཡེ་ཤེས་གསུམ་ནི་དེ་ལ་བརྟེན། ། ཞེས་སོ། ། ཁྱད་པར་ལྔ་ལྡན་གྱི་ཡེ་ཤེས་གང་ཞིག ལོངས་སྐུ་གཟུགས་བརྙན་གྱི་ཚུལ་དུ་འབྱུང་ཞིང༌། ཡེ་ཤེས་གཞན་གསུམ་གྱི་འབྱུང་གནས་སུ་དམིགས་པ་དེ། ཡེ་ཤེས་དང་པོའི་མཚན་ཉིད།
ཁྱད་པར་ལྔ་ནི། མེ་ལོང་ཡེ་ཤེས་ང་ཡི་མེད། ། ཡོངས་སུ་མ་ཆད་རྟག་ཏུ་ལྡན། ། ཤེས་བྱ་ཀུན་ལ་མ་རྨོངས་པ། ། རྟག་ཏུ་དེ་ལ་མངོན་ཕྱོགས་མིན། ། ཞེས་པ་དང༌། སྒྲ་བཤད་པ་ཡང༌། ཇི་སྐད་དུ། ཡེ་ཤེས་ཀུན་གྱི་རྒྱུ་མཚན་ཕྱིར། ། ཡེ་ཤེས་འབྱུང་གནས་ཆེན་པོ་འདྲ། །
ལོངས་སྤྱོད་རྫོགས་པའི་སངས་རྒྱས་ཉིད། ། ཡེ་ཤེས་གཟུགས་བརྙན་འབྱུང་བའི་ཕྱིར། ། ཞེས་གསུངས་སོ། ། རྒྱུའི་ཁྱད་པར་བདག་གཞན་མཉམ་པ་ཉིད་བསྒོམ་པ་ལས་བྱུང་ཞིང༌། ངོ་བོའི་ཁྱད་པར་མི་གནས་པའི་མྱང་འདས་ལ་ཞུགས་ཤིང༌། མཐུའི་ཁྱད་པར་བྱམས་པ་ཐུགས་རྗེ་ཆེན་པོ་དང་ལྡན་པ་དེ། ཡེ་ཤེས་གཉིས་པའི་མཚན་ཉིད། དེ་སྐད་དུ་ཡང༌། སྒོམ་པ་དག་པ་སེམས་ཅན་ལ། ། མཉམ་པ་ཉིད་ཀྱི་ཡེ་ཤེས་འདོད།
མི་གནས་ཞི་བར་ཞུགས་པ་ནི། ། མཉམ་ཉིད་ཡེ་ཤེས་ཡིན་པར་འདོད། ། དུས་རྣམས་ཀུན་ཏུ་བྱམས་པ་དང༌། ། ཐུགས་རྗེ་ཆེན་པོ་དག་དང་ལྡན། ། ཞེས་གསུངས་སོ། ། ངོ་བོའི་སྒོ་ནས་ཤེས་བྱའི་ཁྱད་པར་མ་འདྲེས་པར་མཁྱེན་ཞིང༌། བྱེད་ལས་ཀྱི་སྒོ་ནས་ཏིང་ངེ་འཛིན་དང་གཟུངས་ཀྱི་བྱེད་ལས་སུ་གྱུར་པ་དེ་ཡེ་ཤེས་གསུམ་པའི་མཚན་ཉིད། ཇི་སྐད་དུ། སོ་སོར་རྟོག་པའི་ཡེ་ཤེས་ནི། ། ཤེས་བྱ་ཀུན་ལ་རྟག་མི་ཐོགས། །
ཏིང་ངེ་འཛིན་དང་གཟུངས་རྣམས་ཀྱི། ། གཏེར་དང་འདྲ་བ་ཁོ་ན་ཡིན། ། ཞེས་སོ། ། འཇིག་རྟེན་གྱི་ཁམས་སྣ་ཚོགས་སུ་སྤྲུལ་པས་སེམས་ཅན་གྱི་དོན་མཛད་པའི་ཡེ་ཤེས་དེ། ཡེ་ཤེས་བཞི་པའི་མཚན་ཉིད། དེ་སྐད་དུ་ཡང༌། བྱ་བ་གྲུབ་པའི་ཡེ་ཤེས་ནི། ། ཁམས་གསུམ་ཀུན་ཏུ་སྣ་ཚོགས་ཤིང༌། ། དཔག་མེད་བསམ་ཡས་སྤྲུལ་པ་ཡི། ། སེམས་ཅན་དོན་ཀུན་བསྒྲུབ་པའོ། །
ཞེས་སོ། ། གཉིས་པ་འཕྲིན་ལས་ལ། ཡེ་ཤེས་ཆོས་སྐུའི་བདག་རྐྱེན་ལ་བརྟེན་ནས་བྱུང་བའི་རྣམ་དཀར་གྱི་བྱ་བ་དེ་སངས་རྒྱས་ཀྱི་འཕྲིན་ལས་ཀྱི་མཚན་ཉིད། དེ་ལ་ས་མཚམས་ཀྱི་སྒོ་ནས་དབྱེ་ན། བྱེད་པ་པོ་ལ་ཡོད་པའི་འཕྲིན་ལས་དང༌། བྱ་བ་ཡུལ་ལ་ཡོད་པའི་འཕྲིན་ལས་གཉིས། དང་པོ་ནི། སངས་རྒྱས་ཀྱི་ཐུགས་རྒྱུད་ལ་ཡོད་ལ། གཉིས་པ་ནི་གདུལ་བྱ་གཞན་རྒྱུད་ལ་ཡོད་དོ། ། ངོ་བོའི་སྒོ་ནས་དབྱེ་ན།
ལྷུན་གྱིས་གྲུབ་པའི་འཕྲིན་ལས་དང༌། རྒྱུན་མི་ཆད་པའི་འཕྲིན་ལས་གཉིས། རྟེན་གྱི་སྒོ་ནས་དབྱེ་ན། གདུལ་བྱ་ལམ་གྱི་རྟེན་ལ་འགོད་པ། གདུལ་བྱ་སློབ་ལམ་ལ་འགོད་པ། ལམ་གྱི་འབྲས་བུ་ལ་འགོད་པ་དང་གསུམ། ཆོས་སྐུའི་བདག་རྐྱེན་ལ་བརྟེན་ནས་གདུལ་བྱ་ངན་སོང་གི་རྟེན་ལས་ལྡོག་ནས་བདེ་འགྲོའི་རྟེན་ལ་འགོད་པའི་བྱ་བ་དེ་དང་པོའི་མཚན་ཉིད། དེ་ལ་བརྟེན་ནས་གདུལ་བྱ་སློབ་ལམ་ལ་འགོད་པ་དེ་གཉིས་པའི་མཚན་ཉིད། དེ་ལ་དབྱེ་ན། གདུལ་བྱ་ཚོགས་ལམ་ལ་འགོད།
སྦྱོར་ལམ་ལ། མཐོང་ལམ་ལ། སྒོམ་ལམ་ལ་འགོད་དང་བཞི། བཞི་པ་ལ། ས་གཉིས་པ་ནས་ལྔ་པའི་བར་ལ་འགོད། དྲུག་པ་ལ་འགོད། བདུན་པ་ལ། བརྒྱད་པ་ལ། དགུ་པ་ལ། བཅུ་པ་ལ་འགོད་པ་སྟེ་དྲུག་གོ །
དྲུག་པ་ལ་ཡང་ས་བཅུ་ཐོབ་མ་ཐག་པ་ལ་འགོད། སྐྱེ་བ་གཅིག་གིས་ཐོགས་པ་ལ་འགོད། སྲིད་པ་ཐ་མ་ལ་འགོད་པ་དང་གསུམ། ས་བཅུ་པ་ཐོབ་མ་ཐག་ཏུ་འོད་ཟེར་ཆེན་པོའི་དབང་བསྐུར་བ་ཐོབ་པས་དེའི་ཚུལ་ལ་གཉིས་ཏེ། སྣང་བས་འཕྲིན་ལས་བསྒྲུབ་པ་དང༌། མཆོད་པས་དབང་བསྐུར་ཐོབ་པ་གཉིས་ཀྱི་དང་པོ་ནི། ས་བཅུ་པ་ཐོབ་མ་ཐག་ཏུ་སྟོང་གསུམ་འབུམ་ཕྲག་བཅུའི་རྒྱ་དང་མཉམ་པའི་པདྨ་རིན་པོ་ཆེ་དུ་མས་སྤྲས་པའི་གདན་ལ་བྱང་སེམས་རང་ཉིད་འདུག་ཅིང༌། དེའི་འཁོར་དུ་སྟོང་གསུམ་འབུམ་ཕྲག་བཅུའི་གདུལ་བྱའི་གྲངས་དང་མཉམ་པའི་པདྨ་ལ་ས་དགུ་པ་མན་ཆད་ཀྱི་བྱང་སེམས་བཞུགས་པས་བསྐོར་ཏེ་འདུག་པར་སྣང་བའོ། ། གཉིས་པ་འཕྲིན་ལས་བསྒྲུབ་པ་ནི་བྱང་སེམས་དེའི་ཞབས་ཀྱི་མཐིལ་གཉིས་དང༌། པུས་མོའི་ལྷ་ང་གཉིས་དང༌།
ལྟེ་བ་དང༌། རྩིབ་ལོག་གཉིས་དང༌། ཕྱག་མཐིལ་གཉིས་ལ་འོད་ཟེར་འབུམ་ཕྲག་བཅུ་བཅུ་སྤྲོས་པས་རིམ་བཞིན་དུ་འགྲོ་བ་ལྔའི་སྡུག་བསྔལ་རྣམས་ཞི་བར་མཛད་དོ། ། ཕྲག་པ་གཉིས་དང༌། མགུལ་གཉིས་དང༌། ཞལ་ནས་འོད་ཟེར་གྲངས་མེད་འབུམ་ཕྲག་བཅུ་བཅུ་སྤྲོས་པས། ཉན་ཐོས་དང་རང་སངས་རྒྱས་དང་བྱང་སེམས་ཀྱི་གནས་སུ་སྣང་བར་བྱས་ནས་ཆོས་སྐུ་ཚད་མེད་པ་ཉེ་བར་སྒྲུབ་པར་བྱེད་དོ། ། གཉིས་པ་ལ་མཆོད་པ་དང་དབང་བསྐུར་བ་གཉིས། དང་པོ་ནི། བྱང་སེམས་དེའི་མཛོད་སྤུ་དང༌།
སྤྱི་གཙུག་ནས་འོད་ཟེར་གྲངས་མེད་པ་འབུམ་ཕྲག་བཅུ་སྤྲོས་པས་ཕྱོགས་བཅུའི་བྱང་ཆུབ་སེམས་དཔའ་དང༌། དེ་བཞིན་གཤེགས་པའི་དཔལ་རྣམས་སྣང་བར་བྱས་ནས་བདུད་ཐམས་ཅད་ཟིལ་གྱིས་གནོན་པ་དང༌། དེ་བཞིན་གཤེགས་པ་མཆོད་པ་དང༌། སེམས་ཅན་གྱི་དོན་བྱེད་དོ། ། གཉིས་པ་ནི། རྒྱལ་བ་སྲས་དང་བཅས་པ་དེ་དག་གིས། བྱང་སེམས་དེ་དབང་བསྐུར་བའི་དུས་ལ་བབ་པར་གཟིགས་ནས། དེ་བཞིན་གཤེགས་པ་རྣམས་ཀྱི་མཛོད་སྤུ་ནས་ཐམས་ཅད་མཁྱེན་པའི་མངོན་ཤེས་དང་ལྡན་པ་ཞེས་བྱ་བའི་འོད་ཟེར་གྲངས་མེད་པ་འབུམ་ཕྲག་བཅུ་དང་བཅས་པ་བྱུང་སྟེ་འཇིག་རྟེན་གྱི་ཁམས་སྣང་བར་བྱས། བདུད་ཐམས་ཅད་ཟིལ་གྱིས་མནན་ནས་བྱང་སེམས་དེའི་སྤྱི་བོར་ཐིམ་ཞིང་འཁོར་གྱི་འོད་ཟེར་རྣམས་ཀྱང་འཁོར་རྣམས་ཀྱི་སྤྱི་བོར་ཐིམ་མོ། ། ཕྱོགས་བཅུ་ནས་ས་དགུ་པ་མན་ཆད་ཀྱི་བྱང་སེམས་མཐའ་ཡས་པ་འོངས་ཏེ།
བྱང་སེམས་དེ་ལ་བལྟ་བ་དང༌། མཆོད་པ་དང༌། ཏིང་ངེ་འཛིན་སྟོང་ཕྲག་བཅུ་བཅུ་ལ་སྙོམས་པར་འཇུག་པར་བྱེད། བྱང་སེམས་དབང་བསྐུར་ཐོབ་པ་རྣམས་ཀྱི་དཔལ་གྱི་བེའུ་དང༌། རྡོ་རྗེ་དང༌། བཀྲ་ཤིས་རྣམས་ལས། བདུད་ཀྱི་དགྲ་ལས་རྣམ་པར་རྒྱལ་བ་ཞེས་བྱ་བའི་འོད་ཟེར། འཁོར་འོད་ཟེར་གྲངས་མེད་པ་འབུམ་ཕྲག་བཅུ་བཅུ་དང་བཅས་པ་བྱུང་སྟེ། ཕྱོགས་བཅུ་ཐམས་ཅད་སྣང་བར་བྱས། ཆོ་འཕྲུལ་མུ་མེད་པ་བསྟན།
བདུད་ཐམས་ཅད་ཟིལ་གྱིས་མནན། བྱང་སེམས་དེའི་དཔལ་གྱི་བེའུ་དང༌། རྡོ་རྗེ་དང༌། བཀྲ་ཤིས་རྣམས་སུ་ཐིམ་པས་བྱང་སེམས་དེའི་མཐུ་དང༌། སྟོབས་དང༌། ཤེས་རབ་དང༌། གཟི་བརྗིད་དང༌། འཕྲིན་ལས་ཕུན་སུམ་ཚོགས་པར་བྱེད་ཅིང༌། རྣམ་པར་འཕེལ་བར་བྱེད་དོ། ། དེ་ལྟར་གཞུང་གཞན་ལུང་གི་མཐའ་ཆོད་ཅིང༌། །
གཞུང་འདིའི་ཚིག་དོན་གསལ་ལ་ཚིག་ཟུར་ཕྱིན། ། བརྗོད་བྱའི་དོན་རྣམས་ཡིད་ཆེས་ལུང་དང་འགྲོགས། ། རྗོད་བྱེད་སྒྲིག་ལེགས་མཁས་པ་མགུ་བྱེད་འདི། ། མདོ་དང་འདུལ་བའི་ཆུ་བོ་མང་འདུས་ཤིང༌། ། རྒྱ་ཆེན་མངོན་པའི་ཆུ་ཀླུང་འབུམ་ཕྲག་གིས། ། བློ་གསལ་མང་པོའི་རེ་བ་སྐོང་བའི་ཕྱིར། ། སྡེ་སྣོད་གསུམ་གྱི་ལུང་དོན་རྒྱ་མཚོ་ཡིན། ། དེ་ལས་བྱུང་བའི་དགེ་ཚོགས་རྒྱུན་གསུམ་པ། ། སྲིད་ཞིར་འདུན་པའི་རྙོག་པ་དང་བྲལ་འདིས། ། མཐའ་ཡས་འགྲོ་བའི་སྒྲོད་པ་ཀུན་ཁྲིད་ནས། །
ཀུན་མཁྱེན་རྒྱལ་བའི་མཚོ་ཆེན་དེར་བསྒྲོད་ཤོག ། ཚེ་འདིའི་ཉིན་བྱེད་འཆི་བདག་མུན་ནག་གིས། ། རྣམ་པར་ཟོས་ཚེ་ཡིད་ཀྱི་ནམ་མཁའ་ལ། ། བྱམས་མགོན་ཐུགས་རྗེའི་འོད་དཀར་སྣང་བ་ཡིས། ། དགའ་ལྡན་བགྲོད་པའི་ལམ་བཟང་དེར་གསལ་མཛོད། ། དེ་ནས་རྗེ་བཙུན་ཞབས་ལ་འདུན་པ་དང༌། ། རྣམ་དཀར་སྨོན་ལམ་རྐྱེན་གྱིས་མཚམས་སྦྱར་ནས། ། ཚུལ་ཁྲིམས་དག་པའི་ཡིད་ཀྱི་གཞོན་ནུ་གང༌། ། མ་ཕམ་རྒྱལ་བའི་ཞབས་དྲུང་དེར་བགྲོད་ཤོག ། གནས་དེར་བཅོམ་ལྡན་ཞལ་གྱི་བདུད་རྩིའི་རྒྱུན། །
ལེགས་པར་འཐུངས་ཤིང་ཆོས་ལ་བཟོད་ཐོབ་ནས། ། རྒྱལ་བའི་སྲས་ཀྱི་རྣམ་ཐར་རྒྱ་ཆེན་གྱིས། ། མཐའ་ཡས་འགྲོ་བའི་དོན་ལ་བརྩོན་པར་ཤོག ། མང་ཐོས་མཚོ་ནས་རྣམ་དཔྱོད་ཁྱབ་འཇུག་གིས། ། སྟོན་པའི་ལེགས་བཤད་འོད་དཀར་སྤྲོ་བྱེད་འདི། ། ཕྲ་དོག་དུས་སེམས་ནམ་ཡང་མི་སྒྲིབ་པར། ། བློ་གསལ་བདེ་འབྱུང་གཙུག་ན་གསལ་གྱུར་ཅིག ། དིང་སང་འདི་ན་མཁས་འདོད་ཆུ་བྱའི་ཚོགས། ། ཆོས་བརྒྱད་སྨི་རྒྱུའི་ཆུ་གཏེར་ཉམས་དགའ་བ། ། ཚིག་ཟོལ་སྒྱུ་མའི་རླབས་འཕྲེང་གཡོ་གང་དེ། །
སྲེད་པའི་ཞགས་པས་བཅིངས་པ་མང་མཐོང་ནས། ། རྣམ་དཔྱོད་གཤོག་ཡངས་རབ་རྒྱས་ངང་པའི་དབང༌། ། བློ་གསལ་མང་པོའི་འཁོར་དང་ལྷན་ཅིག་ཏུ། ། གསུང་རབ་རྒྱ་མཚོའི་དེ་ཉིད་འཚོལ་བ་ལ། ། ཕྱི་ནང་རྐྱེན་གྱིས་གེགས་བྱེད་མ་གྱུར་ཅིག ། ཅེས་ཤེས་རབ་ཀྱི་ཕ་རོལ་ཏུ་ཕྱིན་པའི་མདོ་དང་མངོན་པར་རྟོགས་པའི་རྒྱན་འགྲེལ་པ་དང་བཅས་པའི་ལུས་དང་ཡན་ལག་རྒྱས་པར་བཤད་པ་ལུང་དོན་རྒྱ་མཚོ་ཞེས་བྱ་བ་འདི་ནི། ཐམས་ཅད་མཁྱེན་པ་རོང་སྟོན་ཆོས་རྗེས་རྣམ་པར་བཤད་པ་ཚིག་དོན་རབ་ཏུ་གསལ་བའི་རྗེས་སུ་འབྲངས། བདག་དང་སྐལ་བ་མཉམ་པའི་སྐྱེ་བོ་འགའ་ཞིག་ལ་ཕན་པར་གྱུར་ཅིག་སྙམ་དུ་བསམ་ནས། དབུ་རུ་བྱང་ཕྱོགས་ཀྱི་རྒྱུད་དུ་བྱུང་བའི་ཐོས་པ་འཛིན་པའི་དགེ་སློང༌། དཔལ་ཤཱཀྱ་མཆོག་ལྡན་དྲི་མེད་ལེགས་པའི་བློ་གྲོས་ཀྱིས་མཁས་པའི་བསྟི་གནས་གསང་ནེའུ་ཐོག་ལེགས་པར་བཤད་པའི་སྒྲ་དབྱངས་སྒྲོགས་པའི་དགའ་ཚལ་དུ་སྦྱར་བ་ཡིན་ནོ། །
དགེའོ། ། བཀྲ་ཤིས།། །། ༈ བལ་ཡུལ་མཆོད་རྟེན་རིན་པོ་ཆེ་བྱ་རུང་ཁ་ཤོར་གྱི་ཉེ་འགྲམ་རྒྱལ་ཡོངས་ས་ཆེན་ཞེས་པ་གློག་ཀླད་དཔར་ཁང་ལས། བདེར་གཤེགས་༧སྐྱབས་རྗེ་བཅོ་བརྒྱད་ཁྲི་ཆེན་རྡོ་རྗེ་འཆང་མཆོག་གི་ཐུགས་དགོངས་རྫོགས་ཆེད། སྐྱབས་འོག་པ་ཚར་གྲྭ་གུ་རུས་གློག་ཀླད་ཕྱག་དེབ་ཆེད་འགྲེམ་སྤེལ་ཞུས་པའི་དགེ་འབྲས་སངས་རྒྱས་ཞིང་དུ་བསྔོའོ།། །།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
