གསུང་འབུམ། ཤཱཀྱ་མཆོག་ལྡན།
པོད ༥༣
དབུ་མ་རྣམ་པར་ངེས་པའི་ཆོས་ཀྱི་བང་མཛོད་ལུང་དང་རིགས་པའི་རྒྱ་མཚོ་ཞེས་བྱ་བའི་ལེའུ་དང་པོ།
༼ཕ༽ ༄༅། །དབུ་མ་རྣམ་པར་ངེས་པའི་ཆོས་ཀྱི་བང་མཛོད་ལུང་དང་རིགས་པའི་རྒྱ་མཚོ་ཞེས་བྱ་བའི་ལེའུ་དང་པོ་བཞུགས་སོ།། ན་མོ་མཉྫུ་ཤྲཱི་ཡེ། ཐེག་པ་ཆེན་པོ་དབུ་མ་རྣམ་པར་ངེས་པའི་བང་མཛོད་ལུང་དང་རིགས་པའི་རྒྱ་མཚོ་ཞེས་བྱ་བ། དཔལ་ལྡན་སྲིད་གསུམ་ཉིན་མོར་བྱེད་པའི་མངའ་མདངས་གང་བའི་ལང་ཚོ་ཅན་དེ་བརྒྱ་བྱིན་གཙུག་གི་ནོར་བུའི་ཁྲི་ལ་ནམ་ཡང་བསྟི། ། མེས་པོའི་སྙིང་ལ་ཉེར་སིམ་བྱེད་པའི་གསུང་གི་རྔ་ཆེན་དེས་ནི་འཕྲོག་བྱེད་སྙིང་ལ་རྟག་པར་ཞུགས་པའི་ཟུག་རྔུ་དྲུངས་ནས་ཕྱུང༌། ། པ་སངས་སློབ་མས་རིང་ནས་མ་ཐོབ་བརྗོད་བྲལ་ཐུགས་ཀྱི་ཉིང་ཁུ་དེ་ཡང་བརྗོད་མེད་གསུང་གིས་ཡང་ཡང་འདོམས་པའི་ཞལ་གྱི་སྒོ། ། བདུད་རྩིའི་འབབ་སྟེགས་ཅན་ཁྱོད་རྒྱ་མཚོ་ཇི་བཞིན་རབ་གང་ལྷ་ཡི་རྔ་བཞིན་ལེགས་འདོམས་ཉིན་མོར་བྱེད་པ་ཇི་བཞིན་ངང་གིས་འཆར། ། ཀུན་དང་མཐུན་པའི་གསུང་དབྱངས་སྙན་པོ་ཡིས། ། འཇིག་རྟེན་ཐམས་ཅད་ཐོག་མར་འདུན་མཛད་ནས། །
གཞན་ལ་མེད་པའི་བདུད་རྩིའི་སྒོ་བརྒྱ་པོ། ། དབྱེ་མཛད་སྟོན་པ་དེ་ཕྱག་བགྱི་འོ། ། ལུས་མེད་ཀྱིས་བསྟན་ལམ་དུ་མི་འཇུག་པ། ། དེ་དག་ཀུན་གྱི་སྙིང་ལ་རྗེས་ཞུགས་ནས། ། ཆོས་ཀྱི་ཡིན་ལུགས་ཇི་བཞིན་སྟོན་མཁས་པ། ། བརྩེ་ཆེན་འཇམ་པའི་དཔལ་གྱིས་བདག་ཟུངས་ཤིག ། ཚངས་སོགས་སྨྲ་མཁས་བསྟན་བཅོས་ཀྱི། ། རི་མོ་འགོད་མཁས་གཞན་དག་ལ། ། མེད་པའི་ཆོས་ཀྱི་ཕྱག་རྒྱ་ནི། ། རབ་བཙན་བཞི་པོ་དེར་ཕྱག་བྱ། །
སྤྲོས་པའི་ཚོགས་ལ་ཀུན་ནས་མི་གཟིགས་ཤིང༌། ། མཐར་འཛིན་ལམ་དུ་ནམ་ཡང་མི་གཤེགས་པར། ། རྟག་ཏུ་དབུ་མའི་རྒྱ་མཚོར་ངལ་བསོ་བའི། ། རྒྱལ་བ་གཉིས་པ་དེ་ལ་ཕྱག་འཚལ་ལོ། ། དེ་ལས་བྱོན་པའི་ཕྲིན་ལས་ཆུ་བོ་བརྒྱས། ། གང་ཐུགས་འཁོར་ཡུག་ཡངས་པར་གནས་བཅས་ནས། ། ས་གསུམ་འགྲོ་བའི་འཕོངས་པ་སེལ་བརྩོན་པ། ། བརྒྱུད་པའི་བཤེས་གཉེན་ཀུན་ལ་ཕྱག་བྱ་འོ། ། སྙན་གྲགས་ཆུ་བོས་ཕྱོགས་བརྒྱར་དྲངས་གྱུར་ཀྱང༌། ། ལུང་དང་རྟོགས་པའི་ཆུ་ཆེན་བཞིས་བཏུད་པས། །
ཕྲིན་ལས་ཆར་ཆེན་ངང་གིས་འབེབས་གྱུར་པ། ། བརྩེ་ཆེན་དགེ་བའི་བཤེས་དེས་མགོན་མཛོད་ཅིག ། ཨེ་མ་སྣ་ཚོགས་རྟོག་པའི་ཚོན་བརྒྱས་རྣམ་པར་བཀྲ་བའི་ཡིད་ཀྱི་རོལ་རྩེད་མཁན་གང་དེ། ། རང་གི་སྤྲུལ་པའི་ངོ་མཚར་སྒྱུ་མའི་དེ་ཉིད་མ་ཤེས་རྣམ་རོལ་དེ་ལ་ཆེར་སྲེད་པས། ། ཉིན་དང་ཉིན་ལ་རྣམ་པར་གཡེངས་ནས་རྟག་ཏུ་ནང་གི་དེ་ཉིད་སེམས་པའི་སྐབས་བྲལ་བ། ། ཡང་ཡང་བསམས་ནས་རང་གི་སྙིང་ལ་བག་ཡོད་བྱ་ཕྱིར་བདུད་རྩིའི་སྒོ་བརྒྱ་རྣམ་པར་དབྱེ། ། རིག་གནས་གཞན་ལ་བལྟ་བའི་བློ་མིག་གིས། ། ངོ་མཚར་ཡིད་འོང་ལྟད་མོས་ཚིམ་བྱས་ནས། ། རྒྱལ་བའི་ཐུགས་ལས་གཞན་དུ་མ་འཁྲུངས་པའི་དེ་ཉིད་ཚོལ་ལ་དེང་འདིར་གཞོལ་བར་བྱ། ། གང་དག་དངོས་པོར་སྨྲ་བ་ཡིས། །
རྣམ་བརྟགས་རྟོག་གེའི་རིགས་པ་ལ། ། དམ་པོར་ཞེན་ནས་ཟླ་བའི་ལུགས། ། ཐུན་མོང་མིན་པར་འཆད་ཟེར་བ། ། དེ་ཡིས་དེ་དོན་མི་ཤེས་པར། ། མཐོང་ནས་ལུང་དང་རིགས་པའི་གནས། ། གཟུ་བོའི་བློ་ཡིས་འདིར་འཆད་ཀྱི། ། ཆགས་དང་སྡང་བས་མ་ཡིན་ནོ། ། ཞེས་མཆོད་པར་བརྗོད་ཅིང་རྩོམ་པར་དམ་བཅའ་བ་སྔོན་དུ་བཏང་ནས། འདིར་གང་བཤད་པར་བྱ་བའི་ཆོས་ནི། རང་རེའི་སྟོན་པ་ཐུགས་རྗེ་ཆེན་པོ་ཅན་དེའི་བསྟན་པའི་ཉིང་ཁུ།
རྒྱལ་བ་གཉིས་པ་ཀླུ་སྒྲུབ་ཞབས་ཀྱིས་གང་དུ་བཀྲལ་བ་དེ་ཉིད་ཡིན་ནོ། ། བྱེད་པ་པོ་གང་གིས་འཆད་ན། ཡིད་ཆེས་པའི་ལུང་དང༌། དཔྱད་པས་རྣམ་པར་དག་པའི་རིགས་པ་དང༌། གངས་ཅན་གྱི་ལྗོངས་སུ་སྔོན་བྱོན་པའི་སྐྱེས་ཆེན་དམ་པ་དག་གི་བཤད་སྲོལ་གྱིས་སོ། ། གང་ལ་བརྟེན་ནས་འཆད་ན། བདག་ཉིད་ཆེན་པོ་ཡབ་སྲས་གཉིས་ཀྱི་གཞུང་དང༌། ཐལ་རང་དུ་གྲགས་པའི་འགྲེལ་པ་དྲི་མ་མེད་པ་དག་ལ་བརྟེན་ནས་སོ། ། ཆེད་དུ་བྱ་བ་གང་གི་ཕྱིར་དུ་འཆད་ན། རང་ཉིད་ཟབ་མོའི་དེ་ཁོ་ན་ཉིད་འཚོལ་བ་ལ་སེམས་གཞོལ་བ་དང༌།
གངས་ཅན་གྱི་ལྗོངས་སུ་ཕྱིས་བྱོན་པའི་ཆེན་པོར་གྲགས་པ་དག་གིས་དབུ་མ་ཐལ་འགྱུར་བའི་ཐུན་མོང་མ་ཡིན་པའི་ལུགས་སུ་སྒྲོ་བཏགས་པ་དེ་ཉིད་དེའི་ལུགས་མ་ཡིན་པར་བསྟན་པའི་ཕྱིར་དང༌། རང་དང་སྐལ་བ་མཉམ་པའི་ཕྱི་མའི་དུས་ཀྱི་སྐྱེ་བོ་འགའ་ཞིག་ལ་ཕན་པར་གྱུར་ཅིག་པའི་བསམ་པ་ཉེ་བར་བཞག་ནས་སོ། ། དེ་ལྟར་བཤད་པའི་མཐར་ཐུག་གི་གྲུབ་དོན་ཤིང་རྟ་ཆེན་པོ་སུ་ཞིག་གི་ལུགས་དང་མཐུན་པར་གྲུབ་ན། མཚན་འཛིན་གྱི་འཁྲུལ་པ་གཏིང་ནས་ཞིག་པས་ཀླུ་སྒྲུབ་ཞབས་ཀྱི་དགོངས་པ་འགྲེལ་པ་ལ་དོ་ཟླ་མེད་པ་མཚན་བརྗོད་པར་དཀའ་བ་བསྙེངས་བྲལ་ཟླ་བ་གྲགས་པའི་ཞབས་ཀྱི་བཞེད་གཞུང་ཇི་ལྟ་བ་བཞིན་དུའོ། ། དེ་ལྟ་བུའི་བརྗོད་བྱ་དང་དགོས་པ་དེ་ཡང་འཆད་པར་འགྱུར་བའི་བསྟན་བཅོས་འདི་ལ་གནས་སོ་ཞེས་རྣམ་དབྱེ་བདུན་གྱི་སྒོ་ནས་ཐོག་མར་བྱ་བ་དག་བརྗོད་ཟིན་ནས། དགོས་སོགས་དེ་དང་ལྡན་པའི་བསྟན་བཅོས་དེ་ཡང་དོན་རྣམ་པ་གསུམ་གྱིས་བཤད་པར་བྱ་སྟེ། རྗོད་བྱེད་གཞུང་གི་དབུ་མ་ཇི་ལྟར་གསུངས་པའི་ཚུལ། བརྗོད་བྱ་དོན་གྱི་དབུ་མ་རྒྱས་པར་གཏན་ལ་ཕབ། བརྗོད་བྲལ་གྱི་དབུ་མ་ཤེས་པའི་ཕན་ཡོན་བསྟན་པས་མཇུག་བསྡུ་བའོ། ། དང་པོ་ལ།
སྟོན་པས་ཆོས་ཀྱི་འཁོར་ལོ་རིམ་པ་གསུམ་ཇི་ལྟར་བསྐོར་བའི་ཚུལ། དེ་དག་ལ་མགོན་པོ་ཀླུ་སྒྲུབ་ཀྱིས་ངེས་པའི་དོན་དུ་བཀྲལ་བའི་དོན་ངོས་བཟུང༌། ཀླུ་སྒྲུབ་ཀྱི་དགོངས་པ་འགྲེལ་བའི་སྲོལ་འབྱེད་ཇི་ལྟར་བྱུང་ཚུལ་ལོ། ། དང་པོ་ལ། མདོ་སྡེ་དགོངས་འགྲེལ་ལས་འབྱུང་བ་དང༌། འཕགས་པ་གཟུངས་ཀྱི་དབང་ཕྱུག་རྒྱལ་པོས་ཞུས་པའི་མདོ་ལས་འབྱུང་བ་དང༌། འཕགས་པ་ཡབ་སྲས་ཀྱི་གཞུང་ལས་གསུངས་པ་རྣམས་སོ། ། དང་པོ་ནི། སློབ་དཔོན་འཕགས་པ་ཐོགས་མེད་ཀྱིས་རྣམ་པར་གཏན་ལ་དབབ་པ་བསྡུ་བར་དགོངས་འགྲེལ་གྱི་དོན་དམ་རྣམ་པར་ངེས་པའི་ལེའུ་རྒྱས་པར་དྲངས་ནས་དྲངས་ངེས་ཀྱི་ཚུལ་རྒྱས་པར་གཏན་ལ་ཕབ་པ་དེ་ཉིད་ཡིན་ལ། དེ་ལ་ཡང༌།
གཞན་གྱིས་བརྟགས་པའི་མཐའ་འགོག་པའི་ཚུལ་དང༌། རང་ལུགས་ཀྱི་འཐད་པ་ཇི་ལྟར་འཇོག་པའི་ཚུལ། རྒྱ་ཆེར་གཞན་དུ་བསྟན་ཟིན་པས་ཡང་འདིར་མི་སྤྲོའོ། ། གཉིས་པ་ནི། ཇི་སྐད་དུ། ཐེག་པ་ཆེན་པོ་རྒྱུད་བླ་མར། མི་རྟག་སྡུག་བསྔལ་བདག་མེད་དང༌། ། ཞི་བའི་སྒྲ་ཡི་ཐབས་མཁྱེན་པ། ། སེམས་ཅན་སྲིད་གསུམ་སྐྱོ་བསྐྱེད་ནས། ། མྱ་ངན་འདས་ལ་རབ་འཇུག་མཛད། །
ཞི་བའི་ལམ་ལ་རབ་ཞུགས་པ། ། མྱ་ངན་འདས་ཐོབ་འདུ་ཤེས་ཅན། ། དམ་ཆོས་པདྨ་དཀར་ལ་སོགས། ། ཆོས་ཀྱི་དེ་ཉིད་བསྟན་པ་ཡིས། ། དེ་དག་སྔར་འཛིན་ལས་བཟློག་སྟེ། ། ཐབས་དང་ཤེས་རབ་ཡོངས་གཟུང་བས། ། ཐེག་པ་མཆོག་ལ་སྨིན་མཛད་དེ། ། བྱང་ཆུབ་མཆོག་ཏུ་ལུང་སྟོན་ཏོ། ། ཞེས་གསུངས་པ་དེས་མདོ་དེའི་དགོངས་པ་ཉེ་བར་བསྡུས་ཏེ་བཤད་པ་ཡིན་ལ། དེའི་དོན་ཡང་འཁོར་ལོ་དང་པོར་ཆོས་ཀྱི་སྡོམ་བཞི་དང༌།
འཁོར་ལོ་གཉིས་པར་རྣམ་པར་ཐར་པའི་སྒོ་གསུམ་དང༌། འཁོར་ལོ་གསུམ་པར་བདེ་བར་གཤེགས་པའི་སྙིང་པོ་སྟོན་པར་གསུངས་ཤིང༌། འཁོར་ལོ་ཐ་མ་ཉིད་ངེས་དོན་གྱི་འཁོར་ལོ་ཡིན་པར་གསུངས་སོ། ། མདོ་དེ་དང་བསྟན་བཅོས་དེའི་དགོངས་པ་ལྟར་ན། འཁོར་ལོ་བར་པར་ནི་སྤྲོས་པའི་མཐའ་ཐམས་ཅད་བཀག་ཙམ་གྱི་མེད་པར་དགག་པ་དེ་ཉིད་བསྟན་ལ། དེ་ཡང་གནས་སྐབས་ཀྱི་ངེས་དོན་ཡིན་ཞིང༌། འཁོར་ལོ་ཐ་མར་ནི་དེ་ལྟར་བཀག་པས་ཁྱད་པར་དུ་བྱས་པའི་སེམས་རང་བཞིན་གྱིས་འོད་གསལ་བ་དེ་ཉིད་བསྟན་བྱའི་གཙོ་བོ་ཡིན་ལ། དེ་ཉིད་ལ་ངེས་པའི་དོན་མཐར་ཐུག་པ་དང༌། དེ་བཞིན་གཤེགས་པའི་ཆོས་ཉིད་དང༌། བདེ་བར་གཤེགས་པའི་སྙིང་པོ་ཞེས་གསུངས་སོ། །
གསུམ་པ་ནི། ཇི་སྐད་དུ། སློབ་དཔོན་འཕགས་པ་ལྷས། བསོད་ནམས་མིན་པ་དང་པོར་བཟློག ། བར་དུ་བདག་ནི་བཟློག་པ་དང༌། ། ཐ་མར་ལྟ་ཞིག་ཀུན་བཟློག་པ། ། གང་གིས་ཤེས་དེ་མཁས་པ་ཡིན། ། ཞེས་གསུངས་པ་དེ་ནི་མགོན་པོ་ཀླུ་སྒྲུབ་ཀྱིས་ཇི་ལྟར་བཞེད་པའི་འཁོར་ལོ་གསུམ་གྱི་རིམ་པ་བསྟན་པ་ཡིན་ཏེ། ཇི་སྐད་དུ། རིན་པོ་ཆེ་ཕྲེང་བ་ལས།
བརྡ་སྤྲོད་པ་དག་ཇི་ལྟ་བུར། ། ཡི་གེ་ཕྱི་མོ་ཀློག་འཇུག་ལྟར། ། དེ་བཞིན་སངས་རྒྱས་སེམས་ཅན་ལ། ། ཇི་ཙམ་བཟོད་པའི་ཆོས་སྟོན་ཏོ། ། ཁ་ཅིག་ལ་ནི་སྡིག་པ་ལས། ། རྣམ་པར་བཟློག་ཕྱིར་ཆོས་སྟོན་ཏོ། ། ཁ་ཅིག་བསོད་ནམས་འགྲུབ་བྱའི་ཕྱིར། ། ཁ་ཅིག་ལ་ནི་གཉིས་བརྟེན་པ། ། ཁ་ཅིག་ལ་ནི་གཉིས་མི་བརྟེན། ། ཟབ་མོ་འཁུ་འཕྲིགས་ཅན་འཇིགས་པ། །
སྟོང་ཉིད་སྙིང་རྗེའི་སྙིང་པོ་ཅན། ། བྱང་ཆུབ་སྒྲུབ་པ་ཁ་ཅིག་ལའོ། ། ཞེས་གསུངས་པ་དང༌། དབུ་མའི་རྩ་བ་ལས། བདག་གོ་ཞེས་ཀྱང་བཏགས་གྱུར་ཅིང༌། ། བདག་མེད་ཅེས་ཀྱང་བསྟན་པར་གྱུར། ། སངས་རྒྱས་རྣམས་ཀྱིས་བདག་དང་ནི། ། བདག་མེད་འགའ་མེད་ཅེས་ཀྱང་བསྟན། ། ཞེས་དང༌། ཡང་དེ་ཉིད་ལས།
ཐམས་ཅད་ཡང་དག་ཡང་དག་མིན། ། ཡང་དག་ཡང་དག་མ་ཡིན་ཉིད། ། ཡང་དག་མིན་མིན་ཡང་དག་མིན། ། དེ་ནི་སངས་རྒྱས་རྗེས་བསྟན་པའོ། ། ཞེས་གསུངས་པ་དང༌། དེའི་སྔ་འགྲེལ་དུ་ཟླ་བའི་ཞབས་ཀྱིས། འདིར་སངས་རྒྱས་བཅོམ་ལྡན་འདས་རྣམས་ཀྱི་དེ་ཁོ་ན་ཉིད་ཀྱི་བདུད་རྩི་ལ་འཇུག་པའི་བསྟན་པའི་རིམ་པ་ནི། འདི་ཡིན་པར་ཤེས་པར་བྱ་སྟེ། ཞེས་གསུངས་པས་སོ། ། དེ་ལྟར་བཤད་པ་རྣམས་ཀྱི་གྲུབ་པའི་དོན་ནི་སྤྲོས་པའི་མཐའ་ཐམས་ཅད་བཀག་པའི་མེད་པར་དགག་པ་དེ་ཉིད་ངེས་པའི་དོན་མཐར་ཐུག་པ་དང༌།
འཁོར་ལོ་ཐ་མའི་བསྟན་བྱའི་གཙོ་བོ་ཡིན་ནོ། ། ཞེས་བྱ་བ་འདི་ངེས་པ་ཡིན་ནོ། ། དེ་ལ་འདི་སྙམ་དུ། འཁོར་ལོ་གསུམ་གྱི་རྣམ་པར་བཞག་པ་བཤད་མ་ཐག་པ་དེ་ནི་དགོངས་འགྲེལ་ལས་འབྱུང་བ་དང་མི་མཐུན་པས་ཆོས་འཁོར་གསུམ་གྱི་རྣམ་གཞག་འཆད་པ་མ་ཡིན་གྱི། སྤྱིར་རྒྱལ་བས་ཆོས་སྟོན་པའི་རིམ་པ་གསུམ་བྱུང་བ་དེ་བཤད་པ་ཡིན་ནོ། ། སྙམ་དུ་སེམས་པ་དེ་ནི་ཡང་དག་པ་མ་ཡིན་ཏེ། རྒྱལ་བས་ཆོས་སྟོན་ཚུལ་གྱི་ཐེམ་སྐས་མི་འདྲ་བ་གསུམ་བྱུང་བ་དེ་ཉིད་ལ་འཁོར་ལོ་གསུམ་གྱི་ཐ་སྙད་འདོགས་པ་མ་ཡིན་ན། འཁོར་ལོ་གསུམ་གྱི་འཇོག་མཚམས་མི་རྙེད་པའི་ཕྱིར་དང༌། དགོངས་འགྲེལ་ལས་འབྱུང་བ་དང༌། མི་མཐུན་པ་ཙམ་གྱིས་རྣམ་གཞག་དེ་འཇོག་པར་ནུས་པ་མ་ཡིན་ན།
དེ་བཞིན་གཤེགས་པའི་ཐུགས་རྗེ་ཆེན་པོ་བསྟན་པའི་མདོ་ལས། ཁམས་ཀྱི་དྲི་མ་སྦྱོང་ཚུལ་གསུམ་གསུངས་པ་དེས་ཀྱང༌། འཁོར་ལོ་གསུམ་གྱི་རྣམ་གཞག་མ་བསྟན་པར་ཐལ་བའི་ཕྱིར་དང༌། དེ་ཡང༌། དེ་ལྟ་ན། རྒྱུད་བླ་མར། མཆོག་གི་སྤྲུལ་པའི་སྐུས་ཆོས་ཀྱི་འཁོར་ལོ་ཇི་ལྟར་བསྐོར་བའི་ཚུལ་འཆད་པ་ན། འཇིག་རྟེན་ཞི་བའི་ལམ་ལ་འཇུག་པ་དང༌། རབ་ཏུ་སྨིན་དང་ལུང་སྟོན། ཞེས་གསུངས་པ་དེས་དོན་ཅི་ཞིག་བསྟན་པ་ཡིན།
ཁྱེད་ཀྱིས་སྨྲ་དགོས་པའི་ཕྱིར་རོ། ། དགོངས་འགྲེལ་ལས་གསུངས་པ་ཁོ་ན་དང༌། མཐུན་པར་དེའི་རྣམ་གཞག་འཆད་དགོས་ན། ཉན་ཐོས་ཀྱི་ཐེག་པ་ལ་ཡང་དག་པར་ཞུགས་པ་རྣམས་ལ་ངེས་དོན་མཐར་ཐུག་མ་གསུངས་པར་ཐལ་བ་དང༌། བདེན་བཞིའི་ཆོས་འཁོར་གྱི་ནང་ན་ངེས་དོན་མཐར་ཐུག་མེད་པར་ཐལ་བ་དང༌། སྟོན་པས་སྐུ་ཚེའི་སྟོད་ལ་ཐེག་པ་ཆེན་པོའི་ཆོས་མ་གསུངས་པར་ཐལ་བ་རྣམས་འཇུག་ལ། དེ་ཡང་འདོད་ན་ནི། ཟླ་བའི་ཞབས་ཀྱིས་ཉན་རང་ལ་ཆོས་ཀྱི་བདག་མེད་རྟོགས་པ་ཡོད་པའི་ཤེས་བྱེད་དུ་ལུང་དྲངས་པ་རྣམས་དང་འགལ་བར་ངེས་སོ། ། དེའི་འཐད་པ་ཡང༌། བདེན་པ་བཞིའི་ཆོས་འཁོར་བསྐོར་བ་ན།
རྒྱུན་དུ་ཞུགས་པ་ནས་དགྲ་བཅོམ་པའི་བར་མངོན་དུ་བྱས་པ་གྲངས་མེད་པ་ཞིག་ཡོད་པར་གསུངས་པ་དང༌། ཁྱད་པར་ཀུན་ཤེས་ཀཽ་ཌི་ནྱ་ལ་བདེན་བཞི་ལན་གསུམ་དུ་བཟླས་པས་མཐོང་ལམ་སྐྱེས་པར་བཤད་པ་དེར་ཆོས་ཀྱི་བདག་མེད་བསྟན་པ་མེད་ན། ཟླ་བ་གྲགས་པའི་ལུགས་ཁོ་ནས་ཀླུ་སྒྲུབ་ཞབས་ཀྱི་དགོངས་པ་འཆད་ནུས་པ་ཡིན་ནོ། ། ཞེས་ཟེར་བ་དེ་ཡང་ཚིག་ཙམ་དུ་ཟད་པ་ཡིན་པས། དེ་བས་ན་འཁོར་ལོ་གསུམ་གྱི་རྣམ་པར་བཞག་པ་བྱེད་པ་དེ་ནི་སྟོན་པའི་སྐུ་ཚེ་སྟོད་སྨད་དང༌། འཁོར་ཉན་ཐོས་དང་བྱང་ཆུབ་སེམས་དཔའ་མང་ཉུང་གི་བྱེ་བྲག་དང༌། གནས་ཝ་ར་ཎ་སི་དང༌། བྱ་རྒོད་སྤུངས་པ་ལ་སོགས་པར་བསྐོར་བའི་བྱེ་བྲག་གིས་འབྱེད་པ་མ་ཡིན་གྱིས། གདུལ་བྱ་བློ་མཆོག་ཏུ་གྱུར་པ་མ་ཡིན་པ་རྣམས། དེ་ཁོ་ན་ཉིད་ཀྱི་བདུད་རྩི་ལ་རིམ་གྱིས་དྲང་བའི་རིམ་པ་མི་འདྲ་བ་གསུམ་ཡོད་པ་དེ་ལ་འཁོར་ལོ་གསུམ་གྱི་རྣམ་གཞག་མཛད་པ་འདི་ནི་འཕགས་པ་ཡབ་སྲས་ཀྱི་དགོངས་པ་མཐར་ཐུག་པར་གདོན་མི་ཟ་བ་ཡིན་ནོ། །
དེ་ལ་གཞན་དག་ན་རེ། དེ་ལྟ་ན་ཤེར་ཕྱིན་གྱི་མདོ་འཁོར་ལོ་ཐ་མར་འགྱུར་ལ། དེ་ཡང་དེ་ལྟ་ན། ཡུམ་རྒྱས་པ་ལས། དེའི་ཚེ་ལྷའི་བུ་དུ་མས་ནམ་མཁའ་ལ་སྒྲ་ཕྱུང་སྟེ། ཀྱེ་མ་འཛམ་བུའི་གླིང་དུ་ཆོས་ཀྱི་འཁོར་ལོ་གཉིས་པ་བསྐོར་བ་མཐོང་ངོ༌། ། ཞེས་སྒྲ་བསྒྲགས་པར་བཤད་པ་དང་འགལ་ལོ། ། ཞེས་ཟེར་བ་དེས་ཀྱང་དོན་འདི་ལ་གནོད་པ་མ་ཡིན་ཏེ། ཤེར་མདོ་འཁོར་ལོ་བར་པར་འཆད་པ་མདོ་དགོངས་འགྲེལ་དང༌། སྙིང་རྗེ་ཆེན་པོ་བསྟན་པའི་མདོའི་དགོངས་པ་དང་མཐུན་པ་ཡིན་མོད།
དེ་དང་ལུགས་འདི་སོ་སོ་བ་ཡིན་པའི་ཕྱིར་དང༌། ལུགས་འདི་འཆད་པ་ན་ཡང༌། དྲངས་མ་ཐག་པའི་ལུང་དེ་ནི་སྐབས་གསུམ་པར་གཞི་ཤེས་འཆད་པའི་མདོ་ཡིན་ལ། དེའི་དོན་ཡང་སྐབས་དང་པོར་མི་ཡི་གདུལ་བྱ་རྣམས་ལ་རྣམ་མཁྱེན་གྱི་དབང་དུ་བྱས་པའི་ཆོས་ཀྱི་འཁོར་ལོ་དང་པོར་བསྐོར་བའི་རྗེས་སུ། སྐབས་གཉིས་པར་གཙོ་བོར་ལྷའི་གདུལ་བྱ་གསར་དུ་ལྷགས་པ་རྣམས་ལ་ལམ་ཤེས་པ་ཉིད་ཀྱི་དབང་དུ་བྱས་པའི་ཆོས་ཀྱི་འཁོར་ལོ་བསྐོར་བ་མཐོང་ངོ་ཞེས་བྱ་བའི་དོན་ཡིན་ལ། དེའི་དུས་ཀྱི་ལྷའི་བུ་དེ་དག་ནི། གཞི་ཤེས་ཀྱི་མཐོང་ལམ་འཆད་པའི་དུས་སུ་སླེབ་པའི་གདུལ་བྱ་ཡིན་པས་མདོའི་དགོངས་པ་དེ་ལྟར་འཆད་ནུས་པའི་ཕྱིར་རོ། ། གཉིས་པ་ལ་ངེས་དོན་མཐར་ཐུག་ངོས་བཟུང༌། དེ་འཁོར་ལོ་གང་གི་ནང་ནས་འབྱུང་བའི་ཚུལ། འཕགས་པ་ཡབ་སྲས་ཀྱི་བཞེད་པའི་དྲངས་ངེས་ཀྱི་རྣམ་གཞག་བཤད་པའོ། །
དང་པོ་ནི། ཇི་སྐད་དུ། གཞན་ལས་ཤེས་མིན་ཞི་བ་དང༌། ། སྤྲོས་པ་རྣམས་ཀྱིས་མ་སྤྲོས་པ། ། རྣམ་རྟོག་མེད་དོན་ཐ་དད་མིན། ། དེ་ནི་དེ་ཉིད་མཚན་ཉིད་དོ། ། ཞེས་དང༌། བརྗོད་པར་བྱ་བ་བཟློག་པ་སྟེ། ། སེམས་ཀྱི་སྤྱོད་ཡུལ་བཟློག་པས་སོ། ། ཞེས་དང༌།
བསྟན་པ་འཆི་མེད་ཡོད་མེད་ལས། ། འདས་པ་ཟབ་མོ་ཞེས་བཤད་པ། ། ཆོས་ཀྱི་ཁུད་པ་ཡིན་ཞེས་བྱ། ། ཞེས་དང༌། རྒྱལ་བ་རྣམས་ཀྱི་སྟོང་པ་ཉིད། ། ལྟ་ཀུན་ངེས་པར་འབྱིན་པར་གསུངས། ། ཞེས་སོགས་རྒྱ་ཆེར་གསུངས་པའི་དོན་རྣམས་ལ་རྣམ་པར་བརྟགས་པ་ན། རྗོད་བྱེད་ཀྱི་སྒྲ་དང་རྣམ་པར་རྟོག་པའི་ཡུལ་ལས་འདས་ཤིང་ཡོད་མེད་དང༌། ཡིན་མིན་ལ་སོགས་པའི་མཐའ་གང་དུ་ཡང་བསམ་པ་དང་བརྗོད་པར་མི་ནུས་ལ། རྒྱལ་བས་ཀྱང་ཐ་སྙད་ཀྱི་སྒོ་ནས་སྒྲོ་བཏགས་ནས་སྟོན་པ་མ་གཏོགས་རང་གི་ངོ་བོ་ཇི་ལྟ་བ་བཞིན་དུ་བསྟན་པར་མི་ནུས་པའི་དབྱིངས་ནམ་མཁའ་ལྟ་བུ་ཞིག་ལ་ངེས་པའི་དོན་དང་དོན་དམ་པའི་བདེན་པ་དང༌།
དེ་ཁོ་ན་ཉིད་ཅེས་བྱ་བའི་མིང་གིས་བཏགས་ནས་བསྟན་པ་ཡིན་ནོ། ། འདི་ཡང་ཡུལ་གྱི་དབང་དུ་བྱས་པ་ཡིན་ལ། ཡུལ་ཅན་གྱི་དབང་དུ་བྱས་ན་དབྱིངས་དེ་དང་ངོ་བོ་ཐ་དད་པ་ལྟ་བཞོག ལྡོག་པའི་ཁྱད་པར་ཙམ་ཡང་ཀུན་མཁྱེན་གྱིས་མ་གཟིགས་པའི་ཡེ་ཤེས་དེ་ཉིད་ཀྱང་ངེས་པའི་དོན་དུ་འཆད་དགོས་པ་ཡིན་ཏེ། ཟླ་བའི་ཞབས་ཀྱིས་དོན་དམ་བདེན་པ་འཇོག་པའི་དུས་ཀྱི་དོན་དམ་པ་གང་ཡིན་པ་དེ་ཉིད་དོན་དམ་པའི་བདེན་པར་བཤད་པ་བཞིན་ནོ། ། འདིའི་ལུང་དང་རིགས་པ་ཡང་འོག་ནས་འཆད་པར་འགྱུར་རོ། ། གནས་འདི་ལ་གངས་ཅན་དུ་ཕྱིས་བྱོན་པའི་ཆེན་པོ་དག་ན་རེ། དོན་དམ་བདེན་པའི་མཚན་གཞི་ངོས་གཟུང་བར་མི་ནུས་པ་དང༌། དེ་སྨྲ་བསམ་བརྗོད་མེད་དུ་ཁས་ལེན་པ་དང༌། ཆོས་ཀྱི་དབྱིངས་ཡོད་མེད་ལ་སོགས་པའི་མཐའ་གང་དུ་ཡང་ཁས་མིན་ལེན་ཞིང༌།
བསམ་བྱུང་གི་རིགས་པས་ཀྱང་དེ་དང་དེ་དག་ཏུ་ཡིད་ལ་མི་བྱེད་པར་འདོད་པ་དེ་དག་ནི། སྔོན་གངས་ཅན་དུ་ལོག་པའི་ཆོས་དུ་མ་བྱུང་བ་དག་ལས། ཧྭ་ཤང་གིས་བཤད་པའི་ཆོས་དཀར་པོ་ཆིག་ཐུབ་དང༌། གཞན་ཡང་ཞི་བྱེད་དང༌། རྫོགས་ཆེན་དང༌། ཕྱག་རྒྱ་པར་གྲགས་པ་དག་གི་ལུགས་བླ་ན་མེད་པ་ཡིན་པས་དབུ་མའི་ལྟ་བ་རྟོགས་པའི་གོལ་ས་ཆེན་པོ་ཡིན་ནོ། ། དེའི་ཕྱིར་གནས་ལུགས་ཀྱི་དོན་མཐར་ཐུག་སེམས་པ་ལ་ཞུགས་པ་དེའི་ཚེ་ན། མྱུ་གུ་བདེན་སྟོང་ལྟ་བུ་དོན་དམ་པའི་མཚན་གཞི་དང༌། མྱུ་གུ་ལྟ་བུ་ཡང་བདེན་པས་སྟོང་པར་ཁས་ལེན་གྱི། དེ་དེས་སྟོང་པ་ཡིན་ནོ་ཞེས་བརྗོད་དུ་མི་རུང་བ་དང༌།
བདེན་སྟོང་དེ་ཡང་ཡོད་པར་ཁས་ལེན་གྱི། དེ་ཡོད་པ་མ་ཡིན་ནོ། ། ཞེས་བརྗོད་དུ་རུང་བ་མ་ཡིན་ཏེ། རྩོད་བཟློག་ལས། རང་བཞིན་མེད་པ་ཉིད་ལོག་ན། ། རང་བཞིན་ཉིད་དུ་གྲུབ་པར་འགྱུར། ། ཞེས་བཤད་པས་སོ། ། ཞེས་གསུང་ངོ༌། ། དེ་ལྟར་འཆད་པ་དེ་དག་ནི། ཀླུ་སྒྲུབ་ཡབ་སྲས་ཀྱི་བཞེད་པ་ལ།
རྒྱལ་བས་ཆོས་སྟོན་ཚུལ་གྱི་རིམ་པ་གསུམ་འབྱུང་བ་དེའི་ནང་ནས། བར་དུ་བདག་བཟློག་པའི་ལུང་དང་རིགས་པ་གསུངས་པ་རྣམས་ཀྱི་དོན་དང་ཅུང་ཟད་ཉེ་བ་ཡིན་མོད། ཐ་མར་ལྟ་བ་ཀུན་བཟློག་པ་ཞེས་བྱ་བའི་ལུང་དང་རིགས་པ་རྣམས་ལས་ཆེས་ཤིན་ཏུ་རྒྱབ་ཀྱིས་ཕྱོགས་པར་གྱུར་པ་ཡིན་པས། དབུ་མའི་ལྟ་བ་རྒྱུད་ལ་སྐྱེ་བ་ལྟ་ཞོག གོ་ཡུལ་དུ་འཆར་བ་ཙམ་གྱིའང་གོལ་ས་བླ་ན་མེད་པ་ཡིན་ཏེ། ཇི་སྐད་དུ་ཡུམ་ལས། གཟུགས་སྟོང་ཞེས་བྱ་བར་སྤྱོད་ན་མཚན་མ་ལ་སྤྱོད་དོ། ། མི་སྟོང་ཞེས་བྱ་བར་སྤྱོད་ན་མཚན་མ་ལ་སྤྱོད་དོ། ། ཞེས་དང༌། སྡུད་པ་ལས།
ཕུང་འདི་སྟོང་ཞེས་རྟོག་ནའང་བྱང་ཆུབ་སེམས་དཔའ་ནི། ། མཚན་མ་ལ་སྤྱོད་སྐྱེ་མེད་གནས་ལ་དད་མ་ཡིན། ། ཞེས་དང༌། ཟླ་བའི་ཞབས་ཀྱིས་ཚིག་གསལ་དུ་མདོ་དྲངས་པ་ལས། འོད་སྲུངས་གང་དག་བདག་ཏུ་ལྟ་བ་རི་རབ་ཙམ་ལ་གནས་པ་ནི་བླའི། སྟོང་པ་ཉིད་དུ་ལྟ་བ་ནི་དེ་ལྟ་མ་ཡིན་ནོ། ། ཞེས་དང༌། འཕགས་པ་ཉིད་ཀྱིས། གང་དག་སྟོང་པ་ཉིད་ལྟ་བ། ། དེ་དག་སྒྲུབ་ཏུ་མེད་པར་གསུངས། །
ཞེས་དང༌། བླུན་པོ་མཁས་པའི་ང་རྒྱལ་ཅན། ། སྟོང་ལ་མངོན་པར་ཞེན་མི་བྱ། ། ཞེས་དང༌། བརྒྱ་པ་ལས། ཡོད་དང་མེད་དང་ཡོད་མེད་དང༌། ། གཉིས་མིན་ཞེས་ཀྱང་བྱ་བ་སྟེ། ། ནད་ཀྱི་དབང་གིས་ཐམས་ཅད་ཀྱང༌། ། སྨན་ཞེས་བྱ་བར་འགྱུར་མིན་ནམ། ། ཞེས་སོགས་རྒྱ་ཆེར་གསུངས་པ་རྣམས་ལས་ཕྱིན་ཅི་ལོག་ཏུ་གྱུར་པའི་ཕྱིར་རོ། །
དེ་ལ་འདི་སྐད་ཅེས། གང་ལ་བདག་མེད་དོ་སྙམ་པའི་འཛིན་སྟངས་ཀྱི་ཤུགས་དྲག་པོ་མེད་པ་དེས་ནི། བདག་ཏུ་འཛིན་པའི་བློ་ལ་གནོད་པ་བྱེད་ནུས་པ་མ་ཡིན་ཏེ། དེ་དང་འཛིན་སྟངས་འགལ་བ་མེད་པའི་ཕྱིར་རོ། ། གཞན་དུ་ན། གཉིད་འཐུག་པོ་དང་འདུ་ཤེས་མེད་པའི་སྙོམ་འཇུག་གིས་ཀྱང་དེ་ལ་གནོད་པ་ཧ་ཅང་ཐལ་ལོ། ། དེ་བས་ན་མཉམ་གཞག་ཏུ་གང་ཟག་གི་བདག་དང་ཆོས་ཀྱི་བདག་གིས་སྟོང་ངོ༌། ། ཞེས་པའི་རྣམ་པ་ཅན་གྱི་འཛིན་སྟངས་ཀྱི་ཤུགས་དང་མ་བྲལ་བ་བྱ་དགོས་ཏེ། རྗེ་བཙུན་གྱིས། ཇི་སྐད་དུ།
ངེས་འབྱེད་ཡན་ལག་དང་མཐོང་བའི། ། ལམ་དང་བསྒོམ་པའི་ལམ་ཉིད་ལ། ། ཡང་དང་ཡང་དུ་སེམས་པ་དང༌། ། འཇལ་དང་ངེས་རྟོག་སྒོམ་པའི་ལམ། ། ཞེས་གསུངས་པ་ལས་གསལ་བ་ཡིན་ནོ། ། ཞེས་འཆད་དོ། ། དེ་ཡང་རིགས་པ་མ་ཡིན་ཏེ། ཇི་ལྟར། མགོན་པོ་ཀླུ་སྒྲུབ་རྗེས་འབྲང་དང་བཅས་པའི་གཞུང་ལས། བདེན་འཛིན་གྱི་སྤྲོས་པ་གཅོད་པའི་རིགས་པ་དང་བདེན་མེད་ཀྱི་སྤྲོས་པ་གཅོད་པའི་རིགས་པ་གཉིས་གསུང་པ་དང༌།
རྗེ་བཙུན་བྱམས་པའི་གཞུང་ལས། རྫས་འཛིན་རྟོག་པའི་གཉེན་པོ་སྒོམ་པའི་རིམ་པ་དང༌། བཏགས་འཛིན་རྟོག་པའི་གཉེན་པོ་སྒོམ་པའི་རིམ་པ་གཉིས་གསུངས་པ་ལས། ཁྱེད་ཀྱི་འདོད་པ་དེ་རིམ་པ་དང་པོ་དེ་དང་དེའི་ནང་དུ་ཆུད་པ་ཙམ་ཡིན་ཀྱང༌། རིམ་པ་གཉིས་པ་དེ་དང་དེ་ལ་སྐུར་པ་བཏབ་པའི་རྒྱུ་མཚན་གྱིས་ལྟ་བའི་གནད་འཆུགས་པ་ཡིན་པས་སོ། ། དེ་ཡང་ཇི་ལྟར་ཞེ་ན། ཇི་སྐད་དུ། སྤྱོད་འཇུག་ལས། སྟོང་ཉིད་བག་ཆགས་གོམས་པ་ཡིས། ། དངོས་པོའི་བག་ཆགས་བཟློག་པར་འགྱུར། །
ཞེས་པའི་གཞུང་གིས་བསྟན་པའི་དོན་ལ། ཁྱེད་ཀྱི་འདོད་པ་དེ་ཅུང་ཟད་ཉེ་བར་མཁོ་ཡང༌། ཅི་ཡང་མེད་ཅེས་གོམས་པ་ལས། ། དེ་ཡང་ཕྱིས་ནས་སྤོང་བར་འགྱུར། ། ཞེས་པའི་གཞུང་གི་དོན་ལ། ཁྱེད་འཆད་པའི་རིགས་པ་དེ་དག་གིས་སྐུར་པ་བཏབ་པའི་ཕྱིར་དང༌། དབུ་མའི་རྩ་བ་ལས། སྟོང་ངོ་ཞེས་ཀྱང་མི་བྱ་ཞིང༌། ། མི་སྟོང་ཞེས་ཀྱང་མི་བྱ་ལ། ། གཉིས་དང་གཉིས་མིན་མི་བྱ་སྟེ། །
ཞེས་པ་ངེས་དོན་མཐར་ཐུག་གི་དབང་དུ་བྱས་པ་དང་ཐ་སྙད་ཀྱིས་སྟོན་པའི་ཚེ་ཇི་ལྟར་བྱ་སྙམ་པ་ལ། དེ་ཉིད་ལས། གདགས་པའི་དོན་དུ་བརྗོད་པར་བྱ། ། ཞེས་གསུངས་པ་དེའི་དོན་ཟླ་བའི་ཞབས་ཀྱི་འགྲེལ་པ་ན། སྟོང་ངོ་ཞེས་ཀྱང་བརྗོད་བྱ་ལ། ། མི་སྟོང་ཞེས་ཀྱང་བརྗོད་བྱ་སྟེ། ། གཉིས་དང་གཉིས་མིན་བརྗོད་པར་བྱ། ། ཞེས་བྱ་བའི་དོན་དུ་བཤད་པ་རྣམས་ཀྱིས། ཁྱེད་ཅག་གི་འདོད་པ་དེ་སུན་དབྱུང་བའི་ཕྱིར། བྱམས་པའི་གཞུང་གི་དོན་ཡང་ཁྱེད་ཀྱིས་ལེགས་པར་མ་བཤད་དེ།
ཁྱེད་ཀྱིས་དབུ་མའི་ལྟ་བར་བཤད་པ་དེ་ནི་རྗེ་བཙུན་གྱི་བཞེད་པའི་བཏགས་འཛིན་རྟོག་པ་དེ་ཉིད་ལས་མ་འདས་པའི་ཕྱིར་དང་དེའི་གོ་དོན་ཡང་བཏགས་པ་ཙམ་དུ་བདེན་པར་འཛིན་པ་ལ་འཆད་ན། རྫས་འཛིན་རྟོག་པ་དང་ཁྱད་པར་མི་ཕྱེད་པའི་ཕྱིར་དང༌། ཇི་སྐད་དུ། མ་མཐོང་སྟོན་པར་མཛད་པ་དང༌། ། ཞེས་སོ་སོར་རྟོག་པའི་ཤེས་རབ་ཀྱིས་ཅིར་ཡང་མ་མཐོང་བ་ལ། དེ་ཁོ་ནའི་དོན་མཐོང་བར་མིང་བཏགས་པ་ཡིན་གྱི། སྟོང་ངོ་སྙམ་དུ་མཐོང་དགོས་པར་མ་བཤད་པའི་ཕྱིར་དང༌། ངེས་འབྱེད་ཡན་ལག་ཅེས་སོགས་ཀྱི་དོན་ཡང་སྐབས་དེ་དང་དེར་སྤྲོས་པའི་མཐའ་གང་དུ་ཡང་མ་གཟིགས་པ་དེ་ཉིད་ལ་སེམས་པ་དང་འཇལ་བ་ལ་སོགས་པའི་དོན་ཡིན་གྱི། སྦྱོར་ལམ་དུ་གཟུགས་སོགས་བདེན་པས་སྟོང་པར་ཞེན་པའི་འཛིན་སྟངས་ཀྱི་རྒྱུན་ཡོད་པ་དེ་ཉིད་ལ། མཐོང་སྒོམ་ལམ་གྱིས་མཉམ་པར་འཇོག་དགོས་པར་སྟོན་པ་མ་ཡིན་ཏེ།
ཇི་སྐད་དུ། རྣམ་པ་མངོན་ཞེན་ལ་སོགས་འགོག ། ཅེས་སྐབས་དེར་ཡང་བདེན་སྟོང་དུ་ཞེན་པ་འགོག་དགོས་པར་གསུངས་པའི་ཕྱིར་རོ། ། འོ་ན་བདེན་མེད་དུ་འཛིན་པའི་སྤྲོས་པ་གང་གིས་གཅོད་ཅེ་ན། ཇི་སྐད་དུ། རྩ་བ་ལས། གལ་ཏེ་སྟོང་མིན་ཅུང་ཟད་ཡོད། ། སྟོང་པ་ཅུང་ཟད་ཡོད་པར་འགྱུར། ། མི་སྟོང་ཅུང་ཟད་ཡོད་མིན་ན། ། སྟོང་པ་ཡོད་པར་ག་ལ་འགྱུར། །
ཞེས་དང༌། ཡེ་ཤེས་སྙིང་པོས། དགག་བྱ་ཡོད་པ་མ་ཡིན་པས། ། ཡང་དག་ཏུ་ན་བཀག་མེད་གསལ། ། ཞེས་དང༌། སྐྱེ་བ་ལ་སོགས་བཀག་པ་ཡང༌། ། དམ་པའི་དོན་དང་མཐུན་ཕྱིར་འདོད། ། དེ་བས་འདི་ནི་ཀུན་རྫོབ་སྟེ། ། ཞེས་དང༌། རྒྱན་ལས།
ཡང་དག་ཏུ་ན་སྤྲོས་པ་ཡི། ། ཚོགས་རྣམས་ཀུན་ལས་དེ་གྲོལ་ཡིན། ། ཞེས་སོགས་གསུངས་པའི་རིགས་པ་ལས་སོ། ། དེ་ལ་ཡང་འདི་སྐད་ཅེས། སྐྱེ་སོགས་བཀག་པས་ཁྱད་པར་དུ་བྱས་པའི་མ་ཡིན་པར་དགག་པ་དེ་ཉིད་ཀུན་རྫོབ་བདེན་པར་སྟོན་པ་ཡིན་གྱི། སྐྱེ་སོགས་བདེན་གྲུབ་བཀག་པའི་མེད་དགག་དེ་དེར་སྟོན་པ་མ་ཡིན་ནོ། ། ཞེས་ཟེར་རོ། ། དེ་ཡང་མ་ཡིན་ཏེ། གཞུང་གི་འཕྲོས་དང་མི་མཐུན་པའི་ཕྱིར། ཇི་ལྟར་ཞེ་ན།
གཞུང་དེའི་གོང་དུ། གྲུབ་མཐས་སྒྲོ་མ་བཏགས་པའི་སྐྱེ་བ་ཙམ་ཡང་དག་ཀུན་རྫོབ་དང༌། དེས་སྒྲོ་བཏགས་པའི་སྐྱེ་བ་ལ་སོགས་པ་ལོག་པའི་ཀུན་རྫོབ་ཏུ་བཤད་པ་ལ་འཕྲོས་ནས་དེ་བཀག་པའི་མེད་པར་དགག་པ་དེ་ཡང་ཡང་དག་པ་མ་ཡིན་པའི་ཀུན་རྫོབ་ཏུ་འགྱུར་རོ་སྙམ་པ་ལ། དགག་བྱ་བཀག་ཙམ་གྱི་ཆ་ནས་དོན་དམ་པ་དང་མཐུན་པ་དང༌། རིགས་པས་དཔྱད་མི་བཟོད་པའི་ཆ་ནས་ཀུན་རྫོབ་ཡིན་ཞེས་བྱ་བའི་དོན་དུ་གསལ་བར་བཤད་པའི་ཕྱིར་དང༌། སྐྱེ་བ་བདེན་གྲུབ་བཀག་པས་ཁྱད་པར་དུ་བྱས་པའི་མྱུ་གུ་ལྟ་བུ་དེ། མཐུན་པའི་དོན་དམ་ཡིན་ཞེས་ཟེར་བ་ཡེ་ཤེས་སྙིང་པོའི་རྨི་ལམ་དུ་ཡང་མི་རྨི་བའི་ཕྱིར་དང༌། ཁྱེད་ལྟར་ན། ཇི་སྐད་དུ། ཡང་དག་ཏུ་ན་བཀག་མེད་གསལ། །
ཞེས་པའི་སྐབས་ཀྱི་བཀག་པ་དེ་མྱུ་གུ་ལྟ་བུ་མ་ཡིན་དགག་ཞིག་ལ་འཆད་དགོས་ལ། མེད་པར་གསལ་ཞེས་པའི་དོན་ཡང༌། བདེན་པར་མེད་ཅེས་པ་ལ་འཆད་དགོས་པས། དེ་ལྟ་ན། དགག་བྱ་ཡོད་པ་མ་ཡིན་པས། ། ཞེས་སོགས་ཀྱི་གཞུང་གི་དོན་བདེན་གྲུབ་བཀག་པས་ཁྱད་པར་དུ་བྱས་པའི་མྱུ་གུ་བདེན་པར་མེད་དེ། དགག་བྱ་བདེན་གྲུབ་བདེན་པར་ཡོད་པ་མ་ཡིན་པའི་ཕྱིར། ཞེས་འཆད་དགོས་པས། བློ་དང་ལྡན་པ་སུ་ཞིག་ཡིད་ཆེས་པར་འགྱུར། གལ་ཏེ་འོ་ན།
བདེན་མེད་དུ་འཛིན་པ་དང༌། སྤྲོས་བྲལ་དུ་འཛིན་པའི་མཚན་མ་ཡང་གཅོད་པ་དེའི་ཚེ། དོན་དམ་བདེན་པའི་མཚན་གཞི་ངོས་གཟུང་བར་མི་ནུས་པ་དང༌། གང་དོན་དམ་པའི་བདེན་པ་ཡིན་ན། བརྗོད་པ་ཐམས་ཅད་དང་བྲལ་དགོས་པ་དང༌། ཡོད་མེད་ལ་སོགས་པའི་མཐའ་གང་རུང་མ་ཡིན་དགོས་པ་འདི་ལ། ཡིད་ཆེས་པའི་ལུང་མེད་ན་སུ་ཞིག་མགུ་བར་འགྱུར་ཏེ། དོན་དེ་ཤིན་ཏུ་ལྐོག་ཏུ་གྱུར་པའི་ཕྱིར་སྙམ་ན། བཤད་པ། ཇི་སྐད་དུ།
དབུ་མའི་རྩ་བ་ལས། དམིགས་པ་ཐམས་ཅད་ཉེར་ཞི་ཞིང༌། ། སྤྲོས་པ་ཉེར་ཞི་ཞི་བ་སྟེ། ། སངས་རྒྱས་རྣམས་ཀྱིས་གང་དུ་ཡང༌། ། སུ་ལའང་ཆོས་འགའ་མ་བསྟན་ནོ། ། ཞེས་དང༌། ཡེ་ཤེས་སྙིང་པོས། འཇམ་དཔལ་གྱིས་ནི་ཡང་དག་དྲིས། ། རྒྱལ་བའི་སྲས་པོ་མི་གསུང་བཞུགས། ། ཞེས་དང༌།
ཟླ་བའི་ཞབས་ཀྱི་ཚིག་གསལ་དུ། འཕགས་པ་རྣམས་ཀྱི་དོན་དམ་པ་ནི་ཅི་ཡང་མི་གསུངས་པ་ཡིན་ནོ། ། ཞེས་གསུངས་པ་རྣམས་ཀྱི་དོན་ལ་རྣམ་པར་བརྟགས་པས་ཡིད་ཆེས་པར་འགྱུར་རོ། ། ཅི་སྟེ་དེ་དག་སྟོང་པ་ཉིད་ལ་མཉམ་པར་བཞག་པའི་ཤེས་ངོ་ལ་དགོངས་པ་ཡིན་ནོ། ། ཞེས་ཟེར་མོད། དེའི་ཚེ་ཁོ་བོ་ཅག་གི་འདོད་པ་གྲུབ་ལ། ཁྱེད་ཅག་གི་གང་མི་འདོད་པ་དེ་ཉིད་ལག་ཏུ་ཐོབ་པར་འགྱུར་ཏེ། ཅི་ཡང་ཡིད་ལ་མི་སེམས་པ་ཞེས་བྱ་བ། ཧྭ་ཤང་གི་འདོད་པར་ཁྱོད་ཀྱིས་བསྒྲུབ་པ་དེ་ཉིད་སླར་འོངས་པའི་ཕྱིར། དོན་འདི་དག་འོག་ནས་རྒྱ་ཆེར་འཆད་པས།
འདིར་ནི་རྣམ་པར་སྤྲོས་པའི་ངལ་བ་དེ་ཙམ་གྱིས་ཆོག་གོ ། གཉིས་པ་གནས་ལུགས་ཀྱི་དོན་དེ་ཉིད་འཁོར་ལོ་གང་ནས་འབྱུང་བསམ་པ་ལ། ཆོས་ཀྱི་འཁོར་ལོ་རིམ་པ་གསུམ་གྱི་མཚན་གཞིའི་ཁྱད་ནི་འདི་ལྟ་སྟེ། དང་པོར་བསོད་ནམས་མ་ཡིན་པ་བཟློག་པའི་འཁོར་ལ། ོ བར་དུ་བདག་བཟློག་པའི་འཁོར་ལོ། མཐའ་མར་ལྟ་བ་མཐའ་དག་འགོག་པའི་འཁོར་ལོ་ཞེས་བྱ་བའམ། ཡང་ན། དང་པོ་མངོན་པར་མཐོ་བའི་ལམ་སྟོན་པའི་འཁོར་ལོ། བར་པ་ངེས་པར་ལེགས་པའི་ལམ་མཐུན་མོང་སྟོན་པའི་འཁོར་ལོ། ཐ་མ་མི་གནས་པའི་མྱང་འདས་སྟོན་པའི་འཁོར་ལོ།
ཞེས་བྱ་བའི་མཚན་འདོགས་པར་གོང་དུ་འཕགས་པ་ཡབ་སྲས་ཀྱི་ལུང་དྲངས་པ་ལས་ཤེས་སོ། ། མཚན་གཞི་ནི་ཤེར་ཕྱིན་གྱི་མདོ་ལྟ་བུ་གཅིག་ལ་མཚོན་ན། འཁོར་ལོ་དང་པོ་ནི། སེམས་སྐྱེད་དང་ཕར་ཕྱིན་དང་པོ་གསུམ་སྟོན་པའི་མདོ་ལྟ་བུའོ། ། འཁོར་ལོ་གཉིས་པ་ནི། ཕྱི་དང་ནང་དང་གཉིས་ཀ་སྟོང་པ་ཉིད་སྟོན་པའི་མདོ་ལྟ་བུའོ། ། འཁོར་ལོ་ཐ་མ་ནི། སྟོང་པ་ཉིད་སྟོང་པ་ཉིད་དང༌། རང་བཞིན་སྟོང་པ་ཉིད་སྟོན་པའི་མདོ་ལྟ་བུའོ། ། དེ་ལྟར་ན།
གོང་དུ་བཤད་མ་ཐག་པའི་གནས་ལུགས་ཀྱི་དོན་མཐར་ཐུག་པ་དེ་དང༌། དེ་རྟོགས་པའི་མཐར་ཐུག་གི་ལྟ་བ་དེ། ཀླུ་སྒྲུབ་ཞབས་ཀྱི་འཁོར་ལོ་ཐ་མ་ཉིད་ལས་ཕྱུང་བ་ཡིན་ཏེ། མཐར་ཐུག་གི་ལྟ་བ་དང་དེའི་ཡུལ་གསལ་བར་སྟོན་པ་ལ་ཆོས་ཀྱི་འཁོར་ལོ་གསུམ་པའི་གོང་ན་ཁྱད་པར་དུ་འཕགས་པ་གཞན་ཡོད་པ་མ་ཡིན་པའི་ཕྱིར་རོ། ། དེ་ཡང་འདི་ལྟར། གང་འཁོར་ལོ་གསུམ་པ་ཡིན་ན། ངེས་དོན་མཐར་ཐུག་སྟོན་པའི་འཁོར་ལོ་ཡིན་པས་ཁྱབ། དཔེར་ན། རྣལ་འབྱོར་སྤྱོད་པའི་གཞུང་ལས་འཁོར་ལོ་ཐ་མ་ངེས་དོན་མཐར་ཐུག་གི་འཁོར་ལོར་བཤད་པ་དང༌། ཐེག་པ་ཆེན་པོ་རྒྱུད་བླ་མར།
འཁོར་ལོ་ཐ་མ་ཁོ་ན་ངེས་དོན་མཐར་ཐུག་གི་འཁོར་ལོར་བཤད་པ་བཞིན། ངོ་བོ་ཉིད་མེད་པར་སྨྲ་བའི་གཞུང་ལས་ཀྱང༌། སྤྲོས་པ་ཐམས་ཅད་འགོག་པའི་འཁོར་ལོ་ལ་འཁོར་ལོ་ཐ་མར་བཤད་པ་ཡིན་ནོ་ཞེས་བྱ་བ་ནི་རིགས་པའོ། ། འོ་ན། དགོངས་འགྲེལ་ལས་འཁོར་ལོ་ཐ་མར་བཤད་པ་དེ། ཀླུ་སྒྲུབ་ཞབས་ཀྱིས་ངེས་པའི་དོན་དུ་ཇི་ལྟར་འགྲེལ་ཞེ་ན། ངོ་བོ་ཉིད་མེད་པར་སྨྲ་བ་རང་ལུགས་ཀྱི་མཚན་ཉིད་གསུམ་གྱི་རྣམ་པར་བཞག་པ་སོ་སོར་ཕྱེ་ནས་སྟོན་པའི་ངེས་པའི་དོན་ནོ། ། དེའི་ལུགས་ཀྱི་དེ་གསུམ་གྱི་རྣམ་པར་བཞག་པ་ཡང༌། འཇུག་འགྲེལ་ལས། རྟེན་འབྲེལ་གཟུགས་བརྙན་ལྟ་བུ་གཞན་དབང་དང༌།
དེ་ལ་རང་བཞིན་དུ་སྒྲོ་བཏགས་པ་ཀུན་བཏགས་དང༌། དེ་རང་བཞིན་གྱིས་སྟོང་པ་ཡོངས་གྲུབ་ཏུ་བཤད་པ་ལྟར་ཁས་ལེན་དགོས་པ་ཡིན་ནོ། ། འོ་ན་མདོ་དེར། འཁོར་ལོ་བར་པ་དྲང་དོན་དུ་བཤད་པ་ཡང་དྲང་དོན་ཁོ་ནར་འགྲེལ་ལམ་སྙམ་ན། དེ་ཡང་འཁོར་ལོ་གསུམ་པ་ལ་ལྟོས་ནས་དེར་བཀྲལ་བས་ཆོག་པ་ཡིན་ཏེ། ཤེས་ཕྱིན་གྱི་མདོ་ལྟ་བུ་ནས་གང་བཤད་ཐམས་ཅད་དྲང་དོན་དུ་ཁས་མི་ལེན་ཀྱང༌། དེ་ནས་བཤད་པའི་བདེན་གཉིས་ལྟ་བུའི་ལྡོག་པ་ནས་ཀུན་རྫོབ་བདེན་པར་ཁས་ལེན་དགོས་པའི་ཕྱིར། དེ་ལས་གཞན་དུ་ན་ཐེག་པ་ཆེན་པོ་ལ་ཡང་དག་པར་ཞུགས་པ་རྣམས་ལ་ཆོས་ཀྱི་འཁོར་ལོ་བསྐོར་བ་དེ་དྲང་དོན་ཡིན་ན། དེ་ལས་གཞན་དྲང་དོན་མ་ཡིན་པ་ཅི་ཞིག་ཡོད་ཅེས་བསམ་དགོས་པ་ཡིན་ལ། ཡང་ན་ནི།
ཀླུ་སྒྲུབ་ཀྱི་རྗེས་སུ་འབྲང་བའི་ངོ་བོ་ཉིད་མེད་པར་སྨྲ་བ་རྣམས་ཀྱིས་དགོངས་འགྲེལ་དང༌། སྙིང་རྗེ་ཆེན་པོ་བསྟན་པའི་མདོ་ལས། འཁོར་ལོ་གསུམ་གྱི་རྣམ་པར་བཞག་པ་དེ་དང༌། དེ་ལྟར་བཤད་པ་དེ། བཏང་སྙོམས་སུ་འཇོག་པ་ཡིན་ནོ་ཞེས་བཤད་པར་བྱའོ། ། གཉིས་པ་ལ། གཞན་གྱིས་བརྟགས་པའི་ལམ་དགག་པ་དང༌། རང་གི་འདོད་པ་བཞག་པ། དེ་ལྟར་བཤད་པས་གྲུབ་པའི་དོན་ནོ། ། དང་པོ་ནི།
དྲང་བ་དང་ངེས་པའི་དོན་རྣམ་པར་འབྱེད་པ་ཞེས་བྱ་བའི་བསྟན་བཅོས་མཛད་པ་ན་རེ། ཤིང་རྟའི་སྲོལ་འབྱེད་ཆེན་པོ་གཉིས་ཀྱི་དྲང་ངེས་ཀྱི་སྲོལ་འབྱེད་ཚུལ་ནི་མི་འདྲ་བ་གཉིས་ཁོ་ན་ཡིན་ཏེ། དེ་ཡང་འདི་ལྟར། ཐོགས་མེད་སྐུ་མཆེད་ཀྱིས་ནི། མདོ་དེ་དང་དེའི་དངོས་བསྟན་གྱི་དོན་དེ་དང་དེ་སྒྲ་ཇི་བཞིན་དུ་བཤད་དུ་རུང་བ་དང་མི་རུང་བ་ལ་འཆད་ལ། དེ་ཡང་དགོངས་པ་ངེས་པར་འགྲེལ་བའི་མདོ་ལ་བརྟེན་པའོ། ། ཀླུ་སྒྲུབ་ཡབ་སྲས་ཀྱིས་ནི་ཀུན་རྫོབ་དང་དོན་དམ་པའི་བདེན་པ་དངོས་བསྟན་གྱི་བརྗོད་བྱའི་གཙོ་བོར་སྟོན་པ་ལ་དེ་དང་དེའི་དོན་དུ་འཆད་དོ། ། དེ་ཡང་བློ་གྲོས་མི་ཟད་པ་བསྟན་པའི་མདོ་དང༌། ཏིང་ངེ་འཛིན་རྒྱལ་པོའི་མདོ་ལ་བརྟེན་པའོ། ། དེ་ལྟར་དྲང་ངེས་དཔྱོད་པའི་གཞིར་གྱུར་པའི་མདོའི་མཚན་གཞི་ཡང༌།
ཕུང་སོགས་རང་གི་མཚན་ཉིད་ཀྱིས་ཡོད་མཉམ་དུ་སྟོན་པའི་འཁོར་ལོ་དང་པོ་དང༌། དེ་མེད་མཉམ་དུ་སྟོན་པའི་འཁོར་ལོ་བར་པ་དང༌། རང་བཞིན་ཡོད་མེད་གསལ་བར་ཕྱེ་ནས་སྟོན་པའི་འཁོར་ལོ་ཐ་མ་རྣམས་ཡིན་གྱི། སྤྱིར་རྒྱལ་བའི་གསུང་རབ་མཐའ་དག་ལས་བཤད་མ་ཐག་པ་དེ་ལྟ་བུའི་སྒོ་ནས་དྲང་ངེས་ཀྱི་རྣམ་གཞག་འཇོག་པ་ནི་མ་ཡིན་ནོ། ། ཞེས་གསུང༌། འདི་མི་འཐད་པ་ལ་གཉིས་ཏེ། ཤིང་རྟའི་སྲོལ་གཉིས་ཀྱི་དྲང་ངེས་ཀྱི་གོ་དོན་སོ་སོར་ངེས་པ་མི་འཐད། དྲང་ངེས་ཀྱི་མདོའི་མཚན་གཞི་འཛིན་ཚུལ་ལ་ཁས་བླངས་ནང་འགལ་ཞུགས་པའི་ཚུལ་ལོ། ། དང་པོ་ནི། སྲོལ་འབྱེད་གཉིས་ཀྱི་དྲང་ངེས་ཀྱི་མདོའི་གོ་དོན་སོ་སོ་བ་དེ་ལྟར་འཆད་པ་མི་འཐད་དེ།
གཉིས་ཀས་ཀྱང་གཉིས་ཀ་བཞེད་པའི་ཕྱིར་ཇི་ལྟར་ཞེ་ན། ཀླུ་སྒྲུབ་ཡབ་སྲས་ཀྱིས། སྒྲ་ཇི་བཞིན་པ་ཡིན་མིན་གྱི་སྒོ་ནས་དྲང་ངེས་སུ་བཞག་པ་ཡོད་དེ། ཇི་སྐད་དུ། འཇུག་པ་ལས། མདོ་སྡེ་གང་ལས་ཕྱི་རོལ་སྣང་ཡོད་མིན། ། སེམས་ནི་སྣ་ཚོགས་སྣང་ངོ་ཞེས་གསུངས་པ། ། གཟུགས་ལ་ཤིན་ཏུ་ཆགས་གང་དེ་དག་ལ། ། གཟུགས་བཟློག་པ་སྟེ་དེ་ཡང་དྲང་དོན་ཉིད། ། འདི་ནི་སྟོན་པས་དྲང་དོན་ཉིད་གསུངས་ཤིང༌། །
འདི་ནི་དྲང་དོན་ཉིད་དུ་རིགས་པས་འཐད། ། རྣམ་པ་དེ་ལྟའི་མདོ་སྡེ་གཞན་ཡང་ནི། ། དྲང་དོན་ཉིད་དུ་ལུང་འདིས་གསལ་བར་བྱེད། ། ཅེས་གསུངས་ཤིང༌། དེའི་སྐབས་ཀྱི་ལུང་དེ་ངོས་འཛིན་པ་ན། ཇི་ལྟར་ནད་པ་ནད་པ་ལ། ། སྨན་པས་སྨན་ནི་གཏོང་བ་ལྟར། ། དེ་བཞིན་སངས་རྒྱས་སེམས་ཅན་ལ། ། སེམས་ཙམ་དུ་ཡང་གསུང་བར་མཛད། ། ཅེས་པའི་མདོ་དྲངས་ཤིང༌།
རིགས་པ་དེ་འཆད་པ་ན། ཤེས་བྱ་མེད་ན་ཤེས་པ་བསལ་བ་ནི། ། བདེ་བླག་རྙེད་ཅེས་སངས་རྒྱས་རྣམས་ཀྱིས་གསུངས། ། ཤེས་བྱ་མེད་ན་ཤེས་པ་བཀག་འགྲུབ་པས། ། དང་པོར་ཤེས་བྱ་དགག་པར་མཛད་པ་ཡིན། ། ཞེས་གསུངས་ལ། དེ་དག་གི་སྐབས་ཀྱི་དོན་ཡང༌། སེམས་ཙམ་པས་ཕྱི་རོལ་གྱི་དོན་མེད་ཅིང༌། རྣམ་པར་ཤེས་པ་རང་བཞིན་གྱིས་གྲུབ་པར་སྟོན་པའི་མདོ་དྲངས་པ་དེ་དག་སྒྲ་ཇི་བཞིན་དུ་ཁས་བླང་དུ་མི་རུང་བའི་ཕྱིར། དྲང་བའི་དོན་ཡིན་ནོ་ཞེས་བྱ་བའི་དོན་ཡིན་གྱི།
ཀུན་རྫོབ་ཀྱི་བདེན་པ་དངོས་བསྟན་གྱི་བརྗོད་བྱའི་གཙོ་བོར་སྟོན་པའི་རྟགས་ཀྱིས་དྲང་དོན་དུ་བསྒྲུབས་ན། དབུ་མ་པ་རང་ལ་རྟགས་མི་འགྲུབ་པ་དང༌། སྐབས་ཀྱི་དོན་ལས་ཉམས་པར་འགྱུར་བའི་ཕྱིར་དང༌། ཇི་སྐད་དུ། ཀུན་གཞི་ཡོད་ཅིང་གང་ཟག་ཉིད་ཡོད་ལ། ། ཕུང་པོ་འདི་དག་འབའ་ཞིག་ཉིད་ཡོད་ཅེས། ། བསྟན་པ་འདི་ནི་དེ་ལྟར་ཆེས་ཟབ་དོན། ། རིག་པར་མི་འགྱུར་གང་ཡིན་དེ་ལ་འོ། ། ཞེས་དང༌། འཇིག་ཚོགས་ལྟ་དང་བྲལ་ཡང་སངས་རྒྱས་ཀྱིས། །
ཇི་ལྟར་ང་དང་ང་ཡི་བསྟན་པ་ལྟར། ། དེ་བཞིན་དངོས་རྣམས་རང་བཞིན་མེད་མོད་ཀྱི། ། ཡོད་ཅེས་དྲང་དོན་ཉིད་དུ་བསྟན་པ་ཡིན། ། ཞེས་གསུངས་པ་དེས་ཀྱང་སྒྲ་ཇི་བཞིན་པ་མ་ཡིན་པ་རྒྱུ་མཚན་དུ་བྱས་ནས་དྲང་དོན་དུ་བཤད་པ་ཡིན་ལ། དེ་ལས་གཞན་དུ་ཀུན་རྫོབ་ཀྱི་བདེན་པ་བརྗོད་བྱའི་གཙོ་བོར་བསྟན་པ་ལ་འཆད་ན། ཀུན་གཞི་དང་དངོས་པོ་རང་བཞིན་གྱིས་ཡོད་པ་སོགས་ཀུན་རྫོབ་བདེན་པར་ཁྱེད་ཀྱིས་ཁས་ལེན་དགོས་པས། ཁྱེད་ལ་ཁས་བླངས་ནང་འགལ་འབྱུང་བའི་ཕྱིར་དང༌། གཞུང་གི་དོན་ལས་ཀྱང་ཉམས་ཏེ། སེམས་ཙམ་དུ་སྨྲ་བའི་གྲུབ་པའི་མཐས་བཞག་པའི་དོན་དེ་ཉིད་ཟླ་བའི་ཞབས་ཀྱི་ཀུན་རྫོབ་བདེན་པར་ཁྱེད་ཀྱིས་འཆད་དགོས་ལ། དེ་ཡང་མི་རིགས་པའི་ཕྱིར།
དེ་ལ་འདི་སྙམ་དུ་ཐོགས་མེད་སྐུ་མཆེད་ཀྱིས་བཞེད་པའི་དྲང་ངེས་ཀྱི་འཆད་ཚུལ་དེ། ཀླུ་སྒྲུབ་ཡབ་སྲས་ཀྱིས་མི་བཞེད་པར་ཁས་མ་བླངས་སོ། ། ཞེས་ཟེར་ན་ནི་མངོན་སུམ་ལ་སྙོན་པ་ཡིན་མོད། དེ་ལྟ་ན་ཡང༌། དགག་བྱའི་ཁྱད་པར་མ་སྦྱར་བར་གཟུགས་མེད་ཅེས་སོགས་ཀྱི་ཤེར་ཕྱིན་གྱི་མདོ་ཆོས་ཅན། དྲང་དོན་གྱི་མདོར་ཐལ། སྒྲ་ཇི་བཞིན་པ་མ་ཡིན་པའི་མདོ་ཡིན་པའི་ཕྱིར། རྟགས་ཁས་བླངས་སོ། ། ས་བོན་ལས་མྱུ་གུ་སྐྱེ་བ་དང༌། ལས་དཀར་ནག་ལས་འབྲས་བུ་བདེ་སྡུག་སྐྱེ་བར་ཚིག་ཟིན་ལ་སྟོན་པའི་མདོ་ཆོས་ཅན།
ངེས་དོན་གྱི་མདོར་ཐལ། སྒྲ་ཇི་བཞིན་པའི་མདོ་ཡིན་པའི་ཕྱིར། ཞེས་སོགས་ཀྱི་ཉེས་པ་བཟློག་ཏུ་མེད་པ་དང༌། སྲོལ་འབྱེད་གཉིས་ཀྱི་དྲང་ངེས་ཀྱི་འབྱེད་ལུགས་ཀྱི་རྣམ་པར་བཞག་པ་ལེགས་པར་བཤད་པའི་སྙིང་པོར་ཁས་ལེན་པ་དེ་ལས་ཉམས་པས། ཁྱེད་ཀྱི་ཞེ་འདོད་ནི་དེ་མ་ཡིན་ནོ། ། དེ་ལྟར་ན་ཀླུ་སྒྲུབ་རྗེས་འབྲང་དང་བཅས་པས། དགོངས་པ་ཅན་དང༌། ལྡེམ་པོར་དགོངས་པའི་མདོའི་མཚན་གཞིར་བཤད་པ་རྣམས་དང༌། དེའི་ལོག་ཕྱོགས་སྟོན་པའི་མདོ་རྣམས་དང༌། མཐར་ཐུག་ཐེག་པ་གསུམ་དང༌།
གཅིག་སྟོན་པའི་མདོ་དང༌། རྒྱུ་དགེ་སྡིག་ལས་འབྲས་བུ་བདེ་སྡུག་འབྱུང་བ་དང༌། མི་འབྱུང་བར་སྟོན་པའི་མདོ་རྣམས་ལ་དྲང་ངེས་ཀྱི་ཁྱད་པར་མི་རྙེད་པར་འགྱུར་ཏེ། མདོ་དེ་དང་དེ་དག་གི་བསྟན་བྱའི་གཙོ་བོ་ལ་གནས་ལུགས་ཀྱི་དོན་ཡིན་མིན་གྱི་ཁྱད་པར་མི་རྙེད་པའི་ཕྱིར་དང༌། མདོ་དེ་དག་ཐམས་ཅད་ལ་ཁྱེད་འདོད་པའི་དྲང་དོན་གྱི་མདོའི་མཚན་གཞི་ཁོ་ན་ཞུགས་ཀྱི། ངེས་དོན་གྱི་མདོའི་མཚན་གཞི་ཞུགས་པའི་སྐབས་མི་རྙེད་པའི་ཕྱིར་རོ། ། ཞེས་བྱ་བ་འདིས་ནི། ཀླུ་སྒྲུབ་ཡབ་སྲས་ཀྱི་བཞེད་པའི་དྲང་ངེས་ཀྱི་འཇོག་ཚུལ། གཞན་དག་འདོད་པ་དེ་ཁོ་ནར་ངེས་པ་མ་ཡིན་ནོ། ། ཞེས་རྣམ་པར་བཤད་པ་ཡིན་ནོ། །
ཐོགས་མེད་སྐུ་མཆེད་ཀྱིས་བཞེད་པའི་དྲང་ངེས་འཇོག་ཚུལ་ཡང་དེ་ཁོ་ན་ལྟར་ངེས་པ་མ་ཡིན་ཏེ། དེ་ལྟར་འཆད་པའི་ལུང་གི་ཁུངས་མེད་པའི་ཕྱིར་དང༌། ཐོགས་མེད་སྐུ་མཆེད་ཀྱིས། ཡུམ་ཤེར་ཕྱིན་གྱི་མདོ་དྲང་དོན་གྱི་མདོ་ཡིན་པར་འཆད་དོ་ཞེས་ཟེར་བ་ནི་ཆེས་ཤིན་ཏུ་ཐ་ཆད་པ་ཡིན་པའི་ཕྱིར་དང༌། དེའི་བཞེད་པ་ལ། དགོངས་ལྡེམ་དགོངས་བརྒྱད་ཀྱི་ནང་ན་ངེས་དོན་གྱི་མདོ་མེད་པར་ཐལ་བའི་ཕྱིར་དང༌། དེ་ཡང་དེ་ལྟ་ན། དེ་བརྒྱད་པོ་གང་རུང་གི་ནང་དུ་སངས་རྒྱས་ཀྱི་གསུང་རབ་ཐམས་ཅད་འདུས་པར་ཐེག་བསྡུས་ལས་གསལ་བར་གསུངས་པ་དང་འགལ་ལོ། ། དེ་ཡང་ཇི་ལྟར་ཞེ་ན། འཁོར་ལོ་བར་པ་མཚན་ཉིད་མེད་པའི་ཆོས་འཁོར་ཆོས་ཅན།
སྒྲ་ཇི་བཞིན་པ་མ་ཡིན་ཀྱང་ངེས་དོན་གྱི་མདོ་ཡིན་ཏེ། ཆེད་དུ་བྱ་བའི་གདུལ་བྱ་ཐེག་པ་ཆེན་པོའི་རིགས་ཅན་འབའ་ཞིག་ལ་ངེས་དོན་མཐར་ཐུག་སྟོན་པའི་མདོ་ཡིན་པའི་ཕྱིར་ཏེ། དེ་ལ་དོན་དམ་པའི་བདེན་པ་ཁོ་ན་བསྟན་བྱའི་གཙོ་བོར་སྟོན་པའི་མདོ་ཡིན་པའི་ཕྱིར་རོ། ། སྔ་མ་ལ་ཁྱབ་པ་མེད་ན། ངེས་དོན་ཁོ་ན་སྟོན་པའི་མདོ་ལ་ངེས་དོན་གྱི་མདོར་མི་བྱེད་ན། གཞན་གང་ཞིག་ལ་དེར་བྱེད། སྦྱོར་བ་གཉིས་པ་ལ་ཁྱབ་པ་མེད་ན། ཤེར་མདོའི་བསྟན་བྱའི་གཙོ་བོར་གྱུར་པའི་དོན་དམ་བདེན་པ་གང་དང་གང་ཡིན་པ་དེ་ཆོས་ཅན། ཀུན་རྫོབ་བདེན་པར་ཐལ། དྲང་དོན་ཡིན་པའི་ཕྱིར།
ཞེས་བྱ་བའི་ཐལ་བ་བཟློག་པར་མི་ནུས་སོ། ། མདོ་དེས་དོན་དམ་པའི་བདེན་པ་གཙོ་བོར་སྟོན་པར་མི་འདོད་ན་ནི། ཐེག་པ་ཆེན་པོ་མདོ་སྡེའི་རྒྱན་རྩ་འགྲེལ་དུ། ཐེག་པ་ཆེན་པོ་བཀར་སྒྲུབ་པའི་རིགས་པ་རྒྱ་ཆེར་གསུངས་པ་རྣམས་དང༌། ཐེག་པ་ཆེན་པོ་བསྡུས་པར་རྣམ་གཡེང་གི་རྣམ་པར་རྟོག་པ་བཅུའི་གཉེན་པོ་ཤེར་ཕྱིན་གྱི་མདོ་དང་སྦྱར་ནས་གསུངས་པ་རྣམས་དང་འགལ་ལོ། ། གལ་ཏེ་འོ་ན་ཤེར་ཕྱིན་གྱི་མདོ་ཆོས་ཅན། དྲང་དོན་གྱི་མདོ་ཡིན་པར་ཐལ། སྒྲ་ཇི་བཞིན་པ་མ་ཡིན་པའི་མདོ་ཡིན་པའི་ཕྱིར། ཞེས་པའི་ཐལ་བ་ཁྱེད་ཀྱིས་བཟློག་པར་མི་ནུས་ཤིང༌། དགོངས་འགྲེལ་ལས་ཤེར་ཕྱིན་གྱི་མདོ་དྲང་དོན་དུ་གསུངས་པའི་ལུང་གི་དགོངས་པ་ཡང་ཁྱེད་ཀྱིས་འཆད་པར་མི་ནུས་སོ་ཞེ་ན།
བཤད་པ། སྒྲ་ཇི་བཞིན་པ་མ་ཡིན་པའི་ལུང་ཡིན་པ་ཙམ་གྱིས། ཀུན་རྫོབ་བདེན་པ་གཙོ་བོར་ཁས་ལེན་པ་དེའི་ཚེ་དྲང་དོན་གྱི་ལུང་དུ་བཞག་ནུས་ཀྱང༌། སྤྱིར་དེ་ཙམ་གྱིས་དེར་གཞག་ནུས་པ་མ་ཡིན་ཏེ། དོན་དམ་པའི་བདེན་པ་གཙོ་བོར་ཁས་ལེན་པ་དེའི་ཚེ། ངེས་དོན་གྱི་མདོ་ལ་སྒྲ་ཇི་བཞིན་པ་མ་ཡིན་པ་ཁོ་ན་གཙོ་ཆེ་བའི་ཕྱིར། དེ་སྐད་དུ་ཡང༌། མདོ་སྡེའི་རྒྱན་ལས། ཇི་ལྟར་སྣམས་ན་རབ་དཀུ་ལ། ། མྱང་ན་ཞིམ་པའི་སྨན་བཞིན་དུ། །
ཆོས་ཀྱང་དེ་བཞིན་གཉིས་སུ་གནས། ། དོན་དང་ཡེ་གེར་བཤད་པར་བྱ། ། ཞེས་དང༌། གཉེན་པོ་དང་ནི་སྒྲ་གཞན་ཕྱིར། ། ཞེས་གསུངས་སོ། ། དགོངས་འགྲེལ་ལས། དེ་ལྟར་བཤད་པའི་ལུང་གི་དོན་ཡང་འཆད་པར་མི་ནུས་པ་མ་ཡིན་ཏེ། འཁོར་ལོ་བར་པའི་དགོངས་དོན་གྱི་གཙོ་བོ་ངེས་པའི་དོན་དང༌། རྩོད་པ་མ་མཆིས་པ་དང༌། བླ་ན་མ་མཆིས་པ་ཡིན་ཀྱང༌།
སྒྲ་ཇི་བཞིན་པའི་དོན་ནི་དྲང་བའི་དོན་དང་རྩོད་པ་དང་བཅས་པ་དང༌། བླ་ན་མ་མཆིས་པ་ཡིན་པའི་ཕྱིར་རོ། ། དེའི་འཐད་པ་ཡང༌། ཡོངས་གྲུབ་བདེན་པར་མེད་པ། ཀུན་རྫོབ་ཀྱི་བདེན་པ་ཡིན་པ་ལ་ཐུག་གོ ། དེ་ལྟར་བཤད་པ་ན། སྒྲ་ཇི་བཞིན་པའི་ཚིག་ཟིན་གྱི་དོན་དང༌། དགོངས་དོན་གྱི་གཙོ་བོ་གཉིས་གང་དབང་བཙན་ཞེས་ཤེས་རབ་ཀྱིས་རྣམ་པར་བརྟགས་པ་ན། འཁོར་ལོ་བར་པའི་དྲང་ངེས་ཤེས་པར་འགྱུར་ལ། དེའི་ཚེ་དེའི་དགོངས་དོན་གྱི་གཙོ་བོ་ནི་ངོ་བོ་ཉིད་མེད་པ་རྣམ་པ་གསུམ་དུ་ངེས་ལ།
གསུམ་པོ་དེ་ཡང་དོན་དམ་པའི་བདེན་པར་འཆད་པ་ལ་རྩོད་པ་མེད་པ་ཡིན་ཏེ། ཇི་སྐད་དུ། སུམ་ཅུ་པ་ལས། ངོ་བོ་ཉིད་ནི་རྣམ་གསུམ་གྱི། ། ངོ་བོ་ཉིད་མེད་རྣམ་གསུམ་ལ། ། དགོངས་ནས་ཆོས་རྣམས་ཐམས་ཅད་ཀྱི། ། ངོ་བོ་ཉིད་མེད་བསྟན་པ་ཡིན། ། ཞེས་གསུངས་པའི་ཕྱིར་རོ། ། རིགས་པ་མཁྱེན་པས་ཀྱང༌། རྣལ་འབྱོར་སྤྱོད་པའི་གཞུང་གི་དགོངས་པ་ལས་བརྩམས་ཏེ་འཆད་པ་ན།
འཁོར་ལོ་དང་པོ་དྲང་དོན་དུ་བཤད་པ་ཡིན་གྱི། བར་པ་དྲང་དོན་དུ་བཤད་པ་ནི་ཡོད་པ་མ་ཡིན་ཏེ། ཇི་སྐད་དུ། མ་རིག་གིས་བསླད་བདག་ཉིད་ལ། ། ཞེས་སོགས་ཀྱིས་འཁོར་ལོ་དང་པོ་དྲང་དོན་དུ་བསྟན་ཞིང༌། གཟུང་དང་འཛིན་པའི་རྣམ་པ་ལས། ། ཞེས་སོགས་ཀྱིས་འཁོར་ལོ་བར་པ་དང་ཐ་མ་དགོངས་པ་གཅིག་ཏུ་བཤད་པ་ལ་སུས་ཀྱང་བསྙོན་པར་མི་ནུས་པའི་ཕྱིར་རོ། ། གཉིས་པ་ལ་གསུམ་སྟེ། སྤྱིར་དྲང་ངེས་ཀྱི་མདོའི་མཚན་གཞིའི་འཛིན་ཚུལ་རྒྱ་ཆུང་པའི་ཉེས་པ། བྱེ་བྲག་ཏུ་ཐོགས་མེད་སྐུ་མཆེད་ཀྱི་ལུགས་ལ་མི་འཐད་པའི་ཚུལ་དང༌།
ཀླུ་སྒྲུབ་ཡབ་སྲས་ཀྱི་ལུགས་ལ་མི་འཐད་པའི་ཚུལ་ལོ། ། དང་པོ་ནི། ཁྱེད་ཅག་གི་མདོའི་མཚན་གཞི་དེ་ལྟར་འཛིན་པ་མི་རིགས་ཏེ། མཚན་གཞི་རྒྱ་ཆུང་པ་དང༌། མཚན་གཞི་ངེས་པ་ཅན་གཞག་པ་དང༌། མཚན་ཉིད་འཇོག་ཚུལ་ལ་ནང་འགལ་ཞུགས་པའི་ཕྱིར། རྒྱ་ཆུང་བ་ཇི་ལྟར་ཞེ་ན། འཁོར་ལོ་བར་པ་དང༌། ཐ་མའི་མཚན་གཞི་འཛིན་ཚུལ་དེ་ལྟར་ཡིན་དུ་ཆུག་ཀྱང༌། དགོངས་འགྲེལ་དུ་དྲང་ངེས་དཔྱོད་པའི་གཞིར་གྱུར་པའི་འཁོར་ལོ་དང་པོའི་མཚན་གཞི་ཕུང་སོགས་ཐམས་ཅད་རང་གི་མཚན་ཉིད་ཀྱིས་ཡོད་མཉམ་དུ་སྟོན་པའི་མདོ་ཁོ་ན་ལ་བྱེད་ན།
འཕགས་པའི་བདེན་གཞི་གཙོ་བོར་སྟོན་པའི་མདོ་སྡེ་དྲན་པ་ཉེར་བཞག་དང་འདུལ་བ་ལུང་ལ་སོགས་པ་རྣམས་ལ། དགོངས་འགྲེལ་དུ་དྲང་ངེས་ཀྱི་དཔྱད་པ་མ་མཛད་པར་འགྱུར་ཏེ། དེ་དག་གིས་ཐམས་ཅད་རང་གི་མཚན་ཉིད་ཀྱིས་ཡོད་མཉམ་དུ་སྟོན་པ་མ་ཡིན་པའི་ཕྱིར་རོ། ། འདོད་ན་ནི། མདོ་དེ་ཉིད་ལས། ཉན་ཐོས་ཀྱི་ཐེག་པ་ལ་ཡང་དག་པར་ཞུགས་པ་རྣམས་ལ། འཕགས་པའི་བདེན་པ་བཞིའི་རྣམ་པ་བསྟན་པས། ཞེས་དེ་ལྟར་སྟོན་པའི་མདོ་དེ་དང་དེ་དྲང་ངེས་དཔྱོད་པའི་གཞིར་གསུངས་པ་དང་འགལ། དེ་དག་གིས་ཀྱང་དེ་བསྟན་པར་འདོད་ན་ནི། ཐམས་ཅད་རང་གི་མཚན་ཉིད་ཀྱིས་ཡོད་མཉམ་དུ་མི་སྟོན་པའི་འཁོར་ལོ་དང་པོའི་མཚན་གཞིར་ཁྱེད་རང་གིས་ཁས་བླངས་པའི།
ཝ་ར་ཎ་སིར། ལྔ་སྡེ་ལ་ཤམ་ཐབས་ཟླུམ་པོར་བསྒོ་བར་བྱའོ། ། ཞེས་གསུངས་པ་དེས་ཀྱང་དེ་ཅིའི་ཕྱིར་མི་སྟོན་ཞེས་དྲི་བར་བྱའོ། ། ཡང་དྲང་ངེས་དཔྱོད་པའི་གཞིར་གྱུར་པའི་འཁོར་ལོ་དང་པོ་གཉིས་ཀྱི་བསྟན་བྱའི་གཙོ་བོ་གཉིས་པོ་ཕན་ཚུན་སྤངས་པའི་དངོས་འགལ་ཡིན་པར་འགྱུར་ཏེ། གཅིག་གིས་ནི་ཐམས་ཅད་རང་གི་མཚན་ཉིད་ཀྱིས་ཡོད་མཉམ་དུ་བསྟན། གཅིག་ཤོས་ཀྱིས་ནི་མེད་མཉམ་དུ་བསྟན་པའི་ཕྱིར་རོ། ། དེ་ཡང་དེ་ལྟ་ན་ནི། འཕགས་པ་ཐོགས་མེད་ཀྱིས། གཉིས་ཀ་སྒྲ་ཇི་བཞིན་པ་མ་ཡིན་པར་བཤད་པས་དངོས་འགལ་ཞལ་གྱིས་བཞེས་པར་འགྱུར་རོ། ། མཚན་ཉིད་དང༌།
མཚན་གཞི་ལ་ནང་འགལ་བ་ཇི་ལྟར་ཡོད་ཅེ་ན། ཕུང་སོགས་ཐམས་ཅད་རང་གི་མཚན་ཉིད་ཀྱིས་ཡོད་མཉམ་དུ་མི་སྟོན་པའི་འཁོར་ལོ་དང་པོའི་མདོ་གང་ཡིན་པ་དེ་དང༌། དེ་མེད་མཉམ་དུ་མི་སྟོན་པའི་འཁོར་ལོ་བར་པའི་མདོ་གང་ཡིན་པ་དེ་དང༌། ལེགས་པར་ཕྱེ་ནས་མི་སྟོན་པའི་འཁོར་ལོ་ཐ་མའི་མདོ་གང་ཡིན་པ་དེ་དག་ཆོས་ཅན། དགོངས་འགྲེལ་དུ་དྲང་ངེས་ཕྱེ་བའི་དྲང་དོན་དང༌། ངེས་དོན་གྱི་མདོ་གང་རུང་དུ་ཐལ། རེ་རེ་ནས་དེ་དང་དེའི་མཚན་ཉིད་ཁྱེད་རང་འདོད་པ་དེ་ཞུགས་པའི་ཕྱིར། གསུམ་ཅར་ཁས་བླངས་སོ། ། གལ་ཏེ་དྲང་ངེས་དཔྱོད་པའི་གཞི་མ་ཡིན་ཡང༌། དེ་དང་དེར་ཁས་བླངས་པ་ལ་ཉེས་པ་མེད་དོ་སྙམ་ན།
དེ་ལྟར་ན་དེ་དུས་ཀྱི་དང་པོ་གཉིས་ངེས་དོན་དང༌། ཐ་མ་དྲང་དོན་དུ་ཁས་བླངས་པས། འཁོར་ལོ་དང་པོའི་མདོ་ཕལ་ཆེ་བ་ངེས་དོན་དུ་ཁས་བླངས་པས་རྩ་བའི་དམ་བཅའ་ཉམས་སོ། ། ཡང༌། ཁྱེད་ཀྱིས་ཇི་སྐད་དུ། ཕུང་སོགས་ཐམས་ཅད་ཡོད་མཉམ་དུ་སྟོན་པའི་འཁོར་ལོ་དང་པོ་ཁོ་ན་དྲང་ངེས་དཔྱོད་པའི་གཞིར་གྱུར་པའི་འཁོར་ལོ་དང་པོར་ཁས་ལེན་པ་དང༌། ཡང༌། སྐབས་དེའི་དེ་མ་ཐག་ཞིག་ཏུ་འཁོར་ལོ་དང་པོར་ཕུང་སོགས་ཀྱི་ཆོས་ཉུང་ཤས་གཅིག་མ་གཏོགས་ཤས་ཆེར་བདེན་ཡོད་མ་བཀག་པ་དེ་དྲང་དོན་ཏུ་འཇོག་རྒྱུའི་མཚན་གཞིར་འཛིན་པ་ནི་ནང་འགལ་བ་ཡིན་ཏེ། ཐམས་ཅད་བདེན་ཡོད་དུ་བསྟན་པ་དང་འགའ་ཞིག་བདེན་མེད་དུ་བསྟན་པ་གཉིས་མདོ་གཅིག་གི་སྟེང་དུ་འགལ་བའི་ཕྱིར་རོ། ། ཡང་བདག་མེད་སྟོན་ཚུལ་མི་འདྲ་བ་གསུམ་གྱི་སྒོ་ནས་འཁོར་ལོ་གསུམ་གྱི་དྲང་ངེས་འཇོག་ཅེས་ཟེར་བ་དང༌།
འཁོར་ལོ་དང་པོ་སྒྲ་ཇི་བཞིན་པ་མ་ཡིན་པའི་དྲང་དོན་དུ་འཆད་པ་ཡང་ནང་འགལ་བ་ཡིན་ཏེ། འཁོར་ལོ་དང་པོར་གང་ཟག་གི་བདག་མེད་བསྟན་པ་དེ་སྒྲ་ཇི་བཞིན་པ་མ་ཡིན་ན། གང་ཟག་གི་བདག་ཡོད་པར་ཐལ་བའི་ཕྱིར་རོ། ། མདོར་ན་འཁོར་ལོ་དང་པོར་གང་ཟག་གི་བདག་མེད་པ་ཙམ་ཞིག་བསྟན་ཞིང༌། ཆོས་ཀྱི་བདག་མེད་པ་ཉན་ཐོས་རྣམས་ལ་མ་བསྟན་ནོ། ། ཞེས་བྱ་བ་འདི་ཙམ་ཞིག་འཕགས་པ་ཐོགས་མེད་ཀྱི་བཞེད་པ་ལ་ཡོད་པ་ཡིན་ལ། དེ་ཙམ་གྱིས་འཁོར་ལོ་དང་པོ་སྒྲ་ཇི་བཞིན་པ་མ་ཡིན་པའི་དྲང་དོན་དུ་འཆད་མི་ནུས་སོ། ། དེའི་ཕྱིར་སྒྲ་བཞིན་པ་ཡིན་མིན་གྱི་སྒོ་ནས་དྲང་ངེས་འབྱེད་པ་ནི། འཁོར་ལོ་ཕྱི་མ་གཉིས་ལ་སྦྱར་ན་འགྲིག་ཙམ་ཡིན་ཡང༌། དང་པོ་ལ་ཇི་ལྟར་སྦྱར་ཡང༌།
མ་འགྲིག་པས་ཤིན་ཏུ་ནོངས་པ་ཡིན་ནོ། ། གཉིས་པ་ནི། མཚན་གཞི་འཛིན་ཚུལ་དེ་ལྟར་བྱེད་པ་ཐོག་མེད་ཀྱི་དགོངས་པར་མི་རུང་སྟེ། སློབ་དཔོན་དེའི་ལུགས་ལ་འཁོར་ལོ་དང་པོར་ཕྱི་རོལ་གྱི་དོན་ཡོད་པར་གསུངས་པ་སྒྲ་ཇི་བཞིན་པ་མ་ཡིན་པའི་དྲན་དོན་དུ་འཆད་པ་ཡིན་གྱི། ཕུང་སོགས་ཐམས་ཅད་རང་གི་མཚན་ཉིད་ཀྱིས་ཡོད་པར་གསུངས་པ་དྲང་དོན་དུ་འཆད་མི་དགོས་པའི་ཕྱིར་ཏེ། དེ་ལས་དེ་ལྟར་གསུངས་པ་མེད་པའི་ཕྱིར་ཏེ། འཁོར་ལོ་དང་པོར་ཆོས་འགའ་ཞིག་རང་གི་མཚན་ཉིད་ཀྱིས་མ་གྲུབ་པར་གསུངས་པའི་ཕྱིར་དང༌། གཞི་དེ་ལ་བདེན་ཡོད་མ་བཀག་པ་ཙམ་གྱིས་བདེན་གྲུབ་ཏུ་བཤད་པར་འགྱུར་ན་ཧ་ཅང་ཐལ་བའི་ཕྱིར། གཞན་ཡང༌། ཁྱེད་ལྟར་ན་དགོངས་འགྲེལ་དུ་འཁོར་ལོ་དང་པོ་དྲང་དོན་དུ་བཀྲལ་བ་ལས་ལོགས་སུ་བར་པ་དྲང་དོན་དུ་འགྲེལ་པ་དང༌།
ཐ་མ་ངེས་དོན་དུ་འགྲེལ་བའི་འབད་པ་མཛད་མི་དགོས་པར་འགྱུར་ཏེ། འཁོར་ལོ་དང་པོར་ཕུང་སོགས་ཐམས་ཅད་རང་གི་མཚན་ཉིད་ཀྱིས་ཡོད་པར་གསུངས་པ་དེ་སྒྲ་ཇི་བཞིན་པ་མ་ཡིན་པར་བཀྲལ་བ་དེ་ཉིད་ཀྱིས་དོན་ཕྱི་མ་དེ་དག་བདེ་བླག་ཏུ་འགྲུབ་པའི་ཕྱིར། དེས་དེ་འགྲུབ་པར་མི་འདོད་ན། འཁོར་ལོ་དང་པོ་སྒྲ་ཇི་བཞིན་པ་མ་ཡིན་པར་འགྲེལ་ཚུལ་ཇི་ལྟར་བྱེད་དྲིས་པས་ཤེས་སོ། ། གཞན་ཡང་འཁོར་ལོ་དང་པོའི་མདོ་འགའ་ཞིག་ཏུ་ཐམས་ཅད་བདེན་པར་ཡོད་མཉམ་དུ་བསྟན། འཁོར་ལོ་དང་པོའི་འགའ་ཞིག་ཏུ་བདེན་མེད་བསྟན་པར་ཁྱེད་ཀྱིས་འདོད་པས། སྤྱི་ལྡོག་ནས་འཁོར་ལོ་དང་པོའི་བསྟན་བྱའི་གཙོ་བོ་གང་ལ་བྱེད། དང་པོ་དེ་དེར་འདོད་པ་ལྟར་ན། དེ་ལྟར་སྟོན་པའི་འཁོར་ལོ་དང་པོ་དེ་ཆོས་ཅན། རང་གི་བསྟན་བྱའི་དོན་ལ་མི་སླུ་བར་ཐལ།
དཔྱད་པ་གསུམ་གྱིས་རྣམ་པར་དག་པའི་ལུང་ཡིན་པའི་ཕྱིར། རྟགས་ཁས་བླངས། འདོད་ན། ཐམས་ཅད་བདེན་ཡོད་དུ་ཐལ་ལོ། ། གཉིས་པ་ལྟར་ན་ནི། བདེན་མེད་འཁོར་ལོ་དང་པོའི་བསྟན་བྱའི་གཙོ་བོ་ཡིན་ན། ཉན་རང་ལ་ཆོས་ཀྱི་བདག་མེད་རྟོགས་པ་ཡོད་པར་ཧ་ཅང་ཐལ་ལོ། ། འཁོར་ལོ་དང་པོ་སྤྱི་ལྡོག་ནས། དེ་དང་དེ་དག་གང་རུང་བསྟན་བྱའི་གཙོ་བོར་བྱེད་པ་མ་ཡིན་གྱི། འཕགས་པའི་བདེན་པ་བཞི་པོ་ཙམ་ཞིག་བསྟན་བྱའི་གཙོ་བོར་བྱེད་པ་ཡིན་ནོ་ཞེ་ན།
དེ་ནི་ལེགས་པར་སྨྲས་པ་ཡིན་མོད། ཁྱེད་ལྟར་ན་ཐོགས་མེད་ཞབས་ཀྱི་བཞེད་པ་ལ། འཁོར་ལོ་གསུམ་པོའི་སྤྱི་ལྡོག་ནས་དྲང་ངེས་ཀྱི་འཇོག་མཚམས་མ་ཤེས་པས། རྣམ་པར་འཕོངས་པ་ཡིན་ནོ། ། གཞན་ཡང་འཁོར་ལོ་དང་པོ་གཉིས་སུ་བདེན་པར་ཡོད་མཉམ་དང་མེད་མཉམ་དུ་བཤད་པའི་བདེན་པ་དང༌། འཁོར་ལོ་ཐ་མར་ཆོས་འགའ་ཞིག་བདེན་མེད་དུ་བཤད་པའི་དུས་ཀྱི་མེད་རྒྱུའི་བདེན་པ་དེ་དག་དོན་གཅིག་ལ་འདུ་བར་ཐལ། ཆོས་འཁོར་གསུམ་གྱི་དྲང་ངེས་ཀྱི་འཇོག་མཚམས་བདེན་ཡོད་དང་བདེན་མེད་ལེགས་པར་ཕྱེ་མ་ཕྱེ་ལ་བྱེད་པར་ཁྱེད་ཀྱིས་ཁས་བླངས་པའི་ཕྱིར། འདོད་ན། གཏན་ལ་དབབ་པ་བསྡུ་བ་སོགས་རྣམ་རིག་པའི་གཞུང་རྣམས་སུ་ཆོས་ཅན་ཚད་མས་གྲུབ་པ་གཅིག་གི་སྟེང་དུ་བདེན་མེད་མཚན་ཉིད་དང་ལྡན་པ་གཅིག་བསྟན་པར་ཐལ་ལོ། ། ཞེས་འཕངས་ན།
ཐལ་ཆོས་ལ་ཡང༌། ཁས་བླངས་ཀྱི་བསལ་བ་ཞུགས་སོ།། །། གསུམ་པ་མགོན་པོ་ཀླུ་སྒྲུབ་ཀྱི་ལུགས་ལ་ཡང༌། མཚན་གཞི་འཛིན་ཚུལ་དེ་ལྟར་མི་འཐད་པ་ནི། ཁྱེད་འདོད་པའི་འཁོར་ལོ་གསུམ་གྱི་མཚན་གཞི་འཛིན་ཚུལ་དེ་ལྟར་འཆད་པ་དེ་ནི། བདག་ཉིད་ཆེན་པོ་ཀླུ་སྒྲུབ་ཀྱི་ལུགས་ལ་རུང་བ་མ་ཡིན་ཏེ། དེའི་བཞེད་པ་ལ་འཁོར་ལོ་དང་པོ་གདུལ་བྱ་ཉན་ཐོས་ཀྱི་ཐེག་པ་ལ་ཡང་དག་པར་ཞུགས་པ་རྣམས་ལ་ཕུང་སོགས་ཐམས་ཅད་རང་གི་མཚན་ཉིད་ཀྱིས་ཡོད་མཉམ་དུ་སྟོན་པ་མ་ཡིན་པའི་ཕྱིར་ཏེ། གདུལ་བྱ་དེ་ལ་ཆོས་ཀྱི་བདག་མེད་སྟོན་དགོས་པ་སློབ་དཔོན་དེ་ཉིད་ཀྱིས་བཞེད་པ་ཡིན་པར་ཟླ་བའི་ཞབས་ཀྱིས་བསྒྲུབས་པའི་ཕྱིར་དང༌། དེའི་བཞེད་པ་ལ་འཁོར་ལོ་གསུམ་པར་བདེན་ཡོད་དང་བདེན་མེད་ཀྱི་ཕྱེ་གསལ་མཛད་པ་མེད་པའི་ཕྱིར། ཅི་སྟེ་ཁོ་བོ་ཅག་དེ་ལྟར་མི་འདོད་དོ་ཞེ་ན།
འོ་ན་དེ་ཕྱིན་ཆད་དེའི་ལུགས་ཀྱི་འཁོར་ལོ་གསུམ་པའི་མཚན་གཞི་གང་ཡིན་ཁྱེད་རང་གི་འདོད་པ་གཞན་དང་མ་འདྲེས་པ་ཞིག་གསལ་བར་སྟོན་དགོས་སོ། ། ཡང༌། ཁྱེད་ཅག་གིས་མགོན་པོ་ཀླུ་སྒྲུབ་ཀྱི་ལུགས་ལ། སྔར་བཤད་པའི་འཁོར་ལོ་ཐོག་མཐའ་གཉིས་དྲང་དོན་དང༌། བར་པ་ཁོ་ན་ངེས་དོན་གྱི་འཁོར་ལོ་ཡིན་ནོ། ། ཞེས་ཟེར་བ་སྣང་བས། ཁྱེད་རང་གི་འཁོར་ལོ་ཐོག་མཐའ་གཉིས་ཀྱི་མཚན་གཞིར་གཟུང་བ་དེ་དག་ཆོས་ཅན། ཀུན་རྫོབ་བདེན་པ་དངོས་བསྟན་གྱི་བརྗོད་བྱའི་གཙོ་བོར་སྟོན་པའི་མདོ་ཡིན་པར་ཐལ། དྲང་དོན་གྱི་མདོ་ཡིན་པའི་ཕྱིར། རྟགས་དང་ཁྱབ་པ་ཁས་བླངས་ཤིང༌།
འདོད་ན། ཕུང་སོགས་ཐམས་ཅད་རང་གི་མཚན་ཉིད་ཀྱིས་ཡོད་པ་དེ་ཀུན་རྫོབ་བདེན་པར་ཐལ་བ་དང༌། གཞན་དབང་དང་ཡོངས་གྲུབ་བདེན་པར་ཡོད་པ་དེ་ཡང་ཀུན་རྫོབ་བདེན་པར་ཐལ་ལོ། ། ཅི་སྟེ་ཐལ་བ་ཕྱི་མ་འདི་ནི་ཁྱེད་ལ་ཡང་མཚུངས་པ་མ་ཡིན་ནམ། ཁོ་བོ་ཅག་གི་ཕྱོགས་ལ་དེ་དང་དེ་དག་མདོ་དེ་དང་དེའི་དངོས་བསྟན་གྱི་བསྟན་བྱའི་གཙོ་བོར་མི་འདོད་དོ་ཅེ་ན། འོ་ན་གཞན་གང་ཞིག་དེར་འདོད། གལ་ཏེ་ཕུང་སོགས་རང་གི་མཚན་ཉིད་ཀྱིས་གྲུབ་པར་སྟོན་པའི་དངོས་བསྟན་གྱི་བསྟན་བྱའི་གཙོ་བོ་ཕུང་སོགས་ཉིད་ཡིན་པ་དང༌། ལེགས་པར་རྣམ་པར་ཕྱེ་བའི་མདོའི་དངོས་བསྟན་གྱི་བསྟན་བྱའི་གཙོ་བོ་མཚན་ཉིད་གསུམ་ཡིན་པར་འདོད་དོ་སྙམ་ན། ཁོ་བོ་ཅག་གི་འདོད་པ་ནི་ཁྱེད་ཀྱིས་བཤད་པ་དེ་ཉིད་ཡིན་པས། ཁོ་བོ་ཅག་ལ་ཐལ་བ་དེ་ག་ལ་མཚུངས།
དེའི་ཕྱིར་ཁོ་བོ་ཅག་ནི་དྲང་དོན་གྱི་སྒྲ་ཇི་བཞིན་པ་མ་ཡིན་པའི་མདོ་དེ་དང༌། དེའི་བསྟན་བྱའི་དོན་གྱི་གཙོ་བོ་ཀུན་རྫོབ་བདེན་པར་ཁས་ལེན་ཀྱང༌། བརྗོད་བྱའི་དོན་གྱི་གཙོ་བོ་ཀུན་རྫོབ་བདེན་པར་ཁས་མི་ལེན་ནོ། ། ཁྱེད་ལ་ནང་འགལ་འབྱུང་བའི་ཚུལ་འདི་ལྟར། འཁོར་ལོ་དང་པོར་ཕུང་སོགས་རང་གི་མཚན་ཉིད་ཀྱིས་ཡོད་མཉམ་དུ་སྟོན་པའི་མདོ་དང༌། འཁོར་ལོ་ཐ་མར་ཀུན་བཏགས་བདེན་པར་མེད་ཅིང༌། གཞན་དབང་དང་ཡོངས་གྲུབ་བདེན་གྲུབ་ཏུ་སྟོན་པའི་མདོ་ཆོས་ཅན། མདོ་ཁྱོད་ཀྱི་དགོངས་པ་མདོ་གཞན་གྱིས་བཤད་པ་ལ་མ་ལྟོས་པར། མདོ་རང་གི་དངོས་ཀྱི་བསྟན་ཚོད་ལྟར་གཟུང་དུ་རུང་བར་ཐལ། གོ་རིམ་བཞིན་དུ་ཕུང་སོགས་དང་མཚན་ཉིད་གསུམ་པོ་མདོ་ཁྱོད་ཀྱི་དངོས་བསྟན་གྱི་བརྗོད་བྱའི་གཙོ་བོ་གང་ཞིག
དེ་དང་དེ་ཀླུ་སྒྲུབ་རང་ལུགས་ལ་ཞལ་གྱིས་བཞེས་པའི་ཕྱིར། རྟགས་ཕྱི་མ་ཁས་བླངས། འདོད་ན་ནི། དེ་དང་དེ་ཆོས་ཅན། སྒྲ་ཇི་བཞིན་པའི་མདོར་ཐལ། ཞེས་འཕངས་ན་འཁོར་གསུམ་ཚང་བ་ཡིན་ནོ། ། མདོར་ན། མདོ་དེ་དང་དེའི་དངོས་བསྟན་གྱི་གཙོ་བོ་གཞི་མ་གྲུབ་པའི་རྒྱུ་མཚན་གྱིས་སྒྲ་ཇི་བཞིན་པ་མ་ཡིན་པར་འདོད་པ་དང༌། དེ་དང་དེའི་དངོས་བསྟན་གྱི་གཙོ་བོ་ཀུན་རྫོབ་བདེན་པར་འདོད་པ་ནི་ཁྱེད་ལ་ནང་འགལ་བ་ཡིན་ནོ། ། དེ་བཞིན་དུ་ཀུན་བཏགས་བདེན་པར་མེད་ཅིང་གཞན་དབང་དང་ཡོངས་གྲུབ་བདེན་པར་ཡོད་པ་དེ་ལེགས་པར་རྣམ་པར་ཕྱེ་བའི་ཆོས་འཁོར་གྱི་བསྟན་བྱའི་གཙོ་བོ་ཡིན་ནམ་མ་ཡིན།
ཡིན་ན་ནི། དེ་ཀླུ་སྒྲུབ་ཞབས་ཀྱིས་ཀུན་རྫོབ་བདེན་པར་ཞལ་གྱིས་བཞེས་པར་འགྱུར་ལ། མ་ཡིན་ན་ནི། འཕགས་པ་ཐོགས་མེད་ཀྱིས་མདོ་དེ་ངེས་པའི་དོན་ཅན་དུ་བཞེད་པའི་རྒྱུ་མཚན་ཁྱེད་ལ་མེད་པས་ནང་འགལ་ལོ། ། མདོ་དེའི་བསྟན་བྱའི་དོན་གྱི་གཙོ་བོ་ངོས་འཛིན་ལ། ཤིང་རྟ་ཆེན་པོ་གཉིས་མི་འདྲའོ་སྙམ་ན་ནི། དེ་སྐད་སྨྲ་བར་རིགས་ཀྱི་སྲོལ་འབྱེད་གཉིས་པོའི་དྲང་ངེས་ཀྱི་མདོའི་མཚན་གཞི་གཅིག་ཏུ་ཁས་བླངས་ནས། མཚན་ཉིད་མི་མཐུན་པར་སྨྲ་བའི་གྲུབ་པའི་མཐའ་གཏིང་ནས་ཉམས་སོ། ། གཞན་ཡང་ཤེར་ཕྱིན་མདོ་ཆོས་ཅན། དོན་དམ་པའི་བདེན་པར་དངོས་བསྟན་གྱི་བརྗོད་བྱའི་གཙོ་བོར་སྟོན་པར་ཐལ།
ངེས་དོན་གྱི་མདོ་ཡིན་པའི་ཕྱིར། ཁྱབ་པ་ཁས་བླངས། འདོད་ན། ཁྱེད་ལ་ནང་འགལ་བ་འབྱུང་སྟེ། ཤེར་ཕྱིན་གྱི་མདོའི་དངོས་བསྟན་གྱི་གཙོ་བོ་སྒྲ་ཇི་བཞིན་དུ་ཁས་ལེན་དུ་རུང་བར་འགྱུར་ལ། དེ་མི་རུང་བ་ཡང་ཁྱེད་ཀྱི་ཁས་བླངས་པ་ཡིན་ནོ། ། དེས་ན་ཤིང་རྟའི་སྲོལ་འབྱེད་གཉིས་ཀའི་སྐབས་སུ་ཐུན་མོང་དུ་འདི་དྲི་བར་བྱ་སྟེ། ཐེག་པ་ཆེན་པོ་རྒྱུད་བླ་མས་ངེས་དོན་དུ་བཀྲལ་བའི་མདོ་རྣམས་ཁྱེད་འདོད་པའི་འཁོར་ལོ་གསུམ་གྱི་ནང་ནས་གང་ཡིན། གང་ཡང་མ་ཡིན་ན། བཀའ་འཁོར་ལོ་རིམ་པ་གསུམ་པོ་གང་རུང་གི་ནང་དུ་མ་གཏོགས་པར་འགྱུར་ཏེ།
དེར་མི་འདོད་པ་གང་ཞིག དེ་ལས་གཞན་པའི་འཁོར་ལོ་གསུམ་གྱི་རྣམ་གཞག་ཁྱེད་ཀྱིས་ཁས་མི་ལེན་པའི་ཕྱིར་ཏེ། གཟུངས་ཀྱི་དབང་ཕྱུག་རྒྱལ་པོས་ཞུས་པའི་མདོ་ལས་འབྱུང་བའི་རིམ་པ་གསུམ་པོ་དེས། གདུལ་བྱ་གཅིག་ཉིད་ཀྱི་ཁམས་ཀྱི་དྲི་མ་སྦྱོང་ཚུལ་སྟོན་པ་ཡིན་གྱི། འཁོར་ལོ་གསུམ་གྱི་རྣམ་གཞག་འཆད་པ་མ་ཡིན་ཞེས་ཁྱེད་ཀྱིས་གསལ་བར་སྨྲས་པའི་ཕྱིར། དེ་ཡང་འདོད་ན། ཇི་སྐད་དུ། སྔར་ནི་དེ་ལྟར་རྣམ་གཞག་ནས། ། སླར་ཡང་བླ་མའི་རྒྱུད་འདིར་ནི། ། ཉེས་པ་ལྔ་དག་སྤང་བའི་ཕྱིར། །
ཁམས་ཡོད་ཉིད་ཅེས་བཤད་པ་ཡིན། ། ཞེས་གསུངས་པ་དང་འགལ་ལོ། ། ཅི་སྟེ་དེ་དག་སྔར་བཤད་པའི་འཁོར་ལོ་ཐ་མའོ་སྙམ་ན། འོ་ན་དེ་དག་ཆོས་ཅན། ཀླུ་སྒྲུབ་ཀྱི་བཞེད་པ་ལྟར་ན་དྲང་དོན་གྱི་མདོ་དང༌། ཐོགས་མེད་ལྟར་ན་གཞན་དབང་དང་ཡོངས་གྲུབ་བདེན་གྲུབ་ཏུ་སྟོན་པའི་མདོར་ཐལ། དགོངས་འགྲེལ་དུ་དྲང་ངེས་དཔྱོད་པའི་གཞིར་གྱུར་པའི་འཁོར་ལོ་ཐ་མ་དེ་ཡིན་པའི་ཕྱིར། ཞེས་འཕངས་ན་འཁོར་གསུམ་ཚང་བའི་ཐལ་བའོ། ། གཉིས་པ་རང་ལུགས་བཞག་པ་ལ་གསུམ་སྟེ། དྲང་ངེས་ཀྱི་འཇོག་ལུགས་སྤྱིར་བཤད་པ་དང༌།
ཤིང་རྟའི་སྲོལ་འབྱེད་གཉིས་ཀྱི་བཞེད་པ་དང་སོ་སོར་སྦྱར་བ། དེས་ན་སྲོལ་འབྱེད་གཉིས་ཀྱི་བཞེད་ཚུལ་མི་འགལ་བར་གྲུབ་པའོ། ། དང་པོ་ལ་གཉིས་ཏེ། གསུང་རབ་ཐམས་ཅད་མཐར་ཐུག་གི་བརྗོད་བྱ་ལ་ལྟོས་ནས་ངེས་པའི་དོན་ཅན་ཁོ་ནར་སྒྲུབ། གནས་སྐབས་ཀྱི་བརྗོད་བྱ་ལ་ལྟོས་ནས་དྲང་ངེས་སོ་སོར་ཕྱེ་བའོ། ། དང་པོ་ནི། ཇི་སྐད་དུ། ཏིང་ངེ་འཛིན་རྒྱལ་པོའི་མདོ་ལས། འཇིག་རྟེན་ཁམས་ནི་སྟོང་ཕྲག་ཏུ། ། ང་ཡིས་མདོ་རྣམས་གང་བཤད་པ། །
ཡི་གེ་ཐ་དད་དོན་གཅིག་སྟེ། ། ཡོངས་སུ་བསྒྲག་པར་ནུས་མ་ཡིན། ། དངོས་པོ་གཅིག་ནི་བསམ་བྱས་ན། ། དེ་དག་ཐམས་ཅད་གོམས་འགྱུར་ཏེ། ། སངས་རྒྱས་ཀུན་གྱིས་ཆོས་མང་པོ། ། ཇི་སྙེད་རབ་ཏུ་བསྟན་པ་རྣམས། ། ཆོས་རྣམས་ཀུན་གྱི་བདག་མེད་ཡིན། ། མི་གང་དོན་ལ་མཁས་རྣམས་ཀྱིས། ། གནས་འདི་ལ་ནི་བསླབ་བྱས་ནས། ། སངས་རྒྱས་ཆོས་རྣམས་རྙེད་མི་དཀའ། །
ཞེས་གསུངས་སོ། ། གཉིས་པ་ལ། འཇིག་རྟེན་པ་དང་ཉན་ཐོས་པ་དག་ལ་ཡང༌། དྲང་བ་དང་ངེས་པའི་དོན་གྱི་རྣམ་པར་བཞག་པ་ཡོད་མོད། དེ་འདིར་མི་འཆད་པར་ཐེག་པ་ཆེན་པོ་ལས་བྱུང་བ་ཉིད་བརྗོད་པར་བྱ་སྟེ། འདི་ལྟར་དྲང་བ་དང་ངེས་པའི་དོན་ཅན་གྱི་རྣམ་པར་བཤད་པ་འདི་ནི་སངས་རྒྱས་ཀྱི་ཆོས་སྟོན་ཚུལ་ལས་རྣམ་པར་ཕྱེ་བ་ཡིན་ལ། དེ་ལ་ཡང་ཚུལ་མི་འདྲ་བ་གཉིས་ཏེ། ཇི་སྐད་དུ། སངས་རྒྱས་རྣམས་ཀྱིས་ཆོས་བསྟན་པ། ། བདེན་པ་གཉིས་ལ་ཡང་དག་བརྟེན། །
ཞེས་གསུངས་པའི་ཕྱིར་རོ། ། དེ་ལྟར་ན། དྲང་བའི་དོན་ཅན་གྱི་གསུང་རབ་ཀྱི་མཚན་ཉིད་ནི། གདུལ་བྱའི་ཁྱད་པར་གནས་སྐབས་ཀུན་རྫོབ་ཀྱི་བདེན་པ་གཙོ་བོར་སྟོན་དགོས་པའི་གདུལ་བྱ་ལ། བསྟན་བྱའི་ཁྱད་པར་ཀུན་རྫོབ་ཀྱི་བདེན་པ་ཉིད་གནས་སྐབས་ཀྱི་བསྟན་བྱའི་གཙོ་བོར་སྟོན་པའི་གསུང་རབ་བོ། ། ངེས་པའི་དོན་ཅན་གྱི་གསུང་རབ་ཀྱི་མཚན་ཉིད་ནི། གདུལ་བྱའི་ཁྱད་པར་དོན་དམ་པའི་བདེན་པ་སྟོན་པ་སྐབས་སུ་བབ་པའི་གདུལ་བྱ་ལ་བསྟན་བྱའི་ཁྱད་པར་དོན་དམ་པ་ཉིད་གནས་སྐབས་དང་མཐར་ཐུག་གི་བསྟན་བྱའི་གཙོ་བོར་བྱས་ནས་སྟོན་པའི་གསུང་རབ་བོ། ། དེ་རེ་རེ་ལའང་གཉིས་གཉིས་ཏེ། སྒྲ་ཇི་བཞིན་པ་དང༌། ཇི་བཞིན་པ་མ་ཡིན་པའོ། །
ཕྱི་མ་དེ་རེ་རེ་ལ་ཡང་གཉིས་གཉིས་ཏེ། དགོངས་པ་ཅན་དང༌། དགོངས་པ་ཅན་མ་ཡིན་པའོ། ། དང་པོ་དྲང་དོན་གྱི་སྒྲ་ཇི་བཞིན་པ་ནི། འདུས་བྱས་མི་རྟག་པར་སྟོན་པའི་མདོ་ལྟ་བུའོ། ། གཉིས་པ་སྒྲ་ཇི་བཞིན་པ་མ་ཡིན་པ་ལ་གཉིས་ལས། དགོངས་པ་ཅན་ནི་འོ་སྐོལ་གྱི་སྟོན་པས་ང་དེའི་ཚེ་སངས་རྒྱས་རྣམ་གཟིགས་སུ་གྱུར་ཏོ། ། ཞེས་གསུངས་པ་ལྟ་བུའོ། ། དགོངས་པ་ཅན་མ་ཡིན་པ་ནི། ཕྱི་རོལ་པ་བསྟན་པ་ལ་གཞུག་པའི་དོན་དུ་བདག་ཡོད་པར་གསུངས་པ་ལྟ་བུའོ། །
གཉིས་པ་ངེས་དོན་གྱི་སྒྲ་ཇི་བཞིན་པ་ནི། ཆོས་ཐམས་ཅད་བདག་མེད་དུ་སྟོན་པའི་མདོ་ལྟ་བུའོ། ། གཉིས་པ་སྒྲ་ཇི་བཞིན་པ་མ་ཡིན་པ་ལ་གཉིས་ལས། དགོངས་པ་ཅན་ནི་བདག་དམ་པའི་ཕ་རོལ་ཏུ་ཕྱིན་པ་སྟོན་པའི་མདོ་ལྟ་བུའོ། ། དགོངས་པ་ཅན་མ་ཡིན་པ་ནི། སྙིང་པོ་མེད་ལ་སྙིང་པོར་ཤེས། ། ཞེས་གསུངས་པ་ལྟ་བུའོ། ། དེ་ཡང༌། གནས་སྐབས་སུ་ཀུན་རྫོབ་བདེན་པ་སྟོན་དགོས་པའི་གདུལ་བྱ་ནི་གཉིས་ཏེ། ངེས་དོན་གྱི་སྣོད་དུ་མ་གྱུར་པ་དང༌།
གྱུར་ཀྱང་ཐབས་ཀྱི་ཆ་སྟོན་དགོས་པའོ། ། སྟོན་ཚུལ་ལ་གཉིས་ཏེ། བསྟན་བྱའི་དོན་གྱི་གཙོ་བོར་སྟོན་པ་དང༌། བརྗོད་བྱའི་དོན་གྱི་གཙོ་བོར་སྟོན་པའོ། ། འདི་གཉིས་ཀྱི་མི་འདྲ་བའི་ཁྱད་པར་ཅི་ཞེ་ན། བསྟན་བྱའི་གཙོ་བོ་ནི་ཞེ་འདོད་ཀྱི་གཙོ་བོ་ལ་བྱ་ལ། བརྗོད་བྱ་ནི་དངོས་དང་ཞེན་པའི་བརྗོད་བྱ་གང་རུང་ཁོ་ནའོ། ། དེ་ལྟར་ན་བརྗོད་བྱ་ཡིན་ལ་བསྟན་བྱ་མ་ཡིན་པ་ནི། བདག་ཡོད་པ་དེ་བདག་ཡོད་དོ་ཞེས་པའི་མདོའི་ཞེན་པའི་བརྗོད་བྱར་བཞག་དགོས་པ་ལྟ་བུའོ། ། དེའི་ཕྱིར་སྒྲ་ཇི་བཞིན་པ་ཡིན་མིན་ནི་བརྗོད་བྱའི་ངོས་ནས་བཞག་ལ།
དྲང་ངེས་ཀྱི་འཇོག་མཚམས་ནི། བསྟན་བྱའི་དོན་གྱི་གཙོ་བོ་ལས་རྣམ་པར་ཕྱེ་བ་ཡིན་ནོ། ། ཡང་གང་ལ་དོན་དམ་པ་སྟོན་པའི་གདུལ་བྱ་ལ་ཡང་གནས་སྐབས་དང་མཐར་ཐུག་གི་དབྱེ་བས་གཉིས་ཡོད་ཀྱང༌། མཐར་ཐུག་དོན་དམ་པའི་བདེན་པ་སྟོན་མི་དགོས་པའི་གདུལ་བྱ་མི་སྲིད་ལ། གནས་སྐབས་གདུལ་བྱ་དམན་པའི་རིགས་ཅན་ལ། དམན་པ་ཉིད་ལ་ལྟོས་པའི་ངེས་དོན་སྟོན་ཚུལ་དང༌། ཐེག་པ་ཆེན་པོའི་རིགས་ཅན་ལ་ཐེག་པ་ཆེན་པོ་ལ་ལྟོས་པའི་ངེས་དོན་སྟོན་ཚུལ་གཉིས་ལས། དང་པོ་ནི། སྲོལ་འབྱེད་གཉིས་པོ་གང་གི་ལུགས་ལྟར་ན་ཡང༌། འཁོར་ལོ་དང་པོར་བསྟན་ལ།
སྟོན་ཚུལ་གཉིས་པ་ནི་འཁོར་ལོ་གཉིས་པ་ཕན་ཆད་ནས་སྟོན་པ་ཡིན་ནོ། ། དེ་ལྟར་དྲང་ངེས་གཉིས་ལ། སྒྲ་ཇི་བཞིན་པ་ཡིན་མིན་སོགས་བཞི་བཞི་ཕྱེ་བ་དེ་བཞིན་དུ། གཞན་བཞི་པོ་ལའང་དྲང་ངེས་སོགས་བཞི་བཞི་འབྱེད་དགོས་པ་ཤེས་པར་བྱས་ནས་འདི་ལྟར་བཤད་པར་བྱ་སྟེ། རྗོད་བྱེད་གསུང་རབ་ལ་དྲང་དོན་གྱི་དྲང་དོན་དང༌། དྲང་དོན་གྱི་ངེས་དོན་གཉིས་དང༌། ཡང༌། ངེས་དོན་གྱི་དྲང་དོན་དང༌། ངེས་དོན་གྱི་ངེས་དོན་གཉིས་ཏེ་བཞིའོ། ། བརྗོད་བྱ་བདེན་པ་གཉིས་ལའང་དེ་བཞིན་དུ་བཞི་སྟེ།
སྔ་མ་བཞི་དང་གོ་རིམ་བཞིན་དུ་བཤད་བྱ་དང་འཆད་བྱེད་དུ་སྦྱར་བར་བྱ་བ་ཡིན་ནོ། ། རྣམ་གཞག་དེ་ལྟར་སྟོན་པའི་ལུང་གི་ཁུངས་ནི། འཕགས་པ་བློ་གྲོས་མི་ཟད་པ་བསྟན་པའི་མདོ་ལས། དེ་ལ་ངེས་པའི་དོན་གྱི་མདོ་སྡེ་ནི་གང༌། དྲང་བའི་དོན་གྱི་མདོ་སྡེ་ནི་གང་ཞེ་ན། མདོ་སྡེ་གང་དག་ཀུན་རྫོབ་བསྒྲུབ་པ་བསྟན་པ་དེ་དག་ནི། དྲང་བའི་དོན་ཞེས་བྱའོ། ། མདོ་སྡེ་གང་དག དོན་དམ་པའི་བདེན་པ་བསྒྲུབ་པ་བསྟན་པ་དེ་དག་ནི་ངེས་པའི་དོན་ཞེས་བྱའོ། ། ཞེས་གསུངས་པ་དེ་ལས་ནི་བརྗོད་བྱ་བདེན་པ་གཉིས་ཀྱི་སྒོ་ནས་དྲང་ངེས་ཀྱི་རྣམ་གཞག་མཛད་པའོ། །
ཡང་མདོ་སྡེ་དེ་ཉིད་ལས། མདོ་སྡེ་གང་དག བདག་དང༌། སེམས་ཅན་དང༌། སྲོག་དང༌། གསོ་བ་དང༌། སྐྱེས་བུ་དང༌། གང་ཟག་དང༌། ཤེད་ལ་སྐྱེས་དང༌། ཤེད་བུ་དང༌།
བྱེད་པ་པོ་དང༌། ཚོར་བ་པོ། སྐད་སྣ་ཚོགས་ཀྱིས་བཤད་པར་བྱ་བ་བདག་པོ་མེད་པ་ལ་བདག་པོ་ལྟ་བུར་བསྟན་པ་དེ་དག་ནི་དྲང་པའི་དོན་ཞེས་བྱའོ། ། མདོ་སྡེ་གང་དག སྟོང་པ་ཉིད་དང༌། མཚན་མ་མེད་པ་དང༌། སྨོན་པ་མེད་པ་དང༌། མངོན་པར་འདུ་བྱེད་པ་མེད་པ་དང༌། སྐྱེ་བ་མེད་པ་དང༌། མ་སྐྱེས་པ་དང༌།
སེམས་ཅན་མེད་པ་དང༌། སྲོག་མེད་པ་དང༌། གང་ཟག་མེད་པ་དང༌། བདག་པོ་མེད་པ་རྣམ་པར་ཐར་པའི་སྒོ་སྟོན་པ་དེ་དག་ནི་ངེས་པའི་དོན་ཞེས་བྱ་སྟེ། ཞེས་གསུངས་པ་འདིས་ནི། རྗོད་བྱེད་སྒྲ་ཇི་བཞིན་པ་ཡིན་མིན་གྱི་སྒོ་ནས་དྲང་ངེས་གཞག་པའོ། ། དེ་ཡང་མདོ་སྔ་མ་གཉིས་ཀྱིས་ནི། ངེས་དོན་གྱི་ངེས་དོན་དང༌། དྲང་དོན་གྱི་ངེས་དོན་གཉིས་བཤད་ལ། མདོ་ཕྱི་མ་གཉིས་ཀྱིས་ནི་ངེས་དོན་གྱི་དྲང་དོན་དང༌།
དྲང་དོན་གྱི་དྲང་དོན་གཉིས་བཤད་དོ། ། དེ་ཡང༌། བདག་དང་སེམས་ཅན་སོགས་ཡོད་པར་སྟོན་པའི་མདོ་དང༌། དེའི་བརྗོད་བྱ་ནི་དྲང་དོན་གྱི་དྲང་དོན་ནོ། ། འདིར་དྲང་དོན་དངོས་ནི། ཡང་དག་ཀུན་རྫོབ་དང༌། དྲང་དོན་གྱི་ཡང་དྲང་དོན་ནི་ལོག་པའི་ཀུན་རྫོབ་ལ་བྱེད་པ་ཡིན་ལ། དེའི་ཚེ་དྲང་དོན་གྱི་ཡང་དྲང་དོན་གྱི་མདོའི་བརྗོད་བྱ་ལོག་པའི་ཀུན་རྫོབ་དང༌། དེའི་བསྟན་བྱའི་གཙོ་བོ་ཡང་དག་པའི་ཀུན་རྫོབ་ལ་བྱེད་དགོས་པར་ཤེས་པར་བྱ་ལ། དེ་ཡང་སངས་རྒྱས་ཀྱི་གསུངས་དགོངས་འགྲེལ་དང་བཅས་པའི་དབང་དུ་བྱས་པ་ཡིན་གྱི་གཞན་ལ་ནི་མ་ཡིན་ནོ། །
ཡང་བདག་དང་སེམས་ཅན་སོགས་མེད་པར་སྟོན་པའི་མདོ་དང་དེའི་བརྗོད་བྱ་ནི་ངེས་དོན་གྱི་དྲང་དོན་ནོ། ། དེ་ཡང་གང་ཟག་གི་བདག་མེད་གནས་སྐབས་ཀྱི་ངེས་དོན་ཡིན་པ་ནི། སྲོལ་འབྱེད་གཉིས་ཀའི་ལུགས་ལ་འདྲ་བར་ཁས་ལེན་དགོས་པ་ཡིན་ཏེ། དེ་ཉན་ཐོས་དང་ཐུན་མོང་པའི་ངེས་དོན་ཡིན་གྱི། ཐེག་ཆེན་ཐུན་མོང་མ་ཡིན་པའི་ངེས་དོན་མཐར་ཐུག་ཏུ་མི་བཞེད་པར་མཚུངས་པའི་ཕྱིར་རོ། ། ཡང་མཐར་ཐུག་གི་དོན་དམ་པའི་བདེན་པ་སྟོན་པའི་གསུང་རབ་དང༌། དེའི་བརྗོད་བྱ་ནི་ངེས་དོན་གྱི་ངེས་དོན་དང༌། ཡང་དག་པའི་ཀུན་རྫོབ་སྟོན་པའི་གསུང་རབ་དང་དེའི་བརྗོད་བྱ་ནི། དྲང་དོན་གྱི་ངེས་དོན་ནོ། ། འོ་ན་དྲང་ངེས་ཀྱི་ཚུལ་བཞི་པོ་དེ་ལས་གང་དབང་བཙན་པར་བྱེད་ཅེ་ན།
བཤད་པ། ཀུན་རྫོབ་ཀྱི་བདེན་པ་གཙོ་བོར་སྟོན་པའི་གསུང་རབ་ཚད་མར་ཁས་བླངས་ནས། ཀུན་རྫོབ་ཀྱི་བདེན་པ་རྣམ་པར་འཇོག་པ་དེའི་ཚེ། དྲང་དོན་ཉིད་གཞིར་བྱས་པའི་དྲང་ངེས་གཉིས་པོ་དབང་བཙན་པར་བྱེད་དགོས་པ་ཡིན་ཏེ། དེའི་ཚེ་ཅིག་ཤོས་གཉིས་པོ་ཚད་མར་བྱས་ན། ཐ་སྙད་ཀྱི་བདེན་པ་འཇོག་མི་ཤེས་པ་དང་ཐབས་ཀྱི་ཆ་རྣམས་དོར་བ་དང༌། ཀུན་རྫོབ་ཀྱི་བདེན་པ་རིགས་པས་དཔྱད་བཟོད་དུ་ཐལ་བ་སོགས་ཀྱི་ཉེས་པས་གོས་པར་འགྱུར་རོ། ། ཡང་དོན་དམ་པའི་བདེན་པ་གཙོ་བོར་གཏན་ལ་འབེབས་པའི་གསུང་རབ་ཚད་མར་བྱས་ནས་དོན་དམ་པའི་བདེན་པ་རྣམ་པར་འཇོག་པ་དེའི་ཚེ། ངེས་དོན་ཉིད་གཞིར་བྱས་པའི་དྲང་ངེས་ཀྱི་ཚུལ་གཉིས་པོ་ཁོ་ན་ཁས་ལེན་དགོས་པ་ཡིན་ཏེ། དེའི་ཚེ་གཞན་གཉིས་པོ་ཚད་མར་ཁས་བླངས་ན་དོན་དམ་པའི་བདེན་པ་ལས་ཉམས་པར་འགྱུར་བའི་ཕྱིར།
དཔེར་ན་མྱུ་གུ་སྐྱེ་མེད་དུ་ཁས་ལེན་དགོས་པ་དེའི་ཚེ། མྱུ་གུ་སྐྱེ་བར་སྟོན་པའི་ལུང་རྣམས་ཁས་བླང་དུ་མི་རུང་བ་བཞིན་ནོ། ། དོན་དེ་ཉིད་ཐུགས་ལ་ཉེ་བར་བཞག་ནས། རྗེ་བཙུན་ས་སྐྱ་པཎྜི་ཏས་ལྟ་བའི་ལུང་སྦྱོར་དང༌། སྤྱོད་པའི་ལུང་སྦྱོར་མ་འདྲེས་པར་བྱེད་དགོས་པར་གསུངས་སོ། ། འོ་ན་དྲང་དོན་གྱི་ཚུལ་གཉིས་ཀས་དྲང་དོན་གྱི་གོ་ཆོད་པ་དང༌། ངེས་དོན་གྱི་ཚུལ་གཉིས་ཀས་ངེས་དོན་གྱི་གོ་ཆོད་པར་ཁས་ལེན་པ་ཡིན་ནམ་ཞེ་ན། སྤྱི་ཙམ་ནས་དྲང་ངེས་ཀྱི་རྣམ་པར་གཞག་པ་བྱེད་པ་དེའི་ཚེ། དེས་དེའི་གོ་ཆོད་པ་ཡིན་ཏེ། དེའི་ཚེ་དབྱེ་བའི་ཡ་གྱལ་དེ་དང་དེ་ཡིན་ན།
དབྱེ་གཞི་དེ་དང་དེ་ཡིན་དགོས་པའི་ཕྱིར། བདེན་པ་གཉིས་ཀྱི་རྣམ་གཞག་ཁས་ལེན་ཚུལ་ཤས་ཆེ་ཆུང་གི་ཁྱད་པར་ཡོད་པ་དེའི་ཚེ་ནི། དེས་དེའི་གོ་ཆོད་པའི་ངེས་པ་ཡོད་པ་མ་ཡིན་ཏེ། དཔེར་ན། ངེས་དོན་གྱི་དྲང་དོན་ཡིན་ན། དོན་དམ་བདེན་པ་འཇོག་པའི་དུས་ཀྱི་དྲང་དོན་ཡིན་དགོས་པ་བཞིན། དེའི་འཐད་པ་ཡང༌། གང་ཟག་གི་བདག་མེད་དེ་ཉེར་ལེན་གྱི་ཕུང་པོ་ལྔ་ལ་ལྟོས་ནས་སམ། སྤྱི་ཙམ་ནས་དོན་དམ་བདེན་པ་ཡིན་ཡང༌། ཆོས་ཀྱི་བདག་མེད་ལ་ལྟོས་ནས་དྲང་དོན་དུ་འཆད་དགོས་པ་ནི།
ཤིང་རྟའི་སྲོལ་གཉིས་ཀ་ལ་འདྲ་བ་ཡིན་པས་སོ། ། མདོར་ན། ཐོགས་མེད་སྐུ་མཆེད་ཀྱི་ལུགས་ལ་ཡང༌། དྲང་ངེས་ཀྱི་གོ་དོན་འཇོག་པའི་ལུང་ཁུངས་ནི། བློ་གྲོས་མི་ཟད་པ་དང༌། ཏིང་ངེ་འཛིན་རྒྱལ་པོའི་མདོ་ནས་བཤད་པ་དེ་ཉིད་ལ་བརྟེན་པ་ཡིན་གྱི། དེ་ལས་གོ་དོན་ལོགས་པ་གཞན་ཡོད་པ་མ་ཡིན་ཏེ། སྐུ་མཆེད་གཉིས་ཀྱི་དགོངས་འགྲེལ་ལ་བརྟེན་ནས་དྲང་ངེས་ཕྱེ་བ་ཡིན་ནོ། ། ཞེས་ཟེར་བ་བརྟགས་ན་སྙིང་པོ་མི་སྣང་བའི་ཕྱིར་དང༌། དབྱིག་གཉེན་ཞབས་ཀྱིས་དྲང་མ་ཐག་པའི་མདོ་དེ་ཉིད་ལ་བརྟེན་ནས་དྲང་ངེས་མཛད་པའི་ཕྱིར་རོ། །
གཉིས་པ་ལ་གཉིས་ཏེ། ཐོགས་མེད་སྐུ་མཆེད་ཀྱི་བཞེད་པ་ལས་བརྩམས་ནས་བཤད་པ་དང༌། ཀླུ་སྒྲུབ་ཡབ་སྲས་ཀྱི་བཞེད་པ་ལས་བརྩམས་ནས་ཕྱེ་བའོ། ། དང་པོ་ལ། མདོ་སྡེ་དགོངས་པ་ངེས་འགྲེལ་གྱི་དོན་འཆད་ཚུལ་དང༌། གཟུངས་དབང་གི་རྒྱལ་པོས་ཞུས་པའི་མདོའི་དོན་འཆད་ཚུལ་ལོ། ། དང་པོ་ལ། བཤད་བྱའི་དོན་ནི། ཇི་སྐད་དུ། བཅོམ་ལྡན་འདས་ཀྱིས་དང་པོར་ཡུལ་ཝ་ར་ན་སི་དྲང་སྲོང་སྨྲ་བ་རི་དྭགས་ཀྱི་ནང་དུ།
ཉན་ཐོས་ཀྱི་ཐེག་པ་ལ་ཡང་དག་པར་ཞུགས་པ་རྣམས་ལ། ཞེས་སོགས་ཀུན་གྱིས་འདོན་པ་དེ་ཉིད་ཡིན་ལ། དེའི་དོན་འཆད་པ་ལ། རང་གི་འདོད་པ་དང༌། གཞན་གྱིས་བརྟགས་པའི་མཐའ་དགག་པའོ། ། དང་པོ་ནི། འདི་ལྟར། བཀའ་དང་པོ་བདེན་པ་བཞིའི་ཆོས་འཁོར་ནི་དྲང་བའི་དོན་ཅན་ཡིན་ཏེ། གདུལ་བྱ་ཀུན་རྫོབ་ཀྱི་བདེན་པ་གཙོ་བོར་སྟོན་དགོས་པའི་རིགས་ཅན་ལ། དེ་ཉིད་བསྟན་བྱའི་གཙོ་བོར་སྟོན་པའི་འཁོར་ལོ་ཡིན་པའི་ཕྱིར།
རྒྱུ་མཚན་དེ་ཉིད་ཀྱིས་ན་འཁོར་ལོ་འདི་ལ། བླ་ན་མཆིས་པ་དང༌། སྐབས་མཆིས་པ་དང༌། རྩོད་པའི་གཞིར་གྱུར་པ་ཞེས་ཀྱང་བྱའོ། ། འདི་ལ་ཡང༌། ལས་རྒྱུ་འབྲས་སྟོན་པ་ལྟ་བུ་དྲང་དོན་གྱི་ངེས་དོན་དང༌། ཕྱི་རོལ་གྱི་དོན་ཡོད་པར་གསུངས་པ་ལྟ་བུ་དྲང་དོན་གྱི་དྲང་དོན་གཉིས་སོ། ། འཁོར་ལོ་འདིའི་སྤྱི་ལྡོག་ནས་དྲང་པའི་དོན་ཅན་ཡིན་ཀྱང༌། དེའི་ནང་ཚན་དུ་གྱུར་པའི་ངེས་པའི་དོན་ཅན་མེད་པ་ནི་མ་ཡིན་ཏེ། གང་ཟག་གི་བདག་མེད་པར་སྟོན་པའི་མདོ་རྣམས་ངེས་པའི་དོན་ཅན་དུ་ཁས་ལེན་དགོས་པའི་ཕྱིར།
དགོངས་འགྲེལ་དུ། དོན་དམ་ཡང་དག་འཕགས་ཀྱིས་སྟོན་པ་ལ་དྲི་བ་ཞུས་པ་ཡང་འཁོར་ལོ་དང་པོར་སྐྱེ་འགག་ལ་སོགས་པའི་ཀུན་རྫོབ་བདེན་པ་རྣམས་ཡོད་པར་གསུངས་པ་དང༌། འཁོར་ལོ་བར་པར་ཆོས་ཐམས་ཅད་སྐྱེ་འགག་མ་མཆིས་པ་ལ་སོགས་པར་གསུངས་པའི་དགོངས་པ་གང་ཡིན་ཞུས་པ་ཡིན་ལ། དེ་ལ་སྟོན་པས་ལན་འདེབས་པའི་ཚེ་ཡང༌། སྔ་མ་ཀུན་རྫོབ་ཀྱི་དབང་དུ་བྱས་པ་དང༌། ཕྱི་མ་དོན་དམ་གྱི་དབང་དུ་བྱས་པའི་ལན་མཛད་པ་ཡིན་ཏེ། མདོ་དེའི་དོན་ཉེ་བར་བསྡུས་པ་ན། ཉི་ཤུ་པ་ལས། གཟུགས་སོགས་སྐྱེ་མཆེད་ཡོད་པར་ནི། ། དེས་འདུལ་བ་ཡི་སྐྱེ་བོ་ལ། །
དགོངས་པའི་དབང་གིས་གསུངས་པ་སྟེ། ། ཞེས་སོགས་དང༌། སུམ་ཅུ་པ་ལས། ངོ་བོ་ཉིད་ནི་རྣམ་གསུམ་གྱི། ། ཞེས་སོགས་གསུངས་པ་ཡིན་ནོ། ། མདོར་ན་འཁོར་ལོ་འདིས་ཀུན་རྫོབ་བདེན་པ་གཙོ་བོར་སྟོན་པའི་ཆ་ནས་དྲང་བའི་དོན་དང་བླ་ན་མཆིས་པ་ཞེས་བྱ་ལ། སྒྲ་ཇི་བཞིན་པ་མ་ཡིན་པ་མང་པོ་བཤད་པའི་ཆ་ནས་སྐབས་མཆིས་པ་དང༌། རྩོད་པའི་གཞིར་གྱུར་པ་ཞེས་བྱའོ། ། ཡང་འཁོར་ལོ་ཕྱི་མ་གཉིས་ནི་ངེས་པའི་དོན་ཅན་ཞེས་བྱ་སྟེ། ཆེད་དུ་བྱ་བའི་གདུལ་བྱ་ཐེག་པ་ཆེན་པོའི་རིགས་ཅན་ལ།
བསྟན་བྱའི་གཙོ་བོ་དོན་དམ་པའི་བདེན་པ་ཁོ་ན་གཙོ་བོར་སྟོན་པའི་འཁོར་ལོ་ཡིན་པའི་ཕྱིར། འདི་ལ་གཉིས་ཏེ། ངེས་དོན་གྱི་དྲང་དོན་འཆད་པའི་འཁོར་ལོ་དང༌། ངེས་དོན་གྱིའང་ངེས་དོན་ཉིད་འཆད་པའི་འཁོར་ལོའོ། ། དང་པོ་ནི། ངེས་དོན་སྒྲ་ཇི་བཞིན་པ་མ་ཡིན་པའི་སྒོ་ནས་འཆད་པའི་འཁོར་ལོ་སྟེ། འཁོར་ལོ་གཉིས་པའོ། ། འཁོར་ལོ་གཉིས་པ་འདི་ཆོས་ཅན། རྗོད་བྱེད་ཀྱི་སྒོ་ནས་དྲང་བའི་དོན་ཅན་ཞེས་བྱ་སྟེ། རང་གི་བསྟན་བྱའི་དོན་དེ་ཉིད་སྒྲ་ཇི་བཞིན་པ་མ་ཡིན་པའི་སྒོ་ནས་འཆད་པའི་འཁོར་ལོ་ཡིན་པའི་ཕྱིར།
དེ་ཉིད་ཀྱི་ཕྱིར། བླ་ན་མཆིས་པ་དང༌། སྐབས་མཆིས་པ་དང༌། རྩོད་པའི་གཞིར་གྱུར་པ་ཞེས་ཀྱང་བྱའོ། ། དེ་དག་གི་དོན་ཡང༌། མདོ་སྡེ་འདིའི་བསྟན་བྱའི་དོན་ལས་ཁྱད་པར་དུ་འཕགས་པའི་དོན་གཞན་ཞིག་སྟོན་པའི་ཆོས་ཀྱི་འཁོར་ལོ་ཡོད་པར་སྟོན་པ་མ་ཡིན་གྱི། འོ་ན་ཅི་ཞེ་ན། འཁོར་ལོ་གཉིས་པ་སྒྲ་ཇི་བཞིན་པ་མ་ཡིན་པའི་སྒོ་ནས་བསྟན་པའི་ངེས་དོན་མཐར་ཐུག་དེ་ཉིད་སྒྲ་ཇི་བཞིན་པའི་སྒོ་ནས་འཆད་པའི་འཁོར་ལོ་གསུམ་པ་བསྐོར་དགོས་པའི་ཕྱིར། བླ་ན་མཆིས་པ་དང༌། དྲང་བའི་དོན་ཞེས་བྱ་ལ།
དེའི་སྒྲ་ཇི་བཞིན་པ་ལ་ཐེག་པ་ཆེ་ཆུང་གཉིས་ཀའི་རྩོད་པ་འབྱུང་བའི་ཕྱིར། སྐབས་མཆིས་པ་དང༌། རྩོད་པའི་གཞིར་གྱུར་པ་ཞེས་བྱའོ། ། དེ་ལྟར་བྱས་ན། འཁོར་ལོ་བར་པ་འདིའི་བསྟན་བྱའི་དོན་ནི། ངེས་དོན་དོན་དམ་པའི་བདེན་པ་མཐར་ཐུག་ཡིན་པ་དང༌། སྒྲ་ཇི་བཞིན་པའི་བརྗོད་བྱ་ནི། སྤྱིར་ཀུན་རྫོབ་དང༌། ཁྱད་པར་ལོག་པའི་ཀུན་རྫོབ་ཏུ་བཞག་དགོས་པ་ཡིན་ནོ། ། དེའི་ཕྱིར་སྟོན་བྱེད་ཚིག་གི་སྒོ་ནས་དྲང་དོན་གྱི་འཁོར་ལོ་དང༌།
བསྟན་བྱ་དོན་གྱི་སྒོ་ནས་ངེས་དོན་གྱི་འཁོར་ལོར་བཞག་དགོས་པ་ཡིན་ནོ། ། དེ་ལས་གཞན་དུ་ན། མདོ་དེ་ཉིད་ཀྱིས་དངོས་བསྟན་ལ་འགལ་བ་ཞུགས་པ་འགྱུར་རོ། ། ཅི་ལྟར་ཞེ་ན། བཅོམ་ལྡན་འདས་ཀྱིས་ཐེག་པ་ཆེན་པོ་ལ་ཡང་དག་པར་ཞུགས་པ་རྣམས་ལ་ཆེས་ངོ་མཚར་རྨད་དུ་བྱུང་བ་དང་ལྡན་པའི་ཆོས་ཀྱི་འཁོར་ལོ་གཉིས་པ་བསྐོར་བ་དེ་དྲང་བའི་དོན་ཅན་ཡིན་ན། དེ་ལས་གཞན་གང་ཟག་ཐེག་པ་དམན་པ་ལ་ཞུགས་པ་འགའ་ཞིག་ལ། ཆེས་ངོ་མཚར་རྨད་དུ་བྱུང་བ་མ་ཡིན་པའི་འཁོར་ལོ་ཞིག་ངེས་དོན་དུ་འཆད་དགོས་པར་འགྱུར་བའི་ཕྱིར་རོ། ། འཁོར་ལོ་གཉིས་པའི་སྤྱི་ལྡོག་ནས་སྒྲ་ཇི་བཞིན་པ་མ་ཡིན་ཀྱང༌། དེའི་ནང་ཚན་ཐམས་ཅད་ལ་དེར་མ་ངེས་ཏེ། ཀུན་རྫོབ་ཀྱི་ཆ་སྟོན་པ་རྣམས་དང༌།
བྱམས་ཞུས་ཀྱི་ལེའུ་ལྟ་བུ་སྒྲ་ཇི་བཞིན་པར་ཁས་ལེན་དགོས་པ་ཡང་དུ་མ་དམིགས་པའི་ཕྱིར་རོ། ། འོ་ན་ལུགས་འདིར་ཤེས་ཕྱིན་གྱི་མདོ་ངེས་དོན་དུ་ཁས་ལེན་ན། དགོངས་པ་ཅན་ཡིན་པར་འགལ་ལོ། ། སྙམ་དུ་དོགས་པར་མི་བྱ་སྟེ། སྤྱིར་དགོངས་པ་ཅན་གྱི་མདོ་ལ། དགོངས་གཞི་དེ་ངེས་དོན་ཡིན་མིན་གཉིས་ལས། གང་མདོ་དེའི་དགོངས་གཞིའི་གཙོ་བོ་ངེས་དོན་མཐར་ཐུག་པ་ལ་དགོངས་ནས་གསུངས་པའི་མདོ་ཡིན་ན། ངེས་དོན་གྱི་མདོ་ཡིན་པས་ཁྱབ། དཔེར་ན་དེ་བཞིན་གཤེགས་པའི་སྙིང་པོའི་མདོ་བཞིན།

ཤེས་ཕྱིན་གྱི་མདོར་ཆོས་ཐམས་ཅད་ངོ་བོ་ཉིད་མེད་པར་གསུངས་པའི་དགོངས་པ་ཡང༌། ངོ་བོ་ཉིད་མེད་པ་རྣམ་པ་གསུམ་ལ་དགོངས་པ་ཡིན་ནོ། ། ཞེས་བྱ་བ་ནི་རིགས་པའོ། ། དེ་ལས་གཞན་དུ་ན། དགོངས་པ་ཅན་དང་ལྡེམ་པོར་དགོངས་པ་བརྒྱད་པོ་གང་རུང་གི་ནང་ན་ངེས་དོན་གྱི་མདོ་མེད་པར་འགྱུར་ལ། དེ་ཡང༌། དེ་ལྟ་ན་ཐེག་བསྡུས་ལས། ཡང་དགོངས་པ་བཞི་དང་ལྡེམ་པོར་དགོངས་པ་བཞིས་སངས་རྒྱས་ཀྱིས་གསུངས་པའི་ཆོས་ཐམས་ཅད་ཁོང་དུ་ཆུད་པར་བྱའོ། ། ཞེས་གསུངས་པ་དང་ཇི་ལྟར་མི་འགལ། དེའི་ཚེ་མཚན་ཉིད་ལྡེམ་དགོངས་ཀྱི་མཚན་གཞི། ཤེས་ཕྱིན་གྱི་མདོ་ལ་བྱེད་པར་ཐེག་བསྡུས་ལས་གསུངས་ཤིང༌།
མདོ་སྡེ་རྒྱན་གྱི་འགྲེལ་པར། ཤེས་ཕྱིན་གྱི་མདོ་དོན་གཞན་ལ་དགོངས་པའི་མཚན་གཞིར་བཤད་པ་ཡིན་ནོ། ། དེ་ལྟར་འཁོར་ལོ་བར་པ་ངེས་དོན་གྱི་དྲང་བའི་དོན་ཅན་དུ་བསྒྲུབས་ཟིན་ནས། ད་ནི་འཁོར་ལོ་ཐ་མ། ལེགས་པར་རྣམ་པར་ཕྱེ་བའི་འཁོར་ལོ་ཆོས་ཅན། ངེས་དོན་མཐར་ཐུག་པ་ཡིན་ཏེ། གདུལ་བྱ་གནས་སྐབས་ངེས་དོན་གྱི་སྣོད་དུ་གྱུར་པ་ལ། ངེས་དོན་མཐར་ཐུག་པ་དེ་ཉིད་སྒྲ་ཇི་བཞིན་པའི་སྒོ་ནས་སྟོན་པའི་འཁོར་ལོ་ཡིན་པའི་ཕྱིར། དེའི་ཕྱིར། བླ་ན་མ་མཆིས་པ་དང༌།
སྐབས་མ་མཆིས་པ་དང༌། རྩོད་པའི་གནས་སུ་མ་གྱུར་པ་ཞེས་བྱའོ། ། འོ་ན་འཁོར་ལོ་ཐ་མའི་མཚན་གཞི་གང་ཡིན། མདོ་སྡེ་དགོངས་འགྲེལ་གྱིས་འཁོར་ལོ་དང་པོ་གཉིས་དྲང་དོན་དུ་བཀྲལ་བའི་ཚུལ་ཇི་ལྟ་བུ་ཞེ་ན། འཁོར་ལོ་ཐ་མའི་མཚན་གྱི་རྣམ་གྲངས་ལ། ལེགས་པར་རྣམ་པར་ཕྱེ་བ་ཞེས་འབྱུང་བ་ལྟར་ན། མཚན་ཉིད་གསུམ་དུ་ཕྱེ་ནས་སྟོན་པའི་མདོ་སྡེ་དགོངས་འགྲེལ་ལྟ་བུ་ལ་བྱ་ལ། དོན་དམ་རྣམ་ངེས་ཤེས་བྱའི་མཚན་གྱིས་བསྟན་པ་ལྟར་ན། སྔ་མ་ཁོ་ནར་མ་ཟད་མདོ་སྡེ་ས་བཅུ་པ་དང༌། ལང་ཀར་གཤེགས་པ་དང༌།
དེ་བཞིན་གཤེགས་པའི་སྙིང་པོ་བསྟན་པའི་མདོ་སྡེ་དང༌། མྱ་ངན་ལས་འདས་པ་ཆེན་པོའི་མདོ་ལ་སོགས་པ་རྣམས་ཀྱང་འདིའི་མཚན་གཞིར་རུང་བ་ཡིན་ཏེ། ཇི་སྐད་དུ། ཟླ་བའི་ཞབས་ཀྱིས། རྣམ་པ་དེ་ལྟའི་མདོ་སྡེ་གཞན་ཡང་ནི། ། དྲང་དོན་ཉིད་དུ་ལུང་འདིས་གསལ་བར་བྱེད། ། ཅེས་སེམས་ཙམ་པས། མདོ་དེ་དག་ངེས་དོན་གྱི་སྒྲ་ཇི་བཞིན་པ་ཉིད་དུ་འདོད་པར་བཤད་པའི་ཕྱིར། དྲི་བ་གཉིས་པའི་ལན་ནི། དགོངས་འགྲེལ་གྱིས་འཁོར་ལོ་བར་པའི་དགོངས་པ་མཐར་ཐུག་ངོས་བཟུང་ནས།
དེ་སྒྲ་ཇི་བཞིན་པ་མ་ཡིན་པར་འཆད་པ་ཡིན་གྱི། འཁོར་ལོ་དང་པོའི་དགོངས་པའི་གཙོ་བོ་ངོས་བཟུང་ནས། དེ་སྒྲ་ཇི་བཞིན་པ་མ་ཡིན་པར་འགྲེལ་བ་ནི་མ་ཡིན་ཏེ། མདོ་དེ་ཉིད་ལས་དེ་ལྟར་གསལ་བའི་ཕྱིར། དོན་དེ་ལ་དགོངས་ནས། དོན་ཟབ་དགོངས་པ་ངེས་འགྲེལ་ཞེས་ཀྱང་གསུངས་སོ། ། འོ་ན་དགོངས་འགྲེལ་དུ། འཁོར་ལོ་དང་པོར་ཕྱི་རོལ་གྱི་དོན་ཡོད་པར་གསུངས་པ་དེ་དགོངས་པ་ཅན་དུ་བཀྲལ་བ་མ་ཡིན་ནམ་ཞེ་ན། དེ་ལྟར་བཀྲལ་མོད་ཕྱི་རོལ་གྱི་དོན་ཡོད་པ་ཉིད་འཁོར་ལོ་དང་པོའི་དགོངས་པར་བཤད་ན། དེས་གདུལ་བྱ་རིམ་གྱིས་བཀྲི་བའི་དོན་ཅན་དུ་འཆད་པ་ཡིན་གྱི།
ཕྱི་རོལ་གྱི་དོན་མེད་པ་ཉིད་འཁོར་ལོ་དང་པོའི་དགོངས་པར་མི་འཆད་པས། འཁོར་ལོ་བར་པའི་དགོངས་པ་འགྲེལ་ཚུལ་དང་མི་འདྲ་བ་ཡིན་ནོ། ། དེའི་ཕྱིར་འཁོར་ལོ་དང་པོའི་དགོངས་པ་ཡིན་པ་དང༌། རྒྱལ་བའི་དགོངས་པ་ཡིན་པ་གཉིས་ལ། ཕྲ་རགས་ཀྱི་ཁྱད་པར་ཅུང་ཟད་ཡོད་པ་དེ་མ་འདྲེས་པར་བྱའོ། ། དེ་ལས་དོན་ཅི་ཞིག་འགྲུབ་ཅེ་ན། ཕྱི་རོལ་གྱི་དོན་ཡོད་པ་དེ་འཁོར་ལོ་དང་པོའི་ཕྱོགས་གཅིག་གི་དགོངས་པར་བྱས་ནས། དེ་གདུལ་བྱ་རིམ་གྱིས་དཀྲི་བའི་ཐབས་ཡིན་ནོ་ཞེས་བཤད་པ་ན། འཁོར་ལོ་དང་པོས་ཀུན་རྫོབ་ཀྱི་བདེན་པ་བསྟན་བྱའི་གཙོ་བོར་བྱས་པར་གྲུབ་པ་ཡིན་ནོ། ། དེ་ལས་གཞན་དུ་ན།
ཕྱི་དོན་མེད་པ་ཉིད་འཁོར་ལོ་དང་པོའི་དགོངས་པར་བཤད་ན་ནི། འཁོར་ལོ་ཐ་མར་འཁོར་ལོ་དང་པོ་ཡང་ངེས་དོན་དུ་བཤད་པར་ཐལ་བ་དང༌། འཁོར་ལོ་གསུམ་ཀ་དགོངས་པ་གཅིག་ཏུ་འཆད་པར་ཐལ་ལོ། ། དགོངས་འགྲེལ་གྱིས་འཁོར་ལོ་ཕྱི་མ་གཉིས་ནི་དགོངས་པ་གཅིག་ཏུ་འཆད་པ་ཡིན་ཏེ། གཉིས་ཀའི་དགོངས་པའི་གཙོ་བོ་ངོ་བོ་ཉིད་མེད་པ་གསུམ་ཡིན་པར་འཆད་པའི་ཕྱིར་རོ། ། དེ་ལྟ་ན་ཡང༌། དགོངས་པ་གཅིག་པུ་དེ་སྟོན་ཚུལ་སྒྲ་ཇི་བཞིན་པ་ཡིན་མིན་ནི་འཁོར་ལོ་ཕྱི་མ་གཉིས་ཀྱི་ཁྱད་པར་རོ། ། ཞེས་བྱ་བ་འདི་ནི་གྲུབ་པ་ཡིན་ནོ། ། དེས་གྲུབ་པའི་དོན་གཉིས་པ་ཞིག་ཀྱང་འབྱུང་བ་ནི། འཁོར་ལོ་བར་པར་ལུགས་འདིའི་ཤེས་སྒྲིབ་ཀྱི་གཙོ་བོ་རྣམ་གཡེང་གི་རྣམ་པར་རྟོག་པ་བཅུའི་གཉེན་པོ་རྒྱས་པར་གསུངས་པས།
འཁོར་ལོ་དང་པོ་སྤྱིར་དྲང་བའི་དོན་ཅན་དང༌། བྱེ་བྲག་ཏུ་གཞན་དབང་ཀུན་རྫོབ་ཀྱི་བདེན་པ་གཙོ་བོར་སྟོན་པའི་འཁོར་ལོ་དང་པོ་ཀུན་རྫོབ་བདེན་པའི་ཡུལ་ཅན་དུ་གྲུབ་ཅིང་རྣམ་གཡེང་གི་རྣམ་པར་རྟོག་པ་བཅུ་ཤེས་བྱའི་སྒྲིབ་པ་ཡིན་པ་དང༌། དེའི་གཉེན་པོར་སྒྲུབ་པ་རང་གི་ངོ་བོ་ལ་འདོམས་པའི་གདམས་ངག་སོགས་ཀྱི་དོན་ལ་རིམ་གྱིས་འཇུག་དགོས་པ་ཁོང་དུ་ཆུད་པར་འགྱུར་རོ། ། འཁོར་ལོ་ཐ་མར་ཕྱི་རོལ་གྱི་དོན་མེད་པར་བཤད་པས་ཀུན་བཏགས་བརྗོད་བྱའི་གཙོ་བོར་སྟོན་པའི་འཁོར་ལོ་དང་པོ་དྲང་བའི་དོན་ཅན་དུ་གྲུབ་ཅིང་གཟུང་འཛིན་རྫས་གཞན་དུ་ཞེན་པའི་རྟོག་པ་ཤེས་བྱའི་སྒྲིབ་པ་ཡིན་པར་ཁོང་དུ་ཆུད་ནས་གཟུང་འཛིན་གཉིས་སྟོང་གི་དེ་ཁོ་ན་ཉིད་ལ་འཇུག་དགོས་པ་བདེ་བླག་ཏུ་ཤེས་པར་འགྱུར་རོ། ། ཡང་དེ་ལས་བྱུང་བའི་གྲུབ་དོན་གསུམ་པ་ནི། འཁོར་ལོ་ཐ་མར་ཀུན་བཏགས་ཀྱི་རང་གི་མཚན་ཉིད་མེད་པ་དང༌། གཞན་དབང་སྒྱུ་མ་ལྟ་བུར་བསྟན་པས་འཁོར་ལོ་དང་པོའི་བརྗོད་བྱ་ཀུན་བཏགས་དང་གཞན་དབང་གཉིས་པོ་དེའི་ཀུན་རྫོབ་ཀྱི་གནས་ཚུལ་གཏན་ལ་ཕབ། ཡོངས་གྲུབ་གཅིག་པུ་བདེན་གྲུབ་ཏུ་བཤད་པས་འཁོར་ལོ་བར་པའི་བརྗོད་བྱ་དོན་དམ་པའི་བདེན་པ་ངོས་བཟུང་ནས་དེའི་རང་བཞིན་གཏན་ལ་ཕབ། དེ་ལྟ་བུའི་ཕྱེ་གསལ་ལེགས་པར་གཏན་ལ་ཕེབས་པ་དེ་འཁོར་ལོ་ཐ་མའི་བསྟན་བྱའི་གཙོ་བོར་དོན་གྱིས་གྲུབ་པ་ཡིན་ནོ། ། དེ་ལྟར་བཤད་པའི་གྲུབ་དོན་བཞི་པ་ནི།
འཁོར་ལོ་དང་པོའི་བསྟན་བྱའི་གཙོ་བོ་ཀུན་བཏགས་དང་གཞན་དབང་ཡིན་པ་དང༌། གཉིས་པའི་བསྟན་བྱའི་གཙོ་བོ་ཡོངས་གྲུབ་ཡིན་པ་དང༌། དེ་གཉིས་ཀྱི་བསྟན་བྱའི་གཙོ་བོ་དེ་ལྟར་ཡིན་པ་དོན་ལ་གནས་ཀྱང༌། སོ་སོར་ཕྱེ་བ་མེད་པས་དེ་ལྟ་བུའི་དམིགས་བསལ་སོ་སོར་ཕྱེ་ནས་ཀུན་བཏགས་ཀྱི་སྤྱིའི་མཚན་ཉིད་དང༌། གཞན་དབང་གི་ཐ་སྙད་ཀྱི་རང་གི་མཚན་ཉིད་ཀུན་རྫོབ་བདེན་པ་ཡིན་པ་དང༌། ཡོངས་གྲུབ་གཅིག་པུ་ཁོ་ན་དོན་དམ་བདེན་པའོ། ། ཞེས་གསལ་བར་སྟོན་པ་ནི་འཁོར་ལོ་ཐ་མའོ་ཞེས་བྱ་བ་འདི་ངེས་པའོ། ། གངས་ཅན་པ་གཞན་དག་འདོད་པ་ལྟར། འཁོར་ལོ་ཐ་མར་གཞན་དབང་བདེན་གྲུབ་ཏུ་བསྟན་པ་ཡིན་ན་ནི། དེས་འཁོར་ལོ་དང་པོ་ངེས་པའི་དོན་ཅན་དུ་བསྒྲུབས་པར་འགྱུར་ཏེ།
གཟུང་འཛིན་གཉིས་སྣང་གི་ཤེས་པ་དོན་དམ་པའི་བདེན་པར་བསྒྲུབས་པའི་ཕྱིར། གཉིས་པ་གཞན་གྱིས་བཏགས་པའི་མཐའ་མི་འཐད་པ་ནི། གངས་ཅན་དུ་ཕྱིས་བྱོན་པའི་ཆེན་པོ་དག་ན་རེ། ལུགས་འདི་ལ་གཞན་དབང་བདེན་པར་གྲུབ་པ་ཡིན་ནོ། ། ཞེས་གསུངས་སོ། ། དེ་ནི་ཐོགས་མེད་ཞབས་ཀྱི་དགོངས་པ་མ་ཡིན་ཏེ། ལུང་དང་འགལ་བ་དང་རིགས་པས་གནོད་པའི་ཕྱིར་རོ། ། དང་པོ་ནི། རྗེ་བཙུན་བྱམས་པའི་གཞུང་བར་པ་གསུམ་ཅར་ལས། གཞན་དབང་སྒྱུ་མ་ལྟ་བུར་གསུངས་པ་ཤ་སྟག་ཏུ་སྣང་གི་བདེན་པར་གསུངས་པ་གཅིག་ཀྱང་མི་སྣང་བའི་ཕྱིར་དང༌།
གཏན་ལ་དབབ་པ་བསྡུ་བ་ལས་ཀྱང༌། གཞན་དབང་ཀུན་རྫོབ་ཏུ་ཡོད་པ་ཡིན་གྱི་དོན་དམ་པར་ཡོད་པ་མ་ཡིན་པར་གསུངས་པའི་ཕྱིར། ཐེག་བསྡུས་ལས་ཀྱང༌། གཞན་དབང་ལ་གཉིས་ཀའི་ཆར་གཏོགས་པ་ཞེས་བཤད་ནས། གཉིས་སྣང་གི་ཆ་ཀུན་བཏགས་དང༌། གསལ་རིག་གི་ཆ་ཡོངས་གྲུབ་ཏུ་བསྡུས་ནས་བཤད་པ་ཡིན་གྱི། དེ་གཉིས་ལས་ལོགས་སུ་བདེན་གྲུབ་ཏུ་གསུངས་པ་མེད་པའི་ཕྱིར་རོ། ། རིགས་པ་དང་ཇི་ལྟར་འགལ་ཞེ་ན། བཤད་པ། གཞན་དབང་བདེན་པར་གྲུབ་ན་དོན་དམ་པའི་བདེན་པར་འགྱུར་ཏེ།
ཀུན་རྫོབ་བདེན་པ་དང་དོན་དམ་པར་བདེན་གྲུབ་ཀྱི་གཞི་མཐུན་ཁས་ལེན་པ་ནི། ཆོས་འདི་པའི་གྲུབ་མཐའ་སྨྲ་བ་སུ་ལ་ཡང་མེད་པའི་ཕྱིར། དེ་ཡང་དེ་ལྟ་ན་ནི། མདོ་སྡེ་རྒྱན་ལས། དོན་དམ་བདེན་པའི་མཚན་ཉིད་འཆད་པ་ན། ། ཡོད་མིན་མེད་མིན་དེ་བཞིན་མིན་གཞན་མིན། ། སྐྱེ་དང་འཇིག་མེད་བྲི་བར་མི་འགྱུར་ཏེ། ། འཕེལ་བ་མེད་ཅིང་རྣམ་པར་དག་པའང་མེད། ། རྣམ་པར་དག་འགྱུར་དེ་ནི་དོན་དམ་མཚན། ། ཞེས་ཁྱད་པར་ལྔ་ལྡན་དུ་བཤད་པ་དང༌།
དབུས་མཐའ་ལས། དམ་པའི་དོན་ནི་གཅིག་པུ་འོ། ། ཞེས་ཡོངས་གྲུབ་ཁོ་ན་ལ་བཤད་པ་དང༌། མངོན་པ་ཀུན་ལས་བཏུས་ལས་ཀྱང༌། དོན་དམ་པའི་བདེན་པ་ལ་རྣམ་དག་གི་དམིགས་པས་ཁྱབ་པར་བཤད་པའི་ཕྱིར་ན་ལུགས་དེ་ནི་ཡང་དག་པ་མ་ཡིན་ནོ། ། གལ་ཏེ་དབུ་མ་འཇུག་པར། དེ་ཕྱིར་གཞན་གྱི་དབང་གི་ངོ་བོ་གང༌། ། དངོས་པོ་བརྟགས་པ་ཡོད་པའི་རྒྱུར་འགྱུར་ཞིང༌། ། ཕྱི་རོལ་གཟུང་བ་མེད་པར་འབྱུང་གྱུར་ལ། ། ཡོད་དང་སྤྲོས་ཀུན་ཡུལ་མིན་རང་བཞིན་ཡོད། །
ཅེས་བཤད་པ་མ་ཡིན་ནམ་ཞེ་ན། ཁྱེད་ཅག་གི་འཁྲུལ་གཞི་ཐམས་ཅད་དོན་དེ་ལས་བྱུང་བ་ཡིན་མོད། དེ་ལྟར་བཤད་པ་དེ་ནི་རྣམ་བདེན་པའི་ལུགས་དབང་བཙན་པར་བྱས་པ་ཡིན་ཏེ། ཕྱི་རོལ་དོན་དུ་སྣང་བ་སེམས་སུ་འདོད་པའི་སེམས་ཙམ་པའི་འདོད་པ་འཆད་པའི་སྐབས་ཡིན་པའི་ཕྱིར། སྤྱིར་སྣང་བ་སེམས་སུ་ཁས་མི་ལེན་པའི་རྣལ་འབྱོར་སྤྱོད་པ་ཡང་ཡོད་དམ་ཞེ་ན། བཤད་པ་གནས་འདི་ནི་ཁྱོད་དང་ཁྱོད་ཀྱི་སྔོན་གྱི་སློབ་དཔོན་དག་གིས་ཇི་ལྟ་བ་བཞིན་དུ་མ་བརྟགས་པར་སྣང་བས་བཤད་པར་བྱ་སྟེ། ཇི་སྐད་དུ། ལང་ཀར་གཤེགས་པ་ལས། སེམས་ཙམ་ལ་ནི་བརྟེན་ནས་སུ། ། ཕྱི་རོལ་དོན་ལ་མི་རྟོག་གོ །
ཡང་དག་གནས་པ་ལ་བརྟེན་ནས། ། སེམས་ཙམ་ལས་ཀྱང་ཤིན་ཏུ་འདའ། ། ཞེས་དང༌། མདོ་སྡེ་རྒྱན་ལས། སེམས་ལས་གཞན་མེད་པར་ནི་བློས་རིག་ནས། ། དེ་ནས་སེམས་ཀྱང་མེད་པ་ཉིད་དུ་རྟོགས། ། ཞེས་དང༌། དབུས་དང་མཐའ་རྣམ་པར་འབྱེད་པ་ལས། དམིགས་པ་ལ་ནི་བརྟེན་ནས་སུ། ། མི་དམིགས་པ་ནི་རབ་ཏུ་སྐྱེ། །
མི་དམིགས་པ་ལ་བརྟེན་ནས་སུ། ། མི་དམིགས་པ་ནི་རབ་ཏུ་སྐྱེ། ། ཞེས་དང༌། དེ་བཞིན་སུམ་ཅུ་པའི་རབ་ཏུ་བྱེད་པ་དང༌། སློབ་དཔོན་སེང་གེ་བཟང་པོས་རྣལ་འབྱོར་ས་བཞིའི་སྐབས་དང༌། ཚད་མ་རྣམ་འགྲེལ་ལ་སོགས་པ་རྣམས་སུ་མཐུན་པར་རྣལ་འབྱོར་སྤྱོད་པ་པ་གཞིར་བྱས་པ་ལ། དོན་སྣང་གི་ཤེས་པ་བདེན་པར་ཡོད་པ་དང༌། དེ་བདེན་པར་མེད་པའི་རིམ་པ་གཉིས་ཕྱེ་ནས། ཕྱི་མ་རང་ལུགས་མཐར་ཐུག་ཏུ་བསྒྲུབས་པའི་ཕྱིར་རོ། ། འོན་ཀྱང་ཁྱད་པར་ཅུང་ཟད་ནི་གཟུང་རྣམ་དེ་ཤེས་པར་འདོད་པ་དང་མི་འདོད་པ་ཙམ་ཡིན་ལ།
དེ་གཉིས་གང་ལྟར་ནའང༌། གཞན་དབང་གི་གཙོ་བོ་ནི་གཉིས་སྣང་གི་དྲི་མའི་ཆ་ནས་འཇོག་པ་ཡིན་གྱི། ངོ་བོ་གསལ་རིག་གི་ཆ་ནས་འཇོག་པ་མ་ཡིན་ཏེ། དེ་ནི་ཡོངས་གྲུབ་ཀྱི་གཙོ་བོ་ཡིན་པའི་ཕྱིར་རོ། ། གཞན་དབང་གི་ངོ་བོ་བདེན་གྲུབ་ཏུ་བཤད་པས་དེ་ཉིད་བདེན་གྲུབ་ཏུ་མི་འགྲུབ་སྟེ། དེའི་དོན་དམ་པའི་ངོ་བོ་ནི་ཡོངས་གྲུབ་ལས་མ་འདས་པའི་ཕྱིར། དེ་ལྟར་གཞན་དབང་ལ་ལོག་པར་རྟོག་པ་བསལ་ནས། ཡང༌། ཆེན་པོར་གྲགས་པ་དེ་དག་གིས་ཡོངས་གྲུབ་ཀྱི་ངོས་འཛིན་ལ་ཡང་ལོག་པར་རྟོག་པ་འདི་ལྟ་སྟེ། བདག་མེད་པ་གཉིས་དང༌།
འགྱུར་བ་མེད་པའི་ཡོངས་གྲུབ་ཀྱི་ངོས་འཛིན་ནི། དགག་བྱ་དེ་དང་དེ་བཀག་ཙམ་གྱི་མེད་པར་དགག་པ་ལ་འཆད་དགོས་པ་ཡིན་གྱི། མ་ཡིན་པར་དགག་པ་ནི་གཞན་དབང་ཡིན་པའི་ཕྱིར། ཡོངས་གྲུབ་ཏུ་མི་འཐད་དོ། ། ཞེས་ཟེར་བ་དེ་ཡང༌། རྣལ་འབྱོར་སྤྱོད་པའི་ལུགས་ཡང་དག་མ་ཡིན་ཏེ། རིགས་པ་དང་མི་མཐུན་པ་དང༌། ལུང་དང་འགལ་བའི་ཕྱིར་རོ། ། དང་པོ་ནི། དེ་འདྲའི་མེད་པར་དགག་པ་དེ་ལྡོག་པ་གཞན་སེལ་ལས་མ་འདས་པས།
སྤྱི་མཚན་ཡིན་པའི་ཕྱིར། དོན་དམ་པའི་བདེན་པ་དང་བདེན་གྲུབ་ཏུ་འགལ་ལོ། ། དེ་མངོན་སུམ་དུ་རྟོགས་པའི་མཐོང་ལམ་ལྟ་བུ་ཡང༌། དངོས་པོར་སྨྲ་བའི་ལུགས་འདི་ལ་མངོན་སུམ་མ་ཡིན་པར་འགྱུར་ཏེ། སྤྱི་མཚན་སྣང་ཡུལ་དུ་བྱེད་པའི་ཕྱིར་རོ། ། ལུང་དང་འགལ་བ་ཇི་ལྟར་ཞེ་ན། ཇི་སྐད་དུ། ཕྱོགས་ཀྱི་གླང་པོས། རྣལ་འབྱོར་རྣམས་ཀྱི་བླ་མས་བསྟན། ། མ་འདྲེས་པ་ཡི་དོན་ཙམ་མཐོང༌། །
ཞེས་གསུངས་ལ། མ་འདྲེས་པ་ཞེས་བྱ་བ་ཡང་རང་མཚན་གྱི་མིང་གི་རྣམ་གྲངས་ཡིན་པའི་ཕྱིར་དང༌། ཕྱོགས་ཀྱི་གླང་པོའི་བཞེད་པ་དེ་ལྟར་ཡིན་པ་ཡང༌། ཟླ་བ་གྲགས་པས་རིགས་པ་དྲུག་ཅུ་པའི་འགྲེལ་པར་རྒྱས་པར་གསུངས་པའི་ཕྱིར་དང༌། སློབ་དཔོན་དུལ་བ་ལྷས། ཉི་ཤུ་པའི་འགྲེལ་བཤད་དུ། དེ་ལྟར་ཆོས་ལ་བདག་མེད་པ་ཞེས་བྱ་བའི་སྒྲ་ནི། མེད་པ་ཙམ་ལ་མི་བྱའི་གནས་ཀྱི་ཁྱད་པར་ལ་བྱའོ། ། འདི་ལྟར་འདི་ཉིད་ལ་ཚིག་འདི་ལྟར་རྣམ་པར་སྦྱར་ཏེ། གཞན་གྱི་དབང་དང་ཡོངས་སུ་གྲུབ་པའི་དངོས་པོ་གཟུང་བ་དང་འཛིན་པའི་མཚན་ཉིད་ཀྱི་བདག་དང་བྲལ་བ་དེའི་དངོས་པོ་ནི་བདག་མེད་པའོ། །
ཆོས་རྣམས་ལ་བདག་མེད་པ་ནི། གཞན་གྱི་དབང་དང་ཡོངས་སུ་གྲུབ་པའི་ཆོས་རྣམས་ལ་གཟུང་བ་དང་འཛིན་པ་མེད་པ་ཞེས་བྱ་བའི་ཐ་ཚིག་གོ ། དེ་བས་ན་གཟུང་བ་དང་འཛིན་པ་དང་བྲལ་བའི་སེམས་དང་སེམས་ལས་བྱུང་བ་རྣམས་ལ་ཆོས་ལ་བདག་མེད་པ་ཞེས་བསྟན་པ་ཡིན་གྱི། མེད་པ་ཙམ་ནི་མ་ཡིན་ནོ། ། གང་ཟག་ལ་བདག་མེད་པ་ཡང༌། གང་ཟག་མེད་པ་ཙམ་འབའ་ཞིག་མ་ཡིན་གྱི། འདུ་བྱེད་རྣམས་ལ་གཞན་གྱིས་ཡོངས་སུ་བརྟགས་པའི་གང་ཟག་མེད་པ་ཉིད་དོ། ། ཞེས་གསུང་པ་དང༌། དེ་ཕྱིར་གཉིས་སྟོང་གང་ཡིན་པ། ། དེ་ནི་དེའི་ཡང་དེ་ཉིད་ཡིན། །
ཞེས་པའི་འགྲེལ་བཤད་དུ་ཤཱཀྱ་བློས། གཟུང་འཛིན་གཉིས་མེད་ཀྱི་ཤེས་པ་དེ་ཁོ་ན་ཉིད་ཡིན་པ་རང་ལུགས་སུ་བཤད་ན། སོ་སོ་སྐྱེ་བོས་ཀྱང་དེ་ཁོ་ན་ཉིད་རྟོགས་པར་ཐལ་བའི་རྩོད་པ་སྤོང་བ་དང་བཅས་པ་ཡང་བཤད་དོ། ། མཁས་པ་ཆེན་པོ་ཤཱནྟི་པས། ཤེར་ཕྱིན་གྱི་མན་ངག་ཏུ། གང་གི་ཕྱིར་འདི་གཉིས་པོ་མེད་ཅིང༌། གཉིས་ཀྱིས་སྟོང་པའི་རྣམ་པར་རིག་པ་ཙམ་ཡིན་པ་ཉིད་ཀྱིས་ན། མ་ཡིན་པར་དགག་པ་ཡིན་ནོ། ། ཅི་སྟེ་མེད་པར་དགག་པ་ཡིན་ན་ནི། གཅིག་ཁོ་ནར་མེད་པ་ཡིན་ནོ། །
དེ་ལྟར་ན་ཀུན་ཏུ་བཏགས་པར་འགྱུར་ལ། གཞན་དུ་ན་མ་ཡིན་དགག་པ་ཁོ་ནའོ། ། ཞེས་གསལ་བར་གསུངས་སོ། ། དེར་མ་ཟད་འགྱུར་མེད་ཡོངས་གྲུབ་མེད་པར་དགག་པ་ཁོ་ནར་འདོད་པ་དང༌། སྤྱི་མཚན་ལ་ཀུན་བཏགས་ཀྱིས་ཁྱབ་པར་ཁས་ལེན་པར་ཡང་ཁས་བླངས་ནང་འགལ་བས་ཁྱེད་ཀྱི་དམ་བཅའ་དེ་ཡང་དག་མ་ཡིན་ནོ། ། འོ་ན། ཁྱེད་ཀྱི་འདོད་པ་འཆད་དགོས་སོ་ཞེ་ན། ཁོ་བོས་ནི་རྣལ་འབྱོར་སྤྱོད་པའི་གཞུང་རྒྱ་མཚོ་ལྟ་བུའི་དོན་ལ་རྣམ་པར་བརྟགས་པ་ན་དོན་འདི་འབྱུང་བ་ཡིན་ཏེ། བག་ཆགས་ཀྱི་དབང་གིས་གཟུང་འཛིན་གཉིས་སུ་སྣང་བའི་ཤེས་པ་འདི་ཁོ་ན་གཞན་དབང་ཡིན་ལ། དེ་ལ་ཇི་ལྟར་སྣང་བ་དེ་ཉིད་ལ་བདག་ཏུ་འཛིན་པ་གཉིས་དང་རྣམ་གཡེང་གི་རྣམ་པར་རྟོག་པ་བཅུས་དེ་དང་དེར་སྒྲོ་བཏགས་པའི་བཏགས་ཆ་དེ་ལ་ཀུན་བཏགས་པ་ཞེས་བྱ་ཞིང༌།
དེ་དེས་སྟོང་པའི་གཉིས་མེད་ཀྱི་ཤེས་པ་རང་རིག་རང་གསལ་དེ་ལ་འགྱུར་བ་མེད་པའི་ཡོངས་གྲུབ་ཅེས་བྱ་བར་ངེས་སོ། ། དེའི་ཚེ་ཀུན་བཏགས་སུ་བཤད་པ་གང་ཡིན་པ་དེ་ཐམས་ཅད་ནི། སྤྱིའི་མཚན་ཉིད་དུ་ཡོད་པ་ཡིན་གྱི། རང་གི་མཚན་ཉིད་དུ་ཡོད་པ་མ་ཡིན་ཏེ། རྟོག་པ་འཁྲུལ་པའི་ཤེས་པ་ཁོ་ནས་ཡོད་པར་སྒྲོ་བཏགས་པ་ཡིན་གྱི། མངོན་སུམ་གྱིས་ཚད་མས་མི་འགྲུབ་པའི་ཕྱིར་རོ། ། དཔེར་ན་བདག་གཉིས་ཀྱི་སྤྱིའི་མཚན་ཉིད་ཡོད་ཀྱང༌། རང་གི་མཚན་ཉིད་མེད་པ་བཞིན་དང༌། གཟུགས་རུང་གཟུགས་ཀྱི་ངོ་བོ་ཡིན་པ་དང༌། མི་རྟག་པ་དེའི་ཁྱད་པར་ཡིན་པ་སོགས་ཀྱི་སྤྱིའི་མཚན་ཉིད་རྟོག་ངོར་ཡོད་ཀྱང༌།
རང་གི་མཚན་ཉིད་མངོན་སུམ་གྱིས་མི་དམིགས་པ་བཞིན་ནོ། ། དོན་དེ་ཉིད་ཀྱང་ཇི་སྐད་དུ། རྣམ་འགྲེལ་ལས། གཟུང་དང་འཛིན་པའི་རྣམ་པ་ལས། ། ཞེས་དང༌། ཕུང་པོ་ལ་སོགས་བྱེ་བྲག་གིས། ། ཞེས་པའི་ཚིགས་སུ་བཅད་པ་གཉིས་ཀྱིས་བཤད་དོ། ། ཡང་དེའི་དུས་ཀྱི་གཞན་དབང་དེ་ནི་སྤྱིའི་མཚན་ཉིད་ཀྱི་སྒོ་ནས་ཡོད་པར་མ་ཟད། རང་གི་མཚན་ཉིད་ཀྱི་སྒོ་ནས་ཀྱང་ཡོད་པ་ཡིན་ཏེ། དོན་བྱེད་ནུས་པའི་ཕྱིར་རོ། །
དོན་བྱེད་ནུས་པ་དེ་ལའང་གཉིས་ཏེ། ཀུན་རྫོབ་ཙམ་དུ་དང༌། དོན་དམ་པར་དོན་བྱེད་ནུས་པའོ། ། གཞན་དབང་དུ་བཤད་པ་གང་ཡིན་པ་དེ་ནི། ཀུན་རྫོབ་ཙམ་དུ་དོན་དམ་པར་དོན་བྱེད་ནུས་པ་ཡིན་ཏེ། འཇིག་རྟེན་པའི་མངོན་སུམ་གྱི་ཚད་མས་དམིགས་པའི་ཕྱིར་རོ། ། དེ་ཡང་རང་རིག་པའི་མངོན་སུམ་ཁོ་ནས་ཡིན་གྱི་དོན་རིག་པའི་མངོན་སུམ་ནི་འདིར་ཁས་མི་ལེན་ཏེ། ཕྱི་རོལ་གྱི་དོན་མེད་པའི་ཕྱིར་རོ། ། གཉིས་པ་དོན་དམ་པར་དོན་བྱེད་ནུས་པ་ནི་བཤད་མ་ཐག་པའི་ཡོངས་གྲུབ་གཅིག་པུ་དེ་ཁོ་ནར་ངེས་པ་ཡིན་ཏེ། འཇིག་རྟེན་ལས་འདས་པའི་མངོན་སུམ་གྱི་སྤྱོད་ཡུལ་ནི་དེ་ལས་གཞན་ཡོད་པ་མ་ཡིན་པའི་ཕྱིར།
དེ་ལའང་རྣམ་པ་གསུམ་སྟེ། དབུས་མཐའ་ལས། དོན་དང་ཐོབ་དང་སྒྲུབ་པ་ནི། ། དོན་དམ་རྣམ་པ་གསུམ་དུ་འདོད། ། ཅེས་གསུངས་སོ། ། དེའི་ཚེ་མྱ་ངན་ལས་འདས་པ་ཡང༌། ཉན་ཐོས་པ་ལྟར་མེད་པར་དགག་པ་ཁོ་ན་ལ་བྱེད་པ་མ་ཡིན་གྱི། སྡུག་ཀུན་འགགས་པའི་དབྱིངས་གསལ་རིག་དེ་ཁོ་ན་ལ་འཆད་པ་ཡིན་ནོ། ། དེའི་ཕྱིར་རྣལ་འབྱོར་སྤྱོད་པའི་གཞུང་ན། མཐར་ཐུག་གི་རང་མཚན་བདེན་གྲུབ་དང༌།
དོན་དམ་པའི་བདེན་པ་ནི་ཡོངས་གྲུབ་གསུམ་དུ་བཤད་པ་འདི་ཁོ་ན་ལས་གཞན་ཡོད་པ་མ་ཡིན་ནོ། ། འོ་ན་གཞན་དབང་གི་རང་བཞིན་དེ་ལ་རྣལ་འབྱོར་སྤྱོད་པ་ཐམས་ཅད་འཆད་ཚུལ་མཐུན་པ་ཡིན་ནམ་ཞེ་ན། བཤད་པ་འདི་ལ་རྣལ་འབྱོར་སྤྱོད་པའི་དབུ་མ་པ་དང༌། སེམས་ཙམ་པའི་འདོད་པ་མི་འདྲ་བ་གཉིས་ལས། དེ་ཡང་སེམས་ཙམ་པས་ནི་ཀུན་གཞིའི་སྟེང་གི་བག་ཆགས་ཡོངས་སུ་སྨིན་པའི་མཐུ་ལས་བྱུང་བའི་ཁམས་གསུམ་པའི་རྣམ་པ་ཅན་དུ་སྣང་བ་གང་ཡིན་པ་ཐམས་ཅད་སེམས་དང་ཤེས་པ་ཁོ་ན་ཡིན་པས། ཀུན་བཏགས་མ་ཡིན་ལ། འཇིག་རྟེན་ལས་འདས་པའི་ཡེ་ཤེས་ཀྱི་ཡུལ་དུ་མི་རུང་བའི་ཕྱིར། ཡོངས་གྲུབ་ཀྱང་མ་ཡིན་པས་གཞན་དབང་ཁོ་ནའོ། ། དེ་ཡང་ཕྱི་རོལ་གྱི་དོན་ལ་མ་ལྟོས་པར་བག་ཆགས་སད་པ་ལས་བྱུང་བའི་ཕྱིར། ཕྱི་རོལ་གྱི་དོན་ལ་ལྟོས་པའི་གཟུང་འཛིན་རྫས་གཞན་ནི་མེད་ཀྱི།
འོན་ཀྱང༌། ཁམས་གསུམ་པའི་རྣམ་པ་ཅན་གྱི་གཟུང་རྣམ་དེ་དང་དེ་འཇལ་བར་བྱེད་པའི་འཛིན་རྣམ་གཉིས་པོ་དེ་ཤེས་རྒྱུད་གཅིག་ལ་དུས་མཉམ་རྫས་གཞན་དུ་ཡོད་པས་ན་ཤེས་པ་ལ་ལྟོས་པའི་གཟུང་འཛིན་རྫས་གཞན་ཞེས་བྱ་བ་གཅིག་ཁས་ལེན་པ་ཡིན་ཏེ། ཇི་སྐད་དུ། སློབ་དཔོན་ཕྱོགས་ཀྱི་གླང་པོས། ནང་གི་ཤེས་བྱའི་ངོ་བོ་ནི། ། ཕྱི་རོལ་ལྟར་སྣང་གང་ཡིན་པ། ། དོན་ཡིན་རྣམ་ཤེས་ངོ་བོའི་ཕྱིར། ། དེ་རྐྱེན་ཉིད་ཀྱང་ཡིན་ཕྱིར་རོ། ། ཞེས་གསུངས་སོ། ། དོན་དེ་ལ་དགོངས་ནས།
སློབ་དཔོན་ཟླ་བས། གཞན་གྱི་ལྟར་ན་རྫས་ལ་ཆགས་པ་ཡི། ། ཞེས། གཞན་དབང་རྫས་ཡོད་དུ་འདོད་པ་རྣལ་འབྱོར་སྤྱོད་པའི་འདོད་པར་གསུངས་སོ། ། གཉིས་པ་རྣལ་འབྱོར་སྤྱོད་པ་པའི་དབུ་མ་པ་རྣམས་ཀྱི་བཞེད་པ་ནི། ཁམས་གསུམ་པའི་རྣམ་པ་ཅན་གྱི་ཤེས་པ་འདི་ལ་ཆ་ཤས་རྣམ་པ་གཉིས་སུ་ཕྱེ་བར་བྱ་སྟེ། ཀུན་བཏགས་པའི་ཆ་དང༌། ཡོངས་གྲུབ་ཀྱི་ཆའོ། ། དང་པོ་ནི་ཁམས་གསུམ་པའི་རྣམ་པ་ཅན་དུ་སྣང་ཙམ་དེའོ། ། གཉིས་པ་ནི།
མྱོང་བ་གསལ་རིག་གི་ཆ་དེའོ། ། དེ་ལྟར་གཉིས་ལས། དང་པོ་དེ་ལས། རྣམ་བདེན་རྫུན་རྩོད་པའི་ཚེ་གཟུང་རྣམ་ཞེས་བྱ་ཞིང༌། དེ་ཡང༌། རྣམ་འགྲེལ་མཛད་པས། གཅིག་དང་དུ་བྲལ་གྱི་གཏན་ཚིགས་དང༌། ཐོགས་མེད་སྐུ་མཆེད་ཀྱིས། གཟུང་བ་མེད་ན་དེ་འཛིན་མེད་པའི་རིགས་པས་བདེན་མེད་དུ་གཏན་ལ་འབེབས་ནུས་པས། དངོས་པོར་མེད་པའི་ཕྱིར།
རྟོག་པས་བརྟགས་པ་ཙམ་ཁོ་ན་ཡིན་པས། འཛིན་པ་ཀུན་བཏགས་ཞེས་བྱའོ། ། དེ་ལྟར་ཆ་གཉིས་སུ་ཕྱེ་བ་ན། མཚན་ཉིད་གཞན་གཉིས་ལས་ལོགས་སུ་གཞན་དབང་གི་དངོས་པོ་ཞིག་ངོས་གཟུང་རྒྱུ་མ་བྱུང་བས། བདེན་པར་མེད་པའི་ཕྱིར། སྒྱུ་མའི་དཔེ་བརྒྱད་དང་སྦྱོར་བའི་ཚུལ་ཐེག་བསྡུས་ལས་རྒྱས་པར་གསུངས་སོ། ། དེ་ལྟར་བཤད་པ་ན། རྣམ་བདེན་པས་ནི་གཟུང་བ་ཀུན་བཏགས་ཁས་ལེན་ཀྱང༌། འཛིན་པ་ཀུན་བཏགས་ཀྱི་རྣམ་གཞག་ཁས་མི་ལེན། རྣམ་རྫུན་པར་གྲགས་པའི་དབུ་མ་པས་ནི།
ཁམས་གསུམ་པའི་རྣམ་པ་ཅན་གྱི་གཟུང་འཛིན་གཉིས་ཀ་ཀུན་བཏགས་སུ་ཞལ་གྱིས་བཞེས་པས། གཞན་དབང་བདེན་གྲུབ་ཏུ་སྟོན་པའི་གོ་སྐབས་མེད་དོ། ། དོན་དེ་དག་ཀྱང༌། ཇི་སྐད་དུ། མདོ་སྡེ་རྒྱན་དང༌། དབུས་མཐའ་དང༌། སུམ་ཅུ་པ་རྣམས་སུ། གཟུང་བ་མེད་ན་དེ་འཛིན་མེད། ། ཅེས་པའི་རིགས་པ་དང༌། རིགས་པ་མཁྱེན་པས།
དེ་ལ་གཅིག་ནི་མེད་པས་ཀྱང༌། ། གཉིས་ཀའང་ཉམས་པར་འགྱུར་བ་ཡིན། ། ཞེས་དང༌། གང་གིས་དངོས་པོ་རྣམ་དཔྱད་ན། ། ཞེས་སོགས་ཀྱིས་བསྟན་པའི་དགོངས་པ་དང༌། སློབ་དཔོན་སེང་གེ་བཟང་པོས་བཤད་པའི་རྣལ་འབྱོར་གྱི་ས་གསུམ་པའི་རྣམ་གཞག་མཛད་པ་དང༌། རྗེ་བཙུན་ས་སྐྱ་པཎྜི་ཏས། རྣམ་རྫུན་པའི་སྐབས་སུ་གཟུང་རྣམ་སྒྲོ་བཏགས་སུ་བཤད་པ་རྣམས་ལས་བདེ་བླག་ཏུ་རྟོགས་པར་ནུས་པ་ཡིན་ནོ། ། དེ་ལྟར་ཆ་ཤས་གཉིས་སུ་ཕྱེ་ནས་དཔྱད་པ་ན་གཞན་དབང་གི་ངོ་བོ་གཟུང་དུ་མེད་ཀྱང་མ་དཔྱད་པའི་ཀུན་རྫོབ་ཏུ་དངོས་པོར་ཁས་ལེན་དགོས་པ་ཡིན་ཏེ། དབུས་མཐར།
ངོ་བོ་ཉིད་གསུམ་རྟག་མེད་དང༌། ། ཡོད་ཀྱང་ཁོ་ན་མ་ཡིན་དང༌། ། ཞེས་དང༌། ཐེག་བསྡུས་སུ། བྱུང་རྟེན་སྒྱུ་མ་ལ་སོགས་བསྟན། ། ཞེས་དང༌། བསྡུ་བ་ལས་ཀྱང༌། གཞན་དབང་དོན་དམ་དུ་ཡོད་པ་མ་ཡིན་ཞིང༌། ཀུན་རྫོབ་ཏུ་ཡོད་པར་གསུངས་སོ། ། འོ་ན་གཞན་དབང་གི་དངོས་པོ་ལ།
མཚན་ཉིད་གཞན་གཉིས་ཀྱི་ཆ་ཤས་སུ་སོ་སོར་ཕྱེ་ནས། དེའི་ངོ་བོ་ལོགས་སུ་གཟུང་དུ་མི་ནུས་པ་འདི་ལ་ལུང་དུ་བྱ་བ་ཅི་ཞིག་ཡོད་ཅེ་ན། བཤད་པ། ཐེག་པ་ཆེན་པོ་བསྡུས་པ་ལས། གཞན་གྱི་དབང་གི་ངོ་བོ་ཉིད་ནི། ཀུན་ཏུ་བཏགས་པ་དང༌། ཡོངས་སུ་གྲུབ་པའི་ངོ་བོ་ཉིད་ཡིན་པའི་ཕྱིར། འཁོར་བ་དང་མྱ་ངན་ལས་འདས་པ་བྱེ་བྲག་མེད་པ་ལ་དགོངས་ནས། དེ་བཞིན་གཤེགས་པས། འཁོར་བ་ཡང་མ་དམིགས།
མྱ་ངན་ལས་འདས་པ་ཡང་མ་དམིགས་ཞེས་བསྟན་ཏེ། འདི་ལྟར་གཞན་གྱི་དབང་གི་ངོ་བོ་ཉིད་དེ་ཉིད་ཀུན་ཏུ་བཏགས་པའི་ཆ་ཤས་ནི་འཁོར་བའོ། ། ཡོངས་སུ་གྲུབ་པའི་ཆ་ནས་ནི་མྱ་ངན་ལས་འདས་པའོ། ། ཆོས་མངོན་པའི་མདོ་ལས། ཆོས་ནི་གསུམ་སྟེ། འཁོར་བ་དང༌། མྱ་ངན་ལས་འདས་པ་དང༌། དེ་གཉིས་ཀའི་ཆར་གཏོགས་པའོ། ། ཞེས་བཅོམ་ལྡན་འདས་ཀྱིས་གང་གསུངས་པ་ཅི་ལ་དགོངས་ཏེ། གསུངས་ཤེ་ན།
གཞན་དབང་གི་ངོ་བོ་ཉིད་ལ་ཀུན་ཏུ་བཏགས་པའི་ངོ་བོ་ཉིད་ཡོད་པ་ནི་ཀུན་ནས་ཉོན་མོངས་པའི་ཆར་གཏོགས་པའོ། ། ཡོངས་སུ་གྲུབ་པའི་ངོ་བོ་ཉིད་ཡོད་པ་ནི་རྣམ་པར་བྱང་བའི་ཆར་གཏོགས་པའོ། ། ཞེས་བྱ་བ་འདི་ལ་དགོངས་ནས་བཀའ་སྩལ་ཏོ། ། དོན་འདི་ལ་དཔེ་ཅི་ཡོད་ཅེ་ན། དཔེ་ནི་སའི་ཁོངས་ན་གསེར་ཡོད་པ་སྟེ། སའི་ཁམས་དང་ས་དང་གསེར་དང་གསུམ་དམིགས་སོ་དེ་ལ་སའི་ཁམས་ལ་ནི་མེད་པའི་ས་དམིགས་ལ། ཡོད་པའི་གསེར་མི་དམིགས་ཏེ། འདི་ལྟར་མེས་རེག་ན། ས་ནི་མི་སྣང་ལ། གསེར་ནི་སྣང་ངོ༌། །
སའི་ཁམས་ནི་སར་སྣང་བ་ན་ལོག་པར་སྣང་ངོ༌། ། གསེར་དུ་སྣང་བ་ན་དེ་བཞིན་ཉིད་དུ་སྣང་ངོ༌། ། དེ་ལྟ་བས་ན་སའི་ཁམས་ནི་གཉིས་ཀའི་ཆར་གཏོགས་པའོ། ། དེ་བཞིན་དུ་རྣམ་པར་རིག་པ་ལ་རྣམ་པར་མི་རྟོག་པའི་ཡེ་ཤེས་ཀྱི་སེམས་མེས་མ་རེག་ན། རྣམ་པར་རིག་པ་དེ་ཡང་དག་པ་མ་ཡིན་པ་ཀུན་ཏུ་བཏགས་པའི་ངོ་བོ་ཉིད་དུ་སྣང་གི ཡང་དག་པ་ཡོངས་སུ་གྲུབ་པའི་ངོ་བོ་ཉིད་དུ་མི་སྣང་ལ། རྣམ་པར་རིག་པ་ལ་རྣམ་པར་མི་རྟོག་པའི་ཡེ་ཤེས་ཀྱི་མེས་རེག་པ་ན། རྣམ་པར་རིག་པ་དེ་ཡང་དག་པ་ཡོངས་སུ་གྲུབ་པའི་ངོ་བོ་ཉིད་དུ་སྣང་གི ལོག་པར་ཀུན་ཏུ་བཏགས་པའི་ངོ་བོ་ཉིད་དུ་མི་སྣང་ངོ༌། ། དེ་ལྟ་བས་ན།
གཉིས་ཀའི་ཆར་གཏོགས་པ་ཡིན་ཏེ་ས་ཁམས་བཞིན་ནོ། ། ཞེས་རྒྱས་པར་གསུངས་པ་དང༌། དེ་ཉིད་ཀྱི་རྩ་བ་ནི། རྗེ་བཙུན་ཉིད་ཀྱི་མདོ་སྡེའི་རྒྱན་དུ། ཇི་ལྟར་སྒྱུ་མ་དེ་བཞིན་དུ། ། ཡང་དག་མ་ཡིན་ཀུན་རྟོག་བརྗོད། ། སྒྱུ་མ་བྱས་པ་ཅི་ལྟ་བར། ། དེ་བཞིན་གཉིས་སུ་འཁྲུལ་པ་བརྗོད། ། ཇི་ལྟར་དེ་ལ་དེ་མེད་པ། ། དེ་བཞིན་དུ་ནི་དོན་དམ་འདོད། །
ཇི་ལྟར་དུ་ནི་དམིགས་པ་ལྟར། ། དེ་བཞིན་དུ་ནི་ཀུན་རྫོབ་ཉིད། ། ཅེས་གསུངས་ལ། དེའི་དགོངས་པ་ཡང༌། གཞན་དབང་གི་སྟེང་གི་གསལ་རིག་གི་ཆ་ནི་རྡོ་ཤིང་སོགས་དང་འདྲའོ། ། དེའི་སྟེང་གི་གཟུང་འཛིན་གཉིས་སྣང་གི་ཆ་ནི་སྒྱུ་མའི་རྟ་གླང་དང་འདྲའོ། ། དེས་དེ་སྟོང་པ་ནི་དེའི་དོན་དམ་པའོ། ། དེ་ལ་དེར་དམིགས་པ་ནི་དེའི་ཀུན་རྫོབ་བོ། ། དེ་ལྟར་བདེན་པ་གཉིས་ཟུང་དུ་འཇུག་པ་དེ་ལ་གཞན་དབང་ཞེས་བྱའོ། ། ཞེས་བྱ་བའི་དོན་ཡིན་ནོ། །
འདིར་ཆེན་པོར་གྲགས་པ་དག་གིས་གཞན་དབང་དང་སྒྱུ་མའི་འཁྲུལ་གཞི་དཔེ་དོན་དུ་སྦྱར་བ་ནི་ཚིག་དོན་གང་ལ་ཡང་མ་ཞུགས་པ་ཡིན་ཏེ། དེ་ལྟ་ན་གཞན་དབང་དང་སྒྱུ་མ་དཔེ་དོན་དུ་མི་སྦྱོར་བར་གཟུང་འཛིན་ཀུན་བཏགས་གཉིས་དང་སྒྱུ་མ་དཔེ་དོན་དུ་སྦྱར་བར་སོང་བའི་ཕྱིར་དང༌། གཞན་དབང་ནི་འཁྲུལ་པ་དངོས་ཡིན་གྱི་འཁྲུལ་གཞི་མ་ཡིན་པའི་ཕྱིར། ཡང་ཁྱེད་གཞན་དབང་བདེན་གྲུབ་ཏུ་འདོད་པ་དང༌། རྒྱན་ལས་སྤང་བྱར་བཤད་པ་འགལ་ཏེ། བདེན་པར་གྲུབ་ན་གཉེན་པོས་སྤང་དུ་མེད་པས་ཁྱབ་པ་ནི། ཐེག་པ་ཆེན་པོ་ཆོས་སུ་སྨྲ་བ་དེ་དག་གི་སྤྱིའི་ལུགས་ཡིན་པའི་ཕྱིར་རོ། ། རྣལ་འབྱོར་སྤྱོད་པའི་དབུ་མ་པ་དག་གི་བཞེད་པ་གཞན་དབང་གི་ངོ་བོ་བདེན་པར་གྲུབ་ཀྱང༌། གཞན་དབང་བདེན་པར་མ་གྲུབ་པ་དེ་ལྟར་ཡིན་པ་ཐུགས་ལ་བཞག་ནས་དཔལ་ལྡན་ཟླ་བའི་ཞབས་ཀྱིས་ཀྱང༌། དེ་ཕྱིར་གཞན་གྱི་དབང་གི་ངོ་བོ་གང༌། །
ཞེས་དང༌། ཡོད་དང་སྤྲོས་ཀུན་ཡུལ་མིན་རང་བཞིན་ཡོད། ། ཅེས་ཕྱོགས་སྔ་མ་ལེགས་པར་ཐུགས་སུ་ཆུད་ནས་དྲངས་པ་ཡིན་ནོ་དེ་ལྟར་ན། གཞན་གྱིས་ཇི་ལྟ་བ་བཞིན་དུ་བཤད་པར་མ་ནུས་པའི་ཡོངས་གྲུབ་དང༌། གཞན་དབང་གི་རྣམ་པར་གཞག་པ་ཕྱོགས་ཙམ་བཤད་ཟིན་ནས། ཀུན་ཏུ་བཏགས་པའི་ངོ་བོ་ཉིད་མདོ་ཙམ་བཤད་པར་བྱ་སྟེ། དེ་ཡང་ཀུན་ཏུ་བཏགས་པ་ལ་ནི། ངོ་བོ་ཉིད་མེད་པ་ལ་ངོ་བོ་ཉིད་ཅེས་སྙད་ཅིང་བཏགས་པ་ཡིན་ཏེ། དཔེར་ན་ཅི་ཡང་མ་མཐོང་བ་ལ་ནམ་མཁའ་མཐོང་ཞེས་བཏགས་པ་བཞིན་ནོ། ། འདི་ལ་ངོ་བོ་ཉིད་མེད་པ་ཅི་ཞེ་ན།
རང་གི་མཚན་ཉིད་མེད་པའི་ཕྱིར་རོ། ། འདི་ལ་མཚན་ཉིད་ངོ་བོ་ཉིད་མེད་པ་ཞེས་བཤད་པ་ཡང༌། སྤྱིའི་མཚན་ཉིད་མེད་པ་ནི་མ་ཡིན་ཏེ། དེ་ལྟ་ན་བདག་གཉིས་ཀྱི་དོན་སྤྱི་གཞི་མ་གྲུབ་པར་ཐལ་བའི་ཕྱིར་རོ། ། དེ་ལྟ་ཡིན་པ་འོ་ན་བདག་གཉིས་པོ་ཀུན་བཏགས་སུ་འཆད་ན། མོ་གཤམ་གྱི་བུ་སོགས་ཀྱང་དེར་འཆད་དགོས་པ་མ་ཡིན་ནམ་ཞེ་ན། མ་ཡིན་ཏེ། དེ་དག་ནི་ཤེས་བྱ་མ་ཡིན་པའི་ཕྱིར་རོ། ། འོ་ན་ཀུན་བཏགས་ལ་རང་གི་མཚན་ཉིད་མེད་པ་ཅི་ཞེ་ན། རིགས་པའི་གཞུང་ལྟར་ན་བདག་གཉིས་ཀྱི་དོན་སྤྱིའམ།
རྣལ་འབྱོར་སྤྱོད་པའི་མདོ་ལྟར་ན་བདག་གཉིས་སུ་སྒྲོ་བཏགས་པའི་ཆ་གང་ཡིན་པ་དེ་ནི་ཀུན་བཏགས་ཀྱི་མཚན་གཞིར་འཇོག་ལ། དེ་ལ་ནི་རང་གི་མཚན་ཉིད་ཡོད་པ་མ་ཡིན་ཏེ། མངོན་སུམ་ལ་མི་སྣང་བའི་ཕྱིར་དང༌། དེའི་རང་མཚན་ཡོད་ན་བདག་གཉིས་ཡོད་པར་ཐལ་བའི་ཕྱིར་རོ། ། དེའི་སྤྱི་མཚན་ནི་མེད་པ་མ་ཡིན་ཏེ། དེ་ཉིད་སྤྱི་མཚན་ཡིན་པའི་ཕྱིར་རོ། ། དོན་དེ་ལ་དགོངས་ནས་མདོ་དང་སྡུ་བ་སོགས་ལས། འདི་ལ་ནམ་མཁའི་མེ་ཏོག་གི་དཔེས་བསྟན་པ་ཡིན་ནོ། ། གངས་ཅན་གྱི་ཆེན་པོར་རློམ་པ་གང་དག མཚན་ཉིད་ཡོངས་སུ་ཆད་པའི་ཀུན་བརྟགས་དང༌།
རྣམ་གྲངས་པའི་དེ་གཉིས་སུ་ཕྱེ་ནས། དང་པོ་དེ་བཏགས་པ་བ་དང་གཉིས་པ་དེ་མཚན་ཉིད་པར་སྨྲ་ཞིང༌། མཚན་གཞི་ཡང་རིམ་པ་བཞིན་མོ་གཤམ་གྱི་བུ་དང་བུམ་པའི་དོན་སྤྱི་ལྟ་བུ་ལ་འཆད་པ་དག་ནི། གང་ཡང་མ་ཡིན་པས་ཅིར་ཡང་རུང་བ་མ་ཡིན་ཏེ། ཀུན་བཏགས་ཡིན་ན་རང་གི་མཚན་ཉིད་ཆད་པས་ཁྱབ་པའི་ཕྱིར་དང༌། རྣམ་གྲངས་པ་ཞེས་པའི་མིང་དེ་ཉིད་ཀྱིས་མཚན་ཉིད་པ་མ་ཡིན་པར་གྲུབ་པའི་ཕྱིར་དང༌། ཐེག་བསྡུས་སུ་བདག་ཏུ་འཛིན་པའི་རྟོག་པ་ལ་ཀུན་བཏགས་སུ་བཤད་པའི་སྐབས་ཤིག་ཡོད་པ་དེ་ལ་རྗེས་སུ་དཔག་ནས་བོད་སྔ་མ་དག་གིས་རྣམ་གྲངས་པའི་ཀུན་བཏགས་ཞེས་ཟེར་གྱིན་འདུག་པ། དེའི་ཚིག་ཟུར་མ་གོ་བའི་བབ་ཅོལ་དུ་སྣང་བའི་ཕྱིར་དང༌། མོ་གཤམ་གྱི་བུའི་དོན་སྤྱི་ལྟ་བུ་རིགས་པའི་གཞུང་ལྟར་ན་སྤྱི་མཚན་དུ་འདུས་པས། ཀུན་བཏགས་སུ་བསྡུས་ཀྱང་ལྕེ་མ་ཆད་ཙམ་འོང་མོད་རྣལ་འབྱོར་སྤྱོད་པའི་གཞུང་གི་དགོངས་པ་མ་ཡིན་ཏེ།
རི་བོང་གི་རྭ་དང་མོ་གཤམ་གྱི་བུ་ལ་སོགས་པར་སྣང་བའི་ཡང་དག་པ་མ་ཡིན་པའི་ཀུན་ཏུ་རྟོག་པ་མི་འཆད་པའི་ཕྱིར་དང༌། དེ་དེས་སྟོང་པ་ཡོངས་གྲུབ་གོ་ཆོད་པོར་མི་འཆད་པའི་ཕྱིར་རོ། ། འདིར་སྨྲས་པ། མི་མཁས་བཞིན་དུ་ཆེར་བཅོས་པའི། ། སློབ་དཔོན་མེད་ཀྱང་འདི་ཙམ་གྱིས། ། རྣལ་འབྱོར་སྤྱོད་གཞུང་རྒྱ་མཚོ་ཡི། ། ཕ་རོལ་སོན་པར་གདོན་མི་ཟ། ། ཞེས་གསལ་བར་རྟོགས་ནས་རྗེས་སུ་འཇུག་པ་དག་ལ་འདོམས་པ་ཡིན་ནོ། ། གཉིས་པ་དེ་བཞིན་གཤེགས་པའི་ཐུགས་རྗེ་ཆེན་པོ་བསྟན་པའི་མདོ་ལས་འབྱུང་བའི་འཁོར་ལོ་གསུམ་གྱི་དྲང་ངེས་འཆད་ཚུལ་ལ། བཤད་བྱའི་མདོ་ནི།
རིགས་ཀྱི་བུ་འདི་ལྟ་སྟེ། དཔེར་ན་ནོར་བུ་མཁན་མཁས་པ་ནོར་བུ་སྦྱོང་བའི་ཚུལ་ལེགས་པར་ཤེས་པ་དེས། ཡོངས་སུ་མ་དག་པའི་ནོར་བུ་རིན་པོ་ཆེའི་རིགས་ནས་ནོར་བུ་རིན་པོ་ཆེ་བླངས་ཏེ་ཞེས་སོགས་ཀུན་ལ་གྲགས་པ་དེ་ཉིད་དོ། ། མདོ་དེར་འཁོར་ལོ་གསུམ་གྱི་བརྗོད་བྱའི་ཁྱད་པར་ལ། ཆོས་ཀྱི་སྡོམ་བཞིའི་སྒོ་ནས། འཕགས་པའི་ཆོས་འདུལ་བ་ལ་འཛུད་པར་མཛད་པ་དང༌། རྣམ་ཐར་སྒོ་གསུམ་གྱི་གཏམ་གྱིས་དེ་བཞིན་གཤེགས་པའི་ཚུལ་རྟོགས་པར་མཛད་པ་དང༌། ཕྱིར་མི་བཟློག་པ་འཁོར་ལོའི་གཏམ་གྱིས། དེ་བཞིན་གཤེགས་པའི་སྤྱོད་ཡུལ་ལ་འཇུག་པར་མཛད་པ་ཞེས་བྱ་བ་རྣམ་པ་གསུམ་གསུངས་ལ། དེ་དག་གི་ནང་ནས་འཁོར་ལོ་དང་པོ་གཉིས་ཀྱི་བརྗོད་བྱ་དང་དྲང་ངེས་ནི།
དགོངས་འགྲེལ་ལས་འབྱུང་བའི་འཁོར་ལོ་དང་པོ་གཉིས་དང་མཐུན་པ་ཡིན་ཏེ། མི་རྟག་ལ་སོགས་བཅུ་དྲུག་དང༌། ཆོས་ཀྱི་སྡོམ་རྣམ་པ་བཞི་པོ་དོན་གཅིག་ལ་འདུ་བའི་ཕྱིར་དང༌། དེ་བཞིན་གཤེགས་པའི་ཚུལ་ཞེས་པ་ཡང༌། བདེན་པ་གཉིས་ཟུང་དུ་འཇུག་པའི་ཚུལ་ལ་བྱ་བར་ཚུལ་གསུམ་སྒྲོན་མ་ཞེས་བྱ་བའི་བསྟན་བཅོས་དང༌། རྣམ་སྣང་མངོན་བྱང་ལས་གསལ་བའི་ཕྱིར། དེའི་དུས་ཀྱི་ཚུལ་གསུམ་ནི། བདེན་པ་བཞིའི་ཚུལ་དང༌། བདེན་པ་གཉིས་ཀྱི་ཚུལ་དང༌། སྔགས་ཀྱི་ཚུལ་ཞེས་བྱ་བ་ཡིན་པར་བཤད་ལ།
དེ་དག་ཀྱང་གོ་རིམ་བཞིན་དུ་ཉན་ཐོས་ཀྱི་ཚུལ་དང༌། བྱང་ཆུབ་སེམས་དཔའི་ཚུལ་དང༌། ཚུལ་ཆེན་པོ་ཞེས་བྱ་བ་རྣམས་ལ་ངོས་བཟུང་བའོ། ། འདིའི་འཁོར་ལོ་ཐ་མ་དང༌། དགོངས་འགྲེལ་གྱི་འཁོར་ལོ་ཐ་མའི་ངོས་འཛིན་ཚུལ་མི་འདྲ་ཡང༌། ཐོགས་མེད་ཞབས་ཀྱི་བཞེད་པ་ལྟར་ཡིན་པར་མངོན་ཏེ། འཁོར་ལོ་དང་པོ་གཉིས་ཀྱི་ངོས་འཛིན་ཚུལ་དང་བརྗོད་བྱ་ནི། དགོངས་འགྲེལ་ནས་འབྱུང་བ་དང༌། མདོ་འདི་ནས་འབྱུང་བ་གཉིས་ལ་མི་འདྲ་བའི་ཁྱད་པར་ཡོད་པ་མ་ཡིན་ཏེ། གཉིས་ཀས་ཀྱང་འཁོར་ལོ་དང་པོར་ཀུན་རྫོབ་བདེན་པ་སྟོན་པ་དང༌།
འཁོར་ལོ་བར་པར་ངེས་དོན་མཐར་ཐུག་དེ་ཉིད་སྒྲ་ཇི་བཞིན་པ་མ་ཡིན་པའི་སྒོ་ནས་སྟོན་ནོ་ཞེས་འཆད་པར་འདྲ་བའི་ཕྱིར། འཁོར་ལོ་ཐ་མའི་མཚན་གཞི་ལ་ནི་གཉིས་ཏེ། ལེགས་པར་རྣམ་པར་ཕྱེ་བའི་མདོ་དང༌། ཐེག་པ་ཆེན་པོ་རྒྱུད་བླ་མའི་མདོའོ། ། དང་པོ་ནི་སྒྲ་ཇི་བཞིན་པ་ཉིད་དུ་གྱུར་པའི་ངེས་པའི་དོན་ཅན་དུ་བསྒྲུབས་ཟིན་ཅིང༌། གཉིས་པའི་མཚན་གཞི་ནི། ལྷག་པའི་བསམ་པ་བསྟན་པའི་མདོ་ལ་སོགས་པ་སྙིང་པོའི་མདོ་བཅུར་གྲགས་པ་དེ་དག་ཀྱང་ངེས་དོན་མཐར་ཐུག་པའི་མདོ་ཡིན་ཏེ། རང་གི་བསྟན་བྱའི་གཙོ་བོ་རྡོ་རྗེ་ལྟ་བུ་རྣམ་པ་བདུན་གང་རུང་ངམ་ཐམས་ཅད་སྟོན་པའི་མདོ་ཡིན་པའི་ཕྱིར། འོ་ན་འཁོར་ལོ་ཐ་མའི་བསྟན་བྱ་ངེས་དོན་མཐར་ཐུག་དེ་གང་ཡིན། དེ་འཁོར་ལོ་བར་པར་སྒྲ་ཇི་བཞིན་པ་མ་ཡིན་པའི་སྒོ་ནས་བསྟན་པའི་ཚུལ་ཇི་ལྟ་བུ་ཞེ་ན།
འདིར་ངེས་དོན་མཐར་ཐུག་པ་ནི་བདེ་བར་གཤེགས་པའི་སྙིང་པོ་ཞེས་བྱ་བའི་མིང་ཅན་སེམས་རང་བཞིན་གྱིས་འོད་གསལ་བ་དེ་ཉིད་ཡིན་ལ། འདི་ཡང་མ་ཡིན་པར་དགག་པ་ཡིན་གྱི། མེད་པར་དགག་པ་ནི་མ་ཡིན་ཏེ། རྣམ་པ་ཀུན་གྱི་མཆོག་དང་ལྡན་པའི་སྟོང་པ་ཉིད་ཅེས་བྱ་བའི་དོན་དུ་བཤད་པའི་ཕྱིར་དང༌། དེའི་དོན་ཡང༌། སངས་རྒྱས་ཀྱི་ཆོས་གངྒཱའི་རླུང་གི་བྱེ་མ་སྙེད་དབྱེར་མེད་དུ་ལྡན་པ་ལ་བྱེད་པར་བཤད་པའི་ཕྱིར། དེ་སྐད་དུ་ཡང༌། རྗེ་བཙུན་གྱིས། སངས་རྒྱས་ཆོས་དབྱེར་མེད་པ་དང༌། ། ཞེས་དང༌།
བླ་མེད་ཆོས་ཀྱི་སྟོང་མ་ཡིན། ། ཞེས་གསུངས་སོ། ། དེ་ལས་གཞན་དུ་བདེ་བར་གཤེགས་པའི་སྙིང་པོའི་གོ་དོན་ལ། བོད་ཕྱི་རབས་པ་དག ཆོས་ཉིད་མེད་དགག་ཁོ་ནར་འཆད་པ་ནི། ཐོགས་མེད་ཀྱི་ལུང་དང་མི་མཐུན་ཞིང་རིགས་པ་དང་འགལ་ལོ། ། ལུང་དང་མི་མཐུན་པ་ཇི་ལྟར་ཞེ་ན། འདི་ལ་བསལ་བྱ་ཅི་ཡང་མེད། ། ཅེས་པའི་འགྲེལ་པར། དེ་ལྟར་ན་གང་ཞིག་གང་ན་མེད་པ་དེ་ནི་དེས་སྟོང་ངོ་ཞེས་ཡང་དག་པར་རྗེས་སུ་མཐོང་ལ།
གང་ཞིག་ལྷག་མར་གྱུར་པ་དེ་ནི་དེ་ལ་རྟག་པར་ཡོད་དོ་ཞེས་ཡང་དག་པ་ཇི་ལྟ་བ་བཞིན་དུ་ཤེས་སོ། ། ཞེས་དགག་བྱ་བཀག་ཤུལ་དུ་ཆོས་གཞན་འཕེན་པར་གསུངས་པའི་ཕྱིར། རིགས་པ་དང་འགལ་བ་ནི། སེམས་བདེན་སྟོང་ཙམ་སྙིང་པོར་འཇོག་ན། ཤེས་བྱ་ཐམས་ཅད་ལ་སྙིང་པོས་ཁྱབ་པར་ཐལ་བའི་ཕྱིར་དང༌། ཡང་གཞན་དག བེམས་པོ་དང་ནམ་མཁའ་ལ་སོགས་པ་རྒྱུད་ཀྱིས་མ་བསྡུས་པའི་ཆོས་ཉིད་མཐའ་དག་སྙིང་པོར་འདོད་པ་ནི་རིགས་པ་མ་ཡིན་ཏེ། དེ་དག་ནི་དོན་རྣམ་པ་གསུམ་དང་རྣམ་གཞག་རྣམ་པ་བཅུ་དང༌། དཔེ་རྣམ་པ་དགུ་པོ་གང་གི་སྒོ་ནས་ཀྱང་གཏན་ལ་འབེབས་ཏུ་མི་རུང་བའི་ཕྱིར་དང༌། རྗེ་བཙུན་གྱི་བསྟན་བཅོས་ཀྱི་བརྗོད་བྱའི་གཙོ་བོ་དྲི་བཅས་དེ་བཞིན་ཉིད་དང༌།
དྲི་མེད་དེ་བཞིན་ཉིད་གཉིས་ཀ་རྒྱུད་ཡིན་པར་བཤད་པའི་ཕྱིར་དང༌། རྒྱུད་ཀྱི་དོན་ཡང་རྒྱུན་ཆགས་པ་ཡིན་ལ། དེ་ཡང་མྱོང་བ་གསལ་རིག་གི་ཆ་ལས་གཞན་ལ་བཤད་དུ་མེད་པའི་ཕྱིར་རོ། ། དེ་ལྟ་བུའི་ངེས་དོན་མཐར་ཐུག་དེ་འཁོར་ལོ་བར་པར་ནི་སྒྲ་ཇི་བཞིན་པའི་སྒོ་ནས་བཤད་པ་མ་ཡིན་ཏེ། དེ་འདྲ་དེ་དངོས་བསྟན་ལ་མེད་པར་དགག་པའི་ཆ་ནས་བཤད་པ་ཡིན་གྱི། མ་ཡིན་པར་དགག་པའི་ཆ་ནས་མ་བཤད་པའི་ཕྱིར། དཔེར་ན་ཆོས་འཕགས་ཀྱི་ལེའུ་ལས། དེ་བཞིན་གཤེགས་པ་ངོས་འཛིན་པ་ན་སྤྲོས་པ་ཐམས་ཅད་བཀག་ཙམ་གྱི་མེད་པར་དགག་པ་ལ་འཆད་པའི་ཚུལ་རྒྱས་པར་འབྱུང་བ་བཞིན་ནོ། ། མདོར་ན། ཐོགས་མེད་ཞབས་ཀྱིས་ནི།
རྗེ་བཙུན་གྱི་གཞུང་བར་པ་གསུམ་གྱི་དགོངས་པ་ལ་གནས་ནས། རྣལ་འབྱོར་སྤྱོད་པའི་གྲུབ་པའི་མཐའ་འཆད་པ་ན། དོན་དམ་པའི་བདེན་པ་མ་ཡིན་པར་དགག་པའི་ཆ་ནས་འཆད་ལ། རྗེ་བཙུན་གྱི་གཞུང་ཕྱི་མའི་དགོངས་པ་ཉེ་བར་བཟུང་ནས། ངོ་བོ་ཉིད་མེད་པར་སྨྲ་བའི་གྲུབ་པའི་མཐའ་འཇོག་པ་དེའི་ཚེ་ཡང༌། དོན་དམ་པའི་བདེན་པ་མཐར་ཐུག་ནི་མ་ཡིན་པར་དགག་པའི་སྒོ་ནས་འཆད་པ་ལ་ཁྱད་པར་མེད་དོ། ། ཞེས་བྱ་བ་འདི་ནི་ངེས་པ་ཡིན་ནོ། ། འདིར་འཁོར་ལོ་ཕྱི་མའི་བརྗོད་བྱ་ལ། ཕྱིར་མི་བཟློག་པའི་འཁོར་ལོའི་གཏམ་ཞེས་གསུངས་པ་ནི། སེམས་ཅན་ཐམས་ཅད་བདེ་བར་གཤེགས་པའི་སྙིང་པོ་ཅན་དུ་སྟོན་པ།
ཟེར་བ་ཡིན་ལ། དེ་ཡང་ཐོགས་མེད་ཞབས་ཀྱིས་རྣལ་འབྱོར་སྤྱོད་པའི་གཞུང་འཆད་པ་ན། སྒྲ་ཇི་བཞིན་པའི་གཞུང་དུ་འཆད་པ་ཡིན་ཏེ། དེས་དེར་སེམས་ཅན་ཐམས་ཅད་སྙིང་པོ་ཅན་ཡིན་པ་དང༌། སྙིང་པོ་དེ་ཡང་དོན་དམ་པའི་བདེན་པར་བཞེད་པའི་ཕྱིར། སློབ་དཔོན་འདིས་རྒྱུད་བླ་མའི་འགྲེལ་པ་མཛད་པ་ན་འཁོར་ལོ་ཕྱི་མ་འདི་སྒྲ་ཇི་བཞིན་པ་མ་ཡིན་པའི་ངེས་དོན་དུ་བཞེད་པའི་ཚུལ་ནི་འོག་ནས་འཆད་པར་འགྱུར་བ་བཞིན་ནོ། ། འདི་ན་ཆེན་པོར་རློམ་པ་གང་དག་མདོ་འདི་ལས་འབྱུང་བ་ནི་གདུལ་བྱ་གཅིག་ཉིད་ཀྱི་ཁམས་ཀྱི་དྲི་མ་སྦྱོང་བའི་དབང་དུ་བྱས་པའི་ཕྱིར། སྤྱིར་འཁོར་ལོ་གསུམ་གྱི་རྣམ་པར་བཞག་པ་སྟོན་པ་མ་ཡིན་ནོ། ། ཞེས་ཟེར་བ་དེ་དག་གིས་ནི་ལེགས་པར་སྨྲས་པ་མ་ཡིན་ཏེ། སྤྱིར་དབུ་མའི་ལུགས་ལ་འཁོར་ལོ་དང་པོའི་ཆེད་དུ་བྱ་བའི་གདུལ་བྱ་དེ་ཡིན་ན།
དེ་ལ་འཁོར་ལོ་ཕྱི་མ་གཉིས་ངེས་པར་བསྐོར་དགོས་པས་ཁྱབ་པའི་ཕྱིར་དང༌། འཁོར་ལོ་ཕྱི་མ་གཉིས་ལ་མ་བརྟེན་པའི་ཤེས་སྒྲིབ་ཀྱི་གཉེན་པོར་གྱུར་པའི་ཆོས་ཀྱི་བདག་མེད་རྒྱས་པ་རྟོགས་པའི་ཐབས་མེད་པའི་ཕྱིར། ཁྱེད་རང་ལྟར་ནའང་ཕུང་སོགས་ཐམས་ཅད་རང་གི་མཚན་ཉིད་ཀྱིས་ཡོད་མཉམ་དུ་བཤད་དགོས་པའི་གདུལ་བྱ་དེ་ལ་འཁོར་ལོ་ཐ་མ་མ་བཤད་ན་དོན་ཅི་ཡང་སྟོན་པར་མི་ནུས་པའི་ཕྱིར་དང༌། འཁོར་ལོ་བར་པར་དེ་ཐམས་ཅད་མེད་མཉམ་དུ་བཤད་དགོས་པའི་གདུལ་བྱ་དེ་ལ་ཡང་འཁོར་ལོ་ཐ་མ་མ་བཤད་ན་དོན་དུ་མི་འགྱུར་བའི་ཕྱིར་དང༌། དགོངས་པ་འགྲེལ་བ་ལས་གསུངས་པའི་འཁོར་ལོ་གསུམ་གྱི་གདུལ་བྱ་རིགས་ཐ་དད་པ་ཁོ་ནར་ངེས་ན་འཁོར་ལོ་ཐ་མ་ཐེག་པ་ཐམས་ཅད་ལ་ཡང་དག་པར་ཞུགས་པ་རྣམས་ལ་བསྐོར་བར་གསུངས་པ་དང་འགལ་བ་དང༌། འཁོར་ལོ་དང་པོའི་ཆེད་དུ་བྱ་བའི་གདུལ་བྱ་དེ་ཡིན་ན། གནས་སྐབས་ཉན་ཐོས་སུ་རིགས་ངེས་པས་ཁྱབ་པར་ཐལ་བའི་ཕྱིར་རོ། ། ངེས་ན་མདོ་གཉིས་ཀྱིས་བསྟན་པའི་འཁོར་ལོ་གསུམ་གྱིས་གདུལ་བྱ་རིགས་གཅིག་དང་ཐ་དད་ཀྱི་རྣམ་པར་དབྱེ་བ་སུས་ཀྱང་དབྱེ་བར་མི་ནུས་པས་རྣམ་པ་ཀུན་ཏུ་མཚུངས་པ་ཡིན་ཏེ། དཔེར་ན། དགོངས་འགྲེལ་གྱི་འཁོར་ལོ་དང་པོ་ཉན་ཐོས་ཀྱི་ཐེག་པ་ལ་ཞུགས་པ་རྣམས་ལ་བསྐོར་བར་གསུངས་པ་བཞིན་དུ།
མདོ་འདིར་ཡང་འཁོར་ལོ་དང་པོ་གང་ཟག་གི་བདག་མེད་སྟོན་དགོས་པའི་ཆེད་དུ་བྱ་བའི་གདུལ་བྱ་དེ་ལ་བསྐོར་དགོས་པར་གསུངས་པ་བཞིན་ནོ། ། འོ་ན། ཐེག་པ་ཆེན་པོ་རྒྱུད་བླ་མའི་བསྟན་བཅོས་འདིར། སེམས་ཅན་ཐམས་ཅད་བདེ་བར་གཤེགས་པའི་སྙིང་པོ་ཅན་ཡིན་པར་བཤད་པ་བཞིན་དུ་འཕགས་པ་ཐོགས་མེད་ཀྱང་དེ་ལྟར་བཞེད་དམ་ཞེ་ན། འདི་ལ་གཉིས་ཏེ། རྗེ་བཙུན་གྱི་གཞུང་ལས་དེ་ལྟར་མ་བཤད་པའི་ཚུལ་དང༌། ཐོགས་མེད་ཀྱི་བཞེད་པ་སོ་སོར་ཕྱེ་བའོ། ། དང་པོ་ནི། རྗེ་བཙུན་གྱི་གཞུང་གི་དགོངས་པ་སེམས་ཅན་ཐམས་ཅད་ལ། བདེ་བར་གཤེགས་པའི་སྙིང་པོ་དངོས་ཡོད་པར་སྟོན་པ་མ་ཡིན་ཏེ།
མདོ་ལས་དེ་ལྟར་གསུངས་པ་དེ། སྒྲ་ཇི་བཞིན་པ་མ་ཡིན་པའི་དགོངས་པ་ཅན་དུ་རྗེ་བཙུན་གྱི་གཞུང་གིས་འགྲེལ་བའི་ཕྱིར་རོ། ། ཇི་ལྟར་འགྲེལ་ཞེ་ན། འགྲེལ་ཚུལ་གསུམ་སྟེ། རྣམ་གཞག་རྣམ་པ་བཅུའི་སྒོ་ནས་དེ་དགོངས་པ་ཅན་དུ་འགྲེལ་བ་དང༌། དོན་རྣམ་པ་གསུམ་གྱི་སྒོ་ནས་དེ་འགྲེལ་བ་དང༌། དཔེ་རྣམ་པ་དགུའི་སྒོ་ནས་དེ་འགྲེལ་བའོ། ། དང་པོ་ནི། མདོ་ལས་དེ་ལྟར་གསུངས་པའི་དགོངས་གཞི་ནི། དྲི་བཅས་དེ་བཞིན་ཉིད་དོ། །
དགོས་པ་ནི། སེམས་ཞུམ་སེམས་ཅན་དམན་ལ་བརྙས་པ་སོགས་སོ། ། དངོས་ལ་གནོད་བྱེད་ནི། གང་ཕྱིར་དེ་ནི་ཆོས་སྐུ་དེ་ནི་དེ་བཞིན་གཤེགས། ། ཞེས་སོགས་ཀྱིས་འཆད་དོ། ། དེ་དེའི་དགོངས་གཞིར་འཇོག་པའི་རྒྱུ་མཚན་ཡང༌། དེ་ལ་རྣམ་གཞག་རྣམ་པ་བཅུ་ཚང་བའི་རྒྱུ་མཚན་གྱིས་སོ། ། དགོས་པ་དེ་ལྟར་འབྱུང་བའི་རྒྱུ་མཚན་ཡང་སེམས་ཅན་ཐམས་ཅད་ཀྱི་རྒྱུད་ལ་སྙིང་པོ་དེ་བཞིན་གཤེགས་པ་རེ་རེ་ཡོད་པར་བཤད་པས་དགོས་པ་དེ་དག་འགྲུབ་པའི་ཕྱིར་རོ། ། འདི་ན་གང་དག སེམས་ཀྱི་ཆོས་དབྱིངས་སྙིང་པོ་དངོས་དང༌།
དེ་བདེན་སྟོང་དེའི་ཆོས་དབྱིངས་སུ་འདོད་པ་དེ་དག་གི་ལྟར་ན། སེམས་ཅན་ཐམས་ཅད་ཀྱི་རྒྱུད་ལ་སེམས་བདེན་སྟོང་ཡོད་པར་བསྒྲུབས་པས་དགོས་པའི་ཁྱད་པར་དེ་དང་དེ་དག་ཇི་ལྟར་འགྲུབ། ཁྱད་པར་སེམས་ཅན་ཐམས་ཅད་ལ་སྟོན་པ་བཞིན་དུ་གུས་པ་ཇི་ལྟར་སྐྱེད་བསམ་དགོས་པ་ཡིན་ནོ། ། གཞུང་དེས་དངོས་ལ་གནོད་བྱེད་བསྟན་པའི་རྒྱུ་མཚན་ཡང༌། འཕེལ་འགྲིབ་མེད་པ་ཉིད་བསྟན་པའི་མདོ་ལས། ཤཱ་རིའི་བུ། དེ་བཞིན་གཤེགས་པའི་སྙིང་པོ་ཞེས་བྱ་བ་ནི་ཆོས་ཀྱི་སྐུའི་ཚིག་བླ་གདགས་སོ། ། ཞེས་དེ་གཉིས་མིང་གི་རྣམ་གྲངས་སུ་བཤད་པས་སོ། ། འོ་ན་སེམས་ཅན་གྱི་ཁམས་ལ་ཡང་དེར་བཤད་པ་མ་ཡིན་ནམ་ཞེ་ན། དེ་ལྟར་བཤད་མོད།
བཤད་པ་དེ་ཉིད་ཀྱི་ནང་ན་ཆོས་ཀྱི་སྐུ་སྙིང་པོ་དངོས་ཡིན་པ་ལ་རྩོད་པ་མེད་ལ། སེམས་ཅན་གྱི་ཁམས་ལ་སྙིང་པོས་མ་ཁྱབ་པར་ཁྱེད་རང་ཡང་འདོད་པའི་ཕྱིར། དེ་མི་འདོད་ཅེ་ན། འོ་ན་སེམས་ཅན་གྱི་ཁམས་དེ་ཅི། དེའི་སེམས་བདེན་པས་སྟོང་པའམ། དེའི་སེམས་གསལ་རིག་གི་ཆ་དེ་ཡིན། དེ་གཉིས་ལས་གཞན་ནི་དེ་ན་མེད་དོ། ། དང་པོ་ལྟར་ན། སྔོན་མེད་པའི་སེམས་ཅན་གསར་བྱུང་སྲིད་པར་འགྱུར་ལ། གཉིས་པ་ལྟར་ན།
གསལ་རིག་གི་ཆ་དེ་དོན་དམ་བདེན་པར་ཁྱེད་ཅག་གིས་མི་འདོད་བཞིན་དུ་ཁས་བླངས་སོ། ། མདོར་ན། དྲི་བཅས་དེ་བཞིན་ཉིད་ལ་གནས་སྐབས་གཉིས་ཡོད་པ་ལས། ཉན་རང་དང་སོ་སོ་སྐྱེ་བོའི་དེ་ལ་ནི་སྙིང་པོ་ཡོངས་སུ་རྫོགས་པ་ལྟ་ཞོག དེའི་ཆ་ཤས་ཙམ་ཡང་མེད་དོ། ། གཉིས་པ་དོན་རྣམ་པ་གསུམ་གྱི་སྒོ་ནས་འཆད་ཚུལ་ནི། འགྲེལ་པ་ལས། སེམས་ཅན་ཐམས་ཅད་དེ་བཞིན་གཤེགས་པའི་སྙིང་པོ་ཅན་ནོ། ། ཞེས་གསུངས་པ་གང་ཡིན་པ་དེ། དོན་གང་གིས་ཡིན་ཞེ་ན།
རྫོགས་སངས་སྐུ་ནི་འཕྲོ་ཕྱིར་དང༌། ། ཞེས་སོགས་གསུངས་ལ། རྐང་པ་བཞི་པོ་དེ་ཡང་མདོ་ཉིད་ལས་འབྱུང་བ་ཡིན་ཏེ། འགྲེལ་པར་མདོ་དྲངས་པ་ལས། སངས་རྒྱས་ཡེ་ཤེས་སེམས་ཅན་ཚོགས་བཞུགས་ཕྱིར། ། རང་བཞིན་དྲི་མེད་དེ་ནི་གཉིས་མེད་དེ། ། སངས་རྒྱས་རིགས་ལ་དེ་འབྲས་ཉེར་བཏགས་ཕྱིར། ། འགྲོ་ཀུན་སངས་རྒྱས་སྙིང་པོ་ཅན་དུ་གསུངས། ། ཞེས་སོགས་འབྱུང་ངོ༌། ། དེའི་དོན་ཡང༌།
འགྲོ་བ་ཀུན་ཆོས་ཅན། སངས་རྒྱས་ཀྱི་སྙིང་པོ་ཅན་དུ་མདོ་ལས་གསུངས་པའི་རྒྱུ་མཚན་ཡོད་དེ། རྒྱུ་མཚན་གསུམ་པོ་དེ་ཉིད་ཀྱི་ཕྱིར་རོ། ། དེ་ཡང་རྫོགས་པའི་སངས་རྒྱས་ཀྱི་ཆོས་སྐུ་ནི་སྙིང་པོ་དངོས་ཡིན་ཡང༌། འཕྲོ་ཕྱིར་ཞེས་པ་སྒྲ་ཇི་བཞིན་པར་ཁས་ལེན་མི་ནུས། རིགས་ཡོད་ཕྱིར་ཞེས་པ་སྒྲ་ཇི་བཞིན་པ་ཁས་ལེན་ནུས་ཀྱང༌། རིགས་དེ་སྙིང་པོ་དངོས་མ་ཡིན་པར་ལུང་དང་རིགས་པ་གཉིས་ཀྱིས་གྲུབ། ལུང་ནི་ཉེར་བཏགས་ཕྱིར་ཞེས་དྲངས་མ་ཐག་པ་དེ་ཉིད་དོ། ། རིགས་པ་ནི། རིགས་ཡོད་ཕྱིར་ན་ཞེས་པའི་ཁྱབ་འབྲེལ།
རིགས་དེ་སྙིང་པོ་དངོས་ཡིན་པ་ལ་འཆད་ན། དེའི་རྒྱས་བཤད་དུ་རིགས་ལ་ལྔ་བཤད་པས། ལྔ་ཀ་ཡང་སྙིང་པོར་ཁས་ལེན་དགོས་པས་ཧ་ཅང་ཐལ་ལོ། ། དེ་བཞིན་ཉིད་དབྱེར་མེད་ཕྱིར་ཞེས་པའི་ཁྱབ་འབྲེལ་ཡང༌། སེམས་ཅན་གྱི་དེ་བཞིན་ཉིད་དེ་སྙིང་པོ་དངོས་ཡིན་པ་ལ་འཆད་པ། རྔོག་ལོ་ཆེན་པོ་རྗེས་འབྲང་དང་བཅས་པ་བཞེད་པ་དེ་ལྟར་དུ་ཁས་ལེན་ན། ཤེས་བྱ་ཐམས་ཅད་སངས་རྒྱས་ཀྱི་སྙིང་པོ་ཅན་དུ་ཐལ་བར་འགྱུར་རོ། ། དེ་ཡང་དེ་ལྟ་ན་འཚང་རྒྱ་བ་ལྟ་ཞོག སངས་རྒྱ་བར་རུང་བ་ཙམ་ཡང་མ་ཡིན་པའི་དོན་རྣམས་སངས་རྒྱས་ཀྱི་སྙིང་པོ་ཅན་དུ་འཆད་པ་ནི། ཕར་ཕྱིན་ཐེག་པའི་ལུགས་འདི་ལ་རུང་བ་མ་ཡིན་ནོ། །
དེའི་ཕྱིར་ལུས་ཅན་ཀུན་རྟག་ཏུ་སངས་རྒྱས་ཀྱི་སྙིང་པོ་ཅན་ཞེས་པ་སྒྲ་ཇི་བཞིན་པ་ཡིན་ན། སྦྱོར་བ་དང་པོའི་རྟགས་མི་འགྲུབ་ཅིང༌། ཕྱི་མ་གཉིས་ལ་ཡང་ཁྱབ་འབྲེལ་མེད་དོ། ། དེས་ན་རྣམ་པར་མ་བསླབ་པ་དག་གིས་ནི་བསྒྲུབ་བྱ་སྒྲ་ཇི་བཞིན་པར་བཟུང་ཡང༌། སྒྲུབ་བྱེད་ལ་དོགས་པ་མ་ཞུགས་པས་རྣམ་པར་འཁྱམས་སོ། ། གསུམ་པ་དཔེ་དགུའི་སྒོ་ནས་དེ་དགོངས་པ་ཅན་དུ་འགྲེལ་བ་ནི། ཇི་སྐད་དུ། སངས་རྒྱས་པད་ངན་སྦྲང་རྩི་སྦྲང་མ་ལ། ། ཞེས་སོགས་རྒྱས་པར་གསུངས་པའི་དོན་ཡང༌། བསྒྲུབ་བྱ་སངས་རྒྱས་གྱི་སྙིང་པོ་ལ་དགུར་ཕྱེ་ནས་དེ་སེམས་ཅན་ལ་ཡོད་པར་སྟོན་པ་མ་ཡིན་ནོ། །
འོ་ན་ཅི་ཞེ་ན། སྒྲུབ་བྱེད་དོན་གསུམ་པོ་དེ་ལ་དགུར་ཕྱེ་ནས་སེམས་ཅན་ལ་གནས་པར་བསྒྲུབས་པ་ཡིན་ནོ། ། འོ་ན་གཉིས་པོ་སྙིང་པོ་དངོས་མ་ཡིན་པས་དེ་ལ་རྒལ་དུ་ཅི་ཞིག་ཡོད། སེམས་ཅན་ལ་སངས་རྒྱས་ཀྱི་ཆོས་སྐུ་གནས་པར་བསྒྲུབས་ན། དེ་ཉིད་ཀྱིས་ཁོ་བོ་ཅག་གི་འདོད་པའི་དོན་གང་ཡིན་པ་དེ་ཡང་གྲུབ་པ་ཡིན་ནོ་སྙམ་ན། དེ་ཡང་གྲུབ་པ་མ་ཡིན་ཏེ། རྫོགས་སངས་སྐུ་ནི་འཕྲོ་ཕྱིར་དང༌། ། ཞེས་པས་བསྟན་པའི་ཆོས་སྐུ་དེ་ནི་འབྲས་དུས་ཀྱི་ཆོས་སྐུ་ལ་བྱེད་དགོས་པར་རྔོག་ལོ་ཆེན་པོ་བཞེད་པ་ལྟར་ཕལ་ཆེར་འདོད་པ་མཐུན་པར་སྣང་ལ། དེ་སེམས་ཅན་ཐམས་ཅད་ལ་འཕྲོ་བའི་ཚུལ་འཆད་པ་ན། ཆོས་སྐུ་དེ་ལ་གསུམ་དུ་འབྱེད་པར་གཞུང་ཉིད་ལས་གསུངས་པ་ཡིན་ལ།
ཆོས་ཀྱི་སྐུ་ལ་གསུམ་དུ་འབྱེད་པ་དེའི་ཚེ། ཇི་སྐད་དུ། ཆོས་དབྱིངས་ཤིན་ཏུ་དྲི་མེད་དང༌། ། དེ་ཡི་རྒྱུ་མཐུན་ཟབ་པ་དང༌། ། སྣ་ཚོགས་ཚུལ་ནི་སྟོན་པ་འོ། ། ཞེས་རང་བཞིན་རྣམ་དག་གི་ཆ་དང༌། ལུང་གི་བསྟན་པ་གཉིས་ལ་བཤད་ལ། དེ་ལའང་སངས་རྒྱས་ཀྱི་ཐུགས་རྒྱུད་ལ་བཞུགས་པ་དང༌། སེམས་ཅན་གྱི་རྒྱུད་ལ་ཡོད་པ་གཉིས་ངོ་བོའི་སྒོ་ནས་དབྱེ་བ་མ་ཕྱེ་བ་ལ་ཆོས་སྐུ་འཕྲོ་བའི་དོན་དུ་བཤད་པ་ཡིན་ཏེ། དཔེར་ན་སྟོན་པའི་ཐུགས་རྒྱུད་ལ་བཞུགས་པའི་མདོ་བརྒྱད་སྟོང་པ་དང༌།
ཉན་ཐོས་ཀྱི་རྒྱུད་ལ་ཡོད་པའི་མདོ་བརྒྱད་སྟོང་པ་བཞིན་ནོ། ། དེ་ལས་གཞན་དུ་ན་ཁྱེད་ཅག་རང་རང་སོ་སོའི་འདོད་པ་མི་མཐུན་པ་དུ་མ་སྨྲ་བ་དེ་དག་ལ་ཆོས་སྐུ་འཕྲོ་བའི་དོན་དྲི་བར་བྱའི། གསལ་བར་ལུང་བསྟན་དུ་གསོལ་ཞེས་ཐལ་མོ་སྦྱོར་རོ། ། གཉིས་པ་ཐོགས་མེད་ཞབས་ཀྱི་བཞེད་པ་ལ། སློབ་དཔོན་དེས་རྣལ་འབྱོར་སྤྱོད་པའི་གཞུང་གི་དོན་རྣམ་པར་འགྲེལ་བ་དེའི་ཚེ། སེམས་ཅན་ཐམས་ཅད་སྤྱིར་སངས་རྒྱས་ཀྱི་སྙིང་པོ་ཅན་དང༌། བྱེ་བྲག་ཏུ་ཀུན་གཞིའི་སྟེང་གི་ཟག་པ་མེད་པའི་ས་བོན་ཞེས་བྱ་བ་དེ་ཉིད་ལ་བདེ་གཤེགས་སྙིང་པོར་ངོས་འཛིན་ཅིང༌། ནུས་པ་དེའི་སྟེང་ན་སྟོབས་དང༌། མི་འཇིག་པ་ལ་སོགས་པའི་སངས་རྒྱས་ཀྱི་ཡོན་ཏན་རྣམས་ས་བོན་གྱི་ཚུལ་དུ་ཡོད་པ་ལ་ཁྱད་པར་མེད་ལ་དེ་ཡང་ཐོས་པའི་བག་ཆགས་ཀྱིས་བསོས་བཏབ་པའི་ཚེ་དབང་དང་ལྡན་པ་དང༌། སྒྲིབ་པ་མ་ལུས་པར་སྤངས་བའི་ཚེ་མངོན་དུ་འགྱུར་བ་ཡིན་ནོ། །
མདོར་ན་འཁོར་བ་དང་མྱ་ངན་ལས་འདས་པའི་ཆོས་ཐམས་ཅད་ཀྱི་ས་བོན་ཀུན་གཞིའི་སྟེང་ན་མི་གསལ་བའི་ཚུལ་གྱིས་ཚང་བ་ཡིན་ནོ། ། ཞེས་ཞལ་གྱིས་བཞེས་པ་ཡིན་ལ། དེའི་ཚེ་ནི། སེམས་ཅན་ཐམས་ཅད་ཀྱི་རྒྱུད་ལ་ཡོན་ཏན་ཐམས་ཅད་ས་བོན་གྱི་ཚུལ་གྱིས་ཚང་བའི་སངས་རྒྱས་ཀྱི་སྐུ་རེ་རེ་ས་བོན་གྱི་ཚུལ་དུ་བཞུགས་པ་ཡིན་ནོ། ། དེ་ཙམ་གྱིས་རིགས་ཆད་ཀྱི་སེམས་ཅན་མི་བཞེད་པར་མི་འགྲུབ་སྟེ། མདོ་སྡེ་རྒྱན་དུ། རང་ལུགས་ལ། རིགས་ཆད་ཡོད་པ་དང་སེམས་ཅན་ཐམས་ཅད་ལ་སྙིང་པོས་ཁྱབ་པ་དེ་གཉིས་ཀ་གསལ་བར་གསུངས་པ་བཞིན་དང༌། དབུ་མ་སྣང་བ་ལས་ཀྱང༌། སེམས་ཙམ་པའི་ངོར་བདེ་བར་གཤེགས་པའི་སྙིང་པོ་ཅན་ཡིན་པ་རྟགས་སུ་བཀོད་ནས།
སེམས་ཅན་ཐམས་ཅད་སངས་རྒྱས་ཀྱི་རིགས་ཅན་དུ་བསྒྲུབས་པ་ཡིན་པས་སོ། ། དོན་དེ་ཉིད་ཐུགས་ལ་བཞག་ནས། ཟླ་བའི་ཞབས་ཀྱིས་ཀྱང༌། རྣལ་འབྱོར་སྤྱོད་པའི་འདོད་པ་འགོག་པ་ན། རྣམ་པ་དེ་ལྟའི་མདོ་སྡེ་གཞན་ཡང་ནི། ། དྲང་དོན་ཉིད་དུ་ལུང་འདིས་གསལ་བར་བྱེད། ། ཅེས་གསུངས་ལ། དེའི་དོན་ཡང༌། རྣལ་འབྱོར་སྤྱོད་པ་པས་སྒྲ་ཇི་བཞིན་པར་འདོད་པ་ས་བོན་ཐམས་ཅད་པའི་ཀུན་གཞི་དང༌། ཡོངས་གྲུབ་བདེན་པར་གྲུབ་པ་དང༌།
སེམས་ཅན་ཐམས་ཅད་སྙིང་པོ་ཅན་དུ་སྟོན་པ་རྣམས་སོ། ། དེ་སྒྲ་ཇི་བཞིན་པ་མ་ཡིན་པར་སྒྲུབ་པ་ལ་ལུང་གཉིས་ཏེ། ཇི་ལྟར་ནད་པ་ནད་པ་ལ། ། ཞེས་སོགས་དང༌། སྙིང་པོ་སྒྲ་ཇི་བཞིན་པ་མ་ཡིན་པར་སྟོན་པའི་ལང་ཀར་གཤེགས་པའི་མདོ་ཚན་པ་གཅིག་སྟེ་ལུང་རྣམ་པ་གཉིས་འདྲེན་པར་མཛད་དོ། ། དེ་ཡང༌། རྣལ་འབྱོར་སྤྱོད་པ་པའི་ལུགས་འདི་ལ། བདེ་བར་གཤེགས་པའི་སྙིང་པོ་གང་ཡིན་པ་དེ་ཐམས་ཅད། མཚན་སོ་གཉིས་དང་ལྡན་པར་ཁས་བླངས་ནས། དེ་སེམས་ཅན་ཐམས་ཅད་ལ་ཡོད་པར་འཆད་པ་ཡིན་གྱི།
སེམས་རང་བཞིན་གྱི་འོད་གསལ་བ་ལ་སྙིང་པོར་འཇོག་པ་མ་ཡིན་ཏེ། ཡིན་ན་དེ་འདྲ་སྟོན་པའི་མདོ་སྡེ་ཟླ་བའི་ཞབས་ཀྱིས་སྒྲ་ཇི་བཞིན་པ་མ་ཡིན་པའི་དྲང་དོན་དུ་བསྒྲུབས་པ་ལ་དགོས་པ་ཅི་ཡང་མི་སྣང་བའི་ཕྱིར་རོ། ། ཡང་ལུགས་འདི་ལ། ཉན་རང་ལྷག་མེད་དུ་མྱ་ངན་ལས་འདས་པ་དེའི་ཚེ། གནས་སྐབས་དེ་ན་བདེ་བར་གཤེགས་པའི་སྙིང་པོ་ཡོད་ཀྱང༌། སངས་མི་རྒྱ་བ་ནི་དེ་ལ་སྒྲིབ་བྱེད་ཀྱི་དྲི་མ་སེལ་བྱེད་ཀྱི་གཉེན་པོ་མེད་པ་ལ་ཐུག་པ་ཡིན་གྱི། སྙིང་པོ་མེད་པའི་རྒྱུ་མཚན་གྱིས་ནི་མ་ཡིན་ཏེ། དུས་དེར་སྔར་གྱི་ཀུན་གཞིའི་སྟེང་གི་ཟག་པ་མེད་པའི་ས་བོན་ཞེས་བྱ་བའི་མིང་ཅན་ཆོས་ཉིད་ཀྱི་ཐོབ་པ་དེ་བཟློག་པའི་རྐྱེན་གང་ཡང་མ་བྱུང་བའི་ཕྱིར། མདོར་ན་རྣལ་འབྱོར་སྤྱོད་པ་པས། ཀུན་གཞིའི་སྟེང་གི་ཟག་མེད་ཀྱི་ས་བོན་དེ།
བདེ་བར་གཤེགས་པའི་སྙིང་པོ་དངོས་ཡིན་པར་འདོད་ཅིང༌། དེ་ཡང་གསལ་རིག་གི་ཆ་ལ་འདོད་པ་མ་ཡིན་གྱི་ས་བོན་ནམ་བག་ཆགས་ལྡན་པ་མ་ཡིན་པའི་འདུ་བྱེད་ཀྱི་ངོ་བོར་གནས་པ་དེ་ལ་འཆད། རྒྱུད་བླ་མ་རྩ་འགྲེལ་ལས། དྲི་མ་དང་བཅས་པའི་སེམས་གསལ་རིག་གི་ཆ་དེ་སྙིང་པོ་དངོས་མ་ཡིན་ཀྱང་སྙིང་པོའི་དགོངས་གཞིར་འཆད། སློབ་དཔོན་ཟླ་བས་ནི། དྲི་མ་དང་བཅས་པའི་སེམས་ཀྱི་སྟོང་ཆ་དེ། སྙིང་པོ་དངོས་མ་ཡིན་ཡང༌། སྙིང་པོའི་དགོངས་གཞིར་འཆད། བོད་ཀྱི་ཤིང་རྟ་ཆེན་པོ་རྔོག་ལོ་ཙཱ་བ་ནི། དེའི་སྟོང་ཆ་དེ་ཉིད་སྙིང་པོ་དངོས་ཡིན་ཞིང༌།
འོད་གསལ་ཞེས་བྱ་བ་ཡང་སྟོང་ཆ་དེ་ལ་ཟེར་བ་ཡིན་གྱི། གསལ་ཆ་དེ་ལ་འཆད་པ་རྒྱུད་བླ་མའི་དགོངས་པ་མ་ཡིན་པར་འཆད། གངས་ཅན་དུ་བྱོན་པའི་གཞན་སྟོང་ཞལ་གྱིས་བཞེས་པ་དག་གིས་ནི། སྙིང་པོའི་མདོ་རྣལ་འབྱོར་སྤྱོད་པས་སྒྲ་ཇི་བཞིན་པར་བཀྲལ་བ་དེ་ཉིད་དང་མཐུན་པར། སྒྲ་ཇི་བཞིན་པ་ཁོ་ནར་ཁས་ལེན་ཞིང༌། ཟླ་བ་གྲགས་པས་མདོ་དེ་དག་དགོངས་པ་ཅན་དུ་བཀྲལ་ཀྱང༌། སློབ་དཔོན་དེ་རྩོད་ལྡན་གྱི་པཎྜི་ཏ་ཡིན་པས་ཚད་མར་མི་བྱེད་དོ། ། ཞེས་གསུངས། རྗེ་བཙུན་ས་སྐྱ་པཎྜི་ཏའི་བཞེད་པ་ནི། ཐེག་པ་ཆེན་པོ་རྒྱུད་བླ་མའི་བསྟན་བཅོས་ཀྱིས།
རྣལ་འབྱོར་སྤྱོད་པ་པས་སྒྲ་ཇི་བཞིན་པར་འདོད་པའི་སྙིང་པོའི་མདོ་དེ་དག སྒྲ་ཇི་བཞིན་པ་མ་ཡིན་པའི་དགོངས་པ་ཅན་དུ་བཀྲལ་བར་བཞེད། དེ་ཡང་ཇི་ལྟར་ཞེ་ན། ལང་ཀར་གཤེགས་པའི་མདོ་ལྟར་ན། སེམས་ཅན་ཐམས་ཅད་ལ་སྙིང་པོ་ཡོད་པར་གསུངས་པའི་དགོངས་གཞི་ནི། སྟོང་ཉིད་མཚན་མེད་སྨོན་མེད་སོགས་ལ་དགོངས། དགོས་པ་ནི། བྱིས་པ་རྣམས་བདག་མེད་པས་འཇིག་པ་སྤང་བའི་དོན་དུ་གསུངས། དངོས་ལ་གནོད་བྱེད་ནི། དེ་ལྟར་ཁས་བླངས་ན་མུ་སྟེགས་རྟག་སྨྲ་བའི་བདག་འདོད་ཚུལ་དང་མཚུངས་པའོ། །
ཐེག་པ་ཆེན་པོ་རྒྱུད་བླ་མ་ལྟར་ན། དགོངས་གཞི་ནི། སྟོང་ཉིད་དོ། ། དགོས་པ་ནི་སྐྱོན་ལྔ་སྤང་བའི་ཕྱིར་དུའོ། ། དངོས་ལ་གནོད་བྱེད་ནི། ངེས་པའི་དོན་གྱི་མདོ་སྡེ་དང་འགལ་བའོ། ། ཇི་ལྟར་འགལ་ཞེ་ན། ཤེས་ཕྱིན་ལས་ཡང་དག་པའི་མཐའ་དང༌། མྱ་ངན་ལས་འདས་པ་ཡང༌། སྤྲིན་དང་རྨི་ལམ་དང་སྒྱུ་མའི་དཔེ་གསུངས་པ་དེའོ། །
དེ་ཡང་ངག་དོན་དུ་དྲིལ་ན། དྲི་བཅས་དེ་བཞིན་ཉིད་ཆོས་ཅན། སྙིང་པོ་དངོས་མ་ཡིན་ཏེ། ཉོན་མོངས་པ་དང་ལས་དང་རྣམ་པར་སྨིན་པ་གསུམ་དང་མ་བྲལ་བའི་ཕྱིར་ཞེས་པ་ཡིན་ལ། དོན་དེ་ཡང༌། ཇི་སྐད་དུ། སྤྲིན་དང་རྨི་ལམ་སྒྱུ་བཞིན་དེ་དང་དེར། ། ཞེས་སོགས་ཀྱིས་གསལ་བར་ཕྱེ་བ་ཡིན་ནོ། ། ཞེས་པ་ནི། རྗེ་བཙུན་དམ་པའི་བཞེད་པ་ཡིན་ནོ། །
ཇི་སྐད་དུ། འོན་ཀྱང་མདོ་སྡེ་འགའ་ཞིག་དང༌། ། ཐེག་པ་ཆེན་པོ་རྒྱུད་བླ་མར། སྙིང་པོའི་མདོ་སྡེ་སོགས་རྣམས་སུ། ། གོས་རུལ་ནང་ན་རིན་ཆེན་ལྟར། ། སེམས་ཅན་རྣམས་ལ་སངས་རྒྱས་ཀྱི། ། སྙིང་པོ་ཡོད་པར་གསུངས་པ་ནི། ། དགོངས་པ་ཡིན་པར་བཤད་ཤེས་བྱ། ། ཞེས་སོགས་རྒྱས་པར་གསུངས་པ་ཡིན་ནོ། ། ཕྱི་རབས་པ་དག་གིས་ནི།
དོན་འདི་དག་གི་རྣམ་པར་དབྱེ་བ་མ་ཕྱེད་པས་རྣམ་པར་ཁྱམས་པ་ཡིན་ནོ། ། ཐོགས་མེད་ཞབས་ཀྱི་བཞེད་ཚུལ་གཉིས་པ་ནི། སློབ་དཔོན་འདིས། ངོ་བོ་ཉིད་མེད་པར་སྨྲ་བའི་དབུ་མ་པའི་ལུགས་འཆད་པ་ན། སེམས་ཅན་ཐམས་ཅད་སངས་རྒྱས་ཀྱི་སྙིང་པོ་ཅན་དུ་སྟོན་པའི་མདོ་དེ་དང་དེ་སྒྲ་ཇི་བཞིན་པ་མ་ཡིན་པའི་དགོངས་པ་ཅན་དུ་འགྲེལ་བ་ཡིན་ཏེ། སློབ་དཔོན་འདིའི་བཞེད་པ་ལ་རྒྱུད་བླ་མའི་བསྟན་བཅོས་ཀྱིས། སྙིང་པོ་སྟོན་པའི་མདོ་དགོངས་པ་ཅན་དུ་འགྲེལ་བར་འཆད་པའི་ཕྱིར་རོ། ། དེ་ཡང་དགོངས་གཞི་ནི་དྲི་བཅས་དེ་བཞིན་ཉིད་དོ། ། དེ་ཆོས་ཅན། ཁྱོད་ལ་སངས་རྒྱས་དང་དེ་བཞིན་གཤེགས་པའི་མིང་གིས་འདོགས་སུ་རུང་སྟེ།
འདོགས་པའི་ཆོས་གསུམ་ཚང་བའི་ཕྱིར། རྒྱུ་མཚན་ནི། དེ་དང་དེའི་ཆོས་ཉིད་ཡིན་པའོ། ། དགོས་པ་ནི་སྐྱོན་ལྔ་སྤང་བ་དང༌། ཡོན་ཏན་ལྔ་སྐྱེད་པའོ། ། དངོས་ལ་གནོད་བྱེད་ནི། དེ་ཆོས་ཅན། སངས་རྒྱས་ཀྱི་སྙིང་པོ་དངོས་མ་ཡིན་ཏེ། རྣམ་ཀུན་མཆོག་ལྡན་གྱི་སྟོང་པ་ཉིད་མ་ཡིན་པའི་ཕྱིར་དང༌། ཆོས་ཀྱི་སྐུ་ལ་སོགས་པའི་མིང་གི་རྣམ་གྲངས་བཞི་པོ་དེ་དང་མི་ལྡན་པའི་ཕྱིར།
ཞེས་བཞེད་པ་ཡིན་ནོ། ། རྣམ་ཀུན་མངོན་པར་བྱང་ཆུབ་དང༌། ། ཞེས་སོགས་དང༌། དེས་ན་སངས་རྒྱས་མ་ཐོབ་པར། ། ཞེས་སོགས་ཀྱི་དཔེ་དོན་དང༌། མངའ་བདག་རྒྱལ་པོའི་གཟུགས་རི་མོར་འབྲི་བའི་དཔེ་དོན་སྦྱོར་ཚུལ་སྟོན་པའི་འགྲེལ་པ་ལས་གསལ་བའི་ཕྱིར། མདོར་ན། སློབ་དཔོན་འདིའི་བཞེད་པ་ལ། སྙིང་པོ་དངོས་ཡིན་ན། ཆོས་སྐུ་དང་མྱ་ངན་ལས་འདས་པ་དང༌།
སྟོབས་སོགས་ཡོན་ཏན་རྣམས་དང་དབྱེར་མེད་ཡིན་པས་ཁྱབ་པར་སྟོན་པ་ནི་ཤིན་ཏུ་གསལ་ཞིང༌། ཉན་རང་རྣམས་ལ་ཡང་མྱ་ངན་ལས་འདས་པ་ཡོད་པས་སྙིང་པོ་དངོས་ཡོད་དམ་སྙམ་པའི་དོགས་པ་གསལ་བའི་ཕྱིར་དུ། དེས་ན་སངས་རྒྱས་མ་ཐོབ་བར། ། མྱ་ངན་ལས་འདས་པ་མི་ཐོབ་སྟེ། ། ཞེས་གསུངས་པར་གསལ་བ་དང༌། གཞུང་རྩ་བ་ཉིད་ན་ཡང༌། སངས་རྒྱས་པད་ངན་སྦྲང་རྩི་སྦྲང་མ་ལ། ། ཞེས་པ་ལྟ་བུ། མདོ་ཡི་དངོས་བསྟན་སོར་བཞག་པ་རེ་དང༌། འདིའི་རང་བཞིན་ཆོས་སྐུ་དང༌། །
ཞེས་པ་ལྟ་བུ། དེའི་དགོངས་པ་འགྲེལ་བའི་གཞུང་རྗེ་བཙུན་ཉིད་ཀྱིས་སྦྱར་བ་རེ་དང་གཉིས་གཉིས་ཡོད་པ་མ་འདྲེས་པར་བྱ་དགོས་པ་དང༌། ཡང༌། རྫོགས་སངས་སྐུ་ནི་འཕྲོ་ཕྱིར། ། ཞེས་པའི་སྒྲུབ་བྱེད་གསུམ་པོ་སྒྲ་ཇི་བཞིན་པ་ཡིན་པ་དང༌། ལུས་ཅན་ཀུན་རྟག་ཏུ་སངས་རྒྱས་སྙིང་པོ་ཅན་ཞེས་པའི་བསྒྲུབ་བྱ་སྒྲ་ཇི་བཞིན་པ་མ་ཡིན་པར་འཆད་པ་དང༌། སངས་རྒྱས་ཀྱི་སྐུ་འཕྲོ་བའི་དོན་ཡང༌། སངས་རྒྱས་ཀྱི་ཆོས་ཉིད་ཀྱིས་ཁྱབ་པ་དང༌། ལུང་གི་བསྟན་པ་འཕྲོ་བའི་དོན་ལ་འཆད་པ་ནི་སློབ་དཔོན་དེའི་འགྲེལ་པའི་དོན་དུ་ལེགས་པར་གསལ་བས། དུས་ཕྱིས་འབྱོན་པར་འགྱུར་བའི་རྣམ་དཔྱོད་དང་ལྡན་པ་དག་གིས་ངག་ཉུང་ངུ་འདི་ཙམ་ཞིག་ལ་བརྟེན་ནས།
རྒྱུད་བླ་མའི་བསྟན་བཅོས་རྩ་འགྲེལ་དེ་དག་གི་བཤད་བྱའི་མདོ་དང་བཅས་པའི་དགོངས་པ་འགྲེལ་པ་ལ་བསྙེངས་པ་མེད་པའི་སྤོབས་པ་ཐོབ་པར་བྱོས་ཤིག གཉིས་པ་མགོན་པོ་ཀླུ་སྒྲུབ་རྗེས་འབྲང་དང་བཅས་པའི་འཁོར་ལོ་གསུམ་གྱི་དྲང་ངེས་ཀྱི་མཚན་གཞི་འཛིན་ཚུལ་ནི་འདི་ལྟར། དང་པོར་བསོད་ནམས་མ་ཡིན་པ་བཟློག་པའི་འཁོར་ལོ་ཆོས་ཅན། དྲང་བའི་དོན་ཅན་ཡིན་ཏེ། ཀུན་རྫོབ་ཀྱི་བདེན་པ་གཙོ་བོར་སྟོན་དགོས་པའི་གདུལ་བྱ་ལ། དེ་ཉིད་བསྟན་བྱའི་གཙོ་བོར་སྟོན་པའི་འཁོར་ལོ་ཡིན་པའི་ཕྱིར། ཇི་སྐད་དུ། འཕགས་པ་ལྷས། གང་ཞིག་གང་གང་ལ་དགའ་བ། ། དེ་ཡི་དེ་དེ་སྔར་བཤད་བྱ། །
ཉམས་པར་གྱུར་པ་དམ་ཆོས་ཀྱི། ། སྣོད་ནི་ཅིས་ཀྱང་མ་ཡིན་ནོ། ། ཞེས་གསུངས་པ་ལྟར་རོ། ། གཉིས་པ་བར་དུ་བདག་བཟློག་པའི་འཁོར་ལོ་དང༌། ཐ་མར་སྤྲོས་པ་ཀུན་བཟློག་པའི་འཁོར་ལོ་ཆོས་ཅན། ངེས་པའི་དོན་ཡིན་ཏེ། དོན་དམ་པའི་བདེན་པ་སྟོན་པའི་སྣོད་དུ་རུང་བའི་གདུལ་བྱ་ལ། དེ་ཉིད་གཙོ་བོར་སྟོན་པའི་འཁོར་ལོ་ཡིན་པའི་ཕྱིར། དེ་གཉིས་ཀྱི་ནང་ནས་ཀྱང་བར་དུ་བདག་བཟློག་པའི་འཁོར་ལོ་ཆོས་ཅན། ངེས་དོན་གྱི་དྲང་བའི་དོན་ཅན་ཡིན་ཏེ།
ངེས་དོན་དེ་ཉིད་སྒྲ་ཇི་བཞིན་པ་མ་ཡིན་པའི་སྒོ་ནས་སྟོན་པའི་མདོ་ཡིན་པའི་ཕྱིར། དེས་ན། གཟུགས་སྟོང་པའོ་ཞེས་པའི་མདོ་ལྟ་བུའམ། བྱང་ཆུབ་སེམས་དཔའ་ཡོད་བཞིན་ཡང་དག་པར་རྗེས་སུ་མ་མཐོང་ཞེས་པའི་མདོ་ལྟ་བུའོ། ། དེ་ཡང་སྒྲ་ཇི་བཞིན་པ་མ་ཡིན་ཏེ། ཇི་སྐད་དུ། ཡུམ་གྱི་མདོ་ཉིད་ལས། གཟུགས་སྟོང་ཞེས་བྱ་བར་སྤྱོད་ན་མཚན་མ་ལ་སྤྱོད་དོ་ཞེས་དང༌། ཕུང་འདི་སྟོང་ཞེས་རྟོག་ནའང་བྱང་ཆུབ་སེམས་དཔའ་ནི། ། མཚན་མ་ལ་སྤྱོད་སྐྱེ་མེད་གནས་ལ་དད་མ་ཡིན། །
ཞེས་དང༌། དབུ་མ་རྩ་བ་ལས་ཀྱང༌། སྟོང་ངོ་ཞེས་ཀྱང་མི་བྱ་སྟེ། ། ཞེས་འབྱུང་བ་བཞིན་ནོ། ། གཉིས་པ་ཐ་མར་སྤྲོས་པ་ཐམས་ཅད་བཟློག་པའི་འཁོར་ལོ་ཆོས་ཅན། ངེས་དོན་གྱི་ངེས་པའི་དོན་ཅན་ཡིན་ཏེ། ངེས་དོན་དེ་ཉིད་སྒྲ་ཇི་བཞིན་པའི་སྒོ་ནས་སྟོན་པའི་མདོ་ཡིན་པའི་ཕྱིར། ཇི་ལྟར་སྟོན་ཞེ་ན། གཟུགས་ནས་རྣམ་པ་ཐམས་ཅད་མཁྱེན་པ་ཉིད་ལ་ཐུག་པའི་བར་གྱི་ཆོས་ཐམས་ཅད་ཡོད་མེད་ལ་སོགས་པའི་མཐའ་གང་དུ་ཡང་ཡོད་པ་མ་ཡིན་པར་སྟོན་པའི་མདོ་རྣམས་སོ། ། དེ་ལྟར་སྟོན་པའི་མདོ་དེ་སྒྲ་ཇི་བཞིན་པ་ཡིན་མོད།
དེས་སྟོན་པའི་དོན་དེ་ཉིད་ངེས་དོན་མཐར་ཐུག་ཡིན་ནོ། ། ཞེས་ཀྱང་བརྗོད་པར་མི་ནུས་ཏེ། གང་ངེས་དོན་མཐར་ཐུག་ཡིན་ན། རྗོད་པ་དང་བྲལ་བས་ཁྱབ་པའི་ཕྱིར། ཇི་སྐད་དུ། ཚིག་གསལ་འཇུག་གཉིས་སུ་མདོ་དྲངས་པ་ལས། ལྷའི་བུ་དོན་དམ་པའི་བདེན་པ་ལ་ནི་སེམས་ཀྱི་རྒྱུ་བ་ཡང་མེད་ན། ཡི་གེ་རྣམས་ལྟ་ཅི་སྨོས་ཞེས་དྲངས་སོ། ། གལ་ཏེ་འོ་ན་དོན་དམ་པའི་བདེན་པ་བརྗོད་བྲལ་ཡིན་ནོ་ཞེས་ཟེར་བ་དང༌། འཁོར་ལོ་གསུམ་གྱི་བསྟན་བྱར་ཁས་ལེན་པ་འགལ་ལོ། །
སྙམ་ན་འགལ་བ་མ་ཡིན་ཏེ། དོན་དམ་པའི་བདེན་པ་ངོས་གཟུང་བར་མི་ནུས་སོ་ཟེར་བ་དང༌། འཁོར་ལོ་ཐ་མར་གཟུགས་ནས་རྣམ་མཁྱེན་གྱི་བར་ཐམས་ཅད་སྤྲོས་པའི་མཐའ་གང་དུ་ཡང་ཡོད་པ་མ་ཡིན་ནོ་ཞེས་གསུངས་པ་གཉིས་པོ་དོན་གཅིག་ལ་འདུ་བའི་ཕྱིར། གངས་ཅན་གྱི་ཆེན་པོ་དག ཤེས་ཕྱིན་གྱི་མདོ་ལས། གཟུགས་སོགས་ཡོད་པ་མ་ཡིན་པར་གསུངས་པ་ཐམས་ཅད་སྒྲ་ཇི་བཞིན་པ་མ་ཡིན་པའོ། ། ཞེས་ཟེར་བ་དེ་དག་ནི། དེའི་བཞེད་པ་མ་ཡིན་ཞིང༌། དངོས་པོར་སྨྲ་བའི་དུག་གིས་ཟིན་པ་ཡིན་ཏེ། གནས་ཚུལ་མཐར་ཐུགས་སེམས་པ་ལ་ཞུགས་པ་དེའི་ཚེ།
སྤྲོས་པའི་མཐའ་གང་ཡང་ཞལ་གྱིས་མི་བཞེས་པ་ནི་དེའི་བཞེད་པ་མཐར་ཐུག་ཡིན་པའི་ཕྱིར། དེ་བས་ན་འཁོར་ལོ་ཐ་མ་གཉིས་སུ་དོན་དམ་པའི་བདེན་པ་སྟོན་ཚུལ་ལ་གཉིས་ཏེ། གནས་སྐབས་ཀྱི་ངེས་དོན་བརྗོད་བཅས་ཀྱི་སྒོ་ནས་བསྟན་པ་དང༌། མཐར་ཐུག་གི་ངེས་དོན་བརྗོད་བྲལ་གྱི་སྒོ་ནས་བསྟན་པའོ། ། དང་པོ་ནི། སྟོང་ཉིད་དང༌། སྤྲོས་བྲལ་ལ་སོགས་པའི་མིང་གིས་བསྟན་པ་དེའོ། ། གཉིས་པ་ནི། བརྗོད་བྲལ་དུ་ཡང་བརྗོད་པར་མི་ནུས་མོད། འོན་ཀྱང་སྒྲོ་བཏགས་ནས་བརྗོད་པ་ཐམས་ཅད་བྲལ་ལོ་ཞེས་བསྟན་པའོ། །
གཉིས་ཀའི་མཐར་ཐུག་གི་དགོངས་པ་བརྗོད་བྲལ་ལ་ཐུག་ན་ཡང༌། གཅིག་གིས་ནི་བདེན་སྟོང་སོགས་སུ་བརྗོད་དགོས་པར་བཤད་ལ། གཅིག་ཤོས་ཀྱིས་ནི་བདེན་སྟོང་སོགས་སུའང་བརྗོད་མི་ནུས་པར་བཤད་པ་ནི། འཁོར་ལོ་ཕྱི་མ་གཉིས་ཀྱི་ཁྱད་པར་ཡིན་ནོ། ། འོ་ན་ལུགས་འདི་ལ་རྒྱུད་བླ་མའི་བཤད་བྱའི་མདོ་རྣམས་འཁོར་ལོ་གང་དུ་དྲང་ཞེ་ན། དེ་ཉིད་ལ་ཡང་གསུམ་ཀ་ཡོད་པར་འཆད་དགོས་ཏེ། དེ་ཉིད་ལ་བདག་ཡོད་པར་འཆད་པ་དང༌། མེད་པར་འཆད་པ་དང༌། སྤྲོས་བྲལ་དུ་འཆད་པ་གསུམ་ཀ་སྣང་བའི་ཕྱིར་རོ། ། དཔེར་ན་ཤེས་ཕྱིན་གྱི་མདོ་བརྒྱད་སྟོང་པ་ལྟ་བུ་གཅིག་ལ་གསུམ་ཀ་དམིགས་པ་བཞིན་ནོ། །
དེ་ལྟ་མོད་ཀྱི་ལུགས་འདི་ལ་ཡང༌། ལེགས་པར་རྣམ་པར་ཕྱེ་བའི་འཁོར་ལོ་དང༌། ཕྱིར་མི་བཟློག་པའི་གཏམ་གྱི་འཁོར་ལོ་གཉིས་ཀྱི་སྤྱི་ལྡོག་ནས་ངེས་དོན་དང༌། བྱེ་བྲག་ཏུ་སྒྲ་ཇི་བཞིན་པ་མ་ཡིན་པའི་ངེས་དོན་དུ་ཁས་བླངས་ན་བདེ་བ་ཡིན་ནོ། ། གསུམ་པ་ལུགས་གཉིས་མི་འགལ་བར་གྲུབ་པ་ནི། མདོར་བསྡུ་ན། ཤིང་རྟའི་སྲོལ་འབྱེད་གཉིས་ཀྱི་དྲང་ངེས་ཀྱི་མདོའི་མཚན་ཉིད་འཇོག་ལུགས་མཐུན་པ་ཁོ་ན་ཡིན་ཅིང༌། མཚན་གཞི་ལ་ཡང་འཁོར་ལོ་དང་པོ་དྲང་དོན་དང༌། ཕྱི་མ་གཉིས་ངེས་དོན་དུ་འཇོག་པར་མཐུན་ནོ། ། དེ་ལྟ་མོད་ཀྱི་མི་མཐུན་པའི་ཁྱད་པར་ནི།
འཁོར་ལོ་ཕྱི་མའི་མཚན་གཞི་དང༌། དོན་དམ་བདེན་པའི་མཚན་གཞི་འཛིན་ཚུལ་མི་མཐུན་པ་ཡིན་ཏེ། ཀླུ་སྒྲུབ་ཞབས་ཀྱིས་ནི། ཤེས་ཕྱིན་གྱི་མདོའི་བདག་མེད་ཙམ་དུ་སྟོན་པ་རྣམས་འཁོར་ལོ་བར་པ་དང༌། མཐའ་བྲལ་དུ་སྟོན་པ་རྣམས་འཁོར་ལོ་ཐ་མར་འཆད་པའི་ཕྱིར་དང༌། མདོ་དེའི་ནང་གི་བདེན་གཉིས་ཟུང་འཇུག་ཏུ་སྟོན་པ་རྣམས་འཁོར་ལོ་བར་པ་དང༌། དོན་དམ་པ་རྐྱང་པ་སྟོན་པའི་མདོ་རྣམས་འཁོར་ལོ་ཐ་མར་འཆད་པའི་ཕྱིར་དང༌། ལུགས་སྔ་མས་དོན་དམ་བདེན་པའི་མཚན་གཞིར་ཁས་ལེན་པ་གང་ཡིན་དེ་ཐམས་ཅད་མ་ཡིན་དགག་དང༌། བདེན་གྲུབ་ཏུ་ཁས་ལེན་པའི་ཕྱིར་དང༌། ཅིག་ཤོས་ཀྱིས་ནི་དེ་ལས་བཟློག་པའི་ཕྱིར།
བྱེ་བྲག་ཏུ་ཤེས་ཕྱིན་གྱི་མདོ་ངེས་དོན་གྱི་མདོར་ཞལ་གྱིས་བཞེས་པ་ནི་ཐོགས་མེད་སྐུ་མཆེད་ཀྱི་བཞེད་པ་དྲི་མ་མེད་པ་ཡིན་ཏེ། ཇི་སྐད་དུ། རྣམ་བཤད་རིགས་པ་ལས། ཤེས་ཕྱིན་གྱི་མདོ་སངས་རྒྱས་ཀྱི་བཀའ་ཡིན་པར་བསྒྲུབས་པའི་སྐབས་སུ་འདི་སྐད་དུ་གསུངས་པ་ཡིན་ཏེ། ཇི་ལྟར་སངས་རྒྱས་གསུངས་མ་ཡིན། ། འགལ་བའི་ཕྱིར་རོ་གཞན་དེ་བཞིན། ། དེ་ངེས་དོན་ཡིན་རིལ་མི་ཤེས། ། ངེས་དོན་མེད་པར་ཇི་ལྟར་ཤེས། ། དེ་སྒྲ་བཞིན་དོན་མ་ཡིན་ནོ། ། འགལ་བའི་རོ་ཉམས་བྱེད་པ་མིན། །
ལྟ་བ་མི་བཟང་བཀག་ཕྱིར་རོ། ། ཕན་པའི་ཐབས་ཀྱང་བསྟན་ཕྱིར་རོ། ། དེ་ནི་ངེས་པའི་དོན་གྱི་ཐེག་པ་ཆེན་པོ་ལ་ནི་ངེས་པའི་དོན་མེད་དོ། ། ཞེས་སྨྲས་པ་གང་ཡིན་པ་དེ་ཡང་ཐོས་པ་ཉུང་བའི་ཕྱིར། དེ་སྐད་སྨྲས་པ་ཡིན་ཏེ། དགོངས་པ་ངེས་པར་འགྲེལ་པའི་མདོ་ལས། ཆོས་ཐམས་ཅད་ནི་ངོ་བོ་ཉིད་མེད་པ་ཞེས་བྱ་བདེ་ལྟ་བུ་ལ་སོགས་པ། དེ་ཐམས་ཅད་ངེས་པའི་དོན་ཡིན་པར་འབྱུང་ལ། མདོ་སྡེ་གཞན་གྱི་ཁྱད་པར་མང་པོ་དག་ལས་ཀྱང༌། དོན་དེ་ཉིད་ཡོངས་སུ་བསྟན་ནོ། །
ཞེས་གསལ་བར་གསུངས་པས། མདོ་སྡེ་དགོངས་འགྲེལ་གྱིས་ཤེས་ཕྱིན་གྱི་མདོ་ངེས་དོན་དུ་བཀྲལ་བར་གསུངས་པའི་ཕྱིར་རོ། ། གསུམ་པ་དེ་ཐམས་ཅད་ཀྱི་གྲུབ་དོན་བསྟན་པ་ནི། དེ་ལྟར་དྲང་ངེས་ཀྱི་གསུང་རབ་ལ་ཐོས་སོགས་ཀྱིས་འཇུག་པའི་རིམ་པ་ཇི་ལྟ་བུ་ཞེ་ན། མདོ་སྡེ་དཀོན་མཆོག་བརྩེགས་པ་ལས། རྟོན་པ་བཞིའི་རིམ་པས་འཇུག་པར་གསུངས་ཏེ། དེ་ཡང་འདི་ལྟར། དང་པོ་ཐོས་པ་ཚོལ་བའི་དུས་སུ་ནི། ཆོས་ལ་རྟོན་གྱི་གང་ཟག་ལ་མི་རྟོན། ཆོས་ལའང་ཚིག་དོན་གཉིས་ལས།
ཐོས་པའི་དོན་སེམས་དཔའ་ལ་གཞོལ་བ་དེའི་ཚེ། དོན་ལ་རྟོན་གྱི་ཚིག་ལ་མི་རྟོན། དོན་ལ་ཡང་ངེས་པའི་དོན་དང་དྲང་བའི་དོན་གཉིས་ལས། བསམ་པའི་དོན་ཚུལ་བཞིན་དུ་ཡིད་ལ་བྱེད་པ་དེའི་ཚེ། ངེས་པའི་དོན་ལ་རྟོན་གྱི་དྲང་བའི་དོན་ལ་མི་རྟོན། ངེས་དོན་ལའང་རྣམ་ཤེས་ཀྱིས་མཐོང་བ་མཐུན་པའི་ངེས་དོན་དང༌། ཡེ་ཤེས་ཀྱི་མཐོང་བ་དོན་དམ་པའི་ངེས་དོན་གཉིས་ལས། ཡིད་ལ་བྱས་པའི་དོན་མཐོང་བ་དེའི་ཚེ། ཡེ་ཤེས་ལ་རྟོན་གྱི་རྣམ་ཤེས་ལ་མི་རྟོན་པའོ། དེ་ལ་རྟོན་པ་ཞེས་བྱ་བ་ནི་ཡིད་རྟོན་པ་སྟེ།
ཡིད་གཏོད་པར་བྱེད་པའོ། ། འོ་ན་སྒྲ་ཇི་བཞིན་པ་ཡིན་མིན་དང༌། དགོངས་པ་ཅན་ཡིན་མིན་གཉིས་གང་ཞིག་ལ་གཙོ་བོར་རྟོན་ཞེ་ན། རེ་རེ་ལའང་གཉིས་གཉིས་ཏེ་ཀུན་རྫོབ་བདེན་པ་བརྗོད་བྱར་བྱེད་པའི་སྒྲ་ཇི་བཞིན་པ་ཡིན་མིན་དང༌། དོན་དམ་པའི་བདེན་པར་བརྗོད་བྱར་བྱེད་པའི་དེ་ཡིན་མིན་གཉིས་དང༌། ཀུན་རྫོབ་ཀྱི་བདེན་པ་དགོངས་གཞིར་བཟུང་པའི་དང༌། དོན་དམ་པའི་བདེན་པ་དགོངས་གཞིར་བཟུང་བའི་དགོངས་པ་ཅན་གཉིས་དང༌། ཀུན་རྫོབ་བདེན་པ་སྟོན་པའི་ངག་ལྡེམ་པོ་དང༌། དོན་དམ་པའི་བདེན་པ་སྟོན་པའི་ངག་ལྡེམ་པོ་གཉིས་ལས། དོན་དམ་བདེན་པའི་དབང་དུ་བྱས་པའི་དེ་དང་དེ་ལ་གཙོ་བོར་རྟོན་པ་ཡིན་ནོ། །
ཇི་སྐད་བཤད་པ་འདི་དག་ཀྱང༌། རང་རང་ལ་ལྟོས་པའི་མཐར་ཐུག་གི་དབང་དུ་བྱས་པ་ཡིན་གྱི། གནས་སྐབས་ཀྱི་དབང་དུ་བྱས་ན། རྟོན་པ་དང་པོའི་སྐབས་སུ་དང་པོར་གང་ཟག་ལ་རྟོན། རྟོན་པ་གཉིས་པའི་ཚེ་དང་པོར་ཚིག་ལ་རྟོན། གསུམ་པའི་ཚེ་དང་པོར་དྲང་དོན་ལ་རྟོན། བཞི་པའི་ཚེ་དང་པོར་རྣམ་ཤེས་ལ་རྟོན་དགོས་པ་ཡིན་ཏེ། དེ་དག་སྔ་མ་སྔ་མ་ལ་ཡིད་རྟོན་པ་མེད་ན། ཕྱི་མ་ཕྱི་མ་ལ་ཡིད་རྟོན་པ་མི་འབྱུང་བའི་ཕྱིར། ཇི་སྐད་དུ།
སློབ་མ་བཟང་པོ་བླ་མ་གུས་ལྡན་དེ་དག་གིས། ། བླ་མ་མཁས་པ་རྣམས་ལ་རྟག་ཏུ་བསྟེན་པར་བྱ། ། ཅི་ཕྱིར་ཞེ་ན་མཁས་པའི་ཡོན་ཏན་དེ་ལས་འབྱུང༌། ། ཞེས་དང༌། ཐ་སྙད་ལས་ནི་མ་བརྟེན་པར། ། དམ་པའི་དོན་ནི་རྟོགས་མི་འགྱུར། ། ཞེས་དང༌། མདོ་སྡེའི་རྒྱན་ལས། འདི་ན་དང་པོར་ཐོས་ལ་བརྟེན་ནས་ཡིད་ལ་བྱེད་པ་འབྱུང༌། ། ཞེས་གསུངས་པའི་ཕྱིར་རོ། །
འོ་ན་རྣམས་ཤེས་དང༌། ཡེ་ཤེས་ཀྱི་ཁྱད་པར་ཅི་ཞེ་ན། དང་པོ་ནི་མ་རིག་པའི་བསླད་པ་ཞུགས་པའི་དབང་གིས་གཟུང་འཛིན་གཉིས་སུ་སྣང་བའོ། ། གཉིས་པ་ནི། དེ་དང་བྲལ་བའི་དབང་གིས་གནས་ཚུལ་ཇི་ལྟ་བ་བཞིན་རྟོགས་པའི་བློའོ། ། དེ་ལའང་གཉིས་ཏེ། མཉམ་གཞག་རྣམ་པར་མི་རྟོག་པའི་ཡེ་ཤེས་དང༌། རྗེས་ཐོབ་དག་པ་འཇིག་རྟེན་པའི་ཡེ་ཤེས་སོ། ། དང་པོ་རྣམ་པར་ཤེས་པ་ལའང་དབྱེ་བ་ནི། ཇི་སྐད་དུ།
དབུས་མཐའ་ལས། དོན་དང་སེམས་ཅན་བདག་རྣམ་རིག ། སྣང་བའི་རྣམ་པར་ཤེས་པ་ནི། ། རབ་ཏུ་སྐྱེའོ། ། ཞེས་གསུངས་པ་ལྟར་རོ། ། གངས་ཅན་གྱི་ཕྱི་རབས་པ་དག གཙོ་བོ་རྣམ་རིག་གང་ཡིན་ཐམས་ཅད་རྣམ་ཤེས་སུ་ཁས་ལེན་དགོས་པ་ཡིན་གྱི། རྣམ་ཤེས་དང༌། ཡེ་ཤེས་གཉིས་ཀྱི་རྣམ་གཞག་འདི་ནི། རྨོངས་པ་ངོ་མཚར་བསྐྱེད་པའི་གཏམ་དུ་བྱ་བ་ཡིན་ནོ། །
ཞེས་ཟེར་བ་དེ་དག་གིས་ནི་མདོ་རྒྱུད་དང༌། དབུ་སེམས་ཀྱི་སྲོལ་འབྱེད་གཉིས་པོ་གང་གི་ཡང་ལུགས་མ་ཡིན་ཏེ། ཇི་སྐད་དུ། སྒྱུ་འཕྲུལ་དྲ་བ་ལས། རྣམ་པར་ཤེས་པའི་ཆོས་ཉིད་འདས། ། ཡེ་ཤེས་གཉིས་མེད་ཚུལ་འཆང་བ། ། ཞེས་དང༌། མདོ་ལས། རྣམ་ཤེས་ལ་མི་རྟོན་ཡེ་ཤེས་ལ་རྟོན་པར་གསུངས་པ་དང༌། སུམ་ཅུ་པའི་རབ་ཏུ་བྱེད་པ་ལས།
བདག་དང་ཆོས་སུ་ཉེར་འདོགས་པ། ། སྣ་ཚོགས་དག་ནི་གང་བྱུང་བ། ། དེ་ནི་རྣམ་པར་ཤེས་པར་གྱུར། ། ཞེས་པ་རྣམ་ཤེས་ངོས་བཟུང་ཤིང༌། ཡང་དེ་ཉིད་ལས། གཟུང་བ་མེད་པས་དེ་འཛིན་མེད། ། དེ་ནི་སེམས་མེད་མི་དམིགས་པ། ། འཇིག་རྟེན་འདས་པའི་ཡེ་ཤེས་ཏེ། ། གནས་ཀྱང་གཞན་དུ་གྱུར་པ་སྟེ། ། གནས་ངན་ལེན་གཉིས་སྤངས་པ་འོ། །
ཞེས་པས་ཡེ་ཤེས་ངོས་བཟུང་བའི་ཕྱིར་དང༌། དབུ་མ་ཚིག་གསལ་ལས། དེ་ལྟ་བུའི་མྱ་ངན་ལས་འདས་པ་དེ་ཡོད་པར་གང་གིས་གཅོད་པར་བྱེད། རྣམ་པར་ཤེས་པས་སམ། ཡེ་ཤེས་ཀྱིས་ཡིན་དྲང་ན། གལ་ཏེ་རྣམ་པར་ཤེས་པས་ཡིན་པར་རྟོག་ན་དེ་ནི་མི་རིགས་སོ། ། ཅིའི་ཕྱིར་ཞེ་ན། འདི་ལྟར་རྣམ་པར་ཤེས་པ་ནི་མཚན་མ་ལ་དམིགས་པ་ཡིན་ན། མྱ་ངན་ལས་འདས་པ་ལ་ནི་མཚན་མ་ཅུང་ཟད་ཀྱང་ཡོད་པ་མ་ཡིན་ནོ། ། དེའི་ཕྱིར་དེ་ནི།
རེ་ཤིག་རྣམ་པར་ཤེས་པས་དམིགས་པར་བྱེད་པ་མ་ཡིན་ནོ། ། ཡེ་ཤེས་ཀྱིས་ཀྱང་གཅོད་པར་བྱེད་པ་མ་ཡིན་ཏེ། ཡེ་ཤེས་ནི་སྟོང་པ་ཉིད་ལ་དམིགས་པར་འགྱུར་དགོས་ལ། དེས་མྱ་ངན་ལས་འདས་པ་དངོས་པོ་མ་ཡིན་ཞིང༌། དངོས་པོ་མེད་པའང་མ་ཡིན་ཞེས་བྱ་བར་ཇི་ལྟར་འཛིན་པར་བྱེད་དེ། ཡེ་ཤེས་ནི་སྤྲོས་པ་ཐམས་ཅད་ལས་འདས་པའི་རང་བཞིན་ཡིན་ནོ་ཞེས་གསལ་བར་གསུངས་པ་དག་གི་དོན་ལ་རྣམ་པར་བརྟགས་ན་རྣམ་དཔྱོད་དང་ལྡན་པ་དག་གིས་ལེགས་པར་བཤད་པའི་ཚོགས་རྣམས་བདེ་བླག་ཏུ་རྙེད་པར་འགྱུར་བའི་ཕྱིར་རོ། ། འདིར་སྨྲས་པ། དབུ་སེམས་ཤིང་རྟའི་གྲུ་ཆེན་ལ་ཞོན་ནས། ། ཐེག་ཆེན་རྒྱ་མཚོའི་ཕ་མཐར་སོན་འདོད་ན། ། རྣམ་དཔྱོད་རྟ་བརྒྱ་འཛིན་པའི་ཁ་ལོས་པས། །
ལམ་སྲོལ་ཚུལ་བཞིན་ཕྱེ་བ་འདིར་ཞུགས་ཤིག ། ཅེས་ཐེག་པ་ཆེན་པོ་དབུ་མ་རྣམ་པར་ངེས་པའི་ནང་གི་མཛོད་ཆེན་པོ་གསལ་བར་ཕྱེ་བ་ལས། དབུ་སེམས་ཀྱི་ཤིང་རྟའི་སྲོལ་རྣམ་པར་ངེས་པའི་ལེའུ་སྟེ་དང་པོའོ།། །། ༈ བལ་ཡུལ་མཆོད་རྟེན་རིན་པོ་ཆེ་བྱ་རུང་ཁ་ཤོར་གྱི་ཉེ་འགྲམ་རྒྱལ་ཡོངས་ས་ཆེན་ཞེས་པ་གློག་ཀླད་དཔར་ཁང་ལས། བདེར་གཤེགས་༧སྐྱབས་རྗེ་བཅོ་བརྒྱད་ཁྲི་ཆེན་རྡོ་རྗེ་འཆང་མཆོག་གི་ཐུགས་དགོངས་རྫོགས་ཆེད། སྐྱབས་འོག་པ་ཚར་གྲྭ་གུ་རུས་གློག་ཀླད་ཕྱག་དེབ་ཆེད་འགྲེམ་སྤེལ་ཞུས་པའི་དགེ་འབྲས་སངས་རྒྱས་ཞིང་དུ་བསྔོའོ།། །།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
