གསུང་འབུམ། ཤཱཀྱ་མཆོག་ལྡན།
པོད ༡༣
འཁྲུལ་པ་སྤོང་ཞིང་ཐལ་རང་གི་གྲུབ་པའི་མཐའ་དང་ལྟ་བའི་གནས་རྣམ་པར་བཤད་པ་ཚངས་པའི་དབྱངས་ཀྱི་རྔ་སྒྲ།
༼ང་༽ ༄༅། །དབུ་མ་ཆེན་པོའི་སྒོམ་རིམ་ལ་འཁྲུལ་པ་སྤོང་ཞིང་ཐལ་རང་གི་གྲུབ་པའི་མཐའ་དང་ལྟ་བའི་གནས་རྣམ་པར་བཤད་པ་ཚངས་པའི་དབྱངས་ཀྱི་རྔ་སྒྲ་ཞེས་བྱ་བ་བཞུགས་སོ།། ན་མཿསརྦ་ཛྙ་ཡ། དབུ་མ་ཆེན་པོའི་སྒོམ་རིམ་ལ་འཁྲུལ་པ་སྤོང་ཞིང༌། ཐལ་རང་གི་གྲུབ་པའི་མཐའ་དང་ལྟ་བའི་གནས་རྣམ་པར་བཞག་པ། ཚངས་པའི་དབྱངས་ཀྱི་རྔ་སྒྲ་ཞེས་བྱ་བ། རྗེ་བཙུན་ངག་གི་དབང་ཕྱུག་ལ་གུས་པས་ཕྱག་འཚལ་ལོ། ། བརྩེ་ཆེན་ཐུགས་རྗེས་འགྲོ་འདི་རྗེས་བཟུང་ནས། ། སྨྲ་མཁས་གསུང་གི་ཉི་མས་གདུལ་བྱ་ཡི། ། སྙིང་གི་མུན་པ་སེལ་ལ་མཁས་བརྩོན་པ། །
ས་གསུམ་སྐྱེ་རྒུའི་མགོན་ཁྱོད་ཕྱག་གི་གནས། ། སྤྲོས་མེད་ཆོས་ཀྱི་དབྱིངས་ནས་ཆོས་ཀུན་སྤྲོས། ། བརྗོད་མེད་གསུང་གི་ལམ་ནས་གསུང་དབྱངས་བརྗོད། ། འཛིན་མེད་རྣམ་གྲོལ་ངང་ནས་རྣམ་མང་འཛིན། ། རྒྱལ་བའི་ཡུམ་གཅིག་ཀུན་གྱི་ཡུམ་བཞིན་རྒྱལ། ། བྱམས་པའི་ཕྱག་གིས་བདེ་བའི་གནས་སུ་འདྲེན། ། ཐུགས་རྗེའི་རྒྱུན་ཆེན་འཕོངས་པའི་གནས་སུ་འབབ། ། ཐེག་མཆོག་ཆོས་ཀྱི་དགའ་སྟོན་ཉེར་སྤེལ་བ། ། མ་ཕམ་རྒྱལ་བའི་ཞབས་རྡུལ་སྤྱི་བོས་ལེན། ། ཟབ་གསལ་རྒྱལ་བ་ཀུན་གྱི་མཁྱེན་པ་ཡི། །
རང་གཟུགས་ལང་འཚོ་ལྡན་པའི་སྐུར་བཞེངས་ནས། ། ཀུན་གྱི་རྨོངས་པ་སེལ་ལ་མཁས་གྱུར་པ། ། རྗེ་བཙུན་གསུང་གི་དབང་ཕྱུག་ལ་ཕྱག་འཚལ། ། གནས་ལུགས་ཇི་བཞིན་གཟིགས་པའི་ཀླུ་སྒྲུབ་དང༌། ། སྣང་ཚུལ་ཇི་སྙེད་འཆད་ལ་ཐོགས་མེད་པའི། ། བཤད་སྲོལ་ལས་བྱུང་དབུ་མའི་སྒོམ་རིམ་གང༌། ། བརྒྱུད་པའི་རིམ་པ་ལས་འོངས་འདིར་བརྗོད་བྱ།། །། དེ་ལ་འདིར་ཞི་གནས་དང་ལྷག་མཐོང་གི་རིམ་པ་གསལ་བར་ཕྱེ་ནས་དབུ་མ་ཆེན་པོའི་ལྟ་བ་སྐྱོང་བའི་གནད་མདོར་བསྡུས་པ་ཉི་མའི་དཀྱིལ་འཁོར་ལྟ་བུ་ནི་འདི་ཡིན་ཏེ། དང་པོར་ཞི་གནས་དང༌། བར་དུ་ལྷག་མཐོང་དང༌།
ཐ་མར་ཟུང་དུ་འཇུག་པའི་ལམ་མོ། ། དང་པོ་ལ། ངོ་བོ་ངོས་བཟུང་བ་དང༌། དེ་ཇི་ལྟར་བསྒྲུབ་པའི་ཚུལ་ལོ། ། དང་པོ་ནི། སེམས་གནས་པའི་ཐབས་གང་ཡང་རུང་བ་སྔོན་དུ་སྦྱངས་ནས། རང་གི་དམིགས་པ་ལ་རྩེ་གཅིག་པ་མཚུངས་ལྡན་དང་བཅས་པའོ། ། འདི་ལ་རྗེས་མཐུན་པ་ཤིན་ཏུ་སྦྱངས་པ་ཆེན་པོ་མ་ཐོབ་པ་དང༌། མཚན་ཉིད་པ་དེ་ཐོབ་པ་གཉིས་སོ། ། གཉིས་པ་ལའང་ལྷག་མཐོང་དང་ཟུང་དུ་འབྲེལ་བས་ལྷག་མཐོང་གི་ངོ་བོར་སྐྱེས་པ་དང༌།
དེ་དང་མ་འབྲེལ་བས་ཞི་གནས་རྐྱང་པར་གནས་པ་གཉིས་སོ། ། དང་པོ་ལའང་འཇིག་རྟེན་པ་དང༌། འཇིག་རྟེན་ལས་འདས་པའི་ལྷག་མཐོང་གི་དབྱེ་བས་གཉིས་སོ། ། དང་པོ་སོ་སོ་སྐྱེ་བོའམ་འཕགས་པའི་རྒྱུད་ཀྱི་བསམ་གཏན་དང༌། གཟུགས་མེད་པའི་སྙོམས་པར་འཇུག་པ་རྣམས་ཡིན་ལ། འདི་དག་ལའང་ཉེར་བསྡོགས་དང༌། དངོས་གཞིའི་དབྱེ་བས་གཉིས་གཉིས་སུ་འགྱུར་ལ། ཉེར་བསྡོགས་ལའང་ཞི་གནས་དང་ལྷག་མཐོང་གི་དབྱེ་བས་གཉིས་གཉིས་སུ་ཡོད་ལ། དེའི་ཚེ་ཞི་གནས་ནི་རྩེ་གཅིག་པ་ཁོ་ན་ཡིན་གྱི་ཞི་རགས་ཀྱི་རྣམ་པ་ཅན་དུ་མི་རུང་ཞིང༌། ལྷག་མཐོང་ནི་དེའི་རྣམ་པ་ཅན་ཁོ་ནའོ། །
དངོས་གཞི་རྣམས་ལ་ནི་རྣམ་པར་གྲོལ་བའི་ལམ་གྱི་ངོ་བོར་སྐྱེས་པའི་བྱ་རྫོགས་ཀྱི་སྐད་ཅིག་མ་དེ་མ་གཏོགས་གཞན་ཐམས་ཅད་ཞི་གནས་སུ་རྣམ་པར་བཞག་གོ ། འདི་ལ་ལྷག་མཐོང་མི་གཞག་ཏེ། ཞི་རགས་ཀྱི་རྣམ་པ་ཅན་དང་བདེན་པའི་རྣམ་པ་ཅན་ཏེ། ལྷག་མཐོང་གི་ཚུལ་གཉིས་པོ་གང་ཡང་འདི་ལ་མི་རུང་བའི་ཕྱིར། དེའི་ཕྱིར་འདི་ནི་ཞི་གནས་རྐྱང་པ་ཅན་ནོ། ། དེ་ལྟ་མོད་ཀྱི་མཉམ་གཞག་ཟག་པ་མེད་པའི་དངོས་གཞིའི་སྙོམས་འཇུག་རྣམས་ནི། ཞི་ལྷག་ཟུང་དུ་འབྲེལ་པ་ཁོ་ནར་ངེས་ཏེ། བདག་མེད་མངོན་སུམ་དུ་རྟོགས་པའི་སེམས་རྩེ་གཅིག་པ་ཁོ་ནར་ངེས་པའི་ཕྱིར། ཟག་པ་མེད་པའི་ཉེར་བསྡོགས་ལ་ནི་ཟུང་དུ་འབྲེལ་པ་ཁོ་ན་ཡིན་གྱི་ཞི་གནས་རྐྱང་པར་གནས་པ་མེད་དེ། རྒྱུ་མཚན་སྔ་མ་དེ་ཉིད་ཀྱི་ཕྱིར་རོ། །
དེ་ལྟ་ན་ཡང་ཐེག་ཆེན་འཕགས་པའི་རྗེས་ཐོབ་ཏུ་ཉེར་བསྡོགས་དང་དངོས་གཞིའི་སྙོམས་འཇུག་ཟག་མེད་ལྷག་མཐོང་རྐྱང་པའི་ངོ་བོར་གནས་པ་གཅིག་སྲིད་དོ། ། འོ་ན་ཟག་པ་དང་བཅས་པའི་ཉེར་བསྡོགས་ཀྱི་ཞི་གནས་དང་ལྷག་མཐོང་གི་རིམ་པ་གང་ཞེ་ན། བཤད་པ། ལྷག་མཐོང་ནི། ཇི་སྐད་དུ། མངོན་པ་ཀུན་ལས་བཏུས་དང༌། ཉན་ཐོས་ཀྱི་སར་བཤད་པའི་ཡིད་ལ་བྱེད་པ་བདུན་པོ་དག་ཕལ་ཆེ་བ་ཡིན་ལ། ངོ་བོ་ནི་ས་གོང་འོག་གི་སྐྱོན་ཡོན་ལ་གསལ་སྣང་སྐྱེས་པའི་ཤེས་རབ་ཞིག་ཡིན་ཞིང༌། བྱེད་ལས་ནི་ས་འོག་མ་འོག་མ་ལ་སྲེད་པའི་འདོད་ཆགས་དང་འཛིན་སྟངས་འགལ་བའི་རྣམ་པ་ཅན་ནོ། ། འཇིག་རྟེན་པའི་གཞི་གནས་ནི།
བཤད་མ་ཐག་པའི་ལྷག་མཐོང་དེ་དང་དེ་བསྐྱེད་པའི་དོན་དུ། དེ་དང་རྗེས་སུ་མཐུན་པའི་དམིགས་པ་ལ་རྩེ་གཅིག་པའི་ཏིང་ངེ་འཛིན་ནོ། ། ཞི་གནས་དེ་ཡང་ཡིད་བྱེད་བདུན་པོའི་བར་བར་དག་ཏུ་སྐྱེད་པར་ཁས་བླངས་དགོས་ཏེ། འཇིག་རྟེན་པའི་རྣམ་པར་གྲོལ་བའི་ལམ་སྔ་མ་དང༌། བར་ཆད་མེད་པའི་ལམ་ཕྱི་མའི་བར་དུ། སྦྱོར་བའི་ལམ་གྱིས་ཆོད་དགོས་ལ། དེ་ཡང་ཞི་གནས་ལས་མ་འདས་པའི་ཕྱིར། འདིར་ཡིད་བྱེད་དང་པོ་ནི། མཉམ་པར་མ་བཞག་པའི་སས་བསྡུས་ཀྱི་ཤེས་རབ་ལ་ལྷག་མཐོང་དུ་བཏགས་པ་ཡིན་གྱི། ལྷག་མཐོང་དངོས་མ་ཡིན་ཏེ།
སྒོམ་བྱུང་གི་བློ་མ་ཡིན་པའི་ཕྱིར། ཞེས་རྣམ་པར་དབྱེ་དགོས་ལ། དེའི་ཕྱིར་འདི་དང་ཡིད་བྱེད་གཉིས་པའི་བར་དུ། ཞི་གནས་མཚན་ཉིད་པ་བསྒྲུབས་ཏེ། འདོད་ཉོན་དང་པོའི་སྤོང་གཉེན་བར་ཆད་མེད་ལམ་དུ་གྱུར་པའི་ཡིད་བྱེད་གཉིས་པ་སྐྱེ་བ་ཡིན་ནོ། ། དེ་བཞིན་དུ་ལྷག་མ་རྣམས་ལ་ཡང་སྦྱར་དགོས་པ་དེའི་ཕྱིར། འཇིག་རྟེན་པའི་ལྷག་མཐོང་རྣམས་ནི་དམིགས་རྣམ་གྱི་རྒྱུན་མི་གཅིག་པས། ཞི་གནས་མི་འདྲ་བའི་སྒོ་ནས་དམིགས་རྣམ་སྤོ་དགོས་ལ། ཟག་མེད་རྣམས་ལ་ནི་དེ་ལྟ་བུའི་རིམ་པ་མི་དགོས་པས། མི་འདྲ་བའི་ཁྱད་པར་གྲུབ་པ་ཡིན་ནོ། །
ཡང་གངས་ཅན་པ་གཞན་དག ཡིད་བྱེད་དང་པོ་ནས་ཉེར་བསྡོགས་ཀྱི་ཐོག་མ་མི་འཛིན་པར་དེའི་སྔ་རོལ་ནས་ཡོད་པར་འདོད་པ་དེ་དག་ནི་ལེགས་པ་མ་ཡིན་ཏེ། ཉན་ཐོས་ཀྱི་སར། འདི་མཉམ་པར་མ་བཞག་པའི་ས་པར་བཤད་ཅིང༌། དེའི་ཡང་སྔ་རོལ་ན་ཉེར་བསྡོགས་གཞན་ཡོད་པར་འཆད་བྱེད་ཀྱི་གཞུང་འགྲེལ་མི་སྣང་བའི་ཕྱིར་རོ། ། ཅི་ཏེ་འདི་ལྷག་མཐོང་གི་ཉེར་བསྡོགས་ཀྱི་ཐོག་མ་ཡིན་ལ། དེའི་སྔ་རོལ་དུ་ཞི་གནས་ཀྱི་ཉེར་བསྡོགས་སུ་སོང་བ་ཡིན་ནོ་ཞེས་འཆད་པ་དེ་ཡང་ལེགས་པ་མ་ཡིན་ཏེ། ཞི་གནས་མཚན་ཉིད་པས་ཐོས་བསམ་གྱི་ཤེས་རབ་བསྒྲུབ་པ་འགལ་བའི་ཕྱིར་རོ། ། འོ་ན་ཡིད་བྱེད་དང་པོ་སྔོན་དུ་བཏང་ནས་བསམ་གཏན་གྱི་ཞི་གནས་བསྒྲུབ་དགོས་པ་ཡིན་ན། ཡིད་བྱེད་དང་པོ་སྔོན་དུ་མ་སོང་བའི་བསམ་གཏན་གྱི་ཞི་གནས་ཤིག་ཡོད་དམ་ཞེ་ན།
དེ་ནི་ལེགས་པར་ཡོད་དོ། ། ཇི་ལྟར་ཞེ་ན། ཟག་པ་མེད་པའི་རྣམ་པ་ཅན་གྱི་ཉེར་བསྡོགས་ལ་ནི་ཡིད་ལ་བྱེད་པ་བདུན་གྱི་རྣམ་པར་བཞག་པ་འདི་མེད་པས་སོ། ། གང་གི་ཕྱིར་ཉེར་བསྡོགས་ཇི་སྙེད་པ་ཡིད་ལ་བྱེད་པ་བདུན་པོ་དག་གིས་བསྡུས་པ་ཁོ་ན་མ་ཡིན་པ་དེའི་ཕྱིར། ཤེས་རབ་རྐྱང་པས་རྣམ་པར་གྲོལ་བའི་དགྲ་བཅོམ་པ་མཐར་གྱིས་གནས་པའི་སྙོམས་པར་འཇུག་པ་དགུ་ལ་དང་པོར་འཇུག་པ་དེའི་ཚེ། རང་རང་གི་ཉེར་བསྡོགས་སྔོན་དུ་འགྲོ་མི་དགོས་སམ་སྙམ་པའི་དོགས་པ་དེ་ཡང་བསལ་བ་ཡིན་ནོ། ། དོགས་པ་དེ་སེལ་ནུས་པའི་རྒྱུ་མཚན་གཞན་ཡང་འདི་ལྟར། བསམ་གཏན་དང་པོ་སོགས་ནས་གཉིས་པ་སོགས་ལ་ཐོག་མར་འཇུག་པའི་ཚེ། ཚོར་བའི་དབང་པོ་འཕོ་བའི་བར་ཆད་མེད་པའི་ལམ་ངེས་པར་སྔོན་དུ་འགྲོ་དགོས་ཤིང༌། ཁྱད་པར་ནམ་མཁའ་མཐའ་ཡས་ཀྱི་དངོས་གཞི་ལྟ་བུ་དང་པོར་མངོན་དུ་བྱེད་པའི་ཚེ།
དེ་དང་རྗེས་སུ་མཐུན་པའི་དམིགས་རྣམ་སྦྱོང་དགོས་པར་ལུང་དང་རིགས་པས་གྲུབ་པ་དང༌། དེ་ཁོ་ནར་མ་ཟད་ཀྱི་ཆོས་མངོན་པ་ལས་གཟུགས་མེད་ཀྱི་ཉེར་བསྡོགས་འཆད་པ་ན། ཞི་གནས་ཀྱི་ཆ་ནས་བཤད་པ་མང་བར་སྣང་གི ཡིད་བྱེད་བདུན་གྱི་སྒོ་ནས་བཤད་པ་ཉུང་བའི་ཕྱིར། དེ་ལྟར་གྲུབ་པ་ན། ཉེར་བསྡོགས་དག་པ་བ་དག་ཀྱང་ཡིད་ལ་བྱེད་པ་བདུན་པོ་དག་གིས་བསྡུས་པའི་ངེས་པ་མེད་པ་ཞེས་བྱ་བ་འདི་ཡང་གྲུབ་པ་ཡིན་ནོ། ། ཡང་གངས་ཅན་གྱི་དབུ་མའི་སྒོམ་རིམ་འཆད་པ་གཞན་དག་ནི། རྗེ་བཙུན་གྱི་གཞང་འགྲེལ་དུ་སེམས་གནས་པའི་ཐབས་དགུར་བཤད་པའི་དགུ་པ་ལ། ཤིན་ཏུ་སྦྱངས་པ་ཐོབ་མ་ཐོབ་གཉིས་སུ་ཕྱེ་ནས་ཞི་གནས་ཡིན་མིན་གཉིས་སུ་ཡོད་ཅིང༌། དང་པོ་བརྒྱད་ཞི་གནས་མཚན་ཉིད་པ་མ་ཡིན་པ་ཁོ་ནར་ཁས་ལེན་པ་དེ་དག་ནི་རིགས་པ་མ་ཡིན་ཏེ།
ལུང་དང་འགལ་བ་དང༌། རིགས་པ་མེད་པའི་ཕྱིར་རོ། ། ཇི་ལྟར་ཞེ་ན། མདོ་སྡེའི་རྒྱན་དང༌། མངོན་པ་ཀུན་ལས་བཏུས་དང༌། ཀཱ་མ་ལ་ཤི་ལའི་སྒོམ་རིམ་དང༌། མར་མེ་མཛད་ཀྱི་དབུ་མའི་མན་ངག་རྣམས་སུ་ཞི་གནས་ལ་སེམས་གནས་པའི་ཐབས་དགུར་ཕྱེ་ནས་བཤད་པའི་ཕྱིར་དང༌། ཤིན་ཏུ་སྦྱངས་པ་ཐོབ་ཕྱིན་ཆད་ཀྱང་སེམས་གནས་པའི་ཐབས་དགུའི་སྒོ་ནས་མཉམ་པར་འཇོག་དགོས་པའི་རྒྱུ་མཚན་མ་ཤེས་པར་སྣང་བའི་ཕྱིར། ཅིས་ཏེ། ཇི་སྐད་དུ་བཤད་པ་དེ།
ལས་དང་པོ་པའི་རྣལ་འབྱོར་པས་དང་པོར་བརྩོན་པའི་དབང་དུ་བྱས་སོ་ཤེ་ན། དེ་ཡང་དེ་ཁོ་ན་ལྟར་མ་ངེས་པའི་རྒྱུ་མཚན་ཇི་ལྟར། དང་པོ་ནང་ཉིད་ལ་འཇོག་པའི་སྐབས་ནས་ཤིན་ཏུ་སྦྱངས་པ་མངོན་དུ་བྱེད་ནུས་པ་དང༌། བྱས་པ་སྲིད་པ་ལ་འགལ་བ་ཡོད་པ་མིན་ཏེ། སེམས་གནས་པའི་ཐབས་དགུ་པོ་རེ་རེ་ཡང་སྤོང་བའི་འདུ་བྱེད་བརྒྱད་དང་ལྡན་པར་སྒོམ་དགོས་པའི་ཕྱིར། ཡང་ཤིན་ཏུ་སྦྱངས་པ་ཙམ་ཐོབ་མ་ཐོབ་ལ་འཆད་པ་ཡང་མ་ངེས་པ་ཡིན་ཏེ། མཉམ་པར་མ་གཞག་པའི་སས་སྡུས་ཀྱི་ཤིན་ཏུ་སྦྱངས་པ་མེད་པར་ཡང་མཐའ་གཅིག་ཏུ་མ་ངེས་པའི་ཕྱིར། གཞི་ཐམས་ཅད་ཡོད་པར་སྨྲ་བའི་ཆོས་མངོན་པ་འཆད་པ་དག་ནི། ཤིན་སྦྱངས་དགེ་བའི་ས་མང་པོ་པར་བཤད་པའི་ཕྱིར་དང༌། ཞི་གནས་གྲུབ་པར་གྱུར་པ་ཡིས། །
དྲན་པ་ཉེར་གཞག་བསྒོམ་པར་བྱ། ། ཅེས་བསམ་གཏན་གྱི་སེམས་མ་ཐོབ་པ་ལ་ཡང་ཞི་གནས་ཡོད་པར་བཤད་ལ། ཁྱེད་ཀྱིས་ནི་དེ་མི་འདོད་པས་སོ། ། དེའི་ཕྱིར་སེམས་གནས་པའི་ཐབས་དགུ་དང་སྤོང་བའི་འདུ་བྱེད་བརྒྱད་བཤད་པ་ནི། ཞི་གནས་ཀྱི་དངོས་གཞི་ཡིན་ལ། འདི་ལ་ནི་བསམ་གཏན་གྱི་སེམས་དང་ཤིན་སྦྱངས་ཐོབ་པ་ཡང་ཡོད་མ་ཐོབ་པ་ཡང་ཡོད། ཤིན་ཏུ་སྦྱངས་པ་ལ་ཡང་དེའི་མིང་ཅན་ཙམ་ཡང་ཡོད། དེ་མཚན་ཉིད་པ་ལ་ཆུང་ངུ་འབྲིང་ཆེན་པོ་གསུམ་དུ་ཕྱེ་བ་ཡང་ཡོད་དོ། ། ཆེན་པོར་བཤད་པ་དེའི་གོང་ན་བསམ་གཏན་གྱི་དངོས་གཞིའི་ཡན་ལག་ཏུ་གཞག་པ་ཡང་ཡོད་པས། དེའི་ཕྱིར་སྤྱིར་དེང་དེ་ཐོབ་པ་དེ་དག་བཟང་བ་དང་མཚན་ཉིད་པ་ཡིན་མོད།
ལས་དང་པོ་པའི་གནས་སྐབས་སུ་སྔ་མ་དེ་དག་ཀྱང་ཞི་གནས་སུ་བཤད་པ་ཡོད་ཅིང༌། དེ་དག་ཞི་གནས་རྗེས་མཐུན་པར་བཞག་དགོས་པ་ཡིན་ཏེ། དེ་ལས་ལྷག་མཐོང་རྗེས་མཐུན་པ་མངོན་དུ་བྱེད་དགོས་པའི་ཕྱིར། དེ་ལྟར་བཤད་པ་ན། གང་དག་སེམས་གནས་པའི་ཐབས་དགུ་པ་ཤིན་ཏུ་སྦྱངས་པས་ཁྱད་པར་དུ་བྱས་པ་ལན་གཅིག་ཐོབ་ཕྱིན་ཆད་ནང་ཉིད་ལ་འཇོག་པ་སོགས་སྔ་མ་རྣམས་རྣལ་འབྱོར་གྱི་ཡན་ལག་ཏུ་མི་དགོས་སོ་སྙམ་དུ་ཞེན་པ་ནི་ཆེས་ཤིན་ཏུ་འཁྲུལ་བ་ཡིན་ནོ། ། མདོར་བསྡུ་ན། ཞི་གནས་ནི། ཏིང་ངེ་འཛིན་རྒྱུན་ཆགས་སོ། ། ལྷག་མཐོང་ནི་ཡིན་ལུགས་རྣམ་པར་འབྱེད་ཅིང་རྟོགས་པའི་ཤེས་རབ་བོ། ། ཟུང་དུ་འབྲེལ་པ་ནི་རྣམ་པར་དུ་མར་ལྟ་སྟེ།
རེས་འགའ་ནི་ཞི་གནས་དང་ཤེས་རབ་ཟུང་དུ་འབྲེལ་ལོ། ། ཁ་ཅིག་ཏུ་ནི་བྱམས་པ་དང་སྙིང་རྗེ་ལ་སོགས་པ་དང་ངོ༌། ། ལ་ལར་ནི། མངོན་པར་ཤེས་པ་དང༌། ཟད་པར་དང་ཟིལ་གནོན་དང༌། རྣམ་པར་ཐར་པ་ལ་སོགས་པ་རྣམས་དང་ཟུང་དུ་འབྲེལ་ལོ། ། གང་གི་ཚེ་ཞི་གནས་ནི། ཉོན་མོངས་པ་དང་ཤེས་བྱའི་སྒྲིབ་པ་སྤོང་བ་དང༌། ཡོན་ཏན་མངོན་པར་བསྒྲུབ་པ་དང༌། མཐོང་བའི་ཆོས་ལ་བདེ་བར་གནས་པ་དང༌།
སེམས་ཅན་གཞན་གདུལ་བ་དང༌། རྗེས་སུ་འཛིན་པ་ཐམས་ཅད་ལ་མེད་དུ་མི་རུང་བའི་ཡན་ལག་ཡིན་པར་མཐོང་བ་དེའི་ཚེ། ཐོག་མར་ཞི་གནས་བཙལ་བ་ལ་འབད་པར་བྱའོ། ། དེ་ནས་ཞི་གནས་སྒྲུབ་པའི་རིམ་པ་བཤད་པར་བྱ་བ་ལའང་གཉིས་ཏེ། ཐོག་མར་ཞི་གནས་ཀྱི་དམིགས་པ་ལ་ཇི་ལྟར་འཇུག་པའི་ཚུལ་དང༌། དེ་ལས་བསམ་གཏན་གྱི་སེམས་ཐོབ་པའི་ས་མཚམས་བསྟན་པའོ། ། དང་པོ་ལ། སྤྱིར་བཤད་པ་དང༌། རྣལ་འབྱོར་གྱི་རིམ་པ་བྱེ་བྲག་ཏུ་བསྟན་པའོ། ། དང་པོ་ནི།
གང་ཡང་གྲོལ་བ་དོན་གཉེར་བ་ལ་ལ་ནི། དེ་ཁོ་ནར་ཞི་གནས་ཐོབ་ཟིན་ནས་དེའི་འོག་ཏུ་དཀོན་མཆོག་གསུམ་ལ་སྐྱབས་སུ་འགྲོ་ཞིང་དེའི་རྗེས་སུ་ལྷག་མཐོང་གི་རིམ་པ་ལ་འཇུག་པར་བྱེད་དོ། ། ཁ་ཅིག་ནི། དང་པོར་སྟོང་པ་ཉིད་ཀྱི་ལྟ་བ་རྙེད་ནས། དེའི་འོག་ཏུ་བྱང་ཆུབ་ཀྱི་མཆོག་ཏུ་སེམས་བསྐྱེད་དེ། དེ་ནས་ཞི་གནས་ཚོལ་བ་ལ་འཇུག་པར་བྱེད་དོ། ། ལ་ལ་ནི། བསམ་གཏན་གྱི་དངོས་གཞི་ཐོབ་ནས་ཚད་མེད་པ་བཞི་གྲུབ་པར་བྱེད་ཅིང༌། དེ་ནས་དཀོན་མཆོག་གསུམ་ལ་སྐྱབས་སུ་སོང་སྟེ་སངས་རྒྱས་ཀྱི་ཆོས་ལ་འཇུག་པར་བྱེད་དོ། ། གཞན་དག་ནི།
གསུམ་ལ་སྐྱབས་སུ་འགྲོ་བ་དང༌། ཚད་མེད་པ་བཞི་ལ་འཇུག་པའི་རིམ་པས་ཞི་གནས་དང་ལྷག་མཐོང་ཟུང་དུ་འཇུག་པའི་ལམ་གྱིས་ཉོན་མོངས་པའི་ས་བོན་སྤངས་ཏེ། དེའི་འོག་ཏུ་བྱང་ཆུབ་ཀྱི་མཆོག་ཏུ་སེམས་བསྐྱེད་པ་དང༌། སྟོང་ཉིད་རྟོགས་པའི་ལྷག་མཐོང་རྒྱུད་ལ་བསྐྱེད་པར་བྱའོ། ། དེ་ལྟར་སྤྱིར་བཤད་ནས། གཉིས་པ་སྐབས་སུ་བབ་པ་འདིར་རྣལ་འབྱོར་དུ་བྱ་བའི་རིམ་པ་ནི། འདི་ལྟར་ལས་དང་པོ་པས་ཐོག་མར་འཁོར་བའི་ཉེས་དམིགས་དང༌། ལས་རྒྱུ་འབྲས་ལ་ངེས་པ་རྙེད་པར་བྱས་ནས། འཇིག་རྟེན་གྱི་ཆོས་བརྒྱད་ཀྱི་རྣམ་པར་གཡེང་བ་དང༌། འདུ་འཛི་ཐམས་ཅད་ཀྱིས་དབེན་པའི་ས་ཕྱོགས་གཙང་མ་ཉམས་དགའ་ཞིང་ཡིད་དུ་འོང་བ་ལ།
དེ་བཞིན་གཤེགས་པ་རྣམ་པར་སྣང་མཛད་གྱི་བཞུགས་སྟབས་ཀྱིས་འདུག་པར་བྱ་སྟེ། དེས་ལུས་ལས་སུ་རུང་བར་འགྱུར་རོ། ། དེ་ནས་རླུང་རོ་ལན་གསུམ་དུ་བསལ་བར་བྱ་སྟེ། དེས་ནི་གནས་མིན་པར་ཞུགས་པའི་རླུང་ཉེ་བར་ཞི་བས་སེམས་ལས་སུ་རུང་བར་འགྱུར་རོ། ། དེ་ནས་དཀོན་མཆོག་གསུམ་ལ་སྐྱབས་སུ་འགྲོ་བར་བྱ་སྟེ། དེས་ན་ཤེས་རབ་མིན་པ་དང་ཐབས་མ་ཡིན་པ་མི་འབྱུང་ཞིང༌། བདུད་དང་ཉེ་བར་འཚེ་བ་དག་གིས་གླགས་མི་རྙེད་པར་འགྱུར་རོ། ། དེ་ནས་བྱམས་པ་དང་སྙིང་རྗེ་སྒོམ་པར་བྱ་སྟེ། དེ་ལ་བརྟེན་ནས་བསོད་ནམས་ཀྱི་ཚོགས་མང་པོ་རྫོགས་པ་དང༌། རྫོགས་པའི་བྱང་ཆུབ་ཀྱི་སེམས་རང་གི་ངང་གིས་སྐྱེ་བར་འགྱུར་རོ། །
དེ་ནས་སྨོན་པ་བྱང་ཆུབ་ཀྱི་སེམས་བསྐྱེད་ཅིང་འཇུག་པའི་སྡོམ་པ་ཡང་བླང་བར་བྱ་སྟེ། དེས་ནི་དེ་ཕྱིན་ཆད་ཀྱི་རྣམ་པར་དཀར་བ་ཇི་སྙེད་པ་ཐེག་པ་ཆེན་པོའི་ཆོས་སུ་འགྱུར་རོ། ། དེ་ནས་དབུགས་འབྱུང་བ་དང་རྔུབ་པ་གྲངས་མ་འཆོལ་བ་གཅིག་ནས་བཅུ་གཅིག་གི་བར་བགྲང་བ་ལྟ་བུ་ལན་འགའ་ཞིག་བྱས་པ་ནི། ཚེ་རིང་བ་དང་སེམས་གནས་པའི་ཐབས་མཆོག་ཏུ་འགྱུར་རོ། ། དེ་ནས་དམིགས་པ་ལ་སེམས་རྩེ་གཅིག་ཏུ་གཏད་པར་བྱ་སྟེ། དེ་ཡང་ཟབ་པ་དང་རྒྱ་ཆེ་བའི་གསུང་རབ་མང་པོ་ལ་ཐོས་བསམ་སྔོན་དུ་སོང་བའི་སྤོང་བ་པ་ཅིག་ཡིན་ན་ནི། གཞི་དང༌། བསྐྱེད་པ་དང༌། མེ་ལོང་ལྟ་བུ་དང༌། སྣང་བ་དང༌།
གནས་དེ་རྣལ་འབྱོར་གྱི་ས་ལྔའི་རིམ་པས་འཇུག་པར་རྗེ་བཙུན་གྱིས་གསུངས་ལ། དེ་ལྟ་བུའི་ཐོས་པ་སྔོན་དུ་མ་སོང་བ་ཡིན་ཀྱང་རུང་སྟེ། སེམས་གནས་པའི་ཐབས་དགུའི་སྒོ་ནས། དམིགས་པ་ལ་སེམས་གཏོད་པར་བྱེད་པ་ཡིན་ནོ། ། དེ་ལ་དགུའི་གྲངས་ནི། ཇི་སྐད་དུ། ཞི་གནས་གང་ཞེ་ན། ནང་ཉིད་ལ་འཇོག་པ་དང༌། རྒྱུན་དུ་འཇོག་པ་དང༌། བརླན་ཏེ་འཇོག་པ་དང༌།
ཉེ་བར་འཇོག་པ་དང༌། འདུལ་བར་བྱེད་པ་དང༌། ཞི་བར་བྱེད་པ་དང༌། རྣམ་པར་ཞི་བར་བྱེད་པ་དང༌། སེམས་རྩེ་གཅིག་ཏུ་བྱེད་པ་དང༌། མཉམ་པར་འཇོག་པའོ། ། ཞེས་གསུངས་སོ། ། དེ་དག་སོ་སོ་རང་རང་གི་ངོ་བོ་ངོས་བཟུང་བ་ནི། ཇི་སྐད་དུ། དམིགས་པ་ལ་ནི་སེམས་གཏད་ནས། །
དེ་རྒྱུན་རྣམ་པར་གཡེང་མི་བྱ། ། རྣམ་གཡེང་མྱུར་དུ་རྟོགས་བྱས་ནས། ། དེ་ལ་སླར་ནི་བརླན་པར་བྱ། ། བློ་ལྡན་གོང་ནས་གོང་དུ་ཡང༌། ། སེམས་ནི་ནང་དུ་བསྡུ་བར་བྱ། ། དེ་ནས་ཡོན་ཏན་མཐོང་བའི་ཕྱིར། ། ཏིང་ངེ་འཛིན་ལ་སེམས་འདུལ་ལོ། ། རྣམ་གཡེང་ཉེས་པ་མཐོང་བའི་ཕྱིར། ། དེ་ལ་མི་དགའ་ཞི་བར་བྱ། ། ཆགས་སེམས་ཡིད་མི་བདེ་ལ་སོགས། །
ལངས་པ་དེ་བཞིན་ཞི་བར་བྱ། ། དེ་ནས་སྡོམ་བརྩོན་ཅན་གྱིས་ནི། ། སེམས་ལ་མངོན་པར་འདུ་བྱེད་བཅས། ། རང་གི་ངང་གིས་འབྱུང་བ་ཐོབ། ། དེ་གོམས་པ་ལས་འདུ་མི་བྱེད། ། དེ་ནས་དེ་ཡི་ལུས་དང་སེམས། ། ཤིན་ཏུ་སྦྱངས་པ་ཆེ་ཐོབ་ནས། ། ཡིད་ལ་བྱེད་དང་བཅས་ཤེས་བྱ། ། ཅེས་གསུངས་པའི་དོན་ལ་རྣམ་པར་བརྟགས་པས་ཤེས་པར་འགྱུར་རོ། ། དེ་ཡང་ནང་ཉིད་ལ་འཇོག་པ་ལྟ་བུ་ཅིག་ལ་མཚོན་ན།
རེ་ཤིག་བསམ་གཏན་པ་དེ་ཐོས་པ་དང་མི་ལྡན་པའི་ལས་དང་པོ་པ་ཞིག་ཡིན་ན་ནི། མེ་ཏོག་གམ། མེ་ལོང་གི་གཟུགས་སམ། ཐུབ་པའི་སྐུ་གཟུགས་ལྟ་བུ་ལ་དམིགས་པ་གཏད་པར་བྱའོ། ། གང་ཡང་ཟབ་མོའི་ཆོས་ལ་ཐོས་པ་བཟང་པོ་སྔོན་དུ་སོང་བ་ཡིན་ན་ནི། ཇི་ལྟར་གཅིག་དང་དུ་བྲལ་ལ་སོགས་པའི་རིགས་པ་མཆོག་གིས་གཏན་ལ་ཕབ་པ་ན། གང་དུ་ཡང་མ་རྙེད་པས་ཅིར་ཡང་མི་དམིགས་ཤིང༌། སྤྲོས་པའི་མཐའ་ཐམས་ཅད་བཀག་ཙམ་གྱི་མེད་པར་དགག་པའམ། རང་བཞིན་གྱིས་འོད་གསལ་བ་ལ་དམིགས་པ་གཏད་པར་བྱའོ། ། ཡང་སྤོང་བ་པ་དེ་ལྷག་པའི་ལྷའི་རྣལ་འབྱོར་དང་ལྡན་པ་ཅིག་ཡིན་ན་ནི།
དེ་ཉིད་ལ་དམིགས་པ་རྩེ་གཅིག་ཏུ་གཏད་པས་ནང་ཉིད་ལ་འཇོག་པ་ཙམ་དུ་མ་ཟད། དགོས་པ་ཁྱད་པར་ཅན་གཞན་ཡང་འབྱུང་བར་འགྱུར་རོ། ། དེ་ལྟར་ནང་ཉིད་ལ་འཇོག་པ་ལྟ་བུ་ཡིད་ལ་བྱེད་པ་རེ་རེའི་སྐབས་སུ་ཡང༌། ཉེས་པ་ལྔའི་གཉེན་པོར་སྤོང་བའི་འདུ་བྱེད་བརྒྱད་བསྒོམ་པར་བྱ་སྟེ། ཞི་གནས་ཀྱི་ཁྱད་པར་ཇི་སྙེད་པ་དེ་ཐམས་ཅད་བརྒྱད་པོ་དེའི་སྒོ་ནས་ལས་སུ་རུང་བར་བྱེད་དགོས་པའི་ཕྱིར། དེ་ཡང་ཇི་ལྟར་ཞེ་ན། ཐོག་མར་དམིགས་པ་གང་དང་གང་ལ་སེམས་གཏོད་པའི་ལེ་ལོའི་གཉེན་པོར། འདུན་པ་དང༌། རྩོལ་བ་དང༌། དད་པ་དང༌།
ཤིན་ཏུ་སྦྱངས་པའོ། ། དེ་དག་ལས་རྩོལ་བ་ནི། གཉེན་པོ་དངོས་སོ། ། འདུན་པ་ནི། དེའི་གནས་སོ། ། དད་པ་ནི་རྒྱུའོ། ། ཤིན་ཏུ་སྦྱངས་པ་ནི་འབྲས་བུའོ། ། དེ་ལྟར་ཇི་སྐད་བཤད་པ་ཡང་གང་ལ་གཏད་ས་ཡུལ་དེའི་དམིགས་རྣམ་བརྗེད་པའི་གཉེན་པོར་དྲན་པའོ། ། དེའི་ཚེ་བྱིང་རྒོད་དུ་གྱུར་ན་ཤེས་བཞིན་ནོ། ། བྱིང་རྒོད་བྱུང་བ་རིག་ཀྱང་དེའི་གཉེན་པོ་འདུ་མི་བྱེད་ན།
འདུ་མི་བྱེད་པ་དེའི་གཉེན་པོར་སེམས་མངོན་པར་འདུ་བྱེད་པའོ། ། དེ་ལྟར་འདུ་བྱེད་པའི་རྩོལ་བ་ཧ་ཅང་ཆེས་ན། སེམས་གནས་པ་ལ་བར་དུ་གཅོད་པས་དེའི་གཉེན་པོར་འདུ་བྱེད་བཏང་སྙོམས་བསྟེན་པར་བྱའོ། ། དེ་ལྟར་ཇི་སྐད་བཤད་པའི་འདུ་བྱེད་བརྒྱད་པོ་དེ་ནི་ཞི་གནས་ཀྱི་མི་མཐུན་ཕྱོགས་སྤོང་བའི་དབང་དུ་བྱས་པ་ཡིན་ལ། གཉེན་པོ་བརྩོན་འགྲུས་རྩོམ་པའི་དབང་དུ་བྱས་ན། གཉེན་པོ་ལྔ་ཡོད་པ་ཡིན་ནོ། ། དེ་ཡང་གང་ཞེ་ན། འདུན་པ་བསྐྱེད། འབད། བརྩོན་འགྲུས་བརྩོམ།
སེམས་རབ་ཏུ་འཛིན། སེམས་རབ་ཏུ་འཇོག་པའི་ཚུལ་གྱིས་བརྩོན་འགྲུས་བརྩོམ་དགོས་པ་ཡིན་ཏེ། ཡིད་ལ་བྱེད་པ་དགུ་པོ་རེ་རེ་ཡང༌། བརྩོན་འགྲུས་བརྩོམ་ཚུལ་ལྔ་པོ་དེའི་སྒོ་ནས་ལས་སུ་རུང་བར་བྱེད་དགོས་པའི་ཕྱིར་རོ། ། དེ་ལ་ཡང་འདུན་པ་ནི། བཤད་མ་ཐག་པའི་དམིགས་པ་དེ་དང་དེ་ལ་སེམས་འཇོག་པར་འདོད་པའི་འདུན་པའོ། ། འབད་པ་ནི། དེ་དང་དེ་ལ་སེམས་འཇོག་པར་བྱེད་པའི་བརྩོན་འགྲུས་དངོས་སོ། ། བརྩོན་འགྲུས་བརྩོམ་ཞེས་པ་ནི། བྱིང་རྒོད་སེལ་བའི་བརྩོན་འགྲུས་བརྩོམ་པ་སྟེ།
འདིས་དྲན་ཤེས་བཞིན་བཏང་སྙོམས་གསུམ་མཚོན་པ་ཡིན་ནོ། ། འོ་ན་བརྩོན་འགྲུས་ཇི་ལྟར་བརྩོམ་ཞེ་ན། སེམས་རབ་ཏུ་འཛིན་སེམས་རབ་ཏུ་འཇོག་ཅེས་པ་སྟེ། འདི་གཉིས་ཀྱིས་སྔ་མ་བརྩོན་འགྲུས་བརྩོམ་ཞེས་པ་དེ་རྒྱས་པར་བཤད་ནས། སེམས་མངོན་པར་འདུ་བྱེད་པ་དེ་མཚོན་པ་ཡིན་ནོ། ། དེ་ལྟར་ལྔ་པོ་འདི་ལ་བརྩོན་འགྲུས་བརྩོམ་པ་གནས་དང་བཅས་པ་ཞེས་བྱ་བའི་མིང་གིས་བཏགས་སོ། ། མདོར་བསྡུ་ན། ཞི་གནས་ཀྱི་དབང་དུ་བྱས་པའི་ཡིད་བྱེད་ཇི་སྙེད་པ་ཉེས་པ་སྤོང་ཚུལ་དང་བརྩོན་འགྲུས་བརྩོམ་ཚུལ་ཇི་སྐད་བཤད་པ་དེས་ཁྱད་པར་དུ་བྱས་པ་ན། རྫུ་འཕྲུལ་གི་རྐང་པ་བཞིར་འགྱུར་རོ། ། ཇི་ལྟར་ཞེ་ན།
གནས་སྐབས་དེ་དང་དེ་དག་ན་གུས་པར་སྦྱོར་བའི་འདུན་པ་ཞིག་ཡོད་པ་དེ་ནི། འདུན་པ་བསྐྱེད་ཙམ་ན་ཏིང་ངེ་འཛིན་དུ་འགྱུར་བའི་ཕྱིར། རྫུ་འཕྲུལ་གྱི་རྐང་པར་འཇོག་པ་ཡིན་ནོ། ། རྒྱུན་དུ་སྦྱོར་བའི་བརྩོན་འགྲུས་ཤིག་ཡོད་པ་དེ་ནི། འབད་ཙམ་ན་དེར་འགྱུར་བའི་ཕྱིར་རྐང་པར་འཇོག་པ་དང༌། སྔོན་གྱི་ཏིང་ངེ་འཛིན་གྱི་བག་ཆགས་དང་ལྡན་པའི་སེམས་ཤིག་ཡོད་པ་དེ་ནི། སེམས་རབ་ཏུ་འཇོག་པའི་ཚེ་ན་རྫུ་འཕྲུལ་གྱི་རྐང་པར་སོང་བ་དང༌། དམིགས་པ་རྣམ་པར་འབྱེད་པའི་ཤེས་རབ་གཅིག་ཡོད་པ་དེ་ནི་སེམས་རབ་ཏུ་འཛིན་པ་ཞེས་བྱ་བའི་དུས་ན་རྫུ་འཕྲུལ་གྱི་རྐང་པར་སོང་བ་ཡིན་ནོ། ། དེ་ལྟར་སོང་བ་དེའི་ཚེ་ན། ལུས་སེམས་ཤིན་ཏུ་སྦྱངས་པ་ཐོབ་ནས་དེས་དྲངས་པའི་བདེ་བ་འདྲེན་པར་ནུས་པ་ཞེས་བྱ་བ་ཡིན་ནོ། །
དེ་དག་གིས་ནི་ཞི་གནས་ཇི་ལྟར་བསྒྲུབ་པའི་ཚུལ་རྒྱས་པར་བསྟན་ཟིན་ནས། གཉིས་པ་བསམ་གཏན་གྱི་སེམས་བསྐྱེད་པའི་ས་མཚམས་བཤད་པ་ལ། དངོས་དང༌། དེ་ལས་ལྷག་མཐོང་སྐྱེ་བའི་ས་མཚམས་སོ། ། དང་པོ་ནི། གོང་དུ་བཤད་པ་དེ་ལྟར་ཡིད་ལ་བྱེད་པའི་ལམ་དང་པོ་པས། གོམས་བྱེད་ཀྱི་ཡན་ལག་རྣམས་དང་མ་བྲལ་བར་ཡིད་ལ་བྱས་པས། ནང་ཉིད་ལ་འཇོག་པ་ལྟ་བུ་ཅིག་ལ་བརྟན་པ་ཅུང་ཟད་ཐོབ་པ་དེའི་ཚེ། འདོད་པ་ལ་འདུན་པ་དང༌། རྣམ་འཚེ་དྲག་པོ་འབྱུང་བ་དང་རྗེས་སུ་མཐུན་པའི་མཚན་མ་མངོན་དུ་གྱུར་ཀྱང༌།
འདོད་པའི་ཆགས་སྡང་རེ་ཤིག་མངོན་དུ་མི་འགྱུར་བའི་བརྟགས་མིན་གྱི་འགོག་པ་ཐོབ་ཅིང༌། ལུས་སེམས་ཤིན་ཏུ་སྦྱངས་པ་སྔ་མ་ལ་ལྟོས་ཏེ། ཤིན་ཏུ་ཆེ་བ་ཐོབ་པ་དེའི་ཚེ། བསམ་གཏན་གྱི་སེམས་ཐོབ་པ་ཞེས་བྱ་ཞིང་མཉམ་པར་བཞག་པའི་ས་པ་ཞེས་ཀྱང་བྱ་ལ། འདིས་ཇི་སྲིད་བསམ་གཏན་དང་པོའི་དངོས་གཞི་ཐོབ་པའི་དོན་དུ་དམིགས་རྣམ་སྦྱོང་བར་མི་བྱེད་པ་དེ་སྲིད་དུ། དང་པོའི་ཉེར་བསྡོགས་ཀྱི་མཚན་ཉིད་མ་ཞུགས་ཀྱང་གཞན་དུ་བསྡུས་པ་མེད་པས། དང་པོའི་ཉེར་བསྡོགས་སུ་བསྡུས་ཤིང་མི་ལྕོགས་པ་མེད་པ་ཞེས་ཡོངས་སུ་གྲགས་པ་དེ་ཉིད་ཀྱང་འདི་ལས་རབ་ཏུ་ཕྱེ་བ་ཡིན་ནོ། ། གཉིས་པ་ལ། འཇིག་རྟེན་པའི་ལྷག་མཐོང་ཐོབ་པའི་ས་མཚམས་དང༌། འཇིག་རྟེན་ལས་འདས་པའི་ལྷག་མཐོང་ཐོབ་པའི་ས་མཚམས་སོ། །
དང་པོ་ནི། དེ་ལྟ་བུའི་སེམས་རྩེ་གཅིག་པ་ཐོབ་པའི་རྟེན་གྱི་གང་ཟག་དེ་ཟབ་པ་དང་རྒྱ་ཆེ་བའི་གསུང་རབ་མ་ཐོས་པའམ། ཐོས་ཀྱང་དོན་དུ་མི་གཉེར་བ་ཞིག་ཡིན་ན་ནི། ཐོག་མར་འཇིག་རྟེན་པའི་བསམ་གཏན་དང་པོ་ལ་འཇུག་གོ ། ཇི་ལྟར་ཞེ་ན། འདི་ལྟར་འདོད་པ་དང་བསམ་གཏན་དང་པོ་ལ་ཞི་རགས་ཀྱི་རྣམ་པ་ཅན་དུ་སོ་སོར་རྟོག་པའི་ཐོས་སམ་འདྲེས་མའི་ཡིད་བྱེད་དང་པོ་དེ་རྒྱུད་ལ་སྐྱེད་པར་བྱེད་དོ། ། དེ་ལྟར་བརྟགས་པས་འདོད་པ་ལ་འདུན་པ་དང་རྣམ་འཚེ་མི་འབྱུང་བ་དང་རྗེས་སུ་མཐུན་པའི་ཞི་བའི་མཚན་མ་ལ། སེམས་དང་པོར་འཇོག་པ་དང༌། དེའི་རྒྱུན་རྣམ་པར་མི་གཡེང་བ་དང༌། གཡེང་ན་དེ་ལ་སླར་ཡང་བརླན་པ་ལ་སོགས་པ་སེམས་གནས་པའི་ཐབས་དགུའི་རིམ་པས་ཡིད་ལ་བྱས་པས་ཞི་རགས་ཀྱི་རྣམ་པ་ཅན་གྱི་ཡིད་ལ་བྱེད་པ་བདུན་གྱི་རིམ་པས་འདོད་པ་ལ་འདོད་ཆགས་དང་བྲལ་བར་བྱེད་དོ། །
དེ་ལྟར་བྱས་པ་དེའི་ཚེ། དེ་ལྟ་བུའི་ཆགས་བྲལ་དེ་ལ་སོ་སོར་བརྟགས་པའི་འགོག་པ་ཞེས་བྱ་ཞིང༌། འགོག་པ་དེས་ཁྱད་པར་དུ་བྱས་པའི་སེམས་ཤིན་ཏུ་སྦྱངས་པའི་བདེ་བ་ཁྱད་པར་ཅན་སྐྱེས་པ་དེའི་ཚེ། སྦྱོར་བ་མཐའི་འབྲས་བུ་ཡིད་ལ་བྱེད་པ་ཞེས་བྱ་ཞིང༌། དེས་འཇིག་རྟེན་པའི་ལྷག་མཐོང་གི་ངོ་བོར་གྱུར་པའི་བསམ་གཏན་དང་པོའི་ཉེར་བསྡོགས་རྫོགས་ལ། དེའི་ཚེ་ཚོར་བ་བཏང་སྙོམས་ཁོ་ནར་ངེས་པས། དེ་ལས་ཚོར་བ་ཡིད་བདེའི་དབང་པོར་འཕོ་བར་བྱེད་པའི་བར་ཆད་མེད་པའི་ལམ་དང༌། རྣམ་པར་གྲོལ་བའི་ལམ་གཉིས་སྐྱེ་ལ། དེའི་ཚེ་གཉིས་ཀ་ཞི་གནས་རྐྱང་པ་ཡིན་པ་ལ་ཁྱད་པར་མེད་ཀྱང༌། དང་པོས་བསམ་གཏན་དང་པོའི་སྙོམས་འཇུག་གི་སྒྲིབ་པ་སེལ་བར་བྱེད་ཅིང༌།
གཉིས་པ་རྣམ་པར་གྲོལ་བའི་ལམ་སྐྱེས་པ་དེའི་ཚེ། དང་པོའི་དངོས་གཞི་རྒྱུད་ལ་སྐྱེས་པ་ཡིན་ནོ། ། དེ་བཞིན་དུ་བསམ་གཏན་གསུམ་པའི་བར་དུ་སྦྱར་བར་བྱ་ཞིང༌། བཞི་པ་ཕན་ཆད་ལ་ནི་ལྷག་མཐོང་གི་ངོ་བོར་གྱུར་པའི་ཉེར་བསྡོགས་རྫོགས་པ་དང༌། དངོས་གཞི་སྐྱེས་པ་དུས་མཉམ་པ་ཡིན་ནོ། ། འོ་ན་དེ་ཕན་ཆད་དུ་སྙོམས་འཇུག་གི་སྒྲིབ་པ་ཇི་ལྟར་སྤོང་ཞེ་ན། སྤྱིར་འཇིག་རྟེན་པའི་ཉེར་བསྡོགས་ལ་གཉིས་ཏེ། ལྷག་མཐོང་གི་ངོ་བོར་གྱུར་པ་ཞི་རགས་ཀྱི་རྣམ་པ་ཅན་གྱིས་ས་འོག་མའི་ཉོན་མོངས་སྤོང་བར་བྱེད་པ་དང༌། ཞི་གནས་ཀྱི་ངོ་བོར་གྱུར་པ་རྩེ་གཅིག་པའི་རྣམ་པ་ཅན་གྱིས་རང་རང་གི་དངོས་བཞི་ལ་སྒྲིབ་པར་བྱེད་པའི་སྙོམས་འཇུག་གི་སྒྲིབ་པ་སྤོང་བར་བྱེད་པའི་ཉེར་བསྡོགས་གཉིས་གཉིས་སུ་ཡོད་པ་ཡིན་ནོ། ། འོ་ན་དངོས་གཞི་ཐོབ་ནས་ས་དེའི་སྙོམས་འཇུག་གི་སྒྲིབ་པ་སྤོང་མི་དགོས་སམ་ཞེ་ན།
སྙོམས་འཇུག་གི་སྒྲིབ་པ་ནི་གཉིས་ཏེ། རང་རང་གི་དངོས་གཞི་ལ་སྒྲིབ་པ་དང༌། རྣམ་ཐར་ལ་སྒྲིབ་པའོ། ། དངོས་གཞིའི་སྙོམས་འཇུག་ཐོབ་ལ་མ་ཉམས་པས་དང་པོ་སྤོང་མི་དགོས་ཀྱང་གཉིས་པ་སྤོང་དགོས་པ་ཡོད་དེ། བསམ་གཏན་བཞི་པའི་དངོས་གཞི་ཐོབ་ནས་སྦྱོར་བ་འབད་རྩོལ་གྱིས་རྣམ་པར་ཐར་པ་བསྒྲུབ་དགོས་པའི་ཕྱིར། དེ་ལྟར་བཤད་པ་ན། ཤེས་རབ་རྐྱང་པས་རྣམ་པར་གྲོལ་བའི་དགྲ་བཅོམ་པས་སྙོམས་འཇུག་དགུ་ལ་དང་པོར་འཇུག་པ་དེའི་ཚེ། དངོས་གཞིའི་སྙོམས་འཇུག་རང་རང་ལ་ལྟོས་པའི་སྙོམས་འཇུག་གི་སྒྲིབ་པ་སེལ་བར་བྱེད་པའི་ཞི་གནས་ཀྱི་ངོ་བོར་གྱུར་པའི་ཉེར་བསྡོགས་རྣམ་པ་དགུ་ངེས་པར་རྒྱུད་ལ་སྐྱེས་སོ་ཞེས་བྱ་བ་འདི་གྲུབ་པ་ཡིན་ནོ། ། གང་ཡང་མི་མཁས་པ་དག འཇིག་རྟེན་པའི་དངོས་གཞིའི་སྙོམས་འཇུག་རྣམས་ཞི་རགས་ཀྱི་རྣམ་པ་ཅན་ཁོ་ནའོ་ཞེས་ཟེར་བ་དེ་ནི་ཆོས་མངོན་པ་རྒྱ་མཚོ་ལྟ་བུ་ལས་ཕྱི་རོལ་དུ་གྱུར་པ་ཡིན་པས་ཡིད་བརྟེན་པར་མི་བྱའོ། །
དེ་ལྟར་བཤད་པ་ན་ཡིད་བྱེད་དགུ་པོ་འདི་གཉིས་སུ་འགྱུར་ཏེ། ཤིན་ཏུ་སྦྱངས་པ་ཆེན་པོ་མ་ཐོབ་པའི་སྔ་རོལ་ན་ཡོད་པ་ལས་དང་པོའི་ཡིད་བྱེད་དང༌། དེ་ཐོབ་ཕྱིན་ཆད་ཀྱི་ཡིད་ལ་བྱེད་པ་དང་བཅས་པའི་རྣལ་འབྱོར་པའི་ཡིད་བྱེད་ཅེས་བྱ་བ་གཉིས་སོ། ། དགུ་པོ་དེ་ལ་ཉེར་བསྡོགས་ཀྱི་མཚན་ཉིད་རབ་ཏུ་རིག་པའི་ཡིད་བྱེད་སྔོན་དུ་སོང་བ་འཇིག་རྟེན་པའི་ཞི་གནས་དང༌། དེ་སྔོན་དུ་མ་སོང་བ་ཐུན་མོང་གི་ཞི་གནས་ཞེས་བྱ་བ་རྣམ་པ་གཉིས་ཡོད་ལ། དེའི་རྒྱུ་མཚན་གྱིས་མཚན་ཉིད་རབ་ཏུ་རིག་པ་ལ་མཉམ་པར་བཞག་པ་དང་མ་བཞག་པའི་བཤད་པ་གཉིས་འཕགས་པས་མཛད་དོ། ། ད་ནི་གཉིས་པ་འཇིག་རྟེན་ལས་འདས་པའི་ལྷག་མཐོང་སྐྱེ་བའི་ས་མཚམས་བཤད་པར་བྱ་སྟེ། དེ་ཡང་འདི་ལྟར། གོང་དུ་བཤད་པའི་ཞི་གནས་གྲུབ་ཟིན་པའི་རྣལ་འབྱོར་པ་དེས། བདག་མེད་པ་རྣམ་པ་གསུམ་ལ་ཐོས་བསམ་གྱིས་གཏན་ལ་ཕབ་པ་སྔོན་དུ་སོང་བ་ཞིག་གམ།
དེ་ལྟ་བུ་མ་ཡིན་ཀྱང༌། དུས་འདིར་ཐོས་བསམ་གྱིས་གཏན་ལ་ཕབ་ནས་སྒྲོ་འདོགས་ཆོད་པའི་དོན་གང་དང་གང་ཡིན་པ་དེ་ཉིད་ལ་ཡིད་ལ་བྱེད་པ་དགུའི་རིམ་པས་རྣལ་འབྱོར་དུ་བྱེད་དོ། ། དེ་ལྟར་བྱས་པས་ཡིད་བྱེད་དགུ་པའི་མཐར་བདག་མེད་པའི་དོན་ལ་རྩེ་གཅིག་པས་ཁྱད་པར་དུ་བྱས་པའི་ཤིན་ཏུ་སྦྱངས་པ་ཆེན་པོ་ཐོབ་ལ། དུས་དེ་ནས་ཡིད་ལ་བྱེད་པ་དང་བཅས་པའི་རྣལ་འབྱོར་པ་ཞེས་བྱ་བ་ཡིན་ཏེ། ཇི་སྐད་དུ། དེ་ནས་དེ་ཡི་ལུས་དང་སེམས། ། ཤིན་ཏུ་སྦྱངས་པ་ཆེན་ཐོབ་ནས། ། ཡིད་ལ་བྱེད་དང་བཅས་ཞེས་བྱ། ། ཅེས་གསུངས་པས་སོ། ། འདིར་དེ་དང་བཅས་པ་ཞེས་བྱ་བའི་དོན་ནི།
ལས་དང་པོ་པའི་འཇིག་རྟེན་པ་ཡིན་ན། རང་གི་དངོས་གཞིའི་འདྲེན་ནུས་པ་ལ་བྱ་ལ། བདེན་པའི་རྣམ་པ་ཅན་གྱི་ཞི་གནས་ཡིན་ན་ནི། ངོ་སྐལ་གྱི་སྤང་བྱའི་ས་བོན་མགོ་གནོན་པའམ། དྲུངས་འབྱིན་པར་ནུས་པའི་ལྷག་མཐོང་གི་ཡེ་ཤེས་དངོས་སུ་འདྲེན་ནུས་པ་ནས་ཟུང་དུ་འབྲེལ་བའི་བར་ལ་བྱ་བ་ཡིན་ཏེ། ཇི་སྐད་དུ། དངོས་གཞིའི་གནས་པ་དེས་ཐོབ་བོ། ། ཞེས་གསུངས་པས་སོ། ། གངས་ཅན་གྱི་སྒོམ་རིམ་པ་གཞན་དག་ནི། ཤིན་ཏུ་སྦྱངས་པ་ཆེན་པོ་ཐོབ་ཕྱིན་ཆད་ཡིད་ལ་བྱེད་པ་དགུའི་རིམ་པ་མི་དགོས་པར་འཆད་མོད།
ལེགས་པ་མ་ཡིན་ཏེ། དེ་ལྟ་ཡིན་པ་དེའི་ཚེ་ཤིན་ཏུ་སྦྱངས་པ་ཆེན་པོ་ཐོབ་ཕྱིན་ཆད་རྟག་ཏུ་མཉམ་པར་འཇོག་ནུས་པའི་ཞི་གནས་ཐོབ་པར་ཐལ་བ་དང༌། ས་དང་ལམ་གོང་མ་བསྒྲུབ་པའི་ཕྱིར་དུ་འབད་མི་དགོས་པར་ཐལ་བ་དང༌། ཉེས་པ་ལྔའི་གཉེན་པོར་སྤོང་བའི་འདུ་བྱེད་བརྒྱད་བསྒོམ་མི་དགོས་པར་ཐལ་བའི་ཕྱིར་རོ། ། ཅི་སྟེ་དེ་ཕྱིན་ཆད་ཞི་གནས་རྐྱང་པ་ལ་དེ་ལྟ་བུའི་རིམ་པ་མི་དགོས་ཀྱི་ཞི་ལྷག་ཟུང་དུ་འབྲེལ་བའི་ལམ་ལ་ཡིད་ལ་བྱེད་པ་དགུའི་རིམ་པ་དགོས་པ་ཡིན་ནོ་སྙམ་ན་ནི། ཁོ་བོ་ཅག་གི་གང་འདོད་པ་དེ་ཉིད་ངེས་པར་གྲུབ་པ་ཡིན་ནོ། ། དེ་ལྟར་བཤད་མ་ཐག་པའི་ཡིད་ལ་བྱེད་པ་དང་བཅས་པའི་ཏིང་ངེ་འཛིན་དེ་ལས་ཐེག་པ་གསུམ་གང་ཡང་རུང་བའི་དྲོད་ཀྱི་ཡེ་ཤེས་སྐྱེ་བ་ཡིན་ནོ། ། དེའི་རྗེས་ཐོབ་ཏུ་རྩེ་མོ་སྐྱེ་བ་དང་རྗེས་སུ་མཐུན་པའི་དམིགས་པ་ལ་ཐོས་བསམ་སྔོན་དུ་སོང་བ་ཞིག་གམ། དེ་ལྟ་མ་ཡིན་ན་ཡང་དུས་དེར་ཐོས་བསམ་གྱིས་སྒྲོ་འདོགས་བཅད་ནས་གཞན་ཡང་ཐེག་པ་ཆེ་ཆུང་གི་བློའི་རིམ་པ་དང་འཚམས་པའི་རྗེས་ཐོབ་ཀྱི་བྱ་བ་རྣམས་བྱས་ནས། སླར་ཡང་མཉམ་གཞག་ལ་འཇུག་པ་ན།
རྩེ་མོའི་དམིགས་རྣམ་གང་དང་གང་ཡིན་པ་དེ་ཉིད་ལ་ཡིད་བྱེད་དགུའི་རིམ་པས་སྦྱངས་པས་དགུ་པའི་མཐར་ཡིད་ལ་བྱེད་པ་དང་བཅས་པ་ཞེས་བྱ་བ། རྩེ་མོའི་ལྷག་མཐོང་གི་ཡེ་ཤེས་དེ་སྐྱེའོ། ། དེའི་རྗེས་ཐོབ་ཏུ་བཟོད་པའི་དམིགས་རྣམ་ལ་སྔར་ཐོས་བསམ་སྔོན་དུ་སོང་བ་ཞིག་ཡིན་ན་ནི་བསམ་བྱུང་འབའ་ཞིག་དང༌། དེ་ལྟ་མ་ཡིན་ན་ནི་ཐོས་བསམ་གཉིས་ཀ་བྱས་ནས་ཞི་གནས་དང་ལྷག་མཐོང་གཉིས་ཀྱི་རིམ་པས་བཟོད་པའི་ཡེ་ཤེས་སྐྱེད་པར་བྱེད་དོ། ། དེ་ལྟ་བུའི་རིམ་པ་དེས་ཆོས་མཆོག་གི་ཡེ་ཤེས་སྐྱེད་པར་བྱེད་ཅིང༌། མཉམ་གཞག་དེ་ལས་མ་ལངས་པའི་ཡིད་བྱེད་དགུ་པའི་མཐར་སྟོང་ཉིད་མངོན་སུམ་དུ་རྟོགས་པས་ཁྱད་པར་དུ་བྱས་པའི་ཤིན་སྦྱངས་ཆེན་པོ་ཐོབ་ནས། ཡིད་ལ་བྱེད་པ་དང་བཅས་པ་ཞེས་བྱ་བ་མཐོང་བའི་ལམ་གྱི་ཡེ་ཤེས་དེ་སྐྱེས་པ་ཡིན་ནོ། ། དེ་ལྟར་ན་མཐོང་བའི་ལམ་གྱི་ཡེ་ཤེས་འདྲེན་བྱེད་ཀྱི་ཞི་གནས་དངོས་ནི་ཆོས་མཆོག་གི་ཡེ་ཤེས་དེ་ཉིད་ཡིན་ལ། དེའི་ཕྱིར་སྦྱོར་བའི་ལམ་མཚན་ཉིད་པ་ནི་དེ་ཁོ་ནའོ། ། ངེས་འབྱེད་ཆ་བཞི་ལ་དམིགས་རྣམ་མི་འདྲ་བའི་རིམ་པས་བསྐྱེད་དགོས་པར་བཤད་མ་ཐག་པ་དེ་ནི་ཐེག་པ་ཆེན་པོའི་དབང་དུ་བྱས་པ་ཡིན་ལ།
ཉན་ཐོས་ཀྱི་ངེས་ཆ་ལ་དམིགས་རྣམ་མི་འདྲ་བའི་རིམ་པ་མེད་པར་བཤད་པ་དེའི་ལྟར་ན། དྲོད་ནས་བཅུ་དྲུག་པའི་བར་མཉམ་གཞག་ཐུན་གཅིག་ལ་སྐྱེད་པ་མི་འགལ་ཞིང༌། དེའི་ཚེ་ན་བཞི་ཀ་ཡང་སྦྱོར་བའི་ལམ་མཚན་ཉིད་པར་རྣམ་པར་བཞག་གོ ། དེ་ལྟ་བུའི་མཐོང་ལམ་དེ་ལ་གཉིས་ཏེ། ཉེར་བསྡོགས་ལ་བརྟེན་པ་དང༌། དངོས་གཞི་ལ་བརྟེན་པའོ། ། དང་པོའི་དབང་དུ་བྱས་ན་དྲོད་ནས་བཅུ་དྲུག་པའི་བར་དུ་བསམ་གཏན་དང་པོའི་དངོས་གཞི་ཙམ་ཡང་མི་འབྱུང་ལ། མཐོང་བའི་ལམ་གྱི་རྗེས་ཐོབ་ཏུ་སྔར་བཤད་པའི་རིམ་པས་མཐར་གྱིས་གནས་པའི་སྙོམས་པར་འཇུག་པ་དགུ་སྒྲུབ་པར་བྱེད་དོ། ། དེའི་ཚེ་བྱང་ཆུབ་སེམས་དཔའ་ལ་ནི་སེང་གེ་རྣམ་པར་བསྒྱིངས་པ་ཞེས་བྱ་བའི་ཏིང་ངེ་འཛིན་འབྱུང་ངོ༌། ། ཏིང་ངེ་འཛིན་འདི་ཡང་བཅུ་དྲུག་པའི་སྔ་ལོགས་སུ་འབྱུང་བ་མི་སྲིད་དེ།
མཐོང་ལམ་མཉམ་གཞག་གཟུགས་མེད་པའི་སེམས་ལ་བརྟེན་པ་ནི། ཐེག་པ་ཆེ་ཆུང་གི་གཞུང་གང་ནས་ཀྱང་མི་འབྱུང་བའི་ཕྱིར་རོ། ། གཉིས་པ་དངོས་གཞི་ལ་བརྟེན་པ་དེའི་དབང་དུ་བྱས་ན་མཐོང་བའི་ལམ་གྱི་མཉམ་གཞག་ཏུ་བསམ་གཏན་གྱི་དངོས་གཞིའི་སྙོམས་པར་འཇུག་པ་བཞི་འབྱུང་བ་སྲིད་ལ། གཟུགས་མེད་པ་བཞི་དང་འགོག་པའི་སྙོམས་པར་འཇུག་པ་དང༌། རྣམ་པར་ཐར་པ་བརྒྱད་ལ་སོགས་པ་ནི་བཅུ་དྲུག་པའི་རྟོགས་པ་རྫོགས་ནས། བདག་མེད་པའི་དོན་ལ་རྩེ་གཅིག་པའི་སྒོམ་ལམ་བར་ཆད་མེད་ལམ་མ་སྐྱེས་པའི་བར་དེར་སྒྲུབ་པར་བྱེད་དོ། ། དེ་ལྟར་ན་མཐོང་བའི་ལམ་གྱི་ཁྱད་པར་གྱི་ལམ་འདི་ལ་གཉིས་ཏེ། མཉམ་གཞག་དང་རྗེས་ཐོབ་བོ། ། དང་པོ་ཡང་ཉོན་མོངས་པ་དང་ཤེས་བྱའི་སྒྲིབ་པ་སྤོང་བར་བྱེད་པའི་མཉམ་གཞག་མ་ཡིན་གྱི། སྙོམས་འཇུག་གི་སྒྲིབ་པ་སྤོང་བར་བྱེད་པའི་ཞི་གནས་སོ། །
མཉམ་གཞག་དེའི་རྗེས་ཐོབ་ཏུ་ནི་རྟེན་ཅིང་འབྲེལ་པར་འབྱུང་བ་ལུགས་དང་མཐུན་པ་དང༌། མི་མཐུན་པ་ལ་རྟོག་པར་བྱེད་དོ། ། དེ་ནས་སྒོམ་པའི་ལམ་གྱི་སྦྱོར་བ་སེང་གེ་རྣམ་པར་བསྒྱིངས་པ་ལ་འཇུག་ཅིང༌། དེ་ཞི་གནས་དང་སྦྱོར་བའི་ལམ་དུ་བྱས་པ་ལས་ལྷག་མཐོང་ཆོས་ཉིད་ལ་རྩེ་གཅིག་པའི་སྒོམ་ལམ་བར་ཆད་མེད་ལམ་བསྐྱེད་པར་བྱེད་དོ། ། ཇི་སྐད་བཤད་པ་དེ་ཡང་བྱང་ཆུབ་སེམས་དཔའི་དབང་དུ་བྱས་པ་ཡིན་ལ། ཉན་ཐོས་དང་རང་སངས་རྒྱས་ཀྱི་དབང་དུ་བྱས་ན་ནི་བསམ་གཏན་དང་པོའི་ཉེར་བསྡོགས་བདེན་པའི་རྣམ་པ་ཅན་གྱིས་སྦྱོར་བ་དང༌། མཐོང་བའི་ལམ་ཡོངས་སུ་རྫོགས་པར་བྱས་ནས་དང་པོའི་ཉེར་བསྡོགས་མཚན་ཉིད་རབ་ཏུ་རིག་པ་ཡིད་ལ་བྱེད་པ་ནས་བཟུང་སྟེ། སྲིད་པའི་རྩེ་མོ་ལ་སྙོམས་པར་འཇུག་པའི་བར་ཐམས་ཅད་སྒོམ་ལམ་དུ་ཁྱད་པར་མེད་ལ། དེ་ཡང་སྲིད་རྩེ་མ་གཏོགས་པ་ལ་འཇིག་རྟེན་པ་དང་འཇིག་རྟེན་ལས་འདས་པའི་དབྱེ་བས་གཉིས་སུ་འགྱུར་རོ། ། འོ་ན་བྱང་ཆུབ་སེམས་དཔས་ཉོན་མོངས་པའི་སྒྲིབ་པ་ལམ་གྱི་གནས་སྐབས་གང་དུ་སྤོང་ཞེ་ན།
འདི་ལ་ལུགས་གཉིས་ཏེ། ཐེག་པ་ཐུན་མོང་བ་དང༌། ཐུན་མོང་མིན་པ་ཤེར་ཕྱིན་གྱི་མདོའི་ལུགས་སོ། ། དང་པོ་ནི། བྱང་ཆུབ་སེམས་དཔས་ཉོན་མོངས་པ་དང་ཤེས་བྱའི་སྒྲིབ་པ་ཅིག་ཆར་དུ་སྤོང་ལ། དེ་ཡང་ཆགས་བྲལ་སྔོན་དུ་སོང་བ་ཞིག་ཡིན་ན་ནི་ཉོན་ཡིད་འཁོར་གྱི་ཉོན་མོངས་པ་དང་དེ་གཉིས་ཅིག་ཅར་དུ་སྤོང་ལ། དེ་སྔོན་དུ་མ་སོང་བ་ཞིག་ཡིན་ན་ནི། ཁམས་གསུམ་གྱི་ཉོན་མོངས་པ་ཇི་སྙེད་པ་དང༌། ཅིག་ཅར་དུའོ། ། དེ་ལའང་མཐོང་བས་སྤང་བར་བྱ་བ་དང༌།
སྒོམ་པས་སྤང་བར་བྱ་བའི་དབྱེ་བས་རྣམ་པ་གཉིས་ཡིན་ལ། གཉིས་པ་ལའང་ཁམས་གསུམ་ས་དགུའི་དབྱེ་བས་དགུར་འགྱུར་ལ། དེ་ལྟར་བཅུ་པོ་དེ་དང་ས་བཅུ་རིམ་པ་བཞིན་དུ་སྦྱོར་བ་མངོན་ནོ། ། དེ་ཡང་ས་བདུན་པ་མན་ཆད་དུ་ཉོན་མོངས་མཚན་ཉིད་པ་ཡོད་ལ། དག་པའི་ས་གསུམ་དུ་ནི་སྔགས་དང་སྨན་གྱིས་བསད་པའི་དུག་ལྟར་ཉོན་མོངས་པའི་ཉེས་པ་མི་བསྐྱེད་པས། དགེ་བའི་རྩ་བ་དང་མཚུངས་པར་ལྡན་པའི་ཉོན་མོངས་ཞེས་བྱའོ། ། དེའི་རྒྱུ་མཚན་ཡང་ཉོན་མོངས་པ་ཅན་གྱི་ཡིད་ནི་གནས་གྱུར་ཟིན་ལ། ཡིད་ཀྱི་རྣམ་པར་ཤེས་པ་ནི་ཡེ་ཤེས་ལ་དབང་བསྒྱུར་བ་ཐོབ་པས་སོ། སྙམ་དུ་དགོངས་པ་ཡིན་ནོ། ། གཉིས་པ་ཐུན་མོང་མ་ཡིན་པ་ཤེར་མདོའི་ལུགས་ལ་བྱང་ཆུབ་སེམས་དཔའ་ནི་གཉིས་ཏེ།
ཆགས་བྲལ་སྔོན་དུ་སོང་བ་དང་མ་སོང་བའོ། ། དང་པོ་ལ་གཉིས་ཏེ། སྦྱོར་ལམ་དྲོད་ཀྱི་སྔར་སོང་བ་དང༌། ཕྱིས་སོང་བའོ། ། དང་པོ་ལ་ཡང༌། ཚོགས་ལམ་གྱི་སྔར་སོང་བ་དང༌། ཕྱིས་སོང་བའོ། ། དང་པོ་ནི། ཕལ་ཆེར་སངས་རྒྱས་ཀྱི་བསྟན་པ་ལ་མ་ཞུགས་པ་དག་གོ ། གཉིས་པ་ནི།
ཚོགས་ལམ་གྱི་གནས་སྐབས་སུ་འཇིག་རྟེན་པའི་སྒོམ་བྱུང་གི་ངོ་བོར་གྱུར་པའི་ཞི་རགས་ཀྱི་རྣམ་པ་ཅན་གྱི་བར་ཆད་མེད་པའི་ལམ་གྱིས་ཅི་ཡང་མེད་མན་ཆད་ཀྱི་ཉོན་མོངས་པ་སྤོང་བར་བྱེད་དོ། ། ཡང་གཉིས་པ་ནི། སྦྱོར་བའི་ལམ་གྱི་གནས་སྐབས་སུ་དེ་ལྟ་བུའི་ལམ་གྱིས་དེ་སྤོང་བར་བྱེད་དོ། ། དེ་ལྟར་བཤད་པ་ན་བྱང་སེམས་ཀྱི་སྦྱོར་ལམ་མཉམ་གཞག་ལ་གཉིས་སུ་འགྱུར་ཏེ། འཇིག་རྟེན་པའི་དགེ་བ་དག་པ་པའི་ངོ་བོར་སྐྱེས་པ་དང༌། བདེན་པའི་རྣམ་པ་ཅན་གྱི་ངོ་བོར་སྐྱེས་པའོ། ། འདི་གཉིས་རིམ་ཅན་དུ་སྐྱེ་དགོས་ལ་སྔོན་ལ་གང་སྐྱེའི་ངེས་པ་མེད་དོ། ། གཉིས་པ་ཆགས་བྲལ་སྔོན་དུ་མ་སོང་བ་ལ་ནི་སྡུག་བསྔལ་ལ་ཆོས་བཟོད་ཉིད་ཀྱིས་ཉོན་མོངས་པ་ཅན་གྱི་མ་རིག་པའི་ས་བོན་དྲུངས་འབྱིན་པར་ནུས་པ་ཡིན་ཏེ། ཇི་སྐད་དུ། ཉན་ཐོས་དང་རང་སངས་རྒྱས་རྣམས་ཀྱི་ཤེས་པ་དང་སྤོང་བ་གང་ཡིན་པ་དེ་ནི་བྱང་ཆུབ་སེམས་དཔའ་ཆེན་པོའི་མི་སྐྱེ་བའི་ཆོས་ལ་བཟོད་པ་ཐོབ་པའི་བཟོད་པའོ། །
ཞེས་གསུངས་པས་སོ། ། དེ་ལྟར་བཤད་པ་ན། ཐེག་ཆེན་མཐོང་སྤང་དུ་གྱུར་པའི་ཉོན་མོངས་པ་ལ་ནི་ཆོས་མངོན་པ་ལས་གསུངས་པའི་ཉོན་མོངས་པ་ལྷག་གི་སྐྱེས་པ་འགའ་ཞིག་ཀྱང་ཡོད་དོ་ཞེས་ཤེས་པར་བྱའོ། ། འོ་ན་འཇིག་རྟེན་ལས་འདས་པའི་ལམ་གྱི་གནས་སྐབས་སུའང་སྦྱོར་བའི་ལམ་གྱི་གནས་སྐབས་བཞིན་དུ་སྒོམ་བྱུང་གི་ཡེ་ཤེས་གཉིས་སུ་འགྱུར་རམ་ཞེ་ན། མིན་ཏེ། འདི་ལྟར་འཇིག་རྟེན་ལས་འདས་པའི་ལམ་གྱི་གནས་སྐབས་དེར། མཐར་གྱིས་གནས་པའི་སྙོམས་པར་འཇུག་པ་དེ་དག་ནི་གཉིས་སུ་འགྱུར་ཏེ། རང་གི་བྱ་བས་ཉེ་བར་གནས་པ་དང༌། གནས་པ་ལས་གྱུར་པའོ། ། དང་པོ་ནི།
འཇིག་རྟེན་ལས་འདས་པའི་རྗེས་ཐོབ་ཀྱི་ངོ་བོར་སྐྱེ་ལ། གཉིས་པ་ནི། འཇིག་རྟེན་ལས་འདས་པའི་ཉམས་གཞག་ཡེ་ཤེས་ཀྱི་ངོ་བོར་སྐྱེ་བ་ཡིན་ནོ། ། དེ་ལྟར་རྒྱས་པར་བསྟན་ཟིན་ནས། ཞི་གནས་ཀྱི་འཇོག་ཚུལ་མདོར་བསྡུ་ན། ངོ་བོ་ནི། མཚན་བཅས་དང་མཚན་མེད་ཀྱི་རྣལ་འབྱོར་གང་ཡིན་ཀྱང་རུང་སྟེ། དེ་ལ་རྩེ་གཅིག་ཏུ་གནས་པའི་གསལ་ཆ་དང༌། དེ་ལས་གཞན་གང་དུ་ཡང་ཡིད་ལ་མི་བྱེད་པའི་གནས་ཆ་མ་འགགས་པ་ཞིག་ཡིན་ནོ། ། འོ་ན་དོན་འདི་མཁས་པའི་དབང་པོ་ཀཱ་མ་ལ་ཤི་ལས་བཀག་པ་དེ་ཉིད་མིན་ནམ་ཞེ་ན།
མིན་ཏེ། སློབ་དཔོན་དེས་ནི། ཏིང་ངེ་འཛིན་གྱིས་ཁྱད་པར་དུ་མ་བྱས་པའི་ཅི་ཡང་ཡིད་ལ་མི་བྱེད་པ་ཙམ་ཞི་གནས་ཡིན་ན། གཉིད་འཐུག་པོ་དང༌། བརྒྱལ་བ་དང༌། འདུ་ཤེས་མེད་པ་པ་སོགས་ཞི་གནས་སུ་ཐལ་བ་འཕངས་པ་ཡིན་གྱི། དེ་ལས་གཞན་དུ་ན། ཅི་ཡང་མེད་ཀྱི་སྐྱེ་མཆེད་ཀྱི་སྙོམས་པར་འཇུག་པ་ཞི་གནས་སུ་རུང་བ་ཞིག་མེད་པར་ཐལ་བའི་ཕྱིར་རོ། ། འོ་ན་སྲིད་རྩེ་དང༌། འགོག་པའི་སྙོམ་འཇུག་ཀྱང་ཅིའི་ཕྱིར་དེར་མི་རུང་ཞེ་ན།
མངོན་པ་ལས། དེ་དག་དེར་མི་རུང་བར་བཤད་པ་དེ་ནི་ཡིད་ཀྱི་རྣམ་པར་ཤེས་པ་གསལ་བའི་ཆ་མེད་པ་ལ་དགོངས་པ་ཡིན་ལ། རྗེ་བཙུན་གྱིས་ནི་བྱང་སེམས་ཐབས་ལ་མཁས་པའི་དབང་དུ་མཛད་ནས་དེ་དག་དེར་རུང་བ་ཡང་གསུངས་སོ། ། དེའི་ཕྱིར་དམིགས་པའི་རྟེན་ཡོད་དམ་མེད་ཀྱང་རུང༌། གཏི་མུག་པ་དང༌། སྡུག་བསྔལ་བ་དང༌། བདག་མེད་པ་ལ་སོགས་པའི་འཛིན་སྟངས་ཡོད་དམ་མེད་ཀྱང་རུང༌། སྤོང་བའི་འདུ་བྱེད་བརྒྱད་ཀྱིས་ལས་སུ་རུང་བར་བྱས་པའི་སེམས་ཀྱི་གསལ་ཆ་མ་འགགས་པའི་དགེ་བ་རྩེ་གཅིག་པ་དེ་ཉིད་ལ་ཞི་གནས་སུ་འཇོག་གོ་ཅེས་བྱ་བ་འདི་གྲུབ་པ་ཡིན་ནོ། ། ཞི་གནས་དེའི་གོལ་ས་ནི་གཉིས་ཏེ། བྱིང་བ་དང༌།
རྒོད་པའོ། ། བྱིང་བ་ནི་གཉིས་ཏེ། བྱིང་བར་མི་ཤེས་པ་རྨུགས་པ་དང༌། བྱིང་བར་ཤེས་པ་གཉིད་ལོག་པ་ལྟ་བུའོ། ། རྒོད་པ་ལའང་གཉིས་ཏེ། རྒོད་པར་མི་མངོན་པ་རྟོག་པ་འོག་ཏུ་འགྱུས་པ་ཉ་ཆུ་གཏིང་དུ་ཞུགས་པ་ལྟ་བུ་དང༌། རྒོད་པར་མངོན་པ་དམིགས་རྣམ་གཞན་དུ་འཕོས་ནས་སེམས་གཡེང་གཡེང་པོར་གྱུར་པ་སྟེ། དེ་ལྟ་བུའི་བྱིང་རྒོད་མ་འོངས་པ་མི་འབྱུང་བའི་ཕྱིར་དུ། དྲན་པའི་སྲུང་མ་དང༌། བྱུང་ཟིན་ངོ་ཤེས་པའི་ཕྱིར་དུ་ཤེས་བཞིན་གྱི་མལ་ཚེ་བ་རྒྱུན་དུ་བརྟེན་པར་བྱའོ། །
དེ་ལྟ་མོད་ཀྱི་དྲན་པ་ནི་ཏིང་ངེ་འཛིན་དང་དམིགས་རྣམ་མཚུངས་པས་རྒྱུན་དུ་བསྟེན་པས་ཆོག་ལ། ཤེས་བཞིན་ནི་བྱིང་རྒོད་དང་བྲལ་བའི་ཚེ་ཧ་ཅང་བསྟེན་དྲགས་ན་སེམས་རྩེ་གཅིག་པའི་གེགས་སུ་འགྱུར་བས་སེམས་མཉམ་པ་ཉིད་དུ་ལྷུན་གྱིས་གྲུབ་པར་འཇོག་དགོས་པ་ཡིན་ནོ། ། ཞི་གནས་ཀྱི་རྣམ་པར་བཞག་པ་འདི་ནི་ཚད་ལྡན་གྱི་གཞུང་དང༌། སྔོན་གྱི་སློབ་དཔོན་རྣམ་བཤད་མཛད་པ་དག་གི་ཐུགས་ལ་བཞུགས་མོད། ཕྱོགས་གཅིག་ཏུ་བསྒྲིགས་ནས་གསལ་བར་བཤད་པ་མི་སྣང་བས་ལེགས་པར་བཤད་པ་ཡིན་ནོ། ། གཉིས་པ་ལྷག་མཐོང་བཤད་པ་ལ། ངོ་བོ་ངོས་གཟུང༌། རྣམ་གཞག་གཏན་ལ་ཕབ་པའོ། ། དང་པོ་ལ་ལྷག་མཐོང་ནི་གཉིས་ཏེ། འཇིག་རྟེན་པ་དང༌།
འཇིག་རྟེན་ལས་འདས་པའོ། ། དང་པོ་ནི། རང་གི་ཉེ་བར་ལེན་པའི་རྒྱུ་ཞི་གནས་སྔོན་དུ་སོང་ཞིང༌། རང་གི་འགལ་ཟླ་ཉོན་མོངས་པའི་ས་བོན་ནམ། མངོན་གྱུར་མགོ་གནོན་པར་ནུས་པའི་ཤེས་རབ་མཚུངས་ལྡན་དང་བཅས་པའོ། ། འདི་ལའང་རྗེས་མཐུན་པ་མཚན་ཉིད་རབ་ཏུ་རིག་པ་ཡིད་ལ་བྱེད་པ་ལྟ་བུ་རྣམ་པར་སུན་འབྱིན་པའི་གཉེན་པོ་དང༌། རབ་ཏུ་དབེན་པ་དང་སྦྱོར་བ་མཐའི་ཡིད་བྱེད་ལྟ་བུ་སྤོང་བའི་གཉེན་པོ་གཉིས་ཡོད་དོ། ། ཁ་ཅིག་འཇིག་རྟེན་པའི་བསམ་གཏན་གྱི་དགའ་བ་དང་བདེ་བ་སོགས་ལྷག་མཐོང་གི་གོལ་སར་འཇོག་པ་མི་འཐད་དེ། འཕགས་པ་རྣམས་རྣམ་པར་ཐར་པ་བརྒྱད་དང་སྙོམས་པར་འཇུག་པ་དགུ་ལ་སོགས་པ་དགེ་བ་དག་པ་པའི་ངོ་བོར་གྱུར་པ་དེ་དང་དེ་དག་ལ་སྙོམས་པར་ཞུགས་པས་སྙོམས་འཇུག་གི་སྒྲིབ་པ་སྤོང་བར་བཤད་པའི་ཕྱིར། འཕགས་པས་ཀྱང་འཇིག་རྟེན་པའི་དེ་དང་དེ་དག་ལ་བརྟེན་ནས་ས་འོག་མ་ལ་ཆགས་བྲལ་བྱེད་པར་བཤད་པའི་ཕྱིར།
འོན་ཀྱང་དངོས་གཞིའི་དགེ་བ་དག་པ་དེའི་འཇུག་ཐོགས་སུ་ས་དེ་དང་དེ་ལ་སྲེད་པའི་འདོད་ཆགས་སྐྱེ་བར་སླ་བས་དེའི་གཉེན་པོར་ཐེག་པ་དམན་པའི་འཕགས་པ་དག་གིས་ནི། ཟག་པ་མེད་པའི་ལྷག་མཐོང་དང་མི་འབྲལ་བར་བྱ་དགོས་ཏེ། གཞན་དུ་ན་འཁོར་བའི་རྒྱུར་འགྱུར་པ་སྲིད་པའི་ཕྱིར་རོ། ། གཉིས་པ་ནི། རང་གི་ཉེར་ལེན་གྱི་རྒྱུ་ཞི་གནས་ཀྱི་ཡིད་ལ་བྱེད་པ་གང་ཡང་རུང་བ་སྔོན་དུ་སོང་ནས། རང་གི་སྤང་བྱའི་ས་བོན་དྲུངས་འབྱིན་པར་ནུས་པའི་ཤེས་རབ་མཚུངས་ལྡན་དང་བཅས་པའོ། ། འདི་ལ་རྗེས་མཐུན་པ་བདག་མེད་དོན་སྤྱིའི་ཚུལ་གྱིས་རྟོགས་པ་དང༌། མཚན་ཉིད་པ་མངོན་སུམ་དུ་རྟོགས་པའི་ཤེས་རབ་ཀྱི་དབྱེ་བས་གཉིས། དང་པོ་ལ། ཐོས་སམ་གྱིས་རྟོགས་པ་དང༌།
སྒོམ་བྱུང་གིས་རྟོགས་པའི་དབྱེ་བས་གཉིས་སོ། ། གཉིས་པ་རྣམ་གཞག་གཏན་ལ་ཕབ་པ་ལ། སོ་སོར་རྟོག་པའི་ལྷག་མཐོང་གིས་སྤྲོས་པ་གཅོད་པའི་ཚུལ་དང༌། མི་གཡོ་བའི་ལྷག་མཐོང་གིས་མཉམ་པར་འཇོག་པའི་ཚུལ། མཉམ་པར་བཞག་པ་ལས་དེ་ཁོ་ན་ཉིད་མངོན་སུམ་དུ་མཐོང་བའི་ཚུལ། མཐོང་བ་དེའི་རྒྱུན་གོམས་པར་བྱས་པས་སྒྲིབ་གཉིས་ཀྱི་བག་ཆགས་སྤོང་བའི་ཚུལ་ལོ། ། དང་པོ་ལ། གང་ཟག་གི་བདག་ཏུ་འཛིན་པའི་སྤྲོས་པ་གཅོད་པའི་ཚུལ། ཆོས་ཀྱི་བདག་ཏུ་འཛིན་པའི་སྤྲོས་པ་གཅོད་པའི་ཚུལ་ལོ། ། དང་པོ་ལ།
གང་ཟག་གི་བདག་ཏུ་འཛིན་པའི་རྩ་བ་ངོས་བཟུང༌། དེ་ལས་བདག་འཛིན་ཇི་ལྟར་སྐྱེ་བའི་ཚུལ། དེ་དང་འཛིན་སྟངས་འགལ་བའི་བདག་མེད་ཇི་ལྟར་ཚོལ་བའི་ཚུལ། དེ་རྟོགས་པའི་ལྟ་བ་སྒོམ་པའི་རིམ་པའོ། ། དང་པོ་ནི། གང་ཟག་གི་བདག་ཏུ་འཛིན་པའི་རྩ་བ་ནི། རང་རྒྱུད་ཀྱི་ཕུང་པོ་ལ་བདེན་པར་ཞེན་པ་འདི་ཉིད་ཡིན་ཏེ། ཇི་སྐད་དུ། ཇི་སྲིད་ཕུང་པོར་འཛིན་ཡོད་པ། ། དེ་སྲིད་དེ་ལ་ངར་འཛིན་ཡོད། །
ཅེས་སོགས་རྒྱ་ཆེར་འབྱུང་བས་སོ། ། གཉིས་པ་ནི། ཕུང་པོའི་གནས་ཚུལ་ལམ་རང་བཞིན་མ་རྟོགས་པ་དེ་སྲིད་དུ་དེ་ལ་དམིགས་ཤིང་བརྟེན་ནས་ངའོ་སྙམ་པའི་བློ་རང་གི་ངང་གིས་སྐྱེ་བ་ཡིན་ཏེ། སྐབས་འགའ་ཞིག་ཏུ་ཐག་པ་ཁྲ་བོའི་ཀུན་རྫོབ་ཀྱི་རང་གི་ངོ་བོ་མི་ཤེས་པ་དེ་སྲིད་དུ་སྦྲུལ་འཛིན་གྱི་བློ་ངང་གིས་སྐྱེ་བ་བཞིན་ནོ། ། དེ་ལྟ་བུ་དེ་ལ་ངར་འཛིན་ལྷན་སྐྱེས་ཞེས་བྱ་ལ། དེའི་འཛིན་སྟངས་ལ་ཡང་རྟག་པ་དང་གཅིག་པུ་དང་རང་དབང་ཅན་དང་ཟ་བ་པོ་དང་བྱེད་པ་པོ་མ་ཡིན་པ་ལ་སོགས་པར་ཞེན་པ་ཡོད་ལ། དེའི་སྟེང་དུ་གྲུབ་མཐས་ཀུན་ཏུ་བཏགས་པའི་བློས་སྒྲུབ་བྱེད་ཀྱི་འཐད་པ་བཅུག་ནས་དེ་དང་དེར་སྒྲོ་བཏགས་ཤིང༌། བཏགས་པ་ལྟར་ཞེན་པའི་བློ་གང་ཡིན་པ་དེ་ལ་བདག་འཛིན་ཀུན་བཏགས་ཞེས་བྱ་ལ། དེ་ལྟ་བུའི་འཛིན་པ་གཉིས་པོ་དེ་ལས་འདོད་ཆགས་དང་ཞེ་སྡང་ལ་སོགས་པའི་ཉོན་མོངས་པ་གཞན་འབྱུང་ཞིང༌། དེའི་དབང་གིས་དགེ་བ་དང་མི་དགེ་བའི་ལས་དག་བསགས་ཏེ་ཁམས་གསུམ་འཁོར་བ་སྡུག་བསྔལ་གྱི་རྒྱ་མཚོ་ཆེན་པོ་འདི་འཁྲུངས་པ་ཡིན་ནོ། །
འོ་ན་རང་རྒྱུད་ཀྱི་ཕུང་པོ་བདག་མེད་དུ་རྟོགས་པའི་རྣལ་འབྱོར་པ་ལ་བདག་འཛིན་གཉིས་པོ་དེ་སྐྱེ་བའི་གོ་སྐབས་ཡོད་པ་མིན་ནམ་ཞེ་ན། བཤད་པ། དེ་དེར་མངོན་སུམ་དུ་རྟོགས་པའི་ཚེ། ཀུན་བཏགས་ཀྱི་འཛིན་པ་དེ་འདྲ་སྐྱེ་བའི་གོ་སྐབས་མེད་ལ། ལྷན་ཅིག་སྐྱེས་པ་ནི་འཕགས་པ་ཉན་ཐོས་དང་རང་སངས་རྒྱས་དག་གིས་ཇི་སྲིད་རྡོ་རྗེ་ལྟ་བུའི་ཏིང་ངེ་འཛིན་མངོན་དུ་མ་བྱས་པ་དེ་སྲིད་དུ་འབྱུང་ལ། དགྲ་བཅོམ་པའི་ཚེ་ནི་མ་ཡིན་ཏེ། དེས་དེའི་ས་བོན་མི་སྐྱེ་བའི་ཆོས་ཅན་དུ་བྱས་ཟིན་པའི་ཕྱིར་རོ། ། དེའི་ཕྱིར་རང་རྒྱུད་ཀྱི་ཕུང་པོ་ལ་བདེན་པར་ཞེན་པའི་བློ་དེ་ཉིད་ཉོན་མོངས་པ་ཅན་གྱི་མ་རིག་པར་མགོན་པོ་ཀླུ་སྒྲུབ་ཀྱིས་བཞེད་པར་ངེས་སོ། ། འོ་ན་དེས་བདེན་པར་འཛིན་པའི་བློ་ཡང་ཅིའི་ཕྱིར་མ་སྤངས་ཤེ་ན། དེའི་གཉེན་པོ་བར་ཆད་མེད་ལམ་སྒོམ་པ་སྔོན་དུ་མ་སོང་བའི་ཕྱིར་རོ། །
དོན་དེ་ཉིད་ཐུགས་ལ་ཉེ་བར་བཞག་ནས། ཟླ་བའི་ཞབས་ཀྱིས་ཇི་སྐད་དུ། ཉན་རང་ལ་ཆོས་ཀྱི་བདག་མེད་རྫོགས་པར་སྒོམ་པ་མེད་པར་གསུངས་སོ། ། བྱང་ཆུབ་སེམས་དཔའ་འཕགས་པ་རྣམས་ཀྱིས་ནི་ཇི་སྲིད་ས་བརྒྱད་པའི་བར་ཆད་མེད་ལམ་སྔོན་དུ་མ་བྱས་པ་དེ་སྲིད་དུ་ཉོན་མོངས་པ་དེ་དང་དེ་དག་འབྱུང་ལ། ས་དེ་ནས་དེ་མ་ལུས་པར་སྤངས་པ་ཡིན་ནོ་ཞེས་པར་མདོ་སྡེ་ས་བཅུ་པའི་དགོངས་པར་ཟླ་བའི་ཞབས་ཀྱིས་འཆད་དོ། ། སློབ་དཔོན་མཁས་པ་ལེགས་ལྡན་འབྱེད་ནི། དེ་དེའི་རྩ་བ་ཡིན་ཀྱང་དེ་ལས་དེ་མི་སྐྱེ་བའི་ཆོས་ཅན་དུ་བྱེད་པ་ལ་དེ་ལ་བདེན་པར་ཞེན་པའི་བློ་སྤངས་མི་དགོས་ཏེ། ས་གཞི་དང་ལྗོན་ཤིང་བཞིན་ནོ་ཞེས་བཞེད་ལ། འདི་དང་གོང་དུ་བཤད་པའི་འཕགས་པ་གྲོལ་སྡེའི་བཞེད་པ་མཐུན་པར་མངོན་ནོ། ། གངས་ཅན་གྱི་དབུ་མ་པར་རློམ་པ་གཞན་དག
ཕུང་པོ་ལ་བརྟེན་ནས་བཏགས་པའི་ང་ཙམ་དེ་ལ་གང་ཟག་ཅེས་ཀྱང་བྱ་ལ། བདག་ཅེས་ཀྱང་བྱ་ལ། དེ་འདྲ་དེ་ཐ་སྙད་དུ་ཡོད་ཅིང༌། དེ་རང་གི་མཚན་ཉིད་ཀྱིས་གྲུབ་པར་ཞེན་པའི་བློ་དེ་ངར་འཛིན་ལྷན་སྐྱེས་ཀྱི་མཚན་ཉིད་དང༌། གང་ཟག་རང་བཞིན་གྱིས་གྲུབ་པ་དེ་བརྟག་པ་མཐར་བཟུང་བའི་ཚུལ་གྱིས་གང་ཟག་གི་བདག་གི་མཚན་བཞིར་འདོད་དོ། ། དེ་མི་རིགས་པའི་ཚུལ་འདི་ལྟར། བདག་ཐ་སྙད་དུ་ཡོད་ཚུལ་ལ་བརྟགས་ན་མི་འཐད་པའི་ཉེས་པ། གང་ཟག་གི་བདག་དང་བདག་འཛིན་ལྷན་སྐྱེས་ངོས་མ་ཟིན་པའི་ཉེས་པ། ངར་འཛིན་ཀུན་བཏགས་ལ་ལྷན་སྐྱེས་སུ་འཁྲུལ་པའི་ཉེས་པ། ངར་འཛིན་ཐམས་ཅད་ཆོས་ཀྱི་བདག་འཛིན་དུ་ཐལ་བའི་ཉེས་པ་རྣམས་འཇུག་གོ །
དང་པོ་ལ། སྒྲུབ་བྱེད་མེད་པ་དང༌། གནོད་བྱེད་ཡོད་པའོ། ། དང་པོ་ནི། བདག་ཐ་སྙད་དུ་ཡོད་པའི་དོན་ངར་འཛིན་ལྷན་སྐྱེས་ཀྱི་ངོར་ཡོད་པ་ལ་བྱེད་དམ། ཐ་སྙད་པའི་ཚད་མས་གྲུབ་པ་ལ་བྱེད། དང་པོ་ལྟར་ན་མེད་པའི་དོན་དུ་གསལ་བ་ཡིན་ཏེ། འདི་ལྟར། གང་བདག་འཛིན་ལྷན་སྐྱེས་ཀྱི་འཛིན་སྟངས་ཀྱི་གཟུང་བྱ་ཡིན་ན། ཡོད་པ་མ་ཡིན་པས་ཁྱབ།
དཔེར་ན་ཆོས་ཀྱི་བདག་བཞིན་ནོ། ། གཉིས་པ་ལྟར་ན། འཇིག་རྟེན་པའི་ཚད་མས་སམ། འཕགས་པའི་ཚད་མས་གྲུབ། དང་པོ་ལྟར་ན། མངོན་སུམ་གྱི་ཚད་མ་ལ་སོགས་པ་བཞི་པོ་གང་གིས་འགྲུབ་རྣམ་པར་བརྟགས་ན་འཇིག་པ་ཡིན་ནོ། ། དེའི་ཕྱིར་བདག་དང་ཤིང་རྟ་ལ་སོགས་པ་རང་གི་ཡན་ལག་ལ་བརྟེན་ནས་འདོགས་ཚུལ་མཚུངས་ཀྱང་ཐ་སྙད་དུ་ཡོད་ཚུལ་མཚུངས་པ་མ་ཡིན་ཏེ། ཅིག་ཤོས་ལ་ནི་འཇིག་རྟེན་རང་ལ་གྲགས་པའི་ཚད་མ་འཇུག་པའི་ཕྱིར། དེ་ལས་གཞན་དུ་ན། འཇིག་རྟེན་རང་ལ་གྲགས་པའི་ཡང་ལོག་གི་ཀུན་རྫོབ་གཉིས་ལ་ཐ་སྙད་དུ་ཡོད་མེད་ཀྱི་དབྱེ་བ་མི་རུང་པ་ཉིད་དུ་ཐལ་བར་འགྱུར་རོ། །
གཉིས་པ་ལྟར་ན། ཤིན་ཏུ་ཐ་ཆད་པ་ཡིན་ཏེ། འཕགས་པའི་ཚད་མས་དེ་མེད་པར་འགྲུབ་པའི་ཕྱིར་རོ། ། གཉིས་པ་ནི། བདག་ཆོས་ཅན། ཡོད་པ་མ་ཡིན་ཏེ། ཐམས་ཅད་མཁྱེན་པའི་ཡེ་ཤེས་ཀྱི་གཟིགས་པ་ལོག་པའི་ཕྱིར་རོ། ། མ་གྲུབ་ན་ཁྱེད་ལ་ནང་འགལ་ཏེ། བརྟེན་ནས་བཏགས་པའི་ང་ཙམ་ཆོས་ཅན། བདག་མེད་མངོན་སུམ་དུ་རྟོགས་པའི་རྣལ་འབྱོར་མངོན་སུམ་གྱིས་ངེས་པར་མེད་པ་ཉིད་དུ་གཟིགས་པར་འགྱུར་ཏེ།
བདག་ཡིན་པའི་ཕྱིར་རོ། ། ཞེས་བརྗོད་ན་གསུམ་ཅར་དངོས་འགལ་དུ་ཁས་ལེན་དགོས་པས་ལན་གྱིས་བཟློག་པར་མི་ནུས་པའི་ཐལ་འགྱུར་རོ། ། གཞན་ཡང་ཁྱེད་ཀྱིས་གང་ཟག་དང་སེམས་ཅན་བདག་གི་མཚན་ཉིད་པར་འདོད་པ་འདི་དང༌། བདག་ཏུ་སྨྲ་བ་དག་གིས། ཕུང་པོ་ལྔ་ཆར་རམ། རེ་རེ་ནས་བདག་གི་མཚན་ཉིད་པར་འདོད་པ་ལ་ཁྱད་པར་ཅུང་ཟད་ཀྱང་དབྱེ་བར་ནུས་པ་མིན་ཏེ། ཁྱེད་ཀྱིས་ཀྱང་ལྡན་པ་མིན་པའི་འདུ་བྱེད་ཀྱི་ཕུང་པོ་ཞིག་བདག་གི་མཚན་ཉིད་པར་ཁས་ལེན་པའི་ཕྱིར། ཅི་སྟེ་དེ་དག་གིས་ནི་རིགས་པའི་དཔྱད་པ་བཅུག་ནས་ཁས་བླངས་ལ་ཁོ་བོ་ཅག་གིས་དེས་ཁས་མ་བླངས་པས་སོ་ཤེ་ན། ཁྱེད་ཀྱིས་ཀྱང་དེར་ཁས་བླངས་ཏེ། བདག་གི་མཚན་ཉིད་ཁས་བླངས་ནས།
དེ་བདག་ཡིན་པར་སྒྲུབ་པ་ལ་དབུ་མ་པ་རང་ལུགས་ཀྱི་སྒྲུབ་བྱེད་བཀོད་པ་གང་ཟག་གི རིགས་པའི་དཔྱད་པ་འཇུག་ཚུལ་དེ་ལས་ལྷག་པ་དངོས་པོར་སྨྲ་བ་ལ་ཡང་ཡོད་པ་མ་ཡིན་པའི་ཕྱིར་རོ། ། མདོར་ན་གང་ཟག་དང་བདག་དང་སེམས་ཅན་ལ་སོགས་པ་དོན་གཅིག་མིང་གི་རྣམ་གྲངས་སུ་ཞེན་པ་ནི་འཇིག་རྟེན་པའི་བློ་ལྷན་སྐྱེས་ལ་ཡོད་ཅིང༌། ཡོད་པ་ལྟར་གྲུབ་པའི་མཐའ་ངན་པས་ཀུན་ཏུ་གང་ཟག་ཉིད་བདག་གོ་ཅེས་བཏགས་པ་ཡང་ཡིན་མོད། དབུ་མ་པ་རང་ལུགས་ལ་དེ་ལྟར་ཁས་ལེན་དུ་རུང་བ་མ་ཡིན་ཏེ། བདག་ཏུ་ཞེན་པ་ནི་ཉེས་པ་ཐམས་ཅད་ཀྱི་རྩ་བ་ཡིན་པའི་ཕྱིར་རོ། ། གཉིས་པ་ནི། ཁྱེད་ཀྱིས་གང་ཟག་གི་བདག་མེད་རྟོགས་པའི་ལྟ་བ་ངོས་འཛིན་པར་མི་ནུས་ཏེ། ངར་འཛིན་ལྷན་སྐྱེས་ངོས་མ་ཟིན་པའི་ཕྱིར། ཇི་ལྟར་ཞེ་ན།
ཐེག་པ་ཆེ་ཆུང་གི་གཞུང་ལུགས་ཐམས་ཅད་ཞལ་འཆམ་པར་ངར་འཛིན་ལྷན་སྐྱེས་སུ་བཤད་ཅིང༌། སེམས་ཅན་ཐམས་ཅད་ལ་ཐོག་མ་མེད་པ་ནས་རང་འཁྲུངས་སུ་ཡོད་པའི་ངའོ་སྙམ་པ་དང༌། བདག་གོ་སྙམ་པའི་བློ་འདི་ཞེན་ཡུལ་ལ་མ་འཁྲུལ་བའི་ཚད་མར་ཁས་བླངས་པའི་ཕྱིར། དེར་མ་བླངས་སོ་ཤེ་ན། དེ་ཆོས་ཅན། ཚད་མར་ཐལ། རང་གི་གཞལ་བྱ་ལ་མི་བསླུ་བའི་རིག་པ་ཡིན་པའི་ཕྱིར། གསུམ་ཆར་བཟློག་པར་མི་ནུས་སོ། ། མདོར་ན་ཁྱེད་ཀྱིས་དབུ་མའི་གཞུང་ལུགས་འཆད་པ་ན། ངའོ་སྙམ་པའི་བློ་ལྷན་སྐྱེས་དེ་ངར་འཛིན་དུ་མི་འཆད་ཅིང༌།
དེའི་ས་བོན་དྲུངས་འབྱིན་པར་ནུས་པའི་གཉེན་པོ་ཡང་མི་འཆད་པས་ཤིན་ཏུ་ནོངས་སོ། ། གསུམ་པ་ནི། ང་དང་བདག་རང་བཞིན་གྱིས་གྲུབ་པར་ཞེན་པའི་བློ་ཆོས་ཅན། ལྷན་སྐྱེས་མ་ཡིན་ཏེ། གྲུབ་མཐའ་སྨྲ་བས་ཀུན་ཏུ་བཏགས་པའི་ཕྱིར། བདེན་གྲུབ་ལ་བདེན་པར་ཞེན་པའི་བློ་བཞིན་ནོ། ། གཞན་ཡང་ང་ཙམ་ཞེས་བྱ་བ་ཕུང་པོ་ལ་བརྟེན་ནས་བཏགས་པ་ཡིན་ན། དེར་འདོགས་མཁན་དེ་སུ་ཞིག་ཡིན། ངར་འཛིན་ལྷན་སྐྱེས་སོ་ཤེ་ན། དེ་ནི་ཁྱེད་ཀྱིས་ལེགས་པར་མ་སྨྲས་པས་འདི་ལྟར།
དེ་འདྲའི་ང་ཙམ་ཆོས་ཅན། དབུ་མ་པ་རང་ལུགས་ལ་ཐ་སྙད་དུ་ཡང་ཡོད་པ་མ་ཡིན་ཏེ། ཚད་མས་མ་གྲུབ་པ་བཞིན་དུ་ངར་འཛིན་ལྷན་སྐྱེས་ཀྱིས་བཏགས་པའི་ཕྱིར། བདེན་གྲུབ་བཞིན་ནོ། ། བཞི་པ་ནི། ཁྱེད་འདོད་པའི་ངར་འཛིན་ལྷན་སྐྱེས་དེ་དག་ཆོས་ཅན། ཆོས་ཀྱི་བདག་འཛིན་ཉིད་དུ་ཐལ་བར་འགྱུར་ཏེ། ཚད་མས་གྲུབ་པའི་ཆོས་ཅན་ཞིག་ལ་དམིགས་ནས་རང་བཞིན་གྱིས་གྲུབ་པར་ཞེན་པའི་ཕྱིར། བུམ་པ་ལ་ཞེན་པའི་བློ་བཞིན་ནོ། ། འདོད་པར་མི་ནུས་ཏེ།
འཇིག་ཚོགས་ལ་ལྟ་བའི་བློ་ཡིན་པའི་ཕྱིར། གསུམ་ཅར་ཁྱེད་ཀྱིས་བཟློག་པར་མི་ནུས་སོ། ། གལ་ཏེ་བདག་འཛིན་གཉིས་ཀྱིས་འཛིན་སྟངས་ཀྱི་བཟུང་བྱ་ལ་ཁྱད་པར་མེད་ཀྱང་ཆོས་ཅན་གྱི་སྒོ་ནས་འབྱེད་པས་ཐལ་བ་སྔ་མ་ལ་ཁྱབ་པ་མ་ངེས་སོ་ཤེ་ན། འོ་ན་རང་རྒྱུད་ཀྱི་ང་ཡི་བ་རང་བཞིན་གྱིས་གྲུབ་པར་ཞེན་པའི་བློ་ཆོས་ཅན། ཆོས་ཀྱི་བདག་འཛིན་དུ་ཐལ། ཁྱེད་རང་འདོད་པའི་སྒྲུབ་བྱེད་ཞུགས་པའི་ཕྱིར། རྟགས་དང་ཁྱབ་པ་ཁས་བླངས། དམ་བཅའ་ལ་ཁས་བླངས་ཀྱི་བསལ་པ་ཞུགས་པའི་ཚུལ་འདི་ལྟར། དེ་ཆོས་ཅན། འཇིག་ཚོགས་ལ་ལྟ་བ་མིན་པར་ཐལ།
ཆོས་ཀྱི་བདག་འཛིན་ཡིན་པའི་ཕྱིར། གསུམ་ཆར་ཁས་བླངས་སོ། ། དེ་ལྟར་ཞར་ལ་བྱུང་བ་བརྗོད་ནས། གསུམ་པ་གང་ཟག་གི་བདག་མེད་ཚོལ་བའི་རིམ་པ་ལ། གང་ཟག་གི་བདག་ལ་རིགས་པས་ཇི་ལྟར་དཔྱོད་པའི་ཚུལ། དཔྱད་པས་མ་རྙེད་པའི་དོན་དེ་ལ་བདག་མེད་ཀྱི་ཐ་སྙད་བཏགས་པའོ། ། དང་པོ་ལ། ཀུན་བཏགས་ཀྱི་བདག་ལ་རིགས་པས་ཇི་ལྟར་དཔྱོད་པའི་ཚུལ་དང༌། ལྷན་སྐྱེས་ཀྱི་བདག་ལ་རིགས་པས་ཇི་ལྟར་དཔྱོད་པའི་ཚུལ་ལོ། ། དང་པོ་ལ།
བདག་ཕུང་རྫས་གཅིག་ཏུ་མི་རྙེད་པར་བསྟན། རྫས་ཐད་དུ་མི་རྙེད་པར་བསྟན། བརྗོད་མེད་དུ་མི་རྙེད་པར་བསྟན། དེ་ལ་རྩོད་པ་སྤང་བའོ། ། དང་པོ་ནི། ང་དང་གང་ཟག་དང་བདག་ཅེས་བྱ་བ་འཇིག་རྟེན་བླུན་པོས་མ་དཔྱད་པའི་ངོར་ཁས་ལེན་པ་དེ་ཉིད་ལ། རང་གཞན་གྱི་གྲུབ་པའི་མཐའ་སྨྲ་བ་དག་གིས་བདག་ཡིན་ནོ་ཞེས་རིགས་པའི་འཐད་པ་བཅུག་ནས་ཁས་བླངས་ལ། དེའི་ཕྱིར་བདེན་པའང་ཡིན་ནོ་ཞེས་སྒྲོ་བཏགས་སོ། ། དེ་ལྟ་བུའི་ཀུན་བཏགས་ཀྱི་ཞེན་ཡུལ་བཀག་པ་ན། ལྷན་སྐྱེས་ཀྱི་ཞེན་སྟངས་ཁེགས་པར་འགྱུར་བས།
དེ་འགོག་པའི་ཚུལ་འདི་ལྟར། ཇི་སྐད་དུ། བདག་ཅེས་བྱ་བ་ནི་གཞན་ལ་རག་མ་ལས་པའི་ངོ་བོའི་རང་བཞིན་ཏེ། ཞེས་ཟླ་བའི་ཞབས་ཀྱིས་གསུངས་པ་ལྟར། བདག་ཅེས་བྱ་བ་གྲུབ་ན་དེ་རིགས་པས་དཔྱད་བཟོད་དགོས་པས། དེ་ཕུང་པོ་དང་རྫས་གཅིག་དང་ཐ་དད་དང་བརྗོད་དུ་མེད་པ་གང་ཡིན་ཞེས་བརྟག་པར་བྱའོ། ། དང་པོ་ལྟར་ན། སྐྱེས་བུ་གཅིག་གི་བདག་མང་པོ་དང་ཕུང་པོ་གཅིག་ཏུ་ཐལ་བར་འགྱུར་རོ། ། གཉིས་པ་ལྟར་ན། དེ་གཉིས་རྫས་ཐ་དད་དུ་དམིགས་པར་འགྱུར་རོ། །
གསུམ་པ་ལྟར་ན། རྫས་སུ་མེད་པར་ཐལ་ལོ། ། བཞི་པ་ནི། འོ་ན་ང་དེའི་ཚེ་དེའི་དུས་ན་ཞེས་སོགས་དང༌། རང་གིས་བྱས་པའི་འབྲས་བུ་རང་ལ་སྨིན་པ་མ་ཡིན་པར་འགྱུར་ཏེ། ང་ཡོད་པ་མ་ཡིན་པའི་ཕྱིར་རོ་ཞེ་ན། ཉེས་པ་དེ་ཡོད་པ་མིན་ཏེ། འདི་ལྟར་ང་དེའི་ཚེ་ཞེས་སོགས་ཐ་སྙད་ཀྱི་རྣམ་པར་བཞག་པ་ཐམས་ཅད་རིགས་པས་དཔྱད་པ་མ་བཅུག་པའི་དབང་དུ་བྱས་པ་ཡིན་ལ། དབུ་མ་རང་ལུགས་ཀྱི་ཚད་མས་གྲུབ་པའི་དབང་དུ་བྱས་པ་མ་ཡིན་པའི་ཕྱིར། དེའི་ཚུལ་ཡང་དབུ་མ་པས་བདག་མེད་པར་ཁས་བླངས་པ་ལ།
འཇིག་རྟེན་གྱི་གྲགས་པས་གནོད་པ་མ་ཡིན་ཏེ། རྣམ་ཀུན་འཇིག་རྟེན་ཚད་མིན་དེ་ཡི་ཕྱིར། ། དེ་ཉིད་སྐབས་སུ་འཇིག་རྟེན་གནོད་པ་མེད། ། ཅེས་དང༌། འཇིག་རྟེན་དེ་ཉིད་མཐོང་བས་འཕགས་གཞན་གྱིས། ། ཅི་བྱ་ཞེས་སོགས་རྒྱ་ཆེར་གསུངས་པས་སོ། ། འོ་ན་འདིར་འཇིག་རྟེན་གྱི་གྲགས་པ་རང་ལུགས་ལ་ཁས་ལེན་དགོས་པ་མ་ཡིན་ནམ་ཞེ་ན། ཇི་སྲིད་དབུ་མའི་རིགས་པས་མི་དཔྱོད་པ་དེ་སྲིད་དུ། དེ་དེ་ལྟར་ཁས་ལེན་པ་ཡིན་ལ། དེ་ལྟར་རྣམ་པར་དཔྱོད་པ་ན་ནི་འཇིག་རྟེན་གྱི་གྲགས་པ་ཉིད་ཀྱང་འགོག་པ་ཡིན་ཏེ།
སྤྲོས་པའི་ཚོགས་ཇི་སྙེད་པ་འགོག་པའི་ཕྱིར་རོ། ། དེའི་ཕྱིར་བདག་ཉིད་ཆེན་པོ་ཟླ་བ་གྲགས་པས། གང་ཟག་གི་བདག་མེད་རིགས་པས་བསྒྲུབ་པའི་སྐབས་སུ། བདག་ཡོད་པར་བསྟན་ནོ་སྙམ་དུ་སེམས་པ་དེ་དག་ནི། གཞུང་ཀློག་པའི་ངལ་བ་ཙམ་དུ་ཡང་མ་བྱས་པ་སྟེ། སྐབས་དེ་ན་འགོག་རྒྱུའི་བདག་དང་ཁས་ལེན་རྒྱུའི་བདག་གི་ཕྱེ་བསལ་ཅུང་ཟད་ཀྱང་མཛད་པ་མེད་པའི་ཕྱིར་དང༌། བདག་གི་གནས་ཚུལ་སེམས་པའི་སྐབས་ཡིན་པའི་ཕྱིར། འོ་ན། ཇི་སྐད་དུ། འདི་ནི་ཕུང་པོ་རྣམ་བརྟེན་གྲུབ་པར་འགྱུར། །
ཞེས་བཤད་པ་མ་ཡིན་ནམ་ཞེ་ན། དེ་ལྟ་ན་ནི་གང་ཟག་གི་བདག་ཐ་སྙད་དུ་ཡོད་པར་ཁས་བླངས་ན་མཛེས་པར་འགྱུར་ཏེ། རིགས་པས་འགོག་རྒྱུའི་བདག་དེའི་དབང་དུ་བྱས་ནས། འདི་ནི་ཞེས་སོགས་དེ་སྐད་གསུངས་པའི་ཕྱིར། དེ་ལྟ་བས་ན་ལུགས་འདི་ལ་ཇི་སྐད་དུ། འབྲས་ཕྱིར་འདི་དག་མེད་ཀྱང་ཡོད་དོ་ཞེས། ། འཇིག་རྟེན་ངོར་བྱས་བདག་ནི་སྨྲ་བར་བྱེད། ། ཅེས་གསུངས་པ་ལྟར། ཇི་སྲིད་འཇིག་རྟེན་གྱི་ཀུན་རྫོབ་བདེན་པ་ཁས་ལེན་པ་དེ་སྲིད་དུ། འཇིག་རྟེན་གྱི་ལུགས་ཁོ་ན་ཡིན་གྱི་དབུ་མ་པ་རང་གི་ལུགས་མ་ཡིན་ཏེ།
དོན་དམ་བདེན་པའི་གནས་ཚུལ་སེམས་པ་ལ་མ་ཞུགས་པའི་ཕྱིར། བདག་ནི་འཇིག་རྟེན་གྱི་ཀུན་རྫོབ་བདེན་པར་ཡང་མི་རུང་སྟེ། ལོག་པའི་ཀུན་རྫོབ་ཡིན་པའི་ཕྱིར། གཞན་དུ་ན་དེ་ལ་མི་བསླུ་བའི་འཇིག་རྟེན་གྱི་ཚད་མ་ཡོད་པར་འགྱུར་ཏེ། འཇིག་རྟེན་གྱི་ཡང་དག་པའི་ཀུན་རྫོབ་བདེན་པ་ཡིན་པའི་ཕྱིར། འཇིག་རྟེན་གྲགས་སྡེ་སྤྱོད་པའི་དབུ་མ་པ་ཞེས་བྱ་བའི་མིང་འདི་ཙམ་ཞིག་གིས་འཁྲུལ་གཞི་བྱས་ནས། འཇིག་རྟེན་ན་གྲགས་པ་ཐམས་ཅད་དབུ་མ་པ་རང་གི་ལུགས་ཡིན་ནོ་ཞེས་སྨྲ་བར་མི་བྱ་སྟེ། གཞན་དུ་ན། གང་དབུ་མའི་རིགས་པས་གྲུབ་པའི་དོན་ཡིན་ན། འཇིག་རྟེན་གྱི་གྲགས་པས་གནོད་དགོས་པར་འགྱུར་ཏེ།
གཟུགས་སྒྲ་ལ་སོགས་པ་འཇིག་རྟེན་གྱི་གྲགས་པས་ཡོད་པར་བཞག་པ་ཇི་སྙེད་པ་དེ་དག་དབུ་མའི་རང་ལུགས་ཡིན་པ་གང་ཞིག དེ་དག་དབུ་མའི་རིགས་ངོར་ཡོད་པ་མ་ཡིན་པའི་ཕྱིར་རོ། ། འོ་ན། ཇི་སྐད་དུ། ཁྱོད་དང་འཇིག་རྟེན་འདིར་ནི་རྩོད་གྱིས་དང༌། ། ཞེས་སོགས་གསུངས་པ་དང་འགལ་བ་མིན་ནམ་ཞེ་ན། མ་ཡིན་ཏེ། དེའི་དོན་ནི་རྣམ་པར་རིག་པ་ཙམ་དུ་སྨྲ་བས་འཇིག་རྟེན་གྱི་གྲགས་པ་ཁས་བླངས་ནས་ཕྱི་རོལ་གྱི་དོན་མེད་དོ་ཅེས་གྲགས་པ་དང་འགལ་བའི་ཕྱིར་དོན་ལ་ཞུགས་པས་སོ། ། དེས་དེ་ཇི་ལྟར་བླངས་ཤེ་ན། ཤེས་པ་རང་བཞིན་གྱིས་གྲུབ་པར་ཁས་ལེན་པས་སོ། །
གལ་ཏེ་དེས་ཕྱི་རོལ་གྱི་དོན་རིགས་པས་འགོག་པའི་ཕྱིར་དབུ་མ་པར་ཞུགས་སོ་སྙམ་ན། འོ་ན་ཤེས་པ་བདེན་གྲུབ་ཀྱང་རིགས་པས་འགོག་ནུས་པར་འགྱུར་རོ། ། ཞེས་ཟླ་བའི་ཞབས་ཀྱིས་དགོངས་པ་ཡིན་ནོ། ། འོ་ན་དབུ་མའི་རིགས་པས་འཇིག་རྟེན་གྱི་གྲགས་པ་འགོག་ན། ཇི་སྐད་དུ། གང་ཕྱིར་ཐུབ་དབང་དེ་ནི་འཇིག་རྟེན་ལྷན་ཅིག་རྩོད་མི་མཛད་ཕྱིར་རོ། ། ཞེས་གསུངས་པ་དང་འགལ་བར་མི་འགྱུར་རམ་ཞེ་ན། མི་འགྱུར་ཏེ། ཐུབ་པའི་དབང་པོ་དེ་ནི་ཇི་སྲིད་འཇིག་རྟེན་ཀུན་རྫོབ་ཀྱི་བདེན་པ་ཁས་ལེན་པ་དེ་སྲིད་དུ་ཞེས་བྱ་བའི་ཚིག་ལ་ཉེ་བར་སྦྱར་དགོས་པས་སོ། ། དེ་ཡང་ཇི་སྐད་དུ།
འཇིག་རྟེན་དོན་ནི་འཇིག་རྟེན་གྲགས་ཉིད་ཀྱིས། ། གལ་ཏེ་སེལ་ན་འཇིག་རྟེན་གྱིས་གནོད་འགྱུར། ། ཞེས་བཤད་པ་ལྟར་རོ། ། གཞན་དུ་ན་ཇི་སྐད་དུ། རྣལ་འབྱོར་པ་དང་འཇིག་རྟེན་རྩོད། ། ཅེས་སོགས་སྐབས་དེར་རྒྱ་ཆེར་གསུངས་པའི་དོན་ཁྱེད་ཀྱིས་བསམ་དགོས་པ་ཡིན་ནོ། ། འོ་ན་སྟོང་ཉིད་རྟོགས་པའི་ཤེས་རབ་དང༌། སྙིང་རྗེ་ཆེན་པོ་སོགས་ཀྱང་དབུ་མའི་རིགས་པས་འགོག་པར་ནུས་སམ་ཞེ་ན། དེ་དེ་བཞིན་ཏེ། བདེན་པས་སྟོང་པ་ཉིད་ཀྱང་དེའི་རིགས་པས་འགོག་པར་ནུས་ན།
དབུ་མའི་རིགས་པས་རྣམ་པར་དཔྱད་པའི་དཔུང་བཟོད་པའི་ཆོས་ལྷག་མ་འགའ་ལུས་པ་ལྟ་ཅི་འཚལ་བའི་ཕྱིར་རོ། ། འོ་ན་མཐོ་རིས་དང་བྱང་གྲོལ་གྱི་ལམ་ཐམས་ཅད་སྤངས་པས་ཆད་པའི་མཐར་ལྷུང་བ་མིན་ནམ་ཞེ་ན། མ་ཡིན་ཏེ། ཇི་སྲིད་རྣལ་འབྱོར་པའི་ཀུན་རྫོབ་ཁས་ལེན་པ་དེ་སྲིད་དུ་ཐབས་ཀྱི་སྣང་ཆ་མི་འདོར་བའི་ཕྱིར་རོ། ། དུས་ཅི་ཙམ་གྱི་བར་དུ་ཞེ་ན། ཇི་སྲིད་བསོད་ནམས་ཀྱི་ཚོགས་ཡོངས་སུ་རྫོགས་པའི་སྐུ་མངོན་དུ་མ་བྱས་པ་དེའི་བར་དུའོ། ། འདི་ནི་དབུ་མའི་རྣལ་འབྱོར་པས་ཐ་སྙད་པའི་ཚད་མས་གྲུབ་པའི་ཕྱིར། འཇིག་རྟེན་གྱི་ལུགས་ལ་ལྟོས་ཏེ། དབུ་མ་པའི་རང་ལུགས་སུ་ཅུང་ཟད་སོང་བ་ཡིན་ཀྱང༌། དབུ་མའི་རིགས་པ་མཚན་ཉིད་པ་དང༌།
དེས་དྲངས་པའི་ཚད་མས་གྲུབ་པ་ནི་མ་ཡིན་ཏེ། སྤྲོས་པ་དང་བཅས་པའི་ཕྱིར། ཇི་སྐད་བཤད་པ་འདི་ནི་ལམ་དབུ་མ་ལ་དབུ་མའི་མིང་གིས་བཏགས་པའོ། ། དེ་བཞིན་དུ་བདེན་པས་སྟོང་པ་དང༌། དོན་དམ་པའི་བདེན་པ་དང་སྤྲོས་པ་དང་བྲལ་བ་སོགས་ངེས་པའི་དོན་དུ་སྒྲོ་བཏགས་ནས་བཞག་པ་གང་ཡིན་པ་དེ་ཐམས་ཅད་ཀྱང༌། རྣལ་འབྱོར་པའི་ཀུན་རྫོབ་ཀྱི་བདེན་པ་ཡིན་ཏེ། རྣལ་འབྱོར་པ་ལ་ལྟོས་པའི་བརྗོད་བྱེད་ཀྱི་སྒྲས་བརྗོད་པར་ནུས་ཤིང་རྟོག་པས་རྣམ་པར་བཏགས་ནུས་པའི་ཕྱིར། འོ་ན་ཀུན་རྫོབ་འདི་ཇི་ཙམ་གྱི་བར་དུ་ཁས་ལེན་ཞེ་ན། རྣམ་པར་རྟོག་པ་ཐམས་ཅད་ཡོངས་སུ་ཟད་ནས་ཡེ་ཤེས་ཀྱི་ཚོགས་ཡོངས་སུ་རྫོགས་པའི་ཆོས་ཀྱི་སྐུ་མངོན་དུ་མ་བྱས་པ་དེ་སྲིད་དུའོ། ། དེ་ཡང་ཇི་སྐད་དུ།
སངས་རྒྱས་རྣམས་ཀྱིས་ཆོས་བསྟན་པ། ། བདེན་པ་གཉིས་ལ་ཡང་དག་བརྟེན། ། ཞེས་གསུངས་པ་ལྟར། ཇི་སྲིད་རྣལ་འབྱོར་པའི་ཀུན་རྫོབ་བདེན་པ་ཁས་བླངས་ནས་རྣམ་གཞག་བྱེད་པ་དེ་སྲིད་དུ་ཡིན་གྱི། དོན་དམ་པའི་བདེན་པ་ལ་བརྟེན་པའི་ཚེ་ནི་མིན་ཏེ། དེའི་ཚེ་སྤྲོས་པའི་མཚན་མ་ཅུང་ཟད་ཀྱང་འགོག་པའི་ཕྱིར། བཤད་མ་ཐག་པའི་རྣམ་གྲངས་པའི་དོན་དམ་བདེན་པ་འདི་དང༌། ལོག་པའི་ཀུན་རྫོབ་གཉིས་ལ་ཀུན་རྫོབ་བདེན་པའི་སྒྲ་བཤད་མ་ཚང་ཡང༌། བདེན་པ་གཉིས་སུ་བསྡུ་བའི་ཚེ། ཀུན་རྫོབ་ཀྱི་བདེན་པ་ལས་མ་འདས་སོ། །
འོ་ན་དབུ་མ་པ་རང་གི་ལུགས་མཐར་ཐུག་པ་གང་ཡིན་ཞེ་ན། བཤད་པ། གཞིའི་དུས་སུ་བརྗོད་པ་དང་སྤྲོས་པ་ཐམས་ཅད་དང་བྲལ་བ། ལམ་གྱི་དུས་སུ་སོ་སོར་རང་གིས་རིག་པ་ཁོ་ནས་ཉམས་སུ་མྱོང་ཞིང༌། འབྲས་བུའི་དུས་སུ་ཆོས་ཀྱི་སྐུ་གློ་བུར་གྱི་དྲི་མ་མཐའ་དག་རྣམ་པར་དག་པ་ཞེས་བྱ་བའི་ཐ་སྙད་བཏགས་ཤིང༌། ངེས་པའི་དོན་དུ་བརྗོད་པ་ཐམས་ཅད་དང་བྲལ་བའོ། ། འོ་ན་བློ་སྔ་མ་གནོད་བཅས་དང་རིགས་པ་ཕྱི་མ་ཐུག་མེད་དུ་འགྱུར་བ་མིན་ནམ་ཞེ་ན། མི་འགྱུར་ཏེ། བློ་སྔ་མས་བཀག་པའི་སྟོང་ཆ་དེ་རིགས་པ་ཕྱི་མས་འགོག་པ་མ་ཡིན་གྱི། སྔ་མས་དེར་ཞེན་པའི་ཆ་ཕྱི་མས་འགོག་པའི་ཕྱིར་དང༌།
རྣམ་པར་རྟོག་པ་ཟད་པའི་ཚེ་ན་རིགས་པ་ཕྱི་མ་མཐར་ཐུག་པའི་ཕྱིར་རོ། ། འོ་ན་དབུ་མ་པ་ལ་དམ་བཅའ་དང༌། ཁས་ལེན་གང་ཡང་མེད་དོ་ཅེས་བྱ་བའི་གྲུབ་མཐའི་ཐ་ཆད་དེ་ཉིད་འདིར་འོངས་པ་མིན་ནམ་ཞེ་ན། མིན་ཏེ། ཀུན་རྫོབ་ཀྱི་བདེན་པ་ལ་གནས་ནས་དམ་བཅའ་དང་ཁས་ལེན་ལ་སོགས་པའི་རྣམ་པར་བཞག་པ་འཇིག་རྟེན་ན་བསྙོན་མི་ནུས་པར་སྣང་བ་ཇི་སྙེད་པ་དེ་ཐམས་ཅད་ཡོད་པའི་ཕྱིར་རོ། ། འོ་ན་ཀུན་རྫོབ་ཀྱི་བདེན་པ་རིགས་པས་བཀག་ན། ཀུན་རྫོབ་ཀྱི་བདེན་པ་ལས་ཉམས་པར་འགྱུར་བ་མིན་ནམ་ཞེ་ན། དེའི་དོན་ནི་ཁྱོད་ཀྱི་མ་ཤེས་པས་གསལ་བར་བཤད་ན་འདི་ཡིན་ཏེ། གང་ཀུན་རྫོབ་ཀྱི་བདེན་པ་ཁས་བླངས་ནས། དེའི་རྣམ་གཞག་འཇིག་རྟེན་དང་མི་མཐུན་པར་ཁས་ལེན་ན།
དེ་ལས་ཉམས་པས་ཁྱབ། དཔེར་ན་དངོས་པོར་སྨྲ་བ་དག་གིས་མཐའ་བཞིའི་སྐྱེ་བ་ཁས་ལེན་པ་དེའི་ཚེ། ཀུན་རྫོབ་ཀྱི་བདེན་པ་ལས་ཉམས་པ་བཞིན། དེ་ཁས་མ་བླངས་པར་དེ་འགོག་པ་ནི། དེ་ལས་ཉམས་པ་ཡོད་པ་མ་ཡིན་ཏེ། ཇི་སྐད་དུ་ཟླ་བའི་ཞབས་ཀྱིས། ཁོ་བོ་ཅག་ནི་ཀུན་རྫོབ་ཀྱི་བདེན་པ་བཟློག་པ་ལ་ཚེགས་ཤིན་ཏུ་ཆེ་བར་གནས། ཞེས་གསུངས་པའི་ཕྱིར་རོ། ། འོ་ན་བདག་བཀག་པའི་ཚེ་ཀུན་རྫོབ་ཀྱི་བདེན་པ་ལས་ཉམས་པར་འགྱུར་ཏེ། དེ་ཉིད་འཇིག་རྟེན་པའི་བློ་ལྷན་སྐྱེས་ལ་གྲགས་ཤིང་དེའི་ངོར་གྲུབ་པའི་ཕྱིར་ཞེ་ན།
འཇིག་རྟེན་གྱི་གྲགས་པ་ཁས་བླངས་ནས་དེ་འགོག་པ་མ་ཡིན་ཞེས་ཡང་ཡང་བཤད་ཟིན་མོད་ཀྱི། སླར་ཡང་མགོ་མཚུངས་དང་རྣལ་མའོ། ། དང་པོ་ནི། འོ་ན་གང་ཟག་གི་བདག་དང༌། ཆོས་ཀྱི་བདག་བཀག་པའི་ཚེ་ན་ཡང་དེ་ལས་ཉམས་པར་ཐལ། རྒྱུ་མཚན་སྔ་མ་དེ་ཉིད་ཀྱི་ཕྱིར་རོ། ། གསུམ་པར་ཁྱོད་ཀྱིས་བཟློག་པར་མི་ནུས་སོ། ། གཉིས་པ་ནི། གང་ལོག་པའི་ཀུན་རྫོབ་ཁས་བླངས་ནས་དེའི་རྣམ་པར་བཞག་པ་རང་རང་གི་ཡུན་གྱི་ཤེས་པ་ལ་སྣང་ཚུལ་ལས་གཞན་དུ་ཁས་ལེན་ན་དེ་ལས་ཉམས་པས་ཁྱབ། དཔེར་ན་སྐྲ་བཤད་འཛག་སྣང་གི་དབང་ཤེས་ཀྱི་ངོར་སྐྲ་བཤད་མེད་པར་ཁས་བླངས་པ་བཞིན།
བདག་འཛིན་ལྷན་སྐྱེས་ཀྱི་ངོར་བདག་མེད་པར་ཁས་བླངས་ན་ཡང་དེ་བཞིན་ནོ། ། གང་ཡང་དག་པའི་ཀུན་རྫོབ་ཀྱི་བདེན་པ་ལ་གནས་ནས། དེའི་རྣམ་གཞག་ཐ་སྙད་པའི་ཚད་མ་ལ་སྣང་བའི་ཚུལ་ལས་གཞན་དུ་ཁས་བླངས་ན་ཡང་དག་ཀུན་རྫོབ་ལས་ཉམས་པས་ཁྱབ། དཔེར་ན་རབ་རིབ་དང་བྲལ་བའི་མིག་ཤེས་ཀྱི་ངོར་སྐྲ་ཤད་ཡོད་པར་ཁས་ལེན་པ་བཞིན། བདག་དང་བདེན་གྲུབ་དང་གཙོ་བོ་ལ་སོགས་པ་ཡང་ཡང་དག་པའི་ཀུན་རྫོབ་ཏུ་ཁས་བླངས་ན། ཡང་དག་པའི་ཀུན་རྫོབ་ལས་ཉམས་སོ་ཞེས་བྱ་བ་ནི་རིགས་པ་ཡིན་ནོ། ། ཅི་སྟེ་ལས་འབྲས་ཀྱི་རྟེན་དུ་གྱུར་པའི་བདག་ཅེས་བྱ་བ་དེ་ནི། ཡང་དག་པའི་ཀུན་རྫོབ་ཡིན་ཏེ། འཕྲལ་གྱི་འཁྲུལ་རྒྱུས་མ་བསླད་པའི་འཇིག་རྟེན་པའི་བློ་ལྷན་སྐྱེས་ཀྱིས་དུས་རྟག་ཏུ་བཟུང་བར་བྱ་བ་ཡིན་པའི་ཕྱིར་སྙམ་ན། རིགས་པ་དེ་ནི་གང་ཟག་དང་ཆོས་ཀྱི་བདག་གཉིས་ལ་ཧ་ཅང་ཐལ་བར་འགྱུར་རོ། །
ཡང་གལ་ཏེ་དབུ་མའི་རིགས་པས་རྣམ་པར་དཔྱོད་པའི་ཚེ། ཀུན་རྫོབ་ཀྱིས་བདེན་པ་ཁས་མི་ལེན་ན། སངས་རྒྱས་ཀྱི་ཡེ་ཤེས་ལ་ཀུན་རྫོབ་ཀྱི་བདེན་པ་ཅུང་ཟད་ཀྱང་མི་སྣང་བར་འགྱུར་ཏེ། ཡེ་ཤེས་དེ་ནི་དབུ་མའི་རིགས་པས་དཔྱད་པའི་དོན་ལ་མཉམ་པར་བཞག་པ་ལས་གཞན་དུ་ཅུང་ཟད་ཀྱང་མི་གཡོ་བའི་ཕྱིར་ཞེ་ན། མཉམ་གཞག་དེའི་ངོར་ནི་འཇིག་རྟེན་ཀུན་རྫོབ་ཀྱི་བདེན་པའི་སྣང་བ་ཅུང་ཟད་ཀྱང་མི་འཆར་བ་ཡིན་ཏེ། གཏི་མུག་གི་ས་བོན་དྲུངས་ཕྱུང་བའི་ཕྱིར། ཇི་སྐད་དུ། གཏི་མུག་གཉིད་སད་ལས་ལ་དེ་བཞིན་ནོ། ། ཞེས་གསུངས་པས་སོ། ། འོ་ན་འཇིག་རྟེན་ཀུན་རྫོབ་བདེན་པ་ཆོས་ཅན།
ཡོད་པ་མ་ཡིན་པར་ཐལ། ཇི་ལྟ་བ་མཁྱེན་པའི་གཟིགས་པ་ལོག་པའི་ཕྱིར། ཞེ་ན། དེ་ནི་ཁྱེད་ཀྱིས་ལེགས་པར་མ་སྨྲས་ཏེ། ཇི་སྐད་དུ། ཇི་ལྟར་སྣོད་ཀྱི་དབྱེ་བས་མཁའ་ལ་དབྱེ་བ་མེད་དེ་ལྟར། ། ཞེས་སོགས་དང༌། ཤེས་བྱའི་བུད་ཤིང་སྐམ་པོ་མ་ལུས་པ། ། ཞེས་སོགས་ཀྱི་གཞུང་གིས་ལེགས་པར་མ་བཤད་པའི་དོན་དེ་ཉིད་ཁས་བླངས་པའི་ཕྱིར་དང༌། གང་ཚེ་སྐྱེ་མེད་དེ་ཉིད་ཡིན་ཞིང་ཞེས་པར།
ཡེ་ཤེས་དེ་དང་དེའི་ཡུལ་ཆོས་ཉིད་ལ་ཐ་དད་ཀྱི་རྣམ་པ་འཆར་རྒྱུ་ཅུང་ཟད་མེད་པའི་རྒྱུ་མཚན་གྱིས་ཡུལ་ཡུལ་ཅན་བཏགས་པ་བར་བཤད་ན། དེ་ལ་ཀུན་རྫོབ་བདེན་པའི་རྣམ་པ་འཆར་བ་ལྟ་སྨོས་ཀྱང་ཅི་དགོས་པའི་ཕྱིར་རོ། ། འོ་ན་ཆོས་ཀྱི་སྐུའི་ཡེ་ཤེས་དེ་ཉིད་ཀུན་རྫོབ་ཀྱི་བདེན་པར་ཁས་ལེན་དགོས་པ་མ་ཡིན་ནམ་ཞེ་ན། འདི་ནི་ཚད་ལྡན་གྱི་གཞུང་ལས་དོན་དམ་པའི་བདེན་པར་བཤད་པ་མང་ཞིང༌། དེ་ལ་གཞུང་ལས་གསུངས་པའི་ཀུན་རྫོབ་བདེན་པའི་མཚན་ཉིད་ནི་འདི་ལ་ཅུང་ཟད་ཀྱང་ཚང་བ་མ་ཡིན་ནོ། ། དཀྱུས་མ་འཆད་པའི་གེགས་སུ་འགྱུར་བའི་ཕྱིར་འདིར་ནི་དེ་ཙམ་ལས་མི་སྤྲོའོ། ། གཉིས་པ་ལྷན་སྐྱེས་ཀྱི་བདག་རིགས་པས་དཔྱོད་པའི་ཚུལ་ལ། གོང་དུ་བཤད་པའི་ཀུན་བཏགས་བཀག་པའི་དོན་ཉིད་ལ་མཉམ་པར་བཞག་པས་ངར་འཛིན་ལྷན་སྐྱེས་ཀྱི་འཛིན་སྟངས་ཁེགས་པར་འགྱུར་མོད། གང་ཟག་གི་བདག་ཅེས་བྱ་བ་དེ་ལ་གྲུབ་པའི་མཐས་ཀུན་ཏུ་བཏགས་པ་དང༌། མ་བཏགས་པའི་དབྱེ་བས་གཉིས་སུ་ཕྱེ་བའི་ཕྱིར།
དེ་འགོག་བྱེད་ཀྱི་རིགས་པ་ཡང་གཉིས་བཤད་པ་ལས། དང་པོ་རྣམ་པར་སུན་འབྱིན་པའི་རིགས་པ་བཤད་ཟིན་ནས། གཉིས་པ་འགོག་བྱེད་ཀྱི་རིགས་པ་བཤད་པ་ནི། གལ་ཏེ་རང་གཞན་གྱི་སྡེ་པས་བཏགས་པའི་བདག་ཁེགས་མོད། ངར་འཛིན་པའི་བློ་ལྷན་སྐྱེས་ཀྱིས་ཕུང་པོ་ལ་བརྟེན་ནས་བཏགས་པའི་ང་ཙམ་དེ་བསྙོན་མི་ནུས་པར་གྲུབ་པས་དེ་ཉིད་བདག་ཡིན་ནོ་ཞེ་ན། དེ་ཆོས་ཅན། རིགས་པས་དཔྱད་པའི་ཚེ་ཡོད་པ་མིན་ཏེ། རང་གི་ཐ་སྙད་བཏགས་པའི་བཏགས་དོན་དེ་ཚོལ་བྱེད་ཀྱི་རིགས་པ་བདུན་གྱིས་བཙལ་བའི་ཚེ་མི་རྙེད་པའི་ཕྱིར། དཔེར་ན། ཤིང་རྟ་རང་གི་ཡན་ལག་ལ་བརྟེན་ནས་བཏགས་པ་ཡིན་ཀྱང༌།
བཏགས་དོན་ཚོལ་བྱེད་ཀྱི་རིགས་པ་བདུན་གྱིས་བཙལ་བའི་ཚེ་མི་རྙེད་པ་བཞིན། འདིར་རིགས་པ་བདུན་ནི། ཇི་སྐད་དུ། ཕུང་མིན་ཕུང་པོ་ལས་གཞན་མིན། ། ཞེས་སོགས་སུ་རིགས་པ་ལྔ་གསུངས་པ་དེའི་སྟེང་དུ་ཟླ་བའི་ཞབས་ཀྱིས། དབྱིབས་དང་ཚོགས་པ་ལ་བཏགས་པའི་རིགས་པ་གཉིས་བསྣན་ནས་བདུན་དུ་མཛད་དོ། ། མི་རྙེད་པ་ཇི་ལྟར་ཞེ་ན། གལ་ཏེ་ཚོགས་ཙམ་ཤིང་རྟར་འགྱུར་ན་ནི། ། ཞེས་སོགས་གནོད་བྱེད་ཀྱི་རིགས་པ་བདུན་སྟོན་པར་མཛད་དོ། ། གངས་ཅན་གྱི་མན་ངག་པ་དག །
བདག་ཅེས་བྱ་བ་ཡོད་ན། མགོའམ། ལག་པའམ། རྐང་པ་བདག་ཡིན་ཞེས་རིགས་པས་ཚོལ་བ་ནི་རྒྱ་ནག་དགེ་སློང་གི་རིགས་པའོ། ། ཞེས་བོད་ཕྱི་མ་དག་ཟེར་བ་དེ་ཡང་དེ་ཁོ་ན་ལྟར་མ་ངེས་ཏེ། ཇི་སྐད་དུ། སྐྱེས་བུ་ས་མིན་ཆུ་མ་ཡིན། ། མེ་མིན་རླུང་མིན་རྣམ་ཤེས་མིན། ། ཞེས་སོགས་དང༌། སྐྲ་དང་སོ་སེན་བདག་མ་ཡིན། །
ཁྲག་དང་རུས་པ་བདག་མ་ཡིན། ། ཞེས་སོགས་རྒྱས་པར་གསུངས་ཏེ་རིགས་པ་འདྲ་བའི་ཕྱིར། རིགས་པ་དེ་དག་གི་སྒོ་ནས་ཀྱང་བདག་རྣམ་པར་དཔྱད་པར་བྱའོ། ། དེ་ལྟར་བདག་ཁེགས་པ་ན་བདག་གི་བ་ལོགས་སུ་འགོག་མི་དགོས་ཏེ། རིགས་པ་དེ་ཉིད་ཀྱིས་བདག་གི་བ་ཁེགས་པའི་ཕྱིར། ཇི་སྐད་དུ། བདག་ཉིད་ཡོད་པ་མིན་ན། ། བདག་གི་ཡོད་པར་ག་ལ་འགྱུར། ། ཞེས་གསུངས་པས་སོ། ། འདིར་གང་དག
ལྷ་སྦྱིན་གྱི་མིག་རྣ་དང༌། ཟས་གོས་ལ་སོགས་པ་བདག་གི་བའི་མཚན་གཞིར་འདོད་པ་ནི་མ་ཤེས་པ་ཡིན་ཏེ། བདག་གི་བར་ཞེན་པའི་བློ་དེ་ཐ་སྙད་དུ་ཞེན་ཡུལ་ལ་མ་འཁྲུལ་བར་ཐལ་བ་དང༌། བདག་གི་རྫས་སུ་འགྱུར་ཞིང་དེར་ལྟ་བ། རྫས་ལ་འཇུག་པས་ཕྱིན་ཅི་ལོག་མི་འགྱུར། ། ཞེས་དང༌། ཁྱོད་ཀྱིས་རྣལ་འབྱོར་བདག་མེད་མཐོང་བ་ཡིས། ། ཞེས་སོགས་ཀྱི་རིགས་པ་གནོད་བྱེད་དུ་འཇུག་པའི་ཕྱིར་རོ། ། མདོར་བསྡུ་ན། དགག་བྱ་གང་ཟག་གི་བདག་ནི་འདི་ལྟར་ངོ་ཤེས་དགོས་ཏེ།
འདོགས་སོ་ཞེས་པ་བཤད་པའི་གཞི། དོན་གང་ཞིག་ན་བདག་ཅེས་བྱ་བའི་ཐ་སྙད་དེའོ། ། བྱ་བ་གང་ལ་ན། རང་རྒྱུད་ཀྱི་ཕུང་པོ་ལའོ། ། བྱེད་པ་པོ་གང་གིས་ན། ལྷན་སྐྱེས་ཀྱིས་ནི་དགོས་པ་མ་མཐོང་བར་སྒྲོ་འདོགས་ལ། ཀུན་བཏགས་ཀྱིས་ནི་གཞུང་ལུགས་ངན་པ་ནས་བཤད་པའི་དོན་དེ་དང་དེ་གྲུབ་པའི་ཕྱིར་དུའོ། ། རྒྱུ་གང་ལ་བརྟེན་ནས་ཚུལ་ཇི་ལྟར་དུ་སྒྲོ་འདོགས་ཅེ་ན། རང་རྒྱུད་ཀྱི་ཕུང་པོ་ལ་བརྟེན་ནས་གང་གི་བྱེད་པ་པོ་ཞེས་བྱ་བའི་ཚུལ་གྱིས་སོ། ། གནས་གང་ལ་གནས་ན་ཕུང་པོ་ལ་གནས་སོ་ཞེས་རྣམ་དབྱེ་བདུན་དང་སྦྱར་ན་ངོས་ཟིན་པར་འགྱུར་རོ། །
དེ་ལྟར་ན། གང་འཇིག་ལྟ་ལྷན་སྐྱེས་ཀྱི་དམིགས་པ་ཡིན་ན། བདག་དང་བདག་གི་བ་གང་རུང་མ་ཡིན་པས་ཁྱབ། དཔེར་ན་ཐག་ཁྲ་ལ་སྦྲུལ་འཛིན་གྱི་དམིགས་པ་ཡིན་ན་སྦྲུལ་མིན་དགོས་པ་བཞིན། རང་རྒྱུད་ཀྱི་འཇིག་ཚོགས་ཕུང་པོ་ལྔ་ཡང་དེའི་དམིགས་པ་ཡིན་ནོ་ཞེས་བྱ་བ་ནི། འོ་ན་ཟླ་བའི་ཞབས་ཀྱིས་ངར་འཛིན་གྱི་བདག་ལ་དམིགས་པར་བཤད་པ་མ་ཡིན་ནམ་ཞེ་ན། དེ་ནི་འཛིན་སྟངས་ལ་དམིགས་པའི་སྒྲས་བསྟན་པ་ཡིན་ཏེ། སྙིང་རྗེ་གསུམ་གྱི་དམིགས་པ་བཞིན་ནོ། ། གཉིས་པ་དེ་ལྟར་བཙལ་ཡང་མ་རྙེད་པའི་དོན་ལ་བདག་མེད་ཀྱི་ཐ་སྙད་འདོགས་པར་བསྟན་པ་ནི། འདི་ལྟར་དགག་བྱ་གང་ཟག་གི་བདག་བཀག་པའི་ཤུལ་དུ།
བདག་མེད་པ་ཞེས་བྱ་བའི་ཆོས་འཕངས་པ་དང༌། བློ་ལ་རང་དབང་ཅན་དུ་འཆར་རྒྱུ་ཞིག་ཡོད་པ་ནི་མ་ཡིན་ཏེ། སྔར་ཇི་སྐད་བཤད་པའི་རིགས་པས་བཙལ་བ་ན་ཅི་ཡང་མ་རྙེད་པ་ཞིག་ལ། རྗེས་ཀྱི་ཤེས་པས་བདག་མེད་པ་རྙེད་དོ་ཅེས་པའི་ཐ་སྙད་འདོགས་པའི་ཕྱིར་དང༌། དགག་བྱ་བདག་བཀག་ཤུལ་དུ་བདག་མེད་པ་སྒྲུབ་ན་མཚན་མར་འཛིན་པའི་གཞིར་སོང་བའི་ཕྱིར། དཔེར་ན་ས་ཕྱོགས་སུ་བུམ་པ་མ་དམིགས་པ་ཙམ་ལ་མེད་པའི་ཐ་སྙད་བཏགས་པ་བཞིན་ནོ། ། དེ་ནི་ཡུལ་བདག་མེད་ཀྱི་འཇོག་ཚུལ་ལོ། །

ཡུལ་ཅན་རིག་ཤེས་ཀྱི་འཛིན་ཚུལ་ནི། ཇི་སྐད་བཤད་པའི་རིགས་པ་ལ་བརྟེན་ནས་བདག་མེད་པའི་དོན་རྟོགས་པའི་རིགས་ཤེས་རྗེས་དཔག་ལ་ནི་དགག་བྱ་བདག་ཕུང་གཉིས་དང་རྫས་ཐ་དད་སོགས་བཀག་ཙམ་མ་གཏོགས་བདག་མེད་པའི་མཚན་མ་མངོན་གྱུར་དུ་མི་འཆར་ཏེ། རྟོག་པ་ལ་དེ་ལྟར་དུ་ཤར་ན་མཚན་འཛིན་དུ་སོང་བས་རིག་ཤེས་སུ་བཞག་པར་མི་ནུས་པའི་ཕྱིར། ཇི་སྐད་དུ། བདག་མེད་དོ་ཅེས་བྱ་བར་སྤྱོད་ན་མཚན་མ་ལ་སྤྱོད་དོ། ། ཅེས་གསུངས་པས་སོ། ། ཡང་བདག་མེད་པར་སྒྲུབ་པའི་ཐ་སྙད་འབའ་ཞིག་བསྒྲུབ་ཀྱི་རིགས་པ་ལ་བརྟེན་པའི་རྗེས་དཔག་ལ་ནི། བདག་མེད་པའི་ཐ་སྙད་ཀྱི་མཚན་མ་འཆད་མོད། དེ་རིགས་ཤེས་གོ་ཆོད་པོར་མ་བཞག་སྟེ། མཚན་མར་བཟུང་བའི་ཕྱིར་དང༌། ཐ་སྙད་གྲུབ་ཀྱི་རྗེས་དཔག་དེའི་རིགས་རྒྱུན་གོམས་པ་ལས་རྣལ་འབྱོར་མངོན་སུམ་སྐྱེ་བ་མ་ཡིན་གྱི།
གང་ཡང་མ་རྙེད་པའི་དོན་རྣམས་མེད་དེ་གོམས་པར་བྱས་པས་རྣལ་འབྱོར་མངོན་སུམ་སྐྱེ་བ་ཡིན་པའི་ཕྱིར། དེ་ལྟར་རྟོགས་པའི་རྣལ་འབྱོར་མངོན་སུམ་ལ་ནི་བདག་མེད་པའི་དོན་དང་ཐ་སྙད་ཀྱི་ཡང་མཚན་མ་ཅུང་ཟད་ཀྱང་མི་འཆར་མོད། མ་ཤར་བ་དེ་ཙམ་ལ་དེ་མངོན་སུམ་དུ་རྟོགས་པའི་ཐ་སྙད་བྱས་སོ། ། དེ་སྐད་དུ་ཡང༌། མ་མཐོང་བ་ཉིད་དེ་མཐོང་བར། ། ཤིན་ཏུ་ཟབ་པའི་མདོ་ལ་གསུངས། ། ཞེས་བཤད་པ་ལྟར་རོ། ། དེའི་ཕྱིར་བྱང་སེམས་སྦྱོར་ལམ་པའི་རྒྱུད་ལ་བདག་མེད་པའི་དོན་རྟོགས་པའི་བློ་དང༌། བདག་མེད་དུ་ཞེན་པའི་རྟོག་པ་གཉིས་ཀ་ཡོད་མོད། དང་པོ་རྟོགས་པའི་ཆ་ནས་ལམ་དུ་འཇོག་ལ།
གཉིས་པ་ཞེན་པའི་ཆ་ནས་ལམ་དུ་མི་འཇོག་སྟེ། ཤེས་བྱའི་སྒྲིབ་པ་ཡིན་པའི་ཕྱིར། གཞན་དག་ན་རེ། འདིར་བདག་མེད་དོ་སྙམ་དུ་ཞེན་པ་མེད་ན། བདག་ཏུ་འཛིན་པའི་རྟོག་པ་དང་འཛིན་སྟངས་མི་འགལ་བའི་ཕྱིར། དེའི་གཉེན་པོར་ཇི་ལྟར་རུང་ཞེས་ཟེར་བ་ནི་མ་གོ་བ་ཡིན་ཏེ། དེ་ལྟ་ན་ནི་མཐོང་བའི་ལམ་ཡང་དེར་ཐལ་བར་འགྱུར་རོ། ། འདོད་ན་ནི་སྒྲ་དོན་འཛིན་པའི་རྟོག་པར་ཧ་ཅང་ཐལ་ལོ། ། བཞི་པ་བདག་མེད་རྟོགས་ནས་ཇི་ལྟར་སྒོམ་པའི་ཚུལ་ལ། མཉམ་གཞག་ཏུ་ཇི་ལྟར་སྒོམ་པའི་ཚུལ་དང༌།
རྗེས་ཐོབ་ཏུ་ཡིད་ལ་བྱ་བའི་རིམ་པའོ། ། དང་པོ་ནི། ཇི་སྐད་བཤད་པའི་རིགས་པ་ལ་མ་བརྟེན་པར་བདག་མེད་དོ་ཅེས་ཞེན་པ་ཙམ་ནི་ཐེ་ཚོམ་ལས་མ་འདས་པའི་ཕྱིར། དེའི་རྒྱུན་གོམས་པར་བྱས་པས་རྣལ་འབྱོར་པའི་མངོན་སུམ་ལྟ་ཞོག རྟོག་པར་གྱུར་པའི་ཚད་མ་ཙམ་ཡང་སྐྱེ་བ་ཡོད་པ་མ་ཡིན་ནོ། ། དེ་ལྟ་བས་ན་སྔར་བཤད་པའི་རིགས་པ་ལ་བརྟེན་ནས་རང་རྒྱུད་ཀྱི་ཕུང་པོ། གང་ཟག་གི་བདག་གི་དོན་དང་ཐ་སྙད་གཉིས་ཀས་སྟོང་པར་རྟོགས་པའི་རྗེས་དཔག་ཚད་མ་སྐྱེ་ལ། དེའི་རྒྱུན་ཞི་གནས་ཀྱི་ཡིད་ལ་བྱེད་པ་དགུ་སྤོང་བའི་འདུ་བྱེད་བརྒྱད་དང་མ་བྲལ་བར་ཡིད་ལ་བྱས་པས། བདག་མེད་ལ་གསལ་སྣང་མཆེད་པའི་ངེས་འབྱེད་ཡན་ལག་སྐྱེ་བར་འགྱུར་རོ། ། འདིས་དེ་ལ་རྩེ་གཅིག་ཏུ་འཇོག་ནུས་པ་མ་ཡིན་ཏེ།
སྐབས་འདིར་རྟོག་པ་འོག་ཏུ་འགྱུར་བ་ཉ་ཆུ་གཏིང་ན་ཞུགས་པ་ལྟ་བུ་འབྱུང་བའི་ཕྱིར། དེ་ལྟ་བུའི་གསལ་སྣང་གི་རྒྱུན་དེ་ཉིད་ལ་ཡིད་ལ་བྱེད་པ་དགུ་ལ་སོགས་པའི་རིམ་པས་མཉམ་པར་བཞག་པ་ན། བདག་མེད་མངོན་སུམ་དུ་རྟོགས་པའི་མཐོང་ལམ་སྐྱེ་བར་འགྱུར་རོ། ། མཐོང་བའི་རྒྱུན་དེ་ཉིད་སྔ་མ་བཞིན་དུ་སྒོམ་པས་བདག་ཏུ་འཛིན་པའི་ས་བོན་དྲུངས་འབྱིན་པའི་ནུས་པ་གོང་ནས་གོང་དུ་ཁྱད་པར་དུ་འགྱུར་བ་ཡིན་ནོ། ། དེ་ལྟར་ན་སྦྱོར་ལམ་གྱི་མཉམ་གཞག་ཏུ་མཚན་མར་འཛིན་པ་དང༌། མཚན་མེད་ཀྱི་རྣལ་འབྱོར་འདྲེས་ནས་འབྱུང་ལ། མཐོང་སྒོམ་གྱི་མཉམ་གཞག་ཏུ་ནི་སྣང་མེད་ནམ་མཁའི་དཀྱིལ་ལྟ་བུ་འབྱུང་གི་ཀུན་རྫོབ་ཀྱི་མཚན་མ་ཅུང་ཟད་ཀྱང་མི་སྣང་སྟེ། དེའི་ཚེ་མི་གཡོ་བའི་ལྷག་མཐོང་གི་ངོ་བོར་སྐྱེས་པའི་ཕྱིར། དེ་ཡང་བདག་མེད་ལ་མཉམ་པར་བཞག་པའི་དབང་དུ་བྱས་ཀྱི། མཉམ་གཞག་ཙམ་ལ་ནི་དེར་མ་ངེས་ཏེ།
ལྷག་པའི་ལྷའི་མཉམ་པར་བཞག་པ་དག་ཀྱང་དམིགས་པའི་ཕྱིར། གཉིས་པ་ལ། ལམ་དུ་འགྱུར་བ་རྗེས་ཐོབ་དག་པ་འཇིག་རྟེན་པ་དང༌། ལམ་དུ་མི་འགྱུར་བ་མ་དག་འཇིག་རྟེན་པའོ། ། དང་པོ་ལ་མཉམ་གཞག་རང་དང་དམིགས་རྣམ་རྗེས་སུ་མཐུན་པ་རྣལ་འབྱོར་མངོན་སུམ་གྱི་ངོ་བོར་སྐྱེས་པ་དང༌། མི་མཐུན་པ་རྟོག་པའམ་རྟོག་མེད་འཁྲུལ་པའི་ངོ་བོར་སྐྱེས་པའོ། ། དང་པོ་ནི། མིག་གི་རྣམ་པར་ཤེས་པ་ལ་སྣང་བ་ཐམས་ཅད་སྒྱུ་མ་ལྟ་བུ་དང༌། རྣ་བའི་རྣམ་པར་ཤེས་པ་ལ་གྲགས་པ་ཐམས་ཅད་བྲག་ཆ་ལྟ་བུ་དང༌། ཡིད་ཀྱི་རྣམ་པར་ཤེས་པ་ལ་ཤར་བ་ཐམས་ཅད་ཆུ་བུར་ཡིད་ལ་བྱེད་ཅིང༌།
ཀུན་རྫོབ་སྣ་ཚོགས་ཀྱི་རྣམ་པ་ཤར་ཡང་དེར་ཞེན་པ་མེད་པའི་རྣལ་འབྱོར་མངོན་སུམ་མོ། ། གཉིས་པ་ནི། ཀུན་རྫོབ་བྱང་ཆུབ་ཀྱི་མཆོག་ཏུ་སེམས་བསྐྱེད་པ་དང༌། ཕ་རོལ་ཏུ་ཕྱིན་པ་དྲུག་ཉམས་སུ་ལེན་པ་ལ་སོགས་པའོ། ། གཉིས་པ་ནི། འགྲོ་བ་དང་འཆག་པ་ལ་སོགས་པའི་སྤྱོད་ལམ་སྣ་ཚོགས་དང༌། འདོད་པའི་ཡོན་ཏན་ལྔ་ལ་ཉེ་བར་ལོངས་སྤྱོད་པ་ལ་སོགས་པའི་གནས་སྐབས་སུ། ལམ་དུ་མི་འགྱུར་བའི་ཤེས་པ་ཇི་སྙེད་སྐྱེས་པ་རྣམས་སོ། ། དེ་ཡང་མ་དག་སའི་རྗེས་ཐོབ་ཏུ་ནི་ལམ་མངོན་གྱུར་དུ་མེད་པའི་སྐབས་སྲིད་ལ། དག་པ་སར་ནི་དེ་མི་སྲིད་དེ།
རྗེ་བཙུན་གྱིས་དེར་ལམ་གྱི་དངོས་པོའི་རྒྱུན་དང་ལྡན་པར་གསུངས་པའི་ཕྱིར། གཉིས་པ་ཆོས་ཀྱི་བདག་ཏུ་འཛིན་པའི་སྤྲོས་པ་ཇི་ལྟར་གཅོད་པའི་ཚུལ་ལ། རྩ་བ་བདེན་འཛིན་ངོས་བཟུང༌། དེ་ལས་སྒྲིབ་པ་གཞན་ཇི་ལྟར་སྐྱེ་བའི་ཚུལ། དེ་དང་འཛིན་སྟངས་འགལ་བའི་ལྟ་བ་ཚོལ་བའི་རིམ་པ། ལྟ་བ་རྟོགས་ནས་ཇི་ལྟར་སྒོམ་པའི་ཚུལ་ལོ། ། དང་པོ་ནི། བྱིས་པ་རྣམས་ཀྱིས་ཐོག་མ་མེད་པ་ནས་དེ་དང་དེར་རང་བཞིན་གྱིས་གྲུབ་པར་ཞེན་པའི་བློ་དེའོ། ། འདི་ནི་རང་རྒྱུད་པའི་སློབ་དཔོན་རྣམས་ཀྱིས་ཉོན་མོངས་པ་ཅན་མ་ཡིན་པའི་མ་རིག་པ་ཁོ་ནར་བཞེད་ལ། ཟླ་བའི་ཞབས་ཀྱིས་ནི།
དེ་ལ་ཉོན་མོངས་པ་ཅན་ཡིན་མིན་གཉིས་སུ་འབྱེད་དོ། ། དེ་གང་ཞེ་ན། སོ་སོ་སྐྱེ་བོ་དང༌། ཉན་རང་སློབ་པ་དང༌། མ་དག་པ་ས་ལ་གནས་པའི་བྱང་ཆུབ་སེམས་དཔའ་རྣམས་ཀྱིས་རང་རྒྱུད་ཀྱི་ཕུང་པོ་ལ་བདེན་པར་ཞེན་པའི་བློ་གང་ཡིན་པ་དེ་དང༌། ཡང་གང་ཟག་དེ་དག་དང༌། ཐེག་དམན་དགྲ་བཅོམ་པས་རང་རྒྱུད་ཀྱིས་མ་བསྡུས་པའི་གཟུགས་ལ་སོགས་པ་ལ་བདེན་པར་ཞེན་པའི་བློ་གང་ཡིན་པ་དེའོ། ། དེ་ལ་དེ་མེད་དོ་སྙམ་ན་མ་ཡིན་ཏེ། གཞན་དུ་ན། དགྲ་བཅོམ་ཐེག་པ་ཆེན་པོར་ཞུགས་པའི་མ་དག་ས་བདུན་གྱི་གནས་སྐབས་སུ་སྤང་བྱ་ཅུང་ཟད་ཀྱང་སྤོང་རྒྱུ་མེད་པས་བར་ཆད་མེད་པའི་ལམ་དང་རྣམ་པར་གྲོལ་བའི་ལམ་གྱི་རྣམ་པར་བཞག་པ་ཅི་ཡང་མེད་པར་འགྱུར་རོ། །
གཞན་ཡང་ཉོན་མོངས་པ་ཅན་མིན་པའི་མ་རིག་པ་དེའི་མཚན་གཞི་གང་ཡིན། གཉིས་སྣང་འཁྲུལ་པའི་བག་ཆགས་སོ་ཤེ་ན། ལྡན་པ་མིན་པའི་འདུ་བྱེད་ཞིག་མ་རིག་པའི་མཚན་གཞིར་བཞག་ན་ཤིན་ཏུ་འཕོངས་པར་འགྱུར་རོ། ། གང་ཡང་ཉོན་མོངས་པ་ཅན་མ་ཡིན་པའི་མ་རིག་པ་དེ་ཆོས་ཅན། བདེན་འཛིན་དང་ངར་འཛིན་གང་རུང་དུ་ཐལ། རིག་པ་ཡེ་ཤེས་ཀྱི་འགལ་བ་མི་མཐུན་ཕྱོགས་སུ་གྱུར་པའི་སེམས་བྱུང་རྨོངས་པ་ཡིན་པའི་ཕྱིར། ཞེས་འཕངས་ན་ཁྱེད་ཀྱིས་བཟློག་ཏུ་མེད་དོ། ། དེ་ལྟ་མོད་ཀྱི་དག་པ་སར་ནི་མ་རིག་པ་དེ་གཉིས་ཀའི་བག་ཆགས་ཡོད་ཀྱི། དེ་གཉིས་ཀ་མངོན་གྱུར་པ་མེད་དེ། དེར་ངར་འཛིན་ཟད་ཅིང་བདེན་འཛིན་མངོན་པར་འབྱུང་བའི་གོ་སྐབས་མི་རྙེད་པའི་ཕྱིར་རོ། །
གཉིས་པ་ནི། དེ་ལྟ་བུའི་ཞེན་བློ་དེ་ལས་འདི་ནི་གཟུགས་སོ་སྒྲའོ་ཞེས་སོགས་ངོ་བོར་ཞེན་པའི་བློ་དང༌། འདི་ནི་བཟང་པོའོ། ། འདི་ནི་ངན་པའོ་ཞེས་ཁྱད་པར་དུ་ཞེན་པ་དང༌། འདི་ནི་སྤང་བྱའོ། ། འདི་ནི་གཉེན་པོའོ་ཞེས་བླང་དོར་དུ་ཞེན་པའི་བློ་དང༌། འདི་ནི་སངས་རྒྱས་སོ། ། འདི་ནི་སེམས་ཅན་ནོ་ཞེས་འཁོར་འདས་སུ་ཞེན་པའི་བློ་དང༌། འདི་ནི་སྟོང་པ་ཉིད་དོ། ། འདི་ནི་མཚན་མ་མེད་པའོ་ཞེས་སྟོང་པ་ཉིད་དུ་མངོན་པར་ཞེན་པ་སོགས་མདོར་ན་ཤེས་བྱ་ཡོངས་སུ་གཅོད་པའི་གེགས་སུ་གྱུར་པ་མཐའ་དག་སྐྱེ་བ་ཡིན་ནོ། །
འདི་ལ་ཀུན་བཏགས་དང༌། ལྷན་སྐྱེས་ཀྱི་དབྱེ་བས་རྣམ་པ་གཉིས་སོ། ། གསུམ་པ་ལ། མཚན་འཛིན་གྱིས་ཇི་ལྟར་སྒྲོ་བཏགས་པའི་བཏགས་དོན་ཚོལ་བྱེད་ཀྱི་རིགས་པ་བསམ། རིགས་པ་དེས་ཅི་ཡང་མ་རྙེད་པ་ལ་ཆོས་ཀྱི་བདག་མེད་རྙེད་པའི་ཐ་སྙད་འདོགས་པར་བཤད། དེའི་ཡུན་གྱི་ཤེས་པ་དེ་དབུ་མའི་ལྟ་བར་བསྟན་པའོ། ། དང་པོ་ལ། བདེན་འཛིན་གྱི་མཚན་མ་འགོག་བྱེད་ཀྱི་རིགས་པ་བཤད། བདེན་སྟོང་གི་མཚན་མ་འགོག་བྱེད་ཀྱི་རིགས་པ་བཤད། སྤྲོས་བྲལ་གྱི་མཚན་མ་འགོག་བྱེད་ཀྱི་རིགས་པ་བཤད།
དེས་ན་བརྗོད་བྲལ་དུ་བསྟན་པའོ། ། དང་པོ་ལ། ཀུན་བཏགས་ཀྱི་བདེན་འཛིན་འགོག་བྱེད་ཀྱི་རིགས་པ་བཤད། ལྷན་སྐྱེས་ཀྱི་བདེན་འཛིན་འགོག་བྱེད་ཀྱི་རིགས་བཤད་པའོ། ། དང་པོ་ལ། ཡོད་པ་སྒྲོ་འདོགས་ཀྱི་མཐའི་གཉེན་པོ་བཤད། མེད་པ་སྐུར་འདེབས་ཀྱི་མཐའི་གཉེན་པོ་བཤད་པའོ། ། དང་པོ་ལ། བདེན་པ་སྤྱི་ལྡོག་ནས་འགོག་བྱེད་ཀྱི་རིགས་པ་གཅིག་དུ་བྲལ་དང༌། རྟེན་འབྲེལ་གྱི་གཏན་ཚིགས་ཀྱི་ཆ་གཅིག་རྣམས་སོ། །
སྐྱེ་བ་བདེན་པ་བ་འགོག་བྱེད་ཀྱི་རིགས་པ་ནི་རྡོ་རྗེ་གཟེགས་མ་མུ་བཞི་སྐྱེ་འགོག་དང༌། ཡོད་མེད་སྐྱེ་འགོག་ལ་སོགས་པ་གསུམ་མོ། ། གཉིས་པ་ནི། རྟེན་འབྲེལ་གྱི་གཏན་ཚིགས་ཏེ། སྔ་མ་རྣམས་དགག་པའི་གཏན་ཚིགས་དང༌། འདི་ནི་བསྒྲུབ་པའི་གཏན་ཚིགས་སོ། ། གཉིས་པ་ནི། གཏན་ཚིགས་ལྔ་པོ་དེའི་ཕྱོགས་ཆོས་གྲུབ་པ་ན་ཀུན་གྱི་འཛིན་པ་ཁེགས་ཤིང༌། བསྒྲུབ་བྱ་གྲུབ་པ་ན་ལྷན་སྐྱེས་ཀྱི་འཛིན་པ་ཁེགས་པའི་ཐ་སྙད་བྱས་སོ་ཞེས་མདོར་བསྟན་ནས། རྒྱས་པར་བཤད་པ་ལ།
ཐལ་རང་གཉིས་ཀ་ལ་གྲགས་པའི་རིགས་པ་ཕྱོགས་ཙམ་བཤད། ཐལ་འགྱུར་བ་ལ་གྲགས་པའི་རིགས་པ་བྱེ་བྲག་ཏུ་ངོས་བཟུང་བའོ། ། དང་པོ་ལ། ཐལ་འགྱུར་བས་ཀྱང་གཅིག་དང་དུ་བྲལ་ལ་སོགས་པ་ཁས་ལེན་དགོས་ཏེ། རྟེན་འབྲེལ་དང་རྡོ་རྗེ་གཟེགས་མའི་གཏན་ཚིགས་གཉིས་ནི་གཞུང་རྩ་བར་གསུངས་ཤིང༌། གཅིག་དུ་བྲལ་ནི་ཡེ་ཤེས་སྙིང་པོ་ཀུན་ལས་བཏུས་ལས། རྣམ་པར་ཤེས་པ་དོན་དམ་ཡོད། ། དེ་ཡང་མཁས་རྣམས་མི་འདོད་དེ། ། གཅིག་དང་དུ་མའི་རང་བཞིན་དང༌། ། བྲལ་བས་ནམ་མཁའི་པད་མོ་བཞིན། །
ཞེས་དང༌། མུ་བཞི་སྐྱེ་འགོག་ནི། ཞི་བའི་ལྷས། གཅིག་གིས་དུ་མ་བྱེད་མིན་ཏེ། ། དུ་མས་གཅིག་བྱེད་པ་ཡང་མིན། ། ཅེས་སོགས་གསུངས་ཤིང༌། ཡོད་མེད་སྐྱེ་འགོག་ནི། ཟླ་བའི་ཞབས་ཉིད་ཀྱིས་གཞུང་ལས་འབྱུང་བའི་ཕྱིར། དེ་ལྟ་མོད་ཀྱི་རྩ་བའི་གཏན་ཚིགས་འགོད་པ་དང༌། མི་འགོད་པ་ནི་ཐལ་རང་གི་ཁྱད་པར་ཡིན་ལ།
ཚུལ་གསུམ་རྒོལ་བའི་བློ་ངོར་གྲུབ་ཟིན་ནས་རྗེས་དཔག་གི་བརྟེན་གཏན་ཚིགས་ཡང་དག་འགོད་པར་ནི་གཉིས་ཀ་མཐུན་ནོ། ། དེའི་ཚེ་ན་ཁྱད་པར་ནི་གཅིག་གིས་ནི་རང་རྒྱུད་དུ་འདོད་ལ་གཅིག་ཤོས་ཀྱིས་ནི་གཞན་གྲགས་སུ་ཁས་ལེན་པའོ། ། འདིར་གལ་ཆེ་བའི་གཏན་ཚིགས་གསུམ་འཆད་པ་ལས། དང་པོ་ལ། གཏན་ཚིགས་འགོད། རྟགས་ཆོས་དོན་གསུམ་ངོས་བཟུང༌། ཚུལ་གསུམ་བསྒྲུབ་བྱེད་ཀྱི་རིགས་པ་བཤད། དེའི་རྗེས་སུ་སྒྲུབ་པའི་ངག་བཀོད་ནས་རྗེས་དཔག་སྐྱེ་བའི་ཚུལ་ལོ། ། དང་པོ་ནི། མྱུ་གུ་ཆོས་ཅན།
རང་བཞིན་གྱི་མེད་དེ། རིགས་པས་རྣམ་པར་དཔྱད་པའི་ཚེ་གཅིག་དང་དུ་མ་གང་དུ་ཡང་མ་གྲུབ་པའི་ཕྱིར། དཔེར་ན་གཟུགས་བརྙན་བཞིན་ནོ། ། འདི་ལྟར་འགོད་པ་ཟླ་བའི་ཞབས་ཀྱིས་མི་བཞེད་དེ། དུས་འདིར་ཚུལ་གསུམ་རང་ལ་མ་གྲུབ་ཅིང་གཞན་ལ་མ་གྲགས་པའི་ཕྱིར། འདི་ལྟར་བཞེད་ན་རང་རྒྱུད་པ་ཁོ་ནར་སོང་སྟེ། རང་རྒྱུད་པར་འཇོག་བྱེད་ཀྱི་རང་རྒྱུད་ཀྱི་གཏན་ཚིགས་ནི་འདི་ལས་རིགས་གཞན་མེད་པའི་ཕྱིར་རོ། ། གཞན་དག འདི་ལ་ཆོས་ཅན་མཐུན་སྣང་མེད་པར་འདོད་པ་དང༌། ཀུན་རྫོབ་ཀྱི་བདེན་པ་མཐའ་དག་རང་ལུགས་ཀྱི་ཚད་མས་གྲུབ་པར་འདོད་པ་ནང་འགལ་ཞིང༌།
འདི་ལ་ཆོས་ཅན་རང་གི་མཚན་ཉིད་ཀྱིས་གྲུབ་པ་གཅིག་དགོས་སོ་ཞེས་ཟེར་བ་དེ་འདྲ་དེ་ནི། དངོས་པོར་སྨྲ་བའི་གཞུང་ན་ཡང་ཡོད་པ་མ་ཡིན་ཏེ། གལ་ཏེ་ཡོད་ན་དངོས་པོར་སྨྲ་བས་སྤྱི་མཚན་མཐའ་དག་དངོས་མེད་དུ་སྒྲུབ་པའི་རང་རྒྱུད་ཀྱི་གཏན་ཚིགས་ཁས་མི་ལེན་པར་ཐལ་བའི་ཕྱིར་རོ། ། ཟླ་བའི་ཞབས་ཀྱིས་ཀྱང་རང་རྒྱུད་ཀྱི་གཏན་ཚིགས་གཏན་མི་བཞེད་པ་ནི་མ་ཡིན་ཏེ། ཇི་སྐད་དུ། དཔེ་ལ་ཡང་འདྲ་བ་ཡོད་པ་མ་ཡིན་ནོ་ཞེས་ཀུན་རྫོབ་ཀྱི་བདེན་པ་ལ་གནས་ནས་དེ་ཁས་ལེན་པར་བཤད་པའི་ཕྱིར་དང༌། རང་ཤ་སྟེར་ལའང་གུས་པར། ཞེས་སོགས་དུ་མར་གསུངས་པའི་ཕྱིར། འོ་ན་སྒྲ་མི་རྟག་པ་ལྟ་བུ་འཇིག་རྟེན་གྱི་གྲགས་པས་གྲུབ་པའི་ཀུན་རྫོབ་ཡིན་ནམ་ཞེ་ན། དེ་ནི་མ་ཡིན་ཏེ།
དེ་དག་རིགས་པས་རྣམ་པར་དཔྱད་ནས་བཞག་པའི་ཕྱིར། དེ་ལྟ་ན་ཡང་རྟོག་གེ་པའི་རིགས་པས་དཔྱད་ནས་བཞག་པའི་དོན་འགའ་ཞིག་དང༌། རྣལ་འབྱོར་པའི་ཀུན་རྫོབ་མི་འགལ་བའི་དེ་ལྟར་དུ་བཤད་དོ། ། གཉིས་པ་ཆོས་ཅན་གྱི་དོན་ནི། མཁས་པ་ནས་བྱིས་པའི་བར་ལ་མཐུན་སྣང་དུ་གྲུབ་པའི་མྱུ་གུ་ཙམ་མོ། ། ཐལ་བ་པས་ནི། གང་དཔྱད་གཞིར་བཟུང་ནས་དེ་གཅིག་དང་དུ་མ་གང་དུ་གྲུབ་དཔྱོད་པའི་རིག་ངོར། དཔྱད་གཞི་དེ་གྲུབ་ན་རིགས་པས་དཔྱད་བཟོད་དུ་ཐལ་བས། འདིའི་ཆོས་ཅན་ཚད་མས་གྲུབ་པར་མི་འདོད་དོ། ། རང་རྒྱུད་པས་ནི་དེའི་ངོར་དེ་གྲུབ་པར་མི་བཞེད་ཀྱང༌།
སྐབས་ཀྱི་རྒོལ་བའི་རྒྱུད་ལ་དེ་གྲུབ་བྱེད་ཀྱི་ཐ་སྙད་པའི་ཚད་མ་གཞན་ཡོད་པས་ཆོས་ཅན་གྲུབ་པར་བཞེད་དོ། ། ཐལ་བ་པས་ནི། སྐབས་འདིར་འཇིག་རྟེན་པའི་ཚད་མ་གཞན་གྱིས་གྲུབ་པ་ཁས་མི་ལེན་ཏེ། ཇི་སྐད་དུ། དེ་ཉིད་ཡེ་ཤེས་འཆར་བར་འདོད་པ་ན། ། རྣལ་འབྱོར་པ་ལ་དེ་ལྔ་འབྱུང་མི་འགྱུར། ། ཞེས་པས་སོ། ། གཉིས་པ་གཏན་ཚིགས་ཀྱི་དོན་ནི། བདེན་པའི་གཅིག་དང་དུ་མ་དང་བྲལ་བ་རྟགས་སུ་འགོད་ཅེས་པ་ཡང་ཚིག་ཙམ་ཡིན་གྱི། དོན་ནི་གནས་ཚུལ་སེམས་པའི་རིགས་ངོར་སྤྱིར་གཅིག་དང་དུ་མ་དང་བྲལ་བའི་ཉིད་རྟགས་སུ་བཀོད་པ་ཡིན་ནོ། །
དེའི་ཕྱིར་གནས་ཚུལ་སེམས་པའི་རིགས་པ་ལ་ཞུགས་ཕྱིན་ཆད་ཀྱང༌། དོན་དམ་པར་ཞེས་དང༌། བདེན་པར་ཞེས་དགག་བྱ་ནན་གྱིས་སྦྱོར་བ་ནི་མ་ཤེས་པ་ཡིན་ཞིང༌། སྟོང་པ་ཉིད་ཀྱི་དོན་གོ་བའི་གེགས་ཆེན་པོར་འགྱུར་རོ། ། གསུམ་པ་ཆོས་ཀྱི་དོན་ལ། བསྒྲུབ་བྱའི་ཆོས་ཀྱི་དོན་དང༌། དགག་བྱའི་ཆོས་ཀྱི་དོན་ནོ། ། དང་པོ་ལ། རང་རྒྱུད་པས་ནི། ཆོས་ཅན་དེའི་སྟེང་དུ་བདེན་མེད་ཀྱི་ཐ་སྙད་བསྒྲུབ་པར་བྱེད་ཅིང༌།
དེའི་ཚེ་བསྒྲུབ་བྱ་དང་བསྒྲུབ་བྱའི་ཆོས་ཀྱི་རྣམ་པར་བཞག་པ་རྟོག་གེ་དང་མཐུན་པར་བཞེད་དོ། ། ཐལ་བ་པས་ནི། ཆོས་ཅན་མྱུ་གུའི་སྟེང་དུ། བདེན་གྲུབ་བཀག་པ་ལ་བདེན་མེད་བསྒྲུབ་ཅེས་པ་དབུ་མའི་ཐ་སྙད་མ་ཡིན་པའི་ཐ་སྙད་གཞན་གྱིས་སྒྲོ་བཏགས་པ་ཡིན་གྱི། རང་ལུགས་ལ་དེའི་ཚེ་བསྒྲུབ་བྱ་དང་བསྒྲུབ་བྱའི་ཆོས་ཀྱི་རྣམ་པར་བཞག་པ་མཁས་མི་ལེན་ཞིང༌། དེ་སྒྲུབ་བྱེད་ཀྱི་གཏན་ཚིགས་ཀྱང་ཁས་ལེན་པ་མ་ཡིན་ཏེ། ཇི་སྐད་དུ། སུན་འབྱིན་པས་སུན་དབྱུང་བྱ་འཕྲད་ནས་འབྱིན་ནམ་མ་ཕྲད་པར་ཞེས་སོགས་རྩོད་ལེན་གྱི་གཞུང་འགྲེལ་རྒྱས་པ་རྣམས་བཀླགས་པ་ཙམ་གྱིས་དོན་དེ་ཉིད་གྲུབ་པའི་ཕྱིར་དང༌། ཇི་སྐད་དུ། འདིར་ནི་ཡོད་འགོག་འདོད་ཀྱིས། །
མེད་ཉིད་སྒྲུབ་པར་མི་བྱེད་དོ། ། ཅེས་དང༌། གལ་ཏེ་ངས་དམ་བཅའ་འགའ་ཡོད། ། ཅེས་སོགས་ཀྱི་གཞུང་ཐམས་ཅད་ཀྱིས་གོམས་པས་འདོན་པའི་ཕྱིར། གལ་ཏེ་གཞུང་དེའི་དོན་གཅིག་དང་དུ་བྲལ་སོགས་ཀྱི་བསྒྲུབ་བྱ་མེད་པའི་དོན་མ་ཡིན་གྱི། དོན་དམ་པར་བསྒྲུབ་བྱ་སོགས་མེད་པ་ལ་དགོངས་པ་ཡིན་ནོ་སྙམ་ན། དེ་ཡང་མ་ཤེས་པ་ཡིན་ཏེ། དོན་དམ་དཔྱོད་བྱེད་ཀྱི་རིགས་པས་བསྒྲུབ་བྱ་བསྒྲུབ་པ་དབུ་མའི་རང་ལུགས་སུ་ཁས་ལེན་པ་དང༌། དོན་དམ་པར་བསྒྲུབ་བྱ་སོགས་མེད་པ་རང་ལུགས་སུ་འདོད་པ་ནང་འགལ་བའི་ཕྱིར་རོ། ། འོ་ན།
བདེན་ཡོད་བཀག་པ་དང་བདེན་མེད་བསྒྲུབ་པ་དོན་གཅིག་ལ་འདུ་བ་མིན་ནམ་ཞེ་ན། དེ་ཡང་རྟོག་གེ་ལ་གྲགས་པ་ཡིན་གྱི། འདིར་ནི་མ་ཡིན་ཏེ། གལ་ཏེ་ཡིན་ན་བདེན་པར་ཡོད་པ་མ་ཡིན་པ་ཆོས་ཅན། མ་ཡིན་དགག་ཏུ་ཐལ། དགག་པ་གང་ཞིག དགག་བྱ་བཀག་ཤུལ་དུ་བསྒྲུབ་པར་བྱ་བའི་ཆོས་འཕངས་པའི་ཕྱིར། འདོད་ན་བདེན་མེད་སྒྲུབ་པའི་གཏན་ཚིགས་ཀྱིས་མིན་དགག་བསྒྲུབ་བྱའི་ཆོས་སུ་བྱེད་དོ། ། ཅེས་ཟེར་བ་ནི། ཟླ་བའི་ཞབས་ཀྱིས་ལུགས་མ་ཡིན་ཏེ།
སྤྲོས་པ་གཅིག་བཀག་ཤུལ་དུ་སྤྲོས་པ་གཞན་ཞིག་འཕངས་ན་ཐུག་པ་མེད་པར་ཐལ་བའི་ཕྱིར་རོ། ། འོ་ན། བདེན་ཡོད་དུ་ཞེན་པའི་གཉེན་པོར་རེ་ཤིག་ཐོག་མར་བདེན་མེད་དུ་ཞེན་པར་བྱེད་དགོས་པ་མིན་ནམ་ཞེ་ན། མ་ཡིན་ཏེ། སྨན་ཉིད་དུག་ཏུ་སོང་བའི་དཔེས་བསྟན་པ་གང་ཡིན་པ་དེ་ནི་ཁྱོད་ཀྱི་ཁས་བླང་པ་འདི་ཉིད་ཡིན་པའི་ཕྱིར་རོ། ། འདི་ལ་ཡང་བདེན་པར་ཞེན་པ་ཞེས་བྱ་བའི་དགག་བྱ་སྦྱོར་མོད། རིགས་ངོར་དེར་ཞེན་པ་དང༌། བདེན་པར་ཞེན་པ་གཉིས་ལ་ཁྱད་པར་ཅུང་ཟད་ཀྱང་ཡོད་པ་མ་ཡིན་ནོ། ། དེས་ན་ཞེན་པ་དེའི་གཉེན་པོར་སྟོང་པ་ཉིད་སྟོང་པ་ཉིད་གསུངས་པ་ཡིན་ནོ། ། གཉིས་པ་དགག་བྱའི་ཆོས་ཀྱི་དོན་ལ།
མི་འཐད་པའི་ཆ་དགག་པ་དང༌། འཐད་པའི་ཆ་བཞག་པའོ། ། དང་པོ་ལ་གཞན་དག་ན་རེ། དགག་བྱ་བདེན་གྲུབ་ཀྱི་དོན་སྤྱི་མ་ཤར་ན། བདེན་མེད་ངོས་མི་ཟིན་པ་ཡིན་ཏེ། ཇི་སྐད་དུ། བཏགས་པའི་དངོས་ལ་མ་རེག་པར། ། དེ་ཡི་དངོས་མེད་འཛིན་མ་ཡིན། ། ཞེས་གསུངས་པས་སོ། ། དེ་བས་ན་རང་རྒྱུད་པའི་ལུགས་ལ།
བློ་གནོད་མེད་ལ་སྣང་བའི་དབང་གིས་ཕར་བཞག་པ་ཙམ་མ་ཡིན་པའི་ཡོད་པ་དེ། བདེན་ཚད་དང༌། དེ་ལྟར་ཞེན་པའི་བློ་དེ་བདེན་འཛིན་ལྷན་སྐྱེས་ཡིན་པར་དབུ་མ་སྣང་བ་ལས་གསུངས་སོ། ། ལུགས་དེ་ལ། གང་ཡོད་པ་ཡིན་ན། བློ་གནོད་མེད་ལ་སྣང་བའི་དབང་གིས་ཕར་བཞག་པ་ཡིན་པས་ཁྱབ་བོ། ། ཐལ་འགྱུར་བའི་ལུགས་ལ་ནི། རྟོག་པས་སྒྲོ་བཏགས་པ་ཙམ་མ་ཡིན་པའི་ཡོད་པ་དེ། བདེན་ཚད་དང༌། དེ་ལྟར་ཞེན་པའི་བློ་དེ་བདེན་འཛིན་ལྷན་སྐྱེས་སོ་ཞེས་ཟེར་རོ། །
འདི་མི་རིགས་པ་ལ་གཉིས་ཏེ། ལུགས་དང་པོ་སྤྱིར་མི་རིགས་པ་དང༌། ཕྱི་མ་གཉིས་སོ་སོར་མི་རིགས་པའོ། ། དང་པོ་ནི། གང་ཚད་མས་གྲུབ་པའི་དོན་ཞིག་ངོས་ཟིན་པའི་སྔ་རོལ་དུ། ཚད་མས་མ་གྲུབ་པའི་དོན་ཞིག་ངོ་ཤེས་པ་སྔོན་དུ་འགྲོ་དགོས་སོ་ཞེས་ཟེར་བ་ནི་ཤིན་ཏུ་ཐ་ཆད་པ་ཡིན་ཏེ། དང་པོར་བདེན་གྲུབ་ངོ་ཤེས་པར་བྱེད་མཁན་གྱི་བློ་དེ་ཚད་མ་ཞིག་གམ་ཚད་མ་མིན་པ་ཞིག་ཅེས་རྣམ་པར་བརྟགས་ན་འཇིག་པའི་ཕྱིར་དང༌། དབུ་མའི་གཞུང་ལ་ཐོས་བསམ་གྱི་ཞུགས་ནས་བདེན་མེད་སྒྲུབ་བྱེད་ཀྱི་རིགས་པ་དང་ཚད་མ་ངོ་བོ་བཟང་ཞིང་གྲངས་མང་བར་གསུངས་པ་དེ་དག་ལ། དང་པོ་ཉིད་ནས་མི་འཇུག་པར་ཐོག་མར་བདེན་གྲུབ་ངོས་འཛིན་པའི་ལུང་དང་རིགས་པ་ཚོལ་བ་ནི་ཤིན་ཏུ་སྐལ་བ་ངན་པའི་ཕྱིར་དང༌། དེ་ལྟར་རིགས་སུ་ཆུག་ཀྱང་དགག་བྱ་ངོས་ཟིན་པ་ན་བསྒྲུབ་བྱ་གྲུབ་ཟིན་པར་ཐལ་བའི་ཕྱིར་རོ། །
སྤྱོད་འཇུག་གི་དོན་ནི། དགག་བྱ་བདེན་གྲུབ་ཁེགས་པ་ན་དེ་བཀག་པའི་བདེན་མེད་ཀྱང་ཡོད་པ་མ་ཡིན་ཏེ། བཏགས་པའི་དངོས་པོ་བདེན་གྲུབ་ལ་མ་རེག་པར་ཏེ་རག་མ་ལས་པར་དེ་བཀག་པའི་དངོས་མེད་འཛིན་པར་མི་ནུས་པའི་ཕྱིར། ཞེས་པ་སྟེ། གཞུང་དེ་ཉིད་ཀྱི་འཕྲོས་ལས་ཤེས་སོ། ། གཉིས་པ་ནི། རང་རྒྱུད་པའི་ལུགས་སུ་རློམ་པ་དེ་དགག ཐལ་འགྱུར་བའི་ལུགས་ཡིན་ནོ། ། ཞེས་ཟེར་བ་དེ་མི་འཐད་པའོ། ། དང་པོ་ནི།
ལུང་མེད་པ་དང༌། རིགས་པ་དང་འགལ་བའོ། ། དང་པོ་ནི། ཁྱེད་ཀྱི་ཤེས་བྱེད་དུ་དྲངས་པའི་དངོས་པོ་ཡང་དག་པར་ངོ་བོ་ཉིད་མེད་པ་དག་ལ་ཡང༌། ཞེས་སོགས་དབུ་མ་སྣང་བའི་ལུང་དེ་ནི་ཀུན་རྫོབ་བདེན་པ་འཇོག་བྱེད་ཀྱི་བློ་ཀུན་རྫོབ་པ་ངོས་འཛིན་གྱི་ལུང་ཡིན་ལ། དེ་ལྟར་ཡིན་པ་དེའི་ཚེ་དོན་དམ་པའི་བདེན་པ་ཐམས་ཅད་བདེན་གྲུབ་ཏུ་ཐལ་བར་འགྱུར་ཏེ། བློ་ཀུན་རྫོབ་པ་དེ་ལ་སྣང་བའི་དབང་གིས་བཞག་པ་ཙམ་མ་ཡིན་པའི་ཡོད་པའམ་ཆོས་ཡིན་པའི་ཕྱིར། ཡང་དབུ་མ་སྣང་བའི་ལུང་གི་སྐབས་དེ་ནས་བསྟན་པའི་བློ་དེ་ནི་བདེན་འཛིན་ལ་བྱེད་དགོས་ལ། དེ་ལྟ་ཡིན་པས་དེའི་ཚེ། ཆོས་ཐམས་ཅད་མ་རིག་པ་བདེན་འཛིན་ལ་སྣང་བའི་དབང་གིས་ཕར་བཞག་པ་ཡིན་པར།
ཧ་ཅང་ཐལ་བས་ཁྱེད་ལ་ལུང་མེད་ལ། རིགས་པ་དང་འགལ་བ་ནི། ལོག་པའི་ཀུན་རྫོབ་ཏུ་གྱུར་པའི་ཡོད་པ་ཐམས་ཅད་ཆོས་ཅན། བློ་གནོད་མེད་ལ་སྣང་བའི་དབང་གིས་ཕར་བཞག་པར་ཐལ། ཡོད་པའི་ཕྱིར་རོ། ། ཁྱབ་པ་ཁས་བླངས་ཤིང༌། ཐལ་ཆོས་ལ་ཚད་མའི་བསལ་བ་ཞུགས་སོ། ། ཁས་བླངས་པ་དང་འགལ་བ་ནི། རང་བཞིན་གྱིས་གྲུབ་པ་དང༌། རང་གི་མཚན་ཉིད་ཀྱིས་གྲུབ་པའི་ཆོས་ཇི་སྙེད་པ་ཆོས་ཅན།
དེར་ཐལ། དེའི་ཕྱིར། འདོད་ན། ཡུལ་རང་ངོས་ནས་མ་གྲུབ་པར་ཐལ་ལོ། ། འདིའི་ཁྱབ་པ་ཚད་མས་གྲུབ་ཅིང༌། དམ་བཅའ་དང་ཐལ་ཆོས་ལ་ཁས་བླངས་ཀྱི་བསལ་བ་ཞུགས་སོ། ། གཉིས་པ་ལ། ལུང་མེད་པ་དང༌། རིགས་པས་གནོད་པའོ། ། དང་པོ་ནི།
ཁྱེད་ཀྱིས་ཆོས་ཐམས་ཅད་རྟོག་པས་སྒྲོ་བཏགས་པ་ཡིན་པའི་ཤེས་བྱེད་དུ་དྲངས་པའི་ལུང་དེ་དག་གི་སྐབས་ཀྱི་རྟོག་པ་དེ་དག་ནི། བདེན་འཛིན་ལ་འཆད་དགོས་པ་ཤ་སྟག་དང༌། དེས་རྣམ་པར་བཏགས་པའི་དོན་ཡང་ལས་དང་ཉོན་མོངས་པ་དང༌། དེའི་དབང་གི་འབྲས་བུར་གྱུར་པའི་སྡུག་བསྔལ་གྱི་བདེན་པ་ཇི་སྙེད་པ་བདེན་འཛིན་ལས་བྱུང་བར་སྟོན་པ་འབའ་ཞིག་ཏུ་སྣང་བ་ནི། ལུང་དེ་དང་དེའི་ངོ་བོ་ལ་རྣམ་པར་བརྟགས་པས་ཤེས་ལ། དེ་ལྟ་ཡིན་པ་དེའི་ཚེ། དོན་དམ་པའི་བདེན་པ་དང་ལམ་གྱི་བདེན་པ་ཇི་སྙེད་པ་ཆོས་ཅན། འཇིག་རྟེན་མ་རིག་རྐྱེན་ཅན། ། ཞེས་སོགས་དང༌། རྣམ་རྟོག་མེད་པར་འདོད་ཆགས་ལས། །
ཞེས་སོགས་ཀྱི་སྐབས་ནས་བསྟན་པའི་རྟོག་པ་དེས་སྒྲོ་བཏགས་སུ་ཐལ། ཡོད་པའི་ཕྱིར། འདོད་ན། བདེན་འཛིན་གྱིས་སྒྲོ་བཏགས་སུ་ཐལ་ལོ། ། སྔ་མའི་ཁྱབ་པ་ཁས་བླངས་ཤིང༌། ཕྱི་མའི་ཐལ་ཆོས་ལ་ཚད་མའི་བསལ་བ་ཞུགས་པས་ཁྱེད་ལ་ལུང་མེད་དོ། ། གཉིས་པ་ནི། སྤྲོས་བྲལ་ཆོས་ཅན། བདེན་གྲུབ་ཏུ་ཐལ། རྟོག་པས་སྒྲོ་བཏགས་པ་མ་ཡིན་པར་ཡོད་པའི་ཕྱིར།
མ་གྲུབ་ན། སྤྲོས་བཅས་སུ་ཐལ་ལོ། ། ཁས་བླངས་པ་དང་འགལ་བ་ནི། བདེན་པའི་གཅིག་དང་དུ་མ་གང་རུང་དུ་གྲུབ་པ་དང་མཐའ་བཞིའི་སྐྱེ་བ་སོགས་གང་རུང་དུ་ཞེན་པའི་བློ་ཆོས་ཅན། བདེན་འཛིན་ལྷན་སྐྱེས་སུ་ཐལ། ཡུལ་རང་ངོས་ནས་གྲུབ་པར་ཞེན་པའི་བློ་ཡིན་པའི་ཕྱིར་ཏེ། བདེན་འཛིན་ཡིན་པའི་ཕྱིར། གསུམ་ཆར་ཁས་བླངས་སོ། ། འདིར་ཉེ་བར་མཁོ་བའི་དོན་གཞན་ཞིག་བརྗོད་པ་ནི། བདེན་འཛིན་ལྷན་སྐྱེས་ཀྱིས་བདེན་པར་བཟུང་ངོ་ཞེས་པ་དང༌།
གང་ཟག་གི་བདག་འཛིན་ལྷན་སྐྱེས་ཀྱིས་བདག་ཏུ་བཟུང་བ་ཡིན་ནོ་ཞེས་བྱ་བ་འདི་ནི་རང་གཞན་ཐམས་ཅད་ལ་རླུང་ལྟར་གྲགས་པས། རང་གིས་ཀྱང་ཐ་སྙད་སྦྱར་བདེ་བའི་དབང་དུ་བྱས་ནས་ཡང་ཡང་འཆད་མོད། སྒྲ་ཇི་བཞིན་པ་འདི་ནི་ཟླ་བའི་ཞབས་ཀྱི་དགོངས་པ་མིན་ཏེ། བདག་དང་བདེན་པ་ཞེས་བྱ་བ་ནི་རིགས་པས་དཔྱད་པ་བྱས་པའི་རྣམ་གཞག་ཡིན་ལ། འཇིག་རྟེན་པའི་བློ་ལྷན་སྐྱེས་ཀྱིས་དེ་ལྟར་མི་དཔྱོད་པའི་ཕྱིར། དཔེར་ན་རང་གི་མཚན་ཉིད་ཀྱིས་གྲུབ་པ་ཞེས་བྱ་བ་འཇིག་རྟེན་པའི་བློ་ལྷན་སྐྱེས་ལ་མ་གྲགས་པ་བཞིན་ནོ། ། དེ་སྐད་དུ་ཡང༌། གལ་ཏེ་རང་གི་མཚན་ཉིད་རྟེན་གྱུར་ན། ། ཞེས་སོགས་ཕྱོགས་སྔ་མར་བཞག་ནས། ཐ་སྙད་བདེན་ལ་རྣམ་པར་དཔྱད་མི་བྱ། །
ཞེས་གསུངས་པས་སོ། ། འོ་ན་དེའི་འཛིན་སྟངས་ལ་ཅི་ཞིག་ཡོད་ཅེ་ན། གཉིས་པ་རང་གི་ལུགས་ལ། དགག་བྱ་ལ་གཉིས། ཆེད་དུ་བྱ་བའི་དགག་བྱ་ནི། བདེན་པར་འཛིན་པའི་བློ་ཀུན་བཏགས་དང་ལྷན་ཅིག་སྐྱེས་པ་ཐམས་ཅད་དོ། ། དངོས་ཀྱི་དགག་བྱ་ནི་མྱུ་གུ་བདེན་པར་གྲུབ་པའོ། ། འདི་ཇི་ལྟར་ཤེས་པར་བྱ་ཅེ་ན། འདོགས་སོ་ཞེས་པ་བཤད་པའི་གཞི། དོན་གང་ཞིག་ན།
ཆོས་ཀྱི་བདག་ཅེས་བྱ་བའི་ཐ་སྙད་དེའོ། ། བྱ་བ་གང་ལ་ན། ཤེས་པར་བྱ་བའི་ཆོས་ཐམས་ཅད་ལའོ། ། བྱེད་པ་པོ་གང་གིས་ན། བདེན་པར་འཛིན་པའི་བློས་སོ། ། དགོས་པ་ཅིའི་ཕྱིར་དུ་ན། ལྷན་སྐྱེས་ཀྱིས་ནི་དགོས་པ་མ་མཐོང་བར་སྒྲོ་འདོགས་ལ། ཀུན་བཏགས་ཀྱིས་ནི་རང་རང་གི་གྲུབ་པའི་མཐས་བཞག་པའི་དོན་དེ་དང་དེ་གྲུབ་པར་བྱ་བའི་ཕྱིར་དུའོ། ། རྒྱུ་མཚན་གང་ལས་ན་ཐོག་མ་མེད་པ་ནས་འཁྲུལ་པའི་བག་ཆགས་གོམས་པ་ལས་སོ། ། ཚུལ་ཇི་ལྟར་དུ་ན།
འདི་ནི་ཕྱི་རོལ་དུ་ནི་དོན་ནོ། ། འདི་ནི་ནང་གི་ཤེས་པའོ། ། འདི་ནི་ཤིང་རྟའི་ཡན་ལག་གོ ། ཅེས་བྱ་བའི་ཚུལ་གྱིས་སོ། ། གང་ལ་གནས་ན། ཇི་སྲིད་བདེན་འཛིན་གྱི་ས་བོན་དང་མ་བྲལ་བ་དེ་སྲིད་དུ་ཤེས་བྱ་ཐམས་ཅད་ལ་གནས་སོ། ། ཞེས་རྣམ་དབྱེ་བདུན་དང་སྦྱར་ན། ངོས་ཟིན་པར་འགྱུར་རོ། ། ཡང་ན་ནི། མྱུ་གུ་བདེན་མེད་དུ་སྒྲུབ་པའི་དངོས་ཀྱི་བསྒྲུབ་བྱ་དེའི་འགལ་བ་མི་མཐུན་ཕྱོགས་སོ། །
འོ་ན་བསྒྲུབ་བྱ་མྱུ་གུ་བདེན་མེད་དེའི་དོན་གང་ཞེ་ན། མྱུ་གུ་བདེན་པའི་གཅིག་དང་དུ་མ་གང་དུ་ཡང་མ་གྲུབ་པ་དེའོ། ། ཞེས་བཤད་ན་དགག་བྱ་བདེན་ཚད་ངོས་ཟིན་པར་འགྱུར་གྱི། དེ་ལས་གཞན་དུ་འཆད་པ་ནི་ངལ་བ་དོན་མེད་པ་ཁོ་ནའོ། ། གཉིས་པ་ཚུལ་སྒྲུབ་པ་ལ། ཐལ་བ་པའི་ལུགས་རྒྱས་པར་ནི་འོག་ནས་འཆད་ཅིང༌། འདིར་ནི་བདེན་པའི་གཅིག་དང་དུ་མ་གང་རུང་ལ་འགལ་བ་བརྗོད་པའི་ཐལ་འགྱུར་འཕངས་ནས། གཞན་གྱི་ལོག་རྟོག་བཟློག་པ་ཙམ་ལ་ཕྱོགས་ཆོས་སྒྲུབ་པ་ཞེས་བྱ་བའི་ཐ་སྙད་འདོགས་ཀྱི། དེ་དེར་སྒྲུབ་པའི་གཏན་ཚིགས་འགོད་པར་མི་མཛད་དོ། ། འོ་ན་ཐལ་འགྱུར་གྱི་རིགས་པ་གང་ཞེ་ན།
ཇི་སྐད་དུ། ཐོག་མ་དབུས་དང་ཐ་མ་ཡང༌། ། སྐད་ཅིག་བཞིན་དུ་བསམ་བྱས་ན། ། སྐད་ཅིག་གསུམ་གྱི་བདག་ཉིད་ཕྱིར། ། འཇིག་རྟེན་སྐད་ཅིག་ལ་མི་གནས། ། ཞེས་རིན་ཆེན་ཕྲེང་བར་གསུངས་པ་ཙམ་ཞིག་ལས་མ་བཏོགས་པར། གཞན་ནི། ཐལ་འགྱུར་བའི་གཞུང་ན་མེད་དོ། ། གཉིས་པ་རང་རྒྱུད་པའི་ལུགས་ལ། གཅིག་བྲལ་སྒྲུབ་པ་དང༌།
དུ་བྲལ་སྒྲུབ་པའོ། ། དང་པོ་ལ། ཕྱི་རོལ་གྱི་དོན་ལ་དང༌། ཤེས་པ་ལ་སྒྲུབ་པའོ། ། དང་པོ་ལ། རགས་པ་ལ་དང༌། རྡུལ་ཕྲ་རབ་ལ་གཅིག་བྲལ་སྒྲུབ་པའོ། ། དང་པོ་ནི། ཕྱོགས་སྔ་མ་རིགས་པ་ཅན་པའི་འདོད་པ་སྟེ། ལག་སོགས་གཡོ་ན།
ཅེས་སོགས། མདོ་སྡེ་པའི་རིགས་པས་འགོག་པ་ཡིན་ནོ། ། གཉིས་པ་ནི། ཉན་ཐོས་སྡེ་པའི་འདོད་པ་སྟེ། དྲུག་གིས་གཅིག་ཆར་སྦྱར་བ་ན། ། ཞེས་སོགས་རྣལ་འབྱོར་སྤྱོད་པའི་རིགས་པས་འགོག་ལ། དབུ་མ་རྒྱན་དུ་འབྱུང་བ་ཡང་རིགས་པ་འདི་ལས་མ་འདས་སོ། ། གཉིས་པ་ལ། བློ་རྣམ་བཅས་དང༌། རྣམ་མེད་ལ་གཅིག་བྲལ་གྲུབ་པའོ། །
དང་པོའི་ཕྱོགས་སྔ་མ་ནི་སེམས་ཙམ་རྣམ་བདེན་པ་སྟེ། དེའི་འདོད་པ་ནི་ཇི་སྐད་དུ། དེ་ལྟ་མིན་ན་སྣ་ཚོགས་ཀྱི། ། ཅེས་སོགས་རྣམ་རྫུན་པའི་རིགས་པས་བཀག་པ་ཡིན་ནོ། ། གཉིས་པ་ལ། ཕྱོགས་སྔ་མ་ནི་རྣམ་རྫུན་པ་སྟེ། འདོད་པ་དེ་ནི་ཇི་སྐད་དུ། ཐོག་མ་དབུས་དང༌། ཞེས་སོགས་དབུ་མ་པའི་ཐུན་མོང་མིན་པའི་རིགས་པས་འགོག་པར་མཛད་དོ། ། དེ་ལྟར་ན།
རགས་རྒྱུན་བདེན་པ་པ་འགོག་བྱེད་ཀྱི་རིགས་པ་ནི་རང་སྡེ་དངོས་པོར་སྨྲ་བ་དང་ཐུན་མོང་བར་སྣང་ངོ༌། ། གཉིས་པ་ཁྱབ་པ་སྒྲུབ་པ་ལ། ལྡོག་ཁྱབ་ནི། ཡོད་པ་ལ་གཅིག་དང་དུ་བྲལ་འགོག་ཀྱི་རིགས་པས་འགྲུབ་ལ། རྗེས་ཁྱབ་ནི། བདེན་པའི་གཅིག་དང་དུ་བྲལ་ལ། བདེན་མེད་ཀྱིས་ཁྱབ་པ་དཔེ་གཟུགས་བརྙན་གྱི་སྟེང་དུ་ཚད་མས་ངེས་པར་བྱེད་དོ། ། ཚད་མ་ཡང་གང་ཞེ་ན། བྱད་བཞིན་གྱི་གཟུགས་བརྙན་བྱད་བཞིན་དངོས་སུ་མི་བདེན་པ་ནི་ཐ་མལ་པའི་མངོན་སུམ་གྱིས་ཀྱང་འགྲུབ་ལ། རང་གི་ངོ་བོས་མི་བདེན་པར་ནི་རྗེས་སུ་དཔག་པས་ངེས་པར་བྱེད་དེ།
འདི་ལྟར་བྱད་བཞིན་གྱི་གཟུགས་བརྙན་ཆོས་ཅན། རང་བཞིན་གྱིས་མེད་དེ། ཤེས་པར་ཡང་མེད་དོན་དུ་ཡང་མེད་པའི་ཕྱིར། དང་པོར་མེད་དེ། ཕྱི་རོལ་གྱི་དོན་དུ་སྣང་བའི་ཕྱིར། དོན་དུ་མེད་དེ། མེ་ལོང་གི་དོན་དུ་ཡང་མེད། དེ་ལས་རྫས་གཞན་པའི་དོན་དུ་ཡང་མེད་པའི་ཕྱིར། ཞེས་པའི་རིགས་པ་ལ་བརྟེན་ནས་སོ། ། འདི་ལ་གངས་ཅན་གྱི་དབུ་མ་པར་རློམ་པ་གཞན་དག་ན་རེ།
དེ་སྐབས་ཀྱི་ཕྱིར་རྒོལ་ཆོས་ཅན། དབུ་མའི་ལྟ་བ་རང་རྒྱུད་ལ་སྐྱེས་པར་ཐལ། ཚད་མས་གྲུབ་པའི་ཆོས་གཅིག་བདེན་མེད་དུ་རྟོགས་པའི་ཕྱིར། ཞེས་སུན་འབྱིན་བརྗོད་ནས་དཔེ་གཟུགས་བརྙན་ནི། རྟགས་དེའི་ཆ་མཐུན་གྱི་དཔེ་ཙམ་ཡིན་གྱི་མཐུན་དཔེ་དངོས་མིན་ནོ། ། ཞེས་ཟེར་བ་དེ་ནི་རིགས་པ་མིན་ཏེ། རིགས་པས་གནོད་པ་དང་ཁས་བླངས་ནང་འགལ་བའི་ཕྱིར་རོ། ། དང་པོ་ནི། མདོ་སྡེ་པ་ཆོས་ཅན། དབུ་མའི་ལྟ་བ་རང་རྒྱུད་ལ་སྐྱེས་པར་ཐལ།
རགས་པ་ཡན་ལག་ཅན་བདེན་མེད་དུ་ཚད་མས་རྟོགས་པའི་ཕྱིར་ཏེ། གཅིག་ཏུ་ཡང་མི་བདེན་དུ་མར་ཡང་མི་བདེན་པར་རྟོགས་པའི་ཕྱིར། ཚད་མ་གང་ལས་རྟོགས་ཞེས་ན། གཅིག་ཏུ་མི་བདེན་པ་ནི། ལག་སོགས་གཡོ་ན་ཞེས་སོགས་ཀྱི་རིགས་པས་རྟོགས་ལ། དུ་མར་མི་བདེན་པ་ནི། དབང་ཡུལ་དེ་ཕྱིར་རྡུལ་ཕྲན་མིན། ། ཞེས་པའི་རིགས་པ་ལ་བརྟེན་པའི་ཚད་མས་སོ། ། དོན་དེ་ལ་དགོངས་ནས། བུམ་སོགས་འདི་དག་དེ་ཉིད་དུ་མེད་ཅིང༌། །
ཞེས་གསུངས་པ་ཡིན་ནོ། ། རགས་པ་བདེན་མེད་སྒྲུབ་བྱེད་ཀྱི་རིགས་པ་དབུ་མ་པ་ལའང་འདི་ལས་ཞིབ་པ་གཞན་མེད་དོ། ། ཡང་སེམས་ཙམ་རྣམ་བདེན་རྫུན་གཉིས་ཆོས་ཅན། དེར་ཐལ། ཕྱི་རོལ་གྱི་དོན་དང༌། གཟུང་རྣམ་སྤྱིར་ཚད་མས་གྲུབ་པ་གང་ཞིག རིམ་པ་བཞིན་དེ་གཉིས་ཀྱིས་བདེན་མེད་དུ་རྟོགས་པའི་ཕྱིར། རྟགས་དང་པོ་ཁྱེད་ཀྱིས་ཁས་བླངས། གཉིས་པ་གྲུབ་སྟེ། ཕྱི་དོན་བདེན་མེད་དུ་སྒྲུབ་བྱེད་ཀྱི་རིགས་པ་དང༌།
དེ་ལ་བརྟེན་པའི་ཚད་མ་རྣམ་བདེན་པ་ལ་ཡོད་པ་ལས་ལྷག་པ་ཞིག ངོ་བོ་ཉིད་མེད་པར་སྨྲ་བ་ལ་མེད་པའི་ཕྱིར་དང༌། གཟུང་རྣམ་བདེན་མེད་དུ་སྒྲུབ་བྱེད་ཀྱི་རིགས་པ་དང༌། དེ་ལ་བརྟེན་པའི་ཚད་མ་རྣམ་རྫུན་པ་ལ་ཡོད་པ་ལས་ལྷག་པ་ཞིག ངོ་བོ་ཉིད་མེད་པར་སྨྲ་བ་ལ་མེད་པའི་ཕྱིར། དེ་བས་ན་དབུ་མ་པས་ནི་རྣམ་རྫུན་པའི་ངོར་གཉིས་མེད་ཀྱི་ཤེས་པ་རང་རིག་རང་གསལ་ཁོ་ན་དང་འགྱུར་མེད་ཡོངས་གྲུབ་ཁོ་ན་བདེན་མེད་དུ་སྒྲུབ་པ་ལས་ལྷག་པའི་འབད་རྩོལ་ཅུང་ཟད་ཀྱང་དགོས་པ་ཡིན་ནོ། ། དོན་འདི་ནི་བདག་ཉིད་ཆེན་པོ་ཀླུ་སྒྲུབ་ཀྱིས་བྱང་ཆུབ་སེམས་འགྲེལ་དང༌། བཙུན་པ་རྟ་དབྱངས་ཀྱི་བྱང་ཆུབ་ཀྱི་སེམས་སྒོམ་པའི་རིམ་པ་ལས་གསལ་བས་དེར་བལྟ་བར་བྱ་ཞིང༌། སློབ་དཔོན་སེང་གེ་བཟང་པོས་ཀྱང༌། རྣལ་འབྱོར་ས་བཞིའི་རིམ་པ་བཤད་པ་ལས་ཤེས་སོ། །
གཉིས་པ་ཁས་བླངས་ནང་འགལ་བ་ནི། དེ་སྐབས་ཀྱི་ཕྱི་རྒོལ་དེ་ཆོས་ཅན། དབུ་མའི་ལྟ་བ་རང་རྒྱུད་ལ་སྐྱེས་པར་ཐལ། ཚད་མས་གྲུབ་པའི་ཆོས་གཅིག་བདེན་མེད་དུ་རྟོགས་པའི་ཕྱིར། བདེན་པའི་གཅིག་དང་དུ་བྲལ་དེ་བདེན་མེད་དུ་རྟོགས་པའི་ཕྱིར་ཏེ། དེའི་རྟགས་ཀྱིས་དེ་ལྟར་སྒྲུབ་པའི་རྟགས་མཐུན་ཕྱོགས་ཁོ་ན་ལ་ཡོད་པར་ཚད་མས་ངེས་པའི་ཕྱིར། ཞེས་བྱ་བ་འདི་ནི་ཁྱོད་ཀྱིས་བཟློག་པར་མི་ནུས་སོ། ། གསུམ་པ་རྗེས་དཔག་སྐྱེས་ཚུལ་ནི། དེ་ལྟར་ཚུལ་གསུམ་རྒོལ་བའི་ཚད་མས་ཤེས་ཟིན་པའི་འོག་རོལ་ཏུ། གཏན་ཚིགས་ཀྱི་ངག་འདི་ལྟར་འགོད་དེ།
གང་རིགས་ངོར་གཅིག་དང་དུ་མ་དང་བྲལ་ན་རང་བཞིན་གྱིས་མེད་པས་ཁྱབ། དཔེར་ན་གཟུགས་བརྙན་བཞིན། མྱུ་གུ་ཡང་དེ་དང་བྲལ་བས་དེར་མེད་དོ་ཅེས་བྱ་བའི་བསྒྲུབ་པའི་ངག་བཀོད་པས་ཚུལ་གསུམ་རྒོལ་བའི་དྲན་ལམ་དུ་འཕངས་ཏེ། རིགས་ཤེས་རྗེས་དཔག་སྐྱེ་བའི་ཚུལ་ལ་ཐལ་རང་གཉིས་ཀ་ཁྱད་པར་མེད་དོ། ། འོན་ཀྱང་རྟེན་གཏན་ཚིགས་དེ་རང་རྒྱུད་དང་གཞན་གྲགས་སུ་འདོད་པ་ནི་ཁྱད་པར་རོ། ། འོ་ན། རིག་ཤེས་རྗེས་དཔག་དེའི་འཛིན་སྟངས་དང་གཞལ་བྱ་ཇི་ལྟ་བུ་ཅེ་ན། རྗེས་དཔག་གི་འཛིན་སྟངས་ནི་མྱུ་གུ་བདེན་མེད་དུ་ཞེན་པའི་རྣམ་པ་ཅན་ནོ། ། དེའི་གཞལ་བྱ་ནི་མྱུ་གུ་བདེན་པར་མེད་པ་དེ་ཉིད་དོ། ། རིགས་ཤེས་ཀྱི་འཛིན་སྟངས་ནི།
བདེན་པ་བཀག་ཙམ་མ་གཏོགས་གང་དུ་ཡང་ཞེན་པ་མེད་པའི་རྣམ་པ་ཅན་ནོ། ། དེའི་གཞལ་བྱ་ནི་མེད་དགག་རྣམ་མེད་རྟོག་པའི་བཟུང་བྱར་མ་གྲུབ་པ་ཞིག་ལ་ཤེས་པ་དང་བརྗོད་པ་གཞན་གྱིས་སྤྲོས་བྲལ་ཞེས་ཐ་སྙད་དུ་བྱས་པ་དེའོ། ། དེ་ལ་འདི་སྙམ་དུ། མྱུ་གུ་བདེན་པར་མེད་པ་དེ་ཆོས་ཅན། དོན་དམ་པའི་བདེན་པ་ཡིན་པར་ཐལ། མྱུ་གུ་བདེན་མེད་དུ་རྟོགས་པའི་རྗེས་དཔག་གི་འཛིན་སྟངས་ཀྱི་བཟུང་བྱ་ཡིན་པའི་ཕྱིར་སྙམ་ན། རྣམ་གྲངས་པའི་དོན་དམ་བདེན་པར་ཐལ་བ་ནི་འདོད་ལ། རྟོག་པའི་བཟུང་བྱ་ཡིན་པའི་རྟགས་ཀྱིས་རྣམ་གྲངས་པ་མ་ཡིན་པའི་དོན་དམ་བདེན་པར་ཐལ་བ་ནི་འགལ་ལོ་ཞེས་བཤད་ཟིན་ཏོ། ། དེ་ལྟར་ན་ཡང་སྤྲོས་བྲལ་ཆོས་ཅན། དོན་དམ་པའི་བདེན་པར་ཐལ།
རིགས་ཤེས་ཀྱི་བཟུང་བྱ་ཡིན་པའི་ཕྱིར་ཞེ་ན། གང་རིགས་ཤེས་ཀྱི་བཟུང་བྱ་ཡིན་ན་ཚིག་ཏུ་བརྗོད་པར་མི་ནུས་དགོས་པ་ལས་འདི་ཚིག་ཏུ་བརྗོད་པའི་ཕྱིར་གཏན་ཚིགས་མ་གྲུབ་ལ། མཐུན་པའི་དོན་དམ་དུ་ཐལ་བ་ནི་འདོད་པའང་ཡིན་ནོ། ། དེ་ལྟར་གཏན་ཚིགས་དེ་ལ་བརྟེན་པའི་རིགས་ཤེས་དང་རྗེས་དཔག་རྫས་དབྱེར་མེད་ཡིན་ཀྱང༌། གང་ལ་རིགས་ཤེས་སུ་སོང་ས་དེ་ལ་རྗེས་དཔག་ཏུ་མ་སོང༌། ཡང་དེར་སོང་ས་དེ་ལ་ཅིག་ཤོས་སུ་མ་སོང་བ་ཡིན་ཏེ། དཔེར་ན། སྒྲ་མི་རྟག་རྟོགས་ཀྱི་རྗེས་དཔག་དེ། མངོན་སུམ་དང་རྗེས་དཔག་ཏུ་སོང་སའི་ཡུལ་ཐད་པ་བཞིན་ནོ། ། ཞེས་བྱ་བ་འདི་ནི་སློབ་དཔོན་རྨ་བྱ་བྱང་ཆུབ་བརྩོན་འགྲུས་ཀྱི་ལེགས་པར་བཤད་པའོ། །
དེ་ལྟར་བཤད་པ་ན། དོན་འདི་འབྱུང་སྟེ། རློམ་ཚོད་ཀྱི་བསྒྲུབ་བྱ་ནི། མྱུ་གུ་བདེན་པར་མེད་པ་ཞེས་བྱ་བར་སྒྲས་བརྗོད་ཅིང༌། བློས་ཞེན་པ་དགག་བྱ་བདེན་གྲུབ་བཀག་ཤུལ་དུ་འཕངས་པའི་མིན་པར་དགག་པ་དེ་ཉིད་ཡིན་ལ། སོང་ཚོད་ནི་བདེན་གྲུབ་བཀག་ཤུལ་དུ་བདེན་མེད་ཙམ་ཡང་མ་འཕངས་པའི་མེད་པར་དགག་པ་དེ་ཉིད་ཡིན་ནོ། ། དེ་ལྟར་གྲུབ་པ་ན། དཔལ་གངས་པ་ཤེའུ་ལ་སོགས་པ་རིགས་ཤེས་ཀྱི་གཞལ་བྱ་དང༌། རྟགས་ཀྱི་བསྒྲུབ་བྱ་ནི་མཐུན་པའི་དོན་དམ་དང༌། རྣམ་གྲངས་པའི་དོན་དམ་ཞེས་བྱ་བ་སྤྲོས་པའི་མཚན་མ་དང་བཅས་པ་དེ་ཁོ་ན་ཡིན་ལ།
དོན་དམ་པའི་བདེན་པ་དངོས་ནི་སྤྲོས་པ་ཐམས་ཅད་དང་བྲལ་བའི་ཕྱིར་དེ་དང་དེའི་གཞལ་བྱར་མི་རུང་ངོ༌། ། ཞེས་བྱ་བ་དེ་ཡང་སོ་སོར་ཕྱེད་དགོས་པ་ཡིན་ཏེ། མཚན་མའི་སྤྲོས་པ་གོམས་པར་བྱས་པས་སྤྲོས་བྲལ་མངོན་སུམ་དུ་མཐོང་བ་མི་རིགས་པའི་ཕྱིར་རོ། ། གཉིས་པ་རྡོ་རྗེ་གཟེགས་མའི་གཏན་ཚིགས་ལ། གཏན་ཚིགས་འགོད། ཚུལ་སྒྲུབ། རྗེས་དཔག་སྐྱེ་བའི་ཚུལ་ལོ། ། དང་པོ་ནི། མྱུ་གུ་ཆོས་ཅན། རང་བཞིན་གྱིས་སྐྱེ་བ་མེད་དེ།
མཐའ་བཞི་པོ་གང་རུང་གི་སྐྱེ་བ་དང་བྲལ་བའི་ཕྱིར། སྦལ་པའི་རལ་པ་བཞིན་ནོ། ། གཉིས་པ་ལ། རྒྱུ་མེད་དུ་སྐྱེ་བ་ནི། རྒྱང་འཕེན་གྱི་འདོད་པ་སྟེ། དེ་འགོག་བྱེད་ཀྱི་རིགས་པ་ནི། རྒྱུ་མེད་གཞན་ལ་མི་ལྟོས་ཕྱིར། ། ཞེས་སོགས་མདོ་སྡེ་པའི་གཞུང་ན་ཡང་ཡོད་དོ། ། བདག་ལས་སྐྱེ་བ་ནི་གྲངས་ཅན་གྱི་འདོད་པ་སྟེ། དེ་འགོག་བྱེད་ཀྱི་རིགས་པ་ནི་བྱེ་མདོ་གཉིས་ཀའི་གཞུང་ན་ཡོད་དོ། །
གཉིས་ཀ་ལས་སྐྱེ་བ་ནི་གཅེར་བུ་པའི་འདོད་པ་སྟེ། དེ་འགོག་བྱེད་ཀྱི་རིགས་པ་ནི། ཇི་སྐད་དུ། ཐམས་ཅད་གཉིས་ཀའི་ངོ་བོ་ཉིད། ། ཅེས་སོགས་དངོས་པོར་སྨྲ་བའི་གཞུང་ན་ཤིན་ཏུ་གསལ་ལོ། ། གཞན་ལས་སྐྱེ་བ་ནི། སེམས་ཙམ་པ་མན་ཆད་དངོས་པོར་སྨྲ་བ་ཐམས་ཅད་ཀྱི་འདོད་པ་སྟེ། འདི་འགོག་བྱེད་ཀྱི་རིགས་པ་ནི། བདག་ཉིད་ཆེན་པོ་ཀླུ་སྒྲུབ་རྗེས་འབྲང་དང་བཅས་པའི་ལུགས་སོ། ། དེ་ཡང་སློབ་དཔོན་གྱིས་བསྟན་བཅོས་བརྩོམ་པའི་ཐོག་མར།
བདག་ལས་མ་ཡིན། ཞེས་ཤླཽ་ཀ་ཅིག་གསུངས་སོ། ། འདིའི་དོན་འཆད་པ་ལ་མཁས་པ་ཆེན་པོ་བྷ་བྱ་ཀཱ་ར་ནི། རྩ་བའི་གཏན་ཚིགས་བཀོད་ནས་ཕྱོགས་ཆོས་སྒྲུབ་བྱེད་དུ་རང་རྒྱུད་ཀྱི་གཏན་ཚིགས་བཞི་འགོད་པར་མཛད་དོ། ། བསྙེངས་བྲལ་ཟླ་བའི་ཞབས་ཀྱིས་ནི། མཐའ་བཞིའི་སྐྱེ་བ་བཀག་ཙམ་ལ་དམ་བཅའི་མིང་གིས་བཏགས་ནས། དེའི་ལོག་ཕྱོགས་ལ་འགལ་བ་བརྗོད་པའི་ཐལ་འགྱུར་དང༌། རྒྱུ་མཚན་མཚུངས་པའི་མགོ་སྙོམས་ཀྱི་སྒོ་ནས་གནོད་པ་སྟོན་པར་མཛད་ཀྱི་རྩ་བའི་གཏན་ཚིགས་འགོད་པར་མི་མཛད་ཅིང༌། ཕྱོགས་ཆོས་རང་ལུགས་ཀྱི་ཚད་མས་གྲུབ་པའི་གཏན་ཚིགས་ཀྱིས་བསྒྲུབ་པར་མི་མཛད་དོ། ། འདི་ཙམ་ལ་བརྟེན་ནས་ཐལ་རང་གཉིས་སུ་གྱེས་པ་ཡིན་གྱི།
གཉིས་པོའི་ལྟ་བ་ལ་བཟང་ངན་གྱི་ཁྱད་པར་ཡོད་པ་ནི་མིན་ཏེ། གཉིས་ཀས་ཀྱང་སྤྲོས་པའི་ཚོགས་མ་ལུས་པ་བཀག་པའི་སྤྲོས་བྲལ་ཁས་ལེན་ལ། དེ་གཉིས་ཀྱི་སྤྲོས་པ་འགོག་པའི་ཚུལ་ལ་བཟང་ངན་གྱི་ཁྱད་པར་ཀུན་མཁྱེན་གྱིས་ཀྱང་མ་གཟིགས་པའི་ཕྱིར་རོ། ། ཅི་སྟེ་རང་རྒྱུད་པའི་ལྟ་བ་ལ་སྤྲོས་པའི་ལྷག་མ་ཅུང་ཟད་ལུས་སོ་སྙམ་ན། མ་ཡིན་ཏེ། སྤྲོས་བྲལ་སྟོན་པའི་ཚུལ་ལ་ཟླ་བའི་ཞབས་ཀྱི་གཞུང་ལས་ཀྱང༌། རང་རྒྱུད་པའི་གཞུང་ཤིན་ཏུ་གསལ་བའི་ཕྱིར། ཇི་ལྟར་ཞེ་ན། དབུ་མའི་རྒྱན་ལས། དམ་པའི་དོན་དང་མཐུན་པའི་ཕྱིར། །
འདི་ནི་དམ་པའི་དོན་ཞེས་བྱ། ། ཡང་དག་ཏུ་ན་སྤྲོས་པ་ཡིས། ། ཚོགས་རྣམས་ཀུན་ལས་དེ་གྲོལ་ཡིན། ། སྐྱེ་བ་ལ་སོགས་མེད་པའི་ཕྱིར། ། སྐྱེ་བ་མེད་ལ་སོགས་མི་སྲིད། ། ཅེས་དང༌། ཡུལ་མེད་པ་ལ་དགག་པའི་སྒྲ། ། སྦྱོར་བ་སྲིད་པ་ཡོད་མ་ཡིན། ། ཞེས་དང༌། བདེན་གཉིས་ལས།
སྐྱེ་བ་ལ་སོགས་བཀག་པ་ཡང༌། ། ཡང་དག་པ་དང་མཐུན་ཕྱིར་འདོད། ། དགག་བྱ་ཡོད་པ་མ་ཡིན་པས། ། ཡང་དག་ཏུ་ན་བཀག་མེད་གསལ། ། བཏགས་པའི་རང་གི་ངོ་བོ་ཡི། ། བཀག་པ་བཏགས་མིན་ཇི་ལྟར་འགྱུར། ། དེ་བས་འདི་ནི་ཀུན་རྫོབ་སྟེ། ། ཡང་དག་དོན་ཡིན་ཡང་དག་མིན། ། ཡང་དག་ཉིད་དུ་གཉིས་མེད་དེ། ། དེ་ནི་སྤྲོས་པ་མེད་པ་ཡིན། །
འཇམ་དཔལ་གྱིས་ནི་ཡང་དག་དྲིས། ། རྒྱལ་བའི་སྲས་པོ་མི་གསུང་བཞུགས། ། ཅེས་སོགས་རྒྱ་ཆེར་གསུངས་པ་ཡིན་ནོ། ། རྣལ་འབྱོར་སྤྱོད་པའི་གཞུང་དུ་སྤྲོས་པ་དང་བྲལ་བ་ཞེས་གསུངས་པ་ནི། གཟུང་འཛིན་གཉིས་ཀྱིས་སྟོང་པར་རྟོགས་པའི་ཡེ་ཤེས་དེའི་ངོར་སྤྲོས་བྲལ་མཚན་ཉིད་པ་ཡིན་མོད། སྤྱིར་སྤྲོས་པའི་ལྷག་མ་མ་ལུས་པའི་ཕྱིར་ཁྱབ་པའི་སྤྲོས་བྲལ་མ་ཡིན་ནོ། ། དེས་ན་ཐལ་རང་གི་ཁྱད་པར་ནི་འདི་ཡིན་ཏེ། གཞིའི་དུས་སུ་ཀུན་རྫོབ་ཀྱི་རྣམ་གཞག་གྲུབ་མཐའ་སྨྲ་བ་དང་སྒོ་བསྟུན་ནས་འཇོག་པ་དང༌། འཇིག་རྟེན་གྲགས་པ་དང་བསྟུན་པའོ། ། དོན་དམ་པའི་བདེན་པ་རྣམ་པར་འཇོག་པ་ན།
ཆོས་ཅན་ཀུན་རྫོབ་པ་ཁས་ལེན་པ་དང་མི་ལེན་པའོ། ། དེ་ནི་ཡུལ་གྱི་འཇོག་ཚུལ་ལོ། ། ཡུན་གྱི་འཇོག་ཚུལ་ནི། ཐ་སྙད་ཀྱི་བདེན་པ་ལ་མི་བསླུ་བའི་ཚད་མ་ཁས་ལེན་པ་དང་མི་ལེན་པའོ། ། དེ་སྐད་དུ་ཡང་ཆོས་ཀྱི་རྗེས། དབུ་ཚད་གཉིས་ཀྱི་ཁྱད་པར་ནི། ། ཐ་སྙད་དུ་ཡང་མི་བསླུ་བ། ། འདོད་པ་ཚད་མའི་ལུགས་ཡིན་ཏེ། ། རང་རྒྱུད་ཕལ་ཆེར་དེ་དང་མཐུན། ། ཞེས་གསུངས་སོ། །
ཀུན་རྫོབ་ཀྱི་རྣམ་གཞག་གྲུབ་མཐའ་སྨྲ་བ་དང་སྒོ་བསྟུན་ཀྱང༌། འཇིག་རྟེན་གྱི་ཀུན་རྫོབ་བདེན་པ་རྣམས་གྲུབ་མཐའ་སྨྲ་བའི་རིགས་པས་དཔྱད་ནས་ཁས་ལེན་པ་ནི་མ་ཡིན་ཏེ། བདེན་གཉིས་ལས། ཇི་ལྟར་སྣང་བཞིན་ངོ་བོའི་ཕྱིར། ། འདི་ལ་དཔྱད་པ་མི་འཇུག་གོ ། ཅེས་གསུངས་པས་སོ། ། ཐལ་རང་གཉིས་ཀས་རྣལ་འབྱོར་པའི་ཀུན་རྫོབ་འགའ་ཞིག་རིགས་པས་རྣམ་པར་དཔྱད་ནས་ཁས་ལེན་དགོས་པ་ཡང་ཡོད་དེ། ལྟ་བ་བཀར་རྟགས་ཀྱི་ཕྱག་རྒྱ་བཞི་དང༌། བདེན་སྟོང་སྤྲོས་བྲལ་གྱི་རྣམ་པ་བཞིན་ནོ། ། འདི་ཡང་རིགས་པས་དཔྱད་པའི་ཆ་ནས་ཀུན་རྫོབ་ཏུ་སོང་བ་མིན་གྱི།
དཔྱད་པའི་དོན་ལ་མཚན་མར་བཟུང་བའི་ཆ་ནས་ཀུན་རྫོབ་ཏུ་བཞག་པ་ཡིན་ནོ། ། ལམ་གྱི་དུས་སུ་ནི། སྣང་སྟོང་ནམ་མཁའ་ལྟ་བུ་ལ་མཉམ་པར་འཇོག་པ་དང༌། བདེན་སྟོང་སྒྱུ་མ་ལྟ་བུ་ལ་མཉམ་པར་འཇོག་པའི་ཁྱད་པར་ཡོད་དོ། ། སྒྱུ་མ་ལྟ་བུ་ལ་ཡང་གཉིས་ཏེ། ཀུན་རྫོབ་ཀྱི་མཚན་མ་དང་བཅས་པའི་སྒྱུ་མ་ལྟ་བུ་དང༌། བདེན་མེད་ཀྱི་མཚན་མ་དང་བཅས་པའི་སྒྱུ་མ་ལྟ་བུའོ། ། དང་པོ་ནི། ས་བཅུའི་མཉམ་གཞག་ཏུ་འབྱུང་བར་འཕགས་པ་གྲོལ་སྡེ་བཞེད་ལ། གཉིས་པ་ནི།
ཆོས་མཆོག་མན་ཆད་ཀྱི་མཉམ་གཞག་ཏུ་འབྱུང་བར་རང་རྒྱུད་པ་ཀུན་མཐུན་ནོ། ། འདིར་བླ་མ་རེ་མདའ་བའི་གསུང་གིས། རང་རྒྱུད་པའི་ལྟ་བ་ཐེག་ཆེན་གྱི་མཐོང་ལམ་དུ་དོར་བ་དང༌། ཐལ་འགྱུར་གྱི་ལྟ་བ་སངས་རྒྱས་ཀྱི་སར་འདོར་དགོས་སོ་ཞེས་གསུང་བ་ནི་ལེགས་པ་མིན་ཏེ། དེ་ལྟ་ན་ལྟ་བ་དེ་གཉིས་སྤྲོས་བཅས་སུ་ཐལ་བའི་ཕྱིར་རོ། ། གཅིག་ཤོས་དེར་ཐལ་བ་འདོད་དོ་ཅེ་ན། རང་རྒྱུད་ཀྱི་གཞུང་དྲངས་མ་ཐག་པ་དེ་དག་མ་གཟིགས་པའམ། གཟིགས་ཀྱང་གཟུ་བོར་མི་གནས་པའི་ཐུགས་ཀྱིས་འཁྱོག་པོར་བཤད་པ་ཁོ་ནར་ཟད་དོ། ། འབྲས་བུའི་དུས་སུ་ཇི་སྙེད་པ་མཁྱེན་པའི་ཡེ་ཤེས་རང་སྣང་ལ་འཇིག་རྟེན་ཀུན་རྫོབ་བདེན་པའི་རྣམ་པ་འཆར་བ་དང་མི་འཆར་བར་བཞེད་པའི་ཁྱད་པར་ཡོད་དོ། ། ལུགས་དེ་གཉིས་ཀ་ལ་ཡང༌།
དོན་དམ་པ་ཆོས་ཀྱི་སྐུའི་ཡེ་ཤེས་ལ་ཀུན་རྫོབ་ཀྱི་མཚན་མ་ཅུང་ཟད་ཀྱང་མི་འཆར་བར་བཞེད་པ་ལ་ཁྱད་པར་མེད་དོ། ། རེ་ཤིག་ཐལ་རང་གི་ཁྱད་པར་ནི་དེ་ཙམ་མོ། ། གསུམ་པ་རྗེས་དཔག་སྐྱེ་བའི་ཚུལ་ནི་སྔ་མ་ཁོ་ན་བཞིན་དུ་བལྟ་བར་བྱའོ། ། གསུམ་པ་རྟེན་འབྲེལ་གྱིས་གཏན་ཚིགས་ལ་གསུམ་སྟེ། རྟགས་དགོད། ཚུལ་སྒྲུབ་རྗེས་དཔག་སྐྱེ་བའི་ཚུལ་ལོ། ། དང་པོ་ལ། སྒྲོ་འདོགས་ཀྱི་གཉེན་པོར་དགག་པའི་གཏན་ཚིགས་བཀོད་པ་དང༌། སྐུར་འདེབས་ཀྱི་གཉེན་པོར་སྒྲུབ་པའི་གཏན་ཚིགས་བཀོད་པའོ། ། དང་པོ་ནི།
སྣ་ཚོགས་སུ་སྣང་བ་འདི་ཆོས་ཅན། རང་བཞིན་མེད་དེ། རྟེན་ཅིང་འབྲེལ་པར་འབྱུང་བ་ཡིན་པའི་ཕྱིར། སྒྱུ་མ་བཞིན་ནོ། ། གཉིས་པ་ནི། དེ་ཆོས་ཅན། ཐ་སྙད་དུ་མེད་པ་མིན་ཏེ། རྟེན་ཅིང་འབྲེལ་པར་འབྱུང་བ་ཡིན་པའི་ཕྱིར། སྒྱུ་མ་བཞིན་ནོ། ། གཉིས་པ་ལ།
ཕྱོགས་ཆོས་སྒྲུབ་པ་དང༌། ཁྱབ་པ་སྒྲུབ་པའོ། ། དང་པོ་ལ། རྟེན་ཅིང་འབྲེལ་པར་འབྱུང་ཚུལ་ལ་གཉིས་ཏེ། ངོ་བོ་བལྟོས་པ་དང༌། རྣམ་འཇོག་བལྟོས་པའོ། ། དང་པོ་ནི། ས་བོན་ལས་མྱུ་གུ་འབྱུང་བ་ལྟ་བུའོ། ། གཉིས་པ་ནི། རིང་པོ་ལ་བལྟོས་ནས་ཐུང་ངུ་བཞག་པ་ལྟ་བུའོ། །
དེ་སྐད་དུ་ཡང་རིན་ཆེན་འཕྲེང་བ་ལས། འདི་སྐྱེས་པས་ན་འདི་སྐྱེ་དཔེར། ། མར་མེ་སྐྱེས་པས་འོད་བཞིན་ནོ། ། འདི་ཡོད་ན་ནི་འདི་འབྱུང་དཔེར། ། ཐུང་ངུ་ཡོད་ན་རིང་པོ་བཞིན། ། ཞེས་གསུངས་པས་སོ། ། འདི་གཉིས་ལ་རིམ་བཞིན་བརྟེན་ནས་སྐྱེས་པའི་རྟེན་འབྲེལ་དང༌། བརྟེན་ནས་བཏགས་པའི་རྟེན་འབྲེལ་ཞེས་བྱ་ལ། དེ་གཉིས་གང་རུང་དུ་མ་གཏོགས་པའི་ཤེས་བྱ་མེད་པའི་ཕྱིར་ཆོས་ཐམས་ཅད་རྟེན་འབྲེལ་དུ་གྲུབ་བོ། ། གཉིས་པ་ཁྱབ་པ་སྒྲུབ་པ་ལ་གཉིས་ཏེ།
རང་བཞིན་ལ་རྟེན་འབྱུང་དགག་པ་དང༌། རྟེན་འབྱུང་ལ་རང་བཞིན་དགག་པའོ། ། དང་པོ་ལ། རང་བཞིན་ནི་གཉིས་ཏེ། ཀུན་རྫོབ་ཀྱི་རང་བཞིན་དང༌། དོན་དམ་པའི་རང་བཞིན་ནོ། ། དང་པོ་ནི། མེའི་ཚ་བ་ལྟ་བུའོ། ། གཉིས་པ་ལ་ཡང་གཉིས་ཏེ། ཆོས་རྣམས་ཀྱི་རང་བཞིན་སྟོང་པ་ཉིད་ལྟ་བུ་དབུ་མ་པའི་ལུགས་དང༌།
དངོས་པོ་རྣམས་ཀྱི་རང་བཞིན་རིགས་པས་དཔྱད་བཟོད་ལྟ་བུ་དངོས་སྨྲ་བའི་ལུགས་ཀྱི་རང་བཞིན་ནོ། ། དེ་ཡང་ཁྱད་པར་གསུམ་གྱི་སྒོ་ནས་རང་བཞིན་ཏུ་འཇོག་དགོས་ཏེ། ཇི་སྐད་དུ། རང་བཞིན་དག་ནི་བཅོས་མིན་དང༌། ། གཞན་ལ་ལྟོས་པ་མེད་པ་ཡིན། ། རང་བཞིན་གཞན་དུ་འགྱུར་བ་ནི། ། ནམ་ཡང་འཐད་པ་མ་ཡིན་ནོ། ། ཞེས་དང༌། ཕྲེང་བར། མེ་ཡི་རང་བཞིན་ཚ་བ་དང༌། །
བུ་རམ་རང་བཞིན་དངར་བ་ལྟར། ། དེ་བཞིན་ཆོས་རྣམས་ཐམས་ཅད་ཀྱི། ། རང་བཞིན་སྟོང་པ་ཉིད་དུ་བརྗོད། ། ཅེས་གསུངས་སོ། ། དེ་ལྟར་གསུམ་ལས། དང་པོ་གཉིས་ནི་རང་བཞིན་ལ་རྟེན་འབྲེལ་ལ་རྟེན་འབྲེལ་འགོག་པའི་སྐབས་འདིར་རང་བཞིན་དངོས་མ་ཡིན་ཏེ། ཀུན་རྫོབ་ཀྱི་ངོ་བོ་དང་རང་བཞིན་མེད་པ་ཉིད་ལ་རང་བཞིན་དུ་སྒྲོ་བཏགས་ནས་བཤད་པའི་ཕྱིར། དེ་གཉིས་ནི་རྟེན་འབྲེལ་དང་རང་བཞིན་འགལ་བའི་ཆ་མཐུན་གྱི་དཔེ་ཡིན་ལ། འདིར་རྟེན་འབྲེལ་དང་འགལ་རྒྱུའི་རང་བཞིན་དེ་ནི་བརྟག་པ་མཐར་བཟུང་བའི་ཚུལ་གྱིས་གསུམ་པ་རིགས་པས་དཔྱད་བཟོད་དེ་ཉིད་ཡིན་ནོ། ། འོ་ན།
དཔེར་འགྱུར་བའི་ཚུལ་ཇི་ལྟར་ཞེ་ན། མེའི་ཚ་བ་དེ་རྟེན་འབྲེལ་ཡིན་ན། ཆུའི་ཚ་བ་བཞིན་དུ་རྐྱེན་གཞན་གྱིས་སྐྱེད་པ་དང༌། རིང་ཐུང་བཞིན་དུ་རྣམ་འཇོག་གཞན་ལ་ལྟོས་པར་འགྱུར་ལ། དེ་ལྟ་ན་ནི་ལྷན་ཅིག་སྐྱེས་པའི་བློས་མེའི་ཚ་བ་ཡིན་ནོ། ། ཞེས་དབང་བསྒྱུར་བའི་ཚུལ་གྱིས་བདག་གིར་བྱེད་པ་མ་ཡིན་པར་འགྱུར་རོ། ། ཞེས་པའོ། ། གཉིས་པ་རྟེན་འབྲེལ་ལ་རང་བཞིན་དགག་པ་ནི། ཇི་སྐད་དུ། གལ་ཏེ་དངོས་པོ་གང་ལྟོས་གྲུབ། །
དེ་ཉིད་ལ་ཡང་ལྟོས་ནས་ནི། ། ཞེས་སོགས་དོན་དམ་པར་ལྟོས་པ་འགོག་བྱེད་ཀྱི་རིགས་པ་རྣམས་ལ་བརྟེན་ནས་ཤེས་པར་འགྱུར་རོ། ། གསུམ་པ་ནི། སྔ་མ་ཁོ་ནར་བལྟ་བར་བྱ་ཞིང༌། འདིར་ཕྱོགས་ཆོས་ཚད་མས་ངེས་པ་དེའི་ཚེ་ན་ནི་ཐ་སྙད་འབའ་ཞིག་སྒྲུབ་ཀྱི་གཏན་ཚིགས་ཁོ་ནར་འགྱུར་ལ། ཕྱོགས་ཆོས་དང་ཁྱབ་པ་རྗེས་མཐུན་པ་ཙམ་ལས་མ་ངེས་པ་དེའི་ཚེ་ན་ནི་དོན་དང་ཐ་སྙད་གཉིས་ཀ་སྒྲུབ་པའི་གཏན་ཚིགས་སུ་འགྱུར་རོ། ། རྟེན་འབྲེལ་སྒྲུབ་པའི་གཏན་ཚིགས་སུ་སོང་བ་དེའི་ཚེ་ན་ནི། དོན་དམ་དཔྱོད་བྱེད་ཀྱི་རིགས་པ་མ་ཡིན་ཏེ། ཞེས་འདོད་ལ་སྤྲོས་པ་སྒྲུབ་བྱེད་ཀྱི་རིགས་པར་སོང་བའི་ཕྱིར། ཞར་ལ་རང་རྒྱུད་པ་དག་གིས་ནི།
མེད་པ་སྐུར་འདེབས་ཀྱི་གཉེན་པོར་ཐ་སྙད་ཁྱད་པར་གསུམ་ལྡན་ཞེས་བྱ་བ་གཅིག་བཞེད་དེ། དེ་ཡང་འདི་ལྟར། གྲུབ་པའི་མཐས་བཏགས་པ་མ་ཡིན་པ་དང༌། རྒྱུ་རྐྱེན་ལས་སྐྱེས་པ་དང༌། བྱིས་པ་ནས་མཁས་པའི་བར་ལ་ཐུན་མོང་དུ་གྲགས་པའོ། ། དེ་ཡང་ཇི་སྐད་དུ། བཏགས་པའི་དོན་གྱིས་དབེན་གྱུར་པ། ། ཇི་ལྟར་སྣང་བ་འདི་ཁོ་ན། ། རྟེན་ནས་སྐྱེས་པ་ཐམས་ཅད་ནི། ། ཐམས་ཅད་མཁྱེན་པས་མངོན་གསུམ་གཟིགས། །
ཞེས་གསུངས་པ་ལྟར་རོ། ། གཉིས་པ་ཐལ་འགྱུར་བའི་རིགས་པ་བྱེ་བྲག་ཏུ་བཤད་པ་ལ། འོ་ན་དོན་དམ་པའི་གནས་ཚུལ་སེམས་པའི་ཚེ། ཐལ་འགྱུར་བས་རང་རྒྱུད་ཀྱི་གཏན་ཚིགས་མི་བཞེད་ན། སྔར་བཤད་པའི་གཏན་ཚིགས་ཆེན་པོ་དེ་དག་གི་བསྒྲུབ་བྱ་དང་ཚུལ་གསུམ་རྒོལ་བའི་བློ་ངོར་སྒྲུབ་བྱེད་ཀྱི་རིགས་པ་ཇི་ལྟ་བུ་ཅེ་ན། དེའི་རིགས་པ་ནི་བཞི་སྟེ། གཞན་ལ་གྲགས་ཀྱི་རྗེས་དཔག་འགལ་བ་བརྗོད་པའི་ཐལ་འགྱུར། རྒྱུ་མཚན་མཚུངས་པའི་མགོ་སྙོམས། སྒྲུབ་བྱེད་བསྒྲུབ་བྱ་དང་མཚུངས་པའི་མ་གྲུབ་པ་དང་བཞི་ཡིན་ནོ། ། དང་པོ་ནི།
ཇི་སྐད་དུ། དེ་ཉིད་དུ་ན་བདག་དང་གཞན་དང་གཉིས་ཀ་ལས་སྐྱེ་དང༌། ། རྒྱུ་ལ་མ་ལྟོས་ཡོད་མིན་པས་ན་དངོས་རྣམས་རང་བཞིན་བྲལ། ། ཞེས་གསུངས་པ་ལྟ་བུའོ། ། དབུ་མ་པར་ཁས་འཆེ་བ་གཞན་དག གཏན་ཚིགས་འདིའི་ཚུལ་གསུམ་རང་ལུགས་ཀྱི་ཚད་མས་གྲུབ་ཅིང༌། དེ་ལྟ་ན་ཡང་གཞན་གྲགས་ཀྱི་གཏན་ཚིགས་ཡིན་ནོ་ཞེས་ཟེར་བ་དེ་ནི་ཅི་ཡང་མི་རུང་སྟེ། དོན་དམ་ལ་སྤྱོད་པའི་སྐབས་སུ་ཚུལ་གསུམ་རང་ལུགས་ལ་ཚད་མས་གྲུབ་པར་ཁས་བླངས་པའི་ཟླ་བའི་ཞབས་ཀྱི་ལུགས་ལས་ཉམས་པའི་ཕྱིར་དང༌། ཁྱེད་འདོད་པ་འདི་ལ་རང་རྒྱུད་ཀྱི་དོན་ཤིན་ཏུ་མ་ཚང་བའི་ཕྱིར་དང༌། གཞན་དུ་ན་རང་རྒྱུད་ཀྱི་གཏན་ཚིགས་སུ་དངོས་སྨྲ་བས་འདོད་པ་དེ་དག་ཀྱང་གཞན་གྲགས་སུ་ཧ་ཅང་ཐལ་བའི་ཕྱིར་རོ། །
གཉིས་པ་ནི། ཇི་སྐད་དུ། གལ་ཏེ་འདོད་ཆགས་སྔ་རོལ་ན། ། འདོད་ཆགས་མེད་པའི་ཆགས་ཡོད་ན། ། དེ་ལ་བརྟེན་ནས་འདོད་ཆགས་ཡོད། ། ཆགས་ཡོད་འདོད་ཆགས་ཡོད་པར་འགྱུར། ། ཞེས་གསུངས་པ་ལྟ་བུའོ། ། གསུམ་པ་ནི། རྒྱུ་དང་འབྲས་བུ་གཞན་ཉིད་ན། ། རྒྱུ་དང་རྒྱུ་མིན་མཚུངས་པར་འགྱུར། །
ཞེས་གསུངས་པ་ལྟ་བུའོ། ། བཞི་པ་ནི། སྟོང་པ་ཉིད་ཀྱིས་བརྩད་བྱས་ཚེ། ། གང་ཟག་གི་ལན་འདེབས་སྨྲ་བྱེད་པ། ། དེ་ཡིས་ཐམས་ཅད་ལན་བཏབ་མིན། ། བསྒྲུབ་པར་བྱ་དང་མཚུངས་པར་འགྱུར། ། ཞེས་གསུངས་པ་ལྟ་བུའོ། ། ལྡོག་པ་གཅིག་པའི་དཔུང་ཕུལ་ཞེས་པ་གཅིག་ཡོད་པར་གྲགས་པ་དེ་ནི་གཞུང་ན་ཟིན་པ་མི་སྣང་ཞིང༌། སློབ་དཔོན་ཕྱྭ་པས། རྒྱུ་མཚན་མཚུངས་པའི་མགོ་སྙོམས་ལ་རྩོད་པ་བྱས་པའི་ལན་དུ་རྨ་བྱ་བྱང་ཆུབ་བརྩོན་འགྲུས་ཀྱིས་སྨྲས་པའོ། །
དེ་ལྟར་བཞིའི་ནང་ནས་གཉིས་ནི། གཞན་ཕྱོགས་འཇོམས་པར་བྱེད་པ་ཁྱབ་འཇུག་གི་མདུང་ཐུང་ལྟ་བུའི་རིགས་པ་ཡིན། གཅིག་ནི་རང་ཕྱོགས་བསྲུང་བར་བྱེད་པ་བརྒྱ་བྱིན་གྱི་གོ་ཆ་ལྟ་བུའི་རིགས་པ་ཡིན། གཅིག་ནི་རྒོལ་བ་གཉིས་རྒྱུད་གཅིག་ཏུ་བྱེད་པ་ལྷ་ཡུལ་གྱི་བདུད་རྩི་ལྟ་བུའི་རིགས་པའོ། ། ཞེས་ཞང་ཐང་སག་པ་འབྱུང་གནས་ཡེ་ཤེས་ཀྱིས་གསུངས་པར་གྲགས་སོ། ། འདིར་རང་བསྲུང་བའི་རིགས་པ་འདི་ལ་གཉིས་སུ་འགྱུར་ཏེ། དཔེར་ན། དབུ་མ་པས། མྱུ་གུ་རང་བཞིན་གྱིས་མི་སྐྱེ་བར་ཁས་བླངས་པ་ལ། དངོས་སྨྲ་བས་སུན་འབྱིན་པའི་ཚུལ་ནི་གཉིས་ཏེ།
རང་རྒྱུད་དང༌། ཐལ་འགྱུར་རོ། ། དང་པོ་ནི། དབུ་མ་པའི་ངོར་སྒྲུབ་བྱེད་བསྒྲུབ་བྱ་མཚུངས་པའི་མ་གྲུབ་པ་ཁོ་ནར་འགྱུར་ལ། གཉིས་པ་ནི། དམ་བཅའ་དང་མཚུངས་པའི་འདོད་པ་ཁོ་ནར་འགྱུར་བ་ཡིན་ནོ། ། ཚུལ་དེ་གཉིས་ནི་ཇི་སྐད་དུ། སྟོང་པ་ཉིད་ཀྱིས་བརྩད་བྱས་ཚེ། ། ཞེས་དང༌། བཤད་བྱས་ཚེ།
ཞེས་པའི་གཞུང་གཉིས་ཀྱིས་སྟོན་པ་ཡིན་ནོ། ། འོ་ན་ཇི་སྐད་དུ་བཤད་པའི་རྗེས་སུ་དཔག་པ་དེ་དག་ཚད་མ་ཡིན་ནམ་མ་ཡིན། དང་པོ་ལྟར་ན། མི་བསླུ་བར་འགྱུར་ལ། དེ་ཡང་འདོད་ན། རྗེས་དཔག་དེས་མྱུ་གུ་དེར་གནས་པ་ལྟར་དེར་གཞལ་བར་འགྱུར། དེ་ཡང་འདོད་ན། མྱུ་གུ་བདེན་སྟོང་ཆོས་ཅན། རིགས་པས་དཔྱད་བཟོད་དུ་ཐལ། ཁྱོད་རང་གི་གནས་ཚུལ་དང༌།
རིགས་ཤེས་ཀྱིས་གཞལ་ཚུལ་མཚུངས་པའི་ཕྱིར། གཉིས་པ་ལྟར་ན། རྗེས་དཔག་དེའི་རྒྱུན་གོམས་པར་བྱས་པས་གནས་ཚུལ་མངོན་སུམ་དུ་མཐོང་བའི་ཚད་མ་མི་སྐྱེ་བར་འགྱུར་ཏེ། ཚད་མ་མིན་པས་ངེས་པའི་དོན་གོམས་པར་བྱས་པས་ཚད་མས་གྲུབ་པའི་དོན་མཐོང་ན་ཧ་ཅང་ཐལ་བའི་ཕྱིར་ཞེ་ན། དེ་ལྟར་རྣམ་པར་དཔྱོད་པ་དང་ལྡན་པ་དེ་ལ་ལན་གཉིས་ཏེ། མཚན་འཛིན་གྱི་བློ་ཐམས་ཅད་ཚད་མ་མ་ཡིན་པར་བསྟན། མཚན་མེད་ཀྱི་བློ་ཉག་གཅིག་ཚད་མར་བསྟན། དེ་ལ་རྩོད་པ་སྤང་བའོ། ། དང་པོ་ནི། འཇིག་རྟེན་ན་ཚད་མར་གྲགས་པ་ནི་གཉིས་ཏེ།
མངོན་སུམ་དང༌། རྗེས་སུ་དཔག་པའོ། ། དང་པོ་ལ་གཉིས་ཏེ། རྣལ་འབྱོར་པ་དང༌། རྣལ་འབྱོར་པ་མིན་པའི་འོ། ། དང་པོ་ལ་གཉིས་ཏེ། མཚན་མ་དང་བཅས་པ་དང༌། མཚན་མ་མེད་པའོ། ། གཉིས་པ་ལ་ཡང་གཉིས་ཏེ། དོན་དུ་སྣང་བ་དང༌།
རང་རིག་རང་གསལ་བའོ། ། རྗེས་སུ་དཔག་པ་ལ་ཡང་གཉིས་ཏེ། ཀུན་རྫོབ་དཔོག་པ་དང༌། དོན་དམ་དཔོག་པའོ། ། དང་པོ་ལ་གཉིས་ཏེ། དུ་བས་ལ་མེ་ལྡན་དུ་དཔོག་པ་ལྟ་བུ་འཇིག་རྟེན་གྱི་ཀུན་རྫོབ་དཔོག་པ་དང༌། སྒྲིབ་པ་དང་བདག་མེད་དུ་དཔོག་པ་ལྟ་བུ་རྣལ་འབྱོར་པའི་ཀུན་རྫོབ་དཔོག་པ་ལྟ་བུའོ། ། དོན་དམ་དཔོག་པ་ལ་གཉིས་ཏེ། སྤྲོས་བྲལ་དུ་ཞེན་པ་དང༌། སྤྲོས་པ་བཀག་ཙམ་ལྟ་བུའོ། །
དེ་ལྟར་ཇི་སྐད་བཤད་པ་དེ་དག་ལས་མཚན་མར་སྣང་བ་དང་ཞེན་པའི་བློ་ཇི་སྙེད་པ་དེ་དག་ནི། ཐ་སྙད་ཀྱི་བདེན་པ་ལ་གནས་ནས་ཚད་མ་ཡིན་ཀྱང༌། དབུ་མ་པ་རང་གི་ལུགས་ལ་ཚད་མ་མིན་ཏེ། རང་གི་ལུགས་ལ་སྤྲོས་པའི་མཚན་མ་ཅི་ཡང་མེད་བཞིན་དུ། དེར་སྣང་བ་དང་ཞེན་པའི་ཕྱིར། རྨི་ལམ་གྱི་ཤེས་པ་བཞིན་ནོ། ། རྣལ་འབྱོར་པའི་ཀུན་རྫོབ་དཔོག་པའི་རྗེས་དཔག་དང༌། སངས་རྒྱས་བརྒྱ་མཐོང་བ་ལ་སོགས་པའི་མངོན་སུམ་ཀྱང་རྣལ་འབྱོར་པ་རང་གི་ཀུན་རྫོབ་ལ་ཚད་མ་ཡིན་ཀྱང༌། འཇིག་རྟེན་གྱི་ཀུན་རྫོབ་ལ་མ་ཡིན་ཏེ། འཇིག་རྟེན་ན་མ་གྲགས་པའི་དོན་གསལ་བར་སྣང་བའི་ཕྱིར་དང༌།
ཐ་སྙད་བདེན་པ་རིགས་པས་དཔྱད་བཟོད་དུ་ཐལ་བའི་ཕྱིར་རོ། ། ཅིག་ཤོས་ཀྱང་དེ་ལ་ཚད་མ་མིན་ཏེ། དེས་དེ་ལ་གནོད་པའི་ཕྱིར་རོ། ། དེ་ལྟ་ན་ཡང་རྗེས་དཔག་གིས་སྤྲོས་བྲལ་དུ་ཞེན་པའི་ཆ་གོམས་པས་རྣལ་འབྱོར་མངོན་སུམ་སྐྱེ་བ་མ་ཡིན་གྱི། སྤྲོས་པ་བཀག་ཙམ་གྱི་ཆ་གོམས་པར་བྱས་པས་རྣལ་འབྱོར་མངོན་སུམ་སྐྱེ་བའི་ཕྱིར་ཉེས་པ་དེ་དག་མེད་དོ། ། དེ་ཡང་ཇི་སྐད་དུ། བཙུན་པ་རྟ་དབྱངས་ཀྱིས། དོན་དམ་པའི་བྱང་ཆུབ་ཀྱི་སེམས་སྒོམ་པའི་མན་ངག་ལས། སྒྱུ་མ་ཙམ་དུ་བཏགས་པས་བསླུས། ། འདིས་ཀྱང་ཚིག་ཏུ་བརྗོད་སྤངས་པའི། །
སྤྲོས་བྲལ་འཇམ་དབྱངས་མཐོང་བ་མིན། ། ཞེས་དང༌། ཐམས་ཅད་ནམ་མཁའ་འདྲ་བ་སྟེ། ། དེ་ལྟར་ཆོས་རྣམས་མཐོང་མེད་ན། ། མི་མངོན་མི་སྣང་འཇམ་དབྱངས་མཐོང༌། ། ཞེས་བཤད་པས་སོ། ། གཉིས་པ་ནི། ཐ་ན་དུད་འགྲོའི་རྟེན་གྱི་ཤེས་པ་ཡིན་ཀྱང་རུང༌། ། རང་བཞིན་གྱི་འོད་གསལ་བ་དེ་དང༌། རྗེས་དཔག་སྟེང་གི་རིགས་ཤེས་སུ་སོང་བའི་ཆ་དེ་དང༌།
སྣང་མེད་ཀྱི་རྣལ་འབྱོར་མངོན་སུམ་ཇི་སྙེད་པ་དང༌། སྣང་བཅས་ཡིན་ཀྱང་རུང་སངས་རྒྱས་རང་སྣང་གི་ཤེས་པ་ཇི་སྙེད་པ་དེ་དག་ཆོས་ཅན། ཚད་མ་ཡིན་ཏེ། མ་འཁྲུལ་བའི་རིག་པ་ཡིན་པའི་ཕྱིར་ཏེ། འཕྲལ་དང་ཕུགས་ཀྱི་འཁྲུལ་རྒྱུ་གང་གིས་ཀྱང་འཁྲུལ་པར་མ་བསྐྱེད་པའི་རིག་པ་ཡིན་པའི་ཕྱིར། གསུམ་པ་ནི། འོ་ན་དེ་དག་ཆོས་ཅན། རང་གི་གཞལ་བྱ་ལ་མི་བསླུ་བར་ཐལ་ལོ། ། ཞེ་ན། ཉེས་པ་དེ་ཡོད་པ་མིན་ཏེ།
གཞལ་བྱ་འཇལ་བའི་ཆ་ནས་ཚད་མར་འཇོག་པ་མ་ཡིན་གྱི། སྤྲོས་པའི་མཚན་མ་འཐག་བཅད་ནས་བློ་རང་ཉིད་སྤྲོས་མེད་ཀྱི་ངོར་སྐྱེས་པ་ལ་ཚད་མར་འཇོག་པའི་ཕྱིར། ཞེས་བྱ་བ་འདིས་ནི་དབུ་མའི་རང་ལུགས་དང༌། འཇིག་རྟེན་ལུགས་ཀྱི་གཞུང་བཞིན་མི་སྲིད་པར་གྲུབ་པ་ཡིན་ཏེ། འཇིག་རྟེན་ནི་མཐའ་གཉིས་པོ་གང་རུང་ལ་གནས་པའི་ཕྱིར་དང༌། དབུ་མ་པའི་རང་གི་ལུགས་ཞེས་བྱ་བ་འདི་ནི་གྲུབ་མཐའ་ལ་བརྟེན་པའི་རིགས་པས་རྣམ་པར་དཔྱད་ནས་འཇོག་དགོས་པ་ཡིན་པས། འཇིག་རྟེན་ཐ་སྙད་ཀྱི་བདེན་པའང་རིགས་པས་དཔྱད་ནས་འཇོག་པ་ཧ་ཅང་ཐལ་བའི་ཕྱིར་རོ། ། སྔོན་གྱི་བོད་བགྲེས་པོ་ཁ་ཅིག རང་རྒྱུད་པ་ལ་སྒྱུ་མ་རིགས་སྒྲུབ་པ་དང༌། ཐལ་འགྱུར་བ་ལ་རབ་ཏུ་མི་གནས་པའི་དབུ་མ་པ་ཞེས་པའི་ཐ་སྙད་འདོགས་པ་ནི།
རང་གི་ཕྱོགས་འཛིན་གྱིས་ངན་རྟོག་གིས་རང་གར་སྦྱར་བར་ཟད་ཀྱི། ཡིད་ཆེས་པའི་ཁུངས་ཡོད་པ་མ་ཡིན་ཏེ། སྒྱུ་མ་རིགས་ཤེས་ཀྱིས་གྲུབ་པར་སྟོན་པའི་རང་རྒྱུད་པའི་གཞུང་མི་སྣང་བའི་ཕྱིར་དང༌། བདེན་གྲུབ་འགོག་པའི་གཏན་ཚིགས་ཀྱིས་བདེན་མེད་སྒྲུབ་ཅེས་པ་ཙམ་ཞིག་རང་རྒྱུད་པའི་གཞུང་ན་ཡོད་ཀྱང༌། ཀུན་རྫོབ་སྒྱུ་མ་ལྟ་བུ་བསྒྲུབ་བྱར་སྟོན་པའི་གཞུང་མེད་པའི་ཕྱིར་དང༌། སྒྱུ་མ་སྤྲོས་བྲལ་དུ་སྟོན་པ་རང་རྒྱུད་ཀྱི་གཞུང་ན་ཤིན་ཏུ་གསལ་བའི་ཕྱིར། དེ་སྐད་དུ་ཡང༌། རྔོག་ལོ་ཆེན་པོས་སྤྲིང་ཡིག་བདུད་རྩིའི་ཐིགས་པ་ལས། སྒྱུ་མ་གཉིས་མེད་ཆོས་ཀུན་མི་གནས་དབུ་མ་པའི། ། ལུགས་གཉིས་རྣམ་འབྱེད་དེ་ཡང་རྨོངས་པ་མཚར་སྐྱེད་ཡིན། །
ཞེས་གསུངས་སོ། ། འོ་ན་ཐལ་རང་གི་ལྟ་བ་རང་གི་ངོ་བོ་ལ་ཁྱད་པར་མེད་ན། གྲུབ་པའི་མཐའ་གཉིས་ལ་བརྟེན་ནས་ལྟ་བ་རྟོགས་པ་ལ་མྱུར་བུལ་གྱི་ཁྱད་པར་ཡོད་དམ་མེད་ཅེ་ན། དེ་ནི་ཡོད་པ་མིན་ཏེ། ལྟ་བ་རྟོགས་པའི་སྐལ་བ་དང་ལྡན་པ་འགའ་ཞིག་ལ་དང་པོ་ཉིད་ནས་ཐལ་འགྱུར་གྱི་རིགས་པས། སྤྲོས་བྲལ་ནམ་མཁའ་ལྟ་བུ་བསྟན་ན་ཆེས་མྱུར་ཞིང༌། གདུལ་བྱ་དེ་ལ། སྤྲོས་པའི་ཆ་འགའ་ཞིག་ཁས་བླངས་ནས་སྤྲོས་པའི་གཙོ་བོ་འགོག་པའི་རང་རྒྱུད་ཀྱི་རིགས་པ་བསྟན་ན་བུལ་བའི་ཕྱིར། འོན་ཀྱང་སྐལ་བ་དང་མི་ལྡན་པ་རྣམས་རིམ་གྱིས་བཀྲི་བའི་ཐབས་ལ་རང་རྒྱུད་ཁྱད་པར་དུ་འཕགས་པ་ཡིན་ཏེ། དངོས་པོར་སྨྲ་བའི་ངོར།
ཀུན་རྫོབ་ཀྱི་ཆོས་རྣམས་ཁས་བླངས་ནས་བདེན་མེད་བསྒྲུབ་བྱར་བྱས་ན་དེ་ལ་མྱུར་དུ་འཇུག་པར་འགྱུར་བའི་ཕྱིར་དང༌། དང་པོ་ཉིད་ནས་མཚན་མ་ཐམས་ཅད་བཀག་ན། སྐྲག་པ་སྐྱེས་ནས་དེ་ལ་འཇུག་པར་མི་འགྱུར་བའི་ཕྱིར། དེ་ལྟ་བས་ན་སྤྲོས་པ་རིམ་གྱིས་འགོག་པ་དང༌། ཅིག་ཆར་དུ་འགོག་པ་ཞེས་བྱ་བ་འདི་ཡང་ཐལ་རང་གི་ཁྱད་པར་གཅིག་ཡིན་ནོ། ། དེའི་རྒྱུ་མཚན་ཡང༌། རང་རྒྱུད་པས་ནི་བདེན་མེད་སྒྲུབ་པའི་རྟགས་ཡང་དག་གི་བསྒྲུབ་བྱར་གང་བཟུང་བ་དེ་ཉིད་ལ་རྗེས་དཔག་གིས་དེར་ཞེན་པ་ཡིན་ཞིང༌། ཞེན་པའི་ཆ་དེ་དོན་དམ་པའི་བདེན་པ་དངོས་སུ་མ་སོང་བས་ཞེན་པ་དེ་བཅད་པར་བྱ་བའི་ཕྱིར་དུ་རིགས་པ་གཉིས་པ་དགོས་ལ། ཟླ་བའི་ཞབས་ལྟར་ན། དང་པོར་བདེན་ཡོད་བཀག་པ་ཡིན་གྱི།
བདེན་མེད་མ་བསྒྲུབས་པས་སྤྲོས་པ་ཕྱི་མ་གཅོད་བྱེད་ཀྱི་རིགས་པ་གཉིས་པ་དགོས་པར་མི་བཞེད་དོ། ། གཞུང་ཕྱི་མའི་དབུ་མ་ན་ནི། རིམ་གྱིས་འགོག་པ་ཉིད་གསལ་བར་ཞུགས་ལ། ཟླ་བའི་ཞབས་ཀྱིས་ནི། སྤྲོས་པ་ཐམས་ཅད་གཅིག་ཏུ་འགོག་པར་མཛད་པ་ཡིན་ཏེ། དོན་དམ་ལ་དཔྱོད་པའི་སྐབས་སུ་ཀུན་རྫོབ་ཀྱི་མཚན་མ་ཅུང་ཟད་ཀྱང་ཞལ་གྱིས་མི་བཞེས་པའི་ཕྱིར་རོ། ། མཁས་པ་ཆེན་པོ་ལེགས་ལྡན་འབྱེད་ཀྱིས་ནི། མིག་སོགས་ཆོས་ཅན། དོན་དམ་པར་བདག་ལས་མི་སྐྱེ་སྟེ། ཡོད་པའི་ཕྱིར།
ཤེས་པ་ཡོད་པ་ཉིད་བཞིན། ཞེས་འགོད་པར་མཛད་པ་དེའི་ཚེ། ཐ་སྙད་དུ་བདག་སྐྱེ་ཁས་ལེན་པའི་རྒྱུ་མཚན་གྱིས་དོན་དམ་པར་ཞེས་བྱ་བའི་ཁྱད་པར་སྦྱར་བ་མ་ཡིན་གྱི། སྐབས་འདིར་ཆོས་ཅན་དང་རྟགས་དང་དཔེ་རྣམས་ཀུན་རྫོབ་ཀྱི་དབང་དུ་བྱས་པ་ཡིན་ལ། ཆོས་ཅན་གྱི་སྟེང་དུ་བསྒྲུབ་བྱའི་ཆོས་ཁོ་ན་རིགས་པས་དཔྱད་པའི་དབང་དུ་བྱས་པ་ཤེས་པའི་ཕྱིར་ཡིན་ནོ། ། ཟླ་བའི་ཞབས་ཀྱིས་ནི། དོན་དམ་ལ་དཔྱོད་པའི་སྐབས་སུ་དགག་བྱའི་ཁྱད་པར་ཅུང་ཟད་ཀྱང་མི་སྦྱོར་ཏེ། དེའི་སྐབས་ཡིན་པ་ཉིད་ཀྱིས་དེ་གྲུབ་ཟིན་པའི་ཕྱིར་དང༌། གྲུབ་ཟིན་ཀྱང་ཚིག་ཟིན་ལ་སྦྱར་ན་ཆོས་གཞན་འཕེན་པའི་སྐྱོན་ཡོད་པའི་ཕྱིར། དེ་ན་དོན་དམ་ལ་དཔྱོད་པའི་ཚེ་དགག་བྱ་སྦྱོར་བ་དང་མི་སྦྱོར་བ་ཞེས་བྱ་བ་འདི་ཡང་ཐལ་རང་གི་ཁྱད་པར་གཅིག་ཡིན་ནོ། །
འོ་ན་ཐལ་འགྱུར་བའི་གཞུང་གི་སྐབས་མང་པོར་དོན་དམ་ལ་དཔྱོད་པའི་ཚེ་དགག་བྱ་དངོས་སུ་སྦྱར་བ་ཇི་ལྟར་ཡིན་ཞེ་ན། དེའི་དོན་ནི་བདེན་པ་གཉིས་ཀྱི་འཇོག་མཚམས་སོ་སོར་འབྱེད་པར་བྱ་བའི་ཕྱིར་དུ། རིགས་ཤེས་མ་ཡིན་པའི་ཤེས་པ་དང་བརྗོད་པ་གཞན་གྱིས་ཐ་སྙད་བྱས་པ་སྟེ། དེ་ཡང་འདི་ལྟར། ཐལ་བ་པ་ལ་གཞན་དག་གིས་དྲིས་པ། འཆག་པར་འགྲོའམ། འབྲས་ཆེན་ཟའམ། མཆིལ་ལྷྭམ་ཡོད་དམ། ཞེས་དྲིས་པའི་ཚེ་ན་འགྲོའོ་དང༌། ཟའོ་དང༌།
ཡོད་དོ་ཅེས་བརྗོད་དགོས་ལ་དེ་ལ་ནི་ཀུན་རྫོབ་འཇིག་རྟེན་གྱི་གྲགས་པ་དང་བསྟུན་པ་ཞེས་ཀྱང་བྱ། ཐ་སྙད་དུ་ཡོད་པ་ཞེས་བྱ་བའི་མིང་གི་གདགས་སོ། ། ཡང་གཞན་དག་གིས་སྨྲས་པ། སོང་ཟིན་པའི་ལམ་ལ་འགྲོའམ། མ་སོང་བའི་ལམ་ལ་འགྲོའམ། འགྲོ་བཞིན་པའི་ལམ་ལ་འགྲོ་ཞེས་དང༌། ཟོས་ཟིན་པ་ཟའམ། མ་ཟིན་པའམ། ཟ་བཞིན་པ་ཟ་ཞེས་དང༌། མཆིལ་ལྷྭམ་ཡོད་ན་གཅིག་དང་དུ་མ་གང་དུ་ཡོད་ཅེས་དྲིས་པའི་ཚེ་ན་ནི།
མི་འགྲོའོ་ཞེས་དང༌། མི་ཟའོ་ཞེས་དང༌། ཡོད་པ་མ་ཡིན་ནོ་ཞེས་བརྗོད་དགོས་པ་ཡིན་ལ། དེ་ལ་ནི་ཤེས་བརྗོད་གཞན་གྱིས་ཐ་སྙད་བྱེད་པའི་ཚེ། རིགས་ངོར་དང༌། དོན་དམ་པར་དང༌། རང་བཞིན་གྱིས་མེད་པ་ཞེས་བྱ་བའི་བརྡ་བཏགས་ནས་བཞག་པ་ཡིན་གྱི། སྔར་གྱི་དྲི་བ་དེ་ལ་ལན་འདེབས་པ་ན་དེ་ལྟར་དཔྱད་པའི་ཚེ་ཡང༌། སྤྱིར་འགྲོ་བ་དང༌། ཟ་བ་སོགས་ཡིན་ཀྱང༌།
དོན་དམ་པར་མི་འགྲོ། དོན་དམ་པར་མི་ཟ་ཞེས་བརྗོད་ན་ཐ་སྙད་ཐུག་པ་མེད་པར་འགྱུར་བའི་ཕྱིར་རོ། ། དེས་ན་བུམ་པ་རང་བཞིན་གྱིས་མེད་ཅེས་པ་ནི་བསྟན་བཅོས་སུ་ཐ་སྙད་བཞག་ཚོད་ཡིན་ལ། དེའི་གོ་དོན་ནི། བུམ་པ་གཅིག་དང་དུ་མ་གང་དུ་ཡོད་དཔྱད་པའི་ཚེ། བུམ་པ་ཡོད་པ་མ་ཡིན་པ་ཉིད་ལ་བྱའོ། ། འདི་ལ་གཞན་དག་ན་རེ། ཐ་སྙད་པའི་ཚད་མས་གྲུབ་པའི་དོན་ལ། དོན་དམ་པའི་ཚད་མས་གནོད་པ་ཐལ། བུམ་པ་ཐ་སྙད་པའི་ཚད་མའི་ངོར་ཡོད།
རིགས་ཤེས་ཀྱི་ངོར་མེད་པའི་ཕྱིར། དང་པོ་མ་གྲུབ་ན་ཐ་སྙད་དུ་ཡོད་པ་ཉམས་སོ། ། རྩ་བར་འདོད་ན། ཚད་མ་ཐམས་ཅད་ལ་ཡིད་བརྟན་མི་རུང་བར་འགྱུར་རོ། ། ཞེས་ཟེར་རོ། ། འོ་ན་ཁྱོད་ལ་ཡང་དེར་ཐལ། བུམ་པ་ཐ་སྙད་དུ་ཡོད། དོན་དམ་པར་མེད་པའི་ཕྱིར། རབ་རིབ་ཅན་གྱི་ངོར་སྐྲ་ཤད་ཚད་མས་གྲུབ་པར་ཐལ། དེའི་ངོར་དེ་ཡོད་པར་ཟླ་བས་བཞེད་པའི་ཕྱིར།
ཡང་རིགས་ཤེས་གཅིག་གིས་གྲུབ་པའི་དོན་ལ་རིགས་ཤེས་གཞན་གྱིས་གནོད་པར་ཐལ། རིགས་ཤེས་སྔ་མས་གྲུབ་པའི་བདེན་སྟོང་དེ་ཉིད་ཁྱད་གཞིར་བཟུང་ནས་གཅིག་དང་དུ་མ་གང་དུ་གྲུབ་དཔྱོད་པའི་རིགས་ངོར་སྔ་མ་དེ་མེད་པའི་ཕྱིར། ཁྱབ་པ་ཁས་བླངས་རྟགས་ཀྱང་བླངས་མོད་མ་གྲུབ་ན། བདེན་སྟོང་ཆོས་ཅན། རིགས་པས་དཔྱད་བཟོད་དུ་ཐལ། ཁྱོད་རང་དཔྱད་གཞིར་བཟུང་ནས་གང་དུ་གྲུབ་དཔྱོད་པའི་རིགས་ངོར་ཁྱོད་ཡོད་པའི་ཕྱིར། དེ་བས་ན་ཚད་མ་ཐམས་ཅད་ལ་ཡིད་བརྟེན་མི་རུང་བའི་ཉེས་པ་འདི་ནི་ཁྱེད་ཅག་ལ་ཡོད་ཀྱི་ངེད་ལ་ཡོད་པ་མིན་ཏེ། ཁོ་བོ་ཅག་ལྟར་ན་དབུ་མ་པ་རང་ལུགས་ལ་ཐ་སྙད་ཀྱི་བདེན་པ་ཚད་གྲུབ་ཏུ་མི་འདོད་པའི་ཕྱིར་དང༌། རིགས་པ་སྔ་མས་བདེན་གྲུབ་བཀག་པ་ཡིན་གྱི། བདེན་སྟོང་གྲུབ་པ་མ་ཡིན་པའི་ཕྱིར་དང༌།
དེས་གྲུབ་བོ་ཞེས་ཟེར་བ་དེ་ཡང་དབུ་མའི་ཐ་སྙད་མ་ཡིན་གྱི། ཤེས་བརྗོད་གཞན་གྱིས་བྱས་པའི་ཕྱིར། གང་དག་བཀག་པ་དང༌། བདེན་མེད་གྲུབ་པ་དོན་གཅིག་ལ་འདུ་བ་ཡིན་ནོ་ཞེས་ཟེར་བ་དེ་དག་ནི། ཟབ་མོའི་དོན་བསམ་པར་མི་ནུས་པའི་རྟོག་གེ་པ་ཞེས་བཤད་པ་དེ་འདིར་འོངས་པ་ཡིན་པས་དེ་དང་ལྷན་ཅིག་གཏམ་གླེང་བར་བྱ་བ་མ་ཡིན་ནོ། ། གཉིས་པ་བདེན་སྟོང་གི་མཚན་མ་འགོག་བྱེད་ཀྱི་རིགས་པ་རྒྱས་པར་བཤད་པ་ལ། བདེན་སྟོང་ལ་སྤྲོས་པ་འགོག་བྱེད་ཀྱི་རིགས་པ་དང༌། སྤྲོས་མེད་འགོག་བྱེད་ཀྱི་རིགས་པའོ། ། དང་པོ་ནི། བདེན་སྟོང་ཁྱད་གཞིར་བཟུང་ནས་གང་དུ་གྲུབ་དཔྱོད་པའི་རིགས་ངོར་ཆོས་ཅན།
བདེན་གྲུབ་བཀག་ཤུལ་དུ་འཕངས་པའི་བདེན་སྟོང་ཡོད་པ་མ་ཡིན་ཏེ། དགག་བྱ་བདེན་གྲུབ་ཡོད་པ་མ་ཡིན་པའི་ཕྱིར། རི་བོང་གི་རྭ་མེད་ན་དེའི་ཞིག་པ་ཡོད་པ་མིན་པ་བཞིན་ནོ། ། རིགས་པ་འདི་ནི་ཇི་སྐད་དུ། ། མི་སྟོང་ཅུང་ཟད་ཡོད་མིན་ན། ། སྟོང་པ་ཡོད་པ་ག་ལ་འགྱུར། ། ཞེས་དང༌། བདེན་གཉིས་སུ། དགག་བྱ་ཡོད་པ་མ་ཡིན་པས། ། ཡང་དག་དུ་ན་བཀག་མེད་གསལ། །
ཞེས་པའི་རིགས་པའོ། ། གཉིས་པ་ནི། བདེན་སྟོང་ཆོས་ཅན། སྤྲོས་མེད་ཀྱི་ངོ་བོ་མིན་ཏེ། སྒྲས་བརྗོད་ཅིང་རྟོག་པས་མཚན་མར་བཟུང་བའི་ཕྱིར། གསུམ་པ་སྤྲོས་བྲལ་གྱི་མཚན་མ་འགོག་བྱེད་ཀྱི་རིགས་པ་བཤད་པ་ལ། དེ་ལ་སྤྲོས་པ་འགོག་བྱེད་ཀྱི་རིགས་པ་བཤད་པ་དང༌། སྤྲོས་མེད་འགོག་བྱེད་ཀྱི་རིགས་པའོ། ། དང་པོ་ནི། སྤྲོས་བྲལ་ཁྱད་གཞིར་བཟུང་ནས་གང་དུ་གྲུབ་དཔྱོད་པའི་རིགས་ངོ་དེར་ཆོས་ཅན།
སྤྲོས་པ་ཐམས་ཅད་བཀག་ཤུལ་དུ་འཕངས་པའི་སྤྲོས་བྲལ་ཞེས་བྱ་བ་ཡོད་པ་མ་ཡིན་ཏེ། དགག་བྱ་སྤྲོས་པ་ཡོད་པ་མིན་པའི་ཕྱིར། གཉིས་པ་ནི། སྤྲོས་པ་ཐམས་ཅད་དང་བྲལ་བའི་དེ་ཁོ་ན་ཉིད་དེ་ཆོས་ཅན། སྤྲོས་མེད་ཀྱི་ངོ་བོ་མ་ཡིན་ཏེ། སྒྲས་བརྗོད་ཅིང་རྟོག་པས་མཚན་མར་གཟུང་བའི་ཕྱིར། རྗེ་བཙུན་ས་སྐྱ་པ་ཡབ་སྲས་ཀྱིས་སྤྲོས་བྲལ་སྒྲུབ་པའི་རིགས་པ་འདི་ལྟར་བཞེད་དེ། སྣང་བ་སེམས་སུ་སྒྲུབ། སེམས་སྒྱུ་མར་སྒྲུབ། སྒྱུ་མ་བརྗོད་བྲལ་དུ་སྒྲུབ་པའོ། །
དོན་འདི་ནི་བཀའ་འཁོར་ལོ་ཐ་མ་དང༌། རྣལ་འབྱོར་དཔྱོད་པའི་དབུ་མ་པ་ཆེན་པོའི་གཞུང་ལུགས་དང༌། རྣལ་འབྱོར་བླ་ན་མེད་པའི་རྒྱུད་སྡེ་ལས་བྱུང་ཞིང༌། ཀླུ་སྒྲུབ་ཞབས་ཀྱིས་བྱང་ཆུབ་སེམས་འགྲེལ་ཞེས་བྱ་བའི་བསྟན་བཅོས་ལས་གསལ་བར་གསུངས་ལ། དེ་ཐམས་ཅད་ཀྱི་དགོངས་པ་གཅིག་ཏུ་བསྡུས་ནས་འཇིགས་མེད་དཔལ་ལྡན་ཆོས་སྐྱོང་ཞབས་ཀྱིས་ཤིང་རྟའི་སྲོལ་རྣམ་པར་ཕྱེ་བ་ལས་བྱུང་བའི་ལེགས་པར་བཤད་པ་བླ་ན་མེད་པ་སྟེ། རྗེ་བཙུན་མཆོག་གི་གཞུང་ལུགས་ལས་གསལ་བའི་ཕྱིར་འདིར་སྤྲོ་དགོས་པ་མིན་ནོ། ། དེ་ལྟར་སྤྲོས་པ་འགོག་ཚུལ་གྱི་རིམ་པ་གསུམ་འབྱུང་བའི་རྒྱུ་མཚན་ནི། ཇི་སྐད་དུ། སྟོང་ངོ་ཞེས་ཀྱང་མི་བྱ་ཞིང༌། ། མི་སྟོང་ཞེས་ཀྱང་མི་བྱ་ལ། །
གཉིས་དང་གཉིས་མིན་མི་བྱ་སྟེ། ། གདགས་པའི་དོན་དུ་བརྗོད་པར་བྱ། ། ཅེས་དང༌། བདག་ལས་མ་ཡིན། ཞེས་སོགས་ཀྱིས་བདེན་གྲུབ་འགོག་བྱེད་ཀྱི་རིགས་པ་དང༌། གལ་ཏེ་སྟོང་མིན། ཞེས་སོགས་ཀྱིས་སྟོང་པ་འགོག་བྱེད་ཀྱི་རིགས་པ་དང༌། རྒྱལ་བ་རྣམས་ཀྱིས་སྟོང་པ་ཉིད། ། ལྟ་ཀུན་ངེས་པར་འབྱིན་པར་གསུངས། ། ཞེས་པས་སྤྲོས་བྲལ་དུ་ཞེན་པ་ཡང་འགོག་པར་གསུངས་པའི་ཕྱིར་དང༌།
ཡང་ཇི་སྐད་དུ། རང་བཞིན་གྱིས་ནི་སྟོང་དེ་ལ། ། རྟག་པ་ཅི་ཞིག་མི་རྟག་ཅི། ། རྟག་དང་མི་རྟག་གཉིས་ཀ་ཅི། ། གཉིས་པ་མིན་པའང་ཅི་ཞིག་ཡིན། ། ཞེས་དང༌། སྟོང་ཉིད་བག་ཆགས་གོམས་པ་ཡིས། ། དངོས་པོའི་བག་ཆགས་བཟློག་འགྱུར་ཞིང༌། ། ཅི་ཡང་མེད་ཅེས་གོམས་པ་ལས། ། དེ་ཡང་ཕྱིས་ནས་སྤོང་བར་འགྱུར། །
ཞེས་དང༌། ཏིང་ངེ་འཛིན་རྒྱལ་པོའི་མདོར། མཁས་པས་དབུས་ལའང་གནས་མི་བྱ། ། ཅེས་གསུངས་པ་རྣམས་ལས་ཤེས་པ་ཡིན་ནོ། ། མདོར་ན་ཀླུ་སྒྲུབ་ཞབས་ཀྱི་དབུ་མ་ལ་འཇུག་པའི་ལམ་གྱི་རིམ་པ་ནི་གསུམ་སྟེ། ཇི་སྐད་དུ། བསོད་ནམས་མ་ཡིན་དང་པོར་བཟློག ། བར་དུ་བདག་ནི་བཟློག་པ་དང༌། ། ཐ་མར་ལྟ་ཞིག་ཀུན་བཟློག་པ། ། ཞེས་གསུངས་པའི་རིམ་པས་འཇུག་པར་བྱའོ། །
བཞི་པ་དེས་ན་བརྗོད་བྲལ་དུ་བསྟན་པ་ལ། དོན་དམ་པའི་བདེན་པ་ཞེས་བྱ་བའི་མིང་ཅན་ནི་གཉིས་ཏེ། ཐོས་བསམ་གྱི་ཤེས་པས་གཏན་ལ་ཕབ་པ་རྗེས་མཐུན་པ་དང༌། སྒོམ་པས་ཉམས་སུ་མྱོང་བ་མཚན་ཉིད་པའོ། ། དང་པོ་ནི། ཡང་དག་པའི་རིགས་པས་སྤྲོས་པ་བཅད་ཙམ་གྱི་མེད་པར་དགག་པ་དོན་ལ་སྒྲས་བརྗོད་པར་མི་ནུས་ཤིང༌། རྟོག་པ་ལ་མཚན་མ་འཆར་རྒྱུ་མེད་པ་ཞིག་ཡིན་ཀྱང༌། ཐོས་བསམ་ལ་སོགས་པའི་ཐ་སྙད་གཞན་གྱིས་བདེན་སྟོང་ཞེས་དང༌། སྤྲོས་བྲལ་ཞེས་ཐ་སྙད་དུ་གདགས་པ་དེ་ཉིད་དོ། ། དེ་ལྟར་ཐ་སྙད་འདོགས་དགོས་པ་ཡང་ཡིན་ཏེ།
ཇི་སྐད་དུ་ཐ་སྙད་ལ་ནི་མ་བརྟེན་པར། ། དམ་པའི་དོན་ནི་བསྟན་མི་ནུས། ། ཞེས་གསུངས་ཤིང༌། ཡང་དག་ཀུན་རྫོབ་རྣམས་ཀྱི་སྐས། ། མེད་པར་ཡང་དག་ཁང་ཆེན་གྱི། ། སྟེང་དུ་འཛེག་པར་བྱེད་པ་ནི། ། མཁས་ལ་རུང་བ་མ་ཡིན་ནོ། ། ཞེས་དང༌། དོན་དེ་ཉིད་ཀྱང་མདོ་ལས། ཡི་གེ་མེད་པའི་ཆོས་རྣམས་ལ། །
ཉན་པ་གང་དང་སྟོན་པ་གང༌། ། འགྱུར་བ་མེད་ལ་སྒྲོ་བཏགས་ནས། ། དེ་ནི་ཉན་ཞིང་སྟོན་པ་ཡིན། ། ཞེས་གསུངས་སོ། ། གཉིས་པ་ནི། དོན་ལ་བརྗོད་དུ་མེད་པ་ལྟར་ཐ་སྙད་གང་གི་སྒོ་ནས་ཀྱང་གདགས་པར་བྱ་བ་མ་ཡིན་ཏེ། ཐ་སྙད་ནི་སྒྲ་རྟོག་ལས་མ་འདས་ལ་དེའི་ཡུལ་དུ་བྱེད་པ་ནི་ཐོས་བསམ་ལས་མ་འདས་པའི་ཕྱིར། ཇི་སྐད་དུ། གཞན་ལས་ཤེས་མིན་ཞི་བ་དང༌། ། སྤྲོས་པ་རྣམས་ཀྱིས་མ་སྤྲོས་པ། །
རྣམ་རྟོག་མེད་དོན་ཐ་དད་མིན། ། དེ་ནི་དེ་ཉིད་མཚན་ཉིད་དོ། ། ཅེས་དང༌། བརྗོད་པར་བྱ་བ་བཟློག་པ་སྟེ། ། སེམས་ཀྱི་སྤྱོད་ཡུལ་བཟློག་པས་སོ། ། ཞེས་པ་དང༌། བརྟག་མིན་ཕྱིར་དང་བརྗོད་མི་ཕྱིར། ། ཞེས་དང༌། ཕྲ་ཕྱིར་ཐོས་པའི་ཡུལ་མིན་ཏེ། ། ཞེས་སོགས་དང༌།
སྨྲ་བསམ་བརྗོད་མེད་ཤེས་རབ་ཕ་རོལ་ཕྱིན། ། ཞེས་སོགས་དང༌། འཇམ་དཔལ་གྱིས་ནི་ཡང་དག་དྲིས། ། རྒྱལ་བའི་སྲས་པོ་མི་གསུང་བཞུགས། ། ཞེས་དང༌། ཆོས་ཀྱི་རྗེས། བརྗོད་བྲལ་བརྗོད་པར་བྱས་པ་ནི། ། མཁས་པའི་དགོངས་པ་མིན་ཞེས་བྱ། ། ཞེས་གསུངས་པས་སོ། ། དེ་ལྟ་མོད་ཀྱི་དོན་དམ་པའི་བདེན་པ་ལ་མཚན་ཉིད་མེད་དོ་ཞེས་དང༌།
དོན་དམ་བདེན་པ་ཤེས་བྱ་མ་ཡིན་ནོ་ཞེས་དང༌། གང་གཞི་གྲུབ་པ་ཐམས་ཅད་ཀུན་རྫོབ་ཀྱི་བདེན་པ་ཡིན་ནོ་ཞེས་ནི་བརྗོད་པར་མི་བྱ་སྟེ། གང་ཡོད་པ་ཐམས་ཅད་སྒྲ་རྟོག་གིས་བསྟན་པར་ནུས་པས་མ་ཁྱབ་པའི་ཕྱིར་དང༌། དེ་ལྟ་ན་ནི་མདོ་རྒྱུད་བསྟན་བཅོས་མཐའ་དག་དང་འགལ་བ་མཁས་བླངས་པའི་ཕྱིར། འདིར་བརྗོད་བྲལ་གྱི་དོན་ཤེས་པ་ལ་འདི་ལྟར་བཤད་དགོས་ཏེ། རིགས་ཤེས་ཀྱིས་སྤྲོས་པ་གཅོད་པ་དང༌། ཤེས་བརྗོད་ཀྱིས་ཐ་སྙད་འདོགས་པའོ། ། དང་པོའི་དབང་དུ་བྱས་ན། མྱུ་གུ་ལྟ་བུ་དཔྱད་གཞིར་བཟུང་ནས་གང་དུ་གྲུབ་དཔྱོད་པའི་རིགས་ངོར། མྱུ་གུ་དེ་ཡོད་པ་ཡང་མིན།
མེད་པ་ཡང་མ་ཡིན། གཉིས་ཀ་ཡང་མིན། གཉིས་ཀ་མིན་པ་ཡང་མིན། སྤྲོས་པ་དང་བྲལ་བ་ཡང་མ་ཡིན་ནོ། ། འོ་ན་ཅི་ཞིག་ཡིན་ཞེ་ན། གང་དུ་ཡང་མ་གྲུབ་པའི་ཕྱིར་ཅི་ཡང་མིན་ནོ། ། མིན་པ། དེའི་ཕྱིར་སྒྲས་གང་དུ་ཡང་མི་བརྗོད་ཅིང་རྟོག་པས་ཅི་ཡང་མི་འཛིན་ནོ། ། འོ་ན་སོ་སོར་རང་གི་རིག་པའི་ཡེ་ཤེས་ཀྱིས་ཀྱང་ཉམས་སུ་མི་མྱོང་ངམ་ཞེ་ན། དེ་ནི་བརྗོད་པར་མི་ནུས་ཏེ།
གཞོན་ནུ་མའི་བདེ་བ་དང༌། ལྐུག་པའི་རྨི་ལམ་བཞིན་ནོ། ། གཉིས་པའི་དབང་དུ་བྱས་ན། མྱུ་གུ་སྤྲོས་བྲལ་ཡིན་ནོ་ཞེས་དང༌། སྤྲོས་བྲལ་དེ་ཉིད་དོན་དམ་པའི་བདེན་པའོ་ཞེས་དང༌། དེ་ཉིད་སོ་སོར་རང་གི་རིག་པའི་ཡེ་ཤེས་ཀྱིས་ཉམས་སུ་མྱོང་ངོ་ཞེས་པའི་ཐ་སྙད་འདོགས་སོ། ། དེའི་ངོར་དེ་ཆོས་ཅན། དོན་དམ་པའི་བདེན་པ་དང་སྤྲོས་བྲལ་མིན་པར་ཐལ། སྒྲས་བརྗོད་པའི་ཕྱིར་དང༌། རྟོག་པས་མཚན་མར་བཟུང་བའི་ཕྱིར།
ཞེས་པ་ནི་ཆོས་ཅན་ལ་སྐྱོན་ཆགས་པ་དང་ཀུན་རྫོབ་དང་དོན་དམ་གྱི་སྐབས་མ་ཕྱེད་པས་ཁྱབ་པ་མ་ངེས་པ་ཡིན་ནོ། ། དེ་ལྟ་བུའི་རིམ་པ་གཉིས་ཡོད་པར་ནི། དྲངས་མ་ཐག་པའི་ཏིང་ངེ་འཛིན་རྒྱལ་པོའི་ལུང་ལས་ཤེས་སོ། ། བོད་ཀྱི་སློབ་དཔོན་གཞན་སྟོང་པ་དག་ནི། མཉམ་གཞག་ལ་བཟློ་བ་དང༌། རྗེས་ཐོབ་ཤན་འབྱེད་པ་ཞེས་བྱ་བའི་མིང་གིས་འདོགས་པ་ཡོད་དེ། ཧ་ཅང་མི་ལེགས་པ་མ་ཡིན་ནོ། ། འདི་ལ་གཞན་དག་ན་རེ། དེ་ལྟར་དུ་ཁས་ལེན་པ་དེ་ནི་ཆད་པའི་མཐར་ལྷུང་བ་ཡིན་ནོ་ཞེས་ཟེར་བ་དང༌། ཡང་རིགས་པ་དེའི་ངོར་མྱུ་གུ་ཆོས་ཅན།
མེད་པ་ཡིན་པར་ཐལ། ཡོད་པ་མ་ཡིན་པའི་ཕྱིར། རྟགས་ཆོས་དངོས་འགལ། ཁྱབ་པ་ཚད་མས་གྲུབ་པ་ཡིན་ནོ་ཞེས་ཟེར་རོ། ། ཉེས་པ་དང་པོས་གནོད་པ་མིན་ཏེ། མེད་པར་ཁས་བླངས་ན་དེར་ལྷུང་བ་ཡིན་དུ་ཆུག་ཀྱང་དེ་ཡང་བཀག་པའི་ཕྱིར། དོན་དེ་ཉིད་ཇི་སྐད་དུ་རིན་ཆེན་འཕྲེང་བར། ཡང་དག་ཇི་བཞིན་ཡོངས་ཤེས་པས། ། མེད་དང་ཡོད་པར་མི་འདོད་པ། ། དེ་ཕྱིར་མེད་པ་པར་འགྱུར་ན། །
ཅི་ཕྱིར་ཡོད་པ་པར་མི་འགྱུར། ། ཞེས་གསུངས་པ་དེ་ཉིད་ཡིན་ནོ། ། ཉེས་པ་གཉིས་པས་ཀྱང་མི་གནོད་དེ། ཡོད་པ་བཀག་ཤུལ་དུ་མེད་པ་འཕངས་སོ། ། ཞེས་ཟེར་བ་དེ་ནི་ཀུན་རྫོབ་ཏུ་གནས་པ་དང༌། དངོས་པོར་སྨྲ་བའི་ཕྱོགས་ཡིན་གྱི་ངོ་བོ་ཉིད་མེད་པར་སྨྲ་བའི་ཕྱོགས་ལ་མ་ཡིན་པའི་ཕྱིར། ཁོ་བོ་ཅག་ཀྱང་དེ་ལྟར་འདོད་དོ་ཅེ་ན། འོ་ན་ཁྱོད་ཀྱི་ཁྱབ་པ་དེ་ཚད་མས་གྲུབ་པའི་རྒྱུ་མཚན་ཅི་ཡིན། དོན་དེ་ཉིད་ཀྱང་ཇི་སྐད་དུ། གལ་ཏེ་ཡོད་པ་སུན་ཕྱུང་བས། །
དོན་གྱིས་འདི་ནི་མེད་པར་བསླན། ། དེ་བཞིན་མེད་པ་སུན་ཕྱུང་བས། ། ཡོད་པ་ཅི་ཡི་ཕྱིར་མི་བསླན། ། ཞེས་གཞན་གྱི་འདོད་པ་བརྗོད་ནས། དེ་ཉིད་སུན་འབྱིན་པ་ན། གང་དག་དོན་གྱིས་མེད་ཉིད་དུ། ། དམ་མི་བཅའ་ཞིང་མི་སྤྱོད་ལ། ། ཞེས་དང༌། འཇིག་རྟེན་གྲངས་ཅན་འུག་སྤྲུག་དང༌། ། གོས་མེད་བཅས་པ་གལ་ཏེ་ཞིག །
ཡོད་མེད་འདས་པར་སྨྲ་ན་དྲིས། ། ཞེས་གསུངས་པ་དེ་ཉིད་ཡིན་ནོ། ། དེས་ན་རང་གི་ལུགས་འཇོག་པ་ན། དེ་ཕྱིར་སངས་རྒྱས་རྣམས་ཀྱིས་ནི། ། བསྟན་པ་འཆི་མེད་ཡོད་མེད་ལས། ། འདས་པ་ཟབ་མོ་ཞེས་བཤད་པ། ། ཆོས་ཀྱི་ཁུད་པ་ཡིན་ཞེས་གྱིས། ། ཞེས་གསུངས་སོ། ། ཇི་སྐད་དུ། འཕགས་པ་ལྷས་ཀྱང༌།
ཡོད་མིན་མེད་མིན་ཡོད་མེད་མིན། ། གཉིས་ཀའི་བདག་ཉིད་མིན་པའང་མིན། ། མཐའ་བཞི་ལས་ནི་རྣམ་གྲོལ་བ། ། དེ་ནི་དབུ་མ་པ་ཡི་རིག ། ཞེས་གསུངས་སོ། ། དེའི་དོན་ལ་གཞན་དག་ན་རེ། བདེན་པར་ཡོད་པ་དང་ཐ་སྙད་དུ་མེད་པ་ཞེས་སྦྱོར་བར་བྱེད་དོ། ། འོ་ན་ཁྱེད་ལྟར་ན། མྱུ་གུ་ཆོས་ཅན། བདེན་པར་ཡོད་པ་དང་ཐ་སྙད་དུ་མེད་པ་གཉིས་ཀ་ཡིན་པར་ཐལ།
གཉིས་ཀ་མ་ཡིན་པ་མ་ཡིན་པའི་ཕྱིར། གསུམ་དངོས་འགལ། ཡང་ལ་ལ་ནི། སྒྲ་ཇི་བཞིན་པ་ཁས་བླངས་ན་སྐྱོན་ཡོད་པས། ཡོད་པར་ཡང་མི་འཛིན་མེད་པར་ཡང་མི་འཛིན་ཞེས་སོགས་སྨྲ་བར་བྱེད་དོ། ། འོ་ན་དེ་ལྟར་མི་འཛིན་པའི་བློ་བཞི་པོ་དེ་ཆོས་ཅན།

ལོག་ཤེས་སུ་ཐལ། རང་གི་འཛིན་སྟངས་ཀྱི་བཟུང་བྱ་ལ་རིགས་པས་གནོད་པའི་བློ་ཡིན་པའི་ཕྱིར། རྟགས་ཁས་བླངས། ཡང་མི་མཁས་པ་དག་ན་རེ། ཡོད་པ་ཡང་བདེན་པར་གྲུབ་པ་མིན། མེད་པ་ཡང་དེར་གྲུབ་པ་མ་ཡིན། གཉིས་ཀ་ཡིན་པའི་ཕུང་གསུམ་ཡང་དེར་གྲུབ་པ་མིན། གཉིས་མིན་གྱི་ཕུང་གསུམ་ཡང་དེར་གྲུབ་པ་མ་ཡིན། ཞེས་བྱ་བའི་དོན་ཡིན་པས་ཁོ་བོ་ཅག་ལ་རྒུད་པ་ཅི་ཡང་མེད་དོ་ཞེས་ཟེར་རོ། ། འོ་ན་དེ་འདྲའི་མཐའ་བྲལ་རྟོགས་པའི་ཤེས་རབ་དེ་ཆོས་ཅན། དབུ་མའི་ལྟ་བ་མིན་ཏེ།
ཁྱོད་རྒྱུད་ལ་མ་སྐྱེས་པའི་རང་སྡེ་དངོས་པོར་སྨྲ་བ་སུ་ཡང་མེད་པའི་ཕྱིར། ཞེས་སྨྲས་ན་ཁྱེད་ཅག་རྒུད་པར་མི་འགྱུར་རམ། ཡང་ཁྱོད་རང་གིས་སྨྲས་པའི་ཉེས་པ་དེ་དག་ཁྱོད་ཉིད་ལ་འཇུག་པའི་ཚུལ་འདི་ལྟར། ཡོད་པ་མ་ཡིན་ན་མེད་པ་ཡིན་པས་ཁྱབ་པ་དེ། རྒོལ་བ་ཁྱོད་ཀྱིས་ཚད་གྲུབ་ཏུ་ཁས་བླངས་པས་ཉེས་པ་ཡིན་ཏེ། དོན་དམ་ལ་དཔྱོད་པའི་སྐབས་ཀྱི་རྟགས་དང་ཁྱབ་པ་ཐམས་ཅད་གཞན་གྲགས་སུ་བཞེད་པ་ཟླ་བའི་ཞབས་ཀྱི་དགོངས་པ་ཡིན་པའི་ཕྱིར། དེ་ལྟ་མ་ཡིན་ན་འདི་ལྟར་ཁྱབ་པ་དེ་ཆོས་ཅན། མཐུན་པའི་དོན་དམ་དང་རིགས་པས་དཔྱད་བཟོད་གང་རུང་དུ་ཐལ། ཁྱོད་སྤྱིར་ཡོད། རིགས་ཤེས་ཀྱི་ངོར་ཡང་ཁྱོད་ཡོད་པའི་ཕྱིར།
རྟགས་ཕྱི་མ་ཁས་བླངས་མོད། མ་གྲུབ་ན། རིགས་ཤེས་ཀྱི་ངོར་ཡོད་མེད་དངོས་འགལ་མ་ཡིན་པར་ཐལ་ལོ། ། ཞེས་བརྗོད་ན་འཁོར་གསུམ་ཁྱོད་ཀྱིས་ཁས་བླངས་དགོས་སོ། ། བཞི་པ་རིགས་པ་དེས་ཅི་ཡང་མ་རྙེད་པ་ལ་ཆོས་ཀྱི་བདག་མེད་རྙེད་པར་ཐ་སྙད་འདོགས་པ་ནི། སྤྲོས་པ་གཅོད་པའི་རིག་ཤེས་ཀྱི་ཅི་ཡང་མ་རྙེད་པ་ལ་ཐ་སྙད་འདོགས་པའི་ཤེས་བརྗོད་ཀྱིས་བདེན་མེད་རྙེད་དོ་ཅེས་འདོགས་པ་ཡིན་ཏེ། ཇི་སྐད་དུ། མདོ་ལས། ནམ་མཁའ་མཐོང་ཞེས་སེམས་ཅན་ཚིག་ཏུ་རབ་བརྗོད་པ། ། ནམ་མཁའ་ཇི་ལྟར་མཐོང་ཞེས་དོན་འདི་བརྟག་པར་གྱིས། །
དེ་ལྟར་ཆོས་མཐོང་བ་ཡང་དེ་བཞིན་གཤེགས་པས་བསྟན། ། ཞེས་དང༌། གཟུགས་རྣམས་མི་མཐོང་ཚོར་བ་དག་ཀྱང་མི་མཐོང་ཞིང༌། ། ཞེས་པ་ནས། དེ་ལྟར་ཆོས་མཐོང་བ་ཡང་དེ་བཞིན་གཤེགས་པས་བསྟན། ། ཞེས་དང༌། གནས་མེད་གནས་ཡིན་འདི་ནི་རྒྱལ་བས་གནས་པར་གསུངས། ། ཞེས་དང༌། རྗེ་བཙུན་གྱིས། མ་མཐོང་སྟོན་པར་མཛད་པ་གང༌། །
ཞེས་དང༌། ཀླུ་སྒྲུབ་ཞབས་ཀྱིས། སེམས་འགྲེལ་དུ། གང་ལ་རྟོགས་བྱ་རྟོགས་བྱེད་ཡོད་དོ། ། དེ་ལ་བྱང་ཆུབ་ཡོད་མིན། ། ཞེས་དང༌། ནམ་མཁའ་སྒོམ་པར་བྱེད་པ་འདི། ། སྟོང་པ་ཉིད་ནི་སྒོམ་པར་གསུངས། ། ཞེས་དང༌། ཞི་བ་ལྷས།
གང་ཚེ་དངོས་དང་དངོས་མེད་དག ། བློ་ཡི་མདུན་ན་མི་གནས་པ། ། ཞེས་དང༌། ཇོ་བོ་འདི་པཾ་ཀཱ་རས། འདི་ལྟར་སྣང་བའི་དངོས་པོ་འདི། ། རིགས་པས་བརྟགས་ན་འགའ་མི་རྙེད། ། མ་རྙེད་པ་དེ་དོན་དམ་མོ། ། ཞེས་སོགས་རྒྱ་ཆེར་གསུངས་པའི་ཕྱིར་རོ། ། དེའི་དུས་ཀྱི་ཐ་སྙད་དེ་ཡང་རྣལ་འབྱོར་པ་ལ་གྲགས་པའི་ཐ་སྙད་ཡིན་གྱི་འཇིག་རྟེན་གྱི་ཐ་སྙད་ནི་མ་ཡིན་ཏེ། འཇིག་རྟེན་ན་དེ་ལྟར་མ་གྲགས་པའི་ཕྱིར་དང༌།
གལ་ཏེ་གྲགས་ན་ཐ་སྙད་བདེན་པ་རིགས་པས་དཔྱད་ནས་ཁས་ལེན་དགོས་པར་ཐལ་བའི་ཕྱིར་རོ། ། ལྔ་པ་དེ་ཉིད་དབུ་མའི་ལྟ་བར་བསྟན་པ་ལ། ཡུལ་ཅན་ལྟ་བ་ངོས་བཟུང་ནས་དེ་ལ་འཁྲུལ་པ་དགག ལྟ་བའི་ཡུལ་གྱི་རྣམ་གྲངས་གཉིས་པ་བསྟན་ནས་དེ་ལ་འཁྲུལ་པ་བསལ་བའོ། ། དང་པོ་ནི། དཔེར་ན་མྱུ་གུ་གཅིག་དང་དུ་མ་གང་དུ་གྲུབ་དཔྱོད་པའི་རིགས་པས། གང་དུ་ཡང་མ་རྙེད་པའི་ཡུན་གྱི་ཤེས་རབ་དེ་ཉིད་ཆོས་ཅན། དབུ་མའི་ལྟ་བ་ཞེས་བྱ་སྟེ། རང་རྒྱུ་དབུ་མའི་རིགས་པས་དྲངས་པའི་ཤེས་རབ་གང་ཞིག སྤྲོས་པའི་མཐའ་གང་ལ་ཡང་མི་གནས་པའི་ཕྱིར།
འདི་ལ་གཉིས་ཏེ། མཚན་ཉིད་པ་མངོན་སུམ་གྱི་ངོར་སྐྱེས་པ་དང༌། རྗེས་མཐུན་པ་རྟོག་པའི་ངོར་སྐྱེས་པའོ། ། དང་པོ་ལ། སྣང་མེད་མཉམ་གཞག་གི་རྣལ་འབྱོར་མངོན་སུམ་དང༌། སྣང་བཅས་རྗེས་ཐོབ་ཀྱི་རྣལ་འབྱོར་མངོན་སུམ་གཉིས་སོ། ། དང་པོ་ལ། དུས་རྟག་ཏུ་སྣང་བ་མེད་པ་སངས་རྒྱས་ཀྱི་ཆོས་སྐུའི་ཡེ་ཤེས་དང༌། རེས་འགའ་སྣང་བ་མེད་པ་སློབ་པའི་མཉམ་གཞག་གོ ། གཉིས་པ་ལ།
སྒྱུ་མར་འཛིན་པའི་སྤྲོས་པ་དང་བཅས་པ་སློབ་པའི་རྗེས་ཐོབ་དང༌། དེ་མེད་པ་སངས་རྒྱས་ཀྱི་གཟུགས་སྐུའི་ཡེ་ཤེས་སོ། ། གཉིས་པ་རྗེས་མཐུན་པ་ལ། བསམ་བྱུང་གི་ངོ་བོར་སྐྱེས་པ་དང༌། སྒོམ་བྱུང་གི་ངོ་བོར་སྐྱེས་པའོ། ། དང་པོ་ནི། རིགས་ཤེས་རྗེས་དཔག་དང༌། དེས་དྲངས་པའི་དཔྱད་ཤེས་རྣམས་སོ། ། གཉིས་པ་ནི། ངེས་པར་འབྱེད་པའི་ཆ་དང་མཐུན་པ་བཞི་པོ་དག་གོ །
འདི་དག་ཀྱང་དེ་དང་དེར་ཞེན་པའི་ཆ་ནས་ལྟ་བར་འཇོག་པ་མ་ཡིན་གྱི། དེ་དང་དེ་རྟོགས་པ་དང་དེ་དང་དེ་ལ་གསལ་སྣང་མཆེད་པའི་ཆ་ནས་ལྟ་བར་འཇོག་པ་ཡིན་ནོ། ། མདོར་ན། བདེན་སྟོང་ལ་སོགས་པར་ཞེན་པ་ལྟ་ཞོག དེར་འཛིན་པ་དང་དེའི་མཚན་མ་ཅུང་ཟད་གཅིག་ཤར་ན་ཡང༌། དེའི་ཆ་ནས་ལྟ་བ་མ་ཡིན་པ་ཁོ་ནར་འཇོག་དགོས་ཏེ། དེ་དང་དེའི་ཆ་ནས་སྤྲོས་བཅས་ཁོ་ནར་སོང་བའི་ཕྱིར། དེ་ལྟར་ན་འཕགས་པའི་མཉམ་གཞག་བར་ཆད་མེད་ལམ་གྱི་དུས་སུ་ནི། ལྟ་བའི་ངོ་བོར་མ་སྐྱེས་པའི་ཤེས་རབ་མི་སྲིད་ལ་རྣམ་པར་གྲོལ་བའི་ལམ་དང་རྗེས་ཐོབ་ཀྱི་དུས་སུ་ལྡོག་ཆ་སོ་སོར་ཕྱེད་དགོས་སོ། ། སློབ་དཔོན་འཕགས་སེང་གཉིས་ཀྱིས་ནི།
ཀུན་རྫོབ་སྒྱུ་མ་ལྟ་བུ་ལྟ་བའི་ཡུལ་དུ་གསུང་མོད། དེའི་ཚེ་ཡང་མཚན་འཛིན་དང་བྲལ་བའི་ཆ་ནས་ལྟ་བར་འཇོག་དགོས་ཏེ། ཇི་སྐད་དུ། འཁྲུལ་པའི་མཚན་མ་མཐའ་དག་སྤངས་པ། ཞེས་གསུངས་པའི་ཕྱིར། ཆོས་ཀྱི་སྤྱན་ལྡན་རྔོག་ལོ་ཆེན་པོ་ཡང་དོན་འདི་ཉིད་བཞེད་པ་ཡིན་ཏེ། ཇི་སྐད་དུ། དེས་ན་ཤེས་བྱའི་མཚན་མ་ལས། ། བློ་ཡི་གཡོ་བ་རྣམས་བཟློག་སྟེ། ། སྤྲོས་ཚོགས་ཉེར་ཞི་བདག་མེད་པའི། །
དོན་ལ་བློ་ནི་ལེགས་བཞག་བྱ། ། དེ་ལྟར་སྟོང་ཉིད་གོམས་པ་ལས། ། དངོས་འཛིན་རབ་ཏུ་ཞི་བ་དང༌། ། བདག་མེད་ཉིད་ཀྱང་འཛིན་མེད་པ། ། དེ་ཚེ་ཡང་དག་མཐོང་ཞེས་བྱ། ། ཅེས་གསུངས་སོ། ། རྗེ་ས་སྐྱ་པ་ཆེན་པོ་ཡབ་སྲས་ཀྱང་དོན་འདི་ཉིད་བཞེད་པ་ཡིན་ཏེ། ཇི་སྐད་དུ། འཛིན་པ་བྱུང་ན་ལྟ་བ་མིན། ། ཞེས་དང༌།
སྒྱུ་མ་བརྗོད་བྲལ་དུ་བསྒྲུབ་པ་དང༌། དེའི་དོན་ལ་མཉམ་པར་འཇོག་པའི་ཚུལ་རྒྱས་པར་གསུངས་པའི་ཕྱིར་རོ། ། དོན་འདི་ལ་གངས་ཅན་གྱི་དབུ་མ་པར་རློམ་པ་ཕྱིས་བྱོན་པ་དག་ན་རེ། གང་དུ་ཡང་འཛིན་པ་མེད་པ་འདི་ནི། ཅི་ཡང་ཡིད་ལ་མི་བྱེད་པ་ཁོ་ན་ཡིན་པས་ཧ་ཤང་གི་ལྟ་བ་དང་ཁྱད་པར་མེད་ལ། འོན་ཏེ་སོ་སོར་རྟོག་པའི་ཤེས་རབ་ཀྱིས་དཔྱད་པ་སྔོན་དུ་སོང་མ་སོང་གི་ཁྱད་པར་ཡོད་དོ་སྙམ་ན། དེ་ལྟ་ན་ནི་དེའི་དཔྱད་པ་ཚར་གཅིག་སྔོན་དུ་བཏང་ནས། གཉིད་ལོག་ན་ཡང་བདེན་མེད་རྟོགས་པའི་ཤེས་རབ་དུ་ཧ་ཅང་ཐལ་བར་འགྱུར་རོ། ། མདོར་ན། བདག་འཛིན་གྱི་གཉེན་པོར་ཅི་ཡང་ཡིད་ལ་མི་བྱེད་པ་སྒོམ་པ་འདི་ནི།
འདྲེ་ཤར་སྒོར་གནས་པ་ལ་གླུད་ནུབ་སྒོར་གཏོང་བ་དང་འདྲའོ། ། དེའི་ཕྱིར་མ་རིག་པ་དང་འཛིན་སྟངས་དངོས་སུ་འགལ་བའི་གཉེན་པོ་ནི། གཅིག་དང་དུ་བྲལ་ལ་སོགས་པའི་གཏན་ཚིགས་ཀྱི་ལེགས་པར་གཏན་ལ་ཕབ་པའི་དོན་ལ། ཡང་དང་ཡང་དུ་སེམས་འཇལ་ངེས་པར་རྟོག་པར་བྱེད་པའི་ཤེས་རབ་ཞིག་ཡིན་ལ། མཉམ་པར་འཇོག་པའི་ཚེ་ཡང༌། འཕྲལ་དང་འཕྲལ་དུ་དཔྱད་ཅིང་དཔྱད་ཅིང་བདག་མེད་དོ་ཅེས་དང༌། བདེན་པར་མེད་དོ་ཅེས་དྲན་འཛིན་གྱི་ཤུགས་རྒྱུན་ན་རེ་བ་དང་མ་བྲལ་བས་རྩེ་གཅིག་ཏུ་མཉམ་པར་འཇོག་པར་བྱེད་ཅིང༌། ངག་ཏུ་ཡང་དེ་སྐད་ཅེས་ཡང་དང་ཡང་དུ་བརྗོད་དགོས་པ་ཡིན་ཏེ། ཇི་སྐད་དུ། ངེས་འབྱེད་ཡན་ལག་དང་མཐོང་བའི། །
ལམ་དང་གོམས་པའི་ལམ་ཉིད་ལ། ། ཡང་དང་ཡང་དུ་སེམས་པ་དང༌། ། འཇལ་དང་ངེས་རྟོག་སྒོམ་པའི་ལམ། ། ཞེས་གསུངས་སོ། ། དེ་ལྟ་བུའི་ལྟ་བ་སྐྱོང་ཚུལ་འདི་ནི། གངས་རིའི་ཁྲོད་འདིར་སྔོན་ཆད་མ་བྱུང་ཡང༌། དུས་འདིར་རྗེ་བཙུན་འཇམ་པའི་དབྱངས་ཀྱི་ཐུགས་རྗེ་ལས་བྱུང་བའི་ཐུན་མོང་མ་ཡིན་པའི་གདམས་པ་ཁྱད་པར་ཅན་ཡིན་ནོ་ཞེས་ཟེར་བ་དག་བྱུང་ངོ༌། ། འདི་མི་འཐད་པ་ལ་གསུམ་སྟེ། ལུང་དང་འགལ་བ་དང༌། རིགས་པ་དང་འགལ་བ་དང༌།
ཁས་བླངས་ནང་འགལ་བ། དེ་དག་གི་ཉེས་སྤོང་ལ་དཔྱད་པའོ། ། དང་པོ་ལ། སངས་རྒྱས་ཀྱི་མདོ་དང་འགལ་བ། རྗེ་བཙུན་གྱི་བསྟན་བཅོས་དང་འགལ་བ། དབུ་མའི་གཞུང་དང་འགལ་བ། གངས་ཅན་གྱི་ཤིང་རྟ་ཆེན་པོའི་གསུང་དང་མི་མཐུན་པའོ། ། དང་པོ་ལ། དཀོན་མཆོག་བརྩེགས་པའི་ལུང་དང་འགལ་བ། ཤེར་ཕྱིན་གྱི་མདོ་དང་འགལ་བའོ། །
དང་པོ་ནི། ཇི་སྐད་དུ། འོད་བསྲུངས་བདག་ཏུ་ལྟ་བ་རི་རབ་ཙམ་ནི་སླའི། གང་དག་མངོན་པའི་ང་རྒྱལ་ཅན་སྟོང་པ་ཉིད་དུ། ། ལྟ་བ་དེ་དག་ནི་དེ་ལྟ་མ་ཡིན་ཏེ། གསོར་མི་རུང་ངོ༌། ། ཞེས་གསུངས་སོ། ། གཉིས་པ་ནི། ཇི་སྐད་དུ། གཟུགས་སྟོང་ཞེས་བྱ་བར་སྤྱོད་ན་ཤེས་རབ་ཀྱི་ཕ་རོལ་ཏུ་ཕྱིན་པ་ལ་མི་སྤྱོད་དོ། །
ཅེས་དང༌། ཕུང་འདི་སྟོང་ཞེས་རྟོག་ནའང་བྱང་ཆུབ་སེམས་དཔའ་ནི། ། མཚན་མ་ལ་སྤྱོད་སྐྱེ་མེད་གནས་ལ་དད་མ་ཡིན། ། ཞེས་སོགས་རྒྱ་ཆེར་གསུངས་སོ། ། གཉིས་པ་ནི། ཇི་སྐད་དུ། གཟུགས་སོགས་ཕུང་པོ་སྟོང་ཉིད་དང༌། ། ཞེས་པར། སྟོང་ཉིད་ལ་ཞེན་པ་གཉེན་པོ་གཞི་ཤེས་ཀྱི་མི་མཐུན་ཕྱོགས་སུ་བསྟན་པ་དང༌། དེ་མ་རྫོགས་དང་རབ་རྫོགས་ལ། །
སྤྱོད་པ་བཀག་པའི་སྦྱོར་བ་ཞེས་གསུངས་པ་དང༌། གཟུགས་ལས་སོགས་ལ་རློམ་མེད་པ། ། ཞེས་པར། རློམ་པ་རྣམ་བཞི་བཀག་དགོས་པར་གསུངས་སོ། ། གསུམ་པ་ནི། ཇི་སྐད་དུ། གང་དག་སྟོང་པ་ཉིད་ལྟ་བ། ། དེ་དག་བསྒྲུབ་ཏུ་མེད་པར་གསུངས་ཞེས་དང༌། བྱང་ཆུབ་སེམས་འགྲེལ་དུ། སྐྱེ་མེད་ཅེས་དང་སྟོང་ཞེས་དང༌། །
བདག་མེད་ཅེས་བྱར་སྟོང་པ་ཉིད། ། དམན་པའི་བདག་ཉིད་གང་སྒོམ་པ། ། དེ་ནི་འདི་ན་བདག་སྒོམ་པའོ། ། ཞེས་དང༌། མཚན་མ་མེད་པ་མ་རྟོགས་པར། ། ཁྱོད་ཀྱིས་ཐར་པ་མེད་པར་གསུངས། ། ཞེས་དང༌། བརྒྱ་པ་ལས། བླུན་པོ་མཁས་པའི་ང་རྒྱལ་ཅན། ། སྟོང་ལ་མངོན་པར་ཞེན་མི་བྱ། །
ཞེས་དང༌། ཞི་བ་ལྷས། ཅི་ཡང་མེད་ཅེས་གོམས་པ་ལས། ། དེ་ཡང་ཕྱི་ནས་སྤོང་བར་འགྱུར། ། ཞེས་བདེན་སྟོང་དུ་ཞེན་པ་སྤང་དགོས་པར་གསུངས་པ་དང༌། ཟླ་བའི་ཞབས་ཀྱིས། རྟོག་རྣམས་ལོག་པར་གྱུར་པ་གང་ཡིན་དེ། ། རྣམ་པར་དཔྱོད་པའི་འབྲས་བུར་མཁས་རྣམས་བཞེད། ། ཅེས་སོགས་རྒྱ་ཆེར་གསུངས་པ་དང༌། འགལ་བ་ཡིན་ནོ། །
བཞི་པ་ནི། ཆོས་ཀྱི་སྤྱན་ལྡན་རྔོག་ལོ་ཆེན་པོས། ཇི་སྐད་དུ། དོན་རྣམས་རིགས་པའི་སྟོབས་ཀྱིས་རྣམ་འགར་གནས་འདོད་དང༌། ། འདུས་བྱས་ལམ་འདས་དེ་ཉིད་ཚད་མས་ངེས་འཛིན་པ། ། གཉིས་ཀ་དངོས་འཛིན་གདོན་ཆེན་མི་ཟད་ཁར་སོང་ནས། ། ལྟ་བའི་མཆེ་བ་རྣོན་པོས་དམ་དུ་ཟིན་པ་ཡིན། ། ཞེས་གསུངས་ལ། དེ་ལྟར་སྟོན་པའི་གཞུང་དེ་ཁྱོད་ཀྱིས་ཚད་མར་ཁས་བླངས་པའི་ཕྱིར། ཁྱོད་ལ་གནོད་པ་ཡིན་ནོ། །
གཉིས་པ་རིགས་པ་དང་འགལ་བ་ནི། དེ་ལྟར་དཔྱད་ཅིང་ཡིད་ལ་བྱེད་པའི་བློ་གང་ཡིན་པ་དེ་སྒོམ་བྱུང་དངོས་མ་ཡིན་ཏེ། ཇི་ལྟར་མཐོ་ཡང་ཐོས་བསམ་གང་རུང་ལས་མ་འདས་པའི་ཕྱིར་དང༌། གཞན་དུ་ན། བདག་མེད་རྟོགས་པའི་བསམ་བྱུང་གི་བློ་ཡིན་ན། སྒོམ་བྱུང་ཡིན་པས་ཁྱབ་པ་ལ་ཉེས་པ་ཅི་ཞིག་ཡོད། རྗེ་བཙུན་གྱིས། སེམས་འཇལ་ངེས་པར་རྟོག་པ་གསུམ་གསུངས་པའི་དོན་ལ། སློབ་དཔོན་འཕགས་སེང་གཉིས་ཀྱིས། ཐོས་བསམ་ལ་སྦྱར་བ་དང༌།
ཏིང་ངེ་འཛིན་གྱི་སྦྱོར་འཇུག་ལ་སྦྱར་བའི་བཤད་པ་གཉིས་མཛད་པའི་ཕྱིར། ཁྱེད་ཀྱི་ལུང་མ་ཡིན་ནོ། ། གཞན་ཡང་ཁྱོད་ལྟར་ན། ས་བཅུའི་མཉམ་བཞག་ན་སྟོང་ཉིད་སྒོམ་པའི་བློ་མེད་པར་འགྱུར་ཏེ། སྟོང་པ་ཉིད་དོ་སྙམ་པའི་དྲན་འཛིན་བར་མ་ཆད་པ་དེ་འདྲ་མེད་པའི་ཕྱིར། གཞན་དུ་ན་རྣལ་འབྱོར་མངོན་སུམ་དུ་ཇི་ལྟར་འགྱུར། དེ་ཡང་འདི་ལྟར། སྟོང་ཉིད་མངོན་སུམ་དུ་རྟོགས་པའི་མཐོང་ལམ་མཉམ་བཞག་ཆོས་ཅན། སྒྲ་དོན་འཛིན་པའི་རྟོག་པར་ཐལ། མེད་དགག་གི་རྣམ་པ་འཛིན་པའི་བློ་ཡིན་པའི་ཕྱིར།
དེ་ཡང་རྟོག་མེད་ཀྱི་ཤེས་པས་ལྡོག་པ་མེད་དགག་སྣང་ཡུལ་དུ་བྱས་ནས་འཛིན་པ་ནི་ཆོས་ཀྱི་གྲགས་པའི་རིགས་པ་དང་འགལ་ལོ། ། དེ་ལྟ་བས་ན། སྤྱིར་ཞེན་བློ་དང༌། ཁྱད་པར་བདེན་སྟོང་དུ་ཞེན་པའི་བློ་ཡིན་ན་དབུ་མའི་ལྟ་བ་མ་ཡིན་པས་ཁྱབ། དཔེར་ན་བཏགས་འཛིན་གྱི་རྟོག་པ་བཞིན། ཞེས་བྱ་བ་འདི་ནི་རིགས་པ་ཡིན་ཏེ། ཁྱེད་འདོད་པའི་དབུ་མའི་ལྟ་བ་དེ་ཇི་ལྟར་མཐོ་ཡང༌། བཏགས་འཛིན་གྱི་རྟོགས་པ་ལས་མ་འདས་པའི་ཕྱིར། གསུམ་པ་ཁས་བླངས་དང་འགལ་བ་ནི། བུམ་པ་བདེན་སྟོང་དེ་མཐར་ཐུག་དཔྱོད་པའི་རིགས་ཤེས་ཀྱི་ཞེན་ཡུལ་ཡིན་ན།
བུམ་པ་བདེན་སྟོང་དཔྱད་གཞིར་གཟུང་ནས་གཅིག་དང་དུ་མ་གང་དུ་གྲུབ་དཔྱོད་པའི་རིགས་ངོར། དེ་གྲུབ་བམ་མ་གྲུབ། དང་པོ་ལྟར་ན། དེ་ཆོས་ཅན། རིགས་པས་དཔྱད་བཟོད་དུ་ཐལ། རང་གི་ཐ་སྙད་བཏགས་པའི་བཏགས་དོན་ཚོལ་བར་བྱེད་པའི་རིགས་ཤེས་ཀྱི་ངོར་གྲུབ་པའི་ཕྱིར། གསུམ་ཆར་ཁྱོད་ཀྱིས་ཁས་བླངས། གཉིས་པ་ལྟར་ན། བདེན་སྟོང་དཔྱད་གཞིར་བཟུང་ནས་གཅིག་དང་དུ་མ་གང་དུ་གྲུབ་དཔྱོད་པའི་རིགས་ཤེས་དེ་ཆོས་ཅན། བདེན་སྟོང་དེ་ཁྱོད་ཀྱི་ངོར་གྲུབ་པར་ཐལ།
དེ་ཁྱོད་ཀྱི་ཞལ་བྱ་ཡིན་པའི་ཕྱིར་ཏེ། ཁྱོད་དེ་འཇལ་བར་བྱེད་པའི་ཚད་མ་ཡིན་པའི་ཕྱིར གསུམ་ཆར་ཁས་བླངས་སོ། ། བཞི་པ་ནི། འོ་ན་རྟོག་པ་དེ་དང་དེ་སྤོང་བ་ལ། དེ་དང་འཛིན་སྟངས་འགལ་བའི་རྣམ་པ་ཅན་ཁོ་ན་དགོས་ན། ཆགས་སྡང་གི་གཉེན་པོར་བདག་མེད་མངོན་སུམ་དུ་རྟོགས་པའི་ཤེས་རབ་སྒོམ་པ་དོན་མེད་པར་འགྱུར་རོ། ། མི་འགྱུར་ཏེ་དེས་དེའི་སོན་དྲུངས་འབྱིན་པའི་ཕྱིར་རོ་སྙམ་ན། མཚན་མ་ཅི་ཡང་མི་དམིགས་པར་རྟོགས་པའི་ཤེས་རབ་ཀྱིས་ཀྱང༌། བདེན་འཛིན་གྱི་ས་བོན་ལ་གནོད་པ་ཡིན་ཏེ། དེས་མཚན་འཛིན་ལ་གནོད་པ་གང་ཞིག
བདེན་པར་འཛིན་པ་ཐམས་ཅད་མཚན་འཛིན་གྱི་རྩ་བ་ཅན་ཡིན་པའི་ཕྱིར། ཤར་སྒོ་དང་ནུབ་སྒོའི་དཔེ་དོན་སྦྱོར་ཚུལ་གྱི་གནོད་པ་དེ་ཁྱོད་ཉིད་ལ་འཇུག་སྟེ། བདེན་འཛིན་ལྷན་སྐྱེས་ཀྱི་དངོས་ཀྱི་འགལ་ཟླར་གྱུར་པའི་བདག་མེད་མངོན་སུམ་དུ་རྟོགས་པའི་ཤེས་རབ་དེས། རྟག་གཅིག་རང་དབང་ཅན་གྱི་གང་ཟག་གི་བདག་འཛིན་ལ་མི་གནོད་པར་ཐལ། དེ་དང་འཛིན་སྟངས་དངོས་སུ་མི་འགལ་བའི་ཕྱིར། ཁྱབ་པ་ཁས་བླངས། མ་གྲུབ་ན། དེ་ལྟར་འཛིན་པའི་བདག་དེ་ཆོས་ཅན། བདག་འཛིན་ལྷན་སྐྱེས་སུ་ཐལ། ཤེས་རབ་དེའི་འགལ་བ་མི་མཐུན་ཕྱོགས་སུ་གྱུར་པའི་མ་རིག་པ་ཡིན་པའི་ཕྱིར།
གསུམ་ཆར་ཁྱེད་ཀྱིས་ཁས་བླངས། ཡང་བདག་འཛིན་ཀུན་བཏགས་ཀྱི་གཉེན་པོར་ཀུན་བཏགས་ཀྱི་བདག་མེད་རྟོགས་པའི་ཤེས་རབ་སྒོམ་དགོས་པར་སོང་བས་ཁྱེད་ལ་ནང་འགལ་བྱུང་བ་ཡིན་ནོ། ། ཡང་ཁྱེད་ལྟར་ན་བུམ་པའོ་སྙམ་པའི་མཚན་འཛིན་གྱི་གཉེན་པོར། བུམ་པ་མེད་པར་མངོན་སུམ་དུ་རྟོགས་པའི་ཤེས་རབ་སྒོམ་དགོས་པ་དང༌། དེས་དེའི་ས་བོན་དྲུངས་འབྱིན་ནུས་པར་འགྱུར་ལ། དེ་ལྟ་ན་གཟུགས་ནས་རྣམ་མཁྱེན་གྱི་བར་གྱི་ཆོས་གང་དང་གང་ལ་མཚན་མར་འཛིན་པའི་གཉེན་པོར། དེ་ཐམས་ཅད་མེད་པར་རྟོགས་པའི་ཤེས་རབ་སྒོམ་པར་འདོད་དགོས་པས་ཧ་ཅང་ཐལ་ལོ། ། ཡང་ན་ནི། བུམ་པའོ་སྙམ་པའི་མཚན་འཛིན་གྱི་གཉེན་པོར། བུམ་པ་མིན་ནོ་སྙམ་པ་དང༌།
ཆོས་ཐམས་ཅད་ཡོད་དོ་སྙམ་པའི་མཚན་འཛིན་གྱི་གཉེན་པོར། ཆོས་ཐམས་ཅད་མེད་དོ་སྙམ་དུ་སྒོམ་དགོས་པར་འགྱུར་ན། དེ་ཡང་ཧ་ཅང་ཐལ་བ་ཡིན་ཏེ། དེ་ལྟར་མི་ནུས་པ་དང༌། མི་ཕན་པ་དང༌། མི་དགོས་པའི་ཕྱིར། ཁོ་བོ་ཅག་ལྟར་ན་ནི། གང་དང་གང་ལ་མཚན་མར་འཛིན་པ་དེ་དང་དེའི་གཉེན་པོར། ཁྱད་པར་གྱི་གཞི་གང་ཡིན་པ་དེའི་བཏགས་དོན་ཚོལ་བྱེད་ཀྱི་རིགས་པས་བཙལ་ནས་ཅི་ཡང་མ་རྙེད་པའི་ངང་ལ་མཉམ་པར་འཇོག་པ་ཡིན་པའི་ཕྱིར་ཉེས་པ་མེད་དོ། ། ཧྭ་ཤང་གི་ལུགས་དང་མཚུངས་པ་མིན་ཏེ།
དེའི་ལུགས་ཀྱི་ཅིར་ཡང་མི་དམིགས་པ་ཞེས་བྱ་བ་དེ་ཆོས་ཅན། ཐ་སྙད་དུ་ཡང་དོན་དམ་པའི་བདེན་པ་མ་ཡིན་ཏེ། སོ་སོར་རྟོག་པའི་ཤེས་རབ་ཀྱིས་དཔྱད་པ་སྔོན་དུ་མ་སོང་བའི་ཕྱིར་ཀུན་རྫོབ་ཀྱི་བདེན་པ་ཡང་མ་ཡིན་ཏེ། དེ་ལ་གནས་ནས་དེའི་རང་བཞིན་ལ་སྐུར་པ་བཏབ་པའི་ཕྱིར། དེ་ལ་མི་གནས་སོ་ཤེ་ན། འོ་ན་བདེན་པ་གཉིས་ལས་འདས་པར་ཐལ་ལོ། ། ཞེས་བྱ་བས་གནོད་ལ། ཁོ་བོ་ཅག་འདོད་པའི་ཅིར་ཡང་མི་དམིགས་པ་དེ་ནི་ཐ་སྙད་ཀྱི་ཚེ། དོན་དམ་པའི་བདེན་པ་དངོས་ཡིན་པས་སོ། ། གཉིས་པ་ལྟ་བའི་ཡུལ་གྱི་རྣམ་གྲངས་གཞན་བཤད་པ་ལ།
དངོས་དང༌། དེ་ལ་ལོག་པར་རྟོག་པ་བསལ་བའོ། ། དང་པོ་ནི། སྔར་བཤད་པ་དེ་དག་ནི་བཀའ་འཁོར་ལོ་བར་པ་དགོངས་འགྲེལ་དང་བཅས་པའི་དབང་དུ་བྱས་པ་ཡིན་ལ། ངེས་དོན་མཐར་ཐུག་པའི་གཞུང་བླ་མ་བཀའ་འཁོར་ལོ་ཐ་མའི་མདོ་དགོངས་འགྲེལ་དང་བཅས་པ་ལས་ནི། སྤྲོས་པའི་མཐའ་ཐམས་ཅད་དང་བྲལ་བའི་སེམས་རང་བཞིན་གྱིས་འོད་གསལ་བ་ཞེས་བྱ་བ་མིན་པར་དགག་པ་དེ་ཉིད་དོ། ། འདི་ལ་མིང་གི་རྣམ་གྲངས་ནི། བདེ་བར་གཤེགས་པའི་སྙིང་པོ་དང༌། དོན་དམ་པའི་བདེན་པ་དང༌། རྣམ་ཀུན་མཆོག་ལྡན་གྱི་སྟོང་པ་ཉིད་ཅེས་བྱ་བའི་སྒྲས་བསྟན་ནོ། །
གཉིས་པ་ནི། དོན་འདི་ལ་གཞན་སྟོང་ཁས་ལེན་པ་དག་ན་རེ། སྔར་བཤད་པའི་ཕུང་པོ་རྣམ་བཅད་ཀྱི་སྟོང་པ་ཉིད་དམ། རང་སྟོང་དེ་ནི། ཆུ་ཤིང་བཞིན་དུ་སྙིང་པོ་མེད་པའི་ཕྱིར་བརྫུན་པ་དང་བསླུ་བ་ཡིན་ལ། རྣམ་ཀུན་མཆོག་ལྡན་གྱི་སྟོང་པ་ཉིད་དམ་གཞན་སྟོང་དེ་ནི། བདེན་པར་གྲུབ་པ་དང༌། རིགས་པས་དཔྱད་བཟོད་དུ་གྲུབ་པ་ཡིན་ཏེ། དོན་དམ་པའི་བདེན་པ་ཡིན་པའི་ཕྱིར། ཇི་སྐད་དུ།
འཇམ་དཔལ་གྱི་ལྟ་བའི་འདོད་པ་ལས། ཕུང་པོ་རྣམ་བཅད་སྟོང་པ་ཉིད། ། ཆུ་ཤིང་བཞིན་དུ་སྙིང་པོ་མེད། ། རྣམ་པ་ཀུན་གྱི་མཆོག་ལྡན་པའི། ། སྟོང་ཉིད་དེ་ལྟར་འགྱུར་མ་ཡིན། ། ཞེས་གསུངས་པས་སོ། ། ཞེས་ཟེར་བ་དེ་ནི་རིགས་པ་མ་ཡིན་ཏེ། ཀླུ་སྒྲུབ་ཞབས་ཀྱིས། རིགས་པས་རྣམ་པར་དཔྱད་པ་ན་དཔྱད་བཟོད་པའི་ཆོས་དེ་ནི་ཅུང་ཟད་ཙམ་ཡང་ཡོད་པ་མ་ཡིན་པའི་ཕྱིར་དང༌། ཐོག་མ་དབུས་དང་ཐ་མ་ཡང༌། །
སྐད་ཅིག་བཞིན་དུ་བསམ་བྱས་ན། ། ཞེས་བྱ་བའི་རིགས་པས་བརྟགས་ཤིང་དཔྱད་ན་རྣམ་ཀུན་མཆོག་ལྡན་གྱི་སྟོང་པ་ཉིད་ཀྱང་ལྷག་མ་ཅུང་ཟད་ཀྱང་མི་ལུས་པའི་ཕྱིར་དང༌། ཁྱེད་རང་གིས་ངེས་པའི་དོན་དུ་འདོད་པའི་བྱང་ཆུབ་སེམས་འགྲེལ་དང༌། ཆོས་ཀྱི་དབྱིངས་སུ་བསྟོད་པ་ལས། སེམས་གསལ་རིག་དེ་རིགས་པས་དཔྱད་མི་བཟོད་པ་ཁོ་ནར་གསུངས་པའི་ཕྱིར་ཏེ། ཇི་སྐད་དུ། སེམས་ནི་མིང་ཙམ་ཡིན་པ་སྟེ། ། མིང་ལས་གཞན་དུ་འགའ་ཡང་མེད། ། རྣམ་རིག་མིང་དུ་བལྟ་བྱ་སྟེ། ། མིང་ཡང་རང་བཞིན་མེད་པ་ཡིན། །
ནང་དང་དེ་བཞིན་ཕྱི་རོལ་དང༌། ། ཡང་ན་གཉིས་ཀའི་བར་དག་ཏུ། ། རྒྱལ་བ་རྣམས་ཀྱིས་སྒྱུ་མ་ཡིས། ། རང་བཞིན་སེམས་ནི་མ་གཟིགས་སོ། ། ཞེས་དང༌། མདོར་ན་སངས་རྒྱས་རྣམས་ཀྱིས་སེམས། ། མི་རྟག་ཉིད་དུ་བཞེད་གྱུར་ན། ། དེ་དག་སེམས་དེ་སྟོང་ཉིད་དུ། ། ཅི་ཡི་ཕྱིར་ན་བཞེད་མི་འགྱུར། ། ཞེས་དང༌།
སློབ་དཔོན་དཔའ་བོའི་ཞབས་ཀྱིས་ཀྱང༌། བདེན་པའི་དེ་ཉིད་སེམས་དེ་ལ། ། འདིར་ནི་ཅུང་ཟད་རྣམས་བརྟགས་ན། ། བདག་ལས་མ་ཡིན་གཞན་ལས་མིན། ། ཞེས་སོགས་རྒྱས་པར་གསུངས་པའི་ཕྱིར་དང༌། ཁྱེད་ཀྱིས་འདོད་པ་འདི་ནི་རྣམ་བརྫུན་པའི་ལྟ་བ་ལས་གོང་དུ་ཅུང་ཟད་ཀྱང་མ་འཕགས་པ་ཡིན་ཏེ། ཇི་སྐད་དུ། འཕགས་པ་ལྷས། གཟུང་དང་འཛིན་པ་ལས་གྲོལ་བའི། ། རྣམ་པར་ཤེས་པ་དོན་དམ་ཡོད། །
རྣལ་འབྱོར་སྤྱོད་གཞུང་རྒྱ་མཚོ་ཡི། ། ཕ་རོལ་ཕྱིན་རྣམས་དེ་སྐད་སྒྲོགས། ། ཞེས་གསུངས་ནས་དོན་དེ་ཉིད་ལ་དགག་པ་རྒྱ་ཆེར་མཛད་པའི་ཕྱིར། མདོར་ན་གངས་ཅན་གྱི་ལྗོངས་འདིར། སེམས་ཙམ་རྣམ་རྫུན་གྱི་ལྟ་བ་ལ་དབུ་མར་འདོད་པ་གཞན་སྟོང་པར་གྲགས་པ་དང༌། གྲུབ་མཐའ་བཞི་ཀ་དང་མི་མཐུན་པ་སྟོང་ཉིད་ལ་མཚན་མར་འཛིན་པའི་བློ་དབུ་མར་འདོད་པ་རང་སྟོང་གི་ལུགས་སུ་རློམ་པ་གཉིས་སོ། ། དང་པོ། གཞན་སྟོང་བདེན་གྲུབ་དབུ་མར་སྨྲ་བའི་རྟོག་གེ་བ་དག་ནི། རྟག་པའི་མཐར་ལྷུང་ཞིང༌། གཉིས་པ་རིགས་ཤེས་ཀྱིས་སྤྲོས་པ་ཐམས་ཅད་བཀག་ཤུལ་དུ།
རང་སྟོང་སྒྲུབ་བྱར་ཞེན་པ་དབུ་མར་འདོད་པའི་རྟོག་གེ་པ་དག་ཀྱང་དེ་དང་འདྲ་སྟེ། འདི་ལྟར་གཟུགས་ལ་སོགས་པ་རང་གི་ངོ་བོས་སྟོང་པའི་སྟོང་པ་ཉིད་དེ་ཆོས་ཅན། རང་བཞིན་གྱིས་ཡོད་པར་ཐལ། རིགས་ཤེས་ཀྱིས་དགག་བྱ་བཀག་པའི་ཤུལ་དུ་བསྒྲུབ་པར་བྱ་བ་ཡིན་པའི་ཕྱིར། མདོར་ན། སྤྲོས་པ་གཅོད་པའི་རིགས་ཤེས་ཀྱི་ངོར་གྲུབ་ན། རྟག་པའི་མཐའ་ལས་མ་འདས་ཏེ། རི་བོང་གི་རྭ་ལྟར་ཆད་ན་རིགས་ཤེས་དེའི་ངོར་ཡོད་མི་སྲིད་པའི་ཕྱིར་རོ། ། འདིར་རྟག་པའི་མཐའ་ཞེས་བྱ་བ་ནི། ཆོས་གང་དང་གང་དཔྱད་གཞིར་བཟུང་ནས་དཔྱད་པའི་རིགས་ཤེས་དེའི་ངོར་གྲུབ་པའོ། །
ཆད་པའི་མཐའ་ཞེས་བྱ་བ་ནི། ཚད་མས་གྲུབ་པའི་དོན་ཞིག་ཕྱིས་མེད་པར་སོང་བའོ། ། དེས་ན་རང་སྟོང་སྨྲ་བ་ལ་གཉིས་ཏེ། རིགས་པའི་དཔྱད་པ་སྔོན་དུ་བཏང་ནས་ཅི་ཡང་མ་རྙེད་པ་ལ་རང་སྟོང་དུ་ཐ་སྙད་འདོགས་པ་སྔོན་རབས་མཁས་པའི་ལུགས་བཟང་པོ་གཅིག་དང༌། བདེན་སྟོང་རྙེད་ཅིང་རྙེད་པ་ལྟར་དེར་ཞེན་པའི་བཅད་ཤེས་ཀྱིས་རང་སྟོང་རྟོགས་པར་འདོད་པ་ཕྱི་རབས་རང་བཟོ་མཁན་པོའི་ལུགས་གཉིས་ལས་ཕྱི་མ་འདི་ནི་རང་སྟོང་གི་ལུགས་མ་ཡིན་ཏེ། སྤྲོས་པ་གཉིས་བཀག་ཤུལ་དུ་སྤྲོས་པ་གཉིས་པ་འཕེན་པར་བྱེད་པ་འདི་ནི། དངོས་པོར་འཛིན་པའི་གདོན་གྱིས་བསྐྲུན་པའི་མི་ཟད་པའི་དུག་ཆེན་པོ་ཡིན་པའི་ཕྱིར། དེས་ན་འདི་ནི། སངས་རྒྱས་པའི་གྲུབ་མཐའ་སྨྲ་བ་བཞི་པོ་གང་གི་ནང་ན་ཡང་མེད་དོ། ། ཇི་ལྟར་ཞེ་ན།
དབུ་མ་པའི་ནང་ན་མེད་དེ། ཐལ་འགྱུར་བའི་ནང་ན་ཡང་མེད། རང་རྒྱུད་པའི་ནང་ན་ཡང་མེད་པའི་ཕྱིར། དང་པོར་མེད་དེ། གཟུགས་སོགས་བདེན་སྟོང་རྟགས་ཀྱི་བསྒྲུབ་བྱར་ཁས་བླངས་པའི་ཕྱིར་དང༌། བདེན་སྟོང་ཞེས་བྱ་བའི་ཐ་སྙད་བཏགས་པའི་བཏགས་དོན་བཙལ་ནས་བཞག་པའི་ཕྱིར། གཉིས་པར་མེད་དེ། དེ་འབད་ནས་འགོག་པའི་ཕྱིར་དང༌། རང་རྒྱུད་པའི་ལུགས་བླ་ན་མེད་པ་ནི། རིགས་ཤེས་རྗེས་དཔག་གིས་བསྒྲུབ་བྱར་ཞེན་པའི་དོན་གང་ཡིན་པ་དེ་ཀུན་རྫོབ་ཏུ་བཞེད་པ་དེ་ཡིན་པ་ལས།
ཁྱོད་ཀྱིས་དོན་དམ་བདེན་པར་ཁས་ལེན་པའི་ཕྱིར། དེ་བས་ན་མཚན་འཛིན་གྱི་བློ་ཞིག་ལ་གནས་ལུགས་ཀྱི་དོན་རྟོགས་པའི་ལྟ་བར་ཁས་ལེན་པའི་ཕྱིར། དངོས་པོར་སྨྲ་བ་ལས་གཞན་ན་མེད་དོ། ། དེའི་ནང་ནས་ཀྱང་རང་སྡེ་རྣམ་རྫུན་པའི་ལྟ་བ་ནི་མིན་ཏེ། ཕྱི་རོལ་གྱི་དོན་ཚད་གྲུབ་ཏུ་ཁས་ལེན་པའི་ཕྱིར་དང༌། གཟུང་འཛིན་གཉིས་མེད་ཀྱི་ཤེས་པ་རང་རིག་རང་གསལ་ཀུན་རྫོབ་བདེན་པར་ཁས་ལེན་པའི་ཕྱིར། རྣམ་བདེན་པའི་ལྟ་བ་ལས་ཀྱང་དམན་ཏེ། ཐ་སྙད་དུ་གཟུང་འཛིན་རྫས་གཞན་ཡིན་པ་དེ་རང་གི་ལུགས་སུ་ཁས་བླངས་པའི་ཕྱིར་དང༌། གཞི་གཅིག་ཏུ་ཆུ་དང་བདུད་རྩི་དང་རྣག་ཁྲག་ལ་སོགས་པའི་འཁྲུལ་སྣང་ཐམས་ཅད་དོན་གྱི་སྟེང་ན་གནས་པ་དང༌། ཆ་ཅན་སྐྱེས་བུ་གཅིག་གི་གཟུགས་ཀྱི་སྟེང་ན་ཡིད་འོང་མི་འོང་གི་ཆ་གཉིས་གནས་པར་ཁས་བླངས་པའི་ཕྱིར།
མདོ་སྡེ་པའི་ལྟ་བ་ལས་ཀྱང་དམན་ཏེ། དོན་སྣང་གི་རྣམ་པར་ཤེས་པ་ལ་དོན་གྱི་རྣམ་པ་ཙམ་སྣང་གི དོན་དངོས་སུ་མི་སྣང་བ་དེ་མདོ་སྡེ་པའི་ལུགས་ཀྱིས་ཆོས་ཀྱི་བདག་མེད་ལ་འཇུག་པའི་སྒོ་ཁྱད་པར་ཅན་ཡིན་པ་ལས། ཁྱེད་ཀྱིས་ནི་དེས་དེ་ཐུག་ཕྲད་དུ་འཛིན་པར་ཁས་བླངས་པས་བྱེ་བྲག་ཏུ་སྨྲ་བའི་ལུགས་ལ་གནས་པའི་ཕྱིར། བྱེ་བྲག་ཏུ་སྨྲ་བའི་ལུགས་ལ་གནས་ཀྱང་དམན་ཏེ། འདུ་བྱེད་ཀྱི་ཕུང་པོའི་ཁྱད་པར་ཞིག་བདག་གི་མཚན་གཞིར་ཁས་བླངས་པས། མང་པོས་བཀུར་བའི་སྡེ་པ་དག་གི་འདོད་པ་ལས་མ་བརྒལ་བའི་ཕྱིར། དེའི་ལྟ་བ་ལས་ཀྱང་དམན་པ་ཡིན་ཏེ། དེས་ནི་བདག་ཕུང་གཅིག་དང་ཐ་དད་གང་རུང་དུ་ཁས་བླངས་པའི་ཉེས་པ་མཐོང་ནས་བརྗོད་མེད་དུ་ཁས་བླངས་ལ། ཁྱེད་ཀྱིས་ནི་དེ་གཉིས་རིགས་ངོར་ཐ་དད་དུ་བརྗོད་དུ་ཡོད་པར་ཁས་བླངས་པའི་ཕྱིར།
གཞན་ཡང་ལུགས་འདིས་ནི་ཟླ་བའི་ཞབས་ཀྱི་ཐུན་མོང་མ་ཡིན་པའི་གྲུབ་པའི་མཐའ་སྨྲ་བར་ཁས་བླངས་ནས། དེའི་ལུགས་ཉམས་པར་བྱེད་པ་དེ་ལྟ་བུ་དག་མཐོང་སྟེ། དེ་ཡང་ཆོས་ཀྱི་བདག་འཛིན་གང་ཡིན་ཐམས་ཅད་ཉོན་མོངས་པ་ཅན་གྱི་མ་རིག་པ་ཡིན་ནོ་ཞེས་ཟེར་བ་དེ་ནི་དེའི་བཞེད་པ་མ་ཡིན་ཏེ། སློབ་དཔོན་དེས་ནི་ཀུན་རྫོབ་བདེན་པའི་སྒྲ་བཤད་པའི་གཞིར་གྱུར་པའི་མཚན་འཛིན་དེ་ལ་ཉོན་མོངས་པ་ཅན་དང༌། ཉོན་མོངས་པ་ཅན་མ་ཡིན་པ་གཉིས་སུ་ཕྱེ་ནས་དང་པོ་ཡང་སྲིད་འཕེན་བྱེད་ཀྱི་ལས་ཀྱི་ཀུན་སློང་དུ་གྱུར་པའི་སོ་སོ་སྐྱེ་བོའི་རྒྱུད་ཀྱི་བདེན་འཛིན་ལ་འཆད་པ་དང༌། གཉིས་པ་ནི། བདེན་མེད་མངོན་སུམ་དུ་རྟོགས་པའི་འཕགས་རྒྱུད་ཀྱི་མཚན་འཛིན་ལ་འཆད་པ་དང༌། དེ་ཡང་སྲིད་པའི་ཡན་ལག་གིས་བསྡུས་པའི་མ་རིག་པ་མ་ཡིན་པར་འཆད་པ་ཤིན་ཏུ་གསལ་བའི་ཕྱིར་ཏེ། ཇི་སྐད་དུ། གཏི་མུག་བརྟེན་ནས་མ་ཡིན་གཏི་མུག་མེད་པར་དེ། །
ཞེས་པ་རྩ་འགྲེལ་ལས་གསལ་བས་སོ། ། ཡང་བདག་ཡོད་པ་དང༌། ཕྱི་རོལ་གྱི་དོན་ཡོད་པ་ཟླ་བའི་ཞབས་ཀྱི་ལུགས་ཡིན་ནོ། ། ཞེས་ཟེར་བ་འདིས་ཀྱང་དེའི་ལུགས་འཇིག་པར་བྱེད་པ་ཡིན་ཏེ། དེ་གཉིས་ནི་རང་ལུགས་ཀྱི་ཚད་མ་གང་གིས་ཀྱང་མི་འགྲུབ་པའི་ཕྱིར་དང༌། གལ་ཏེ་འགྲུབ་ན། ཇི་སྙེད་པ་མཁྱེན་པའི་སངས་རྒྱས་ཀྱི་ཡེ་ཤེས་ཆོས་ཅན། བདག་མེད་པར་མངོན་སུམ་དུ་རྟོགས་པར་ཐལ། དེ་རྟོགས་པའི་རྣལ་འབྱོར་མངོན་སུམ་ཡིན་པའི་ཕྱིར། ཡང་དེ་ཆོས་ཅན།
ཕྱི་དོན་འགྲུབ་བྱེད་ཀྱི་ཚད་མ་མ་ཡིན་ཏེ། གཏི་མུག་གི་གཉིད་མ་ལུས་པ་ལས་སད་པའི་ཤེས་པ་ཡིན་པའི་ཕྱིར། དཔེར་ན་ཐ་མལ་གྱི་གཉིད་སད་པའི་ཤེས་པས་རྨི་ལམ་གྱི་རྟ་གླང་མི་འགྲུབ་པ་བཞིན་ནོ། ། ཞིག་པ་དངོས་པོར་ཁས་ལེན་པ་འདིས་ཀྱང་དེའི་ལུགས་ཉམས་པར་བྱས་པ་ཡིན་ཏེ། དེ་དངོས་པོར་མེད་པ་ཁོ་ནར་ཀླུ་སྒྲུབ་ཞབས་ཀྱིས་ལན་གཅིག་མ་ཡིན་པར་གསུངས་པའི་ཕྱིར་དང༌། ཞིག་པ་དང་མ་འོངས་པའི་གཞི་མཐུན་འདོད་པ་ནི། འཇིག་རྟེན་དང་འཇིག་རྟེན་ལས་འདས་པའི་ལུགས་གཉིས་ལས་བརྒལ་བའི་ཕྱིར། ཉན་རང་འཕགས་པས་ཆོས་ཀྱི་བདག་མེད་རྟོགས་པར་བཞེད་པ་ཟླ་བའི་ཞབས་ཀྱི་ལུགས་ཡིན་པར་བསྙོན་པར་མི་ནུས་མོད། གང་ཟག་བདེན་པར་འཛིན་པ་གང་ཟག་གི་བདག་འཛིན་གྱི་དོན་དུ་བཞེད་པ་ཡིན་ནོ་ཞེས་པ་འདིས་ཀྱང་དེའི་ལུགས་འཇིག་པར་བྱེད་པ་ཡིན་ཏེ། གང་ཟག་གཞན་རྒྱུད་ཀྱི་ཕུང་པོ་ལ་དམིགས་ནས་གང་ཟག་གི་བདག་ཏུ་འཛིན་པ་ཡིན་ནོ་ཞེས་བྱ་བ་འདི་ནི།
ལུགས་གཉིས་བརྒལ་བའི་ཕྱིར་དང༌། གང་ཟག་གི་བདག་འཛིན་ནི་ངར་འཛིན་ཉིད་ལ་བྱ་བར་མདོ་རྒྱུད་བསྟན་ཆོས་ཐམས་ཅད་ལས་གསལ་བའི་ཕྱིར། ཡང་ཐ་སྙད་ཀྱི་བདེན་པ་ལ་རྣམ་པར་སྤྱོད་པའི་སྐབས་སུའང་རང་རྒྱུད་ཀྱི་གཏན་ཚིགས་མི་བཞེད་དོ་ཞེས་བྱ་བ་འདིས་ཀྱང་ཟླ་བའི་ཞབས་ཀྱི་ལུགས་ཉམས་པར་བྱས་པ་ཡིན་ཏེ། ཇི་སྐད་དུ། འཇིག་རྟེན་ཕ་རོལ་འགོག་པའི་དུས་སུ་བདག་ཉིད་ནི། ། ཞེས་སོགས་སུ་ཚུལ་གསུམ་འཇིག་རྟེན་ལུགས་ཀྱི་ཚད་མས་གྲུབ་པའི་གཏན་ཚིགས་ཞལ་གྱིས་བཞེས་པའི་ཕྱིར་དང༌། དུ་བས་ལ་མེ་ལྡན་དུ་སྒྲུབ་པ་ལྟ་བུ་ལ་བསྒྲུབ་བྱ་དང་སྒྲུབ་བྱེད་ཀྱི་རྣམ་པར་བཞག་པ་ཇི་ལྟ་བ་བཞིན་དུ་ཞལ་གྱིས་བཞེས་པའི་ཕྱིར། གཞན་དུ་ན་ཐ་སྙད་ཀྱི་བདེན་པ་རྣམ་པར་འཇོག་པའི་ཚད་མ་ནི། མངོན་སུམ་གཅིག་བུར་འགྱུར་བའམ། ཡང་ན་ཐ་སྙད་ལ་དཔྱོད་པའི་རྗེས་དཔག་ཇི་སྙེད་པ་ཐམས་ཅད་ཀྱང་གཞན་གྲགས་ཁོ་ནར་འགྱུར་རོ། །
དེ་ལྟ་ན་ནི་དེའི་དུས་ཀྱི་རྟགས་དང་རྗེས་དཔག་ཐམས་ཅད་ཆོས་ཅན། དགག་བྱ་རྒོལ་བའི་བློ་ངོར་འགོག་པ་ཙམ་དུ་ཟད་ཀྱི་བསྒྲུབ་བྱ་ཅུང་ཟད་ཀྱང་མི་སྒྲུབ་པར་ཐལ། གཞན་གྲགས་ཀྱི་རྟགས་དང་རྗེས་དཔག་ཁོ་ན་ཡིན་པའི་ཕྱིར་རོ། ། ཡང་ཟླ་བའི་ཞབས་ཀྱིས་ཀུན་གཞི་དང་རང་རིག་མི་བཞེད་དོ་ཅེས་བྱ་བ་འདིས་ཀྱང༌། ལུགས་ཉམས་པར་བྱས་པ་ཡིན་ཏེ། བདག་ཉིད་ཆེན་པོ་ཀླུ་སྒྲུབ་ཞབས་ཀྱིས། སེམས་ཙམ་པའི་འདོད་པ་འགོག་པ་ན། ཀུན་གཞིའི་རྣམ་པར་ཤེས་པ་བདེན་གྲུབ་ཡིན་པ་བཀག་ནས་རྫུན་པ་དེ་འཁོར་བར་སྐྱེ་བ་ལེན་པ་པོར་བཤད་པའི་ཕྱིར་དང༌། ཟླ་བའི་ཞབས་ཀྱིས། ཇི་སྐད་དུ།
དངོས་པོ་ཐམས་ཅད་ཀྱི་རང་བཞིན་ནི། རྗེས་སུ་ཞུགས་པའི་ཕྱིར་སྟོང་པ་ཉིད་ཁོ་ན་ལ་ཀུན་གཞིའི་རྣམ་པར་ཤེས་པའི་སྒྲས་བརྗོད་པར་རིག་པར་བྱའོ། ། སེམས་རང་བཞིན་གྱིས་འོད་གསལ་བ་ལ་ཀུན་གཞིའི་མིང་གིས་བཏགས་ནས་གསུངས་པའི་ཕྱིར་དང༌། རང་རིག་མེད་ན་སོ་སོར་རང་གིས་རིག་པའི་ཡེ་ཤེས་ལ་སྐུར་པ་བཏབ་པར་སོང་བའི་ཕྱིར་དང༌། སེམས་རང་བཞིན་གྱིས་གྲུབ་པར་འདོད་པའི་ཕྱོགས་ལ་རང་རིག་མི་འཐད་ཅིང༌། སེམས་རང་བཞིན་གྱིས་མ་གྲུབ་པའི་ཕྱོགས་ལ་རང་རིག་གི་འཇོག་ཚུལ་འཐད་དོ་ཞེས་པ་ནི་ཟླ་བའི་ཞབས་ཀྱི་དགོངས་པར་ངེས་པའི་ཕྱིར། ཡང་ཇི་སྙེད་པ་མཁྱེན་པའི་ཡེ་ཤེས་འཇིག་རྟེན་ཀུན་རྫོབ་ཀྱི་བདེན་པ་ལ་ཚད་མར་སོང་བ་ཡིན་ནོ་ཞེས་བྱ་བ་འདིས་ཀྱང་ཟླ་བའི་ཞབས་ཀྱི་ལུགས་ཉམས་པར་བྱེད་པ་ཡིན་ཏེ། ཇི་སྐད་དུ། འཕགས་པ་ལྷས། འདི་དག་འཁྲུལ་པའི་སྣང་བ་སྟེ། །
རྨི་ལམ་ཉམས་སུ་མྱོང་བ་བཞིན། ། མ་རིག་རྨོངས་པའི་གཉིད་སད་ན། ། འཁོར་བ་འདི་དག་མི་དམིགས་སོ། ། ཞེས་གསུངས་པ་དང་འགལ་བའི་ཕྱིར་དང༌། ཀུན་རྫོབ་ཀྱི་བདེན་པ་ཇི་སྙེད་པ་མཐོང་བ་ཡང་དག་པས་རྙེད་པའི་རྙེད་དོན་ཐལ་བར་འགྱུར་པའི་ཕྱིར་རོ། ། འདིར་ནི་དེ་ཙམ་ལས་མི་སྤྲོའོ། ། བཞི་པ་ལྟ་བ་རྟོགས་ནས་ཇི་ལྟར་སྒོམ་པའི་ཚུལ་ལ། མཉམ་གཞག་ཏུ་སྤྲོས་པ་གཅོད་པའི་རིགས་པས་ཇི་ལྟར་དཔྱད་པའི་དོན་ལ་མཉམ་པར་བཞག་པས་ཡོད་པ་སྒྲོ་འདོགས་ཀྱི་མཐའ་སེལ་བའི་ཚུལ། རྗེས་ཐོབ་ཏུ་ཐ་སྙད་འདོགས་པའི་ཤེས་བརྗོད་ཀྱིས་ཐ་སྙད་ཇི་ལྟར་བཏགས་པའི་དོན་ཡིད་ལ་བྱས་པས་མེད་པ་སྐུར་འདེབས་ཀྱི་མཐའ་སེལ་བའི་ཚུལ་ལོ། ། དང་པོ་ལ།
སྒྲོ་འདོགས་རིམ་གྱིས་སེལ་བ་རྟོག་བཅས་ཀྱི་སྒོམ་ཚུལ་དང༌། ས་བོན་ཅིག་ཆར་དུ་འཇོམས་པ་རྟོག་མེད་ཀྱི་སྒོམ་ཚུལ་ལོ། ། དང་པོ་ནི། ངེས་འབྱེད་ཆ་བཞིའི་མཉམ་གཞག་ཏུ་སྒོམ་པའི་རིམ་པ་སྟེ། གོ་རིམ་བཞིན་དུ། ཀུན་ནས་ཉོན་མོངས་ཀྱི་གཟུང་བ་དང༌། རྣམ་བྱང་གི་གཟུང་བ་དང༌། གང་ཟག་རྫས་ཡོད་ཀྱི་འཛིན་པ་དང༌། སྐྱེས་བུ་བཏགས་ཡོད་ཀྱི་འཛིན་པ་ལ། སྔར་སོ་སོར་རྟོག་པའི་ཤེས་རབ་ཀྱིས་རང་བཞིན་བཀག་ཙམ་གྱི་མེད་པར་དགག་པ་རྣམ་པ་ཅིར་ཡང་འཆར་རྒྱུ་མེད་པ་དེ་ཉིད་ལ་སྤོང་བའི་འདུ་བྱེད་བརྒྱད་དང་མ་བྲལ་བར་མཉམ་པར་འཇོག་པ་བྱེད་དོ། །
འདིར་ཞེན་པ་གཏིང་ན་ཡོད་ཀྱང་མངོན་གྱུར་དུ་དེ་དང་དེར་ཞེན་པར་བྱེད་པ་མ་ཡིན་ཏེ། དེ་དང་དེ་ལ་གསལ་སྣང་མཆེད་ཀྱི་ཕྱིར་དང༌། ཇི་སྐད་དུ། རྣམ་པ་མངོན་ཞེན་ལ་སོགས་འགོག ། ཅེས་དང༌། དེ་དག་མཚན་མར་མི་མཐོང་ཕྱིར། ། ཞེས་དང༌། ཏིང་འཛིན་རྣམ་པར་མི་རྟོག་པ། ། ཞེས་གསུངས་པའི་ཕྱིར། གཉིས་པ་ནི།
མཐོང་བའི་ལམ་དང་སྒོམ་པའི་ལམ་གྱི་མཉམ་གཞག་ཏུ་ཡིད་ལ་བྱེད་པའི་རིམ་པ་སྟེ། སོ་སོར་རྟོག་པའི་ཤེས་རབ་ཀྱིས་དཔྱད་པ་སྔོན་དུ་བཏང་ནས། ཆོས་ཅན་ཐམས་ཅད་ཀྱི་རང་གི་ངོ་བོ་ཅིར་ཡང་མ་རྙེད་པའི་དོན་ལ་རྩེ་གཅིག་ཏུ་མཉམ་པར་འཇོག་པར་བྱེད་དོ། ། འདིར་ནི་སེམས་དང་དེ་ཁོ་ན་ཉིད་དང་དབྱེར་མེད་གཅིག་ཏུ་འདྲེས་པའི་ཕྱིར། མཚན་འཛིན་གྱི་རྣམ་པར་རྟོག་པ་གཏིང་དུ་ཡང་མི་འབྱུང་ངོ༌། ། གཉིས་པ་ལ། ལྟ་བ་ཡིད་ལ་བྱེད་པའི་ཚུལ་དང༌། སྤྱོད་པ་རྗེས་སུ་སྒྲུབ་པའི་ཚུལ་ལོ། ། དང་པོ་ལ། ཡོད་མཐའི་གཉེན་པོར་བདེན་མེད་དང་སྤྲོས་བྲལ་སོགས་ཀྱི་ཐ་སྙད་ཡིད་ལ་བྱེད་པའི་ཚུལ།
མེད་མཐའི་གཉེན་པོར་རྟེན་འབྲེལ་སྒྱུ་མ་ལྟ་བུ་ཡིད་བྱེད་པའོ། ། འདིའི་རྗེས་ཐོབ་ཀྱི་རིམ་པ་འདི་དག་ནི། རྣལ་འབྱོར་པའི་ཀུན་རྫོབ་ཅེས་བྱ་བ་དེ་ཉིད་ཡིན་ལ། འདི་ལའང་གསལ་སྣང་གི་ཆ་དང༌། མཚན་འཛིན་གྱི་ཆ་གཉིས། དང་པོ་ནི། ཇི་སྙེད་པ་མཁྱེན་པའི་ཡེ་ཤེས་ཀྱིས་ཀྱང་སློབ་པའི་རྗེས་ཐོབ་དང་སྣང་ཚུལ་མཐུན་པར་གཟིགས་པ་མི་འགལ་ལ། གཉིས་པ་ནི། འཁྲུལ་སྣང་ཡིན་པའི་ཕྱིར། དེ་ལ་མི་སྣང་ངོ༌། །
དེས་ན་ཇི་སྲིད་གཉིས་སྣང་གི་བག་ཆགས་དྲུང་མ་ཕྱུང་བ་དེ་སྲིད་དུ། རྗེས་ཐོབ་ཀྱི་སྣང་བ་ཐམས་ཅད་ལ་འཁྲུལ་པའི་བག་ཆགས་ཀྱིས་བསླད་པའི་ཆ་ཤས་རེ་རེ་ཡོད་པའི་ཕྱིར། སངས་རྒྱས་ཀྱི་ཇི་སྙེད་པ་མཁྱེན་པའི་ཡེ་ཤེས་ཀྱི་རྙེད་དོན་དུ་བཞག་པར་མི་ནུས་སོ། ། དེ་དག་གིས་ནི་སོ་སོར་རྟོག་པའི་ལྷག་མཐོང་གིས་སྤྲོས་པ་གཅོད་པའི་ཚུལ་རྒྱས་པར་བཤད་པ་ཡིན་ནོ། ། གཉིས་པ་མི་གཡོ་བའི་ལྷག་མཐོང་གིས་མཉམ་པར་འཇོག་པའི་ཚུལ་ལ། སྦྱོར་བ། དངོས་གཞི། རྗེས་གསུམ་མོ། ། དང་པོ་ནི། ཡིད་དང་མཐུན་པའི་གནས་སུ་སྐྱེ་བོའི་རྒྱུན་ལུགས་དང་སྒྲའི་ཚེར་མ་རྣམ་པར་སྤངས་ནས་སྙིང་རྗེ་ཆེན་པོ་མངོན་དུ་བྱས་ཏེ།
ཡན་ལག་བདུན་པ་སྔོན་དུ་འགྲོ་བ་ཅན་གྱིས་བྱང་ཆུབ་ཀྱི་མཆོག་ཏུ་སེམས་བསྐྱེད་ནས། བསམ་གཏན་གྱི་འདུག་སྟངས་ཀྱིས་འདུག་ལ། སྔར་བཤད་པའི་སྤོང་བའི་འདུ་བྱེད་བརྒྱད་ཀྱི་སྒོ་ནས་ཏིང་ངེ་འཛིན་གྱི་ཉེས་པ་ལྔ་བསལ་ཏེ། སེམས་བཟུང་བར་བྱའོ། ། དམིགས་པ་གང་ལ་བཟུང་ཞེ་ན། སྔར་ཐོས་བསམ་སྒོམ་གསུམ་གྱི་ཤེས་པས་ཉམས་སུ་མྱོང་བའི་སྤྲོས་པ་དང་བྲལ་བའི་དེ་ཁོ་ན་ཉིད་དེ་ལའོ། ། ཇི་ལྟར་ཞེ་ན། སོ་སོར་རྟོག་པའི་ཤེས་རབ་ཀྱིས་ཐོག་མར་སྒྲུབ་བྱེད་ཀྱི་རིགས་པ་སེམས་པར་བྱེད། བར་དུ་གྲུབ་པའི་དོན་ལ་འཇལ་བར་བྱེད། ཐ་མར་ངེས་པ་དྲངས་པའི་སྒོ་ནས་ངེས་པར་རྟོག་པར་བྱེད་དོ། །
དེ་ལྟར་ངེས་པར་བརྟགས་པ་ལས་ཏེ་བརྟག་པར་བྱ་བའི་ཡུལ་ནམ་མཁའ་ལྟ་བུར་དྭངས་ཤིང་ཐོག་མ་པ་མེད་པ། མཚན་མ་ཐམས་ཅད་དང་བྲལ་བ་ཞི་བའི་དབྱིངས་སུ་རོ་གཅིག་པར་འགྱུར་རོ། ། ཡུལ་ཅན་སོ་སོར་རྟོག་པའི་ཤེས་རབ་དེ་ཉིད་ཀྱང་ཅིར་ཡང་འཛིན་པ་མེད་པ་སྤྲོས་པ་ཐམས་ཅད་དང་བྲལ་བ། བྱིང་བ་དང་རྒོད་པ་ལ་སོགས་པའི་སྐྱོན་ཐམས་ཅད་ཀྱིས་མ་གོས་ཤིང༌། ལུས་སེམས་ཤིན་ཏུ་སྦྱངས་པའི་བདེ་བས་ཁྱད་པར་དུ་བྱས་པའི་རང་བཞིན་འོད་གསལ་གྱི་ངོ་བོར་སྐྱེ་བར་འགྱུར་ཏེ། དཔེར་ན་ཤིང་གཉིས་དྲུད་པ་ལས་བྱུང་བའི་མེས་སླར་ཡང་ཤིང་དེ་ཉིད་སྲེག་པར་བྱེད་པ་བཞིན་ནོ། ། ཇི་སྐད་བཤད་པ་དེ་ནི་སྦྱོར་བ་ལ་འཇུག་པར་བྱེད་པ་རྒྱ་མཚོར་ཆུ་བོ་བཞི་འབབ་པ་ལྟ་བུ་སྟེ། ཐོག་མར་རྟོག་པའི་དཔྱད་སྒོམ་གྱིས་བརྟགས་དཔྱད་བྱས་པའི་རྐྱེན་གྱིས་ཤེས་རབ་དེ་ཉིད་རྟོག་མེད་དུ་སོང་བའི་ས་མཚམས་བསྟན་པ་ཡིན་ནོ། ། གཉིས་པ་དངོས་གཞི་ལ། སྣང་མེད་ལ་མཉམ་པར་འཇོག་པ་ཐལ་འགྱུར་བའི་ལུགས་དང༌།
སྣང་བཅས་སུ་བཞེད་པ་འཕགས་སེང་གི་ལུགས་སོ། ། དང་པོ་ནི། སྔར་བཤད་པ་དེ་ལྟར། རིགས་པས་མ་རྙེད་པའི་དོན་དེ་ཉིད་ལ། ཞི་གནས་ཀྱིས་རྩེ་གཅིག་ཏུ་འཇོག་པར་བྱེད་དོ། ། ཇི་ལྟར་ཞེ་ན། སྤྲོས་པའི་མཐའ་གང་དུ་ཡང་མི་རྟོག ཡུལ་གྱི་མཚན་མ་ཅི་ཡང་མི་འཛིན། འདས་པའི་དོན་གང་ཡང་མི་དྲན། མ་འོངས་པའི་རྣམ་པ་གང་ཡང་ཡིད་ལ་མི་བྱེད།
ཐོས་ཆུང་གི་ཤེས་རབ་ཀྱིས་ཚིག་གང་ཡང་མི་འཛིན་བསམ་བྱུང་གི་རིགས་པས་དོན་གང་ཡང་མི་བསམ། སྒྲུབ་བྱེད་ཀྱི་རིགས་པས་འདོད་པའི་དོན་གང་ཡང་མི་བསྒྲུབ། འགོག་བྱེད་ཀྱི་རིགས་པས་མི་འདོད་པའི་དོན་གང་ཡང་འགོག་པར་མི་བྱེད། མཐའ་གཉིས་ལ་སྡང་བར་མི་བྱེད། དབུ་མའི་ལམ་ལ་ཆགས་པར་མི་བྱེད། འབྲས་བུ་ཡང་དག་པར་རྫོགས་པའི་སངས་རྒྱས་ལ་རེ་བར་མི་བྱེད། བདུད་བཞི་དང་ས་གཉིས་ཀྱི་དོགས་པ་ཐམས་ཅད་དང༌། བྲལ་ནས། བདེ་བ་དང༌། གསལ་བ་དང༌།
མི་རྟོག་པ་གསུམ་ཟུང་དུ་འབྲེལ་བའི་ངང་ལ་རྩེ་གཅིག་ཏུ་མཉམ་པར་བཞག་པར་བྱའོ། ། དོན་དེ་ཉིད་ཐུགས་ལ་ཉེ་བར་བཞག་ནས། སྔོན་གྱི་གྲུབ་ཆེན་དེ་དག་གི་གཞུང་ལས། ལྟ་བ་ཁས་ལེན་དང་བྲལ་བ། སྒོམ་པ་ཡིད་བྱེད་དང་བྲལ་བ། སྤྱོད་པ་བླང་དོར་དགག་སྒྲུབ་དང་བྲལ་བ། འབྲས་བུ་རེ་དོགས་དང་བྲལ་བ། ཞེས་བཤད་པ་ཡིན་ནོ། ། དོན་འདི་ལ་དབུ་སེམས་ཀྱི་གཞུང་ལུགས་ཆེན་པོ་ཀུན་མཐུན་པ་ཡིན་ཏེ། མདོ་སྡེའི་རྒྱན་ལས།
མེད་པ་གང་ཡིན་དེ་ཉིད་ནི། ། ཡོད་པ་ཡི་ནི་དམ་པ་ཡིན། ། ཞེས་པས་ལྟ་བའི་ཡུལ་དང༌། སྒོམ་པ་རྣམ་པར་མི་ལྟ་བ། ། སྒོམ་པ་དམ་པར་འདོད་པ་སྟེ། ། ཞེས་པས་སྒོམ་པ་དང༌། ཐོབ་པར་ལྟ་བ་མེད་རྣམས་ཀྱི། ། ཐོབ་པ་ཡང་ནི་དམ་པར་འདོད། ། ཅེས་པས་འབྲས་བུ་དང༌། བླ་མ་རིང་དང་མཚན་མ་དང༌། །
བདག་གི་བརྩོན་འགྲུས་ལྷག་བལྟ་བའི། ། བྱང་ཆུབ་སེམས་དཔའ་ང་རྒྱལ་ཅན། ། བྱང་ཆུབ་ལས་ནི་རིང་ཞེས་བྱ། ། ཞེས་པས་སྤྱོད་པ་བསྟན་པ་ཡིན་ནོ། ། ད་ནི་དོན་དེ་དག་ལ་འཁྲུལ་པ་བསལ་བར་བྱ་སྟེ། ཇི་སྐད་བཤད་པ་དེ་དག་ནི། མཉམ་གཞག་དང་རྗེས་ཐོབ་གང་དུ་ཡིན་ཀྱང་རུང༌། ལྟ་བའི་ཆ་ནས་བཤད་པ་ཡིན་ཏེ། གོང་དུ་བཤད་པའི་ལོག་ཕྱོགས་འཛིན་པའི་བློ་ཇི་སྙེད་པ་དེ་དག་ནི་སྒྲ་དོན་འཛིན་པའི་རྟོག་པ་ལས་མ་འདས་ལ། དེའི་ཆ་ནས་ལྟ་བར་འགྱུར་བ་ཅུང་ཟད་ཀྱང་མ་དམིགས་པའི་ཕྱིར།
ཇི་སྐད་དུ། ཐ་མལ་རྣམ་རྟོག་རྒྱུན་འདི་མ་གཏོགས་པ། ། སྲིད་པའི་འཆིང་བ་གཞན་ནི་ཡོད་མ་ཡིན། ། ཞེས་གསུངས་པས་སོ། ། སྤྱོད་པ་ཕ་རོལ་ཏུ་ཕྱིན་པ་དྲུག་ལ་སློབ་པ་དང༌། སངས་རྒྱས་ཀྱི་ཞིང་ཡོངས་སུ་སྦྱོང་བ་དང༌། སེམས་ཅན་སྨིན་པར་བྱེད་པ་ལ་སོགས་པ་བསོད་ནམས་ཀྱི་ཚོགས་རྒྱ་ཆེན་པོ་ཡོངས་སུ་རྫོགས་པར་བྱེད་པ་དེའི་ཆ་ནས་ནི། ཁས་ལེན་མེད་པ་མ་ཡིན་ཏེ། རྨད་དུ་བྱུང་བའི་བྱང་ཆུབ་སེམས་དཔའི་སྤྱོད་པ་རླབས་པོ་ཆེ་ལ་སློབ་པར་ཁས་བླངས་པའི་ཕྱིར། ཡང་དེའི་ཆ་ནས་ཡིད་བྱེད་དང༌།
དགག་སྒྲུབ་དང༌། རེ་དོགས་ལ་སོགས་པ་མེད་པ་མིན་ཏེ། གསུང་རབ་ཡན་ལག་བཅུ་གཉིས་ལ་སོགས་པའི་ཚིག་དོན་ཡིད་ལ་བྱེད་པ་དང༌། རྒོལ་བ་ཚར་བཅད་པ་དང༌། གཞན་རྗེས་སུ་འཛིན་པ་དང༌། ཐེག་པ་དམན་པའི་ཡིད་བྱེད་ཀྱིས་འཇིག་པ་དང༌། འབྲས་བུ་རྣམ་པ་ཐམས་ཅད་མཁྱེན་པ་ཉིད་ལ་རེ་བ་དང་དོན་དུ་གཉེར་བ་ཡོད་པའི་ཕྱིར། གཞན་དུ་ན། ཐབས་ཀྱི་ཆ་མཐའ་དག་ལ་སྐུར་པ་བཏབ་པས་མི་ཟད་པའི་གཡང་ས་ཆེན་པོར་ལྷུང་བར་འགྱུར་རོ། ། ཡང་མཉམ་གཞག་རྒྱུན་གཅིག་ཡིན་ཀྱང་བར་བར་དུ་རྟོག་པ་མངོན་དུ་བྱེད་དགོས་པ་ཡོད་དེ།
ཏིང་ངེ་འཛིན་གྱི་མི་མཐུན་ཕྱོགས་ལྔ་བྱུང་ན། དེའི་གཉེན་པོར་དྲན་པ་དང་ཤེས་བཞིན་སོགས་མངོན་དུ་བྱེད་དགོས་ལ། དེ་ཡང་རྟོག་པ་ལས་མ་འདས་པའི་ཕྱིར། ས་བརྒྱད་པ་ཡན་ཆད་དུ་ནི་མཉམ་གཞག་གི་རྒྱུན་གཅིག་ལ་རྟོག་པས་བར་ཆོད་པ་མེད་དེ། མི་རྟོག་པའི་ཡེ་ཤེས་ལ་ཇི་ལྟར་འདོད་པ་བཞིན་དུ་དབང་ཐོབ་པའི་ཕྱིར་རོ། ། མ་དག་པར་ནི། རྗེས་ཐོབ་ཏུ་མ་ཟད་མཉམ་གཞག་ཏུའང་མཚན་འཛིན་གྱི་རྣམ་པར་རྟོག་པ་དང་མཚན་མེད་ཀྱི་ཡེ་ཤེས་སྤེལ་མར་འབྱུང་བའི་ཕྱིར། ལམ་གྱི་རྒྱུན་དང་མི་ལྡན་པ་ཞེས་བྱའོ། ། དེ་ལྟར་སྔར་བཤད་པའི་དེ་ལྟ་བུའི་ཁྱད་པར་མ་ཕྱེད་པ་ལ་བརྟེན་ནས་གངས་ཅན་གྱི་ལྗོངས་འདིར་ཐེག་པ་ཆེན་པོ་པར་ཁས་འཆེ་བ་མང་པོ་དག་སྒྲོ་སྐུར་གྱི་མཐའ་གཉིས་སུ་ལྷུང་བར་གྱུར་ཏོ། ། ཇི་ལྟར་ཞེ་ན།
སྔོན་གྱི་དུས་སུ་ལྟ་བའི་ཆ་སྟོན་པའི་མདོ་དང་བསྟན་ཆོས་ཀྱི་སྒྲས་ཟིན་ཁོ་ན་ལ་མངོན་པར་ཞེན་པས། ཐབས་ཀྱི་ཆ་མཐའ་དག་ལ་སྐུར་པ་འདེབས་པ་དང༌། ཕྱི་མའི་དུས་འདིར་སྟོང་པ་ཉིད་སྤྲོས་པའི་ཡུལ་ཁོ་ནར་འདོད་ཅིང༌། སེམས་ཀྱི་གནས་ཆ་ཅུང་ཟད་ཀྱང་ཁས་མི་ལེན་པར་མཚན་འཛིན་གྱི་རྣམ་པར་རྟོག་པས་བར་མ་ཆད་པར་བརྟག་དཔྱད་བྱེད་དགོས་པར་འདོད་པ་ལྟ་བ་ལ་སྒྲོ་འདོགས་པར་བྱེད་པའི་གྲུབ་པའི་མཐའ་དེ་གཉིས་ཤིག་བྱུང་ངོ༌། ། འདི་གཉིས་ཀ་སངས་རྒྱས་ཀྱི་བསྟན་པ་མིན་ཏེ། འདུལ་བ་ལ་མི་སྣང༌། མདོ་སྡེ་ལ་མི་འཇུག མངོན་པ་དང་འགལ་བའི་ཕྱིར་རོ། ། གཉིས་པ་ནི། རྗེ་བཙུན་བྱམས་པའི་གཞུང་ལས།
ཐེག་ཆེན་འཕགས་པའི་མཉམ་གཞག་ཡེ་ཤེས་ལ་རྣམ་པར་མི་རྟོག་པའི་ཡེ་ཤེས་དང༌། རྣམ་པར་འབྱེད་པའི་ཡེ་ཤེས་གཉིས་སོ། ། དང་པོས་ནི། ཉོན་སྒྲིབ་ཀྱི་ས་བོན་སེལ་བར་བྱེད་ཅིང༌། སྣང་མེད་དང༌། ཕྱི་མས་ནི་ཤེས་སྒྲིབ་ཀྱི་ས་བོན་སེལ་བར་བྱེད་ཅིང་སྣང་བཅས་སོ། ། འདི་ཡེ་ཤེས་སྔ་མའི་རྗེས་ལས་ཐོབ་པའི་ཤེས་པར་བཤད་ཀྱང༌། མཉམ་གཞག་ལས་ལངས་པའི་རྗེས་ཐོབ་ནི་མིན་ཏེ། ཤེས་རབ་ཀྱི་སྤོང་བའི་བར་ཆད་མེད་ལམ་དུ་བཤད་པའི་ཕྱིར། ཇི་སྐད་དུ།
སྒྲིབ་པ་གཉིས་དང་བྲལ་བ་ཡི། ། རྒྱུ་ནི་ཡེ་ཤེས་གཉིས་ཡིན་ཏེ། ། མི་རྟོག་པ་དང་དེ་ཡི་ནི། ། རྗེས་ལས་ཐོབ་པའི་ཡེ་ཤེས་འདོད། ། ཅེས་དང༌། མདོ་སྡེ་རྒྱན་ལས་ཀྱང་དེ་བཞིན་ནོ། ། ཐེག་ཆེན་འཕགས་པའི་མཉམ་གཞག་ཡེ་ཤེས་ནི། ཀུན་རྫོབ་ཀྱི་སྣང་བ་དང་བཅས་པ་ཡིན་ཏེ། རྗེ་བཙུན་གྱིས་འདུས་བྱས་དང་འདུས་མ་བྱས་ཀྱི་ཆོས་ཐམས་ཅད་ཐེག་ཆེན་སྒྲུབ་པའི་དམིགས་པར་གསུངས་པའི་ཕྱིར། གཞན་དུ་ན།
དམིགས་པ་དག་པ་གོང་ནས་གོང་དུ་ཁྱད་པར་དུ་འགྲོར་མེད་པར་འགྱུར་རོ། ། ཞེས་གསུངས་ལ། འདིའི་དོན་ནི་ས་བཅུའི་མཉམ་གཞག་ཏུའང་སངས་རྒྱས་བརྒྱ་མཐོང་བ་ལ་སོགས་པའི་ཇི་སྙེད་པའི་སྣང་ཚུལ་གོང་ནས་གོང་དུ་འགྲོ་བ་ཡོད་པ་ལ་དགོངས་སོ། ། འདི་ནི་ངེས་པར་ཁས་ལེན་དགོས་ཏེ། ཐེག་པ་ཆེན་པོའི་གཞུང་ལུགས་མཐའ་དག་ལས། མཉམ་གཞག་གི་ངོ་བོར་གྱུར་པའི་བྱམས་པ་དང་སྙིང་རྗེ་དང༌། སེམས་བསྐྱེད་པ་དང༌། ཕ་རོལ་ཏུ་ཕྱིན་པ་དྲུག་དང༌། མངོན་པར་ཤེས་པ་ལྔ་དང༌། ཟད་པར་དང༌།
ཟིལ་གནོན་དང༌། ཉོན་མོངས་མེད་པ་དང༌། སྨོན་ནས་ཞེས་སོགས་རྒྱ་ཆེར་བཤད་པའི་ཕྱིར། དེ་ལྟ་མོད་ཀྱི་སྔ་མ་སྣང་མེད་དུ་བཤད་པ་ནི། དེ་ཁོ་ན་ཉིད་ལ་རྩེ་གཅིག་ཏུ་མཉམ་པར་བཞག་པའི་མཉམ་གཞག་གི་དབང་དུ་བྱས་པས་མི་འགལ་ལོ། ། ཡང་ན་ནི་སྣང་བཅས་དང་སྣང་མེད་ཀྱི་རྣལ་འབྱོར་གཉིས་སོ་སོར་རྟོག་པའི་ལྷག་མཐོང་དང་མི་གཡོ་བའི་ལྷག་མཐོང་གཉིས་ལ་སོ་སོར་སྦྱར་བར་བྱའོ། ། ཇི་སྐད་བཤད་པ་དེ་དག་ནི། དངོས་གཞི་ལ་མཉམ་པར་འཇོག་པ་རྒྱ་མཚོ་ཆེན་པོ་གཏིང་མི་གཡོ་བ་ལྟ་བུ་སྟེ། མཚན་ཉིད་པ་མཐོང་སྒོམ་གྱི་མཉམ་གཞག་དང༌། རྗེས་མཐུན་པ་སྦྱོར་བའི་ལམ་གྱི་མཉམ་གཞག་ཀྱང་འདིས་བསྡུས་པ་ཡིན་ནོ། །
གསུམ་པ་རྗེས་ཀྱི་རྣལ་འབྱོར་ནི་གསུམ་སྟེ། སྤང་བྱ་ཐག་བསྲིང་བའི་ཕྱིར་དུ་མཉམ་གཞག་དང་དམིགས་རྣམས་མཚུངས་པ་ལྟ་བའི་རྣལ་འབྱོར་དང༌། མཐོང་ཆོས་ལ་བདེ་བར་གནས་པའི་ཕྱིར་དུ། མཐར་གནས་དང༌། རྣམ་ཐར་སོགས་ལ་སྙོམས་པར་འཇུག་པ་སྒོམ་པའི་རྣལ་འབྱོར་དང༌། བསོད་ནམས་ཀྱི་ཚོགས་རྫོགས་པར་བྱ་བའི་ཕྱིར་དུ། སེམས་ཅན་གྱི་དོན་དང་ཐོས་བསམ་ལ་འཇུག་པ་སྤྱོད་པའི་རྣལ་འབྱོར་རོ། ། འདི་དག་ནི་དངོས་གཞི་མཐར་ཕྱིན་པར་བྱེད་པ་རྗེས་ཀྱི་རྣལ་འབྱོར་རྒྱ་མཚོ་ཆེན་པོ་ལས་ཆུ་ཀླུང་ཕྱོགས་བརྒྱར་འབབ་པ་ལྟ་བུ་སྟེ། རྗེས་ཐོབ་དག་པ་འཇིག་རྟེན་པའི་ཡེ་ཤེས་ཁོ་ནའི་དབང་དུ་བྱས་སོ། ། སློབ་པ་འཕགས་པའི་རྗེས་ཐོབ་ཏུ་གཉིས་སྣང་འཁྲུལ་པའི་ཆ་གང་ཡོད་པ་དེ་ཐམས་ཅད་ནི།
རྗེས་ཐོབ་ཀྱི་ཡེ་ཤེས་སུ་མི་འཇོག་སྟེ། ལམ་དུ་མི་འགྱུར་བའི་ཕྱིར། དེ་ལྟར་ན་མི་གཡོ་བའི་ལྷག་མཐོང་གི་རྣམ་པར་བཞག་པ་འདི་ནི། མཁས་པའི་དབང་པོ་ཀ་མ་ལ་ཤི་ལས་མཛད་པའི་སྒོམ་རིམ་དང༌། རྣམ་པར་མི་རྟོག་པའི་གཟུངས་ཀྱི་འགྲེལ་པ་དང༌། ཇོ་བོ་ཆེན་པོ་རྗེ་ལྷ་ཅིག་གི་དབུ་མའི་མན་ངག་རྣམས་སུ་གསུངས་པའི་གནད་ཇི་ལྟ་བ་བཞིན་དུ་བསྡུས་ནས་བཤད་པ་ཡིན་པས། མངོན་པར་རློམ་པས་ཁངས་པའི་མུན་སྤྲུལ་ཅན་གཞན་དག་གིས་ཀླན་ཀའི་གོ་སྐབས་ཡོད་པ་མ་ཡིན་ནོ། ། གསུམ་པ་མཉམ་པར་བཞག་པས་དེ་ཁོ་ན་ཉིད་མངོན་སུམ་དུ་མཐོང་བའི་ཚུལ་ནི། སྔར་བཤད་པ་དེ་ལྟར་འཇིག་རྟེན་ཆོས་མཆོག་གི་མཉམ་གཞག་ཏུ། མི་གཡོ་བའི་ལྷག་མཐོང་ལ་མཉམ་པར་བཞག་པའི་སྐད་ཅིག་གཉིས་པར་སྔར་ཆོས་ཉིད་ལ་རྣམ་པར་རྟོག་པ་འོག་ཏུ་འགྱུར་བའི་ཚུལ་གྱིས་ཡོད་པ་དེ་ཡང་ཉེ་བར་ཞི་ནས།
ཡུལ་ཅན་ཡེ་ཤེས་དང༌། ཡུལ་ཆོས་ཉིད་གཉིས་པོ་ཆུ་ལ་ཆུ་ཞུགས་པ་ལྟར་དབྱེར་མེད་གཅིག་ཏུ་འདྲེས་ནས། ཐ་སྙད་བྱེད་པའི་རྟོག་པ་གཞན་གྱིས་ལྡོག་ཆ་སོ་སོར་འབྱེད་པ་མ་གཏོགས་ངོ་བོའི་སྒོ་ནས་ཐ་དད་པ་གཉིས་སུ་ཀུན་མཁྱེན་གྱིས་ཀྱང་མ་གཟིགས་པ་ལ་དེ་ཁོ་ན་ཉིད་མངོན་སུམ་དུ་མཐོང་བ་དང༌། བདེན་པ་མངོན་པར་རྟོགས་པ་དང༌། ཆོས་ཉིད་ལ་གཉིས་སྣང་ནུབ་པ་ཞེས་བྱའོ། ། དེ་ལྟ་ན་བདེན་འཛིན་དང་འཛིན་སྟངས་མི་འགལ་བའི་ཕྱིར་བདེན་མེད་རྟོགས་པར་ཇི་ལྟར་འགྱུར་ཞེས་བསམ་པར་མི་བྱ་སྟེ། དེ་ལྟར་དོགས་པ་དེ་ནི། ཇི་སྐད་དུ། གང་ཚེ་ཞི་བ་དེ་ཉིད་ཡིན་ན་དེ་ལ་བློ་གྲོས་འཇུག་མི་འགྱུར། ། ཞེས་སོགས་ཀྱི་སྐབས་ནས་འབྱུང་བའི་ཕྱོགས་སྔ་མ་ལན་དང་བཅས་པས་བསལ་ཟིན་པའི་ཕྱིར་རོ། །
བཞི་པ་དེའི་རིགས་རྒྱུན་གོམས་པས་སྒྲིབ་པ་གཉིས་ཀྱི་བག་ཆགས་ཇི་ལྟར་སྤོང་བའི་ཚུལ་ལ། དངོས་དང༌། འབྲས་བུ་སངས་རྒྱས་པའི་རྣམ་པར་བཞག་པའོ། ། དང་པོ་ལ། འོ་ན་སྒྲིབ་པ་གཉིས་དང་དེའི་བག་ཆགས་ནི་གང༌། དེ་གཉེན་པོས་སྤོང་བའི་ཚུལ་ཇི་ལྟ་བུ་ཅེ་ན། འདི་ལ་ཟླ་བའི་ཞབས་ཀྱི་ལུགས་དང༌། དེ་ལས་གཞན་པའི་ལུགས་སོ། ། དང་པོ་ལ་མ་རིག་པ་ནི་གཉིས་ཏེ། ཉོན་མོངས་པ་ཅན་དང༌།
དེ་མ་ཡིན་པའོ། ། དང་པོ་ལ། གང་ཟག་གི་བདག་ཏུ་འཛིན་པ་དང༌། ཆོས་ཀྱི་བདག་ཏུ་འཛིན་པའོ། ། དང་པོ་ནི། རྟེན་གྱི་གང་ཟག་སུ་ལ་ཡོད་ཀྱང་རུང༌། ངར་འཛིན་པའི་སེམས་བྱུང་ངོ༌། ། གཉིས་པ་ནི། དེ་ཁོ་ན་ཉིད་མངོན་སུམ་དུ་མ་རྟོགས་པའི་མ་གང་ཟག་གི་རྒྱུད་ཀྱི་བདེན་པར་འཛིན་པ་མཐའ་དག་གོ ། འདི་ལའང་ལྡོག་པས་ཕྱེ་ན་གཉིས་ཏེ།
ཆགས་སོགས་ཉོན་མོངས་པ་སྐྱེད་པའི་ནུས་པ་དང༌། གཙོ་བོར་དེ་ཁོ་ན་ཉིད་མཐོང་བ་ལ་གེགས་བྱེད་ཀྱི་མཚན་འཛིན་གྱི་རྣམ་པར་རྟོག་པ་ཕྱི་མ་བསྐྱེད་པའི་ནུས་པའོ། ། དང་པོ་ནི། ཉོན་སྒྲིབ་ཀྱི་ས་བོན་ཡིན་ལ། གཉིས་པ་ནི། ཤེས་སྒྲིབ་ཀྱི་ས་བོན་ནོ། ། དེ་གཉིས་ཀ་ཡང་ཉོན་མོངས་པ་ཅན་དུ་བཞག་སྟེ། ནུས་པ་དེ་གཉིས་གང་ལ་བརྟེན་པའི་གཞི་བདེན་འཛིན་དེ། ཆགས་སོགས་ཉོན་མོངས་པ་དང་མཚུངས་པར་ལྡན་པའི་ཕྱིར། གཉིས་པ་ནི།
མི་སྐྱེ་བའི་ཆོས་ལ་བཟོད་པ་ཆུང་ངུ་ཐོབ་ནས་མངོན་དུ་གྱུར་བཞིན་པའི་འཕགས་པའི་རྒྱུད་ཀྱི་ཆོས་དང་གང་ཟག་གཉིས་སུ་ཕྱེ་བའི་ཆོས་དང་གང་ཟག་གཞན་ལ་མཚན་མར་འཛིན་པ་མཐའ་དག་གོ ། དེ་དག་ཉོན་མོངས་པ་ཅན་མ་ཡིན་ཏེ། རྟེན་གྱི་གང་ཟག་དེས་ཆོས་དང་དེའི་ངོ་བོ་ཅིར་ཡང་མ་གཟིགས་པའམ། བདེན་མེད་དུ་གཟིགས་པའི་རྒྱུ་མཚན་གྱིས། ཡུལ་དེ་དང་དེ་ལ་དམིགས་པའི་ཆགས་སོགས་ཉོན་མོངས་པ་དང་མཚུངས་ལྡན་དུ་འབྱུང་བ་མི་སྲིད་པའི་ཕྱིར་རོ། ། ཡང་དེའི་རྒྱུད་ཀྱི་རང་ངར་འཛིན་དང༌། གང་ཟག་ཏུ་མཚན་མར་འཛིན་པ་ཉོན་ཡིད་ཀྱི་འཁོར་དུ་བྱུང་བ་མཐའ་དག་ནི་ཉོན་མོངས་པ་ཅན་ཡིན་ཏེ། ཆགས་སོགས་དང་མཚུངས་པར་ལྡན་པའི་ཕྱིར། འཕགས་པ་དེའི་རྒྱུད་ལ་ཡིད་ཤེས་འཁོར་དུ་ངར་འཛིན་དང༌། བདེན་འཛིན་མངོན་གྱུར་དུ་མི་འབྱུང་སྟེ།
ངེས་བདེན་མེད་མངོན་སུམ་དུ་གཟིགས་པའི་ཕྱིར། འཕགས་པ་དེའི་རྒྱུད་ལ་དེ་མངོན་དུ་མ་གྱུར་པའི་ཚེ། ཡིད་ཤེས་འཁོར་དུ་ངར་འཛིན་དང༌། བདེན་འཛིན་འབྱུང་སྲིད་པ་དེ་ཉོན་མོངས་པ་ཅན་གྱི་མ་རིག་པ་ཡིན་མོད། སྲིད་པའི་ཡན་ལག་གིས་བསྡུས་པར་མི་བཞག་སྟེ། དེའི་རྒྱུད་ལ་དེ་ཡོད་པར་ཁས་མི་ལེན་པའི་ཕྱིར། སོ་སྐྱེའི་ངར་འཛིན་ནི་སྲིད་པའི་ཡན་ལག་གིས་བསྡུས་པའི་ཉོན་མོངས་པ་ཅན་གྱི་མ་རིག་པ་ཡིན་ཀྱང༌། ཀུན་རྫོབ་བདེན་པ་འཇོག་བྱེད་ཀྱི་ཀུན་རྫོབ་དེར་མི་རུང་སྟེ། ཆོས་ཀྱི་བདག་འཛིན་མ་ཡིན་པའི་ཕྱིར། དེས་ན་སྲིད་པའི་ཡན་ལག་གིས་བསྡུས་པའི་མ་རིག་པ་དང༌།
ཀུན་རྫོབ་བདེན་པ་འཇོག་བྱེད་ཀྱི་ཀུན་རྫོབ་གཉིས་ལ་མུ་བཞི་བརྩི་དགོས་པ་ནི་ཟླ་བའི་བཞེད་པའོ། ། དེ་ལྟ་བས་ན་འཕགས་པ་དེའི་ཐུགས་རྒྱུད་ཀྱི་ང་དང་གང་ཟག་ལ་སྒྱུ་མ་ཙམ་དུ་མཚན་མར་འཛིན་པའི་བློ་དེ་ནི་ཤེས་སྒྲིབ་ཁོ་ནའོ། ། དེ་ཇི་ལྟར་སྤོང་བའི་ཚུལ་ནི། རང་རྒྱུད་ཀྱིས་བསྡུས་པའི་ཕུང་པོ་དང༌། དེས་མ་བསྡུས་པའི་ཕུང་པོ་རྣམས་རང་བཞིན་མེད་པར་མངོན་སུམ་དུ་རྟོགས་པའི་ཐེག་པ་ཆེན་པོའི་མཐོང་ལམ་བར་ཆད་མེད་ལམ་གྱིས་ཆོས་ཀྱི་བདག་འཛིན་དུ་གྱུར་པའི་ཉོན་མོངས་པ་ཅན་གྱི་མ་རིག་པ་ཀུན་བཏགས་ཀྱི་ས་བོན་དྲུངས་འབྱིན་པར་བྱེད་ལ། དེའི་རིགས་རྒྱུན་གོམས་པར་བྱེད་པའི་སྒོམ་ལམ་བར་ཆད་མེད་ལམ་གྱིས་ནི། དེ་འདྲ་ལྷན་སྐྱེས་ཀྱི་ས་བོན་དྲུངས་འབྱིན་པར་མཛད་དོ། ། བདེན་འཛིན་ལྷན་སྐྱེས་འདི་ཕལ་ཆེར་མངོན་དུ་མི་འགྱུར་ལ། སྐབས་འགའ་ཞིག་ཏུ་མངོན་དུ་འགྱུར་སྲིད་པ་དེའི་ཚེ་ནི། ཉོན་མོངས་པ་ཅན་ཁོ་ནར་བཞག་སྟེ།
ཆགས་སོགས་ཉོན་མོངས་པ་དང་མཚུངས་པར་ལྡན་པའི་ཕྱིར། ཡང་དེ་ལྟ་བུའི་ཐེག་ཆེན་གྱི་མཐོང་ལམ་བར་ཆད་མེད་ལམ་དེས། མཐོང་སྤངས་སུ་གྱུར་པའི་ཤེས་སྒྲིབ་ཀུན་བཏགས་ཀྱི་ས་བོན་དྲུངས་འབྱིན་པར་མཛད་ཅིང༌། དེའི་རིགས་རྒྱུན་གོམས་པར་བྱས་པས་དེ་འདྲ་ལྷན་སྐྱེས་ཀྱི་ས་བོན་དྲུངས་འབྱིན་པར་བྱེད་དོ། ། འདི་ནི་སློབ་པ་འཕགས་པའི་རྗེས་ཐོབ་ཐམས་ཅད་དུ་འབྱུང་སྟེ། འདིའི་ངོས་འཛིན་ནི། བདེན་འཛིན་མངོན་གྱུར་པ་དང་བྲལ་བའི་མཚན་འཛིན་ཙམ་ལ་བྱེད་དགོས་པའི་ཕྱིར་དང༌། ཇི་སྐད་དུ། བཅོས་མར་གྱུར་པའི་དངོས་ནི་ཀུན་རྫོབ་ཏུའོ། ། ཞེས་གསུངས་པས་སོ། །
ཡང་གང་ཟག་གི་བདག་མེད་མངོན་སུམ་དུ་རྟོགས་པའི་ཐེག་པ་ཆེ་ཆུང་གི་མཐོང་ལམ་དང༌། སྒོམ་ལམ་བར་ཆད་མེད་ལམ་གྱིས་གང་ཟག་གི་བདག་འཛིན་ཀུན་བཏགས་དང༌། ལྷན་སྐྱེས་ཀྱི་ས་བོན་འཇོམས་པར་ནུས་པ་ནི་རིགས་པས་གྲུབ་པ་ཡིན་ཏེ། གཞན་དུ་ན། དེ་དང་དེ་སྒོམ་པ་དོན་མེད་དུ་ཐལ་བའི་ཕྱིར་རོ། ། དེས་དེའི་ས་བོན་སྤོང་ནུས་པ་ཟླ་བའི་ཞབས་ཀྱི་དགོངས་པ་མ་ཡིན་ནོ། ། ཞེ་ན། དེ་ཡང་མ་ཡིན་ཏེ། གདགས་གཞི་ཕུང་པོ་བདག་མེད་དུ་མ་རྟོགས་པར། གདགས་ཆོས་གང་ཟག་གི་བདག་མེད་མི་རྟོགས་པ་དེ་དེའི་བཞེད་པ་ཡིན་གྱི།
དེས་དེའི་ས་བོན་སེལ་མི་ནུས་པ་དེའི་བཞེད་པ་མིན་པའི་ཕྱིར་རོ། ། དེ་འདྲའི་ངར་འཛིན་དང་མཚུངས་པར་ལྡན་པའི་ཆགས་སོགས་ཀྱི་ཉན་ཐོས་སྒོམ་པ་འཁོར་བར་འགྲུབ་བྱེད་ཀྱི་རྒྱུ་བྱེད་པ་སྲིད་ལ། བྱང་སེམས་འཕགས་པ་ལ་ནི་དེས་དེ་བྱེད་པ་མི་སྲིད་དེ། དེ་ཉོན་མོངས་པའི་དབང་གིས་སྐྱེ་བ་ལེན་པ་མི་སྲིད་པའི་ཕྱིར། འོ་ན་བདེན་མེད་མངོན་སུམ་དུ་རྟོགས་པའི་ཉན་ཐོས་ཀྱི་སྒོམ་ལམ་བར་ཆད་མེད་ལམ་གྱིས་བདེན་འཛིན་ལྷན་སྐྱེས་ཀྱི་ས་བོན་སྤོང་བར་ནུས་སམ་ཞེ་ན། མིན་ཏེ་དེ་འདྲ་མེད་པའི་ཕྱིར་ཏེ། དེས་དེའི་གཉེན་པོར་དེ་མི་སྒོམ་པའི་ཕྱིར། ཇི་སྐད་དུ། ཉན་རང་ལ་ཆོས་ཀྱི་བདག་མེད་རྫོགས་པར་སྒོམ་པ་མེད། ཅེས་གསུངས་པའི་དོན་ཡང་དེ་ཉིད་དོ། །
འོ་ན་བདེན་མེད་མངོན་སུམ་དུ་རྟོགས་པའི་ཉན་ཐོས་ཀྱི་མཐོང་ལམ་སྐད་ཅིག་མ་དང་པོ་སྐྱེས་པའི་ཚེ། དེ་ཁོ་ན་ཉིད་མཐོང་བ་ལ་གེགས་བྱེད་ཀྱི་ཤེས་སྒྲིབ་ཀུན་བརྟགས་དང་བྲལ་མ་མིན་ནམ་ཞེ་ན། ཡིན་མོད་ཀྱི་དེའི་ཚེ་ནི་དེ་སྤངས་པའི་འགོག་པ་དང་རྣམ་གྲོལ་གྱི་ལམ་མ་ཐོབ་ལ། དེའི་རྗེས་སུ་དམན་པའི་མཐོང་ལམ་བར་ཆད་མེད་ལམ་ངར་འཛིན་གྱི་ས་བོན་ཁོ་ནའི་གཉེན་པོར་སྒོམ་པ་ཡིན་གྱི། བདེན་འཛིན་གྱི་གཉེན་པོར་ཆེད་དུ་གཏད་ནས་སྒོམ་པ་མ་ཡིན་པའི་ཕྱིར་ཏེ། ཇི་སྐད་དུ། བདག་མེད་འདི་ནི་འགྲོ་བ་རྣམས་གྲོལ་ཕྱིར། ། ཞེས་པའི་དོན་ལ་ལེགས་པར་བརྟགས་ན་ཤེས་པའི་ཕྱིར། ཅི་སྟེ་ངར་འཛིན་གྱི་ས་བོན་སྤོང་བ་ལ་བདེན་འཛིན་སྤངས་དགོས་སོ་སྙམ་ན། དེ་ཡང་མ་ཡིན་ཏེ།
བདེན་འཛིན་གྱི་སྟེང་གི་ངར་འཛིན་དང༌། ཆགས་སོགས་ཉོན་མོངས་པ་སྐྱེད་པའི་ནུས་པ་དེ་ཉིད་སྤངས་པས་ཆོག་པའི་ཕྱིར་རོ། ། འོན་ཀྱང་དེ་སྤོང་བ་ལ་བདེན་མེད་མངོན་སུམ་དུ་རྟོགས་པ་སྔོན་དུ་འགྲོ་དགོས་པ་ཡིན་ཏེ། དེ་མ་སོང་ན་དེ་དང་དེ་ལ་དམིགས་པའི་ངར་འཛིན་དང་ཆགས་སོགས་ངང་གིས་སྐྱེ་བའི་ཕྱིར། དེ་ལྟར་ན་ཉན་རང་ལ་བདེན་འཛིན་གྱི་ས་བོན་སྤོང་བ་ཅུང་ཟད་ཀྱང་མེད་ལ། དེ་མ་ལུས་པ་སྤངས་པ་དང་སངས་རྒྱས་ཐོབ་པ་དུས་མཉམ་པ་ཡིན་ནོ། ། དེ་ལྟར་ན་ཉན་རང་དགྲ་བཅོམ་པས་བདེན་འཛིན་སྤངས་པའི་ལུང་མེད་ལ། སྲིད་པའི་ཡན་ལག་གིས་བསྡུས་པའི་མ་རིགས་པ་སྤངས་པའི་བཤད་པ་ཞིག་ཡོད་པ་དེ་ནི། ཉན་ཐོས་ཀྱི་མཐོང་ལམ་ནས་ཀྱང་ཡོད་པ་ཡིན་ཏེ། དེར་བདེན་འཛིན་གྱི་སྟེང་གི་ཡང་སྲིད་འཕེན་བྱེད་ཀྱི་ལས་སོགས་པའི་ནུས་པ་བཅོམ་པའི་ཕྱིར།
ཇི་སྐད་དུ། བདེན་པ་མཐོང་ལ་འཕེན་པ་མེད། ། ཅེས་བཤད་པ་དང་རྗེས་སུ་མཐུན་ནོ། ། བདེན་འཛིན་འགའ་ཞིག་ཉོན་མོངས་པ་ཅན་གྱི་མ་རིག་པར་བཞེད་པ་ཙམ་གྱིས་དགྲ་བཅོམ་པས་དེ་སྤངས་དགོས་པར་བཞེད་ན། མངོན་པར་རྟོགས་པའི་རྒྱན་གྱི་ལུགས་དང༌། རང་རྒྱུད་པའི་སློབ་དཔོན་ཆེན་པོ་གཞན་དག་གི་ལུགས་ལའང་དེར་ཧ་ཅང་ཐལ་བར་འགྱུར་རོ། ། གལ་ཏེ་འོ་ན། ཇི་སྲིད་ཕུང་པོར་འཛིན་ཡོད་པ། ། དེ་སྲིད་དེ་ལ་ངར་འཛིན་ཡོད། ། ཅེས་སོགས་གསུངས་པ་མིན་ནམ་ཞེ་ན།
གཞུང་དེའི་དོན་སྒྲ་ཇི་བཞིན་པ་ཉིད་དུ་ཁས་བླངས་ན་ཉེས་པ་མང་པོར་འགྱུར་བའི་ཚུལ་ནི། གཞན་དུ་བསྟན་ཟིན་པས་འདིར་མི་སྤྲོའོ། ། གཉིས་པ་ནི། ཉན་རང་ལ་ཆོས་ཀྱི་བདག་མེད་རྟོགས་པ་མེད་པར་བཞེད་པ་དེ་དག་གི་ལྟར་ན། གདགས་གཞི་ཕུང་པོ་བདེན་མེད་དུ་མ་རྟོགས་ཀྱང༌། གདགས་ཆོས་གང་ཟག་གམ། ངའམ། བདག་མེད་པར་རྟོགས་སྲིད་པ་ནི། དཔེར་ན་གདགས་གཞི་ཐག་ཁྲ་བདེན་མེད་དུ་མ་རྟོགས་ཀྱང༌། གདགས་ཆོས་སྦྲུལ་མེད་པར་རྟོགས་པ་བཞིན་ནོ། །
དེ་ལྟར་མངོན་སུམ་དུ་རྟོགས་པའི་ཉན་ཐོས་དང་རང་སངས་རྒྱས་ཀྱི་བར་ཆད་མེད་ལམ་དེས། གང་ཟག་གི་བདག་ཏུ་འཛིན་པའི་ས་བོན་དྲུངས་ཕྱུང་སྟེ། ཕུང་པོ་ལྷག་མ་མེད་པའི་མྱ་ངན་ལས་འདས་པའི་དབྱིངས་ཀྱི་བར་མངོན་དུ་བྱེད་པར་ནུས་སོ། ། འོ་ན་ཐེག་པ་ཆེ་ཆུང་གི་བདག་མེད་རྟོགས་པའི་བར་ཆད་མེད་ལམ་གཉིས་ལ་ཁྱད་པར་ཅི་ཞེ་ན། བཤད་པ། ཐེག་ཆེན་གྱི་མཐོང་བ་དང་སྒོམ་པས་སྤང་བར་བྱ་བའི་ཉོན་མོངས་སུ་བཤད་པ་གང་ཡིན་པ་དེ་ཐམས་ཅད་ཀྱི་ས་བོན། ཐེག་ཆེན་གྱི་མཐོང་ལམ་བཟོད་པ་གཅིག་གིས་དྲུངས་འབྱིན་ནུས་པ་ཡིན་ཏེ། རིགས་དང༌། དབང་པོ་དང༌། ཚོགས་ཁྱད་ཞུགས་པའི་སྟེང་དུ་སྟོང་ཉིད་མངོན་སུམ་དུ་རྟོགས་པའི་ལམ་གྱིས་ཁྱད་པར་དུ་བྱས་པའི་ཕྱིར།
འོ་ན་ཇི་སྐད་དུ། སེམས་ནི་དམིགས་དང་བཅས་རྣམས་ཀྱི། ། མྱ་ངན་འདས་པའང་དཀའ་བར་གནས། ། ཞེས་བདག་མེད་མ་རྟོགས་ན་མྱང་འདས་མི་ཐོབ་པར་བཤད་པ་མིན་ནམ་ཞེ་ན། དེས་དེ་བཤད་པ་མ་ཡིན་ཏེ། དེའི་འཇུག་ཐོགས་ཁོ་ནར། ཉོན་མོངས་སྤངས་པས་གྲོལ་ན་དེའི། ། དེ་མ་ཐག་ཏུ་དེར་འགྱུར་རོ། ། སྲེད་འདི་ཉོན་མོངས་ཅན་མིན་ཡང༌། ། ཀུན་རྨོངས་བཞིན་དུ་ཅི་སྟེ་མེད། །
ཅེས་བདེན་མེད་མ་རྟོགས་པར་ཡང་ཉོན་མོངས་མ་ལུས་པར་སྤངས་པའི་མྱང་འདས་ཐོབ་པ་ཡོད་པར་གསུངས་པའི་ཕྱིར། ལུང་སྔ་མའི་དོན་ནི། ཐེག་པ་དམན་པའི་ལྷག་མེད་ཀྱི་དབྱིངས་དེ་ཆོས་ཅན། མཐར་ཐུག་གི་མྱང་འདས་མ་ཡིན་ཏེ། བདེན་འཛིན་དང་མ་བྲལ་བའི་ཕྱིར། འགོག་པའི་སྙོམས་པར་འཇུག་པ་བཞིན་ནོ་ཞེས་བྱ་བར་དགོངས་སོ། ། དོན་འདི་ཉིད་ཐེག་པ་ཆེན་པོ་རྒྱུད་བླ་མའི་དགོངས་པ་ཡིན་ཏེ། ཇི་སྐད་དུ། སངས་རྒྱས་ཉིད་ལས་མ་གཏོགས་མྱ་ངན་འདས་པ་མེད། ། ཅེས་དང༌།
མྱ་ངན་འདས་ལ་རབ་འཇུག་མཛད། ། མྱ་ངན་འདས་ཐོབ་འདུ་ཤེས་ཅན། ། དམ་ཆོས་པདྨ་དཀར་ལ་སོགས། ། ཆོས་ཀྱི་དེ་ཉིད་བསྟན་པ་ཡིས། ། དེ་དག་སྔར་འཛིན་ལས་བཟློག་སྟེ། ། ཞེས་གསུངས་པས་སོ། ། འོ་ན་འཕགས་པ་ཡབ་སྲས་གསུམ་གྱི་གཞུང་ལས་བདག་མེད་མ་རྟོགས་པར་དམན་པའི་མྱང་འདས་མི་ཐོབ་པར་གསུངས་པ་དང༌། རྗེ་བཙུན་དང༌། ཞི་བ་ལྷའི་གཞུང་ལས། དེས་དེ་ཐོབ་པར་བཤད་པ་གཉིས་ཀྱི་དགོངས་པ་དང་ཁྱད་པར་ཅི་ཞེ་ན།
དགོངས་པ་ནི་གཉིས་ཀས་གཉིས་ཀ་ཐོབ་པར་བཞེད་པ་ལ་ཁྱད་པར་མེད་ལ། འོན་ཀྱང་མྱང་འདས་གཉིས་ཀྱི་མི་འདྲ་བ་ནི། ཉོན་སྒྲིབ་ཀྱི་ས་བོན་སྤངས་པ་དང༌། མ་སྤངས་པའོ། ། དེ་མ་སྤངས་ན་མྱང་འདས་སུ་འགལ་ལོ་ཞེས་ཀྱང་བསམ་པར་མི་བྱ་སྟེ། ཇི་སྐད་དུ། སྟོང་པ་ཉིད་དང་བྲལ་བའི་སེམས། ། འགག་པ་སླར་ཡང་སྐྱེ་འགྱུར་ཏེ། ། འདུ་ཤེས་མེད་པའི་སྙོམས་འཇུག་བཞིན། ། ཞེས་བཤད་པའི་ཕྱིར་ལུང་གིས་ཀྱང་གྲུབ་ལ།
རིགས་པ་ཡང་འདི་ལྟར། ཅི་ཡང་མེད་མན་ཆད་ལ་ཆགས་བྲལ་སྔོན་དུ་སོང་བའི་ཉན་ཐོས་དགྲ་བཅོམ་པ་ཆོས་ཅན། ཉོན་སྒྲིབ་ཀྱི་ས་བོན་སྤངས་པར་ཐལ། དགྲ་བཅོམ་ཡིན་པའི་ཕྱིར། འདོད་ན། འདོད་གཟུགས་ཀྱི་སས་བསྡུས་པའི་སྒོམ་སྤངས་ཉོན་མོངས་སྤོང་བར་བྱེད་པའི་བར་ཆད་མེད་ལམ་གྱི་རྟོགས་པ་སྔོན་དུ་སོང་བར་ཐལ་ལོ། ། ཞེས་བྱ་བ་འདི་ནི་ཁྱོད་ཀྱིས་བཟློག་པར་མི་ནུས་སོ། ། དེ་ལྟར་ན་མགོན་པོ་ཀླུ་སྒྲུབ་དང༌། འཕགས་པ་ལྷ་དང་ཟླ་བའི་ཞབས་གསུམ་གྱི་གཞུང་ན་བདེན་མེད་མ་རྟོགས་པར་ངར་འཛིན་གྱི་ས་བོན་སྤོང་མི་ནུས་ཞེས་བྱ་བ་འདི་བཞུགས་ཀྱི་དེ་མེད་པར་མྱང་འདས་མི་ཐོབ་ཅེས་བྱ་བ་འདི་མ་གསུངས། ཡང་རྗེ་བཙུན་གྱི་གཞུང་གཉིས་དང༌།
རང་རྒྱུད་པའི་སློབ་དཔོན་དག་གི་དེ་མེད་པར་མྱང་འདས་ཙམ་ཐོབ་བོ་ཞེས་བྱ་བ་འདི་གསུངས་ཀྱི། དེ་མེད་པར་ངར་འཛིན་གྱི་ས་བོན་སྤོང་ནུས་སོ་ཞེས་བྱ་བའི་བཤད་པ་མེད་པས། དེ་དག་གི་དགོངས་པ་གཅིག་ཏུ་གྲུབ་པ་ཡིན་ནོ།། །། གཉིས་པ་འབྲས་བུ་སངས་རྒྱས་སའི་རྣམ་པར་གཞག་པ་ལ་སངས་རྒྱས་ཐམས་ཅད་ཀྱི་སྐུ་དབྱེར་མེད་གཅིག་ཏུ་གཞག གཟུགས་སྐུ་སྔོན་གྱི་ལུས་དང་མཐུན་པ་སོ་སོར་ངེས་པའི་ཚུལ། སྐུ་གཉིས་ཀྱིས་ཤེས་བྱ་མཁྱེན་ཚུལ་སོ་སོར་ཕྱེ་བའོ། ། དང་པོ་ནི། སྔར་བཤད་པ་དེ་ལྟར་གོམས་པ་རབ་ཀྱི་མཐར་ཕྱིན་པ་ན། གཟུགས་འཛིན་གཉིས་སུ་སྣང་བའི་བག་ཆགས་དྲུངས་ཕྱུང་བའི་སྟོབས་ཀྱིས་འཇིག་རྟེན་དང་རྣལ་འབྱོར་པའི་ཀུན་རྫོབ་གང་གི་ཡང་སྣང་ཆ་རང་སྟོབས་ཀྱིས་ཅུང་ཟད་ཀྱང་མི་འཆར་བར་ཡེ་ཤེས་དང་ཆོས་ཀྱི་དབྱིངས་རོ་གཅིག་ཏུ་འདྲེས་པར་གྱུར་ནས། རང་བཞིན་གྱིས་འོད་གསལ་བ་ནམ་མཁའ་ལྟ་བུ་དེ་མངོན་དུ་བྱེད་དོ། །
དེ་ལ་མིང་གི་རྣམ་གྲངས་ནི། ཡང་དག་པར་རྫོགས་པའི་སངས་རྒྱས་ཀྱི་ཆོས་ཀྱི་སྐུ་ཞེས་ཀྱང་བྱ། མི་གནས་པའི་མྱ་ངན་ལས་འདས་པ་ཞེས་ཀྱང་བྱ། ངོ་བོ་ཉིད་ཀྱི་སྐུ་དང༌། དེ་བཞིན་གཤེགས་པ་དང༌། འཕགས་པ་རྣམས་ཀྱི་དོན་དམ་པའི་བདེན་པ་མཐར་ཐུག་པ་དང༌། རང་དོན་དམ་པ་ཆོས་ཀྱི་སྐུ་ཞེས་པ་རྣམས་སོ། ། དེ་ཡང་སྔོན་ཡང་དག་པར་རྫོགས་པའི་སངས་རྒྱས་ཇི་སྙེད་གཅིག་བྱོན་པ་རྣམས་ཀྱི་ཆོས་ཀྱི་སྐུ་རྣམས་ནི། རྟོག་གེའི་བློས་ལྡོག་པ་སོ་སོར་དབྱེ་བ་མ་གཏོགས་རང་གི་ངོ་བོ་གཅིག་ཁོ་ན་ཡིན་ཏེ། གློ་བུར་གྱི་དྲི་མས་རྣམ་པར་དག་པའི་ཆོས་ཀྱི་དབྱིངས་ལ་ངོ་བོ་མི་འདྲ་བའི་དབྱེ་བ་མེད་པའི་ཕྱིར།
ནམ་མཁའ་བཞིན་ནོ། ། ཆོས་ཀྱི་སྐུ་དེ་དང་སེམས་ཅན་གྱི་དབྱིངས་རང་བཞིན་གྱི་རྣམ་པར་དག་པ་གཉིས་པོ་ཡང༌། རྟེན་གྱིས་སོ་སོར་དབྱེ་བ་མ་གཏོགས་ངོ་བོའི་སྒོས་ཅུང་ཟད་ཀྱང་དབྱེར་ཡོད་པ་མ་ཡིན་ཏེ། དོན་དམ་པའི་བདེན་པར་རོ་གཅིག་པའི་ཕྱིར། དེ་ལྟ་བུའི་ཆོས་ཀྱི་དབྱིངས་དེའི་ངོ་ན། སྤྲོས་པའི་མཚན་མ་ནི་ཅུང་ཟད་ཀྱང་ཡོད་པ་མིན་ཏེ། གལ་ཏེ་ཡོད་ན་ཀུན་རྫོབ་ཀྱི་བདེན་པར་ཐལ་བའི་ཕྱིར་རོ། ། དེ་ཡང་གཞི་དུས་ཀྱི་དོན་དམ་པའི་བདེན་པ་བཞིན་དུ། མེད་པར་དགག་པ་ཁོ་ན་མིན་ཏེ། སྟོབས་དང་མི་འཇིགས་པ་ལ་སོགས་པ་རྟོགས་པའི་ཆོས་གངྒཱའི་ཀླུང་གི་བྱེ་མ་སྙེད་ཀྱི་གྲངས་ལས་འདས་པ་དག་དང༌།
དབྱེར་མེད་པའི་ཕྱིར། དེ་ལྟ་བུའི་ཆོས་ཀྱི་སྐུ་དེ་ཤེས་བྱ་ཐམས་ཅད་ལ་ངོ་བོ་དབྱེར་མེད་པའི་ཚུལ་གྱིས་བཞུགས་ཀྱང་མངོན་དུ་བྱས་པའི་གང་ཟག་ནི། ལོངས་སྤྱོད་རྫོགས་པའི་སྐུ་ཁོ་ན་སྟེ། དེ་མངོན་དུ་བྱེད་ནུས་པ་ལ་མཚན་འཛིན་གྱི་ས་བོན་དྲུངས་ཕྱུང་པ་ཞིག་ངེས་པར་དགོས་པའི་ཕྱིར། གཉིས་པ་ནི། འོ་ན། དེ་ལྟར་སངས་རྒྱས་ཐམས་ཅད་ཀྱི་ཆོས་ཀྱི་སྐུ་གཅིག་ཁོ་ན་ཡིན་ན། གཟུགས་ཀྱི་སྐུ་ཡང་དེ་ལྟར་ངེས་སམ་ཞེ་ན། དེ་ནི་མིན་ཏེ། སྔོན་གྱི་ཤེས་རྒྱུད་ཐད་པའི་རྗེས་སུ་འབྲང་བའི་ཕྱིར་དང༌།
སྨོན་ལམ་དང་གདུལ་བྱ་སོ་སོར་ངེས་པའི་དབང་གིས་ཕྲིན་ལས་ཐ་དད་དུ་འཇུག་པའི་ཕྱིར་རོ། ། དཔེར་ན་མར་མེ་མཛད་དང༌། རང་རེའི་སྟོན་པ་བཞིན་ནོ། ། ཡང་སྔོན་གྱི་ཤེས་རྒྱུད་ཐ་དད་ཀྱི་རྗེས་སུ་འབྲང་བ་མ་ཡིན་པར། སངས་རྒྱས་ཐམས་ཅད་ཀྱི་ཡེ་ཤེས་དང་ཐུགས་རྗེའི་སྐུ་གཅིག་ཏུ་བསྡུས་ནས་གཟུགས་སྐུའི་རྣམ་རོལ་སོ་སོ་ཐ་དད་དུ་སྟོན་པ་ཡང་ཡོད་དེ། རྗེ་བཙུན་སྤྱན་རས་གཟིགས་དབང་ཕྱུག་དང༌། འཇམ་པའི་དབྱངས་བཞིན་ནོ། ། གསུམ་པ་ནི། རང་གི་ལུགས་རྣམ་པར་བཞག་པ་དང༌། གཞན་གྱི་ལུགས་མི་འཐད་པའོ། །
དང་པོ་ལ་སངས་རྒྱས་ཀྱི་ཡེ་ཤེས་ནི་གཉིས་ཏེ། དོན་དམ་པ་ཆོས་ཀྱི་སྐུའི་ཡེ་ཤེས་དང༌། ཀུན་རྫོབ་པ་གཟུགས་ཀྱི་སྐུའི་ཡེ་ཤེས་སོ། ། དང་པོ་ནི། ཇི་སྐད་བཤད་པའི་ཆོས་ཀྱི་སྐུ་དེའི་ཡེ་ཤེས་ཀྱི་གཟིགས་ངོ་ན་རྒྱུ་མ་རིག་པའི་དབང་གིས་བྱུང་བའི་ཀུན་རྫོབ་ཀྱི་སྣང་བ་ཅུང་ཟད་ཙམ་ཡང་མི་འཆར་བར་མ་ཟད། ཡང་དག་པར་རྫོགས་པའི་སངས་རྒྱས་རྣམས་ཀྱི་སྙིང་རྗེ་དང་སྨོན་ལམ་གྱི་དབང་གིས་བྱུང་བའི་ཀུན་རྫོབ་སྒྱུ་མ་ལྟ་བུའི་མཚན་མ་ཙམ་ཡང་འཆར་བ་མ་ཡིན་ཏེ། གཉིས་སྣང་གི་སྤྲོས་པ་དང་མཚན་མ་ཐམས་ཅད་ཉེ་བར་ཞི་བའི་ཕྱིར། ཇི་སྐད་དུ། ཤེས་བྱའི་བུད་ཤིང་སྐམ་པོ་མ་ལུས་པ། ། ཞེས་སོགས་དང༌།
དེའི་འགྲེལ་པར། དངོས་པོ་བྱས་པ་ཅན་ལ་མ་རེག་པར་རང་བཞིན་འབའ་ཞིག་ཐུགས་སུ་ཆུད་པའི་ཕྱིར་སངས་རྒྱས་སོ་ཞེས་དང༌། ཡེ་ཤེས་སྙིང་པོའི་ཞབས་ཀྱིས། གང་ཚེ་ཤེས་དང་ཤེས་བྱ་དག ། བདག་ཉིད་རྗེས་སུ་མ་མཐོང་བ། ། དེ་ཚེ་མཚན་མ་མི་འབྱུང་ཕྱིར། ། གནས་པ་བརྟན་ཕྱིར་མི་བཞེངས་སོ། ། ཞེས་དང༌། ཞི་བ་ལྷས། གང་ཚེ་དངོས་དང་དངོས་མེད་དག །
བློ་ཡི་མདུན་ན་མི་གནས་པ། ། དེ་ཚེ་རྣམ་པ་གཞན་མེད་པས། ། དམིགས་པ་མེད་པར་རབ་ཏུ་ཞི། ། ཞེས་གསུངས་པའི་ཕྱིར་རོ། ། དེ་ལས་གཞན་དུ། དེས་དེ་སྣང་ནས་མཁྱེན་ན། གཉིས་སྣང་དང་བཅས་པར་སྣང་ངམ། དེ་མེད་པར་སྣང་ཞེས་བརྟགས་ན། ཆོས་སྐུ་ཀུན་རྫོབ་ཀྱི་བདེན་པར་ཐལ་བ་དང༌། ཀུན་རྫོབ་ཀྱི་བདེན་པ་མཐའ་དག་དོན་དམ་པའི་བདེན་པར་ཐལ་བ་གཉིས་ལས་མི་འདའོ། །
གལ་ཏེ་ཆོས་སྐུའི་ཡེ་ཤེས་ཆོས་ཅན། ཐམས་ཅད་མཁྱེན་པའི་ཡེ་ཤེས་མ་ཡིན་པར་ཐལ། ཁྱོད་ལ་ཀུན་རྫོབ་བདེན་པའི་རྣམ་པ་མ་ཤར་བའི་ཕྱིར་ཞེ་ན། འོ་ན་དེ་ཆོས་ཅན། དེར་ཐལ། རབ་རིབ་ཅན་ལ་སྣང་བའི་སྐྲ་ཤད་ཀྱི་རྣམ་པ་མ་ཤར་བའི་ཕྱིར། དེའི་ཁྱབ་པ་མཚུངས་དགོས་པ་ཡིན་ནོ། ། ཇི་སྐད་དུ། རེ་ཤིག་དེ་དག་ཉིད་ལ་བརྩད་བྱ་སྟེ། ། ཕྱིས་ནས་མ་རིག་རབ་རིབ་རྗེས་འབྲེལ་ལའོ། །
ཞེས་གསུངས་པས་སོ། ། གལ་ཏེ་འོ་ན། ཀུན་རྫོབ་ཀྱི་བདེན་པ་མ་ལུས་པ་ཆོས་ཅན། ཐམས་ཅད་མཁྱེན་པའི་ཡེ་ཤེས་ཀྱི་གཟིགས་པ་ལོག་པར་ཐལ། ཡེ་ཤེས་ཆོས་སྐུ་ལ་ཁྱོད་ཀྱི་རྣམ་པ་མ་ཤར་བའི་ཕྱིར། འདོད་ན་ཐ་སྙད་དུ་ཡང་མེད་པར་ཐལ་ལོ་ཞེ་ན། འོ་ན་ཕྱི་རོལ་གྱི་དོན་དང༌། ཤིན་ཏུ་ལྐོག་གྱུར་དང༌། དོན་སྤྱི་དང༌། བརྟེན་ནས་བཏགས་པའི་ང་ཙམ་དང༌།
ཚོར་བ་སྡུག་བསྔལ་སོགས་ཆོས་ཅན། དེར་ཧ་ཅང་ཐལ་བར་འགྱུར་ཏེ། རྒྱུ་མཚན་དེ་ཉིད་ཀྱི་ཕྱིར་རོ། ། མ་གྲུབ་ན་ནི་ཡེ་ཤེས་དེ་ཡང་དག་པ་མ་ཡིན་པའི་ཀུན་དུ་རྟོག་པ་ཉིད་དུ་ཐལ་བར་འགྱུར་རོ། ། དེའི་རྣམ་པ་མ་ཤར་ན་དེ་མངོན་སུམ་དུ་མི་མཁྱེན་ནོ། ། ཞེས་ཟེར་བ་ནི། གྲུབ་མཐའ་སྨྲ་བ་བཞི་པོ་གང་གི་ཡང་ལུགས་མིན་ཞིང༌། ཁྱད་པར་མདོ་སྡེ་པའི་ཐ་དད་དུ། དེའི་རྣམ་པ་ཤར་ན་དངོས་སུ་མ་རྟོགས་དགོས་པར་བཤད་པ་ཡིན་ནོ། ། ཡང་གལ་ཏེ་ཆོས་སྐུའི་ཡེ་ཤེས་དེ་ཆོས་ཅན།
ཐམས་ཅད་མཁྱེན་པ་མིན་པར་ཐལ། གདུལ་བྱའི་ཁམས་དང་བག་ལ་ཉལ་མི་མཁྱེན་པའི་ཕྱིར་ཞེ་ན། དེའི་རྣམ་པ་མ་ཤར་བས་དེ་མི་མཁྱེན་པར་མི་འགྲུབ་སྟེ། ཡེ་ཤེས་དེ་ཉིད་ཀྱི་དེ་བཞིན་ཉིད་དང༌། ཡེ་ཤེས་དེ་ལ་མུན་པ་དང༌། ཚ་བ་ལ་སོགས་པའི་རེག་བྱའི་སྐྱེ་མཆེད་ཀྱི་རྣམ་པ་མ་ཤར་བ་ཡིན་ནོ། ། གཉིས་པ་ལ། གཟུགས་ཀྱི་སྐུའི་ཡེ་ཤེས་ནི་གཉིས་ཏེ། ཇི་ལྟ་བ་མཁྱེན་པ་དང༌། ཇི་སྙེད་པ་མཁྱེན་པའོ། །
དེ་གཉིས་ཀ་ཡང་སངས་རྒྱས་ཉིད་ལ་ལྟོས་པའི་རྗེས་ཐོབ་ཀྱི་ཡེ་ཤེས་དང༌། ཀུན་རྫོབ་ཀྱི་ཤེས་པ་ཡིན་ཏེ། གཟུགས་ཀྱི་སྐུའི་ཤེས་པ་ཡིན་པའི་ཕྱིར་དང༌། དོན་དམ་པའི་སྐུ་མ་ཡིན་པའི་ཕྱིར་དང༌། སངས་རྒྱས་ཀྱི་སྨོན་ལམ་དང༌། གདུལ་བྱའི་བསོད་ནམས་ཀྱི་དབང་གིས་བྱུང་བའི་གཞན་དོན་གྱི་སྐུ་ཡིན་པའི་ཕྱིར། སྐུ་འདི་ལ་གཉིས་ཏེ། དོན་ལ་གནས་པ་དང༌། གདུལ་བྱའི་རྣམ་རིག་ལ་སྣང་བའོ། ། དང་པོ་ནི།
ཡེ་ཤེས་དེ་དག་གོ ། གཉིས་པ་ནི། མཚན་དང་དཔེ་བྱད་ཀྱི་རྣམ་པ་ཅན་དུ་སྣང་བའོ། ། དེའི་དུས་ཀྱི་ཇི་ལྟ་བ་མཁྱེན་པའི་ཡེ་ཤེས་གཅིག་པུ་དེ་ཆོས་ཉིད་ཇི་ལྟ་བ་ནི། སངས་རྒྱས་རང་སྣང་གི་ཚུལ་དུ་མཁྱེན་ལ། ཆོས་ཅན་ཇི་སྙེད་པ་ནི། གདུལ་བྱ་གཞན་སྣང་གི་ཚུལ་གྱིས་མཁྱེན། ཅིག་ཤོས་ཀྱིས་ཀྱང་དེ་བཞིན་དུ་མཁྱེན་པས། མཁྱེན་ཚུལ་མི་འགལ་ཞིང༌། མཁྱེན་མཁན་གཅིག་ཉིད་ཀྱིས་དུས་གཅིག་ཆར་དུ་མཁྱེན་པ་ཡིན་ཏེ།
ཁྲ་བོ་འཛིན་པའི་མིག་ཤེས་བཞིན་ནོ། ། དོན་དེ་ཉིད་ཇི་སྐད་དུ། མཁྱེན་བཟང་ཁྱོད་ཀྱིས་སྐད་ཅིག་གིས་ནི་ཤེས་བྱ་ཐུགས་སུ་ཆུད། ། ཅེས་དང༌། མཁྱེན་པའི་སྐད་ཅིག་གཅིག་གིས་ནི། ། ཤེས་བྱའི་དཀྱིལ་འཁོར་ཀུན་ཁྱབ་ཅན། ། ཞེས་གསུངས་སོ། ། དེས་ན་ཇི་ལྟ་བ་མཁྱེན་པའི་ཡེ་ཤེས་ལ་གཉིས་ཏེ། ཇི་ལྟ་བ་འབའ་ཞིག་ལ་མཉམ་པར་བཞག་ནས་ཇི་སྙེད་པ་མི་སྣང་བ་དང༌། ཇི་སྙེད་པ་ཡང་སྣང་ནས་མཁྱེན་པའོ། །
ཅིག་ཤོས་ཇི་སྙེད་པ་མཁྱེན་པ་ལ་ནི། དེ་ལྟ་བུའི་དབྱེ་བ་ཡོད་པ་མ་ཡིན་ཏེ། སྤྱིར་ཚད་ལྡན་གྱི་གཞུང་འགྲེལ་དག་ལས། སངས་རྒྱས་ཀྱི་མཉམ་གཞག་ལ་ཇི་སྙེད་པའི་རྣམ་པ་མི་འཆར་བའི་བཤད་པ་ཡོད་ལ། ཅིག་ཤོས་ལ་དེ་མི་སྣང་བའི་བཤད་པ་མེད་པའི་ཕྱིར། དོན་དེ་ཡང་ཚིག་གི་སྤུ་རིགས་ཞིབ་མོར་འབྱེད་ན། དོན་དམ་པ་ཆོས་སྐུའི་ངོ་བོར་གྱུར་པའི་ཇི་ལྟ་བ་མཁྱེན་པའི་ཡེ་ཤེས་དེ་ལ། ཆོས་ཅན་ཇི་སྙེད་པའི་རྣམ་པ་མི་འཆར་བ་དང༌། མི་སྣང་བ་ཡིན་གྱི། དེས་དེ་མི་མཁྱེན་པ་མ་ཡིན་ཏེ།
དེས་དེ་སྣང་བ་མེད་པའི་ཚུལ་གྱིས་མཁྱེན་པའི་ཕྱིར། ཇི་སྐད་དུ། སྣང་མེད་གནས་པའི་རྣལ་འབྱོར་པ། ། དེ་ཡིས་ཐེག་པ་ཆེན་པོ་མཐོང༌། ། ཞེས་དང༌། རོ་མཉམ་ཉིད་དུ་ཡང་དག་ཐུགས་སུ་ཆུད་པར་མཛད་གྱུར་ནས། ། མཁྱེན་བཟང་ཁྱོད་ཀྱིས་སྐད་ཅིག་གིས་ནི་ཤེས་བྱ་ཐུགས་སུ་ཆུད། ། ཅེས་གསུངས་པ་ལྟར་རོ། ། མདོར་ན་ཆོས་ཐམས་ཅད་རྣམ་པ་ཐམས་ཅད་དུ་མངོན་པར་རྫོགས་པར་སངས་རྒྱས་ཀྱང༌། འཇིག་རྟེན་ཀུན་རྫོབ་ཀྱི་བདེན་པའི་རྣམ་པ་ཅུང་ཟད་ཀྱང་འཆར་མི་དགོས་པར་མཁྱེན་པ་ནི།
དཔལ་ལྡན་ཟླ་བའི་ཞབས་ཀྱི་དགོངས་པ་བླ་ན་མེད་པར་ངེས་སོ། ། ཇི་སྙེད་པ་ལ་གཉིས་ཏེ། མ་རིག་པའི་མཐུ་ལས་བྱུང་བ་དང༌། རྒྱུད་དག་པའི་ཁྱད་པར་ལས་སྣང་བའོ། ། དང་པོ་ནི། སངས་རྒྱས་རང་སྣང་ལ་ཅུང་ཟད་ཀྱང་སྣང་བ་མེད་དེ། དེ་ལྟར་སྣང་བའི་རྒྱུ་སྤངས་པའི་ཕྱིར། གཉིས་པ་ནི། དོན་དམ་པ་ཆོས་ཀྱི་སྐུའི་ཡེ་ཤེས་ལ་མི་སྣང་ལ། གཟུགས་ཀྱི་སྐུའི་ཡེ་ཤེས་ལ་ནི།
རང་སྣང་གི་ཚུལ་གྱིས་སྣང་བ་ཡིན་ཏེ། དེ་ལྟར་དུ་སྣང་བ་དེ་དེའི་ཡོན་ཏན་ཡིན་པའི་ཕྱིར། འོ་ན་ཆོས་ཀྱི་སྐུ་དང་གཟུགས་ཀྱི་སྐུའི་ཡེ་ཤེས་དེ་གཉིས་ཀྱི་ཁྱད་པར་ཅི་ཞེ་ན། ངོ་བོའི་ཁྱད་པར་ལས་ནི། དོན་དམ་པའི་བདེན་པ་དང༌། ཀུན་རྫོབ་ཀྱི་བདེན་པ་ཡིན་པའོ། ། རྒྱུའི་ཁྱད་པར་ལས་ནི། ཚོགས་གཉིས་ཀྱི་བདག་རྐྱེན་སོ་སོར་ངེས་པའི་མཐུ་ལས་བྱུང་བའོ། ། ངེས་ཤེས་ཀྱི་ཁྱད་པར་ལས་ནི། མེ་ལོང་ཡེ་ཤེས་དང་དེ་ལས་གཟུགས་བརྙན་གྱི་ཚུལ་དུ་བྱུང་བའི་ཡེ་ཤེས་གཞན་གསུམ་པོའི་ཁྱད་པར་གང་ཡོད་པ་དེ་ཉིད་དོ། །
མཛད་པའི་ཁྱད་པར་ལས་ནི། རང་གི་དོན་དང་གཞན་གྱི་དོན་ཏོ། ། དེ་ལ་འདི་སྙམ་དུ། སངས་རྒྱས་ཀྱི་ཡེ་ཤེས་གང་ཡོད་པ་དེ་ཐམས་ཅད་ནི། ཆོས་ཀྱི་སྐུའི་ཡེ་ཤེས་ཁོ་ན་ཡིན་ལ། གཟུགས་ཀྱི་སྐུ་ནི་གཞན་གྱི་རྣམ་རིག་ལ་སྣང་བ་གང་ཡིན་པ་དེ་ཁོ་ནའོ། ། ཞེས་སེམས་པ་ནི་རིགས་པ་མ་ཡིན་ཏེ། བསྟན་བཅོས་མཛད་པ་ཀུན་གྱི་ལུང་དང་མི་མཐུན་པས། ལུང་མེད་པ་དང༌། སེམས་ཅན་གྱི་ཤེས་རྒྱུད་ཀྱིས་བསྡུས་པའི་སངས་རྒྱས་ཀྱི་གཟུགས་སྐུ་མི་སྲིད་པའི་ཕྱིར།
གལ་ཏེ་གཟུགས་ཀྱི་སྐུ་ཤེས་པར་འདོད་པ་བཞད་གད་ཀྱི་གནས་སོ་སྙམ་ན་གཟུགས་ཀྱི་སྐུ་ལྡན་པ་མིན་པའི་འདུ་བྱེད་དུ་འདོད་པ་དེ་བས་ཀྱང་ངོ་མཚར་གྱི་གནས་སོ། ། དེ་ལྟར་ན་གཟུགས་ཀྱི་སྐུར་མཚན་བཏགས་ཀྱང་དོན་ནི་བྱ་བ་གྲུབ་པའི་ཡེ་ཤེས་ཀྱི་ངོ་བོར་བཞུགས་པ་ཡིན་ནོ། ། གཉིས་པ་གཞན་ལུགས་མི་འཐད་པ་ལ། སྔ་རབས་པའི་ལུགས་གཞག་པ་དང༌། ཕྱི་རབས་པའི་ལུགས་མི་འཐད་པའོ། ། དང་པོ་རྔོག་ལོ་ཆེན་པོས་ཇི་སྐད་དུ། སྔ་མ་ཇི་ལྟ་ཉིད་མཁྱེན་ནི། ། འཁྲུལ་མེད་མཉམ་གཞག་བློ་འཇུག་མེད། ། ཕྱི་མ་ཇི་སྙེད་མཁྱེན་པ་ནི། ། འཁྲུལ་སྣང་རྗེས་ཐོབ་བློ་འཇུག་ཅན། །
ཞེས་བཞེད་པར་སྣང་ངོ༌། ། གཉིས་པ་ནི། གཞན་དག་ན་རེ། ཀུན་རྫོབ་ཀྱི་བདེན་པ་མཐའ་དག་ཇི་ལྟ་མཁྱེན་པའི་ཡེ་ཤེས་ཀྱིས་རྙེད་དོན་དང༌། ཇི་སྙེད་པ་མཁྱེན་པའི་ཡེ་ཤེས་ཀྱང་ཁོ་ལ་ལྟོས་ཏེ་ཇི་སྙེད་པ་མཁྱེན་པའི་ཡེ་ཤེས་སུ་སོང་བ་ཡིན་ནོ་ཞེས་ཟེར་རོ། ། འདི་མི་འཐད་པ་ལ་གསུམ་སྟེ། ལུང་མེད་པ་དང་རིགས་པས་གནོད་པ་དང༌། ཁས་བླངས་ནང་འགལ་བའོ། ། དང་པོ་ནི། འོ་ན་ཀུན་རྫོབ་ཀྱི་བདེན་པ་ཐམས་ཅད་མཐོང་བ་ཡང་དག་པས་རྙེད་དོན་དུ་འགྱུར་ལ།
དེ་ལྟ་ན་ནི་ཇི་སྐད་དུ། དངོས་ཀུན་ཡང་དག་མཐོང་བ་རྫུན་པ་ཡིས། ། ཞེས་སོགས་དང་འགལ་ཞིང༌། ཇི་ལྟ་བ་མཁྱེན་པའི་ཡེ་ཤེས་ཀྱིས་མཁྱེན་པ་ཙམ་གྱིས་དེའི་རྙེད་དོན་དུ་འགྱུར་ན། མྱུ་གུ་དེ་དེ་བདེན་སྟོང་དུ་རྟོགས་པའི་རིགས་ཤེས་རྗེས་དཔག་གིས་རྙེད་དོན་དུ་ཧ་ཅང་ཐལ་བར་འགྱུར་རོ། ། གཞན་ཡང༌། རིགས་ཤེས་ཀྱིས་རྙེད་དོན་དང་སྒྲུབ་པའི་གཞི་མཐུན་ཁས་བླངས་པ་དེ་ནི། རིགས་པས་དཔྱད་བཟོད་ཁས་བླངས་པ་ཡིན་ལ། གཞུང་ལས་མཐོང་བ་ཡང་དག་པའི་རྙེད་དོན་ཞེས་བཤད་པ་དེ་ནི། དོན་དམ་དཔྱོད་པའི་རིགས་པས་ཅིར་ཡང་མ་རྙེད་པ་ལ་དེར་མིང་བཏགས་པའི་ཕྱིར་ཁྱེད་ལ་ལུང་མེད་དོ། །
གཉིས་པ་ནི། ཇི་སྙེད་པ་མཁྱེན་པའི་ཡེ་ཤེས་ཆོས་ཅན། ཀུན་རྫོབ་ཀྱི་བདེན་པ་འཇོག་བྱེད་ཀྱི་ཀུན་རྫོབ་དེ་ཡིན་པར་ཐལ། ཁྱོད་འཇིག་རྟེན་ཀུན་རྫོབ་ཀྱི་བདེན་པ་མ་ལུས་པ་ལ་ལྟོས་ཏེ་ཚད་མར་སོང་བའི་ཕྱིར། ཐ་མལ་པའི་གཉིད་སད་པའི་མིག་ཤེས་དེ་རྨི་ལམ་གྱི་གཟུགས་སྣང་མཐའ་དག་ལ་ཚད་མར་ཐལ། མ་རིག་པའི་གཉིད་སད་པའི་སངས་རྒྱས་ཀྱི་ཡེ་ཤེས་དེ་མ་རིག་པའི་འཁྲུལ་སྣང་དུ་གྱུར་པའི་ཀུན་རྫོབ་ཀྱི་བདེན་པ་ལ་ཚད་མར་སོང་བའི་ཕྱིར། གསུམ་པ་ནི། ཇི་སྙེད་པ་མཁྱེན་པའི་ཡེ་ཤེས་དེ། ཆ་ཅན་རླན་ཞིང་གཤེར་བའི་དངོས་པོ་གཅིག་གི་སྟེང་གི་ཆུ་བདུད་རྩི་རྣག་ཁྲག་གསུམ་ཀ་ལ་ཚད་མར་ཐལ། ཆ་ཅན་དེའི་སྟེང་ན།
ཆ་དེ་གསུམ་ཀ་ཀུན་རྫོབ་ཀྱི་བདེན་པར་ཁྱེད་ཀྱིས་ཁས་བླངས་པའི་ཕྱིར། འདོད་ན། རབ་རིབ་ཅན་ལ་སྣང་བའི་སྐྲ་ཤད་ལ་ཡང་ཚད་མར་ཐལ་བར་འགྱུར་ཏེ། ཟླ་བའི་ཞབས་ཀྱིས་དེ་གཉིས་མཚུངས་པར་བཤད་པའི་ཕྱིར་རོ། ། གསུམ་པ་ཟུང་དུ་འཇུག་པ་ལ། སྐབས་སུ་བབ་པ་ཞི་ལྷག་ཟུང་འཇུག་དང༌། ཟུང་འཇུག་གི་དབྱེ་བ་གཞན་བསྟན་པའོ། ། དང་པོ་ནི། སྦྱོར་བའི་ལམ་གྱི་མཉམ་བཞག་བདག་མེད་པའི་རྣམ་པ་ཅན་གྱི་ཡེ་ཤེས་སྐྱེས་པ་དེ་ནས་ཞི་ལྷག་ཟུང་དུ་འཇུག་པར་འཇོག་མོད། མཚན་ཉིད་པ་མིན་ཏེ།
གཏིང་རྣམ་པར་རྟོག་པའི་རླུང་གིས་བསྐྱོད་པས་གཡེང་བ་དང་བཅས་པའི་ཕྱིར། ཡུལ་ཅན་ཡེ་ཤེས་དང༌། ཡུལ་དེ་ཁོ་ན་ཉིད་གཉིས་པོ་ལྡོག་པས་སོ་སོར་འབྱེད་པ་མ་གཏོགས་ཆུ་ལ་ཆུ་གཞག་པ་བཞིན་དུ་དབྱེར་མེད་གཅིག་ཏུ་འདྲེས་པར་གྱུར་པ་མཐོང་ལམ་གྱི་མཉམ་གཞག་ནས་བཟུང་སྟེ། ཞི་ལྷག་ཟུང་དུ་འཇུག་པ་མཚན་ཉིད་པ་རྣམ་པར་གཞག་གོ ། དེ་ཡང་མཐོང་ལམ་དུ་དང་པོར་ཐོབ། ས་བརྒྱད་པར་དབང་ཐོབ། སངས་རྒྱས་ཀྱི་སར་ཟུང་འཇུག་ལ་བརྟན་པ་ཐོབ་པ་ཞེས་བྱའོ། ། གཉིས་པ་ནི། གཞིའི་དུས་སུ་བདེན་པ་གཉིས་ཟུང་དུ་འཇུག་དགོས་པ་ཡིན་ཏེ། རྟག་ཆད་ཀྱི་མཐའ་གཉིས་བསལ་ནས་ཅི་ལ་ཡང་མི་གནས་པའི་ཚུལ་གྱིས་དབུ་མར་གནས་དགོས་པའི་ཕྱིར།

ལམ་གྱི་དུས་སུ་ཐབས་ཤེས་ཟུང་དུ་འཇུག་དགོས་ཏེ། འཁོར་བ་དང་མྱ་ངན་ལས་འདས་པའི་མཐའ་གཉིས་བསལ་ནས་གང་དུ་ཡང་འགྲོ་བ་མེད་པའི་ཚུལ་གྱིས་ཐམས་ཅད་མཁྱེན་པའི་ལམ་དུ་འགྲོ་དགོས་པའི་ཕྱིར། འབྲས་བུའི་དུས་སུ་སྐུ་གཉིས་ཟུང་དུ་འཇུག་དགོས་ཏེ། ལྷག་བཅས་དང་ལྷག་མེད་གྱི་ཞི་བའི་དབྱིངས་གཉིས་བསལ་ནས་ཆོས་ཀྱི་སྐུ་དང༌། སྨོན་ལམ་གྱི་སྐུ་གཉིས་ཅི་ཡང་མི་མཛད་པའི་ཚུལ་གྱིས་རང་གཞན་གྱི་དོན་གཉིས་མཐར་ཕྱིན་པར་མཛད་དགོས་པའི་ཕྱིར། དེ་ཉིད་ཀྱི་ཕྱིར་གཞན་དོན་ཕྲིན་ལས་སྒྲུབ་པའི་དུས་སུ། ལྷུན་གྱིས་གྲུབ་པ་དང་རྒྱུན་མི་ཆད་པ་གཉིས་ཟུང་དུ་འཇུག་པར་གྲུབ་པ་ཡིན་ནོ། ། ཞེས་བྱ་བ་འདིས་ནི་ཞི་གནས་དང་ལྷག་མཐོང་ཟུང་དུ་འཇུག་པའི་ལམ་གྱི་རིམ་པ་ལེགས་པར་བཤད་པ་ཡིན་ནོ། ། ངེས་དོན་གསུང་མཛད་ཉིད་ཞལ་གཅིག་པུ་ལས། ། གཞན་དུ་ལེགས་བཤད་ཚོལ་བའི་ངལ་བས་ཅི། ། བདེན་དོན་སྨྲ་མཁས་ཀླུ་སྒྲུབ་ཞབས་ཉིད་དང༌། །
དེས་གསུང་བསྟན་བཅོས་ཀུན་ལ་ཕྱག་བགྱིའོ། ། ཕན་དགོངས་ཐུགས་རྗེ་ཆེ་ལྡན་རྒྱལ་བའི་བཀའ། ། འཇམ་པའི་དབྱངས་ཀྱིས་ཀླུ་སྒྲུབ་ལ་བསྙད་པ། ། འཕགས་པ་ལྷ་དང་སངས་རྒྱས་བསྟན་སྐྱོང་དང༌། ། ལེགས་ལྡན་མཁས་པའི་ཐུགས་ཀྱི་རྒྱ་མཚོར་བཞུགས། ། སྔོན་ཚེ་བོད་ཀྱི་ལྷ་གཅིག་ཁྲི་སྲོང་གིས། ། རང་རྒྱུད་ཤར་བའི་པཎ་ཆེན་རྣམ་གསུམ་བོས། ། ཀླུ་སྒྲུབ་ལུང་གིས་ལུགས་ངན་སུན་ཕྱུང་ནས། ། ཀ་ཅོག་ཞང་གསུམ་བསྟན་པའི་རྒྱན་དུ་ཤར། ། ཀླུ་སྒྲུབ་སྙིང་པོའི་ཟུང་འཇུག་སྐུ་ཉིད་ལས། །
བདུད་རྩི་ཐོབ་པ་བསྙེངས་བྲལ་ཟླ་བའི་ཞབས། ། དེ་གསུང་དྲི་མེད་རིག་པའི་ཁུ་བྱུག་ལས། རྒྱུད་པའི་སྲོལ་འཛིན་དཱི་པམ་ཀཱ་རའི་ཞབས། ། དུས་དེར་ལྷ་བཙུན་བྱང་ཆུབ་འོད་མཛད་དེས། ། ཇོ་བོའི་མཚན་ལྡན་པཎ་ཆེན་དེ་སྤྱན་དྲངས། ། ཟླ་བའི་ལུགས་ཀྱི་དོན་དམ་ཚིག་གི་ཆ། ། འཇམ་དབྱངས་རྣམ་འཕྲུལ་རྔོག་གི་ ་་་་་ལེགས་ཤེ་ ཐུགས་མཚོར་བབས། ། དེ་ལྟར་ཐལ་རང་ཉི་ཟླའི་སྲོལ་ཆེན་གཉིས། ། བཤེས་གཉེན་རྔོག་ ་་་་་ལེགས་ཤེ་ དང་འབྲིང་སྟོན་ལས་འོངས་པ། ། ཆོས་ཀྱི་སྤྱན་ལྡན་རྔོག་ལོས་ ་་་་་བློ་ལྡན་ཤེས་རབ་ཀྱིས་ གཏན་ལ་ཕབ། །
དེ་སྲས་ཁྱུང་དང་གངས་པ་ཤེའུ་ལས། ། རྒྱ་དམར་གྱིས་ཐོས་དེ་སློབ་ཕྱྭ་པ་ཡིས། ། ཟླ་བའི་ལུགས་ལ་དགག་པ་མང་བྱས་ནས། ། རྒྱན་སྣང་བདེན་གསུམ་རིགས་པས་ལེགས་བསྐྱངས་ཏེ། ། རང་རྒྱུད་མཁས་པའི་སྲོལ་ཆེན་དར་བར་མཛད། ། དུས་དེར་པ་ཚབ་སྤྲུལ་པའི་ལོ་ཙྪ་ཡིས། ། ཟླ་བའི་ཡེ་ཤེས་སྐུ་དང་དངོས་སུ་མཇལ། ། གཞན་ཡང་པཎ་ཆེན་རྣམ་གཉིས་སྤྱན་དྲངས་ནས། ། ཐལ་འགྱུར་གཞུང་གསུམ་བསྒྱུར་ཅིང་ཉན་བཤད་མཛད། ། རྨ་བྱ་རྩང་ནག་གཙང་པ་འབྲེ་རྒྱུར་དང༌། །
ཞང་ཐང་བཞི་ལ་པ་ཚབ་བུ་བཞི་ཞེས། ། ཀུན་ལ་གྲགས་མོད་བརྒྱུད་པའི་སྲོལ་འཛིན་པ། ། མ་འཆོལ་འབྱུང་གནས་ཡེ་ཤེས་ཁོ་ན་ཡིན། ། ཀླུ་སྒྲུབ་སྲས་ཆེན་ཨརྻ་དེ་བའི་ལུགས། ། འཇིག་མེད་ཆོས་སྐྱོང་ཞབས་ཀྱིས་ལེགས་བཀྲལ་བ། ། ས་སྐྱའི་རྗེ་བཙུན་རྣམ་བཞི་ཐུགས་ལ་འཁྲུངས། ། ལྟ་སྒོམ་སྤྱོད་པའི་གནད་རྣམས་གསལ་བར་མཛད། ། དེ་ལས་བརྒྱུད་པའི་ལྟ་བའི་གནད་རྣམས་ནི། ། མ་འཁྲུལ་ཇི་བཞིན་གཟིགས་ནས་ལེགས་འདོམས་པ། ། ཉི་ཟླར་གྲགས་པའི་མཁས་མཆོག་ ་་་་་གཡག་རོང་ངོར་ རྣམ་གསུམ་གྱིས། །
ཡོངས་རྫོགས་དབུ་མའི་རིང་ལུགས་གསལ་བར་མཛད། ། ཕྱི་རབས་བྱོན་པའི་གྲགས་པ་གསལ་ལྡན་ ་་་་་ཙོང་ཁ་པ་ དག ། གཟུ་བོར་བཞུགས་པའི་ཆོས་བློས་མི་དཔྱོད་པར། ། རང་འདོད་རྟོག་གེའི་རིགས་པས་རྒྱལ་བ་ཡི། ། ཆོས་ཚུལ་ཀུན་གྱི་གནད་རྣམས་གཞན་དུ་བཅོས། ། ཁྱད་པར་ཀླུ་སྒྲུབ་སློབ་མར་བཅས་པའི་གཞུང༌། ། འཆད་མཁས་གཞན་དང་མི་མཐུན་བསྒྲུབ་བྱའི་ཕྱིར། ། དོན་ཉུང་ཚིག་མང་ལྡན་པའི་རྣམ་བཤད་ཀྱིས། ། ལོག་པའི་ལམ་དུ་བཀྲལ་བ་མང་ཞིག་མཐོང༌། ། དེ་དག་རྣམས་ཀྱི་རང་འཚང་གསལ་པོ་ནི། །
ལུང་རིགས་ཚངས་པའི་དབྱངས་ཀྱིས་རབ་བསྒྲགས་ནས། ། ཐལ་རང་གྲུབ་མཐའི་སྒོ་དང་ལྟ་བའི་གནད། ། ཡིན་ལུགས་གསལ་བར་སྟོན་འདི་བསྟན་པའི་རྒྱན། ། འདི་སྦྱར་དགེ་བ་བདེ་འབྱུང་གཙུག་རྒྱན་ལྟར། ། མཐོན་པོའི་གནས་ནས་འོད་དཀར་སྤྲོ་བྱེད་དེས། ། མཐར་འཛིན་སྙིང་གི་གདུང་བ་ཀུན་ཕྲོགས་ནས། ། ཐམས་ཅད་མཁྱེན་པའི་རྒྱ་མཚོ་སྤེལ་བྱེད་ཤོག ། བསྟན་ལ་དགོངས་པའི་ལྷག་བསམ་མཐོན་པོ་ཅན། ། ས་སྐྱོང་བཀྲ་ཤིས་ཉིན་མོའི་མགོན་གང་ནི། ། མཆེད་དང་བཅས་པའི་འབྱོར་པའི་ཡིད་བཞིན་མཚོ། །
བསྟན་འཛིན་མང་པོའི་བསྟི་གནས་ཉམས་དགའ་དེར། ། རྣམ་དཔྱོད་གཟུ་བོར་གནས་པས་འདི་སྦྱར་གྱིས། ། ས་སྐྱོང་མཆེད་དང་རིགས་ཀྱི་བདག་པོར་བཅས། ། ཀུན་ཀྱང་སྲིད་ཞིའི་རྒྱུད་པ་ལས་གྲོལ་ནས། ། ཕྱོགས་ལས་རྣམ་པར་རྒྱལ་བའི་དཔལ་འཛིན་ཤོག ། ཅེས་དབུ་མ་ཆེན་པོའི་སྒོམ་རིམ་ལ་འཁྲུལ་པ་སྤོང་ཞིང༌། ཞི་གནས་དང༌། ལྷག་མཐོང་དང༌། ལྟ་བའི་རིམ་པ་རྒྱས་པར་གཏན་ལ་ཕབ་ནས། དབུ་མ་ཐལ་རང་གི་གྲུབ་པའི་མཐའ་གསལ་བར་བྱེད་པའི་བསྟན་བཅོས།
ཚངས་པའི་དབྱངས་ཀྱི་རྔ་སྒྲ་ཞེས་བྱ་བ་འདི་ནི། རྟེན་འབྲེལ་སྒྱུ་མའི་ངོ་བོར་ཐུགས་སུ་ཆུད་པས། དངོས་འཛིན་གྱི་འཁྲུལ་པ་གཏིང་ནས་ཞིག བདེ་བར་གཤེགས་པའི་གསུང་རབ་རྒྱ་མཚོའི་ཕ་རོལ་དུ་སོན་པ། རྗེ་བཙུན་རྣལ་འབྱོར་གྱི་དབང་ཕྱུག ཤཱཀྱ་རྒྱལ་མཚན་དཔལ་བཟང་པོའི་ཞབས་རྡུལ་རྙོག་པ་མེད་པ་སྤྱི་བོས་བླངས་ཤིང༌། གསུང་གི་བདུད་རྩི་རྣ་བའི་ཀུན་དགར་སིམ་པས་ཤེས་རབ་ཀྱི་དབང་པོ་རྒྱས་པ། ཡུལ་དབུས་ཀྱི་ཐོས་པ་འཛིན་པའི་དགེ་སློང༌། དཔལ་ཤཱཀྱ་མཆོག་ལྡན་དྲི་མེད་ལེགས་པའི་བློས། རྒྱལ་བ་ཅེས་པ་ཤིང་ཕོ་རྟའི་ལོ།
ནག་པས་ཉ་བའི་ཡར་ཚེས་ཀྱི་འགྲུབ་སྦྱོར་བཟང་པོ་ལ་ལེགས་པར་སྦྱར་བའི་ཡི་གེ་པ་ནི། ཀོང་སྟོན་མགོན་པོ་རྒྱན་མཚན་ནོ། ། འདིས་ཀྱང་ཕ་རོལ་དུ་ཕྱིན་པའི་བསྟན་པ་དར་ཞིང་རྒྱས་ལ་ཡུན་རིང་དུ་གནས་པར་གྱུར་ཅིག། །། མངྒ་ལཾ།། །། ༈ བལ་ཡུལ་མཆོད་རྟེན་རིན་པོ་ཆེ་བྱ་རུང་ཁ་ཤོར་གྱི་ཉེ་འགྲམ་རྒྱལ་ཡོངས་ས་ཆེན་ཞེས་པ་གློག་ཀླད་དཔར་ཁང་ལས། བདེར་གཤེགས་༧སྐྱབས་རྗེ་བཅོ་བརྒྱད་ཁྲི་ཆེན་རྡོ་རྗེ་འཆང་མཆོག་གི་ཐུགས་དགོངས་རྫོགས་ཆེད། སྐྱབས་འོག་པ་ཚར་གྲྭ་གུ་རུས་གློག་ཀླད་ཕྱག་དེབ་ཆེད་འགྲེམ་སྤེལ་ཞུས་པའི་དགེ་འབྲས་སངས་རྒྱས་ཞིང་དུ་བསྔོའོ།། །།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
