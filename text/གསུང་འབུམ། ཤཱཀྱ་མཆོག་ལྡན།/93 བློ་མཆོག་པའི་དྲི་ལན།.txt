གསུང་འབུམ། ཤཱཀྱ་མཆོག་ལྡན།
པོད ༩༣
བློ་མཆོག་པའི་དྲི་ལན།
༼ཙ༽ ༄༅། །བློ་མཆོག་པའི་དྲི་ལན་བཞུགས་སོ།། ན་མོ་བུདྡྷཱ་ཡ། མཁྱེན་པའི་སྤྱན་ཟུང་ཤེས་བྱ་ཀུན་ལ་འཕྲོ། ། ཐུགས་རྗེའི་རྒྱུན་ཆེན་ཕོངས་པའི་གནས་སུ་འབེབས། ། ནུས་པའི་ཕྱག་གིས་འགྲོ་ཀུན་སྲིད་ཞི་ལས། ། སྒྲོལ་མཛད་སྤྱན་རས་གཟིགས་ལ་ཕྱག་འཚལ་ལོ། ། གང་འདིར་ལྷག་བསམ་དགོངས་པ་རྣམ་དཀར་ཞིང༌། ། རྒྱལ་བའི་བཀའ་དང་བསྟན་བཅོས་དུ་མ་ལ། ། མང་དུ་གསན་པའི་རྣམ་དཔྱོད་མཆོག་གྱུར་པས། །
དྲིས་པའི་དོན་རྣམས་ཇི་བཞིན་འདིར་བརྗོད་བྱ། ། འདི་ལ་གཉིས་ཏེ། དྲི་བ་དང༌། ལན་ནོ། ། དང་པོ་གཉིས་ཏེ། དྲི་བ་དངོས་དང༌། དྲི་བ་པོས་དྲི་ཡུལ་གྱི་བསམ་པ་བརྟགས་པའོ། ། དང་པོ་ནི། སེམས་ཅན་ལ་སངས་རྒྱས་ཀྱི་སྙིང་པོ་མེད་ཅེས་དང༌། རང་བཞིན་གནས་རིགས་བདེ་གཤེགས་སྙིང་པོ་མིན་ཞེས་དང༌།
གཟུགས་སྐུ་གཉིས་སངས་རྒྱས་གོ་ཆོད་པོ་མིན་ཞེས་པ་འདི་དག་ཆོས་ལུགས་དེ་པ་དག་གི་གྲུབ་པའི་མཐའ་ཡིན་ནོ་ཞེས་ཟེར་བ་ཐོས་པས། འདི་དག་གི་ཤེས་བྱེད་གོ་བདེ་བ། ལུང་རིགས་ཀྱིས་བརྒྱན་པ་གཅིག་ཞུ། ཞེས་པའོ། ། གཉིས་པ་ནི། སེམས་ཅན་ལ་སྙིང་པོ་མེད་པའི་དོན། སྡོམ་གསུམ་རབ་དབྱེའི་དངོས་བསྟན་ལ། སེམས་ཅན་ལ་ཟག་མེད་ཀྱི་སེམས་རྒྱུད་མེད་པ་གཅིག་བཤད་འདུག་པ། དེ་ལ་བསམས་ནས་སེམས་ཅན་ལ་སངས་རྒྱས་ཀྱི་སྙིང་པོ་མེད་ཅེས་ཟེར་བ་ཡིན་ནམ། རང་བཞིན་གནས་རིགས་མེད་དགག་ཡིན་པས་དེ་སངས་རྒྱས་ཀྱི་སྙིང་པོ་མིན་པར་འཆད་པ་ཡིན་ནམ།
འཕགས་པ་སློབ་པའི་རྒྱུད་ལ་ཟག་མེད་ཀྱི་ཡེ་ཤེས་ཕྲ་མོ་ཡང་མེད་པར་འདོད་དམ། ཡང་གཟུགས་སྐུའི་ཡེ་ཤེས་སངས་རྒྱས་དངོས་ཡིན་མོད། མཚན་དཔེ་རྣམས་བེམ་པོ་ཡིན་པས་ཤེས་བྱ་ལ་བློ་གྲོས་རྒྱས་པའི་དོན་མ་ཚང་བར་འཆད་པ་ཡིན་ནམ་ཞེས་པའོ། ། གཉིས་པ་དེའི་ལན་བཤད་པ་ལ་གཉིས་ཏེ། དྲི་བ་དངོས་ཀྱི་ལན་བཏབ་པ་དང༌། དྲི་ཡུལ་གྱི་བསམ་པ་བླངས་པ་དེ་ཇི་བཞིན་མ་ཡིན་པར་བསྟན་པའོ། ། དང་པོ་ལ་གཉིས་ཏེ། སེམས་ཅན་སངས་རྒྱས་ཀྱི་སྙིང་པོ་ཅན་མ་ཡིན་པའི་ཤེས་བྱེད་དང༌། གཟུགས་སྐུ་གཉིས་སངས་རྒྱས་གོ་ཆོད་པོ་མ་ཡིན་པའི་ཤེས་བྱེད་དོ། ། དང་པོ་ལ་གཉིས་ཏེ།
སྙིང་པོ་ངོས་བཟུང་བ་དང༌། དེ་སེམས་ཅན་ལ་མེད་པའི་ཤེས་བྱེད་དོ། ། དང་པོ་ལ་གཉིས་ཏེ། གཞན་ལུགས་ཀྱི་སྙིང་པོའི་ངོས་འཛིན་མི་འཐད་པ་དང༌། སྙིང་པོའི་ངོས་འཛིན་མ་ནོར་བར་བཤད་པའོ། ། དང་པོ་ནི། གངས་ཅན་གྱི་ཤིང་རྟ་ཆེན་པོ་རྔོག་ལོ་ཙཱ་བའི་གསུང་གིས། སངས་རྒྱས་དང་དེའི་སྙིང་པོ་དོན་གཅིག་པ་མ་ཡིན་ཏེ། སངས་རྒྱས་ནི་སྟོབས་སོགས་ཡོན་ཏན་རྫོགས་ཤིང༌། དྲི་མ་མཐའ་དག་སྤངས་པའི་ཆོས་ཀྱི་སྐུ་ཉིད་ཡིན་ལ།
སངས་རྒྱས་ཀྱི་སྙིང་པོ་ནི་དེ་ལྟ་བུའི་སྤངས་རྟོགས་ཀྱིས་ཁྱད་པར་དུ་བྱེད་དགོས་པ་མ་ཡིན་པ། གཞི་ལམ་འབྲས་བུའི་གནས་སྐབས་ཐམས་ཅད་དུ་ཁྱབ་པའི་དབྱིངས་རང་བཞིན་གྱིས་རྣམ་པར་དག་པ་མེད་དགག་གི་ཆ་དེའོ། ། ཞེས་གསུང༌། གངས་ཅན་ལྗོངས་ཀྱི་ཀློག་པ་པ་ཕྱི་མ་ཐམས་ཅད་ཀྱང༌། སངས་རྒྱས་ཀྱི་སྙིང་པོ་ཅི་ལ་ཟེར་གྱི་དཔྱོད་པ་མི་འཇུག་པར། སེམས་ཅན་ཐམས་ཅད་དེའི་སྙིང་པོ་ཅན་ནོ་ཞེས་བྲག་ཆ་བཞིན་དུ་སྒྲོག་པར་བྱེད་དོ། ། སངས་རྒྱས་ཀྱི་སྙིང་པོའི་ངོས་འཛིན་ཆོས་ཉིད་མེད་དགག་གི་ཆ་ལ་འཆད་པ་དེ་ནི་རིགས་པ་མ་ཡིན་ཏེ། སྒྲུབ་བྱེད་ཀྱི་ལུང་མེད་པ་དང༌། གནོད་བྱེད་ཀྱི་རིགས་པ་ཡོད་པའི་ཕྱིར། དང་པོ་ནི།
སངས་རྒྱས་ཀྱི་སྙིང་པོ་ངོས་འཛིན་པའི་བཀའ་དང་བསྟན་བཅོས་མཐའ་དག་ན། སྟོབས་སོགས་ཡོན་ཏན་དང་དབྱེར་མེད་པའི་ཆ་ནས་ངོས་འཛིན་པ་ཤ་སྟག་ཏུ་ཡོད་པ་ཡིན་གྱི། མེད་དགག་གི་ཆ་ནས་འཆད་པ་གཅིག་ཀྱང་མེད་པའི་ཕྱིར། རྒྱུད་བླ་མའི་བསྟན་བཅོས་ན། དོན་རྣམ་པ་གསུམ་རྟགས་སུ་བཀོད་ནས། རིགས་ཅན་ཀུན་ཁམས་བདེ་བར་གཤེགས་པའི་སྙིང་པོ་དང་ལྡན་པར་བསྒྲུབས་པ་ཤིག་ཡོད་པ་དེ་ནི། སྙིང་པོ་དགོངས་གཞི་སྟོན་པ་ཡིན་གྱི། སྙིང་པོ་དངོས་སུ་འཆད་མི་ནུས་པའི་ཕྱིར། དེ་ཡང་ཇི་སྐད་དུ་རྗེ་བཙུན་ས་སྐྱ་པས། དེ་ཡི་དགོངས་གཞི་སྟོང་ཉིད་ཡིན། །
ཞེས་བཤད་པ་ལྟར་རོ། ། གཉིས་པ་གནོད་བྱེད་ནི། དེ་ལྟ་བུའི་མེད་དགག་གི་ཆ་དེ། སྤྱི་མཚན་དང༌། ལྡོག་པ་གཞན་སེལ་ལས་མ་འདས་པས་ཀུན་བཏགས་ཡིན་པའི་ཕྱིར་ན་ཡོངས་གྲུབ་ཏུ་མི་རུང་ལ། དེར་མི་རུང་བ་ནི་སྙིང་པོ་དངོས་སུ་འཆད་མི་ནུས་ཏེ། སྙིང་པོ་དངོས་ནི་གཙང་བདེ་རྟག་བདག་གི་ངོ་བོར་བཤད་པའི་ཕྱིར། གཉིས་པ། སྙིང་པོའི་ངོས་འཛིན་མ་ནོར་བར་བཤད་པ་ནི། དབྱིངས་རང་བཞིན་གྱིས་རྣམ་པར་དག་པ་དེ་ཉིད་སྟོབས་སོགས་ཡོན་ཏན་གྱི་ཆོས་རྣམས་དང་དབྱེར་མེད་པར་གྱུར་པ་དེ་ལ་སངས་རྒྱས་ཀྱི་སྙིང་པོ་ཞེས་ཟེར་བ་ཡིན་ཏེ།
ཇི་སྐད་དུ། རྒྱུད་བླ་མའི་བསྟན་བཅོས་ལས། སྟོང་པ་ཉིད་ཀྱི་ཚུལ་དུ་བརྗོད་པའི་དེ་བཞིན་གཤེགས་པའི་སྙིང་པོ་དེ་གང་ཞེ་ན། རྣམ་དབྱེར་བཅས་པའི་མཚན་ཉིད་ཅན། ། གློ་བུར་དག་གིས་ཁམས་སྟོང་གི ། རྣམ་དབྱེར་མེད་པའི་མཚན་ཉིད་ཅན། ། བླ་མེད་ཆོས་ཀྱིས་སྟོང་མ་ཡིན། ། ཞེས་གསུངས་པས་སོ། ། དབྱེར་མེད་པ་པ་དེ་ཡང་རྫོགས་པའི་སངས་རྒྱས་ལས་གཞན་ལ་ཡོད་པ་མ་ཡིན་ཏེ། དེ་ཉིད་ལས།
རྣམ་པ་ཐམས་ཅད་གྲངས་མེད་པ། ། བསམ་མེད་དྲི་མེད་ཡོན་ཏན་དང༌། ། དབྱེར་མེད་མཚན་ཉིད་ཐར་པ་སྟེ། ། ཐར་པ་གང་དེ་དེ་བཞིན་གཤེགས། ། ཞེས་དང༌། མདོར་ན་ཟག་མེད་དབྱིངས་ལ་ནི། ། དོན་གྱི་རབ་ཏུ་དབྱེ་བ་བཞིས། ། ཆོས་ཀྱི་སྐུ་ལས་སོགས་པ་ཡི། ། རྣམ་གྲངས་བཞིར་ནི་རིག་པར་བྱ། ། ཞེས་གསུངས་ཤིང༌།
བཞི་པོ་དེ་ཡང་ཇི་སྐད་དུ། དེས་ན་སངས་རྒྱས་མ་ཐོབ་པར། ། མྱ་ངན་འདས་པ་མི་འཐོབ་སྟེ། ། ཞེས་རྫོགས་པའི་སངས་རྒྱས་ལས་གཞན་ལ་མེད་པར་བཤད་པའི་ཕྱིར་རོ། ། མདོར་ན་སྙིང་པོའི་ངོས་འཛིན་ནི། རང་བཞིན་རྣམ་དག་ཙམ་གྱི་ཆ་ནས་བཞག་པས་ཆོག་པ་མ་ཡིན་གྱི། སྟོབས་སོགས་ཡོན་ཏན་དང་དབྱེར་མེད་པའི་ཆ་ནས་བཞག་དགོས་པ་ཡིན་ཏེ། དེ་ཉིད་ལས། ཇི་སྐད་དུ། རྟག་ཏུ་མི་འགྱུར་ཡོན་ཏན་དབྱེར་མེད་ནི། །
དོན་དམ་དབྱིངས་ཀྱི་དགོངས་དོན་ཡིན་ཞེས་བྱ། ། ཞེས་གསུངས་པས་སོ། ། གཉིས་པ་སེམས་ཅན་ལ་དེ་མེད་པའི་ཤེས་བྱེད་བཤད་པ་ལ་གཉིས་ཏེ། དངོས་དང༌། སེམས་ཅན་ཐམས་ཅད་སྙིང་པོ་ཅན་དུ་གསུངས་པའི་མདོའི་དགོངས་པ་བཤད་པའོ། ། དང་པོ་ལ། ལུང་དང༌། རིགས་པ་གཉིས་ལས། དང་པོ་ནི། དེ་ཉིད་ལས།
ཇི་སྐད་དུ། དེས་ན་སངས་རྒྱས་མ་ཐོབ་པར། ། མྱ་ངན་འདས་པ་མི་འཐོབ་སྟེ། ། འོད་དང་འོད་ཟེར་སྤངས་ནས་ནི། ། ཉི་མ་བལྟ་བར་མི་ནུས་བཞིན། ། ཞེས་གསུངས་པས་སོ། ། གཞུང་དེས་དོན་དེ་ཉིད་བསྟན་པ་ཡང་ཡིན་ཏེ། མྱ་ངན་ལས་འདས་པ་སོགས་བཞི་པོ་ནི། སྙིང་པོའི་མིང་གི་རྣམ་གྲངས་སུ་བཤད་པའི་ཕྱིར། དེ་སྐད་དུ་ཡང༌།
དེ་ཉིད་ལས། གང་ཕྱིར་དེ་ནི་ཆོས་སྐུ་དེ་ནི་དེ་བཞིན་གཤེགས། ། དེ་ནི་འཕགས་པའི་བདེན་པ་དོན་དམ་མྱ་ངན་འདས། ། ཞེས་སོ། ། གཉིས་པ་རིགས་པ་ནི། སེམས་ཅན་རྣམས་ཆོས་ཅན། སྙིང་པོ་དངོས་དང་ལྡན་པ་མ་ཡིན་ཏེ། དྲི་མ་དང་བཅས་པའི་ཕྱིར། ཁྱབ་པ་ཡོད་དེ། སྙིང་པོ་དངོས་ནི་དྲི་མ་དང་ལྷན་ཅིག་ཏུ་མི་གནས་པའི་ཕྱིར།
དེར་མི་གནས་ཏེ། སྟོབས་སོགས་ཡོན་ཏན་དང་དབྱེར་མེད་པ་ནི་དེ་དང་ལྷན་ཅིག་ཏུ་གནས་ན། དེ་དག་སྟོབས་སོགས་ཀྱི་ཡོན་ཏན་མཚན་ཉིད་པ་མ་ཡིན་པར་ཐལ་བའི་ཕྱིར་རོ། ། གཉིས་པ་ལ་གཉིས་ཏེ། དྲི་བ་དང་ལན་ནོ། ། དང་པོ་ནི། འོ་ན་མདོ་ལས། བདེ་གཤེགས་སྙིང་པོས་འགྲོ་ཀུན་ཡོངས་ལ་ཁྱབ། ། ཅེས་པ་ལྟ་བུའི་མདོ་མང་པོར། སེམས་ཅན་ཐམས་ཅད་སངས་རྒྱས་ཀྱི་སྙིང་པོ་ཅན་དུ་གསུངས་པ་ཅི་ཞེ་ན།
ལན་ལ་གཉིས་ཏེ། དངོས་བསྟན་བསམས་པ་དང་དགོངས་དོན་བཤད་པའོ། ། དང་པོ་ནི། སེམས་ཅན་ཐམས་ཅད་སངས་རྒྱས་ཀྱི་སྙིང་པོ་ཅན་ནོ་ཞེས་པའི་མདོ་དེས་ནི། སེམས་ཅན་ཐམས་ཅད་ཀྱི་ཤེས་རྒྱུད་ལ་སྙིང་པོ་སངས་རྒྱས་རེ་རེ་ཡོད་པར་བསྟན་པ་ཡིན་གྱི་རང་བཞིན་གནས་རིགས་དང༌། རང་བཞིན་རྣམ་དག་གི་ཆོས་ཉིད་ཙམ་ཡོད་པར་འཆད་པ་སྐབས་ཀྱི་དོན་མ་ཡིན་ཏེ། དེ་ལྟར་བཤད་པས་སེམས་ཅན་ཐམས་ཅད་སངས་རྒྱས་ཀྱི་སྙིང་པོ་ཅན་དུ་གསུངས་པའི་དགོས་པ་ལྔ་པོ་དེ་མི་འགྲུབ་པའི་ཕྱིར། དགོས་པ་ལྔ་ནི། ཇི་སྐད་དུ། སྤྲོ་དང་སྟོན་པ་བཞིན་གུས་དང༌། །
ཤེས་རབ་ཡེ་ཤེས་བྱམས་ཆེན་སྐྱེ། ། ཆོས་ལྔ་སྐྱེ་ཕྱིར་དེ་ལས་ནི། ། ཁ་ན་མ་ཐོ་མེད་མཚུངས་ལྟ། ། སྐྱོན་མེད་ཡོན་ཏན་ལྡན་པ་དང༌། ། བདག་དང་སེམས་ཅན་མཚུངས་བྱམས་ལས། ། སངས་རྒྱས་ཉིད་ནི་མྱུར་དུ་འཐོབ། ། ཅེས་གསུངས་སོ། ། གཉིས་པ་ནི། སངས་རྒྱས་ཀྱི་སྙིང་པོའི་ཕྱོགས་གཅིག་ལ་དེའི་མིང་གིས་བཏགས་ནས། དེ་ཡོད་པ་ལ་སྙིང་པོ་ཡོད་པར་བཤད་པ་ཡིན་ཏེ།
དཔེར་ན་རས་ཡུག་གི་ཕྱོགས་གཅིག་ཚིག་པ་ལ་རས་ཡུག་ཚིག་པར་འདོགས་པ་བཞིན། འདི་ལ་གསུམ་སྟེ། འདོགས་པའི་རྒྱུ་མཚན། བཏགས་པའི་དགོས་པ། དངོས་ལ་གནོད་བྱེད་དོ། ། དང་པོ་ནི། སེམས་ཅན་གྱི་རྒྱུད་ཀྱི་སེམས་རང་བཞིན་གྱི་འོད་གསལ་བ་ཞེས་ཀྱང་བྱ། ཀུན་གཞིའི་ཡེ་ཤེས་ཞེས་ཀྱང་བྱ། གཞི་དུས་ཀྱི་གཉིས་མེད་ཀྱི་ཡེ་ཤེས་ཞེས་སམ། ཟག་པ་མེད་པའི་སེམས་རྒྱུད་ཅེས་ཀྱང་བྱ་བ་དེ་ཆོས་ཅན།
སངས་རྒྱས་ཀྱི་སྙིང་པོའི་མིང་གིས་འདོགས་སུ་རུང་སྟེ། དེའི་ཕྱོགས་གཅིག་ཡིན་པའི་ཕྱིར། ཇི་སྐད་དུ། རིགས་གཏེར་ལས། དེ་ཡི་ཕྱོགས་རེས་ཟིན་པའི་ཕྱིར། ། ཡ་གྱལ་གཉིས་པ་བཏགས་ནས་འཇུག ། ཅེས་བཤད་པ་ལྟར་རོ། ། གཉིས་པ་ནི། དེ་ལ་དེའི་མིང་གིས་བཏགས་པ་ཆོས་ཅན། དགོས་པ་ཡོད་དེ།
སེམས་ཅན་ཐམས་ཅད་སངས་རྒྱས་སྙིང་པོ་ཅན་དུ་མ་བསྟན་པའི་ཉེས་པ་ལྔ་སྤངས་པའི་ཆེད་དུ་ཡིན་པའི་ཕྱིར་རོ། ། དགོས་པ་ལྔ་ནི། ཇི་སྐད་དུ། རྒྱུད་བླ་མ་ལས། ཤེས་བྱ་ཐམས་ཅད་རྣམ་ཀུན་སྟོང་པ་ཞེས། ། གསུངས་ནས་ཡང་འདིར་རྒྱལ་རྣམས་སེམས་ཅན་ལ། ། སངས་རྒྱས་སྙིང་པོ་ཡོད་ཅེས་ཅི་སྟེ་གསུང༌། ། སེམས་ཞུམ་སེམས་ཅན་དམན་ལ་བརྙེས་པ་དང༌། ཡང་དག་མི་འཛིན་ཡང་དག་ཆོས་ལ་སྐུར། ། བདག་ཆགས་ལྷག་པའི་སྐྱོན་ལྔ་གང་དག་ལ། །
ཡོད་པ་དེ་དག་དེ་སྤང་དོན་དུ་གསུངས། ། ཞེས་པའོ། ། གསུམ་པ་དངོས་ལ་གནོད་བྱེད་ལ་གཉིས་ཏེ། རྒྱུད་བླ་མ་ལས་འབྱུང་བ་དང༌། སྡོམ་གསུམ་རབ་དབྱེ་ནས་གསུངས་པའོ། ། དང་པོ་ནི། ཇི་སྐད་དུ། དེ་ཕྱིར་ཉི་དང་ཟེར་བཞིན་ཡོན་ཏན་དབྱེར་མེད་པས། ། སངས་རྒྱས་ཉིད་ལས་མ་གཏོགས་མྱ་ངན་འདས་པ་མེད། ། ཅེས་གསུངས་ལ།
དེའི་དོན་ནི། སེམས་ཅན་རྣམས་ཆོས་ཅན། སངས་རྒྱས་ཀྱི་སྙིང་པོ་ཅན་མ་ཡིན་ཏེ། རང་གི་རྒྱུད་སྟོབས་སོགས་ཡོན་ཏན་དང་དབྱེར་མེད་པ་མ་ཡིན་པའི་ཕྱིར། ཞེས་པའོ། ། གཉིས་པ་ནི། ཇི་སྐད་དུ། དངོས་ལ་གནོད་བྱེད་ཚད་མ་ནི། ། དེ་འདྲའི་སངས་རྒྱས་ཁམས་ཡོད་ན། ། མུ་སྟེགས་བདག་དང་མཚུངས་པ་དང༌། །
བདེན་པའི་དངོས་པོར་འགྱུར་བ་དང༌། ། ངེས་པའི་དོན་གྱི་མདོ་སྡེ་དང༌། ། རྣམ་པ་ཀུན་ཏུ་འགལ་ཕྱིར་རོ། ། ཞེས་གསུངས། དེའི་དོན་ཡང༌། ཇི་སྲིད་བདེ་བར་གཤེགས་པའི་སྙིང་པོ་ཞེས་བྱ་བ་ཞིག་ཁས་ལེན་པ་དེ་སྲིད་དུ། དེ་ཉིད་བདག་དམ་པ་དང་བདེན་གྲུབ་ཏུ་ཡང་ཁས་ལེན་དགོས་པ་ཡིན་ཏེ། རྒྱུད་བླ་མ་ཉིད་ལས། ཇི་སྐད་དུ། བདག་དང་བདག་མེད་སྤྲོས་པ་དག །
ཉེ་བར་ཞི་བ་དམ་པའི་བདག ། ཅེས་དང༌། དེ་ནི་རྟག་དང་བརྟན་ཕྱིར་དང༌། ། ཞི་བའི་ཕྱིར་དང་གཡུང་དྲུང་ཕྱིར། ། ཞེས་གསུངས་པ་ལྟར་རོ། ། དེའི་ཕྱིར་དངོས་ལན་མདོར་བསྡུས་པ་ནི་འདི་ཡིན་ཏེ། གངས་ཅན་གྱི་ཤིང་རྟ་ཆེན་པོ་དག་ལ་ལུགས་གཉིས་ཏེ། སེམས་ཅན་ཐམས་ཅད་སངས་རྒྱས་ཀྱི་སྙིང་པོ་ཅན་ཡིན་པར་བཞེད་པའི་ལུགས་དང༌། མ་ཡིན་པར་བཞེད་པའི་ལུགས་སོ། ། དང་པོ་ལ་གཉིས་ཏེ།
སྙིང་པོའི་ངོས་འཛིན་སྟོབས་སོགས་ཡོན་ཏན་གྱིས་ཁྱད་པར་དུ་མ་བྱས་པའི་མེད་དགག་གི་ཆ་ལ་བཞེད་པ་དང་དེས་ཁྱད་པར་དུ་བྱས་པའི་མ་ཡིན་དགག་གི་ཆ་ལ་བཞེད་པའོ། ། དང་པོ་ནི། རྔོག་ལོ་ཙཱ་བ་ཆེན་པོ་རྗེས་འབྲང་དང་བཅས་པའོ། ། གཉིས་པ་ནི། ཀུན་མཁྱེན་དོལ་པོ་བ་གོང་འོག་གི་བརྒྱུད་པ་དང་བཅས་པའོ། ། ལུགས་གཉིས་པ་སེམས་ཅན་ལ་སངས་རྒྱས་ཀྱི་སྙིང་པོ་མེད་པ་བཞེད་པ་ནི། རྗེ་བཙུན་ས་སྐྱ་པཎྜི་ཏ་དང༌། ཀུན་མཁྱེན་གཉིས་པ་བུ་སྟོན་ལ་སོགས་པའོ། ། ཡང་འདི་ལྟར། སྙིང་པོའི་ངོས་འཛིན་རང་བཞིན་རྣམ་དག་རྐྱང་པའི་ཆ་ལ་བཞེད་པ་དང༌།
དེ་དང་ཡོན་ཏན་དབྱེར་མེད་ཀྱི་ཚོགས་དོན་ལ་བཞེད་པའོ། ། གཉིས་པ་ལའང༌། ཡོན་ཏན་དེ་དག་རྟོགས་པ་ཆོས་སྐུའི་ཡོན་ཏན་གོ་ཆོད་པོར་འདོད་པ་དང༌། རང་བཞིན་ཆོས་སྐུའི་ཡོན་ཏན་དུ་འདོད་པའོ། ། ལུགས་དང་པོ་ནི། གངས་ཅན་དུ་ཕྱིས་གྲགས་པའི་ཀློག་པ་པ་ཕལ་ཆེ་བ་དག་གོ ། གཉིས་པ་ནི་རྗེ་ཕག་མོ་གྲུབ་པ་སོགས་རྗེ་དྭགས་པོའི་བཀའ་བརྒྱུད་འཛིན་པ་མང་པོ་དག་གོ ། ལུགས་གསུམ་པ་ནི། པཎ་ཆེན་ཕྱོགས་ལས་རྣམ་རྒྱལ་ལ་སོགས་པ་ཁ་ཅིག་གོ ། ལུགས་འདི་ནི་ཁྱེད་ལ་ཚད་མར་གྱུར་པ་ཡིན་པས།
འདིར་ཡང༌། སེམས་ཅན་ཐམས་ཅད་ཡང་དག་པར་རྫོགས་པའི་སངས་རྒྱས་ཀྱི་སྙིང་པོ་ཅན་ནི་མ་ཡིན་ཏེ། ཡིན་ན་ཡང་དག་པར་རྫོགས་པའི་སངས་རྒྱས་སུ་ཐལ་བའི་ཕྱིར་རོ། ། སངས་རྒྱས་ཀྱི་སྙིང་པོ་ཅན་ནི་ཡིན་ཏེ། སེམས་ཅན་ཐམས་ཅད་རང་བཞིན་གྱི་སངས་རྒྱས་ཡིན་པའི་ཕྱིར། དེ་ལྟ་ན་ཡང་བདེ་བར་གཤེགས་པའི་སྙིང་པོ་ཅན་ནི་ཡིན་པའི་ངེས་པ་མེད་དེ། སངས་རྒྱས་ཡིན་ན་བདེ་བར་གཤེགས་པའི་སྙིང་པོ་ཡིན་མི་དགོས་པའི་ཕྱིར་དང༌། བདེ་བར་གཤེགས་པ་དང་དེ་བཞིན་གཤེགས་པ་ཡིན་ན། དེ་བཞིན་ཉིད་མངོན་སུམ་དུ་རྟོགས་དགོས་པའི་ཕྱིར། ཞེས་བྱ་བ་འདི་བཞེད་པར་ངེས་སོ། །
གཉིས་པ་གཟུགས་སྐུ་གཉིས་སངས་རྒྱས་གོ་ཆོད་པོ་མ་ཡིན་པའི་ཤེས་བྱེད་ལ་གཉིས་ཏེ། ཡིན་པ་ལ་གནོད་བྱེད་དང༌། མ་ཡིན་པའི་སྒྲུབ་བྱེད་དོ། ། དང་པོ་ནི། བཻ་ཌཱུརྻའི་ས་གཞི་གཙང་མ་ལ་ཤར་བའི་ལྷ་དབང་གི་སྐུར་སྣང་བ་དེ་དེའི་སྐུ་དངོས་ཡིན་པར་ཐལ། གདུལ་བྱ་རྒྱུད་ཡོངས་སུ་དག་པའི་བློའི་མེ་ལོང་ལ། ལོངས་སྤྱོད་རྫོགས་པའི་སྐུར་སྣང་བ་དེ་སངས་རྒྱས་ཀྱི་སྐུ་དངོས་ཡིན་པའི་ཕྱིར། དེ་གཉིས་སྟོབས་མཚུངས་པའི་ཤེས་བྱེད་ནི་རྒྱུད་བླ་མར། ཇི་སྐད་དུ། ཇི་ལྟར་བཻ་ཌཱུར་ས་གཞི་གཙང་མ་ལ། །
ལྷ་དབང་ལུས་ཀྱི་གཟུགས་བརྙན་འཆར་བ་ལྟར། ། དེ་བཞིན་འགྲོ་སེམས་ས་གཞི་གཙང་མ་ལ། ། ཐུབ་པའི་དབང་པོའི་སྐུ་ཡི་གཟུགས་བརྙན་འཆར། ། ཞེས་གསུངས་སོ། ། གཉིས་པ་ནི། སོ་སོ་སྐྱེ་བོ་རྒྱུད་ཡོངས་སུ་དག་པ་ལ་མཆོག་གི་སྤྲུལ་པའི་སྐུར་སྣང་བ་དང༌། བྱང་སེམས་འཕགས་པ་ལ་ལོངས་སྤྱོད་རྫོགས་པའི་སྐུར་སྣང་བ་འདི་ཆོས་ཅན། སངས་རྒྱས་ཀྱི་སྐུ་མ་ཡིན་ཏེ། རང་གང་ལ་སྣང་མཁན་གྱི་སེམས་ཅན་དེའི་ཤེས་རྒྱུད་ཀྱིས་བསྡུས་པའི་ཕྱིར་རོ། ། རྟགས་དེའི་ཕྱོགས་ཆོས་ནི།
སྣང་བ་ཐམས་ཅད་སྣང་མཁན་གྱི་སེམས་ཡིན་པར་ནི་ཉན་ཐོས་སྡེ་པ་དག་གི་གྲུབ་པའི་མཐའ་ལས་ཀྱང་རྟོགས་ནུས་ན། ཐེག་པ་ཆེན་པོ་སངས་རྒྱས་ཀྱི་བཀར་གྲུབ་ཟིན་པའི་ཀློག་པ་པ་དང་རྣལ་འབྱོར་པ་དག་གིས་ནི་ལྟ་ཅི་སྨོས། དེས་ན་གཟུགས་སྐུ་གཉིས་ལ་ནི་ཀུན་རྫོབ་པའི་སྐུ་ཞེས་བྱ་སྟེ། མ་རིག་པའི་སླད་པ་ཞུགས་པའི་ཤེས་རྒྱུད་ཀྱིས་བསྡུས་པའི་ཕྱིར། དེའི་ཤེས་བྱེད་ཀྱང༌། སངས་རྒྱས་ཀྱི་སས་བསྡུས་པའི་ཀུན་རྫོབ་ཀྱི་བདེན་པ་ནི་མི་སྲིད་དེ། ས་དེར་མཐོང་བ་བརྫུན་པས་རྙེད་པའི་རྙེད་དོན་ཞེས་བྱ་བ་མི་སྲིད་པའི་ཕྱིར་རོ། ། དེ་ལྟ་ན་ཡང་སངས་རྒྱས་ཀྱི་སར་སྐུ་གསུམ་མ་ཚང་བར་འདོད་པ་ནི་མ་ཡིན་ཏེ། དེ་གསུམ་མ་ཚང་བའི་སངས་རྒྱས་མི་སྲིད་པའི་ཕྱིར་དང༌། མེ་ལོང་ལྟ་བུའི་ཡེ་ཤེས་ཉིད་ལོངས་སྤྱོད་རྫོགས་པའི་སྐུ་དང༌།
བྱ་བ་གྲུབ་པའི་ཡེ་ཤེས་ཉིད་མཆོག་གི་སྤྲུལ་པའི་སྐུར་མདོ་སྡེ་རྒྱན་སོགས་ལས་འཆད་པའི་ཕྱིར་དང༌། སློབ་དཔོན་སེང་གེ་བཟང་པོས་སྐུ་ལྷག་མ་གསུམ་པ་ངོ་བོ་ཉིད་ཀྱི་སྐུ་དང་ཐ་མི་དད་པར་འཆད་པའི་ཕྱིར། གཉིས་པ་དྲི་ཡུལ་གྱི་བསམ་པ་ལ་བརྟགས་པར་བསྟན་པ་ལ་གསུམ་སྟེ། རང་བཞིན་གནས་རིགས་མེད་དགག་ཡིན་པ་ལ་བསམས་ནས་སྙིང་པོར་མི་འཆད་པ་མ་ཡིན་པའི་ཚུལ། སྡོམ་གསུམ་རབ་དབྱེར་ཟག་མེད་ཀྱི་སེམས་རྒྱུད་སེམས་ཅན་ལ་མེད་པར་མི་འཆད་པའི་ཚུལ། གཟུགས་སྐུའི་མཚན་དཔེ་བེམ་པོར་མི་འདོད་པའོ། ། དང་པོ་ནི། སྤྱིར་རང་བཞིན་གནས་རིགས་དྲི་མ་དང་བཅས་པའི་སེམས་ཀྱི་ཆོས་དབྱིངས་ལ་འཆད་པ་ནི་ཐེག་པ་ཆེན་པོ་པ་དག་གི་སྤྱི་ལུགས་ཡིན་ལ་དེ་ལའང་ཆོས་དབྱིངས་ཀྱི་ངོས་འཛིན། གཟུང་འཛིན་གཉིས་མེད་ཀྱི་ཡེ་ཤེས་ཀྱི་ཆ་ལ་འདོད་པ་བྱམས་ཆོས་ཕྱི་མ་པ་དག་གི་ལུགས་དང༌། མེད་དགག་གི་ཆ་ལ་འདོད་པ་དབུ་མ་རིགས་ཚོགས་པ་དག་གི་ལུགས་གཉིས་ལས།
ཇི་སྲིད་རང་བཞིན་གནས་རིགས་ཞེས་བྱ་བའི་ཐ་སྙད་གཅིག་ཁས་ལེན་པ་དེ་སྲིད་དུ་ལུགས་སྔ་མ་ཉིད་ལེགས་པ་ཡིན་ཏེ། འཕགས་པའི་ཆོས་རྣམས་ཀྱི་རྒྱུར་ཁས་ལེན་དགོས་པའི་ཕྱིར། ལུགས་དེ་གཉིས་གང་ཡིན་ཀྱང་རུང༌། རང་བཞིན་དུ་གནས་པའི་རིགས་སྙིང་པོའི་དགོངས་གཞིར་ནི་ཁས་ལེན་དགོས་ཏེ། ཇི་སྐད་དུ། རིགས་ཡོད་ཕྱིར་ན་ལུས་ཅན་ཀུན། ། རྟག་ཏུ་སངས་རྒྱས་སྙིང་པོ་ཅན། ། ཞེས་བཤད་པས་སོ། ། གལ་ཏེ་གཞི་དུས་ཀྱི་མྱོང་བ་གསལ་རིག་གི་ཆ་འདི་སངས་རྒྱས་ཀྱི་སྙིང་པོ་དངོས་མ་ཡིན་ན། ཇི་སྐད་དུ།
ཐོག་མཐའ་མེད་པའི་སེམས་དཔའ་ནི། ། ཀུན་ཏུ་བཟང་པོ་ཀུན་བདག་ཉིད། ། ཅེས་སོགས་བཤད་པ་མ་ཡིན་ནམ་ཞེ་ན། དེ་ལྟར་བཤད་པ་དེ་ནི་རང་བཞིན་གྱི་སངས་རྒྱས་ལ་དགོངས་པ་ཡིན་ལ། དེས་སངས་རྒྱས་ཀྱི་གོ་ཆོད་པ་མ་ཡིན་ཏེ། ཇི་སྐད་དུ། འོན་ཀྱང་གློ་བུར་དྲི་མས་བསྒྲིབས། ། ཞེས་འབྱུང་བའི་ཕྱིར། འོ་ན་དེ་རང་བཞིན་སངས་རྒྱས་སུ་འཆད་པའི་གོ་བ་ཅི་ཞེ་ན། གཞི་དུས་ཀྱི་ཡེ་ཤེས་དེ་ཉིད་གོམ་བྱེད་ཀྱི་ཡན་ལག་དང་མ་བྲལ་བར་སངས་རྒྱས་ཀྱི་སྐུར་བསྒོམས་ན།
སྒོམ་བྱའི་དོན་ལ་གསལ་བ་རབ་ཀྱི་མཐར་ཕྱིན་པ་འབྱུང་བ་ལ་དགོངས་པ་ཡིན་ཏེ། ཇི་སྐད་དུ། སེམས་ཉིད་སངས་རྒྱས་འབྱུང་བའི་རྒྱུ། ། སངས་རྒྱས་གཞན་དུ་མ་ཚོལ་ཅིག ། ཞེས་དང༌། མདོ་སྡེའི་རྒྱན་ལས་ཀྱང༌། དེ་བཞིན་ཉིད་ནི་ཐམས་ཅད་ལ། ། ཁྱད་པར་མེད་ཀྱང་དག་གྱུར་པ། ། དེ་བཞིན་གཤེགས་ཉིད་དེ་ཡི་ཕྱིར། ། འགྲོ་ཀུན་དེ་ཡི་སྙིང་པོ་ཅན། །
ཞེས་གསུངས་སོ། ། གཞུང་འདི་ཡི་དོན་ཡང༌། འགྲོ་བ་ཀུན་ཆོས་ཅན། དེ་བཞིན་གཤེགས་པའི་སྙིང་པོ་ཅན་དུ་མདོ་ལས་གསུང་བའི་རྒྱུ་མཚན་ཡོད་དེ། རང་གི་སེམས་ཉིད་དྲི་མས་དག་པ་ན་དེ་བཞིན་གཤེགས་པར་འགྱུར་དུ་རུང་བའི་ཕྱིར། དེ་བཞིན་གཤེགས་པའི་སྙིང་པོ་ཅན་དངོས་མ་ཡིན་ཏེ། སྙིང་པོར་དེ་བཞིན་གཤེགས་པ་དང་མི་ལྡན་པའི་ཕྱིར། དཔེར་ན་སྙིང་པོར་སྦྲུལ་དང་མི་ལྡན་པའི་ཙནྡན་དེ་སྦྲུལ་གྱི་སྙིང་པོ་ཅན་དུ་མི་རུང་བ་བཞིན་ནོ། ། གཉིས་པ་ནི། སྡོམ་གསུམ་རབ་དབྱེའི་དངོས་བསྟན་དུ།
སེམས་ཅན་ལ་ཟག་མེད་ཀྱི་ཤེས་རྒྱུད་མེད་པར་བཤད་ཅེས་འཆད་པ་དེ་ནི་ནོངས་པ་ཡིན་ཏེ། དེ་ཉིད་ལས། ཇི་སྐད་དུ། འགའ་ལས་ཟག་མེད་སེམས་རྒྱུད་ཅེས། ། གསུངས་པ་ཀུན་གཞིའི་རྣམ་ཤེས་ཀྱི། ། གསལ་ཆ་ཉིད་ལ་དགོངས་པ་ཡིན། ། ཞེས་ཀུན་གཞིའི་རྣམ་པར་ཤེས་པ་དང་ཡོད་ཁྱབ་མཉམ་དུ་བཤད་པའི་ཕྱིར་རོ། ། དེ་ལྟ་ནའང་སངས་རྒྱས་ཀྱི་སའི་ཟག་མེད་ཀྱི་ཡེ་ཤེས་མ་གཏོགས། གཞན་ཟག་མེད་ཀྱི་སེམས་རྒྱུད་གང་ཡིན་སྙིང་པོར་མི་འཆད་དེ། སྙིང་པོ་འཇོག་བྱེད་ཀྱི་གཙོ་བོ་ཡོན་ཏན་དབྱེར་མེད་པ་ཞེས་བྱ་བ་དེ་མ་ཚང་བའི་ཕྱིར།
ཡང་འཕགས་པ་སློབ་པའི་ཐུགས་རྒྱུད་ལ་ཟག་མེད་ཀྱི་སེམས་ཕྲ་མོ་ཡོད་དམ་ཞེས་འདྲི་བ་འདིའི་དངོས་ལན་ནི་བཏབ་ཟིན་པ་དེ་ཉིད་ཡིན་ཏེ། ཡོན་ཏན་དང་ལྡན་མི་ལྡན་ཙམ་མ་གཏོགས། ཕྲ་རགས་ཀྱི་དབྱེ་བ་འབྱེད་མི་དགོས་པར་སེམས་ཅན་ཐམས་ཅད་ཀྱི་རྒྱུད་ལ་ཡོད་པར་བཤད་པ་དེ་ཉིད་ཀྱི་ཕྱིར་རོ། ། དེ་ལྟ་ན་ཡང་ཐེག་པ་ཆེན་པོའི་ས་བཅུ་ལ་ཆོས་སྐུའི་ཆ་ཤས་གསར་མཐོང་དང་གསར་ཐོབ་རེ་ཡོད་པར། ཆོས་དབྱིངས་བསྟོད་པ་དང༌། མྱ་ངན་ལས་འདས་པ་ཆེན་པོའི་མདོ་སྡེ་སོགས་ལས་བཤད་པ་ལྟར་ན། ས་དང་པོ་ནས་སྙིང་པོའི་ཆ་ཤས་ཙམ་ཞིག་ཡོད་དོ་ཞེས་བརྗོད་ཀྱང་འགལ་བ་མེད་དོ། ། གསུམ་པ་ནི། གཟུགས་སྐུ་གཉིས་སངས་རྒྱས་གོ་ཆོད་པོར་འདོད་པ་དང་མི་འདོད་པའི་ཕྱོགས་གང་ཡིན་ཀྱང་རུང༌། མཚན་དཔེ་རྣམས་བེམ་པོར་འཇོག་པ་མ་ཡིན་ཏེ།
སངས་རྒྱས་ཀྱི་སའི་ཡོན་ཏན་ཇི་སྙེད་པ་ནི་རྡུལ་ཕྲ་རབ་ཀྱི་ཆོས་ལས་འདས་པར་བཤད་པའི་ཕྱིར་དང༌། ཡང་ན་སྣང་མཁན་དེ་ཉིད་ཀྱི་ཤེས་པས་བསྡུས་པའི་ཕྱིར་དང༌། བེམ་པོའི་ཆོས་རྣམས་ནི་ལས་དང་ཉོན་མོངས་པའི་དབང་གི་འབྲས་བུར་བཤད་པའི་ཕྱིར་དང༌། མཚན་དང་དཔེ་བྱད་རྣམས་ནི་བསོད་ནམས་ཀྱི་ཚོགས་ཡོངས་སུ་རྫོགས་པའི་རྣམ་སྨིན་གྱི་འབྲས་བུར་འཆད་པའི་ཕྱིར་དང༌། སྤྱིར་ཡང་མཚན་དཔེ་དངོས་ནི་ངེས་དོན་དོན་དམ་པའི་མཚན་དཔེ་ལ་འཆད་དགོས་ལ། དེ་ནི་སངས་རྒྱས་ཀྱི་ཡེ་ཤེས་དངོས་ཡིན་པར་མངོན་པ་ཀུན་ལས་བཏུས་སོགས་ལས་བཤད་ཅིང༌། དྲང་དོན་ཀུན་རྫོབ་པའི་མཚན་དཔེ་ནི་གདུལ་བྱ་གཞན་སྣང་གི་ཤེས་པས་བསྡུས་པའི་ཕྱིར་བེམ་པོར་འཆད་པའི་གོ་སྐབས་ག་ལ་ཡོད་ཅེས་བྱ་བ་འདི་ལེགས་པར་གྲུབ་པའོ། ། འདིར་སྨྲས་པ། གང་ཁྱོད་དགོངས་པ་རྣམ་དཀར་བས། ། ཤེས་འདོད་ཞུགས་པའི་བསྒྲུབ་བྱ་ལ། །
སྒྲུབ་བྱེད་ལུང་རིག་ཚིག་ཉུང་ཞིང༌། ། དོན་མང་ལྡན་པ་སྦྱོར་ཞིག་ཅེས། ། འཕྲིན་ཡིན་རྟེན་བཅས་འདིར་ཐོབ་པ། ། དེ་ནས་སྟོན་དང་བསྟན་པ་ལ། ། རིམ་གྲོ་བསྐྱེད་ཅིང་འདྲི་ཁྱོད་ལའང༌། ། ཡི་རང་ལྷག་བསམ་རྣམ་དཀར་བས། ། མདོ་རྒྱུད་གཞུང་གི་སྙིང་པོ་ལས། ། ངེས་བརྩམས་རང་ཕྱོགས་སྒྲུབ་པ་དང༌། ། གཞན་ཕྱོགས་ཇི་ལྟར་སུན་འབྱིན་པ། ། ཇི་ལྟར་འཚམས་པ་འདི་ཕུལ་ལོ། །
དེང་སང་འབེལ་བའི་གཏམ་གླེང་བ། ། ཕལ་ཆེར་སློབ་དཔོན་མཁས་པ་ཡི། ། གསུང་མ་ཐོས་ཤིང་གཞུང་བརྒྱ་དང༌། ། བོད་ཀྱིའང་ལུགས་རྙིང་མ་བལྟས་པར། ། འཆལ་གཏམ་གཅིག་ནས་གཅིག་བརྒྱུད་པ། ། འབད་རྩོལ་མེད་པར་ཐོས་པ་ལས། ། བྱུང་བའི་ཁེངས་གཏམ་མང་སྨྲ་བ། ། དེ་ལ་འདི་ནི་ལྟོས་འགྲོ་ཡི། ། མགྲིན་པར་འོ་མ་ཇི་བཞིན་ཏེ། ། དབྱངས་ཅན་བྱིན་གྱིས་རྒྱུད་བརླབས་པ། །
འགའ་ལ་སུམ་རྩེན་ཟས་བཞིན་ནོ། ། དེ་ལས་སྐྱེས་པའི་རྣམ་དཀར་པོ། ། མཚན་འཛིན་དུག་གིས་མ་སྦགས་པར། ། དེ་ཡིས་གཞུང་ཆེན་ལམ་ཆེན་པོར། ། བདག་དང་མཉམ་དུ་ཆས་པ་ཡི། ། དོན་མཐུན་གྲོགས་པོ་བློ་གསལ་བ། ། ཇི་སྙེད་ཡོད་པ་དེ་དག་གི ། རྣམ་པར་དཔྱོད་དང་ཐོས་པ་དང༌། ། ཡི་རང་གོང་ནས་གོང་འཕེལ་ཤོག ། ཅེས་འདི་གཡས་རུ་གཙང་གི་ཆ། །
གསེར་མདོག་ཅན་གྱི་ཆོས་གྲྭ་ནས། ། མང་ཐོས་བློ་ཅན་མཆོག་གྱུར་པས། ། དྲིས་པའི་ལན་དུ་སྤྲིངས་པའོ།། ཤུ་བྷཾ།། ༈ །།བཤེས་གཉེན་སངས་རྒྱས་རྒྱ་མཚོའི་དྲིས་ལན།། ༄། །སྭསྟི། རྫོགས་སངས་རྒྱས་ལ་ཕྱག་འཚལ་ནས། ། བཤེས་གཉེན་སངས་རྒྱས་རྒྱ་མཚོ་ཡིས། ། རྫོགས་སངས་རྒྱས་ལ་ཇི་སྙེད་པ། ། སྣང་ཚུལ་དྲིས་པའི་ལན་བརྗོད་བྱ། །
འདི་ལ་གསུམ་སྟེ་རང་འདོད་དང༌། ། གཞན་གྱིས་བརྟགས་པའི་རྒོལ་བ་དང༌། ། དེ་ལ་རྣལ་འབྱོར་ཁྱེད་ཉིད་ཀྱི། ། ལན་འདེབས་ཚུལ་ལའང་དཔྱད་པའོ། ། དང་པོ་རྫོགས་པའི་སངས་རྒྱས་ཀྱིས། ། ཇི་ལྟ་མཁྱེན་ཚུལ་མི་མཐུན་མེད། ། ཇི་སྙེད་མཁྱེན་ཚུལ་ཉན་ཐོས་དང༌། ། ཐེག་ཆེན་པོ་ཡི་དབྱེ་བས་གཉིས། ། དང་པོའི་ལུགས་ལ་ཡང་དག་པའི། ། ཀུན་རྫོབ་ཇི་སྙེད་སངས་རྒྱས་ཀྱིས། །
གཟིགས་ནས་མཁྱེན་པ་ཁོ་ན་སྟེ། ། དེ་ཀུན་དོན་ལ་ཡོད་ཕྱིར་རོ། ། ཐེག་པ་ཆེན་པོ་ཀུན་མཐུན་པར། ། གཟུང་འཛིན་གཉིས་སུ་གང་སྣང་བ། ། དེ་ཀུན་མ་རིག་མཐུ་ལས་ནི། ། བྱུང་བ་ཡིན་ཞེས་གསལ་བར་གསུངས། ། དེ་ཕྱིར་ས་བཅུ་མན་ཆད་དུ། ། རྣམ་པར་ཤེས་ལ་གང་སྣང་བ། ། དེ་དག་རྫོགས་པའི་སངས་རྒྱས་ལ། ། གཞན་དང་མཐུན་པར་སྣང་མིན་ཏེ། །
གཟུང་འཛིན་གཉིས་སྣང་ལོག་ཕྱིར་དང༌། ། གཉིས་མེད་ཡེ་ཤེས་ཉིད་ཕྱིར་རོ། ། གཉིས་པ་གཞན་གྱིས་རྒོལ་བ་ནི། ། མདོ་ལས་སེམས་ཅན་ཐམས་ཅད་ཀྱང༌། ། གཟིགས་པའི་ས་ལ་བཞུགས་ཞེས་པ། ། དེ་སོགས་ལུང་དང་འགལ་ཞེ་ན། ། འོ་ན་ཡང་དག་མཐའ་ཉིད་ལ། ། རྟག་ཏུ་གནས་ཞེས་གསུངས་པའི་ཕྱིར། ། ཆོས་ཉིད་ཁོ་ན་གཟིགས་པར་འགྱུར། ། འདོད་ན་ཀུན་རྫོབ་སྣང་བར་འགལ། །
འདི་ལ་གངས་ཅན་ཕྱི་རབས་པ། ། བདེན་གཉིས་ངོ་བོ་ཐ་དད་དུ། ། འཛིན་པའི་དྲི་མ་ཟད་སྤངས་པ། ། རྣམས་ལ་ཅིག་ཆར་སྣང་ཞེས་ཟེར། ། དེ་སྐད་སྨྲ་བ་དེ་ཉིད་ཀྱི། ། ཡིད་ཆེས་གཞུང་ལས་ཆོས་ཀྱི་སྐུ། ། གཟུང་འཛིན་བུད་ཤིང་མ་ལུས་པ། ། བསྲེགས་པས་ཞི་ཞེས་གསུངས་དང་འགལ། ། རྣལ་མའི་ལན་ནི་སེམས་ཅན་ལ། ། ཀུན་རྫོབ་པ་དང་དོན་དམ་གཉིས། །
དང་པོ་སངས་རྒྱས་ཀྱིས་གཟིགས་པ། ། ཉན་ཐོས་པ་དང་ཐུན་མོང་ལུང༌། ། ཐེག་ཆེན་པ་རྣམས་སངས་རྒྱས་ཀྱིས། ། འཇིག་རྟེན་ཀུན་ལ་ལན་དྲུག་ཏུ། ། གཟིགས་པ་ཐུགས་རྗེ་ཆེན་པོའི་མིང༌། ། ཡིན་གྱི་དབང་པོའི་ཤེས་པས་མིན། ། དོན་དམ་སེམས་ཅན་ཞེས་བྱ་བ། ། དྲི་མར་བཅས་པའི་སེམས་ཀྱི་དབྱིངས། ། ཉིད་ལ་བཤད་པ་དེ་ཡི་ཕྱིར། ། དེ་ལྟར་གཟིགས་ལ་འགལ་བ་ཅི། །
གཞན་ཡང་ཆོས་འཁོར་ཐ་མ་ལས། ། ཤེས་བྱ་ཐམས་ཅད་ཀུན་བཏགས་དང༌། ། ཆོས་ཉིད་གཉིས་སུ་བསྡུས་ཏེ་བཤད། ། ཤེས་བྱ་ཐམས་ཅད་གཟིགས་ཞེས་པ། ། ཀུན་བཏགས་ཆོས་ལ་འཆད་མིན་ཏེ། ། ཡུལ་ཅན་ཡང་དག་མིན་རྟོག་པ། ། ལོག་ལ་དེ་ཡུལ་སྣང་མི་སྲིད། ། རབ་རིབ་བསལ་ལ་སྐྲ་ཤད་བཞིན། ། ཆོས་ཉིད་ཀྱི་ནི་ཤེས་བྱ་ཀུན། ། ཅིག་ཆར་གཟིགས་ལ་གེགས་བྱེད་པའི། །
སྒྲིབ་ཀུན་ངེས་པར་སྤངས་པའི་ཕྱིར། ། ཇི་སྙེད་གསུང་ལ་ཐོག་མི་མངའ། ། རྫོངས་སངས་རྒྱས་ལ་ཕྱི་རོལ་དོན། ། སྣང་ཞེས་བྱ་བ་ཐེག་ཆེན་གྱི། ། ཆོས་ལ་ཡོད་པ་མ་ཡིན་ཏེ། ། ཐེག་ཆེན་གཞུང་ལས་བཀག་ཕྱིར་རོ། ། ཇི་ལྟར་ཞེ་ན་ཐོག་མར་ནི། ། སྣང་ཚད་སེམས་སུ་བསྒྲུབས་པ་དང༌། ། དེ་གྲུབ་པ་ན་ཕྱི་རོལ་དོན། ། ཐམས་ཅད་མེད་པར་གྲུབ་པ་དང༌། །
དེ་གྲུབ་པ་ལས་དོན་སྣང་གི ། འཛིན་པ་མེད་པར་གྲུབ་པ་དང༌། ། དེ་གྲུབ་པ་ལས་གཉིས་མེད་ཀྱི། ། ཡེ་ཤེས་འབའ་ཞིག་གྲུབ་པར་འཆད། ། འདི་ནི་འཁོར་ལོ་ཐ་མ་ཡི། ། ངེས་དོན་མཐར་ཐུག་ཉིད་ཡིན་ཏེ། ། ཁྱེད་ཅག་ཨ་ཏི་ཡོ་ག་བའང༌། ། དེ་ལྟར་བཞེད་པ་མ་ཡིན་ནམ། ། དེང་སང་གངས་ཅན་ཕྱི་རབས་པ། ། ཕྱི་དོན་ཡོད་པར་འཇིག་རྟེན་ན། །
གྲགས་པ་ཇི་བཞིན་སངས་རྒྱས་ཀྱིས། ། གཟིགས་པ་ཐལ་འགྱུར་ལུགས་ཞེས་སྨྲ། ། ཟླ་བ་གྲགས་པའི་གཞུང་གཟུང་ནས། ། དེ་ཡིས་ལུགས་མཆོག་འགོག་ཅེས་པ། ། ནགས་ལ་གནས་པའི་སྤྲེའུ་དག ། ནགས་ཀྱི་ལྗོན་པ་སུན་འབྱིན་བྱེད། ། ཕྱི་རབས་འདོད་པ་དེ་བཟུང་ན། ། རྫོགས་པ་ཆེན་པོའི་ལུང་དང་འགལ། ། ཀུན་བྱེད་རྒྱལ་པོའི་མ་གཏོགས་པའི། ། དོན་གཞན་གང་ཡང་ཡོད་མིན་ཞེས། །
སྟོན་དང་བསྟན་པ་འཁོར་དང་ཆོས། ། ཐམས་ཅད་ཆོས་ཉིད་འབའ་ཞིག་པར། ། ཡེ་ནས་ལྷུན་གྱིས་གྲུབ་བོ་ཞེས། ། གསལ་བར་འཆད་པ་མ་ཡིན་ནམ། ། གསུམ་པ་ཁྱེད་ཀྱིས་ལན་འདེབས་པའི། ། ཚུལ་དེ་ཅུང་ཟད་དཔྱད་པར་བྱ། ། ཆོས་སྐུའི་ངོ་ན་སྣང་མེད་ཅིང༌། ། གཟུགས་ཀྱི་སྐུ་ལ་སྣང་ངོ་ཞེས། ། འཆད་ན་གཟུགས་སྐུ་ཅི་ལ་ཟེར། ། གཞན་དོན་སྐུ་ལ་སྣང་ཚུལ་དང༌། །
གནས་ཚུལ་གཉིས་ཡིན་དང་པོ་ནི། ། འདུལ་བྱའི་ཤེས་རྒྱུད་ཀྱིས་བསྡུས་པས། ། རྫོགས་སངས་རྒྱས་སུ་མི་འཆད་ཅིང༌། ། གནས་ཚུལ་ཆོས་ཀྱི་སྐུ་ཉིད་ཕྱིར། ། རྫོགས་སངས་རྒྱས་ལ་ཀུན་རྫོབ་ཀྱི། ། སྣང་བ་མེད་པར་གྲུབ་པ་ཡིན། ། གང་སྣང་ཐམས་ཅད་རང་སེམས་ཞེས། ། བྱ་བ་ཐེག་ཆེན་གཞུང་ལུགས་ལ། ། དང་པོར་འཇུག་པའི་སྒོ་ཆེན་ཡིན། ། འདི་ལ་ཕྱི་རབས་པ་རྣམས་སྡང༌། །
ཁྱེད་ཀྱང་དེ་དང་མཐུན་གྱུར་ན། ། ཨ་ཏི་ཡོ་ག་ཇི་ལྟར་འཆད། ། དེ་ཚེ་རྫོགས་པའི་སངས་རྒྱས་ལ། ། གང་སྣང་རྫོགས་སངས་རྒྱས་ཉིད་ཀྱི། ། སེམས་སུ་འཆད་དམ་མི་འཆད་ཅེས། ། ཁྱེད་ལ་ཐོག་མ་ཉིད་དུ་དྲི། ། གཉིས་པ་ལྟར་ན་གཟུང་བ་དང༌། ། འཛིན་པ་རྫས་གཞན་ཡོད་པར་འགྱུར། ། དང་པོ་ལྟར་ན་སེམས་ཅན་ཀུན། ། རྫོགས་པའི་སངས་རྒྱས་ཉིད་དུ་འགྱུར། །
ཞེས་པ་འདི་ནི་རྩོད་པ་ཙམ། ། ལྷུར་ལེན་མིན་པར་ངེས་དོན་གྱི། ། གཞུང་ལུགས་འབའ་ཞིག་སོར་བཞག་ནས། ། དྲང་པོའི་གཏམ་དུ་སྨྲས་པ་ཡིན། ། ཁྱེད་ཀྱི་རིགས་པར་དྲིས་པའི་ལན། ། ཅུང་ཟད་འགྱངས་པར་གྱུར་ན་ཡང༌། ། སྐབས་དང་བསྟུན་ཕྱིར་བཟོད་པ་དང༌། ། ཡི་རང་གོང་ནས་གོང་འཕེལ་ཤོག ། ཁྲུམས་ཀྱི་ཉ་བའི་ཡར་ཚེས་ལ། ། གསེར་མདོག་ཅན་གྱི་ཆོས་གྲྭ་ནས། །
འཚོ་མཛད་སངས་རྒྱས་རྒྱ་མཚོ་ཡི། ། ཕྱག་ཏུ་སྤྲིངས་པ་འདི་གྲུབ་པའོ།། །། ཤུ་བྷཾ།། །། ༈ བལ་ཡུལ་མཆོད་རྟེན་རིན་པོ་ཆེ་བྱ་རུང་ཁ་ཤོར་གྱི་ཉེ་འགྲམ་རྒྱལ་ཡོངས་ས་ཆེན་ཞེས་པ་གློག་ཀླད་དཔར་ཁང་ལས། བདེར་གཤེགས་༧སྐྱབས་རྗེ་བཅོ་བརྒྱད་ཁྲི་ཆེན་རྡོ་རྗེ་འཆང་མཆོག་གི་ཐུགས་དགོངས་རྫོགས་ཆེད། སྐྱབས་འོག་པ་ཚར་གྲྭ་གུ་རུས་གློག་ཀླད་ཕྱག་དེབ་ཆེད་འགྲེམ་སྤེལ་ཞུས་པའི་དགེ་འབྲས་སངས་རྒྱས་ཞིང་དུ་བསྔོའོ།། །།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
