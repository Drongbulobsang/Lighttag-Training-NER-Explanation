གསུང་འབུམ། ཤཱཀྱ་མཆོག་ལྡན།
པོད ༥༡
གྲུབ་པ་མཆོག་གི་ཤིང་རྟ།
༼པ༽ ༄༅། །གྲུབ་པ་མཆོག་གི་ཤིང་རྟ་ཞེས་བྱ་བ་བཞུགས་སོ།། ཨོཾ་སྭསྟི་སིདྡྷཾ། ངོ་མཚར་ཡིད་འོང་བདེ་བ་ཆེ། ། འགྱུར་མེད་རྡོ་རྗེ་འདིར་འཁྱུད་པ། ། དཔལ་ལྡན་དགྱེས་མཛད་རྡོ་རྗེ་ལ། ། གཉིས་མེད་ཟུང་དུ་འཇུག་ཕྱག་འཚལ། ། བདེ་སྟོང་གཉིས་མེད་རབ་འབར་ཡེ་ཤེས་གཏིང་ཟབ་རྒྱ་ཆེའི་ཆོས་ཀྱི་འབྱུང་གནས་ནམ་མཁའི་དབྱིངས་ཁྱབ་དབུས་སུ་རྙོག་བྲལ་རྟེན་ཅིང་འབྲེལ་འབྱུང་བཅུ་གཉིས་དག་པའི་རྩེ་མོ་རབ་འཐོན་སྣ་ཚོགས་རྡོ་རྗེའི་ལྟེ་བ་ལ་གནས་ཧཱུྃ་རིང་པོ་ལས་ཡེ་ཤེས་འོད་ཟེར་ཕྱོགས་བརྒྱར་སྤྲོས་པས་རྡོ་རྗེའི་ས་གཞི་དང་ནི་ར་གུར་ལ་སོགས་མ་ཚང་མེད་གྱུར་ཁོར་ཡུག་རྡོ་རྗེའི་རྭ་བ་མཐོན་པོར་བརྩེགས་ཤིང་ཟླུམ་པོར་བསྐོར་བའི་ངོས་ལས་རབ་འབར་སྟོང་ཕྲག་རྩེ་མོ་འཁྲུག་པའི་མེ་ཆེན་པོས་ནི་ཁོར་ཡུག་གྱུར་པའི་ནང་གི་ཕྱོགས་མཚམས་དག་ཏུ་འཇིགས་རུང་དུར་ཁྲོད་བརྒྱད་པོ་དག་ནས་ཤ་ཁྲག་ཚིལ་གྱི་རླངས་པ་མཁའ་ལ་སོང་བ་ལས་ནི་སྤྲིན་ཆེན་བརྒྱད་གྱུར་པ་ལས་ཆར་གྱི་རྒྱུན་ཆེན་ཁྱབ་པར་ཕེབས་པ་རིགས་པར་མཆི་བའི་ཡིད་འོང་ཆུ་མཚོ་བརྒྱད་གྱུར་པ་ན་ཀླུ་ཆེན་བརྒྱད་གྱུར་འདོད་དགུའི་དཔལ་སྟེར་རང་རང་བཞོན་པར་བཅས་པའི་ཕྱོགས་སྐྱོང་བརྒྱད་པོ་རྣམས་ཀྱང་དེར་འོངས་སོ་སོའི་བཀའ་ཉན་བྱེད་པོའི་ཞིང་སྐྱོང་རྣམས་ཀྱང་དེ་དག་གིས་སྤྲུལ་དཔའ་བོ་དང་ནི་རྣལ་འབྱོར་མ་ཀུན་ཚོགས་ཀྱི་འཁོར་ལོ་བྱས་པ་དག་ཀྱང་སྤྲིན་བཞིན་དེར་སྟིབས་མི་ལས་གྱུར་པའི་རྣལ་འབྱོར་དབང་ཕྱུག་རྣམས་ཀྱང་གནས་དེ་དག་ནས་དངོས་གྲུབ་ལེན་མཛད་གནོད་སྦྱིན་སྲིན་པོ་འབྱུང་པོ་སྨྱོ་བྱེད་བརྗོད་བྱེད་ཤ་ཟའི་ཚོགས་རྣམས་དང་བཅས་ཚེ་དེ་ཉིད་ཀྱིས་རྡོ་རྗེ་འཛིན་པ་ཆེན་པོར་བསྙགས་ལ་ཉལ་བ་དང་ནི་ཡིད་གཉིས་བྲལ་བའི་སྒྲུབ་པོའི་ཚོགས་ཀྱིས་ནམ་ཡང་སྟོང་པ་མིན་པའི་གནས་དང་ཞིང་དེ་དག་གནས་དཀྱིལ་འཁོར་འཁོར་ལོའི་ཚོགས་ལ་ཡིད་རབ་དྭང་བས་ཕྱག་འཚལ་ལོ། ། སླར་ཡང་སྣ་ཚོགས་རྡོ་རྗེའི་ལྟེ་བར་ཨེ་ཡིག་ལས་གྱུར་ཆོས་འབྱུང་དབུས་སུ་རང་རང་བྱེད་པོའི་ཡི་གེ་ལས་གྱུར་འབྱུང་ཆེན་རྣམ་བཞི་འཁོར་ལོར་བཅས་པའི་ཟག་མེད་དབྱིངས་སུ་སྒྲུབ་པ་པོ་རང་ཉིད་ཀྱི་རྡོ་རྗེ་རྣམ་གསུམ་སིམ་པར་ཐིམ་ནས་རོ་གཅིག་ཉིད་གྱུར་པ་ལས་འཁྲུངས་པའི་གཞལ་མེད་ཁང་བརྩེགས་བྱང་ཆུབ་ཕྱོགས་མཐུན་ངོ་བོ་ཉིད་གྱུར་ཡན་ལག་ཆ་ཤས་མཚན་ཉིད་ཀུན་རྫོགས་ལྷ་ཡི་བཟོ་བོ་ལས་ཀུན་པས་ཀྱང་བསྐྲུན་པར་མི་བཟོད་སྣ་ཚོགས་སྒྱུ་མའི་གར་བྱེད་མཁན་རང་ཉིད་ཀྱང་ཆགས་པར་བྱེད་ཉམས་གྱུར་པའི་ཕོ་བྲང་གང་གི་དབུས་དྲང་པོར་ནི་རྣལ་འབྱོར་པ་རང་ཉིད་ལ་མ་འོངས་པ་ན་སྐྱེ་རུང་གང་གང་མི་སྐྱེའི་ཆོས་ཅན་ཉིད་དུ་བྱེད་འགྱུར་ངོ་བོ་བདུད་ཆེན་རྣམ་བཞིའི་མཉམ་པར་བརྩེགས་པའི་སྟེང་ན་གཞི་ལམ་འབྲས་བུའི་ཡེ་ཤེས་རྣམ་ལྔ་རོ་མཉམ་ཉིད་གྱུར་པ་ལས་མངོན་པར་བྱང་ཆུབ་རྣམ་ལྔའི་སྒྱུ་འཕྲུལ་ལས་གྲུབ་བཙུན་མོར་བཅས་པའི་ཁྱབ་བདག་རྡོ་རྗེ་སེམས་དཔའ་རྣམ་པར་ཐར་བརྒྱད་ཞལ་ལྡན་བསྡུ་དངོས་རྣམ་བཞིའི་ཞབས་སྟབས་སྐྱིལ་ཀྲུང་ཕྱེད་པའི་གར་ཅན་ཉིད་ཀྱི་ཕྱག་ནི་སྟོང་ཉིད་ཡེ་ཤེས་བཅུ་དྲུག་པོ་ཉིད་ཐ་མལ་ནད་དང་འབྱུང་པོའི་གནོད་པས་དག་པའི་སྲོག་ཆགས་ཀྱིས་མཚོན་གར་དགུའི་ཉམས་ཀྱིས་སྒེག་པ་དང་བཅས་བཙུན་མོར་ཆགས་པའི་སྒྱུ་འཕྲུལ་གྱིས་ནི་ཡབ་ཡུམ་སོ་སོའི་ཕུང་པོ་ཁམས་དང་སྐྱེ་མཆེད་སོ་སོའི་ངོ་བོ་རྒྱལ་དང་རྒྱལ་སྲས་སོ་སོ་ཡིན་གྱུར་པ་དང་སྙོམས་པར་ཞུགས་པས་ཉི་མ་ཟླ་བ་ཅིག་ཏུ་འདྲེས་པའི་གོང་བུར་གྱུར་ལས་གསལ་བར་འཐོན་པའི་ལྷ་མོའི་གཟུགས་ཀྱང་རྣམ་བརྒྱད་པོ་ནི་ཚད་མེད་ཡེ་ཤེས་བཞི་ཚན་རྣམ་གཉིས་རྒྱལ་བ་རྣམ་བཞི་ཡུམ་བཞི་བཅས་པའི་ངོ་བོ་ཉིད་གང་གིས་ནི་རྣལ་འབྱོར་པ་འདི་སྲིད་པའི་ཆོས་ལུགས་མི་སྐྱེའི་ཆོས་ཅན་དུ་བྱེད་ཁོ་ནར་མ་ཟད་རང་ཉིད་གང་དུ་རྣམ་སངས་རྒྱ་བའི་དཀྱིལ་འཁོར་འཁོར་ལོ་གསལ་བར་དམིགས་པའི་ཞལ་བརྒྱད་པོར་ནི་རྡོ་རྗེ་རྣམ་གསུམ་ཐོགས་མེད་ཞུགས་པའི་རྐྱེན་གང་གིས་ནི་བཅོམ་ལྡན་ཡབ་ཡུམ་དྲི་ཟ་བཅས་པ་ཕྱག་ཆེན་ངོ་བོར་རོ་གཅིག་པ་དེར་ཉིད་ཕྱག་འཚལ། ། གཞི་དུས་དགེས་མཛད་རྡོ་རྗེར་གསལ་བའི་རྣལ་འབྱོར་པ་རང་ཉིད་ཀྱི་འབྱུང་གྱུར་བར་དོའི་ལུས་ངག་ཡིད་ཀྱི་ཡེ་ཤེས་རྡོ་རྗེ་རྣམ་གསུམ་གནས་གང་ཞིག་ཏུ་འཇུག་ལ་མངོན་དགའི་ཡབ་དང་ཡུམ་གྱི་ཕུང་ཁམས་སྐྱེ་མཆེད་གདན་གསུམ་ངོ་བོར་ཞུ་བའི་ཉི་ཟླ་མཚན་དང་དཔེ་བྱད་འབར་བས་འཁྱུད་གང་དེ་ཡང་རྣལ་འབྱོར་པ་རང་ཉིད་ཀྱི་ཕུང་པོ་ཁམས་དང་སྐྱེ་མཆེད་དག་ཏུ་སྨིན་གྱུར་ཧཱུྃ་དང་ཨྃ་ཡིག་གིས་མཚན་འོད་འབར་ཐིག་ལའི་གོང་བུ་མཚམས་བཞིན་ནས་ནི་ལོངས་སྤྱོད་ཀུན་རྫོགས་ངོ་བོར་བཞེངས་པར་གླུས་བསྐུལ་བ་ལས་མགྱོགས་པར་རབ་སད་འབྲས་བུའི་རྡོར་འཛིན་ཡུམ་དང་བཅས་པའི་མི་བསྐྱོད་རྡོ་རྗེ་རང་རིག་ཡབ་དང་ཡུམ་གྱི་ཡན་ལག་ཆ་ཤས་མ་ཚང་མིན་པ་དེ་དེ་ཁོ་ན་དང་འདྲ་ཡོངས་རྫོགས་ནམ་མཁའི་མདོག་ཅན་འཇིགས་རུང་དཔའ་བོ་གང་གི་སྐྱེ་མཆེད་སྐུ་གསུང་རྒྱལ་དང་དེ་སྲས་ལྷ་མོར་བཅས་གང་ཉིད་དུ་རང་བཞིན་གྱིས་གྲུབ་པ་དེས་སྒོ་བསྲུང་ལྷ་མོ་རྣམ་བཞི་ཕྱོགས་བརྒྱར་སྤྲོས་པས་སྐྱོན་རྣམས་ཀུན་ཟད་ཡོན་ཏན་མ་ལུས་རྫོགས་པའི་རྒྱལ་བ་སྲས་ཡུམ་མཆོད་པའི་ལྷ་མོར་བཅས་ཀུན་རིངས་པར་བཀུག་ནས་སླར་གཤེགས་མི་མངའི་ཚུལ་གྱིས་དགྱེས་པར་བརྟན་བཞུགས་པ་དེ་ངེས་པར་རྫོགས་སངས་རྒྱས་ཉིད་ཕྱིར་ན་ལུས་བསམ་རྫོགས་པའི་རྒྱལ་རིགས་རྒྱལ་པོའི་ཉིད་དུ་སྤྱི་བོ་ནས་དབང་བསྐུར་བ་དང་མཚུངས་འདིར་དབང་བསྐུར་བྱེད་པོ་ཡི་ནམ་མཁའི་དཀྱིལ་འཁོར་ཡོངས་རྫོགས་པ་ནི་དེར་བྱོན་རིགས་ཅན་རྣམ་པ་སོ་སོར་དབང་བསྐུར་བ་དང་མཐའ་དག་ཅིག་ཏུ་བསྡུས་པའི་རྡོ་རྗེ་འཆང་དབང་ཆེན་པོར་དབང་བསྐུར་བ་དེ་བཅོམ་ལྡན་དགྱེས་མཛད་རྡོ་རྗེ་དངོས་ཡིན་འཇིགས་མེད་སེང་གེ་བརྒྱད་ཀྱིས་བཏེགས་པའི་རིན་ཆེན་ཁྲི་ལ་རིགས་པར་བཞུགས་གསོལ་ཕྱི་ནང་གསང་བ་དེ་ཁོ་ན་ཉིད་ཀྱི་མཆོད་རྣལ་འབྱོར་པ་རང་ཉིད་དང་སོ་སོར་སྒྲ་དང་རྟོག་པས་འབྱེད་ནུས་མིན་པའི་བླ་མ་མཆོག་དེས་སྐུ་བཞིའི་དབང་ཕྱུག་དབང་བསྐུར་རྣམ་བཞི་འདིར་སྩོལ་མཛད་པོ་སྒྲིབ་རྣམ་བཞི་པོ་དྲུངས་ནས་འབྱིན་མཛད་དངོས་གྲུབ་རྣམ་བཞིས་སྨིན་ཅིང་གྲོལ་ནས་དེ་རིང་དགྱེས་མཛད་རྡོ་རྗེ་བདག་ལ་སྩོལ། །
སྔོན་དུ་དེ་ལྟར་བདེ་དང་སྟོང་ཉིད་ཟུང་དུ་འཇུག་པའི་ཤུལ་ཆེན་པོར་ནི་གུས་དང་རྟག་པར་སྦྱོར་བའི་འགྲུས་ཆེན་གྱིས་བསྒྲུབ་མཆོག་ཏུ་གྲུབ་པའི་རྡོ་རྗེ་སློབ་དཔོན་སྤངས་རྟོགས་ཀུན་རྫོགས་རྒྱལ་བའི་ཡེ་ཤེས་སྤྱན་འདྲེན་པ་དང་དེ་རྗེས་འབྲངས་པའི་བགེགས་འཇོམས་བྱེད་དང་ཕྱིར་བཟློག་པ་ལ་མཐུ་རྩལ་གྲུབ་པའི་དཔའ་བོ་གང་གིས་སྡོམ་གསུམ་ལ་གནས་གང་གང་སློབ་མ་དེ་དེའི་ཕུང་ཁམས་སྐྱེ་མཆེད་རང་རང་ངོ་བོས་སྟོང་པར་སྦྱངས་རྗེས་རྒྱུ་རྒྱུད་ཡེ་ཤེས་ཧེ་རུ་ཀ་དཔལ་ཉིད་དུ་གསལ་བར་དམིགས་པའི་རྡོ་རྗེ་རྣམ་གསུམ་པོ་ལ་སངས་རྒྱས་ཀུན་གྱི་གསང་བ་རྣམ་གསུམ་སོམ་ཉི་བྲལ་བར་བཅུག་ཅིང་ཞུགས་པ་བསྟན་པར་མཛད་འདི་ཡེ་ཤེས་ལས་གྲུབ་ཐར་པ་ཆེན་པོའི་གཞལ་མེད་ཁང་ཆེན་དུ་ནི་རིགས་བརྒྱའི་བདག་པོ་འཁོར་ལོ་བསྒྱུར་བ་གང་གིས་དྲུང་དུ་ཁྲིད་གྱུར་པ་དེས་ཕྱག་དང་མེ་ཏོག་ཕྲེང་མཛེས་ཀྱིས་མཆོད་ལུས་དང་ལོངས་སྤྱོད་མཐའ་དག་ལྟོས་པ་མེད་པར་ཕུལ་ནས་བསྐལ་བཟང་པོ་ལ་དབང་རྣམས་བསྐུར་མཛད་གདན་གསུམ་ལྷ་ཚོགས་མ་ཚང་མེད་པར་སྤྱན་འདྲེན་བྱེད་པོ་ཁྱབ་བདག་རྡོ་རྗེ་འཆང་དབང་ཉིད་དེས་གང་ལ་གསོལ་འདེབས་བྱེད་པོ་དེ་དག་གི་ནི་ཟག་པར་བཅས་པའི་ལུས་དང་མ་དག་སྣང་བ་གང་ཤར་དེ་ཀུན་དམིགས་མེད་ཉིད་དུ་བསམ་བྱས་ངང་ལས་སློབ་མའི་ཡེ་ཤེས་རྡོ་རྗེ་རྣམ་གསུམ་ཆོ་གའི་ཐབས་མཁས་པོ་ཡི་སངས་རྒྱས་རིགས་ལྔ་སོ་སོ་ཉིད་དུ་བསྙེན་བསྒྲུབ་ཡན་ལག་རྣམ་བཞི་ཡོངས་རྫོགས་གྱུར་པའི་དབང་རབ་རྣམ་པ་ལྔ་བསྐུར་གཏོར་དང་བླུགས་པ་ཞེས་བྱས་ཉོན་མོངས་དྲི་མ་རྣམ་ལྔ་སྦྱངས་ཤིང་བཀྲུས་པས་ཟག་བཅས་ཕུང་པོ་རྣམ་ལྔ་གནས་གྱུར་གདོད་མའི་ཡེ་ཤེས་གློ་བུར་རྣམ་དག་ཡེ་ཤེས་རྣམ་ལྔའི་ངོ་བོར་ལྷུན་གྱིས་འགྲུབ་པས་རྡོ་རྗེའི་སློབ་མ་ཞེས་བྱའི་གནས་ཐོབ་པ་དེའི་ཆོས་དབྱིངས་ཡེ་ཤེས་ཁོ་ན་སངས་རྒྱས་རིགས་ལྔ་གཅིག་ཏུ་བསྡུས་པའི་ཁྱབ་བདག་རྡོ་རྗེ་སེམས་དཔའ་ཉིད་དུ་བྱིན་རློབ་བྱེད་པོ་དེ་ཡང་རྡོ་རྗེ་སློབ་དཔོན་ཉིད་ཡིན་དེ་ཕྱིར་ཆུ་དང་ཅོད་པཎ་རྡོ་རྗེ་དྲིལ་བུ་མིང་ཞེས་བྱ་བའི་དབང་བསྐུར་བ་ལས་རྡོ་རྗེའི་སློབ་མ་ཉིད་དུ་སྨིན་པར་གྱུར་གང་དེ་ཡང་དཔལ་ལྡན་རིགས་བརྒྱའི་བདག་པོར་ལྷུན་གྱིས་གྲུབ། ། ཕུང་པོ་ལྔ་པོ་ཡེ་ཤེས་ལྔར། ། གནས་གྱུར་པ་ལས་རྡོ་རྗེ་ཡི། ། སློབ་མ་ཉིད་དུ་གང་འཁྲུངས་པ། ། དེ་ཡང་ཁྱབ་བདག་རྡོ་རྗེ་འཆང༌། ། ཉིད་ཕྱིར་བསྐྱེད་དང་རྫོགས་པའི་རིམ། ། མཐར་ཕྱིན་ཚེ་ན་སྨོས་ཅི་དགོས། ། བསྐྱེད་རིམ་ཙམ་གྱི་ཡེ་ཤེས་ནི། ། གསལ་བ་རབ་ཀྱི་མཐར་ཕྱིན་པ། ། དེ་ཡང་རྡོ་རྗེ་སློབ་དཔོན་གྱི། །
རིན་ཆེན་ཁྲི་ལ་འཛེག་དབང་ཕྱིར། ། རྡོ་རྗེ་སློབ་དཔོན་གོང་མ་ཡི། ། སྙིང་གའི་འོད་ཟེར་གྱིས་བོས་པའི། ། གདན་གསུམ་ཚང་བའི་ལྷ་ཚོགས་ཀྱི། ། འཇིགས་མེད་སེང་གེ་བརྒྱས་བཏེག་པའི། ། བཀོད་ལེགས་རིན་ཆེན་ཁྲི་སྟེངས་སུ། ། སློབ་དཔོན་གངས་ཀྱི་རི་ཆེན་པོར། ། དབང་བསྐུར་མཛོད་ཅིག་དེ་ནས་ནི། ། དེ་ཡི་ཐུགས་གའི་ཕྱོགས་བཞི་ནས། ། བབས་པའི་དབང་གི་ཆུ་རྒྱུན་བཞི། །
རང་རང་བཞེད་པའི་སྲོལ་ཆེན་པོར། ། རྒྱུན་བཅད་མེད་པར་ཕེབས་པ་ལས། ། གསང་སྔགས་ཡིད་བཞིན་རྒྱ་མཚོ་ནི། ། གང་ཞིང་ཁེངས་པར་མ་ཟད་ཀྱི། ། མཁའ་ལ་འཕུར་བའི་དཔལ་ཡོན་ལས། ། སློབ་དཔོན་ཀཻ་ལ་ཤའི་རི་བོ། ། ཇེ་མཐོ་རྩ་བ་བརྟན་པར་ཤོག ། ཅེས་རྡོ་རྗེ་སློབ་དཔོན་དང་སློབ་མ་ཆོས་ཀྱི་དབྱིངས་སུ་རོ་གཅིག་པའི་ངང་ཚུལ་ཉིད་ནས། དངོས་གྲུབ་ལེན་པའི་མན་ངག་གྲུབ་པ་མཆོག་གི་ཤིང་རྟ་ཞེས་བྱ་བ་འདི་ཉེ་བར་སྦྱར་བ་ཡིན་ནོ།། །། ༄༅། །འབྲས་བུ་ལམ་བྱེད་ཀྱི་མདོའི་རྒྱ་ཆེར་བཤད་པ་རྒྱུད་གསུམ་གྱི་གསང་བ་རྣམ་ངེས་ཞེས་བྱ་བ་བཞུགས་སོ།། ་
༄༅། །ན་མོ་བཛྲ་དྷ་རཱ་ཡ། རྡོ་རྗེ་འཛིན་པ་ཆེན་པོ་གྲགས་པ་རྒྱལ་མཚན་གྱི་ཞབས་ཀྱི་པདྨོར་གུས་པས་ཕྱག་འཚལ་ཞིང་སྐྱབས་སུ་ཉེ་བར་མཆིའོ། ། སྤྲོས་པའི་མཚན་མ་ལས་གྲོལ་བདེ་བ་ཆེ། ། ཡིད་འོང་མཚན་དཔེའི་འཇའ་ཚོན་སྐུར་བཞེངས་ནས། ། འགྲོ་ཀུན་དགྱེས་མཛད་རྡོ་རྗེ་ས་འཐོན་པོར། ། འདྲེན་མཛད་ཁྱབ་བདག་དེ་ལ་ཕྱག་འཚལ་ལོ། ། ཕ་རོལ་ཕྱིན་པའི་ཐེག་པ་དང༌། ། ཚུལ་ཆེན་པོ་ཡི་ཐེག་པ་ཡི། ། ཐབས་ཀྱི་ཁྱད་པར་རྒྱུ་དང་ནི། ། འབྲས་བུ་ལམ་བྱེད་འདིར་བརྗོད་བྱ། །
འདིར་གང་བཤད་པར་བྱ་བ་ནི་རྡོ་རྗེ་ཐེག་པའི་ཐབས་ཀྱི་ཁྱད་པར་འབྲས་བུ་ལམ་དུ་བྱེད་པ་ཞེས་བྱ་བ་དེའི་གོ་དོན་མདོར་བསྡུས་པ་གཅིག་ཡིན་ལ། འདི་ལ་རྗེ་བཙུན་གྲགས་པའི་ཞབས་ཀྱིས་ཇི་ལྟར་གསུངས་པའི་མདོ་དགོས་པ་དང༌། དེ་ལ་རང་གིས་བརྟགས་པའི་གྲུབ་དོན་བཞག་པ་དང༌། གཞན་གྱིས་དཔྱད་པའི་མཐའ་བསལ་བའོ། ། དང་པོ་ནི། དག་ལྡན་ལས། ཁ་ཅིག་འདི་སྐད་དུ། གལ་ཏེ་ཟླ་བ་ལ་སོགས་པ་དེ་དག་མེ་ལོང་ལྟ་བུའི་ཡེ་ཤེས་ལ་སོགས་པ་ཡིན་ནས་སྒོམ་མམ། མིན་ཡང་སྒོམ། དང་པོ་ལྟར་ན་གྲུབ་ཟིན་པ་སྒྲུབ་པར་འགྱུར།
གཉིས་པ་ལྟར་ན་སྤྲང་པོས་རྒྱལ་པོར་རློམ་པ་ལྟར་བསྒོམ་ཀྱང་མི་འགྲུབ་བོ་སྙམ་ན། ཡིན་ནས་སྒོམ་ལ། དེ་ཡང་འབྲས་བུ་དངོས་ཡིན་པ་དང༌། ཆོས་ཉིད་དང་རྣམ་པ་ཡིན་པ་གཉིས་ལས། འདི་ནི་ཆོས་ཉིད་དམ་རྣམ་པ་ཡིན་ལ། དེ་ཡང་ཚུལ་འདི་ལྟར་སྒོམ་སྟེ། རྣམ་པ་ཟླ་བ་ལ་སོགས་པར་བསྒོམ་པས་སྒོམ་སླ་བས་རྣམ་པ་ལམ་དུ་བྱེད་པ་ཞེས་བྱ། རྣམ་པ་དེ་ཉིད་ལ་དོན་མེ་ལོང་ལྟ་བུའི་ཡེ་ཤེས་ལ་སོགས་པར་མོས་པ་བྱས་པས་ལན་གཅིག་དེ་ཐོབ་པར་འགྱུར་བས་མོས་པ་ལམ་དུ་བྱེད་པ་སྟེ། ཟླ་བ་མེ་ལོང་ཡེ་ཤེས་ལྡན། ། ཞེས་སོགས་འབྱུང་སྟེ།
དེ་ཡང་སངས་རྒྱས་ལ་མངའ་བའི་མེ་ལོང་ལྟ་བུ་ལ་སོགས་པའི་ཡེ་ཤེས་ལྔ་ནི་འདི་ཉིད་ཡིན་སྙམ་ནས་བསྒོམ་པས་འབྲས་བུ་ལམ་དུ་བྱེད་པའོ། ། དེས་བདག་གི་རྒྱུད་ལ་ཚོགས་སོག་ཅིང༌། སྒྲིབ་པ་འདག་པའི་རྟེན་འབྲེལ་དུ་འགྱུར་བས་ན་བྱིན་རླབས་ལམ་དུ་བྱེད་པའོ། ། དེ་བས་ན་རྣམ་པ་དེ་ལ་ངོ་བོར་ཞེན་པས་ན་ཞེན་པས་འཇུག་པའི་ལམ་ཐབས་དེས་དེ་བཞིན་གཤེགས་པའི་ཐུགས་རྗེས་མི་སླུ་བས་འབྲེལ་པས་མི་སླུ་བའི་ལམ་ཞེས་བྱའོ། ། ཞེས་གསུངས་སོ། ། གཉིས་པ་ལ་གཉིས་ཏེ། དོན་གྱི་ཁོག་ཕུབ་པ་དང༌། དེ་ཉིད་བཤད་བྱའི་མདོ་དང་སྦྱར་བའོ། ། དང་པོ་ལ་གཉིས་ཏེ། མདོར་བསྟན་པ་དང༌།
རྒྱས་པར་བཤད་པའོ། ། དང་པོ་ལ་ནི། དེ་ལ་གལ་ཏེ་འདི་སྙམ་དུ་རྡོ་རྗེ་ཐེག་པ་འདིར་འབྲས་བུ་ལམ་དུ་བྱེད་པའི་ཆ་ནས་ཕ་རོལ་ཏུ་ཕྱིན་པའི་ཐེག་པ་པ་དག་ལས་ཐབས་ཀྱི་སྒོ་མང་ཞིང་ཁྱད་པར་དུ་འཕགས་པ་ཡིན་ན། འབྲས་བུ་ནི་གང༌། དེ་ལམ་དུ་བྱེད་པའི་ཚུལ་ཇི་ལྟ་བུ་ཅེ་ན། འབྲས་བུ་ནི་འབྲས་བུའི་རྒྱུད་ཅེས་བྱ་བའི་མིང་ཅན། སྤང་བྱ་གློ་བུར་གྱི་དྲི་མས་དག་པའི་གནས་སྐབས་ཀྱི་ཡུལ་ཅན་བདེ་བ་ཆེན་པོ་དང་ཡུལ་སྟོང་པ་ཉིད་དབྱེར་མེད་པའི་ཡེ་ཤེས་དེ་ཉིད་ལ་བྱ་ཞིང༌། དེ་ལ་མིང་གི་རྣམ་གྲངས་དགྱེས་པ་རྡོ་རྗེ་དང༌། རྡོ་རྗེ་སེམས་དཔའ་དང༌། འཁོར་ལོ་སྡོམ་པ་ལ་སོགས་པའི་མིང་ཅན་ནོ། །
དེ་ཉིད་གཞི་ལམ་སྐབས་སུ་རྟོག་པས་མི་ཤིགས་ཤིང་གཞོམ་དུ་མེད་པ་དང༌། གནས་གྱུར་མཐར་ཐུག་པའི་ཚེ་ཡང་འདོར་དུ་མེད་པས་ན་རྡོ་རྗེའོ། ། དེ་ལྟ་བུའི་འབྲས་དུས་ཀྱི་རྡོ་རྗེ་དེ་ཉིད་ཀྱི་རྣམ་པ་ལམ་དུ་བྱས་ཏེ་འབྲས་བུའི་སར་ཕྱིན་པར་བྱེད་པའི་ཐབས་ལའང་རྡོ་རྗེའི་ཐེག་པ་ཞེས་བྱ་ཞིང༌། ཐབས་ཀྱི་རྒྱུད་ཅེས་ཀྱང་བྱ་སྟེ། བསྒྲུབ་བྱེད་གོ་རིམ་བཞིན་དུ། བགྲོད་བྱ་དང་བགྲོད་བྱེད་གཉིས་ཀའི་གཙོ་བོ་རྡོ་རྗེ་ཉིད་ཡིན་པའི་ཕྱིར་དང༌། རྒྱུའི་རྒྱུད་ཅེས་བྱ་བ་གཞི་དུས་ཀྱི་རང་བཞིན་ལྷན་ཅིག་སྐྱེས་པའི་ཡེ་ཤེས་དེ་ཉིད་གློ་བུར་གྱི་དྲི་མས་དག་པར་བྱེད་པའི་ཐབས་ཡིན་པའི་ཕྱིར། ཐབས་ཀྱི་རྒྱུད་དམ་བགྲོད་བྱེད་རྒྱུའི་རྡོ་རྗེ་ཐེག་པ་ཞེས་བྱ་བ་དེ་ལའང་གཉིས་ཏེ། རྡོ་རྗེ་བཏགས་པ་བ་གཟུགས་སྐུ་ལམ་དུ་བྱེད་པ་དང༌། རྡོ་རྗེ་མཚན་ཉིད་པ་ཆོས་ཀྱི་སྐུ་ལམ་དུ་བྱེད་པའོ། །
དང་པོ་ནི་བསྐྱེད་པའི་རིམ་པ་ཡིན་ལ། གཉིས་པ་ནི་རྫོགས་པའི་རིམ་པའོ། ། དེ་ལའང་རྫོགས་རིམ་རྗེས་མཐུན་པ་བདེ་ཆེན་གྱི་ཡེ་ཤེས་འདྲེན་པར་བྱེད་པའི་ཐབས་དང༌། རྫོགས་རིམ་དང་རྡོ་རྗེ་མཚན་ཉིད་པ་བདེ་སྟོང་ཟུང་འཇུག་གི་ཡེ་ཤེས་དངོས་སོ། ། དང་པོ་ནི། བདག་བྱིན་གྱིས་བརླབས་པའི་རིམ་པ་དང༌། དཀྱིལ་འཁོར་གྱི་འཁོར་ལོའི་ལམ་མོ། ། གཉིས་པ་ནི། ངེས་དོན་གྱི་དབང་བཞི་པའི་དུས་ཀྱི་བདེ་སྟོང་གི་ཡེ་ཤེས་དེ་ཉིད་དོ། ། གལ་ཏེ་འོ་ན་བསྐྱེད་པའི་རིམ་པས་གཟུགས་ཀྱི་སྐུ་ལམ་དུ་བྱེད་ན་ཀུན་རྫོབ་བདེན་པའི་ཡུལ་ཅན་དུ་འགྱུར་བས་ཇི་ལྟར་ན་རྡོ་རྗེའི་ཐེག་པ་ཡིན་ཞེ་ན།
བསྐྱེད་པའི་རིམ་པ་ནི་རྒྱུ་དུས་ཀྱི་རྡོ་རྗེ་དེ་ཉིད་མངོན་དུ་བྱེད་པའི་ཐབས་ཡིན་ཏེ། བསྐྱེད་རིམ་ལ་མ་བརྟེན་པར་རྫོགས་རིམ་གྱི་ཡེ་ཤེས་མངོན་དུ་བྱེད་མི་ནུས་པའི་ཕྱིར། དེ་སྐད་དུ་ཡང༌། དགྱེས་རྡོར་ལས། ཇི་ལྟར་མེ་ཏོག་ལ་གནས་དྲི། ། མེ་ཏོག་དངོས་མེད་ཤེས་མི་འགྱུར། ། དེ་བཞིན་གཟུགས་སོགས་དངོས་མེད་པར། ། བདེ་བ་ཉིད་ཀྱང་དམིགས་མི་འགྱུར། ། ཞེས་གསུངས་སོ། ། མདོར་ན་བསྐྱེད་པའི་རིམ་པས་ནི་ལམ་གྱི་དུས་སུ་རྒྱུ་རྒྱུད་ཀྱི་སྟེང་དུ་སྤང་བྱ་ཉོན་མོངས་པ་དང་ཤེས་བྱའི་སྒྲིབ་པ་དག་པར་བྱེད་ཅིང༌།
འབྲས་བུའི་དུས་སུ་གཟུགས་སྐུ་གཉིས་ཀྱི་སྣང་བ་སྐྱེད་པའི་སྒོ་ནས་གཞན་གྱི་དོན་འབད་མེད་ལྷུན་གྲུབ་ཏུ་འབྱུང་བར་བྱེད་པ་ཡིན་ཏེ། ཡེ་ཤེས་ཀྱི་ཚོགས་བསགས་པ་སྔོན་དུ་བཏང་ནས་དེའི་རྒྱས་བཏབ་པ་མ་ཉམས་པར་བྱས་པས་ནི། སྤྱིར་གཟུང་འཛིན་གཉིས་ཀྱི་རྣམ་པ་ཅན་གྱི་ཤེས་བྱའི་སྒྲིབ་པ་འདག་པར་བྱེད་ཅིང༌། སྦྱང་གཞི་སོ་སོ་དང་སྦྱར་བའི་ལྷའི་རྣལ་འབྱོར་གྱིས་ནི་བྱེ་བྲག་ཏུ་ཐ་མལ་གྱི་རྣམ་པར་རྟོག་པ་མཐའ་དག་སྤོང་ནུས་པ་ནི་རྣམ་བཅད་ཀྱི་དགོས་པ་ཡིན་ལ། ཡོངས་གཅོད་དུ་ནི་བསོད་ནམས་ཀྱི་ཚོགས་རྒྱ་ཆེན་པོ་བསགས་པས། ཕར་ཕྱིན་ཐེག་པ་བས་བསྐལ་པ་གྲངས་མེད་གསུམ་གྱི་ཡུན་འགོར་བའི་གཟུགས་སྐུ་གཉིས་འགྲུབ་པའི་རྒྱུའི་གཙོ་བོ་དེ་ཚེ་གཅིག་གིས་ཕྱིན་པར་བྱེད་ནུས་པའི་ཕྱིར་རོ། ། རྫོགས་པའི་རིམ་པས་ནི་ལམ་གྱི་དུས་སུ་རྒྱུའི་རྒྱུད་ཅེས་བྱ་བ་རང་བཞིན་ལྷན་ཅིག་སྐྱེས་པའི་ཡེ་ཤེས་དེ་ཉིད་སྤང་བྱ་བདེ་ཆེན་གྱི་སྒྲིབ་པ་ཞེས་པའི་མིང་ཅན་འཕོ་བའི་བག་ཆགས་ཕྲ་མོ་དེ་དག་པར་བྱེད་ཅིང༌། འབྲས་བུ་སྔགས་ཀྱི་ཐུན་མོང་མ་ཡིན་པའི་སངས་རྒྱས་ཞེས་བྱ་བ་ཟུང་འཇུག་དགྱེས་པ་རྡོ་རྗེའི་གོ་འཕང་མངོན་དུ་བྱེད་ནུས་པ་ཡིན་ཏེ། སྔགས་ཀྱི་ཐུན་མོང་མ་ཡིན་པའི་ལམ་བདེ་སྟོང་ཟུང་དུ་འཇུག་པའི་ཡེ་ཤེས་ཀྱིས་ཐུན་མོང་མ་ཡིན་པའི་སྤང་བྱ་འཕོ་བའི་བག་ཆགས་ཡང་དག་པར་བཅོམ་ནས་ཡེ་ཤེས་ཀྱི་ཚོགས་ཟབ་མོ་ཡང་དག་པར་བསགས་ཏེ། ཐུན་མོང་མིན་པའི་འབྲས་བུ་ཐབས་བདེ་བ་ཆེན་པོ་དང་ཤེས་རབ་ཕྱག་རྒྱ་ཆེན་མོ་ཟུང་དུ་འཇུག་པའི་སྐུ་མངོན་དུ་བྱེད་པའི་ཕྱིར།
དེ་ལྟར་བཤད་པས་གྲུབ་དོན་ནི། ཕར་ཕྱིན་ཐེག་པའི་ལྟ་བ་དང་ཟུང་དུ་འཇུག་པའི་བསྐྱེད་པའི་རིམ་པ་ལ་ནི། ཕར་ཕྱིན་ཐེག་པ་དང་ཐུན་མོང་མ་ཡིན་པའི་སངས་རྒྱས་ཀྱི་ཆོས་སྐུ་འགྲུབ་པའི་རྒྱུ་ཚོགས་གྲངས་ཚང་བ་ཡིན་ལ། དེའི་འབྲས་བུ་གཟུགས་ཀྱི་སྐུ་ནི་ཐུན་མོང་མ་ཡིན་པ་དེའོ། ། སྔགས་ཀྱི་ཐུན་མོང་མ་ཡིན་པའི་ལྟ་བ་རྫོགས་རིམ་གྱི་ཡེ་ཤེས་དང་ཟུང་དུ་འབྲེལ་བའི་སྐྱེད་པའི་རིམ་པ་ནི། ཚེ་འདིར་སྔགས་ཀྱི་ཐུན་མོང་མ་ཡིན་པའི་སངས་རྒྱས་ཀྱི་ཆོས་སྐུ་དང་ལོངས་སྐུ་འགྲུབ་པའི་རྒྱུ་ཚོགས་གྲངས་ཚང་བའོ། ། གཉིས་པ་རྒྱས་པར་བཤད་པ་ལ་གཉིས་ཏེ། གང་གིས་རྡོ་རྗེ་ཐེག་པ་མངོན་དུ་བྱེད་པའི་བདག་ངོས་བཟུང་བ་དང༌། དེས་རྡོ་རྗེ་ཐེག་པ་ཇི་ལྟར་མངོན་དུ་བྱེད་པའི་ཚུལ་ལོ། ། དང་པོ་ནི།
རྡོ་རྗེ་ཐེག་པ་འདིར་སྒྲུབ་པ་པོ་གང་གིས་ལམ་རིམ་པ་གཉིས་བསྒྲུབ་པའི་སྒྲུབ་པ་པོ་ཇི་ལྟ་བུ་ཞིག་ཡིན་ངོ་ཤེས་དགོས་ཏེ། དེ་མ་ཤེས་ན་ང་ཉིད་ལྷག་པའི་ལྷའོ་ཞེས་ང་རྒྱལ་འཇོག་པ་དེའི་ཚེ་ང་ཞེས་བྱ་བའི་མཚན་གཞི་གང་ཡིན་པ་དང༌། དེ་དུས་ཀྱི་ལྷ་ཞལ་ཕྱག་གི་རྣམ་པ་ཅན་དེ་ཚུར་ལ་ང་ཇི་ལྟར་ཡིན་པ་དང༌། ལྷ་དེ་ཡང་གདོད་མ་ནས་གྲུབ་པ་ཞིག་གམ། འོན་ཏེ་གསར་དུ་བསྒྲུབས་པ་ཡིན་ན་ནི་དེ་གང་ལས་བསྒྲུབས་པའི་རྒྱུ་དེ་སྒྲུབ་པ་པོ་རང་ཉིད་ཡིན་པའམ། རང་ཉིད་གང་ལས་བྱུང་བའི་རྒྱུ་དེ་ལས་ལྷག་པའི་ལྷ་དེ་ཡང་བྱུང་བ་ཡིན་ཞེས་རྣམ་པར་དཔྱོད་པའི་མཐའ་མི་ཆོད་པའི་ཕྱིར་རོ། ། འོ་ན་ཕར་ཕྱིན་གྱི་ཐེག་པར་ཡང་བསོད་ནམས་ཀྱི་ཚོགས་སུ་གྱུར་པའི་ལམ་ཤེས་པའི་སྔོན་དུ་བདག་ཤེས་པར་བྱ་དགོས་སམ་ཞེ་ན། དེ་དགོས་པར་མཚུངས་པ་མ་ཡིན་ཏེ། དེ་ནི་ཇི་སྐད་དུ། བཞི་བརྒྱ་པ་ལས།
བསོད་ནམས་འདོད་པས་སྟོང་པ་ཉིད། ། ཀུན་ཚེའང་བརྗོད་པར་མི་བྱ་སྟེ། ། ཞེས་གསུངས་པ་ལྟར། བསོད་ནམས་ཀྱི་ཚོགས་བསོག་པའི་ཚེ་ཀུན་རྫོབ་གཟུང་འཛིན་དུ་སྣང་བའི་ཆོས་ཇི་སྙེད་པ་ཁས་བླངས་ནས་བསྒྲུབ་པར་བྱ་བ་ཡིན་པས། ཡུལ་ཅན་བདག་ནི་ངར་འཛིན་ལྷན་སྐྱེས་ཀྱི་ཕུང་པོ་ལ་བརྟེན་ནས་བཏགས་པའི་ང་ཙམ་ཞེས་བྱ་བ་དེ་དང༌། ཡུལ་བསོད་ནམས་ཀྱི་ཚོགས་བསོག་གཞི་དང་བཅས་པའང་ཀུན་རྫོབ་ཏུ་ཇི་ལྟར་སྣང་བ་དེ་ཉིད་མི་འགོག་པར་ཁས་ལེན་པ་ཡིན་ལ། སྔགས་ཀྱི་ཐེག་པ་འདིར་ནི་སྒྲུབ་པ་པོ་བདག་ཉིད་ཀྱང་ཀུན་རྫོབ་ཏུ་ཇི་ལྟར་སྣང་བ་འདི་སྭ་བྷ་ཝ་ལ་སོགས་པའི་སྔགས་ཀྱིས་སྟོང་པར་སྦྱངས་ནས། དེའི་འོག་ཏུ་ད་ལྟ་ཇི་ལྟར་སྣང་བའི་ཡུལ་ཅན་ལས་འདས་པའི་རྟེན་དང་བརྟེན་པར་བཅས་པའི་རྣམ་རོལ་ཞིག་ཏུ་བསྐྱེད་པ་ཡིན་ལ། གང་ལ་མཆོད་པར་བྱ་བའི་ཡུལ་དང༌། གང་མཆོད་པར་བྱ་བའི་རྫས་ཐམས་ཅད་ཀྱང་སྟོང་པའི་ངང་ལས་སྒྲུབ་དགོས་པའི་ཕྱིར།
དེ་ལྟར་ངེས་པར་བྱས་ནས་ཐེག་པ་ཆེན་པོའི་ཚུལ་འདིར་བདག་ཅེས་བྱ་བའི་སྒྲོ་འདོགས་པའི་གཞི་ནི་གཉིས་ཏེ། ཀུན་རྫོབ་པའི་བདག་དང༌། དོན་དམ་པའི་འོ། ། དང་པོ་ནི། རང་རྒྱུད་ཀྱི་ཕུང་པོ་ལྔ་ལ་བརྟེན་ནས་ལྷན་ཅིག་སྐྱེས་པའི་མ་རིག་པས་སྒྲོ་བཏགས་པའི་བདག་དང་ང་ཙམ་ཞེས་བྱ་བ་དེའོ། ། འདི་ནི་གྲུབ་མཐའ་ལ་མ་ཞུགས་པའི་འཇིག་རྟེན་པས་དོན་དམ་པའི་བདེན་པར་འཇོག་ཀྱང༌། ཆོས་འདི་པ་དག་གི་གྲུབ་པའི་མཐའ་ལ་ཞུགས་ནས་ནི་ལྟ་བའི་རྣམ་གཞག་འཇོག་པའི་ཚེ་གྲུབ་མཐའ་སྨྲ་བ་སུ་གང་གིས་ཀྱང་རང་ལུགས་ཀྱི་ཚད་མས་གྲུབ་པར་ཁས་མི་ལེན་ལ། སྤྱོད་པས་བསོད་ནམས་ཀྱི་ཚོགས་སོག་པའི་ཚེ་ནི། འཇིག་རྟེན་གྱི་གྲགས་པ་ཐད་སོར་བཞག་ནས་རིགས་པས་མི་དཔྱོད་པའོ། ། གཉིས་པ་ནི།
སེམས་ཙམ་པ་མན་ཆད་དུ་དོན་དམ་པའི་བདག་ཅེས་བྱ་བའི་རྣམ་གཞག་མི་འཆད་ལ། རྣམ་བརྫུན་དབུ་མ་པ་ཡན་ཆད་དུ་དགག་གཞི་གཞན་དབང་གི་སྟེང་དུ་དགག་བྱ་བཟུང་འཛིན་ཀུན་བཏགས་གཉིས་བཀག་པའི་ཤུལ་དུ་ལྷག་མར་སྤྱོད་པའི་གཉིས་མེད་ཀྱི་ཡེ་ཤེས་དེ་ཉིད་ཡིན་ལ། དོན་དམ་པའི་བདག་དང༌། དེ་བཞིན་ཉིད་དང༌། ཡང་དག་པའི་མཐའ་ལ་སོགས་པའི་རྣམ་གྲངས་དུ་མ་གསུངས་ལ། དེ་ཡང་གཞི་ལམ་འབྲས་བུའི་གནས་སྐབས་ཐམས་ཅད་དུ་ཁྱད་པར་མེད་པར་ཡོད་པ་ཡིན་ལ། དེ་ཡང་དྲི་མ་ཕྱོགས་གཅིག་གིས་ཀྱང་མ་དག་པའི་སྐབས་སུ་ནི་དོན་དམ་པའི་སེམས་ཅན་དང༌། དྲི་མ་ཕྱོགས་གཅིག་གིས་དག་ལ་མཐའ་དག་གིས་མ་དག་པའི་སྐབས་སུ་ནི་དོན་དམ་པའི་བྱང་ཆུབ་སེམས་དཔའ་ཞེས་དང༌། དེ་གཉིས་ཀ་ལ་ཡང་རྒྱུའི་རྒྱུད་ཅེས་བྱ་ཞིང༌། རྒྱུད་ཀྱི་ངོ་བོ་ཆོས་དབྱིངས་དེ་ལ་མི་འདྲ་བའི་དབྱེ་བ་མེད་ཀྱང༌།
གློ་བུར་གྱི་དྲི་མ་སོ་སོ་དང་འབྲེལ་བའི་དབང་གིས་རང་གཞན་གྱི་རྒྱུད་ཐ་དད་པར་བཞག་གོ ། དྲི་མས་ཤིན་ཏུ་རྣམ་པར་དག་པའི་སྐབས་སུ་ནི་དོན་དམ་པའི་དེ་བཞིན་གཤེགས་པ་ཞེས་དང༌། འབྲས་བུའི་རྒྱུད་ཅེས་བྱ་ཞིང༌། འདིར་ནི་རྒྱུད་ཐ་དད་དུ་འཇོག་བྱེད་ཀྱི་དྲི་མ་དང་བྲལ་བའི་ཕྱིར་ཆོས་ཀྱི་སྐུ་ཐམས་ཅད་རོ་གཅིག་ཏུ་གྱུར་ཅིང་སྨོན་ལམ་གྱི་དབང་གིས་གཟུགས་སྐུ་སོ་སོར་སྣང་བའོ། ། གལ་ཏེ་དོན་དམ་པའི་བདག་ཁས་བླངས་པ་དེའི་ཚེ་དེ་བཞིན་གཤེགས་པའི་ཆོས་ཀྱི་ཕྱག་རྒྱ་བཞི་དང་འགལ་བ་མ་ཡིན་ནམ་ཞེ་ན། མ་ཡིན་ཏེ། ཆོས་ཐམས་ཅད་བདག་གཉིས་ཀྱིས་སྟོང་པའི་དངོས་པོ་ལ་དོན་དམ་པའི་བདག་ཅེས་བྱ་བའི་མིང་གིས་འདོགས་པར་རྗེ་བཙུན་མི་ཕམ་པའི་གཞུང་ལས་གསུང་པའི་ཕྱིར། དེ་སྐད་དུ་ཡང༌། མདོ་སྡེའི་རྒྱན་ལས། བདག་མེད་མཆོག་གི་བདག་ཐོབ་པ། །
སངས་རྒྱས་དག་པའི་བདག་ཏུ་འགྱུར། ། ཞེས་དང༌། རྒྱུད་བླ་མར། བདག་དང་བདག་མེད་སྤྲོས་པ་དག ། ཉེ་བར་ཞི་བ་དམ་པའི་བདག ། ཅེས་གསུངས་སོ། ། དམ་པའི་བདག་འདི་ལ་མཚན་འཛིན་གྱི་སྤྲོས་པ་འགོག་བྱེད་ཀྱི་རིགས་པ་གཅིག་དང་དུ་བྲལ་ལ་སོགས་པ་ནི་སྔགས་ཀྱི་ཐེག་པར་ཡང་ལྟ་བ་གཏན་ལ་འབེབས་པའི་ཚེ་ཡང་ཡང་གསུངས་པ་ཡོད་མོད། སྒོམ་པས་ཉམས་སུ་ལེན་པའི་ཚེ་དམ་པའི་བདག་དེ་ཉིད་ཀྱང་བཀག་པའི་མེད་དགག་གི་ཆ་དེ་ཉིད་ལ་མཉམ་པར་འཇོག་པ་ནི་མི་བཞེད་དེ། རྣམ་ཀུན་མཆོག་ལྡན་གྱི་སྟོང་པ་ཉིད་པ་མཉམ་པར་འཇོག་པ་ཞེས་བྱ་བ་བཞེད་པ་ཡིན་ལ། དེ་ནི་མེད་པར་དགག་པ་ལ་བཤད་དུ་མི་རུང་བའི་ཕྱིར།
དེ་བས་ན་རྡོ་རྗེ་ཐེག་པའི་ལམ་རིམ་པ་གཉིས་ཀྱི་སྒོམ་པའི་ཚུལ་རྣམ་པར་འཇོག་པ་དེའི་ཚེ་ན། གཟུང་འཛིན་གཉིས་མེད་ཀྱི་ཡེ་ཤེས་འདི་རང་གི་ངོ་བོས་སྟོང་པར་འཇོག་པ་མ་ཡིན་ཏེ། དེ་ཉིད་གཞོམ་དུ་མེད་པ་དང་ཐོག་མཐའ་མེད་པའི་རྡོ་རྗེ་སེམས་དཔའ་དང་སྐུ་གསུང་ཐུགས་རྡོ་རྗེའི་ངོ་བོར་བྱིན་གྱིས་བརླབས་ནས་ཡེ་ཤེས་ཀྱི་རྣམ་རོལ་ལ་ལོངས་སྤྱོད་པའི་ཕྱིར། དེ་ཡང་འདི་ལྟར་སྤྱིར་གཟུགས་ནས་རྣམ་མཁྱེན་གྱི་བར་གྱི་ཆོས་ཐམས་ཅད་དང༌། བྱེ་བྲག་ཏུ་ལམ་སྒྲུབ་པ་པོའི་སྐྱེས་བུ་ལྷས་བྱིན་ལྟ་བུ་ལ་མཚོན་ན། ཀུན་བརྟགས་པའི་དང༌། རྣམ་པར་བརྟགས་པའི་དང༌། ཆོས་ཉིད་ཀྱི་ལྷས་བྱིན་ནོ། ། དང་པོ་ནི། དེའི་ཉེར་ལེན་གྱི་ཕུང་པོ་ལྔ་ལ་བརྟེན་ནས་བཏགས་པའི་ལྷས་བྱིན་ཞེས་བྱ་བ་རང་གི་ངོ་བོ་ལྡོག་པ་གཞན་སེལ་གྱི་ཆོས་སུ་གྱུར་པ་གཅིག་སྟེ།
འདི་ནི་ཀུན་བརྟགས་ལས་མ་འདས་པའི་ཕྱིར། ཐ་སྙད་དུ་ཡང་ཚད་མས་གྲུབ་པར་ཁས་མི་ལེན་ན། ལམ་རིམ་པ་གཉིས་ཀྱི་སྒྲུབ་པ་པོར་ཁས་ལེན་པ་ལྟ་ཅི་སྨོས། གཉིས་པ་ནི། ལྷས་བྱིན་དེའི་ཕུང་ཁམས་སྐྱེ་མཆེད་སོགས་ལ་དམིགས་ནས་བདག་ཏུ་སྣང་བའི་རྣམ་རིག་གོ ། འདི་ལ་གཞན་དབང་ཞེས་བྱ་ཞིང༌། འདི་ནི་ཉོན་མོངས་པ་ཅན་གྱི་གློ་བུར་གྱི་དྲི་མའི་སྦྱང་གཞིར་བཞག་སྟེ། གང་ཟག་གི་དབང་དུ་བྱས་པའི་གཟུང་འཛིན་ཀུན་བརྟགས་གཉིས་དང༌། དེའི་ཆོས་ཉིད་གསལ་རིག་གི་ངོ་བོ་གཉིས་གཞི་གཅིག་གི་སྟེང་དུ་ཚོགས་པའི་ཚོགས་དོན་ཡིན་པའི་ཕྱིར། དཔེར་ན་ཆུ་རྙོག་པ་ཅན་དང༌།
གསེར་གཡའ་ཅན་དང༌། ནམ་མཁའ་སྤྲིན་དང་བཅས་པ་བཞིན་ནོ། ། གཉིས་པོ་གང་དུ་ཚོགས་པའི་གཞི་ནི་ཀུན་གཞིའི་རྣམ་པར་ཤེས་པ་ཞེས་བྱ་བ་དེ་ཡིན་ལ། དེའི་སྟེང་གི་གཟུང་འཛིན་གྱི་དྲི་མ་ས་བོན་དང་བཅས་པ་སྦྱོང་བྱེད་ཀྱི་ཐབས་ཀྱིས་སྦྱོང་བཞིན་པའི་ཚེ་ལམ་སྒྲུབ་པ་པོ་དང༌། སྦྱངས་པ་ལས་གཞི་དུས་ཀྱི་ཡེ་ཤེས་གཅིག་པུ་ལྷག་མར་ལུས་པ་དེ་ལ་ནི་དོན་དམ་པའི་སྒྲུབ་པ་པོ་ལྷས་བྱིན་གྱི་འབྲས་བུ་ཀྱཻ་རྡོ་རྗེ་མངོན་དུ་བྱས་པ་ཞེས་བྱ་བར་འཇོག་གོ ། རྣམ་པར་བརྟགས་པའི་ལྷས་བྱིན་ཡང་ལམ་སྒྲུབ་པ་པོར་མི་རུང་བ་དེའི་ཕྱིར་ཆོས་ཉིད་ཀྱི་ལྷས་བྱིན་ཁོ་ན་ལམ་སྒྲུབ་པ་པོ་དང༌། བརྟེན་པ་ལྷ་དང༌། རྟེན་གཞལ་ཡས་ཁང་གང་ལས་སྒྲུབ་པའི་སྒྲུབ་བཞི་དང༌། རྫོགས་རིམ་གྱི་ཡེ་ཤེས་དང༌། གནས་ཚུལ་གྱི་སངས་རྒྱས་གཉིས་ཀའི་ཉེ་བར་ལེན་པའི་རྒྱུར་ཁས་ལེན་པ་ཡིན་ནོ། །
རྒྱུ་དེ་ལས་སྒྲུབ་པའི་སྣོད་བཅུད་དང༌། མཆོད་རྫས་ལ་སོགས་པའི་དངོས་པོ་ཇི་སྙེད་པ་ནི་ཡེ་ཤེས་ཀྱི་ཆོས་འབའ་ཞིག་པར་བཞག་དགོས་ཏེ། རྣམ་ཤེས་ཀྱི་ཆོས་ནི་དེ་དག་གི་གཞིར་མི་རུང་བ་ཉིད་དུ་བཤད་ཟིན་པའི་ཕྱིར་རོ། ། ཡེ་ཤེས་ཀྱི་ཆོས་དེ་ལའང་གཉིས་ཏེ། དྲི་མས་ཤིན་ཏུ་རྣམ་པར་དག་པའི་དུས་ཀྱི་དང༌། མ་དག་པའི་དུས་ཀྱིའོ། ། དང་པོ་ལ་ནི་ཡེ་ཤེས་དངོས་ཞེས་བྱ་ཞིང༌། རྟེན་དེ་ལ་གཟུང་འཛིན་གཉིས་ཀྱི་སྣང་བ་མི་མངའ་ཡང་གདུལ་བྱ་གཞན་སྣང་ལ་ཡེ་ཤེས་ཀྱི་སྣང་བ་སྣ་ཚོགས་སུ་སྟོན་ནུས་པའོ། ། གཉིས་པ་ལའང་གཉིས་ཏེ། དྲི་མས་དག་ལ་མ་དག་པ་འཕགས་པ་སློབ་པའི་སྐབས་དང༌།
ཤིན་ཏུ་མ་དག་པ་སོ་སོ་སྐྱེ་བོའི་སྐབས་སོ། ། དང་པོ་ནི། འཕགས་པའི་མཉམ་གཞག་ཡེ་ཤེས་ལ་དག་པའི་ལྷ་དང་རྟེན་གཞལ་ཡས་ཁང་གི་རྣམ་རོལ་སྣ་ཚོགས་སུ་སྣང་བ་དེའི་ཚེ་ན། སྣང་བ་དེའི་ངོ་བོ་གནས་ཚུལ་ལ་ཆོས་དབྱིངས་དང་ཡེ་ཤེས་ཀྱི་ངོ་བོར་གནས་ཀྱང༌། སྣང་ཆ་ལ་གཟུང་འཛིན་སྣ་ཚོགས་སུ་སྣང་བ་དེ་ནི། སྒྲུབ་པ་པོ་དེའི་རྒྱུད་གཉིས་སྣང་གི་དྲི་མས་མ་དག་པའི་དབང་གིས་ཡིན་ཏེ། དེ་དེས་དག་པའི་ཚེ་དེ་ལྟར་སྣང་བའི་གོ་སྐབས་མེད་པའི་ཕྱིར། གཉིས་པ་ནི། སོ་སོ་སྐྱེ་བོའི་རྣལ་འབྱོར་པ་དེའི་མཉམ་གཞག་ཏུ་བསྐྱེད་རིམ་གྱི་རྟེན་བརྟེན་པ་ལྷམ་མེར་སྣང་བ་དེའི་ཚེ་སྣང་བ་དེ་ཐམས་ཅད་སྒྲུབ་པ་པོ་དེའི་རློམ་ཚོད་ལ་རྣམ་ཤེས་ཀྱི་ཆོས་ལས་བསྒྲུབ་པ་མ་ཡིན་ཞིང༌། ཡེ་ཤེས་ཀྱི་ཆ་ལས་སྒྲུབ་པར་རློམ་ཡང་སོང་ཚོད་ལ་ནི་རྣམ་ཤེས་ཀྱི་ཆོས་སུ་སོང་བ་ཡིན་ཏེ།
ཡུལ་ཅན་རྟོག་པ་ཁོ་ནར་ཟད་པས་དེའི་ཡུལ་ཇི་སྙེད་པ་ལྡོག་པ་གཞན་སེལ་ལམ། རྟོག་པའི་བཟུང་རྣམ་གང་རུང་ལས་མ་འདས་པའི་ཕྱིར། འོ་ན་རྟོག་པའི་བཟུང་རྣམ་གྱི་ངོ་བོར་གྱུར་པའི་རྟེན་དང་བརྟེན་པ་དེ་དག་གོམས་པས་ཅི་ཞིག་བྱ་སྟེ། འཁྲུལ་པའི་སྣང་བ་ལས་མ་འདས་པའི་ཕྱིར་སྙམ་ན། སྒྲུབ་པ་པོའི་མཉམ་གཞག་རྟོག་བཅས་ལ་ལྷ་དང་གཞལ་ཡས་ཁང་སོགས་སུ་སྣང་བ་དེ་ཆོས་ཅན། གོམས་བྱེད་ཀྱི་ཡན་ལག་དང་མ་བྲལ་བར་གོམས་ན་གོམས་བྱའི་དོན་ལ་གསལ་སྣང་འབྱུང་དུ་རུང་སྟེ། རྟེན་བརྟེན་བྱས་ཟིན་འབད་རྩོལ་བསྐྱར་མ་ལ་མི་ལྟོས། གོམས་པ་རང་གི་ངང་གིས་ཁྱད་པར་དུ་འགྱུར་བའི་སེམས་ཀྱི་ཡོན་ཏན་ཡིན་པའི་ཕྱིར་འདོད་འཇིག་གོམས་པའི་བློ་བཞིན་ནོ། ། ཞེས་པའི་རྟགས་དང་དཔེ་ལ་རྟེན་ནས་རྟོག་པའི་སྣང་བ་རྟོག་མེད་ཀྱི་ཡེ་ཤེས་སུ་གནས་གྱུར་པར་སྲིད་པར་གྲུབ་ལ། དེ་ལྟར་གྲུབ་པ་དེའི་ཚེ་རྟོག་མེད་ཀྱི་ཤེས་པ་ལ་གསལ་བར་སྣང་བའི་རྟེན་བརྟེན་པ་དེ་དག་ནི་ཆོས་དབྱིངས་ལས་གྲུབ་པ་ཡིན་ཏེ།
ཀུན་བརྟགས་དང༌། རྣམ་བརྟགས་དང༌། ཆོས་ཉིད་དང་གསུམ་པོ་གང་རུང་གིས་མ་ཁྱབ་པའི་ཤེས་བྱ་མི་སྲིད་ལ། སྔ་མ་གཉིས་ནི་འཕགས་པའི་མཉམ་གཞག་ཡེ་ཤེས་ཀྱི་དབང་དུ་བྱས་པའི་ཡུལ་དང་ཡུལ་ཅན་གང་དུ་ཡང་མི་རུང་བའི་ཕྱིར་དང༌། གཞན་དབང་ཡིན་ན་ནི་ཡང་དག་པ་མ་ཡིན་པའི་ཀུན་དུ་རྟོག་པ་ཉིད་དུ་ཐལ་བར་འགྱུར་ལ། ཀུན་བརྟགས་སུ་འདོད་ནའང་ཡང་དག་པ་མ་ཡིན་པའི་ཀུན་དུ་རྟོག་པས་བཏགས་པའི་ལྡོག་པ་གཞན་སེལ་ལམ། རྟོག་པ་དེས་བཞག་པའི་བག་ཆགས་གང་རུང་ལས་མི་འདའ་བའི་ཕྱིར། འོ་ན་སྦྱང་གཞི་ཀུན་གཞིའི་རྣམ་པར་ཤེས་པ་དེའི་སྟེང་དུ་སྦྱང་བྱའི་དྲི་མ་ནི་གང་སྦྱོང་བྱེད་ཀྱི་གཉེན་པོ་ནི་ཅི་ཞེ་ན། སྦྱང་གཞི་ཀུན་གཞི་ལ་བཤད་པ་དང༌། མ་དག་པའི་ཕུང་ཁམས་སྐྱེ་མཆེད་ལ་བཤད་པ་དང༌།
དེ་བཞིན་ཉིད་དྲི་མ་དང་བཅས་པ་ལ་དང༌། ཁམས་བདེ་བར་གཤེགས་པའི་སྙིང་པོ་ལ་བཤད་པ་རྣམས་དོན་ལ་ཁྱད་པར་མེད་དོ། ། སྦྱོང་བྱེད་ནི་བསྐྱེད་རིམ་གྱི་དབང་དུ་བྱས་ན་ཕར་ཕྱིན་ཐེག་པ་དང་ཐུན་མོང་བ་གཟུང་འཛིན་གཉིས་མེད་རྟོགས་པའི་ཡེ་ཤེས་དང༌། སྔགས་ཀྱི་ཐུན་མོང་མིན་པ་གཉིས་མེད་ཀྱི་ཡེ་ཤེས་དེ་ལས་བསྒྲུབ་པའི་ལྷའི་རྣལ་འབྱོར་ཏེ་གཉིས་པོ་འདི་ལའང་སྒྲུབ་པ་པོ་དབང་རྟུལ་གྱིས་གཟུང་འཛིན་གཉིས་ཀྱི་སྣང་བ་སྦྱངས་ནས་དེའི་འོག་ཏུ་གཉིས་མེད་ཀྱི་ཡེ་ཤེས་རྐྱང་པ་ལྷར་བསྐྱེད་པ་དང༌། དབང་རྣོན་གྱིས་དེ་ལྟར་མ་སྦྱངས་པར་ལུས་རང་བཞིན་གྱིས་ལྷར་གྲུབ་པ་གསལ་བཏབ་ནས་སྒོམ་པའི་རྣལ་འབྱོར་ཏེ་གཉིས་ཡོད་དོ། ། སྦྱང་བྱའི་དྲི་མ་ནི་གཟུང་འཛིན་གཉིས་པོ་བག་ཆགས་དང་བཅས་པ་སྟེ། དེ་ལའང་གང་ཟག་གི་དབང་དུ་བྱས་པའི་དང༌། ཆོས་ཀྱི་དབང་དུ་བྱས་པའི་གཟུང་འཛིན་གཉིས་སུ་དབྱེ་བས་ཉོན་མོངས་པ་ཅན་དང་ཉོན་མོངས་པ་ཅན་མ་ཡིན་པའི་མ་རིག་པ་འཁོར་དང་བཅས་པའི་དབྱེ་བ་སོ་སོར་འགྱུར་ལ། དེའི་གཉེན་པོར་རྣལ་འབྱོར་པ་རང་ཉིད་ལྷ་དེ་དང་དེའི་ངོ་བོར་གསལ་བཏབ་པས་ནི་གང་ཟག་གི་བདག་ཏུ་རྨོངས་པ་སྤོང་བར་བྱེད་ཅིང༌། ཡུལ་གྱི་སྣང་བ་མཐའ་དག་ཀྱང་རྣལ་འབྱོར་པ་རང་ཉིད་ཀྱི་ཡེ་ཤེས་ལས་གྲུབ་པའི་ངོ་བོར་གསལ་བཏབ་པས་ནི་ཆོས་ཀྱི་བདག་ཏུ་རྨོངས་པའི་མ་རིག་པ་འཁོར་དང་བཅས་པ་ལྡོག་པར་འགྱུར་རོ། །
བསྐྱེད་རིམ་གྱི་རྣལ་འབྱོར་པས་མཉམ་གཞག་ཏུ་མ་ཟད་རྗེས་ཐོབ་ཀྱི་ཐུན་མཚམས་ཀུན་དུ་ཡང་ལྷའི་ང་རྒྱལ་དང་མ་བྲལ་བ་དགོས་པར་བཤད་པ་དེའི་ཚེ་ནི་གྱ་ནོམ་ལྷར་ཞེན་གྱི་རྟོག་པའི་གཉེན་པོ་གསལ་བར་གསུངས་པ་མེད་ལ། ལྷའི་ང་རྒྱལ་དེ་ཉིད་ཀྱང་རིམ་གྱིས་བསྡུས་ཏེ་རང་བཞིན་འོད་གསལ་གྱི་ངང་དུ་མཉམ་པར་བཞག་པ་དེའི་ཚེ་ལྷར་ཞེན་གྱི་རྟོག་པ་དེའི་གཉེན་པོར་སོང་བ་ཡིན་ཡང་རང་བཞིན་འོད་གསལ་གྱི་ཆ་དེ་ཉིད་རང་སྟོང་དུ་སོང་བའི་མེད་དགག་གི་ཆ་ལ་མཉམ་པར་འཇོག་པའི་རྣལ་འབྱོར་སྐབས་འདིར་གསལ་བར་གསུངས་པ་མེད་པས། འདིའི་རྣལ་འབྱོར་ནི་དབུ་མ་ཐལ་རང་གིས་གཏན་ལ་ཕབ་པའི་ལྟ་བ་སྒོམ་ཚུལ་དང༌། མཐའ་གཅིག་ཏུ་བསྟུན་དགོས་པའི་ངེས་པ་མེད་པ་རྣལ་འབྱོར་སྤྱོད་པའི་དབུ་མས་གཏན་ལ་ཕབ་པའི་ལྟ་བ་སྒོམ་ཚུལ་དེ་ནི་ངེས་པ་ཁོ་ནར་གཞིར་བཞག་དགོས་པ་ཡིན་ཏེ། བདེ་ཆེན་གྱི་ཡེ་ཤེས་དངོས་སམ་རྗེས་མཐུན་པ་དེ་ཉིད་མི་འགོག་པར་དེའི་ངང་ལ་མཉམ་པར་བཞག་དགོས་པའི་ཕྱིར། ཡང་རྫོགས་རིམ་གྱི་དབང་དུ་བྱས་པའི་སྦྱོང་བྱེད་དངོས་ནི་མཚོན་བྱ་དོན་གྱི་ཡེ་ཤེས་མངོན་དུ་གྱུར་པ་དེ་ནས་བཟུང་སྟེ། དག་ལ་མ་དག་པའི་གནས་སྐབས་ཀྱི་བདེ་སྟོང་གི་ཡེ་ཤེས་དེ་ཉིད་ཡིན་ལ། སྦྱང་བྱ་ནི་སྔགས་ལམ་གྱི་ཐུན་མོང་མིན་པའི་སྤང་བྱར་བཤད་པའི་མ་རིག་པ་འཕོ་བའི་བག་ཆགས་ཞེས་བྱ་བའི་མིང་ཅན་དེའོ། ། རྫོགས་རིམ་གྱི་རྣལ་འབྱོར་གྱི་སྐབས་འདིར་ཡང་ཡུལ་ཅན་བདེ་བ་ཆེན་པོའི་ཡེ་ཤེས་དེ་གཅིག་དང་དུ་བྲལ་གྱི་རིགས་པས་གཏན་ལ་ཕབ་པའི་ལྟ་བས་ཟིན་པ་ཅིག་དགོས་མོད། ། སྒོམ་པས་ཉམས་སུ་མྱོང་བའི་ཚེ་ཡེ་ཤེས་དེའི་ངོ་བོ་ལ་མཚན་མར་མི་འཛིན་ཡང་དེ་ཉིད་བཀག་ནས་སྒོམ་པ་མ་ཡིན་ཏེ།
དེ་ལས་གཞན་དུ་ཕུང་པོ་རྣམ་བཅད་ཀྱི་སྟོང་པ་ཉིད་སྒོམ་པར་འགྲོ་བ་ཡིན་གྱི། རྣམ་ཀུན་མཆོག་ལྡན་གྱི་སྟོང་པ་ཉིད་སྒོམ་པར་མ་སོང་བའི་ཕྱིར་རོ། ། གཉིས་པ་གང་ཟག་དེས་རྡོ་རྗེའི་ཐེག་པ་ཇི་ལྟར་མངོན་དུ་བྱེད་པའི་ཚུལ་ནི། ཡེ་ཤེས་ཚོགས་སོག་གིས་བདག་དང་སྣང་བ་ཐམས་ཅད་སྟོང་པ་ཉིད་དུ་སྦྱངས་ཟིན་པའི་འོག་རོལ་དུ་ལྷག་མར་ལུས་པའི་སྒྲུབ་པ་པོ་ཞིག་ཁས་ལེན་དགོས་པ་དེ་ནི་ཆོས་ཉིད་དོན་དམ་པའི་སྒྲུབ་པ་པོ་དེ་ཉིད་ལས་གཞན་མེད་དེ། ཀུན་རྫོབ་ཀྱི་དབང་དུ་བྱས་པའི་ཆོས་དང་གང་ཟག་གཉིས་ཀ་བཀག་ཟིན་པའི་ཕྱིར་དང༌། དེ་མ་བཀག་ན་ཡེ་ཤེས་ཀྱི་ཚོགས་སོག་གོ་ཆོད་པོར་མ་སོང་བའི་ཕྱིར། དེ་བཞིན་དུ་སྒྲུབ་བྱེད་བསྐྱེད་པའི་རིམ་པ་ཡང་ཆོས་ཉིད་དོན་དམ་པའི་དབང་དུ་བྱེད་དགོས་པ་ཡིན་ཏེ། ཆོས་ཅན་ཀུན་རྫོབ་པའི་དབང་དུ་བྱས་པའི་སྣོད་བཅུད་ཀྱི་གཟུང་འཛིན་གཉིས་ཀ་བཀག་ཟིན་པའི་ཕྱིར། དེ་བས་ན་རིམ་པ་དང་པོ་འདི་ལ། རྟེན་བསྐྱེད་པའི་རིམ་པ་ཆོས་ཀྱི་དབང་དུ་བྱས་པ་དང༌།
བརྟེན་པ་བསྐྱེད་པའི་རིམ་པ་ཞེས་བྱ་བ་བདག་གི་དབང་དུ་བྱས་པ་གཉིས་ལས། དང་པོ་ནི། རྣམ་པར་བརྟགས་པའི་ཕྱི་སྣོད་ཀྱི་འཇིག་རྟེན་འདི་སྦྱང་གཞིར་བྱས་ནས་དེའི་སྟེང་གི་སྦྱང་བྱ་གཟུང་འཛིན་གཉིས་པོ་སྭ་བྷ་ཝའི་སྔགས་ཀྱིས་རང་གི་ངོ་བོས་སྟོང་པར་སྦྱངས་ནས་དེའི་ལྷག་མར་གྱུར་པའི་སྟོང་པ་ཉིད་ཀྱི་ཡེ་ཤེས་དེ་མི་འགོག་པར་དེ་ཉིད་ལ་ང་རྒྱལ་འཛིན་པ་ནི་ཤུདྡྷོ་ཧཾ་ཞེས་པ་ཡིན་ལ། དེ་དུས་ཀྱི་སྟོང་པ་ཉིད་ཀྱི་ཡེ་ཤེས་དེ་ལ་ནི་ཆོས་ཉིད་ཀྱི་དབང་དུ་བྱས་པའི་སྣོད་ཀྱི་འཇིག་རྟེན་ཞེས་བྱའོ། ། ཐེག་པ་ཆེན་པོའི་མདོ་ལས་དེ་སྐད་ཅེས་གསུངས་པའི་རྒྱུ་མཚན་ཡང་སྣོད་ཀྱི་འཇིག་རྟེན་གྱི་ཆོས་ཉིད་ཡིན་པ་ལ་ཐུག་ལ། ངོ་བོ་ཆོས་ཉིད་གཅིག་པོ་དེ་ལ་སྣང་ཚུལ་མི་འདྲ་བ་གཉིས་ཏེ། མ་རིག་པའི་སླད་པ་རྗེས་སུ་ཞུགས་པ་རྣམས་ལ་མ་དག་པའི་དང༌། རིག་པ་ཡེ་ཤེས་ཀྱི་རྗེས་སུ་ཞུགས་པ་རྣམས་ལ་དག་པའི་སྣོད་ཀྱི་རྣམ་པ་འཆར་བའོ། ། སྣང་ཚུལ་ཕྱི་མ་དེ་འཆར་བ་ལ་དེ་མཐོང་བ་ལ་གེགས་བྱེད་ཀྱི་མ་རིག་པ་སྦྱོང་བྱེད་ཀྱི་ཐབས་སུ་གདུལ་བྱ་དབང་པོ་རྣོན་པོ་དག་ལ་ཕྱི་བསྐྱེད་པའི་རིམ་པ་དག་གསུངས་སོ། ། དེ་ཡང་ཆོས་འབྱུང་གི་ནང་དུ་འབྱུང་བ་བཞི་རོ་གཅིག་ཏུ་གྱུར་པ་ལས་གཞལ་ཡས་ཁང་གི་རྣམ་པ་ཅན་དུ་སྒོམ་པ་དེའི་ཚེ་ན།
གནས་ཚུལ་ནི་ཆོས་ཀྱི་དབྱིངས་ཀྱི་ཡེ་ཤེས། སྣང་ཚུལ་ནི་གཞལ་ཁས་ཁང་གི་རྣམ་པ། ངོ་བོ་ནི་གཞི་དུས་ཀྱི་རང་བཞིན་སངས་རྒྱས་རྣམ་པར་སྣང་མཛད་ཀྱི་ངོ་བོའོ། ། དེའི་ཚེ་ན་དྲི་མས་དག་མ་ཟིན་པའི་སྣོད་ཀྱི་ཆོས་ཉིད་དེ་ལ་རྒྱུའི་རྒྱུད་ཅེས་བྱ། དེ་ཉིད་གཞལ་ཡས་ཁང་གི་རྣམ་པར་ཤར་བ་དེ་ལ་ཐབས་ཀྱི་རྒྱུད་ཅེས་བྱ། ཐབས་རྒྱུད་དེས་རྒྱུ་རྒྱུད་ཀྱི་སྟེང་གི་དྲི་མ་སྦྱངས་པ་ལས་རྒྱུ་རྒྱུད་ཀྱི་མིང་ཅན་མ་དག་པའི་འཇིག་རྟེན་གྱི་ཆོས་དབྱིངས་དེ་ཉིད་འོག་མིན་སྟུག་པོ་བཀོད་པའི་ཞིང་ཁམས་སུ་གནས་གྱུར་པ་དེ་ལ་ནི་འབྲས་བུའི་རྒྱུད་ཅེས་བྱའོ། ། དེ་ཡང་ཞིབ་མོར་མཚོན་ན། ཡཾ་ལས་རླུང་གི་དཀྱིལ་འཁོར་ཞེས་པ་དེའི་དུས་ཀྱི་རླུང་ནི་ཆོས་ཉིད་ཀྱི་རླུང་ཞེས་བྱ་བ་སྟེ། ངོ་བོ་ནི་ཆོས་ཉིད། རྣམ་པ་ནི་རླུང་དུ་སྣང་བ།
དེ་ཡང་རྣམ་ཤེས་ལ་སྣང་བ་མ་ཡིན་གྱི། ཡེ་ཤེས་ལ་དེར་སྣང་བའོ། ། དེ་ལྟར་སྣང་བ་དེ་རིང་དུ་གོམས་པས་ཆོས་ཉིད་དེའི་སྟོང་གི་མ་དག་པའི་རླུང་གི་རྣམ་པ་དག་ནས་དག་པ་ཡེ་ཤེས་ཀྱི་རླུང་དུ་གནས་འགྱུར་བ་ལ་སོགས་པ་གཞན་ལའང་སྦྱར་བར་བྱའོ། ། མདོར་ན་མ་དག་པའི་སྣོད་ཀྱི་འཇིག་རྟེན་ཆོས་དབྱིངས་དང་བཅས་པ་ནི་སྦྱང་གཞི། ཕྱི་བསྐྱེད་པའི་རིམ་པ་ནི་སྦྱོང་བྱེད་དག་པ་ཆོས་དབྱིངས་ཀྱི་ཞིང་ཁམས་སུ་གནས་གྱུར་པ་ནི་སྦྱང་འབྲས་སོ། ། དེ་ལྟར་ཤེས་ན་རྣལ་འབྱོར་པ་རང་ཉིད་ཐོག་མར་གང་དུ་སངས་རྒྱས་པའི་ཞིང་དེ་འོག་མིན་སྟུག་པོ་བཀོད་པའི་ཞིང་ཁམས་ཡིན་པ་དང༌། རྡུལ་གཅིག་གི་ཁྱོན་ལའང་ནམ་མཁའི་ཁམས་ཀྱི་མཐས་གཏུགས་པའི་ཞིང་ཁམས་སྤྲོ་ནུས་པ་དང༌། སངས་རྒྱས་རང་སྣང་ལ་མ་དག་པའི་སྣང་བ་མི་འཆར་བ་དང༌། སྟུག་པོ་བཀོད་པའི་ཞིང་ཁམས་དེའི་རྒྱ་ཁྱོན་གྱི་ནང་ན་མ་དག་པའི་ཞིང་རབ་འབྱམས་གྱི་རྣམ་པ་དང༌། དེ་ལྟར་སྣང་བའི་སེམས་ཅན་གྱི་ཚོགས་རབ་འབྱམས་ཉེ་བར་གནས་ཀྱང༌།
ཞིང་དེའི་བྱང་ཆུབ་སེམས་དཔའ་ས་བཅུ་པ་རྣམས་ལ་ཆོས་ཀྱི་དབྱིངས་སུ་རོ་གཅིག་པའི་རྣམ་པ་འཆར་བ་ཡིན་གྱི། མ་དག་པའི་ལས་སྣང་སོ་སོའི་རྣམ་པ་མི་འཆར་བ་ལ་སོགས་པའི་དོན་ལ་ངེས་པ་རྙེད་པར་འགྱུར་རོ། ། གཉིས་པ་ནི། མངོན་པར་བྱང་ཆུབ་པ་རྣམ་པ་ལྔ་པོ་ཐམས་ཅད་ཀྱང་ངོ་བོ་ནི་ཆོས་ཀྱི་དབྱིངས། རྣམ་པ་ནི་ཟླ་ཉི། ཕྱག་མཚན་ས་བོན་གྱིས་མཚན་པ་ལ་སོགས་པ་དེ་དང་དེར་སྣང་བའོ། ། སྣང་བ་དེ་རིང་དུ་གོམས་པ་ལས་གོམས་བྱའི་དོན་ལ་གསལ་སྣང་རབ་ཀྱི་མཐར་ཕྱིན་པ་འབྱུང་དུ་རུང་བ་ནི་གོང་དུ་བཤད་པའི་རྣལ་འབྱོར་མངོན་སུམ་སྒྲུབ་བྱེད་ཀྱི་རིགས་པས་འགྲུབ་ལ། དེའི་ཚེ་ན་མངོན་པར་བྱང་ཆུབ་པ་རྣམ་པ་ལྔ་པོའི་གཞི་དུས་ཀྱི་ཆོས་ཉིད་ནི་རང་བཞིན་གྱི་སངས་རྒྱས་དང་རྒྱུའི་རྒྱུད། མངོན་པར་བྱང་ཆུབ་པ་ལྔ་པོའི་རྣམ་པ་དེ་དང་དེར་སྣང་བ་ནི་ལམ་དུས་ཀྱི་ཡེ་ཤེས་ལྔ་དང་ཐབས་ཀྱི་རྒྱུད། གནས་གྱུར་མཐར་ཕྱིན་པ་ནི་འབྲས་དུས་ཀྱི་ཡེ་ཤེས་ལྔ་དང་འབྲས་བུའི་རྒྱུད་དོ། །
དེ་ཡང་ཉེ་བར་བསྡུས་ན། རང་བཞིན་དགྱེས་པ་རྡོ་རྗེ་དང༌། ལམ་དགྱེས་པ་རྡོ་རྗེ་དང༌། འབྲས་བུ་དགྱེས་པ་རྡོ་རྗེ་གསུམ་དུ་འགྱུར་ལ། དེ་གསུམ་བརྗོད་བྱར་སྟོན་པའི་མིང་ཚིག་ཡི་གེའི་ཚོགས་སུ་སྣང་བའི་རྣམ་རིགས་ལ་གཞུང་དགྱེས་པ་རྡོ་རྗེ་ཞེས་བྱའོ། ། དེ་ལྟར་བཞིའི་ནང་ནས་འབྲས་བུའི་དུས་ཁོ་ན་དགྱེས་པ་རྡོ་རྗེ་དངོས་ཡིན་ལ། གཞི་དུས་དང་ལམ་དུས་ཀྱི་དགྱེས་པ་རྡོ་རྗེ་གཉིས་ནི་གོ་རིམ་བཞིན་དུ་ཆོས་ཉིད་དེ་ཡིན་པ་དང༌། རྣམ་པ་དེ་ཡིན་པའི་ཆ་ནས་སྒྲུབ་པ་པོས་རང་གི་བློ་ངོར་དེ་དང་དེར་ཞེན་པ་ཡིན་གྱི་དངོས་མ་ཡིན་ཏེ། ཇི་སྐད་དུ། རྗེ་བཙུན་གྱིས།
ཀྱཻ་རྡོ་རྗེ་དེ་གཉིས་མེད། ། ཡེ་ཤེས་དེ་ནི་དེ་བཞིན་གཤེགས། ། བསྒྲུབ་བྱ་དེ་དོན་སྦྱོར་བ་ཡིས། ། གཞུང་ལམ་དག་ལ་དེ་སྒྲ་ཡིན། ། ཞེས་གསུངས་སོ། ། འོ་ན་དེ་མ་ཡིན་པ་ལ་དེར་ཞེན་པས་ཅི་ཞིག་བྱ་སྙམ་ན། དེའི་རྣམ་པ་ལ་དེར་མོས་ནས་མོས་པ་དེ་ཉིད་ཀྱང་ལམ་དུ་བྱས་ཏེ་གོམས་བྱེད་ཀྱི་ཡན་ལག་དང་མ་བྲལ་བར་གོམས་པས་གོམས་བྱའི་དོན་ལ་གསལ་སྣང་འབྱུང་བའི་རྒྱུ་མཚན་གྱིས་སོ། ། གསལ་སྣང་འབྱུང་བའི་རྒྱུ་མཚན་ཡང་འབྲེལ་པས་མི་སླུ་བའོ། ། འབྲེལ་པ་དེ་ཡང་གང་ཞེ་ན། རྒྱུ་ཚོགས་གྲངས་ཚང་བའི་རྟགས་ཀྱིས་གཞི་དེར་འབྲས་བུ་འབྱུང་རུང་དུ་དབོག་ནུས་པའི་རྒྱུ་མཚན་གྱིས་བདག་གཅིག་པའི་འབྲེལ་བ་ཡིན་གྱི།
དེ་བྱུང་གི་འབྲེལ་བ་ཉིད་དུ་འཁྲུལ་བར་མི་བྱ་སྟེ། རྒྱུ་འབྲས་བུ་ལ་དེ་བྱུང་དུ་འབྲེལ་བ་ནི་རིགས་པའི་གཞུང་དང་མི་མཐུན་པའི་ཕྱིར། འོ་ན་རྒྱུ་དེ་ལས་འབྲས་བུ་དེ་འབྱུང་བར་གང་གིས་གྲུབ་ཅེ་ན། མེ་ལས་དུ་བ་འབྱུང་བ་ལྟ་བུ་འཇིག་རྟེན་པའི་མངོན་སུམ་གྱིས་གྲུབ་པ་ནི་མ་ཡིན་གྱི། དེ་བཞིན་གཤེགས་པས་དེ་ལས་དེ་འབྱུང་བར་བཅས་པ་མཛད་པའི་རྒྱུ་མཚན་གྱིས་སོ། ། དེའི་ཁྱབ་འབྲེལ་ཡང་དེ་བཞིན་གཤེགས་པའི་ཐུགས་རྗེ་ནི་མི་སླུ་བའི་རྒྱུ་མཚན་གྱིས་ཤིན་ཏུ་ལྐོག་གྱུར་སྟོན་པའི་གསུང་ཐམས་ཅད་དཔྱད་པ་གསུམ་གྱིས་རྣམ་པར་དག་པའི་ཕྱིར་རོ། ། སྦྱོར་བ་ནི་འདི་ལྟར། རྒྱུའི་རྒྱུད་དེར་ཆོས་ཅན། ཐམས་རྒྱུད་ཀྱི་ཡན་ལག་དང་མ་བྲལ་ན་འབྲས་བུའི་རྒྱུད་འབྱུང་དུ་རུང་སྟེ། དེ་འབྱུང་བར་དེ་བཞིན་གཤེགས་པའི་ལུང་ལས་གསུངས་པའི་ཕྱིར།
དེའི་ཁྱབ་འབྲེལ་ནི། དེ་ལས་དེ་འབྱུང་བར་སྟོན་པའི་དེ་བཞིན་གཤེགས་པའི་ལུང་ཆོས་ཅན། རང་གི་བསྟན་བྱའི་དོན་ལ་མི་བསླུ་བ་ཡིན་ཏེ། དཔྱད་པ་གསུམ་གྱིས་དག་པའི་ལུང་ཡིན་པའི་ཕྱིར་ཞེས་པའོ། ། ཕྱོགས་ཆོས་ནི་དེ་བཞིན་གཤེགས་པས་དེ་ལས་དེ་འབྱུང་བར་གསུང་བའི་རྒྱུ་མཚན་ཡང༌། ལམ་ཀྱཻ་རྡོ་རྗེ་དམ་ཚིག་པ་ལ་འབྲས་བུ་ཀྱཻ་རྡོ་རྗེ་ཡེ་ཤེས་པ་སྤྱན་དྲངས་ནས་ཉམས་སུ་བླངས་པའི་བྱིན་རླབས་ཀྱི་སྟོབས་ཀྱིས་ཚོགས་སོག་ཅིང་སྒྲིབ་པ་དག་པའི་རྟེན་འབྲེལ་དུ་འགྱུར་བའི་ཕྱིར། ཞེས་བྱ་བ་འདི་གྲུབ་པའོ། ། གཉིས་པ་བཤད་བྱའི་མདོ་དོན་དངོས་བཤད་པ་ལ་གཉིས་ཏེ། དོགས་པ་དགོད་པ་དང༌། དེའི་ལན་གདབ་པའོ། །
དང་པོ་ནི། ཟླ་བ་ལ་སོགས་པའི་མངོན་པར་བྱང་ཆུབ་པ་ལྔ་པོ་དེ་མེ་ལོང་ལྟ་བུ་ལ་སོགས་པའི་ཡེ་ཤེས་དངོས་ཡིན་ནམ་མིན། ཡིན་ན་གྲུབ་ཟིན་བསྒྲུབ་པར་འགྱུར། མིན་ན་བསྒོམ་ཀྱང་མི་འགྲུབ་བོ་སྙམ་ན། ཞེས་སྟོན་པ་ནི་ཁ་ཅིག་ཅེས་སོགས་སོ། ། གཉིས་པ་ལ་གསུམ་སྟེ། མདོར་བསྟན། རྒྱས་པར་བཤད། དོན་བསྡུ་བའོ། ། དང་པོ་ནི།
ཡེ་ཤེས་ལྔའི་ངོ་བོར་གྱུར་པའི་དགྱེས་པ་རྡོ་རྗེ་ཡིན་ཚུལ་ལ་གསུམ་ཏེ། རང་བཞིན་དགྱེས་པ་རྡོ་རྗེ་དང༌། ལམ་དགྱེས་པ་རྡོ་རྗེ་དང༌། འབྲས་བུ་དགྱེས་པ་རྡོ་རྗེ་གསུམ་ལས། སྒྲུབ་པ་པོ་རང་ཉིད་འབྲས་བུ་དེ་དངོས་མ་ཡིན་པས་སྐྱོན་དང་པོ་མེད། རང་བཞིན་དང་ལམ་གྱི་དགྱེས་པ་རྡོ་རྗེ་ཡིན་པས་སྐྱོན་གཉིས་པ་མེད་དོ་ཞེས་སྟོན་པ་ནི། ཡིན་ནས་སྒོམ་ལ་ཞེས་སོགས་སོ། ། གཉིས་པ་ལ་གསུམ་སྟེ། སྒྲུབ་པ་པོས་ཡེ་ཤེས་ལྔའི་རྣམ་པ་ལམ་དུ་བྱེད་པར་བསྟན་པ། དེ་ལྟ་ན་ཡང་འབྲས་བུ་ལམ་བྱེད་དུ་མི་འགལ་བ།
རྣམ་པ་ལམ་དུ་བྱས་པས་འབྲས་བུ་མངོན་དུ་འགྱུར་བའི་རྒྱུ་མཚན་ནོ། ། དང་པོ་ནི། མངོན་བྱང་ལྔ་པོ་འབྲས་དུས་ཀྱི་ཡེ་ཤེས་དངོས་མ་ཡིན་ཡང་དེའི་རྣམ་པ་ཡིན་ལ། དེའི་རྒྱུ་མཚན་གྱིས་ལམ་ཀྱཻ་རྡོ་རྗེ་དངོས་ཡིན། རང་བཞིན་དགྱེས་པ་རྡོ་རྗེ་ཡང་དངོས་ཡིན་ཏེ། ཆོས་ཀྱི་དབྱིངས་ཀྱི་ཡེ་ཤེས་ཀྱི་ངོ་བོ་ཡིན་པའི་ཕྱིར། ཞེས་སྟོན་པ་ནི། དེ་ཡང་ཚུལ་འདི་ལྟར་ཞེས་སོགས་སོ། ། གཉིས་པ་ནི། འོ་ན་མངོན་བྱང་ལྔ་སྒོམ་པ་འདི་འབྲས་བུ་ལམ་བྱེད་མ་ཡིན་པར་འགྱུར་ཏེ།
དེའི་བསྒོམ་བྱ་རྣམ་པ་དེ་ནི་ཐབས་དངོས་ཡིན་གྱི་འབྲས་བུ་དངོས་མ་ཡིན་པའི་ཕྱིར་སྙམ་ན། དེར་ཐལ་བ་མེད་དེ། མངོན་པར་བྱང་ཆུབ་པ་ལྔ་པོ་འདི་ཉིད་འབྲས་བུ་དངོས་ཡིན་ནོ་སྙམ་དུ་ཐག་བཅད་ནས་ལམ་དུ་བྱེད་པའི་ཕྱིར། ཞེས་སྟོན་པ་ནི། དེ་ཡང་སངས་རྒྱས་ལ་མངའ་བའི་ཞེས་སོགས་ཏེ། སྒྲུབ་པ་པོ་དེའི་ཞེན་ངོར་ལམ་དེ་འབྲས་བུ་དངོས་ཡིན་པའི་ཕྱིར། ཞེས་པའོ། ། དེའི་ཞེན་ངོར་དེ་ལྟར་ཡིན་ཡང་དོན་དུ་ན་མོས་པ་ལམ་བྱེད་ལ་འབྲས་བུ་ལམ་བྱེད་ཀྱི་མིང་གིས་བཏགས་པ་ཡིན་ཏེ། རྣམ་པ་དེ་འབྲས་བུ་དངོས་ཡིན་པར་ཐག་བཅད་ནས་སྒོམས་པས་ནམ་ཞིག་གི་ཚེ་འབྲས་བུ་དེ་མངོན་དུ་བྱེད་པའི་ཕྱིར། དཔེར་ན་སྔོན་པོའི་རྣམ་པ་མཐོང་བ་ལ་སྔོན་པོ་མཐོང་བར་བཏགས་པ་བཞིན་ནོ། །
ཞེས་སྟོན་པ་ནི། རྣམ་པ་དེ་ཉིད་ལ་ཞེས་སོགས་སོ། ། གསུམ་པ་ནི། དགྱེས་པ་རྡོ་རྗེ་དངོས་ཀྱི་རྣམ་པ་ལམ་དུ་བྱས་པས་འབྲས་བུ་དེ་མངོན་དུ་བྱེད་ནུས་པ་ཡིན་ཏེ། དེ་དེའི་ཐབས་དངོས་སུ་དེ་བཞིན་གཤེགས་པས་བྱིན་གྱིས་བརླབས་པའི་ཕྱིར། དཔེར་ན་སྔོན་པོའི་རྣམ་པ་འཛིན་པའི་མངོན་སུམ་དེ་འཇུག་ཡུལ་སྔོན་པོ་རང་མཚན་ལ་མི་བསླུ་བ་བཞིན་ནོ། ། ཞེས་སྟོན་པ་ནི། དེས་བདག་གི་རྒྱུད་ལ་ཞེས་སོགས་སོ། ། གསུམ་པ་ནི། བགྲོད་བྱེད་རྡོ་རྗེའི་ཐེག་པ་འདི་ལ་ཞེན་པས་འཇུག་པའི་ལམ་ཞེས་བྱ་སྟེ།
སོང་ཚོད་ལ་ཐབས་རྒྱུད་དུ་སོང་བའི་རྣམ་པ་དེ་ལ་རློམ་ཚོད་དུ་འབྲས་རྒྱུད་དུ་ཞེན་ནས་འཇུག་པའི་ཕྱིར། འབྲེལ་པས་མི་བསླུ་བའི་ལམ་ཞེས་ཀྱང་བྱ་སྟེ། ཐབས་རྒྱུད་དང་འབྲས་རྒྱུད་རྒྱུ་འབྲས་ཀྱི་འབྲེལ་པ་ཅན་དུ་བཅས་པ་མཛད་མཁན་གྱི་དེ་བཞིན་གཤེགས་པའི་ཐུགས་རྗེས་མི་སླུ་བའི་ཕྱིར། ཞེས་སྟོན་པ་ནི། དེ་བས་ན་རྣམ་པ་དེ་ལ་ངོ་བོར་ཞེན་པས་ན་ཞེས་སོགས་སོ། ། གལ་ཏེ་འོ་ན་རྣམ་པ་ལམ་བྱེད་ལ་འབྲས་བུ་ལམ་བྱེད་ཀྱི་མིང་གིས་བཏགས་པ་དེ་ལྟ་ན། དོན་རྒྱུ་ལམ་བྱེད་དུ་སོང་གི་འབྲས་བུ་ལམ་བྱེད་དུ་མ་སོང་བ་དང༌། བསྒྲུབ་བྱའི་ལྷ་དང་ཡེ་ཤེས་མིན་སྒོམ་དུ་སོང་གི་ཡིན་སྒོམ་དུ་མ་སོང་བ་ཡིན་ནོ་ཞེ་ན། འཆད་ཚེ་རྣམ་པར་ཕྱེ་བའི་རྣམ་གཞག་ལ་དེ་ལྟར་དུ་སོང་ཡང༌། འཇུག་ཚེ་གཅིག་ཏུ་འཁྲུལ་པའི་རྣམ་གཞག་ལ་ཡིན་སྒོམ་དང༌།
འབྲས་བུ་དངོས་ཀྱི་ལམ་བྱེད་དུ་བཞག་སྟེ་དེའི་རྣམ་པ་ལ་དེར་ཞེན་ནས་ལམ་དུ་བྱེད་པའི་ཕྱིར། དཔེར་ན་འཆད་པའི་ཚེ་སྔོར་སྣང་དབང་ཤེས་ཀྱིས་སྔོན་པོ་མ་རྟོགས་ཀྱང་འཇུག་ཚེ་དེ་དེས་རྟོགས་པར་ཐ་སྙད་བྱས་པ་བཞིན་ནོ། ། འོ་ན་འདིར་བཤད་འཇུག་གཉིས་པོ་གང་དབང་བཙན་པར་བྱེད་ཅེ་ན། ལྟ་བ་དང་གྲུབ་པའི་མཐའ་འཇོག་པ་ན་འཆད་པ་དབང་བཙན་ཀྱང༌། སྒོམ་པ་དང་སྤྱོད་པའི་ཚེ་ན་འཇུག་པ་དབང་བཙན་པ་ཡིན་ཏེ། ཇི་སྐད་དུ། འཆད་ཚེ་རྣམ་པར་ཕྱེ་བས་མཁས། ། འཇུག་ཚེ་གཅིག་ཏུ་འཁྲུལ་བས་ཐོབ། ། ཅེས་པ་ལྟར་རོ། ། གསུམ་པ་གཞན་གྱིས་བརྟགས་པའི་མཐའ་བསལ་བ་ལ་གཉིས་ཏེ།
རྗེ་བཙུན་ས་སྐྱ་པའི་ལུགས་འདི་ལ་སྡང་བ་དག་གིས་རྣམ་པར་བརྟགས་པའི་མཐའ་བསལ་བ་དང༌། ལུགས་འདི་ལ་ཤིན་ཏུ་དྭང་བ་དག་གིས་རྣམ་པར་བརྟགས་པའི་མཐའ་བསལ་བའོ། ། དང་པོ་ནི། གསང་སྔགས་ལམ་རིམ་ཞེས་བྱ་བའི་བསྟན་བཅོས་མཛད་པ་ན་རེ། ཕ་རོལ་དུ་ཕྱིན་པ་བ་རྣམས་ནི་ཆོས་རྣམས་ཀྱི་དེ་ཁོ་ན་ཉིད་སྤྲོས་པ་དང་བྲལ་བ་བསྒོམས་པས་ཆོས་ཀྱི་སྐུ་དང་རྗེས་སུ་མཐུན་པའི་རྣམ་པ་ལམ་སྒོམ་པ་ཡོད་ཀྱང༌། གཟུགས་ཀྱི་སྐུ་མཚན་དཔེས་སྤྲས་པ་དང་རྣམ་པ་འདྲ་བར་སྒོམ་པའི་ལམ་མེད་ལ། སྔགས་ལ་ནི་ཡོད་དོ། ། དེས་ན་གཞན་དོན་གཟུགས་ཀྱི་སྐུ་སྒྲུབ་པའི་ཐབས་ལ་ལམ་གྱི་ལུས་མི་འདྲ་བའི་ཁྱད་པར་ཆེན་པོ་ཡོད་པས་ཐེག་པ་གཉིས་སུ་མཛད་པ་ཡིན་ཏེ། སྤྱིར་ཐེག་པ་ཆེ་ཆུང་སྟོང་པ་ཉིད་ཀྱི་ཤེས་རབ་ཀྱིས་མི་འབྱེད་པར་ཐབས་ཀྱིས་འབྱེད་དགོས་ལ། ཁྱད་པར་དུ་ཐེག་པ་ཆེན་པོ་ལ་གཉིས་སུ་ཕྱེ་བ་ཡང་ཟབ་མོ་རྟོགས་པའི་ཤེས་རབ་ཀྱིས་མི་འབྱེད་ཀྱི་ཐབས་ཀྱིས་དབྱེ་དགོས་ཤིང༌།
ཐབས་ཀྱི་གཙོ་བོ་ཡང་གཟུགས་སྐུ་སྒྲུབ་པའི་ཆ་ནས་ཡིན་ལ། གཟུགས་ཀྱི་སྐུའི་སྒྲུབ་བྱེད་ཀྱི་ཐབས་ནི་དེ་དང་རྣམ་པ་འདྲ་བར་བསྒོམ་པའི་ལྷའི་རྣལ་འབྱོར་ཉིད་ཐེག་པ་གཞན་གྱི་ཐབས་ལས་མཆོག་ཡིན་པའི་ཕྱིར་རོ། ། ཞེས་འཆད་དོ། ། འདི་མི་འཐད་པ་གསུམ་སྟེ། གཟུགས་སྐུའི་རིགས་འདྲ་ལམ་བྱེད་ཐབས་ཀྱི་གཙོ་བོ་མ་ཡིན་པར་བསྟན། ཐེག་པ་ཆེ་ཆུང་གི་ཁྱད་པར་ཤེས་རབ་ཀྱིས་མི་འབྱེད་པ་མ་ཡིན་པར་བསྟན། ཐེག་པ་ཆེན་པོ་གཉིས་ཀྱི་ཁྱད་པར་ཡང་ཤེས་རབ་ཀྱིས་འབྱེད་དགོས་པར་བསྟན་པའོ། ། དང་པོ་ལ་གསུམ་སྟེ། དོན་དེ་ལ་སྒྲུབ་བྱེད་ཀྱི་ལུང་མེད་པ་དང༌། གནོད་བྱེད་ཀྱི་རིགས་པ་ཡོད་པ་དང༌།
སུན་འབྱིན་གྱི་ཚེར་མ་འབྱིན་མི་ནུས་པའོ། ། དང་པོ་ནི། སངས་རྒྱས་ཀྱི་སས་བསྡུས་པའི་གཟུགས་ཀྱི་སྐུ་མཚན་དཔེས་སྤྲས་པ་དེ་མངོན་དུ་བྱེད་པ་ལ། དེའི་ཉེར་ལེན་གྱི་རྒྱུར་གྱུར་པའི་རིགས་འདྲ་སྔ་མ་མཚན་དཔེའི་རྣམ་ཅན་ཞིག་ངེས་པར་སྔོན་དུ་འགྲོ་དགོས་པ་ནི་སྔགས་ཀྱི་ཐེག་པའི་ཐབས་ཀྱི་ཁྱད་པར་ཡིན་ནོ་ཞེས་ཟེར་བ་འདི་ལ་ནི། སྟོན་བྱེད་ཀྱི་ལུང་ཡོད་པ་མ་ཡིན་ཏེ། རྒྱུད་གཞུང་མན་ངག་མཐའ་དག་ལས་སངས་རྒྱས་ཀྱི་སའི་ལོངས་སྐུ་ཡན་ལག་བདུན་ལྡན་གྱི་ཉེར་ལེན་གྱི་རྒྱུ་ནི་བདེ་སྟོང་ཟུང་འཇུག་གི་ཡེ་ཤེས་ཤིག་གིས་བྱེད་པར་བཤད་པ་ཡིན་གྱི། སློབ་པའི་གཟུགས་ཀྱི་སྐུས་བྱེད་པར་མ་བཤད་པའི་ཕྱིར་དང༌། གསང་བ་འདུས་པ་ལས། འོད་གསལ་ལས་ཟུང་འཇུག་གི་སྐུར་དངོས་སུ་ལྡང་བར་གསུངས་ཀྱི། སྒྱུ་མ་ལྟ་བུའི་ལུས་ལས་ཟུང་འཇུག་གི་སྐུར་ལྡང་བ་མ་གསུངས་པའི་ཕྱིར་དང༌།
བདེ་མཆོག་ལས་ཀྱང་ལམ་རིམ་པ་ལྔ་པའི་མཐར་ཐུག་པའི་སངས་རྒྱས་དེ་གཟུགས་ཀྱི་ཉེར་ལེན་ལས་བྱུང་བར་བཤད་པ་མེད་པའི་ཕྱིར་དང༌། དུས་ཀྱི་འཁོར་ལོ་ལས་ཀྱང་སྟོང་གཟུགས་ཕྱག་རྒྱ་ཆེན་མོ་དེ་དོན་དམ་པའི་བདེན་པར་ཁས་ལེན་པ་ཡིན་གྱི། ཀུན་རྫོབ་པའི་གཟུགས་ཀྱི་ཉེར་ལེན་ཅན་དུ་མི་བཞེད་པའི་ཕྱིར་དང༌། སྤྱིར་ཡང་བཅུ་གསུམ་རྡོ་རྗེ་འཛིན་པའི་སའི་དངོས་ཀྱི་རྒྱུ་ནི་རྫོགས་རིམ་གྱི་ཡེ་ཤེས་ལ་འཆད་པ་ཡིན་གྱི། སྐྱེད་རིམ་ལ་མི་འཆད་པ་ནི་དུས་ཀྱི་འཁོར་ལོའི་ལུགས་ལས་འབྱུང་བའི་ཕྱིར་དང༌། གསང་སྔགས་ཀྱི་ཐབས་ཀྱི་ཁྱད་པར་གཙོ་ཆེ་ཤོས་ནི་རང་བྱིན་གྱིས་བརླབས་པའི་རིམ་པ་དང༌། གཞན་དཀྱིལ་འཁོར་གྱི་འཁོར་ལོ་ལ་སོགས་པ་རྫོགས་རིམ་གྱི་སྐབས་ནས་འབྱུང་བ་རྣམས་ཡིན་པ་ལ་བསྐྱེད་རིམ་ཁོ་ནའི་ཆ་ནས་བཞག་པས་ནོངས་པའི་ཕྱིར་དང༌། བསྐྱེད་རིམ་གྱི་ཐབས་ཀྱི་ཆའང་སྦྱངས་གཞི་སྦྱོང་བྱེད་ཀྱི་རིམ་པ་དེ་དག་གཙོ་བོ་ཡིན་པ་ལ། ལྷའི་སྐུ་མཚན་དང༌། དཔེ་བྱད་ཀྱིས་སྤྲས་པ་སྒོམ་པ་ནི་ཐབས་ཀྱི་གཙོ་བོར་བཞག་པས་ཤིན་དུ་འཁྲུལ་པའི་ཕྱིར་དང༌།
ཡང་དག་པར་ན་སངས་རྒྱས་ཀྱི་སས་བསྡུས་པའི་གཟུགས་སྐུ་ཞལ་ཕྱག་གི་རྣམ་པ་ཅན་ཡོད་པ་མ་ཡིན་པའི་ཕྱིར་རོ། ། གཉིས་པ་ནི། ཚེ་འདིར་མཚན་དཔེས་སྤྲས་པའི་གཟུགས་སྐུ་མངོན་དུ་བྱེད་པ་ལ་མཚན་དཔེའི་རྣམ་པ་ཅན་གྱི་རིགས་འདྲ་སྔ་མ་ཅིག་སྔོན་དུ་འགྲོ་དགོས་ན། དེ་འདྲ་དེ་ཐ་མལ་གྱི་ལུས་འདི་ལ་གྲུབ་དགོས་པ་ཡིན་ནམ་སེམས་ཀྱི་སྟེང་དུ་གྲུབ་དགོས་པ་ཡིན། དང་པོ་ལྟར་ན། རྣམ་ཤེས་མ་ཡིན་པས་རྣམ་ཤེས་ཀྱི་ཉེར་ལེན་བྱེད་པར་འགྱུར་ཏེ། སངས་རྒྱས་པའི་ཡན་ལག་བདུན་ལྡན་གྱི་ལོངས་སྐུ་དེ་ཡིན་ན་ཤེས་པ་ཡིན་དགོས་པའི་ཕྱིར། ཐ་མལ་པའི་ལུས་འདིའི་རིགས་རྒྱུན་སངས་རྒྱས་ཀྱི་སར་འགྲོ་བར་འགྱུར་ཏེ། དམ་བཅའ་ཁས་བླངས་པ་དེ་ཉིད་ཀྱི་ཕྱིར། འདོད་ན།
དུས་ཀྱི་འཁོར་ལོ་ལས་སངས་རྒྱས་ཀྱི་སར་བེམས་པོའི་ཁམས་ཟད་པར་གསུངས་པ་དང༌། གསང་བ་འདུས་པ་ལས་ཀྱང་ལུས་ཀྱི་ཁོག་པ་བརྗེས་ཏེ་ཟུང་འཇུག་གི་སྐུ་མངོན་དུ་བྱེད་པར་གསུངས་པའི་ལུང་གིས་གནོད་ཅིང༌། ཁྱེད་རང་གིས་ཀྱང་ཚེ་གཅིག་ལ་ཟུང་འཇུག་གི་སྐུ་མངོན་དུ་བྱེད་པའི་ཚེ་རྣམ་སྨིན་གྱི་ལུས་དེ་སྦྲུུལ་གྱི་ཤུན་པགས་རྗེས་པ་བཞིན་དུ་དོར་ནས། རླུང་སེམས་ཙམ་ལས་གྲུབ་པའི་གཉུག་མ་གཞི་ལུས་ཞེས་བྱ་བ་གཅིག་གིས་ལོངས་སྐུ་མངོན་དུ་བྱེད་པར་འཆད་པས་ཁས་བླངས་ཀྱིས་ཀྱང་གནོད་པའི་ཕྱིར་རོ། ། གཉིས་པ་ལྟར་མི་འདོད་མོད། ཁས་ལེན་ན་ཡང༌། གསལ་སྔགས་ཐེག་པའི་ཐབས་ཀྱི་ཁྱད་པར་དུ་མ་སོང་སྟེ། སྒོམ་པ་པོའི་སེམས་ཀྱི་སྟེང་དུ་མཚན་དཔེའི་རིགས་འདྲ་སྔ་མ་སྔོན་དུ་སོང་བ་གཅིག་ནི་ཕར་ཕྱིན་པས་ཀྱང་ཁས་ལེན་པའི་ཕྱིར་དང༌། ཁྱེད་རང་ལྟར་ན། ཇི་སྐད་དུ།
གང་གིས་རྣམ་པར་ཤེས་པ་ནི། ། མི་ཤེས་པ་ཡི་ཉེར་ལེན་རྒྱུ། ། ཞེས་པའི་ལུང་དང་འགལ་བར་འགྱུར་ཏེ། ཚུ་རོལ་མཐོང་བ་དག་གི་མིག་ཤེས་ཀྱི་གཟུང་བྱ་ཡིན་པའི་རྟགས་ཀྱིས་སངས་རྒྱས་ཀྱི་གཟུགས་ཀྱི་སྐུ་ཤེས་པ་མ་ཡིན་པར་སྒྲུབ་པ་ནི་ཁྱེད་རང་གི་གྲུབ་མཐའི་རྩ་བ་ཡིན་པའི་ཕྱིར་དང༌། ཤེས་རྒྱུད་ཀྱི་སྟེང་དུ་མཚན་དཔེའི་རིགས་འདྲ་སྔ་མ་བསྒྲུབ་རྒྱུ་ཡིན་ན་ཆོས་སྐུའི་ཡོན་ཏན་གྱི་ལམ་དུ་སོང་གི གཅིག་ཤོས་སུ་མ་སོང་བའི་ཕྱིར། གཞན་ཡང་གཟུགས་སྐུའི་མཚན་དཔེ་ལ། སློབ་ལམ་དུ་རིགས་འདྲ་སྔ་མ་ཡོད་དགོས་ན། ཆོས་སྐུའི་མཚན་དཔེ་ལ་དེ་དགོས་སམ་མི་དགོས། དགོས་ན་དེ་བསྐྱེད་རིམ་གྱི་སྐབས་སམ་རྫོགས་རིམ་གྱི་སྐབས་གང་དུ་བསྟན།
གང་དུ་བསྟན་ཀྱང་འདྲ་སྟེ་མཚན་དཔེའི་རྣམ་པ་ཅན་དེ་གཟུགས་ཀྱི་སྐུ་སྒྲུབ་བྱེད་ཀྱི་ཐབས་སུ་འཆད་པ་དང་འགལ། གཉིས་པ་ལྟར་ན་གཅིག་ཤོས་ལ་ཡང་མི་དགོས་པར་མཚུངས་ཏེ། ཚེ་གཅིག་ལ་སངས་རྒྱས་ཀྱི་སྐུ་མངོན་དུ་བྱེད་པའི་དབང་དུ་བྱས་པར་ནི་གཉིས་ཀ་མཚུངས་པའི་ཕྱིར། ཁྱད་གཞི་ཆོས་སྐུའི་མཚན་དཔེ་ཁས་མི་ལེན་པས་དེའི་ཁྱད་ཆོས་ལ་བརྟགས་པའི་བརྟག་པ་མི་འཇུག་གོ་ཅེ་ན། སངས་རྒྱས་ཀྱི་སའི་ཡོན་ཏན་མཐའ་དག་མ་ཚང་བའི་སངས་རྒྱས་ཀྱི་སྐུ་འདོད་པ་ནི་ངོ་མཚར་གྱི་གནས་སུ་བྱ་བའོ། ། གལ་ཏེ་མཚན་དང་དཔེ་བྱད་རྣམས་སེམས་ཀྱི་ཆོས་སུ་མེད་པར་འདོད་ན། མངོན་པ་ཀུན་ལས་བཏུས་ལས། ཇི་སྐད་དུ། མཚན་དང་དཔེ་བྱད་བཟང་པོ་རྣམས་གང་ཞེ་ན། བསམ་གཏན་ལ་བརྟེན་ནས་མཚན་དང་དཔེ་བྱད་བཟང་པོས་བརྒྱན་པའི་སྐུ་ཀུན་དུ་སྟོན་པ་ཡང་དག་པར་འབྱོར་བའི་ཏིང་ངེ་འཛིན་དང༌།
ཤེས་རབ་གང་ཡིན་པ་དང༌། དེ་དག་དང་མཚུངས་པར་ལྡན་པའི་སེམས་དང་སེམས་ལས་བྱུང་བའི་ཆོས་རྣམས་དང༌། དེ་ལས་བྱུང་བའི་རྣམ་པར་སྨིན་པའོ། ། ཞེས་ཡེ་ཤེས་ཀྱི་སྐུ་དང་གཟུགས་ཀྱི་སྐུ་གཉིས་ཀ་མཚན་དཔེའི་ཡོན་ཏན་གྱིས་ཕྱུག་པར་བཤད་པ་དང་འགལ་ལོ། ། དེས་ན་མཚན་དཔེ་ལ་གནས་ཚུལ་ཆོས་ཀྱི་སྐུའི་ངོ་བོར་གནས་པ་དང༌། སྣང་ཚུལ་གཟུགས་ཀྱི་སྐུའི་ངོ་བོར་སྣང་བ་དང་གཉིས་སུ་རྣམ་པར་བཞག་གོ ། མདོར་ན་གདུལ་བྱ་སེམས་ཅན་ལ་མཚན་དཔེའི་རྣམ་པ་ཅན་དུ་སྣང་བའི་གཟུགས་ཀྱི་སྐུ་དེའི་རིགས་འདྲའི་རྒྱུན་སྔ་མ་མཚན་དཔེའི་རྣམ་པ་ཅན་ཞིག་ངེས་པར་དགོས་ན། དེ་འདྲ་དེ་གང་ལ་སྣང་མཁན་གྱི་ཤེས་པའི་རྒྱུན་ལ་ཡོད་དགོས་ཏེ། གཞན་སྣང་གི་གཟུགས་སྐུ་གཉིས་པོའི་ཉེར་ལེན་གྱི་རྒྱུ་ནི་གདུལ་བྱ་གཞན་རྒྱུད་ཀྱིས་བསྡུས་པའི་ཕྱིར་དང༌། སངས་རྒྱས་ཆོས་སྐུ་ནི་གཟུགས་སྐུ་གཉིས་པོའི་བདག་པོའི་རྐྱེན་ཡིན་གྱི།
ཉེར་ལེན་གྱི་རྒྱུར་འགྲོ་བའི་བཤད་པ་མེད་པའི་ཕྱིར། ཡེ་ཤེས་ཉིད་གདུལ་གཟུགས་ཀྱི་སྐུའི་སྣང་བ་སྐྱེད་པར་བཤད་པས་དམིགས་པའི་རྐྱེན་དུ་འགྲོ་བ་མ་ཡིན་ནམ་ཞེ་ན། མ་ཡིན་ཏེ། སངས་རྒྱས་ཀྱི་ཡེ་ཤེས་སེམས་ཅན་གྱི་གཟུགས་འཛིན་མིག་ཤེས་ཀྱི་དམིགས་རྐྱེན་དུ་འགྲོ་བ་མི་སྲིད་པའི་ཕྱིར་དང༌། སྲིད་ཀྱང་ཁྱེད་ཀྱི་དམ་བཅའ་ལ་གནོད་པའི་ཕྱིར། དེས་ན་ཚུར་མཐོང་ལས་དག་གི་མིག་ཤེས་ལ་མཆོག་གི་སྤྲུལ་སྐུའི་མཚན་དང་དཔེ་བྱད་ཀྱི་རྣམ་པར་སྣང་བ་དེའི་ཉེར་ལེན་གྱི་རྒྱུ་ནི་སྣང་མཁན་རང་རང་སོ་སོའི་ཤེས་པ་ཉིད་ཡིན་ཏེ། དཔེར་ན་སྔོར་སྣང་དབང་ཤེས་ལ་སྔོན་པོར་སྣང་བའི་རྣམ་པ་དེའི་ཉེར་ལེན་ནི་སྣང་མཁན་དེ་ཉིད་ཡིད་བྱེད་སྔ་མ་ཡིན་པ་བཞིན་ནོ། ། གལ་ཏེ་སྔོར་སྣང་དབང་ཤེས་ལ་སྔོན་པོར་སྣང་བའི་རྣམ་པ་དེ་ལས་རྫས་གཞན་པའི་སྔོན་པོ་ཡོད་པ་བཞིན་དུ། གདུལ་བྱ་བ་ལས་ཐ་དད་པའི་གཟུགས་ཀྱི་སྐུ་རྫས་གཞན་ཡོད་དོ་ཅེ་ན། འཁྲུལ་གཞི་འདི་ཐམས་ཅད་དེ་ལྟར་ལོག་པར་རྟོག་པ་ལས་བྱུང་བ་ཡིན་མོད།
སྤྱིར་དཔེ་དོན་གཉིས་ཀ་མི་འཐད་དེ། གཟུང་འཛིན་རྫས་གཞན་ཁས་བླངས་ན་ཐེག་པ་ཆེན་པོའི་གཞུང་ལུགས་ལས་ཉམས་པའི་ཕྱིར། བྱེ་བྲག་ཏུ་དོན་མི་འཐད་དེ། ཐེག་པ་ཆེན་པོའི་གཞུང་ལུགས་མཐའ་དག་ལས་གཟུགས་སྐུ་གཉིས་ནི་གདུལ་བྱ་གཞན་ཁོ་ནའི་སྣང་ཚུལ་ཡིན་གྱི། སངས་རྒྱས་རང་སྣང་ལ་ཆོས་ཀྱི་སྐུ་ལས་གཞན་གཟུགས་ཀྱི་རྣམ་པ་མི་སྣང་བར་བཤད་པའི་ཕྱིར་དང༌། ཀུན་རྫོབ་པ་གཟུགས་ཀྱི་སྐུ་ཞེས་པ་ནི་ཀུན་རྫོབ་ཀྱི་བདེན་པ་ཡིན་པས་སངས་རྒྱས་ཀྱི་སས་མ་བསྡུས་པའི་ཕྱིར། འོ་ན་ཁྱོད་ཀྱང་སྟོང་པ་ཉིད་ཀྱི་གཟུགས་ཞེས་བྱ་བའི་མིང་ཅན་མཚན་དཔེའི་རྣམ་པ་ཅན་ཁས་ལེན་པ་མ་ཡིན་ནམ་ཞེ་ན། ཁས་ལེན་མོད། དེ་ནི་ཁྱེད་འདོད་པའི་ཕྱོགས་དང་མཚུངས་པ་མ་ཡིན་ཏེ། འདི་ནི་ཆོས་སྐུ་ལམ་བྱེད་ཡིན་གྱི་གཟུགས་སྐུ་ལམ་བྱེད་དུ་མི་རུང་བའི་ཕྱིར་དང༌།
སྟོང་གཟུགས་དངོས་དེ་ནི་དོན་དམ་དངོས་སམ་མཐུན་པའི་དོན་དམ་གང་རུང་ལས་མ་འདས་པའི་ཕྱིར་དང༌། ཁྱེད་ཀྱིས་སྐབས་འདིར་སྨྲས་པའི་མཚན་དཔེའི་གཟུགས་ཀྱི་སྐུ་དེ་ནི་གདུལ་བྱའི་མིག་ཤེས་ལ་སྣང་བའི་གཟུགས་སུ་ཁས་བླངས་ལ། འདི་ནི་ཆོས་ཀྱི་སྐྱེ་མཆེད་པའི་གཟུགས་སུ་ཁས་ལེན་པའི་ཕྱིར། གཞན་ཡང་ཚེ་འདིར་མཚན་དཔེ་དངོས་འགྲུབ་པ་ལ་སློབ་ལམ་དུ་དེའི་རིགས་འདྲ་སྔ་མ་ཅིག་ངེས་པར་དགོས་ན། དེའི་སྔོན་དུའང་དེ་དང་འདྲ་བ་ཅིག་བསྐྱེད་དགོས་པར་ཧ་ཅང་ཐལ་ལོ། ། དེས་ན་བསོད་ནམས་ཀྱི་ཚོགས་ཡོངས་སུ་རྫོགས་པའི་རྣམ་སྨིན་དངོས་སུ་གྱུར་པའི་མཚན་དང་དཔེ་བྱད་ནི་ཆོས་ཀྱི་སྐུའི་སྟེང་དུ་འགྲུབ་པ་ཡིན་ལ། དེའི་ནང་ནས་ཀྱང་མེ་ལོང་ལྟ་བུའི་ཡེ་ཤེས་ནི་གནས་ཚུལ་གྱི་མཚན་བཟང་པོ་དང༌། མཉམ་པ་ཉིད་ཀྱི་ཡེ་ཤེས་ནི་གནས་ཚུལ་གྱི་དཔེ་བྱད་བཟང་པོར་གྲུབ་པ་ཡིན་ཞིང༌། ཡེ་ཤེས་དེ་གཉིས་ཀྱི་རྣམ་པ་གདུལ་བྱ་གཞན་སྣང་དུ་འཆར་བ་ན། ཐོག་མར་སྦྱོང་བྱ་སྦྱང་ན་ཉི་མ་དང་ཟླ་བའི་རྣམ་པ་ཅན་དང༌།
དེ་རོ་གཅིག་ཏུ་འདྲེས་པ་ལས་སྐུ་ཡོངས་སུ་རྫོགས་པ་མཚན་དང་དཔེ་བྱད་ཀྱི་རྣམ་པར་སྟོན་ནོ། ། ཞེས་པ་ནི་དགྱེས་པ་རྡོ་རྗེའི་རྒྱུད་ཀྱི་དགོས་པ་ཡིན་ཏེ། རྩ་བའི་རྒྱུད་ལས། ཟླ་བ་མེ་ལོང་ཡེ་ཤེས་ལྡན། ། བདུན་གྱི་བདུན་པ་མཉམ་ཉིད་ལྡན། ། རང་ལྷའི་ས་བོན་ཕྱག་མཚན་ནི། ། སོ་སོར་རྟོག་པར་བརྗོད་པར་བྱ། ། ཐམས་ཅད་གཅིག་གྱུར་ནན་ཏན་ཉིད། ། རྫོགས་པ་ཆོས་དབྱིངས་དག་པ་སྟེ། ། མཁས་པས་ཆོ་ག་གསུངས་པ་ཡི། །
རྣམ་པ་ལྔ་པོ་སྒོམ་པ་ཉིད། ། ཅེས་དང༌། དཔལ་ཁ་སྦྱོར་ལས། སངས་རྒྱས་ཀུན་གྱི་ཡོན་ཏན་གནས། ། དེ་ཡང་ཨ་སོགས་གཟུགས་ཀྱིས་ནི། ། སངས་རྒྱས་ཡོན་ཏན་འཇུག་པར་འགྱུར། ། ཞེས་དང༌། སངས་རྒྱས་ཡོན་ཏན་ཀཱ་སོགས་ཀྱི། ། སྐར་མདའ་འདིར་ཡང་འཇུག་པར་འགྱུར། ། ཞེས་གསུངས་པའི་ཨ་སོགས་དང་ཀ་སོགས་ཀྱི་ཡོན་ཏན་ནི་མཚན་དང་དཔེ་བྱད་ལ་འཆད་རྒྱུ་ཡིན་པའི་ཕྱིར་རོ། །
གསུམ་པ་ཚེར་མ་འབྱིན་མི་ནུས་པར་བསྟན་པ་ནི། སྔགས་རིམ་མཛད་པ་ན་རེ། རྡོ་རྗེ་ཐེག་པའི་ཐབས་ཀྱི་ཁྱད་པར་གོང་དུ་བཤད་མ་ཐག་པ་དེ་ཉིད་ཡིན་པར་རྡོ་རྗེ་གུར་གྱི་ལེའུ་དང་པོ་ལས་གསལ་བ་ཡིན་ཏེ། ཇི་སྐད་དུ། གལ་ཏེ་སྟོང་པ་ཐབས་ཡིན་ན། ། དེ་ཚེ་སངས་རྒྱས་ཉིད་མི་འགྱུར། ། རྒྱུ་ལས་འབྲས་བུ་གཞན་མེད་ཕྱིར། ། ཐབས་ནི་སྟོང་པ་ཉིད་མ་ཡིན། ། ལྟ་བ་རྣམས་ལས་ལོག་པ་དང༌། ། བདག་ཏུ་ལྟ་བ་ཚོལ་རྣམས་ཀྱི། །
བདག་ཏུ་འཛིན་པ་བཟློག་པའི་ཕྱིར། ། རྒྱལ་བ་རྣམས་ཀྱིས་སྟོང་པར་བསྟན། ། དེ་ཕྱིར་དཀྱིལ་འཁོར་འཁོར་ལོ་ཞེས། ། བདེ་བའི་ཐབས་ཀྱི་སྡོམ་པ་དེ། ། སངས་རྒྱས་ང་རྒྱལ་རྣལ་འབྱོར་གྱིས། ། སངས་རྒྱས་ཉིད་ཡུན་རིང་མི་འགྱུར། ། སྟོན་པ་སུམ་ཅུ་རྩ་གཉིས་མཚན། ། མངའ་བདག་དཔེ་བྱད་བརྒྱད་ཅུར་ལྡན། ། དེའི་ཕྱིར་ཐབས་དེས་སྒྲུབ་བྱ་སྟེ། ། ཐབས་ནི་སྟོན་པའི་གཟུགས་ཅན་ནོ། །
ཞེས་གསལ་བར་གསུངས་སོ། ། འདི་དག་གིས་ནི་སྟོང་ཉིད་སྒོམ་པ་ཙམ་ཞིག་ཐབས་སུ་འདོད་པ་དགག་པ་དང༌། སྟོང་པ་ཉིད་བསྟན་པའི་དགོས་པ་དང༌། ཐུན་མོང་མ་ཡིན་པའི་ཐབས་ཆེ་བ་དང་བཅས་པ་དང༌། ཐབས་དེས་བསྒྲུབ་བྱ་དེ་སྒྲུབ་དགོས་པའི་རྒྱུ་མཚན་རྣམས་ནི་གོ་རིམ་བཞིན་དུ་ཚིགས་སུ་བཅད་པ་བཞིས་བསྟན་ནོ། ། ཞེས་སྤྲོས་པ་དུ་མ་དང་བཅས་ཏེ་འཆད་པར་བྱེད་དོ། ། ལུང་དེའི་དོན་འཆད་ཚུལ་ཤིན་ཏུ་ནོར་བ་ཡིན་ཏེ། དཀྱིལ་འཁོར་འཁོར་ལོ་ཞེས་པ་བསྐྱེད་རིམ་གྱི་ལྷའི་རྣལ་འབྱོར་ལ་བཤད་པས་ནོར་བ་དང༌། སྡོམ་པ་ཞེས་པ་ཐབས་དེ་དང་ཤེས་རབ་གཉིས་སྡོམས་པ་ལ་འཆད་པ་དང༌། བསྐྱེད་རིམ་གྱི་ཐབས་ཀྱིས་གཟུགས་སྐུ་སྒྲུབ་དགོས་པའི་ཤེས་བྱེད་དུ་གཟུགས་སྐུ་མཚན་དཔེས་བརྒྱན་པ་ཡིན་པའི་ཕྱིར་ཞེས་རྟགས་སུ་བཀོད་པ་དང༌།
ཐབས་ཤེས་པ་གཟུགས་སྐུའི་ཐབས་ཁོ་ན་ལ་སྦྱར་བས་སོ། ། འོ་ན་དེ་ལྟར་སྦྱོར་རྒྱུ་མ་ཡིན་པ་ཅི་ཞེ་ན། དཀྱིལ་འཁོར་འཁོར་ལོ་ཞེས་པ་རྫོགས་རིམ་གྱི་དབང་དུ་བྱས་པ་དང༌། དེ་ཡང་དབང་གསུམ་པའི་ཉམས་ལེན་གྱི་ཐབས་ལ་ཟེར་རྒྱུ་ཡིན་པ་དང༌། བདེ་བའི་སྡོམ་པ་ཞེས་པ་རྩ་བའི་རྒྱུད་ནས་གསུངས་པ་ལྟར་བདེ་ཆེན་གྱི་ཡེ་ཤེས་ལ་འཆད་རྒྱུ་ཡིན་པ་དང༌། སངས་རྒྱས་ང་རྒྱལ་ཞེས་སོགས་དེ་ལྟ་བུའི་ཡེ་ཤེས་དེ་ཡང་ལྷག་པའི་ལྷའི་ང་རྒྱལ་དང་མ་བྲལ་བས་བསྐྱེད་པར་བྱ་བ་ཡིན་གྱི། ཐ་མལ་པའི་འདུ་ཤེས་ཀྱིས་མ་ཡིན་ནོ། ། ཞེས་པ་དང༌། སྟོན་པ་སུམ་ཅུ་རྩ་གཉིས་ཞེས་སོགས་ཀྱི་དོན་ཡང༌། བསྒྲུབ་བྱ་སངས་རྒྱས་དེ་མཚན་དཔེ་ཀུན་རྫོགས་ཀྱི་སྐུ་ཡིན་པ་རྟགས་སུ་བཀོད་ནས།
ཐབས་བདེ་ཆེན་གྱི་ཡེ་ཤེས་དེས་སྒྲུབ་དགོས་པར་བསྟན་པ་དང༌། ཐབས་ནི་སྟོན་པའི་གཟུགས་ཅན་ཞེས་པ་ཡང་ཐབས་དེ་གང་གིས་མངོན་དུ་བྱེད་པའི་སྒྲུབ་པ་པོ་དེ་སྟོན་པའི་གཟུགས་ཅན་ཏེ། བསྐྱེད་རིམ་ལ་དབང་ཐོབ་པ་ཅིག་དགོས་སོ་ཤེས་བྱ་བའི་དོན་ཡིན་པའི་ཕྱིར། མདོར་ན། སྒྲུབ་པ་པོ་སྟོན་པ་དགྱེས་པ་རྡོ་རྗེའི་གཟུགས་ཅན་དེས་སྒྲུབ་བྱེད་དཀྱིལ་འཁོར་གྱི་འཁོར་ལོ་ཉམས་སུ་བླངས་པ་ལས་བྱུང་བའི་ཐབས་བདེ་བ་ཆེན་པོ་དེས། བསྒྲུབ་བྱ་ཡན་ལག་བདུན་ལྡན་གྱི་ལོངས་སྐུ་མཚན་དཔེའི་མངའ་བདག་དེ་སྒྲུབ་དགོས་པའི་ཤེས་བྱེད་དུ་ཐབས་བདེ་བ་ཆེན་པོ་མེད་ན་ཤེས་རབ་སྟོང་པ་ཉིད་ཀྱི་ལྟ་བ་རྐྱང་པས་ལོངས་སྐུ་ཡན་ལག་བདུན་ལྡན་དེ་སྒྲུབ་མི་ནུས་པའི་ཕྱིར་ཏེ། བསྒྲུབ་བྱ་དེ་ནི་མཚན་དཔེའི་བདག་ཉིད་ཅན་གྱི་ཐབས་བདེ་བ་ཆེན་པོའི་ངོ་བོར་བཞུགས་པའི་ཕྱིར། ཞེས་བསྟན་པ་ཡིན་ནོ། ། དེས་ན་གུར་གྱི་ལུང་འདིས་རྫོགས་རིམ་གྱི་ཡེ་ཤེས་ལ་ཐབས་བདེ་བ་ཆེན་པོ་དང་ཤེས་རབ་སྟོང་ཉིད་ཟུང་འཇུག་དགོས་པ་ཡིན་པར་བསྟན་པ་དེ། ཁྱེད་ཀྱིས་ནི་ཐབས་ཀྱི་གཙོ་བོ་བསྐྱེད་རིམ་མཚན་དཔེའི་རྣམ་པ་ཅན་དེ་གཟུགས་སྐུ་སྒྲུབ་བྱེད་ཀྱི་ཐབས་སུ་དགོས་པའི་ཤེས་བྱེད་དུ་དྲངས་པས་ཆེས་ཤིན་དུ་མ་འབྲེལ་བ་ཡིན་ནོ། །
དེ་ལྟར་བཤད་པས་གྲུབ་པའི་དོན་ནི། བསྐྱེད་རིམ་གྱི་རྣལ་འབྱོར་ནི་སྦྱང་གཞི་སྦྱོང་བྱེད་ཐབས་ཀྱི་རྒྱུད་མཚན་ཉིད་པ་དང་རྡོ་རྗེ་བཏགས་པ་བ་ཞེས་བྱ་བ་དེ་ཡིན་པས་རྒྱུད་མཚན་ཉིད་པ་མ་ཡིན་ལ། དེ་དང་རྗེས་སུ་མཐུན་པའི་རྣམ་པ་ཅན་གྱི་གཟུགས་ཀྱི་སྐུ་གདུལ་བྱ་གཞན་སྣང་ལ་ཤར་བ་དེ་ཡང་འབྲས་བུའི་རྒྱུད་མཚན་ཉིད་པ་མ་ཡིན་ཏེ། ཀུན་རྫོབ་ཀྱི་བདེན་པ་ཡིན་པའི་ཕྱིར། འབྲས་བུའི་རྒྱུད་མ་ཡིན་པས་བསྒྲུབ་བྱ་སངས་རྒྱས་ཀྱི་སྐུར་མི་རུང་སྟེ། གནས་གྱུར་གྱི་སྐུར་མི་རུང་བའི་ཕྱིར། དཔེར་ན་ཕ་རོལ་དུ་ཕྱིན་པའི་ཐེག་པར་ཡང༌། རྒྱུ་རང་བཞིན་དུ་གནས་པའི་རིགས་དང༌། འབྲས་བུ་སངས་རྒྱས་ཀྱི་ཆོས་སྐུ་ནི་དོན་དམ་པའི་བདེན་པས་བསྡུས་ལ། དེ་སྒྲུབ་བྱེད་ཀྱི་ཐབས་བསོད་ནམས་ཀྱི་ཚོགས་ནི་ཀུན་རྫོབ་ཀྱི་བདེན་པ་ཡིན་པའི་རྒྱུ་མཚན་གྱིས་ཆོས་ཀྱི་སྐུའི་ཉེར་ལེན་དུ་མི་འཇོག་པ་བཞིན་ནོ། །
གཉིས་པ་ནི། ཐེག་པ་ཆེ་ཆུང་གི་ཁྱད་པར་ཤེས་རབ་ཀྱིས་མི་འབྱེད་ཅེས་གསུངས་པ་ཡང་ནོར་བ་ཡིན་ཏེ། གྲུབ་མཐའི་དབང་དུ་བྱས་པའི་ཐེག་པ་ཆེ་ཆུང་ལ་ནི་དོགས་པའི་སྐབས་མཆིས་མོད། ཐེག་པ་གསུམ་གྱི་ཟླས་དྲངས་པ་ལ་ཡང་ཉན་རང་འཕགས་པས་ཆོས་ཀྱི་བདག་མེད་རྟོགས་པའི་ཕྱོགས་ཁས་བླངས་ཀྱང་གཉིས་པོ་ཤེས་རབ་ཀྱི་ཁྱད་པར་ཤིན་ཏུ་མང་བའི་ཕྱིར་ཏེ། ཅིག་ཤོས་ཀྱི་ཤེས་རབ་ཀྱིས་ནི་ཉོན་སྒྲིབ་ཀྱི་གཉེན་པོ་ཙམ་ལས་མི་བྱེད་ལ། ཐེག་པ་ཆེན་པོའི་ཤེས་རབ་ཀྱིས་ནི་སྒྲིབ་པ་གཉིས་ཀའི་གཉེན་པོ་བྱེད་པའི་ཕྱིར། དེའི་ཤེས་བྱེད་ཀྱང་སློབ་དཔོན་ཟླ་བས་ཉན་རང་ལ་ཆོས་ཀྱི་བདག་མེད་རྫོགས་པར་རྟོགས་པ་དང་སྒོམ་པ་གཉིས་ཀ་མེད་པར་བཤད་པའོ། ། དེ་ལས་གཞན་དུ་ན་ཉན་རང་འཕགས་པས་རྫོགས་སྨིན་སྦྱང་གསུམ་མ་བྱས་པར་ཡང་དག་པའི་མཐའ་མངོན་དུ་བྱས་པ་དེའི་ཚེ་ཤེས་སྒྲིབ་མ་ལུས་པ་སྤངས་པ་ཉིད་དུ་ཐལ་བར་འགྱུར་ཏེ། བྱང་སེམས་འཕགས་པས་བརྟགས་པའི་མཐའ་བཟུང་བའི་ཚུལ་གྱིས་དེ་གསུམ་མ་བྱས་པར་དེ་མངོན་དུ་བྱས་ན་ཤེས་བྱའི་སྒྲིབ་པ་མ་ལུས་པར་སྤངས་པས་ཁྱབ་པའི་ཕྱིར་རོ། ། གསུམ་པ་ནི་ཐེག་པ་ཆེན་པོ་གཉིས་པོའི་ཁྱད་པར་ཟབ་མོ་རྟོགས་པའི་ཤེས་རབ་ཀྱིས་མི་འབྱེད་ཅེས་ཟེར་བ་ཡང་ནོར་བ་ཡིན་ཏེ།
ཐེག་པ་ཆེན་པོའི་ཚུལ་གཉིས་སུ་ཡུལ་སྤྲོས་བྲལ་གཏན་ལ་འབེབས་བྱེད་ཀྱི་རིགས་པས་གཏན་ལ་ཕེབས་མ་ཕེབས་ཀྱི་ཁྱད་པར་མེད་ཀྱང༌། ཡུལ་ཅན་བདེ་བ་ཆེན་པོའི་ཡེ་ཤེས་ཡིན་མིན་གྱི་ཁྱད་པར་ཡོད་པའི་ཕྱིར་དང༌། དེའི་རྒྱུ་མཚན་གྱིས་སྤང་བྱ་མ་རིག་པའི་ཁྱད་པར་ཕར་ཕྱིན་གྱི་ཐེག་པར་གྲགས་མ་གྲགས་གཉིས་སྤོང་མི་སྤོང་གི་ཁྱད་པར་ཡོད་པའི་ཕྱིར་དང༌། དེའི་རྒྱུ་མཚན་གྱིས་སངས་རྒྱས་ཀྱི་སར་ལོངས་སྐུ་ཡན་ལག་བདུན་ལྡན་ཡིན་མིན་གྱི་ཁྱད་པར་ཡོད་པའི་ཕྱིར། དེ་ལྟར་བཤད་པས་གྲུབ་པའི་དོན་ནི། ཚུལ་གཉིས་པོ་ནི་གཙོ་བོར་ཐབས་ཀྱི་འབྱེད་ལ། ཐབས་ཀྱི་ཁྱད་པར་དངོས་ནི་བདེ་བ་ཆེན་པོའི་ཡེ་ཤེས་ཡོད་མེད་ཀྱིས་འབྱེད་ལ། དེ་ཡང་བླ་མེད་ཀྱི་ཐེག་པར་ནི་བདེ་ཆེན་གྱི་ཡེ་ཤེས་དངོས་ཀྱིས་ཐབས་ཀྱི་ཁྱད་པར་བྱེད་ཅིང༌། དེ་རྒྱུད་ལ་བསྐྱེད་པའི་ཐབས་ནི་བསྐྱེད་པའི་རིམ་པའོ། ། རྒྱུད་སྡེ་འོག་མ་གསུམ་དུ་ནི་ཡེ་ཤེས་དེ་དང་དེ་འདྲེན་བྱེད་ཀྱི་ཐབས་མཚན་ཉིད་པ་མེད་ཀྱང༌།
ལྷའི་རྣལ་འབྱོར་གྱིས་བསོད་ནམས་ཀྱི་ཚོགས་རྫོགས་པའི་དུས་བསྐལ་པ་གྲངས་མེད་སོགས་ལ་མི་ལྟོས་པར་མྱུར་དུ་འགྲུབ་པའོ། ། གཉིས་པ་ནི། རྗེ་བཙུན་གྲགས་པའི་ཞབས་ཀྱི་གསུང་འཛིན་པ་གཞན་དག་ན་རེ། འདིར་འབྲས་བུ་ཡིན་སྒོམ་གྱི་དོན་ནི། ཆོས་ཉིད་དམ། རྣམ་པ་ཡིན་པ་ལ་བྱེད་ལ། དེའི་དོན་ཡང་འབྲས་བུ་དངོས་དེའི་དོན་སྤྱི་ཡིན་པ་ལ་བྱེད། དེ་ཡང་ཟླ་བའི་དཀྱིལ་འཁོར་དེ་མེ་ལོང་ལྟ་བུའི་ཡེ་ཤེས་ཀྱི་དོན་སྤྱི་ཡིན་པར་སངས་རྒྱས་ཀྱི་བཅས་པའི་དབང་གིས་དེར་བཞག་པ་ཡིན། ཡང་མངོན་བྱང་ལྔ་པོ་དེ་ཡེ་ཤེས་ལྔ་པོ་དངོས་མ་ཡིན་པའི་ཤེས་བྱེད་ཀྱང༌། དངོས་ཡིན་ན་གྲུབ་ཟིན་བསྒྲུབ་པའི་སྐྱོན་དང༌།
རྟོག་པས་རང་མཚན་དངོས་ཡུལ་དུ་བྱས་པའི་སྐྱོན་ཡོད། དོན་སྤྱི་ལ་རང་མཚན་དུ་ཞེན་ནས་ཞུགས་པས་འཇུག་ཡུལ་ལ་མི་སླུ་བའི་ཚུལ་ཡང༌། ཇི་སྐད་དུ། གང་ལ་དངོས་དང་འབྲེལ་ཡོད་པ། ། དངོས་པོ་རྙེད་པའི་རྟེན་ཡིན་ཏེ། ། ཞེས་དང༌། འཁྲུལ་ཡང་འབྲེལ་ཕྱིར་ཚད་མ་ཉིད། ། ཅེས་གསུངས་པ་ལྟར་རོ། ། མོས་པ་ལམ་བྱེད་ཀྱི་དོན་ཡེ་ཤེས་ལྔའི་དོན་སྤྱི་ལ་རང་མཚན་དུ་མོས་པར་བྱེད་པ་དང༌། འབྲས་བུ་ལམ་བྱེད་ཀྱི་གོ་དོན།
འབྲས་བུ་དངོས་ཀྱི་དོན་སྤྱི་དེ་འབྲས་བུ་དངོས་ཡིན་སྙམ་དུ་སྒོམ་པ་ལ་བྱེད་པ་དང༌། བྱིན་རླབས་ལམ་བྱེད་ཀྱི་དེ་ལྟར་བསྒོམ་པ་ལ་བརྟེན་ནས་བྱིན་རླབས་འབྱུང་བ་ལ་བྱེད་པ་དང༌། དེ་བཞིན་གཤེགས་པའི་ཐུགས་རྗེས་མི་སླུ་བའི་གོ་དོན། དེའི་དོན་སྤྱི་ལ་དེ་རང་མཚན་དུ་ཞེན་ནས་ཞུགས་པས་དེ་འཐོབ་པ་དེ་དེ་བཞིན་གཤེགས་པའི་ཐུགས་རྗེ་ཡིན་ཞེས་དང༌། ཆོས་ཉིད་ཡིན་པའི་གོ་དོན་ཡང་དེ་ལ་དེར་ཞེན་པས་དེ་རང་མཚན་འཐོབ་པ་ཆོས་ཉིད་ཡིན་ཞེས་འཆད་ཅིང༌། འདི་དག་ནི་ཚད་མའི་ཆོས་སྐད་ཀྱི་ལམ་ནས་དྲངས་པས་གཞན་གྱིས་འཆད་མ་ཤེས་པ་རྣམ་པ་རྣམས་དངོས་སྟོབས་རིགས་པའི་སྒོ་ནས་ལེགས་པར་བཤད་པ་འདི་ནི་ས་སྐྱ་པཎྜི་ཏའི་བཞེད་པས་ཡོད་པ་གཞན་སེལ་དང་མེད་པ་གཞན་སེལ་གྱི་རྣམ་གཞག་གསུང་པ་དང་མཐུན་པ་ཡིན་ནོ། ། ཞེས་འཆད་པར་བྱེད་དོ། ། འདི་མི་འཐད་པ་ལ་གཉིས་ཏེ། དོན་ནོར་བ་དང་ཚད་མའི་ཆོས་སྐད་ནོར་བའོ། ། དང་པོ་ནི།
ཆོས་ཉིད་དང་རྣམ་པའི་ངོས་འཛིན་དོན་སྤྱི་ལ་འཆད་པ་འདི་ནི་ཤིན་ཏུ་ནོར་བ་ཡིན་ཏེ། གསུམ་པོ་ནི། ཁྱེད་རང་ལྟར་ན་ཕན་ཚུན་དུ་སྤངས་ཏེ་གནས་པས་གཅིག་ལ་གཅིག་ཡིན་པར་འགལ་བའི་ཕྱིར་དང༌། རྣམ་པ་ལ་གཟུང་རྣམ་དང་འཛིན་རྣམ་གཉིས་ལས་བཤད་པ་མེད་ལ། དེ་དག་ནི་ཤེས་པ་ཁོ་ན་ཡིན་པས་དོན་སྤྱིར་མི་རུང་ཞིང༌། ཆོས་ཉིད་ལ་ནི་དོན་དམ་པའི་བདེན་པས་ཁྱབ་པའི་ཕྱིར་ན་དོན་སྤྱི་ཇི་ལྟར་རུང་སྟེ། སྤྱི་མཚན་ལ་ཀུན་རྫོབ་བདེན་པས་ཁྱབ་པའི་ཕྱིར་རོ། ། མངོན་བྱང་ལྔ་པོ་འདི་གོམས་པ་ལས་གསལ་སྣང་ཅན་གྱི་རྟོག་མེད་ཀྱི་ཤེས་པའི་ཡུལ་དུ་འགྱུར་བ་མི་སྲིད་པར་ཐལ་བ་དང༌། མངོན་བྱང་ལྔ་པོ་གང་རུང་རང་མཚན་གྱི་གཞི་མཐུན་མི་སྲིད་པར་འགྱུར་ཏེ། ལྔ་པོ་ཐམས་ཅད་དོན་སྤྱི་ཁོ་ནར་ངེས་པའི་ཕྱིར།
ལྔ་པོ་གོམས་པ་ལས་གོང་ནས་གོང་དུ་ཁྱད་པར་དུ་འགྲོར་མེད་པར་འགྱུར་ཏེ། དོན་སྤྱིར་འདོད་པས་རྟག་པ་ཁོ་ནར་ངེས་པའི་ཕྱིར། གཞན་ཡང་རྣམ་པའི་ངོས་འཛིན་དོན་སྤྱི་ལ་འཆད་པ་འདི་ནི་ཤིན་ཏུ་བག་བརྐྱང་པའི་རྣམ་པར་བཞག་པ་སྟེ། བསྐྱེད་པའི་རིམ་པའི་རྣལ་འབྱོར་གྱི་བསྒོམ་བྱའི་རྣམ་པ་ཡིན་ན་ཤེས་རྣམ་ཡིན་དགོས་པའི་ཕྱིར་དང༌། བསྒོམ་བྱའི་རྣམ་པ་དེ་སྒོམ་བྱེད་ཀྱི་བློ་དེའི་ངོ་བོར་བསྐྱེད་ནས་གོམས་བྱའི་ཡན་ལག་དང་མ་བྲལ་བར་གོམས་པ་ལས། བསྒོམ་བྱའི་དོན་དེ་ལ་གསལ་བ་རབ་ཀྱི་མཐར་ཕྱིན་པ་འབྱུང་བ་ནི་སྦྱོར་བ་པ་དག་གི་རིང་ལུགས་བླ་ན་མེད་པ་ཡིན་པའི་ཕྱིར་དང༌། འབྲེལ་པས་མི་སླུ་བའི་དོན་ཡང་འདི་ལས་གཞན་མེད་པའི་ཕྱིར། རྗེ་བཙུན་མི་ཕམ་པས་བསྒོམ་བྱའི་རྣམ་པ་ངོས་འཛིན་པ་ན། གཞི་ཤེས་པ་ཡི་བྱེ་བྲག་རྣམས། ། རྣམ་པ་ཞེས་བྱའི་མཚན་ཉིད་དེ། །
ཞེས་གསུངས་ཤིང༌། རིགས་པའི་དབང་ཕྱུག་རྣམ་པ་གཉིས་ཀྱིས་ཀྱང༌། ཡུལ་ཤེས་པ་དང་དེ་ཤེས་པའི། ། དབྱེ་བས་བློ་ནི་ཚུལ་གཉིས་ཉིད། ། ཅེས་དོན་སྣང་གི་ཤེས་པ་ལ་ཡུལ་གྱི་རྣམ་པ་སྣང་བར་གྲུབ་པ་ན་ཡུལ་ཅན་གྱི་ཤེས་པ་དེ་རང་རིག་པ་ཉིད་དུ་འགྲུབ་པར་གསུངས་པའི་ཕྱིར། ཡང་ཡེ་ཤེས་ལྔ་པོ་གང་རུང་དངོས་ཡིན་པ་ཙམ་གྱི་གྲུབ་ཟིན་བསྒྲུབ་པའི་སྐྱོན་འབྱུང་བ་ཡང་མ་ཡིན་ཏེ། རྒྱུ་རྡོ་རྗེ་འཛིན་པ་ཆོས་དབྱིངས་ཡེ་ཤེས་དངོས་ཡིན་ཡང་གྲུབ་ཟིན་བསྒྲུབ་པར་མི་འགྱུར་བའི་ཕྱིར་དང༌། རྒྱུད་གསུམ་གྱི་སྐབས་འདི་དང༌། ཕར་ཕྱིན་ཐེག་པར་རྣལ་འབྱོར་སྤྱོད་པའི་སྐབས་སུ་ཆོས་དབྱིངས་གང་ཡིན་ཐམས་ཅད་ཆོས་དབྱིངས་ཡེ་ཤེས་སུ་ཁས་ལེན་དགོས་པའི་ཕྱིར། སློབ་དཔོན་རིན་པོ་ཆེས་མཚན་ཉིད་ཐེག་པར་ཆོས་དབྱིངས་ཡེ་ཤེས་མ་བཤད་ཅེས་གསུངས་པ་ནི་དབྱེ་བའི་ཡ་གྱལ་དུ་མ་བཤད་པ་ལ་དགོངས་པའོ། །
གཞན་ཡང་ཁྱེད་ཀྱི་ལྟར་ན་རྒྱུ་རྡོ་རྗེ་འཛིན་པ་ཡང་རྡོ་རྗེ་འཛིན་པ་དངོས་མ་ཡིན་པར་འགྱུར་ཏེ། ཡིན་ན་རྟོག་པས་རང་མཚན་དངོས་ཡུལ་དུ་བྱས་པའི་སྐྱོན་འབྱུང་བའི་ཕྱིར། ཡང་ཟླ་བའི་དཀྱིལ་འཁོར་མེ་ལོང་ལྟ་བུའི་ཡེ་ཤེས་ཀྱི་དོན་སྤྱིར་བཅས་པ་མཛད་མཁན་གྱི་དེ་བཞིན་གཤེགས་པ་དེ་འདྲ་དེ་ནི་འཇིག་རྟེན་དང་འཕགས་པའི་ལུགས་གཉིས་ལས་འདས་པ་སྟེ། བེམས་པོའི་རྣམ་པ་ཅན་ཞིག་ཡེ་ཤེས་ཀྱི་དོན་སྤྱིར་བཅས་པའི་ཕྱིར། དཀར་པོ་ནག་པོའི་དོན་སྤྱིར་དམ་བཅས་པ་བཞིན་ནོ། ། རྗེ་བཙུན་གྱི་ལུང་གི་དོན་ནི། ཆོས་ཉིད་མེ་ལོང་ལྟ་བུའི་ཡེ་ཤེས་དང་རྣམ་པ་མེ་ལོང་ལྟ་བུའི་ཡེ་ཤེས་ཡིན། ཞེས་གསུངས་པ་ཡིན་ལ། དེ་ཡང་འདིར་རྣམ་པ་ནི་ལམ་ཉིད་ཡིན་པས། རང་བཞིན་དགྱེས་པ་རྡོ་རྗེ་དང༌།
ལམ་དགྱེས་པ་རྡོ་རྗེ་ཡིན་ཞེས་པའོ། ། དེ་སྒྲུབ་པ་ནི། འདིར་བསྟན་གྱི་མངོན་བྱང་དང་པོ་དེ་ཆོས་ཅན། དེ་དང་དེ་ཡིན་ཏེ། གོ་རིམ་བཞིན་དུ་ཆོས་ཉིད་ཀྱི་མིང་ཅན་དུ་གྱུར་པའི་གཉིས་མེད་ཀྱི་ཡེ་ཤེས་ཡིན་པའི་ཕྱིར་དང༌། འབྲས་བུ་ཀྱཻ་རྡོ་རྗེའི་སར་འགྲོད་བྱེད་ཀྱི་གོ་སྐབས་ཕྱེ་ཤུལ་དུ་གྱུར་པའི་སྔགས་ཀྱི་ཐུན་མོང་མིན་པའི་ལམ་ཡིན་ཕྱིར་རམ། འབྲས་རྒྱུད་ཀྱཻ་རྡོ་རྗེ་ལ་ལྟོས་པའི་ཐབས་རྒྱུད་ཡིན་པའོ། ། དེ་ཁོ་ནར་མ་ཟད་ཟླ་བའི་དཀྱིལ་འཁོར་མེ་ལོང་ལྟ་བུའི་ཡེ་ཤེས་ཀྱི་ཆོས་ཉིད་ཡིན་པའི་ཤེས་བྱེད་དུ་དེ་ལ་དེར་ཞེན་ནས་ཞུགས་པས་དེ་འབྱུང་བ་ཆོས་ཉིད་ཡིན་པའི་ཕྱིར། ཞེས་འཆད་པ་ནི་ཧ་ཅང་ཐལ་བ་སྟེ། དོན་སྤྱིར་འདོད་པ་དང་ཆོས་ཉིད་དུ་ཁས་ལེན་པ་འགལ་བའི་ཕྱིར་དང༌།
དེ་ལྟ་ན་བུམ་པའི་དོན་སྤྱི་ཡང་བུམ་པ་རང་མཚན་ཉིད་དུ་ཐལ་བར་འགྱུར་རོ། །

གཞན་ཡང་ཀྱཻ་རྡོ་རྗེའི་བསྐྱེད་རིམ་ལ་གནས་པའི་རྣལ་འབྱོར་པ་དེ་འབྲས་བུ་ཀྱཻ་རྡོ་རྗེ་དངོས་མ་ཡིན་ཡང༌། ཆོས་ཉིད་དམ་རྣམ་པ་ཀྱཻ་རྡོ་རྗེ་ཡིན་ཞེས་ཁས་ལེན་དགོས་པ་དེའི་ཚེ། ཁྱེད་ལྟར་ན་ལམ་སྒྲུབ་པ་པོ་དེ་ཀྱཻ་རྡོ་རྗེའི་དོན་སྤྱི་ཉིད་དུ་ཐལ་བར་འགྱུར་ཏེ། དེ་རྣམ་པ་ཀྱཻ་རྡོ་རྗེ་ཡིན་པའི་ཕྱིར། འོ་ན་ཁྱེད་ལ་ཇི་ལྟ་བུ་ཅེ་ན། སྒྲུབ་པ་པོ་དེའི་ངོ་བོ་ནི་ཆོས་ཉིད་དགྱེས་པ་རྡོ་རྗེ་སྟེ། འབྲས་རྒྱུད་དགྱེས་པ་རྡོ་རྗེ་ལ་ལྟོས་པའི་རྒྱུའི་རྒྱུད་མཚན་ཉིད་པ་ཡིན་པའི་ཕྱིར་ཏེ། སྔོན་འགྲོ་ཡེ་ཤེས་ཀྱི་ཚོགས་སོག་པའི་རྣལ་འབྱོར་གྱིས་གཟུང་འཛིན་གཉིས་བཀག་པའི་ཤུལ་དུ་ལྷག་མར་བཞག་པའི་ཆོས་དབྱིངས་ཡིན་པའི་ཕྱིར། རྣམ་པ་ནི་ལམ་དགྱེས་པ་རྡོ་རྗེ་སྟེ། འབྲས་རྒྱུད་དེ་ལ་ལྟོས་པའི་ཐབས་རྒྱུད་ཀྱི་རྣམ་པ་ཅན་ཡིན་པའི་ཕྱིར། དེས་ན་རྒྱུ་རྡོ་རྗེ་འཆང་ནི་ངོ་བོ་ཆོས་དབྱིངས་དང་རྣམ་པ་ཐབས་ཀྱི་རྒྱུད་དོ། །
ཡང་ཁྱེད་ཀྱི་མོས་པ་ལམ་བྱེད་ཀྱི་གོ་བ་ཡང་ནོར་བ་ཡིན་ཏེ། ལྷག་པའི་ལྷར་མོས་པའི་ཤེས་རྣམ་ལམ་དུ་བྱེད་པ་ལ་མོས་པ་ལམ་བྱེད་ཅེས་ཟེར་རྒྱུ་ཡིན་པ་ལ། དོན་སྤྱི་ལ་རང་མཚན་དུ་ཞེན་པ་ལམ་དུ་བྱེད་ཅེས་སྨྲས་པའི་ཕྱིར། འབྲས་བུ་ལམ་བྱེད་ཀྱི་ངོས་འཛིན་ཡང་ནོར་བ་ཡིན་ཏེ། འཆད་ཚེ་འབྲས་བུ་དངོས་ཀྱི་རྣམ་པ་དང༌། འཇུག་ཚེ་འབྲས་བུ་དངོས་དེ་ཉིད་ལམ་དུ་བྱེད་ཅེས་ཟེར་རྒྱུ་ཡིན་པ་ལ། འབྲས་བུ་དངོས་ཀྱི་དོན་སྤྱི་དེ་འབྲས་བུ་དངོས་ཡིན་སྙམ་དུ་གོམས་པ་ལ་དེའི་གོ་དོན་དུ་འཆད་པར་སྣང་བའི་ཕྱིར་དང༌། ལམ་གྱི་འཛིན་སྟངས་ཞེས་བློར་ཁས་བླངས་ན་སྤངས་བྱ་ལས་མ་འདས་པའི་ཕྱིར། བྱིན་རླབས་ལམ་བྱེད་ཀྱི་གོ་དོན་ཡང་ནོར་བ་ཡིན་ཏེ། རང་བཞིན་དགྱེས་པ་རྡོ་རྗེ་ལ་འབྲས་བུ་དགྱེས་པ་རྡོ་རྗེ་སྤྱན་དྲངས་ནས་ཡན་ལག་བཞི་རྫོགས་སུ་བྱིན་གྱིས་བརླབས་པ་དེ་ལམ་དུ་བྱེད་པ་ལ་དེའི་གོ་དོན་དུ་འཆད་རྒྱུ་ཡིན་པ་དེ་མི་འཆད་པར།
དེའི་དོན་སྤྱི་ལ་དེར་ཞེན་ནས་གོམས་པ་ལས་བྱིན་རླབས་འབྱུང་བ་ལ་དེའི་དོན་དུ་འཆད་པར་སྣང་བའི་ཕྱིར། དེ་བཞིན་གཤེགས་པའི་ཐུགས་རྗེས་མི་སླུ་བའི་གོ་དོན་ཡང་ནོར་བ་ཡིན་ཏེ། རྒྱུ་དེ་ལས་འབྲས་བུ་དེ་འབྱུང་བར་དེ་བཞིན་གཤེགས་པས་བཅས་ཤིང༌། དེ་བཞིན་གཤེགས་པ་ལ་བརྫུན་མི་མངའ་བ་དེ་དེའི་གོ་དོན་དུ་འཆད་རྒྱུ་ཡིན་པ་དོན་སྤྱི་ལ་རང་མཚན་དུ་ཞེན་པས་དེ་ཐོབ་པ་དེ་བཞིན་གཤེགས་པའི་ཐུགས་རྗེས་ཡིན་ཞེས་འཆད་པར་སྣང་བའི་ཕྱིར། མདོར་ན་རྣམ་པ་དང༌། མོས་པ་དང༌། བྱིན་རླབས་ལམ་བྱེད་གསུམ་པོ་ནི་ངེས་པར་དོན་གཅིག་ཁྱབ་མཉམ་པ་ཡིན་ལ། འབྲས་བུ་ལམ་དུ་བྱེད་པ་ལ་འཆད་འཇུག་གི་ཆ་སོ་སོར་ཕྱེ་བ་ཡིན་ནོ། ། ཡང་ཞེན་པས་འཇུག་ཅེས་པའི་གོ་དོན་འཆད་ལུགས་ཀྱང་ནོར་བ་ཡིན་ཏེ། སྒྲུབ་པ་པོ་རང་ཉིད་ལྷག་པའི་ལྷ་ཡིན་སྙམ་དུ་ཞེན་པ་སྔོན་དུ་བཏང་ནས་ལམ་ལ་འཇུག་པ་དེ་དེའི་གོ་དོན་དུ་འཆད་རྒྱུ་ཡིན་པ་ལ།
དོན་སྤྱི་ལ་རང་མཚན་དུ་ཞེན་པ་དེ་ལམ་གྱི་ངོ་བོ་ཉིད་དུ་འཆད་པར་སྣང་བའི་ཕྱིར། འབྲེལ་པས་མི་སླུ་བའི་གོ་དོན་ཡང་ནོར་བ་ཡིན་ཏེ། རྒྱུ་དེ་ལས་འབྲས་བུ་དེ་འབྱུང་རུང་དུ་འབྲེལ་བའི་རྒྱུ་མཚན་གྱིས་དེ་བཞིན་གཤེགས་པའི་ཐུགས་རྗེས་སླུ་བ་མི་སྲིད་དོ་ཞེས་པ་དེའི་དོན་དུ་འཆད་རྒྱུ་ཡིན་པ་ལ། བསྐྱེད་རིམ་ཡུལ་དུ་བྱེད་པའི་རྟོག་པ་དེ་ཁོ་རང་གི་འཇུག་ཡུལ་དེ་ལ་རྒྱུད་ནས་འབྲེལ་བའི་རྒྱུ་མཚན་གྱིས་དེ་དེའི་འཇུག་ཡུལ་ལ་མི་སླུ་ཞེས་པའི་དོན་དུ་འཆད་ཀྱིན་སྣང་བའི་ཕྱིར། གཉིས་པ་ཚད་མའི་ཆོས་སྐད་འཆད་ཚུལ་ནོར་བ་ནི། ཕྱོགས་གླང་ཡབ་སྲས་ཀྱི་ཚད་མ་ལས་ནི་དོན་གྱི་རྣམ་པ་ཞེས་པ་ཤེས་རྣམ་ལ་འཆད་ལ། དེ་ཡང་དོན་འདྲ་བ་དང་མིང་གི་རྣམ་གྲངས་སུ་བཤད་ཅིང༌། དེ་འདྲ་དེ་མ་དཔྱད་པའི་ཚེ་དོན་རིག་པ་དང༌། དཔྱད་པའི་ཚེ་རང་རིག་པའི་སྒྲུབ་བྱེད་དུ་བཤད་པ་ཡིན་ལ། ཁྱེད་ཀྱིས་ནི་སྔོན་པོའི་རྣམ་པ་ཤར་ན་དོན་དང་ཤེས་པ་གང་རུང་མ་རྟོགས་པས་ཁྱབ་པར་ཁས་བླངས་ཏེ།
སྔོན་པོའི་རྣམ་པ་ནི་དེའི་དོན་སྤྱིར་ཁས་བླངས། དོན་སྤྱི་དེའི་ཡུལ་ཅན་གྱི་ཤེས་པ་ལ་རྟོག་པས་ཁྱབ་པར་ཁས་བླངས། རྟོག་པས་རང་མཚན་དངོས་ཡུལ་དུ་མི་བྱེད་པར་ཁས་བླངས་པའི་ཕྱིར་དང༌། མངོན་སུམ་གྱི་ཚད་འབྲས་འཇོག་པའི་སྐབས་སུ་ཤུགས་རྟོགས་ཀྱི་རྣམ་གཞག་ནི་ཁས་མི་ལེན་པའི་ཕྱིར་རོ། ། ཡང་ཇི་སྐད་དུ། གང་ལ་དངོས་དང་འབྲེལ་ཡོད་པ། ། ཞེས་པའི་ལུང་འདྲེན་པ་ནི་སྐབས་སུ་མ་བབ་སྟེ། ལུང་དེའི་དོན་ནི། ཤིང་འཛིན་རྟོག་པ་ལྟ་བུ་ཤིང་གསལ་རང་མཚན་ལ་འབྲེལ་བའི་རྒྱུ་མཚན་གྱིས་དེ་ལ་མི་སླུ་ཞེས་བའི་དོན་ཡིན་པས་སོ། ། གལ་ཏེ་ཁོ་བོ་ཅག་ཀྱང་མངོན་པར་བྱང་ཆུབ་པ་ལྔའི་ཡུལ་ཅན་གྱི་སྐྱེད་རིམ་གྱི་རྟོག་པ་དེ་རང་གི་འཇུག་ཡུལ་འབྲས་དུས་ཀྱི་ཡེ་ཤེས་དེ་ལ་བརྒྱུད་ནས་འབྲེལ་བའི་རྒྱུ་མཚན་གྱིས་དེ་ལ་མི་སླུ་བར་ཁས་ལེན་པ་ཡིན་ནོ་ཞེ་ན།
འོ་ན་དེ་དེ་ལ་བདག་གཅིག་ཏུའམ། དེ་བྱུང་དུ་འབྲེལ། དང་པོ་མི་འཐད་དེ། གཅིག་ཡོད་པའི་དུས་ན་གཅིག་ཤོས་མེད་པའི་ཕྱིར། གཉིས་པ་ལྟར་ན་ཡང་མ་ཡིན་ཏེ། རྒྱུ་འབྲས་བུ་ལ་དེ་བྱུང་དུ་འབྲེལ་བ་མི་རུང་བའི་ཕྱིར། ཡང་ཇི་སྐད་དུ། འཁྲུལ་ཡང་འབྲེལ་ཕྱིར་ཚད་མ་ཉིད། ། ཅེས་པའི་ལུང་འདྲེན་པ་སྐབས་སུ་མ་བབ་སྟེ། གཞུང་དེའི་དོན་ནི་རྗེས་དཔག་འཁྲུལ་ཡང་འཇུག་ཡུལ་ལ་འབྲེལ་བའི་རྒྱུ་མཚན་གྱིས་མི་སླུ་ཞེས་པའི་དོན་ཡིན་པས་སོ། །
ཁོ་བོ་ཅག་ཀྱང་དེ་ལྟར་ཁས་ལེན་ནོ་ཞེ་ན། མཚུངས་པ་མ་ཡིན་ཏེ། སྒྲ་མི་རྟག་རྟོགས་ཀྱི་རྗེས་དཔག་ནི་རང་གི་འཇུག་ཡུལ་སྒྲ་མི་རྟག་པ་རང་མཚན་དེ་ལས་བརྒྱུད་ནས་སྐྱེས་པའི་རྒྱུ་མཚན་གྱིས་དེར་འབྲེལ་བ་ཡིན་ལ། མངོན་པར་བྱང་ཆུབ་པ་ལྔའི་ཡུལ་ཅན་གྱི་རྟོག་པ་ནི་རང་གི་འཇུག་ཡུལ་འབྲས་དུས་ཀྱི་ཡེ་ཤེས་ལ་འབྲེལ་པ་གཉིས་པོ་གང་ཡང་མེད་པའི་ཕྱིར་རོ། ། གཞན་ཡང་རིགས་གཏེར་ལས་གསུངས་པའི་གཞན་སེལ་གཉིས་ཀྱི་རྣམ་གཞག་དེ་མ་ཤེས་ན་ཉམས་ལེན་གྱི་ས་མཚམས་གསལ་བར་མི་འབྱུང་བའི་རྒྱུ་མཚན་ཅི། གལ་ཏེ་འདི་སྐད་དུ། ཡོད་པ་གཞན་སེལ་གྱི་རྣམ་གཞག་དེ་མ་ཤེས་ན་དངོས་པོའི་ཡུལ་ཅན་གྱི་རྟོག་པ་རྣམས་འཇུག་ཡུལ་ལ་མི་སླུ་བར་མི་ཤེས། དེ་མ་ཤེས་ན་བསྐྱེད་པའི་རིམ་པ་ཡུལ་དུ་བྱེད་པའི་རྟོག་པ་རང་གི་འཇུག་ཡུལ་རང་མཚན་ལ་མི་སླུ་བར་ཤེས་མི་ནུས། གཞན་སེལ་གཉིས་ཀྱི་རྣམ་གཞག་ཤེས་ན་དེ་དེ་ལ་མི་སླུ་བའི་ཚུལ་བདེ་བླག་ཏུ་རྟོགས་ནུས་པ་ཡིན་ནོ། ། ཞེས་ཟེར་བ་ལས་འོས་མི་འདུག་པས།
དེ་ལྟ་ཡིན་པ་དེའི་ཚེ། མངོན་པར་བྱང་ཆུབ་པ་ལྔ་པོ་དེ་ཡེ་ཤེས་རྣམ་པ་ལྔ་པོ་དེའི་གཞན་སེལ་དུ་ཁས་བླངས་པས། མངོན་པར་བྱང་ཆུབ་ལྔ་པོ་དེ་ཆོས་ཅན། ལྡོག་པ་གཞན་སེལ་མ་ཡིན་ཏེ། དོན་བྱེད་ནུས་པའི་ཕྱིར་རོ། ། ཞེས་ཚུལ་གསུམ་པ་ཅན་གྱི་རྟགས་ལ་རྟེན་ནས་གཞན་གྱི་ཕྱོགས་སུན་ཕྱུང་ཞིང༌། རང་ཕྱོགས་ཀྱི་བསྒྲུབ་བྱ་རྟོགས་པའི་ཚད་མ་སྐྱེད་པར་བྱེད་དོ། ། ཨཱ་ཧོ། རིག་པའི་གནས་བརྒྱ་ནང་ནས་གྲོལ་གྱུར་ཅིང༌། ། ངེས་དོན་རྒྱ་མཚོའི་ཕ་རོལ་བྱོན་གྱུར་པས། །
རིམ་གཉིས་ལམ་ནས་གྲུབ་པའི་སར་གཤེགས་པའི། ། གྲགས་པའི་རྒྱལ་མཚན་སྲིད་རྩེའི་ཁོངས་ལས་བརྒལ། གང་འདིས་འཁོར་ལོ་བར་པའི་ལྟ་བ་ཡི། ། ཕྱག་རྒྱས་བཏབ་པའི་གཉིས་མེད་ཡེ་ཤེས་ནི། ། འཁོར་ལོ་ཐ་མའི་ནང་ན་ཆེར་གསལ་བ། ། བླ་མེད་རྒྱུ་ཀྱི་ངེས་དོན་ཡིན་པར་བཞེད། ། ཆོས་འཁོར་གསུམ་གྱི་ངེས་དོན་མ་བརྟགས་པར། ། རྣལ་འབྱོར་རྒྱུད་ཀྱི་ཡིན་ལུགས་སུ་ཡིས་བལྟ། ། བྱམས་ཆོས་རྣམ་ལྔའི་ཆོས་དབྱིངས་དཔྱད་པ་ན། ། ཚུལ་ཆེན་རྒྱུད་ཀྱི་གནས་ཚུལ་ངང་གིས་མཐོང༌།
སྔོན་རབས་མཛངས་པའི་ངེས་དོན་མི་རྟོགས་པར། ། རྒྱུད་དང་རྒྱུ་གཞུང་མང་པོའི་བཤད་ཡམས་ཀྱིས། ། གནས་ཚུལ་གཞན་དུ་འདྲེན་པའི་གྱ་གྱུ་ཅན། ། མང་པོའི་མགོ་རླུང་འཁྲུག་མཛད་འགའ་ཞིག་སྣང༌། ། ཐེག་མཆོག་རྩེ་མོའི་ཉམས་ལེན་ཁས་བླངས་ནས། ། གཞི་དང་འབྲས་བུའི་རྣམ་བཞག་དངོས་སྨྲ་བའི། ། གཞུང་ལུགས་ཐད་སོར་བཞག་པའི་རྣམ་བཤད་ཀྱིས། ། ཐེག་ཆེན་གཞུང་ལུགས་འཁྲུག་པ་མང་ཞིག་མཐོང༌། ། རྣམ་དཔྱོད་གླང་ཆེན་ཐོས་པའི་ཆང་གིས་ནི། རབ་མྱོས་ཞི་བའི་མལ་དུ་གཉིད་ལོག་ཚེ། །
འཕགས་རྣམས་བཤུང་བའི་གདུང་བྱེད་མ་བཟོད་ནས། ། བརྒལ་ལན་ཁྲུས་ཀྱི་འཇུག་ངོགས་འདིར་ཞུགས་སོ། ། རྗེ་བཙུན་ཞབས་ཀྱི་ལེགས་བཤད་རྙོག་བྲལ་བ། ། ཡེ་ཤེས་ཡིན་སྒོམ་ཚུལ་ལ་འགའ་ཞིག་གིས། ། རྣམ་བརྟག་གྲུབ་མཐའི་འཇོག་ལུགས་འདི་འདྲ་ན། ། དེ་ཡིས་ཀུན་དགའི་གཞུང་ལུགས་སུན་མི་ཕྱིན། ། ཁེངས་གཏམ་བརྒྱ་ཡིས་རང་ཕྱོགས་བསྒྲུབ་རློམ་ཞིང༌། ། ཕ་རོལ་ཁྱད་གསོད་ཚིག་མདའི་ཕྲེང་མང་པོས། ། གཞན་ཕྱོགས་སུན་འབྱིན་བྱེད་པའི་གངས་ཅན་པ། ། མང་པོའི་ལུགས་ལ་ངོ་མཚར་མེད་མཐོང་ནས། །
ལུང་རིགས་ཚུལ་གཞན་སྦྱར་བའི་དགག་སྒྲུབ་ཀྱིས། ། གོང་མའི་གཞུང་ལུགས་མཐོན་པོའི་རྒྱལ་མཚན་རྩེར། ། འདེགས་བྱེད་སྟོབས་བརྒྱ་པ་འདིས་འགྲོ་ཀུན་ཀྱང༌། ། རྒྱུད་གསུམ་གསང་བ་རྣམ་པར་ངེས་མཐོང་ཤོག ། ཅེས་འབྲས་བུ་ལམ་བྱེད་ཀྱི་མདོའི་དོན་བརྒལ་ལན་གྱིས་གཏན་ལ་ཕབ་པའི་སྒོ་ནས་རྒྱ་ཆེར་བཤད་པ། རྒྱུད་གསུམ་གྱི་གསང་བ་རྣམ་པར་ངེས་པའི་རབ་ཏུ་བྱེད་པ་ཞེས་བྱ་བ་འདི་ནི། ཁྱབ་བདག་རྡོ་རྗེ་སེམས་དཔའི་ངོ་བོར་བཞུགས་པ་རྗེ་བཙུན་དམ་པ་ཨཱ་ནནྟ་བྷ་དྲའི་ཞལ་སྔ་ནས། སྡོམ་པ་གསུམ་གྱི་བཀའ་དྲིན་ཉེ་བར་ཐོབ་པས་སྐལ་བ་བཟང་པོར་བགྱིས་ཤིང༌། གཞན་ཡང་དམ་ཚིག་གི་སློབ་དཔོན་མང་པོ་དག་ཉིད་ཀྱི་བཀའ་འབངས་སུ་གྱུར་པ། དཔལ་ཤཱཀྱ་མཆོག་ལྡན་དྲི་མེད་ལེགས་པའི་བློས།
དགེ་བྱེད་ཅེས་པ་ཆུ་ཕོ་སྟག་གི་ལོ། སྣོན་གྱིས་ཉ་གང་བའི་ཡར་ཚེས་གཅིག་ལ་གཙང་གཡས་རུའི་སའི་ཐིག་ལེ། གསེར་མདོག་ཅན་ཞེས་བྱ་བའི་དབེན་གནས་སུ་ཉེ་བར་སྦྱར་བའི་ཡི་གེ་པ་ནི་བཤེས་གཉེན་ཆོས་ཀྱི་རྒྱལ་མཚན་ནོ།། །། ༄༅། །སྙིང་པོ་ཀྱེའི་རྡོ་རྗེའི་མངོན་རྟོགས་སྐད་ཅིག་དྲན་རྫོགས་བདུད་རྩིའི་ཐིགས་པ་ཞེས་བྱ་བ་བཞུགས།། ༄༅། །ན་མཿགུ་ར་ཝེ། རྣལ་འབྱོར་ཆེན་པོའི་ལམ་རིམ་པ་གཉིས་ལ། གོམས་པ་དང་འདྲིས་པ་སྔོན་དུ་སོང་བའི་རྣལ་འབྱོར་པ་དབང་པོ་རྣོན་པོས། ཁྱད་པར་དུ་སྙིང་པོ་ཀྱེ་རྡོ་རྗེའི་རྣལ་འབྱོར་སྐད་ཅིག་དྲན་རྫོགས་སུ་བྱ་བའི་མན་ངག་བདུད་རྩིའི་ཐིགས་པ་ཞེས་བྱ་བ། གཞི་ཡི་གནས་ལུགས་འཁྲུལ་པས་དབེན་པའི་སྐུ། ། ལམ་གྱི་ཉམ་མྱོང་གཉིས་འཛིན་དག་པའི་གསུང༌། །
འབྲས་བུའི་བཞེངས་ཚུལ་བདེ་སྟོང་ཟུང་འཇུག་ཐུགས། ། གཞི་ལམ་འབྲས་བུའི་དགེས་མཛད་རྡོ་རྗེས་སྐྱོངས། ། འདི་ལ་དོན་གསུམ་སྟེ། མཉམ་པར་བཞག་པའི་དང༌། མ་བཞག་པའི་དང༌། དབྱེར་མེད་ཀྱི་རྣལ་འབྱོར་རོ། ། དང་པོ་ལ་སྔོན་འགྲོ་ནི། སྐྱབས་འགྲོ། སེམས་བསྐྱེད། ཚད་མེད།
རྡོ་རྗེ་སེམས་དཔའི་སྒོམ་བཟླས་རྣམས་ཚིག་ཏུ་བརྗོད་དམ། མ་བརྗོད་ཀྱང་ཡིད་ཀྱི་བཟླས་པ་སྔོན་དུ་བཏང་ནས། རང་ཉིད་ཧེ་རུ་ཀར་གསལ་བའི་སྙིང་ཀ་ནས་འོད་ཟེར་འཕྲོས་པས། མདུན་གྱི་ནམ་མཁར་བླ་མ་དང་ལྷ་དགུའི་དཀྱིལ་འཁོར་གཉིས་སུ་མེད་པ་བཛྲ་ས་མཱ་ཛཿཞེས་པས་སྤྱན་དྲངས། ན་མཿགུ་ར་ཝེས་ཕྱག་བྱས། དཀར་མོ་ཞེས་སོགས་ཀྱིས་མཆོད། དཀོན་མཆོག་གསུམ་ལ་སོགས་ཀྱི་བདུན་རྣམ་དག་དང༌། སྲས་བཅས་སོགས་ཀྱིས་རིགས་ལྔའི་སྡོམ་པ་བཟུང༌། སྭ་བྷ་ཝ་སོགས་ཀྱིས་མཚན་རྟོག་ཐམས་ཅད་དང་བྲལ་བའི་ཡེ་ཤེས་ཀྱི་རྡོ་རྗེ་ང་ཡིན་ནོ་ཞེས་མཉམ་པར་བཞག ཡེ་ཤེས་དེ་ཉིད་ལས་གྲུབ་པའི་པད་མ་དང་ཉི་མའི་སྟེང་དུ་སྣ་ཚོགས་རྡོ་རྗེ་ཕྱོགས་ཀྱི་མདོག་ཅན།
དེ་ལས་འོད་ཟེར་ཕྱོགས་བཅུར་འཕྲོས་པས་རྡོ་རྗེ་འབར་བ་མེ་རི་དང་བཅས་པའི་བསྲུང་བའི་འཁོར་ལོ་ཡངས་ཤིང་རྒྱ་ཆེ་བ་བསམ་པར་བྱའོ། ། གཉིས་པ་དངོས་གཞི་ལ་ཡན་ལག་དྲུག་ལས། དང་པོ་ནི། བསྲུང་འཁོར་གྱི་དབུས་སུ་ཆོས་ཀྱི་འབྱུང་གནས་ཡངས་པའི་ནང་དུ། འབྱུང་བ་རིམ་བརྩེགས་འཁོར་ལོ་དང་བཅས་པ་བསམ། དེའི་སྟེང་གི་ནམ་མཁའ་ལ་རང་ཉིད་གང་དུ་སྐྱེ་བ་ལེན་པོའི་བར་དོའི་ལུས་ངག་ཡིད་གསུམ། ལས་ཉོན་གཉིས་དང་བཅས་པ་མཚོན་བྱེད། ཨོཾ་ཨཿཧཱུྃ་ཧོ་དམར་པོ་གཉིས་ཀྱིས་མཐའ་བརྟེན་པ་འབྱུང་བ། དེ་འབྱུང་བ་བཞི་ལ་ཐིམ། རོ་གཅིག་ཏུ་འདྲེས་པས།
གཞལ་ཡས་ཁང་གྲུ་བཞི། སྒོ་བཞི་ཞེས་སོགས་མཚན་ཉིད་ཐམས་ཅད་ཡོངས་སུ་རྫོགས་པར་བསམ་ལ། རྣམ་པར་སྣང་མཛད་ཀྱི་ངོ་བོ་གཞལ་མེད་ཁང་པ་ང་ཉིད་དོ་ཞེས་མཉམ་པར་བཞག ཡན་ལག་གཉིས་པ་ནི། དེའི་ནང་དུ་སྣ་ཚོགས་པདྨ་འདབ་མ་བརྒྱད་པའི་ལྟེ་བར། ཉོན་མོངས་པ་ལ་སོགས་པ་བདུད་བཞི་རང་བཞིན་གྱིས་རྣམ་པར་དག་པའི་ངོ་བོ། ཚངས་པ་སེར་པོ། དབང་པོ་དཀར་པོ། ཉེ་དབང་སྔོན་པོ། དྲག་པོ་ནག་པོ་རྣམས་སྟེང་ནས་སྟེང་དུ་བརྩེགས་པ།
འདབ་མ་བརྒྱད་ལ། ཤར་དུ་ཚངས་པ་སེར་པོ། ལྷོར་དབང་པོ་དཀར་པོ། ནུབ་ཏུ་ཉེ་དབང་སྔོན་པོ། བྱང་དུ་དྲག་པོ་ནག་པོ། བྱང་ཤར་དུ་གཤིན་རྗེ་སྔོན་པོ། ཤར་ལྷོར་ནོར་བདག་སེར་པོ། ལྷོ་ནུབ་ཏུ་སྲིན་པོ་ནག་པོ། ནུབ་བྱང་དུ་ཐག་བཟང་རིས་དུད་ཁ་རྣམས་འགྱེལ་ཞིང༌། གདོང་གྱེན་དུ་ཕྱོགས་པའི་གདན་དང་བཅས་པར་གྱུར།
དེ་དག་ནི་ཉོན་མོངས་པ་དུག་ལྔ་དང༌། རྣམ་འཚེ། གནོད་སེམས། མི་དགའ་བ་སྟེ་བརྒྱད་རྣམ་པར་དག་པའོ། ། གདན་དབུས་མའི་སྟེང་དུ། མེ་ལོང་ལྟ་བུ་དང༌། མཉམ་པ་ཉིད་དང༌། སོ་སོར་རྟོག་པ་དང༌། བྱ་བ་གྲུབ་པ་སྟེ་ཡེ་ཤེས་བཞིའི་ངོ་བོ། ཟླ་བ།
ཉི་མ། དེ་གཉིས་ཀྱི་བར་དུ་ཐོད་པ་དང་གྲི་གུག་སྟེ་ཕྱག་མཚན། གསུམ་པོ་རོ་གཅིག་ཏུ་འདྲེས་པར་གྱུར་པའོ། ། དེ་ལས་རྒྱུ་རྡོ་རྗེ་འཛིན་པའི་སྐུ་ཡོངས་སུ་རྫོགས་པ་ནི་ཆོས་ཀྱི་དབྱིངས་ཀྱི་ཡེ་ཤེས་ཀྱི་ངོ་བོ་སྟེ། རྒྱུ་རྡོ་རྗེ་འཛིན་པ་སྐུ་མདོག་དཀར་པོ། ཞལ་བརྒྱད་ཕྱག་བཅུ་དྲུག ཞབས་བཞི། རྩ་ཞལ་དཀར་པོ། གཡས་སྔོ། གཡོན་དམར།
སྟེང་ཞལ་དུད་ཁ། ལྷག་མ་གཉིས་གཉིས་གནག་པ། ཞལ་རེ་ལ་སྤྱན་གསུམ་གསུམ་དང༌། ཐོད་པ་སྐམ་པོ་ལྔ་ལྔས་དབུ་བརྒྱན། རློན་པ་ལྔ་བཅུའི་དོ་ཤལ། ཞབས་གཡས་གཉིས་བརྐྱང་པའི་བརླ་ལ། གཡོན་གཉིས་བསྐུམ་པས་སྐྱིལ་ཀྲུང་ཕྱེད་པའི་གར་སྟབས་ཀྱིས་བཞུགས་པ། སྒེག་པ་ལ་སོགས་པ་གར་དགུའི་ཉམས་དང་ལྡན་པའོ། ། དེའི་པང་ན་ཡུམ་རྡོ་རྗེ་བདག་མེད་མ། སྐུ་མདོག་སྔོན་མོ།
མི་མགོ་སྐམ་པོ་ལྔའི་དབུ་རྒྱན་དང་དོ་ཤལ་ཅན་ཕྱག་རྒྱ་ལྔས་བརྒྱན་པ། ཕྱག་གི་གྲི་གུག་དང་ཐོད་པ་འཛིན་པས་ཡབ་ལ་འཁྱུད་པ། ཡེ་ཤེས་ཀྱི་མེ་འབར་བའི་དབུས་ན་བཞུགས་པ། ཡབ་ཡུམ་གཉིས་ཀའི་མཁའ་གསང་མི་དམིགས་ཏེ། སྟོང་པར་གྱུར་པའི་ངང་ལས་བྱུང་བའི་པདྨ་དང་རྡོ་རྗེ་ཨཱཿདང་ཧཱུྃ་གིས་མཚན་པ། གཉིས་པོ་མཉམ་པར་སྦྱར་བ་ལས་བྱུང་བའི་སྒྱུ་མ་དགའ་བའི་སྒྲས། སངས་རྒྱས་དང་བྱང་ཆུབ་སེམས་དཔའ་ཐམས་ཅད་སྤྱན་དྲངས། ཡབ་ཀྱི་ཞལ་དུ་ཞུགས། སྙིང་ཀར་ཆགས་པའི་མེས་བཞུ། རྡོ་རྗེའི་ལམ་ནས་ཡུམ་གྱི་མཁའ་ནང་དུ་བབས།
ཐིག་ལེ་ཆ་བརྒྱད་དུ་གྱུར་བ་ལྷ་མོ་བརྒྱད་དུ་གྱུར་ནས་ཕྱིར་བྱོན་པ་ནི། ཤར་གྱི་གདན་ལ་གཽ་རི་ནག་མོ་གཡས་གྲི་གུག་དང༌། གཡོན་ཉ་རོ་ཧི་ཏ་འཛིན་པ། ལྷོར་ཙཽ་རི་དམར་མོ་ཌཱ་མ་རུ་དང་ཐོད་པ། ནུབ་ཏུ་བཻ་ཏ་ལི་སེར་མོ་རུས་སྦལ་དང་ཐོད་པ། བྱང་དུ་གྷསྨ་རི་ལྗང་ཁུ་སྦྲུལ་དང་ཐོད་པ། བྱང་ཤར་དུ་པུཀྐ་སི་སྔོན་མོ་སེང་གེ་དང་དགྲ་སྟྭ། ཤར་ལྷོར་རི་ཁྲོད་མ་དམར་མོ་དགེ་སློང་དང་གསིལ་བྱེད། ལྷོ་ནུབ་ཏུ་གདོལ་པ་མོ་སེར་མོ་འཁོར་ལོ་དང་ཐོང་བཤོལ། ནུབ་བྱང་དུ་གཡུང་མོ་ཁ་དོག་སྣ་ཚོགས་པ།
གཡས་རྡོ་རྗེ་དང་གཡོན་སྡིགས་འཛུབ་ཐུགས་ཀར་མཛད་པའོ། ། དེ་ཐམས་ཅད་ཀྱི་གནས་གསུམ་དུ་འབྲས་བུ་གསུམ་བསམ་པ་སོགས་སྐྱེ་མཆེད་དང་སྐུ་གསུང་ཐུགས་བྱིན་གྱིས་རླབས། ཡང་བར་སྣང་གི་ནམ་མཁའ་ལས། བར་དོའི་ལུས་ངག་ཡིད་གསུམ་ཧོ་གཉིས་དང་བཅས་པ་ཡབ་ཀྱི་ཞལ་དུ་ཞུགས་པའི་རྐྱེན་གྱི་ཡབ་ཡུམ་བདེ་བ་ཆེན་པོའི་ངོར་ཞུ། ཐིག་ལེར་གྱུར་པ་ལ་སེམས་གཏད་ནས། རྗེས་སུ་ཆགས་པ་རྡོ་རྗེ་སེམས་དཔའི་རང་བཞིན་ང་ཡིན་ཞེས་མཉམ་པར་བཞག དེ་ནས་མཚམས་ཀྱི་ལྷ་མོ་བཞིས། ཀྱཻ་རྡོ་རྗེ་ཁྱོད་བཞེངས་ཤིག ། ཅེས་སོགས་ཀྱི་གླུས་སེམས་ཅན་གྱི་དོན་ལ་བཞེངས་པར་བསྐུལ་བ་ལས། ཐིག་ལེ་དེ་ཧཱུྃ་དང་ཨཾ་དུ་གྱུར་ནས་འབྲས་བུ་རྡོ་རྗེ་འཛིན་པར་བཞེངས་པ་ནི།
འབྲས་བུ་རྡོ་རྗེ་འཛིན་པ་སྐུ་མདོག་སྔོན་པོ། ཞལ་བརྒྱད་པ་ནས་ཡུམ་གྱི་བར་སྔ་མ་དང་འདྲ་བ་ལ། རྩ་ཞལ་སྔོ་བ། གཡས་དཀར། གཡོན་དམར་སོགས་དང༌། ཕྱག་གཡས་དང་པོ་ན་གླང་པོ་ཆེ་དཀར་པོ། གཡོན་གྱི་དང་པོ་ན་སའི་ལྷ་སེར་པོ། དེ་གཉིས་ཀྱིས་ཡུམ་ལ་ཁྱུད་པ། གཡས་ཀྱི་གཉིས་པ་ན་རྟ་སྔོན་པོ། གསུམ་པ་ན་བོང་བུ་གྭ་པ།
བཞི་པ་ན་གླང་དཀར་པོ། ལྔ་པ་ན་རྔ་མོ་ཐལ་ཁ། དྲུག་པ་ན་མི་དམར་པོ། བདུན་པ་ན་ཤ་ར་བྷ་སྔོན་པོ། བརྒྱད་པ་ན་བྱི་ལ་གྭ་པ། གཡོན་གྱི་གཉིས་པ་ན་ཆུ་ལྷ་དཀར་པོ། གསུམ་པ་ན་མེ་ལྷ་དམར་པོ། བཞི་པ་ན་རླུང་ལྷ་ལྗང་ཁུ། ལྔ་པ་ན་ཟླ་བའི་ལྷ་དཀར་པོ། དྲུག་པ་ན་ཉི་མའི་ལྷ་དམར་པོ།
བདུན་པ་ན་གཤིན་རྗེ་སྔོན་པོ། བརྒྱད་པ་ན་ནོར་སྦྱིན་སེར་པོ་ཞེས་སོགས་དང༌། དེ་ནས་ལྷ་ཐམས་ཅད་ཀྱི་ཐུགས་ཀར་ཉི་མའི་དཀྱིལ་འཁོར་གྱི་སྟེང་དུ། ཧཱུྃ་ཨཾ་ལ་སོགས་རང་རང་གི་ས་བོན་བསམ། དེ་ལས་འོད་འཕྲོས་པས་སྣོད་བཅུད་ཐམས་ཅད་ལྷ་དང་གཞལ་ཡས་ཁང་གི་རྣམ་པར་གྱུར། དེ་ནས་གཙོ་བོའི་ཐུགས་ཀ་ནས་འོད་ཟེར་འཕྲོས། ཛཿཧཱུྃ་བཾ་ཧོས་སངས་རྒྱས་དང་བྱང་ཆུབ་སེམས་དཔའ་ཐམས་ཅད་རང་ལ་གཉིས་སུ་མེད་པར་ཐིམ། དེའི་རྐྱེན་གྱིས་རང་གི་སྤྱི་བོ་སྣ་ཚོགས་རྡོ་རྗེ། རྐང་མཐིལ་རྡོ་རྗེའི་ས་གཞི། ཞེས་སོགས་ནས།
རྐང་བརྒྱད་ཀ་བ་བརྒྱད་དོ། ། ཞེས་པའི་བར་རྟེན་གཞལ་ཡས་ཁང་རང་བཞིན་གྱིས་གྲུབ་པ་དེ་གསལ་བཏབ། བརྟེན་པ་ལྷ་བརྒྱ་ལྔ་བཅུ་ནི། ལྟེ་བ་སྤྲུལ་པའི་འཁོར་ལོ་རྩ་འདབ་དྲུག་ཅུ་རེ་བཞི་པའི་ལྟེ་བར་རིན་འབྱུང་ཡབ་ཡུམ། གསང་གནས་བདེ་བ་ཆེན་པོ་རྩ་འདབ་སོ་གཉིས་པའི་ལྟེ་བར་དོན་གྲུབ་ཡབ་ཡུམ། སྙིང་ག་ཆོས་ཀྱི་འཁོར་ལོ་རྩ་འདབ་བརྒྱད་པའི་ལྟེ་བར་མི་བསྐྱོད་པ་ཡབ་ཡུམ། མགྲིན་པ་ལོངས་སྤྱོད་ཀྱི་འཁོར་ལོ་རྩ་འདབ་བཅུ་དྲུག་པའི་ལྟེ་བར་འོད་དཔག་མེད་ཡབ་ཡུམ། སྤྱི་བོ་བདེ་ཆེན་གྱི་འཁོར་ལོ་རྩ་འདབ་སོ་གཉིས་པའི་ལྟེ་བར་རྣམ་སྣང་ཡབ་ཡུམ། འདབ་མ་རྣམས་ལ་རང་རང་གི་གཙོ་བོ་དང་རྗེས་སུ་མཐུན་པའི་ཡུམ་རྣམས་ཀྱིས་བསྐོར་བ། གཞན་ཡང་མིག་ཏུ་གཏི་མུག་རྡོ་རྗེ་མ་སོགས་དང༌།
གཟུགས་རྡོ་རྗེ་མ་སོགས་དང༌། ས་ཁམས་སངས་རྒྱས་སྤྱན་མ་སོགས་དང༌། ལག་པ་གཡས་གཤིན་རྗེའི་གཤེད་སོགས་གསལ་གདབ། འདི་དག་གདོད་མ་ནས་གྲུབ་པ་ཡིན་གྱི། རྣམ་སྨིན་གྱི་ཕུང་པོ་རྟེན་དང་བརྟེན་པར་གྲུབ་དགོས་པ་མ་ཡིན་ནོ། ། དེ་ནས་དབང་བླང་བ་ནི། མདུན་གྱི་ནམ་མཁར། པདྨ་དང་ཉི་མ་བདུད་བཞི་བརྩེགས་པའི་སྟེང་དུ། རྒྱུ་དུས་དང་ལམ་དུས་སུ་དབང་ཞུས་པའི་བླ་མ་དེ། སྙིང་པོ་ཀྱཻ་རྡོ་རྗེ་ཞལ་ཕྱག་ཡོངས་སུ་རྫོགས་པ།
གདན་གསུམ་ཚང་བའི་ལྷ་ཚོགས་གཅིག་ཏུ་བསྡུས་པའི་ངོ་བོར་བཞུགས་པ། དེའི་ཐུགས་ཀ་ནས་འོད་ཟེར་འཕྲོས་པས། དབང་གི་ལྷ་གདན་གསུམ་ཚང་བ་ཐམས་ཅད་ཛཿཧཱུྃ་བཾ་ཧོསཿགཉིས་སུ་མེད་པར་ཐིམ། མཎྜལ་ཕུལ། ཨ་བྷི་ཥིཉྩ་ཏུ་མམ་གིས་གསོལ་བ་བཏབ། བླ་མས་སངས་རྒྱས་རྣམས་ནི་ཐམས་ཅད་ཅེས་སོགས་ཀྱིས་བུམ་པའི་ཆུས་སྤྱི་བོ་ནས་དབང་བསྐུར། སྨིན་མཚམས། མགྲིན་པ། སྙིང་ག ། ལྟེ་བ་ཡན་ཆད་གང༌།
དབང་བཞི་རིམ་པར་ཐོབ། རང་རང་གི་རིགས་ཀྱི་བདག་པོས་དབུ་རྒྱན། སངས་རྒྱས་ཐམས་ཅད་ཀྱིས་དབང་བསྐུར་བ་མི་བསྐྱོད་པའི་ཡན་ལག་ང་ཉིད་དོ་ཞེས་བཟུང༌། དེ་ནས་དཀར་མོ་རི་དྭགས་ཞེས་སོགས་ཀྱིས་མཆོད་ནས། དེ་བཞིན་གཤེགས་པ་ཐམས་ཅད་ལ་མཆོད་པ་དོན་གྲུབ་ཀྱི་ངོ་བོ་ང་ཡིན་ནོ་སྙམ་པ་དང༌། ཁྱོད་ནི་རྣལ་འབྱོར་མ་ཚོགས་ཞེས་པས་བསྟོད་པ་རིན་འབྱུང་གི་ངོ་བོ་ང་ཡིན་ནོ་སྙམ་པ་དང༌། བདུད་རྩི་བྱིན་གྱིས་བརླབས་པ་མྱང་ནས། ཐམས་ཅད་བདུད་རྩིས་མཉེས་པར་བྱེད་པ་འོད་དཔག་མེད་ཀྱི་ངོ་བོ་ང་ཡིན་ནོ་ཞེས་མཉམ་པར་བཞག དེ་དག་ནི་ཡན་ལག་དྲུག་ཚང་བ་སྟེ་བསྐྱེད་པའི་རིམ་པའོ།། །། རྫོགས་རིམ་གྱི་ངོ་བོ་ནི།
བདེ་བ་དང་སྟོང་པ་ཟུང་དུ་འཇུག་པའི་ཡེ་ཤེས་ཏེ། འདི་ཡང་མཚན་མ་དང་རྣམ་པར་རྟོག་པས་སྟོང་པ་ཡིན་གྱི། ཡེ་ཤེས་རང་གི་ངོ་བོས་སྟོང་པ་ནི་མ་ཡིན་ནོ། ། འདི་ལ་ནི་ཟག་པ་མེད་པའི་བདེ་བ་ཞེས་བྱ་ལ། དེ་མངོན་དུ་བྱེད་པའི་ཐབས་ནི། དབང་གཉིས་པ་སྔོན་དུ་སོང་བའི་གཏུམ་མོས་རང་བྱིན་གྱིས་བརླབས་པ་དང༌། དབང་གསུམ་པ་སྔོན་དུ་སོང་བའི་ལས་དང་ཡེ་ཤེས་ཀྱི་ཕྱག་རྒྱ་དག་ལ་བརྟེན་ནས། རང་བཞིན་ལྷན་ཅིག་སྐྱེས་པའི་ཡེ་ཤེས་ངོ་འཕྲོད་པའི་ཚེ། མངོན་པར་ཞེན་པའི་འཆིང་བ་མཐའ་དག་དང་བྲལ་ན་དོན་གྱི་ཡེ་ཤེས་ཡིན་ལ། རྣམ་རྟོག་གི་འཇུག་ལྡོག་བྱུང་ན་དཔེའི་ཡེ་ཤེས་ལས་མ་འདས་པས།
དུས་རྟག་ཏུ་རླུང་སེམས་དབུ་མ་ཉིད་དུ་གཞུག་པར་བྱའོ། ། གཉིས་པ་རྗེས་ཀྱི་རྣལ་འབྱོར་ལ། དག་པ་དྲན་པ། བཟླས་པ། གཏོར་མ། སྦྱིན་བསྲེག ཚོགས་ཀྱི་འཁོར་ལོ། རྡོ་རྗེའི་གླུ། བཀྲ་ཤིས་ཀྱི་ཚིགས་སུ་བཅད་པ་རྣམས་ནི། རྣམ་ཤེས་ཀྱི་ངོར་དེ་དང་དེར་སྣང་ལ།
ཡེ་ཤེས་ཀྱི་ངོར་ཅིར་ཡང་མ་གྲུབ་པ་ཉིད་དུ་ཤེས་པའི་ངང་ནས་ལས་ལ་འཇུག་པར་བྱའོ། ། གསུམ་པ་གཉིས་མེད་ཀྱི་རྣལ་འབྱོར་ནི། ཐུན་མཚམས་སམ། ཉལ་པའི་རྣལ་འབྱོར་གྱི་ཚེ་གང་ཡིན་ཀྱང་རུང་སྟེ། སྣོད་བཅུད་མཐའ་དག་རང་ལ་བསྡུས་ནས། གཙོ་བོ་ཡབ་ཡུམ་སྙོམས་པར་ཞུགས་པ་ཞུ་བ་ལས་གྱུར་པའི་བདེ་བ་ཉིད་ལ། མཉམ་པར་འཇོག་པ་དང༌། གཙོ་བོ་ཡང་སྙིང་ཀའི་ཧཱུྃ་ལ་ཐིམ་དེ་ཡང་རིམ་གྱིས་མི་དམིགས་པའི་ངང་ལ་མཉམ་པར་འཇོག་པ་དག་གོ ། ལུགས་དང་པོ་ནི། ཉམས་སུ་མྱོང་བྱའི་ལྟ་བ་སྟེ།
ཞུ་བདེ་ལྷན་སྐྱེས་ཞེས་བྱའོ། ། ཕྱི་མ་ལ་ནི་སྒྲོ་འདོགས་བཅད་པའི་ལྟ་བ་དང༌། རང་བཞིན་ལྷན་སྐྱེས་ཞེས་བྱའོ། ། དེ་སྐད་འདི་ནི་རྟོགས་ལྡན་གྱི། ། རྣལ་འབྱོར་ཀུན་དགའི་མཚན་ཅན་དེས། ། གསོལ་བ་བཏབ་པའི་ངོར་བྱས་ནས། མཆོག་ལྡན་ལེགས་པའི་བློ་ཡིས་སྦྱར། ། དེ་ལ་ནོངས་པའི་ཚོགས་ཅི་མཆིས། ། བླ་མ་མཁའ་འགྲོར་བཟོད་གསོལ་ནས། ། ཁྱེད་ཀྱི་དགེ་ལེགས་དངོས་གྲུབ་ཚོགས། །
བདག་དང་སློབ་མས་འདིར་ཐོབ་ཤོག། །། ༄༅། །སྔོན་འགྲོ་རྡོ་རྗེ་སེམས་དཔའི་སྒོམ་བཟླས་ལ་རྩོད་པ་སྤོང་བ་འབེལ་གཏམ་དབྱངས་ཀྱི་རོལ་མོ་བཞུགས།། ༄༅། །ན་མོ་བཛྲ་དྷ་ར་ཡེ། རྡོ་རྗེ་འཛིན་པ་ཆེན་པོ་གྲགས་པ་རྒྱལ་མཚན་གྱི་ཞབས་ལ་གུས་པར་ཕྱག་འཚལ་ལོ། ། གསང་ཆེན་ཀུན་གྱི་བདག་པོ་དམ་ཚིག་གི ། སློབ་དཔོན་རྡོ་རྗེ་སེམས་དཔའི་སྐུ་བསྟན་ནས། ། ཉེས་ཀུན་འཇོམས་ཤིང་མཆོག་དང་ཐུན་མོང་གི ། གྲུབ་པ་མ་ལུས་སྩོལ་ལ་ཕྱག་འཚལ་ལོ། ། འདི་ན་དཔལ་ལྡན་ཁྱབ་བདག་གི ། བསྙེན་སྒྲུབ་ཕལ་ཆེར་དོན་མཐུན་ཡང༌། །
ལ་ལ་འབད་ནས་རྩོད་པ་ཙམ། ། ལྷུར་ལེན་བྱེད་པ་དེ་སྤང་བྱ། ། འདིར་གང་ཞིག་འབེལ་བའི་གཏམ་གྱི་གླེངས་པའི་གཞི་ནི། རྗེ་བཙུན་གྱིས་རྡོ་རྗེ་སེམས་དཔའི་སྐྱེད་ཆོག་དམ་ཚིག་པ་སྐད་ཅིག་གིས་བསྐྱེད་པ་ལ་དབུ་རྒྱན་རང་ཆས་སུ་ཡོད་པའི་ཚུལ་གྱིས་སྤྱི་བོར་བཞུགས་པ་བསྒོམ་པར་གསུངས་ལ། འཕགས་པ་རིན་པོ་ཆེས་དམ་ཚིག་པ་སྐྱེད་པ། སྐུ་གསུང་ཐུགས་བྱིན་གྱིས་རློབས་པ། ཡེ་ཤེས་པ་གཞུག་པ་རྣམས་མཛད་ཅིང༌། དབང་བསྐུར་རྒྱས་གདབ་ཀྱི་བཤད་པ་མ་མཛད། ཕྱི་མ་ཁ་ཅིག་གིས་དེའི་སྟེང་དུ་རྡོ་རྗེ་འཆང་ངམ་མི་བསྐྱོད་པས་རྒྱས་གདབ་བསྣན་ནས་ཡན་ལག་བཞི་ཚང་བར་མཛད་དོ། ། འདི་ལ་དོན་གསུམ་སྟེ།
རྣམ་བཤད་གནད་ཀྱི་ཟླ་ཟེར་ལས་དོན་དེ་དག་འདོར་ལེན་ཇི་ལྟར་མཛད་པའི་ཚུལ། དེ་ལྟར་མཛད་པ་ལ་ཕྱི་རྒོལ་བས་ཇི་ལྟར་རྩད་པ། རྩད་པ་དེའི་ཚེར་མ་ཕྱུང་བའོ། ། དང་པོ་ནི། གནད་ཀྱི་ཟླ་ཟེར་ལས་འབྱུང་བའི་ངག་དོན་བསྡུས་ན། འཕགས་པ་རིན་པོ་ཆེས་བཤད་པའི་རྡོ་རྗེ་སེམས་དཔའི་སྐྱེད་ཆོག་དེ་ཉིད་ལ་དབྲི་བསྣན་མེད་པར་བཞག་ནས། དབང་བསྐུར་རིགས་བདག་གི་རྒྱས་འདེབས་མི་དགོས་པར་འདོད་པའི་ལུགས་དང༌། དགོས་པར་འདོད་པའི་ལུགས་གཉིས་བླ་མ་ཕྱི་མ་དག་ལ་བྱུང་བ་ལས། ལུགས་གཉིས་པ་དེ་རྗེ་བཙུན་གྱི་དགོངས་པ་མ་ཡིན་ཏེ། རྗེ་བཙུན་གྱི་གསུང་རབ་གཉིས་ན་རྡོ་རྗེ་སེམས་དཔའི་སྐྱེད་ཆོག་ལ་ཡན་ལག་བཞི་དངོས་སུ་ཚང་བར་བཤད་པ་མེད་པའི་ཕྱིར།
ལུགས་དང་པོ་མི་འཐད་དེ། རིགས་བདག་གི་རྒྱས་འདེབས་མེད་ན་བསྙེན་སྒྲུབ་ཡན་ལག་བཞིའི་རྣམ་གཞག་རྒྱས་འབྲིང་བསྡུས་པ་གསུམ་ལས་གང་ཡང་མི་རུང་ལ། བསྙེན་སྒྲུབ་ཡན་ལག་བཞི་མ་ཚང་བའི་མངོན་པར་རྟོགས་པ་ནི་མཆོག་ཐུན་མོང་གང་ལ་ཡང་རྗེ་བཙུན་བིརྺ་པས་མི་བཞེད་པའི་ཕྱིར། འོ་ན་རྗེ་བཙུན་སྐུ་མཆེད་ཀྱིས་བཞེད་པའི་རྡོ་རྗེ་སེམས་དཔའི་བསྐྱེད་ཆོག་འདི་ལ་བསྙེན་སྒྲུབ་ཡན་ལག་བཞི་ཇི་ལྟར་ཚང་ཞེ་ན། འདི་ལ་བསྙེན་སྒྲུབ་ཡན་ལག་བཞིའི་རྣམ་བཞག་རྒྱས་འབྲིང་གཉིས་མི་བཞེད་ཀྱང་བསྡུས་པའི་ལུགས་ཡིན་ཏེ། དམ་ཚིག་སེམས་དཔའི་དབུ་རྒྱན་རང་ཆས་སུ་ཡོད་པ་སྐད་ཅིག་གིས་སྐྱེད་ནས་བཟླས་པ་ལ་འཇུག་པའི་ལུགས་དེ་ཡིན་པའི་ཕྱིར། གལ་ཏེ་འཕགས་པའི་གསུང་གཙང་མ་དེ་ལ་རིགས་བདག་གི་རྒྱས་འདེབས་པ་མ་བཤད་པས་བསྙེན་སྒྲུབ་ཡན་ལག་བཞིའི་ཚུལ་རྒྱས་བསྡུས་གཉིས་སུ་མི་རུང་མོད། དེའི་རྣམ་གཞག་འབྲིང་པོ་དེར་མི་རུང་བ་ཅི་ཞེ་ན། དེར་མི་རུང་སྟེ། འབྲིང་པོ་དེར་འཇོག་པ་ལ་ཡེ་ཤེས་པ་བཀུག་ནས་རིགས་བདག་གི་རྒྱས་གདབ་ཡོད་པ་ཞིག་དགོས་པ་ལས་དེར་ནི་ཡེ་ཤེས་པ་བཅུག་ཀྱང་དབུ་རྒྱན་དང་རྒྱས་གདབ་མ་བཤད་པའི་ཕྱིར།
དེས་ན་རྣམ་བཤད་ལས། བསྡུས་པ་དང་པོ་མ་ཡིན་ཏེ། ཡེ་ཤེས་པ་དགུག་པར་འདོད་པའི་ཕྱིར་ཞེས་འབྱུང་བ་ལྟར་ན་སྒྲ་ཇི་བཞིན་པ་དེ་ཉིད་ཀྱིས་ཆོག་ལ། བར་པ་མ་ཡིན་ཏེ་ཞེས་འབྱུང་བ་ལྟར་ན་ནི། རྩོད་གཞིའི་ཆོས་ཅན་རྟགས་ཆོས་ལ་འབྱར་བའི་དབང་དུ་བྱས་པ་ཡིན་ལ། དེའི་ཚེ་ཁྱབ་འབྲེལ་གྲུབ་པའི་རྒྱུ་མཚན་ཡེ་ཤེས་པ་བཀུག་པའི་བསྙེན་སྒྲུབ་ཀྱི་རྣམ་གཞག་ལ་རིགས་བདག་གི་རྒྱས་འདེབས་ངེས་པར་ཡོད་དགོས། རིགས་བདག་གི་རྒྱས་གདབ་རང་ཆས་སུ་ཡོད་པའི་བསྙེན་སྒྲུབ་ལ་ནི་ཡེ་ཤེས་པ་འཇུག་པ་ཡོད་མི་དགོས་པའི་ཕྱིར་ཞེས་པའོ། ། འོ་ན་བསྙེན་སྒྲུབ་ཡན་ལག་བཞིའི་རྣམ་གཞག་རྒྱས་འབྲིང་བསྡུས་གསུམ་གྱི་ཚུལ་ཇི་ལྟ་བུ་ཅེ་ན། ཐོག་མར་ལྷ་དམ་ཚིག་པ་སྐྱེད་པ་ནི་བསྙེན་པའི་ཡན་ལག སྐྱེ་མཆེད་དང་གནས་གསུམ་བྱིན་གྱིས་བརླབས་པ་ནི་ཉེ་བར་སྒྲུབ་པའི་ཡན་ལག
ཡེ་ཤེས་སེམས་དཔའ་གཞུག་པ་སྒྲུབ་པའི་ཡན་ལག དབང་བསྐུར་ནས་རིགས་བདག་གི་རྒྱས་འདེབས་པ་སྒྲུབ་པ་ཆེན་པོའི་ཡན་ལག་སྟེ། དེ་ནི་རྒྱས་པའོ། ། རྒྱས་པ་དེའི་སྟེང་ནས་སྐྱེ་མཆེད་བྱིན་རླབས་དང་དབང་བསྐུར་གཉིས་ལས་གང་རུང་གཅིག་ཕྲི། གཞན་རྣམས་ཐད་སོར་བཞག་པ་འབྲིང་པོ། འབྲིང་པོ་དེའི་སྟེང་ནས་ཀྱང་ཡེ་ཤེས་པ་བཅུག་པ་ཕྲི་བ་ནི་བསྡུས་པ་དང་པོ། དམ་ཚིག་པ་ལ་དབུ་རྒྱན་རང་ཆས་སུ་ཡོད་པ་སྐད་ཅིག་གིས་བསྐྱེད་པ་ནི་བསྡུས་པ་གཉིས་པའོ། ། དེ་ལྟར་བཤད་པས་གྲུབ་པའི་དོན་ནི། རྣམ་བཤད་ཟླ་ཟེར་ལས། བསྡུས་པ་གཉིས་པ་མ་ཡིན་ཏེ།
གནས་གསུམ་བྱིན་རླབས་དང་ཡེ་ཤེས་པ་དགུག་པར་འདོད་པའི་ཕྱིར་ཞེས་པ་ལ་ནི་སྒྲ་ཇི་བཞིན་པ་དེ་ཉིད་ཀྱིས་ཆོག་ལ། བར་པའམ་མངོན་པར་རྟོག་པ་འབྲིང་པོ་མ་ཡིན་ཏེ། ཡེ་ཤེས་པ་དགུག་པར་འདོད་པའི་ཕྱིར། ཞེས་འབྱུང་བ་ལྟར་ན་དེའི་གཞི་རྟགས་ཆོས་ལ་སྦྱར་བའི་ཁྱབ་སྒྲུབ་བམ། དེར་མ་སྦྱར་ན་རྟགས་ཟུར་གཉིས་པ་བསྣན་དགོས་པ་ནི་ཡེ་ཤེས་པ་བཀུག་པའི་སྒྲུབ་པ་ཡོད་ན་རིགས་བདག་གིས་རྒྱས་འདེབས་པའི་སྒྲུབ་ཆེན་དེ་ངེས་པར་ཚང་དགོས་པ་ལས། ཁྱོད་ལ་དེ་མེད་པའི་ཕྱིར་ཞེས་པའོ། ། དེ་ལྟར་རྣམ་བཤད་མཛད་པ་འདིས་སུ་ཞིག་དགག་བྱར་བྱས་ནས་བཀག་པ་དེ་དག་ལས་ལུང་དང་རིགས་པ་གང་གིས་མ་ཁེགས་པ་ནི་གང་ཞིག་ཡོད་ཅེས་འདྲི་བ་དག་སྣང་ན་འདིའོ་ཞེས་སྟོན་པར་རིགས་སོ། ། དེ་ལ་འདི་སྙམ་དུ། དེ་ལྟར་བརྟག་པ་ན་ལུང་རིགས་གང་གིས་མ་ཁེགས་པ་ནི་ཅི་ཡང་མི་སྣང་མོད་ཀྱི། འཕགས་པ་རིན་པོ་ཆེ་བཀག་པར་སོང་བས་དགག་ཡུལ་དུ་མི་རུང་བ་བཀག་པའི་ཉེས་པ་དང་བཅས་པའོ། །
ཞེ་ན། བཀག་པ་ནི་མ་ཡིན་གྱི། འོ་ན་ཅི་ཞེ་ན། འཕགས་པའི་བཤད་པ་གཙང་མ་དེའི་སྟེང་དུ་དབང་བསྐུར་བ་དང་རིགས་བདག་གིས་རྒྱས་གདབ་ཁ་སྐོང་དུ་ངེས་པར་དགོས་སོ་ཞེས་ཟེར་བའི་ལུགས་དེ་ལ། རྗེ་བཙུན་གྱིས་བཤད་པའི་རྡོར་སེམས་ཀྱི་བསྐྱེད་ཆོག་དང་མ་མཐུན་ནོ་ཞེས་པའི་སུན་འབྱིན་དང༌། ཡང་ཁ་ཅིག་རྡོ་རྗེ་སེམས་དཔའི་རིགས་ཀུན་གྱི་བདག་པོ་ཡིན་པས་རིགས་བདག་མི་དགོས་སོ་ཞེས་ཟེར་བ་ལ། སློབ་དཔོན་རིན་པོ་ཆེས་རྡོ་རྗེ་བརྟུལ་ཞུགས་ཀྱི་དབང་གི་དུས་སུ་རྡོ་རྗེ་སེམས་དཔའ་ལ་མི་བསྐྱོད་པའི་རྒྱས་འདེབས་བཤད་པ་དང་འགལ་ཞེས་པའི་སུན་འབྱིན་བརྗོད་པ་ཡིན་ནོ། ། འོ་ན་ཁྱེད་རང་གི་ཕྱོགས་ལ་འཕགས་པའི་ལུགས་དེར་རིགས་བདག་གི་རྒྱས་གདབ་ཁས་ལེན་པ་མ་ཡིན་ནམ་ཞེ་ན། དམ་ཚིག་པ་བསྐྱེད་ནས་ཡེ་ཤེས་པ་བཅུག་རྗེས་སུ་དབང་བསྐུར་མེད་པའི་རིགས་བདག་གི་རྒྱས་གདབ་ཁས་ལེན་པ་ཉིད་འཕགས་པའི་དགོངས་པའོ། ། དེ་ཡང་རྗེ་བཙུན་སྐུ་མཆེད་ཀྱིས་གསུངས་རབ་ན་མི་གསལ་ཡང༌།
རྗེ་ས་ཆེན་གྱིས་དམ་ཚིག་པ་བསྐྱེད། ཡེ་ཤེས་པ་དགུག་གཞུག་བྱས། སྐུ་གསུང་ཐུགས་བྱིན་གྱིས་བརླབས། དབུ་རྒྱན་རང་ཆས་སུ་སྒོམ་པའི་ཡན་ལག་བཞི་རྫོགས་འབྲིང་པོའི་དབང་དུ་བྱས་པ་ཞིག་གསུངས་ལ། དེ་འདྲ་དེ་ཡང་རྡོ་རྗེ་སེམས་དཔའི་བསྐྱེད་ཆོག་གི་ཐད་དུ་མ་གསུངས་ཀྱང་སྐབས་གཞན་གྱི་སྐྱེད་ཆོག་ཏུ་གསུངས་པས་རུང་མཐུན་སྦྱར་དུ་རུང་བ་ཡིན་པས་སྤྱིར་མི་རུང་བ་མ་ཡིན་ནོ། ། འོ་ན་དེ་འདྲ་དེ་ཡང་མི་རིགས་པར་འགྱུར་ཏེ། རྗེ་བཙུན་སྐུ་མཆེད་ཀྱི་གསུང་རབ་ནས་མ་བཤད་པའི་ཕྱིར། ཞེས་གཞན་ལ་འཕངས་པའི་སུན་འབྱིན་དེ་ཉིད་སླར་འོང་བ་མ་ཡིན་ནམ་ཞེ་ན། གཞན་ལ་འཕངས་པ་དེར་ནི་སྐབས་འདིར་ཡན་ལག་བཞི་དངོས་སུ་ངེས་པར་ཡོང་དགོས་པ་མ་ཡིན་ཏེ། ཞེས་དགག་བྱའི་གཙོ་བོ་སྔོན་འགྲོའི་སྐབས་ལ་སྦྱར་ནས་འཆད་པའི་ཕྱིར་ན་ཉེས་པ་དེ་མཚུངས་པ་མ་ཡིན་ནོ། །
བླ་མ་དམ་པའི་བཞེད་པ་ནི། བླ་མེད་འདི་ཡིན་མང་པོ་ཡི། ། བླ་ན་འཁོད་པ་གཞན་གྱིས་ཀྱང༌། བླ་གོས་བཞིན་དུ་འབྲལ་མེད་བཟུང༌། ། གཉིས་པ་ནི། གཡུ་རུ་རྡོ་རྗེ་གདན་པའི་གསུང་ན་རེ། ལུགས་དེ་མི་འཐད་པ་ལ་གཉིས་ཏེ། དགག་བྱའི་ཡུལ་དགག་ཡུལ་མིན་པ་དང༌། འགོག་བྱེད་ཀྱི་རིགས་པ་འགོག་ནུས་མ་ཡིན་པར་བསྟན་པའོ། ། དང་པོ་ནི།
སྤྱིར་ཡང་ཁྱེད་ཅག་ས་སྐྱ་པར་ཁས་ལེན་ན། དཔལ་ལྡན་བླ་མ་དམ་པ་ལྟ་བུ་རིགས་རུས་ཕུན་སུམ་ཚོགས་ཤིང་མཁྱེན་བརྩེའི་མངའ་བདག་ཏུ་གྱུར་པ་ཉིད་དང༌། དེ་བས་ཀྱང་རྗེ་བཙུན་འཇམ་པའི་དབྱངས་དང་མི་གཉིས་པ་འཕགས་པ་རིན་པོ་ཆེ་ལྟ་བུ་ཕྱོགས་སྔར་བྱེད་པ་འདི་ནི་ཤིན་ཏུ་མ་རུང་ངོ༌། ། དེ་བས་ཀྱང་རྗེ་བཙུན་དཀར་པོ་བཀག་པ་ནི་འདི་ལྟར། བསྙེན་སྒྲུབ་ཡན་ལག་བཞི་འདི་ལྟ་བུ་རྗེ་ས་ཆེན་བཞེད་པར་ཁྱེད་རང་གིས་ཀྱང་དྲངས་པ་དང་འཁྲུལ་སྤོང་གི་དམ་ཚིག་རྡོ་རྗེའི་སྐྱེད་ཆོག་ཏུ་རྗེ་བཙུན་ཆེན་པོས་ཀྱང་གསལ་བར་གསུངས་ན། དེ་རྣམས་དང་ཅིའི་ཕྱིར་མངོན་སུམ་དུ་མི་འགལ། གཉིས་པ་ལ་གསུམ་སྟེ། ཁྱེད་ཀྱིས་བཤད་པ་དེ་རྗེ་བཙུན་གྱི་དགོངས་པ་མིན་པར་བསྟན། ཡིན་ན་རྗེ་བཙུན་ལ་བསྐུར་བར་འགྱུར་བའི་ཚུལ། དོན་བསྡུས་ཏེ་རང་ལ་མཚུངས་པ་སྤངས་པའོ། །
དང་པོ་ལ་གཉིས་ཏེ་རྗེ་བཙུན་གྱི་དགོངས་པ་བཤད་པ། དེས་ན་ཁྱེད་ཅག་གི་དེ་ལ་དོན་མེད་ཅིང་བསྙེན་སྒྲུབ་ཡན་ལག་བཞིའི་བརྡ་ལ་མ་བྱང་བར་བསྟན་པའོ། ། དང་པོ་ནི། འདི་རྗེ་བཙུན་གྱིས་རྒྱས་འབྲིང་བསྡུས་གསུམ་གསུངས་པ་ནི་མངོན་པར་རྟོགས་པ་སྤྱིའི་དབང་དུ་གསུངས་ཀྱི། བསྙེན་སྒྲུབ་ཡན་ལག་བཞི་ལ་ནི་རྒྱས་བསྡུས་གང་དུའང་མ་གསུངས་སོ། ། གཉིས་པ་ནི། ཁྱེད་ཅག་ལྗོན་ཤིང་གི་གཞུང་འདིའི་དོན་ལ་ཤིན་ཏུ་འཁྲུལ་པར་སྣང་སྟེ། ཇི་སྐད་དུ། བསྡུས་པ་ལ་ནི་སྐྱེད་མཆེད་དེ་བྱིན་གྱིས་མི་སློབ་པར་སྐུ་གསུང་ཐུགས་བྱིན་གྱིས་རློབས་པ་དང༌། དབང་མི་བསྐུར་བར་དབུ་རྒྱན་རང་ཆས་སུ་ཡོད་པའི་ཡན་ལག་བཞི་པའམ།
དམ་ཚིག་སེམས་དཔའ་དབུ་རྒྱན་རང་ཆས་ཅན་སྐད་ཅིག་མས་བསྐྱེད་ན་བཟླས་པ་ལ་འཇུག་པ་ཡིན་ནོ། ། ཞེས་གསུངས་པ་དེར་ཡན་ལག་དང་པོ་དང་གསུམ་པ་གཉིས་སྔ་མ་དང་འདྲ་བས་མ་སྨོས་པར། གཉིས་པ་དང་བཞི་པ་གཉིས་མི་འདྲ་བར་སྨོས་པས་འཁྲུལ་ནས། ཡེ་ཤེས་པ་མི་འཇུག་པའི་ཡན་ལག་བཞི་པ་འདོད་པ་རྣམ་པར་ནོངས་ཏེ། ཡན་ལག་གསུམ་ལས་མེད་པའི་བཞི་པ་གད་མོའི་གནས་ཡིན་པ་དང༌། དེ་ལྟ་ན་ཡན་ལག་དང་པོ་ལ་མི་དགོས་པར་མཚུངས་ལ། འདོད་ན། གང་གི་སྐུ་གསུང་ཐུགས་བྱིན་གྱིས་རློབས། རློབས་གཞི་མེད་པར་བྱིན་གྱིས་རློབས་པ་ཐ་སྙད་ལས་ཉམས་པ་ཡིན་ནོ། ། དེ་བཞིན་དུ་དབུ་རྒྱན་རང་ཆས་ཅན་གྱི་དམ་ཚིག་སེམས་དཔའ་སྐད་ཅིག་མས་སྐྱེད་ཅེས་གསུངས་པའི་ངག་དོན་མ་གོ་བར།
ཡན་ལག་གཉིས་ལས་མེད་པའི་བཞི་པ་འདོད་པ་དེ་བས་ཀྱང་ངོ་མཚར་བ་དང༌། ལམ་ཞེས་པ་བསྡུས་པ་གཉིས་པོ་གདམ་ཅན་ཡིན་གྱི། བསྡུས་པ་གཉིས་དོན་མི་གཅིག་པར་སྟོན་པ་མ་ཡིན་པས་ཕྱོགས་སུ་མ་ཕྱིན་པའི་བཤད་པ་དོན་མེད་ཅིང༌། བསྙེན་སྒྲུབ་ཡན་ལག་བཞི་ལའང་མི་མཁས་པར་གྱུར་པ་ཉིད་དོ། ། དེ་ལྟར་བཤད་པ་ན་བསྡུས་པ་དང་པོ་མ་ཡིན་ཏེ་ཞེས་དང༌། གཉིས་པ་ཡིན་ཏེ་ཞེས་སོགས་ཀྱི་རིགས་པ་ཕལ་པ་རྣམས་ཀྱང་སྤངས་པ་ཡིན་ནོ། ། དེར་མ་ཟད་འགལ་བ་མི་འཚམས་པ་གཞན་ཡང་ཡོད་དེ། ཁྱེད་རང་གི་བསྲུང་འཁོར་གྱི་སྐབས་སུ་རྟེན་པ་སྐྱེད་པ་ལ་འདི་སྐད་ཅེས། ཡང་ན་སྔར་བཞིན་དམ་ཚིག་པ་སྐྱེད། ཡེ་ཤེས་པ་དགུག་གཞུག་བྱ།
སྐུ་གསུང་ཐུགས་ཙམ་བྱིན་གྱིས་བརླབས། དབུ་རྒྱན་རང་ཆས་སུ་སྒོམ་པ་ཡང་རྗེ་ས་ཆེན་གྱིས་གསུང་སྟེ། འབྲིང་པོའོ། ། ཞེས་ཟེར་བ་དེ་ཡང་རང་ལུགས་སུ་ཁས་ལེན་ནམ་མི་ལེན། མི་ལེན་ན་ས་སྐྱ་པ་ཕྱོགས་མེད་དུ་བཀག་པ་ཡིན་ནོ། ། ཁས་ལེན་ན། དེ་འདྲ་དེ་བསྙེན་སྒྲུབ་ཡན་ལག་བཞི་རྒྱས་པ་མ་ཡིན་ཏེ། དབང་བསྐུར་རིགས་བདག་གིས་རྒྱས་གདབ་དངོས་སུ་མི་འདོད་པའི་ཕྱིར། བསྡུས་པ་དང་པོ་མ་ཡིན་ཏེ། ཡེ་ཤེས་པ་གཞུག་པར་འདོད་པའི་ཕྱིར་རོ། །
བསྡུས་པ་གཉིས་པ་མ་ཡིན་ཏེ། གནས་གསུམ་བྱིན་རླབས་དང་ཡེ་ཤེས་པ་གཞུག་པར་འདོད་པའི་ཕྱིར་རོ། ། ཞེས་སྤྲང་དབྱུག་གིས་སྤྲང་པོ་ལྟར་ཁྱེད་རང་གི་ཚིག་གི་ཁྱེད་རང་བཅོམ་ན་ཅི་སྨྲར་འདུག་སོམས་ཤིག གཉིས་པ་ནི། དེ་ལྟར་མ་ཡིན་ན་རྗེ་བཙུན་གྱི་བསྙེན་སྒྲུབ་ཡན་ལག་གཉིས་པ་དང༌། གསུམ་པ་ལ་སོགས་པའི་སྐྱེད་ཆོག་འཐད་ལྡན་བཤད་ནས། སླར་ཡང་ཡན་ལག་བཞི་མ་ཚང་བའི་སྐྱེད་ཆོག་མི་འཐད་ཅེས་འགལ་བ་གསུངས་པས་ཁྱེད་ཅག་གིས་བསྐུར་བར་ཟད་དོ། ། ཞེས་འདིར་སྨྲའོ། ། གསུམ་པ་ནི། དེ་ལྟར་བཙུན་རྣམས་ཀྱིས་སྐབས་འགར་ཡན་ལག་བཞི་ཀ་དངོས་སུ་མ་ཚང་བའི་ཆོ་ག་གསུང་བ་ཇི་ལྟར་ན།
བླ་མ་ལ་རྟེན་པའི་སློབ་མས་ཁ་སྐོང་ཤེས་པ་ལ་དགོངས་པ་ཡིན་ནོ། ། ཞེས་འཆད་པར་བྱེད་དོ། ། གསུམ་པ་ཚེར་མ་འབྱིན་པ་ལ་གཉིས་ཏེ། འགོག་ཡུལ་མ་ཡིན་པ་ལ་འགོག་ཡུལ་དུ་ནན་གྱིས་ཕུལ་བའི་རྒལ་ལན་དང༌། འགོག་བྱེད་ཀྱི་རིགས་པས་བཀག་པ་དེ་འགོག་མི་ནུས་པའི་རྒལ་ལན་ནོ། ། དང་པོ་ནི། རྗེ་བཙུན་གཉིས་དང་བླ་མ་ཕྱི་མ་གཉིས་དོན་ལ་མི་མཐུན་པ་མེད་ཀྱང་ཆོ་གའི་རྣམ་གཞག་རྒྱས་བསྡུས་མི་མཐུན་པ་དེའི་ཚེ། རྗེ་བཙུན་གྱི་ལུགས་རང་ལུགས་སུ་འཇོག་པར་ཁས་བླངས་པ་དེ་ཙམ་གྱིས་བླ་མ་གཉིས་བཀག་གོ་ཞེས་ནན་གྱིས་ཕུལ་བ་དེ་ལྟར་ན། ཁྱེད་ཀྱིས་ཀྱང་རྗེ་བཙུན་བཀག་པར་འགྱུར་ཏེ། སྔོན་འགྲོ་རྡོ་རྗེ་སེམས་དཔའི་སྐྱེད་ཆོག་རྗེ་བཙུན་གྱིས་བཤད་པ་ལས་བཟློག་སྟེ་ཁས་བླངས་པའི་ཕྱིར།
གལ་ཏེ་ངེད་ཀྱིས་ནི་རྗེ་བཙུན་གྱི་བསྡུས་པ་དེ་རྒྱས་པས་ཁ་བསྐང་བ་ཡིན་ནོ་ཞེ་ན། རྗེ་བཙུན་གྱིས་བསྡུས་པ་ལས་མ་གསུངས་ན་དེ་ཉིད་ཐད་སོར་བཞག་པས་ཆོག་པ་ཡིན་ཏེ། གཞན་དུ་ན་ཉམས་ལེན་གྱིས་རིམ་པ་རྒྱས་འབྲིང་བསྡུས་གསུམ་དུ་ཕྱེ་བ་དོན་མེད་པར་འགྱུར་ཏེ། ཉམས་ལེན་བསྡུས་པར་བཤད་པ་དེ་ཐམས་ཅད་རྒྱས་པས་ཁ་བསྐངས་ནས་ཉམས་སུ་ལེན་དགོས་པའི་ཕྱིར། ཡང་ས་ཆེན་གྱི་ལུང་གིས་ཀྱང་མི་གནོད་དེ། ས་ཆེན་གྱིས་མངོན་པར་རྟོགས་པ་འབྲིང་པོ་ལ་ཡེ་ཤེས་པ་འཇུག་པར་བཤད་ཀྱང༌། དེ་འདྲའི་སྐྱེད་ཆོག་དེ་རྡོ་རྗེ་སེམས་དཔའི་སྐྱེད་ཆོག་ལ་ངེས་པར་དགོས་པ་མ་ཡིན་པའི་ཕྱིར་དང༌། སྤྱིར་མངོན་རྟོགས་འབྲིང་པོ་ཡེ་ཤེས་པ་འཇུག་པ་མེད་དོ་ཞེས་ནི་ཁས་བླངས་པ་མེད་པའི་ཕྱིར། འཁྲུལ་སྤོང་གི་ལུང་གི་གནོད་པ་མ་ཡིན་ཏེ། དམ་ཚིག་རྡོ་རྗེའི་སྐྱེད་ཆོག་ཏུ་གང་ཡོད་དེ་རྡོ་རྗེ་སེམས་དཔའི་སྐྱེད་ཆོག་ཏུ་བྱེད་དགོས་ན།
རྡོ་རྗེ་སེམས་དཔའི་སྐྱེད་ཆོག་གིས་དམ་ཚིག་རྡོ་རྗེའི་སྐྱེད་ཆོག་བྱེད་དུ་རུང་བར་ཐལ་བའི་ཕྱིར་དང༌། རྡོ་རྗེ་སེམས་དཔའི་སྐྱེད་ཆོག་ཡིན་ན། ཡེ་ཤེས་པ་གཞུག་ཏུ་མི་རུང་བས་ཁྱབ་པ་ནི་སུས་ཀྱང་ཁས་མ་བླངས་པའི་ཕྱིར་དང༌། གང་རུང་སྔོན་འགྲོའི་སྐབས་འདིར་བྱེད་དགོས་ན་ཧ་ཅང་ཐལ་བའི་ཕྱིར། ཁྱེད་ཀྱིས་འཕངས་པའི་གནོད་བྱེད་དེ་དག་ལས་ཀྱང༌། རྡོ་རྗེ་བརྟུལ་ཞུགས་ཀྱི་དུས་ཀྱི་ཡན་ལག་བཞི་རྫོགས་དེ་གནོད་བྱེད་དུ་འཕེན་པར་རིགས་ཏེ། ཁྱེད་རང་ལྟར་ན་དེ་འདྲ་དེ་དངོས་སྐྱོན་གཙང་མར་སོང་ལ། གཞན་གཉིས་པོ་དེ་ཆ་འདྲ་བ་ཙམ་ཡིན་པའི་ཕྱིར་རོ། ། དེ་འདོད་པ་ཉིད་ཙ་ན། སུན་འབྱིན་དུ་འགྲོ་བ་དག་མི་བརྗོད་པར།
མི་འགྲོ་བ་དག་བརྗོད་པ་ནི་ཕྱི་རྒོལ་ཚར་བཅད་པའི་གནས་སུ་བཤད་པའི་ཕྱིར་ན་སྨྲ་བ་པོ་དེ་རང་ཉིད་ཕམ་པ་མ་ཡིན་ནམ། འགྲོ་བའི་སྐྱོན་དེ་ད་བརྗོད་པས་ཆོག་གོ་ཅེ་ན། གནས་སྐབས་སོ་སོ་བ་ཡིན་པའི་ཕྱིར་སུན་འབྱིན་དུ་མི་འཇུག་གོ་ཅེས་བརྗོད་ཟིན་པ་མ་ཡིན་ནམ། ཡང་བསྙེན་སྒྲུབ་ཡན་ལག་བཞི་ལ་རྒྱས་འབྲིང་བསྡུས་གསུམ་རྗེ་བཙུན་གྱིས་མི་བཞེད་དོ། ། ཞེས་པ་ནི་མངོན་གསུམ་ལ་བསྙོན་པ་ཡིན་ཏེ། དབུ་རྒྱན་རང་ཆས་སུ་ཡོད་པའི་དམ་ཚིག་པ་སྐྱེད་པ་འདི་རྒྱས་འབྲིང་གཉིས་སུམ་འདུས་པའི་བསྡུས་པ་ཡིན་པའི་ཕྱིར། འདི་ལ་ཡེ་ཤེས་པ་འཇུག་པ་ཡོད་དོ་ཞེས་སྨྲས་ཟིན་པ་མ་ཡིན་ནམ་ཞེ་ན། འོ་ན་དབང་བསྐུར་བ་ཡང་ཡོད་པར་མཚུངས་པས་རྒྱས་པ་ཉིད་དུ་ཐལ་བར་འགྱུར་རོ། ། དབང་མི་བསྐུར་བ་ཞེས་རྗེ་བཙུན་ཉིད་ཀྱི་གསུངས་ཟིན་པ་མ་ཡིན་ནམ་ཞེ་ན། འོ་ན་ཡེ་ཤེས་པ་མི་འཇུག་པར་ཡང་དེ་ཉིད་ཀྱིས་བཤད་ཟིན་པ་མ་ཡིན་ནམ།
དེའི་གསལ་ཁ་མེད་དོ་ཅེ་ན། འོ་ན་དབང་མི་བསྐུར་བ་ཞེས་པའི་ཚིག་ཀྱང་བསྡུས་པ་སྔ་མ་ལ་ཡོད་པ་ཡིན་གྱི། བསྡུས་པ་གཉིས་པ་ལ་དེ་ལྟར་བཤད་པ་མེད་དོ། ། དབུ་རྒྱན་རང་ཆས་ཅན་ཞེས་བཤད་པས་དབང་མི་བསྐུར་བར་གྲུབ་པ་ཅེ་ན། འོ་ན་དབུ་རྒྱན་རང་ཆས་སུ་ཡོད་པའི་དམ་ཚིག་སེམས་དཔའ་སྐད་ཅིག་གིས་བསྐྱེད་ནས། བཟླས་པ་ལ་འཇུག་ཅེས་པ་ཡེ་ཤེས་པ་མི་འཇུག་པར་བཤད་པ་ཉིད་གྲུབ་པ་ཡིན་ཏེ། རིགས་བདག་གི་རྒྱས་བཏབ་ཟིན་པའི་འོག་ཏུ་ཡེ་ཤེས་པ་འཇུག་པ་ནི་ཆོ་གའི་ཚུལ་དང་མི་མཐུན་པའི་ཕྱིར། གཞན་ཡང་མངོན་རྟོགས་རྒྱས་འབྲིང་བསྡུས་གསུམ་ཡོད་ན་བསྙེན་སྒྲུབ་ཡན་ལག་བཞི་ལ་རྒྱས་འབྲིང་བསྡུས་གསུམ་ཡོད་དགོས་ཏེ། བསྙེན་སྒྲུབ་ཡན་ལག་བཞི་མ་ཚང་བའི་མངོན་པར་རྟོགས་པ་ནི་མཆོག་ཐུན་མོང་གང་ལའང་མི་བཞེད་པའི་ཕྱིར། དེ་ཡང་འདི་ལྟར་རྗེ་བཙུན་གྱིས་གསུངས་པའི་བསྡུས་པ་ཕྱི་མ་འདི་མངོན་པར་རྟོགས་པ་རྒྱས་འབྲིང་བསྡུས་གསུམ་གྱི་བསྡུས་པ་དེར་ཁྱེད་ཀྱི་ཁས་བླངས་ཟིན་པས་དེ་འདྲ་དེ་དེ་གསུམ་གྱི་འབྲིང་པོ་མ་ཡིན་པར་འགྱུར་ལ།
འདོད་མི་ནུས་ཏེ། བསྙེན་སྒྲུབ་ཡན་ལག་བཞི་ནི་དངོས་སུ་ཚངས། དེ་ལས་ལྷག་པ་ནི་མི་བྱ་བར་བཟླས་པ་ལ་འཇུག་པའི་མངོན་པར་རྟོགས་པ་དེ་ཡིན་པའི་ཕྱིར། རྟགས་དང་པོ་ཁས་བླངས། ཁྱབ་པ་ལྗོན་ཤིང་གི་ལུང་གིས་གྲུབ་བོ། ། དེ་དངོས་སུ་ཚང་བར་ཁས་མི་ལེན་ནོ་ཞེ་ན། འོ་ན་དེ་འདྲ་དེ་བསྙེན་བསྒྲུབ་ཡན་ལག་བཞིའི་རྒྱས་འབྲིང་བསྡུས་པ་གསུམ་གྱི་ཟླས་ཕྱེ་བའི་བསྡུས་པ་དེར་འགྱུར་ཏེ། དེ་ལ་བསྙེན་བསྒྲུབ་ཡན་ལག་བཞི་ནི་ཚང༌། དེ་ཚང་བའི་རྒྱས་པ་དེ་ནི་མ་ཡིན། ཁོ་ལས་རྒྱས་པའི་བསྙེན་སྒྲུབ་བཞི་ཚང་གཅིག་ནི་འདུག་པའི་ཕྱིར་རྟགས་ཁས་བླངས་ཏེ།
བསྡུས་པ་དང་པོ་དེ་དེ་འདྲ་དེར་ཁས་བླངས་པའི་ཕྱིར་དང༌། བསྡུས་པ་གཉིས་པོ་སྐུ་གསུང་ཐུགས་བྱིན་གྱིས་རློབས་པ་ཡོད་མེད་ཀྱི་ཁྱད་པར་ཅན་དུ་ནི་ལྗོན་ཤིང་གི་ཚིག་ཟིན་ལས་ཀྱང་གསལ་བའི་ཕྱིར། དེས་ན་འདི་ལྟར་ཡིན་ཏེ། མངོན་པར་རྟོགས་པ་གསུམ་གྱིས་ཟླས་ཕྱེ་བའི་རྒྱས་པ་ནི་ཡན་ལག་བཞི་དྲུག་གཉིས་ཀ་དངོས་སུ་ཚང་བར་ཡོད་པའོ། ། འབྲིང་པོ་ནི་ཡན་ལག་བཞི་པ་ཙམ་ཞིག་དངོས་སུ་ཚང་བའོ། ། བསྡུས་པ་ནི་ཡན་ལག་བཞི་ལས་བར་པ་རྣམས་གང་ཡང་རུང་བ་ཞིག་མ་ཚང་བའོ། ། དེ་བཞིན་དུ་བསྙེན་སྒྲུབ་བཞིའི་ཚང་ཚུལ་ལ་ཡང་གསུམ་ལས། རྒྱས་པ་ནི་བཞི་པོ་དངོས་སུ་ཚང་བར་ཡོད་པའོ། ། བར་པ་ནི་གང་རུང་གཅིག་མ་ཚང་བའོ། ། བསྡུས་པ་ནི་གང་རུང་གཉིས་མ་ཚང་བའོ། །
ལྗོན་ཤིང་ལས་གསུངས་པའི་བསྡུས་པ་གཉིས་པ་ནི་དེ་ཉིད་ཡིན་ལ། ལུང་གཞན་ལས་ཡན་ལག་བཞི་དྲུག་གཉིས་ལ་རྒྱས་འབྲིང་དུ་བཤད་པ་དེ་ནི་ཡན་ལག་སོ་སོའི་རྒྱས་འབྲིང་ལ་དགོངས་པའོ། ། ཡང་བསྡུས་པ་དང་པོའི་ཡན་ལག་དང་པོ་དང་གསུམ་པ་གཉིས་རྒྱས་པ་དང་འདྲ་བའི་རྒྱུ་མཚན་གྱི་དངོས་སུ་མ་སྨོས་པ་ཡིན་ན། བསྡུས་པ་གཉིས་པའི་ཡང་ཡན་ལག་དང་པོ་དང་གསུམ་པ་གཉིས་སྔ་མ་དང་འདྲ་བར་ཁྱེད་ཀྱིས་ཁས་བླངས་ཟིན་པས་ཡན་ལག་དང་པོ་དངོས་སུ་སྨོས་མི་དགོས་པར་མཚུངས་ལ། དེ་ལྟ་ན་དངོས་སུ་སྨོས་པ་དང་འགལ། འོ་ན་ཅི་ཞེ་ན། བསྡུས་པ་དང་པོ་ལ་སྐུ་གསུང་ཐུགས་བྱིན་གྱིས་རློབས་པ་དང༌། དབུ་རྒྱན་རང་ཆས་སུ་བསྒོམ་པར་བཤད་པ་ཉིད་ཀྱིས་དམ་ཚིག་བསྐྱེད་པ་ཡོད་པར་གྲུབ། ཡེ་ཤེས་པ་དངོས་སུ་འཇུག་མི་འཇུག་གཉིས་ཀའི་བཤད་པ་མི་གསལ། བསྡུས་པ་གཉིས་པ་ལ་དམ་ཚིག་པ་དབུ་རྒྱན་རང་ཆས་ཅན་སྐད་ཅིག་གིས་བསྐྱེད་པར་བཤད་པ་ཉིད་ཀྱིས་སྐྱེ་མཆེད་བྱིན་རླབས་དང་ཡེ་ཤེས་པ་གཞུག་པ་དང་དབང་བསྐུར་བ་རྣམས་དངོས་སུ་མི་བྱེད་པར་གསལ་པའོ། །
ཡང་ཡན་ལག་གསུམ་ལས་མེད་པའི་བཞི་པ་གད་མོའི་གནས་ཡིན་ཞེས་པ། འོ་ན་དབང་བསྐུར་མེད་པར་རིགས་བདག་གི་རྒྱས་གདབ་འབྱུང་བ་གད་མོའི་གནས་སོ། ། དབང་བསྐུར་དངོས་སུ་མེད་ཀྱང་རྒྱས་གདབ་བྱུང་བ་ན་དབང་བསྐུར་གྱི་དོན་ཚང་བ་ཡིན་ནོ་ཞེ་ན། འོ་ན་ཡེ་ཤེས་པ་འཇུག་པ་དངོས་སུ་མེད་ཀྱང་རྒྱས་གདབ་ཡོད་པ་ཉིད་ཀྱིས་ཡེ་ཤེས་པའང་རང་ཆས་སུ་ཡོད་པར་གྲུབ་བོ། ། ཡང་ཡེ་ཤེས་པ་འཇུག་པ་མེད་ན་དམ་ཚིག་པ་སྐྱེད་པ་མེད་པར་ཡང་མཚུངས་སོ་ཞེས་པ་ལ་ནི་རྒྱུད་སྡེ་འོག་མའི་ཆོ་གས་མ་ངེས་ཤིང༌། དམ་ཚིག་པ་མ་བསྐྱེད་ན་གང་གི་སྐུ་གསུང་ཐུགས་བྱིན་གྱི་རློབས་ཅེས་པ་ཡང་སྤྱི་བོར་རྡོ་རྗེ་སེམས་དཔའ་སྐྱེད་པའི་ཆོ་ག་གཞིར་བྱས་ལ་ཁྱབ་འབྲེལ་དེ་ལྟར་ངེས་ཀྱང༌། སྤྱིར་མ་ངེས་ཏེ། སློབ་མ་སྟ་གོན་གྱི་སྐབས་བཞིན་ནོ། ། ཡང་བསྡུས་པ་གཉིས་པ་ལ་ཡན་ལག་གཉིས་ལས་མེད་པའི་བཞི་འདོད་པ་ཆེས་ངོ་མཚར་ཆེ་ཞེས་པ་ཡང༌། འོ་ན་ཁྱེད་ཀྱིས་བསྡུས་པ་ལ་ཡན་ལག་གཉིས་ཚང་བར་ཁས་བླངས་བྱུང་བས་དབུ་རྒྱན་རང་ཆས་ཀྱིས་ཡན་ལག་གཅིག་གི་གོ་ཆོད་ན་ཡེ་ཤེས་པ་རང་ཆས་ཀྱི་ཡན་ལག་གསུམ་པའི་གོ་མི་ཆོད་པར་འདོད་པ་འགལ་བ་དང༌།
དམ་ཚིག་པ་དེ་ལ་ཡེ་ཤེས་པ་དེ་རང་ཆས་སུ་ཡོད་ན་དེའི་སྐུ་གསུང་ཐུགས་གསུམ་པོ་རྡོ་རྗེ་གསུམ་གྱི་རང་བཞིན་དུ་རང་ཆས་སུ་མེད་པ་འགལ་ཞིང༌། དེས་ན་དམ་ཚིག་པ་སྐྱེད་པ་ལ་ཡན་ལག་གཉིས་པ་དང༌། གསུམ་པོ་དངོས་སུ་མ་སྒྲུབ་ཀྱང༌། རྒྱས་གདབ་བྱས་པ་ཙམ་གྱིས་ཡན་ལག་བཞི་རྫོགས་ཀྱི་དོན་ཚང་བ་ཡིན་ཏེ། རྩ་བའི་རྒྱུད་དུ་ལྷའི་ལེའུ་བཤད་པའི་དེ་མ་ཐག་ཏུ་ཡན་ལག་བར་པ་རྣམས་ཀྱི་བཤད་པ་ཡེ་མ་མཛད་པར་དབང་བསྐུར་རྒྱས་གདབ་ཙམ་གྱིས་ཡན་ལག་བཞི་རྫོགས་སུ་བཤད་པའི་ཕྱིར། ཡང་འམ་ཞེས་པས་བསྡུས་པ་གཉིས་པོ་ཡིན་ཁྱབ་མཉམ་དུ་སྟོན་ཞེས་པ་ཡང་ནོར་བ་ཡིན་ཏེ། བསྡུས་པ་གཉིས་པོ་ལ་ཁྱབ་ཆེ་ཆུང་དངོས་སུ་བཤད་འདུག་པའི་ཕྱིར་ཏེ། སྐུ་གསུང་ཐུགས་བྱིན་གྱིས་རློབས་པ་ཡོད་མེད་ནི་ཚིག་ཟིན་ལ་གསལ་བའི་ཕྱིར་དང༌། དགོངས་པ་བཙལ་བ་ན་རྩ་བའི་རྒྱུད་ལས་གསུངས་པ་བཞིན་དམ་ཚིག་པ་བསྐྱེད་པ་ལ་ཡན་ལག་བར་པ་དངོས་སུ་མ་བསྒྲུབ་པར། དབང་བསྐུར་ནས་རིགས་བདག་གི་རྒྱས་གདབ་པ་ཡང་བསྡུས་པ་དང་པོར་གསལ་བའི་ཕྱིར་རོ། །
ཡང་བསྙེན་སྒྲུབ་བཞིའི་ཐ་སྙད་ལ་མ་བྱང་པ་ཡིན་ནོ་ཞེས་པའི་གོ་བ་ལ་བརྟགས་པ་ན། དེའི་རྣམ་གཞག་ལ་བཞི་ཀ་གསར་དུ་སྒྲུབ་དགོས་པའི་ཞིག་ཡིན་པར་ཁས་བླངས་པས་དེ་བས་ཀྱང་དེ་ལ་མ་བྱང་བར་གྱུར་པ་ཉིད་དོ། ། ཇི་ལྟར་ཞེ་ན། དབང་པོ་རྣོན་པོའི་ངོར་སྐྱེ་མཆེད་དང་གནས་གསུམ་རྡོ་རྗེའི་རང་བཞིན་དུ་གདོད་མ་ནས་གནས་པ་དང༌། ཡེ་ཤེས་པ་དང་དབུ་རྒྱན་རང་ཆས་སུ་གྲུབ་པ་དེ་དམ་ཚིག་པ་སྐད་ཅིག་གིས་བསྐྱེད་པ་དང་སྦྱར་བས་བསྙེན་སྒྲུབ་ཡན་ལག་བཞིའི་གོ་མི་ཆོད་པར་ཁས་བླངས་པའི་ཕྱིར་རོ། ། དེ་ལྟར་བཤད་པས་ནི་རིགས་པ་ཕལ་པ་རྣམས་སྤངས་པ་ཡིན་ནོ་ཞེས་ཟེར་བ་དེའི་ཞེན་དོན་འདིར་ཡང་སྤངས་པ་ཡིན་ཏེ། བསྡུས་པ་དང་པོ་མ་ཡིན་ཏེ་ཞེས་སོགས་ཀྱི་རིགས་པ་གཉིས་པ་དེ་རྒོལ་བའི་དམ་བཅའི་ཞེན་དོན་སུན་འབྱིན་ནུས་སུ་གྲུབ་པའི་ཕྱིར། གཞན་ཡང་འགལ་བ་མི་འཚམ་པ་ཡོད་དོ་ཞེས་པའི་དོན་བརྟག་པར་བྱ་བ་ལ་གཉིས་ཏེ། སྐབས་སུ་བབ་པའི་རྒལ་ལན་དང༌། རྟོག་གེའི་ཐ་སྙད་འཇུག་པའི་གནས་མ་ཡིན་པར་ཚང་ཡང་དེ་ལ་མ་བྱང་བར་བསྟན་པའོ། །
དང་པོ་ལ་གཉིས་ཏེ། ཚིག་དོན་གཉིས་ཀ་ལས་བརྩམ་པའི་རྩོད་ལན་རྒྱས་པར་བཤད། དོན་གྱི་དངོས་ལན་བསྡུས་ཏེ་བསྟན་པའོ། ། དང་པོ་ནི། རྗེ་ས་ཆེན་གྱིས་བསྲུང་འཁོར་གྱི་སྐབས་མངོན་པར་རྟོགས་པ་འབྲིང་པོ་གསུངས་ཏེ། བསྙེན་སྒྲུབ་ཡན་ལག་བཞི་བསྡུས་པ་གཉིས་དང་རྒྱས་པ་གསུམ་པོ་གང་རུང་མ་ཡིན་པ་ནི་འདོད་པ་གྲུབ་པ་ཡིན་ཏེ། དེ་འདྲ་དེ་མངོན་པར་རྟོགས་པ་འབྲིང་པོ་ཉིད་དུ་བཞེད་ཅིང༌། གནད་ཀྱི་ཟླ་ཟེར་ལས་ཀྱང་བསྲུང་འཁོར་གྱི་མངོན་པར་རྟོགས་པ་འབྲིང་པོ་ཉིད་དུ་བཤད་ཟིན་པའི་ཕྱིར། འོ་ན་གོང་དུ་ཁྱེད་ཀྱིས་བཀག་པ་དེ་ཡང་དེ་གསུམ་གང་རུང་མ་ཡིན་པ་ནི་འདོད་ཐོག་ཡིན། མངོན་པར་རྟོགས་པ་འབྲིང་པོར་ཁས་ལེན་པའི་ཕྱིར་ཞེ་ན།
དེ་ཆོས་ཅན་མངོན་པར་རྟོགས་པ་འབྲིང་པོ་མ་ཡིན་ཏེ། རྒྱས་གདབ་མ་ཚང་བའི་ཕྱིར། ཞེས་པའི་རང་རྒྱུད་དང༌། དེ་ཆོས་ཅན། བསྙེན་སྒྲུབ་ཡན་ལག་བཞི་དངོས་སུ་ཚང་བར་ཐལ། མངོན་པར་རྟོགས་པ་འབྲིང་པོ་ཡིན་པའི་ཕྱིར། ཞེས་འཕངས་ན་འཁོར་གསུམ་ཚང་བས་བཟློག་པར་མི་ནུས་སོ། ། གལ་ཏེ་བསྙེན་སྒྲུབ་ཡན་ལག་བཞི་ལྡན་གྱི་མངོན་པར་རྟོགས་པ་ཐམས་ཅད། རྒྱས་པ་གཅིག་དང་བསྡུས་པ་གཉིས་ཏེ་གསུམ་དུ་ཁྱེད་ཀྱིས་ཁ་ཚོན་བཅད་པ་མ་ཡིན་ནམ་ཞེ་ན། མ་ཡིན་ཏེ།
ལྗོན་ཤིང་ལས་མངོན་པར་རྟོགས་པ་རྒྱས་འབྲིང་གཉིས་དང་བསྡུས་པ་གཉིས་ཏེ་ཞར་ལ་གསུངས་པ་དེ་ཁོ་བོ་ཅག་ལ་ལུང་ཚད་མར་གྱུར་པའི་ཕྱིར་དང༌། གོང་གི་རྩོད་གཞི་དེ་མངོན་པར་རྟོགས་པ་རྒྱས་པ་དང་བསྡུས་པ་གཉིས་ཏེ་གསུམ་པོ་གང་རུང་མ་ཡིན་པར་སྒྲུབ་པ་ཙམ་གྱིས་དེ་ལ་དེ་གསུམ་དུ་གྲངས་ངེས་པར་འགྱུར་ན་ནི། ཁྱེད་ལ་ཡང་དེར་ཐལ་བར་འགྱུར་ཏེ། ཁྱེད་ཀྱིས་ཀྱང་རྗེ་ས་ཆེན་གྱིས་བཤད་པའི་མངོན་པར་རྟོགས་པ་འབྲིང་པོ་དེ་དེ་གསུམ་གང་རུང་མ་ཡིན་ཏེ་ཞེས་སྒྲུབ་པའི་ཕྱིར། འོ་ན་གོང་གི་རྩོད་གཞི་འཕགས་པའི་གསུང་སྒྲ་ཇི་བཞིན་པ་དེ་རྒྱས་བསྡུས་གང་རུང་མ་ཡིན་པར་སྒྲུབ་མོད། འབྲིང་པོ་ཡིན་སྙམ་པའི་དོགས་པ་མི་འགོག་པ་ཅི་ཞེ་ན། རྒྱས་པ་ཡིན་པ་ཁེགས་པ་ན་དེ་འདྲ་དེ་འབྲིང་པོ་ཡིན་ནམ་སྙམ་པའི་དོགས་པ་ནི་ཆོས་འདི་པ་དག་ལ་མི་འབྱུང་སྟེ། ལྗོན་ཤིང་ནས་གསུངས་པའི་མངོན་རྟོགས་འབྲིང་པོ་དེ་དེ་ལ་ནི་དབང་བསྐུར་དང་རྒྱས་གདབ་གཉིས་ཀ་མཛད་ཅིང༌། ས་ཆེན་གྱིས་མཛད་པ་དེ་ལ་ནི་དབང་བསྐུར་མ་བཤད་ཀྱང་རྒྱས་གདབ་རང་ཆས་ཅན་ཡིན་པའི་ཕྱིར། བསྡུས་པ་གཉིས་ལ་དེ་ལྟར་གསལ་བ་མེད་པས་དོགས་པའི་མཐའ་མ་ལུས་པ་འགོག་དགོས་པའོ། །
དེ་ལྟར་ན་འཕགས་པའི་གསུང་གཙང་མ་དེ་ལ་རིགས་བདག་གི་རྒྱས་འདེབས་རང་ཆས་ཅན་ཞེས་བསྣོན་དགོས་པ་ཡིན་ནོ། ། ཞེས་པ་ཙམ་ཞིག་གནད་ཀྱི་ཟླ་ཟེར་གྱི་དགོངས་པ་ཡིན་ལ། དེ་ཙམ་གྱིས་འཕགས་ལུགས་བཀག་པར་འགྱུར་ན། ཁྱེད་ལ་ཡང་དེར་འགྱུར་ཏེ། ཁྱེད་ཀྱིས་ཀྱང་དེར་རིགས་བདག་དང་གཞན་རྡོ་རྗེ་ཆོ་ག་གསུམ་ལས་བསྐྱེད་པ་ཡང་བསྣན་པའི་ཕྱིར། སྔོན་འགྲོ་རྡོ་རྗེ་སེམས་དཔའི་སྐྱེད་ཆོག་ལ་ཡེ་ཤེས་པ་འཇུག་དགོས་པའི་ཁྱབ་པ་ཁས་མ་བླངས་པ་ཙམ་གྱིས་དེ་བཀག་པར་འགྱུར་ན། ཁྱེད་ཀྱིས་ཀྱང་རྗེ་བཙུན་བཀག་པར་འགྱུར་ཏེ། དེ་དེའི་ཁྱབ་པ་མེད་པ་ནི་རྗེ་བཙུན་གྱི་དགོངས་པར་གསལ་བའི་ཕྱིར། ཁྱེད་ཀྱིས་ནི་རྩོད་པ་འབའ་ཞིག་ལྷུར་ལེན་དེ་ལྟར་ན། ཁྱེད་རང་གིས་ཀྱང་ས་སྐྱ་པ་ཕྱོགས་མེད་དུ་བཀག་པར་སོང་སྟེ་རྗེ་བཙུན་གྱི་བཤད་པ་དེ་ཉིད་ཉམས་ལེན་གྱི་རིམ་པར་འཇོག་ཅིང༌།
འཕགས་པས་གསུངས་པ་དེ་ཉིད་ཀྱང་གཙང་མར་མ་བཞག་པའི་ཕྱིར། གཉིས་པ་དངོས་ལན་གདབ་པ་ནི། རྗེ་ས་ཆེན་གྱིས་མངོན་པར་རྟོགས་པ་འབྲིང་པོར་བཤད་པ་དེ་ནི་སྔར་བཀག་པའི་རྒྱས་བསྡུས་གསུམ་པོ་གང་རུང་མ་ཡིན་ཀྱང་ལྗོན་ཤིང་ལས་ཀྱང་བཤད་པའི་མངོན་པར་རྟོགས་པ་འབྲིང་པོ་དེར་ཁས་ལེན་པ་ཡིན་པ་ལ་ཉེས་པ་ཅི་ཡང་ཡོད་པ་མ་ཡིན་ཏེ། དེ་དེར་ཚད་མས་གྲུབ་ཅིང༌། གྲུབ་པ་ལྟར་ཁས་བླངས་ལ་གནད་ཀྱི་ཟླ་ཟེར་མཛད་པ་པོས་སྔ་ཕྱི་དང་དངོས་ཤུགས་འགལ་བ་ཅི་ཡང་མ་མཛད་པའི་ཕྱིར་དང༌། རིགས་བདག་གི་རྒྱས་འདེབས་མེད་པའི་མངོན་པར་རྟོགས་པ་གོང་དུ་རྩོད་གཞིར་བཞག་པ་དེ་འདྲ་དེ་ནི། རྒྱས་འབྲིང་བསྡུས་གསུམ་གང་དུ་ཡང་མི་རུང་བའི་ཕྱིར་རོ། ། དེས་ན་འཕགས་པའི་དགོངས་པ་ནི། དབུ་རྒྱན་རང་ཆས་སུ་ཡོད་པ་གཞིར་བྱས་ཀྱི་དམ་ཚིག་པ་ལ་སྐུ་གསུང་ཐུགས་བྱིན་རླབས་དང་ཡེ་ཤེས་པ་འཇུག་པར་བཞེད་ལ། དེ་འདྲ་དེ་ནི་བསྙེན་སྒྲུབ་ཡན་ལག་བཞི་འབྲིང་པོ་ཡིན་པ་ལས་འོས་མེད་ལ་དབུ་རྒྱན་མེད་ན་ནི་རྒྱས་པ་དང་འབྲིང་པོར་མི་རུང་བ་གཞིར་བྱས་ནས་བསྡུས་པ་གཉིས་པར་མི་རུང་བའི་ཤེས་བྱེད་བཀོད་པ་ཡིན་ནོ། །
འཕགས་པའི་དགོངས་པ་དེ་ལྟར་ཡིན་ཀྱང༌། སྔོན་འགྲོའི་སྐབས་འདིར་བསྙེན་སྒྲུབ་ཡན་ལག་འབྲིང་པོའི་རྣམ་གཞག་དེ་ཉིད་ཉམས་ལེན་གྱི་རིམ་པར་མ་སྦྱར་ཀྱང་ཆད་པའི་སྐྱོན་ཡོད་པ་མ་ཡིན་ཏེ། རྗེ་བཙུན་གྱིས་འདིར་བསྡུས་པའི་ལུགས་དེ་ཉིད་མཛད་པའི་ཕྱིར་ཞེས་པའོ། ། དེ་ལྟ་མོད་ཀྱི་སྤྱིར་རྡོ་རྗེ་སེམས་དཔའི་བསྐྱེད་ཆོག་ལ་དངོས་སུ་ཡན་ལག་བཞི་རྫོགས་ཡོད་པར་མི་བཞེད་པ་ནི་མ་ཡིན་ཏེ། རྡོ་རྗེ་བརྟུལ་ཞུགས་ཀྱི་དབང་བསྐུར་བའི་སྐབས་བཞིན་ནོ། ། གཉིས་པ་ནི། རྟོག་གེའི་སྐད་ཀྱིས་གཞན་དག་ཁྱད་དུ་གསོད་པའི་ཁེངས་གཏམ་མང་ཞིག་བྱོན་པར་སྣང་ཡང༌། རྣམ་སྨིན་གྱི་ཁུར་ལྕི་བ་ཙམ་མ་གཏོགས། རྟོག་གེའི་སྐད་དཔྱིས་ཕྱིན་པ་མི་སྣང་སྟེ། ཕྱི་རྒོལ་དུ་ཁས་བླངས་ནས་འདྲི་བར་མི་འོས་པའི་དོན་འདྲི་བ་དང༌།
ཐལ་འགྱུར་དང་རང་རྒྱུད་འཕེན་འགོད་ཀྱི་སྐབས་མ་ཕྱེད་པ་དང༌། རང་ཚིག་འགལ་བ་དང༌། གེགས་བྱེད་ཀྱི་གནས་ལ་བློ་ཁ་མ་ཕྱོགས་པ་དང༌། རིགས་གཏེར་གྱི་རྗེས་འབྲངས་སུ་ཞལ་གྱི་བཞེངས་ནས། ཁས་བླངས་སྔ་ཕྱི་མ་མཐུན་པ་ཙམ་གྱི་ཐལ་འགྱུར་གྱི་བསལ་བའི་གོ་ཆོད་པར་འདོད་ཀྱིན་འདུག་པའི་ཕྱིར་རོ། ། ཇི་ལྟར་ཞེ་ན། ས་ཆེན་གྱི་ལུགས་ཕྱོགས་སྔ་མས་ཁས་ལེན་པར་ཤེས་བཞིན་དུ། ཁས་ལེན་ནམ་མི་ལེན་ཞེས་འདྲི་བ་འདི་ནི། རྟོག་གེ་སྔ་རབས་པ་ལ་གྲགས་པའི་ཕྱིར་རྒོལ་ཚར་བཅད་ཀྱི་གནས་ཡིན་པའི་ཕྱིར་དང༌། དེས་དེ་ཁས་ལེན་པར་མི་ཤེས་ན།
ཇི་སྐད་དུ། མི་ལེན་ན་རྗེ་བཙུན་གོང་མ་གསུམ་གྱིས་ཇི་ལྟ་བ་ཁས་ལེན་པ་ཉམས་ཞེས་ཟེར་བ་དེ་ཁས་ལེན་པའི་སུན་འབྱིན་དུ་སོང་བས་ཕྱིར་རྒོལ་ཚར་བཅད་ཀྱི་གནས་སུ་ངེས་པར་སོང་བ་དང༌། ནང་འགལ་བརྗོད་པ་ན་བསྙེན་སྒྲུབ་ཡན་ལག་རྒྱས་པ་དང༌། བསྡུས་པ་དང་པོ་དང༌། བསྡུས་པ་གཉིས་པ་རྣམས་མ་ཡིན་པར་ཐལ་ཞེས་འཕེན་རྒྱུ་ལ། མ་ཡིན་ཏེ་ཞེས་གསུམ་ཀ་རང་རྒྱུད་དུ་བསྒྲུབ་པས་ནོངས་པ་དང༌། དེ་འདྲ་དེ་སུན་འབྱིན་རྣལ་མར་བརྗོད་པ་ཡིན་ན་ནི། གཞན་དག་སྒྲ་རྟག་པར་ཁས་ལེན་པ་ལ། མི་རྟག་སྟེ་ཅེས་པ་ལྟ་བུ་བསྒྲུབ་བྱའི་ཆོས་ཀྱི་ལོག་ཕྱོགས་ཁས་བླངས་པ་ཞིག་དགོས་པ་ལས་དེ་འདྲ་དེ་ཡང་འདི་ལ་མེད་པས་སུན་འབྱིན་གྱི་ལུགས་གང་དུ་ཡང་མ་སོང་བ་དང༌། དེས་ན་རང་རྒྱུད་དུ་འདོད་པ་ལས་འོས་མེད་པས་རྩོད་གཞི་དེ་ཉིད་ཆོས་ཅན་དུ་བཟུང་ནས་བསྙེན་སྒྲུབ་ཡན་ལག་བཞི་དངོས་སུ་ཚང་བའི་མངོན་པར་རྟོགས་པ་མ་ཡིན་པར་འགྱུར་ཏེ།
བསྙེན་སྒྲུབ་ཡན་ལག་བཞིའི་རྒྱས་བསྡུས་གང་རུང་མ་ཡིན་པའི་ཕྱིར་ཞེས་འཕངས་ན་འཁོར་གསུམ་ཚང་བ་མ་ཡིན་ནམ། ཁྱབ་པ་མ་ངེས་ཏེ། དེ་འདྲ་དེ་མངོན་པར་རྟོགས་པ་འབྲིང་པོར་ཁས་ལེན་པ་ཡིན་ནོ་ཞེ་ན། ཁོ་བོ་ཅག་གི་འདོད་པ་གྲུབ་པ་མ་ཡིན་ནམ། གལ་ཏེ་སུན་འབྱིན་གསུམ་པོ་དེ་ཞེ་འདོད་ལ་ཐལ་འགྱུར་དུ་བྱེད་རྒྱུ་ཡིན་ནོ་ཞེ་ན། འོ་ན་སུན་འབྱིན་གསུམ་པོ་དེ་ཆོས་ཅན། ཐལ་འགྱུར་ཡང་དག་མ་ཡིན་ཏེ། རྟགས་གྲུབ་ཅིང༌། ཁྱབ་པ་རྣལ་ལོག་གང་དུ་ཡང་ཚན་མས་མ་ངེས་པས་མ་ངེས་པའི་ཐལ་འགྱུར་ལས་མ་འདས་པའི་ཕྱིར། གལ་ཏེ་ཁྱབ་པ་ཁས་བླངས་པས་སོ་ཞེ་ན།
རིགས་པའི་གཏེར་གྱི་རྗེས་སུ་འབྲང་བ་དང་དེའི་ལུགས་ཤེས་པར་འདོད་པས་ཉམས་ཏེ། ཁྱབ་པ་ཁས་བླངས་ཀྱིས་གྲུབ་པས་ཁྱབ་པ་གྲུབ་པའི་གོ་ཆོད་པར་སོང་བའི་ཕྱིར། ཁྱབ་པ་ཁས་བླངས་པ་ཡིན་ཀྱང་ཁྱབ་པ་གྲུབ་པར་མི་འདོད་ཅེ་ན་དེ་ལྟར་སུན་འབྱིན་ལྟར་སྣང་ལས་མ་འདས་ཏེ། ཁྱབ་པ་ཚད་མས་མ་གྲུབ་པའི་སུན་འབྱིན་ཡིན་པའི་ཕྱིར་རོ། ། ཡང་སྤྲང་དབྱུག་གི་དཔེ་དོན་སྦྱར་བའི་ཕྱོགས་སྔ་མའི་རང་ཚིག་དེ་ལ་འཇོམས་བྱེད་དང་གཞོམ་བྱ་གཉིས་འདུག་པའི་འཇོམས་བྱེད་དེའི་ཞེན་དོན་ཚད་མས་གྲུབ་བམ་མ་གྲུབ། གྲུབ་ན་རྒྱས་པ་མ་ཡིན་ཏེ་ཞེས་བྱ་བ་ལ་སོགས་པའི་སྦྱོར་བ་གསུམ་པོ་དེའི་ཞེན་དོན་ཚད་མས་གྲུབ་པ་ཉིད་དུ་ཁས་བླངས་པར་སོང་བས། ས་ཆེན་གྱིས་ལུང་གི་མ་ངེས་པ་འཕངས་ན། སྤྲང་དབྱུག་དང་སྤྲང་པོའི་དཔེ་དོན་འབྱོར་བ་མ་ཡིན་ནམ། གཉིས་པ་ལྟར་ན། ཞེན་དོན་ཚད་མས་མ་གྲུབ་པའི་རང་ཚིག་གིས་ཞེན་དོན་ཚད་མས་གྲུབ་པའི་དམ་བཅའ་ལ་གནོད་པར་ཁས་བླངས་ན་རྟོག་གེའི་འཇུག་པ་ཇི་ལྟར་ཤར།
གལ་ཏེ་ས་ཆེན་གྱི་གསུང་ཚད་མས་ཁས་བླངས་པའི་རང་ཚིག་དེས་རིགས་བདག་གི་རྒྱས་འདེབས་མེད་པའི་མངོན་རྟོགས་དེ་འདྲ་དེ་མངོན་རྟོགས་རྒྱས་བསྡུས་དེ་གང་རུང་མ་ཡིན་པར་དམ་བཅའ་བའི་དོན་ལ་གནོད་དོ་ཞེ་ན། སྤྱིར་དེ་གཉིས་མི་འགལ་བར་བསྟན་ཟིན་མོད། ཁས་བླངས་ཕྱི་མས་སྔ་མ་ལ་གནོད་པ་ཁས་བླངས་སྔ་ཕྱིའི་དོན་དུ་འདོད་པ་ལ་རྟོག་གེའི་འཇུག་པ་ཇི་ལྟར་ཤར། དིང་སང་གི་རྟོག་གེ་པ་ལ་གྲགས་སོ་ཞེ་ན། དེ་དག་ནི་སྒྲ་རྟག་མི་རྟག་པར་བུད་དོ་ཞེས་ཀྱང་ཟེར། དེ་དེ་ལ་གནོད་བྱེད་ཇི་ལྟར་ཡིན་ཏེ། ཇི་སྐད་དུ། ཆོས་གང་གང་ལ་གནོད་བྱེད་པ། ། དེ་ནི་དེ་ཡི་འགལ་ཟླ་ཡིན། ། ཞེས་འཆད་དགོས་པའི་ཕྱིར་རོ། །
མདོར་ན་ཉིད་ཅག་གི་སྤྲང་པོའི་དབྱུག་པ་དང་དཔེ་དོན་དུ་སྦྱར་བའི་ཕྱོགས་སྔ་མའི་རང་ཚིག་དེ་ཆོས་ཅན་ཞེན་དོན་ཚད་མས་གྲུབ་པའི་རང་ཚིག་དང་དཔྱད་པ་གསུམ་གྱིས་དག་པའི་རང་ཚིག་ཡིན་ཏེ། རང་གི་བསྟན་བྱའི་དོན་གྱི་ལོག་ཕྱོགས་ལ་གནོད་བྱེད་ཀྱི་རང་ཚིག་ཡིན་པའི་ཕྱིར། ཞེས་པའི་རྟགས་ལ་རྟེན་པའི་ཚད་མས་གནད་ཀྱི་ཟླ་ཟེར་དུ་བྱ་བའི་ལུང་ཚད་མས་གྲུབ་པ་ཡིན་ནོ། ། དེས་ན་རྩ་བའི་རྩོད་པ་འདིའི་རྒལ་ལན་གྱི་རྣམ་གྲངས་དེ་དག་གི་ངག་དོན་ནི། ཇི་སྐད་དུ། ཟླ་ཟེར་ལས། བསྡུས་པ་གཉིས་པོ་གང་རུང་མ་ཡིན་ཏེ། ཡེ་ཤེས་པ་བཅུག་པར་འདོད་པའི་ཕྱིར། རྒྱས་པ་མ་ཡིན་ཏེ། དབང་བསྐུར་རིགས་བདག་གི་རྒྱས་འདེབས་མི་འདོད་པའི་ཕྱིར།
ཞེས་པའི་ཁྱབ་པ་སྒྲ་ཇི་བཞིན་པ་ཉིད་དུ་ཁས་བླངས་ན། དེ་ལ་རྗེ་ས་ཆེན་གྱི་ལུང་གིས་མ་ངེས་པ་འཕེན་པ་ལ་མཐའ་གཅིག་ཏུ་འདོད་ལན་ཐེབས་པ་ཡིན་ཏེ། དེ་ནི་མངོན་པར་རྟོག་པ་འབྲིང་གི་དབང་དུ་མཛད་པའི་ཕྱིར། ཞེས་བྱ་བ་འདི་གཅིག་པུས་སུན་འབྱིན་པར་མི་ནུས་པའི་རྟགས་ཀྱི་ཚེར་མ་ཅི་ཡང་མ་ཡིན་ལ། དམ་བཅའ་ནི་སྔོན་འགྲོ་རྡོ་རྗེ་སེམས་དཔའི་སྐྱེད་ཆོག་གི་རྗེ་བཙུན་གྱི་དབུ་རྒྱན་རང་ཆས་སུ་ཡོད་པའི་དམ་ཚིག་སེམས་དཔའ་སྐད་ཅིག་གིས་བསྐྱེད་པ་འདི་ཉིད་ཉམས་སུ་བླངས་བར་བྱ་བ་ཡིན་ཞིང༌། འཕགས་པའི་གསུང་བཞིན་ཉམས་སུ་ལེན་ན། རིགས་བདག་གི་རྒྱས་འདེབས་ཁ་སྐང་དགོས་པ་ཡིན་གྱི། དེ་ལས་གཞན་དུ་ན། མངོན་པར་རྟོག་པ་རྒྱན་འབྲིང་གང་དུ་ཡང་མི་རུང་ངོ༌། ། ཞེས་བྱ་བ་འདི་ཙམ་ཞིག་ལས་ལྷག་པོ་གཞན་ཅི་ཡང་ཡོད་པ་མ་ཡིན་པས།
དོན་འདི་ལ་རྣམ་པར་རྟོག་པ་གྱ་གྱུའི་སྦྱོར་བ་ལྷུར་བླངས་པའི་ཀླན་ཀ་མང་པོ་པ་དེ་དག་གི་གོ་སྐབས་ག་ལ་ཡོད།། །། ཀྱེ་ཧོར། གྲགས་པའི་རྒྱལ་མཚན་ཅན་དེར་དུས་གང་དེར། ། འགྲོ་ཀུན་དགའ་བའི་རྣམ་དཔྱོད་བཟང་པོ་ཡིས། ། རྗེ་བཙུན་རྣམ་ལྔའི་ཕྲིན་ལས་རྒྱས་བྱའི་ཕྱིར། ། མཁས་བཙུན་བཟང་པོའི་ཟློས་གར་ཅི་ཡང་བྱས། ། གཞན་སྡེ་གནོན་པའི་ཚ་ཟེར་མ་བཟུང་ཞིང༌། ། རང་སྡེ་སྐྱོང་བའི་བསིལ་ཟེར་བཏང་གྱུར་ཀྱང༌། ། བགོས་བསྐལ་འོད་བརྒྱས་སྙེམས་པའི་པ་ཝ་སངས། ། རང་གི་མདུན་སར་དྲེགས་པས་རྒྱལ་མིན་ནམ། །
འདིར་འབྱུང་འདི་དག་གཟུ་བོར་སྤྱོད་པའི་བློས། ། རྒོལ་དང་ཕྱིར་རྒོལ་ཚར་བཅད་རྗེས་འཛིན་གྱི། ། གནས་གང་དྲང་པོར་སྨྲ་བའི་གཏམ་ཡིན་གྱི། ། དགེ་འདུན་དབྱེན་གྱི་སྦྱོར་བ་ཡིན་རེ་ཀན། ། མདོ་སྔགས་རྒྱ་མཚོའི་ཕ་རོལ་བྱོན་གྱུར་ནས། ། ཐུབ་རྣམས་དགྱེས་པའི་བགྱི་བ་ཅན་གང་ལ། ། རྣམ་དཔྱོད་གསལ་ཞིང་སྒྲ་ཚད་སྦྱངས་པའི་བློས། ། རྨེ་རྩོག་ཚིག་མདའི་སྦྱོར་བ་དེ་མི་བཙུན། ། དེ་ནས་རང་ཕྱོགས་སྒྲུབ་པ་དང༌། ། གཞན་སུན་འབྱིན་པའི་མཐུ་གྲུབ་པ། །
ཀུན་ཀྱང་བསྟན་འཛིན་མི་སྨོད་པར། ། བསྟན་པ་མཆོག་ཏུ་གཅེས་འཛིན་ཤོག ། ཅེས་སྔོན་འགྲོ་རྡོ་རྗེ་སེམས་དཔའི་སྐྱེད་ཆོག་གི་འདོར་ལེན་ལ་རྩོད་པ་སྤང་པ་འབེལ་གཏམ་དབྱངས་ཀྱི་རོལ་མོ་ཞེས་བྱ་བ་འདི་ནི། རྗེ་བཙུན་ཨ་ནནྟ་བྷ་ཏྲའི་ཞབས་ཀྱི་རྡུལ་ཕྲེང་རྙོག་པ་མེད་པའི་སྤྱི་བོས་ཉེ་བར་བླངས་པ། དཔལ་ཤཱཀྱ་མཆོག་ལྡན་དྲི་མེད་ལེགས་པའི་བློས། གཙང་གཡས་རུའི་སའི་ཐིག་ལེ་གསེར་མདོག་ཅན་ཞེས་བྱ་བའི་དབེན་གནས་དམ་བར་ཉེ་བར་སྦྱར་བའི་ཡི་གེ་པ་ནི། བཤེས་གཉེན་ཆོས་ཀྱི་རྒྱལ་མཚན་ནོ།། །། ༄༅། །མངོན་རྟོགས་ཡན་ལག་དྲུག་པའི་དཔུང་གཉེན་ལུང་རིགས་བདུན་པ་བཞུགས།། ༄། །ན་མོ་བཛྲ་དྷ་ར་ཡ། རྡོ་རྗེ་འཛིན་པ་ཆེན་པོ་གྲགས་པ་རྒྱལ་མཚན་གྱི་ཞབས་ལ་གུས་པར་ཕྱག་འཚལ་ལོ། །
རྒྱུ་ཡི་དུས་ཀྱི་རྡུལ་དང་བྱང་ཆུབ་སེམས། ། སྦྱོང་བྱེད་ལམ་གྱི་ཉི་ཟླའི་སྦྱོར་བ་ཡིས། ། བདེ་སྟོང་ཟུང་འཇུག་འབྲས་བུའི་སྐུར་བཞེངས་པ། ། དགྱེས་མཛད་སྙིང་པོའི་རྡོ་རྗེ་ལ་ཕྱག་འཚལ། ། མངོན་རྟོགས་གཙོ་བོ་མི་མཉམ་སྦྱོར་བ་ལ། ། མངོན་པར་དཔྱོད་པའི་རྟོག་པ་ཐལ་ཆེས་ནས། ། མངོན་མཚན་ཅན་གྱི་རྣམ་བཤད་བྱེད་པོ་འགའ། ། མངོན་སུམ་བསྙོན་པ་དེ་དག་འདིར་སྤང་བྱ། ། དེ་ལ་འདིར་རྗེ་བཙུན་ཡབ་ཀྱི་མངོན་པར་རྟོག་པ་རྩ་བའི་རྒྱུད་ཀྱིས་གསལ་བར་བསྟན་པ་དག་ལས་གཙོ་བོར་གྱུར་པ་མི་མཉམ་པའི་སྦྱོར་བས་མངོན་པར་བྱང་ཆུབ་པ་ཞེས་བྱ་བ་འདི་ལ། བོད་ཕྱི་མ་ལ་ལ་དག་གིས་མཐའ་གཞན་དུ་རྣམ་པར་བརྟགས་པ་དག་འདིར་སྤང་བར་བྱ་བ་ལ་གསུམ་སྟེ།
རྩ་བའི་མདོ་དགོད་པ། རྗེ་བཙུན་ཉིད་ཀྱིས་ཇི་ལྟར་བཀྲལ་བ། ལོག་པར་བརྟགས་པའི་མཐའ་བསལ་བའོ། ། དང་པོ་ནི། བརྟག་པ་དང་པོའི་བརྒྱད་པ་ལས། དེ་ཡི་སྟེང་དུ་ཟླ་བ་ཡིན། ། ཟླ་བའི་སྟེང་དུ་ས་བོན་ཉིད། ། ཕྱི་ནས་བདུད་ལས་རྒྱལ་བས་མནན། ། གཉིས་འདུས་པ་ལས་བདེ་ཆེན་པོ། ། ཞེས་པས་ནི།
ཨ་ལི་ཀ་ལི་ལ་མ་ལྟོས་པའི་མི་མཉམ་སྦྱོར་ཞེས་བྱ་བ་དེ་བསྟན་ནོ། ། ཨ་ལི་ཟླ་བའི་གཟུགས་ཀྱིས་གནས། ། ཀ་ལིའི་གཟུགས་ཀྱིས་སྣང་བྱེད་དོ། ། ཟླ་བ་ཉི་མ་འདུས་པ་ལས། ། དཀར་མོ་ལ་སོགས་རབ་ཏུ་གྲགས། ། ཞེས་གསུངས་པས་ནི་ཨ་ལི་ཀ་ལི་ལ་ལྟོས་པའི་མི་མཉམ་སྦྱོར་ཞེས་བྱ་བ་དེ་བསྟན་པ་ཡིན་ལ། དེ་ལྟར་བསྟན་པ་གཉིས་པོ་དེ་ནི་དངོས་བསྟན་ལ་རྗེ་བཙུན་ཡུམ་གྱི་མངོན་པར་བྱང་ཆུབ་པའོ། ། དེ་ནས་དེའི་དེ་མ་ཐག་ཏུ་ཡབ་ཀྱི་ཐུན་མོང་མ་ཡིན་པའི་མངོན་བྱང་སྟོན་པ་ནི། ཨ་ལི་ཀ་ལི་མཉམ་སྦྱོར་བ། ། རྡོ་རྗེ་སེམས་དཔའ་ཉིད་ཀྱི་གདན། །
ཡི་གེ་ལས་བྱུང་གོང་བུ་ལ། ། ཧཱུྃ་ཕཊ་རྣམ་པའང་འདོད་མི་བྱ། ། སེམས་པའི་གཟུགས་བརྙན་ལས་བྱུང་བའི། ། དཀྱིལ་འཁོར་བདག་པོ་རྣམ་པར་སྒོམ། ། ཕྱག་མཚན་ཞལ་སོགས་གོང་མ་བཞིན། ། ཟླ་བ་ཆུ་ཤེལ་ནོར་བུའི་འོད། ། ཅེས་གསུངས་སོ། ། གཉིས་པ་ནི། དེ་ལྟར་སྒྲས་ཟིན་གྱི་དངོས་བསྟན་ལ་མི་མཉམ་སྦྱོར་ནི་ཡུམ་ཁོ་ནའི་དང༌། མཉམ་སྦྱོར་ནི་རྗེ་བཙུན་ཡབ་ཁོ་ནའི་མངོན་བྱང་བསྟན་པ་ལྟ་བུར་གསལ་ཞིང༌།
སློབ་དཔོན་ཤནྟི་པ་ལ་སོགས་པ་ནི། ཨ་ལི་ཀ་ལི་མཉམ་སྦྱོར་བ་ཞེས་སོགས་ཀྱང་ཡུམ་གྱི་མངོན་བྱང་གོང་དུ་བཤད་མ་ཐག་པ་དེ་ཉིད་ཀྱི་མཇུག་བསྡུར་བཤད་ནས་ཡབ་ཀྱི་མངོན་བྱང་དུ་མི་བཞེད་པ་ཡིན་པར་གསལ་མོད། རྗེ་བཙུན་གྱི་བཞེད་པ་ནི། མི་མཉམ་སྦྱོར་གྱི་མངོན་བྱང་ཚན་པ་གཉིས་པོ་དེ་ནི་ལྷ་མོ་རྣམས་དང་ཡབ་ཀྱི་མངོན་བྱང་ཐུན་མོང་བ་ཡིན་ལ། མཉམ་སྦྱོར་ནི་རྗེ་བཙུན་ཡབ་ཀྱི་ཐུན་མོང་མ་ཡིན་པའི་མངོན་བྱང་ངོ༌། ། འོ་ན་དེ་སློབ་དཔོན་མི་ཐུབ་ཟླ་བས་ཡབ་ཀྱི་མངོན་པར་རྟོགས་པ་ཡན་ལག་དྲུག་པ་འདིར་མི་འཆད་པའི་རྒྱུ་མཚན་ཅི་ཞེ་ན། འདིར་མ་བཤད་ཀྱང་མཉམ་སྦྱོར་འདི་ཡབ་ཀྱི་མངོན་བྱང་དུ་སློབ་དཔོན་དེས་མི་བཞེད་པ་མ་ཡིན་ཏེ། སློབ་དཔོན་འདིས་གུར་རིགས་བསྡུས་ཀྱི་སྒྲུབ་ཐབས་སུ་མཉམ་སྦྱོར་འདི་ཉིད་གསུངས་པའི་ཕྱིར། དེ་ལྟ་ནའང་ཡན་ལག་དྲུག་པར་མ་གསུངས་པ་ནི་ལྷ་མོ་རྣམས་དང་ཐུན་མོང་གི་མངོན་བྱང་བསྟན་པ་ལ་དགོངས་པའོ། ། ཞེས་བྱ་བ་འདི་རྗེ་བཙུན་གྱི་བཞེད་པ་ཡིན་ཏེ།
རྣམ་བཤད་དག་ལྡན་ལས། ཇི་སྐད་དུ། སྐབས་འདིར་ཨ་ལི་ཀ་ལི་མཉམ་སྦྱོར་བ། ། ཞེས་འབྱུང་བའི་རྒྱུ་མཚན་ཅི་ཡིན་ཞེ་ན། སྐབས་འདིར་ལྷའི་བསྐྱེད་ཆོག་སྟོན་པའི་སྐབས་ཡིན་ལ། དེ་ལ་ལྷ་མོ་རྣམས་དང་ཐུན་མོང་གིས་བསྟན་ནས་རྒྱུ་རྡོ་རྗེ་སེམས་དཔའ་བསྐྱེད་པ་ཡང་དེ་དང་མཚུངས་སམ་ཞེས་རྟོག་ན་དེ་དང་མི་མཚུངས་པའང་ཡོད་དོ་ཞེས་བསྟན་པའི་ཕྱིར་འདི་བསྟན་ཏོ། ། འོ་ན་སློབ་དཔོན་སྦྱང་དཀའ་ཟླ་བས་ཡན་ལག་དྲུག་པར། བདུན་གྱི་བདུན་པ་མཉམ་ཉིད་ལྡན། ། ཞེས་མི་མཉམ་པར་སྦྱོར་བའི་མངོན་པར་བྱང་ཆུབ་པ་གསུངས་པ་ཇི་ལྟར་དྲང་ཞེ་ན། བདེན་མོད་ཀྱི་སློབ་དཔོན་གྱིས་རིགས་བསྡུས་པའི་སྒྲུབ་ཐབས་སུ་འདི་ཉིད་གསུངས་ལ།
ཡན་ལག་དྲུག་པར་ནི་ཐུན་མོང་གི་ཆོ་ག་ལ་དགོངས་ཏེ་བསྟན་པའོ། ། དེས་ན་ཉམས་སུ་ལེན་པར་འདོད་པས་ཆོ་ག་ཐ་དད་བླ་མའི་གསུང་བཞིན་དུ་བྱའོ། ། ཞེས་གསུངས་སོ། ། གསུམ་པ་ལ་གཉིས་ཏེ། ཕྱོགས་སྔ་མ་བརྗོད་པ་དང༌། དེ་སུན་འབྱིན་པའོ། ། དང་པོ་ནི། གཡོ་རུ་རྡོ་རྗེ་གདན་པའི་གསུང་ན་རེ། རྗེ་བཙུན་རིན་པོ་ཆེའི་ཞལ་སྔ་ནས། སྐབས་འདིར་ཡབ་ཀྱི་མངོན་བྱང་མཉམ་སྦྱོར་དུ་བཞེད་ནས་གོང་གི་གསུང་དེ་དག་རྣམས་བྱུང་བ་ཡིན་ནོ། །
འོ་ན་རྗེ་བཙུན་ཉིད་ཀྱི་ཡན་ལག་དྲུག་པར་མི་མཉམ་སྦྱོར་གསུངས་པ་ཇི་ལྟར་ཞེ་ན། དེ་ནི་སློབ་དཔོན་མི་ཐུབ་པའི་གཞུང་གི་རྗེས་སུ་འབྲངས་པ་ཡིན་ནོ། ། དེ་དེས་སྒྲུབ་པར་མི་ནུས་སམ་ཞེ་ན། མི་ནུས་ཏེ། འོ་ན་སློབ་དཔོན་སྦྱང་དཀའ་ཟླ་བས་ཞེས་པ་ནས། ཐུན་མོང་གི་ཆོ་ག་ལ་དགོངས་ཏེ་བསྟན་པའོ། ། ཞེས་འགལ་སྤོང་གསུངས་པས་སློབ་དཔོན་གྱི་དགོངས་པ་དངོས་མ་ཡིན་པར་བསྒྲུབ་པ་ཉིད་ཀྱིས་རྗེ་ཉིད་དང་གཉིས་ཀ་མི་བཞེད་པར་གྲུབ་བོ། ། དེ་ཡང་རྗེ་བཙུན་གྱིས་སྐྱོགས་བཤད་མཛད་པ་མ་ཡིན་པར་སློབ་དཔོན་ཉིད་ཀྱང་དེ་བཞིན་དུ་བཞེད་པར་དེ་ཉིད་ཀྱི་གཞུང་ལས་འབྱུང་བ་ནི། ཀུ་མུ་ཏིར། ཇི་ལྟར་ལྷ་མོ་རྣམ་པ་ལྔ་པོ་ངེས་པར་སྦྱོར་བ་འདི་ཉིད།
ལྷན་ཅིག་སྐྱེས་པ་བཅོམ་ལྡན་འདས་ཀྱིའང་ཇི་ལྟ་བ་དེ་ལྟ་བུ་ཡིན་ནམ་ཞེ་ན། མི་འདྲ་བར་བསྟན་པའི་ཕྱིར་ཨ་ལི་ཀ་ལི་ཞེས་བྱ་བ་ལ་སོགས་པ་གསུངས་ཏེ། ཞེས་སོགས་གསུངས་སོ། ། དེས་ན་ཉམས་སུ་ལེན་པར་འདོད་པས་ཆོ་ག་ཐ་དད་བླ་མའི་གསུང་བཞིན་བྱའོ། ། ཞེས་གསུངས་པ་ལ་སྙིང་པོ་ལེན་པར་རྗེ་བཙུན་རིན་པོ་ཆེ་ལ་སྙིང་ནས་ཚད་མར་བྱེད་པ་རྣམས་ལ་གདམས་སོ་ཞེས་འཆད་པར་བྱེད་དོ། ། གཉིས་པ་ལ་གཉིས་ཏེ། བསྒྲུབ་བྱ་ལ་བསལ་བ་ཞུགས་པར་བསྟན་པ་དང༌། སྒྲུབ་བྱེད་ཀྱི་ལུང་རིགས་སྐྱོན་དང་བཅས་པར་བསྟན་པའོ། ། དང་པོ་ལ་གཉིས་ཏེ། རིགས་པས་བསལ་བ་དང༌།
ལུང་གིས་བསལ་བའོ། ། དང་པོ། རྗེ་བཙུན་ཡབ་ལ་མི་མཉམ་སྦྱོར་གྱི་མངོན་པར་བྱང་ཆུབ་པ་རྒྱུད་ཀྱི་དགོངས་པ་ལ་མི་གནས་ཤིང༌། མི་ཐུབ་ཟླ་བ་དང་རྗེ་བཙུན་གྱིས་མི་བཞེད་པ་དེའི་ཚེ་ན་མངོན་པར་རྟོགས་པ་ཡན་ལག་དྲུག་པ་འདི་རྣམ་པ་ཀུན་དུ་དོར་བྱ་ཡིན་པར་འགྱུར་ཏེ། དེར་ཡན་ལག་གཉིས་པ་རྗེས་སུ་ཆགས་པ་རྡོ་རྗེ་སེམས་དཔའི་ཡན་ལག་གི་གཙོ་བོ་ནི། རྒྱུ་རྡོ་རྗེ་འཛིན་པ་བསྐྱེད་པ་དེ་ཡིན་ལ། དེ་ནི་མི་མཉམ་སྦྱོར་གྱི་མངོན་པར་བྱང་ཆུབ་པ་ལས་གཞན་མེད་པའི་ཕྱིར། གལ་ཏེ་དེར་བཤད་པའི་མངོན་བྱང་དེ་ཡུམ་བརྐྱང་པའི་མངོན་བྱང་དུ་འདོད་ན་ནི། ཉི་ཟླ་གཉིས་ཀྱི་བར་དུ་ཡབ་ཀྱི་ས་བོན་དང་ཕྱག་མཚན་འཇོག་པར་བཤད་པ་དེས་བསལ་བ་ཡིན་ཏེ། ཡབ་ཀྱི་ཕྱག་མཚན་དང་ས་བོན་ཉི་ཟླ་གཉིས་དང་རོ་གཅིག་ཏུ་འདྲེས་པ་ལས་ཡབ་ཀྱི་སྐུར་བསྐྱེད་པ་ཡིན་ན་ཡབ་མི་མཉམ་སྦྱོར་ལས་མི་སྐྱེད་པར་འགལ་བའི་ཕྱིར།
གཞན་ཡང་སྙིང་པོ་ཀྱཻ་རྡོ་རྗེ་སྒྲུབ་པའི་ཐབས་ལ་མངོན་པར་རྟོགས་པ་ཚུལ་བཅུ་བཞིར་རྗེ་བཙུན་གྱིས་བཤད་པ་དེ་ཡང་འདོར་དགོས་པར་འགྱུར་ཏེ། བཅུ་བཞི་པོ་དེའི་ནང་གི་མངོན་པར་རྟོགས་པ་དག་ཕལ་ཆེ་བ་ནི་མི་མཉམ་སྦྱོར་གྱིས་རབ་ཏུ་ཕྱེ་བ་ཡིན་ལ། དེ་དག་གིས་ནི་སྙིང་པོ་ཀྱཻ་རྡོ་རྗེ་སྒྲུབ་པར་མི་ནུས་ཤིང༌། ནུས་ཀྱང་རྗེ་བཙུན་ས་སྐྱ་པའི་བཞེད་པ་མ་ཡིན་པའི་ཕྱིར། དེ་ལྟར་ཐལ་བ་འཕངས་པའི་བཟློག་དོན་གྱིས་ཁྱེད་ལ་ཚད་མ་སྐྱེད་པར་ནུས་པའི་ཕྱིར། ཁྱེད་དམ་བཅའི་ཞེན་དོན་ལུང་གི་རྗེས་སུ་འབྲངས་པའི་རིགས་པ་ལ་རྟེན་པའི་ཚད་མས་བསལ་ལོ། ། གཉིས་པ་ནི། མི་མཉམ་སྦྱོར་གྱི་མངོན་བྱང་གིས་སྦྱང་གཞི་སྦྱོང་ནུས་པ་དང༌། དེ་ལས་རྒྱུ་རྡོ་རྗེ་འཛིན་པ་བསྐྱེད་པ་རྗེ་བཙུན་གྱི་དགོངས་པ་མ་ཡིན་པ་དེ་ལྟ་ན། མངོན་པར་རྟོགས་པ་རིན་པོ་ཆེའི་ལྗོན་ཤིང་ལས།
མངོན་བྱང་ལས་བསྐྱེད་པ་ལ་གཉིས་ཏེ། མཉམ་པར་སྦྱོར་དང༌། མི་མཉམ་པར་སྦྱོར་བའོ། ། དེ་ལ་མཉམ་པར་སྦྱོར་བ་ནི་གུར་དང་སམྦུ་ཊི་གཉིས་ཀའི་རིགས་བསྡུས་པའི་རྒྱུ་རྡོ་རྗེ་འཆང་བསྐྱེད་པའོ། ། མི་མཉམ་པར་སྦྱོར་བས་ནི་རིགས་སོ་སོ་བ་རྣམས་དང་བདག་མེད་མ་བསྐྱེད་དོ། ། ཧེ་རུ་ཀ་གསུམ་ལ་ནི་མི་མཉམ་པར་སྦྱོར་བ་དང༌། རྡོ་རྗེ་ཆོ་ག་གསུམ་དང༌། བཞི་དང༌། སྙིང་པོ་ཚིག་ཙམ་ལས་བསྐྱེད་པ་དང་བཞི་ཀ་འཇུག་གོ ། ཞེས་གསུངས་པ་དང༌།
ཡང་དེ་ཉིད་ལས་བཅུད་སྦྱོང་བ་ལ་གཉིས་ཏེ། བསྐྱེད་ཆོག་གིས་སྐྱེ་གནས་བཞི་སྦྱོང་ཚུལ་དང༌། ལྷའི་རྣམ་པས་ཉོན་མོངས་པ་གསུམ་སྦྱོང་ཚུལ་ལོ། ། དང་པོ་ནི། འཁོར་བར་སྐྱེ་བའི་སྐྱེ་གནས་བཞི་ཡིན་ལ། དེ་སྦྱོང་བའི་བསྐྱེད་ཆོག་བཞི་སྟེ། དེ་ཡང་དཀྱིལ་འཁོར་གྱི་འཁོར་ལོ་གཅིག་ལ་སྦྱར་ན། མངོན་བྱང་ལྔ་ལས་རྒྱུ་རྡོ་རྗེ་འཛིན་པ་བསྐྱེད་པ་ནི། ཉི་མ་ནི་དྲོད། ཟླ་བ་ནི་གཤེར་མཚོན་པས་དྲོད་གཤེར་ལས་སྐྱེས་པའམ།
ཉི་ཟླ་གཉིས་ཀྱིས་ཁུ་ཁྲག་མཚོན་པས་མངལ་སྐྱེས་སྦྱོང་ངོ༌། ། ཞེས་གསུངས་པ་རྣམས་དང་འགལ་བར་འགྱུར་རོ། ། ཞེས་པའི་བཟློག་དོན་དུ་འཕངས་པའི་གཏན་ཚིགས་ཀྱི་ཁྱེད་ཀྱི་དམ་བཅའི་ཞེན་དོན་གྱི་ལོག་ཕྱོགས་ལ་ཡིད་ཆེས་པའི་རྗེས་དཔག་སྐྱེད་པར་མི་བྱེད་ན། ཁྱེད་ཀྱི་ངོར་རྗེ་བཙུན་གྱི་ལུང་དཔྱད་པ་གསུམ་གྱིས་རྣམ་པར་མ་དག་པ་ཉིད་དུ་གྲུབ་བོ། ། གཉིས་པ་ལ་བཞི་སྟེ། ཡབ་ཀྱི་མངོན་བྱང་མཉམ་སྦྱོར་ཁོ་ནར་སྒྲུབ་བྱེད་ཀྱི་གཏན་ཚིགས་དེ་དག་ལས་དང་པོ་མ་གྲུབ་པར་བསྟན། གཉིས་པ་འགལ་བར་བསྟན། གསུམ་པ་མ་ངེས་པར་བསྟན། དག་ལྡན་གྱི་ལུང་དོན་འཁྱོག་པོར་དྲངས་པའོ། ། དང་པོ་ལ་གཉིས་ཏེ།
ཡབ་ཀྱི་མི་མཉམ་སྦྱོར་མི་ཐུབ་ཟླ་བའི་དགོངས་པ་ཡིན་པར་བསྟན། རྗེ་བཙུན་གྱི་གསུངས་ཀྱང་མི་འཐད་ན་རྗེ་བཙུན་བཀག་པར་སོང་བའོ། ། དང་པོ་ནི། དེ་ཉིད་དེའི་བཞེད་པ་ཡིན་ཏེ། བརྟག་པ་དང་པོའི་གསུམ་པ་ལས། ཨ་ལི་ཟླ་བ་ཀ་ལི་ཉི། ། ས་བོན་ནང་དུ་སོན་གྱུར་པ། ། དེ་ཉིད་སེམས་པ་རྗེས་སུ་བརྗོད། ། ཅེས་པའི་རྣམ་བཤད་དག་ལྡན་ལས། བསྲུངས་པའི་འཁོར་ལོ་དུར་ཁྲོད་བརྒྱད་ཀྱི་དབུས་སུ།
པདྨ་འདབ་བརྒྱད་ཀྱི་ལྟེ་བར་གདན་རོའི་སྙིང་གར་མངོན་པར་བྱང་ཆུབ་པ་ལྔ་ལས་བསྐྱེད་པ་ནི། ཨ་ལི་ཟླ་བ་ཀུ་ལི་ཉི། ། ཞེས་པ་ཚིགས་སུ་བཅད་པ་གཅིག་གིས་བསྟན་ལ། དེ་ཡང་མངོན་བྱང་གསུམ་པ་ཧཱུྃ་ལས་རྡོ་རྗེ་ཧཱུྃ་གིས་མཚན་པ་དང༌། དེ་ལས་ལྷའི་སྐུ་བསྐྱེད་པ་ནི། ཧཱུྃ་ལས་བྱུང་བའི་རྡོ་རྗེ་ནི། ། ཞེས་པ་ཚིགས་སུ་བཅད་པ་ཕྱེད་དང་བཞིས་བསྟན་ནོ། ། ནམ་མཁའི་དཀྱིལ་འཁོར་མཁའ་ཁྱབ་པ། ། ཞེས་པའི་ཚིགས་སུ་བཅད་པ་གཅིག་གིས་ནི་འཁོར་གྱི་ལྷ་མོ་དབྱུང་བ་བསྟན་ཏེ། སྦྱང་དཀའ་ཟླ་བའི་དགོངས་པ་ཡིན་ནོ། །
ཞེས་པ་དང༌། འདི་ཉིད་ཀྱི་ཐད་དུ་རྗེ་བླ་མ་དམ་པས། རྣམ་བཤད་ཉི་མའི་འོད་ཟེར་དུ། འདིར་སློབ་དཔོན་སྦྱང་དཀའ་ཟླ་བས་གཞུང་འཁྲུགས་སུ་སྡེབས་ནས་མངོན་པར་རྟོགས་པ་རྒྱས་པ་ཚར་གཅིག་ལ་སྦྱར་ནས་འཆད་པ་ནི། ཞེས་གསུངས་པ་རྣམས་ཀྱིས་མི་ཐུབ་ཟླ་བ་ཡབ་ཀྱི་མངོན་བྱང་ལ་མི་མཉམ་སྦྱོར་མི་བཞེད་པ་ལ་ཇི་ལྟར་མི་གནོད། གཉིས་པ་ནི། རྗེ་བཙུན་གྱིས་ཡན་ལག་དྲུག་པར་མི་མཉམ་སྦྱོར་གསུངས་པའི་རྟགས་ཀྱིས་དེ་ཉིད་འཐད་པར་བསྒྲུབ་ནུས་སམ་མི་ནུས། ནུས་ན་ནི་བཟློག་པར་མི་ནུས་པའི་ཐལ་བས་རྫི་བར་བྱེད་པ་མ་ཡིན་ནམ། མི་ནུས་ན་རྗེ་བཙུན་གྱིས་དེ་ལྟར་གསུང་ཀྱང་མི་འཐད་ཅེས་པར་སོང་བའི་ཕྱིར་རྗེ་བཙུན་བཀག་པ་ལས་གཞན་མེད་དོ། ། གཞན་ཡང་རྗེ་བཙུན་རང་དང་སློབ་དཔོན་གཉིས་ཀ་མི་བཞེད་པ་དེ་ཉིད་སྒྲུབ་ཐབས་སུ་སྟོན་པར་མི་རིགས་ཏེ།
གཞན་དུ་ན་རང་གི་བཞེད་དོན་དེ་ཕྱིན་ཅི་ལོག་ཏུ་སོང་བའམ། དེ་ཕྱིན་ཅི་མ་ལོག་ན་དེའི་དངོས་ཀྱི་འགལ་བ་མི་མཐུན་ཕྱོགས་དེ་ཉམས་ལེན་གྱི་གཞུང་དུ་བསྟན་པས་བསྟན་པ་འཇིག་པའི་བགྱི་བ་གང་རུང་ལས་མ་འདས་པའི་ཕྱིར་རོ། ། གཉིས་པ་ལ་ཁྱབ་པ་འགལ་བའི་ཚུལ་གཉིས་ཏེ། མི་ཐུབ་ཟླ་བའི་གཞུང་གི་རྗེས་སུ་འབྲངས་པའི་རྟགས་ཀྱིས་རྗེ་བཙུན་མི་བཞེད་པ་དང་སྤྱིར་མི་འཐད་པར་སྒྲུབ་པ་གཉིས་ཀའི་ཁྱབ་པ་འགལ་ཏེ། རྗེ་བཙུན་རྗེས་འབྲང་དང་བཅས་པ་མཐའ་དག་སློབ་དཔོན་དེའི་རྗེས་སུ་འབྲངས་ནས་འཐད་པ་སྒྲུབ་བཞིན་པ་འདི་ཉིད་ཡིན་པའི་ཕྱིར་དང༌། ཡབ་ལ་མི་མཉམ་སྦྱོར་སློབ་དཔོན་དེའི་ཕུགས་ཀྱི་བཞེད་པ་མ་ཡིན་ན་རྗེ་བཙུན་གྱིས་དེ་འདྲ་དེ་སློབ་དཔོན་གྱི་བཞེད་པ་མ་ཡིན་ནོ་ཞེས་གསུངས་པར་རིགས་ཀྱི་གང་མི་བཞེད་པ་དེ་ཉིད་ཀྱི་རྗེས་སུ་འབྲངས་ནས་ཉམས་ལེན་གྱི་གཞུང་རྩོམ་པར་མི་རིགས་པའི་ཕྱིར། དེ་དེའི་བཞེད་པ་མ་ཡིན་ནོ། ། ཞེས་རྗེ་བཙུན་གྱིས་གསུངས་པར་བཤད་ཟིན་པ་མ་ཡིན་ནམ་ཞེ་ན། འགལ་ཁྱབ་གཉིས་པ་ནི། ཐུན་མོང་གི་ཆོ་ག་ལ་དགོངས་ཏེ་བསྟན་པའོ། །
ཞེས་གསུངས་པས་དེ་འདྲ་དེ་སློབ་དཔོན་གྱི་དགོངས་པ་མ་ཡིན་པར་སྒྲུབ་པ་མ་ཡིན་ཏེ། དེ་ལྟར་བསྟན་པས་དེ་དེའི་དགོངས་པ་ཡིན་པར་འགྲུབ་པའི་ཕྱིར། དེའི་ཤེས་བྱེད་ཀྱང་མི་མཉམ་སྦྱོར་གྱི་མངོན་བྱང་དེ་རྗེ་བཙུན་ཡབ་དང་ཡུམ་ཐུན་མོང་བའི་མངོན་བྱང་ཡིན་པའི་རྒྱུ་མཚན་གྱིས་ཡན་ལག་དྲུག་པར་སློབ་དཔོན་གྱིས་མི་མཉམ་སྦྱོར་བཤད་དོ་ཞེས་བྱ་བའི་དོན་ཡིན་པ་དང༌།

ཡབ་ཡུམ་ཐུན་མོང་བའི་མངོན་བྱང་ཡིན་ན་ཡབ་ཀྱི་མ་ཡིན་པར་འགལ་བའི་ཕྱིར། གསུམ་པ་མ་ངེས་པར་བསྟན་པ་ལ་གཉིས་ཏེ། ཀུ་མུ་ཏིའི་ལུང་དེས་བསྒྲུབ་བྱ་དེ་ལ་མ་ངེས་པ་དང༌། རྗེ་བཙུན་གྱིས་ཆོ་ག་ཐ་དད་ཅེས་སོགས་ཀྱི་ལུང་དེས་བསྒྲུབ་བྱ་དེ་མི་འགྲུབ་པའོ། ། དང་པོ་ནི། ཀུ་མུ་ཏིའི་ལུང་དེས་ཡབ་ཀྱི་མངོན་བྱང་ལ་མི་མཉམ་སྦྱོར་མེད་པར་མི་འགྲུབ་སྟེ། ལུང་དེས་ནི་ཡུམ་གྱི་མངོན་བྱང་ལ་མི་མཉམ་སྦྱོར་གྱིས་ཁྱབ་པ་དང༌། ཡབ་ཀྱི་མངོན་བྱང་ལ་གཉིས་ཀ་ཡོད་པ་གསལ་བར་བསྟན་པའི་ཕྱིར་ཏེ། ཇི་སྐད་དུ། ལྔ་པོ་ངེས་པར་སྦྱོར་བ་འདི་ཉིད་ཅེས་པའི་ཚིག་གི་ནུས་པ་ལས་གསལ་བའི་ཕྱིར། གཉིས་པ་ནི།
ཆོ་ག་ཐ་དད་ཅེས་སོགས་ཀྱི་ལུང་དེ་རྗེ་བཙུན་ལ་ཚད་མར་བྱེད་པ་རྣམས་ལ་གདམས་པ་ཡིན་ཞེས་པའི་གོ་དོན་བཙལ་ན། གཞུང་ན་མི་མཉམ་སྦྱོར་གྱིས་བཤད་པ་ཡོད་ཀྱང༌། ཉམས་ལེན་གྱི་ཚེ་ན་ཡབ་ཀྱི་མངོན་བྱང་མཉམ་སྦྱོར་ཁོ་ནར་བྱས་ནས་ཉམས་སུ་ལེན་དགོས་པ་གཅིག་བླ་མའི་གསུང་བགྲོས་སྙན་རྒྱུད་ལ་ཡོད་དོ་ཞེས་འཆད་པ་འདྲ་ན། དེ་ནི་མ་ཡིན་ཏེ། གསུང་དེའི་དོན་ནི་དེ་ལས་གཞན་ཡིན་པ་དང༌། དེ་ལྟར་ཡིན་པ་རིགས་པས་མི་འཐད་པའི་ཕྱིར་རོ། ། ཇི་ལྟར་ཞེ་ན། གསུང་དེའི་དོན་ནི་རིགས་བསྡུས་ཀྱི་མངོན་རྟོགས་སུ་མཉམ་སྦྱོར་དང༌། འདིའི་ཡན་ལག་དྲུག་པར་མི་མཉམ་སྦྱོར་བ་གསུངས་པ་དེ་མཛད་པ་པོའི་སློབ་དཔོན་གཅིག་ཡིན་ཡང་ཕན་ཚུན་དུ་བསྲེས་ནས་ཉམས་སུ་བླང་བྱ་མ་ཡིན་ཏེ། མཛད་པ་པོ་གཅིག་ཀྱང་ཆོ་ག་ཐ་དད་པས་བླ་མ་ཞེས་པ་ཡན་ལག་དྲུག་པ་མཛད་པ་པོ་དེ་ཉིད་ཀྱི་གསུང་བཞིན་དུ་མ་འདྲེས་པར་ཐ་དད་དུ་བྱ་དགོས་ཞེས་པའི་དོན་ཡིན་པའི་ཕྱིར།
འདོད་པ་དེ་ལྟར་རིགས་པས་ཀྱང་མི་འཐད་དེ་ཉམས་ལེན་གྱི་གཞུང་དུ་གང་བསྟན་པ་དེ་ཉིད་ཉམས་སུ་ལེན་རྒྱུ་མ་ཡིན་པར་དེའི་འགལ་བ་མི་མཐུན་ཕྱོགས་ཤིག་ཉམས་སུ་ལེན་དགོས་པ་བླ་མའི་གསུང་ལས་རྟོགས་དགོས་ན་ཧ་ཅང་ཐལ་བའི་ཕྱིར་དང༌། བསྟན་བཅོས་རྩོམ་པ་པོའི་སློབ་དཔོན་རྣམས་ཀྱི་གསུང་ནི་སངས་རྒྱས་ཀྱི་གསུང་བཞིན་དུ་མཐའ་དྲུག་དང་ཚུལ་བཞིའི་སྒོ་ནས་འཆད་དགོས་པ་ཡང་མ་ཡིན་པའི་ཕྱིར་རོ། ། བཞི་པ་ནི། རྒྱུད་ལས་འབྱུང་བའི་མངོན་བྱང་མི་མཉམ་སྦྱོར་དེ་ཡུམ་ཁོ་ནའི་ཐུན་མོང་མ་ཡིན་པར་བཤད་ནས་ཡབ་ཀྱི་ཕྱོགས་ལ་མི་སྦྱོར་བ་དེ་ལྟ་ན། དག་ལྡན་ལས། ཇི་སྐད་དུ། དེ་ལ་ལྷ་མོ་རྣམས་དང་ཐུན་མོང་དུ་བསྟན་ནས་ཞེས་གསུང་པ་དེར་དང་ཞེས་བྱ་བའི་སྒྲས་ཡབ་དང་ཐུན་མོང་བར་མི་འཆད་ན། གཞན་སུ་ཞིག་དང་ཐུན་མོང་བ་ཡིན་ཁྱེད་ཅག་གི་རྣམ་བཤད་དུ་དྲངས་པའི་དག་ལྡན་གྱི་ལུང་འདི་ལ་ནི་དང་ཞེས་བྱ་བའི་ཚིག་དེ་རྐུན་མ་ལ་ཤོར་འདུག་སྟེ། དེ་ཡང་ལུང་མཐའ་དག་ལ་དང་ཞེས་པ་མགྲིན་གཅིག་ཏུ་ཡོད་པས་ན་རྐུན་མ་དེས་ཀྱང་ཤེས་བཞིན་དུ་ཁྱད་དུ་བསད་པ་ཡིན་གྱི། ནོར་བ་དང་དཔེ་མ་དག་པ་དང་ཐུག་པ་སོགས་མ་ཡིན་ནོ། །
དང་ཞེས་པ་བོར་དུ་ཆུག་ཀྱང༌། ཇི་སྐད་དུ། རྒྱུ་རྡོ་རྗེ་སེམས་དཔའ་བསྐྱེད་པའང་དེ་དང་མཚུངས་སམ་ཞེས་རྟོག་ན། དེ་དང་མི་མཚུངས་པའང་ཡོད་དོ་ཞེས་བསྟན་ཏོ། ། ཞེས་གསུངས་པ་འདི་ལའང་ཞེས་པའི་སྒྲ་མ་བརླག་པར་ཡོད་ལ། དེའི་འང་སྒྲས་ནི་ལྷ་མོ་རྣམས་དང་མངོན་བྱང་མཚུངས་པར་ཡོད་པ་དེ་བསྡུད་དགོས་པ་ལས་གཞན་མེད་པའི་ཕྱིར། གཞན་གྱི་ཕྱོགས་ལྟར་ན་དེ་དང་མཚུངས་སོ་ཞེས་བསྟན་པའི་ཕྱིར། ཞེས་གསུང་བས་ཆོག་པ་ཡིན་ནོ། ། དེར་མ་ཟད་ཆོ་ག་ཐ་དད་བླ་མའི་གསུང་བཞིན་ཞེས་པ་ལའང་ཆོ་ག་ཐམས་ཅད་ཅེས་པའི་འགྱུར་བཅོས་ཤིག་འདུག་སྟེ། འདིའི་བསམ་དོན་ལ་བརྟག་ན་བླ་མའི་གསུང་སྙན་བརྒྱུད་བཞིན་བྱ་དགོས་ཀྱི།
ཡི་གེར་བཀོད་པ་ལ་ཡིད་རྟོན་མེད་དོ་ཞེས་པའི་གྲུབ་པའི་མཐའ་ཞིག་དམ་འཆའ་བར་བཞེད་འདུག་པ། དེ་འགྲུབ་ན་ཁྱེད་ཀྱི་རྩ་བའི་དམ་བཅའ་ལ་ཕན་པ་ཡིན་མོད། དེ་ནི་ཚད་མས་བསལ་བའི་དོན་དམ་བཅས་པ་ཡིན་ཏེ། ཤིན་ཏུ་ལྐོག་ཏུ་གྱུར་བའི་བསྒྲུབ་བྱ་འགྲུབ་པ་ནི་རྩོམ་པ་པོ་ཚད་ལྡན་གྱི་ལུང་ཁོ་ན་ལ་རག་ལས་པའི་ཕྱིར་རོ། ། འདིར་སྨྲས་པ། མང་ཐོས་ཆོ་རིས་བཙུན་པོ་དག ། མཐོན་པོའི་དགུང་ལས་མ་ལྷུང་ཞིང༌། ། ཐོས་པའི་ཆ་ཤས་མ་ཉམས་པར། ། རྩོམ་པའི་གཞུ་ལས་གཞན་གྱི་ཡིད། ། འབིགས་བྱེད་ཚིག་གི་མདའ་མང་པོ། །
སྔ་མ་གནས་སུ་མ་སོན་པར། ། ཕྱི་མ་བརྒྱུད་མར་ལོང་བཏགས་པས། ། ཆེན་པོར་འཆོས་པ་འཇིག་མིན་ནམ། ། ཉིན་མོར་བྱེད་པའི་སྣང་བ་ཡིས། ། གནད་ཀྱི་ཟླ་འོད་ཁེགས་གྱུར་ན། ། གཞན་གྱིས་མི་ཐུབ་ཟླ་བ་ཡང༌། ། ནུབ་རིའི་ཁྲི་ལ་གཟིམས་མིན་ནམ། ། དོ་གལ་ཆུང་ངུས་ཉེས་ཆེན་པོ། ། རི་རབ་ལྟ་བུར་ལྷུན་སྟུག་པ། ། འདེགས་ལ་ངལ་མེད་གང་གི་བློ། །
གསེར་གྱི་ནོར་འཛིན་དཔལ་མོ་བཞིན། ། མང་ཐོས་རྣམ་དཔྱོད་དྲང་པོ་ཡིས། ། ལམ་དང་ལམ་མིན་རྣམ་ཕྱེ་ནས། ། གཞུང་མང་ཤིང་རྟའི་སྲོལ་ཆེན་དུ། ། འཇུག་ལ་ངལ་བ་མེད་གྱུར་ཅིག ། དཔལ་ཀྱེ་རྡོ་རྗེའི་མངོན་པར་རྟོགས་པ་ཡན་ལག་དྲུག་པའི་དཔུང་གཉེན་ལུང་རིགས་བདུན་པ་ཞེས་བྱ་བ། དཔལ་ཤཱཀྱ་མཆོག་ལྡན་དྲི་མེད་ལེགས་པའི་བློས་ཉེ་བར་སྦྱར་བའི་ཡི་གེ་པ་ནི་བཤེས་གཉེན་ཆོས་ཀྱི་རྒྱལ་མཚན་ནི།། །། ༄༅། །སྦྱོང་བྱེད་བར་དོའི་འབེལ་གཏམ་རྨ་བྱ་དུག་འཇོམས་ཞེས་པ་བཞུགས།། ༄། །ན་མོ་བཛྲ་དྷ་རཱ་ཡ། རྡོ་རྗེ་འཛིན་པ་ཆེན་པོ་གྲགས་པ་རྒྱལ་མཚན་གྱི་ཞབས་ལ་གུས་པར་ཕྱག་འཚལ་ལོ། །
སྦྱོང་བྱེད་ལམ་གྱི་དགྱེས་མཛད་རྡོ་རྗེ་ནི། ། གོམས་བྱེད་བློ་ཡིས་གོམས་པས་གཞི་དུས་ཀྱི། ། དགྱེས་མཛད་རྡོ་རྗེ་གློ་བུར་དྲི་མ་ལས། ། རྣམ་གྲོལ་སྐུ་བཞིའི་དབང་ཕྱུག་ལ་ཕྱག་འཚལ། ། འདི་ན་རྩོད་པ་ལྷུར་ལེན་དག ། སྲིད་པ་བར་མའི་སྣོད་བཅུད་ཀྱི། ། སྦྱོང་བྱེད་ལམ་ལ་རྣམ་གྲངས་བརྒྱས། ། རྒོལ་བ་དེ་དག་འདིར་དཔྱད་བྱ། ། འདི་ལ་དོན་གསུམ་སྟེ། རང་གི་ལུགས་ཕྱོགས་སྔ་མར་བཞག་པ་དང༌།
དེ་ལ་གཞན་གྱིས་ཇི་ལྟར་རྒོལ་བའི་ཚུལ་དང༌། རང་ལུགས་ཀྱི་རྟགས་དང་བསྒྲུབ་བྱའི་ཚེར་མ་དབྱུང་བའོ། ། དང་པོ་ནི། མི་ཐུབ་ཟླ་བས། ཇི་སྐད་དུ། བྷྲཱུྃ་ལས་འཁོར་ལོའི་སྟེང་དུ་བདག ། བར་མ་སྐྱེས་བུའི་བསམ་གཏན་བྱ། ། འདི་ནི་འབྱུང་བའི་དཀྱིལ་འཁོར་བཞི། ། འཁོར་ལོ་འདི་ནི་ལྔ་པའོ། ། གཅིག་གྱུར་དེ་ལས་སངས་རྒྱས་ཀྱི། །
གཞལ་ཡས་ཁང་དུ་གྱུར་པ་སྟེ། ། ཞེས་གསུངས། དེའི་རྣམ་བཤད་གནད་ཀྱི་ཟླ་ཟེར་ལས། འདིར་བླ་མ་ཁ་ཅིག རང་བཞིན་གྱི་གནས་ནས་བར་སྲིད་ཡིག་འབྲུ་ལྔའི་གཟུགས་ཀྱི་ངོ་བོ་འོངས་ནས། འབྱུང་བཞི་སོགས་ལ་འདྲེས་པ་ལས་ཐོག་མར་བསྐྱེད་པ་མི་འདོད་པ་ནི་ཤིན་ཏུ་མི་འཐད་ཏེ། རྡོ་རྗེ་གུར་ལས། བྷྲཱུྃ་ལས་འཁོར་ལོའི་སྟེང་དུ་བདག ། སྲིད་པ་བར་པའི་བསམ་གཏན་བྱ། ། ཞེས་པ་དང༌།
སློབ་དཔོན་མི་ཐུབ་ཟླ་བས། སྒྲུབ་ཐབས་འདི་དང༌། ཀུ་མུ་ཏི་དང༌། བདག་མེད་མའི་སྒྲུབ་ཐབས་རྣམས་སུ། གུར་གྱི་རྒྱུད་ཚིག་དེ་ཉིད་བཤད་པ་དང༌། རིན་ཆེན་འབར་བར། བྷྲཱུྃ་ལས་འཁོར་ལོ་དེ་སྟེངས་སུ། ། སྲིད་པ་བར་མའི་བག་ཆགས་བསམ། ། ཞེས་གསུངས་པ་རྣམས་དང་འགལ་བའི་ཕྱིར་རོ། ། དེས་ན་རྗེ་བཙུན་གྱིས།
ཡན་ལག་དྲུག་པར། བར་སྣང་དུ་ཡི་གེ་ཨོཾ་ཨཱཿཧཱུྃ་ཧོ་དམར་པོ་གཉིས་ཀྱིས་མཐའ་སྐོར་བ་དེ། ཞེས་བསྐྱེད་པ་གསལ་པོར་གསུངས་ཤིང༌། མངོན་རྟོགས་དོན་གསལ་ལས་ཀྱང༌། དེའི་སྟེང་དུ་བྷྲཱུྃ་ལས་འཁོར་ལོ། དེའི་སྟེང་དུ་བདག་ཉིད་སྲིད་པ་བར་མའི་བག་ཆགས་བསམ་པར་བྱའོ། ། ཞེས་གསུངས་སོ། ། མདོར་ན་འཁོར་ལོའི་སྟེང་དུ་བར་སྲིད་མཚོན་བྱེད་ཡིག་འབྲུ་ལྔ་བསྒོམས་ནས། དེ་ལས་དེ་འདྲ་བའི་ཡིག་འབྲུ་ལྔ་ཆ་གཅིག་ཆད་དེ། འབྱུང་བཞི་འཁོར་དང་བཅས་པ་ལ་ཐིམ་པས་གཞལ་ཡས་ཁང་གྲུབ་པར་བསྒོམས་ཏེ།
མི་ཐུབ་ཟླ་བས། སྲིད་པ་བར་མ་བསམ་བྱས་ནས། ། ཨེ་ཝཾ་ཉིད་དུ་རབ་ཏུ་འདྲེས། ། འདྲེས་གྱུར་དེ་ལས་བྱུང་བ་ནི། ། སངས་རྒྱས་ཕོ་བྲང་ཐུན་མོང་ཡིན། ། ཞེས་དང༌། ཌོཾ་བྷི་བས། བདག་ཀྱང་བསམ་པར་བྱ་བ་སྟེ། ། ཨེ་ཝཾ་ཉིད་དུ་བདག་དང་ནི། ། འདྲེས་པར་གྱུར་པ་འཁོར་ལོ་ཡིན། །
གྲུ་བཞི་པ་ལ་སྒོ་བཞི་པ། ། ཞེས་གསུངས་སོ། ། དེ་རྣམས་ཀྱི་དོན་བསྡུས་ནས། རྗེ་བཙུན་གྱི་ཡན་ལག་དྲུག་པར། བར་དོའི་ཤེས་པ་འབྱུང་བཞི། འཁོར་ལོ་དང་བཅས་པ་ལ་ཞུགས་པས། གཞལ་ཡས་ཁང་ཞེས་གསུངས་སོ། ། གལ་ཏེ་བར་དོ་བསྐྱེད་པ་དང་བསྟིམ་པར་བཤད་པ་བདེན་མོད། ཆ་གཅིག་བར་སྣང་ལ་འཇོག་པ་བྱ་མི་དགོས་སོ་སྙམ་ན། དེ་ལྟ་ན་རང་གི་བར་སྲིད་ཀྱིས་ཡི་དམ་ལྷའི་སྐྱེ་བ་ལེན་མི་དགོས་པར་འགྱུར་སྟེ།
འདིར་ཐམས་ཅད་བསྟིམས་ནས་གཞལ་ཡས་ཁང་དུ་སྐྱེ་བ་བླངས་པའི་ཕྱིར་རོ། ། གཞན་ཡང་འོག་ཏུ་རྒྱུ་རྡོར་འཛིན་སྙོམས་འཇུག་བྱེད་སྐབས་སུ་བར་སྲིད་འཇུག་པར་བཤད་པ་དེ་གཞན་གྱི་བར་སྲིད་དུ་འགྱུར་ཏེ། རྣལ་འབྱོར་པ་རང་གི་བར་སྲིད་ཐམས་ཅད་སྔར་བཅུག་ཟིན་པའི་ཕྱིར་རོ། ། གལ་ཏེ་རྒྱུ་རྡོར་འཛིན་སྙོམས་འཇུག་བྱེད་པའི་སྐབས་སུ་སྔར་དང་འདྲ་བའི་བར་སྲིད་བསྒོམས་ནས། དེ་རང་ལ་བཅུག་པས་ཆོག་གོ་སྙམ་ན། དེ་ལྟ་ན་བར་སྲིད་དེ་འཆི་སྲིད་ལས་ལྡང་མི་དགོས་པར་འགྱུར་ཏེ། སྐབས་དེར་འཆི་སྲིད་སྦྱོང་བྱེད་གང་ཡང་མ་བསྟན་པའི་ཕྱིར་རོ། ། དེས་ན་ཡི་གེ་ལྔ་པོ་འདི་བར་སྣང་ལ་རྒྱུ་རྡོ་རྗེ་འཛིན་པ་ཡབ་ཡུམ་སྙོམས་པར་མ་ཞུགས་བར་ལ་འཇོག་ཅིང༌། གཞལ་ཡས་ཁང་བསྐྱེད་པའི་སྐབས་འདིར། བར་དོའི་ཤེས་པ་གཅིག་ཆད་ནས་འབྱུང་བཞི་ལ་ཐིམ་པར་བསྒོམས་ལ།
འབྲས་བུ་རྡོ་རྗེ་འཛིན་པ་བཞེངས་པའི་གོང་དུ་ནི་ཐམས་ཅད་ཐིམ་པ་ཡིན་ནོ། ། ཞེས་ཤེས་པར་བྱའོ། ། ཞེས་གསུངས་སོ། ། གཉིས་པ་ནི། རྣམ་བཤད་ཉིན་མོར་བྱེད་པའི་སྣང་བ་བྱེད་པ་པོ་ན་རེ། བར་སྲིད་ནམ་མཁར་གནས་པ་དེ་ལས། ཆ་གཅིག་ཆད་ནས་གཞལ་ཡས་ཁང་གི་རྒྱུར་སྲེ་བ་དེ་ནི་ཤིན་ཏུ་རིགས་པ་མ་ཡིན་ཏེ། དེ་ལྟ་བུ་བཞེད་པའི་རྒྱ་བོད་ཀྱི་ཀྱཻ་རྡོར་མཁས་པ་སུ་ཡང་མ་བྱུང་བའི་ཕྱིར་རོ། ། དེས་ན་ལུང་རིགས་ཀྱིས་བོར་བའི་གྲུབ་མཐའ་འཆོན་མའི་བུ་བཞིན་དུ་རིག་པར་བྱའོ། ། ཁྱེད་ཀྱི་སུན་འབྱིན་དེ་ནི་རྗེ་བཙུན་རྣམས་ལ་དགག་པ་བྱས་པ་ཡིན་ཏེ།
རྗེ་བཙུན་རྣམས་བར་སྲིད་ཆ་གཅིག་ཆད་པ་དེ་འདྲ་མི་བཞེད་པ་གང་ཞིག ཁྱེད་ཀྱིས་དེ་མི་བཞེད་པ་ཐམས་ཅད་ལ་གནོད་བྱེད་ཆབ་གཅིག་ཏུ་འཕངས་པའི་ཕྱིར་རོ། ། འདི་ནི་འཇིག་རྟེན་ན་རིགས་པའི་ཚུལ་ལས་འདས་པ་སྟེ། ཇི་སྐད་དུ། རྣམ་འགྲེལ་ལས། འདི་ནི་འཇིག་རྟེན་འདས་ལུགས་ཡིན། ། ཞེས་གསུངས་པ་ལྟར་རོ། ། སུན་འབྱིན་དེ་ཐམས་ཅད་ཀྱང་ཁྱེད་རང་ལ་ལོག་པ་ཡིན་ཏེ། འདི་ལྟར། རང་གི་བར་སྲིད་ཆ་གཅིག་གི་ཡི་དམ་ལྷའི་སྐྱེ་བ་ལེན་མི་དགོས་པར་འགྱུར་ཏེ།
འདིར་ཆ་གཅིག་བསྟིམས་ནས་གཞལ་ཡས་ཁང་དུ་སྐྱེ་བ་བླངས་པའི་ཕྱིར་རོ། ། འོག་ཏུ་རྒྱུ་རྡོར་འཛིན་སྙོམས་འཇུག་བྱེད་པའི་སྐབས་སུ་བར་སྲིད་ཆ་གཅིག་འཇུག་པར་བཤད་པ་དེ། གང་ཟག་གཞན་གྱི་བར་སྲིད་ཆ་གཅིག་ཏུ་འགྱུར་ཏེ། རྣལ་འབྱོར་པ་རང་གིས་བར་སྲིད་ཆ་གཅིག་སྔར་བཅུག་ཟིན་པའི་ཕྱིར་རོ། ། དེ་ཐམས་ཅད་འཁོར་གསུམ་ཁས་བླངས་པའོ། ། གལ་ཏེ་སྔར་བཅུག་པ་དེ་རང་ཉིད་ཀྱི་བར་དོའི་ཆ་སྔ་མ་ཡིན་ལ། རྟིང་དུ་བཅུག་པ་དེ་དེ་ཉིད་ཀྱི་ཆ་ཕྱི་མ་ཡིན་པས་ཡི་དམ་ལྷའི་སྐྱེ་བ་ལེན་མི་དགོས་པ་དང༌། གཞན་གྱིས་བར་སྲིད་བཅུག་པ་སོགས་ཀྱི་ཉེས་པར་མི་འགྱུར་རོ། ། དེ་བས་ཀྱང་སྟེ་རང་གི་བར་སྲིད་ཀྱི་ཆ་སྔ་མས་དེ་ལེན་མི་དགོས་པར་ཐལ་པ་དང༌། འོག་ཏུ་འཇུག་པར་བཤད་པ་དེ་གཞན་གྱི་བར་སྲིད་ཆ་སྔ་མ་འཇུག་པར་ཐལ་བ་སོགས་ཇི་ལྟར་སྨྲས་ཀྱང་ཉེས་པ་ཆེར་འཕེལ་ཏེ།
རྣམ་འགྲེལ་ལས། དེ་བས་ཆེས་འདི་ངོ་མཚར་ཆེ། ། ཞེས་པ་ལྟར་རོ། ། གཞན་ཡང་གོང་འོག་གཉིས་ཀར་བར་དོའི་རྣམ་ཤེས་མ་བཅུག་པ་ཐལ། བར་དོའི་རྣམ་ཤེས་རངས་པ་དེ་གཉིས་གང་དུ་ཡང་མ་བཅུག་པ་གང་ཞིག བར་དོའི་རྣམ་ཤེས་ཕྱེད་ཀ་འཇུག་པ་སྦྱང་གཞི་དང་མི་མཐུན་པའི་ཕྱིར། སྦྱང་གཞི་དང་མི་མཐུན་པའི་སྐྱོན་མེད་པས་སྦྱོང་དུས་ཕྱེད་ཀར་བཏང་ངོ་སྙམ་ན། སྦྱང་གཞི་གཅིག་ལས་མེད་པས་སྦྱོང་བྱེད་ཀྱི་བར་སྲིད་ཕྱི་མ་གཞན་གྱི་བར་སྲིད་དུ་ཐལ་བའི་ཁྱབ་འབྲེལ་སུས་ཁས་བླངས་པ་བསམ་པར་རིགས་སོ། ། ཡང་ཁྱེད་ལྟར་ན། འཁོར་ལོའི་སྟེང་དུ་བར་སྲིད་བསྒོམ་པ་ན།
བར་སྲིད་དེ་འཆི་སྲིད་ལས་ལྡང་མི་དགོས་པར་ཐལ། སྐབས་དེར་འཆི་སྲིད་སྦྱོང་བྱེད་གང་ཡང་བསྟན་པའི་ཕྱིར་རོ། ། མ་གྲུབ་སྟེ། སྔར་བསྟན་པའི་ཕྱིར། ཞེ་ན། མཚུངས་པ་ཉིད་དོ། ། སྔར་བསྟན་པས་མི་ཆོག་སྟེ། གཞན་གྱི་བར་ཆོད་པའི་ཕྱིར་ཞེ་ནའང་མཚུངས་པ་ཉིད་དེ། རིགས་པ་ཤེས་པ་རྣམ་པ་རྣམས་ཀྱིས་སྤྲོས་པས་ཆོག་གོ ། གཉིས་པ་རང་ལུགས་ལ་བཞི།
བར་སྲིད་བསྒོམ་པའི་ལུང་ཁུངས་དགོད། བར་སྲིད་འབྱུང་བཞི་སོགས་ཁོ་ནར་འཇུག་པའི་ལུགས་དགོད། བར་སྲིད་རྒྱུ་རྡོར་འཛིན་གཞུང་དུས་ཁོ་ནར་འཇུག་པའི་ལུགས་དགོད། དེ་རྣམས་ལ་རྩོད་པ་སྤང་བའོ། ། དང་པོ་ནི། རྩ་རྒྱུད་ལས། ཇི་ལྟར་སྒོམ་པ་པོ་འབྱུང་བའང༌། ཞེས་དང༌། བཤད་རྒྱུད་ལས། དབང་ཆེན་དཀྱིལ་འཁོར་སྟེང་དུ་ནི། །
བདག་ཉིད་ཀྱང་ནི་བསྒོམ་པར་བྱ། ། ཞེས་དང༌། སློབ་དཔོན་མི་ཐུབ་ཟླ་བས། བྷྲཱུྃ་ལས་འཁོར་ལོའི་སྟེང་དུ་བདག ། བར་མ་སྐྱེས་བུའི་བསམ་གཏན་བྱ། ། ཞེས་གསུངས་སོ། ། བླ་མ་དག རྡོ་རྗེ་གུར་ལས། བྷྲཱུྃ་ལས་འཁོར་ལོའི་སྟེང་དུ་བདག ། སྲིད་པ་བར་མའི་བསམ་གཏན་བྱ། །
ཞེས་གསུངས་པ་དང༌། ཞེས་ཟེར་བ་ནི་ད་ལྟ་བོད་ན་བཞུགས་པའི་རྡོ་རྗེ་གུར་འདི་ལ་ནི་མི་བདོག་གོ ། གཉིས་པ་ནི། སློབ་དཔོན་རིན་པོ་ཆེའི་ཞལ་སྔ་ནས། དེ་ནས་རྐྱེན་གྱི་ཡན་ལག་ནི། འབྱུང་བཞི་པོ་ཐམས་ཅད་ཀྱང་རང་གི་སེམས་ཀྱི་རྣམ་པ་ཙམ་ཡིན་པར་ཤེས་པར་བྱས་ནས། དེ་དག་སྐད་ཅིག་གིས་འོད་དུ་ཞུ་ནས་རྟེན་གྱི་དཀྱིལ་འཁོར། ཞེས་གསུངས་པ་དང༌། དཔལ་བརྩེ་བ་ཆེན་པོས་ཀྱང༌། དེ་ནས་རྐྱེན་གྱི་ཡན་ལག་ནི། །
འབྱུང་བཞིའི་དཀྱིལ་འཁོར་ཐམས་ཅད་ཀྱང༌། ། རང་སེམས་ཙམ་དུ་གོ་བྱའི་ཕྱིར། ། འབྱུང་བཞིའི་གསེབ་ཏུ་རང་སེམས་སྒོམ། ། དེ་ལྟར་བསྒོམས་པའི་རྐྱེན་གྱིས་ནི། ། ཐམས་ཅད་ཞུ་སྟེ་གཞལ་ཡས་བསྒོམ། ། ཞེས་པ་ལྟར་རོ། ། འདིའི་ཕྱོགས་ལ་ནི། བར་སྲིད་འདིར་འཇུག་པ་ལས། རྒྱུ་རྡོ་རྗེ་འཛིན་པ་ཞུ་བའི་སྔོན་དུ་འཇུག་པ་གཏན་མེད་དེ། དཔལ་བརྩེ་བ་ཆེན་པོས།
དེ་ནས་རྒྱུ་ཡི་རྡོ་རྗེ་འཆང༌། ། ཡབ་ཡུམ་སྙོམས་པར་ཞུགས་པ་ལས། ། བདེ་བ་ཆེན་པོའི་མེ་ཡིས་ནི། ། ཡབ་ཡུམ་གྱི་ནི་ཕུང་པོ་ཁམས། ། ཇེ་ཞུ་ཇེ་ཞུད་ཐིག་ལེར་སྒོམ། ། ཞེས་དང༌། སློབ་དཔོན་རིན་པོ་ཆེས་ཀྱང༌། དེ་ལྟ་བུའི་རྒྱུ་རྡོ་རྗེ་འཛིན་པ་ལྷ་དགུའི་དཀྱིལ་འཁོར་གྱི་འཁོར་ལོ་གསལ་བར་སྒོམ་མོ། ། དེ་ནས་ཡབ་ཡུམ་གྱི་རྩ་ཕྲན་སྟོང་ཕྲག་བདུན་ཅུ་རྩ་གཉིས། བ་སྤུའི་བུ་ག་བྱེ་བ་ཕྲག་ཕྱེད་དང་བཞི།
རྩ་དང་བ་སྤུའི་བུ་ག་ཐམས་ཅད། ཁམས་དྭངས་མ་བྱང་ཆུབ་ཀྱི་སེམས་ཀྱི་ཐིག་ལེས་གང་བར་མོས། དེ་ནས་ཡབ་ཡུམ་ཐབས་དང་ཤེས་རབ་སྙོམས་པར་ཞུགས་པ་ལས། རྗེས་སུ་ཆགས་པའི་མེས་ཁམས་དྭངས་མའི་ཐིག་ལེ་རྣམས་ཞུ་སྟེ། སླར་ཡང་ཟག་པ་མེད་པའི་བདེ་བ་ཆེན་པོ་སྐྱེས་པར་མོས། དེའི་སྐད་ཅིག་ལ་ཡབ་ཡུམ་གྱི་ཕུང་པོ་ཁམས་དང་སྐྱེ་མཆེད་རྣམས་བཞུ་སྟེ། བྱང་ཆུབ་ཀྱི་སེམས་ཀྱི་ཐིག་ལེའི་ངོ་བོར་གྱུར་པར་བསམ་མོ། ། དེ་ནས་འབྲས་བུ་རྡོ་རྗེ་འཆང་བཞེངས་པར་བྱ་བའི་ཕྱིར། ཞེས་གསུངས་པ་དེ་གཉིས་ཀར་ཡང༌། དེའི་ཚེ་བར་སྲིད་འཇུག་པ་གཏན་མ་བཤད་དོ། །
དེ་བཞིན་དུ་གྲུབ་ཆེན་མཚོ་སྐྱེས་ཀྱིས་ཀྱང༌། གོང་དུ། དེ་ནས་དེའི་རྣམ་པར་ཤེས་པ་དབུས་སུ་གནས་པར་ལྟའོ། ། དེ་དག་གནས་གྱུར་པ་ལས་དཀྱིལ་འཁོར་གྱི་འཁོར་ལོའི་ཁང་པ་འོད་ཀྱི་སྣང་བ་ཅན་སྐད་ཅིག་གིས་བསྒོམ་པར་བྱ་སྟེ། ཞེས་དེར་བསྲེ་བའི་ཕྱོགས་ལ། འོག་ཏུ་འདིའི་མཐར་བཅོམ་ལྡན་འདས་ཤིན་ཏུ་འཇུངས་པས་མཆོག་ཏུ་བདེ་བ་ཆེན་པོར་རོ་གཅིག་པར་ལྡན་པའི་རིགས་དང་ལྷན་ཅིག་ཏུ་ཞུ་བས། ས་བོན་གྱི་གཟུགས་སུ་གནས་པར་གྱུར་ཏོ། ། ཞེས་དང་སློབ་དཔོན་འཇམ་དཔལ་ཡེ་ཤེས་ཀྱིས། ཧེ་རུ་ཀ་བཞིའི་སྒྲུབ་ཐབས་ཐུན་མོང་བར་གོང་དུ། དེ་སྟེངས་ཧོ་ལྡན་ཨ་ཧཾ་ནི། །
བདག་ཉིད་ངོ་བོ་གནས་བསམ་སྟེ། ། ཨེ་གཟུགས་ནས་ནི་ཨ་ཧཾ་བར། ། ཐམས་ཅད་འདྲེས་གྱུར་འཁོར་ལོར་གྱུར། ། གྲུ་བཞི་པ་ལ་སྒོ་བཞི་པ། ། ཞེས་དེར་སྲེ་བའི་ཕྱོགས་ལ། ། འོག་ཏུ། དེ་ནས་རང་གི་རིག་མ་དང༌། ། རྡོ་རྗེ་འཛིན་པ་འདོད་ཆགས་ཆེས། ། འོད་དུ་ཞུ་བར་གྱུར་པ་ལས། ། མཚམས་ཀྱི་ལྷ་མོ་ཤེས་གཉེན་མོས། །
སྣ་ཚོགས་གླུ་ཡིས་མཆོད་དེ་བསྐུལ། ། ཞེས་གསུངས་པས། གོང་དུ་འཇུག་ན་འོག་ཏུ་འཇུག་མི་དགོས་པར་རིགས་པར་བྱའོ། ། གསུམ་པ་ནི། སྐབས་འདིར་བར་སྲིད་བསྒོམ་པ་ནམ་མཁར་བཞག་ལ། དེའི་སྣང་བས་འབྱུང་བཞི་སོགས་ཞུ་བ་ལས་གཞལ་ཡས་ཁང་སོགས་བསྒོམ། རྒྱུ་རྡོ་རྗེ་འཛིན་པ་ཡབ་ཡུམ་ཞུ་ཁར་ཞལ་དུ་འཇུག་པ་སྟེ། རྗེ་བཙུན་རིན་པོ་ཆེས། བར་སྣང་དུ་ཡི་གེ་ཨོཾ་ཨཱཿཧཱུྃ་གསུམ་ཧོ་གཉིས་ཀྱིས་མཐའ་བརྟེན་པ། བར་དོའི་ཤེས་པ་འབྱུང་བཞི་འཁོར་ལོ་དང་བཅས་པ་ལ་ཞུགས་པས།
ཞེས་གསུངས་ཤིང༌། འོག་ཏུ། དེ་ནས་ནམ་མཁའ་ནས་ཨོཾ་ཨཱཿཧཱུྃ་ཧོ་གཉིས་ཀྱིས་མཐའ་བརྟེན་པ། བཅོམ་ལྡན་འདས་ཀྱི་ཞལ་དུ་ཞུགས། ཡུམ་གྱི་མཁར་སླེབས་པ་དང༌། བཅོམ་ལྡན་འདས་བདེ་བ་ཆེན་པོར་གྱུར་ཏེ། ཐིག་ལེའི་ངོ་བོར་ཞུ་བར་བསྒོམ་ལ། ཞེས་གསུངས་པ་ལྟར་རོ། ། དེ་ཡང་བར་སྣང་དུ་ཡི་གེ་སྒོམ་ཞེས་པ་ནི། སྐབས་འདིར་མི་བསྲེ་བར་གོ་ནུས་ཤིང༌།
བཅས་པ་ལ་ཞུགས་ཞེས་པ་ནི། དངོས་སུ་བསྲེ་བའི་དོན་མ་ཡིན་པ་འོག་རྩོད་སྤོང་དུ་འཆད་དོ། ། དེས་ན་འདིའི་ཕྱོགས་ལ་ནི། བར་སྲིད་རྒྱུ་རྡོ་རྗེ་འཛིན་པ་ཡབ་ཡུམ་ལ་འཇུག་པ་ལས། གོང་དུ་འབྱུང་བཞི་སོགས་ལ་འཇུག་པ་མེད་དེ། ཡན་ལག་དྲུག་པར། ཧོ་གཉིས་དབུས་སུ་གནས་པ་ནི། ། སྐུ་གསུང་ཐུགས་ཀྱི་ཡི་གེ་སྟེ། ། འདི་ནི་བར་མའི་སེམས་ཅན་མིང༌། ། ལྷ་མོའི་པདྨར་བསམ་གཏན་བྱ། །
ཞེས་གསུངས་པའི་ཕྱོགས་ལ་ནི། གོང་དུ། འདི་ནི་འབྱུང་བའི་དཀྱིལ་འཁོར་བཞི། ། འཁོར་ལོའི་འདི་ནི་ལྔ་པའོ། ། གཅིག་གྱུར་དེ་ལས་སངས་རྒྱས་ཀྱི། ། གཞལ་ཡས་ཁང་དུ་གྱུར་པ་སྟེ། ། ཞེས་འབྱུང་བཞི་འཁོར་དང་ལྔ་བསྲེ་བ་ལས། བར་སྲིད་བསྲེ་བའི་ཚིག་ཅུང་ཟད་ཀྱང་མེད་དོ། ། དེ་བཞིན་དུ་སྒྲུབ་ཐབས་ཀྱི་རྒྱལ་པོ་དང༌། འཁྲུལ་སྤོང་དང༌།
ནག་པོ་དང༌། མར་མེ་མཛད་བཟང་པོ་རྣམས་ཀྱིས་འོག་ཏུ་བར་སྲིད་འཇུག་པར་བཤད་ཅིང༌། གོང་དུ་འཇུག་པའི་བཤད་པ་མེད་དོ། ། དེས་ན་འོག་ཏུ་འཇུག་ན་གོང་དུ་འཇུག་མི་དགོས་པར་ཤེས་པར་བྱའོ། ། བཞི་པ་ནི། ཁ་ཅིག་འདི་སྙམ་དུ་རྗེ་བཙུན་རིན་པོ་ཆེའི་གསུང་དེ་ནི་གོང་འོག་གཉིས་ཀར་འཇུག་པའི་ལུང་སྟེ། གོང་དུའང༌། བར་དོའི་ཤེས་པ་འབྱུང་བཞི་འཁོར་ལོ་དང་བཅས་པ་ལ་ཞུགས་པས་ཞེས་གསུངས་པས་སོ་སྙམ་ན། དེ་ནི་དངོས་སུ་འཇུག་པའི་དོན་མ་ཡིན་གྱི་འབྱུང་བཞི་འཁོར་ལོ་དང་བཅས་པ་ཞུ་བ་ལས་གཞལ་ཡས་ཁང་འགྲུབ་དགོས། དེ་ན་དེ་དག་ཞུ་བའང་མེས་ཞུ་བ་ལྟ་བུ་མ་ཡིན་གྱི།
བསྒོམ་པས་ཞུ་བ་དགོས་པ་ལ། གང་གིས་བསྒོམ་ན་བར་དོའི་རྣམ་ཤེས་དེས་སོ། ། གང་བསྒོམ་ན་འབྱུང་བཞི་འཁོར་ལོའོ། ། ཇི་ལྟར་བསྒོམ་ན་ཞུ་བས་གཞལ་ཡས་ཁང་སོགས་སུའོ། ། དེས་ན་རྐྱེན་གྱིས་ཡན་ལག ། ཅེས་དང༌། ཇི་ལྟར་སྒོམ་པ་པོ་འབྱུང་བའང༌། ཞེས་པ་དང་ཡང་ཤིན་ཏུ་འབྲེལ་ཆགས་སོ། ། འོ་ན་ཞུགས་པ་ཞེས་པ་ཅི་ཞེ་ན། ཞུགས་པ་ལ་དངོས་སུ་བསྲེ་མི་དགོས་པ་ནི།
གཟུང་འཛིན་གྱི་ཤེས་པ་གཟུགས་ལ་ཞུགས་ཞེས་པའི་ཐ་སྙད་ཡོད་ཀྱང་དངོས་སུ་བསྲེ་མི་དགོས་པ་བཞིན་ནོ། ། འོ་ན་བར་དོའི་ཤེས་པ་དངོས་སུ་བསྲེ་བའི་ལུགས་ལ་དོན་དེ་རྣམས་མ་ཚང་བར་འགྱུར་རམ་སྙམ་ན། མི་འགྱུར་བ་དཔེས་བསྟན་པ་ལས་ཤེས་ཏེ། དཔེར་ན་འདི་དངོས་སུ་མི་བསྲེ་བའི་ཕྱོགས་ལ། མདུན་བསྐྱེད་སྒོམ་པ་ལྟ་བུ་དང༌། བསྲེ་བའི་ཕྱོགས་ལ་བདག་བསྐྱེད་བསྒོམ་པ་བཞིན་ནོ། ། ཡང་ཁ་ཅིག་འདི་སྙམ་དུ། བར་དོ་སྔར་བསྲེས་པའི་ཕྱོགས་ལ་རང་གི་བར་སྲིད་ཀྱིས་འབྲས་བུ་རྡོ་རྗེ་འཛིན་པར་སྐྱེ་བ་བླངས་པར་མི་འགྱུར་ལ། ཕྱིས་བསྲེ་བའི་ཕྱོགས་ལ་བར་དོས་གཞལ་ཡས་ཁང་སོགས་སྒོམ་པར་མི་འགྱུར་རོ་སྙམ་ན། མ་ཡིན་ཏེ།
སྔར་བསྲེས་པའི་ཕྱོགས་ལ་དེའི་རྒྱུན་ནར་མར་ཡོད་པས་ཤིན་ཏུ་སྐྱེ་བ་བླངས་པར་འགྱུར་ཞིང༌། ཕྱིས་བསྲེ་བའི་ཕྱོགས་ལ་བར་སྲིད་མི་འཇུག་གི་བར་དུ་བར་སྲིད་ནམ་མཁར་གནས་ནས་གཞལ་ཡས་ཁང་སོགས་བསྒོམ་པས་ལྷག་པར་ཡང་བསྒོམ་པ་པོར་འགྱུར་རོ། ། དེས་ན་གང་དུ་བཅུག་ཀྱང་འདྲ་བར་ཐལ་ལོ། ། ཞེ་ན། ཤིན་ཏུའང་འདོད་པ་ཡིན་ཏེ། གཉིས་ཀ་ལ་ཁུངས་ཡོད་པར་ནི་སྔར་བསྟན་ལ། དགོངས་པ་མི་འགལ་བར་རྟོགས་པ་ནི་མཁས་པའི་ཡན་ལག་ཡིན་པས་སོ། ། དེ་བས་ན་དགོངས་པ་སོ་སོར་མི་ལེན་པར། གཅིག་གི་ལུང་གིས་གཞན་གྱི་ལུང་ལ་དགག་སྒྲུབ་བྱེད་པའི་རིགས་པ་ཉི་ཚེ་བ་རྣམས་བག་ཡོད་པར་རིགས་སོ། ། རང་གི་བར་སྲིད་ཀྱིས་ཡི་དམ་ལྷའི་སྐྱེ་བ་ལེན་མི་དགོས་པར་ཐལ།
ཞེས་སོགས་སྨྲ་བ་ཡང་འདི་ལྟར་མ་རྟོགས་པས་ལན་ཏེ། ཐལ་འགྱུར་ལ་ནི་ལན་བཏབ་ཟིན་ནོ། ། ཡང་ཁ་ཅིག་འདི་སྙམ་དུ། བར་སྲིད་ཀྱི་རྒྱུན་ཡོད་ཀྱང༌། རྒྱུ་རྡོ་རྗེ་འཛིན་པ་ཕ་མའི་དོད་ཡིན་པས། ཤེས་རྒྱུན་དེ་མ་ཡིན་པའི་བར་སྲིད་གསར་བུ་ཞིག་འཇུག་དགོས་ཏེ། སྦྱང་གཞི་ལ་ཕ་མའི་ཤེས་པས་བུ་ཚའི་རྣམ་ཤེས་ཀྱི་གོ་མི་ཆོད་པའི་ཕྱིར་སྙམ་ན། ཤིན་ཏུའང་ནོངས་པ་ཡིན་ཏེ། སྦྱང་གཞི་དང་ཆ་འདྲ་བར་སྒོམ་པ་ཙམ་ཡིན་གྱི། རྣམ་པ་ཀུན་དུ་ནི་མ་ཡིན་ཏེ།
དེ་ལྟར་ན་བར་སྲིད་གསར་པ་བཅུག་ཀྱང་མི་འཐད་པར་ཐལ། རྒྱུ་རྡོ་རྗེ་འཛིན་པའི་ཤེས་པ་དང་བར་སྲིད་གསར་པ་དེ་གཉིས་གང་ཟག་གཅིག་གི་ཤེས་པ་གང་ཞིག ཕ་མ་དང་བུ་ཚའི་ཤེས་པ་གང་ཟག་གཅིག་གི་ཤེས་པ་ཡིན་པ་མེད་པའི་ཕྱིར་དང༌། ཡབ་ཡུམ་གཉིས་ཀྱང་ཤེས་རྒྱུད་ཐ་དད་པར་ཐལ་བ་དང༌། ལྷ་མོ་བརྒྱད་ཀྱང་ཤེས་རྒྱུད་ཐ་དད་པར་ཐལ་བ་དང༌། རྒྱུ་རྡོ་རྗེ་འཛིན་པ་ཡབ་ཡུམ་ཞུ་བ་ལས། འབྲས་བུ་རྡོ་རྗེ་འཛིན་ཡབ་ཡུམ་བཞེངས་པའང་མི་འཐད་པར་འགྱུར་ཏེ། དེ་ལྟ་བུ་སྦྱང་གཞི་དང་མི་མཐུན་པའི་ཕྱིར་རོ། ། གཞན་ཡང་བླ་མ་དག མི་ཐུབ་ཟླ་བས།
སྲིད་པ་བར་མ་བསམ་བྱས་ནས། ། ཨེ་ཝཾ་ཉིད་དུ་རབ་ཏུ་འདྲེས། ། ཞེས་དང༌། ཌོཾ་བྷི་བས། བདག་ཀྱང་བསམ་པར་བྱ་བ་སྟེ། ། ཨེ་ཝཾ་ཉིད་དུ་བདག་དང་ནི། ། འདྲེས་པར་གྱུར་པ་འཁོར་ལོ་ཡིན། ། ཞེས་གསུངས་པ་འདྲེན་པར་སྣང་བ་དེ་ནི་བདག་མེད་མའི་མངོན་རྟོགས་ཡིན་པས་འདིར་ཁས་མི་ལེན་པའི་ཕྱིར། ལུང་ཕན་བྱེད་དུ་མི་འགྱུར་རོ། ། གལ་ཏེ་ཁས་ལེན་ནོ། །
ཞེ་ན། འོ་ན་འདི་འདིར། འོག་ཏུ་བར་སྲིད་འཇུག་པ་མེད་པའི་ལུང་དུའང་འདིའི་ལུང་འདྲེན་པར་རིགས་སོ། ། དེས་ན། བར་སྲིད་གོང་འོག་གཉིས་ཀར་འཇུག་པ་ནི་རྣམ་པ་ཀུན་ཏུ་དོར་ནས། གང་རུང་དུ་འཇུག་པ་ནི་གང་དུ་བཅུག་ཀྱང་རུང་མོད། འོན་ཀྱང་ཁྱད་པར་འབྱེད་པར་འདོད་ན། སྒྲུབ་ཐབས་ཡན་ལག་བཞི་པའི་ཕྱོགས་ལ་བར་སྲིད་གོང་དུ་འཇུག་པ་དང༌། ཡན་ལག་དྲུག་པའི་ཕྱོགས་ལ་བར་སྲིད་འོག་ཏུ་འཇུག་པར་བྱས་ཀྱང༌། རྗེ་བཙུན་སྐུ་མཆེད་ཀྱི་སྒྲུབ་ཐབས་དང་ཚིག་མཐུན་པས་ལེགས་པར་སྣང་ངོ༌། །
ཞེས་བྱ་བ་འདི་དག་འབྱུང་སྟེ་ཕྱི་རྒོལ་བས་བརྩད་པའོ། ། གཉིས་པ་ལ་གཉིས་ཏེ། སུན་འབྱིན་མི་འཇུག་པའི་ཚུལ་དང༌། སྒྲུབ་པ་མི་འཐད་པའོ། ། དང་པོ་ལ་གཉིས་ཏེ། དམ་བཅའ་ལ་ཚེར་མ་མི་འཇུག་པ་དང༌། རྟགས་ཀྱི་ཚེར་མ་འབྱིན་པའོ། ། དང་པོ་ནི། བར་དོའི་རྣམ་ཤེས་ལ་ཆ་གཉིས་སུ་ཕྱེ་ནས་རྟེན་དང་བརྟེན་པ་གཉིས་ཆར་དུ་འཇུག་པ་ལ་ཚད་མ་ཡོད་པ་དང༌། དེས་ན་བསལ་བ་མེད་པའོ། །
དང་པོ་ལ། རྟེན་དང་བརྟེན་པ་གཉིས་ཀ་ལ་འཇུག་པའི་ཤེས་བྱེད། དེས་ན་ཆ་གཉིས་སུ་འབྱེད་པར་གྲུབ་པའོ། ། དང་པོ་ནི། རྩ་བའི་རྒྱུད་ལས། ཇི་ལྟར་སྒོམ་པ་པོ་འབྱུང་བའང༌། ། ཞེས་པས་རྟེན་ལ་འཇུག་པ་དང༌། དེ་ནས་རྡོ་རྗེ་ཆགས་ཆེན་ལས། ། རིག་མར་བཅས་པ་ཁུ་བར་འགྱུར། ། ཞེས་པ་རྟེན་པ་ལ་འཇུག་པར་ཚིག་ཟིན་ལ་མི་གསལ་ཡང༌།
འཇུག་པའི་དོན་དུ། ཚད་ལྡན་དག་གིས་བཀྲལ་བ་དང༌། བཤད་རྒྱུད་ལས། དབང་ཆེན་དཀྱིལ་འཁོར་སྟེང་དུ་ནི། ། བདག་ཉིད་ཀྱང་ནི་བསམ་པར་བྱ། ། ཞེས་དང༌། དེ་ལ་སངས་རྒྱས་གནས་སམ་ནས། ། རྣམ་པ་ལྔ་ནི་སྒོམ་པར་བྱ། ། དང་པོ་སྐྱེས་བུ་བསམ་དེ་ནས། ། མཁའ་འགྲོ་མ་ཡི་འཁོར་ལོ་སྤྲོ། །
དྲི་ཟ་མཉམ་པར་ཞུགས་པ་ནི། ། ཁུ་བར་རྗེས་སུ་དྲན་པར་བྱ། ། མཚམས་ཀྱི་ལྷ་མོས་བསྐུལ་བར་བྱ། ། ཞེས་རྟེན་བརྟེན་པ་གཉིས་ཀ་ལ་བསྲེ་བ་རྩ་རྒྱུད་ན་མི་གསལ་ཡང༌། རྟེན་བརྟེན་པ་གཉིས་ཀ་ལ་བསྲེ་བ་བཤད་རྒྱུད་ཀྱིས་བཀྲལ་བའི་ཕྱིར་དང༌། དེ་ཡང་གཅིག་ཏུ་བསྲེས་པས་གཅིག་ཤོས་སུ་བསྲེ་བ་ལུང་གི་དོན་དུ་འཇོག་ན། མི་ཐུབ་ཟླ་བས། ཡན་ལག་དྲུག་པར། བྷྲཱུྃ་ལས་འཁོར་ལོའི་སྟེང་དུ་བདག ། བར་ལ་སྐྱེས་བུའི་བསམ་གཏན་བྱ། །
འདི་ནི་འབྱུང་བའི་དཀྱིལ་འཁོར་བཞི། ། འཁོར་ལོ་འདི་ནི་ལྔ་པའོ། ། གཅིག་གྱུར་དེ་ལས་སངས་རྒྱས་ཀྱི། ། གཞལ་ཡས་ཁང་དུ་གྱུར་པ་སྟེ། ། ཞེས་པ་དང༌། ཧོ་གཉིས་དབུས་སུ་གནས་པ་ནི། སྐུ་གསུང་ཐུགས་ཀྱི་ཡི་གེ་སྟེ། ། འདི་ནི་བར་མའི་སེམས་ཅན་མིང༌། ། ལྷ་མོའི་པདྨར་བསམ་གཏན་བྱ། ། ཞེས་མངོན་པར་རྟོགས་པར་ཚར་གཅིག་གི་ཉམས་ལེན་དུ་བཤད་པ་དང་འགལ་བའི་ཕྱིར།
དེ་ལྟར་གསལ་བར་བཤད་བཞིན་དུ། ལུགས་འདིར་འབྱུང་བ་བཞི་འཁོར་ལོ་དང་ལྔ་པོ་ཉིད་བསྲེ་བ་ཡིན་གྱིས། བར་སྲིད་བསྲེ་བའི་ཚིག་ཅུང་ཟད་ཀྱང་མེད་དོ། ། ཞེས་པ་ནི་མངོན་སུམ་ལ་བསྙོན་པར་ཟད་པས། ཇི་སྐད་དུ། སློབ་དཔོན་ཟླ་བས། ཁོ་བོ་ཅག་ནི་སྨྱོན་པ་དང་ལྷན་ཅིག་རྩོད་པར་བྱེད་པ་མ་ཡིན་ནོ། ། ཞེས་འབྱུང་བ་དེ་ཉིད་འདིར་འོང་བའོ། ། རྗེ་བཙུན་གྱི། ཇི་སྐད་དུ།
བར་དོའི་ཤེས་པ་འབྱུང་བཞི་འཁོར་ལོ་དང་བཅས་པ་ལ་ཞུགས་པས་གཞལ་ཡས་ཁང༌། ཞེས་གསུངས་པའང་བཤད་མ་ཐག་པ་དང་དོན་གཅིག་པ་ཡིན་ཏེ། དེ་ཉིད་ཀྱི་དོན་སྟོན་བྱེད་དུ་དམིགས་པའི་ཕྱིར། དེའི་ཚེ་བརྟེན་པ་ལ་བསྲེ་བར་མི་བཞེད་དོ་ཞེས་ན་ཡང་མངོན་སུམ་ལ་སྨྱོན་པ་སྟེ། དེར་དེ་བསྲེ་བའི་ལུང་ཁྱེད་རང་གིས་ཀྱང་དྲངས་མ་ཐག་པ་དེ་ཉིད་ཀྱིས་བརྟེན་པ་ལ་བསྲེ་བར་མི་འགྲུབ་ན། དེ་འགྲུབ་བྱེད་ཀྱི་ལུང་གཞན་ཡང་མ་དམིགས་པའི་ཕྱིར་རོ། ། དེ་བཞིན་དུ་བར་དོའི་ཤེས་པ་འབྱུང་བཞི་འཁོར་ལོ་དང་བཅས་པ་ལ་ཞུགས་ཞེས་པས་བརྟེན་ལ་བསྲེ་བར་མི་སྟོན་ནོ། ། ཞེས་པ་ཡང༌། ལུང་གི་དོན་མངོན་སུམ་པ་ལ་སྨྱོན་པ་སྟེ། རྗེ་བཙུན་གྱི་ལུང་དེས་དེར་མི་སྟོན་ན།
ས་ཆེན་གྱིས། ཇི་སྐད་དུ། འབྱུང་བཞིའི་གསེབ་ཏུ་རང་སེམས་སྒོམ། ། ཞེས་པས་ཀྱང་དེར་མི་སྟོན་པ་ཉིད་དུ་ཧ་ཅང་ཐལ་བའི་ཕྱིར་རོ། ། གཉིས་པ་ནི། དེ་ལྟར་སྦྱོང་བྱེད་བར་དོའི་ཤེས་པ་རྟེན་བརྟེན་པ་གཉིས་ཀ་ལ་བསྲེ་བར་གྲུབ་པ་ན། གཅིག་ལ་ཆ་གཉིས་སུ་འབྱེད་པ་བདེ་བླག་ཏུ་འགྲུབ་སྟེ། སྦྱང་གཞི་བར་དོའི་ཤེས་རྒྱུད་གཅིག་གིས་བསྡུས་པར་འཆད་དགོས་པའི་ཕྱིར། གལ་ཏེ་བརྟེན་པ་ལ་བསྲེ་བའི་བར་དོ་དེ། དུས་དེ་ཉིད་ཀྱི་ཚེ་བར་སྣང་དུ་བསྐྱེད་པ་ཡིན་པས།
སྔར་གྱི་རྒྱུན་གནས་པ་ལ་ཡིན་ནོ་ཞེས་ཟེར་བ་དག་སྣང་བ་དེ་ལ་ནི། ལུང་དང༌། རིགས་པ་དང༌། ཁས་བླངས་པ་དང་འགལ་བ་གསུམ་འཇུག་གོ ། ཇི་ལྟར་ཞེ་ན། བར་དོ་བསྐྱེད་པ་ནི། འཆི་སྲིད་སྦྱོང་བྱེད་ཀྱི་ལམ་སྟོང་པ་ཉིད་བསྒོམ་པའི་འོག་དེ་མ་ཐག སྐྱེ་སྲིད་སྦྱོང་བྱེད་ཀྱི་ལམ་རྟེན་དང་བརྟེན་པ་གཉིས་ཀ་གསལ་མ་བཏབ་པའི་སྐབས་དེ་བར་སྣང་དུ་བསྐྱེད་པ། རྒྱུ་དང་རྒྱ་གཞུང་མང་པོའི་ལུང་གིས་གྲུབ་པ་ཡིན་གྱི། རྟེན་ལ་བསྲེས་ཟིན་པའི་འོག་ཏུ་བརྟེན་པ་ལ་བསྲེ་རྒྱུ་སླར་བསྐྱེད་པ་དང་གསལ་འདེབས་པའི་བཤད་པ་མེད་པའི་ཕྱིར།
རིགས་པ་ཡང༌། ཕྱིས་རྒྱུ་རྡོ་རྗེ་འཛིན་པ་ལ་འཇུག་རྒྱུའི་བར་དོ་དེ། སྔར་གཞལ་ཡས་ཁང་གི་རྒྱུར་སོང་བའི་བར་དོ་དེ་དང་ཤེས་རྒྱུད་གཅིག་གམ་མི་གཅིག དང་པོ་ལྟར་ན། གཅིག་ལ་ཆ་གཉིས་སུ་འབྱེད་པར་ཚུལ་གསུམ་པ་ཅན་གྱིས་རྟགས་ལ་བརྟེན་པའི་ཚད་མས་འགྲུབ། གཉིས་པ་ལྟར་ན། སྦྱོང་བྱེད་རྟེན་དང་བརྟེན་པ་གཉིས་ཡེ་ཤེས་ཀྱི་སྣང་བ་གཅིག་ལས་གྲུབ་པ་མ་ཡིན་པར་ཐལ་བ་དང༌། སྦྱང་གཞི་སྣོད་བཅུད་གཉིས་ཀྱང་རྫས་ཐ་དད་པར་འགྱུར་རོ། ། ཞེས་འཁོར་གསུམ་ཚང་བའི་ཐལ་བས་བར་དོ་གཅིག་ལ་གཉིས་སུ་མི་འབྱེད་བའི་ལོག་པར་རྟོག་པ་དེ་གང་དུ་འདུག་པའི་གནས་རྙེད་པ་མ་ཡིན་ནོ། ། ཁས་བླངས་དང་འགལ་བའི་ཚུལ་ཡང༌།
ཇི་སྐད་དུ། སྔར་བསྲེས་པའི་ཕྱོགས་ལ་དེའི་རྒྱུན་ནར་མར་ཡོད་པས། ཤིན་དུའང་སྐྱེ་བ་བླངས་པར་འགྱུར། ཞེས་གསལ་བར་བྲིས་ཤིང༌། ཁས་བླངས་པ་དེ་ཉིད་ཀྱིས། སྤྱིར་རྟེན་བརྟེན་པ་གཉིས་ལ་མི་བསྲེ་བ་དང༌། བྱེ་བྲག་ཏུ་གཅིག་ལ་ཆ་གཉིས་སུ་འབྱེད་པ་མི་འཐད་པའི་དམ་བཅའ་དམ་འཆའ་བ་པོ་དེ་ཉིད་ཀྱི་རྣམ་དཔྱོད་ཀྱི་ལག་པས་གསུབ་པར་བྱས་པ་མ་ཡིན་ནམ། གཉིས་པ་ནི། དེ་ལྟར་ན། གནད་ཀྱི་ཟླ་ཟེར་མཛད་པ་པོས་སྐབས་འདིར་བཞག་པའི་དམ་བཅའ་ལ།
ཚད་མ་དང་ཁས་བླངས་ཀྱི་བསལ་བ་མེད་ཅིང༌། ཡིད་ཆེས་པའི་ལུང་དང༌། དངོས་པོ་སྟོབས་ཞུགས་ཀྱི་རིགས་པས་གྲུབ་པ་དེ་ཡིན་ནོ། ། དམ་བཅའ་ལ་བསལ་བ་འཇུག་པའི་རིགས་པ་བཤད་ཟིན་པ་མ་ཡིན་ནམ། ཞེ་ན། ཁྱེད་ཀྱི་བཤད་པ་དེ་ནི། རིགས་པའི་གཞུང་ལས། མ་གྲུབ་པ་ཉིད་སྒྲུབ་བྱེད་དུ་བཀོད་པ་ཞེས་བྱ་བའི་མིང་ཅན། སྒྲུབ་བྱེད་ལྟར་སྣང་གསུམ་གྱིའང་ཐ་ཤལ་དུ་གྱུར་པ་དེ་ཉིད་དེ། ཇི་སྐད་དུ།
ཆ་གཅིག་ཆད་ནས་གཞལ་ཡས་ཁང་གི་རྒྱུར་བསྲེ་བ་དེ་ལྟ་བུ་བཞེད་པའི་ཚད་ལྡན་གྱི་མཁས་པ་སུ་ཡང་མ་བྱུང་བའི་ཕྱིར། ཞེས་དང༌། རྗེ་བཙུན་རྣམས་དེ་འདྲ་མི་བཞེད་པ་གང་ཞིག ཅེས་སྒྲུབ་བྱེད་དུ་བཀོད་པ་དེ་ནི། གང་ལ་འགོད་པའི་ཡུལ་གྱི་རྒོལ་བའི་ཚད་མས་མ་གྲུབ་པའི་ཕྱིར་དང༌། རྩོད་གཞི་དེ་ཉིད་རྟགས་སུ་བཀོད་པའི་ཕྱིར། རིག་པའི་གཞུང་ལུགས་ལས་ནི། གང་ཞིག་གཉིས་ཀ་ལ་རབ་ཏུ་གྲུབ་པ་ནི་སྒྲུབ་བྱེད་དོ། ། ཞེས་གསུངས་པ་དེ་ཁོ་ནར་མ་ཟད། ཕྱོགས་ཚིག་སྒྲུབ་བྱེད་ཀྱི་ཡན་ལག་དུ་འཆད་པ་ནི།
ཕྱོགས་གླང་གྲགས་པའི་ཞབས་ཀྱི་ལུགས་ལས་ཕྱི་རོལ་དུ་གྱུར་པའི་ཕྱིར་རོ། ། དེས་ན་སྐབས་མ་ཡིན་པར་ཡང་རྣམ་འགྲེལ་གྱི་ལུང་འདྲེན་པ་ལ་འབད་པ་ནི་མཚན་མའི་རྣམ་པར་གཡེང་བའོ། ། གཉིས་པ་རྟགས་ཀྱི་ཚེར་མ་འབྱིན་པ་ལ་གསུམ་སྟེ། གཏན་ཚིགས་དང་པོའི་དང༌། གཉིས་པའི་དང༌། གསུམ་པའི་ཚེར་མ་འབྱིན་པའོ། ། དང་པོ་ནི། ཟླ་ཟེར་ལས། གཞན་ལ་འཕངས་པའི་ཐལ་བ་དང་པོའི་ཟློག་དོན་ནི། བར་དོའི་ཆ་གཅིག་རྟེན་ལ་བསྲེས་རྗེས་སུ།
ཆ་གཅིག་བར་སྣང་ལ་བཞག་དགོས་ཏེ། རྣལ་འབྱོར་པ་རང་གི་བར་སྲིད་ཀྱིས་ཡི་དམ་ལྷའི་སྐྱེ་བ་ལེན་དགོས་པའི་ཕྱིར། ཞེས་པ་འདི་ཡིན་ལ། དེའི་ཚེ་ཕྱོགས་ཆོས་རྒོལ་བ་དང་ཕྱིར་རྒོལ་བ་གཉིས་ཀའི་ཚད་མས་གྲུབ་ཅིང༌། རྟགས་མི་མཐུན་པའི་ཕྱོགས་ལ་ཡོད་པ་འགོག་བྱེད་ཀྱི་རིགས་པ་ནི། འཆི་སྲིད་ལས་ལངས་པའི་བར་སྲིད་ཀྱི་རྒྱུན་མ་ཆད་པར་བཞག་པ་མེད་ན། སྐྱེ་སྲིད་དུ་འཕོ་བྱེད་ཀྱི་བར་སྲིད་ཚད་མས་ཁེགས་པའི་ཕྱིར། ཞེས་པ་ནི་གནོད་པ་ཅན་གྱི་གཏན་ཚིགས་སོ། ། ཟློག་དོན་དེ་ལྟར་འཕེན་བྱེད་ཀྱི་ཐལ་འགྱུར་ནི། ཟླ་འོད་ཉིད་ལས།
ཇི་སྐད་དུ། ཆ་གཅིག་བར་སྣང་ལ་འཇོག་པ་བྱ་མི་དགོས་སོ་སྙམ་ན། དེ་ལྟ་ན་ཞེས་པ་ནི་གཏན་ཚིགས་སོ། ། རང་གི་བར་སྲིད་ཀྱིས་ཡི་དམ་ལྷའི་སྐྱེ་བ་ལེན་མི་དགོས་པར་འགྱུར་ཏེ། ཞེས་པ་ནི་ཐལ་ཆོས་སོ། ། འདིར་ཐམས་ཅད་བསྟིམས་ནས་ཞེས་སོགས་ནི་རྟགས་མི་མཐུན་ཕྱོགས་ལ་ཡོད་པ་འགོག་བྱེད་ཀྱི་རིགས་པའོ། ། དེའི་ཚེ་འདི་ནི་འཁོར་གསུམ་ཚང་བའི་ཐལ་འགྱུར་ཏེ། གཏན་ཚིགས་ནི་རང་གང་ལ་འཕངས་བའི་རྒོལ་བས་ཁས་བླངས། ཁྱབ་པ་ཚད་མས་གྲུབ། ཐལ་ཆོས་ལ་ཁས་བླངས་དང་ཚད་མའི་བསལ་བ་ཞུགས་པས་སོ། །
དེ་ལྟར་རང་ལུགས་ཀྱི་ཐལ་བའི་དོན་བཤད་ནས། དེ་ལ་གཞན་གྱིས་བརྟགས་པའི་ཚེར་མ་མི་འཇུག་པའི་ཚུལ་ནི། འདི་ལྟར། ཁྱེད་ཀྱིས། ཇི་སྐད་དུ། བར་སྲིད་ཆ་གཅིག་གིས་ལྷའི་སྐྱེ་བ་ལེན་མི་དགོས་པར་འགྱུར་ཏེ། འདིར་ཆ་གཅིག་བསྟིམ་ནས་གཞལ་ཡས་ཁང་དུ་སྐྱེ་བ་བླངས་པའི་ཕྱིར་རོ། ། ཞེས་པ་འདི་ནི་ལྟག་ཆོད་ཀྱི་གནས་ཏེ། གཞན་གྱིས་ཁས་བླངས་དང་མ་འབྲེལ་བ་དང༌། འབྲེལ་དུ་ཆུག་ཀྱང་ཐལ་འགྱུར་གྱི་སྐྱོན་བཞི་པོ་གང་རུང་དང་བཅས་པའི་ཕྱིར།
དང་པོ་ནི། གཞན་གྱིས་ཁྱབ་པ་ཁས་མ་བླངས་ཤིང༌། གཏན་ཚིགས་ཐུན་མོང་དུ་ཁས་བླངས་པ་ལ་རང་གཞན་གཉིས་ཀ་མི་འདོད་པ་ཐལ་བར་འཕངས་པའི་ཕྱིར་རོ། ། ཁྱབ་པ་ཁས་བླངས་སོ་སྙམ་ན། ཐལ་བའི་གཏན་ཚིགས་རྟགས་སུ་མ་བཀོད་པར། ཁྱབ་སྒྲུབ་ཀྱི་རྟགས་རྟགས་སུ་བཀོད་པ་ལ་ཁྱབ་འབྲེལ་རྩི་བ་འདི་སུ་ཞིག་གི་ལུགས་སུ་བྱེད། དེ་ལྟར་ན་དེར་འགྱུར། ཞེས་གསལ་བར་བཤད་བཞིན་དུ། ཐལ་བའི་གཏན་ཚིགས་གཞན་ནས་ལེན་པ་ཡང་མངོན་སུམ་པ་ལ་བསྙོན་པའོ། ། གཉིས་པ་ནི།
ཁྱེད་ཀྱིས་འཕངས་པའི་ཐལ་བ་དེའི་ཞེ་འདོད་ཀྱི་རྟགས་ལ་ཁས་བླངས་དང༌། ཐལ་བ་ལ་བསལ་བ་ཡོད་པ་དེའི་ཚེ། ཁྱབ་པ་ལ་ཁས་བླངས་དང་ཚད་གྲུབ་གང་ཡང་མེད། ཁྱབ་པ་དང་བསལ་པ་ཡོད་པ་དེའི་ཚེ་རྟགས་ལ་ཁས་ལེན་མེད། ཞེ་འདོད་ཀྱི་རྟགས་དང་ཁྱབ་པ་ཡོད་པ་དེའི་ཚེ་བསལ་བ་མེད་དོ། ། དེ་ཡང་འདི་ལྟར། ཟླ་ཟེར་ལས། བར་སྲིད་རྫས་གཅིག་ལ་སེམས་ཀྱི་སྣང་ཆ་གཉིས་སུ་ཕྱེ་ནས། ཆ་གཅིག་གིས་རྟེན་གྱི་དང༌། ཆ་གཅིག་གིས་རྟེན་པའི་སྐྱེ་བ་ལེན་པར་ཁས་བླངས་པ་ལ།
ཐལ་བ་དེ་ལྟར་འཕེན་པ་དེ་ནི། སྨྲས་ཙམ་དང་ཞེ་འདོད་གང་ལ་ཡང་མ་ཞུགས་སོ། ། དང་པོ་ནི། གཞུང་ལུགས་དག་ཏུ། ཤེས་བྱའི་ཁྱད་པར་ཁ་ཅིག་ནི་རྟག་གོ ། ཁ་ཅིག་ནི་་མི་རྟག་གོ ། ཞེས་དང༌། ཁ་ཅིག་ནི་ཉན་འདོད། ཁ་ཅིག་ནི་ཉན་པར་མི་འདོད་དོ། ། ཞེས་པ་ལྟ་བུ་ལ།
ཁ་ཅིག་ཆོས་ཅན་དུ་བཟུང་ནས་འཕེན་པ་དང་འདྲ་བས། ཐ་སྙད་དོན་མཐུན་ཐམས་ཅད་ཀྱང་བྲེལ་ཕོངས་ཀྱི་རིགས་པས་སུན་འབྱིན་པ་མ་ཡིན་ནམ། དེ་དུས་ཀྱི་དམ་བཅའི་ཞེན་དོན་ལ་སྐྱོན་མ་ཆགས་པས་སུན་འབྱིན་དེ་མི་འཇུག་གོ་སྙམ་ན། གཉིས་པ་དོན་ལ་མ་ཞུགས་པའི་ཚུལ་ནི། ཐལ་བ་དེའི་དོན། རྟེན་གཞལ་ཡས་ཁང་གི་རྒྱུར་བསྲེས་ཟིན་པའི་བར་སྲིད་ཀྱི་ཆ་གཅིག་པོ་དེ་ཆོས་ཅན་དུ་བཟུང་ནས་སམ། རྒྱུ་རྡོ་རྗེ་འཛིན་པའི་ཞལ་དུ་འཇུག་རྒྱུའི་བར་སྲིད་ཀྱི་ཆ་གཅིག་པོ་ཆོས་ཅན་དུ་བཟུང་ནས་སམ། ཡང་ན། ལྷར་སྐྱེ་བ་ལེན་རྒྱུའི་ཆ་གཅིག་པུ་དེ་མི་ལེན་པར་ཐལ། འབྱུང་བ་བཞི་ལ་བསྲེ་རྒྱུའི་ཆ་གཅིག་པོ་དེས་གཞལ་ཡས་ཁང་དུ་སྐྱེ་བ་བླངས་ཟིན་པའི་ཕྱིར།
ཞེས་ཟེར་བ་གསུམ་པོ་གང་རུང་ལས་ཞེ་འདོད་གཞན་མེད་པས་གང་ཡིན། དང་པོ་ལྟར་ན་འདོད་པ་དང༌། གཉིས་པ་ལྟར་ན་མ་གྲུབ་པ་དང༌། གསུམ་པ་ལྟར་ན་ཁྱབ་པ་འགལ་བ་ཡིན་ནོ། ། གལ་ཏེ་དེ་དག་གང་དུ་ཡང་མི་འདོད་ཀྱི། ཚིག་རིས་རྐྱང་པ་དེའོ་ཞེ་ན། རིགས་པས་ཕོངས་པར་གྱུར་པ་དེའི་ཚེ་ཁྱབ་པ་འགལ་ལོ། ། འོ་ན་ཁྱེད་ཀྱི་ཡང་འགལ་ལོ། ། ཞེ་ན། དེའི་ཚེ་ཁྱེད་ཀྱི་ཕྱོགས་ལ་འགལ་བ་མི་ཟད་པའི་ཁུར་གྱིས་ནོན་པར་འགྱུར་ཏེ།
འདི་ལྟར། གོང་དུ་བར་སྲིད་འཇུག་པ་དེའི་ཚེ་འོག་ཏུ་འཇུག་པར་ཐལ། གོང་དུ་བསྟིམ་ཟིན་པའི་བར་སྲིད་དེ་ཉིད་ཀྱིས་སླར་ཡང་ལྷའི་སྐྱེ་བ་ལེན་པའི་ཕྱིར། གལ་ཏེ་འོག་ཏུ་ཡང་སྔར་གྱི་རྒྱུན་ནར་མར་ཡོད་ཅེས་སྨྲས་ཟིན་པ་མ་ཡིན་ནམ། ཞེ་ན། གོང་དུ་ཐམས་ཅད་བསྟིམས་ཟིན་ན་རིགས་འདྲའི་རྒྱུན་ཆད་ཟིན་པ་མ་ཡིན་ནམ། སྐྱེ་སྲིད་དུ་སྐྱེ་བ་བླངས་ཟིན་པ་དེ་ཉིད་བར་སྲིད་ཀྱི་རྒྱུན་ནོ། ། སྙམ་ན། དེ་ལྟར་ན་བར་སྲིད་ཀྱིས་ལྷའི་སྐྱེ་བ་བླངས་པར་མི་འགྲུབ་བོ། ། གཉིས་པ་ལ་གཉིས་ཏེ།
ཐལ་འགྱུར་གྱི་དོན་བཤད་པ་དང༌། དེས་ན་ཚེར་མ་མི་འཇུག་པའོ། ། དང་པོ་ལ། ཐལ་བ་དང༌། དེས་འཕངས་པའི་རང་རྒྱུད་དོ། ། དང་པོ་ནི། སྔ་མ་བཞིན་དུ། ཇི་སྐད་དུ། ཆ་གཅིག་བར་སྣང་ལ་གཞག་མི་དགོས་པ་དེ་ལྟ་ན། ཞེས་པ་གཏན་ཚིགས་སོ། །
རྒྱུ་རྡོ་རྗེ་འཛིན་པ་སྙོམས་འཇུག་བྱེད་པའི་སྐབས་སུ་བར་སྲིད་འཇུག་པར་བཤད་པ་དེ། གང་ཟག་གཞན་གྱིས་བར་སྲིད་དུ་འགྱུར་ཏེ། ཞེས་པ་ནི་ཐལ་བའི་ཆོས་སོ། ། རྣལ་འབྱོར་པ་རང་གི་བར་སྲིད་ཐམས་ཅད་སྔར་བཅུག་ཟིན་པའི་ཕྱིར་རོ། ། ཞེས་པ་ནི་རྟགས་མི་མཐུན་ཕྱོགས་ལ་ཡོད་པ་འགོག་བྱེད་ཀྱི་རིགས་པའོ། ། གཉིས་པ་ནི། མངོན་པར་རྟོགས་པ་ཡན་ལག་དྲུག་པའི་སྐབས་འདི་ཆོས་ཅན། བར་དོའི་ཆ་གཅིག་རྟེན་ལ་བསྲེས་པའི་རྗེས་སུ་ཆ་གཅིག་བར་སྣང་ལ་བཞག་དགོས་ཏེ། འབྲས་བུ་རྡོ་རྗེ་འཛིན་པར་སྐྱེ་བ་ལེན་དགོས་པའི་ཕྱིར། ཞེས་པ་ཡིན་ལ།
དེའི་ཚེ་གཏན་ཚིགས་འདི་ནི་ཚུལ་གསུམ་ཚང་བ་དང༌། ཐལ་བ་འདི་ནི་འཁོར་གསུམ་ཚང་བ་སྟེ། ཤེས་བྱེད་སྔ་མ་བཞིན་ནོ། ། གཉིས་པ་ནི། ཁྱེད་ཀྱིས། ཇི་སྐད་དུ། འོག་ཏུ་བར་སྲིད་ཆ་གཅིག་འཇུག་པར་བཤད་པ་དེ་གང་ཟག་གཞན་གྱི་བར་སྲིད་ཆ་གཅིག་ཏུ་འགྱུར་ཏེ། རྣལ་འབྱོར་པ་རང་གི་བར་སྲིད་ཆ་གཅིག་སྔར་བཅུག་ཟིན་པའི་ཕྱིར་རོ། ། ཞེས་འཕེན་པ་འདི་ནི། རྟགས་ལ་ཁས་ལེན་དང༌།
ཐལ་བ་ལ་བསལ་བ་ཆ་མཐུན་ཡོད་ཀྱང༌། ཁྱབ་པ་ཁས་བླངས་དང་མ་འབྲེལ་ཞིང༌། འབྲེལ་དུ་ཆུག་ཀྱང་འགལ་ཁྱབ་བླ་ན་མེད་པའོ། ། སྔ་མའང་འགལ་ཁྱབ་བོ་ཞེ་ན། མཚུངས་པ་མ་ཡིན་ཏེ། རྣལ་འབྱོར་པ་རང་གི་བར་སྲིད་ཐམས་ཅད་རྟེན་གཞལ་ཡས་ཁང་གི་རྒྱུར་བཅུག་ཟིན་པ་ལ་གནོད་བྱེད་དུ་འཕངས་པའི་ཐལ་བ་དེ་ཉིད། བར་སྲིད་ཀྱི་ཆ་གཅིག་དེར་བཅུག་ཟིན་པ་ལ་གནོད་བྱེད་དུ་འཕེན་པ་ནི་ཧ་ཅང་འཕོངས་པའི་རིགས་པ་ཡིན་པའི་ཕྱིར་དང༌། དེ་དུས་ཀྱི་བར་སྲིད་ཆ་གཅིག་པོ་གང་ཟག་གཞན་གྱི་བར་སྲིད་མ་ཡིན་པའི་ཕྱིར་ཞེས་པའི་གཏན་ཚིགས་དེ་ནི། ཆ་གཅིག་བསྲེས་ནས་ཆ་གཅིག་བར་སྣང་དུ་འཇོག་པའི་ཤེས་བྱེད་དུ་འབྲེལ་པ་ཡིན་གྱི། གནོད་བྱེད་དུ་མི་འཇུག་པའི་ཕྱིར་དང༌།
གཏན་ཚིགས་དེ་འདྲ་དེ་གོང་དུ་བར་སྲིད་ཐམས་ཅད་བསྟིམ་པའི་ཤེས་བྱེད་དུ་འབྲེལ་པ་ལྟ་ཞོག དེ་ལ་གནོད་བྱེད་ཡང་དག་ཏུ་དམིགས་པའི་ཕྱིར། དེའི་ཤེས་བྱེད་ཀྱང༌། ཕྱོགས་ཆོས་གྲུབ་ཅིང༌། རྟགས་མི་མཐུན་ཕྱོགས་ལ་འགོག་བྱེད་ཀྱི་རིགས་པ་ལ་ཚེར་མ་འབྱིན་བྱེད་ནི། ཟླ་ཟེར་ལས་འབྱུང་བའི་རིགས་པ་གསུམ་པ་དེ་ཉིད་ཡིན་ལ། དེའི་དོན་ཡང་དེ་མ་ཐག་ཏུ་འཆད་པར་འགྱུར་རོ། ། ཡང་ཁྱེད་ཀྱིས། འདི་སྐད་དུ། འཁོར་གསུམ་ཐམས་ཅད་ཁས་བླངས་པའི་རྒྱུ་མཚན་གྱིས་ཐལ་འགྱུར་ཡང་དག་ཏུ་འཆད་པ་དེ་ནི།
སྤྱིར་རིགས་པའི་གཞུང་ལུགས་དང༌། བྱེ་བྲག་ཏུ་རྗེ་བཙུན་ས་སྐྱ་པ་དག་གི་གཞུང་ལུགས་མ་ཡིན་ཏེ། ཁྱབ་པ་དང་བསལ་བ་ཚད་མའི་སྟོབས་ཀྱིས་འོངས་པ་མ་ཡིན་པར། ཁས་བླངས་ཙམ་གྱིས་གཞག་པའི་ཐལ་འགྱུར་ཡང་དག་སྡེ་བདུན་མཛད་པའི་གཞུང་ལས་བཤད་པ་མེད་པའི་ཕྱིར་དང༌། ཁྱབ་པ་ཁས་བླངས་ཙམ་གྱིས་གྲུབ་པ་དང༌། ཁས་བླངས་ཀྱི་བསལ་བ་ཙམ་ཞིག་ཞུགས་པའི་ཐལ་འགྱུར་ཡང་དག་གི་དབྱེ་བ་ནི་རིག་གཏེར་མཛད་པས་བཀག་ཟིན་པའི་ཕྱིར་རོ། ། གསུམ་པ་ལ་གཉིས་ཏེ། སྐབས་སུ་བབ་པའི་དོན་བཤད་པ་དང༌། འབྲེལ་མེད་ཀྱི་སུན་འབྱིན་གཞན་ལ་དཔྱད་པའོ། ། དང་པོ་ལ་གཉིས་ཏེ།
ཐལ་འགྱུར་གསུམ་པའི་དོན་བཤད་པ་དང༌། དེས་ན་ཚེར་མ་མི་འཇུག་པའོ། ། དང་པོ་ནི། ཟླ་ཟེར་ལས། ཇི་སྐད་དུ། གལ་ཏེ་རྒྱུ་རྡོ་རྗེ་འཛིན་པ་སྙོམས་འཇུག་བྱེད་པའི་སྐབས་སུ་སྔར་དང་འདྲ་བའི་བར་སྲིད་བསྒོམས་ནས། དེ་རང་ལ་བཅུག་པས་ཆོག་གོ་སྙམ་ན། དེ་ལྟར་ན་ཞེས་པ་ནི་གཏན་ཚིགས་སོ། ། བར་སྲིད་དེ་འཆི་སྲིད་ལས་ལྡང་མི་དགོས་པར་འགྱུར་ཏེ། ཞེས་པ་ནི་ཐལ་བའི་ཆོས་སོ། །
སྐབས་དེར་འཆི་སྲིད་སྦྱོང་བྱེད་གང་ཡང་མ་བསྟན་པའི་ཕྱིར་རོ། ། ཞེས་པ་ནི་རྟགས་མི་མཐུན་ཕྱོགས་ལ་འགོག་བྱེད་ཀྱི་རིགས་པའོ། ། ཐལ་བ་དེའི་ཟློག་དོན་ནི། ཡན་ལག་དྲུག་ལྡན་གྱིས་ཉམས་ལེན་འདིར་ཆོས་ཅན། རྟེན་གཞལ་ཡས་ཁང་ལ་བར་དོ་ཧྲིལ་པོ་བསྲེས་རྗེས་སུ། བརྟེན་པ་རྒྱུ་རྡོར་འཛིན་ལ་འཇུག་རྒྱུའི་བར་སྲིད་གློ་བུར་དུ་བསྐྱེད་པས་ཆོག་པ་མ་ཡིན་ཏེ། འཆི་སྲིད་ལས་མ་ལངས་པའི་བར་དོ་མི་སྲིད་པའི་ཕྱིར། ཞེས་པ་ཡིན་ལ། དེའི་ཁྱབ་འབྲེལ་ནི། མངོན་པར་རྟོགས་པ་ཚར་གཅིག་སྒོམ་དུས་ཀྱི་བར་སྲིད་ཧྲིལ་པོ་གཞལ་ཡས་ཁང་དུ་སྐྱེ་བ་བླངས་ཟིན་པའི་འོག་ཏུ་རྒྱུ་རྡོ་རྗེ་འཛིན་པ་ལ་འཇུག་རྒྱུའི་བར་སྲིད་དེ་འཆི་སྲིད་ལས་ལངས་པ་མ་ཡིན་ཏེ།
འཆི་སྲིད་ལས་ལངས་པའི་བར་སྲིད་ཧྲིལ་པོ་ནི་གཞལ་ཡས་ཁང་དུ་སྐྱེ་བ་བླངས་ཟིན་དེ་དང་རྒྱུ་རྡོར་འཛིན་སྙོམས་འཇུག་གི་བར་དུ་ནི་སྦྱོང་བྱེད་འཆི་སྲིད་ཀྱི་ལམ་མ་བསྟན་པའི་ཕྱིར། གཞན་དུ་ན། སྐབས་དེར་གཞལ་ཡས་ཁང་སྟོང་པར་སྦྱངས་ནས་རྒྱུ་རྡོ་རྗེ་འཛིན་པ་སྐྱེ་དགོས་པ་ཉིད་དུ་ཧ་ཅང་ཐལ་ལོ། ། གཉིས་པ་ནི། གང་ཡང་ཁྱེད་ཀྱིས་འདི་སྐད་དུ། འཁོར་ལོའི་སྟེང་དུ་བར་སྲིད་བསྒོམ་པ་ན། བར་སྲིད་དེ་འཆི་སྲིད་ལས་ལྡང་མི་དགོས་པར་ཐལ། ཞེས་པ་ནས་སྤྲོས་པས་ཆོག་གོ ། ཞེས་པའི་བར་རྣམས་ནི། ཕྱོགས་སྔ་མ་ལ་སུན་འབྱིན་བརྗོད་རྒྱུ་མ་རྙེད་ནས།
ཕོངས་པའི་གཏམ་སྨྲ་བ་ཁོ་ན་སྟེ། ཕྱོགས་སྔ་མ་གང་ན་འདུག་གི་ངེས་པ་མ་རྙེད་པར་ལོང་རྡོ་འཕངས་པའི་ཕྱིར་རོ། ། ཇི་ལྟར་ཞེ་ན། བར་སྲིད་སྔ་ཕྱིའི་བར་དུ་སྐྱེ་སྲིད་ཀྱིས་ཆོད་པར་ཁས་བླངས་པ་ལ་འཕངས་པའི་སུན་འབྱིན་དེ་ཉིད་དེའི་བར་དུ་དེས་མ་ཆོད་པར་ཁས་ལེན་པ་ལའང་སུན་འབྱིན་དུ་འཕངས་ནས། རིགས་པ་ཤེས་པ་རྣམས་ཀྱིས་སྤྲོས་ན་མཚུངས་ཞེས་ཟེར་གྱིན་འདུག་པའི་ཕྱིར། མི་མཚུངས་པའི་ཤེས་བྱེད་ནི། འཁོར་ལོའི་སྟེང་དུ་སྒོམ་རྒྱུའི་སྦྱོང་བྱེད་བར་སྲིད་དེ་ནི། སྦྱོང་བྱེད་འཆི་སྲིད་ལས་ལངས་ཤིང༌། སྦྱོང་བྱེད་སྐྱེ་སྲིད་འཕོས་མ་ཟིན་པའི་བར་དེ་ན་ཡོད་པས་འཆི་སྲིད་ལས་ལངས་པར་འཇོག་ལ། ཕྱོགས་སྔ་མ་གཞན་གྱིས་ཁས་བླངས་པའི་བར་སྲིད་ཕྱི་མ་དེ་ནི།
རྣལ་འབྱོར་པ་རང་གི་བར་སྲིད་ཧྲིལ་པོས་གཞལ་ཡས་ཁང་དུ་སྐྱེ་བ་བླངས་ཟིན་ཞིང༌། དེ་ལྟར་ཟིན་པ་དེ་ཉིད་སྟོང་པར་མ་སྦྱངས་པའི་སྐབས་ཀྱི་བར་སྲིད་དུ་འདོད་པའི་ཕྱིར་རོ། ། གཞན་ཡང་རྒོལ་བ་ཁྱེད་ནི་སུན་འབྱིན་དེ་ལྟར་བརྗོད་པའི་སྒོ་ནས་ཚར་བཅད་ཀྱི་གནས་ཏེ། ཕྱོགས་སྔ་མའི་གནས་ཡིན་པར་འཆད་པ་དེ་ལ་ཉེས་པ་བླ་ན་མེད་པ་ཡོད་བཞིན་དུ་བརྗོད་མ་ནུས་པར། རིགས་པས་འཕོངས་པ་ཉིད་མཚོན་བྱེད་ཀྱི་སྟོབས་མཚུངས་ཀྱི་གཟུགས་བརྙན་དག་སྨྲས་པའི་ཕྱིར། ཇི་ལྟར་ཞེ་ན། འདི་ལ་གཉིས་ཏེ། ཕྱོགས་སྔ་མའི་འདོད་པ་ཡིན་པ་དེ་མ་བླངས་པ་དང༌། མ་ཡིན་པར་བླངས་ནས་སྐྱོན་མ་བརྗོད་པའོ། ། དང་པོ་ནི།
བར་སྲིད་དེ་འཆི་སྲིད་ལས་ལྡང་མི་དགོས་པར་ཐལ་བའི་རྟགས་དང་ཁྱབ་པ་སྒྲུབ་པ་གོང་དུ་བཤད་མ་ཐག་པ་དེ་ཉིད་ཡིན་ལ། ཁྱེད་ཀྱིས་ནི། ཇི་སྐད་དུ། སྐབས་དེར་འཆི་སྲིད་སྦྱོང་བྱེད་གང་ཡང་མ་བསྟན་པའི་ཕྱིར། ཞེས་པ་ཐལ་བ་དེའི་རྟགས་སུ་འགོད་པ་ཕྱོགས་སྔ་མའི་འདོད་པར་བླངས་པས་སོ། ། གཉིས་པ་ནི། དེ་ལྟ་ཡིན་པ་འོ་ན། གནད་ཀྱི་ཟླ་ཟེར་མཛད་པོ་ལ་ཐལ་བ་དེ་ཉིད་ཕྱིར་འཕངས་པས་ཆོག་པ་ཡིན་ཏེ། དེ་ལྟར་འཕངས་ན་དུས་འདིར་གྲགས་པའི་འཁོར་གསུམ་དངོས་འགལ་ཞེས་བྱ་བ་དེར་འགྲོ་བའི་ཕྱིར་དང༌། རིགས་པའི་གཞུང་ལས་འབྱུང་བའི་རྟགས་ཁས་བླངས།
ཁྱབ་པ་ཚད་མས་གྲུབ། ཐལ་ཆོས་ལ་ཚད་མའི་བསལ་བ་ཞུགས་པ་ཞེས་བྱ་བ་དེ་འབྱུང་རྒྱུ་ཡིན་པ་ལ། རིགས་པ་ཤེས་པས་སྤྲོ་མ་ནུས་པའི་ཕྱིར་རོ། ། གཉིས་པ་ལ་གཉིས་ཏེ། སུན་འབྱིན་དངོས་ལ་དཔྱད་པ་དང༌། ཉེས་སྤོང་གི་སུན་འབྱིན་ལ་དཔྱད་པའོ། ། དང་པོ་ནི། ཁྱེད་ཀྱིས། ཕྱོགས་སྔ་མ་འགོག་བྱེད་ཀྱི་རིགས་པ་འདི་སྐད་དུ། གཞན་ཡང་གོང་འོག་གཉིས་ཀར་བར་དོའི་རྣམ་ཤེས་མ་བཅུག་པར་ཐལ།
བར་དོའི་རྣམ་ཤེས་རངས་པ་དེ་གཉིས་གང་དུ་ཡང་མ་བཅུག་པ་གང་ཞིག ཕྱེད་ཀ་འཇུག་པ་སྦྱང་གཞི་དང་མི་མཐུན་པའི་ཕྱིར། ཞེས་འཕེན་པ་འདི་ནི་རིགས་པ་ཤེས་པའི་སྨྲ་བ་མ་ཡིན་ཏེ། སུན་འབྱིན་ལ་ལྟོས་པའི་ཉེས་པ་མཐའ་དག་དང་བཅས་པའི་ཕྱིར། ཇི་ལྟར་ཞེ་ན། རྟགས་ལ་ཁས་ལེན་མེད་པ་དང༌། ཐལ་ཆོས་ལ་ཚད་མའི་བསལ་བ་མེད་པ་དང༌། ཐལ་བ་ལ་ཁས་བླངས་ཀྱི་བསལ་བ་ཡོད་དུ་ཆུག ཞེ་འདོད་ཀྱི་ཁྱབ་པ་མ་ངེས་པ་དང༌། སྒྲས་ཟིན་གྱི་ཁྱབ་པ་འགལ་བ་དང༌།
ཐལ་བ་ལ་ཁས་ལེན་ཡོད་ན། ཐལ་འགྱུར་དེ་ལྟར་འཕེན་པ་ལྟག་ཆོད་ཀྱི་གནས་སུ་སོང་བ་དང༌། སུན་འབྱིན་རྣལ་མར་བརྗོད་རྒྱུ་ལ་ཐལ་བར་འཕངས་པས་ནོངས་པ་རྣམས་སོ། ། དང་པོ་ནི། ཐལ་བ་དེའི་རྟགས་ཟུར་གཉིས་ཀ་ཕྱོགས་སྔ་མས་ཁས་བླངས་པ་ནི་མ་ཡིན་ཏེ། བར་དོའི་རྣམ་ཤེས་རངས་པ་རྒྱུ་རྡོ་རྗེ་འཛིན་པ་ལ་འཇུག་པར་འདོད་པའི་ཕྱིར་དང༌། རྣལ་འབྱོར་པ་རང་ལ་སྣོད་དང་བཅུད་ཀྱི་སྣང་བ་གཉིས་ཀ་ཡང་ཤེས་རྒྱུད་གཅིག་གིས་བསྡུས་པའི་རྒྱུ་མཚན་གྱིས། བར་དོ་ཆ་གཉིས་བསྲེ་བ་སྦྱང་གཞི་དང་མཐུན་པར་ཁས་མ་ལེན་པའི་ཕྱིར། གཉིས་པ་ནི། ཐལ་བ་དེ་ལ་ཚད་མའི་བསལ་བ་འཇུག་ན།
གོང་འོག་གཉིས་ཀར་དུའང་བར་དོའི་རྣམ་ཤེས་འཇུག་པ་ཚད་མས་གྲུབ་པར་འགྱུར་ལ། དེ་ལྟར་ན་ཁྱོད་ཀྱི་གྲུབ་པའི་མཐའ་ཉམས་པ་མ་ཡིན་ནམ། གལ་ཏེ་ཁས་བླངས་ཀྱི་བསལ་བ་ཞུགས་པར་འདོད་ན་ནི། ཕྱོགས་སྔ་མའི་ཁས་བླངས་ཀྱི་དཔྱད་པ་གསུམ་གྱིས་དག་པར་འགྱུར་ཏེ། རིགས་པ་མཁྱེན་པས། ཁས་བླངས་ཀྱི་གནོད་པའི་ས་མཚམས་ནི། དཔྱད་པ་གསུམ་གྱིས་དག་པའི་ལུང་དང་རང་ཚིག་ལས་གཞན་ལ་བཤད་པ་མེད་པའི་ཕྱིར། ཁས་བླངས་གནོད་བྱེད་དུ་འཇུག་པ་དེ་ལྟར་ན། ཐལ་བ་དེ་ཉིད་ཕྱིར་ཟློག་པས་གསུམ་ཆར་དངོས་འགལ་ལོ། ། དེ་ཡང་རྟགས་ཕྱི་མ་ལ་རྩོད་པ་མེད་ཅིང༌།
སྔ་མ་གྲུབ་ན། དེ་དེ་གཉིས་ཀར་དུ་བཅུག་པར་ཐལ། དེ་དེ་གཉིས་ཀར་དུ་ཡང་བཅུག་པའི་ཕྱིར། དེ་ནི་ཚིག་ཙམ་སྟེ། ཞེ་འདོད་ནི་བར་དོ་རང་པོ་གོང་འོག་གང་རུང་དུ་བཅུག་པ་ལ་འཆད་དོ། ། ཞེ་ན། འོ་ན་རྟགས་དང་པོ་ཕྱོགས་སྔ་མས་ཀྱང་ཁས་བླངས་ཏེ། ཞེ་འདོད་དེ་ནི་དེས་ཀྱང་ཁས་ལེན་པའི་ཕྱིར་ཏེ། ཇི་སྐད་དུ། འབྲས་བུ་རྡོ་རྗེ་འཛིན་པ་བཞེངས་པའི་དུས་སུ་ཐམས་ཅད་བསྲེ་ཞེས་འཆད་པའི་ཕྱིར་དང༌།
དེ་ལ་ཁྱེད་ཀྱིས་སུན་འབྱིན་བརྗོད་པ་ན་ཡང༌། བར་སྲིད་རངས་པ་ཡིན་ཀྱང་ཐམས་ཅད་ཅེས་པ་མི་འཐད། ཅེས་བཤད་པའི་ཕྱིར། གལ་ཏེ་རྩ་བར་འདོད་པས་ཆོག་པ་ཡིན་ནོ་སྙམ་ན། འོ་ན་གཉིས་ཀར་འཇུག་པ་ཡིན་ཏེ། གོང་དུ་ཡང་འཇུག འོག་ཏུ་འཇུག་པའི་ཕྱིར། དེ་དང་དེར་ཐལ། དེ་དང་དེར་འཇུག་པའི་ལུང་ཡོད། གོང་འོག་གང་དུ་བཅུག་ཀྱང་འདྲ་བའི་ཕྱིར་རོ། །
ཡང་ན་གཉིས་པོ། གང་དུ་ཡང་མི་འཇུག་པར་ཐལ། གོང་དུ་ཡང་མི་འཇུག་འོག་ཏུ་ཡང་མི་འཇུག་པའི་ཕྱིར། གསུམ་པ་ནི། ཁྱེད་ཀྱིས་ཐལ་བ་དེའི་ཞེ་འདོད་ནི། འབྱུང་བཞི་ལ་བར་དོའི་རྣམ་ཤེས་མ་བཅུག་པར་ཐལ། དེར་དེ་རངས་པ་མ་བཅུག་པར་ལྷག་མ་བར་སྣང་ལ་བཞག་པའི་ཕྱིར། དེ་ལ་ནི་ལས་དང་པོ་པའི་རྣལ་འབྱོར་པས་བསོད་ནམས་དང༌། ཡེ་ཤེས་ཀྱི་ཚོགས་མ་བསགས་པར་ཐལ་བ་དང༌། ཟས་ཟོས་པ་དང༌།
སྐོམ་འཐུངས་པའི་སྐྱེས་བུ་མི་སྲིད་པར་ཐལ་བ་སོགས་འཇིག་རྟེན་དང་བསྟན་བཅོས་ཀྱི་གཞུང་ལུགས་མཐའ་དག་གིས་མ་ངེས་སོ། ། བཞི་པ་ནི། སྦྱང་གཞི་དང་མི་མཐུན་དུ་ཆུག གོང་འོག་སོ་སོར་ཕྱེད་ཀ་རེ་འཇུག་ན། དེ་དང་དེར་མི་འཇུག་པར་འགལ་ལོ། ། ལྔ་པ་ནི། རྩ་བའི་ཐལ་བ་དེ་ལྟར་འཕེན་པའི་རྒོལ་བ་ཁྱོད་ནི་ལྟག་ཆོད་ཀྱིས་གནས་ཏེ། རྟེན་དང་བརྟེན་པ་རེ་རེ་ཞིང་བར་དོའི་རྣམ་ཤེས་རངས་པ་རེ་རེ་བཅུག་པར་ཐལ། དེ་རེ་རེ་ཞིང་བར་དོའི་རྣམ་ཤེས་རེ་རེ་བཅུག་པའི་ཕྱིར། ཞེས་སོགས་སྔ་མ་གཞན་ལ་རྟགས་ཁས་བླངས་དང༌།
ཁྱབ་པ་ཚད་མ། ཐལ་ཆོས་ལ་ཚད་བསལ་ཞུགས་པའི་སུན་འབྱིན་འཕེན་རྒྱུ་ཡོད་བཞིན་དུ་རྟགས་ཁས་མ་བླངས་པའམ། བླངས་སུ་ཆུག་ཀྱང་ཐལ་ཆོས་ལ་ཚད་བསལ་མེད་པའི་སུན་འབྱིན་འཕངས་པའི་ཕྱིར། དྲུག་པ་ནི། ཁྱེད་རང་ལྟར་ན། སུན་འབྱིན་རྣལ་མར་བརྗོད་དགོས་པ་ཡིན་ཏེ། འདི་ལྟར། གོང་འོག་གཉིས་ཀར་བར་དོའི་རྣམ་ཤེས་མི་འཇུག་སྟེ། དེར་དེ་རངས་པ་མི་འཇུག་པ་གང་ཞིག ཕྱེད་ཀ་འཇུག་པ་སྦྱང་གཞི་དང་མི་མཐུན་པའི་ཕྱིར།
ཞེས་བརྗོད་ན་སུན་འབྱིན་རྣལ་མར་འཕེན་པ་ཞེས་བྱ་བ་དེའི་ཁོངས་སུ་གཏོགས་པ་ཡིན་ཀྱང༌། ཐལ་ཞེས་པ་སྒྲུབ་པར་ཡང་མི་རུང༌། སུན་འབྱིན་དུ་ཡང་མི་རུང་བའི་ཚུལ་ནི། དཔེར་ན། ཕྱོགས་སྔ་མས་སྒྲ་རྟག་པར་ཁས་བླངས་པ་ལ། སྒྲ་ཆོས་ཅན། མི་རྟག་པར་ཐལ། བྱས་པའི་ཕྱིར། ཞེས་འཕེན་པ་ནི། སྒྲུབ་པར་ཡང་མི་རུང༌།
སུན་འབྱིན་དུ་ཡང་མི་རུང་བ་ཁོ་ནར་མ་ཟད། ལྟག་ཆོད་ཀྱི་གནས་སུ་འཇོག་པ་བཞིན་ནོ། ། གཉིས་པ་ཉེས་སྤོང་གི་ལན་དཔྱད་པ་ལ་གཉིས་ཏེ། ཉེས་སྤོང་དངོས་དང༌། དེ་ལ་སུན་འབྱིན་མི་འཇུག་པའོ། ། དང་པོ་ནི། བར་དོའི་ཤེས་པ་ལ་ཆ་གཉིས་སུ་ཕྱེ་ནས་རྟེན་དང་བརྟེན་པ་གཉིས་ཀ་ལ་འཇུག་པ་ནི། སྦྱང་གཞི་དང་མི་མཐུན་པ་མ་ཡིན་ཏེ། སྦྱོང་བྱེད་བར་དོའི་ཤེས་པ་རྫས་གཅིག་ཉིད་ལ་སེམས་ཀྱི་སྣང་བ་ཆ་གཉིས་སུ་ཕྱེ་ནས། རྟེན་དང་བརྟེན་པ་གཉིས་ཀ་ལ་ངེས་པར་བསྲེ་དགོས་པའི་ཤེས་བྱེད་ནི།
སྦྱང་གཞི་ཐ་མལ་པའི་བར་དོ་གཅིག་ཉིད། འཛམ་བུ་གླིང་དུ་སྐྱེ་བ་ལེན་པ་དེའི་ཚེ་ན། སྣོད་ཀྱི་སྣང་བ་ཇི་སྙེད་པ་ནི་རྒྱུ་བར་དོའི་སེམས་ཙམ་དེ་ཉིད་ཀྱི་དབང་གི་འབྲས་བུ་ཡིན་ཞིང༌། རང་གི་ངོ་བོ་ཡང་བར་དོའི་ཤེས་པ་ནི་ཡིན་ལ། དེ་དུས་ཀྱི་བར་སྲིད་དེ་ཉིད་སྐྱེ་གནས་སུ་ཉིང་མཚམས་ངེས་པར་སྦྱོར་དགོས་ཀྱི། སྣོད་ལ་ཐིམ་པས་ཆོག་པ་མ་ཡིན་པ་དང་ཆ་མཐུན་པའོ། ། གཉིས་པ་ནི། དེ་ལ་ཁྱེད་ཀྱིས། འདི་སྐད་དུ། སྦྱང་གཞི་གཅིག་ལས་མེད་ཀྱང༌།
སྦྱོང་དུས་ཕྱེད་ཀར་བཏང་ངོ་སྙམ་ན། སྦྱང་གཞི་གཅིག་ལས་མེད་པས། སྦྱོང་བྱེད་ཀྱི་བར་སྲིད་ཕྱི་མ་གཞན་གྱི་བར་སྲིད་དུ་ཐལ་བའི་ཁྱབ་འབྲེལ་སུས་ཁས་བླངས་པ་བསམ་པར་རིགས་སོ། ། ཞེས་ཟེར་བ་འདི་ནི། རིགས་པས་དབུལ་བའི་གཏམ་སྒམ་པོར་འཆོས་པའི་ཟོལ་གྱིས་སྦྱར་བ་ཡིན་ཏེ། འདི་ལྟར། སྦྱང་གཞིའི་བར་དོ་གཅིག་ལས་མེད་པའི་རྒྱུ་མཚན་གྱིས། སྦྱོང་བྱེད་ཀྱི་བར་དོ་ལ་ཆ་གཉིས་སུ་མི་འབྱེད་པའི་ཁྱབ་པ་སུ་ཞིག་གིས་གང་དུ་དམ་བཅས་པ་ཡིན། ཟླ་ཟེར་ལས་ནི། སྦྱོང་བྱེད་ཀྱི་བར་དོ་ལྷག་མ་མེད་པར་གཞལ་ཡས་ཁང་ལ་བསྲེས་ན།
ལྷག་མ་བསྲེ་རྒྱུའི་སྦྱོང་བྱེད་བར་དོ་དེ་གཞན་ནས་འཚོལ་དགོས་པར་ཐལ་བ་འཕངས་པ་ཡིན། དེ་ལྟར་ཁས་བླངས་པ་དེ་དང༌། སྦྱོང་བྱེད་བར་དོ་ལ་ཆ་གཉིས་སུ་འབྱེད་པ་ཁས་བླངས་པ་ལ་འགལ་བ་ཇི་ལྟར་ཡོད་པ་ད་བཟོད་སྟོན་ཅིག བསྟན་པ་དེ་ཉིད་དོ་སྙམ་ན། དེའི་ཁྱབ་པ་ཚད་མས་གྲུབ་པའམ། གཞན་གྱིས་ཁས་ལེན་ལ་གཏོང་བ་ཡིན། གཉིས་པ་ལྟར་ན། ལྟག་ཆོད་ཀྱིས་འགལ་བ་མི་ཟད་པ་ཁས་ལེན་དགོས་པར་འགྱུར་བས། དང་པོ་ལྟར་ཁས་ལེན་པ་ལས་འོས་མི་འདུག་ལ། འདི་མི་འཐད་པ་ལ་གཉིས་ཏེ།
ཧ་ཅང་ཐལ་བ་དང༌། རྣལ་མའོ། ། དང་པོ་ནི། སྦྱང་གཞི་རྣལ་འབྱོར་པ་གཅིག་ལ། སྦྱོང་བྱེད་དགྱེས་རྡོར་དང༌། བདེ་མཆོག་གཉིས་མི་སྲིད་པར་ཐལ་བ་དང༌། སྦྱང་གཞི་བར་དོ་གཅིག་ཉིད་ལ། སྦྱོང་བྱེད་རྒྱུ་རྡོ་རྗེ་འཛིན་པ་ཡབ་ཡུམ་གཉིས་མི་འཐད་པར་ཐལ་བ་དང༌། དེ་གཅིག་ལ་མངོན་བྱང་གི་དུས་སུ་གཙོ་བོ་ཡབ་ཡུམ་སོ་སོའི་ཕྱག་མཚན་དང་ས་བོན་གཉིས་གཉིས་སུ་འཇུག་པ་མི་འཐད་པར་ཐལ་བ་སོགས་འཇུག་གོ ། གཉིས་པ་ནི།
སྦྱང་གཞི་བར་དོ་གཅིག་ལ། སྦྱོང་བྱེད་བར་དོ་ཆ་གཉིས་སུ་འབྱེད་པ་མི་འགལ་ཏེ། གཉིས་པོ་ཤེས་རྒྱུད་གཅིག་གིས་བསྡུས་པའི་ཕྱིར། དཔེར་ན། སྦྱོང་བྱེད་ལྷ་དང་གཞལ་ཡས་ཁང་གཉིས་ཀ་རྒྱུད་གཅིག་གིས་བསྡུས་པ་དང༌། སྦྱོང་བྱེད་གཙོ་བོ་ཡབ་ཡུམ་རྒྱུད་གཅིག་གིས་བསྡུས་པར་འཆད་དགོས་པ་བཞིན་ནོ། ། འདིར་སྨྲས་པ། རིགས་པ་ཤེས་པར་ཁས་འཆེ་བ། ། སྒྲུབ་པ་དང་ནི་སུན་འབྱིན་གྱི། ། རྣམ་པར་དབྱེ་བ་མ་ཕྱེད་ཅིང༌། །
ལྷག་ཆོས་འབའ་ཞིག་ལྷུར་ལེན་ཏོ། ། རིགས་སྨྲར་ཁས་མི་འཆེ་འགའ་ཡིས། ། སྒྲུབ་བྱེད་འཕེན་པའི་ཐལ་འགྱུར་གྱིས། ། ཕ་རོལ་འདོད་པ་སུན་འབྱིན་ཞིང༌། ། རང་གཞུང་ཚད་མ་སྐྱེད་འདི་མཐོང༌། ། གཉིས་པ་རང་ལུགས་འཇོག་ཚུལ་མི་འཐད་པ་ལ་གཉིས་ཏེ། སྐབས་སུ་བབ་པའི་སུན་འབྱིན་དང༌། ངེས་དོན་གྱི་ཁྱད་པར་འགའ་ཞིག་ལ་དཔྱོད་པ་བཅུག་པའོ། ། དང་པོ་ལ་གསུམ་སྟེ། བསྒྲུབ་བྱ་ཚད་མས་བསལ་བ་དང༌།
སྒྲུབ་བྱེད་མ་ངེས་པ་དང༌། ཚེར་མ་འབྱིན་བྱེད་འཁྲུལ་བའོ། ། དང་པོ་ལ་གསུམ་སྟེ། ལུང་གིས་བསལ་བ་དང༌། རིགས་པས་གནོད་པ་དང༌། ཁས་བླངས་ཀྱིས་གེགས་བྱེད་པའོ། ། དང་པོ་ལ་གཉིས་ཏེ། དམ་བཅའ་ངོས་བཟུང་བ་དང༌། དེ་སེལ་བྱེད་ཀྱི་ལུང་འདྲེན་པའོ། ། དང་པོ་ནི།
ཇི་སྐད་དུ། ཡན་ལག་དྲུག་པའི་ཕྱོགས་ལ་འོག་ཏུ་བར་སྲིད་འཇུག་པ་ཡོད་ཀྱི་གོང་དུ་འཇུག་པ་མེད། ཡན་ལག་བཞི་པའི་ཕྱོགས་ལ། འོག་ཏུ་འཇུག་པ་མེད་དོ། ། ཞེས་འཆད་པ་འདིའོ། ། གཉིས་པ་ནི། དེ་ལྟ་ན་ཡན་ལག་དྲུག་པའི་ལུང་ཉིད་ཀྱིས་དངོས་སུ་བསལ་བ་ཡིན་ཏེ། མི་ཐུབ་ཟླ་བས། ཇི་སྐད་དུ། ཧོ་གཉིས་དབུས་སུ་གནས་པ་ནི། །
སྐུ་གསུང་ཐུགས་ཀྱི་ཡི་གེ་སྟེ། ། འདི་ནི་བར་མའི་སེམས་ཅན་མིང༌། ། ལྷ་མོའི་པདྨར་བསམ་གཏན་བྱ། ། དྲི་ཟ་སྙོམས་པར་འཇུག་པ་ན། ། ཁུ་བའི་ངོ་བོར་རྗེས་དྲན་བྱ། ། ཞེས་འོག་ཏུ་འཇུག་པར་བཤད་པ་ལ་བསྙོན་པ་སུ་ཡང་མེད་ཅིང༌། གོང་དུ། བྷྲཱུྃ་ལས་འཁོར་ལོའི་སྟེང་དུ་བདག ། སྲིད་པ་བར་མའི་བསམ་གཏན་བྱ། ། འདི་ནི་འབྱུང་བའི་འཁོར་ལོ་བཞི། །
ཅིག་གྱུར། ཞེས་པས་འབྱུང་བཞི་འཁོར་ལོ་དང་བཅས་པ་ལ་བསྲེ་བ་སྟོན་པར་ཆེན་པོ་ཀུན་གྱིས་འཆད་ཅིང༌། ཁས་བླངས་སྔ་ཕྱི་དེ་མ་ཐག་ཏུ་འགལ་བ་མ་དྲན་པར་སྣང་བའི་ཕྱིར། འདི་སྙམ་དུ། ལུང་དེས་འབྱུང་བཞི་འཁོར་ལོ་དང་བཅས་པའི་བར་སྣང་དུ་བར་སྲིད་སྒོམ་པར་བསྟན་གྱི། བསྲེ་བར་མི་སྟོན་ནོ། ། ཞེས་ཟེར་དགོས་པ་ལས་འོས་མི་འདུག་པས། འོ་ན་ཁྱེད་ཉིད་ཀྱིས་ལུང་དེ་བར་སྲིད་འབྱུང་བཞི་འཁོར་ལོ་དང་བཅས་པ་ལ་བསྲེ་བའི་ཤེས་བྱེད་དུ་ཇི་ལྟར་མ་དྲངས་ཏེ། ལུང་དེ་ཉིད་བར་སྲིད་འབྱུང་བཞི་སོགས་ཁོ་ནར་འཇུག་པའི་ལུགས་དགོད་པ་ཞེས་པའི་ས་གཅོད་ཐོག་མར་བཀོད་པ་དེའི་ཤེས་བྱེད་དུ་དྲངས་པའི་ཕྱིར་རོ། ། ཡང་གོང་དུ་བསྲེས་ན་འོག་ཏུ་མི་བསྲེ་ཞེས་པ་ནི་ཧ་ཅང་ཐལ་བ་སྟེ།
རྩ་བ་དང་བཤད་པའི་རྒྱུད་མཐའ་དག་དང་འགལ་བའི་ཕྱིར། ཇི་ལྟར་ཞེ་ན། རྩ་བར། ཇི་ལྟར་སྒོམ་པ་པོ་འབྱུང་བའང༌། ། ཞེས་པས་རྟེན་ལ་བསྲེ་བ་སྟོན་པར་ཆེན་པོ་དག་གིས་འཆད་ཅིང༌། ཁྱེད་རང་གིས་ཀྱང་ཤེས་བྱེད་དུ་དྲངས་པའི་ཕྱིར་དང༌། བརྟག་པ་གཉིས་པའི་ལྔ་པར། དེ་ནས་རྡོ་རྗེ་ཆགས་ཆེན་ལས། ། རིག་མར་བཅས་པ་ཁུ་བར་གྱུར། ། ཞེས་པས་ཀྱང་བརྟེན་པ་ལ་དྲི་ཟ་འཇུག་པ་སྟོན་པར་ཆེན་པོ་དག་དང༌།
ཁྱད་པར་རྗེ་བླ་མ་དམ་པའི་གསུང་གིས་ཀྱང་བཀྲལ་བའི་ཕྱིར། བཤད་པའི་རྒྱུད་ལས་ཀྱང༌། དབང་ཆེན་དཀྱིལ་འཁོར་སྟེང་དུ་ནི། ། བདག་ཉིད་ཀྱང་ནི་སྒོམ་པར་བྱ། ། ཞེས་པས་རྟེན་ལ་བསྲེ་བ་བསྟན་པར་ཁྱེད་རང་གིས་ཀྱང་དྲངས་ཤིང༌། ཡང་དེ་ཉིད་ལས། དྲི་ཟ་མཉམ་པར་ཞུགས་པ་ནི། ། ཁུ་བར་རྗེས་སུ་དྲན་བྱས་ནས། ། མཚམས་ཀྱི་ལྷ་མོས་བསྐུལ་བར་བྱ། ། ཞེས་པས་རྟེན་ལ་བསྲེ་བ་སྟོན་པ་ནི།
སུས་ཀྱང་མི་སྙོན་པའི་ཕྱིར་རོ། ། གཉིས་པ་ནི། འོག་ཏུ་བསྲེ་བའི་ལུགས་ལ་གོང་དུ་མི་བསྲེ་ན། ལུགས་དེར་གོང་དུ་བསྲེས་པའི་དགོས་པའི་ཁྱད་པར་སྣང་བ་སེམས་སུ་གོ་བ་སོགས། མ་ཚང་བ་དང༌། མི་དགོས་པར་འགྱུར་བ་དང༌། ཡང་ཅིག་ཤོས་ཀྱི་ཕྱོགས་དང༌། བར་སྲིད་བརྟེན་པ་ལྷ་ལ་འཇུག་པའི་དགོས་པའི་ཁྱད་པར་རྣམས་མ་ཚང་བ་དང་མི་དགོས་པར་འགྱུར་རོ། ། ཡང་ཡན་ལག་བཞི་པའི་ཚེ། འོག་ཏུ་འཇུག་མི་དགོས་ཏེ།
གོང་དུ་ཞུགས་ཟིན་པའི་ཕྱིར། ཞེས་དང༌། དྲུག་པའི་ཚེ་གོང་དུ་མི་འཇུག་སྟེ། འོག་ཏུ་འཇུག་དགོས་པའི་ཕྱིར། ཞེས་ཟེར་བ་ལས་ལྷག་པའི་རིགས་པ་གཞན་མི་འདུག་ལ། དེ་ལྟ་ན་ཡན་ལག་དྲུག་པའི་ཉམས་ལེན་གྱི་ཚེ། སྣོད་སྦྱོང་བྱེད་ཀྱི་ཉམས་ལེན་མི་དགོས་པར་ཐལ། བཅུད་སྦྱོང་དགོས་པའི་ཕྱིར། བཞི་པའི་ཚེ་ན། བཅུད་སྦྱོང་མི་དགོས་པར་ཐལ།
སྣོད་སྦྱོང་བྱེད་བསྟན་ཟིན་པའི་ཕྱིར། ཞེས་མཚུངས་པ་མ་ཡིན་ནམ། གཞན་ཡང་གོང་དུ་བཅུག་ན་འོག་ཏུ་འཇུག་རྒྱུ་མེད་པ་ལ་བསམས་ནས་དེ་སྐད་སྨྲ་བ་ཡིན་ནམ། འཇུག་རྒྱུ་ཡོད་ཀྱང་མི་དགོས་པ་ཡིན། དང་པོ་ལྟར་ན་སྦྱོང་བྱེད་བར་དོས་ལྷའི་སྐྱེ་བ་མི་ལེན་པའི་ཉེས་པ་སོ་ན་འདུག་སྟེ། ལེན་མཁན་གྱི་བར་དོ་མེད་པའི་ཕྱིར་རོ། ། གཉིས་པ་ལྟར་ན། དེས་དེ་ལེན་མི་དགོས་པའི་ཐལ་བ་སོ་ན་གནས་ཏེ། སྦྱོང་བྱེད་ཀྱི་བར་དོ་རྟེན་གཞལ་ཡས་ཁང་ལ་སྲེས་པ་ཉིད་ཀྱིས་ཆོག་པའི་ཕྱིར་རོ། ། གཞན་ཡང་ཐ་མལ་གྱི་བཟུང་བའི་བག་ཆགས་སྤང་པའི་ཚེ།
འཛིན་པའི་བག་ཆགས་སྤོང་མི་དགོས་པར་ཐལ་བ་དང༌། བཟུང་བའི་བག་ཆགས་སྤོང་བྱེད་ཀྱི་གཉེན་པོ་མ་སྒོམ་པར། འཛིན་པའི་བག་ཆགས་སྤོང་བྱེད་ཀྱི་ལམ་དེ་ཉིད་ཀྱིས་ཆོག་པར་འགྱུར་ཏེ། རྩ་བའི་དམ་བཅའ་དེ་ཉིད་ཀྱི་ཕྱིར་རོ། ། གསུམ་པ་ནི་སྔར་བསྲེས་པའི་ཕྱོགས་ལ་ཕྱིས་མི་བསྲེ་བའི་ཁྱབ་པ་ཁས་ལེན་པ་དང༌། ཁྱེད་ཉིད་ཀྱིས། ཇི་སྐད་དུ། བར་དོ་སྔར་བསྲེས་པའི་ཕྱོགས་ལ་རང་གི་བར་སྲིད་ཀྱིས་འབྲས་བུ་རྡོ་རྗེ་འཛིན་པར་སྐྱེ་བ་བླངས་བར་མི་འགྱུར་རོ་སྙམ་ན། མ་ཡིན་ཏེ། སྔར་བསྲེས་པའི་ཕྱོགས་ལ་དེའི་རྒྱུན་ནར་མར་ཡོད་པས།
ཤིན་ཏུའང་སྐྱེ་བ་བླངས་བར་འགྱུར། ཞེས་བཤད་པ་གཉིས་ནི་ཕན་ཚུན་གེགས་བྱེད་དུ་མི་འགྱུར་བའི་ཚུལ་སྟོན་དགོས་ཏེ། བར་སྲིད་ཀྱི་རྒྱུན་རྒྱུ་རྡོ་རྗེ་འཛིན་པ་ལ་མ་ཞུགས་ན། འབྲས་བུ་རྡོ་རྗེ་འཛིན་པར་སྐྱེ་བ་བླངས་པའི་གོ་དོན་ཇི་ལྟར་བཙལ་ཀྱང་མི་རྙེད་པའི་ཕྱིར་རོ། ། དེས་ན་ཁྱེད་ཀྱིས་དམ་བཅའ་འདི་དག་ནི་གླང་ཆེན་གྱི་ཁྲུས་དང་མཚུངས་ཏེ། བར་དོ་ཆ་གཉིས་སུ་བསྲེ་བ་འགོག་པའི་ཕྱིར་དུ། གོང་དུ་ཞུགས་ན་འོག་ཏུ་མི་འཇུག་པའི་ཁྱབ་པ་དམ་འཆའ། བརྟེན་པ་ལྷའི་སྐྱེ་བ་མི་ལེན་པར་ཐལ་བའི་ཉེས་པ་སྤངས་ཕྱིར་དུ། གོང་དུ་ཞུགས་ཟིན་པའི་བར་སྲིད་ཀྱི་རྒྱུན་དེས་འབྲས་བུ་རྡོར་འཛིན་གྱི་སྐྱེ་བ་ཤིན་ཏུའང་ལེན་པར་དམ་འཆའ་བའི་ཕྱིར་རོ། ། གཉིས་པ་བསྒྲུབ་བྱེད་མ་ངེས་པ་ལ་གཉིས་ཏེ།
གོང་དུ་འཇུག་ཚེ་འོག་ཏུ་མི་འཇུག་པའི་སྒྲུབ་བྱེད་མ་ངེས་པ་དང༌། འོག་ཏུ་འཇུག་ཚེ་གོང་དུ་མི་འཇུག་པའི་སྒྲུབ་བྱེད་མ་ངེས་པའོ། ། དང་པོ་ལ། རྗེ་བཙུན་གོང་མའི་ལུང་གི་སྒྲུབ་བྱེད་འཁྲུལ་པ་དང༌། ལུང་གཞན་གྱི་སྒྲུབ་བྱེད་འཁྲུལ་པའོ། ། དང་པོ་ནི། རྗེ་བཙུན་ཉིད་ཀྱིས། འོག་ཏུ་བར་སྲིད་འཇུག་པའི་ཚིག་བསལ་པོ་མི་བྱུང་ཡང༌། ངེས་པར་ཁས་ལེན་དགོས་པ་ཡིན། ལུགས་འདིའི་རྒྱུད་དང་སྒྲུབ་ཐབས་ཀྱི་རྒྱ་གཞུང་མཐའ་དག་གི་ལུང་ལས།
བརྟེན་པ་ལྷ་ལ་བར་སྲིད་འཇུག་པ་མེད་མི་རུང་གི་ཡན་ལག་ཏུ་བཤད་པའི་ཕྱིར། ཁྱེད་ཀྱིས་དྲངས་པའི་ལུང་དེ་དག་གིས་ནི་རྒྱུ་རྡོ་རྗེ་འཛིན་པ་ཡབ་ཡུམ་ཐིག་ལེའི་ངོ་བོ་ཞུ་བྱེད་ཀྱི་རྐྱེན་བསྟན་པ་ཡིན་ལ། དེ་ཙམ་གྱིས་བར་སྲིད་མི་འཇུག་པར་མི་འགྲུབ་པའི་ཕྱིར། གཉིས་པ་ནི། གཞན་མཚོ་སྐྱེས་ལ་སོགས་པའི་ལུང་གིས། རྒྱུ་རྡོ་རྗེ་འཛིན་པ་ལ་བར་སྲིད་མི་འཇུག་པ་ཡོད་པར་འཆད་པ་དེ་དག་ནི། དངོས་སུ་འཇུག་པའི་ཚིག་མ་བྱུང་བ་ཙམ་གྱིས་མི་འཇུག་པར་སྒྲུབ་པའི་ཁྱབ་པ་འཁྲུལ་པ་དང༌། ལུགས་འདིའི་སྐྱེད་རིམ་གྱི་རྩ་བ་སུན་འབྱིན་པར་བྱེད་པའི་གཞུང་ཉིད་དུ་རིག་པར་བྱའོ། ། གལ་ཏེ་དེའི་ཚིག་གསལ་པོར་མ་བྱུང་བ་ཉིད་ཀྱིས་དེར་འགྲུབ་སྟེ། དེར་བསྲེ་དགོས་པའི་སྐབས་ཐམས་ཅད་དུ་བར་དོ་འཇུག་པའི་ཚིག་གསལ་པོ་བྱུང་བའི་ཕྱིར།
དཔེར་ན་མངོན་རྟོགས་ཡན་ལག་དྲུག་པ་བཞིན་ནོ། ། སྙམ་ན། འོ་ན་ཁྱེད་ཀྱིས། བར་སྲིད་འོག་ཏུ་མི་འཇུག་ལ། གོང་དུ་འཇུག་པའི་ཤེས་བྱེད་དུ་དྲངས་པའི་རྗེ་བཙུན་གོང་མ་གཉིས་དང༌། མཚོ་སྐྱེས་ཀྱི་ལུང་དེ་དང་དེ་ལས་ཀྱང་གོང་དུ་བར་དོ་བསྲེ་བ་མི་འགྲུབ་པར་འགྱུར་ཏེ། དེར་བར་དོ་འཇུག་པའི་ཚིག་གསལ་པོ་མེད་པའི་ཕྱིར་དང༌། དེ་མེད་ཀྱང༌། ཇི་སྐད་དུ། རང་གི་སེམས་ཀྱི་རྣམ་པ་ཙམ་ཡིན་པར་ཤེས་པར་བྱས་ནས།
ཞེས་དང༌། འབྱུང་བཞིའི་གསེབ་ཏུ་རང་སེམས་སྒོམ། ཞེས་བཤད་པ་དེ་ཙམ་གྱིས་དེར་འགྲུབ་ན། གང་ཡང་ཁྱེད་ཀྱིས། འོག་ཏུ་འཇུག་ལ་གོང་དུ་མི་འཇུག་པའི་ཤེས་བྱེད་དུ་དྲངས་པའི་ལུང་དེ་དང་དེས་ཀྱང༌། གོང་དུ་འཇུག་པ་བསྟན་པར་འགྱུར་ཏེ། ལུང་དེ་དག་ན་འབྱུང་བཞི་ལ་སེམས་སམ་ཡེ་ཤེས་ཀྱིས་ཁྱབ་པ་ཤ་སྟག་དམིགས་པའི་ཕྱིར་རོ། ། གཉིས་པ་ལ་གསུམ་སྟེ། རྗེ་བཙུན་དང་མི་ཐུབ་ཟླ་བའི་ལུང་གི་སྒྲུབ་བྱེད་ནི་འགལ་བར་བསྟན་པ་དང༌། ལུང་གཞན་གྱི་སྒྲུབ་བྱེད་མ་ངེས་པར་བསྟན་པ།
དེས་ན་ལུང་དེ་དག་གིས་རྟེན་དང་བརྟེན་པ་གཉིས་ཀ་ལ། བསྲེ་བར་གྲུབ་པའོ། ། དང་པོ་ནི། རྗེ་བཙུན་རིན་པོ་ཆེས། བར་སྣང་དུ་ཨོཾ་ཨཱཿཧཱུྃ་གསུམ་ཧོ་གཉིས་ཀྱིས་མཐའ་བརྟེན་པ། བར་དོའི་ཤེས་པ་འབྱུང་བཞི་འཁོར་ལོ་དང་བཅས་པ་ལ་ཞུགས་པས་གཞལ་ཡས་ཁང་གི་རྒྱུར་མི་བསྲེ་བ་ཉིད་དུ་བསྟན་ཞེས་ཟེར་བ་འདི་ནི་ལུང་གི་དོན་མངོན་སུམ་ལ་བསྙོན་པས་མངོན་སུམ་གྱི་བསལ་བ་ཁས་བླངས། དེ་ཁོ་ནར་མ་ཟད། ལུང་འདིས་དེ་དེར་མི་འཇུག་པར་བསྟན་ན། དེ་དེར་འཇུག་པའི་ཤེས་བྱེད་དུ་དྲངས་པའི་ལུང་ཐམས་ཅད་ལ་ཡིད་བརྟན་མི་རུང་བས། ཁས་བླངས་སྔ་ཕྱི་ཕན་ཚུན་གེགས་བྱེད་དུ་སོང་བ་ཉིད་ཀྱི་ཕྱིར།
ཁྱེད་ཀྱི་དམ་བཅའ་ཤིན་ཏུ་ལྐོག་གྱུར་ལ་སྒྲུབ་བྱེད་ཀྱི་ལུང་ཚད་མ་མེད་དོ། ། དེ་བཞིན་དུ་དམ་བཅའ་དེའི་སྒྲུབ་བྱེད་དུ་མི་ཐུབ་ཟླ་བའི་ལུང་ལས། ཇི་སྐད་དུ། འདི་ནི་འབྱུང་བའི་དཀྱིལ་འཁོར་བཞི། ། འཁོར་ལོ་འདི་ནི་ལྔ་པའོ། ། གཅིག་གྱུར་དེ་ལས་སངས་རྒྱས་ཀྱི། ། གཞལ་ཡས་ཁང་དུ་གྱུར་པ་སྟེ། ། ཞེས་འདྲེན་པ་ནི་འགལ་བའི་གཏན་ཚིགས་ཏེ། ཕྱོགས་ཆོས་གྲུབ་ཅིང༌། སྒྲུབ་བྱེད་དུ་བཀོད་པ་དེ་ཉིད་དམ་བཅའ་དེའི་ལོག་ཕྱོགས་ཀྱི་སྒྲུབ་བྱེད་དུ་སོང་ལ།
དེར་སོང་བ་ཉིད་དུ་ཁྱེད་རང་གིས་ཀྱང་ཁས་བླངས་པའི་ཕྱིར། ཇི་ལྟར་ཞེ་ན། ཇི་སྐད་དུ། བྷྲཱུྃ་ལས་འཁོར་ལོའི་སྟེང་དུ་བདག ། བར་མ་སྐྱེས་བུའི་བསམ་གཏན་བྱ། ། འདི་ནི་འབྱུང་བའི་དཀྱིལ་འཁོར་བཞི། ། གཅིག་གྱུར་ཞེས་སྦྲེལ་ཆགས་སུ་འབྱུང་བའི་ཕྱིར་དང༌། ལུང་དེ་ཉིད་འབྱུང་བཞི་སོགས་ཁོ་ན་ལ་བར་སྲིད་འཇུག་པའི་ཤེས་བྱེད་དུ་ཁྱེད་རང་གིས་དྲངས་མ་ཐག་པ་དེ་ཉིད་ཀྱི་ཕྱིར་རོ། ། དེས་ན་བར་སྲིད་རྟེན་དང་བརྟེན་པ་གཉིས་ཀ་ལ་བསྲེ་བའི་ཤེས་བྱེད་ཀྱི་གཏན་ཚིགས་རྒོལ་བ་རང་གི་ཚད་མས་མཐོང་བ་དེ་ཉིད་གཞན་ལ་གསལ་བར་སྟོན་བཞིན་དུ་འོག་ཏུ་འཇུག་པའི་ཚེ་གོང་དུ་མི་འཇུག་པས་ཁྱབ་ཅེས་ཟེར་བ་འདི་ཀོ་ཅི། གཉིས་པ་ནི།
ཡང་ཁྱེད་ཀྱིས། བར་དོ་རྟེན་ལ་མི་བསྲེ་བའི་ཤེས་བྱེད་དུ། སྒྲུབ་ཐབས་ཀྱི་རྒྱལ་པོ་དང༌། འཁྲུལ་སྤོང་དང༌། ནག་པོ་དང༌། མར་མེ་མཛད་བཟང་པོ་རྣམས་ཀྱི་ལུང་དྲངས་པ་ནི། དངོས་བསྟན་གྱི་ཁྱབ་པ་མ་ངེས་པ་དང༌། ཞེ་འདོད་ཀྱི་ཁྱབ་པ་འགལ་བ་ཡིན་ཏེ། ཁྱེད་རང་གིས་དྲངས་པ་དེ་ཉིད་དུ་རྟེན་འབྲེལ་ལས་སྐྱེས་པའི་སེམས་ཙམ། འབྱུང་བ་ཆེན་པོ་བཞི་ཞུ་བ་ལས།
ཞེས་དང༌། སྒོམ་པ་པོས། ཡང་དེའི་ཚེ་འཇིག་རྟེན་ལས་འདས་པའི་ཡེ་ཤེས་ཁྱབ་པར་བྱེད་པ་དེ་ཉིད་གནས་སོ། ། ཞེས་དང༌། དེའི་སྟེང་དུ་སྒོམ་པ་པོ་དེ་ཉིད་འཇིག་རྟེན་ལས་འདས་པའི་ཡེ་ཤེས་ཀྱིས་ཁྱབ་པར་བྱེད་པ་ཉིད་དུ་གནས་སོ། ། ཞེས་དང༌། ས་ཡི་དཀྱིལ་འཁོར་རྡོ་རྗེས་མཚན། ། སེམས་ཀྱིས་སྣང་བས་དེ་རྣམས་ཞུ། ། སྣང་བ་མཆེད་པས་གཞལ་ཡས་གྲུབ། ། ཅེས་གསུངས་པ་རྣམས་ལས་ནི།
རྟེན་ལ་སྒོམ་པ་པོའི་སེམས་འཇུག་པ་ཞིག་ནི་གསལ་བར་བཤད་ལ། དེ་ཙམ་གྱིས་བར་དོ་མི་བསྲེ་བའི་ཤེས་བྱེད་དུ་མ་ངེས་པའི་ཕྱིར་དང༌། ཡང་དག་པར་ན། དེ་སྐབས་ཀྱི་སེམས་དང་ཡེ་ཤེས་དེ་སྦྱོང་བྱེད་བར་དོ་ཉིད་ལ་འཆད་དགོས་པ་ཡིན་ཏེ། སྤྱིར་སྐྱེད་པའི་རིམ་པའི་ཉམས་ལེན་སྟོན་པ་ན། བར་དོ་སྦྱོང་བྱེད་ཀྱི་ལམ་ལོགས་སུ་བསལ་བར་སྟོན་པ་དང༌། མི་སྟོན་པ་གཉིས་ལས། འདིར་ནི་དེ་དག་གསལ་བར་སྟོན་པའི་སྐབས་ཡིན་པའི་ཕྱིར་དང༌། ལུང་དེ་ཙམ་གྱིས་དེ་དེར་བསྲེ་བ་མི་འགྲུབ་ཅེས་ནན་གྱིས་བསྙོན་པར་བྱེད་ན། དེ་དེར་འཇུག་པའི་ཤེས་བྱེད་དུ་འདྲེན་པའི་ལུང༌།
ཇི་སྐད་དུ། ཇི་ལྟར་སྒོམ་པ་པོ་འབྱུང་བའང༌། ། ཞེས་དང༌། ས་ཆེན་དང༌། རྩེ་མོ་དང༌། མཚོ་སྐྱེས་ཀྱི་ལུང་རྣམས་ཀྱིས་ཀྱང་དེར་མི་འགྲུབ་པར་མཚུངས་པར་འགྱུར་ཏེ། བར་དོ་འཇུག་ཅེས་པའི་ཚིག་གསལ་པོ་ནི་དེ་དག་ན་ཡང་མི་སྣང་ལ། རང་གི་སེམས་ཤེས་པ། སྐབས་སྟོབས་ཀྱིས་བར་དོ་ལ་ངོས་འཛིན་པ་ནི་ཁྱེད་ལ་མིན་རུང་བའི་ཕྱིར་རོ། ། གསུམ་པ་ནི།
དེ་བས་ན་བར་སྲིད་རྟེན་དང་བརྟེན་པ་གཉིས་ལས་གང་རུང་གཅིག་ལ་འཇུག་པའི་ཚེ། གཅིག་ཤོས་ལ་མི་འཇུག་པས་ཁྱབ་པའི་ཤེས་བྱེད་དུ། ཁྱེད་ཅག་གིས་དྲངས་པའི་ལུང་ཇི་སྙེད་པ་དེ་དག་གིས་ནི་རྟེན་དང་བརྟེན་པ་གཉིས་ཀ་ལ་འཇུག་པར་འགྲུབ་པ་ཡིན་ཏེ། དེ་ལྟར་སྒྲུབ་པའི་ཕྱོགས་ཆོས་ངེས་བྱེད་ཀྱི་ཚད་མ་ལ་རྩོད་པ་མེད་ཅིང༌། རྟགས་མི་མཐུན་ཕྱོགས་ལ་འགོག་བྱེད་ཀྱི་ཚད་མ་ནི་ཁྱེད་རང་གིས་ཁས་བླངས་པ་ལས་གྲུབ་པར་བསྟན་ཟིན་པ་དེ་ཉིད་ཀྱི་ཕྱིར་རོ། ། གསུམ་པ་ལ་གསུམ་སྟེ། ཉེས་སྤོང་དང་པོ་མི་འཐད། གཉིས་པ་མི་འཐད། གསུམ་པ་མི་འཐད་པའོ། ། དེ་དག་གིས་གང་འགོག་པའི་ཡུལ་གྱི་འདོད་པ་རྣམས་ནི་གོང་དུ་རྒྱས་པར་དྲངས་ཟིན་པ་དེ་ཉིད་ཡིན་པ་ལས།
དང་པོ་ནི། གང་ཡང་ཁྱེད་ཀྱིས། འདི་སྐད་དུ། བར་དོའི་ཤེས་པ་འབྱུང་བཞི་འཁོར་ལོ་དང་བཅས་པ་ལ་ཞུགས་པས། ཞེས་གསུངས་པའི་ལུང་དེས་དེ་དེ་ལ་དངོས་སུ་འཇུག་པར་སྟོན་པ་མ་ཡིན་ནོ། ། ཞེས་འཆད་པ་དེ་དང༌། ཡང་བར་དོ་འབྱུང་བཞི་སོགས་ལ་འཇུག་པའི་ཤེས་བྱེད་དུ་དྲངས་པའི་ལུང་རྣམས་ཀྱིས། དེ་དེ་ལ་འཇུག་པར་སྟོན་ནོ་ཞེས་འཆད་པ་ནི། ཁས་བླངས་སྔ་མ་གེགས་བྱེད་དུ་སོང་བ་ཡིན་ཏེ། གུར་ལས།
དབང་ཆེན་དཀྱིལ་འཁོར་སྟེང་དུ་ནི། ། བདག་ཉིད་ཀྱང་ནི་སྒོམ་པར་བྱ། ། ཞེས་གསུངས་པ་དེས་ཀྱང་དེ་དེ་ལ་འཇུག་པ་མི་སྟོན་པར་མཚུངས་པའི་ཕྱིར། གལ་ཏེ་འདིར་འོག་ཏུ་འཇུག་པར་བཤད། གཏན་ཚིགས་ལས། གོང་དུ་འཇུག་པ་ལུང་གི་དོན་མ་ཡིན་པར་གྲུབ་པས་མི་མཚུངས་སོ། ཤེ་ན། འོ་ན་གུར་གྱི་ལུང་དེས་ཀྱང་དེ་དེར་འཇུག་པ་མ་བསྟན་པར་འགྱུར་ཏེ། ཇི་སྐད་དུ། དྲི་ཟ་མཉམ་པར་ཞུགས་པ་ནི། །
ཁུ་བར་རྗེས་སུ་དྲན་པར་བྱ། ། ཞེས་འོག་ཏུ་འཇུག་པ་ཡང་གུར་ཉིད་ལས་བཤད་པའི་ཕྱིར་རོ། ། དེ་མངོན་པར་རྟོགས་པ་བཞི་དྲུག་སོ་སོར་མ་ཕྱེ་བའི་དབང་དུ་བྱས་སོ་ཞེ་ན། འོ་ན་མི་ཐུབ་ཟླ་བས། ཡན་ལག་བཞི་དྲུག་གི་ཤན་མ་ཕྱེད་པར་འགྱུར་ཏེ། དེའི་ལུང་གིས་གོང་འོག་གཉིས་ཀར་དུ་ཡང་བར་བསྲེ་བའི་ལུང་ཕྱོགས་གཉིས་ཀ་ལ་མཐུན་སྣང་དུ་གྲུབ་པར་དྲངས་ཟིན་པ་དེ་ཉིད་ཀྱིས་ཕྱིར་རོ། ། ཡང་འདི་སྐད་དུ། བར་དོའི་ཤེས་པ་དེ་ཉིད་གཞལ་ཡས་ཁང་སྒོམ་པ་པོ་ཡིན་པའི་ཤེས་བྱེད་དུ། ཇི་ལྟར་སྒོམ་པ་པོ་འབྱུང་བའང༌། ། ཞེས་གསུངས་པར་འཆད་པ་ནི།
བསྒྲུབ་བྱ་ཚད་མས་བསལ་བ་དང༌། སྒྲུབ་བྱེད་ཀྱི་གཏན་ཚིགས་མ་ངེས་པའོ། ། རྣལ་འབྱོར་པ་དེའི་བར་དོའི་ཤེས་པ་གཞལ་ཡས་ཁང་སྒོམ་པ་པོར་འཆད་པ་ནི། མངོན་སུམ་དང༌། རྗེས་སུ་དཔག་པ་དང༌། གྲགས་པ་དང༌། ཁས་བླངས་པའི་ལུང་གིས་ཀྱང་བསལ་ལོ། ། དང་པོ་ནི། རྣལ་འབྱོར་པ་རང་ཉིད་སྒོམ་པ་པོར་མངོན་སུམ་གྱིས་གྲུབ་པའོ། ། གཉིས་པ་ནི།
གཞལ་ཡས་ཁང་སྒོམ་པ་པོའི་བར་དོ་དེ་རྣལ་འབྱོར་པ་རང་གིའམ་གཞན་གྱིར་འདོད། ཕྱི་མ་ལྟར་འདོད་པའི་གོ་སྐབས་མེད་པས། དང་པོ་ལྟར་ན། སྔོན་བྱུང་ཟིན་པའི་འམ། ཕྱིས་འབྱུང་བར་འགྱུར་བའི་གཉིས་ལས། གང་རུང་གཅིག་ཡིན་དགོས་ཏེ། ད་ལྟ་ནི་རྣལ་འབྱོར་པ་དེ་སྔོན་དུས་ཀྱི་སྲིད་པ་ལ་གནས་པ་ཉིད་ཀྱི་ཕྱིར་རོ། ། དེ་ཡང་འདོད་ན་ནི། དེ་ལས་མི་རིགས་པ་ལྷག་མར་གྱུར་པ་གཞན་ཡང་གང་ཞིག་ཡོད། རིགས་པ་ཤེས་པ་རྣམས་ཀྱིས་སྤྲོས་པས་ཆོག་པ་ནི་འདི་ལའོ། །
དེ་ལྟར་ཐལ་བ་ལས། མངོན་པར་རྟོགས་པ་ཡན་ལག་དྲུག་པ་ཉམས་སུ་ལེན་བཞིན་པའི་རྣལ་འབྱོར་པ་འདི་ཆོས་ཅན། ཁྱོད་ཀྱིས་མངོན་རྟོགས་དེ་ཉམས་སུ་ལེན་པའི་ཚེ་ཁྱོད་རང་གི་བར་དོའི་ཤེས་པས་འབྱུང་བཞི་འཁོར་ལོ་དང་བཅས་པ་བཞུ་ནས་གཞལ་ཡས་ཁང་བསྒོམ་པ་མ་ཡིན་ཏེ། བར་སྲིད་ལ་གནས་བཞིན་པ་མ་ཡིན་པའི་ཕྱིར་རོ། ། ཞེས་པ་ནི་ཁྱབ་བྱེད་མ་དམིགས་པའི་གཏན་ཚིགས་སོ། ། གསུམ་པ་ནི། ཐ་མལ་གྱི་བར་སྲིད་མ་འོངས་པ་སྦྱོང་བའི་དོན་དུ། ད་ལྟ་རྣལ་འབྱོར་པས་དེ་སྦྱོང་བྱེད་ཀྱི་ལམ་སྒོམ་པའི་ཐ་སྙད་ཡོད་པ་ཡིན་གྱིས། མ་འོངས་པའི་བར་དོ་དེ་ཉིད་ད་ལྟ་ལམ་སྒོམ་པ་པོར་འཇོག་པའི་ཐ་སྙད་ནི་ཚད་ལྡན་དག་ལ་ཡོད་པ་མ་ཡིན་པའོ། ། བཞི་པ་ནི།
བར་སྲིད་གོང་དུ་འཇུག་པའི་ཕྱོགས་བཞི་འཁོར་ལོ་བཅས་པ་ཞུ་བ་ལས་གཞལ་ཡས་ཁང་དུ་གྲུབ་པ་མེད་པར་འགྱུར་ཏེ། དེ་ཞུ་བའི་རྐྱེན་ནི། བར་སྣང་དུ་བཞག་པའི་བར་དོའི་ཤེས་པས་དེ་དང་དེར་སྒོམ་པ་ལ་རག་ལས། དེའི་ཚེ་ནི་དེས་དེ་ལྟར་སྒོམ་པ་མ་དམིགས་པའི་ཕྱིར་དང༌། རྐྱེན་གྱི་ཡན་ལག་ཅེས་པའང་བར་དོའི་ཤེས་པ་འབྱུང་བཞི་ལ་ཞུགས་པའི་རྐྱེན་ལ་བྱེད་པའི་ཤེས་བྱེད་རྗེ་བཙུན་ཡབ་སྲས་ཀྱི་ལུང་འདྲེན་པ་དང༌། དེས་འགལ་དེ་ཞུགས་པ་མ་ཡིན་པར། དེ་ཉིད་ཀྱིས་འབྱུང་བཞི་བསྒོམ་པ་ཙམ་རྐྱེན་གྱི་ཡན་ལག་ཏུ་འཆད་པའང་རང་ཚིག་གེགས་བྱེད་དུ་སོང་བའི་ཕྱིར་རོ། ། གཉིས་པ་སྒྲུབ་བྱེད་མ་ངེས་པ་ནི། ཇི་སྐད་དུ། ཇི་ལྟར་སྒོམ་པ་པོ་འབྱུང་བའང༌། །
ཞེས་འབྱུང་བཞི་ལ་བར་དོ་བསྲེ་བའི་ཤེས་བྱེད་དུ་ཁྱེད་ཉིད་ཀྱིས་དྲངས་པ་མ་ཡིན་ནམ། དྲངས་མོད། དེ་ལས་ཅིར་འགྱུར། ཞེ་ན། འདིར་ནི་དེ་ལ་དེ་མི་འཇུག་པར། དེས་དེ་བསྒོམ་པའི་ཤེས་བྱེད་དུ་དྲངས་པ་མ་ཡིན་ནམ། དེའི་ཚེ་ཞེ་འདོད་ཀྱི་གཏན་ཚིག་འགལ་ལོ། ། མ་ངེས་པ་དང༌། མ་གྲུབ་པའི་སྐྱོན་དང་ཡང་བཅས་པའི་ཚུལ་ནི་སྒོམ་པ་པོ་ཞེས་པས། རྣལ་འབྱོར་པ་རང་གིས་བར་དོའི་ཤེས་པ་དེར་འཆད་པ་མ་ཡིན་ཏེ།
སྒོམ་པ་པོ་ཞེས་པ་རྣལ་འབྱོར་པ་རང་ཉིད་ལ་ངོས་བཟུང་ནས། དེའི་སེམས་འབྱུང་བཞི་ལ་འདྲེན་པར་འཆད་པ་ཉིད་ཀྱི་ཕྱིར་ན། བར་དོའི་ཤེས་པས་འབྱུང་བཞི་སྒོམ་པ་ཡི་གེའི་དོན་དུ་འཆད་པ་སུ་ཡང་མེད་དོ། ། ཡང་འདི་སྐད་དུ། ཞུགས་ཞེས་པས་དངོས་སུ་བསྲེ་མི་དགོས་ཏེ། གཟུང་འཛིན་གྱི་ཤེས་པ་གཟུགས་ལ་ཞུགས་པའི་ཐ་སྙད་ཡོད་ཀྱང༌། དངོས་སུ་བསྲེ་མི་དགོས་པ་བཞིན་ནོ། ། ཞེས་འཆད་པ་དེ་དང༌། རྗེ་བཙུན་རྩེ་མོས། ཇི་སྐད་དུ།
དེ་ནས་རྐྱེན་གྱི་ཡན་ལག་ནི། ། འབྱུང་བཞིར་རྣམ་ཤེས་ཞུགས་པ་སྒོམ་པ་སྟེ། ། འབྱུང་བཞིའི་དཀྱིལ་འཁོར་ཐམས་ཅད་ཀྱང༌། ། རང་གི་སེམས་ཙམ་དུ་ཤེས་བྱ། ། ཞེས་པས་དེར་དེ་བསྲེ་བ་བསྟན་ནོ། ། ཞེས་འཆད་པ་གཉིས་ཀྱང༌། ལུང་གནོད་བྱེད་དུ་སོང་བའི་སྟོབས་ཀྱིས་དམ་བཅའ་ཕྱི་མའི་ཞེན་དོན་ཚད་མས་བསལ་བ་ཡིན་ནོ། ། ཡང་འདི་སྐད་དུ། འབྱུང་བཞིར་བར་སྲིད་མི་བསྲེ་བའི་ཕྱོགས་ལ་མདུན་བསྐྱེད་སྒོམ་པ་ལྟ་བུ་དང༌། བསྲེ་བའི་ཕྱོགས་ལ་བདག་བསྐྱེད་སྒོམ་པ་བཞིན་ནོ། །
ཞེས་འཆད་པ་འདི་ཡང་མི་འཐད་པ་ལ་གཉིས་ཏེ། དོན་འདི་ཉིད་མི་འཐད་པ་དང༌། དེ་གང་གི་སྒྲུབ་བྱེད་དུ་དྲངས་པ་དེའི་ཤེས་བྱེད་དུ་མ་འབྲེལ་བའོ། ། དང་པོ་ནི། འོ་ན་བར་དོའི་ཤེས་པ་བརྟེན་པ་ལྷ་ལ་བསྲེས་པ་དང་མ་བསྲེས་པའི་བྱེ་བྲག་གིས། བདག་མདུན་གྱི་རྣམ་པ་ཉིད་དུ་སྒོམ་རིགས་པར་འགྱུར་ཏེ། བར་དོའི་ཤེས་པ་འབྱུང་བཞི་ལ་བསྲེས་པའི་བྱེ་བྲག་གིས་དེ་དང་དེར་འགྱུར་བའི་ཕྱིར། དེ་ལྟར་འདོད་ན་ནི་བར་དོའི་ཤེས་པ་རྟེན་ལ་བསྲེས་པའི་ཚེ། བརྟེན་པ་ལྷའི་བདག་བསྐྱེད་མཚན་ཉིད་པ་མེད་པའམ། ཡོད་ཀྱང་དེ་མདུན་བསྐྱེད་ཀྱི་རྣམ་པ་ལྟ་བུར་སྒོམ་ཞེས་པ་གང་རུང་དུ་ཁས་ལེན་དགོས་པར་འགྱུར་རོ། །
གཉིས་པ་ནི། འབྱུང་བཞི་ལ་བར་དོ་བསྲེ་བའི་ཚེ། བདག་བསྲེད་ཀྱི་རྣམ་པ་ལྟ་བུར་སོང་བའི་དོན་གྱིས་ན། བར་དོའི་ཤེས་པ་གཞལ་ཡས་ཁང་སྒོམ་པ་པོ་ཉིད་དུ་མི་འགྱུར་བར་གྲུབ་ལ། དེ་ལྟར་གྲུབ་པ་ན། ཇི་སྐད་དུ། མི་འགྱུར་དཔེས་བསྟན་པ་ལས་ཤེས། ། ཞེས་ཟེར་བའི་ཞེ་འདོད་དང་འགལ་ལོ། མི་འགལ་ཏེ། བདག་བསྐྱེད་ཀྱི་ཚུལ་གྱིས་སྒོམ་ཞེས་བཤད་ཟིན་པས་སོ། །
ཤེ་ན། དེ་ལྟ་ན་ཐ་མལ་པའི་བར་དོས་སྐྱེ་སྲིད་དུ་སྐྱེ་བ་བླངས་ཟིན་པ་དེའི་ཚེ་ཡང་བར་དོ་ཉིད་ཡིན་པར་འགྱུར་ཏེ།

སྦྱོང་བྱེད་ཀྱི་བར་དོས་གཞལ་ཡས་ཁང་དུ་སྐྱེ་བ་བླངས་ཟིན་པ་དེའི་ཚེ། རྟེན་གཞལ་ཡས་ཁང་བདག་བསྐྱེད་ཀྱི་རྣམ་པ་ལྟ་བུར་སྒོམ་པ་པོ་ནི་བར་དོ་ཉིད་དུ་ཁས་ལེན་པའི་ཕྱིར་རོ། ། དེ་ལྟར་ན་ཉེས་སྤོང་དང་པོ་མི་འཐད་པ་ལས་ཙམ་པའི་རྒལ་ལན་གྱིས་ཚུལ་གསུམ་བཤད་དོ། ། གཉིས་པ་ནི། འདི་སྐད་དུ། བར་དོ་སྔར་བསྲེས་པའི་ཕྱོགས་ལ་དེའི་རྒྱུན་ནར་མར་ཡོད་པས། ལྷའི་སྐྱེ་བ་ཤིན་ཏུའང་བླང་པར་འགྱུར་ཞིང༌། ཕྱིས་བསྲེ་བའི་ཕྱོགས་ལ། བར་སྲིད་ནམ་མཁར་གནས་ནས་གཞལ་ཡས་ཁང་སོགས་སྒོམ་པས་ལྷག་པར་ཡང་སྒོམ་པ་པོར་འགྱུར་རོ། ། ཞེས་ཟེར་བ་འདི་མི་འཐད་པ་ལ་གསུམ་སྟེ། བར་སྲིད་ཀྱི་རྒྱུན་བར་སྣང་དུ་འཇོག་ན་ཆ་གཉིས་སུ་འབྱེད་པར་གྲུབ་པ།
དེར་འཇོག་ན་ལྷའི་སྐྱེ་བ་མི་ལེན་པར་ཐལ་བའི་ཉེས་པ་སོ་ན་གནས་པ། རྒྱུ་རྡོར་འཛིན་སྐྱེད་པ་དང་ལྷ་མོ་སྤྲོ་བ་སོགས་སྒོམ་པ་པོ་བར་དོའི་ཤེས་བྱེད་ཧ་ཅང་ཐལ་བའོ། ། དང་པོ་ནི། བར་དོའི་རྒྱུན་ནར་མར་ཡོད་ཅེས་པའི་དོན་ཅི། གོང་དུ་བསྲེས་ཟིན་པ་དེ་ཉིད་ཀྱི་རིགས་འདྲའི་རྒྱུན་ཞིག་བར་སྣང་དུ་འཇོག་པ་ཡིན་ནམ། དེར་མི་འཇོག་པར་འབྱུང་བཞི་ལ་བསྲེས་ཟིན་པ་དེ་ཉིད་ཀྱི་རྒྱུན་ཡོད་པ་ལ་བསམ་ནས་དེ་སྐད་དུ་འདོན་པ་ཡིན། དང་པོ་ལྟར་ན། གང་དགག་བྱའི་གཙོ་བོར་བྱས་ནས་བཀག་པ་དེ་ཉིད་གྲུབ་པའི་མཐར་ཁས་བླངས་པ་ཡིན་ཏེ། སྦྱོང་བྱེད་བར་དོའི་ཤེས་པ་གཅིག་ཉིད་རྟེན་འབྱུང་བ་ལ་བསྲེས་ནས། དེའི་རིགས་འདྲའི་རྒྱུན་བརྟེན་པ་ལྷ་ལ་བསྲེ་རྒྱུ་ཞིག་ལྷག་མར་གཞག་པའི་ཕྱིར།
གཉིས་པ་ལྟར་ན། རྟེན་གཞལ་ཡས་ཁང་ལ་ང་རྒྱལ་བཞག་པའི་ཤེས་རྒྱུན་དེ་རྣལ་འབྱོར་པ་རང་གི་བར་དོའི་ཤེས་པ་ཉིད་དུ་ཐལ་བར་འགྱུར་ཏེ། དེ་འདྲའི་ཤེས་རྒྱུན་དེས་བརྟེན་པ་ལྷའི་ང་རྒྱལ་དུ་འཕོས་པའི་ཚེ། རྣལ་འབྱོར་པ་རང་གི་བར་དོའི་སྲིད་པས་ལྷའི་སྐྱེ་བ་ཤིན་ཏུའང་བླངས་པར་འཇོག་པའི་ཕྱིར། གཉིས་པ་ལ་གཉིས་ཏེ། ཧ་ཅང་ཐལ་བ་དངོས་དང༌། ཉེས་སྤོང་མི་འཐད་པའོ། ། དང་པོ་ནི། བར་སྲིད་ཀྱི་རྒྱུན་བར་སྣང་དུ་མ་གཞག་པར། བར་དོའི་སྲིད་པས་ལྷའི་སྐྱེ་བ་ལེན་ཚུལ་ཇི་ལྟར་བྱེད་ཅེས་བརྟགས་པ་ན།
གཞལ་ཡས་ཁང་ལ་བསྲེས་པའི་རིགས་རྒྱུན་དེ་ཉིད་ལྷའི་ང་རྒྱལ་དུ་བྱེད་པའམ། མངོན་པར་བྱང་ཆུབ་པ་ལྔས་རྒྱུ་རྡོ་རྗེ་འཛིན་པ་སྐྱེད་པའི་རིམ་པ་ལ་འདོད་པའམ། འབྲས་བུ་རྡོ་རྗེ་འཛིན་པར་བཞེངས་པའི་ཚེ་རང་གི་བར་སྲིད་ཀྱི་ལྷར་སྐྱེ་བ་བླངས་པ་གསུམ་པོ་གང་རུང་ཞིག་ཡིན་དགོས་ཏེ། རང་གི་བར་སྲིད་ཀྱི་བརྟེན་པ་སྐྱེ་བ་བླངས་ཤིང༌། དེ་ལས་གཞན་པའི་སྐྱེ་བ་ལེན་ཚུལ་ནི་མ་དམིགས་པའི་ཕྱིར། དང་པོ་ལྟར་ན། དེ་འདྲའི་རིགས་རྒྱུན་དེ་སྦྱོང་བྱེད་བར་དོ་ཉིད་དུ་ཐལ་བ་དང༌། གཉིས་པ་ལྟར་ན། དྲི་ཟ་འཇུག་པའི་རིམ་པ་མ་བཤད་པའི་སྐྱེད་པའི་རིམ་པ་དག་ཏུའང་དྲི་ཟ་འཇུག་པའི་རིམ་པ་བསྟན་པར་ཐལ་བ་དང༌། གསུམ་པ་ལྟར་ན།
སྦྱང་གཞིའི་སྐབས་སུ་སྐྱེ་སྲིད་དུ་ཉིང་མཚམས་སྦྱར་ཟིན་པ་དེ་ཉིད། སླར་སྐྱེ་སྲིད་དེ་ཉིད་དུ་ཉིང་མཚམས་སྦྱོར་བར་ཐལ་ལོ། ། མདོར་ན་བར་དོ་མཚོན་བྱེད་ཀྱི་ཡི་གེ་གསུམ་བར་སྣང་ནས་རྒྱུ་རྡོ་རྗེ་འཛིན་པའི་ཞལ་དུ་འཇུག་པ་མེད་ན། སྦྱོང་བྱེད་བར་དོ་ལྷའི་སྐྱེ་བ་ལེན་པ་མེད་པས་ཁྱབ་སྟེ། ལུགས་འདིར་སྦྱོང་བྱེད་བར་དོས་ལྷའི་སྐྱེ་བ་ལེན་ཚུལ་དེ་བས་གཞན་མ་བཤད་པའི་ཕྱིར་དང༌། སྦྱོང་བྱེད་བར་དོ་ལ་ཡི་གེ་གསུམ་གྱི་རྣམ་པ་ཅན་ལས་གཞན་ལུགས་འདིར་མ་བཤད་པའི་ཕྱིར་དང༌། སྔར་བར་སྲིད་ཞུགས་པའི་རྒྱུན་ཡིན་པ་ཙམ་གྱིས་བར་སྲིད་ཀྱི་རྒྱུན་དུ་འཇོག་ནུས་ན། སྦྱང་གཞིའི་སྲིད་པ་གསུམ་ཀ་ཡང་བར་དོའི་སྲིད་པ་ཉིད་དུ་ཐལ་བ་དང༌། བར་སྲིད་གོང་དུ་བསྲེས་པའི་ཚེ་འོག་ཏུ་ཡང་བསྲེས་པ་ཉིད་དུ་ཁས་ལེན་དགོས་པར་འགྱུར་རོ། ། གཉིས་པ་ནི།
འདི་སྐད་དུ། སྦྱང་གཞི་དང་ཆ་འདྲ་བར་སྒོམ་པ་ཙམ་ཡིན་གྱི། རྣམ་པ་ཀུན་དུ་ནི་མ་ཡིན་ཏེ། དེ་ལྟར་ན་ཞེས་སོགས་སུ་སུན་འབྱིན་གྱི་ཐལ་འགྱུར་རྣམ་གྲངས་བཞི་འཕངས་པ་དེ་དག་ནི་ཚར་བཅད་ཀྱི་གནས་འབའ་ཞིག་ཏུ་ངེས་ཏེ། ཐལ་བ་ཕྱི་མ་གསུམ་གྱི་གཏན་ཚིགས་སུ་དེ་ལྟ་བུ་སྦྱང་གཞི་དང་མི་མཐུན་པའི་ཕྱིར། ཞེས་པའི་གཏན་ཚིགས་ལ་ཁས་ལེན་མེད་ཅིང༌། ཐལ་བ་དང་པོའི་གཏན་ཚིགས་སུ། ཕ་མ་དང་བུ་ཚའི་ཤེས་པ་གང་ཟག་གཅིག་གི་ཤེས་པ་ཡིན་པ་མི་སྲིད་པའི་ཕྱིར་ཞེས་པའི་ཁྱབ་པ་ལ་ཁས་ལེན་མེད་པས། ཐལ་འགྱུར་ཐམས་ཅད་ཕྱིར་ལོག་པ་ཡིན་ནོ། ། གལ་ཏེ་སྦྱང་གཞི་དང་རྣམ་པ་ཀུན་དུ་འདྲ་བར་ཁས་བླངས་པས་སོ་སྙམ་ན།
དེ་ལྟར་སུ་ཞིག་གིས་ཁས་བླངས་ཏེ། ཁྱེད་རང་གིས་གཞན་འགོག་པའི་འདོད་པ་བརྗོད་པ་ན་ནི། དེ་ལྟ་བུའི་འདོད་པ་མ་བརྗོད་པའི་ཕྱིར། རྣམ་པ་ཀུན་དུ་འདྲ་བ་ནི་མ་ཡིན་ཏེ། ཞེས་པ་ཡང༌། རང་རྒྱུད་དུ་བྱེད་ན་ཕ་རོལ་ལ་ཤེས་འདོད་མེད་པས་ཕྱོགས་སྐྱོན་ཅན་དུ་སོང༌། སུན་འབྱིན་དུ་བྱེད་ན་ཁས་བླངས་དང་མ་འབྲེལ་བས་ཚར་བཅད་ཀྱི་གནས་སོ། ། སྦྱང་གཞི་དང་ཆ་འདྲ་བར་སྒོམ་པ་ཡང་ཁྱེད་ལ་ཡོད་པ་མ་ཡིན་ཏེ། སྦྱང་གཞིའི་སྐབས་སུ་ཐ་མལ་པའི་བར་སྲིད་ཀྱིས་སྐྱེ་སྲིད་དུ་སྐྱེ་བ་ལེན་པ་དེ་ཉིད་འདིར་སྦྱང་གཞིའི་གཙོ་བོ་ཡིན་པ་ལས། ཁྱེད་ལ་ནི་ཡན་ལག་བཞི་པའི་ཚེ་དེ་མེད་པའི་ཕྱིར་དང༌།
སྦྱང་གཞིའི་ཚེ་ན་བར་དོའི་ཤེས་པ་སྣོད་ཀྱི་འཇིག་རྟེན་ལ་ཞུགས་ནས། བཅུད་ཀྱི་སེམས་ཅན་དུ་སྐྱེ་བ་ལེན་པའི་ཚེ་བར་དོ་ཉིད་ཀྱི་ས་པ་ཡིན་པ་ལས། ཁྱེད་ལ་དེ་དང་ཆ་འདྲ་བ་བསྒོམ་པ་མེད་པའི་ཕྱིར་རོ། ། གསུམ་པ་ནི། བར་དོ་རྟེན་ལ་མི་བསྲེ་བར་བརྟེན་པ་ལ་བསྲེ་བ་ན། བར་སྣང་དུ་གཞག་པའི་བར་དོའི་ཤེས་པ་དེ་ཉིད། རྟེན་བརྟེན་པར་བཅས་པའི་དཀྱིལ་འཁོར་ལོ་སྒོམ་པ་པོར་འདོད་པ་ནི་ཧ་ཅང་ཐལ་བ་སྟེ། རྣལ་འབྱོར་པ་རང་ཉིད་རྒྱུའི་རྡོ་རྗེ་འཛིན་པར་མི་སྒོམ་པར། རྒྱུའི་རྡོ་རྗེ་འཛིན་པ་གང་ན་འདུག་པའི་བར་སྣང་དུ་བར་དོའི་ངོ་བོར་གནས་ནས། རྒྱུའི་རྡོ་རྗེ་འཛིན་པ་ཡབ་ཡུམ་མདུན་བསྐྱེད་ཀྱི་ཚུལ་དུ་སྒོམ་པའི་ཕྱིར་དང༌།
རང་ཉིད་རྟེན་དང་བརྟེན་པར་བཅས་པའི་དཀྱིལ་འཁོར་གྱི་ངོ་བོར་ང་རྒྱལ་འཇོག་རྒྱུ་ཡིན་པ་ལ། བར་དོའི་ངོ་བོར་ང་རྒྱལ་གཞག་པའི་ཕྱིར་དང༌། རྒྱུ་རྡོ་རྗེ་འཛིན་པ་རྣལ་འབྱོར་པ་རང་ཉིད་ཀྱི་གཟུང་འཛིན་གཉིས་མེད་ཀྱི་ཡེ་ཤེས་ལས་སྒྲུབ་པ་དེ་མ་གོ་བར། ཇི་སྲིད་བར་དོའི་ཤེས་པ་མ་ཞུགས་པ་དེ་སྲིད་དུ་ལྷ་ལ་ང་རྒྱལ་མི་འཇོག་པའི་ཕྱིར་དང༌། སྒོམ་པ་པོ་རྒྱུ་རྡོ་རྗེ་འཛིན་པ་ཉིད་ཀྱིས་སྒོམ་བྱེད་སྦྱོང་བྱེད་བར་དོའི་ཤེས་པ་སྐྱེད་པ་དང་སྒོམ་ནས། རང་ལ་ཚུར་འཇུག་པའི་ཚུལ་གྱིས་ཉམས་སུ་ལེན་རྒྱུ་ཡིན་པ་ལ། དེ་ལས་གོ་བཟློག་ནས་རང་ཉིད་བར་འཇུག་པའི་ཚུལ་གྱིས་ཉམས་སུ་ལེན་རྒྱུར་བཤད་པའི་ཕྱིར་རོ། ། ཉེས་སྤོང་གསུམ་པ་མི་འཐད་པ་ནི། འདི་སྐད་དུ། མི་ཐུབ་ཟླ་བས།
སྲིད་པ་བར་མ་བསམ་བྱས་ནས། ། ཨེ་ཝཾ་ཉིད་དུ་རབ་ཏུ་འདྲེས། ། ཞེས་སོགས་དང༌། ཌོཾ་བྷི་པས། བདག་ཀྱང་བསམ་པར་བྱ་བ་སྟེ། ། ཨེ་ཝཾ་ཉིད་དུ་བདག་དང་ནི། ཞེས་སོགས་ཀྱི་ལུང་ནི། བདག་མེད་མའི་མངོན་རྟོགས་ཡིན་པས་འདིར་ཁས་མི་ལེན་པའི་ཕྱིར། ལུང་ཕན་བྱེད་དུ་མི་འགྱུར་རོ་ཞེས་ཟེར་བ་ནི། རང་ལ་ཅོ་འདྲི་བའི་གཏམ་ལྷུག་པར་སྦྱར་བ་ཡིན་ཏེ།
འདི་ལྟར། འོ་ན་རྩ་བའི་རྒྱུད་ལས། ཇི་ལྟར་སྒོམ་པ་པོ་འབྱུང་བའང༌། ། ཞེས་པའི་ལུང་དེ་ཡང༌། རྗེ་བཙུན་ཡབ་ཀྱིས་མངོན་པར་རྟོགས་པའི་སྐབས་འདིར། འབྱུང་གཞི་ལ་བར་དོ་བསྲེ་བའི་ཤེས་བྱེད་དུ་ཁྱེད་རང་གིས་དྲངས་པ་དེ་ཡང༌། ཕན་བྱེད་དུ་མི་འགྱུར་བར་ཐལ། དེ་ཡང་བདག་མེད་མའི་མངོན་པར་རྟོགས་པ་ལ་འཆད་པའི་སྐབས་ཡིན་པའི་ཕྱིར། དེ་སྐད་དུ་ཡང༌། དེ་ནས་རྣལ་འབྱོར་མའི་འཁོར་ལོ་བཤད་པར་བྱའི། །
ནམ་མཁའི་དབུས་སུ་བྷ་ག་བསམ། ། དབུས་སུ་རྣམ་པར་སྒོམ་པ་ནི། ། འཁོར་ལོ་སྔོན་དུ་ཅི་རིགས་པར། ། ལྷ་རྣམས་ཇི་ལྟར་འབྱུང་བ་ཉིད། ། འཁོར་ལོ་ས་དང་ཆུ་ནི་སྔོན། ། ཇི་ལྟར་རིགས་པར་བྱིན་ཟ་དང༌། ལྷ་རྣམས་ཀྱི་ནི་རླུང་ཆེན་དང༌། ། ཇི་ལྟར་སྒོམ་པ་པོ་འབྱུང་བའང༌། ། ཆོས་འབྱུང་ལས་སྐྱེས་འཁོར་ལོ་ཉིད། ། འཕར་མ་གཉིས་དག་སྐྱོན་མེད་པ། །
ཞེས་གསུངས་པ་དེ་ལ་བསྙོན་པ་སུ་ཡང་མེད་དོ། ། ཡང་བདག་མེད་མའི་མངོན་རྟོགས་ཀྱི་སྐབས་ཡིན་པས་འདིར་ཁས་མི་ལེན་པའི་ཁྱབ་པ་ལ་དངོས་ཀྱིས་མ་ངེས་པ་ཡང་རྩ་བའི་རྒྱུད་ཉིད་ལས་གསུངས་པ་ཡིན་ཏེ། ཇི་སྐད་དུ། ཕྱག་རྒྱ་ལྔ་འཛིན་ལྷ་ལ། ། བདག་མེད་མ་ནི་ཉིད་ཀྱིས་ཞུས། ། བཅོ་ལྔ་ཡོངས་སུ་བསྐོར་བ་ཡི། ། བདག་གི་འཁོར་ལོ་ཁྱོད་བཤད་ན། ། ཁྱེད་ཀྱི་དཀྱིལ་འཁོར་ཇི་ལྟར་ལགས། ། གཙོ་བོ་བདག་གིས་སྔར་མ་འཚལ། ། ཞེས་ཞུས་པའི་ལན་དུ།
དཀྱིལ་འཁོར་ཡང་དག་རབ་ཏུ་དབྱེ། ། འཁོར་ལོ་ཇི་ལྟར་སྔར་གསུངས་པ། ། དོ་ཤལ་དོ་ཤལ་ཕྱེད་པས་བརྒྱན། ། ཞེས་པ་ནས། ཁྱོད་དང་ལྷན་ཅིག་བཞིན་བཟང་མ། ། དེ་ལ་དབུས་སུ་ང་ཡོད་དེ། ། ཞལ་བརྒྱད་པ་ལ་ཞབས་བཞི་པ། ། ཞེས་སྔར་བརྟག་པ་དང་པོར། རྗེ་བཙུན་ཡུམ་གྱི་རྟེན་གཞལ་ཡས་ཁང་གི་གཞི་དང་རྒྱུ་དང་རྐྱེན་གྱི་ཡན་ལག་ཇི་ལྟར་བཤད་པ་དེ་ཉིད། རྗེ་བཙུན་ཡབ་ཀྱི་སྐབས་འདིར་ཡང་ཁས་ལེན་རྒྱུ་ཡིན་པར་སྟོན་པ་ཐུབ་པའི་དབང་པོ་ཉིད་ཀྱིས་གསུངས་པའི་ཕྱིར་རོ། །
འདིར་སྨྲས་པ། རང་ཕྱོགས་སྒྲུབ་ལ་དཔྱད་གསུམ་གྱིས། ། དག་པའི་ལུང་དང་གཞན་གྱི་ཕྱོགས། ། སུན་འབྱིན་པ་ལ་དངོས་སྟོབས་ཀྱི། ། རིགས་པ་གནམ་ལྕགས་ཕྲེང་བ་ལ། ། མ་བཟོད་རྒོལ་བ་རྩོད་བཞེད་ཀྱིས། ། རྟོག་གེའི་སྐད་ཀྱིས་ངུར་སྒྲ་དེར། ། ལན་འདེབས་བྱེད་པོས་འཕོངས་མཐོང་ནས། ། ཚེར་མ་འབྱིན་བྱེད་འདི་བྱས་སོ། ། གཉིས་པ་ངེས་པའི་དོན་ལ་དཔྱད་པ་འཇུག་པ་ནི་གཉིས་ཏེ།
སྦྱོང་བྱེད་ལམ་གྱི་རྟེན་དང་བརྟེན་པ་ཉེ་བར་ལེན་པའི་རྒྱུ་གང་གིས་བསྒྲུབས་པ་དང༌། དེས་སྦྱང་གཞི་གང་དང་གང་ཞིག་ཚུལ་ཇི་ལྟ་ཇི་ལྟར་སྦྱོང་བའོ། ། དང་པོ་ནི། སྤྱིར་ཆོས་ཀྱི་དབྱིངས་དང༌། བྱེ་བྲག་ཏུ་གཟུང་འཛིན་གཉིས་སུ་མེད་པའི་ཡེ་ཤེས་ལས་སྒྲུབ་དགོས་པ་ཡིན་ཏེ། མ་རིག་པའི་དབང་གིས་འབྲས་བུར་གྱུར་པའི་ཀུན་རྫོབ་རྟེན་འབྲེལ་སྣ་ཚོགས་སུ་སྣང་བ་འདི་སྟོང་པར་སྦྱངས་ནས་སྒྲུབ་དགོས་པའི་ཕྱིར་དང༌། སྤྲོས་པའི་མཐའ་མ་ལུས་པར་བཀག་ཙམ་གྱི་མེད་པར་དགག་པ་ནི། སྦྱོང་བྱེད་སྐྱེད་པའི་རིམ་པ་སྒྲུབ་པའི་གཞིར་མི་རུང་བའི་ཕྱིར། དེས་ན་སྔོན་འགྲོ་ཡེ་ཤེས་ཀྱི་ཚོགས་བསག་གི་སྐབས་ནས་འབྱུང་བའི་སྟོང་པ་ཉིད་ཀྱི་གོ་དོན་ནི། དབུ་མ་ཐལ་རང་གི་གཞུང་ནས་འབྱུང་བ་ལྟར་མ་ཡིན་གྱི།
རྗེ་བཙུན་བྱམས་པའི་ཆོས་རྗེས་འབྲང་དང་བཅས་པའི་གཞུང་དང་གྲགས་པ་ལྟར་ཡིན་ཏེ། རང་སྟོང་གི་ཚུལ་ལྟར་བཤད་ན་མེད་དགག་ལས་མ་འདས་པའི་ཕྱིར་དང༌། དགག་གཞི་གཞན་དབང་གི་སྟེང་དུ། དགག་བྱ་གཟུང་འཛིན་ཀུན་བཏགས་གཉིས་བཀག་པའི་ཤུལ་དུ་ལྷག་མར་ལུས་པའི་དེ་བཞིན་ཉིད་དེ་ལ་འཆད་དགོས་པའི་ཕྱིར་ཏེ། ཤུདྡྷོ་ཧཾ་ཞེས་དང༌། ཨཏྨ་ཀོ྅ཧཾ་ཞེས། རྣལ་འབྱོར་པ་རང་རང་གི་དོན་དམ་པའི་བདག་དེ་ཉིད་ལ་ང་རྒྱལ་འཇོག་པར་བཤད་པའི་ཕྱིར། འདིའི་མིང་གི་རྣམ་གྲངས་ནི། རང་བཞིན་ཆོས་སྐུ་དང༌། བདེ་བར་གཤེགས་པའི་སྙིང་པོ་དང༌།
ཆོས་དབྱིངས་ཡེ་ཤེས་དང༌། བདག་དམ་པའམ་དོན་དམ་པའི་བདག་དང༌། སེམས་ཀྱི་རྡོ་རྗེ་དང༌། དང་པོའི་སངས་རྒྱས་ལ་སོགས་པའོ། ། དེའི་ཕྱིར་སྟོང་པའི་ངང་ལས་བྱུང་བའི་འབྱུང་བ་རིམ་བརྩེགས་གཞལ་ཡས་ཁང་དང་བཅས་པ་ཐམས་ཅད་ཀྱང༌། དོན་སྟེངས་སུ་གྲུབ་པ་ནི་དོན་དམ་པའི་བདེན་པ་ཁོ་ནར་འཇོག་པ་ཡིན་གྱི་ཀུན་རྫོབ་ཀྱི་བདེན་པ་ནི་མ་ཡིན་ཏེ། ཉེར་ལེན་གྱི་རྒྱུ་ཆོས་དབྱིངས་ཡེ་ཤེས་ཀྱིས་བསྒྲུབས་པ་ཡིན་གྱི། མ་རིག་པའི་དབང་གི་འབྲས་བུ་མ་ཡིན་པའི་ཕྱིར་དང༌། གོམས་པ་མཐར་ཕྱིན་པའི་ཚེ་ན་ཡང་འབྲས་དུས་ཀྱི་ཆོས་ཀྱི་སྐུ་དང་ངོ་བོ་གཅིག་པའི་ཕྱིར་རོ། ། རྟེན་པ་ལྷའི་ཚོགས་ཀྱང་དེ་ཁོ་ན་ལྟར་ངེས་པ་ཡིན་ཏེ།
རྣལ་འབྱོར་པ་རང་རང་ལ་ལྟོས་པའི་སྤང་བྱ་གཟུང་འཛིན་གཉིས་པོ་བཀག་པའི་ཤུལ་དུ་ལྷག་མར་ལུས་པའི་དོན་དམ་པའི་བདག་དེ་ཉིད། ས་བོན་ནམ་ཕྱག་མཚན་གྱི་རྣམ་པས་བསྒྲུབ་པའི་ཕྱིར། དེས་ན་རྟེན་བརྟེན་པ་ལ་བར་དོ་བསྲེ་བའི་བཤད་པ་མེད་པའི་མངོན་པར་རྟོགས་པ་དག་ཏུའང༌། རྣལ་འབྱོར་པ་རང་གི་ཤེས་པས་རྟེན་གཞལ་ཡས་ཁང་དང་བརྟེན་པ་ལྷའི་སྐྱེ་བ་ལེན་མི་དགོས་པར་ཐལ་བ་མེད་དོ། ། ཞེས་འབྱུང་བ་ལྟར་རོ། ། དེ་སྐད་དུ་ཡང༌། མན་ངག་སྙེ་མ་ལས། ཁ་ཅིག་ཏུ། སྟོང་པ་ཉིད་ཀྱི་རྗེས་སུ་ཡི་གེའི་གཟུགས་ལ་སོགས་པའི་དྲི་ཟ་བཤད་པ་མེད་དེ། ལས་ཀྱི་ཁྱད་པར་གྱི་དབང་གིས་ཤི་བའི་རྗེས་ཐོགས་སུ་བར་དོའི་སྲིད་པའི་གནས་སྐབས་མེད་པར་ཡང༌།
སྲིན་བུ་པད་པ་འཕོ་བ་བཞིན་དུ། སྐྱེ་བོ་རྣམས་འགྲོ་བ་གཞན་དུ་སྐྱེ་བའི་ཕྱིར། དེའི་རྗེས་སུ་འབྲང་པ་ལས་བསྒོམ་པ་ལ་ཡང་རྣམ་པར་བཞག་པའོ། ། ཞེས་གསུངས་པ་ལྟར་རོ། ། བར་དོ་འཇུག་པའི་བཤད་པ་ཡོད་པ་དེའི་ཚེ་ཡང༌། མཚོན་བྱེད་ཡི་གེ་ལྔ་པོ་དེ་ཡེ་ཤེས་ཀྱི་སྣང་བ་ལས་གྲུབ་པ་ཁོ་ནར་མ་ཟད་དེས་མཚོན་པའི་བར་དོའི་མིང་ཅན་དེ་ཡང་ཆོས་ཀྱི་དབྱིངས་ཀྱི་ཡེ་ཤེས་ཉིད་ཡིན་གྱི། བར་དོ་དངོས་མ་ཡིན་ཏེ། བརྟེན་པ་ལྷ་དང་ཤེས་རྒྱུད་གཅིག་གིས་བསྡུས་པའི་ཕྱིར། གཉིས་པ་ལ་སྦྱང་གཞི་ནི་གཉིས་ཏེ། སྣོད་ཀྱི་འཇིག་རྟེན་དང༌།
བཅུད་ཀྱི་སེམས་ཅན་ནོ། ། དང་པོ་ལ། སྣོད་འཇིག་པ་དང༌། ཞིག་ནས་ཡུན་རིང་དུ་སྟོང་པ་དང༌། དེ་ནས་རིགས་དུ་མར་གནས་པར་སྣང་བའི་བག་ཆགས་ཀུན་གཞིའི་སྟེང་དུ་བསྒོས་པ་དེ་ཉིད། ཕྱིས་རྐྱེན་གྱིས་སད་པ་ན་དེ་དང་དེར་སྣང་དུ་རུང་བའི་ས་བོན་ནི་སྦྱང་གཞིའོ། ། དེ་སྦྱོང་བྱེད་ནི། གོ་རིམ་བཞིན་དུ། སྭ་བྷ་ཝའི་སྔགས་དོན་བསམ་པས། ཕྱི་ཡུལ་གྱི་དབང་དུ་བྱས་པའི་གཟུང་འཛིན་གཉིས་པོ་འགོག་བྱེད་ཀྱི་ཡེ་ཤེས་དངོས་སམ་རྗེས་མཐུན་པ་དེ་ཉིད་དོ། །
དེས་དེ་སྦྱངས་པ་ལས་ལྷག་མར་ལུས་པའི་ཡེ་ཤེས་དེ་ཉིད། འོག་མིན་སྟུག་པོ་བཀོད་པ་ལྟ་བུའི་ཞིང་ཁམས་སམ་གྲུ་བཞི་སྒོ་བཞི་པ་ལ་སོགས་པའི་གཞལ་ཡས་ཁང་གི་རྣམ་པ་ཅན་དུ་གྲུབ་ནས། འཆག་འཇིག་སོགས་དང་བྲལ་བར་སྣང་བ་ནི་སྦྱངས་འབྲས་སོ། སྦྱོང་བྱེད་ཀྱི་ཡེ་ཤེས་དེས་སྦྱང་གཞི་དེ་འཇིག་པར་བྱེད་བཞིན་པ་དང༌། བཤིག་ནས་ཡུན་རིང་དུ་མཉམ་པར་འཇོག་པ་དང༌། གཞན་ནས་འབྱུང་བ་རིམ་བརྩེགས་སོགས་རིམ་གྱིས་ཆགས་པར་བྱེད་པ་དང༌། ཆགས་ནས་ཡུན་རིང་དུ་མཉམ་པར་འཇོག་པ་རྣམས་ནི་སྦྱང་གཞིའི་གནས་སྐབས་བཞི་དང་གོ་རིམ་བཞིན་དུ་སྦྱར་རོ། ། སྦྱང་གཞི་བཅུད་ཀྱི་སེམས་ཅན་ལའང༌། སྐྱེ་འཆི་བར་དོའི་དབྱེ་བས་གནས་སྐབས་གསུམ་འབྱུང་ཞིང༌། གསུམ་པོ་དེའི་བག་ཆགས་ཐོག་མ་མེད་པ་ནས་གཞིའི་སྟེང་དུ་ས་བོན་གྱི་ཚུལ་དུ་གནས་པ།
སད་བྱེད་ཀྱི་རྐྱེན་དང་ཕྲད་ན་དེ་དང་དེར་སྣང་བའི་རྣམ་རིག་འབྱུང་དུ་རུང་བ་དེའོ། ། སྦྱོང་བྱེད་ནི། སྭ་བྷ་ཝའི་སྔགས་དོན་བསམས་ནས། བཅུད་དམ་སེམས་ཅན་གྱི་དབང་དུ་བྱས་པའི་གཟུང་འཛིན་གཉིས་པོ་བཀག་ནས། ལྷག་མར་ལུས་པའི་ཡེ་ཤེས་ལས་བསྒྲུབས་པའི་ལྷ་ཚོགས་སོ། ། དེས་དེ་སྦྱངས་པ་ལས་གནས་གྱུར་མཐར་ཐུག་ན། ཆོས་ཀྱི་དབྱིངས་ལས་མ་གཡོས་བཞིན་དུ་དགྱེས་པ་རྡོ་རྗེ་དང་འཁོར་ལོ་བདེ་མཆོག་ལ་སོགས་པའི་རྣམ་རོལ་སྣ་ཚོགས་སུ་འཆར་བ་ནི་སྦྱང་འབྲས་སོ། ། དེ་ཉིད་རྒྱས་པར་བཤད་པ་ལ་གཉིས་ཏེ། རྩ་རྒྱུད་ཀྱི་དངོས་བསྟན་ལ་བར་དོ་སྦྱོང་བྱེད། ལོགས་སུ་མ་བཤད་པའི་ཚུལ་དང༌།
བཤད་རྒྱུད་ཀྱི་དངོས་བསྟན་ལ་བར་དོ་སྦྱོང་བྱེད་ལོགས་སུ་བཤད་པའོ། ། དང་པོ་ནི། རྩ་བའི་རྒྱུད་ན། ཇི་ལྟར་སྒོམ་པ་པོ་འབྱུང་བའང༌། ། ཞེས་རྟེན་འབྱུང་བ་ལ་རང་གི་སེམས་བསྲེ་བ་ཙམ་ཞིག་བཤད་ཀྱི། བར་དོ་བསྲེ་བའི་བཤད་པ་དངོས་སུ་མེད་ཅིང༌། ཡང་ཇི་སྐད་དུ། དེ་ནས་རྡོ་རྗེ་ཆགས་ཆེན་ལས། ། རིག་མར་བཅས་པ་ཁུ་བར་གྱུར། ། ཞེས་རྒྱུ་རྡོ་རྗེ་འཛིན་པ་ཡབ་ཡུམ་ཞུ་བྱེད་ཀྱི་རྐྱེན་ཆགས་ཆེན་དུ་བཤད་ཀྱི།
དྲི་ཟ་ཞུགས་རྐྱེན་གྱི་ཡན་ལག་ཏུ་ཚིག་གི་ཟིན་པར་བཤད་པ་མེད་དོ། ། དེའི་ཕྱིར་བར་སྲིད་སྦྱོང་བྱེད་ཀྱི་ལམ་ལོགས་སུ་མ་བཤད་ཀྱང༌། དངོས་བསྟན་དེ་ཙམ་གྱིས་བར་དོ་སྦྱོང་མི་ནུས་པ་མ་ཡིན་ཏེ། སྐྱེ་འཆི་གཉིས་སྦྱངས་པ་ན་ཐ་མལ་གྱི་བར་དོ་ལྷག་མར་ལུས་པའི་གོ་སྐབས་མེད་པའི་ཕྱིར་རོ། ། དེས་ན་རྩ་བའི་རྒྱུད་ཀྱི་དངོས་བསྟན་ལས་ནི། སྐྱེ་བ་སྔ་མར་ཚོགས་བསགས་པ་དང༌། དེ་ནས་མིར་སྐྱེས་པ་དང༌། དེ་ནས་བུ་དང་བུ་མོ་སོགས་སྤྲོ་བ་དང༌། དེར་ཤི་ནས་འགྲོ་བ་གཞན་དུ་སྐྱེ་བ་ལེན་པ་རྣམས་སྦྱོང་བྱེད་ཀྱི་རིམ་པ་བསྟན་པ་ནི། གོ་རིམ་བཞིན་དུ།
སྔོན་འགྲོ་བསོད་ནམས་ཀྱི་ཚོགས་དང༌། ཡེ་ཤེས་ཀྱི་ཚོགས་དང༌། རྟེན་དང་བཅས་པའི་རྒྱུ་རྡོ་རྗེ་འཛིན་པ་བསྐྱེད་པ་དང༌། འཁོར་གྱི་ལྷ་མོ་སྤྲོ་བ་དང༌། རྒྱུ་རྡོ་རྗེ་འཛིན་པ་ཁུ་བར་ཞུ་བ་དང༌། དེ་ལས་འབྲས་བུ་རྡོ་རྗེ་འཛིན་པ་བཞེངས་པ་རྣམས་སོ། ། དེ་དག་ཀྱང་བསྡུ་ན། སྣོད་དང་བཅུད་སྦྱོང་བྱེད་ཀྱི་དབྱེ་བས་གཉིས་དང༌། བཅུད་སྦྱོང་བྱེད་ལའང་འཆི་བ་དང་སྐྱེ་བ་སྦྱོང་བྱེད་གཉིས་དང༌། འཆི་བ་སྦྱོང་བྱེད་ལའང༌།
སྐྱེ་བ་སྔ་མ་ནས་འཆི་བ་དང༌། འདི་ནས་འཆི་བ་སྦྱོང་བྱེད་གཉིས་བསྟན་ལ། སྐྱེ་བ་སྦྱོང་བྱེད་ལ། དྲོད་གཤེར་ལས་སྐྱེ་བ་དང༌། སྒོ་ང་ལས་སྐྱེ་བ་སྦྱོང་བྱེད་ནི་མངོན་པར་བྱང་ཆུབ་པ་རྣམ་པ་ལྔས་འཆད་ལ། མངལ་ནས་སྐྱེ་བ་སྦྱོང་བྱེད་ནི་འབྲས་བུ་རྡོ་རྗེ་འཛིན་པ་བཞེངས་པས་བསྟན་ཞིང༌། བརྫུས་ཏེ་སྐྱེ་བ་སྦྱོང་བྱེད་ནི་མཚན་མོ་རང་བཞིན་ལྷན་ཅིག་སྐྱེས་པའི་ངང་དུ་ཉལ་བ་ལས་སྐད་ཅིག་གིས་ཧེ་རུ་ཀ་ཞལ་ཕྱག་ཡོངས་སུ་རྫོགས་པ་བཞེངས་པར་བྱས་ནས་དེར་ང་རྒྱལ་འཛིན་པའི་ལམ་གྱིས་སྟོན་ནོ། ། གཉིས་པ་ལ། བར་སྲིད་སྦྱོང་བྱེད་དམིགས་བསལ་ཅན་དུ་བསྟན་པའི་ཚུལ་དང༌། དེས་དེ་ཇི་ལྟར་སྦྱོང་བའི་ཚུལ་ལོ། །
དང་པོ་ནི། ཇི་སྐད་དུ། དེ་ལ་སངས་རྒྱས་གནས་བསམས་ནས། ། རྣམ་པ་ལྔ་ནི་སྒོམ་པར་བྱ། ། དང་པོ་སྐྱེས་བུ་བསམ་དེ་ནས། ། མཁའ་འགྲོ་མ་ཡི་འཁོར་ལོ་སྤྲོ། ། དྲི་ཟ་མཉམ་པར་ཞུགས་པ་ནི། ། ཁུ་བར་རྗེས་སུ་དྲན་པར་བྱ། ། མཚམས་ཀྱི་ལྷ་མོས་བསྐུལ་བར་བྱ། ། འཁོར་ལོའི་འདྲེན་པ་བསྐུལ་ནས་ནི། །
མིག་ལ་སོགས་པར་བུ་ག་སོགས། ། རྡོ་རྗེ་གསུམ་ནི་གནས་གསུམ་འགོད། ། ཕྱི་ནས་རྗེས་ཆགས་རྡོ་རྗེ་རོ། ། ཡེ་ཤེས་རྣམ་པར་བཞུགས་པ་དང༌། ། དབང་ནི་རིགས་མ་བརྒྱད་རྣམས་ཀྱི། ། ཡང་ནི་བདུད་རྩི་མྱང་བ་དང༌། ། ལྷ་མོ་བརྒྱད་ཀྱིས་མཆོད་པ་ཉིད། ། འཁོར་ལོའི་འདྲེན་པ་སྟོན་པའོ། ། ཞེས་གསུངས་པ་དེ་ལས། ཇི་སྐད་དུ།
དང་པོ་སྐྱེས་བུ་བསམ། ། ཞེས་པས་ནི་འབྱུང་བཞིའི་སྟེང་དུ་བར་དོ་བསྐྱེད་པར་བསྟན་པ་ཡིན་ཏེ། མི་ཐུབ་ཟླ་བས། བར་མ་སྐྱེས་བུའི་བསམ་གཏན་བྱ། ། ཞེས་བཤད་པ་དང་དོན་གཅིག་པའི་ཕྱིར་རོ། ། དེ་ནས་བཟུང་སྟེ་བར་དོ་མཚོན་བྱེད་ཀྱི་ཡི་གེ་གསུམ་རྒྱུ་རྡོ་རྗེ་འཛིན་པའི་ཞལ་དུ་ཇི་སྲིད་ཞུགས་ཀྱི་བར་ནི་བར་དོ་སྦྱོང་བྱེད་ཀྱི་དབང་དུ་བྱས་པར་འཆད་དགོས་པ་ཡིན་ཏེ། དེའི་དུས་ཀྱི་རྟེན་གཞལ་ཡས་ཁང་ནི་བར་དོའི་སེམས་ཀྱི་སྣང་བ་ལས་གྲུབ་པར་འཆད་ཅིང༌། རྒྱུ་རྡོ་རྗེ་འཛིན་པ་ཡང་བར་སྣང་དུ་བསྐྱེད་པའི་བར་དོའི་ཤེས་པ་དང་དུས་མཉམ་ཤེས་རྒྱུད་གཅིག་གིས་བསྡུས་པར་འཆད་དགོས་པའི་ཕྱིར་རོ། ། གཉིས་པ་ནི། སྣོད་དང་སྐྱེ་གནས་བཞི་དང་འཆི་བ་སྦྱོང་བྱེད་ཀྱི་རིམ་པ་ཇི་ལྟར་བསྟན་པའི་ཚུལ་ནི་ཕལ་ཆེར་སྔ་མ་དང་འདྲ་ཞིང༌།
བར་དོ་སྦྱོང་བྱེད་ཀྱི་རིམ་པ་དམིགས་ཀྱིས་བསལ་བ་ནི་འདི་ལྟར། སྦྱང་གཞི་མིའི་བར་དོ་ལྟ་བུ་འདི་ལ་མཚོན་ན། སྣོད་ཀྱི་འཇིག་རྟེན་དང་བཅུད་ཀྱི་སེམས་ཅན་གཉིས་ཀ་ཡང་གང་དུ་སྐྱེ་འགྱུར། དེའི་སྣོད་བཅུད་ཀྱི་རྣམ་པར་སྣང་བ་ཡིན་ཏེ། ཇི་སྐད་དུ། སྔོན་དུས་སྲིད་འབྱུང་ཤ་ཚུགས་ཅན། ། ཞེས་བཤད་པ་ལྟར་རོ། ། སྦྱོང་བྱེད་ཀྱི་བར་དོ་ཡང་གང་དུ་སྐྱེ་བའི་སྣོད་ནི། རང་གི་ཡེ་ཤེས་ལས་གྲུབ་པའི་གཞལ་ཡས་ཁང་ངོ༌། ། གང་དུ་སྐྱེ་བ་ལེན་པའི་བཅུད་ནི་རྒྱུ་རྡོ་རྗེ་འཛིན་པའོ། །
དེ་དེར་སྐྱེ་བ་བླངས་པ་ལས་བྱུང་བའི་སྦྱོང་བྱེད་སྔོན་དུས་ཀྱི་སྲིད་པ་ནི། འབྲས་བུ་རྡོ་རྗེ་འཛིན་པར་བཞེངས་པ་དེའོ། ། འོ་ན་རྒྱུ་རྡོ་རྗེ་འཛིན་པ་ནི། དྲི་ཟ་གང་དུ་འཇུག་པའི་བརྟེན་ཕ་མའི་རྣམ་པ་ལྟ་བུར་ཁས་ལེན་དགོས་པ་མ་ཡིན་ནམ། ཇི་ལྟར་ན་བར་དོ་ཉིད་དུ་འཆད་ཅེ་ན། དེ་དེར་ཁས་ལེན་དགོས་པའི་ཤེས་བྱེད་ཀྱི་གཏན་ཚིགས་ནི། རྒྱུ་རྡོ་རྗེ་འཛིན་པ་ཡབ་ཡུམ་གྱི་གཟུགས་ཀྱི་ཕུང་པོ་ནི། རྣལ་འབྱོར་པ་རང་གི་སྦྱོང་བྱེད་བར་དོའི་ཤེས་པ་དེའི་སེམས་ཀྱི་སྣང་བ་ལས་གྲུབ་པ་ཡིན་ཞིང༌། དེའི་མིང་གཞིའི་ཕུང་པོ་ཡང་རང་གི་སྦྱོང་བྱེད་བར་དོའི་ཤེས་པ་དང་རྒྱུད་གཅིག་པའི་ཕྱིར་རོ། ། དེས་ན་རྒྱུ་རྡོ་རྗེ་འཛིན་པ་ནི་རྣལ་འབྱོར་པ་རང་གི་འཆི་བ་འོད་གསལ་སྦྱངས་པ་ལས།
བར་དོར་ལོངས་སྤྱོད་རྫོགས་པའི་སྐུ་གྲུབ་པའོ། ། དེ་ལྟ་ན་མངོན་པར་བྱང་ཆུབ་པ་ལྔ་དང༌། འཁོར་གྱི་ལྷ་མོ་སྤྲོ་བ་སོགས་མི་འཐད་དེ། བར་དོ་ནི་བརྫུས་ཏེ་སྐྱེ་བ་ཁོ་ན་ཡིན་པའི་ཕྱིར་སྙམ་ན། ཉེས་པ་མེད་དེ། ཇི་སྐད་དུ། རྣམ་གཞག་རིམ་པ་ལས། འདིར་བསྐྱེད་པའི་རིམ་པ་སྒོམ་པར་བྱེད་པ་རྣམས་ཀྱིས་ཀྱང་རྣལ་འབྱོར་དང་རྗེས་སུ་རྣལ་འབྱོར་གྱི་རིམ་པས་ལྷའི་སྐུ་བསྐྱེད་པ་བསྟན་ཏོ། ། ཞེས་གསུངས་པ་ལྟར་རོ། ། དེ་ཡང༌།
འདིར་ཞེས་པ་བར་དོ་ཉིད་ལ་འཆད་དགོས་པ་ཡིན་ཏེ། དེའི་འཕྲོས་གོང་མ་དེ་མ་ཐག་པ་ལས་གསལ་བའི་ཕྱིར་རོ། ། ཡང་བར་དོ་རང་ལ་རང་ཞུགས་པས་སྐྱེ་སྲིད་དུ་ཉིང་མཚམས་སྦྱོར་བ་མི་འཐད་དོ། ། ཞེ་ན། ཉེས་པ་མེད་དེ། སྦྱང་གཞི་ལ་ཤེས་རྒྱུད་རྫས་ཐ་དད་པ། སྦྱོང་བྱེད་ཤེས་རྒྱུད་གཅིག་གི་སྒོ་ནས་སྦྱོང་དགོས་པ་ནི། ཐབས་ཀྱི་ཁྱད་པར་བླ་ན་མེད་པ་ཡིན་པའི་ཕྱིར། དཔེར་ན། སྦྱང་གཞི་ཐ་མལ་གྱི་ཕ་མ་དང་བུ་མོའི་ཚོགས་རྫས་ཐ་དད་པ་ཡིན་ཀྱང༌།
སྦྱོང་བྱེད་རྒྱུ་རྡོ་རྗེ་འཛིན་པ་ཡབ་ཡུམ་དང་ལྷ་མོ་བརྒྱད་ཤེས་རྒྱུད་རྫས་གཅིག་པའི་སྒོ་ནས་སྦྱོང་དགོས་པ་བཞིན་ནོ། ། ཡང་གལ་ཏེ། རྒྱུ་རྡོ་རྗེ་འཛིན་པ་ཉིད་སྦྱོང་བྱེད་བར་དོའི་ངོ་བོར་ཁས་ལེན་ན། དེ་ལ་བར་དོ་མཚོན་བྱེད་ཀྱི་ཡི་གེ་གསུམ་ཚུར་ལ་འཇུག་པ་མི་འཐད་དེ། བར་དོ་ཉིད་ཕར་ལ་ཞུགས་པའི་ཚུལ་གྱིས་མཚམས་སྦྱར་དགོས་པའི་ཕྱིར། སྙམ་ན། ཤེས་རྒྱུད་གཅིག་ཉིད་ལ་འཇུག་བྱེད་བར་དོ་དང༌། འཇུག་པ་ཕ་མའི་རྣམ་པ་གཉིས་སུ་ཕྱེ་ནས་འཇུག་པ་ཉིད་བར་དོ་སྦྱོང་བྱེད་ཀྱི་ཐབས་ཀྱི་མཆོག་ཏུ་གྱུར་པ་ཡིན་ཏེ། དཔེར་ན། གསང་བ་འདུས་པར།
བར་དོ་སྦྱོང་བྱེད་དང་པོའི་མགོན་པོ་ལ་མི་བསྐྱོད་པ་ཚུར་ཞུགས་པའི་སྒོ་ནས་སྤྲུལ་སྐུ་རྡོ་རྗེ་སེམས་དཔའ་ཉིད་དུ་སྐྱེ་བ་ལེན་དགོས་པར་བཤད་པ་བཞིན་ནོ། ། དེ་ལས་གཞན་དུ་ན། བར་དོའི་ཤེས་པ་དང་ཕ་མའི་ཕུང་ཁམས་ཞུ་བ་ལྷན་ཅིག་ཏུ་འདྲེས་པ་ལས། སྔོན་དུས་ཀྱི་སྐྱེ་བ་ལེན་པ་ཇི་ལྟར་འཐད་དེ། སྦྱང་གཞི་ལ་དེ་ལྟ་བུ་མེད་པའི་ཕྱིར་རོ། ། དེ་ལྟར་བཤད་པས་གྲུབ་པའི་དོན་ནི་སྦྱོང་བྱེད་བརྟེན་པར་བཅས་པའི་ཚོགས་ཇི་སྙེད་པའང༌། ཉེར་ལེན་གྱི་རྒྱུ་ཆོས་ཀྱི་དབྱིངས་ཀྱི་ཡེ་ཤེས་ལས་བསྒྲུབས་པ་ཡིན་ཞིང༌། གསལ་བ་རབ་ཀྱི་མཐར་ཕྱིན་པའི་ཚེ། གནས་ཚོད་ཀྱང་ཆོས་ཀྱི་དབྱིངས་ཀྱི་ཡེ་ཤེས་སུ་གནས་པར་ཁས་ལེན་དགོས་པ་ལ་རྩོད་པ་མེད་པ་ཉིད་དུ་གྲུབ་པ་དེའི་ཚེ། རྟེན་དཀྱིལ་འཁོར་གྱི་གཙོ་བོ་དེའི་ལུས་ལས་བསྒྲུབས་པའི་རྟེན་དང་བརྟེན་པར་བཅས་པའི་དཀྱིལ་འཁོར་ཇི་སྙེད་པ་ཆོས་དབྱིངས་ཀྱི་ངོ་བོར་ཁས་ལེན་དགོས་པ་ལྟ་ཅི་སྨོས།
ཡང་སྐབས་གཞན་དུ། སྟོང་པ་ཉིད་ཀྱི་ཡེ་ཤེས་སྒོམ་པ་སྔོན་དུ་མ་སོང་བར། ལུས་རང་བཞིན་གྱིས་གྲུབ་པའི་དཀྱིལ་འཁོར་དུ་འཆད་པ་དེའི་ཚེ། ལྟ་བ་དང་སྒོམ་པ་གཉིས་ལས། དང་པོ་ནི། འཆད་ཚེ་རྣམ་པར་ཕྱེ་བའི་དབང་དུ་བྱས་ཏེ་འཆད་དགོས་པས། ལུས་ལ། ཀུན་བརྟགས་པ་དང༌། རྣམ་པར་བརྟགས་པ་དང༌། ཆོས་ཉིད་ཀྱི་ལུས་གསུམ་ལས།
དང་པོ་ནི། ལུས་ཀྱི་དོན་སྤྱི་ལ་འཇོག་པ་ཡིན་ལ། གཉིས་པ་ནི། ལུས་སུ་སྣང་བའི་ཡང་དག་པ་མ་ཡིན་པའི་ཀུན་ཏུ་རྟོག་པ་ལ་འཆད་ཅིང༌། གསུམ་པ་ནི། མ་དག་པའི་ལུས་གཟུང་འཛིན་གཉིས་ཀྱིས་སྟོང་པའི་ཡེ་ཤེས་སོ། ། དེའི་ཕྱིར་ཐ་མ་ཉིད་དེར་འཆད་དགོས་པ་ཡིན་ཏེ། དང་པོ་གཉིས་ནི། རང་བཞིན་གྱིས་འགྲུབ་པར་འཆད་མི་ནུས་པའི་ཕྱིར་རོ། ། གཉིས་པ་ནི།
འཇུག་ཚེ་གཅིག་ཏུ་འཁྲུལ་པའི་དབང་དུ་བྱས་ནས་ལུས་ཀྱི་ཆ་ཤས་དེ་ཉིད་རྟེན་དང་བརྟེན་པར་སྒོམ་དགོས་པ་ཡིན་ཏེ། ཞེན་པས་ཞུགས་ནས་བསྒོམ་པ་ལས་འབྲེལ་པས་མི་སླུ་བར་འབྱུང་བའི་ཕྱིར་རོ། ། དེ་ལྟར་དེ་བྱས་པ་ཡི་ནི། ། དགེ་བ་རྡོ་རྗེ་འཛིན་པའི་བར། ། རྐྱེན་གཞན་གང་གིས་གཞོམ་མེད་པ། ། དེ་ཡིས་རྡོ་རྗེའི་ས་ཐོབ་ཤོག ། གང་འདིར་གོང་མའི་གསུང་དག་ཏུ། ། གསལ་བར་མ་བཤད་དོན་གང་ལ། ། རྣམ་དཔྱོད་དཔྱད་པ་འདི་བཅུག་པའང༌། ། རྒྱལ་བའི་དགོངས་པར་གདོན་མི་འཚལ། །
རང་ཉིད་སྐྱེ་འཆི་བར་དོ་གསུམ། ། སྦྱོང་བྱེད་ལམ་གྱི་རིམ་པ་ཀུན། ། བློ་ལ་ལྗེན་ཞིང་གཤིན་ཕྱིར་ཏེ། ། སྐལ་མཉམ་གཞན་ལའང་ཕན་དོན་དུའོ། ། གང་འདིར་ཕྱོགས་གླང་གྲགས་པ་ཡི། ། རིགས་པའི་སྐད་ལས་ངེས་དྲངས་ནས། ། རང་ཕྱོགས་སྒྲུབ་དང་གཞན་གྱི་ཕྱོགས། ། སུན་འབྱིན་ཚུལ་ལུགས་འགའ་བརྟགས་པ། ། གཞན་དང་རང་གི་ཕྱོགས་དག་ལ། སྡང་དང་འདོད་པའི་ཕྱིར་མིན་ཏེ། །
རྩོད་ལ་ཆགས་ཕྱིར་ཡང་མིན་ན། ། རྙེད་དང་བཀུར་སྟིའི་ཕྱིར་ལྟ་ཅི། ། འོན་ཀྱང་བྱིས་རྣམས་ལ་གྲགས་པའི། ། རྩེད་མོའི་རིགས་པས་ཁེངས་བརྒྱལ་ནས། ། ཐུབ་བསྟན་འབའ་ཞིག་ཅེས་འཛིན་པའི། ། ཕན་དགོངས་དམ་པ་འགའ་ཞིག་ལ། ། ཁོང་ནས་འཁྲུག་པའི་ཚིག་གི་མདའ། ། སྙིང་ནས་བརྒྱུད་མར་འཕེན་བྱེད་པ། ། རིགས་པ་ཤེས་པར་རྣམ་བཏགས་པའི། ། སྨྱོ་ཆུས་རིང་དུ་དྲན་ཉམས་པ། །
དེ་ཡི་སྨྲ་བ་ཕལ་ཆེ་བ། ། འདི་དང་འདྲ་བར་ངེས་གྱུར་ནས། ། རྩོད་ཙམ་ལྷུར་ལེན་མི་མཛེས་པའི། ། རྒྱུན་ཆེན་འགོག་པའི་ཕྱིར་ཡིན་ནོ། ། ཞེས་སྦྱོང་བྱེད་བར་དོའི་ལམ་གྱི་འབེལ་གཏམ་རྣམ་པར་ངེས་པ་རྨ་བྱ་དུག་འཇོམས་ཞེས་བྱ་བ་འདི་ནི། དཔལ་ཤཱཀྱ་མཆོག་ལྡན་དྲི་མེད་ལེགས་པའི་བློས། གསེར་མདོག་ཅན་གྱི་དབེན་གནས་སུ་ཉེ་བར་སྦྱར་བའོ།། །། ༄༅། །རྡོ་རྗེའི་ཚིག་རྐང་གི་རྣམ་བཤད་སྔོན་མེད་ཉི་མ་ཞེས་བྱ་བ་བཞུགས།། ༄༅། །སྭསྟི། བླ་མ་དམ་པར་ཕྱག་བྱས་ནས། །
རྒྱུད་དང་གཞུང་དང་དེ་འཆད་པའི། ། འོད་སྟོང་ལྡན་མང་ཤར་ཟིན་མོད། ། སྔོན་མེད་ཉི་མ་འདི་འཆར་བྱ། ། ཞེས་མཆོད་པར་བརྗོད་ཅིང༌། རྩོམ་པར་དམ་བཅའ་བ་སྔོན་དུ་བཏང་བས། འདིར་རྣལ་འབྱོར་དབང་ཕྱུག་གི་བཞེད་པས་ཀུན་གཞི་ནི་རྒྱུའི་རྒྱུད་དང༌། རྩ་བའི་རྒྱུད་དང༌། བརྗོད་བྱ་དོན་གྱི་རྒྱུད་དང༌། དྲི་མ་སྦྱོང་བའི་གཞི་ཞེས་བྱ་བ་སྟེ། རང་བཞིན་ལྷན་ཅིག་སྐྱེས་པའི་ཡེ་ཤེས་སོ། །
འདི་ལ་མྱ་ངན་ལས་འདས་པ་ཟག་པ་མེད་པའི་ཡོན་ཏན་ཇི་སྙེད་པ་དང་བཅས་པ་ནི་གདོད་མ་ནས་ལྷུན་གྱི་གྲུབ་པའི་ཕྱིར་ན་དང་པོའི་སངས་རྒྱས་དང་བདེ་བར་གཤེགས་པའི་སྙིང་པོའོ། ། དེ་ལ་དགོངས་ནས་གཞུང་འདིར་སྐུ་བཞི་རང་བཞིན་ལྷུན་གྲུབ་ཅེས་གསུངས་པ་ཡིན་ནོ། ། འཁོར་བའི་ཆོས་ཚང་ཚུལ་ནི་སྔ་མ་དང་མི་འདྲ་སྟེ། དེ་ནི་རྣམ་ཤེས་འཁྲུལ་པའི་ངོ་ལས་གཞན་དུ་མ་དམིགས་པའི་ཕྱིར་གདོད་མ་ནས་ཡོང་མ་མྱོང་བ་དང༌། རྒྱུད་ཀྱི་ངོ་བོར་སྐྱེ་མ་མྱོང་བས་ན་རྒྱུད་དེ་རང་བཞིན་གྱིས་རྣམ་པར་དག་པ་ཉིད་ཀྱི་ཕྱིར་དྲི་མ་མེད་པས་ན་རང་བཞིན་གྱིས་མྱ་ངན་ལས་འདས་པ་ཁོ་ནར་གྲུབ་པ་ཡིན་ཏེ། ཇི་སྐད་དུ། འཁོར་བ་མི་དམིགས་པ་འདི་ནི། ། མྱ་ངན་འདས་པར་ཁྱོད་ཀྱིས་བཞེད། ། ཅེས་སོ། ། གལ་ཏེ་འོ་ན་རང་བཞིན་ལྷུན་གྲུབ་ཀྱི་སྐུ་བཞི་སོ་སོའི་ངོས་འཛིན་མིའི་ལུས་ཁྱད་པར་ཅན་ལ་གྲུབ་པའི་དཀྱིལ་འཁོར་བཞི་པོ་ཉིད་ལ་འཆད་དགོས་པ་མ་ཡིན་ནམ།
ཇི་ལྟར་ན་ཆོས་ཀྱི་དབྱིངས་ཀྱི་ཡེ་ཤེས་ལ་རྒྱུ་མཚན་གང་གིས་འཆད་ཅེ་ན། རྟེན་དེ་ལ་ཡོད་པའི་དཀྱིལ་འཁོར་བཞི་ངོས་འཛིན་ནི་གཉིས་ཏེ། རྣམ་ཤེས་ཀྱི་ངོར་རྒྱུ་ལས་ཉོན་ལས་གྲུབ་པ་དང༌། ཡེ་ཤེས་ཀྱི་ངོ་བོར་གདོད་མ་ནས་གྲུབ་པའོ། ། དེའི་རྒྱུ་མཚན་གྱིས་སྐུ་བཞི་ལྷུན་གྲུབ་གང་ལ་ངོས་འཛིན་པའི་གནས་སྐབས་ཀྱང་གཉིས་འབྱུང་ངོ༌། ། གཉིས་པོ་ཡང་གནས་ཚུལ་ལ་ཆོས་ཉིད་དབང་བཙན་མོད། ཐ་སྙད་ཀྱི་ཚེ་གཉིས་ཀ་ལ་དེར་བཞག་པ་ནི་གཉིས་པོ་ཚོགས་པ་གཅིག་ན་ཡོད་པ་དང༌། རྣམ་ཤེས་ཀྱི་ངོར་གཅིག་ཏུ་འཁྲུལ་བ་དང༌། རྟེན་དང་བརྟེན་པའི་ཚུལ་དུ་བྱུང་བ་དང༌། ཆོས་ཉིད་དེ་དང་ལམ་དུ་བྱེད་པ་ཆོས་ཅན་དེ་དང་དེར་གནད་དུ་བསྣུན་པའི་ཤེས་བྱེད་ལས་དང༌།
ཚོགས་པ་གཅིག་པའི་ཚུལ་ཡང་དཔེར་ན་ཐ་མལ་གྱི་དཀྱིལ་འཁོར་བཞི་བདག་ཏུ་སྣང་བའི་རྣམ་རིག་སྐྱེས་པའི་ཚེ་སྣང་ཆ་ནི་རྣམ་ཤེས་ཀྱི་ཆོས་དང་ཆོས་ཅན་ནོ། ། གསལ་རིག་གི་ཆ་ནི་ཡེ་ཤེས་ཀྱི་ཆོས་དང་ཆོས་ཉིད་དོ། ། མན་ངག་པའི་ཁྱད་ཆོས་ཉིད་དེ་ལམ་དུ་བྱས་ནས་གནས་གྱུར་གྱི་སྐུ་བཞི་མངོན་དུ་བྱེད་པ་ནི་ཆོས་ཅན་གྱི་ཆ་ཤས་དེ་དང་དེར་གནད་དུ་བསྣུན་པ་ལ་རག་ལས་པ་ཡིན་ཏེ། དེ་མེད་ན་མི་འབྱུང་བའི་ཕྱིར། རྣམ་ཤེས་ཀྱི་ཚེ་རྣམ་རིག་གི་ཐ་སྙད་ཡོད་མོད། དེ་ནི་གཟུང་ཡུལ་འཁྲུལ་པ་ལ་ལྟོས་པའི་ཕྱིར། གཟུང་འཛིན་གྱི་ཟླས་ཕྱེ་བའི་འཛིན་པ་དེར་འཇོག་ཅིང༌། གནས་ཚུལ་སེམས་པའི་ཚེ་ཡོད་པ་ཙམ་དུ་ཡང་མི་རུང་ན། ཆོས་ཀྱི་དབྱིངས་དང་འཛིན་རྣམ་དུ་མི་རུང་བ་ལྟ་ཅི་སྨོས། དེ་བས་ན་ཀུན་གཞི་རྒྱུ་རྒྱུད་ནི་རང་བཞིན་མྱང་འདས་དངོས་དང༌།
སྐུ་བཞི་རང་བཞིན་ལྷུན་གྲུབ་ཏུ་འཆད་པ་ལ་དཔྱོད་ལྡན་སུས་ཀྱང་རྒོལ་བར་མི་འགྱུར་མོད། སྟོབས་སོགས་ཡོན་ཏན་རྣམས་མངོན་དུ་གྱུར་པའམ། འབྱུང་རུང་ཙམ་ལ་འཆད་ཅེས་འདྲི་ན། ཡེ་ཤེས་ཀྱི་གཟིགས་ངོར་ནི་མངོན་དུ་གྱུར་པ་ཉིད་དུ་འཆད་ལ། རྣམ་ཤེས་ཕལ་པའི་ངོར་ནི་འཁོར་འདས་དབྱེར་མེད་ཀྱི་ཐ་སྙད་མི་འབྱུང་ཞིང༌། རྗེས་མཐུན་པ་སྔགས་ཀྱི་ཐོས་པ་དང༌། བསམ་པ་ལ་ཞུགས་པའི་ཚེ་སྟོབས་སོགས་ཡོན་ཏན་ལ་མཚན་ཉིད་ཀྱི་སྒོ་ནས་གཉིས་སུ་འབྱེད་པ་ནི་རང་བཞིན་རྣམ་དག་གི་དང༌། གློ་བུར་རྣམ་དག་གི་ཡོན་ཏན་ནོ། ། དང་པོ་ནི་ཤེས་བྱ་མཐའ་དག་གི་ཆོས་དབྱིངས་ཡེ་ཤེས་ལ་གདོད་མ་ནས་མངོན་དུ་གྱུར་ལ། དེའི་རྒྱུ་མཚན་གྱིས་གཞི་གདོད་མའི་དུས་ཉིད་ནས་སྟོབས་སོགས་ཀྱི་ཡོན་ཏན་རྡུལ་ཕྲ་རབ་ཀྱི་གྲངས་དང་མཉམ་པས་མི་སྟོང་པར་གསུངས་སོ། །
ཕྱི་མ་ལའང་གནས་སྐབས་ཀྱི་དང་མཐར་ཐུག་གི་གནས་གྱུར་གཉིས་ལས། དང་པོ་ས་ཐོབ་ནས་དང༌། ཕྱི་མ་བཅུ་གསུམ་པའི་ཚེ་མངོན་དུ་གྱུར་པ་ཡིན་ཏེ། གནས་སྐབས་དེ་དང་དེར་འཁོར་བའི་ཆོས་སུ་གྱུར་པའི་འགྲོས་བཞི་ཉི་ཚེ་བ་དང༌། མཐའ་དག་ཐིམ་པའི་ཕྱིར། གལ་ཏེ་རང་བཞིན་རྣམ་དག་གི་སྟོབས་སོགས་ཡོན་ཏན་རྣམས་རང་དུས་སུ་རང་གི་འགལ་ཟླ་ལ་གནོད་པ་མི་བྱེད་པའི་ཕྱིར་ཡོན་ཏན་དེ་དག་གི་དངོས་པོར་རུང་བ་མ་ཡིན་ནོ་སྙམ་དུ་དོགས་པར་མི་བྱ་སྟེ། རང་དུས་སུ་དེ་ལྟར་མི་བྱེད་པ་ནི་ལམ་དུ་མ་བྱས་པ་ལས་དང༌། གྲོགས་ཐོས་བསམ་གྱི་ཤེས་རབ་མཚུངས་པར་མི་ལྡན་པ་ལས་ཡིན་མོད། འགལ་ཟླས་ཚུར་གནོད་མ་མྱོང་ཞིང་ཕྱིས་ཀྱང་གནོད་མི་སྲིད་པ་ནི་ཡོན་ཏན་གྱི་ནུས་པ་ཆེ་ཤོས་ཡིན་ཏེ། མི་མཐུན་པའི་དཔེ་ནི་བསོད་ནམས་ཆ་མཐུན་ཁོ་ནའི་དབང་དུ་ཡོན་ཏན་བྱམས་བརྩེ་དང་མཐར་གནས་སོགས་གློ་བུར་རྣམ་དག་ཏུ་གྱུར་ཀྱང་རང་གི་འགལ་ཟླས་ཚུར་འཇོམས་པ་དག་སྲིད་པ་བཞིན་ནོ། །
རྒྱུའི་རྒྱུད་ལ་སྟོབས་སོགས་ཡོན་ཏན་ནུས་མཐུའི་ཚུལ་གྱིས་ཚང་ཞེས་པ་ཡང་དོན་སྔ་མ་ཉིད་ལ་དགོངས་པ་ཡིན་ཏེ། གྲོགས་ལམ་དུ་བྱེད་པ་པོ་སྔོན་ཆད་ཡོད་མ་མྱོང་བའི་གཞི་དུས་ཉིད་ཀྱི་ཚེ་ནའང་སྤང་བྱ་གང་གིས་ཀྱང་ཚུར་གནོད་མ་མྱོང་ཞིང༌། རང་ཉིད་སྤང་བྱ་གང་གི་ཡང་ངོ་བོར་སྐྱེ་མ་མྱོང་བ་དེ་ནི་རྒྱུད་ཀྱི་ནུས་མཐུ་ཆེ་ཤོས་ཉིད་ཀྱི་ཕྱིར་རོ། ། རང་བཞིན་རྣམ་དག་གི་ཡོན་ཏན་ཞེས་བྱ་བའི་ཐ་སྙད་མེད་དོ་ཞེས་བསམ་པར་མི་བྱ་སྟེ། རང་བཞིན་རྣམ་དག་གི་སངས་རྒྱས་ཉིད་ནི་ངེས་པར་ཁས་ལེན་དགོས་པའི་ཕྱིར་རོ། ། བྱིས་པའི་དུས་སུ་རང་གི་རྒྱུད་སྟོབས་སོགས་ཡོན་ཏན་དུ་མཐོང་བའི་མངོན་སུམ་གྱི་ཚད་མ་མེད་པ་ནི་བྱམས་པའི་གཞུང་དུ་ཡིན་ལ། རྣམ་འགྲེལ་མཛད་པའི་གཞུང་དུ་འཛིན་རྣམ་རང་གི་ངོ་བོ་བྱིས་པའི་མངོན་སུམ་ཚད་མར་འགྲུབ་པར་ནི། ཇི་སྐད་དུ། དྲན་པ་ལས་ཀྱང་བདག་རིག་འགྲུབ། ། ཅེས་པས་འཆད།
འཛིན་རྣམ་དེ་དང་གྲུབ་བདེ་གཅིག་པའི་སྟོབས་སོགས་ཡོན་ཏན་ཡོད་ན་དེ་དག་ཀུན་བྱིས་པའི་རང་རིག་མངོན་སུམ་ཚད་མས་གཞལ་བར་ནི་ཁས་ལེན་དགོས་འགྲུབ་པར་ཁས་མི་ལེན་ཏེ། ཤིན་ཏུ་ལྐོག་ཏུ་གྱུར་པ་ཉིད་ཀྱིས་ན་རྟགས་དང་རྗེས་དཔག་ལ་རག་ལས་པའི་ཕྱིར། རྣམ་གཞག་དེ་ལྟ་བུ་འདིར་ཁས་ལེན་པ་མ་ཡིན་ནོ་ཞེས་བསམ་པར་མི་བྱ་སྟེ། སྐབས་འདིའི་གཞི་འབྲས་ནི་ཚད་མ་བཞིས་གཏན་ལ་འབེབས་དགོས་པར་བཤད་པའི་ཕྱིར། དེ་ལྟར་ཁས་བླངས་པ་ལ་ལུས་ཅན་ཀུན་འབད་མེད་དུ་གྲོལ་བའི་ཐལ་བ་གནོད་བྱེད་དུ་འཇུག་པ་མ་ཡིན་ཏེ། གློ་བུར་རྣམ་དག་གི་སངས་རྒྱས་དང་ཡོན་ཏན་ལ་དགོངས་ནས་ནི་སྐུ་བཞི་དང༌། རང་བཞིན་ལྷུན་གྲུབ་ཏུ་གསུངས་པ་མ་ཡིན་པའི་ཕྱིར་རོ། ། རང་བཞིན་རྣམ་དག་དང་ལྷུན་གྲུབ་ནི་དོན་གཅིག་ལ་འདུ་བ་ཡིན་ཏེ། བསལ་མེད་དང་བཞག་མེད་ནི་དོན་གཅིག་ལ་འདུ་བར་ནི་རྒྱུད་གཞུང་ཀུན་མཐུན་པའི་ཕྱིར། གལ་ཏེ་འཁོར་བ་གདོད་མ་ནས་ཡོད་མ་མྱོང་བ་དེ་འཁོར་འདས་དབྱེར་མེད་ཀྱི་གོ་དོན་དུ་འཆད་ན་རྒྱུའི་རྒྱུད་ལ་འཁོར་བ་མཚན་ཉིད་ཀྱི་ཚུལ་དུ་ཚང་བར་འཆད་པ་མ་ཡིན་ནམ་ཞེ་ན།
དེ་ནི་ཅུང་ཟད་རགས་པའི་སྒོ་ནས་ཀུན་གཞིའི་རྣམ་ཤེས་ལ་ཚང་ཚུལ་བཤད་པ་ཡིན་ཏེ། འཁོར་བའི་ཆོས་ཇི་སྙེད་པ་ནི་ཀུན་གཞིའི་རྣམ་ཤེས་ཀྱི་ངོ་བོར་སྨིན་པ་དང་ས་བོན་ལ་གནས་པ་གང་རུང་ལས་མ་འདས་པའི་ཕྱིར། དེའི་ཚེ་ཀུན་གཞི་ལ་གང་སྨིན་པ་དེ་ཟག་བཅས་ཀྱི་ལུས་ལ་རྩ་ཁམས་སོགས་སུ་འཆར་ལ། ཤར་བ་དེ་ལ་གནད་དུ་བསྣུན་པས་རྣམ་ཤེས་ཀྱི་དྲི་མ་བྱང་ནས་རྒྱུ་རྒྱུད་ཡེ་ཤེས་རང་གི་ངོ་བོ་གསལ་བར་འཆར་བའོ། ། དེ་ལྟར་ན་ཀུན་གཞིའི་རྣམ་ཤེས་རྣམ་སྨིན་གྱི་ཆ་ནས་རྒྱུའི་རྒྱུད་དུ་ཁས་ལེན་མི་རུང་ཡང་རྩ་བའི་རྒྱུད་ཙམ་དུ་བཤད་ཆོག་པ་ཡིན་ཏེ། རྣམ་སྨིན་གྱི་ལུས་བཤད་རྒྱུད་དུ་འཆད་པ་དང་སྐབས་འགྲིག་པའི་ཕྱིར། ཡང་གལ་ཏེ་རྒྱུ་རྒྱུད་ཀྱི་ངོས་འཛིན་རང་བཞིན་ལྷན་སྐྱེས་དང་འཁོར་བའི་ཆོས་གདོད་མ་ནས་ཡོད་མ་མྱོང་བར་འཆད་ན་ཉོན་མོངས་པ་གསུམ་ལ་སོགས་པ་ཆོས་ཉི་ཤུ་རྩ་བདུན་ལྷན་སྐྱེས་སུ་འཆད་པ་ཅི་ཞེ་ན། དེ་ལྟར་སེམས་པ་དེ་ནི་གོ་བར་དཀའ་བའི་གནས་བཏང་སྙོམས་སུ་ལུས་པ་ལས་བྱུང་བ་ཡིན་ཏེ། དེ་ལྟར་ལྷན་ཅིག་སྐྱེས་པའི་ཆོས་གསུམ་པོ་དེ་ནི་གནས་ཚུལ་དོན་དམ་པའི་བདེན་པ་དང༌། གཞི་ལམ་འབྲས་བུའི་གནས་སྐབས་ཀུན་ལ་ཁྱབ་བྱེད་དུ་འཇུག་པ་ཡིན་མོད།
ཇི་སྲིད་དུ་གྲོགས་ཡང་དག་པའི་ཐོས་བསམ་དང་མ་ཕྲད་ཅིང༌། ཐབས་ཤེས་ཀྱི་ངོ་བོར་སྐྱེས་པའི་སྒོ་ནས་ཐར་ལམ་དུ་མ་བྱས་པ་དེ་སྲིད་དུ་ནི་གོལ་བར་འགྱུར་རོ། ། གང་དུ་ན་འཁོར་བའི་ལམ་དུའོ། ། གང་གིས་ན་ཆོས་ཉི་ཤུ་རྩ་བཞི་པོ་དག་གིས་སོ། ། ཇི་ལྟར་དུ་ན་རང་བཞིན་ལྷན་སྐྱེས་གང་ན་གནས་པའི་བར་ཉི་ཤུ་རྩ་བཞི་པོ་ལྷན་ཅིག་ཏུ་སྐྱེས་པའི་སྒོ་ནས་སོ། ། དུས་ནམ་གྱི་ཚེ་ན་ནི་རྟེན་གྱི་བྱིས་པ་རྣམ་ཤེས་འཁྲུལ་པའི་གཞན་དབང་དུ་གྱུར་པ་དེའི་ཚེ་ནའོ། ། གནས་ཚུལ་གསུམ་པོ་གོལ་ས་དེ་དང་དེར་ལྷུང་བ་ཉིད་དུ་མི་འགྱུར་བའི་ཐབས་གང་ཞིག་ཅེ་ན། ཉམས་སུ་ལེན་པའི་ཐབས་གསུམ་ཞིག་སྟེ། མ་དག་པར་སྣང་ཚད་རྣལ་འབྱོར་པ་རང་གི་སེམས་སུ་ཐག་བཅད་པས་ནི་སྤྱིར་ཡང་ཉོན་མོངས་པ་དང༌། བཟུང་བའི་ཡུལ་དོན་གཞན་དུ་ཞེན་པའི་རྣམ་རྟོག་གི་ལམ་དུ་མི་གོལ་བར་བྱེད།
སེམས་སྒྱུ་མར་ཐག་བཅད་པས་ནི་གསལ་བ་རྣམ་རྟོག་གི་གཞན་དབང་དུ་མི་གོལ་བར་བྱེད། སྒྱུ་མ་རང་བཞིན་མེད་པས་ནི་སྟོང་པ་དེ་ཡང་མཚན་འཛིན་གྱི་ལམ་དུ་མི་གོལ་བར་བྱེད། རྟེན་འབྲེལ་གྱིས་ནི་རྣམ་ཤེས་ལ་སྣང་བ་དང༌། ཡེ་ཤེས་ཀྱི་ངོར་སྟོང་པར་འགལ་བའི་ལམ་དུ་མི་གོལ་བར་ཐག་བཅད། བརྗོད་བྲལ་གྱིས་ནི་ཡེ་ཤེས་ཀྱི་གསལ་བ་དང་རྣམ་རྟོག་གིས་སྟོང་པ་གཉིས་མེད་དུ་ཐག་བཅད་པས་ཟུང་འཇུག་གི་ལམ་ལས་གཞན་དུ་མི་གོལ་བར་བྱེད། དེ་ལྟར་ན་ཡུལ་རྫས་གཞན་དུ་ཞེན་པའི་གོལ་ས། གསལ་བ་ཡུལ་ཅན་གྱི་འཛིན་པར་གོལ་ས། གཉིས་སྟོང་མེད་དགག་ཏུ་གོལ་ས། གསལ་སྟོང་ཡ་བྲལ་དུ་ཞེན་པའི་གོལ་ས་རྣམས་བཅད་ནས་ཟུང་འཇུག་བདེ་བ་ཆེན་པོ་གནས་ཚུལ་དང་ཉམས་སུ་མྱོང་བྱ་མཐར་ཐུག་པ་ཉིད་དུ་བྱས་པས་ནི་གནས་ཚུལ་མྱང་འདས་ཀྱི་ཆོས་གང་དུ་ཡོད་པ་དེར། སྣང་ཚུལ་འཁོར་བའི་ཆོས་རྣམས་ཀྱང་ལྷན་ཅིག་སྐྱེས་པར་སྣང་བ་དེ་མ་ལུས་པར་མཐར་ཟད་ནས་གློ་བུར་རྣམ་དག་གི་ཟུང་འཇུག་འབའ་ཞིག་པར་གནས་པ་དེ་ལ་ནི་འབྲས་དུས་ཀྱི་འཁོར་འདས་དབྱེར་མེད་ཅེས་བྱ་བ་ཡིན་ནོ། །
རྒྱུད་དུ་འཁོར་འདས་དབྱེར་མེད་ཀྱི་མཚན་གཞི་རང་བཞིན་ལྷན་ཅིག་སྐྱེས་པའི་ཡེ་ཤེས་ལས་གཞན་ལ་མ་གསུངས་ཀྱང་གཞུང་དུ་ལུས་སེམས་གཉིས་ཀ་ལ་འཁོར་འདས་ཚང་ཚུལ་ཞེས་གསུངས་པ་དེ་འཆད་མ་ཤེས་ན་འཁྲུལ་གཞི་སྣ་ཚོགས་སུ་འགྱུར་ཡང་གཞི་གང་དུ་ཡིན་ཀྱང་འཁོར་བ་ནི་གློ་བུར་གྱི་དྲི་མ་དང༌། དབྱེར་ཡོད་དང༌། འབྲས་རུང་དུ་ཚང་ལ། མྱང་འདས་ནི་གདོད་མ་ནས་ལྷུན་གྲུབ། དབྱེར་མེད་དང་འབྲལ་མི་རུང་གི་ཚུལ་དུ་ཚང༌། ཞེས་འཆད་ཤེས་ན་དོན་གྱི་ཁོག་ཁྲོལ་བར་ངེས་སོ། ། སྐབས་འདིར་སྒྲུབ་པ་པོའི་ལུས་ལ་ཐབས་རྒྱུད་དང་བཤད་རྒྱུད་དུ་འཆད་པའི་སྐབས་གཉིས་བྱུང་བ་ནི་བརྗོད་བྱ་དོན་གྱི་རྒྱུད་ལ་དགོངས་པ་སྟེ། ཀུན་གཞིའི་ཡེ་ཤེས་རྩ་རྒྱུད་དུ་བཞག་པའི་ཚེ། ལུས་ཀྱི་དཀྱིལ་འཁོར་བཞི་ལ་གནད་དུ་བསྣུན་པས་རྩ་རྒྱུད་ཀྱི་གནས་ཚུལ་འཁྲུལ་མེད་གོ་ནུས་ཕྱིར། ཐབས་རྒྱུད་དུ་བཞག་པ་ནི་སྦྱང་གཞི་སྦྱོང་ནུས་པ་ལ་དགོངས་ཏེ།
ལུས་ཀྱི་དཀྱིལ་འཁོར་བཞི་ལ་གནད་དུ་བསྣུན་པས་རྒྱུའི་རྒྱུད་གནས་གྱུར་དུ་བྱེད་ནུས་པའི་ཕྱིར། ལུས་ཐབས་རྒྱུད་དུ་འགྲོ་བ་ནི་སྨིན་བྱེད་ཀྱི་དབང་གིས་སྨིན་པ་སྔོན་དུ་སོང་བ་ལ་རག་ལས་ཏེ། དེ་ལྟར་མ་སོང་བའི་ལུས་ཀྱིས་ནི་རྒྱུ་རྒྱུད་ཀྱི་དྲི་མ་འཁྲུད་མི་ནུས་པའི་ཕྱིར། སྔོན་དུ་སོང་བས་འཁྲུད་པའི་ཚུལ་ནི་ལུས་དབྱིབས་ཀྱི་རྩ་ལ་བུམ་པའི་དབང་བསྐུར་བས་སྒྲུབ་པོའི་སྐུ་རྡོ་རྗེ་སྒྲིབ་བྲལ་དུ་བྱེད་པ་དང༌། དེ་བཞིན་དུ་རྩ་ཡི་གེ་དང༌། ཁམས་བདུད་རྩི་དང༌། སྙིང་པོ་རླུང་དག་ལ་དབང་གོང་མ་གསུམ་བསྐུར་བས་སྒྲུབ་པོའི་གསུང་དང༌། ཐུགས་དང༌། ཡེ་ཤེས་རྡོ་རྗེ་སྒྲིབ་བྲལ་དུ་བྱེད་ནུས་པ་སྟེ། དེའི་ཚེ་བཞི་ཀའང་རྒྱུའི་རྒྱུད་གཅིག་པུ་ལ་རྟོག་པའི་ངོར་མཚན་ཉིད་དང་བྱེད་ལས་ཀྱིས་སོ་སོར་ཕྱེ་བ་ཙམ་མོ། །
དེའི་ཚེ་ཡང་ཐབས་རྒྱུད་དངོས་ནི་རྡོ་རྗེ་བཞི་པོ་ཉིད་ལ་ངོས་འཛིན་དགོས་པ་ཡིན་ཏེ། རྒྱུ་འབྲས་ཀྱི་རྒྱུད་དང་ངོ་བོ་དབྱེར་མེད་དུ་འཇོག་དགོས་པའི་ཕྱིར། དེ་དུས་ཀྱི་ཀུན་རྫོབ་པའི་དཀྱིལ་འཁོར་བཞི་ནི་རྒྱུད་བཏགས་པ་བར་སོང་ཀྱང་ཐབས་མཁས་མཚན་ཉིད་པ་ཡིན་ཏེ། ཀུན་རྫོབ་པའི་དཀྱིལ་འཁོར་བཞི་པོ་སྐྱོན་མེད་དུ་ཚང་བའི་ཆ་ནས་ལུས་རྟེན་ཁྱད་པར་ཅན་དུ་འཇོག་དགོས་ཤིང་དེ་མེད་ན་ཚེ་གཅིག་གིས་སངས་རྒྱས་མི་འགྲུབ་པའི་ཕྱིར། གལ་ཏེ་འོ་ན་སྐབས་འདིའི་ལམ་གྱི་ཐོག་མ་རྒྱུ་དུས་སུ་སྨིན་བྱེད་ཀྱི་དབང་དང༌། དབང་དེས་རྟོགས་པའི་ལྟ་བ་དང༌། ལྟ་བ་དེ་དང་མ་བྲལ་བའི་ལམ་རིམ་པ་གཉིས་པོ་དག་སྔ་མ་སྔ་མའི་ཉམས་ལེན་སྔོན་དུ་བཏང་ནས། ཕྱི་མ་ཕྱི་མའི་སྨིན་བྱེད་སོགས་ལ་རིམ་གྱིས་སློབ་དགོས་པ་ཡིན་ནམ། ཐོག་མའི་རྒྱུ་དུས་ཉིད་ནས་དབང་བཞི་དང༌། དེས་རྟོགས་པའི་ལྟ་བ་བཞི་དང༌།
དེ་དག་དང་ཟུང་དུ་འབྲེལ་བའི་ལམ་རིམ་པ་རྣམས་ལ་བསླབ་པ་དང་སྦྱངས་པས་ཆོག་པ་ཡིན། ཞེས་འདྲི་ན་འཁོར་ལོ་འཕྱམ་བསྐོར་གྱི་གཞུང་དུ་ནི་སྔ་མ་ལྟར་གསལ། རྒྱུད་གསུམ་དུ་བསྟན་པའི་གཞུང་གིས་ནི་ཕྱི་མ་ལྟར་བཤད་པ་ལས་རེ་ཞིག་འདི་ལྟར། ལུས་རྟེན་ཁྱད་པར་ཅན་གྱི་སློབ་མ་སྣོད་རུང་དག་ལ་རྒྱུ་དུས་ཉིད་ནས་དབང་བཞི་ཀ་ཡོངས་སུ་རྫོགས་པས་སྨིན་པར་བྱས་ཟིན་པའི་འོག་དེ་མ་ཐག་ཏུ་ཁྲིད་ཀྱི་རིམ་པ་ལ་སློབ་ཚུལ་དང༌། ལྟ་བ་སོགས་ལམ་གྱི་རིམ་པ་དང༌། གཞུང་དང་རྒྱུད་ཀྱི་བསླབ་སྦྱངས་སོགས་ཐོས་བསམ་གྱི་རིམ་པ་ཇི་ལྟར་ནུས་པ་སོགས་སྔོན་དུ་བཏང་ནས། ཕྱིས་སྒྲུབ་པ་ལ་འཇུག་པ་སྐབས་སུ་བབ་པ་དེ་ལ་ནི་ལམ་གྱི་དུས་ཞེས་བྱ་ཞིང༌། སྒྲུབ་པ་ལ་འཇུག་པའི་དུས་ཞེས་བྱ་ལ། དེའི་ཚེ་ཐོག་མར་ལམ་དུས་ཀྱི་དབང་གི་ཆུ་བོ་མ་ནུབ་པར་བཞུགས་པའི་བླ་མ་དངོས་ལས་སམ། རྒྱུ་དུས་ཀྱི་བླ་མ་དེ་ཉིད་སངས་རྒྱས་སྐུ་བཞིའི་ངོར་མོས་པ་ལས་ལམ་གྱི་ཐུན་བཞིར་དབང་བཞི་ལེན་ཅིང༌།
དེ་ལས་སྐྱེས་པའི་ལྟ་བ་དང་ལམ་རིམ་པ་གཉིས་ཉམས་སུ་ལེན་པ་དེ་ལ་ནི་ལམ་དུས་ཞེས་བྱ་སྟེ། རྒྱུ་ལམ་གྱི་དུས་སུ་སོ་སོར་ཕྱེ་བ་ནི་བརྒྱུད་པའི་ལུང་གོང་མ་ལས་ཀྱང་གོང་མར་གྱུར་པ་དག་ལས་བྱུང་བ་དེའི་ཚེ་ནི། ཐོག་མར་བསྐྱེད་རིམ་གྱི་ཉམས་མྱོང་གཙོ་བོ་དང༌། གཞན་གསུམ་ཞར་ལས་བྱུང་བའི་ཚུལ་གྱིས་ཉམས་སུ་བླངས་པས། ཐོག་མར་བསྐྱེད་རིམ་གྱི་རྟོག་པ་གནས་སྐབས་མཐར་ཕྱིན་གྱི་ཚད་དེར་སླེབས་ཀྱི་བར་ཉམས་སུ་ལེན། དེ་ནས་སྔ་མ་བཞིན་དུ་དབང་ཕྱི་མ་གསུམ་གྱི་ཉམས་ལེན་ལ་སྦྱར་བས་ནི་གནས་གྱུར་གྱི་གནས་སྐབས་བཞི་རིམ་པར་མངོན་དུ་བྱས་ནས་དབང་བཞི་པའི་ལམ་གཙོ་བོར་གྱུར་པ་ལས་མཐར་ཐུག་གི་གནས་གྱུར་སྐུ་ལྔ་དབྱེར་མེད་ཀྱི་གོ་འཕང་དེ་མངོན་དུ་བྱེད་པའོ། ། ལམ་དང་འབྲས་བུའི་དུས་སོ་སོར་མངོན་དུ་བྱས་པའི་གནས་གྱུར་གྱི་སྐུ་འདི་དག་ཀྱང་གཞི་གདོད་མའི་དུས་སུ་སྐུ་བཞི་ལྷུན་གྱིས་གྲུབ་པ་ཉིད་ལ་རག་ལས་པ་ཡིན་ཏེ། དེ་མེད་ན་དེ་དག་མི་འབྱུང་བའི་ཕྱིར་རོ། ། གལ་ཏེ་འོ་ན་ལམ་གྱི་ཐུན་བཞིར་དབང་བཞི་བསྒོམ་པས། ཤེས་སོགས་ཀྱི་དོན་ལམ་དུས་ཁོ་ན་ལ་སྦྱོར་བ་དང་ཁྲིད་འབོགས་པའི་དུས་དང་སྒྲུབ་པ་ལ་ཞུགས་པའི་དུས་ཀྱི་ས་མཚམས་སོ་སོར་འབྱེད་པའི་ཤེས་བྱེད་གང་ཡིན་པ་དང༌།
ལྟ་བ་རྟོགས་བྱེད་དུ་རྒྱུ་ལམ་གཉིས་ཀྱི་དབང་གང་ཞིག་གཙོ་ཆེ་བ་དང༌། བདེ་ཆེན་གྱི་སྒྲིབ་པ་ཞེས་བཤད་པ་དེའི་ངོས་འཛིན་གོ་བར་སླ་བ་གང་ཞིག་ཡིན་པ་དེ་སྟོན་དགོས་སོ། ། ཞེ་ན། དྲི་བ་དང་པོའི་ལན་ནི། ཆོས་འདིའི་གདུལ་བྱ་རབ་ཏུ་གྱུར་པ་དེས་ཐོག་མར་གཞི་ལམ་འབྲས་གསུམ་ཚད་མ་བཞིས་གཏན་ལ་འབེབས་པ་དང༌། སྙན་རྒྱུད་བཞིས་གཏན་ལ་འབེབས་དགོས་པ་ལས་ཤེས་པ་ཡིན་ཏེ། ཚད་མ་བཞི་ནི་ཐོས་བསམ་གཙོ་ཆེ་བ་དང༌། སྙན་རྒྱུད་བཞི་ནི་སྒོམ་བྱུང་གཙོ་ཆེ་བའི་ཆ་ནས་བསྟན་པའི་ཕྱིར་དང༌། གཞུང་བཤད་དག་ལས་ཀྱང་དབང་མ་བསྐུར་བར་ཁྲིད་གཞུང་མི་འཆད། དེ་མ་བཤད་པར་སྒྲུབ་པའི་ལུང་མི་སྦྱིན།
ཞེས་བཤད་པ་ལས་སོ། ། བསླབ་སྦྱངས་ཀྱི་ཚེ་གདུལ་བྱ་དབང་པོ་རྣོ་བརྟུལ་གང་ཡིན་ཀྱང་དབང་དང་ཁྲིད་གཞུང་རྒྱས་པ་དེ་ལ་སློབ་པ་དང་ཤེས་དགོས་མོད། སྒྲུབ་པ་ལ་ཞུགས་ནས་ནི་ལམ་རྒྱས་བསྡུས་གསུམ་པོ་གང་རུང་དང༌། ཟབ་འབྲིང་གང་རུང་ཉམས་ལེན་བྱས་ཕྱོགས་པ་ནི་དབང་པོའི་བྱེ་བྲག་ལས་ཡིན་པར་མངོན་ཏེ། གཞན་དུ་ན་དབྱེ་བ་དེ་ལྟར་མཛད་པའི་དགོས་པ་རྙེད་དཀའ་བའི་ཕྱིར་དྲི་བ་གཉིས་པའི་ལན་ནི་དབང་རྣོན་གྱིས་ནི་རྒྱུ་དུས་སུ་སྨིན་བྱེད་ཀྱི་དབང་ཉིད་ལས་ལྟ་བ་རྟོགས་པ་སོགས་སྲིད་མོད། དེ་ལས་གཞན་གྱིས་ནི་ལམ་སྒྲུབ་པ་ལ་ཞུགས་པའི་དུས་ཉིད་ཀྱི་ཚེ། དབང་ཉིད་ལས་ལྟ་བ་རྟོགས་པ་སོགས་བྱ་དགོས་ཏེ། རྒྱུ་དེ་ལས་དེ་ལྟར་མ་རྟོགས་ན་ལུགས་འདིའི་འཁོར་ལོ་བསྐོར་འཕྱམས་གང་ཡང་མི་འབྱུང་བའི་ཕྱིར། ལམ་དུས་ཀྱི་དབང་ལེན་ཚུལ་ཡང་སྟན་ཐོག་གཅིག་ཏུ་བཞི་ཀ་ལེན་པ་ལ་མཛད་མོད། གཞུང་གི་དངོས་བསྟན་ལས་ནི་ཚོགས་སྦྱོར་དུ་བུམ་དབང་རྐྱང་པའི་ཆུ་བོ་ཐུན་བཞིར་བླངས་པས་མཐོང་ལམ་གྱི་གྲུབ་མཐའ་སྙོགས་པར་གསུངས་ཀྱི།
དབང་གོང་མའི་ཆུ་བོ་ནི་འདས་ལམ་ཐོག་མའི་མེད་ན་མི་འབྱུང་བའི་རྒྱུར་གསུངས་པ་མེད་དོ། ། འོ་ན་དབང་རྣོན་གྱིས་རྒྱུ་དུས་ཀྱི་དུས་ཉིད་ནས་ལྟ་བ་བཞི་ཀ་རྟོགས་པ་གཅིག་སྲིད་པ་དེའི་ཚེ། དེ་འདྲ་དེས་ལམ་དུས་སུ་གྲུབ་མཐའ་བཞི་ཀ་ལ་རིམ་གྱིས་སྙོགས་པའི་ཕྱིར་དུའམ། གཅིག་ཆར་བའི་ཆེད་དུ་ཞེས་འདྲི་ན། རྒྱུ་རིམ་ཅན་པའི་དབང་གིས་འབྲས་བུ་རིམ་ཅན་པ་ཉིད་འཐད་པ་ཡིན་ཏེ། གཞུང་འདི་ནས་ཚོགས་སྦྱོར་ལ་གཅིག་ཆར་དུ་སྐྱེ་བའི་བཤད་པ་ཡོད་ཀྱང༌། ས་བཅུ་གཉིས་རིམ་ཅན་པ་ཁོ་ན་ལས་གཞན་མ་བཤད་དོ། ། གལ་ཏེ་ཆོས་འདི་པའི་ལུགས་ཀྱི་ལྟ་བ་རྟོགས་བྱེད་དབང་བསྐུར་ལ་རག་ལས་པར་འཆད་པ་དེའི་ཚེ་ཕར་ཕྱིན་ཐེག་པ་ཁོ་ནའི་བྱང་འཕགས་ས་བཅུ་པའི་བར་དུ་གནས་པ་དག་ཐེག་པ་འདི་ལ་འཇུག་པའི་ཚེ་ཆོས་འདིའི་རང་ལུགས་ཀྱི་མཐོང་ལམ་ནས་འཇུག་པར་འདོད་དམ། དེར་འཇུག་མི་དགོས་ན་སྔགས་ཀྱི་ཐུན་མོང་མ་ཡིན་པའི་མཐོང་སྤངས་སུ་བཤད་པ་རྣམས་སྤོང་བ་དང་ཡོན་ཏན་དུ་བཤད་པ་རྣམས་སོགས་ཅིག་ཤོས་དག་ལ་ཡང་ཡོད་པར་ཁས་ལེན་དགོས་པ་མ་ཡིན་ནམ། སྤྱིར་བཏང་དུ་བྱང་སེམས་ས་བཅུ་པ་བ་མན་ཆད་སྔགས་ལ་འཇུག་པའི་ཚེ་སྔགས་ཀྱི་ཚོགས་སྦྱོར་ནས་འཇུག་པར་ནི་ལུང་རིགས་ཀྱིས་གྲུབ་ལ།
མཐོང་སྒོམ་དུ་འཇུག་པའི་བཤད་པ་སྤྱི་ཁྱབ་ནས་མ་བྱུང་ཞིང༌། ཕར་ཕྱིན་རྐྱང་པའི་ས་བཅུ་པ་བ་སྔགས་ལ་འཇུག་པའི་ཚེ། ཕར་ཕྱིན་དུ་མ་གྲགས་པའི་ས་གཉིས་རྣོན་དགོས་པ་ནི་སྔགས་ལ་གྲགས་པའི་བརྡལ་ཆད་ཀྱི་གཞུང་ཤིང་ཡིན་མོད། ཞིབ་ཏུ་མ་ཕྱེ་ན་དཀའ་བའི་གནས་དག་མང་པོ་ཉིད་དུ་འགྱུར་བའི་ཕྱིར་ན། འདིར་བཤད་པ་ནི། སྤྱིར་སྔགས་གཞུང་རྣམས་སུ་སྔགས་ཀྱི་ཐུན་མོང་མ་ཡིན་པའི་ས་ལམ་རྣམས་ཀྱི་མིང་དོན་དང་རྣམ་པར་བཞག་པ་མང་དུ་གསུངས་པ་དེ་ནི་ལུས་རྟེན་ཁྱད་པར་ཅན་འཛམ་བུ་གླིང་གི་མིའི་རྟེན་ལ་ཚེ་གཅིག་གིས་རྡོ་རྗེ་འཆང་སྒྲུབ་པའི་དབང་དུ་བྱས་པ་ཡིན་ཏེ། དེ་ལས་གཞན་འདོད་པ་དང་ཁམས་གོང་གི་ལྷ་སོགས་ཀྱི་རྟེན་ལ་ས་ལམ་གྱི་རྣམ་གཞག་དེ་དག་འགྲིག་དཀའ་བ་ཙམ་དུ་མ་ཟད་མི་འགྲིག་པ་ཤ་སྟག་ཏུ་སྣང་བའི་ཕྱིར། ཕར་ཕྱིན་ཐེག་པ་རྐྱང་པའི་ས་བཅུ་པ་མན་ཆད་ཀྱི་རྟོགས་པ་སྔོན་སོང་འཛམ་གླིང་མིའི་རྟེན་ཅན་ཞིག་སྔགས་འདིར་འཇུག་པའི་ཚེ་ནི་སྔགས་ཀྱི་ཚོགས་སྦྱོར་ནས་དཔེ་མེད་པ་དང་ཡེ་ཤེས་ཆེན་པོའི་ས་གཉིས་ཀྱི་ཉམས་ལེན་གང་ཡིན་པ་དེ་ལ་ཞུགས་ཆོག་པ་ཡིན་ཏེ། དེ་ཙམ་གྱིས་ནི་རྟོགས་པ་སྔོན་སོང་གི་ས་བཅུ་པོ་སྔགས་ཀྱི་ཐུན་མོང་མ་ཡིན་པའི་གནས་དང་ཉེ་བའི་གནས་སོགས་ཀྱི་ཡོན་ཏན་ཅན་དུ་བྱེད་ནུས་ཤིང༌། འབྲས་བུ་བཅུ་གསུམ་པ་ལ་མཚམས་སྦྱོར་ནུས་པའི་ཕྱིར།
དེའི་ཕྱིར་དེ་འདྲ་དེས་སྔགས་ཀྱི་ས་དང་པོ་ནས་བཅུ་པའི་བར་དག་ཏུ་མ་ཞུགས་པའི་ཉེས་པ་དང་སྔགས་ཀྱི་མཐོང་སྒོམ་སྔོན་དུ་མ་སོང་བའི་ཉེས་པ་དག་དང་བཅས་པ་མ་ཡིན་ནོ། ། ཕར་ཕྱིན་རྐྱང་པའི་ས་བཅུ་རྒྱུན་མཐའ་དང་ཀུན་ཏུ་འོད་ཀྱི་ས་ལ་གནས་པ་ནི་སྔགས་ཀྱི་ཐུན་མོང་མ་ཡིན་པའི་སློབ་ལམ་དུ་འཇུག་པ་དང༌། ཞུགས་པ་དེ་འབྲས་བུ་བཅུ་གསུམ་པ་ལ་མཚམས་སྦྱོར་བྱེད་དུ་ཁས་ལེན་པར་མི་ནུས་ཤིང་དགོས་པ་ཡང་མ་ཡིན་ཏེ། སྔགས་ཀྱི་ཐུན་མོང་མ་ཡིན་པའི་ཡན་ལག་ཏུ་ངེས་པར་དགོས་པའི་ཉོན་མོངས་པ་དང་རྣམ་རྟོག་གི་བག་ཆགས་མི་སྐྱེ་བའི་ཆོས་ཅན་དུ་བྱས་ཟིན་པའི་ཕྱིར། དེ་ལྟར་བཤད་པས་ནི་ལྷའི་རྟེན་ཅན་གྱི་བྱང་སེམས་དང༌། ཡིད་ཀྱི་ལུས་ཅན་འབའ་ཞིག་པའི་དག་པ་སར་གནས་དང༌། ཉན་རང་གི་དགྲ་བཅོམ་པ་རྣམས་མཚོན་པར་ནུས་སོ། ། ཀུན་ཏུ་འོད་ཀྱི་ས་ནི་སྤྱིར་སློབ་ལམ་དུ་བཤད་པ་དང༌། བྱེ་བྲག་སྔགས་ཀྱི་སློབ་ལམ་དུ་བཤད་པ་ནི་གང་ནས་ཀྱང་མི་འབྱུང་ཞིང༌། མན་ངག་གི་གཞུང་ལུགས་འདི་པས་ཀྱང་ཀུན་ཏུ་འོད་བཅུ་གསུམ་པ་ཉིད་དུ་ཁས་བླངས་ཆོག་པ་ཡིན་ཏེ།
དེས་ཚོགས་གཉིས་མཐར་ཕྱིན་ནས་འགྲོས་བཞི་དབུ་མར་ཐིམ་པ་སོགས་ཀྱི་ཡོན་ཏན་རྣམས་རྫོགས་པའི་ཕྱིར། གལ་ཏེ་ཕར་ཕྱིན་རྐྱང་པའི་ས་བཅུ་པ་དང་ཀུན་ཏུ་འོད་དམ་བཅུ་གསུམ་པའི་བར་དེར་དཔེ་མེད་པ་དང་ཡེ་ཤེས་ཆེན་པོའི་ས་གཉིས་ཀྱི་ཉམས་ལེན་ངེས་པར་འཇུག་དགོས་སོ། ། ཞེ་ན། ཆོས་འདིའི་མན་ངག་ལུགས་ལྟར་ན་གསང་དབང་གི་ས་བཞིའི་རྟོགས་པ་སྔོན་དུ་མ་སོང་བར་ཤེས་རབ་ཡེ་ཤེས་ཀྱི་ས་གཉིས་ཀྱི་ཉམས་ལེན་ཡོད་པར་མི་བྱེད་དོ། ། དེ་ལྟ་མོད་ཀྱི་སྔགས་ཀྱི་རྟོགས་པ་སྔོན་དུ་མ་སོང་བའི་ཀུན་ཏུ་འོད་ཀྱི་ས་ཡོད་པར་ཁས་མི་ལེན་ཏེ། ངེས་པ་ལྔ་ལྡན་གྱི་ལོངས་སྐུ་ལས་ཆོས་མ་མཉན་པ་དག་དེར་མི་འཇུག་པའི་ཕྱིར་དང༌། ཡང་ན་ཕར་ཕྱིན་རྐྱང་པའི་ས་བཅུ་པ་ཞིག་གིས་བླ་མ་ལོངས་སྤྱོད་རྫོགས་པའི་སྐུ་ལས་དབང་བསྐུར་མནོས་པའི་འོག་ཏུ་ཉི་མ་གཅིག་ཙམ་གྱིས་རིམ་པ་གཉིས་ཀྱི་རྣལ་འབྱོར་མངོན་དུ་བྱས་པས། ཐུན་མོང་མ་ཡིན་པའི་གནས་སོགས་བཅུ་དང་འཐུང་གཅོད་གཉིས་ཀྱི་རྟོགས་པ་མངོན་དུ་གྱུར་ནས། ཀུན་ཏུ་འོད་ཀྱི་སར་ཞུགས་པ་དེ་ལ་ནི་རྡོ་རྗེ་འཛིན་པ་ཞེས་བྱ་སྟེ། བསམ་གྱིས་མི་ཁྱབ་པའི་གནས་མངོན་དུ་བྱས་པའི་ཕྱིར་དང༌།
དེ་བཞིན་ཉིད་མངོན་སུམ་དུ་རྟོགས་ནས་སྒྲིབ་པ་མ་ལུས་པར་སྤངས་པའི་ཕྱིར་ན་དེ་བཞིན་གཤེགས་པ་ཞེས་བྱའོ། ། དེས་ན་སྔགས་ཀྱི་ཉེ་རྒྱུས་མཚམས་སྦྱོར་བ་ལ་ངེས་པར་མ་ལྟོས་ཀྱང་སྔགས་ཀྱི་རྟོགས་པ་མངོན་དུ་མ་སོང་བའི་སྐུ་ལྔ་དབྱེར་མེད་ཀྱི་སངས་རྒྱས་མི་སྲིད་ཅེས་བྱ་བ་འདི་གྲུབ་པའོ། ། དྲི་བ་གསུམ་པའི་ལན་ལ་གཉིས་ཏེ། གཉེན་པོ་ལུས་ཀྱི་བྱེད་པ་དང༌། བདེ་ཆེན་གྱི་སྒྲིབ་པ་འགག་ཚུལ་ལོ། ། དང་པོ་ནི། ལུས་སོ་སོར་བཏགས་པའི་འགོག་པ་ཞེས་པ་དེར་གཉེན་པོ་ལུས་ཀྱིས་བྱེད། སྤང་བྱ་ལུས་ཀྱིས་འགག་ཅེས་གསུངས་པ་དེར། ཚིག་རྟིང་མ་ལ་བྱེད་ཚིག་བྲིས་པ་ནི་མ་དག་སྟེ། བརྗོད་བྱའི་དོན་གཅིག་པུ་དེ་གཞུང་སྔ་མས་བསྟན་ཟིན་པའི་ཕྱིར།
དེས་ན་གཉེན་པོ་ལུས་ཀྱིས་བྱེད་པ་ནི་དོན་དམ་པའི་ལུས་ངག་ཡིད་ཡེ་ཤེས་རྡོ་རྗེ་དང་བཅས་པ་དག་གོ ། དེས་གང་ཞིག་སྤང་བར་བྱ་བའི་ལུས་ནི་ཀུན་རྫོབ་བའི་དཀྱིལ་འཁོར་བཞི་པོ་དག་སྟེ། དེ་དག་ཇི་སྲིད་འགགས་པར་མ་གྱུར་པ་དེ་སྲིད་དུ་འགྲོས་བཞི་པོ་དབུ་མ་མཆོག་ཏུ་ཐིམ་པ་མི་འབྱུང་ལ། དེ་ལྟར་མ་བྱུང་བ་ནི་རྡོ་རྗེ་འཛིན་པའི་ས་བཅུ་གསུམ་པ་ཉིད་དུ་མི་འགྲུབ་པའི་ཕྱིར། དེ་སྐད་དུ་ཡང༌། མཆོད་པ་ཆེན་པོ་ཆགས་པ་ཆེ། ། ཆགས་པ་ཐམས་ཅད་སེལ་བར་བྱེད། ། ཅེས་སོ། ། བཤད་པ་འདི་ནི་ཉི་ཚེ་ཙམ་མ་ཡིན་གྱི། འཁོར་འདས་ཀྱི་ཆོས་ཀུན་ལ་སྦྱར་བར་བྱ་སྟེ།
གཞི་ཐོག་མེད་ཀྱི་འཁོར་བའི་དུས་དང༌། ལམ་ཉམས་ཀྱི་སྣང་བ་གང་ཤར་གྱི་དུས་དང༌། འབྲས་བུ་དག་སྣང་འབའ་ཞིག་པའི་དུས་ཀུན་ཏུ་འཆད་ཚུལ་འདིའི་སྒོ་ནས་གཏན་ལ་འབེབས་དགོས་པའི་ཕྱིར། དེ་ཡང་གཞི་ཐོག་མེད་ཤིན་ཏུ་རྨོངས་པའི་ཚེ་ཡང་དག་པ་མ་ཡིན་པའི་ཀུན་དུ་རྟོག་པ་ལ་ཁམས་གསུམ་པའི་རྣམ་པར་འཆར་བ་ཡིན་ལ། དེའི་ཚེ་སྣང་ཙམ་གྱི་ཆ་ནི་ཀུན་རྫོབ་པའི་འཁོར་བ་དང༌། སྣང་ཆ་དེ་རང་གི་ངོ་བོ་གསལ་རིག་གི་ཆ་ནི་དོན་དམ་པའི་འཁོར་བར་འཇོག་ལ། ཆ་ཤས་གཉིས་པོ་དེ་ཡང་རྣམ་ཤེས་འཁྲུལ་པའི་ངོར་གདོད་མ་ནས་རྟེན་ཤེས་རྒྱུད་གཅིག་ལ་ལྷན་ཅིག་ཏུ་དང༌། ཚོགས་པ་གཅིག་ལས་སྐྱེ་བར་རྟག་ཏུ་སྣང་ཡང་རྨོངས་པས་དབྱེ་བ་མ་ཕྱེད་ཅིང༌། ཀུན་རྫོབ་ཀྱི་འཁོར་བ་དེའི་གནས་ཚུལ་མྱང་འདས་སུ་གནས་ཀྱང་རྣམ་དབྱེ་མ་ཕྱེད། ཅུང་ཟད་ཕྱེད་པ་དག་ཀྱང་ཕྱི་རོལ་པ་ལྟར་གཉེན་པོ་ལོགས་ནས་ཚོལ།
ལོགས་ནས་ཚོལ་མི་དགོས་པའི་གོ་བ་ཆགས་པ་དག་ཀྱང་གཉེན་པོ་དེ་ལམ་དུ་མ་བྱས་པས་སྤང་བྱ་སྤོང་མ་ནུས། ཕལ་ཆེར་སྤང་བྱ་ཉིད་ལམ་དུ་བྱས་པས་གཉེན་པོ་མྱང་འདས་སྤང་བྱ་འཁོར་བའི་གཞན་དབང་དུ་ཐལ། དེ་ལྟར་ཐལ་ཡང་གཉེན་པོ་ལ་གནོད་པ་ནི་ཡེ་ནས་བྱེད་མ་ནུས། དེའི་ཤེས་བྱེད་ཀྱང་སྤང་བྱ་རང་གི་ངོ་བོ་གནས་ཚུལ་ལ་གཉེན་པོར་གནས་པའི་དབང་གིས་ཡིན། དེ་ལ་དགོངས་ནས་འཁོར་བའི་ཆོས་ཉི་ཤུ་རྩ་བཞི་པོ་རང་གི་ངོ་བོ་གནས་ཚུལ་ལ་གསལ་སྟོང་ཟུང་འཇུག་ཏུ་གནས་པར་བཤད་པ་ཡིན། གནས་པ་དེ་ནམ་ཞིག་ལམ་དུ་བྱས་པ་ན། ཇི་སྐད་དུ། ནད་གདོན་མ་ལུས་ཚར་གཅད་བྱེད་པར་འགྱུར། ། ཞེས་གསུངས་པ་དེ་འཁོར་བའི་ཆོས་ཉི་ཤུ་རྩ་བཞི་པོ་ཀུན་ལ་སྦྱོར་རྒྱུ་ཡིན་ལ། དེ་བཞིན་དུ་ལམ་རིམ་པ་གཉིས་སོགས་གོམས་པར་བྱས་པ་ལས་ཉམས་ཀྱི་སྣང་བ་འཁོར་འདས་གང་དུ་ཤར་ཡང་སྒྲུབ་པ་པོ་རང་གི་ཤེས་རྒྱུད་ཀྱི་ཚོགས་པ་ལས་གཞན་པ་མེད།
དེའི་ཚེ་ན་ཟག་བཅས་ཀྱི་ཆར་སྣང་བ་རྣམས་ནི་གློ་བུར་གྱི་དྲི་མ་དང༌། མ་དག་པའི་བཟུང་རྣམ་དུ་སོང་བས་སྤང་བྱར་འཇོག དེ་རང་གི་ངོ་བོ་གསལ་རིག་ལ་ཡང་བདེན་པ་གཉིས་ལས་དོན་དམ་བདེན་པ་ནི་འཛིན་རྣམ་དུ་སོང་བས་གཉེན་པོ་ཁོ་ནར་ངེས་པ་དང༌། ཟག་མེད་ལམ་གྱི་སྣང་བ་གང་ཤར་ལ་ནི་ཕྱིར་བལྟ་དྲི་མའི་ཆ་མི་སྲིད་པས་ན་དུས་ཐམས་ཅད་དུ་རང་གི་ངོ་བོ་ཡེ་ཤེས་ཉིད་དོ། ། ཡུལ་ཅན་ཉམས་ཀྱི་སྣང་བའི་ངོས་འཛིན་ཡང་རྣམ་ཤེས་དང་སྤེལ་མར་འབྱུང་སྲིད་ཀྱང༌། ཡེ་ཤེས་ཉིད་ལ་བཞག་དགོས་ཏེ། གཞན་དུ་ཡང་དག་པ་མ་ཡིན་པའི་ཀུན་དུ་རྟོག་པ་དང༌། མ་དག་པའི་སྣང་བ་ཉིད་དུ་ཐལ་བའི་ཕྱིར་རོ། ། གལ་ཏེ་གཞི་ལམ་འབྲས་བུའི་གནས་སྐབས་ཐམས་ཅད་དུ་འཁོར་འདས་ཀུན་གྱི་གནས་ཚུལ་གསལ་སྟོང་ཟུང་འཇུག་ཁོ་ན་ལས་གཞན་དུ་མི་གནས་པ་ཞིག་ཡིན། ཐོས་བསམ་དང་ཉམས་ལེན་གྱི་རིམ་པས་ལམ་ལ་སློབ་པའི་ཚེ་ལྷན་ཅིག་སྐྱེས་པའི་ཆོས་གསུམ་ཞེས་དང༌།
ཉམས་སུ་ལེན་པའི་གནད་གསུམ། ཞེས་སོ་སོར་ཕྱེ་བའི་དགོངས་པ་དང་དགོས་པ་ཅི་ཞེ་ན། དཔེར་ན་ཤེས་བྱ་མཐའ་དག་ནི་གནས་ཚུལ་བདེན་གཉིས་ཟུང་དུ་འཇུག་པ་ཁོ་ནར་གནས་མོད། ཐོག་མ་ཉིད་དུ་སོ་སོར་ངོས་འཛིན་དགོས་པ་ཡིན་ཏེ། དེར་མ་བཟུང་ན་ཟུང་འཇུག་ངོ་མི་ཤེས་ཤིང་དེ་ལ་མཉམ་པར་འཇོག་ཀྱང་མི་ནུས་པའི་ཕྱིར། ཇི་ལྟར་ཞེ་ན་ཟུང་དུ་འཇུག་པའི་གོ་བ་ནི་གཉིས་སུ་མེད་པ་སྟེ། དོན་དམ་པ་གཅིག་པུ་དང་དེ་ལ་མཉམ་པར་འཇོག་པའོ། ། དེ་ལ་ནི་ཐོག་མར་སོ་སོ་བ་ངོས་འཛིན་དགོས་ཏེ། ཀུན་རྫོབ་འཁྲུལ་པར་ཐག་མ་བཅད་ན་དོན་དམ་གནས་ཚུལ་དུ་ངོ་མི་ཤེས་པའི་ཕྱིར། དེ་བཞིན་དུ་འཁོར་བ་པའི་རྣམ་ཤེས་ལ་མ་དག་པའི་སྣང་ཚུལ་སྣ་ཚོགས་ཤར་བ་དེའི་ཚེ་གཟུང་བ་དང་འཛིན་པ་གཉིས་སུ་སྣང་ཙམ་དེ་ལ་ནི་གསལ་བ་ཞེས་བྱ།
ཇི་ལྟར་སྣང་བ་བཞིན་ཡུལ་དང་ཡུལ་ཅན་དུ་མ་གྲུབ་པ་དེ་ལ་ནི་སྟོང་པ་ཞེས་བྱ། ཡུལ་འཁྲུལ་སྣང་དང་ཡུལ་ཅན་འཁྲུལ་པ་གཉིས་ཀྱིས་སྟོང་ཡང་གསལ་རིག་ཙམ་གཅིག་པུ་ཤུལ་དུ་ལུས་པ་དེ་ལ་ནི་ཟུང་དུ་འཇུག་པ་ཞེས་བྱ་སྟེ། གསལ་སྟོང་གཉིས་དངོས་པོ་ལ་ཐ་དད་དུ་གནས་པ་ལྟ་ཅི་སྨོས། རྟོག་པས་ཀྱང་དབྱེ་བར་མི་ནུས་ཏེ། དེའི་ཡུལ་ལས་འདས་པའི་ཕྱིར། དེ་བས་ན་ཟུང་འཇུག་གི་ཚེ་ན་གཉིས་པོ་ཟུང་འབྲེལ་དུ་འཆད་པ་མ་ཡིན། ཡུལ་དང་ཡུལ་ཅན་དུ་འཇོག་པ་ཡང་མ་ཡིན། སྟོང་ཉིད་ཀྱི་ངོས་འཛིན་རང་སྟོང་དང་མེད་དགག་གི་ཆ་ནས་ངོས་འཛིན་པ་ཡང་མ་ཡིན། གསལ་བའི་ངོས་འཛིན་ཡང་ཁ་ཕྱིར་ལྟ་རྣམ་ཤེས་ཀྱི་ངོ་ནས་ཀྱང་མ་ཡིན། གསར་བྱུང་ལམ་དུས་ཀྱི་ཡེ་ཤེས་ཀྱང་མ་ཡིན།
གཞི་གདོད་མའི་ཡེ་ཤེས་གཟུང་འཛིན་གཉིས་ཀྱིས་སྟོང་པའི་དངོས་པོར་གནས་པ་དེ་ཉིད་དོ། ། ཞེས་བྱ་བ་ནི་བསྒྲུབ་བྱ་འགྲུབ་པའི་དགོས་པ་ཡིན་ལ། གསུམ་དུ་ཕྱེ་བས་དགག་བྱ་ཁེགས་པའི་དགོས་པ་ནི། རྒྱུ་ལམ་གང་རུང་གི་དུས་སུ་དབང་བསྐུར་བ་ལ་ཟུང་འཇུག་གི་ཡེ་ཤེས་ཐ་ན་མཚོན་བྱེད་དཔེའི་ཡེ་ཤེས་ཙམ་དུ་སྐྱེས་པ་དེ་ཐོས་བསམ་གྱི་རིགས་པས་ཟུང་འཇུག་ཉིད་དུ་བརྡ་སྤྲོད་དགོས་པ་ཡིན་ཏེ། མ་སྤྲད་ན་ཟུང་འཇུག་གི་ངོ་བོ་ལ་གང་ཟག་དང་ཆོས་སུ་རྨོངས་པ་སྐྱེ་སྲིད་པའི་ཕྱིར། རྨོངས་པ་དེ་ལའང་གང་ཟག་དང་ཆོས་སོ་སོའི་དབང་དུ་བྱས་པའི་གཟུང་འཛིན་དུ་ཞེན་པ་གཉིས་ལས། སྣང་ཚད་སེམས་སུ་ཐག་བཅད་པས་ནི་གཟུང་བར་ཞེན་པ་དང༌། སེམས་སྒྱུ་མར་ཐག་བཅད་པས་ནི་འཛིན་པར་ཞེན་པ་ཁེགས་ལ། བརྗོད་བྲལ་དུ་ཐག་བཅད་པས་ནི་དབང་གི་ཉམས་སུ་མྱོང་བྱ་གང་ཡིན་པ་དེ་ངོས་བཟུང་བའོ། ། དེ་དག་གིས་ནི་ཤེས་བྱེད་དཔེའི་སྒོ་ནས་ལྷན་ཅིག་སྐྱེས་པའི་ཆོས་གསུམ་ངོས་ཟིན་པར་གྲུབ་མོད།
སྐབས་འདིར་འདུས་བྱས་ཐམས་ཅད་རྟེན་འབྲེལ་དུ་བསྒྲུབ་པ་གཅིག་གསུངས་མོད། དེ་ནི་སྤྱི་ཙམ་ནས་སྤྲོས་པ་བཅད་པའི་ཕྱིར་གསུངས་ལ། དེའི་སྐབས་ཀྱི་ལྟ་བ་ལ་དུག་ཅན་དུ་བཤད་པ་ཞིག་ཡོད་པ་དེ་རིགས་ཚོགས་ཀྱི་དངོས་བསྟན་ལས་བྱུང་བའི་མེད་པར་དགག་པའི་ཆ་ཉིད་ལ་དགོངས་ཏེ། དེ་ནས་བཤད་པའི་རྟེན་འབྲེལ་ནི་གང་དག་ཅིར་ཡང་མ་གྲུབ་པའི་ཤེས་བྱེད་དུ་འགྲོ་བ་ཡིན་ལ། འདིར་རྟེན་ནས་སྐྱེས་པ་ཉིད་དུ་བསྒྲུབ་པ་ནི་སྔ་མ་དང་འདྲ་བ་མ་ཡིན་པའི་ཕྱིར་རོ། ། དེ་ལྟར་ན་ཀུན་རྫོབ་ཀྱི་ལུས་ལ་དབང་བཞི་བསྐུར་ནས་གནད་དུ་བསྣུན་པ་མེད་པར་ནི་དོན་དམ་པའི་ལུས་མངོན་སུམ་དུ་མི་མཐོང་བས། ཐོག་མར་ཀུན་རྫོབ་ཀྱི་ལུས་ལ་དབང་གི་རྟེན་འབྲེལ་སྒྲིག་དགོས་ལ། བསྒྲིགས་པ་དེ་ཉམས་སུ་མྱོང་བ་པོ་ནི་དོན་དམ་པའི་ལུས་ཉིད་ཀྱི་ཡིན་ཞིང༌། དེ་ལྟར་གོམས་པས་ཀུན་རྫོབ་པའི་ལུས་འགགས་ཤིང་སྤངས་པར་གྱུར་པ་དེ་ལ་ནི་ལུས་ལ་སོ་སོར་བརྟགས་པའི་འགོག་པ་ཞེས་བྱ་བ་ཡིན་ནོ། ། དྲི་བ་ཕྱི་མའི་ལན་ལ་གཉིས་ཏེ།
བདེ་ཆེན་གྱི་སྒྲིབ་པ་ཉིད་གང་ཡིན་པ་དང༌། དེ་འདྲ་དེ་དུས་ནམ་གྱི་ཚེ་ཇི་ལྟར་འགགས་པའོ། ། དང་པོ་ལ་གཉིས་ཏེ། སྒྲིབ་བྱ་བདེ་ཆེན་ཉིད་གང་ཡིན་པ་དང༌། དེ་སྒྲིབ་བྱེད་ཀྱི་དྲི་མ་གང་ཡིན་པའོ། ། དང་པོ་ནི། ཇི་སྐད་དུ། དམྱལ་བ་ཡི་དྭགས་བྱོལ་སོང་དང༌། ། ལྷ་དང་ལྷ་མ་ཡིན་གྱི་ཡང༌། ། བདེ་བ་གང་ཕྱིར་མི་ཤེས་པ། །
སངས་རྒྱས་རང་བཞིན་བདེ་བ་ཅན། ། ཞེས་གསུངས་པ་ལྟར་ཡིན་ལ། དེ་ལྟ་མོད་ཀྱི་ཆེན་པོའི་མིང་ནི་ལམ་གྱི་མངོན་དུ་བྱས་པ་དེ་ནས་སོ། ། ཇི་ལྟར་མངོན་དུ་བྱེད་ན། ཚོགས་ལམ་དུ་དབང་གིས་སྨིན་པ་དང་ཤེས་བྱའི་གནས་ལ་མཁས་པར་བྱས་ནས་སྦྱོར་བའི་ལམ་དུ་བསྒྲུབ་པ་ལ་ཞུགས་ཏེ་རིམ་པ་གཉིས་ལ་གོམས་པར་བྱས་པས་འདས་ལམ་གྱི་ཐོག་མ་མངོན་དུ་གྱུར་པ་དེ་ནས་ཆེན་པོ་ཞེས་འཇོག་པ་ནི་གཞིའི་དུས་ལ་ལྟོས་ནས་སོ། ། གཞི་དུས་ཡིན་ཀྱང་ལྷན་ཅིག་སྐྱེས་པའི་ངོ་བོ་ནི་ཟག་བཅས་སུ་སོང་བ་མི་སྲིད་པས། དེ་དང་བཅས་མ་བཅས་ཀྱི་སྒོ་ནས་ཆེ་ཆུང་དུ་འཇོག་པ་ནི་མི་བཞེད་དོ། ། གཉིས་པ་ལ་གཉིས་ལས་སྒྲིབ་པ་རང་གི་ངོ་བོ་ནི་གསུང་རབ་སྤྱི་ལས་སྒྲིབ་པ་གཉིས་སུ་མ་འདུས་པ་མི་འཆད་ལ། དེ་གང་ན་ཡོད་པའི་གནས་ནི་སྤྱིར་ཆོས་དབྱིངས་ཡེ་ཤེས་ལ་དངོས་པོ་ཐ་དད་པ་འབྲལ་རུང་གི་ཚུལ་གྱིས་དང༌། ཁྱད་པར་རྣམ་ཤེས་ལ་དངོས་པོ་གཅིག་པ་འབྲལ་མི་རུང་གི་ཚུལ་གྱིས་གནས་བྱེད་ལས་ནི་སྤྱིར་བདེ་ཆེན་ལ་སྒྲིབ་པར་མ་ཟད་ཁྱད་པར་རང་རང་གི་གནས་ཚུལ་ལ་སྒྲིབ་པར་བྱེད།
དབྱེ་བ་ནི་ཉོན་མོངས་པ་ལྔ་དང༌། དེས་ཀུན་ནས་བསླང་བའི་ལས་དང༌། ཉེ་བར་ལེན་པའི་ཕུང་པོ་ལྔ་སྟེ། ཉོན་སྒྲིབ་ཀྱི་དབང་དུ་བྱས་པ་མཐའ་དག་དང༌། ཤེས་སྒྲིབ་ཀྱི་དབང་དུ་བྱས་པ་མཐའ་དག་ལས་མངོན་དུ་གྱུར་པ་དང༌། བག་ལ་ཉལ་དང༌། དེ་དག་གི་ས་བོན་དང༌། སྒྲིབ་པ་གཉིས་ཀའི་བག་ཆགས་ཤིན་ཏུ་ཕྲ་བ་རྣམས་ཏེ་ལྷན་ཅིག་སྐྱེས་པའི་ཡེ་ཤེས་ནི་དུས་ནམ་ཡང་སྤྱིར་ཀུན་རྫོབ་ཀྱི་ཆོས་གང་གི་ངོར་སྐྱེས་པ་མི་སྲིད་ན་སྒྲིབ་པ་དེ་དག་གི་ངོར་སྐྱེ་སྲིད་པ་ལྟ་ཅི་སྨོས། དེ་ལྟ་ན་ཡང་བདེ་ཆེན་གྱི་ཡེ་ཤེས་མངོན་དུ་འགྱུར་བ་སྒྲིབ་བྱེད་མཐའ་དག་སྤངས་པ་ལ་རགས་ལས་པ་ནི་མ་ཡིན་ཏེ། མཐོང་བསྒོམ་གྱི་ལམ་སོ་སོའི་སྐབས་བཞིན་ནོ། །
གཉིས་པ་རྣམ་གྲངས་གཞན་བསྟན་པ་ནི། བྱང་ཆུབ་སེམས་དཔའི་འགྲེལ་པ་དག་ལས། མྱང་འདས་ཀྱི་དངོས་པོ་ཟག་མེད་བདེ་བ་ཆེན་པོའི་ཡེ་ཤེས་ལ་སྒྲིབ་བྱེད་ཀྱི་གཙོ་བོ་ནི། འཁོར་བ་མཐའ་དག་གི་རྩ་བར་གྱུར་པའི་མ་རིག་པའོ། ། དེའི་ངོས་འཛིན་ནི་ཁམས་ཀུན་ད་ལྟ་བུ་འཕོ་བའི་བག་ཆགས་སོ། ། ཁམས་གསུམ་ཀའི་སེམས་ཅན་བསྡུ་བའི་ཕྱིར་དུ་བག་ཆགས་ཞེས་སྨོས་ཀྱི། མངོན་དུ་གྱུར་པ་དག་དེའི་སྒྲིབ་པར་མི་བཞེད་པ་ནི་མ་ཡིན་པ་དང༌། བག་ཆགས་དེ་ཡང་འཁོར་བ་ཐོགས་མེད་ཀྱི་སྒྲིབ་པ་ཡིན་པས་ན་ཀུན་སློང་ཉོན་མོངས་པ་མཚན་ཉིད་པས་ཀུན་ནས་བསླང་བའི་བག་ཆགས་སོ། ། ཁམས་འཕོ་བ་མཐར་ཐུག་པའི་ཚེ་ན་ལྷན་ཅིག་སྐྱེས་པའི་བདེ་ཆེན་མངོན་དུ་འགྱུར་བར་བཤད་མོད། དེ་ཙམ་གྱིས་ཁམས་འཕོས་པ་དེ་བདེ་ཆེན་ལ་སྒྲིབ་བྱེད་མ་ཡིན་པར་མི་འགྲུབ་ཏེ།
དཔེར་ན་ཞུ་བདེ་ལྷན་སྐྱེས་ངོས་འཛིན་པའི་ཚེ། ཐབས་ཞུ་བདེ་ནི་ཟག་བཅས་ལུས་ཀྱི་ཚོར་བ་དང༌། ལྷན་སྐྱེས་ནི་ཟག་མེད་ཀྱི་ཡེ་ཤེས་ལ་ངོས་འཛིན་པ་བཞིན་ནོ། ། དེ་ལྟར་བཞེད་པ་དེའི་ཚེ་སྒྲིབ་བྱེད་ཀྱི་དྲི་མ་ནི་རྒྱ་ཆུང་ཤོས་གཅིག་ལ་ངོས་གཟུང་བྱུང་བས་ན། དེའི་སྒྲིབ་བྱ་བདེ་ཆེན་ཡང་ལྷན་ཅིག་སྐྱེས་པའི་ཡེ་ཤེས་ཙམ་ལ་མི་འཛིན་པར། མཆོག་ཏུ་མི་འགྱུར་བའི་ཡེ་ཤེས་མཐར་ཐུག་པ་ལས་ཀྱི་རླུང་ཉི་ཁྲི་ཆིག་སྟོང་སྤངས་པའི་གནས་སྐབས་དེ་ཉིད་ལ་བཞེད་དོ། ། གཞུང་འདི་ནས་འབྱུང་བ་དང༌། སེམས་འགྲེལ་ནས་འབྱུང་བ་ས་བཅུ་གཉིས་དང་བཅུ་གསུམ་གྱི་བཤད་པ་ཙམ་མ་གཏོགས། ཕུགས་དོན་ཕལ་ཆེར་གཅིག་པ་ཡིན་ཏེ། འདིར་ཡང་ཟག་བཅས་ཀྱི་དཀྱིལ་འཁོར་རྣམ་བཞི་དབུ་མ་མཆོག་ཏུ་ཐིམ་པའི་སྐབས་དེར་ཟུང་འཇུག་བདེ་བ་ཆེན་པོའི་སྐུ་མཐར་ཐུག་པར་བཤད་པའི་ཕྱིར།
དེ་སྐད་དུ། བདེ་ཆེན་གྱི་སྒྲིབ་པ་འགག་ཅིང་འཚང་རྒྱ་བར་གསལ་བས། ཞེས་གསུངས་སོ། ། གཞན་སྐབས་འདིར་མཚན་ཉིད་ཐེག་པར་མ་གྲགས་པའི་སྤང་བྱ་འཕོ་བའི་བག་ཆགས་དང༌། གཉེན་པོ་མི་འགྱུར་བའི་བདེ་བ་སྤང་གཉེན་དུ་སྦྱོར་དགོས་པ་ནི་ཐེག་པ་མཆོག་གི་ཁྱད་པར་འཕགས་ཆོས་ཏེ། དེའི་ཕྱིར་ས་གཉིས་སྔགས་སུ་བསྣན་པ་ཡིན་ནོ། ། ཞེས་འཆད་པ་དེ་ཡང་གཞུང་འདིར་མི་འགྲིགས་པ་མིན་ཏེ། དབང་གསུམ་པས་གཉིས་པོ་མཐར་ཕྱིན་པར་བྱེད་དགོས་པར་མཐུན་པའི་ཕྱིར་དང༌། དབང་བཞི་པའི་ས་ཕྱེད་ནི་སློབ་ལམ་དུ་འཆད་ཀྱང༌། མཐར་ཕྱིན་པའི་ལམ་ཞེས་མིང་འདོགས་ཀྱི།
འདིར་ནི་སྤང་བྱ་ལས་ཀྱི་རླུང་མ་ལུས་པ་ས་བཅུ་གཉིས་པར་འགགས་ཀྱང་དེ་ལས་བྱུང་བའི་མཆོག་གི་དངོས་གྲུབ་མཐར་ཐུག་པ་མངོན་དུ་བྱེད་པ་ནི་དབང་བཞི་པའི་ས་ཕྱེད་ལ་རག་ལས་པར་འཆད་པས་སོ། ། གལ་ཏེ་ཕར་ཕྱིན་ཐེག་པར་འཁོར་བ་ཐོག་མེད་ཀྱི་ཉོན་མོངས་འདོད་ཆགས་ཀྱིས་བཞག་པའི་ཁམས་འཕོ་བའི་བག་ཆགས་དེ་སྤང་བྱར་མི་འཆད་པ་ཅི་ཞེ་ན། སྤྱི་ཙམ་ནས་དེར་མི་འཆད་པ་མ་ཡིན་ཏེ། མ་རིག་བག་ཆགས་ཀྱི་ས་ཞེས་པ་ཤེས་སྒྲིབ་ཏུ་བཤད་ནས། དེའི་དབང་གིས་འཁོར་བ་མཚམས་སྦྱོར་བ་ཤིན་ཏུ་ཡང་སྤོང་དགོས་པའི་ཕྱིར། སྤོང་བྱེད་ཀྱི་གཉེན་པོ་མེད་པ་མ་ཡིན་ཏེ། ཕར་ཕྱིན་ཐེག་པའི་ས་བཅུ་སྔོན་སོང་གི་རྒྱུན་མཐའི་བར་ཆད་མེད་ལམ་དེས་སྤོང་མི་ནུས་པའི་གནས་ངན་ལེན་ནི་འགའ་ཡང་མི་སྲིད་པའི་ཕྱིར་རོ། ། སྤོང་དགོས་པ་ཡང་ཡིན་ཏེ། ཚེ་དེ་ཉིད་ལ་ཀུན་ཏུ་འོད་ཀྱི་ས་མངོན་དུ་བྱེད་ངེས་པའི་ཕྱིར། སྐྱེ་བ་གཅིག་གིས་ཐོགས་པའི་ས་མན་ཆད་དུ་ནི་ཕར་ཕྱིན་པས་འདི་སྤང་བྱར་མི་འཆད་དེ།
གཞན་དོན་དུ་སྲིད་པར་སྐྱེ་བ་ལེན་པའི་རྒྱུ་ཚེ་དེ་ལ་མི་སྤོང་བའི་ཤེས་བྱེད་དང་མཚུངས་པའི་ཕྱིར། གསང་སྔགས་པས་ནི་ཤེས་རབ་དང་བརྩོན་འགྲུས་ཀྱིས་སྤོང་མི་ནུས་ན་ཕར་ཞོག ཚོགས་སྦྱོར་བ་འདི་ངེས་པར་སྤོང་བའི་ལམ་དུ་འཇུག་དགོས་པ་ཡིན་ཏེ། ཚེ་དེ་ཉིད་ལ་ས་བཅུ་གསུམ་པ་དོན་དུ་གཉེར་བའི་ཕྱིར་དང༌། དེ་མ་སྤངས་པར་ཡང་དེ་མི་ཐོབ་པའི་ཕྱིར་དང༌། ཆོས་འདི་པ་ལྟར་ན་ནི་འདིར་ཞུགས་པའི་སྦྱོར་ལམ་པ་ཡན་ཆད་ཀྱིས་ཚེ་དེ་ལ་བཅུ་གསུམ་པ་མི་བསྙོགས་པར་མཐོང་ན་གཞན་དོན་ཡིན་ཡང་སྲིད་པར་སྐྱེ་བ་ནི་ཐབས་དུ་མས་འགོག་དགོས་པར་འཆད་པའི་ཕྱིར། འོ་ན་སྔགས་ལམ་དུ་སྤང་བྱ་གང་སྤོང་བ་ཐམས་ཅད་གཉེན་པོ་བདེ་སྟོང་ཟུང་འཇུག་གི་བར་ཆད་མེད་ལམ་ཐོག་མར་མངོན་དུ་བྱས་ནས། དེས་ངོས་སྐལ་གྱི་སྤང་བྱ་མ་འོངས་པ་མི་སྐྱེ་བའི་ཆོས་ཅན་དུ་བྱེད་པ་ཞིག་ངེས་པར་དགོས་སམ་ཞེ་ན། ཁོ་བོ་ཅག་ནི་གཞུང་འདིར་འཁོར་ལོ་བསྐོར་བའི་ལམ་གྱི་བྱེད་པས་ཅི་ནས་དེ་ལྟར་དགོས་པ་ཉིད་དུ་འཆད་ལ། གཞན་དག་ལས་ཀྱི་རླུང་སྟོང་བརྒྱད་བརྒྱ་པ་ཕྲག་བཅུ་གཉིས་འགོག་པ་དང་འགགས་པ་ལས་གཞན་པའི་བར་ཆད་མེད་པའི་ལམ་དང༌།
རྣམ་པར་གྲོལ་བའི་ལམ་འདི་ལྟ་བུ་ཞེས་མི་འཆད་པ་དེ་དག་ལ་ནི་བརྒལ་ཞིང་བརྟག་པར་བྱ་བ་ཁོ་ནའོ། ། གལ་ཏེ་ལས་རླུང་འགོག་པ་ཉིད་བག་ཆགས་དེའི་གཉེན་པོར་ཁས་ལེན་པ་དེའི་ཚེ། ལས་ཀྱི་རླུང་དེ་ཉིད་འགོག་པར་བྱེད་པའི་གཉེན་པོ་བདག་མེད་རྟོགས་པའི་ཤེས་རབ་ལྟ་བུ་ཞིག་སྔོན་དུ་འགྲོ་དགོས་པར་ཁས་ལེན་ནམ། མ་ཡིན་ཞེ་ན། ཕྱི་རོལ་པས་འདོད་པའི་ཐར་པའི་ལམ་དུ་ལས་རླུང་མ་ལུས་པ་འགགས་པ་དེ་ཙམ་གྱིས་ཆོག་པ་དང༌། དེའི་ཚེ་འཇའ་ཚོན་ལྟ་བུའི་ལུས་མངོན་དུ་བྱས་པར་འདོད་མོད། འདི་ནི་སྔ་མ་ལྟར་ཡིན་ཏེ། ལས་རླུང་དེ་ལྟར་འགགས་པ་གྲུབ་མཐའ་སྙོགས་པའི་རྟགས་སུ་འཆད་པའི་ཕྱིར། ཡང་གཞན་དག་ཡུལ་ཅན་བདེ་བ་ཆེན་པོས་ཡུལ་ཐལ་འགྱུར་གྱི་སྟོང་པ་ཉིད་མངོན་སུམ་དུ་རྟོགས་ནས་གོམས་པར་བྱེད་པ་ནི། སྔགས་བླ་མེད་ཀྱི་ཁྱད་པར་འཕགས་ཆོས་སོ། །
ཞེས་འཆད་པ་དེའི་རྗེས་སུ་འབྲང་པར་མི་བྱ་སྟེ། དེ་ལྟར་འཆད་པ་དེ་ནི་ལུགས་འདི་ལ་ཤིན་ཏུ་སྡང་བ་དག་གི་བློས་ཀུན་ནས་བསླང་བའི་ཕྱིར་དང༌། དོན་དམ་བློའི་སྤྱོད་ཡུལ་མ་ཡིན་པ་བློ་ཡུལ་དུ་མ་ཤོང་བས་མདོ་སྔགས་ཀུན་གྱི་ལུགས་ལས་བརྒལ་བའི་ཕྱིར། འོན་ཀྱང་རང་ལུགས་འཆད་པའི་ངོ་བོ་ཉིད་མེད་པར་སྨྲ་བས། ཇི་སྐད་དུ། མ་མཐོང་བ་ཉིད་དེ་མཐོང་བར། ། ཤིན་ཏུ་ཟབ་པའི་མདོ་ལས་གསུངས། ། ཞེས་པ་ལྟར་འཆད་ཤེས་ན་དང༌། འཁོར་ལོ་གསུམ་པ་ནས་འབྱུང་བའི་སྟོང་པ་ཉིད་ཀྱི་ཡེ་ཤེས་རང་ཉམས་སུ་མྱོང་བའི་འཛིན་རྣམ་གྱི་འཇུག་ཡུལ་དུ་འཆད་ཤེས་ན་འགལ་བ་མེད་ཙམ་མོ། ། གཉིས་པ་ལ་སྒྲིབ་པ་དེ་གང་གི་ཚེ་འགགས་ན་ས་དང་པོ་ནས་ཕྱེད་དང་བཅུ་གསུམ་པ་མངོན་དུ་བྱས་པའི་ཚེའོ། །
གནས་གང་དུ་ན་སྒྲུབ་པ་པོ་རང་གི་ཀུན་རྫོབ་ཀྱི་ལུས་གང་དུ་གནས་པ་དེ་ཉིད་དུའོ། ། ཇི་ལྟར་དུ་ན་རྩ་གཙོ་མོ་གསུམ་ལྟེ་བ་མན་ཆད་དུ་འཁོར་བའི་རྩ་བཞིའི་ཚུལ་དུ་གནས་པ་དང༌། ལྟེ་བ་ཡན་ཆད་ནས་སྤྱི་གཙུག་གི་བར་རོ་རྐྱང་གཉིས་ཀྱིས་དབུ་མ་ལ་མཚམས་སུ་དཀྲིས་པའམ་བཅེར་བའི་ཚུལ་གྱིས་མདུད་པ་སོ་གཉིས་སུ་བྱས་ནས་ཡོད་པ་དེ། དཀྱིལ་འཁོར་རྣམ་པ་བཞི་དབུ་མར་འཇུག་པའི་གེགས་སུ་གྱུར་པས་ན་མདུད་པ་དེ་དག་རང་རང་གི་གཉེན་པོར་གྱུར་པའི་ཐབས་ལམ་གྱིས་འགྲོལ་དགོས་པའོ། ། ལམ་གང་གིས་ཇི་ལྟར་ཞེ་ན། སྦྱོར་ལམ་དུ་བུམ་དབང་གི་རྟོགས་པ་ཉམས་སུ་མྱོང་བའི་བྱེད་པས་ས་དང་པོར་མདུད་པ་གཅིག་གྲོལ་བ་དང༌། དེ་བཞིན་དུ་ས་གཉིས་པ་ནས་དྲུག་པའི་བར་ལ་བུམ་དབང་ཉམས་སུ་མྱོང་བའི་བྱེད་པས་ས་རེ་རེ་ཞིང་མདུད་པ་གསུམ་གསུམ་གྲོལ་བས་ན་བུམ་དབང་གི་བྱེད་པས་མདུད་པ་བཅུ་དྲུག་གྲོལ། དེ་ནས་གསང་དབང་ཉམས་ལེན་གྱི་འབྲས་བུ་ས་བདུན་པ་ནས་བཅུ་པའི་བར་ལ་ས་རེ་རེ་ཞིང་མདུད་པ་གསུམ་གསུམ་གྲོལ་བས་ཉི་ཤུ་རྩ་བརྒྱད་དང༌། ས་བཅུ་གཅིག་པར་དབང་གསུམ་པའི་བྱེད་ལས་ཀྱི་མདུད་པ་གསུམ་གྲོལ་བས་སོ་གཅིག ས་བཅུ་གཉིས་པར་དབང་གསུམ་པའི་བྱེད་ལས་མདུད་པ་ལྷག་མ་གཅིག་པུ་དེ་གྲོལ་བས་སོ་གཉིས་ཏེ།
དེའི་ཚེ་ན་གཞི་དུས་ཀྱི་ལས་རླུང་ལྔ་གོང་དེར་འཁོར་བའི་རྩ་རྣམས་ཁོ་ནར་འཇུག་ལྡོག་བྱེད་པ་ལ་རྣལ་འབྱོར་པ་རང་ཉིད་བཞེད་ན་དབུ་མའི་ལམ་སྤྱི་གཙུག་གི་བར་དུ་འཇུག་པ་ལ་ཐག་ཐོགས་མེད་དོ། ། དེའི་དོན་གྱིས་འཁོར་བའི་རྩ་རྣམས་སུ་འཁྱམ་པའི་རྣམ་པར་ཤེས་པ་ཡང་དབུ་མའི་ལམ་དུ་འཇུག་ཐུབ་པ་དང༌། དེའི་དོན་གྱི་ཀུན་རྫོབ་བྱང་ཆུབ་ཀྱི་སེམས་ཀྱང་འཁོར་བའི་རྩ་དག་ཏུ་རང་ཤུགས་ཀྱིས་འདྲེན་བྱེད་མེད་པས་དབུ་མར་ཐིམ་པ་ཉིད་དུ་འཇོག་པ་དང༌། དེའི་དུས་སུ་དབུ་མར་ཞུགས་པའི་རླུང་དང་ཤེས་པས་ནི་སྙིང་པོ་ཡེ་ཤེས་རླུང༌། ཞེས་བསྡུས་ཏེ་དཀྱིལ་འཁོར་གཅིག་ཏུ་བགྲང༌། ཀུན་རྫོབ་བྱང་ཆུབ་ཀྱི་སེམས་ཏེ་དཀྱིལ་འཁོར་གཉིས་ནི་དབུ་མ་ཉིད་དུ་བསྟན་པར་འདོད་ན་བརྟན་པས་ཆོག་ཅིང༌། དེ་ཙམ་གྱིས་འཇའ་ལུས་གྲུབ་པ་ཞེས་ཀྱང་ཟེར་མོད། ཆོས་ལུགས་འདི་ལྟར་ན་ལུས་རྩའི་དང༌། རྩ་ཡི་གེའི་དཀྱིལ་འཁོར་གཉིས་ནི་གཟུང་བ་དང་འཛིན་པའི་རྩ་གཉིས་ཀྱི་ངོ་བོར་གྱུར་པ་དབུ་མའི་མར་སྣ་དེར་རང་རང་གི་རྩེ་མོ་ཚུད་ཙམ་དུ་གཞི་དུས་ཉིད་ནས་ཡོད་པ་དེ་དབུ་མའི་ལམ་དུ་ཐག་ཐོགས་མེད་པར་འཇུག་པ་ནི་དབང་བཞི་པའི་ལམ་གྱི་བྱེད་པ་ལས་བྱུང་བའི་ས་ཕྱེད་པོ་དེའི་ངོས་འཛིན་ཡིན་ལ། ཞུགས་ཟིན་བརྟན་པར་གྱུར་པ་ནི་འབྲས་བུའི་ས་ཉིད་དོ། །
དེ་དག་གི་དོན་ནི་ས་བཅུ་གཉིས་པར་ལས་རླུང་གི་འགྲོས་མཐའ་དག་འགགས་ཟིན་པའི་རྗེས་སུ་རྩ་གཙོ་མོ་གསུམ་སྤྱི་གཙུག་ནས་གཙུག་ཏོར་གྱི་ངོ་བོར་གྱེན་དུ་འཕགས་པར་ཡོད་པ་ནི་རྣལ་འབྱོར་དབང་ཕྱུག་གི་བཞེད་པའོ། ། ས་ཐོག་མཐའ་གཉིས་ཀྱི་ཚེ་མདུད་པ་རེ་རེ་གྲོལ་བས་རླུང་འཕོ་ཆེན་རེ་རེ་འགགས་པ་དང༌། ས་བར་པ་བཅུའི་དུས་སུ་རྩ་མདུད་གསུམ་གསུམ་གྲོལ་བས་འཕོ་ཆེན་རེ་རེ་འགོག་པར་བཞེད་པ་དང༌། ཕྱི་ནང་དུ་འགགས་པའི་ཚད་སོར་མོའི་གྲངས་ཀྱིས་འཇལ་བ་ནི་དབུ་མར་རྒྱུས་པའི་གྲངས་ཇི་ཙམ་ཞིག་ཡོད་པ་དེ་ལས་རླུང་གི་རྒྱུ་བའི་གྲངས་ལས་ཕྲི་བ་ཡིན་ལ། དེ་ཡང་འཕོ་ཆེན་ཀུན་གྱི་སྟེང་ནས་ཡིན་གྱི་རེ་རེའི་སྟེང་ནས་ཡིན་པར་མི་བཞེད་དོ། ། གལ་ཏེ་དབང་བཞི་པོ་རེ་རེའི་ལམ་གྱི་ས་རྣམས་རིམ་པར་མངོན་དུ་བྱེད་དགོས་པར་འཆད་པ་དང༌། གྲུབ་མཐའ་མ་སྙོགས་ན་དབང་བཞི་པོ་རེ་རེའི་ལམ་དུ་འདའ་ཁ་མ་འདི་དང་འདི་ཞེས་འཆད་པ་ནི་ཇི་ལྟ་བུ་ཞིག་སྟེ། ས་ཐོབ་ནས་གྲུབ་མཐའ་མ་སྙོགས་པ་མི་སྲིད་སྙམ་དུ་དོགས་པར་མི་བྱ་བ་ལ་གཉིས་ལས། སྤྱིར་བཤད་པ་ནི་དྲོད་ཆེན་པོ་ཐོབ་པའི་སྔགས་པ་ཕྱོགས་ལས་རྣམ་པར་རྒྱལ་བའི་སྤྱོད་པས་འབྲས་བུ་ལ་མཚམས་སྦྱོར། ཞེས་ཀུན་གྱིས་འདོན་པ་དེའི་ཚེ་ས་རྣམས་ལ་རིམ་གྱིས་ཉེ་རྒྱུས་མཚམས་སྦྱར་ནས་བགྲོད་དགོས་པ་ཡིན་གྱི།
དྲོད་ཆེན་ནས་སངས་རྒྱས་ཀྱི་སར་ཐོད་རྒལ་དུ་ཞུགས་ཆོག་པ་ནི་མ་ཡིན་ཏེ། གནས་དང་ཉེ་བའི་གནས་སོགས་ཀྱི་གོ་རིམ་དང་རྣམ་གཞག་མང་པོ་པ་རྣམས་ཁོང་དུ་ཆུད་དགོས་པའི་ཕྱིར། གཉིས་པ་གཞུང་འདི་ལ་སྦྱར་བ་ནི། གསང་དབང་ཉམས་ལེན་གྱི་ཐོག་མ་ས་བདུན་པ་ནས་འཛུགས་པར་འཆད་ན། ས་དང་པོ་ལ་མཚམས་སྦྱོར་བའི་ཉེ་རྒྱུ་ནི་གང་ཞིག་ཡིན་ཏེ། གསང་དབང་གི་ལམ་སྔོན་དུ་མ་སོང་བར་དབང་གསུམ་པའི་ལམ་མི་འབྱུང་ཞིང༌། དེ་མེད་ན་གྲུབ་མཐའ་ལ་མཚམས་སྦྱོར་བྱེད་ཀྱི་ཉེ་རྒྱུ་གང་གིས་བྱེད་སྙམ་པའི་དོགས་པ་སེལ་བ་ལ་གཉིས་ལས་གོ་རིམ་ངེས་པ་ནི། རྒྱུ་དུས་སུ་སྨིན་བྱེད་ཀྱི་དབང་བཞི་ཀའི་རྟོགས་པ་སྔོན་སོང་གི་སྦྱོར་ལམ་པ་སྒྲུབ་པ་ལ་ཞུགས་ཟིན་པ་དེས། ཇི་སྲིད་ས་དྲུག་པ་སྔོན་དུ་མ་སོང་བ་དེ་སྲིད་དུ་ས་གོང་མའི་ཡོན་ཏན་བརྒྱ་ཕྲག་བདུན་ལ་སོགས་པ་འཐོབ་ཕྱིར་དུ། སྤྱིར་བསྐྱེད་རིམ་དང༌།
བྱེ་བྲག་ནང་གི་བསྐྱེད་རིམ་ལ་གོམས་པ་ལྷུར་ལེན་པ་གཞིར་བྱས་ཀྱི་སྟེང་དུ། ས་དང་པོའི་གྲུབ་མཐའ་སྙོགས་ཕྱིར་དུ་དེའི་ཉེ་རྒྱུ་ངེས་པར་ཉམས་སུ་ལེན་པ་ཡིན་ཏེ། ཇི་སྐད་དུ། སྒོམ་པ་མི་འཆོར་བའི་ཡང་དག་པར་སྤོང་བ་བཞི་ནི་དབང་གསུམ་གྱི་རྗེས་ལ། ཤེས་པ་བསམ་ཤིང་དགེ་སོགས་པདྨ་ཅན་མའི་རྩ་བརྩལ། ཞེས་གསུངས་པས་སོ། ། དེ་བཞིན་དུ་ས་དང་པོ་ནས་གཉིས་པའི་ལྟ་བ་སྔོན་དུ་བྱེད་པའི་ཚེ་ཉེ་བའི་རྒྱུས་མཚམས་སྦྱོར་བ་སོགས་རིམ་པར་སྦྱར་ལ། དེའི་ཚེ་ས་དང་པོ་སོགས་འོག་མ་རྣམས་ཀྱིས་ཚེ་དེ་ལ་ས་གོང་མའི་ལྟ་བ་མངོན་དུ་བྱེད་མ་ནུས་ན་འདའ་ཁ་མའི་མན་ངག་མངོན་དུ་བྱེད་དགོས་པ་ཡིན་ཏེ། ཚེ་དེ་ལ་བཅུ་གསུམ་པ་མངོན་དུ་བྱེད་པར་ནི་མ་ནུས་དེ་མ་ནུས་ཀྱང་སྲིད་པར་སྐྱེ་བ་ལེན་པ་དང་བར་དོར་ནི་བུམ་པའི་དབང་གི་ཉམས་ལེན་བསྐྱེད་རིམ་དབྱིབས་ཀྱི་ལམ་ཉིད་ནས་སྦྱོང་དགོས་པར་བཤད་པའི་ཕྱིར།

གཉིས་པ་ལ་གཉིས་ལས། ལྟ་གྲུབ་ཀྱི་གྲངས་དང་འགལ་སྤོང་ནི། ས་རེ་རེ་ལས་གྲུབ་མཐའ་སྙོགས་ལུགས་དེ་ལྟར་འཆད་ན། གྲུབ་མཐའ་བཞི་ལས་ལྷག་པ་མི་འཆད་པ་འགལ་ལོ་སྙམ་དུ་བསམ་པར་མི་བྱ་སྟེ། གྲུབ་མཐའ་བཞི་ནི་རྒྱུ་དབང་བཞིའི་གྲངས་ངེས་ཀྱི་དབྱེ་བསྡུ་ཡིན་ལ། ས་རེ་རེའི་ངོས་སྐལ་གྱི་སྤང་བྱའི་ས་བོན་སྤོང་བར་བྱེད་པའི་བར་ཆད་མེད་ལམ་རེ་རེ་ཞིང་ཁས་མི་ལེན་པ་ནི་མདོ་སྔགས་གང་གི་ལུགས་ལ་ཡང་མེད་པའི་ཕྱིར་རོ། ། དེ་ལྟར་ན་ཡང་ས་བཅུ་གསུམ་པའི་ཕྱེད་ནི་ཁྱད་པར་གྱི་ལམ་དང་ཡོན་ཏན་མངོན་དུ་བྱེད་པའི་ལམ་ཉིད་ཡིན་པར་གཞུང་ལས་གསལ་ལོ། ། ས་བཅུ་གཉིས་པའི་ལམ་གྱིས་མ་སྤངས་པའི་སྤང་བྱ་བཅུ་གསུམ་པས་སྤོང་རྒྱུ་མེད་ན། རྡོ་རྗེ་འཛིན་པའི་སར་མཚམས་སྦྱོར་བྱེད་ཀྱི་ཉོན་མོངས་པའི་བག་ཆགས་ཞིག་ཁས་ལེན་དགོས་པ་མ་ཡིན་ནམ་ཞེ་ན། སྔགས་ཀྱི་ཐུན་མོང་མིན་པའི་ས་བཅུ་གཉིས་ཀྱི་རྟོགས་པ་སྔོན་སོང་ལ་ནི་དེ་ལྟར་དགོས་པ་མ་ཡིན་ཏེ། ཇི་སྐད་དུ།
ས་བཅུ་མ་སོགས་ཡིད་ཀྱིས་བཀུག་སྟེ། ། བྷ་གར་དངོས་གྲུབ་ལེན་པའི་རྟེན་འབྲེལ་གྱིས། ། ཞེས་བཤད་པ་དེ་ཙམ་གྱིས་ཆོག་པའི་ཕྱིར། འོ་ན་ཕར་ཕྱིན་གྱི་རྒྱུན་མཐའ་དང་ཐེག་དམན་དགྲ་བཅོམ་རྡོ་རྗེ་འཛིན་པའི་སར་འཇུག་མི་འཇུག་གི་སྤྲོས་པ་མང་པོས་ཅི་ཞིག་བྱ་ཞེ་ན། སྔགས་ཀྱི་ཐུན་མོང་མ་ཡིན་པའི་ལམ་ལྔ་དང་ས་བཅུའི་རྟོགས་པ་སྔོན་དུ་མ་སོང་བར་བཅུ་གསུམ་རྡོ་རྗེ་འཛིན་པའི་ས་མངོན་དུ་བྱེད་མི་ནུས་པ་ནི་གྲུབ་པའི་མཐའ་སྟེ། དེ་ལ་རྟེན་ནས་ཉན་ཐོས་དགྲ་བཅོམ་དང་རྒྱུན་མཐའ་བས་མངོན་དུ་བྱས་པའི་ཀུན་ཏུ་འོད་པ་དེས་སྤང་བྱ་མ་ལུས་པར་སྤངས་པའི་ཚད་ལ་རྡོ་རྗེ་འཛིན་པ་དང་མཉམ་ཡང་ཡོན་ཏན་གྱི་ཚད་མི་མཉམ་པ་ཞེས་བྱ་བ་འདི་ངེས་པའོ། ། དོགས་སྤང་གཉིས་པ་ལ་གཉིས་ལས། དང་པོ་ནི། ས་བཅུ་གཉིས་པོ་དེ་དང་དེར་མཚམས་སྦྱོར་དབང་གོང་མ་ཁོ་ན་ལ་རག་ལས་ན་བུམ་དབང་ས་དྲུག་ལ་སོགས་པའི་རྣམ་གཞག་འཐད་པ་ཅི་ཞེ་ན། དབང་བཞི་པ་སོ་སོའི་ཐུན་མོང་མ་ཡིན་པའི་ལག་རྗེས་འཇོག་ཚུལ་རེ་རེ་ཡོད་པ་ལས་ཏེ།
ས་དང་པོ་ཡོན་ཏན་བརྒྱ་ཕྲག་བདུན་ནས་དྲུག་པར་ས་ཡ་ཕྲག་བདུན་མངོན་སུམ་དུ་མཐོང་བ་སོགས་ནི་སྤྱིར་བསྐྱེད་རིམ་དང༌། བྱེ་བྲག་ལུས་ཀྱི་དཀྱིལ་འཁོར་མངོན་སུམ་དུ་མཐོང་བ་ལས་ཡིན་པ་དང༌། ས་བདུན་པ་ནས་བཅུ་པའི་བར་དུ་ཡོན་ཏན་དེ་དག་དུང་ཕྱུར་སོགས་སུ་མ་ཟད། རྩ་ཡི་གེའི་དཀྱིལ་འཁོར་མངོན་སུམ་དུ་མཐོང་བས་སོ་སོ་ཡང་དག་རིག་པ་བཞི་ལ་དབང་འབྱོར་བ་ནི་གསང་དབང་ལམ་གྱི་ཉམས་ལེན་ཁོ་ན་ལ་རགས་ལས་པ་དང༌། དེ་བཞིན་དུ་སྔགས་ཀྱི་ཐུན་མོང་ཡིན་པའི་སྟོབས་ཀྱི་མིང་ཅན་ཀུན་རྫོབ་བྱང་ཆུབ་སེམས་ཀྱི་དྭངས་མའི་དྭངས་མ་དོན་དམ་བྱང་ཆུབ་སེམས་ཀྱི་ངོ་བོ་ཉིད་དུ་གནས་གྱུར་པ་ནི་དབང་གསུམ་པའི་ཐུན་མོང་མ་ཡིན་པའི་ལག་རྗེས་ལས་སོ། ། དོགས་སྤང་གཉིས་པ་ནི། གལ་ཏེ་དབང་བཞིའི་ཉམས་ལེན་མཐར་ཕྱིན་པའི་ལག་རྗེས་སུ་གསང་གནས་དང༌། ལྟེ་སྙིང་དང༌། མགྲིན་སྨིན་དང༌། སྤྱི་གཙུག་དག་སྟེ།
གནས་བཞིར་ཐིག་ལེས་བསྟན་པར་གསུངས་པ་དེ། གནས་དེ་དང་དེར་ཀུནྡ་ལྟ་བུས་ཁེངས་ནས་གནས་གཞན་དུ་མི་འཕོ་བར་བརྟན་པར་བྱེད་པ་མ་ཡིན་ནམ་ཞེ་ན། དེ་ལྟར་འཆད་པ་དག་ཀྱང་སྣང་མོད། འདིར་བརྟགས་པ་ནི་དགོས་པ་ཁྱད་པར་ཅན་གྱི་དབང་གསུམ་པའི་དུས་དང༌། འགའ་ཞིག་ཉམས་སུ་མྱོང་བར་བྱེད་དུས་ཀྱི་ཡས་བབས་དང་མས་བརྟན་དང༌། བཟློག་ཅིང་ཁྱབ་པར་བྱེད་དུས་སུ་གནས་བཞི་པོ་དེ་དང་དེ་དག་ཏུ་གཟུང་ཞིང་བསྟན་པར་བྱས་ནས་གནད་དུ་བསྣུན་པ་ལས་བྱུང་བའི་དགའ་བ་དང་བདེ་བ་ཉམས་སུ་མྱོང་བར་བྱེད་པ་ཡིན་ནོ། ། དེ་ལྟར་དེ་རྩམ་པ་ལས་ནི། ། བྱུང་བའི་བདུད་རྩི་འཆི་མེད་བཅུད། ། ལྷ་མིན་ལག་པས་མ་སྙབས་པ། ། བཅུ་གསུམ་རྡོ་རྗེ་འཛིན་པར་བསྔོ། །
ཞེས་བྱ་བ་འདི་ནི་རྣལ་འབྱོར་གྱི་དབང་ཕྱུག་ཆེན་པོའི་གཞུང་རྡོ་རྗེ་ཚིག་རྐང་གི་རྣམ་བཤད། རྗེ་གོང་མ་རྣམས་ཀྱིས་མཛད་པ་ཇི་སྙེད་པ་དེ་དག་ཐེ་ཚོམ་དང་བྲལ་བ་ཉིད་དུ་རང་གི་བློ་ལ་གཤིན་ཞིང་ལྗེན་པའི་ཕྱིར། དཔལ་ཤཱཀྱ་མཆོག་ལྡན་དྲི་མེད་ལེགས་པའི་བློས་བརྗེད་བྱང་དུ་བཏབ་པའི་ཡི་གེ་པ་ནི་བསོད་ནམས་ཡེ་ཤེས་ལྷུན་གྲུབ་བོ།། །། ཤུ་བྷཾ།། །། ༄༅། །ལམ་སྐོར་བརྒྱད་ཀྱི་གསལ་བྱེད་བདུད་རྩིའི་ཐིགས་པ་བཞུགས།། ༄། །ན་མོ་བཛྲ་དྷ་རཱ་ཡ། རྡོ་རྗེ་འཆང་ཆེན་པོའི་གསང་བའི་ལམ་ཡངས་ཤིང་རྒྱ་ཆེ་བ་མ་ལུས་པའི་མཛོད་བཟུང་ནས། གངས་ཅན་གྱི་ལྗོངས་གསལ་བར་མཛད་པའི་ཉི་མ་ཆེན་པོ་འབྲོག་མི་ལོ་ཙྪ་བ་ཞེས་མཚན་བརྗོད་པར་བཀའ་བ་དེའི་ཕྱག་ཏུ། གདུལ་བྱ་སྐལ་པ་དང་ལྡན་པ་རྣམས་ཚེ་འདི་ཉིད་ལ་རྡོ་རྗེ་འཆང་ཆེན་པོའི་གོ་འཕང་མངོན་དུ་བྱེད་པའི་མན་ངག་ཆ་ཚང་བ་མ་ནོར་བར་སྟོན་པ་ལམ་སྐོར་དགུ་ཞེས་གྲགས་པ་ཞིག་བབས་ཏེ། དེ་ལས་ཀྱང་གཙོ་བོར་གྱུར་པ་ལམ་འབྲས་བུ་དང་བཅས་པའི་མན་ངག་ནི་མཐུ་སྟོབས་ཀྱི་དབང་ཕྱུག་བིརྺ་པ་ཉིད་ཀྱི་ཞལ་ལས་བྱུང་སྟེ།
རྩ་བ་རྡོ་རྗེའི་ཚིག་རྐང༌། གཞུང་ཆུང་ཡིད་བཞིན་གྱི་ནོར་བུ་རིན་པོ་ཆེ་ལྟ་བུ་དེ་ནི་བརྒྱུད་པའི་རིམ་པ་དག་གིའང་ཞལ་ནས་བརྒྱུད་ཅིང་དཔལ་ས་སྐྱ་པ་བརྩེ་བ་ཆེན་པོས་ཡི་གེར་མཛད་དོ། ། རྗེ་དེ་ཉིད་ཀྱི་གཞུང་རྩ་བ་དེ་ལ་རྣམ་འགྲེལ་བཅུ་གཅིག་མཛད་པར་གྲགས་པ་ནི། ཞུ་བ་པོ་སོ་སོའི་དོན་དུ་སོ་སོར་མཛད་ཀྱང་དོན་མི་མཐུན་པ་མེད་ཅིང༌། ཞུ་བ་པོའི་མིང་གི་མཚན་དུ་གསོལ་བ། ཡུམ་དོན་མ་དང༌། ཟླ་རྒྱལ་མ་དང༌། ཨ་སེང་མ་དང༌། གཉགས་མ་ཞེས་སོགས་ཏེ། ཞལ་ཤེས་དང་བཅས་པ་རྣམས་ཀྱང་རྣམ་འགྲེལ་གཅིག་གི་ནང་དུ་མ་འདུས་པ་མེད་དོ། །
དེ་དག་གིས་གདུལ་བྱ་འཁྲིད་པའི་རིམ་པ་ནི། བསྟན་པ་ལ་འཇུག་མ་མྱོང་བ་ཞིག དལ་འབྱོར་རྙེད་དཀའ་སོགས་ཀྱིས་མངོན་པར་མཐོ་བའི་ལམ་ལ་འཇུག་པ་ནས་བརྩམས་ཏེ། བཅུ་གསུམ་རྡོ་རྗེ་འཛིན་པའི་བར་ངེས་པར་ལེགས་པའི་ལམ་ཐུན་མོང་བ་དང་ཐུན་མོང་མ་ཡིན་པ་མཐའ་དག་ལ་རིམ་གྱིས་འཁྲིད་པའི་ཚུལ་དང་མན་ངག་གིས་བཤད་པ་མདོ་རྒྱུད་མཐའ་དག་གི་སྙིང་པོ་དྲིལ་ནས་སྟོན་པ་ཡིན་ནོ། ། ལམ་སྐོར་བརྒྱད་དུ་གྲགས་པའི་གཞུང་སོ་སོ་བས་གདུལ་བྱ་ལམ་ལ་འཁྲིད་པའི་ཚུལ་གྱིས་གཙོ་བོ་རྣམས་ལམ་འབྲས་སུ་མ་འདུས་པ་མེད་མོད། བརྒྱུད་པའི་རིམ་པ་ནི་རྣལ་འབྱོར་དབང་ཕྱུག་ལས་གཞན་པའི་བླ་མ་བརྒྱུད་པ་སོ་སོ་ལས་རིམ་པར་བརྒྱུད་ནས། རྗེ་མྱུ་གུ་ལུང་པའི་ཕྱག་ཏུ་བྱུང་བ། རྗེ་ས་སྐྱ་པ་ཆེན་པོས་ཐུགས་ཉམས་སུ་བཞེས་ཤིང༌། རྗེ་བཙུན་གྲགས་པའི་ཞབས་ཀྱིས་འཁྲིད་ཡིག་སོ་སོ་བ་བརྒྱད་མཛད་དོ། ། བརྒྱད་པོ་འདིའི་ལམ་གྱི་བཞུགས་ཚུལ་མདོ་ཙམ་བཤད་པ་ལ་གསུམ་སྟེ།
མན་ངག་གི་རྐང་གྲགས་ངོས་བཟུང༌། སོ་སོ་ནས་ལམ་གྱི་འཁྲིད་ཚུལ་མདོ་ཙམ་བཤད། དེ་ཐམས་ཅད་གཞི་ལམ་འབྲས་བུའི་གནད་རྣམས་དོན་གཅིག་ལ་འདུ་བའོ། ། དང་པོ་ནི། གཙོ་བོར་དཔལ་གསང་བ་འདུས་པ་དང་འབྲེལ་བ་ཕྱག་རྒྱ་ཆེན་པོའི་ལམ་སྐོར་གཉིས། གཙོ་བོར་འཁོར་ལོ་བདེ་མཆོག་དང་འབྲེལ་བ། སློབ་དཔོན་སྤྱོད་པའི་རྡོ་རྗེས་མཛད་པའི་ལམ་སྐོར་གཉིས། གཙོ་བོར་དགྱེས་པ་རྡོ་རྗེ་དང་འབྲེལ་བ་སློབ་དཔོན་ཌོམྦི་བ་དང་མཚོ་སྐྱེས་ཀྱིས་མཛད་པའི་ལམ་སྐོར་གཉིས། བླ་མེད་སྤྱི་དང་ཐུན་མོང་དུ་འབྲེལ་བ་སློབ་དཔོན་རྟོག་རྩེ་པ་དང་ཨིནྟྲ་བྷུ་ཏིའི་ལམ་སྐོར་གཉིས་རྣམས་སོ། ། དེ་དག་དགྱེས་རྡོར་དང་འབྲེལ་བ་གཉིས་ནི་རྣལ་འབྱོར་དབང་ཕྱུག་གི་མན་ངག་ལུགས་དང་མ་འབྲེལ་ཡང༌།
བརྒྱུད་པ་གཞན་ག་ཡ་དྷ་རའི་ཕྱག་ཏུ་བབས་པ་འབྲོག་མི་ལ་གནང་བ་དང༌། གཞན་དྲུག་པོ་འདི་ནི་བརྒྱུད་པ་གཞན་དག་ནས་བྱུང་བ་གྲུབ་ཆེན་དཔའ་བོ་རྡོ་རྗེའི་ཕྱག་ཏུ་བབས་ཏེ་འབྲོག་མི་ལ་གནང་བའོ། ། གཉིས་པ་ནི། དེ་ལྟར་གཉིས་ཚན་བཞི་ལས་དང་པོ་གཉིས་ཀྱི་མཚན་ནི། མཆོད་རྟེན་དྲུང་ཐོབ་དང༌། ཕྱག་ཆེན་ཡི་གེ་མེད་པ་ཞེས་བྱ་ལ། དང་པོ་དེ་སློབ་དཔོན་ཀླུ་སྒྲུབ་ཀྱིས་མཛད་ཅིང༌། ཕྱི་མ་ངག་གི་དབང་ཕྱུག་གྲགས་པས་མཛད། མཚན་གྱི་རྣམ་གྲངས་མཆོད་རྟེན་གྱི་དྲུང་དུ་སེམས་ཐག་བཅད་པ་ཞེས་ཀྱང་བྱ། ཕྱག་རྒྱ་ཆེན་པོ་རྣལ་མར་སྟོན་པའི་ཡི་གེ་ཞེས་ཀྱང་བྱ།
འདིའི་རྩ་བའི་གཞུང་ནི། གསང་བ་འདུས་པའི་རྒྱུད་དུ། རྒྱལ་བ་རིགས་དྲུག་པོའི་དོན་དམ་པར་བྱང་ཆུབ་སེམས་ཀྱི་ངོས་འཛིན་རེ་རེ་གསུངས་པ་རྣམས་དོན་གཅིག་ཅིང༌། མདོར་བསྡུ་ན། ཇི་སྐད་དུ། རང་སེམས་གདོད་ནས་མ་སྐྱེས་པ། ། སྟོང་པ་ཉིད་ཀྱི་རང་བཞིན་ནོ། ། ཞེས་པ་འདི་ཡིན། འདི་ཉམས་ལེན་པའི་མན་ངག་གི་གཞུང་ནི། ས་ར་ཧའི་དྭ་ཧ་མཛོད་ཀྱི་གླུ་དང༌།
ཀླུ་སྒྲུབ་ཀྱི་བྱང་ཆུབ་སེམས་འགྲེལ་ཞེས་བྱའི་བསྟན་བཅོས་གཉིས་སོ། ། གཞི་གདོད་མའི་ཤེས་པ་རང་བཞིན་གྱིས་འོད་གསལ་བ་དེ་ངོ་འཕྲོད་ནས་ཉམས་སུ་ལེན་པའི་ཚུལ། ཕ་རོལ་ཏུ་ཕྱིན་པ་ལས་ཀྱང་འབྱུང་མོད། འདི་ནི་སྔགས་ཀྱི་ཚུལ་ཏེ། དེ་ཡང་ཐོག་མར་གསང་བ་འདུས་པ་ལྟ་བུའི་དཀྱིལ་འཁོར་དུ་དབང་བསྐུར་བས་རྒྱུད་སྨིན་པར་བྱས། ལྷག་པའི་ལྷ་གང་ཡང་རུང་བ་གཅིག་གི་རྣལ་འབྱོར་དང་མ་བྲལ་བ་གཞིར་བྱས་ལ། ཇི་སྐད་དུ། འཇུར་བུས་བཅིངས་པའི་སེམས་ཉིད་ནི། ། ཀློད་ན་གྲོལ་བར་ཐེ་ཚོམ་མེད། ། ཅེས་པའི་ཚུལ་གྱི་ཉམས་སུ་བླངས།
སྤྱོད་པས་མཚམས་སྦྱར་ཏེ་ཡན་ལག་བདུན་དང་ལྡན་པའི་ལོངས་སྐུ་མངོན་དུ་བྱེད་པའོ། ། གཉིས་པ་ཡི་གེ་མེད་པའི་ཉམས་ལེན་ཀྱང་སྔ་མ་དེ་ཉིད་དང་འདྲ་བ་ལ། ཁྱད་པར་དུ་ལྟ་བ་དེ་རྟོགས་བྱེད་ཀྱི་ཐབས་སུ་རྗེ་བཙུན་རྡོ་རྗེ་བདག་མེད་མའི་བྱིན་རླབས་ཀྱི་ཆོ་ག་དེ་སྔོན་དུ་བཏང་ནས། དེས་རྟོགས་པའི་ལྟ་བ་སེམས་ཉིད་ཡི་གེ་མེད་པའམ། བརྗོད་པ་ཐམས་ཅད་དང་བྲལ་བ་ཞེས་བྱ་བ་དེ་ལ་མཉམ་པར་བཞག་ནས། དེའི་རྗེས་ཐོབ་ཏུ་སྣང་བ་སེམས་སུ་ཐག་གཅོད་པ་དང༌། སེམས་ལས་གཞན་པའི་དོན་མ་དམིགས་པས་སེམས་སྣང་དེ་ཡང་སྒྱུ་མར་ཐག་གཅོད་པ་དང༌། སྣང་མཚན་གྱི་སེམས་དེ་ཡང་བརྟགས་ན་མ་རྙེད་པས་ན་སྟོང་པ་ཉིད་དུ་ཐག་བཅད་པའི་སྒོ་ནས། ཇི་སྐད་དུ། གང་ལ་ཞེན་པ་ཡོད་ན་དེ་ཡང་མཐོང༌། །
ཞེས་པའི་ཚུལ་གྱིས་མཚན་འཛིན་གྱི་རྟོག་པ་ཇི་སྙེད་པ་བཀག་ནས་བདེ་སྟོང་ཟུང་དུ་ཆུད་པའི་ཚེ་སྤྱོད་པས་མཚམས་སྦྱར་ཏེ། འབྲས་བུ་ཡན་ལག་བདུན་ལྡན་མངོན་དུ་བྱེད་པའོ། ། ལམ་སྐོར་འདི་གཉིས་ཀྱི་སྐབས་སུ། རྗེ་བཙུན་གྲགས་པའི་གསུང་གིས། མཉམ་བཞག་དངོས་གཞིའི་ཚེ་ན། རིག་པ་སོ་མ་དང༌། མ་བཅོས་པ་དང༌། ལྷུག་པར་འཇོག་པ་གསུམ་ལ་ནན་ཏན་མཛད་པས་འདི་གསུམ་ས་སྐྱ་པའི་ལུགས་ཀྱི་དགག་བྱ་ཡིན་ཞེས་སྨྲ་བར་མི་བྱའོ། ། གཉིས་པ་གཙོ་བོར་བདེ་མཆོག་དང་འབྲེལ་བའི་ལམ་སྐོར་ནི། སློབ་དཔོན་སྤྱོད་པའི་རྡོ་རྗེས་གཏུམ་མོ་ལམ་རྫོགས་དང་ཡོན་པོ་སྲོང་བ་ཞེས་བྱ་བའི་གཞུང་གཉིས་མཛད་པ་ལས།
དང་པོ་ནི། ནག་པོ་པའི་གཞུང་དྲུག་གི་ནང་ནས། ཨོ་ལ་པ་ཏི་ཞེས་བྱ་བའི་གཞུང་དེ་དང་འབྲེལ་པ་སྟེ། ཐོག་མར་འཁོར་ལོ་སྡོམ་པའི་དཀྱིལ་འཁོར་དུ་སྨིན་བྱེད་ཀྱི་དབང་གིས་སྨིན་པར་བྱས་ནས། ལྷའི་རྣལ་འབྱོར་དང་མ་བྲལ་བའི་སྟེངས་སུ། ཤེས་བྱ་རྒྱུད་ཀྱི་རིམ་པ་དང༌། སྔགས་ཀྱི་རིམ་པ་དང༌། ཡེ་ཤེས་ཀྱི་རིམ་པ་དང༌། གསང་བའི་རིམ་པ་ཞེས་བྱ་བའི་ཚུལ་གྱིས་ཉམས་སུ་ལེན་པ་ཞེས་བྱ་སྟེ། ནག་པོ་རིམ་བཞིར་གྲགས་པ་དང་དོན་གཅིག་གོ །
འདི་ཡང་དྲོད་ཐོབ་ནས་སྤྱོད་པས་མཚམས་སྦྱར་ཏེ། འབྲས་བུ་ཡན་ལག་བདུན་ལྡན་མངོན་དུ་བྱེད་པའོ། ། གཉིས་པ་ཡོན་པོ་སྲོང་བ་ནི། གཞུང་དེ་ནས་ལམ་གྱི་ཡན་ལག་ཆ་ཚང་བར་མ་གསུངས་ཀྱང༌། རྫོགས་རིམ་གྱི་གནད་བསྡུས་པ་ཞིག་སྟེ། རྩ་དབུ་མ་ཁ་དབྱེ་བའི་མན་ངག་དང་དོན་གཅིག འདིར་ཡོན་པོ་ནི་རོ་རྐྱང་དང་འབྲེལ་བའི་རྩ་ཐིག་རླུང་གསུམ་སྟེ། སྙིགས་མ་རྡོས་བཅས་ཀྱི་ཁམས་རྣམས་བསྐྱེད་པའོ། ། དེ་སྲོང་ཐུབ་པས་ནི་གསུམ་ཀ་དབུ་མར་ཆུད་དེ་འཇའ་ཚོན་ལྟ་བུའི་ལུས་མངོན་དུ་བྱེད་ཅིང༌། ལས་ཀྱི་རླུང་ཉི་ཁྲི་ཆིག་སྟོང་དྲུག་བརྒྱ་འགགས་པའི་སྟོབས་ཀྱིས་ས་བཅུ་གཉིས་ཀྱི་རྟོགས་པ་མངོན་དུ་གྱུར་པ་ན་ཉེ་རྒྱུས་མཚམས་སྦྱར་ཏེ།
བཅུ་གསུམ་རྡོ་རྗེ་འཛིན་པའི་ས་མངོན་དུ་བྱེད་པའོ། ། གཉིས་ཚན་གསུམ་པ་གཙོ་བོར་དགྱེས་རྡོར་དང་འབྲེལ་བའི་ལམ་སྐོར་ནི། ཌོམྦི་བས་མཛད་པའི་ལྷན་ཅིག་སྐྱེས་གྲུབ་དང༌། པདྨ་བཛྲ་གྱིས་མཛད་པའི་ལམ་སྐོར་རོ། ། སློབ་དཔོན་ཌོམྦི་པ་ནི་བིརྺ་པའི་སློབ་མ་ཡིན་ཀྱང༌། མན་ངག་འདི་རྩ་བ་རྡོ་རྗེའི་ཚིག་རྐང་ལ་མ་རྟེན་པས་མན་ངག་གི་ལམ་སྐོར་ཟུར་དུ་བྱས་པ་སྟེ། རྒྱུད་ལས། ལྷན་ཅིག་སྐྱེས་པར་གང་བརྗོད་པ། ། རང་བཞིན་ལྷན་ཅིག་སྐྱེས་ཞེས་བརྗོད། ། རྣམ་པ་ཐམས་ཅད་སྡོམ་པ་གཅིག །
ཅེས་པའི་གཞུང་ལ་རྟེན་ནས་མཛད་པའོ། ། འདི་དང་སློབ་དཔོན་མཚོ་སྐྱེས་ཀྱི་ལམ་སྐོར་གཉིས་ཀ་ཡང་དགྱེས་པ་རྡོ་རྗེ་དང་འབྲེལ་བའི་ལམ་འགྲོ་ཚུལ་ནི་མཐུན་པ་ཁོ་ན་སྟེ། ཐོག་མར་དབང་གིས་སྨིན་པར་བྱས་ནས། གྲོལ་བྱེད་ཀྱི་ལམ་གྱི་ཐོག་མར་ལྟ་བས་རྒྱུད་ཡོངས་སུ་སྦྱངས། ལམ་རིམ་གཉིས་ཀྱི་རྒྱུད་ཡོངས་སུ་གྲོལ་བར་བྱས་ནས་དྲོད་ཆེན་པོ་ཐོབ་པ་ན་སྤྱོད་པས་མཚམས་སྦྱར་ཏེ། འབྲས་བུ་ཡན་ལག་བདུན་ལྡན་མངོན་དུ་བྱེད་པའོ། ། ལྟ་བ་ལྷན་ཅིག་སྐྱེས་པའི་ཡེ་ཤེས་དེ་མངོན་དུ་བྱེད་པའི་ཐབས་ནི་དབང་བསྐུར་བ་རྣམ་པ་བཞི་པོ་དག་ཁོ་ན་ཡིན་གྱི། ཕ་རོལ་ཏུ་ཕྱིན་པ་བ་ལྟར་ཐོས་བསམ་གྱི་རིགས་པ་ལ་བརྟེན་ནས་རྟོགས་དགོས་པ་ནི་མ་ཡིན་ཏེ། ཇི་སྐད་དུ། རྒྱུད་ལས།
མཚམས་མེད་ལྔ་ནི་བྱེད་པ་དང༌། ། གདོལ་བ་སྨྱིག་མ་མཁན་ལ་སོགས། ། དེ་རྣམས་ཀྱཻ་རྡོ་རྗེ་ཤེས་ན། ། གྲོལ་འགྱུར་འདི་ལ་ཐེ་ཚོམ་མེད། ། ཅེས་པ། འདི་ཡང་སྐད་ལྡན་ཅིག་ཆར་བའི་དབང་དུ་བྱས་པ་སྟེ། རྣལ་འབྱོར་དབང་ཕྱུག་བིརྺ་པའི་སློབ་མ་ཌོམྦི་བ་དང་ནག་པོ་པ་གཉིས་ལ་ཅིག་ཆར་བ་དང་རིམ་གྱིས་བའི་ལམ་གྱིས་འཁྲིད་ཚུལ་གཉིས་སུ་མཛད་པ་དེའི་དབང་དུ་བྱས་སོ། ། པདྨ་བཛྲ་གྱི་ལམ་སྐོར་འདི་ནི་སློབ་དཔོན་ཡན་ལག་མེད་པའི་རྡོ་རྗེ་ལས་བརྒྱུད་པ་ཡིན་གྱི། བིརྺ་པ་ལས་བརྒྱུད་པ་མ་ཡིན་ཀྱང༌། ཌོམྦི་བའི་ལམ་དེ་དང་འདྲ་བར་དབང་གིས་སྨིན།
ལྟ་བས་རྒྱུད་སྦྱངས། རིམ་པ་གཉིས་ཀྱིས་གྲོལ་བར་བྱེད་པའི་ལམ་འདི་ནི་ཐབས་ལ་མཁས་པས་ན་གཞན་ལས་ཟབ་པ་ཡིན། ཐབས་མང་བས་དང༌། རྒྱ་ཆེ་བས་དང༌། ལམ་སླ་བས་ན་གཞན་ལས་ཟབ་པ་ཡིན་ཞེས་སོགས་ཟབ་པའི་ཚུལ་རྣམ་པ་དགུའི་སྒོ་ནས་བསྟོད་པ་མཛད་པས་ན། པདྨ་བཛྲ་གྱིས་ལམ་ཟབ་པའི་ཚུལ་དགུ་པ་ཞེས་མཚན་དུ་བརྟགས་སོ། ། ལམ་སྐོར་འདི་མཛད་པ་པོ་ནི་བོད་དུ་བྱོན་པའི་སློབ་དཔོན་པདྨ་དང་མི་གཅིག་སྟེ། འདི་ནི་རྒྱལ་པོའི་རིགས་མངལ་སྐྱེས་སོ། ། ཞེས་རྗེ་བཙུན་གྱིས་གསུངས་སོ། ། གཉིས་ཚན་བཞི་པ་ནི།
གྲུབ་ཆེན་རྟོག་རྩེ་པས་མཛད་པའི་བསམ་མི་ཁྱབ་ཅེས་བྱ་བ་དང༌། རྒྱལ་པོ་ཨིནྟྲ་བྷུ་ཏིའི་ལམ་ཞེས་བྱ་བ་དང་གཉིས་སོ། ། དང་པོ་དེའི་ཉམས་ལེན་གྱི་རིམ་པ་ནི། རྡོ་རྗེ་བདག་མེད་མའི་སིནྡྷུ་རའི་བྱིན་བརླབས་ཀྱི་ཆོ་ག་སྔོན་དུ་བཏང་ནས། ཡེ་ཤེས་བསམ་གྱི་མི་ཁྱབ་པའི་རིམ་པ་ལ་མཉམ་པར་འཇོག་པའི་ཚུལ་དེ་གཞུང་དེ་ཉིད་ལས། ཇི་སྐད་དུ། མིག་གི་རྣམ་ཤེས་རྟོགས་པ་ཡི། ། གཉིས་མེད་ཡེ་ཤེས་ངོ་མཚར་ཆེ། ། ཞེས་པས་མཉམ་བཞག་གི་ཚུལ་དང༌། གཉིས་མེད་གཉིས་སུ་མཐོང་གྱུར་པ། །
དེ་ལ་རྣལ་འབྱོར་པས་བཟོད་མཛོད། ། ཅེས་རྗེས་ཐོབ་ཏུ་ཇི་ལྟར་སྣང་བའི་ཚུལ་སྟེ། མདོར་ན་རྣམ་པར་ཤེས་པའི་ཚོགས་བརྒྱད་ཆར་ལ་གཉིས་མེད་ཀྱི་ཡེ་ཤེས་དང་གཉིས་སྣང་གི་རྣམ་ཤེས་གཉིས་གཉིས་སུ་ཕྱེ་ནས། ལས་དང་པོ་པའི་ཚེ་བདེན་པ་གཉིས་སོ་སོར་འབྱེད་ཤེས་པ་དང༌། ཡེ་ཤེས་སྐྱེས་ནས་ཟུང་འཇུག་ཏུ་མཉམ་པར་འཇོག་པ་སྟེ། དེ་ལ་ཡང་སློབ་པ་དང་མི་སློབ་པའི་ཟུང་འཇུག་གི་དབྱེ་བས། རྗེས་ཀྱི་ཤེས་པ་ལ་གཟུང་འཛིན་གཉིས་ཀྱི་སྣང་བ་འཆར་མི་འཆར་སོ་སོ་བ་དག་འབྱུང་ངོ༌། ། འདི་ནི་གསང་སྔགས་བླ་ན་མེད་པ་སྤྱིའི་ལྟ་བའི་རྟོགས་ཚུལ་ཡིན་གྱི། གྲུབ་ཆེན་བྲག་ཕུག་པ་ནས་ལྟ་བ་དེ་རྟོགས་བྱེད་ཀྱི་ཐབས་བདག་མེད་མའི་བྱིན་བརླབས་ཀྱིས་མཛད་པ་ཡིན་ཞེས་གསུང་ངོ༌། ། གཉིས་པ་ཨིནྟྲ་བྷུ་ཏིའི་ལམ་སྐོར་ནི་མཛད་པ་པོ་ཨིནྟྲ་བྷུ་ཏི་སྔ་ཕྱི་བར་གསུམ་གང་ཡིན་ཀྱང་འདྲ་སྟེ།
གསུམ་ཀ་ལ་ལྕམ་ལེགས་སྨིན་ཀ་རས་ཐུག དེ་ལ་ཤེས་རབ་གསང་བས་གསན། དེས་འབྲོག་མི་དང་འཁོན་དཀོན་མཆོག་རྒྱལ་པོ་གཉིས་ལ་གནང་བ་ཡིན་ཞེས་གསུངས་ལ། འདི་ནི་གསང་སྔགས་བླ་མེད་སྤྱིའི་ཕྱག་རྒྱའི་ལམ་གཙོ་བོར་སྟོན་པ་སྟེ། གཞུང་དེ་ཉིད་ལས། ཇི་སྐད་དུ། ལྷས་བྱིན་གྱིས་ནི་རྟ་བྱས་ལ། ། ཀླུའི་སྒོ་བཞི་ནི་དབྱེ་བར་བྱ། ། གཞུ་རྒྱས་ཀྱིས་ནི་ཟློག་བྱས་ལ། ། རུས་སྦལ་འགྲོས་ཀྱིས་སྤེལ་བར་བྱ། །
ཞེས་རྐང་པ་དང་པོས་ལས་དང་ཡེ་ཤེས་ཀྱི་ཕྱག་རྒྱའི་མཚན་ཉིད་དང༌། གཉིས་པས་མཆོག་གི་རྩ་བཙལ་བ་དང༌། གསུམ་པས་བྱང་ཆུབ་ཀྱི་སེམས་ཟློག་ཅིང་ཁྱབ་པར་བྱ་བ་དང༌། བཞི་པས་ཡས་འབབ་དང༌། མས་བརྟན་པའི་རིམ་པས་བྱང་ཆུབ་ཀྱི་སེམས་འཕེལ་བའི་ཐབས་དང་རིམ་པ་རྣམས་སྟོན་པའོ། ། གསུམ་པ་ཉམས་ལེན་གྱི་རིམ་པ་ཐམས་ཅད་གནད་གཅིག་ཏུ་འདུས་པར་བསྟན་པ་ནི། ཐོག་མར་སྨིན་བྱེད་ཀྱི་དབང་མ་བསྐུར་ན་ལྟ་བ་རྟོགས་པའི་ཐབས་མ་འཁྲུལ་པ་མི་འབྱུང༌། ལྟ་བས་རྒྱུད་མ་སྦྱངས་ན་རིམ་པ་གཉིས་ཀྱི་ཉམས་ལེན་གནད་དུ་མི་ཚུད། རིམ་པ་གཉིས་ལ་བརྟན་པ་མ་ཐོབ་ན་སྤྱོད་པ་འཁོར་བའི་རྒྱུར་འགྲོ། སྤྱོད་པས་ཉིང་འཚམས་མ་སྦྱར་ན་ཁམས་དྲུག་ལྡན་པའི་ལུས་ཀྱིས་ཚེ་གཅིག་ལ་རྡོ་རྗེ་འཛིན་པ་མི་ཐོབ་པས་ན།
ལམ་གྱི་གོ་རིམ་དེ་དག་གནད་མ་འཁྲུལ་པར་བྱ་བ་ནི་བླ་མེད་སྤྱིའི་ཆོས་སོ། ། འདིར་རྟོགས་བྱའི་ལྟ་བ་ནི། རང་བཞིན་ལྷན་ཅིག་སྐྱེས་པའི་ཡེ་ཤེས་ཡིན་ལ། དེ་རྟོགས་པའི་ཐབས་མ་ནོར་བ་ནི་དབང་བཞི་པོ་དག་གོ ། དེ་ཡང་འདི་ལྟར། བུམ་དབང་རྐྱང་པས་རྟོགས་པའི་ལྟ་བ་གང་ཡིན་པ་དེ་ལ་བརྟེན་ནས་ཚེ་དེ་ཉིད་ལ་གྲུབ་མཐའ་སྙོགས་པ་ལ་ནི་དབང་གོང་མ་གསུམ་ལ་རྟེན་ནས་སྐྱེས་བའི་ལྟ་བ་མངོན་དུ་བྱེད་པ་ལ་རག་ལས་པ་ཡིན་ཏེ། དབང་གོང་མ་གསུམ་ལ་མ་བརྟེན་པར་ལྷན་ཅིག་སྐྱེས་པའི་ཡེ་ཤེས་ཚེ་དེ་ཉིད་ལ་མངོན་དུ་མི་འགྱུར་བས་སོ། ། དེའི་ཕྱིར་བུམ་དབང་ས་དྲུག་ཅེས་པ་བུམ་དབང་བསྐུར་བས་རིང་བའི་རྒྱུ་དང༌། དབང་གོང་མ་བསྐུར་བས་ཉེ་བའི་རྒྱུ་བྱས་ནས་ས་དྲུག་གི་རྟོགས་པ་མངོན་དུ་བྱེད་དགོས་པ་ནི་ལམ་འབྲས་ཀྱི་གཞུང་བཤད་རྣམས་ལས་གསལ་བར་གསུངས་ལ། གསང་དབང་དང་ཤེས་རབ་ཡེ་ཤེས་ཀྱི་དབང་དང་ལྟ་བ་ཡང་དེ་ལྟར་སྦྱར་ཞིང༌།
རྒྱུ་དུས་ཀྱི་དབང་བཞི་པས་རིང་བའི་རྒྱུ་དང༌། འབྲས་བུ་ལ་མཚམས་སྦྱོར་བའི་བཞི་པས་ཉེ་བའི་རྒྱུ་བྱས་ནས་བཅུ་གསུམ་རྡོ་རྗེ་འཛིན་པའི་ས་མངོན་དུ་བྱེད་པ་ཡིན་མོད། དབང་བཞི་པའི་ལྟ་བ་རྟོགས་པས་གྲུབ་མཐའ་སྙོགས་པ་ནི་ས་དང་པོ་ནས་འབྱུང་བ་ཡིན་ཏེ། གྲུབ་མཐའ་བཞི་པོ་གཅིག་མངོན་དུ་གྱུར་ན་གཞན་བཞི་པོ་ཡང་མངོན་དུ་འགྱུར་དགོས་པའི་ཕྱིར། དེ་ལྟ་ན་ཡང་ཉམས་ལེན་གཙོ་ཆེ་ཆུང་གི་རིམ་པས། གྲུབ་མཐའ་བཞི་པོ་ས་བཅུ་གཉིས་པོ་སོ་སོ་ལ་སྦྱར་བ་ཡིན་ནོ། ། དབང་བསྐུར་བ་ཙམ་གྱིས་ལྟ་བ་རྟོགས་ན་གྲུབ་མཐའ་ཡང་སྙོགས་སམ་ཞེ་ན། ཅིག་ཆར་བའི་གང་ཟག་ལ་དེ་ལྟར་སྲིད་ཀྱང༌། གཞན་ལ་མ་ཡིན་ཏེ། དབང་བཞིའི་ལྟ་བ་མཚོན་བྱེད་དཔེའི་ཡེ་ཤེས་སུ་སྐྱེས་པ་དེའི་རིགས་རྒྱུན་གོམས་པར་བྱས་པ་ལས།
བརྟན་པ་ཆུང་འབྲིང་ཆེ་གསུམ་ཐོབ་པར་གྱུར་པ་དེའི་ཚེ་སྤྱོད་པ་གསུམ་པོ་གང་རུང་སྤྱད་པ་ལ་བརྟེན་ནས། ལྟ་བ་དེ་དང་དེ་དག་མཚོན་བྱ་དོན་གྱི་ཡེ་ཤེས་སུ་རྟོགས་དགོས་པའི་ཕྱིར། དེས་ན་སྤྱོད་པ་ལ་གསུམ་སྟེ། འདས་ལམ་མ་ཐོབ་པ་ཐོབ་པར་བྱེད་པ་དང༌། ཐོབ་ཟིན་གོང་དུ་སྤེལ་བ་དང༌། འབྲས་བུ་ལ་མཚམས་སྦྱོར་བར་བྱེད་པའོ། ། དེ་ཡང་ལས་ཀྱི་རླུང་བརྒྱད་བརྒྱ་པ་ཚན་པ་གཅིག་ཙམ་ཡང་འགགས་པར་མ་གྱུར་པའི་རྣལ་འབྱོར་པས་སྤྱོད་པ་ཇི་ལྟར་སྤྱད་ཀྱང༌། ལྟ་བ་དེ་འཇིག་རྟེན་པའི་ཡེ་ཤེས་ཁོ་ནར་ངེས་ལ། དེ་འདྲ་དེ་འགགས་པའི་རྣལ་འབྱོར་པས་སྤྱོད་པ་དེ་ལྟར་སྤྱད་པས་ལྟ་བ་དེ་འདས་ལམ་དུ་སྐྱེ་བ་ཡིན་ཏེ། དེའི་ཚེ་ས་དང་པོའི་ཡེ་ཤེས་མངོན་དུ་བྱས་པས་སོ། །
དེ་བཞིན་དུ་ལས་རླུང་སྟོང་བརྒྱད་བརྒྱ་པ་ཚན་པ་བཅུ་གཉིས་འགགས་པའི་རྣལ་འབྱོར་པས་སྤྱད་པ་དེ་ལྟར་སྤྱད་པས་ས་བཅུ་གཉིས་ཀྱི་དབང་ཕྱུག་དུ་གྱུར་པ་དེའི་ཚེ་ཉེ་རྒྱུ་མངོན་དུ་བྱས་པས། ཡུལ་བརྟེན་གཉིས་ཀའི་འགྲོས་བཞི་ཐ་དད་པ་མ་ཡིན་པར་གཉིས་ཀའི་དབུ་མ་ཉིད་དུ་རོ་གཅིག་པར་གྱུར་པ་དེ་ལ་ནི་རྡོ་རྗེ་འཛིན་པའི་ས་ཞེས་བྱ་ཞིང༌། དེའི་ཚེ་ནི་ཁམས་གཉིས་པོ་ལྡོག་ཅིང་ཁྱབ་པར་བྱེད་པ་ལ་སོགས་པའི་རྣམ་གཞག་མེད་དོ། ། དེ་ལྟ་ཡིན་པ་དེའི་ཕྱིར་དབང་གི་རྟོགས་པ་མངོན་དུ་མ་གྱུར་ན་ལས་རླུང་ཉི་ཁྲི་ཆིག་སྟོང་དྲུག་བརྒྱ་འགགས་ཙམ་ནི་གང་ཟག་གི་བདག་ཏུ་འཛིན་པ་ཅན་རྣམས་ལ་ཡང་ཡོད་ལ། ལས་རླུང་གི་རྒྱུ་བ་དེ་ལྟར་མ་འགགས་ན་དབང་གི་རྟོགས་པ་དང་གྲུབ་མཐའ་སྙོགས་པ་ཙམ་གྱིས་ཚེ་དེ་ཉིད་ལ་རྡོ་རྗེའི་ས་མངོན་དུ་བྱེད་ནུས་པ་མ་ཡིན་ཏེ། ཚེ་གཅིག་པུ་དེ་ལ་འཇའ་ཚོན་ལྟ་བུའི་ལུས་བྱེད་མི་ནུས་པའི་ཕྱིར། དཔེར་ན་ཕར་ཕྱིན་ཐེག་པ་པ་དག་བཞིན་ནོ། ། འདིར་དབང་གོང་མ་གསུམ་གྱི་ལམ་ལ་བརྟེན་པའི་དགའ་བ་བཅུ་དྲུག་པོ་ལུས་སེམས་ཀྱི་ཚོར་བ་དགའ་བདེ་ལ་ངོས་བཟུང་ནས། དེ་ལ་མངོན་པར་ཞེན་ཅིང༌། རླུང་སྟོབས་ཀྱིས་ཟློག་ཁྱབ་ནུས་པ་ཙམ་གྱིས་སྙེམས་པས་ཕྱག་རྒྱའི་ལམ་ལ་མངོན་པར་དགའ་བ་དེ་དག་ནི་འཁོར་པ་པ་ཉིད་ལས་མ་འདས་ཏེ།
ཚོར་བ་དགའ་བདེ་ནི་ཡང་དག་པ་མ་ཡིན་པའི་ཀུན་རྟོག་ཏུ་ངེས་པ་དང༌། དེ་ལ་དགའ་བ་དང་རོ་མྱང་བ་ནི་སྒྲ་དོན་འཛིན་པའི་རྟོག་པ་ཉིད་ཀྱི་ཕྱིར་རོ། ། དེ་ལྟ་ན་ཡང་ཐབས་ཞུ་བདེ་ལ་བརྟེན་ནས་རང་བཞིན་ལྷན་ཅིག་སྐྱེས་པའི་ཡེ་ཤེས་ལུས་སེམས་ཀྱི་ཚོར་བས་མ་སླད་པ་སྤྲིན་བར་གྱི་ཉི་མ་ལྟ་བུ་ཅིག་སྐྱེས་པ་དེ་ལ་མཚོན་བྱེད་དཔེའི་ཡེ་ཤེས་ཤེས་བྱའོ། ། གལ་ཏེ་མཚོན་དོན་གྱི་ཡེ་ཤེས་སྐྱེས་ནས་ལྡོག་པ་མི་སྲིད་པ་དེའི་ཚེ། ས་ཐོབ་རྗེས་སུ་སྤྱོད་པ་བྱེད་པ་དོན་མེད་དོ་ཅེ་ན། མ་ཡིན་ཏེ། ནང་དུ་ས་རྣམས་རིམ་གྱིས་བགྲོད་པ་དང༌། ལས་རླུང་གི་རྒྱུ་བ་རིམ་གྱིས་འགོག་པ་དང༌། རྩ་མདུད་རྣམས་རིམ་གྱིས་གྲོལ་བ་དང༌། ཕྱི་རོལ་དུ་ཡུལ་སོ་བདུན་ན་གནས་པའི་དཔའ་བོ་དང་རྣལ་འབྱོར་མའི་ཚོགས་ཐམས་ཅད་དབང་དུ་འདུ་བའི་ཕྱིར་དུ་སྤྱོད་པ་ལ་འཇུག་དགོས་པས་སོ། །
འདིར་སྨྲས་པ། རྡོ་རྗེ་འཆང་དབང་ཐུགས་ཀྱི་ནི། ། རྒྱ་མཚོ་ཆེ་ལ་དབང་བསྒྱུར་བ། ། མཛད་པོའི་གསུངས་དང་དགོངས་པ་བཞིན། ། ཡི་གེར་བྲིས་ལས་དགེ་ཐོབ་པ། ། དེ་ཡིས་བདག་དང་སྐལ་མཉམ་པ། ། གཞན་ཡང་རྡོ་རྗེ་འཛིན་པའི་སར། ། འཇུག་པ་ཐོགས་པ་མེད་པ་དང༌། ། ལམ་གྱི་བར་ཆད་ཞི་བར་ཤོག ། ཅེས་ལམ་སྐོར་དགུའི་གཞུང་གི་བསྟན་ཚུལ་དང༌།
ཉམས་ལེན་གྱི་གནད་མ་ནོར་བར་བསྡུས་པ་གསང་བའི་མཛོད་བདུད་རྩིའི་ཐིགས་པ་ཞེས་བྱ་བ་འདི་ནི། ལྟ་བ་རྟོགས་ཤིང་གྲུབ་མཐའ་སྙོགས་པའི་རྣལ་འབྱོར་པ་དབུས་སྨྱོན་རྡོ་རྗེ་བདུད་འདུལ་གྱིས་གསོལ་བ་བཏབ་པའི་ངོར་བགྱིས་ནས། དཔལ་ཤཱཀྱ་མཆོག་ལྡན་དྲི་མེད་ལེགས་པའི་བློས། རྒྱ་མ་རིན་ཆེན་སྒང་གི་གཙུག་ལག་ཁང་གི་བྱ་འདབས་སུ་ཉེ་བར་སྦྱར་བའི་ཡི་གེ་པ་ནི་བློ་བཟང་ཆོས་ཀྱི་རྒྱལ་མཚན་ནོ།། །། ༄༅། །གྲང་མོ་ཆེ་པའི་བརྒལ་ལན། རྣམ་པར་ཐར་པའི་སྒོ་བརྒྱད་པ་བཞུགས།། ༄། །ན་མོ་གུ་རཱ་ཝེ། བསྙེན་སྒྲུབ་ཡན་ལག་རྣམ་བཞིའི་ཕ་རོལ་ཏུ། ། བདེ་བར་བྱོན་ནས་རིགས་བརྒྱའི་རྣམ་རོལ་གྱིས། ། བདེ་ཆེན་རྟེན་དང་བརྟེན་པར་བཅས་ཀུན་ལ། །
ཁྱབ་མཛད་འཁོར་ལོའི་མགོན་དེར་ཕྱག་འཚལ་ལོ། ། བརྒྱ་བྱིན་སྦྲང་རྩིའི་བདེ་ལ་མ་ཆགས་པར། ། ཆགས་བྲལ་ཆོས་ཀྱི་བདེ་ལ་ཡིད་འདུན་བྱེད། ། ཚངས་ཆེན་ཆགས་བྲལ་བདེ་བས་མ་ཁེངས་པར། ། ཟག་མེད་བདེ་ཆེན་འཁོར་ལོ་བསྐོར་བར་བསྐུལ། ། དེ་ཡང་འདིར་བདག་ཅག་གི་བླ་མ་དམ་པ། ཐུབ་པའི་དབང་པོའི་བསྟན་པ་མ་ལུས་པར་འཛིན་པའི་བདག་པོ། སོ་སོ་ཐར་པའི་རྩ་བ་ཚུགས་པར་བཟུང་བས་ཉན་ཐོས་ཀྱི་བསྟན་པ་བཙུན་པ་དང༌། རྒྱལ་བའི་སྲས་ཀྱི་སྤྱོད་པ་རླབས་པོ་ཆེས། བྱང་ཆུབ་སེམས་དཔའི་བསྟན་པ་བཟང་པོར་མཛད་པ་དང༌།
མདོ་སྔགས་མ་ལུས་པ་ལ་ཤེས་རབ་ཀྱི་དབང་པོ་རྒྱས་པས། རྡོ་རྗེ་ཐེག་པར་རྨོངས་པ་མཐའ་དག་སེལ་བ་ལ་མཁས་པ་དང༌། ངོ་མཚར་ཅན་གྱི་མཛད་པ་རྨད་དུ་བྱུང་བས། བསྟན་པའི་རིན་པོ་ཆེ་སྤྱི་དང༌། ངོ་མཚར་ཅན་གྱི་རྒྱུད་པ་སོ་སོའི་སྲོལ་མ་ཉམས་པ་ལྷག་ཆད་མེད་པར་བཟུང་ནས། མཐའ་ཡས་པའི་འགྲོ་བ་མཐའ་དག་བསྐལ་པ་བཟང་པོར་མཛད་པ་དེ་ཉིད་ཀྱི་ཞལ་སྔ་ནས། རྗེ་བཙུན་རྣལ་འབྱོར་གྱི་དབང་ཕྱུག་བིརྺ་པས། ཡང་དག་པར་རྫོགས་པའི་སངས་རྒྱས་རྡོ་རྗེ་འཆང་ཆེན་པོ་ཉིད་ལས་བརྙེས་པའི་གསུང་ངག རྩ་བ་རྡོ་རྗེའི་ཚིག་རྐང་འགྲེལ་པ་དང་བཅས་པའི་དགོངས་པས། ཆེས་ཤིན་ཏུ་ལས་དང་པོ་པར་གྱུར་པ་དག་གོ་རིམ་ཇི་ལྟ་བ་བཞིན་དུ་ཐེག་པ་ཆེན་པོ་མཆོག་གི་རྩེ་མོ་ཉིད་དུ་འཁྲིད་པར་བྱེད་པའི་ཐབས་ཕུལ་དུ་བྱུང་བ།
མདོ་སྔགས་མ་ལུས་པའི་ཡུལ་ཅན་ཉིད་དུ་མཛད་ནས་འདོམས་པའི་ཕྱག་ལེན་གྱི་སྲོལ་རྒྱ་མཚོ་ལྟ་བུའི་ནང་ནས། ཕྱོགས་རེ་བ་གང་དག་ཡིན་པ་དེ་དང་དེ་ལ་རྗེ་བཙུན་ས་སྐྱ་བའི་སྲོལ་འཛིན་སོ་སོའི་ནང་ནས་ཕྲག་དོག་པ་གཞན་དག་ན་རེ། ཇི་སྐད་དུ། སེམས་བསྐྱེད་བརྒྱུད་པ་མེད་པ་དང༌། ། རྗེས་བཟུང་གྲངས་ངེས་མེད་པ་དང༌། ། སྟ་གོན་འབྲེལ་པ་མེད་པ་དང༌། ། སློབ་དཔོན་གྲངས་ངེས་མེད་པ་དང༌། ། དབང་བསྐུར་ཡོངས་དག་མེད་པ་དང༌། ། ལུས་དཀྱིལ་འབྱུང་ཁུངས་མེད་པ་དང༌། ། རྒྱས་གདབ་རིགས་མཚོན་མེད་པ་དང༌། །
བཟའ་བའི་དམ་ཚིག་མེད་པ་རྣམས། ། ཆོས་ལྟར་བཅོས་ནས་ཆོས་མིན་བྱེད། ། སྨིན་པར་འདོད་ཀྱང་འདིས་མི་སྨིན། ། གྲོལ་བར་འདོད་ཀྱང་གྲོལ་མི་ནུས། ། ནོར་བའི་ཆོས་རྣམས་དགག་པར་བྱ། ། ཞེས་རང་གི་འགྲེལ་པ་དང་བཅས་ནས་རྒོལ་བར་བྱེད་དོ། ། འདི་དག་རིམ་བཞིན་བརྟག་བཅའ་བ། ། འབེལ་བའི་གཏན་ལ་ཡིད་རང་མོད། ། ཕྲག་དོག་མིག་སེར་གྱིས་ལོང་པ། ། དངུལ་གྱི་ཐུར་མས་དབྱེ་བར་བྱ། །
རྒོལ་བ་དང་པོ་ནི། སྤྱིར་དབུ་མ་ལུགས་ཀྱི་སེམས་བསྐྱེད་ནི། ལམ་འབྲས་ཀྱི་རྒྱུད་པ་ལ་མེད། ཁྱད་པར་དུ་རྗེ་བཙུན་ཆེན་པོས་མཛད་པའི་སེམས་བསྐྱེད་ཀྱི་ཡི་གེ་ངོར་ཆེན་པས་སྒོ་རུམ་ནས་བརྙེད་ཟེར་བ་དེའི་སྟེང་ནས་སེམས་བསྐྱེད་བྱེད་པ་ནི། བརྒྱུད་པ་ཆད་པ་ནི་ཚིག་དེ་རང་ཉིད་ཀྱིས་ཤེས་ཤིང༌། ཡི་གེ་དེའི་སྟེང་ནས་སུས་ཀྱང་བྱས་པ་མེད་དོ་ཞེས་ལམ་འབྲས་པ་ཕྱི་མ་རྣམས་ཀྱིས་བརྒྱུད་པ་གྲངས་འདྲེན་པར་བྱེད་དོ། ། ལན་ལ། སྤྱིར་བཤད་པ་དང་དངོས་ཀྱི་ལན་ནོ། ། དང་པོ་ནི། སོ་ཐར་དང༌།
སྔགས་ཀྱི་མཁན་བརྒྱུད་དང་སྡོམ་བརྒྱུད་ཇི་ལྟར་ཁས་ལེན་པ་དེ་དང་འདྲ་བ་ཞིག སེམས་བསྐྱེད་ཀྱི་སྡོམ་པ་ལ་ངེས་པ་ཉིད་དུ་ཁས་ལེན་དགོས་པ་མ་ཡིན་ཏེ། བསླབ་བཏུས་དང༌། སྤྱོད་འཇུག་གི་དགོངས་པས་སེམས་བསྐྱེད་ཀྱི་སྡོམ་པ་ལེན་པ་དང་གསོ་བ་གཉིས་ཀ་ལ། བླ་མ་དགོས་པའི་ངེས་པ་མེད་ཅེས་ཀུན་གྱིས་འཆད་པ་དང༌། བྱང་སའི་དགོངས་པས། ལེན་པ་ལ་ངེས་པར་དགོས་པ་དང༌། གསོ་བ་ལ་ངེས་པ་མེད་ཅེས་ཞལ་འཆམ་པ་དང༌། སྤྱིར་བིརྺ་པ་ནས་བརྒྱུད་པ་བར་མ་ཆད་པའི་སྨོན་འཇུག་གི་སྡོམ་པ་ཞིག་ཡོད་པར་མི་འདོད་ན་ནི་ཤིན་ཏུ་ཐ་ཆད་ལ། ཡོད་པར་འདོད་ན་ནི།
དེ་འདྲ་བརྒྱུད་པ་ཡོད་པའི་རྡོ་རྗེ་སློབ་དཔོན་དེས། ཕྱིས་འབྱུང་གི་སྡོམ་པ་འབོགས་ཆོག་མ་ནོར་བ་སུས་བྱས་ཀྱང་དེའི་སྟེང་ནས་ཕོག་ཆོག་པ་ཡིན་ཏེ། རྒྱུད་ལ་སྐྱེས་པའི་སྨོན་འཇུག་རང་གི་ངོ་བོ་ལ་ཁྱད་པར་མེད་པའི་ཕྱིར། དཔེར་ན། ཆོས་ཀྱི་རྗེས། ཧོར་ཡུལ་དུ་ཐུབ་པ་དགོངས་གསལ་བརྩམས་ནས། བོད་དུ་བསྐུར་བ་དེའི་ཚིག་དོན་རྣམས་སློབ་མས་བཤད་ཆོག་པ་བཞིན་ནོ། ། གཉིས་པ་ནི། རྗེ་བཙུན་ཆེན་པོ་ལ་སེམས་བསྐྱེད་ཀྱི་སྡོམ་པ་ཐོབ་པ་མ་ཉམས་པའི་རྡོ་རྗེ་སློབ་དཔོན་ཕྱི་མ་རྣམས་ཆོས་ཅན། རྗེ་བཙུན་གྱིས་མཛད་པའི་སེམས་བསྐྱེད་ཀྱི་ཡི་གེ་དེའི་སྟེངས་ནས།
སློབ་མ་གཞན་ལ་སྡོམ་པ་དེ་ཕོག་ཆོག་པ་ཡིན་ཏེ། རྗེ་བཙུན་ཆེན་པོ་ལས་བརྒྱུད་པའི་སེམས་བསྐྱེད་ཀྱི་སྡོམ་པ་དེ་འདྲ་དེ་ཐོབ་ལ་མ་ཉམས་པའི་རྡོ་རྗེ་སློབ་དཔོན་ཡིན་པའི་ཕྱིར། དཔེར་ན། སློབ་དཔོན་རིན་པོ་ཆེའི་དབང་ཆུའི་ཡི་གེའི་སྟེང་ནས་དབང་བསྐུར་མ་ཞུས་ཀྱང༌། ས་སྐྱ་པ་ཆེན་པོ་ལས་དབང་བསྐུར་ཞུས་པའི་རྡོ་རྗེ་སློབ་དཔོན་ཞིག་གིས། སློབ་དཔོན་རིན་པོ་ཆེས་མཛད་པའི་དབང་ཆུའི་སྟེངས་ནས་སྔགས་སྡོམ་ཕོག་ཆོག་པ་བཞིན་ཏེ། སྙན་རྒྱུད་ཡི་གེར་བྲིས་པ་ཐམས་ཅད་ལ་འདིས་མཚོན་ནོ། ། རྒོལ་བ་གཉིས་པ་ནི། སློབ་མ་བརྒྱ་ཕྲག་མང་པོ་ལ་གྲངས་ངེས་མེད་པར་རྗེས་འཛིན་གྱི་ཆོ་ག་བྱེད་པ་ནི། གསང་བ་སྤྱི་རྒྱུད་ལས།
མཁས་པས་སློབ་མ་གཅིག་གམ་གསུམ། ། ཞེས་སོགས་ཀྱི་ལུང་དང་འགལ། དབང་གི་ཆུ་བོ་ལས། དཀྱིལ་འཁོར་གཅིག་ཏུ་སློབ་མ་ཉི་ཤུ་རྩ་ལྔ་ལས་ལྷག་པ་བཟུང་བར་མི་བྱ་ཞེས་སོགས་གོང་མའི་གཞུང་དང་འགལ། རྗེས་བཟུང་ལ་གྲངས་ངེས་མེད་ན། སྟ་གོན་ལ་ཡོད་པའི་ཁས་ལེན་དང་འགལ་ཏེ། སྟ་གོན་གྱི་གྲངས་ངེས་རྗེས་བཟུང་གི་གྲངས་ངེས་ལ་ལྟོས་དབང་དུས་ཀྱི་གྲངས་ངེས་སྟ་གོན་གྱི་གྲངས་ངེས་ལ་ལྟོས་པར་སྤྱི་རྒྱུད་ཉིད་ལས་གསུངས་པའི་ཕྱིར་ཞེས་ལུང་རྣམས་འདྲེན་པར་བྱེད་དོ། ། ལན་ལ་གསུམ་སྟེ། སྤྱི་རྒྱུད་ཀྱི་རྗེས་འཛིན་དང༌། ལམ་འབྲས་གཞུང་ཇི་ལྟ་བའི་རྗེས་འཛིན་མི་མཚུངས་པར་བསྟན།
སྤྱིར་སྤྱི་རྒྱུད་ཀྱི་རྗེས་འཛིན་ཁས་མི་ལེན་ཀྱང༌། རྗེས་འཛིན་མེད་པའི་ཉེས་པས་མི་གོས་པར་བསྟན། སྟ་གོན་སྤྱི་རྒྱུད་ཀྱི་རྗེས་འཛིན་ལ་ལྟོས་ན་ཧ་ཅང་ཐལ་བ་རྣམས་སོ། ། དང་པོ་ནི། གང་ཟག་གཅིག་གི་དྲུང་དུ་གང་ཟག་གཅིག་དབང་ཞུ་བར་འདོད་ཅེས་ཟེར་བ་ལ། བློའི་རིམ་པ་བཏགས་དགོས་པ་ལས། སྤྱིར་ཆོས་ལ་མ་ཞུགས་ན་དང༌། ཞུགས་ཀྱང་ངེས་པར་ལེགས་པའི་ཆོས་ལ་མ་ཞུགས་ན་དང༌། དེར་ཞུགས་ཀྱང་ཐེག་པ་ཆེན་པོ་ལ་མ་ཞུགས་ན་དང༌། དེ་སྨོན་སེམས་ཙམ་ལ་ཞུགས་ཀྱང༌།
སྟོང་པ་ཉིད་ཀྱི་ལྟ་བ་ལ་ཡིད་ཆེས་སམ་དང༌། དེར་ཆེས་ཀྱང་གང་དོན་དུ་གཉེར་བའི་རྡོ་རྗེའི་ཐེག་པ་དེའི་རྟེན་དུ་རུང་ངམ་ཞེས་ལེགས་པར་བརྟགས་ནས་རིམ་གྱིས་དཀྲི་བར་བྱ་ཞིང༌། དེ་ལྟར་ཁྲིད་པ་མཐར་ཕྱིན་པ་དེའི་ཚེ་ན། སློབ་དཔོན་གྱི་ཐུགས་རྡོ་རྗེས་རྗེས་སུ་བཟུང་བར་བྱ་ཞིང༌། ལྷག་པའི་ལྷའི་ང་རྒྱལ་གྱིས་བསྲུང་བར་བྱས་ནས། སློབ་མ་ལ་འཁོ་བའི་ཡོ་བྱད་རྣམས་སྟབས་སུ་གཞུག་པ་དེ་ཙམ་ལ་སློབ་མ་རྗེས་འཛིན་གྱི་ཆོ་གའོ། ། ཞེས་སྤྱི་རྒྱུད་ཀྱི་དགོངས་པར་བཤད་ལ། རྗེས་སུ་འཛིན་པའི་ཚུལ་དེ་ལྟ་བུ་དེ་ནི། གཞུང་ཇི་ལྟ་བ་བཞིན་དུ་དཀྲི་བའི་སློབ་མ་རྗེས་འཛིན་གྱི་མིང་ཅན། སྐབས་སུ་བབ་པ་དེའི་ཚེ་དགོས་པ་མ་ཡིན་ཏེ།
ཚུལ་དེ་འདྲ་དེ་ནི་བསྒྲུབ་པ་པོ་ཇི་སྙེད་ཡོད་དེ་སྙེད་ལས་སེམས་བསྐྱེད་ཀྱི་སྡོམ་པ་སྐྱེས་ཟིན་པ་ཡན་ཆད་དུ། ལེགས་པར་གྲུབ་ཅིང༌། གྲུབ་པ་དེ་དག་སློབ་དཔོན་གྱིས་བརྩེ་བ་ཆེན་པོས་བཟུང་ཞིང༌། སྟོང་པ་ཉིད་དམ། ལྷག་པའི་ལྷའི་བསྲུང་བས་ཤིན་ཏུ་བསྲུང་བར་མཛད་པ་ཡིན་པས་ན་སློབ་མ་རྗེས་འཛིན་གྱི་དོན་ལེགས་པ་ཡིན་ནོ། ། དེ་ལྟར་གྲུབ་ཟིན་པ་དེའི་འོག་ཏུ། སློབ་མ་རྗེས་འཛིན་གྱི་ཆོ་ག་ཅེས་བྱ་བའི་མིང་ཅན་གྱི། སྔགས་ལམ་གྱི་ས་མཚམས་ཐོག་མར་འཛིན་པ་དེའི་ཚེ་ན། རྗེས་འཛིན་གྱི་རྟོགས་པ་རྒྱུད་ལ་སྐྱེས་ཟིན་པའི་སྒྲུབ་པ་པོ་བརྒྱ་ཕྲག་མང་པོ་པ་དེ་དག་ལས། ཉེར་ལྔ་རྗེས་སུ་བཟུང་ནས་གཞན་སུ་ཞིག་བོར་ཏེ།
ཡིད་ཆད་དུ་འཇུག་སྤྱི་རྒྱུད་ཀྱི་དངོས་བསྟན་ལས་འགལ་བ་ལས་ཀྱང༌། བཤད་མ་ཐག་པའི་ཉེས་པ་དེ་ཤིན་ཏུ་ལྕི་བར་རྗེ་བླ་མས་མ་དགོངས་པ་མ་ཡིན་ཏེ་མཆི། དེ་དང་འགལ་བར་དོགས་ན། སླར་ཡང་རྗེས་འཛིན་གྱི་སྐབས་འདིར་སྣང་གསུམ་གྱི་ཁྲིད་ཚར་གཅིག་ཕོག་ནས་བསྒོམ་དགོས་པར་འགྱུར་རོ། ། དེ་ལྟར་རྗེས་འཛིན་གྲངས་ངེས་མི་དགོས་པ་ལ་སྒྲུབ་བྱེད་དང༌། དགོས་པ་ལ་གནོད་བྱེད་བསྟན་ཟིན་པ་ཁོ་ནར་མ་ཟད། གྲངས་ངེས་མ་བྱས་པར་བཟུང་བའི་དགོས་པ་ཁྱད་པར་ཅན་གཞན་ཡང༌། དེའི་ཚེ་སློབ་དཔོན་གྱིས། རྡུལ་ཚོན་གྱི་དཀྱིལ་འཁོར་ལན་གྲངས་དུ་མའམ། གཅིག་པུ་དེ་ལ་རྟེན་ཀྱང་རུང༌།
དེ་ལ་དགོས་པའི་ཡོ་བྱད་རྣམས་ཐུན་མོང་དུ་བསྒྲུབས་པས་ཚོགས་རྫོགས་པ་དང༌། བསགས་སྦྱངས་འཕེལ་བ་དང༌། སྒྲུབ་པ་པོ་ཁ་ཅིག་གནས་གཞན་དུ་མི་འཁྱར་བ་ལ་སོགས་དགོས་པ་ཤིན་ཏུ་མང་ངོ༌། ། དེ་ལྟར་ཡིན་པ་དེའི་ཕྱིར་སྤྱི་རྒྱུད་ནས་བཤད་པའི་རྗེས་འཛིན་དང༌། རྗེ་བླ་མའི་ཕྱག་ལེན་གྱི་སྲོལ་ལས་འབྱུང་བའི་རྗེས་འཛིན་གྱི་ཁྱད་པར་ནི། རྗེས་འཛིན་གྱི་རྟོགས་པ་མ་སྐྱེས་པ་བསྐྱེད་པར་བྱེད་པ་ལ་གྲངས་ངེས་དགོས་པ་དང༌། སྐྱེས་ཟིན་བརྟན་པར་བྱེད་པ་ལ་གྲངས་ངེས་མི་དགོས་པའི་ཁྱད་པར་གྱིས་ཕྱེའོ། ། དེ་ལྟ་ན་ཡང་དབང་ཆུའི་དངོས་བསྟན་དང་འགལ་ལོ་སྙམ་པའི་ཚེར་མ་ཁོང་དུ་སྦེད་དགོས་མ་ཡིན་ཏེ། དབང་ཆུའི་ལུང་འདི་ནི་ལམ་འབྲས་གཞུང་ཇི་ལྟ་བ་བཞིན་དུ་འཁྲིད་པའི་རྒྱུ་དུས་ཀྱི་དབང་ཁོ་ནའི་དབང་དུ་མཛད་པ་མ་ཡིན་པའི་ཕྱིར། གཞན་དུ་ན།
རས་བྲིས་ཀྱིས་ཀྱང་ཆོག་པ་ཉིད་དུ་ཁྱེད་ལ་ཐལ་བར་འགྱུར་རོ། ། གཉིས་པ་ནི། གལ་ཏེ་ཁྱེད་ལ་གོང་དུ་རྟོགས་པ་སྐྱེས་ཟིན་དེ་ལས་གཞན་པའི་རྗེས་འཛིན་གྱི་དོན་ཡོད་དམ་མེད། མེད་ན་ནི་སེམས་བསྐྱེད་ཀྱི་རྗེས་སུ་རྗེས་འཛིན་གྱི་ཆོ་ག་ཞིག་བྱེད་པ་དེ། གྲུབ་ཟིན་བསྒྲུབས་པས་ཟློས་པའི་སྐྱོན་ཅན་དུ་འགྱུར་ལ། གལ་ཏེ་ཡོད་ན་སྤྱི་རྒྱུད་ལས་བཤད་པ་དེ་དང་ཡང་མ་ཡིན། གོང་དུ་བཤད་པ་དེ་དང་ཡང་མ་ཡིན་པའི་རྗེས་འཛིན་ཞིག་སྟོན་དགོས་སོ་སྙམ་ན། འདི་ལ་གཉིས་ཏེ། ཆོ་གའི་མིང་གིས་མཚམས་སྦྱོར་དགོས་པར་བསྟན། རྗེས་འཛིན་དངོས་གཞི་ནི།
སློབ་མ་སྟ་གོན་ཉིད་ཡིན་པར་བསྟན་པའོ། ། དང་པོ་ནི། སེམས་བསྐྱེད་ཆེན་མོ་བྱས་པའི་ཕྱི་ཉིན་དེ། རྗེས་འཛིན་གྱི་ཕྱག་ལེན་ཇི་ལྟ་བ་བཞིན་བྱེད་དགོས་ཏེ། སྔགས་ལམ་གྱི་ཐོག་མའི་ས་མཚམས་འཛིན་དགོས་པའི་ཕྱིར། ཇི་ལྟར་ན། སྔགས་ཆོས་ཐུན་མོང་མ་ཡིན་པར་ཚིག་གིས་མ་བསྟན་ཀྱང་གསང་སྔགས་ཀྱི་ཐར་པའི་ཡོན་ཏན་ཤེས་སམ་མི་ཤེས་ཀྱང༌། དད་པས་རྗེས་སུ་འབྲང་བའི་དགའ་སྤྲོ་མང་བའི་ཕྱིར། སྔགས་ཀྱི་ཐར་པ་ཆ་མཐུན་ནོ། ། གཉིས་པ་ནི།
དེ་ལྟར་སྔགས་ཀྱི་ཐར་པ་ཆ་མཐུན་དུ་ཞུགས་པའི་སློབ་མ། སྔགས་ཀྱི་ཚོགས་ལམ་དུ་འཇུག་པར་མཛད་པ་ནི། རྗེས་འཛིན་དངོས་ཡིན་ལ། དེ་ནི་སློབ་མ་སྟ་གོན་ཉིད་ཀྱིས་མཛད་པ་ཡིན་ཏེ། སློབ་མའི་ལུས་ངག་ཡིད་གསུམ་རྡོ་རྗེ་གསུམ་དུ་བྱིན་གྱིས་བརླབས་ནས། ཐུན་མོང་ཡིན་མིན་གྱི་སྡོམ་པ་འབོགས་པ་སོགས། སྔགས་ཀྱི་ཟབ་རྒྱས་མང་པོ་ལ་ཐོས་བསམ་གཙོ་བོར་གྱུར་པའི་ཕྱིར་དང༌། ཇི་སྐད་དུ། བསྟན་པ་འདི་ལ་ཁྱེད་རྣམས་ཀུན། ། ཡོངས་སུ་བཟུང་སྟེ་སྐྱེ་བཞིན་པ། །
ཞེས་སོ། ། ཆོས་ཀྱི་རྗེས་ཀྱང༌། སྤྱི་རྒྱུད་ཀྱི་སློབ་མ་རྗེས་འཛིན་གྱི་དངོས་གཞི་ནི། སློབ་མ་སྟ་གོན་ཉིད་ལ་དགོངས་པར་གསལ་ཏེ། ཉི་ཤུ་རྩ་ལྔ་ལས་ལྷག་པ་རྗེས་སུ་འཛིན་པའི་ཤེས་བྱེད་དུ། དེ་ལས་ལྷག་པའི་སློབ་མ་ལ། ། ཆོ་ག་ཡོངས་སུ་རྫོགས་པ་ནི། ། མཚན་མོ་གཅིག་ལ་ཚར་མི་ནུས། ། ཞེས་རྗེས་འཛིན་གྱི་ཆོ་ག་ལས་བཤད་པས་སོ། ། དེ་མི་འཐད་དེ།
དབང་དངོས་གཞི་ལ་དགོངས་སོ། ། ཞེ་ན། མ་ཡིན་ཏེ། དབང་བསྐུར་ཉིན་མོ་བྱས་པས་ཆོ་ག་ཉམས་པར་སུས་ཀྱང་འཆད་མི་ནུས་པའི་ཕྱིར་དང༌། ཉི་ཤུ་རྩ་ལྔ་ལས་ཉུང་བ་ལ་དབང་བསྐུར་མཚན་ཐོག་ཐག་བྱས་ཀྱང༌། ཆོ་ག་ཡོངས་སུ་རྫོགས་པ་མི་ཚང་བ་ཤིན་ཏུ་མང་བའི་ཕྱིར། སྟ་གོན་གཅིག་གིས་ཆོག་པའི་དབང་བསྐུར་མང་པོ་པ་རྣམས་ཡོངས་རྫོགས་གཅིག་ཏུ་འཇོག་པ་ཡིན་ཏེ། སྔོན་འགྲོ་དང༌། རྗེས་ཀྱི་བྱ་བ་ཐུན་མོང་པས་བསྡུས་པའི་ཕྱིར། སློབ་མ་སྟ་གོན་མི་མཚུངས་ཏེ།
ཇི་སྐད་དུ། ལྷ་ཡང་ཉི་མ་ནུབ་པ་ན། ། ངེས་པར་བྱིན་གྱིས་རླབས་ཀྱིས་འདུ། ། ཞེས་སློབ་མ་སྟ་གོན་གྱི་མགོ་ཉི་མ་ནུབ་པ་ནས་མཛད་དགོས་ལ། དེ་ཡང་ཉི་མ་མ་ཤར་གོང་དུ་ཟིན་དགོས་ཏེ། ཇི་སྐད་དུ། དེ་ཕྱིར་ཁྱེད་རྣམས་ཐེག་ཆེན་དུ། ། སང་ནི་རབ་ཏུ་སྐྱེ་བར་འགྱུར། ། ཞེས་གསུངས་དགོས་པ་དང༌། རྨི་ལམ་བརྟག་དགོས་པའི་ཕྱིར།
དེ་ལྟར་བཤད་པ་ན། སྣང་གསུམ་ཁྲིད་ཀྱི་སྒྲུབ་པ་པོ་དག་ལ། གསང་བ་སྤྱི་རྒྱུད་ནས་བཤད་པའི་སློབ་མ་རྗེས་འཛིན་གྱི་རྟོགས་པ་དེ། དེའི་ཆོ་ག་ལ་བརྟེན་ནས་གསར་དུ་སྐྱེ་མི་དགོས་པ་དང༌། ལས་དང་པོ་པ་གཞན་རྣམས་ལ་རྟོགས་པ་དེ་བསྐྱེད་དགོས་པའི་ཁྱད་པར་ལས་རབ་ཏུ་ཕྱེ་བ་ཡིན་ནོ། ། དེའི་ཚེ་སོ་སོ་སྐྱེ་བོའི་རྡོ་རྗེ་སློབ་དཔོན་གྱི་སློབ་མ་ཉི་ཤུ་རྩ་ལྔ་ལས་ལྷག་པ་རྗེས་སུ་འཛིན་པའི་ནུས་པ་ཡོད་ཀྱང༌། སྐབས་དེར་མི་འཛིན་ཞེས་པ་ཉིད་གོང་མ་དག་གི་དགོངས་པའོ། ། གསུམ་པ་ནི། དབང་དང་སྟ་གོན་གྱི་གྲངས་ངེས། རྗེས་བཟུང་ལ་ལྟོས་ན་ཧ་ཅང་ཐལ་བ་ནི་གཉིས་ཏེ།
སྤྱི་རྒྱུད་པ་ལ་ཧ་ཅང་ཐལ་བ་དང༌། ལམ་འབྲས་པ་ལ་ཧ་ཅང་ཐལ་བའོ། ། དང་པོ་ནི། ཁྱེད་ཀྱིས་དྲངས་པའི་ལུང་དེར། གལ་ཏེ་རྗེས་བཟུང་བྱས་གྱུར་པ། ། འགའ་ཞིག་དེར་ནི་མ་འོངས་ན། ། དེའི་གཟུགས་བརྙན་སྐྱིན་བོར་གཞུག ། ཞེས་དང༌། སྟ་གོན་གནས་སུ་མ་འོངས་ན། ། གཞན་དག་དེའི་སྐྱིན་པོར་གཞུག
ཞེས་དང༌། སྟ་གོན་གནས་པ་འགའ་ཞིག་ནི། ། དབང་གི་དུས་སུ་མེད་གྱུར་ན། ། གཞན་ལ་དབང་བསྐུར་བྱ་བ་མིན། ། ཞེས་པའི་ལུང་སྒྲ་ཇི་བཞིན་པ་བཤད་པའི་ཚེ་ནང་འགལ་བྱུང་སྟེ། སློབ་མ་སྟ་གོན་གྱི་ཚེ། རྗེས་བཟུང་གི་དུས་ཀྱི་སློབ་མ་དུ་མ་ཚང་ཡང༌། སྟ་གོན་གྱི་དུས་སྐྱིན་པོ་བཅུག་པས་ཆོག་ན། སྟ་གོན་གྱི་གྲངས་ངེས་རྗེས་བཟུང་ལ་ལྟོས་པར་འགལ། དབང་དུས་སུ་སྟ་གོན་གྱི་སློབ་མ་གཅིག་ནས་གསུམ་དང༌།
ལྔ་དང༌། ཉི་ཤུ་རྩ་གཅིག་གི་བར་དུ་མ་ཚང་ན་ཡང༌། སློབ་མ་ཟུང་དུ་གྱུར་པ་ལ་དབང་བསྐུར་བས་ཆོག་ན། དབང་གི་གྲངས་ངེས་སྟ་གོན་ལ་ལྟོས་པར་འགལ། དགག་དགོས་ཀྱི་ཚེ་ཉི་ཤུ་རྩ་བཞི་ལ་དབང་བསྐུར་བས་ཆོག་ན། དེའི་ཚེ་རྩ་བཞི་ལ་སྟ་གོན་བྱས་ཆོག་པར་ཐལ་བའི་འཁོར་གསུམ་ཁྱེད་རང་གིས་ཁས་བླངས། གཞན་ཡང་སྟ་གོན་དུས་སུ་སྐྱིན་པོར་བཅུག་པ་གཉིས་ལ་དབང་བསྐུར་བྱེད་རུང་མ་ཡིན་ན་ནི། སྟ་གོན་ཐོབ་པར་འགལ། དེ་ཡང་མ་ཐོབ་ན་ནི། སྐྱིན་པོར་བཅུག་པ་ལ་དགོས་པ་ཅི་ཡོད།
ཉི་ཤུ་རྩ་ལྔའི་གྲངས་ཚང་བ་ཞིག་གོ ། ཅེ་ན། དེ་ཚང་བས་ཅི་ཞིག་བྱ། ཟུང་དུ་གྱུར་པ་ལ་སྟ་གོན་བྱས་པའི་ཉེས་པ་ཁེགས་ཞེ་ན། འོ་ན་དབང་གི་དུས་སུ་སྟ་གོན་མ་བྱས་པ་གཞན་གིས་ཁ་བསྐང་རིགས་པར་འགྱུར་ཏེ། ཉི་ཤུ་རྩ་བཞིའི་གྲངས་ཚང་བ་ལ་ཕན་པའི་ཕྱིར། ཡང་རྗེས་བཟུང་སློབ་མ་ཞིག་རྐྱེན་གྱིས་མ་འོངས་པའི་ཚེ་ན། གཟུགས་བརྙན་སྐྱིན་པོར་བཅུག་པ་དེས། ཁོ་རང་དངོས་དེའི་སྟ་གོན་གྱིས་གོ་ཆོད་དམ་མི་ཆོད། མི་ཆོད་ན་བཅུག་པའི་དགོས་པ་ཅི།
མི་མ་ཡིན་པ་མིའི་གྲངས་ཚང་དུ་འཇུག་པ་རྒྱུད་ཀྱི་དགོངས་པར་མི་འགྲོ། གོ་ཆོད་ན། གཟུགས་བརྙན་དེ་ལ་སྟ་གོན་གྱི་རྟོགས་པ་སྐྱེས་སམ་མ་སྐྱེས། མ་སྐྱེས་ན་གོ་ཆོད་པར་འགལ། སྐྱེས་ན་གཟུགས་བརྙན་དེ་སློབ་མར་དངོས་སུ་འགྱུར་རོ། ། འོ་ན་ཁྱེད་ཀྱིས་རྒྱུད་དོན་ཇི་ལྟར་འཆད་ཅེ་ན། ཁོ་བོ་ཅག་ནི་རྒྱུད་ལས། ། རྐྱེན་གྱིས་འགའ་ཞིག་མ་འོངས་ན། ། ཞེས་པ་དེ་གཞིར་བཞག་ནས། རྐྱེན་དགོས་ཀྱི་ཚེ་ཁ་འཆམ་ལ་དབང་བསྐུར་བྱས་ཆོག་པ་དང༌།
རྗེས་བཟུང་གི་ཆོ་གའི་ཁོངས་སུ་མི་རྟོགས་ཀྱང༌། རྗེས་གཟུང་གི་ཡོན་ཏན་དང་ལྡན་པ་གཞན་དག་ལ། སྟ་གོན་བྱས་ནས་དབང་བསྐུར་ཆོག་པའི་དོན་དུ་འཆད་ལ་ཁྱེད་ཀྱི་དམིགས་བསལ་མེད་པར་རྒྱུད་ཀྱི་དངོས་བསྟན་སྤྱི་ཁྱབ་ལ་སྦྱར་བས་འཆད་ཚུལ་འདྲ་བ་མ་ཡིན་ནོ། ། བྱེ་བྲག་ཏུ་གཟུགས་བརྙན་ལ་སྟ་གོན་བྱ་བ་ནི་སློབ་མ་འགའ་ཞིག་ཚེའི་དུས་བྱས་པ་དགོངས་ཏེ། སློབ་དཔོན་རིན་པོ་ཆེ་དང་ལྡན་པས་གཟུགས་བརྙན་དེ་ལ་དབང་བསྐུར་བ་ཡང་མཛད་པའི་དོན། འདི་ལ་བསམས་ནས་བོད་དུ་རྗེས་བཟུང་གི་སློབ་མ་ཡུལ་གཞན་དུ་སོང་བ་དང༌། བཙོན་དུ་ཚུད་པའམ། ལུས་སྲོག་དང་ཚངས་སྤྱོད་ཀྱི་བར་ཆད་བྱུང་དགོས་པའི་ཚེ། གཟུགས་བརྙན་ལ་དེའི་ཤེས་པ་བཀུག་ནས་དབང་བསྐུར་བྱེད་པ་སོགས་ཀྱི་ལག་ལེན་བྱུང་བར་སྣང་ངོ༌། ། འདི་དང་འདྲ་བ་ཞིག་གི་སྐབས་ལས་བརྩམས་ཏེ།
གྲོ་སའི་མཁན་པོ་རྣལ་འབྱོར་བྱང་སེང་གིས་རྗེ་བཙུན་ཆེན་པོ་ལ་དྲིས་པའི་ལན་དུ། གསོན་ལ་འབུམ་པ་འཆའ་བ་དེ། ། ཞེས་སོགས་གསུངས་པར་སྣང་ངོ༌། ། གཉིས་པ་ལམ་འབྲས་འཆད་ཚུལ་དང་འགལ་བ་ནི། ཁྱེད་ཅག་གི་རྗེ་བླ་མ་དམ་པའི་དགོངས་པར་བྱས། རྡོ་རྗེ་སློབ་དཔོན་འགའ་ཞིག་གི་དྲུང་དུ། གསུང་ངག་རིན་པོ་ཆེ་གཞུང་ཇི་ལྟ་བ་བཞིན་དུ་དཀྲི་བའི་ཁྲིད་དོན་དུ་གཉེར་བ་དག་འོངས་པ་ན། ཐོག་མ་ཁོ་ནར་དབང་བསྐུར་བ་དང༌། དམ་ཚིག་དང་ལྡན་པར་བྱེད་དགོས་པ་ཉིད་དུ་འདོད་པས། དབང་དེའི་ཐོག་མར་སྟ་གོན་དང༌།
དེའི་ཐོག་མར་རྗེས་བཟུང་འགྲོ་དགོས། རྗེས་བཟུང་དེ་ཡང་དབང་གི་ཆུ་བོར་བཤད་པ་དེ་ལས་གཞན་ཁྱེད་ལ་མེད་པས། ཐོག་མར་དལ་འབྱོར་རྙེད་དཀའ་ནས། དོན་དམ་སེམས་བསྐྱེད་ལ་ཐུག་པའི་བར། ཇི་ལྟ་བ་བཞིན་རྒྱུད་ལ་སྐྱེད་དུ་བཅུག་ནས། དེ་ལ་རྗེས་འཛིན་གྱི་ཆོ་ག་ལག་ལེན་བཞིན་བྱེད་དགོས་སོ། ། དགོས་མོད། དེ་ལས་ཅིར་འགྱུར་ཞེ་ན། དོན་གཉེར་ཅན་དེ་དག་ལ་སྣང་གསུམ་གྱི་ཁྲིད་ཚར་གཉིས་ཟློས་པ་ཅན་དུ་འབོགས་དགོས་པར་འགྱུར་རོ། ། དེ་ལྟར་ཐལ་བ་ལས་ནི།
ལམ་འབྲས་ཀྱི་རྒྱུ་དུས་ཀྱི་དབང་བསྐུར་སྣང་གསུམ་ཁྲིད་ཀྱིས་དཀྲིས་ཟིན་པའི་འོག་ཏུ་བསྐུར་དགོས་པ་ཡང་གྲུབ་བོ། ། ནམ་དུ་ཡང་ནི་སུ་ཡིས་ཀྱང༌། ། ལུས་བསྟན་མ་ལུས་རྒོལ་བའི་ལན། ། འདིར་འབྱུང་འཆར་ཀའི་འོད་རིས་ཀྱིས། ། གནས་འདིར་རྨོངས་པའི་ལམ་ལས་གྲོལ།། །། རྒོལ་བ་གསུམ་པ་ནི། སྟ་གོན་འབྲེལ་པ་མེད་པ་དང༌། ། ཞེས་པའི་རྒྱས་བཤད་དུ་སློབ་མ་སྨིན་བྱེད་རྡུལ་ཚོན་གྱི་དཀྱིལ་འཁོར་གཅིག་ཏུ། ཐོག་མའི་དབང་བསྐུར་ཚར་གཅིག་པོ་དེ་རིགས་མོད། དེའི་དུས་སུ་དཀྱིལ་འཁོར་གཅིག་པོ་དེ་ཉིད་ཀྱི་སྟེང་ནས།
ཉིན་རེ་བཞིན་སྟ་གོན་སྔ་མའི་དངོས་གཞི་རེ་དང༌། དངོས་གཞི་རྟིང་མའི་སྟ་གོན་རེ་སྤེལ་ནས། ཞུ་མཁན་མ་རྫོགས་ཀྱི་བར་དུ་བྱེད་དོ། ། འདི་ནི་ཤིན་ཏུ་མི་རིགས་པའི་རྒྱུ་མཚན། སྨིན་བྱེད་རྡུལ་ཚོན་གྱི་དཀྱིལ་འཁོར་གཅིག་ཏུ་དབང་བསྐུར་ཚར་གཅིག་ལས་ལྷག་པ་བསྐུར་དུ་མི་རུང་སྟེ། དཀྱིལ་འཁོར་དེ་ལ་སྟ་གོན་གཅིག་ལས་མེད་པའི་ཕྱིར། ཞེས་ས་སྐྱ་པའི་སྲོལ་འཛིན་གཞན་ཐམས་ཅད་ཀྱིས་འཆད་ལ། ཁྱེད་ཀྱི་དེ་ལྟ་བུ་ལ་གོང་མའི་ལུང་གཅིག་ཡོད་ན་སྟོན་ཅིག གལ་ཏེ་སྟ་གོན་གསུམ་པོ་སྔར་བྱས་པ་དེས་ཆོག་གོ་ཅེ་ན། འོ་ན་སྒྲུབ་མཆོད་སོགས་ཀྱང་སྔར་བྱས་པ་དེ་ཉིད་གནས་པས།
ཉི་མ་གཞན་ལ་བྱེད་ཅི་དགོས། གལ་ཏེ་སྟ་གོན་སྔ་མ་རྣམས་སྐྱར་ནས་བྱེད་དགོས་ཤེ་ན། དཀྱིལ་འཁོར་བསྒྲུབས་ཟིན་ནས་དེའི་ལྷ་སྟ་གོན་ཇི་ལྟར་བྱེད། ཅེས་དང༌། གཞན་ཡང་འབྲེལ་མེད་ཀྱི་རྩོད་ལན་ཁ་ཅིག་བཀོད་ནས། དེའི་ཤུགས་ལ་སྒྲུབ་མཆོད་རྟིང་མ་རྣམས་ཀྱི་ཚེ། ས་ལྷའི་སྟ་གོན་བྱེད་ཐུབ་པ་ཞིག་ཡོད་ན། སྟ་གོན་འབྲེལ་པ་མེད་པ་དང༌། ཞེས་པའི་རྒོལ་བ་དེ་བཟློག་ཐུབ་པར་ཁས་ལེན་ནོ། ། འདིའི་ལན་ལ་གཉིས་ཏེ།
དངོས་བསྟན་རྩོད་འཕྲེང་སོ་སོའི་ལན་དང༌། ཞེ་འདོད་དགོངས་པའི་ལན་སྤྱིས་ཕྱིན་པའོ། ། དང་པོ་ལ་གཉིས་ཏེ། རྩ་བའི་གཏན་ཚིགས་མ་ངེས་པ་དང༌། གཏན་ཚིགས་དེ་སྒྲུབ་བྱེད་ཀྱི་རིགས་པ་མཐའ་མ་ཆོད་པའོ། ། དང་པོ་ནི། འོ་ན་སྨིན་བྱེད་ཀྱི་དཀྱིལ་འཁོར་དུ་སློབ་མ་གཅིག་ལས་ལྷག་པར་དབང་བསྐུར་མི་རུང་བར་འགྱུར་ཏེ། སྟ་གོན་ཅིག་ལས་མེད་པའི་ཕྱིར་དང༌། སྟ་གོན་གཅིག་པུ་དེ། སློབ་མ་གྲལ་གོང་མ་དེའི་སྟ་གོན་དང་འབྲེལ་བས།
སློབ་མ་གྲལ་འོག་མ་རྣམས་ཀྱི་སྟ་གོན་ལ། འབྲེལ་ཡུལ་གྱི་ལྷ་སྟ་གོན་མི་འདུག་པའི་ཕྱིར། མེད་པ་མ་ཡིན་ཏེ། ལྷ་སྟ་གོན་གཅིག་པུ་དེ། རྟིང་མ་རྣམས་ཀྱི་འབྲེལ་ཡུལ་གནས་པའི་ཕྱིར་ཞེ་ན། འོ་ན་དབང་ཚར་རྟིང་མ་རྣམས་ཀྱི་སློབ་མ་སྟ་གོན་ཡང༌། ལྷ་སྟ་གོན་གཅིག་པུ་དེ་དང་འབྲེལ་བར་འགྱུར་ཏེ། འབྲེལ་ཟླའི་དུས་སུ་འབྲེལ་ཡུལ་གནས་པའི་ཕྱིར། ཁྱེད་ཀྱིས་བཀོད་པའི་གཏན་ཚིགས་འདི། ཁོ་བོ་ཅག་ལ་མ་ངེས་པར་མ་ཟད་འགལ་བ་ཡིན་ཏེ།
སྟ་གོན་གཅིག་པུ་ཇི་སྲིད་གནས་ཀྱི་བར་དུ་དཀྱིལ་འཁོར་ཡོངས་རྫོགས་གནས། དེ་གནས་པ་དེ་ཉིད་དུ། སློབ་མ་སྟ་གོན་གྱི་སྣོད་དུ་རུང་བ་སྟོང་ཕྲག་ཙམ་བྱུང་ཡང་སྨིན་དུ་རུང་བས་ཁྱབ་པའི་ཕྱིར། ཁྱེད་ཀྱི་ཞེ་འདོད་ནི། དབང་ཚར་རྟིང་མ་རྣམས་ཀྱི་སློབ་མ་སྟ་གོན་གཞི་མ་གྲུབ་པའི་ཕྱིར་ཞེས་པར་སོང་བས། མ་གྲུབ་པ་ཉིད་སྒྲུབ་བྱེད་དུ་བཀོད་པའི་ཕྱིར་མ་གྲུབ་པའི་གཏན་ཚིགས་སོ། ། དེ་ལྟར་དགག་སྒྲུབ་ཀྱི་རྣམ་གཞག་མི་ཤེས་བཞིན་དུ་གཏན་ཚིགས་བཀོད་པས། འགལ་མ་ངེས་མ་གྲུབ་པའི་སྐྱོན་གསུམ་ཀ་ཚང་བྱུང་ངོ༌། ། གཉིས་པ་ནི། རྩ་བའི་གཏན་ཚིགས།
དེའི་རྟགས་ཆོས་ཀྱི་འབྲེལ་ནི། ལྷ་སྟ་གོན་གཅིག་ལས་མེད་ན། སློབ་མ་སྟ་གོན་ཡང་གཅིག་ལས་མི་རུང༌། ཞེས་པར་སོང་བ་དང༌། སློབ་མ་སྟ་གོན་དང་པོའི་ཚར་གཅིག་པུ་དེ་ལྷ་སྟ་གོན་དང་འབྲེལ་ཡང་ཚར་རྟིང་མ་རྣམས་ལྷ་སྟ་གོན་དང་འབྲེལ་བ་མེད་དེ། སྐབས་འདིར་ལྷ་སྟ་གོན་གཅིག་ལས་མེད། གཅིག་པུ་དེ་སློབ་མ་སྟ་གོན་དང་པོ་ལ་འབྲེལ་ནས་རྫོགས་ཟིན་པའི་ཕྱིར། ཞེས་པ་དང༌། ལྷ་སྟ་གོན་ཞིག་སྐྱར་ནས་བྱེད་པ་ཡོད་ན། སྟ་གོན་འབྲེལ་པ་སྲིད་ཀྱང༌།
སྐྱར་ནས་བྱེད་པ་མེད་དེ། ཞེས་པ་དང༌། སྔ་མ་གནས་པའི་ཕྱིར་སྐྱར་མི་དགོས་ན་ཧ་ཅང་ཐལ་བ་རྣམས་འཕངས་སོ། ། དེ་དག་ལ་རིམ་པ་བཞིན་གྱི་ལན་ནི། འོ་ན་ཚར་དང་པོ་ལ། སློབ་མ་ཉི་ཤུ་རྩ་ལྔ་པོ་རེ་རེ་ལ། སྟ་གོན་རེ་རེ་ཉི་ཤུ་རྩ་ལྔར་ཡོད་པའི་ཕྱིར་སྟ་གོན་ཡང་ཉི་ཤུ་རྩ་ལྔར་ཡོད་དགོས་པར་འགྱུར་རོ། ། དེར་མི་དགོས་ན། འབྲེལ་ཟླ་འབྲེལ་ཡུལ་གྲངས་མཉམ་དགོས་པར་འགལ། སྟ་གོན་སྔ་མ་གནས་པ་དེ་ལ།
རྟིང་མ་སྐྱར་དགོས་སམ་མི་དགོས། དགོས་ན་སྟ་གོན་འབྲེལ་པ་ཡོད་པར་འགྱུར་ཏེ། སློབ་མ་སྟ་གོན་རྟིང་མ་དེ་ལྷ་སྟ་གོན་རྟིང་མ་དེ་ལ་འབྲེལ་བའི་ཕྱིར། སྐྱར་མི་དགོས་ན་བསྒྲུབ་མཆོད་ཕྱི་མ་རྣམས་ཀྱང་མི་དགོས་པར་འགྱུར་ཏེ། སྔ་མ་གནས་པའི་ཕྱིར། ཞེས་པ་ནི། སུའི་འདོད་པ་ལ་སུ་ཞིག་གིས་སུན་འབྱིན་དུ་འཕངས་ཏེ། ཚིག་གི་བརྗོད་པ་ལ་སྐྱོན་ཆགས་པའོ། ། སྐབས་འདིའི་དངོས་ལན་ནི། དབང་བསྐུར་ཚར་རྟིང་མ་རྣམས་བྱེད་པའི་ཚེ།
ལྷ་སྟ་གོན་གནས་པའི་ཕྱིར་སྐྱར་མི་དགོས་མོད། དགོས་ན་སྐྱར་བའི་ཐབས་ནི་མེད་པ་མ་ཡིན་ཏེ། སྒྲུབ་མཆོད་དང་པོའི་དུས་སུ། སྟ་གོན་གྱི་ལྷ་ནམ་མཁར་བཏེག་པ་དེ། ཇི་སྲིད་ཀྱི་བར་ནི། ནམ་མཁར་བཞག་ནས། སྐབས་སུ་བབ་པ་རེ་རེའི་ཚེ་མར་མེ་གཉིས་ཆད་ཀྱི་ཚུལ་དུ་དཀྱིལ་འཁོར་ལ་བཅུག་ཆོག་པའི་ཕྱིར། གཞན་དུ་ན་རང་བཞིན་གྱི་གནས་ནས་འདིར་སྤྱན་དྲངས་པའི་ཚེ། གནས་དེ་ན་ལྷ་མེད་པར་འགྱུར་རོ། ། གཉིས་པ་དངོས་ལན་དཔྱིས་ཕྱིན་པ་ལ་གཉིས་ཏེ།
རྒོལ་བའི་བསམ་པ་དཔྱིས་ཕྱིན་པར་བླངས་ནས། ཉེས་པ་དེ་རང་ལ་མེད་པ་དང༌། རྒོལ་བ་པོ་ཉིད་ཉེས་པ་དང་བཅས་པའོ། ། དང་པོ་ནི། ཕྱིར་རྒོལ་བ་ལྟར་ན། རྗེས་འཛིན་གྱི་དུས། རྗེས་སུ་བཟུང་བའི་སློབ་མ་ཉི་ཤུ་རྩ་ལྔ་པོ་དག་གིས་ཡོ་བྱད་ཕུལ་ཞིང་གསོལ་བ་གདབ། བླ་མས་དེ་དག་གི་དོན་དུ་བཞེངས་པའི་རྡུལ་ཚོན་གྱི་དཀྱིལ་འཁོར་དེ། དབང་ཚར་རྟིང་མར་ཁས་ལེན་པ་རྣམས་ཀྱིས་སློབ་མ་སྨིན་བྱེད་དུ་མི་རུང་སྟེ། དེ་དག་དང་དཀྱིལ་འཁོར་འདི་ལ་འབྲེལ་པ་མེད་པའི་ཕྱིར་སྙམ་དུ་སེམས་པ་ཡིན་ལ།
དེའི་ཚེ་སྒྲུབ་བྱེད་ནི། ཁོ་བོ་ཅག་ལ་གྲུབ་ཟིན་པས། གཏན་ཚིགས་དེ་ཆོས་ཅན་ལ་གྲུབ་ཀྱང་ཤེས་འདོད་མེད་པས་མ་གྲུབ་པའི་གཏན་ཚིགས་སོ། ། འོ་ན་ཇི་ལྟར་ཞེ་ན། ཉེས་པ་དེ་སེལ་བྱེད་ལྷུན་གྱིས་གྲུབ་པ་ནི། སྣང་བ་གསུམ་གྱིས་ཁྲིད་ཟིན་པའི་སློབ་མ་ལ་རྗེས་འཛིན་གྱི་གྲངས་ངེས་མེད་པར་ལྷུན་གྱིས་གྲུབ་ཅིང༌། གྲངས་ངེས་བྱས་ན་ཉེས་པ་ཤིན་ཏུ་ལྕི་བ་དེའི་ཚེ། གྲངས་ངེས་མེད་པར་རྗེས་སུ་བཟུང་བའི་སློབ་མ་བརྒྱ་ཕྲག་གི་གྲངས་ལས་བརྒལ་བ་དེ་དག་གི་ཡོ་བྱད་ཕུལ་ཞིང་གསོལ་བ་གདབ། བླ་མས་ཀྱང་དེ་དག་གི་དོན་དུ་ལེགས་པར་བཞེངས་པའི་རྡུལ་ཚོན་གྱི་དཀྱིལ་འཁོར་དང་ནི། སློབ་མའི་ཚོགས་དེ་དག་ཤིན་ཏུ་འབྲེལ་བའི་ཕྱིར།
སྟ་གོན་བཞི་པོ་ཡང་གོ་རིམ་ཇི་ལྟ་བཞིན་དུ་འབྲེལ་ཆགས་པས་ན། སློབ་མའི་ཚོགས་ཇི་ཙམ་པ་དེ་ཐམས་ཅད་ཀྱིས་དཀྱིལ་འཁོར་དུ་རུང་བ་ཡིན་ནོ། ། ཉེས་པ་དེ་གཞན་ལ་ཡོད་པ་ལ་གཉིས་ལས། དང་པོ་འགལ་བ་འདུས་པ་ནི། ཁྱེད་ཀྱིས་དབང་ཚར་དང་པོ་བྱས་ཟིན་པའི་རྡུལ་ཚོན་ལ། སྟ་གོན་སྐྱར་བ་དང༌། སྒྲུབ་མཆོད་སྐྱར་ན་སྟ་གོན་འབྲེལ་པ་གྲུབ་པར་ཁས་བླངས་པས། དབང་ཚར་གཉིས་པ་སོགས་རུང་བར་ཐལ་བ་ཡིན་ནོ། ། གཉིས་པ་ཉེས་པ་ཆེན་པོ་གཞན་གྱིས་ཁྱེད་ལ་གནོད་པ་ནི། རྡུལ་ཚོན་ལས་དབང་ཚར་གཅིག་ལས་མི་བཏུབ་ན།
རས་བྲིས་ལ་ཡང་མི་བཏུབ་པར་མཚུངས་སོ། ། མི་མཚུངས་ཏེ། རས་བྲིས་སྨིན་བྱེད་མ་ཡིན་པ་ལ་དེ་ལྟར་རུང་བ་དང༌། གནས་གཞན་དུ་སྤྱན་འདྲེན་བཏུབ་པས་དེ་ལྟར་རུང་བ་ཡིན་ནོ་ཞེ་ན། སྨིན་བྱེད་མ་ཡིན་པའི་རྡུལ་ཚོན་ལ་ཡང་དེ་ལྟར་རུང་བ་དང༌། དེ་རིང་གི་རྡུལ་ཚོན་མི་དམིགས་པར་བྱས་རྗེས་སུ། སང་ཉིན་གྱི་རྡུལ་ཚོན་ལ་དེ་ལྟར་རུང་བ་ཉིད་དུ་འགྱུར་ཞིང༌། རུང་བ་ཡང་ཡིན་ནོ། ། མདོར་བསྡུ་ན། རྡུལ་ཚོན་དང་རས་བྲིས་གང་ཡིན་ཀྱང་རུང༌།
སློབ་མ་སྨིན་བྱེད་དུ་རུང་མི་རུང་ནི། སློབ་མ་དང་དཀྱིལ་འཁོར་དེ་ལ་འབྲེལ་པ་ཡོད་མེད་ལ་ཐུག་ཅིང༌། དེ་ཡང་དབང་གི་མངོན་པར་རྟོགས་པ་མཐའ་དག་ཚང་མ་ཚང་ལ་ཐུག དེ་ཚང་བ་ཡང་རང་དོན་དུ་བཞེངས་པའི་དཀྱིལ་འཁོར་དེ་ལ་དགོས་པའི་ཡོ་བྱད་རྣམས་སློབ་དཔོན་ལ་སྦྱར་བ་ནས་བཟུང་སྟེ། མངོན་པར་རྟོགས་པ་བཤད་ཚོད་རྣམས་ནི། རས་བྲིས་ཀྱང་སྨིན་བྱེད་ཀྱི་དཀྱིལ་འཁོར་དུ་འགྲོ་བ་ནི། དབང་ཆུའི་དགོངས་པ་དང༌། དེ་མ་ཚང་ན། རྡུལ་ཚོན་གྱི་ཡང་སྨིན་བྱེད་དུ་མི་འགྲོ་བ་ནི་ཆོས་རྗེའི་དགོངས་པའོ། ། ངེས་པའི་དོན་དུ་ན།
བློས་བླང་བའི་ཕོ་བྲང་དང༌། ཚོན་རྩི་སོགས་རྣམ་ཤེས་ལ་སྣང་བ་ནི་དམིགས་པའི་རྟེན་ཙམ་གྱི། སྨིན་བྱེད་ཀྱི་དཀྱིལ་འཁོར་དངོས་ནི། ཡེ་ཤེས་ལས་གྲུབ་པ་ཉིད་གཙོ་བོར་གྱུར་པ་དང༌། མ་འོངས་པའི་སློབ་མ་དེ་དང་སང་གི་རྗེས་བཟུང་གི གྲངས་ལ་མི་རྟོགས་ཀྱང༌། དཀྱིལ་འཁོར་དེའི་རྒྱུ་ཚོགས་སུ་སོང་བའི་ཡོ་བྱད་ཀྱི་སྐྱིན་པོ་ཕུན་སུམ་ཚོགས་པར་སྦྱོར་ནུས་པའི་སློབ་མ་དག་གིས། སྨིན་བྱེད་དུ་ཇི་ལྟར་འགྲོ་བའི་ཐབས་མཁས་ནི། སྔོན་གྱི་རྡོ་རྗེ་སློབ་དཔོན་ལྟ་བ་དང་སྙིང་རྗེ་ཆེན་པོ་དང་ལྡན་པ་དག་ལ་ཡོད་པས་ན། མ་འོངས་པའི་སློབ་མ་སྨིན་པར་བྱེད་དགོས་པ་དག་དང༌། །
རང་གི་རྒྱུད་པ་འཛིན་པའི་རྡོ་རྗེ་སློབ་དཔོན་ཕྱིས་འབྱོན་རྣམས་ལ་ཉེ་བར་འཁོ་བའི་དོན་དུ། བློ་བླངས་པ་དང༌། རི་མོར་བྲིས་པའི་དཀྱིལ་འཁོར་དག་སྒྲུབ་པར་མཛད་པ་ཡིན་ནོ། ། བློ་རྒྱ་ཆུང་རྣམས་ནམ་མཁའི་ཁྱོན། ། འདོམ་པའི་ཚད་ཀྱི་མཇལ་བྱེད་མོད། ། ཆོས་ཀྱི་དབྱིངས་སུ་རོ་གཅིག་པར། ། མཁྱེན་ཀྱང་རྣམ་ཤེས་སྣང་མི་འདོར། ། རྒོལ་བ་བཞི་པ་ནི། ཇི་སྐད་དུ། སློབ་དཔོན་གྲངས་ངེས་མེད་པ་དང༌། །
ཞེས་པ་དེའི་རྒྱས་བཤད་དུ། གཞན་དག་རྡོ་རྗེ་སློབ་དཔོན་གྱི་དབང་བསྐུར་བྱེད་པའི་ཚེ། གྲངས་དང་ངེས་བཟུང་མེད་པར་སྟ་གོན་དུས་ཀྱི་ཉི་ཤུ་རྩ་ལྔ་པོ་ཐམས་ཅད་ལ་དུས་གཅིག་ཆར་དུ་དབང་བསྐུར་བ་ནི། ས་སྐྱ་པའི་ལུགས་མ་ཡིན་ཏེ། སློབ་དཔོན་རིན་པོ་ཆེས་འགྲེལ་པ་ལུགས་ཀྱི་དབང་ཆུ་དང་མན་ངག་ལུགས་ཀྱི་དབང་ཆུ་གཉིས་ཀ་ལས། ཉེར་ལྔ་པོ་ཐམས་ཅད་ལ་སློབ་དཔོན་གྱིས་དབང་གཅིག་ཆར་དུ་བསྐུར་བ་བཀག་པའི་ཕྱིར་ཏེ། ཇི་སྐད་དུ། སློབ་དཔོན་སྙིང་རྗེ་ཆེན་པོ་ཡིས། ། སློབ་མ་སྡམས་ལ་སྙིང་རྗེ་ཅན། ། སྔགས་དང་རྒྱུད་རྣམས་འཛིན་པ་པོ། །
གཅིག་ནི་ནན་ཏན་བསྐྱེད་ནས་བཟུང༌། ། ཞེས་པའི་ལུང་གིས་ཚོགས་པ་ཐམས་ཅད་ལ་དབང་བསྐུར་བར་མི་བྱ་སྟེ། ཞེས་དང༌། སློབ་དཔོན་གཙོ་བོར་གྱུར་པ་གཅིག ། སྔར་བཤད་པའི་དབང་སྟེགས་ལ་གཞག་སྟེ། ཞེས་དང༌། སློབ་མ་རེ་རེ་ནས་དབང་སྟེགས་ལ་གཞག་སྟེ་ཞེས་དང༌། དབང་བསྐུར་ནས་བཀྲ་ཤིས་བརྗོད་ཟིན་པའི་འོག་ཏུ། ཐམས་ཅད་བཀུག་ནས་དེ་ཁོ་ན་ཉིད་བསྟན་པར་བྱའོ། ། ཞེས་གསུངས་པའི་ཕྱིར་རྗེ་བཙུན་གོང་མས་གང་བཀག་པ་དེ་ཉིད།
ནན་ཏན་གྱིས་བསྒྲུབ་པར་མ་བྱེད་ཅིག ཅེས་འབྱུང་ངོ༌། ། ལན་གསུམ་པ་ལ་གསུམ། ཚོགས་པ་ལ་སློབ་དཔོན་གྱིས་དབང་བསྐུར་བ་ཉེས་ཅན་ཡིན་ན། ཀུན་གྱི་སེལ་དགོས་པར་བསྟན་པའི་དབང་གིས་དེ་ལྟར་མཛད་པས། དགག་བྱ་མང་པོ་ཁེགས་པར་བསྟན། སློབ་མ་སློབ་དཔོན་གྱི་སྐལ་བ་ཅན་ལ། ཕྱག་ལེན་དེ་ངེས་པར་བྱེད་དགོས་པ་ཉིད་དུ་བཤད་པའོ། ། དང་པོ་ནི། སློབ་མ་སྨིན་བྱེད་ཀྱི་ཆོ་གས།
རིག་པའི་དབང་ལྔ་བསྐུར་མ་ཐག་པའི་སློབ་མ་མཐའ་དག་ལ་ཚམ་ཚོམ་མེད་པར། མཎྜལ་དང་གསོལ་བ་འདེབས་སུ་བཅུག་ནས། སློབ་དཔོན་གྱི་དབང་བསྐུར་བ་འདི་དབང་གི་ཆུ་བོ་དང་མི་འགལ་བར་ཁས་ལེན་པ་མ་ཡིན་མོད། ཁྱེད་ཀྱིས་འགལ་བར་གོ་ནས་དབང་ཆུའི་དགོངས་པ་བཞིན་ཁས་ལེན་པར་བྱེད་ན། རྗེས་འཛིན་གྱི་ཚེ་ལུས་དང་ལོངས་སྤྱོད་གང་ཡོད་མི་འབུལ་ན་རྗེས་འཛིན་མི་བྱེད། སྟ་གོན་གྱི་ཚེ། ཚེ་འདིའི་དོན་དུ་གཉེར་ན་སློབ་མ་སྟ་གོན་མི་བྱེད། སེམས་མ་བསྐྱེད་པ་དང་ཡེ་ཤེས་མ་ཕེབས་པ་དཀྱིལ་འཁོར་དུ་མི་འཇུག་པ་སོགས་ཁུང་ཐུབ་ཀྱི་བཤད་ཚོད་ཐམས་ཅད་ཁྱེད་ཅག་གི་ཕྱག་ལེན་དུ་ཁེལ་བ་ཡོད་དམ། ཡོད་ན་མངོན་སུམ་དང་མི་འགལ་ལམ། མེད་ན་མ་བཤད་པ་མཐའ་དག་ནན་གྱིས་བྱེད་དམ།
གཉིས་པ་ནི། སློབ་དཔོན་གྱིས་དབང་བསྐུར་ཚུལ་དེ་འདྲ་ཅིས་ཀྱང་བྱེད་མེད་དགོས་ཞེས་པ། གྲུབ་མཐའ་ལ་བྱས་པ་མེད། དམ་བཅའ་མེད་པ་ལ་ལུང་འགལ་གྱི་སུན་འབྱིན་བརྗོད་པ་མཁས་པའི་ལུགས་མ་ཡིན། སྤྱིར་བཏང་ལ་སློབ་དཔོན་གྱི་དབང་དོན་དུ་མི་གཉེར་བ་དང༌། བཞུད་ཅིག་ཅེས་བཀྱེ་དགོས་པར་བཤད་ཀྱང༌། ངེད་ཀྱི་བླ་མའི་དབང་གྲལ་དུ་སློབ་དཔོན་གྱི་དབང་དོན་དུ་མི་གཉེར་བ་དེ་འདྲ་མ་བྱུང༌། དོན་དུ་གཉེར་ཞིང་ཕུད་ན་དགག་བྱ་ཅིར་འགྱུར། དགོས་པ་ནི་མ་མཐའ་འང་མཚན་བརྗོད་ཀྱི་ལུང་ཙམ་གཅིག་ལེན་པ་ལའང༌། སློབ་དཔོན་དབང་འདི་བསྐུར་དགོས་པ་མ་ཡིན་ནམ།
སློབ་མ་ཉེར་ལྔ་པོ་ཐམས་ཅད་ཀྱི་དབང་འདི་དོན་དུ་གཉེར་ན། འགའ་ཞིག་ལ་བློ་གྲོས་མི་ལྡན་པ་སོགས་ཀྱི་སྨད་ན། དེའི་ཚེ་སློབ་དཔོན་ལ་མི་ཆོས་བླ་མ་དང༌། སློབ་མས་སློབ་དཔོན་ལ་ཁོང་ཁྲོ་བ་སོགས་དགག་བྱ་ཅིར་འགྱུར། རྡོ་རྗེ་སློབ་དཔོན་ཕྲིན་ལས་ཆུང་དུ་སློབ་མ་ཉུང་ཤས་ལས་མེད་པ་དག་གིས། རེ་རེ་ནས་དབང་སྟེགས་ལ་འཁོད་པར་ནུས་ཀྱང༌། ཕྲིན་ལས་རླབས་པོ་ཆེ་དག་ལ་དགོས་པའི་ཁྱད་པར་གཞན་དུ་མ་བྱུང་ངོ༌། ། གསུམ་པ་ནི། བོད་འདིར། བླ་མེད་རྡོ་རྗེ་ཐེག་པའི་སྣོད་རུང་གི་སློབ་མ།
ཐུན་མོང་གི་དབང་དྲུག་པོས་སྨིན་པར་བྱས་ཟིན་པ་རྣམས་ནི་ཆོས་ཅན། སློབ་དཔོན་གྱི་དབང་གི་སྣོད་དུ་མི་རུང་བ་མེད་དེ། བླ་མེད་རྡོ་རྗེ་ཐེག་པའི་རྒྱུད་མཐའ་དག་ཉན་པའི་སྣོད་དུ་རུང་བའི་ཕྱིར། འོ་ན་རྒྱུད་དེ་དག་ཉན་པ་ལ་སློབ་དཔོན་གྱིས་དབང་བསྐུར་མི་དགོས་པར་ཐལ་ལོ་ཞེ་ན། མི་དགོས་པ་མ་ཡིན་ཏེ། བླ་མེད་རིགས་དྲུག་གི་རྒྱུད་དངོས་སུ་ཉན་པ་དང་བལྟ་བ་ལ། ལྷ་དང་དཀྱིལ་འཁོར་ལ་སོགས་པའི་དེ་ཁོ་ན་ཉིད་ཤེས་པ་སྔོན་དུ་འགྲོ་དགོས་པའི་ཕྱིར། དེས་ན་འཕགས་ཡུལ་ལྟ་བུ། རྒྱུད་སྡེ་བཞིའི་གདུལ་བྱ་སོ་སོར་ངེས་པ་དང༌། བླ་མེད་རྐྱང་པའི་གདུལ་བྱ་ལའང༌།
དབང་གོང་མ་དོན་དུ་གཉེར་མི་གཉེར་སོ་སོར་ངེས་པ་དེའི་ཚེ། དཀྱིལ་འཁོར་དུ་འཇུག་པ་ཙམ་བྱས་ནས་འགྱེས་སུ་འཇུག་པ་དང༌། སློབ་མའི་དབང་ཙམ་བསྐུར་ནས་དང༌། བུམ་པའི་དབང་ཙམ་བསྐུར་ནས་འགྱེས་མི་འགྱེས་ཀྱི་དབྱེ་བ་དག་ཡོད་པ་ཡིན་གྱི། རྡོ་རྗེའི་རིགས་ཅན་གཅིག་ཏུ་གྱུར་པ་ལ་ནི། དེ་ལྟར་ཡོད་པ་མ་ཡིན་ནོ། ། དེའི་ཚེ་རེ་རེ་ནས་དབང་བསྐུར་བའི་དགོས་པ་ཡང༌། དཀྱིལ་འཁོར་ཆེན་པོའི་ཤར་ཕྱོགས་སུ། དབང་སྟེགས་ཀྱི་དཀྱིལ་འཁོར་གཅིག་ལས་མ་བཤམས་པའི་དོན་དང༌། དེ་ཁོ་ན་ཉིད་འཆད་པའི་ཚེ་དབང་སྟེགས་ལ་འཇོག་མི་དགོས་པའི་རྒྱུ་མཚན་གྱིས་ཐམས་ཅད་བཀུག་པ་ཡིན་གྱི།
དགོས་པའི་ཁྱད་པར་གཞན་ཡོད་པར་མི་སེམས་མོད། འོ་ན། རྡོ་རྗེ་ཐེག་པ་སྣོད་རུང་མཐའ་དག དེའི་སློབ་དཔོན་དུ་འོས་པར་ངེས་སམ་ཞེ་ན། རྡོ་རྗེ་སློབ་དཔོན་དུ་དབང་བསྐུར་བ་ལ་དགོས་པ་ནི། གཉིས་ཏེ། བསྐྱེད་རིམ་གྱི་དབང་དུ་བྱས་པའི་རྒྱུད་མཐའ་དག་ལ་ཐོས་བསམ་སྒོམ་གསུམ་བྱེད་པའི་དོན་དུ་དང༌། དེ་ལྟར་བྱས་པའི་འོག་ཏུ། སློབ་མ་ལ་ཆོས་འཆད་པ་དང༌། བགེགས་བཞོམ་པ་དང༌།
དབང་གོང་མ་ལ་འཇུག་པ་ལ་སོགས་པའི་དོན་ཅན་ནོ། ། དགོས་པ་དང་པོ་དེ་འགྲུབ་པ་ལ་ནི། སློབ་དཔོན་གྱི་དབང་དངོས་གཞི་བསྐུར་བ་ཙམ་གྱིས་ཆོག་ལ། གཉིས་པ་དེ་འགྲུབ་པ་ལ་ནི། ཆོས་འཆད་པའི་རྗེས་གནང་ལ་སོགས་པ་ཕྱི་མ་རྣམས་ཐོབ་དགོས་པ་ཡིན་ནོ། ། དེ་ལྟར་ཡིན་པ་དེའི་ཕྱིར། སློབ་མའི་དབང༌། སློབ་དཔོན་གྱི་དབང་མཚན་མོ་གཅིག་ལ་བསྐུར་བའི་ཕྱག་ལེན་བྱས་པ་དེའི་ཚེ། འགའ་ཞིག་གི་བསམ་པ་ལ། སློབ་གཉེར་དང་བསྙེན་སྒྲུབ་བྱེད་མ་དགོས་པར།
རྡོ་རྗེ་སློབ་དཔོན་དུ་སོང་སྙམ་པའི་དོགས་པ་དེ་ཡང་ཁེགས་པ་ཡིན་ནོ། ། རྫོགས་རིམ་གྱི་ཆོས་འཆད་པའི་རྡོ་རྗེ་སློབ་དཔོན་དུ་འགྲོ་བ་ལ། དབང་གོང་མ་སྔོན་དུ་འགྲོ་དགོས་ཤིང༌། དེ་ཡང་དབང་རྣོན་ལ་དབང་གཞི་གཅིག་ཆར་བསྐུར་བས་ཆོག་ཀྱང༌། དབང་གི་ཆུ་བོ་ལས་ནི་བརྟུལ་འབྲིང་གི་དབང་དུ་མཛད་དོ། ། སྲིན་བུ་པདྨའི་འགྲོས་ཞིབ་པོས། ། ལམ་དུ་བགྲོད་པ་མཁས་མཁས་པོ། ། ནམ་མཁའ་ལྡིང་གི་འགྲོས་ཆེན་གྱིས། ། མཁའ་ལ་འགྲོད་པ་རྩིང་རྩིང་པོ། ། རྒོལ་བ་ལྔ་པ་ནི།
འདི་སྐད་དུ། དབང་བསྐུར་ཡོངས་དག་མེད་པ་དང༌། ། ཞེས་པ་དེའི་རྒྱས་བཤད་དུ། ཡང་གཞན་དག་རྡོ་རྗེ་བརྟུལ་ཞུགས་དང༌། རྡོ་རྗེ་སློབ་དཔོན་གྱི་དབང་རྫས་ལ་སྐྱེད་ཆོག་མི་དགོས་པར་ནི་མི་འཐད་དེ། རྗེ་བཙུན་གྱིས་མཛད་པའི་ལམ་དུས་ཀྱི་དབང་གི་ཡི་གེ་ལས། ཐུན་མོང་གྱི་དབང་དྲུག རྡོ་རྗེ་སློབ་དཔོན་གྱི་དབང་དང་བདུན་ཀའི་བདག་དང་དབང་རྫས་ཡོངས་སུ་དག་བཞིས་བྱིན་གྱིས་བརླབས་དགོས་ཏེ་དེའང་རྒྱུ་དུས་དང་མི་འདྲ་བ་ནི། དམ་ཚིག་པ་ཕོ་བྲང་ལྔའི་གཙོ་བོ་འཕོ། རྡོ་རྗེ་འཆང་ཕྱག་གཉིས་པར་འཕོ།
གཞན་རྣམས་རྒྱུ་དུས་དང་འདྲའོ། ། ཞེས་གསུངས་པ་དང་དངོས་སུ་འགལ་ལོ་ཞེས་འཆད། དངོས་བསྟན་གྱི་རྒོལ་ཚུལ་རྩིངས་པར་བསྟན། ཞེས་འདོད་ཀྱི་དངོས་ལན་བཏབ་པ་འཕྲོས་དང་བཅས་པའོ། ། དང་པོ་ནི། བརྟུལ་ཞུགས་དང་སློབ་དཔོན་གྱི་དབང་རྫས་ལ་བསྐྱེད་ཆོག་དགོས་པས་ཁྱབ་ན། དེ་དུས་ཀྱི་བུམ་པ་ལ་བསྐྱེད་ཆོག་ཅིའི་ཕྱིར་མི་བྱེད། གོང་དུ་བྱིན་གྱིས་བརླབས་ཟིན་མ་ཉམས་པའི་འཕྲོ་ཉིད་དོ་ཅེ་ན། རྡོ་རྗེ་ལའང་ཅིའི་ཕྱིར་མི་མཚུངས་བུམ་པ་ཆུ་དབང་གི་ཐུན་མོང་མ་ཡིན་པའི་དབང་རྫས་སོ་ཞེ་ན། རྡོ་རྗེ་འང་འོད་དཔག་མེད་ཀྱིས་སོ། །
དེ་དང་འདིའི་དབང་རྫས་ཐ་དད་དོ། ། ཞེ་ན། འདིའི་རྫས་ལོགས་པ་ཞིག་འཚོལ་ལམ། སྔར་གྱི་བྱིན་བརླབས་ཟིན་པ་དེ་མི་དམིགས་པར་བྱེད། བརྟུལ་ཞུགས་དང་སློབ་དཔོན་གྱི་ཚེའང༌། བདག་དང་དབང་རྫས་གཉིས་ཀ་ལ་དག་པ་བཞི་ཚང་དགོས་ན། རྡོ་རྗེ་སེམས་དཔའ་ཉིད་མི་དམིགས་པར་བྱས་ནས། སླར་ཡང་དེ་ཉིད་ཀྱི་བསྐྱེད་ཆོག་རྫོགས་པར་བྱེད་དམ། བརྟུལ་ཞུགས་ཀྱི་ཚེ། སྦྱང་བཞི་སྟོང་པར་སྦྱོང་ངོ་ཞེ་ན།
དེའི་སྦྱངས་གཞི་དང་སློབ་མའི་གཞི་མཐུན་གང་ལ་བྱེད། ཁྱད་པར་དུ་སློབ་དཔོན་གྱི་ཚེ། དབང་རྫས་རྡོ་རྗེ་ལ་འདོད་མོད། བདག་གི་མཚན་གཞི་གང་ཡིན། དབང་སྟེགས་ལ་འཇོག་ཁ་མ་དེ་ཡིན་ནམ། གཞག་ཟིན་པ་དེ་ཡིན། གང་ལ་འདོད་ཀྱང་ཐོག་མར་དམིགས་མེད་བཏང་བ་སྔོན་དུ་མ་སོང་བའི་ཡོངས་སུ་དག་པ་བཞི་མི་སྲིད། གཏོང་ན་རྡོ་རྗེ་སེམས་དཔའ་མེད་པར་བྱེད་དགོས། བྱིན་གྱིས་བརླབས་ཚུལ་རྒྱུ་དུས་དང་འདྲ་ན། དབང་རྫས་དག་པ་བཞིས་བྱིན་གྱིས་བརླབས་ཟིན་པའི་རྗེས་སུ།
སློབ་མ་དབང་བསྐུར་དགོས་པ་མ་ཡིན་ནམ། ཅིའི་ཕྱིར། ཁོ་བོ་ཅག་ལ་ཀླན་ཀ་ཚོལ་བར་བྱེད། དབང་རྫས་དག་པ་བཞིས་བསྒྲུབ་པའི་ཚེ། རྡོ་རྗེ་མི་དམིགས་པར་བྱས་ནས། ལྷ་དམ་ཚིག་པ་ཞིག་ཏུ་བསྐྱེད་པ་སོགས་ཚང་བར་བྱས་པ་ཞུ་བ་ལས། རྡོ་རྗེར་གྱུར་པ་ཞིག་སློབ་མ་ལ་བསྟེར་དགོས་པ་མ་ཡིན་ནམ། ཡིན་ན། རྡོ་རྗེའི་དབང་བསྐུར་ཚུལ་དུ་སོང་གི སློབ་དཔོན་གྱི་དབང་བསྐུར་ཚུལ་དུ་མ་སོང༌།
དྲིལ་བུ་ལ་ཡང་དེ་དང་འདྲ་ཞིང༌། སློབ་དཔོན་གྱི་དབང་གི་སྐབས་སུ་ཕྱག་རྒྱ་ཡང་དབང་རྫས་ཀྱི་གཙོ་བོར་འདོད་དགོས་པ་མ་ཡིན་ནམ། གཉིས་པ་ནི། རྗེ་བཙུན་གྱིས་གཞན་རྣམས་རྒྱུ་དུས་དང་འདྲའོ། ། ཞེས་གསུངས་པ་ཉིད་ཀྱིས། རྒྱུ་ལམ་གཉིས་ཀའི་བརྟུལ་ཞུགས་དང༌། སློབ་དཔོན་གྱི་དབང་རྫས་ལ་ཡོངས་དག་བཞི་ཚང་བར་མི་དགོས་པ་ཉིད་དུ་གྲུབ་པ་ཡིན་ཏེ། སློབ་དཔོན་རིན་པོ་ཆེས་མཛད་པའི་དབང་གི་ཆུ་བོ་གཉིས་ཀ་ལས། སྟོང་པའི་ངང་ལས་ཧཱུྃ་ལས་རྡོ་རྗེ་བསྐྱེད་ཅེས། ཚིག་རིམ་སྙོན་མི་ནུས་པར་ཡོད་པ་ཡིན་གྱི།
ལྷ་དམ་ཚིག་པ་ཞིག་ཏུ་བསྐྱེད་པའི་ཚིག་ཟུར་ཙམ་ཡང་མི་སྣང་བའི་ཕྱིར་དང༌། དེ་མེད་པར་ཡོངས་སུ་དག་པ་བཞི་ཇི་ལྟར་ཚང༌། གལ་ཏེ་རྡོ་རྗེའི་དེ་ཁོ་ན་ཉིད་རྫོགས་པར་བསྐྱེད་ནས་སློབ་མ་ལ་བྱིན་ཞེས་པས་དག་པ་བཞི་ཐོན་སྙམ་ན། རྡོ་རྗེའི་དེ་ཁོ་ན་ཉིད་ཅི་ལ་ཟེར། ཡོངས་དག་བཞི་པོ་དེ་དེའི་དེ་ཁོ་ན་ཉིད་དུ་འཆད་པ་པོ་སུ་ཞིག་འབྱུང༌། ངེས་དོན་རྡོ་རྗེ་ནི། སངས་རྒྱས་ཐམས་ཅད་ཚང་བའི་རྡོ་རྗེ་སེམས་དཔའ་ཉིད་དོ་ཞེས། སྔར་རྡོ་རྗེའི་དབང་དུས་ལས་བློ་བསྐྱེད་སྟོན་ནས་བརྡ་སྤྲོད་པ་ཡིན་ཏེ། ཇི་སྐད་དུ། འདི་སྟེ་སངས་རྒྱས་ཐམས་ཅད་དེ། །
ཞེས་སོགས་ཀྱིས་གོ་བར་བྱེད་པའི་ཕྱིར་རོ། ། འོན་ཀྱང་འདིར་ནི་མདོར་བསྟན་པ་ཙམ་ཡིན་ལ། རྡོར་དྲིལ་གཉིས་ཀའི་དེ་ཁོ་ན་ཉིད་གསལ་པོ་ནི། སློབ་དཔོན་གྱིས་དབང་དུས་སུ་སྟོན་པར་མཛད་པ་དེའོ། ། འོ་ན་དབང་བདུན་ཀའི་སྐབས་སུ། དབང་རྫས་དག་པ་བཞིས་བྱིན་གྱིས་རློབ་ཅེས་པའི་གསུང་ནི་སྙོན་མི་ནུས་པས། དབང་ཕྱི་མ་གཉིས་ཀྱི་ཚེ་དབང་རྫས་ཀྱི་དག་པ་བཞི་གང་ལ་ངོས་འཛིན་ཅེ་ན། དེའི་ཚེ་རྡོར་དྲིལ་ལས་གཞན་པའི་དབང་རྫས་ངོས་མི་འཛིན་ལ། དེ་ཡང་ལམ་དུས་སུ་ནི། གཉིས་པོ་དེ་དེ་ལྟར་བྱིན་གྱི་བརླབས་མ་ཐག་པ་དེ་ཉིད་མ་ཉམས་པར།
རྡོ་རྗེ་འཆང་གིས་བདག་ཉིད་ལ་སོ་སོའི་དེ་ཁོ་ན་ཉིད་ཚངས་པར་ངོ་སྤྱད་ནས་བྱིན་པའི་མོས་པ་ལས་འོས་མེད་ལ། རྒྱུ་དུས་སུ་མཚན་མོ་གཅིག་ལ་དབང་བདུན་ཀ་བསྐུར་བའི་ཚུལ་ནི། བཤད་མ་ཐག་པ་དེ་ཉིད་དང་འདྲ་ལ། བརྟུལ་ཞུགས་དང༌། སློབ་དཔོན་གྱི་དབང་གི་བར་དུ་ལོ་ཟླས་ཆོད་པ་སྲིད་པ་དེའི་ཚེ་ནི་སློབ་མ་དབང་སྟེགས་ལ་བཞག་རྗེས་སུ། སློབ་དཔོན་གྱི་དབང་གི་ཡན་ལག་ཏུ་རིགས་པའི་དབང་ལྔ་རྒྱས་པར་བསྐུར་བ་སྔོན་དུ་བཏང་ནས། དམ་ཚིག་གསུམ་བསྟེར་དགོས་པ་ནི། རྩོད་མེད་དུ་གྲུབ་པ་དེའི་ཚེ། དབང་རྫས་ལ་དག་པ་བཞི་ལྷུན་གྱིས་གྲུབ་པའོ། ། འོ་ན་དབང་ཕྱི་མ་གཉིས་ཀྱི་དབང་རྫས་ལ་ཡོངས་དག་བཞི་མི་དགོས་སོ་སྙམ་པའི་དོགས་པ་ནི་སུ་ཞིག་ལ་སྐྱེ།
མི་སྐྱེ་ན། རྗེ་བཙུན་གྱི་དགོངས་པ་དེ་སེལ་བར་མཛད་པ་ཅི་ཞེ་ན། སློབ་དཔོན་གྱིས་དབང་ལ་དོགས་པ་དེ་ལྟ་བུ་སྐྱེ་བ་དང་སེལ་བ་ནི། བཤད་མ་ཐག་པ་དེ་ཉིད་ལ་བརྟུལ་ཞུགས་ཀྱི་ཚེ། རྡོ་རྗེའི་དབང་ནི་གོང་དུ་ཟིན་ལ། འདིར་རྡོ་རྗེ་བསྟེར་བ་ནི་གཞན་ཞིག་གོ་སྙམ་པའི་དོགས་པ་སེལ་བ་ལ། གོང་དུ་སློབ་མ་ལ་དབང་བསྐུར་བྱས་ཟིན་པའི་རྡོ་རྗེ། སློབ་མའི་ལག་ན་ཡོད་བཞིན་པ་དེ་སློབ་དཔོན་གྱིས་བླངས་ཏེ། ཏིང་ངེ་འཛིན་གྱི་བྱིན་གྱིས་རླབས་ནས་སློབ་མའི་སེམས་ཀྱི་དྲི་མ་སེལ་བར་བྱེད་དོ། ། སྐབས་འདིར་ཁྱེད་ཀྱིས་ནི།
རྗེ་བཙུན་གྱིས་ལམ་དུས་ཀྱི་ཡེ་ཤེས་རྩེ་མོའི་དབང་གི་ཆུ་བོ་གཉིས་ལེགས་པར་བཀག་ཅེས་པར་སོང་ངོ༌། ། སྤྱོད་ལྡན་ལ་ལའི་འབེལ་གཏམ་གྱིས། ། འགའ་ཞིག་མུན་པར་བྱེད་མོད་ཀྱང༌། ། ཕྱེ་མ་ལེབ་ཀྱི་ཤོག་རྩེ་ཡིས། ། རི་རབ་བསྒུལ་བར་ནུས་མ་ཡིན། ། རྒོལ་བ་དྲུག་པ་ནི། ལུས་དཀྱིལ་འབྱུང་ཁུངས་མེད་པ་དང༌། ། ཞེས་པའི་རྒྱས་བཤད་དུ་ཁ་ཅིག་ན་རེ། ལུས་དཀྱིལ་གྱི་ཕོ་བྲང་ལྔའི་ཨཾ་ལ་སོགས་པའི་ཡི་གེ་རྣམས། ལྷ་རིན་འབྱུང་ལ་སོགས་པའི་ས་བོན་དུ་བཞག་ནས་བསྐྱེད་པར་བྱེད་པ་མི་འཐད་དེ།
དེ་ལྟར་ན་བཅོས་མའི་དཀྱིལ་འཁོར་དུ་ཐལ་བའི་ཕྱིར་དང༌། ཧཾ་དང་ཧཱུྃ་ལྟ་བུ་ས་བོན་མགོ་མཐུར་བསྟན་དུ་མི་རུང་བའི་ཕྱིར། ཞེས་བཀག་ནས། ངག་འདོན་གྱི་ཚེ། ཨཾ་རིན་ཆེན་འབྱུང་ལྡན་ཞེས་སོགས་སྦྱར་ནས། འབྱུང་ཁུངས་ཀྱི་ཚིག་མཐའ་དག་མེད་པར་བྱེད་དོ། ། འདི་མི་འཐད་དེ། རྗེ་བཙུན་རྩེ་མོས་ལུས་དཀྱིལ་ལུང་དང་སྦྱར་བའི་ལེའུ་གཉིས་པ་ནས། བྷྲཱུྃ་ལ་སོགས་པ་ནི་ཕོ་བྲང་ལྔའི་ལྷ་རྣམས་ཀྱི་ས་བོན་ཏེ། ཞེས་གསལ་བར་གསུངས་པ་དང༌།
གཞུང་བཤད་མཐའ་དག་གི་གྲངས་བགྲངས་ནས་འབྱུང་ཁུངས་ཀྱི་ཚིག་ཡོད་པར་བཤད་པ་དང༌། ཁྱད་པར་དུ་དཔེ་མཛོད་མ་དང༌། སྒ་ཐེང་མ་གཉིས་སུ། རྩ་ནང་གི་ཁམས་ལས་ཡབ་དང༌། ཕྱི་ཤུན་གྱི་རྩ་ལས་ཡུམ་བསྐྱེད་པར་བཤད་དོ། ། ཅེས་ཟེར་རོ། ། ལན་ལ་གཉིས་ཏེ། ངེས་དོན་ལ་གོ་བ་མ་ཆགས་ན། ཕྱོགས་གཉིས་ཀ་ངེས་མེད་དུ་བསྟན། ངེས་དོན་གྱི་གོ་བ་ཟུར་ཙམ་བསྟན་པའོ། །
དང་པོ་ནི། ལས་ཉོན་གྱི་རྣམ་སྨིན་དུ་གྱུར་པའི་རྩ་ཁམས་ཉིད་སངས་རྒྱས་ཡབ་ཡུམ་དུ་འཆད་པའམ། རྩ་ཁམས་ཉིད་ལྷ་ཞལ་ཕྱག་གི་རྣམ་པ་ཅན་རྫས་གཞན་མང་པོ་བསྒྲུབ་པའི་གཞིར་འདོད་ཀྱང་རུང་སྟེ། ཕྱོགས་གཉིས་ཀས་ངོས་མ་ཟིན་པའི་ཕྱིར་འདམ་ཁ་མེད་དོ། ། ཇི་ལྟར་ཞེ་ན། ལས་ཉོན་གྱི་རྣམ་པར་སྨིན་པ་ནི། རང་བཞིན་རྣམ་དག་གི་སངས་རྒྱས་དང༌། གློ་བུར་རྣམ་དག་གི་སངས་རྒྱས་གཉིས་པོ་གང་གི་ཡང་ངོ་བོ་ཉིད་དུ་དབང་པོ་ཆེ་སུས་ཀྱང་བསྒྲུབ་མི་ནུས་པ་དང༌། བསྐྱེད་རིམ་དང་རྫོགས་རིམ་གྱི་ལྷ་གང་ཡིན་ཀྱང་འདྲ་སྟེ། བསྒྲུབ་གཞི་ཞིག་ལས་བསྒྲུབ་དགོས་ན།
དེའི་མཐར་ཐུག་གི་རྩ་བ་བཞིའི་དུས་ཀྱི་ཡེ་ཤེས་ཉིད་ལ་ཐུག་དགོས་པའི་ཕྱིར། གཉིས་པ་ནི། ལུས་རྩ་དང༌། རྩེ་ཡི་གེ་དང༌། ཁམས་བདུད་རྩི་དང༌། སྙིང་པོ་ཡེ་ཤེས་རླུང་སྟེ། དཀྱིལ་འཁོར་བཞི་པོ་ལ་སངས་རྒྱས་ཀྱི་སྐུ་བཞི་པོ་རང་བཞིན་ལྷུན་གྲུབ་ཏུ་གནས་པ་དང༌། ཡོན་ཏན་གནས་གྱུར་དུ་བྱུང་བ་གཉིས་གཉིས་སུ་དབྱེ་དགོས་པ་ནི། ཇི་སྐད་དུ། རང་བཞིན་རྒྱུ་ལ་བསམས་ན་ལྷུན་གྲུབ་ཏེ། །
མཐའ་ཡས་ཡོན་ཏན་ཚོགས་རྣམས་གནས་གྱུར་ཡིན། ། ཞེས་སོ། ། དེའི་ཕྱིར་ལུས་དབྱིབས་ཀྱི་དཀྱིལ་འཁོར་དང༌། དེའི་ཆོས་ཉིད་སྤྲུལ་སྐུ་རང་བཞིན་ལྷུན་གྲུབ་དང་དེ་བཞིན་དུ་རྩ་ཡི་གེ་དང༌། དེའི་ཆོས་ཉིད་ལོངས་སྐུ་རང་བཞིན་ལྷུན་གྲུབ་སྟེ། གཞན་གཉིས་ལ་ཡང་དེ་བཞིན་སྦྱར་བས། ཆོས་ཅན། དཀྱིལ་འཁོར་བཞི་པོ་གྲུབ་ཙམ་ན། དེའི་ཆོས་ཉིད་སྐུ་བཞི་པོ་དང་ངོ་བོ་ཐ་དད་དུ་དབྱེར་ཡོད་པ་མ་ཡིན་ཏེ། བུམ་རྫས་ཐ་དད་པར་སྣང་བཞི་དང༌།
དེའི་གོ་ས་ན་ཡོད་པའི་ནམ་མཁའ་དབྱེར་མེད་པ་བཞིན་དང༌། ཇི་སྲིད་བུམ་པ་ལྟ་བུའི་སྒྲིབས་ཐོག་མ་གསལ་ན་དེ་ཉིད་དུ། དེའི་ནང་གི་ནམ་མཁས་གཟུགས་ཅན་གྱི་གོ་སྐབས་མི་འབྱེད་པ་དེ་བཞིན་དུ། ཇི་སྲིད་ཤེས་རབ་ཀྱི་དབང་པོས། རྣམ་སྨིན་གྱི་ལུས་རྩ་དང༌། དེའི་ཆོས་ཉིད་སྤྲུལ་སྐུ་རང་བཞིན་ལྷུན་གྲུབ་གོ་ས་ཐ་མི་དད་དུ་གནས་པ་ལ། དེ་ལྟར་གནས་པ་རང་ཉིད་དུ་བླ་མས་བརྡ་སྤྲད་ནས་ཤེས་པའི་ཚེ་ནི། ལུས་དཀྱིལ་ངོ་འཕྲོད་པ་ཞེས་བྱ་ལ། དེའི་འོག་ཏུ་ཤེས་རབ་ཀྱི་དབང་པོས། རྣམ་སྨིན་གྱི་ལུས་ལ་སོགས་པའི་སྒྲིབ་ཐོགས་བསལ་ནས།
སྤྲུལ་སྐུ་རང་བཞིན་ལྷུན་གྲུབ་ཉི་མ་ལྟ་བུར་ཡོན་ཏན་གྱི་ཚོགས་སྔོན་དུ་གྱུར་པ་དེ་ལ་ནི་གནས་གྱུར་པ་ཞེས་བྱའོ། ། དེ་ལྟར་ཡིན་པ་དེའི་ཕྱིར། རང་བཞིན་རྣམ་དག་ལ་བསམ་ན། འབྱུང་ཁུངས་ཀྱི་ཚིགས་མི་དགོས་ལ། གློ་བུར་རྣམ་དག་ལ་བསམས་ན། འབྱུང་ཁུངས་ཀྱི་ཚིག་ཡོད་པར་བྱེད་དོ། ། དེ་ཡང་ངག་ཏུ་བརྗོད་ན། རང་བཞིན་རྣམ་དག་གི་རིན་འབྱུང་ཞལ་ཕྱག་གི་རྣམ་པ་ཅན་མ་ཡིན་པ་ནི། རྩ་ཡི་གེ་ཨཾ་གི་རྣམ་པར་གནས་སོ། ། རིན་འབྱུང་ཞལ་ཕྱག་གི་རྣམ་པ་ཅན་ནི།
ཨཾ་ཡིག་ལས་བྱུང་ངོ༌། ། ཞེས་ཁས་ལེན་པར་བྱ་ཞིང༌། དེ་བཞིན་དུ། ང་རྒྱལ་དང༌། ཚོར་བའི་ཕུང་པོ་རྣམ་པར་དག་ཅེས་པ་དེ་ལའང་རང་བཞིན་རྣམ་དག་དང༌། གློ་བུར་རྣམ་དག་གཉིས་ལས། ལས་དང་པོ་པས་ལས་དཀྱིལ་གསལ་འདེབས་པའི་ཚེ་ནི། སྔ་མ་དབང་བཙན་ལ། དབང་གི་རྟོགས་པ་བརྗོད་པའི་ཚེ་ནི། ཕྱི་མ་དབང་བཙན་ནོ། །
ཆར་མེད་སྤྲིན་ཚོགས་དང་མཚུངས་པའི། ། རྒལ་ལན་མང་པོ་དེས་ཅི་བྱ། ། ངེས་དོན་ཉི་མ་གཅིག་ཤར་བས། ། ཅལ་ཅོལ་མུན་པའི་ཚོགས་ལས་གྲོལ། ། རྒོལ་བ་བདུན་པ་ནི། རྒྱས་གདབ་རིགས་མཚོན་མེད་པ་དང༌། ། ཞེས་དང༌། དེའི་རྒྱས་བཤད་དུ། ཡང་ཁ་ཅིག རྒྱས་གདབ་ཀྱི་སྐབས་སུ།
སམ་བྷུ་ཊི་ལས། རྡོ་རྗེ་སེམས་དཔའ་ཞེས་བྱར་བཤད། ། བདེ་བ་དམ་པའི་རྒྱུ་ནི་བརྗོད། ། ཞེས་པ་འཁོར་ལོ་དྲུག་ཏུ་འདོད་པ་རྣམས་ཀྱི་ལུགས་ལ། སྤྱི་གཙུག་གི་འཁོར་ལོ་རྡོ་རྗེ་སེམས་དཔའ་བསྒོམ་པ་ལ་འབྲུ་མནན་པས་ཆོག་མོད། མན་ངག་འདི་པའི་ལུགས་ལ་རྒྱས་འདེབས་ཀྱི་ལྷ་བསྟན་པ་ཡིན་ཞིང༌། དེ་དང་མཐུན་པར་སློབ་དཔོན་དགྲ་ལས་རྣམ་རྒྱལ་གྱི་ཕྱག་རྒྱ་བཞིའི་རྒྱས་འདེབས་ལས། ཀུན་གྱི་དབང་བསྐུར་གནས་སུ་ནི། ། རྡོ་རྗེ་སེམས་དཔལ་ཟླ་བའི་མདོག ། ཅེས་བཤད་པས།
ལུས་དཀྱིལ་གྱི་ལྷ་ལ་རྡོ་རྗེ་སེམས་དཔའི་རྒྱས་འདེབས། རྒྱུད་དང་རྒྱ་གར་བའི་དགོངས་པ་ཡིན་པར་གསལ་ལོ། ། ཞེས་ཟེར་ཞིང༌། ངག་འདོན་གྱི་སྐབས་སུ། ལུས་དཀྱིལ་ཀྱི་ལྷ་ཐམས་ཅད་ལ་རྡོ་རྗེ་སེམས་དཔས་དབུ་བརྒྱན་ཞེས་ཟེར་རོ། ། དེ་ལ་སཾ་བྷུ་ཊིའི་ལུང་དེས། རིགས་བདག་གི་རྒྱས་གདབ་སྟོན་པར་ག་ལས་བཤད། གནད་ཀྱི་གསལ་བྱེད་ལས་ནི། གསང་བ་ལ་ནི་སའི་ཁམས། ། ཞེས་པ་ནས་བརྩམས་ཏེ།
ཆོས་ཀྱི་སྐུར་ནི་རབ་ཏུ་གྲགས། ། ཞེས་པའི་བར་གྱིས། རང་བྱུང་གི་ཡེ་ཤེས་ཀྱི་མཚན་ཉིད་སྟོན་པ་ལས། དེ་ལ་རྒྱས་པར་བསྟན་པ་དང༌། བསྡུས་ཏེ་བསྟན་པ་དང༌། ཤིན་ཏུ་བསྡུས་ཏེ་བསྟན་པའོ། ། དང་པོ་ལ་གསུམ། རྟེན་ཞུ་བ་ལས་འབྱུང་བ་ལྔར་བསྟན་པ། བརྟེན་པ་བདེ་བ་ཡེ་ཤེས་ལྔར་བསྟན་པ། དེ་ཉིད་རིགས་ལྔར་བསྟན་པ།
ཞེས་གསུངས་པའི་རིགས་ལྔར་བསྟན་པའི་སྐབས་སུ། ཤིན་ཏུ་རྣམ་དག་ཡེ་ཤེས་ཆེ། ། རྡོ་རྗེ་སེམས་དཔའ་ཞེས་བྱར་བཤད། ། ཅེས་པའི་ཚིགས་རྐང་གཉིས་བསྡེབས་ཏེ། མི་བསྐྱོད་པ་དང་རྡོ་རྗེ་སེམས་དཔའ་གཉིས་ཀ་ཕྱོགས་གཅིག་ཏུ་ཐམས་ཅད་བདག་ཉིད་ཀྱི་སྟོན་པའི་གཞུང་ཡིན། དེ་ནི་རྒྱས་པར་བསྟན་པའི་སྐབས་ཡིན་ལ། བདེ་བ་དམ་པ་རྒྱུ་ནི་བརྗོད། ། ཅེས་པ་ནི་བསྡུས་ཏེ་བསྟན་པ་ལ། རྟེན་ཐིག་ལེ་བསྡུས་ཏེ་བསྟན་པ་དང༌། བརྟེན་པ་བདེ་སྟོང་བསྡུས་ཏེ་བསྟན་པ་གཉིས་ཀྱི།
བརྟེན་པ་བདེ་སྟོང་བསྡུས་ཏེ་བསྟན་པ་ཡིན་པར་གསུངས་པས། གཞུང་ཐམས་ཅད་ཀྱང་ཐ་དད་ཅིང༌། རིགས་བདག་གི་རྒྱས་གདབ་སྟོན་པར་དགོས་པའི་གནས་ཙམ་ཡང་མེད་ལ། རང་བློས་སྦྱར་བའི་རྗེ་བཙུན་གོང་མའི་ལུགས་སུ་འགྱུར་རམ། སློབ་དཔོན་དགྲ་ལས་རྣམ་པར་རྒྱལ་བའི་གཞུང་ལས། ཕོ་བྲང་དྲུག་པ་སྟོན་པའི་གཞུང་ཡིན་གྱི། རིགས་བདག་གི་རྒྱས་གདབ་སྟོན་པའི་གཞུང་མ་ཡིན་ཏེ། གཞུང་གི་སྐབས་ལ་དཔྱད་པས་ཤེས་པ་ཡིན་ནོ། ། དེ་ལྟར་ན་སྒྲུབ་བྱེད་རྣམ་པར་དག་པ་མེད་བཞིན་དུ། རྗེ་བཙུན་གྱི་གསུང་རྣམས་དོར་ནས།
གཞན་དུ་སྨྲ་བ་འདི་ལ་དགོས་པ་ཅི་ཞིག་ཡོད། འོ་ན་རྗེ་བཙུན་གོང་མའི་གསུང་ལས་ཇི་སྐད་བཤད་ཅེ་ན། སྲས་དོན་མ་ལས། དབང་རྟགས་ནི་ལྷ་ཐམས་ཅད་ལས་བླང་ན།

གཙོ་བོ་ལྔ་ལ་སྐུ་རྡོ་རྗེ་རྣམ་སྣང་ལ་སོགས་པའི་རིགས་ལྔ། འཁོར་རྣམས་ལ་རང་རང་གི་གཙོ་བོའི། ཡང་ན་ཐམས་ཅད་ཀྱི་དབུ་ལ་གནས་ལྔར་རྡོ་རྗེ་རྩེ་ལྔ་པ་རེ་རེ་ཙམ་མོ། ། ཞེས་དང༌། འཕགས་པ་རིན་པོ་ཆེས་གཙོ་བོ་ལྔ་ལ་རྡོ་རྗེ་སེམས་དཔའ། ཕོ་བྲང་གི་འཁོར་ལྔ་ལ་རང་རང་གི་གཙོ་བོ། སྐྱེ་མཆེད་ཀྱི་ལྷ་རྣམས་ལ་རང་རང་གི་ཁ་དོག་དང་མཐུན་པའི་རིགས་བདག ཁྲོ་བོ་བཅུ་ལ་བསྲུང་འཁོར་གྱི་སྐབས་ནས་འབྱུང་བ་བཞིན། རིགས་ཀྱི་བདག་པོས་དབུ་རྒྱན་པར་བསམ་མོ། ། ཞེས་གསུངས་པ་ཡིན་ནོ། ། འོ་ན་བཤད་པ་གཉིས་པོ་མ་མཐུན་པས་འཕགས་པས་གསུངས་པ་དེ་མི་འཐད་དོ་ཅེ་ན།
མི་མཐུན་པར་སྣང་བ་ནི། བརྒྱུད་པའི་མན་ངག་མེད་པར། ཡི་གེ་ལ་ཐུག་ཕྲད་དུ་བྱས་པའི་སྨྲ་བ་སྟེ། འདིར་རྡོ་རྗེ་སེམས་དཔའ་ནི། རིགས་ལྔ་པོ་རང་རང་གི་རྒྱུ་རྡོ་རྗེ་འཛིན་པ་ཡིན་པས། རང་རིགས་ཀྱི་རྒྱས་གདབ་པ་ཡང་ཡིན་ལ། རྡོ་རྗེ་སེམས་དཔས་རྒྱས་གདབ་པ་ཡང་ཡིན་པས་དོན་གཅིག་ཡིན་ནོ། ། ཞེས་འབྱུང་ངོ༌། ། འདིའི་ལན་ནི་དོན་ཚན་བདུན་གྱི་སྒོ་ནས། མགོ་སྨོས་པ་ཙམ་གྱི་གོ་བར་བྱས་སྟེ།
འདི་ལྟར། ཁ་སྦྱར་རྩ་འགྲེལ་དུ་རྒྱས་གདབ་ཀྱི་དངོས་བསྟན་མེད་ཀྱང༌། མན་ངག་ལུགས་ལ་རྒྱས་གདབ་ཏུ་སྦྱོར་དགོས་པ། དེའི་རྒྱབ་རྟེན་དུ་མན་ངག་སྙེ་མ་དང་ཕྱག་རྒྱ་བཞིའི་ལུང་སྦྱར་བ། རྒོལ་བས་ཕྱག་རྒྱ་བཞིའི་ལུང་མ་མཐོང་བཞིན་དུ། ཕོ་བྲང་དྲུག་པའི་ཁུངས་སུ་བཤད་པས། ཕོ་ཚོད་ཀྱི། རང་བཟོར་བསྟན་པ། ལྷ་ཐམས་ཅད་ལ་རྡོ་རྗེ་སེམས་དཔས་དབུ་རྒྱན་པ་དང༌། སྲས་དོན་མ་ལས་བཤད་པའི་ཁྱད་དུ་དབུ་རྒྱན་རང་བཅས་དང༌།
དབང་དངོས་སུ་བླངས་པའི་ཁྱད་པར་དུ་བསྟན་པ་རྒོལ་བས། འཕགས་པའི་ཡུལ་ཕྱོགས་སྔ་མ་གནོད་བྱེད་དུ་དྲངས་པ་ན། སྲས་དོན་མའི་རང་ལུང་བཀག་པར་བསྟན། དེ་དང་དེ་མི་འགལ་བའི་སྙོན་སྤོང་བྱས་པ་ན། ཕྱོགས་སྔ་མ་ལ་གནོད་བྱེད་ཐམས་ཅད་རྒོལ་བ་རང་ལ་ལོག་པས་ལུང་རིགས་ཀྱི་གོ་བ་མ་ཆགས་པར་བསྟན། གྲུབ་མཐའི་རྟིང་མ་ཚུགས་པར་ལུང་འདྲེན་མང་བས། གོང་མ་ལྔ་འགལ་བ་ཅན་དུ་ཁས་ལེན་དགོས་པ་རྣམས་བྱུང་བ་ཡིན་ནོ། ། རང་གཞུང་རྩ་བ་འཇིག་འདོད་པའི། ། ལུང་རིགས་བྱིངས་ཆེན་ཁམས་པོ་ཆེ། ། འདིར་འབྱུང་མཐོང་ཐོས་སྐད་མེད་པར། །
རང་གཞུང་འཛིན་ལ་གྱ་གྱུར་ཅན། ། ཁྱོད་མིན་གཞན་ཡང་མང་འདིར་མཐོང༌། ། བསམ་སྦྱོར་དགོས་པ་གཞན་མེད་དམ། ། རྒོལ་བ་བརྒྱད་པ་ནི། བཟའ་བའི་དམ་ཚིག་མེད་པ་རྣམས། ། ཞེས་སྨྲས་ནས། དེའི་རྒྱས་བཤད་དུ། གཞན་དག་ན་རེ། དབང་བསྐུར་རབ་གནས་ཀྱི་དུས་སུ། སྡོམ་བརྩོན་རབ་བྱུང་རྣམས་ཀྱི་ཚོགས་འཁོར་མི་བྱེད་དེ།
ས་སྐྱ་པཎྜི་ཏས་བཀག་པའི་ཕྱིར་རོ། ། ཞེས་པ་ཕྱོགས་སྔར་བཀོད་ནས་སུན་འབྱིན་པ་ནི། ཆོས་རྗེ་རང་གི་ལུང་དང་འགལ་བ་དང༌། རྗེ་བཙུན་ཆེན་པོའི་ལུང་དང་འགལ་བ་བརྗོད་པའི་ཚེ། ཆོས་ཀྱི་རྗེས་རབ་བྱུང་ལ་དཔའ་བོའི་སྟོན་མོ་དགོས་པར་བསྟན་ཞིང༌། དཔའ་བོའི་སྟོན་མོ་དེ་ཚོགས་འཁོར་གྱི་དབྱེ་བར་མངོན་རྟོགས་ལྗོན་ཤིང་དུ་གསུངས་ཤིང༌། ཆོས་རྗེ་རང་གིས་ཀྱང་གསུངས། ཕྱོགས་སྔ་མས་ནི། དུས་ཁྱད་པར་ཅན་གྱི་དཔའ་བོའི་སྟོན་མོ་ཡང་མི་བྱེད་པས། བཟའ་དམ་ཚིག་ལས་ཉམས།
ཆོས་རྗེས་བཤད་པ་ནི། ཀླུ་སྒྲུབ་ནས། ཇོ་བོ་རྗེ་དང༌། ཁ་ཆེ་པཎ་ཆེན་སོགས་ཀྱི་ལུགས་ཡིན་པར་བཤད་པས། ས་སྐྱ་པའི་རང་ལུགས་མ་ཡིན་ཞེས་ཟེར་བ་དང་དུས་ཁྱད་པར་ཅན་གྱི་ཚེ་རབ་བྱུང་གི་ཚོགས་འཁོར་མ་བྱས་ན། རྩ་ལྟུང་བཅུ་གསུམ་པར་འགྲོ་བ་དེ་འཁྲུལ་སྤོང་གི་དགོངས་པ་ཡིན་ཟེར་བ་དང༌། དུས་ཁྱད་པར་ཅན་གྱི་བཟའ་བའི་དམ་ཚིག་དང༌། དུས་རྒྱུན་དུ་བརྟེན་པའི་དམ་ཚིག་གི་ཁྱད་པར་མ་ཕྱེད་པས་རྒོལ་བར་བྱེད་དོ། ། ལན་ལ་གཉིས་ཏེ། རྒོལ་བའི་ཚིག་གི་དངོས་བསྟན་ལ་ནང་འགལ་མང་བས་ཡིད་བརྟན་མི་རུང་བར་བསྟན།
དགོས་པ་ཁྱད་པར་ཅན་དང་ཚོགས་ཀྱི་འཁོར་ལོ་བསྐོར་བའི་ནུས་པ་ཡོད་མེད་ཀྱི་སྒོ་ནས་དངོས་ལན་གདབ་པའོ། ། དང་པོ་ནི། འདིར་རྒོལ་བའི་ཚིག་ལ། ཆོས་རྗེས་གསུངས་པའི་དཔའ་བོའི་སྟོན་མོ་དེ། ཚོགས་ཀྱི་འཁོར་ལོའི་གོ་ཆོད་པར་རྗེ་བཙུན་ཆེན་པོའི་བཞེད་པ་དང༌། མི་བཞེད་པ་གཉིས་གཅིག་ཆར་དུ་འབྱུང༌། ས་པཎ་གྱི་བཞེད་པས། འཁྲུལ་སྤོང་གི་ལུང་དེ་བཀག་པའམ། ཡང་ན་འཁྲུལ་སྤོང་གི་རྩ་ལྟུང་བཅུ་གསུམ་པའི་ངོ་བོ་ཉིད་རྣམ་པར་བཞག་པ་དེས། ཆོས་རྗེ་དཔའ་བོའི་སྟོན་མོ་བཀག་ཟེར་བ་གཉིས་གཅིག་ཆར་དུ་སྨྲས་བྱུང༌།
ཕྱོགས་སྔ་མ་དཔའ་བོའི་སྟོན་མོ་ལ་ཚད་མར་བྱེད་ན། རྗེ་བཙུན་ཆེན་པོ་དང་འགལ་ཟེར་བ་དང༌། རྗེ་བཙུན་ཆེན་པོས་ཀྱང༌། དཔའ་བོའི་སྟོན་མོ་ཚོགས་འཁོར་དུ་བཞེད་ཟེར་བ་གཉིས་ཀ་སྨྲས་བྱུང༌། རྗེ་བཙུན་ཆེན་པོས་དཔའ་བོའི་སྟོན་མོ་ཚོགས་འཁོར་དུ་མི་བཞེད་ན། དཔའ་བོའི་སྟོན་མོ་དེ་བཟའ་བའི་དམ་ཚིག་མ་ཡིན་པར་ཐལ། དུས་ཁྱད་པར་ཅན་གྱི་དང༌། དུས་རྒྱུན་དུ་བ་གང་ཡང་མ་ཡིན་པའི་ཕྱིར། ཞེས་བརྗོད་པ་མཐའ་དག་རྒོལ་བ་རང་ལ་འཁོར་བྱུང་བས་ལུང་རིགས་ཀྱི་གནད་མི་ཤེས་པར་ལྟག་ཆོད་མང་པོ་སྨྲས་པ་ལ་འགྲུས་པར་མ་བྱེད་ཅིག གཉིས་པ་ནི།
ཕྱོགས་སྔ་མས་དབང་དུས་དང༌། རབ་གནས་སྦྱིན་སྲེག་གི་ཚེ། དཔའ་བོའི་སྟོན་མོ་མི་མཛད་པའི་རྒྱུས་སུ་ལ་ཡོད་ནས་ཁྱེད་ལ་བཤད་པ་ཡིན། ཕྱོགས་སྔ་མའི་རྡོ་རྗེ་འཛིན་པས། ཁ་ཟས་ཀྱི་རྣལ་འབྱོར་དང༌། བདུད་རྩི་མྱང་བ་འོད་དཔག་མེད་ཀྱི་ཡན་ལག་སོགས་ཡོད་པར་ཁས་མི་ལེན་པ་ཅི། དུས་རྒྱུན་དུ་བཟའ་བའི་དམ་ཚིག་གིས་དུས་ཁྱད་པར་ཅན་ལ་བཟའ་བའི་དམ་ཚིག་མེད་པའི་དགག་བྱ་མི་ཁེགས་ན། དུས་ཁྱད་པར་ཅན་དེ་དུས་རྒྱུན་དུ་བཟའ་བའི་ཆ་ཤས་སུ་མི་རྟོགས་པ་ཡིན་ན། སྤྱིར་ཡང་སྡོམ་བརྩོན་རྡོ་རྗེ་འཛིན་པས་མ་ཐོབ་པ་དང༌། མ་མཐའ་འང་སའི་དངོས་རྒྱུ་ལ་ཉེ་བར་སྦྱོར་བའི་རྒྱུ་ཚོགས་མ་ཚང་བ་དེ་འདྲ་དེ་དག་ལྟ་ཅི་སྨོས།
སྦྱངས་རྟོགས་སྦར་གསུམ་གྱི་ནུས་པ་མ་ཐོབ་ན། ཁྱིམ་པའི་རྡོ་རྗེ་འཛིན་པ་དག་གིས་ཀྱང་ཚོགས་ཀྱི་འཁོར་ལོ་ཡོངས་སུ་རྫོགས་པ་ལོངས་སྤྱོད་པ་ན། ཟག་པ་མེད་པའི་བདེ་བ་དང་འགལ་བས། རྣལ་འབྱོར་པའི་ལུས་སེམས་ཚིམ་པར་བྱས་པ་ཡིན་ནམ། བཟའ་བ་དང་བཅས་པའི་དགའ་བདེས་དེ་ལྟར་བྱས་པ་ཡིན། ཞེས་རྣམ་པར་བརྟགས་པ་ན། ཆགས་པའི་རྣམ་པར་རྟོག་པ་དང་བཅས་པའི་དགའ་བ་དང་བདེ་བ་ནི་ཐ་མལ་གྱི་ལམ་མོ། ། གཟུང་འཛིན་དུ་ཞེན་པའི་རྣམ་པར་རྟོག་པ་དང་བྲལ་བའི་དགའ་བ་དང་བདེ་བ་ནི་རྡོ་རྗེ་འཛིན་པའི་ལམ་མོ། ། འདིའི་དོན་ལ་སྦྱངས་པ་ཞེས་པ་ནི། ཐ་མལ་གྱི་ཤ་ཆང་ལ་སོགས་པར་ཞེན་པ་ལྟ་ཅི་སྨོས།
རྣལ་འབྱོར་པ་རང་ཉིད་ལྷར་གསལ་བའི་ཡེ་ཤེས་ཀྱི་ངོ་ན། ཐ་མལ་དུ་སྣང་བ་ཙམ་ཡང་མི་དམིགས་པའོ། ། དེ་ལྟ་ན་ཡང༌། ཇི་སྲིད་སངས་རྒྱས་པ་དེ་སྲིད་དུ། རྣལ་འབྱོར་པ་རང་གི་རྣམ་ཤེས་ལ་ཡང༌། ཐ་མལ་པ་དང་མཐུན་པར་སྣང་བ་ནི་ཟློག་མི་ནུས་པས་ན། གཞི་མི་སྤོང་བ་ཞེས་དང༌། སྒྱུ་མ་ལྟ་བུར་སྣང་བ་ཞེས་པ་དེ་ཡིན་ནོ། ། རྟོགས་པ་ཞེས་བྱ་བ་ནི། ཚོགས་ཀྱི་ཡོ་བྱད་ལྟ་ཞོག
བདག་དང་སྣང་བ་ཐམས་ཅད་ཆོས་དབྱིངས་བདེ་བ་ཆེན་པོ་ཉིད་དུ་རོ་གཅིག་པའོ། ། དེའི་རྒྱུ་མཚན་གྱིས་དེ་དུས་ཀྱི་རྣམ་པར་རོལ་པ་ཆོས་ཐམས་ཅད་ཀྱི་དབྱིངས་དང་མཉམ་པར་སྤྲོ་ནུས་པ་ནི། སྦར་བ་ཞེས་བྱ་བ་དེ་ཡིན་ནོ། ། འདིར་སྡོམ་བརྩོན་རྡོ་རྗེ་འཛིན་པ་བསྙེན་པར་རྫོགས་པ་བསྟན་པའི་བདག་པོར་གྱུར་པ་ནི། ས་ཆེན་པོ་ལ་གནས་པ་ཡིན་ཀྱང༌། ཤིན་ཏུ་སྤྲོས་མེད་ཀྱི་སྤྱོད་པ་སྤྱད་པ་ཉིད་ཀྱིས། ཚོགས་ཀྱི་འཁོར་ལོའི་རྣམ་རོལ་སོགས། སྤྲོས་བཅས་ཀྱི་སྤྱོད་པ་ཅུང་ཟད་མ་མཛད་པའི་ཉེས་པས་ཅུང་ཟད་ཀྱང་མ་གོས་པར། ཕྱག་རྒྱ་ཆེན་པོ་མཆོག་གི་དངོས་གྲུབ་ལ་ཐག་ཐོག་མེད་པ་ཉིད་དུ་སྦྱོར་ནུས་པ་ཡིན་ཏེ། འཕགས་མཆོག་ཀླུ་སྒྲུབ་དང༌།
སློབ་དཔོན་ཆེན་པོ་ཞི་བ་ལྷ་བཞིན་ནོ།། །། སྨྲས་པ། རྣམ་དཔྱོད་ལྡན་པའི་འབེལ་གཏམ་གྱིས། ། མཁས་འགའ་མགུ་བར་བྱེད་པ་དང༌། ། མི་ཤེས་པ་དང་མ་བསླབས་པའི། ། འགྱོད་པས་རང་ལ་འཁུ་བར་བྱེད། ། འདིར་བྱུང་རྨོངས་པའི་ལན་བཏབ་པས། ། འདི་ལས་གཞན་ཞིག་ཕྱོགས་སྔ་མའི། ། རྗེས་འཇུག་ཁེངས་པ་ལྡན་འགའ་ལ། ། ཡོད་ན་རིགས་པར་མི་སྨྲ་ཅི། །
མེད་ན་རྒོལ་བ་འདི་བདེན་ཞེས། ། སྲོང་པོར་སྨྲོས་ལ་ཐལ་མོ་སྦྱོར། ། ཚིག་ངན་གྱ་གྱུའི་ཕྲེང་བ་ཡིས། ། བསྟན་འཛིན་སྐྱེས་བུ་སུན་མི་དབྱུང༌། ། འདི་སྦྱར་འདི་ནི་རིས་མེད་ཀྱི། ། བསྟན་པའི་བདག་པོ་ཁྱབ་བདག་མགོན། ། ཉིད་ཀྱི་ཞབས་རྡུལ་རྙོག་བྲལ་བ། ། གང་གི་སྤྱི་བོར་བླངས་དེ་ལ། ། ཀུན་བཟང་ཆོས་ཀྱི་ཉི་མ་ཡིས། ། གསོལ་བ་བཏབ་ནས་འདི་གྲུབ་པ། །
དེ་ཡི་དགེ་བས་དཔྱོད་ལྡན་ཀུན། ། འབེལ་བའི་གཏམ་གྱིས་ཡིད་རང་ཤོག། །། མངྒ་ལཾ་བྷ་ཝནྟུ།། །། ༈ བལ་ཡུལ་མཆོད་རྟེན་རིན་པོ་ཆེ་བྱ་རུང་ཁ་ཤོར་གྱི་ཉེ་འགྲམ་རྒྱལ་ཡོངས་ས་ཆེན་ཞེས་པ་གློག་ཀླད་དཔར་ཁང་ལས། བདེར་གཤེགས་༧སྐྱབས་རྗེ་བཅོ་བརྒྱད་ཁྲི་ཆེན་རྡོ་རྗེ་འཆང་མཆོག་གི་ཐུགས་དགོངས་རྫོགས་ཆེད། སྐྱབས་འོག་པ་ཚར་གྲྭ་གུ་རུས་གློག་ཀླད་ཕྱག་དེབ་ཆེད་འགྲེམ་སྤེལ་ཞུས་པའི་དགེ་འབྲས་སངས་རྒྱས་ཞིང་དུ་བསྔོའོ།། །།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
