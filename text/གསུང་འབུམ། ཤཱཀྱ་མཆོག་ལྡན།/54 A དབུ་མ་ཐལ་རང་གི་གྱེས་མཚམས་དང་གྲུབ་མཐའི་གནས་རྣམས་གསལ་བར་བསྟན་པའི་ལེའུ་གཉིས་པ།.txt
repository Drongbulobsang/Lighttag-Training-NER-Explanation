གསུང་འབུམ། ཤཱཀྱ་མཆོག་ལྡན།
པོད ༥༤
A དབུ་མ་ཐལ་རང་གི་གྱེས་མཚམས་དང་གྲུབ་མཐའི་གནས་རྣམས་གསལ་བར་བསྟན་པའི་ལེའུ་གཉིས་པ།
༼ཕ༽ ༄༅། །ཐེག་པ་ཆེན་པོ་དབུ་མ་རྣམ་པར་ངེས་པའི་མཛོད་ལུང་དང་རིགས་པའི་རྒྱ་མཚོ་ལས་དབུ་མ་ཐལ་རང་གི་གྱེས་མཚམས་དང་གྲུབ་མཐའི་གནས་རྣམས་གསལ་བར་བསྟན་པའི་ལེའུ་གཉིས་པ་བཞུགས་སོ།། ཤིང་རྟའི་སྲོལ་དང་དེ་ཡི་ཡང་སྲོལ་གྱིས། ། མདོ་དང་བསྟན་བཅོས་ཇི་ལྟར་བཀྲལ་དེ་དག ། རྣམ་དཔྱོད་འཁྱོག་པོས་གཞན་དུ་མི་འདྲེན་པར། ། གཟུ་བོར་འདོམས་མཛད་ཁྱོད་ལ་ཕྱག་འཚལ་ལོ། ། གཉིས་པ་ཀླུ་སྒྲུབ་ཞབས་ཀྱི་དགོངས་པ་འགྲེལ་བའི་སྲོལ་ཇི་ལྟར་བྱུང་བའི་ཚུལ་ལ། དབུ་མའི་རྩ་བ་ངོས་བཟུང་བ་དང༌། དེའི་དགོངས་འགྲེལ་ཇི་ལྟར་གྱེས་པའི་ཚུལ་ལོ། ། དང་པོ་ནི།
ཇི་སྐད་དུ། མདོ་སྡེ་ལང་ཀར་གཤེགས་པ་ལས། ལྷོ་ཕྱོགས་བེ་ཏའི་ཡུལ་དུ་ནི། ། དགེ་སློང་དཔལ་ལྡན་ཆེར་གྲགས་པ། ། དེ་མིང་ཀླུ་ཞེས་བོད་པ་སྟེ། ། ཡོད་དང་མེད་པའི་ཕྱོགས་འཇིག་བྱེད། ། ང་ཡི་ཐེག་པ་འཇིག་རྟེན་དུ། ། བླ་མེད་ཐེག་ཆེན་རབ་བཤད་ནས། ། རབ་ཏུ་དགའ་བའི་ས་བསྒྲུབས་ཏེ། ། བདེ་བ་ཅན་དུ་དེ་འགྲོ་འོ། །
ཞེས་པ་དང༌། འཇམ་དཔལ་རྩ་རྒྱུད་ལས། དེ་བཞིན་གཤེགས་པ་ང་འདས་ནས། ། ལོ་ནི་བཞི་བརྒྱ་ལོན་པ་ན། ། དགེ་སློང་ཀླུ་ཞེས་དེ་བོད་འབྱུང༌། ། བསྟན་པ་ལ་ནི་དད་ཅིང་ཕན། ། རབ་ཏུ་དགའ་བའི་ས་ཐོབ་པ། ། ལོ་ནི་དྲུག་བརྒྱ་དག་ཏུ་འཚོ། ། རིག་པ་རྨ་བྱ་ཆེན་མོ་ནི། ། བདག་ཉིད་ཆེན་པོ་དེས་ཀྱང་འགྲུབ། །
དངོས་པོ་མེད་པའི་དོན་དེ་རིག ། གང་ཚེ་ལུས་དེ་བོར་བ་ན། ། བདེ་བ་ཅན་དུ་སྐྱེ་བར་འགྱུར། ། དེ་ནི་མཐར་གྱིས་སངས་རྒྱས་ཉིད། ། ངེས་པ་ཁོ་ནར་ཡང་དག་ཐོབ། ། ཅེས་རྒྱལ་བ་ཉིད་ཀྱི་བསྟན་པའི་སྙིང་པོ་དབུ་མའི་ལམ་སྲོལ་ཇི་ལྟ་བ་བཞིན་དུ་འབྱེད་པ་ལ་སྟོན་པ་གཉིས་པ་ལྟ་བུར་གྱུར་པ་ནི་བདག་ཉིད་ཆེན་པོ་འཕགས་པ་ཀླུ་སྒྲུབ་ཅེས་མཚན་ཉི་མ་ལྟར་གྲགས་པ་དེ་ཉིད་ཡིན་ནོ། ། དེ་ཡང་སློབ་དཔོན་བདག་ཉིད་ཆེན་པོ་དེ་ནི་ཀླུ་དང་སྲིད་སྒྲུབ་གཉིས་དང་མཚུངས་པས་ན་མཚན་དེ་སྐད་ཅེས་བྱའོ། ། འོ་ན་བསྟན་པའི་སྙིང་པོ་དབུ་མ་དེ་གང་ལ་བྱ། སློབ་དཔོན་བདག་ཉིད་ཆེན་པོ་འདིས་དེ་གཏན་ལ་འབེབས་པའི་ཚུལ་ཇི་ལྟ་བུ་ཞེ་ན། སྤྱིར་ཐེག་པ་ཆེན་པོ་ལས་འབྱུང་བའི་དབུ་མར་མཚན་བཏགས་པ་ནི་གཉིས་ཏེ།
རྣལ་འབྱོར་སྤྱོད་པའི་གཞུང་ལས་འབྱུང་བ་དང༌། ངོ་བོ་ཉིད་མེད་པར་སྨྲ་བའི་གཞུང་ལས་འབྱུང་བའོ། ། དང་པོ་ནི། ཇི་སྐད་དུ། དབུས་དང་མཐའ་རྣམ་པར་འབྱེད་པ་ལས། ཡང་དག་མ་ཡིན་ཀུན་རྟོག་ཡོད། ། དེ་ལ་གཉིས་པོ་ཡོད་མ་ཡིན། ། སྟོང་པ་ཉིད་ནི་འདི་ལ་ཡོད། ། དེ་ལ་ཡང་ནི་དེ་ཡོད་དོ། ། ཡོད་པས་མེད་པས་ཡོད་པས་ན། །
དེ་ནི་དབུ་མའི་ལམ་ཡིན་ནོ། ། ཞེས་འབྱུང་བ་འདི་ཉིད་དོ། ། གཉིས་པ་ནི། འཕགས་པ་དཀོན་མཆོག་བརྩེགས་པའི་མདོ་ལས། འོད་སྲུངས། གཞན་ཡང་དབུ་མའི་ལམ་ཆོས་རྣམས་ལ་སོ་སོར་རྟོག་པ་གང་ཡིན་པ་དེ་ནི་སྟོང་པ་ཉིད་ཀྱི་ཆོས་རྣམས་སྟོང་པར་བྱེད་པ་མ་ཡིན་གྱི། ཆོས་རྣམས་ཉིད་སྟོང་པ་དང༌། ཞེས་སོགས་རྒྱ་ཆེར་གསུངས་པ་དེ་དག་གོ ། དོན་དེ་ཡང༌། ཇི་སྐད་དུ།
བདེར་གཤེགས་གཞུང་གི་རབ་དབྱེ་ལས། ། གཟུང་དང་འཛིན་པ་ལས་གྲོལ་བའི། ། རྣམ་པར་ཤེས་པ་དོན་དམ་ཡོད། ། རྣལ་འབྱོར་སྤྱོད་གཞུང་རྒྱ་མཚོ་ཡི། ། ཕ་རོལ་ཕྱིན་རྣམས་དེ་སྐད་སྒྲོག ། ཅེས་དང༌། ཡོད་མིན་མེད་མིན་ཡོད་མེད་མིན། ། གཉིས་ཀའི་བདག་ཉིད་མིན་པའང་མིན། ། མཐའ་བཞི་ལས་ནི་རྣམ་གྲོལ་བ། ། དེ་ཉིད་དབུ་མ་པ་ཡིས་རིག །
ཅེས་གསུངས་སོ། ། འོ་ན་སློབ་དཔོན་འདི་ཡི་བཞེད་པ་དབུ་མ་དེ་གཉིས་གང་དུ་གནས་ཤེ་ན། རྣལ་འབྱོར་སྤྱོད་པའི་དབུ་མར་གནས་སོ་ཞེས་དང༌། ངོ་བོ་ཉིད་མེད་པར་སྨྲ་བའི་དབུ་མར་གནས་སོ་ཞེས་འགྲེལ་པ་གཉིས་ལས། དང་པོ་ནི། བསྙེངས་བྲལ་དཔལ་ལྡན་ཆོས་སྐྱོང་གི་ཞབས་དང༌། མཁས་པ་ཆེན་པོ་རིན་ཆེན་འབྱུང་གནས་ཀྱི་ཞབས་རྣམས་ཏེ། ཇི་སྐད་དུ། དབུ་མའི་རྒྱན་དུ་མཚན་གསོལ་བ། སེམས་ཙམ་རྒྱན་ཞེས་བྱ་བའི་བསྟན་བཅོས་ལས།
བྱམས་པ་ཐོགས་མེད་ཀྱིས་གསུངས་ཤིང༌། ། ཀླུ་སྒྲུབ་ཀྱང་ནི་བཞེད་པ་ཡི། ། ཚད་མ་ལུང་དང་ལྡན་གྱུར་པའི། ། བདེན་པ་གཉིས་པོ་འདིར་བཤད་བྱ། ། ཞེས་དང༌། ཀླུ་སྒྲུབ་དང་ནི་ཐོགས་མེད་དག ། གྲུབ་པའི་མཐའ་ཡང་མཚུངས་སོ་ཞེས། ། རིན་ཆེན་འབྱུང་གནས་ཞི་བ་སྨྲ། ། ཞེས་འབྱུང་བ་ལྟར་རོ། ། གཉིས་པ་ནི།
དབུ་མ་ཐལ་རང་གི་སྲོལ་འབྱེད་དུ་གྲགས་པའི་སློབ་དཔོན་རྣམས་སོ། ། དེ་ལྟར་ན། འདིར་གཏན་ལ་དབབ་བྱའི་དབུ་མ་ནི། གཞི་དབུ་མ་ཞེས་མཚན་དུ་བཏགས་པ་སྤྲོས་པའི་མཐའ་ཐམས་ཅད་བཀག་པའི་མེད་པར་དགག་པ་ཞིག་ཡིན་ལ། དོན་དེ་ཉིད་ཤེས་ཕྱིན་གྱི་མདོ་ལས། དམ་བཅའི་ཚུལ་དུ་གསུངས་པ་ཡིན་གྱི། དེའི་རིགས་པ་རྒྱས་པར་མ་གསུངས། སྤྲོས་བྲལ་དེའི་མཐའ་དཔྱོད་པའི་རིགས་པ་ལ་ནི དོན་དམ་དཔྱོད་བྱེད་ཀྱི་རིགས་པ་ཞེས་བྱ་ལ། རིགས་པ་དེ་ནི་སློབ་དཔོན་བདག་ཉིད་ཆེན་པོ་འདི་ཁོ་ནས་ཐུགས་སུ་ཆུད་ནས། བསྟན་བཅོས་སུ་མཛད་པ་ཡིན་གྱི།
ལུགས་འདི་ལ་མ་ལྟོས་པར་བསྟན་བཅོས་མཁན་པོ་གཞན་གྱི་སྲོལ་ཕྱེ་བ་ནི་ཡོད་པ་མ་ཡིན་ཏེ། ཇི་སྐད་དུ། དབུ་མ་འཇུག་པར། དེ་ལྟར་འཕགས་པ་ཀླུ་སྒྲུབ་གཞུང་ལུགས་ལས། ། ཇི་ལྟར་གནས་པའི་ལུགས་བཞིན་བརྗོད་པར་བྱ། ། ཞེས་དང༌། འདི་ལས་གཞན་ན་ཆོས་འདི་ནི། ། ཇི་ལྟར་མེད་པ་དེ་བཞིན་དུ། ། འདིར་འབྱུང་ལུགས་ཀྱང་གཞན་ན་ནི། ། མེད་ཅེས་མཁས་རྣམས་ངེས་པར་མཛོད། །
ཅེས་གསུངས་པའི་ཕྱིར་རོ། ། རིགས་པའི་ཚོགས་དེ་དག་གཏན་ལ་འབེབས་པར་བྱེད་པའི་བསྟན་བཅོས་ནི་བཞི་ཡིན་ཏེ། རང་རྐང་ཐུབ་པའི་བསྟན་བཅོས་གཉིས་དང༌། འཕྲོས་པའི་བསྟན་བཅོས་གཉིས་སོ། ། དང་པོ་ནི། དབུ་མའི་རྩ་བ་དང༌། རིགས་པ་དྲུག་ཅུ་པ་གཉིས་སོ། ། གཉིས་པ་ནི། སྟོང་པ་ཉིད་བདུན་ཅུ་པ་དང་རྩོད་པ་བཟློག་པའོ། ། ཞིབ་མོ་རྣམ་པར་འཐག་པ་ནི་བསྒྲུབ་བྱ་མཐའ་བྲལ་ཉིད་སྒྲུབ་པའི་རིགས་པ་མ་ཡིན་གྱི།
མཐའ་བྲལ་མ་ཡིན་པའི་སྒྲུབ་བྱེད་འགོག་པའི་རིགས་པ་འཆད་པའོ། ། དེ་ལྟ་ཡིན་པ་དེའི་ཕྱིར། དངོས་པོར་སྨྲ་བ་རྣམས་ཀྱི་བསྒྲུབ་བྱ་སྤྲོས་པའི་མཐའ་འགོག་པའི་རིགས་ཚོགས་སྟོན་པའི་བསྟན་བཅོས་བཞི། སྒྲུབ་བྱེད་རྟོག་གེའི་རིགས་པ་འགོག་པའི་རིགས་ཚོགས་ཀྱི་བསྟན་བཅོས་གཅིག་སྟེ་ལྔ་ནི་དོན་དམ་པའི་བདེན་པ་ཁོ་ན་ལས་བརྩམས་པའི་བསྟན་བཅོས་སོ། ། རིན་པོ་ཆེའི་འཕྲེང་བ་དང༌། བཤེས་པའི་སྤྲིངས་ཡིག་དང༌། ཞི་འཚོ་ཡབ་སྲས་ཀྱིས་ཁུངས་སུ་དྲང་པའི་ཐ་སྙད་གྲུབ་པ་དང༌། བྱང་ཆུབ་སེམས་འགྲེལ་ལ་སོགས་པ་རྣམས་ནི་བདེན་པ་གཉིས་ཀ་དང་ཁྱད་པར་ཀུན་རྫོབ་ཀྱི་བདེན་པ་ལུང་ལ་བརྟེན་ནས་གཙོ་བོར་འཆད་པ་ཡིན་པས་རིགས་པའི་ཚོགས་ཀྱི་བསྟན་བཅོས་ཞེས་པའི་མིང་ནི་བོད་ཀྱི་སློབ་དཔོན་དག་གིས་མ་བཏགས་ཤིང༌། རིགས་པའི་ཚོགས་དྲུག་ཅེས་བྱ་བའི་ཐ་སྙད་དང་གྲངས་ངེས་ལ་ནི་བསྟན་བཅོས་ཀྱི་ཁུངས་མེད་ཅིང་ཧ་ཅང་ལེགས་པ་མ་ཡིན་ནོ། ། བསྟན་བཅོས་དེ་དག་གི་ནང་ནས་ཀྱང༌།
འདིར་བཤད་བྱའི་གཙོ་བོ་ནི་དབུ་མ་རྩ་བའི་ཚིག་ལེའུར་བྱས་པ་ཉིད་ཡིན་ཏེ། ཐལ་རང་ལ་སོགས་པའི་བཤད་སྲོལ་རྣམས་གང་ལས་གྱིས་པའི་གཞི་ཡང་འདི་ཉིད་ཡིན་པའི་ཕྱིར་དང༌། རྣལ་འབྱོར་སྤྱོད་པའི་ས་བཞི་བརྒྱ་པས་ཀྱང༌། བསྟན་བཅོས་འདིར་གཏན་ལ་ཕབ་པའི་ལྟ་བ་འདི་ཉིད་ཉམས་སུ་ལེན་པའི་རྣལ་འབྱོར་འཆད་པ་ཡིན་པའི་ཕྱིར། འོ་ན་བསྟན་བཅོས་འདིར་བསྒྲུབ་བྱ་སྤྱོད་པའི་མཐའ་བྲལ་དང༌། སྒྲུབ་བྱེད་དབུ་མའི་རིགས་པ་གཉིས་ལས། བསྟན་བྱའི་གཙོ་བོར་གང་ཞིག་བྱས་ནས་འཆད་ཅེ་ན། ཞེ་འདོད་ཀྱི་བསྟན་བྱའི་གཙོ་བོ་དང་པོ་ཡིན་མོད། དངོས་ཀྱི་བསྟན་བྱའི་གཙོ་བོ་ནི་ཕྱི་མ་ཉིད་ཡིན་ཏེ། རིགས་པ་དེ་བདེ་བླག་ཏུ་བསྟན་པའི་ཆེད་དུ་བསྟན་བཅོས་འདི་མཛད་པ་ཡིན་གྱི།
སྔ་མ་ནི་མདོ་ཉིད་ལས་གསལ་བའི་ཕྱིར་རོ། ། འོ་ན་བསྟན་བཅོས་འདིར་སྟོན་པ་ལ་རྟེན་འབྲེལ་གསུངས་བའི་སྒོ་ནས་བསྟོད་པ་དང༌། རབ་ཏུ་བྱེད་པ་ཉི་ཤུ་རྩ་བདུན་གྱི་གྲངས་ངེས་དང༌། ཐ་སྙད་དུ་བྱས་པ་འདི་ལ་ལུང་གི་ཁུངས་སུ་བྱ་བ་ཅི་ཞིག་ཡོད་ཅེ་ན། ཁྱད་གཞི་རྟེན་འབྲེལ་ལ་ཁྱད་ཆོས་སྤྲོས་པའི་མཐའ་བརྒྱད་དང་བྲལ་བའི་ཐ་སྙད་དང་གྲངས་ངེས་ནི། ཡུམ་གྱི་མདོ་ཉིད་དུ། ཕྲིན་ལས་ཀྱི་སྐབས་ནས་གསལ་བར་འབྱུང་ལ། དེའི་སྒོ་ནས་བསྟོད་པའི་རྒྱུ་མཚན་ནི། རྒྱལ་བའི་གསུང་རབ་རྣམས་ཀྱི་བརྗོད་བྱ་མཐའ་དག་གི་ནང་ནས་མཆོག་ཏུ་གྱུར་པ་ཡིན་པའི་ཕྱིར་རོ། ། རབ་ཏུ་བྱེད་པ་ཉི་ཤུ་རྩ་བདུན་གྱི་གྲངས་དང་ཐ་སྙད་ནི།
འཕགས་པ་ལང་ཀར་གཤེགས་པའི་མདོ་ལས་བསྟན་པ་ཡིན་ཏེ། དེ་ཉིད་ལས། ཇི་སྐད་དུ། རྐྱེན་རྣམས་འོང་བ་མེད་པ་སྟེ། ། དབང་པོ་དག་ནི་གང་ཡང་མེད། ། ཁམས་རྣམས་མེད་ཅིང་ཕུང་པོ་མེད། ། འདོད་ཆགས་མེད་ཅིང་འདུས་བྱས་མེད། ། ལས་དང་མེད་དེ་སྔོན་ཡང་མེད། ། བྱས་པ་མེད་ཅིང་འདུ་བྱེད་མེད། ། མཐའ་ཡང་མེད་ཅིང་ཆགས་པ་མེད། །
ཐར་པ་མེད་ཅིང་བཅིངས་པ་མེད། ། ལུང་མ་བསྟན་ལ་དངོས་པོ་མེད། ། ཆོས་དང་ཆོས་མ་ཡིན་པ་དང༌། ། དུས་མེད་མྱ་ངན་འདས་པ་མེད། ། ཆོས་ཉིད་དག་ཀྱང་མེད་པ་ཡིན། ། སངས་རྒྱས་མེད་ཅིང་བདེན་རྣམས་མེད། ། ལོག་དང་མྱ་ངན་འདས་པ་མེད། ། འབྱུང་བ་དང་ནི་འཇིག་པ་མེད། ། ཡན་ལག་བཅུ་གཉིས་ཡོད་མ་ཡིན། ། མཐའ་དང་མཐའ་མེད་པ་ཡང་མེད། །
ལྟ་བ་ཐམས་ཅད་སྤང་བའི་ཕྱིར། ། སེམས་ཙམ་དུ་མི་ངས་བཤད་དོ། ། ཞེས་གསུངས་པ་ལ་བརྟེན་ནས་མཛད་པ་ཡིན་ནོ། ། འདིར་སེམས་ཙམ་དུ་བཤད་ཅེས་པའི་དོན་མདོ་དེར་རྐྱེན་སོགས་ཉེར་བདུན་པོ་ཐོག་མར་སེམས་སུ་བསྒྲུབས་ནས་དེ་ནས་སེམས་ཀྱང་རང་བཞིན་གྱིས་མེད་པའི་ཚུལ་གསལ་བར་འཆད་པ་ནི་མདོ་དེའི་བརྗོད་བྱའི་དོན་གྱི་བཞུགས་ཚུལ་བླ་ན་མེད་པ་ཡིན་པའི་ཕྱིར་མི་འགལ་ལོ། ། གཉིས་པ་དབུ་མའི་བསྟན་བཅོས་ཀྱི་དགོངས་པ་འགྲེལ་པའི་སྲོལ་འབྱེད་ཇི་ལྟར་གྱེས་པའི་ཚུལ་ལ། བོད་མཁས་པའི་ལུགས་བརྗོད་པ་དང༌། རང་གི་ལུགས་གཞག་པའོ། ། དང་པོ་ནི། སྔོན་གྱི་སློབ་དཔོན་རྣམས་འདི་ལྟར་འཆད་དེ། དབུ་མ་པའི་དབྱེ་བ་ནི་གཉིས་ཏེ།
ཀུན་རྫོབ་ཁས་ལེན་ཚུལ་གྱི་དབྱེ་བས་ཕྱེ་བ་དང༌། དོན་དམ་གཏན་ལ་འབེབས་ཚུལ་གྱི་དབྱེ་བས་ཕྱེ་བའོ། ། དང་པོ་ནི། ངོ་བོ་ཉིད་མེད་པར་སྨྲ་བ་རྣམས་དོན་དམ་པའི་བདེན་པ་གཏན་ལ་འབེབས་ཚུལ་མི་འདྲ་བའི་དབྱེ་བ་ཡོད་ཀྱང་དེས་གཏན་ལ་ཕབ་པའི་དོན་དམ་པའི་བདེན་པ་འཇོག་ལུགས་ལ་ཁྱད་པར་མེད་ཅིང༌། དེ་རྟོགས་པའི་ཡུལ་ཅན་གྱི་ལྟ་བ་ལ་ཡང་བཟང་ངན་གྱི་ཁྱད་པར་མེད་དོ། ། ཀུན་རྫོབ་ཀྱི་བདེན་པ་ཁས་བླངས་ནས་དེའི་རྣམ་གཞག་འཇོག་ཚུལ་ལ་མི་འདྲ་བ་གསུམ་སྟེ། ཀུན་རྫོབ་མདོ་སྡེ་པ་དང་མཐུན་པར་ཁས་ལེན་པ་མདོ་སྡེ་སྤྱོད་པའི་དབུ་མ་པ་དང༌། རྣལ་འབྱོར་སྤྱོད་པ་དང་མཐུན་པར་ཁས་ལེན་པ་རྣལ་འབྱོར་སྤྱོད་པའི་དབུ་མ་པ་དང༌། འཇིག་རྟེན་གྱི་གྲགས་པ་ཉིད་སོར་གཞག་ནས་ཁས་ལེན་པ་འཇིག་རྟེན་གྲགས་སྡེ་སྤྱོད་པའི་དབུ་མ་པ་རྣམས་སོ། ། དང་པོ་ནི།
སློབ་དཔོན་ལེགས་ལྡན་འབྱེད་དང་ཡེ་ཤེས་སྙིང་པོ་སོགས་ཏེ། ཕྱི་རོལ་གྱི་དོན་ཁས་ལེན་ཞིང༌། དོན་སྣང་གི་བློ་རྣམ་བཅས་སུ་ཁས་ལེན་པའི་ཕྱིར། གཉིས་པ་ནི། སློབ་དཔོན་ཞི་འཚོ་ཡབ་སྲས་ཏེ། ཕྱི་རོལ་གྱི་དོན་འགོག་ཅིང་སྣང་བ་སེམས་སུ་ཁས་ལེན་པའི་ཕྱིར། གསུམ་པ་ནི། སློབ་དཔོན་ཟླ་བ་གྲགས་པ་སོགས་ཏེ། ཀུན་རྫོབ་ཀྱི་བདེན་པ་ལ་གྲུབ་མཐའ་སྨྲ་བའི་རིགས་པས་ཅུང་ཟད་ཀྱང་མི་དཔྱོད་པར། འཇིག་རྟེན་ན་ཇི་ལྟར་གྲགས་པ་བཞིན་དུ་ཁས་ལེན་པའི་ཕྱིར་རོ། །
གཉིས་པ་དོན་དམ་པའི་བདེན་པ་གཏན་ལ་འབེབས་ཚུལ་གྱི་སྒོ་ནས་དབྱེ་བ་ནི་གཉིས་ཁོ་ན་སྟེ། རང་རྒྱུད་པ་དང༌། ཐལ་འགྱུར་བར་གྲགས་པའོ། ། འདི་ཡང་དོན་དམ་པའི་བདེན་པ་གཏན་ལ་འབེབས་པའི་ཚེ། རང་རྒྱུད་ཀྱི་གཏན་ཚིགས་ཁས་ལེན་མི་ལེན་ལས་ཕྱེ་བ་ཡིན་གྱི། སྤྱིར་རང་རྒྱུད་ཀྱི་རྣམ་གཞག་ཁས་ལེན་མི་ལེན་ལས་ཕྱེ་བ་མ་ཡིན་ཞིང༌། ཁྱད་པར་དུ་གཏན་ལ་དབབ་བྱ་དོན་དམ་པའི་བདེན་པ་ལ་ཟབ་མི་ཟབ་ཀྱི་ཁྱད་པར་ཡོད་པ་ཡང་མ་ཡིན་ནོ་ཞེས་བཞེད་དོ། ། དེ་ལྟར་བཞེད་པ་ལ་བོད་ཕྱི་མ་དག་གིས་དཔྱད་པ་ཅུང་ཟད་བྱས་སྣང་བ་ལ་ནི། ལེགས་པར་བཤད་པའི་ཆར་གྱུར་པ་འགའ་ཞིག་ཙམ་ཡང་མི་སྣང་བས་དེ་དག་བཏང་སྙོམས་སུ་རྣམ་པར་བཞག་ནས་རེ་ཤིག་རྟོག་དཔྱོད་འདི་ལྟར་བཏང་བར་བྱ་སྟེ། སློབ་དཔོན་ཡེ་ཤེས་སྙིང་པོས་ཀུན་རྫོབ་ཀྱི་རྣམ་གཞག་མདོ་སྡེ་པ་དང་མཐུན་པར་ཁས་ལེན་པ་མ་ཡིན་ཏེ།
མདོ་སྡེ་པའི་འདོད་པ་མཐར་ཐུག་པ་ནི། ཕྱི་རོལ་གྱི་དོན་ལྐོག་ན་མོ་དང༌། དོན་སྣང་གི་ཤེས་པས་ཕྱི་རོལ་གྱི་དོན་དངོས་སུ་མ་རིག་པར་འདོད་པ་ཡིན་ལ། སློབ་དཔོན་ཡེ་ཤེས་སྙིང་པོས་དེ་ལྟར་མི་བཞེད་པའི་ཕྱིར་དང༌། མདོ་སྡེ་པ་ནི་ཐ་སྙད་ཀྱི་བདེན་པ་རང་གི་རིགས་པས་དཔྱད་ནས་འཇོག་པ་ཡིན་ལ་སློབ་དཔོན་དེས་དེ་ལྟར་མི་བཞེད་པའི་ཕྱིར། དེ་ཡང་ཇི་ལྟར་ཞེ་ན། མདོ་སྡེ་པའི་གྲུབ་པའི་མཐའ་འཆད་པའི་ཚད་ལྡན་གྱི་གཞུང་རྣམ་པ་གསུམ་ལས། ཤེས་པ་རྣམ་བཅས་ཕྱོགས་ལ་ནི། ། དངོས་སུ་དེ་གཉིས་ཐ་དད་ཀྱང༌། ། དེ་དང་གཟུགས་བརྙན་འདྲ་བས་ན། །
བརྟགས་པ་ཙམ་ཞིག་ཚོར་བར་རུང༌། ། ཞེས་གསུངས་པའི་ཕྱིར་རོ། ། སློབ་དཔོན་དེ་ནི་དེ་ལྟར་བཞེད་པ་མ་ཡིན་ཏེ། བདེན་གཉིས་ལས། ཇི་ལྟར་སྣང་བ་འདི་ཁོ་ན། ། ཀུན་རྫོབ་ཅེས་དང༌། ཇི་ལྟར་སྣང་བཞིན་ངོ་བོའི་ཕྱིར། ། འདི་ལ་དཔྱད་པ་མི་འཇུག་གོ ། ཞེས་དང༌། ཇི་ལྟར་སྣང་བཞིན་འདོད་ན་ནི། །
འུ་བུ་ཅག་ལ་དེ་མཚུངས་ཉིད། ། རིགས་པར་ན་ནི་ཐམས་ཅད་འཁྲུགས། ། གལ་ཏེ་ཇི་ལྟར་སྣང་བ་བཞིན་དུ་ཁྱེད་ཀྱང་འདོད་ན་ནི་འུ་བུ་ཅག་ལའང་མཚུངས་པ་ཡིན་ཏེ། ཁོ་བོ་ཅག་ང་རྒྱལ་ག་ལ་བྱེད། གལ་ཏེ་ཁྱོད་འདི་རིགས་པའི་རྗེས་སུ་འགྲོ་བ་ཅན་ཡིན་པར་ཁས་ལེན་ན་ནི། དེའི་ཚེ་ཁོ་བོ་ཅག་མི་འདོད་དེ། གང་གི་ཕྱིར་རིགས་པར་ན། ཐམས་ཅད་བརྡས་ན་འཐོར་བར་དང་འདྲ་བའི་ཕྱིར་ཏེ། ཞེས་གསུངས་པ་དང༌། སྣང་དུ་འདྲ་ཡང་དོན་བྱེད་དག །
ཅེས་སོགས་དོན་སྣང་གི་ཤེས་པ་ལ་དོན་དངོས་སུ་སྣང་བར་བཤད་ལ་མདོ་སྡེ་པས་ནི། ཇི་སྐད་དུ། རྣལ་འགྲེལ་ལས། ཕྱི་རོལ་དོན་ནི་དངོས་སུ་མིན། ། ཞེས་བཤད་པ་ལྟར་ཁས་ལེན་པའི་ཕྱིར་རོ། ། ཡང་ཞི་འཚོ་ཡབ་སྲས་ཀྱི་ཀུན་རྫོབ་བདེན་པ་ཞལ་གྱིས་བཞེས་པའི་ཚེ། རྣལ་འབྱོར་སྤྱོད་པའི་གཞུང་ཇི་ལྟ་བ་བཞིན་དུ་ཞལ་གྱིས་བཞེས་པ་མ་ཡིན། ཐ་སྙད་དུ་ནི་ཕྱི་རོལ་གྱི་དོན་ཡོད་པར་བཞེད་ཅིང་སྣང་བ་སེམས་སུ་མི་བཞེད་པའི་ཕྱིར་ཏེ། ཇི་སྐད་དུ་རྒྱན་ལས། དངོས་པོ་ཀུན་གྱི་རང་བཞིན་ནི། །
རིགས་པའི་ལམ་གྱིས་རྗེས་འབྲང་བར། ། གཞན་དག་འདོད་པ་སེལ་བར་བྱེད། ། དེ་ཕྱིར་རྒོལ་ངན་གནས་མེད་དོ། ། ཞེས་སོགས་ཀྱིས་ཀུན་རྫོབ་བདེན་པ་འཇོག་པའི་ཚེ། མ་བརྟགས་གཅིག་པུར་ཉམས་དགའ་བ་དེ་ཉིད་ཀྱི་སྒོ་ནས་འཇོག་པར་གསུངས་ཀྱི་རྣལ་འབྱོར་སྤྱོད་པའི་རིགས་པས་དཔྱད་ནས་འཇོག་པར་མ་གསུངས་པའི་ཕྱིར་དང༌། སློབ་དཔོན་འདིས་ཕྱི་རོལ་གྱི་དོན་མེད་པ་དང༌། སྣང་བ་སེམས་སུ་བཤད་པ་ཞིག་ཡོད་པ་དེ། ཀུན་རྫོབ་བདེན་པ་རྣམ་པར་འཇོག་པའི་ཚེ་མ་ཡིན་གྱི། ཀུན་རྫོབ་ཀྱི་བདེན་པ་ལ་རིགས་པས་དཔྱད་ནས་རིམ་གྱིས་དོན་དམ་པའི་བདེན་པ་ལ་འཇུག་པའི་ཐབས་སུ་གསུངས་པ་ཡིན་པའི་ཕྱིར། དེའི་ཚུལ་ཡང་དེ་མ་ཐག་ཏུ་འཆད་པར་འགྱུར་རོ། །
མདོར་ན་རང་རྒྱུད་པའི་སློབ་དཔོན་དེ་དག་གིས་ཐ་སྙད་ཀྱི་བདེན་པ་དངོས་སྨྲ་བ་དང་མཐུན་པར་འཇོག་གོ་ཞེས་ཟེར་བ་དེ་དག་ནི། ཆེན་པོ་ལ་སྨོད་པར་བྱེད་པ་ཡིན་ཏེ། ཇི་སྐད་དུ། བདེན་གཉིས་ལས། བདེན་པ་གཉིས་པོ་རྣམ་ཕྱེ་ཡང༌། ། ཤིང་རྟ་ཆེ་དག་རྨོངས་ཉིད་ན། ། གཞན་རྣམས་སྨོས་ཀྱང་ཅི་དགོས་ཏེ། ། དེ་བས་བདག་གི་རྣམ་པར་ཕྱེ། ། ཞེས་བདེན་པ་གཉིས་ཀྱི་རྣམ་པར་དབྱེ་བ་ལ་དངོས་པོར་སྨྲ་བའི་ཚུལ་འཆད་པའི་ཤིང་རྟ་ཆེན་པོ་དག་རྨོངས་པར་བཤད་པའི་ཕྱིར་རོ། ། གཉིས་པར་རང་ལུགས་བཞག་པ་ལ།
འོ་ན་ཅི། མདོ་སྡེ་སྤྱོད་པའི་དབུ་མ་པ་ལ་སོགས་པ་གསུམ་གྱི་རྣམ་པར་བཞག་པ་ཁས་མི་ལེན་པའམ། ལེན་ན་ཚུལ་ཇི་ལྟ་བུ་ཞེས་རྣམ་པར་བརྟགས་ན། འདི་ལ་གཉིས་ཏེ། སྤྱི་དོན་གྱི་སྒོ་ནས་དོན་གྱི་ཁོག་ཕུབ་པ་དང༌། སྐབས་སུ་བབ་པའི་དོན་སོ་སོར་ཕྱེ་བའོ། ། དང་པོ་ནི། དབུ་མ་ཐལ་རང་དུ་གྲགས་པའི་སློབ་དཔོན་རྣམས་འཇིག་རྟེན་གྱི་ཀུན་རྫོབ་བདེན་པ་རིགས་པས་མ་དཔྱད་པར་འཇོག་ཚུལ་ལ་ཁྱད་པར་ཅི་ཡང་མི་སྣང་སྟེ། གྲུབ་མཐའ་སྨྲ་བའི་རིགས་པས་མི་དཔྱོད་པར་འཇིག་རྟེན་གྱི་བློ་ལྷན་སྐྱེས་ལ་ཇི་ལྟར་སྣང་ཞིང་གྲགས་པ་བཞིན་དུ་དེའི་རྣམ་གཞག་ཞལ་གྱིས་བཞེས་པར་མཐུན་པའི་ཕྱིར། སློབ་དཔོན་དེ་དག་མཐར་ཐུག་གི་དོན་དམ་པའི་བདེན་པ་ངོས་འཛིན་ལུགས་ལའང་མི་འདྲ་བའི་ཁྱད་པར་ཅུང་ཟད་ཀྱང་མི་སྣང་སྟེ།
སྤྲོས་པའི་ཚོགས་མཐའ་དག་དང་བྲལ་བའི་སྒྲ་རྟོག་གི་ཡུལ་ལས་འདས་པ་ཞིག་ལ་དོན་དམ་པའི་བདེན་པ་ཞེས་ཐ་སྙད་འདོགས་པར་ཞལ་འཆམས་པའི་ཕྱིར། དེ་ལྟ་ན་ཡང་དོན་དམ་པའི་བདེན་པ་དེ་གཏན་ལ་འབེབས་བྱེད་ཀྱི་རིགས་པ་དང༌། རིགས་པ་དེ་ལ་དང་པོར་འཇུག་པའི་སྒོ་མི་འདྲ་བ་ཡིན་ཏེ། རང་རྒྱུད་ཀྱི་རིགས་པ་དང་ཐལ་འགྱུར་གྱི་རིགས་པས་གཏན་ལ་འབེབས་ཚུལ་སོ་སོར་ངེས་པའི་ཕྱིར་དང༌། ཀུན་རྫོབ་ཀྱི་བདེན་པ་མ་དོར་བར་དོན་དམ་པའི་བདེན་པ་ལ་འཇུག་པའི་ཆ་གྲུབ་མཐའ་འོག་མ་ལ་རིམ་གྱིས་ཞུགས་ནས་དབུ་མ་ལ་འཇུག་པའི་ཚུལ་དང༌། འོག་མ་ལ་མ་ཞུགས་པར་འཇིག་རྟེན་གྱི་གྲགས་པ་ཉིད་ནས་དབུ་མ་ལ་འཇུག་པའི་ཚུལ་རྣམ་པ་གཉིས་མཐོང་བའི་ཕྱིར། དང་པོ་ལའང་གཉིས་ཏེ། རྣམ་པར་རིག་པ་ཙམ་གྱི་གྲུབ་པའི་མཐའ་ལའང་མི་འཇུག་པར་ཐོག་མར་མདོ་སྡེ་པའི་གྲུབ་མཐའ་ལ་ཞུགས་ནས། དེ་ནས་དབུ་མ་ཉིད་ལ་འཇུག་པ་དང༌། མདོ་སེམས་གཉིས་ལ་རིམ་གྱིས་ཞུགས་ནས་དེ་ནས་དབུ་མ་ལ་འཇུག་པའི་ཚུལ་ལོ། །
དང་པོ་ནི་སློབ་དཔོན་ཡེ་ཤེས་སྙིང་པོའི་བདེན་གཉིས་རྣམ་པར་འབྱེད་པ་ལས་འབྱུང་ལ། གཉིས་པ་ནི། བྱང་ཆུབ་སེམས་དཔའ་ཞི་བ་འཚོའི་དབུ་མའི་རྒྱན་ལས་འབྱུང་ངོ༌། ། ལུགས་དང་པོ་དེ་འཆད་པ་ལ་གཉིས་ཏེ། སློབ་དཔོན་ཡེ་ཤེས་སྙིང་པོའི་ཞབས་ཀྱི་བཞེད་པ་ངོས་བཟུང༌། དེ་ལ་གཞན་གྱིས་བརྟགས་པའི་མཐའ་བསལ་བའོ། ། དང་པོ་ནི། སློབ་དཔོན་འདིས་ཀུན་རྫོབ་ཀྱི་བདེན་པ་རྣམ་པར་འཇོག་པའི་ཚེ། དབུ་མའི་རིག་པ་ལྟ་ཞོག གྲུབ་མཐའ་སྨྲ་བ་ལ་གྲགས་པའི་རིགས་པ་གང་གིས་ཀྱང་མི་དཔྱོད་པར་འཇིག་རྟེན་གྱི་བློ་ལ་ཇི་ལྟར་སྣང་བ་འདི་ཉིད་ཐད་སོར་འཇོག་པ་ཡིན་ལ།
དེ་ནས་ངེས་དོན་གྱི་རྒྱ་མཚོ་ལ་འཇུག་པའི་ཐོག་མར། འཇིག་རྟེན་ལ་གྲགས་པའི་དོན་དམ་པའི་བདེན་པ་དབུ་མ་པས་ཡང་དག་པའི་ཀུན་རྫོབ་ཅེས་མིང་དུ་བཏགས་པ་འདི་ཇི་ལྟར་སྣང་བ་བཞིན་དུ་ཡོད་པ་ལ་སྒྲུབ་བྱེད་ཀྱི་ཚད་མ་མེད་པར་བསྟན་པ་དང༌། ཡོད་པ་ལ་གནོད་བྱེད་ཀྱི་རིགས་པ་བསྟན་པའོ། ། དང་པོ་ནི། དངོས་སྨྲ་བ་དང་ཐུན་མོང་གི་རིགས་པ་ཡིན་ལ། གཉིས་པ་ནི་དབུ་མའི་རིགས་པའོ། ། དང་པོ་དེ་ལའང་གཉིས་ཏེ། གཟུང་འཛིན་གྲངས་མཉམ་དུ་སྨྲ་བའི་མདོ་སྡེ་པ་དང་ཐུན་མོང་གི་རིགས་པ་དང༌། སྣ་ཚོགས་གཉིས་མེད་དུ་སྨྲ་བའི་མདོ་སྡེ་པ་དང་ཐུན་མོང་གི་རིགས་པའོ། ། དང་པོ་ནི།
དོན་སྣང་གི་ཤེས་པ་ལ་དོན་གྱི་རྣམ་པ་ཙམ་སྣང་བའི་རྟགས་ཀྱིས་ཕྱི་རོལ་གྱི་དོན་མངོན་སུམ་གྱིས་མི་འགྲུབ་པར་སྒྲུབ་པ་ཡིན་ལ། དོན་དེ་ཡང་ཇི་སྐད་དུ། བདེན་གཉིས་རྣམ་པར་འབྱེད་པ་ལས། ། རྣམ་པ་མེད་པའི་ཤེས་པ་ནི། ། ཡུལ་ལ་འཛིན་པར་མི་རིགས་སོ། ། རྣམ་པ་ཚད་མ་མིན་ཕྱིར་དང༌། ། མི་རིགས་ཕྱིར་ན་ཅིག་ཤོས་མིན། ། ཞེས་གསུངས་སོ། ། གཉིས་པ་ནི། སྣ་ཚོགས་གཅིག་མ་ཡིན་པ་དང༌།
ཤེས་པ་གཅིག་ཉིད་སྣ་ཚོགས་མ་ཡིན་པའི་རྟགས་ཀྱིས་སྣ་ཚོགས་པའི་རྣམ་པ་ཅན་གྱི་གཟུང་རྣམ་དེ་སྣང་བ་ལྟར་མི་བདེན་པ་དང༌། དེ་སྣང་ཡུལ་ལ་ཚད་མ་མ་ཡིན་པར་སྒྲུབ་པ་ནི། སྣ་ཚོགས་གཉིས་མེད་དུ་སྨྲ་བའི་མདོ་སྡེ་པའི་རིགས་པ་ཡིན་ལ། དོན་དེ་ཉིད་འཆད་པ་ནི་ཇི་སྐད་དུ་དེ་ཉིད་ལས། གང་ཕྱིར་སྣ་ཚོགས་ངོ་བོ་རུ། ། སྣང་བ་ཅན་གྱི་དངོས་གཅིག་ལ། ། རྣམ་པ་རྣམ་བདེན་ཇི་ལྟར་འགྱུར། ། དེ་ཡིས་གཅིག་ཉིད་ཉམས་ཕྱིར་རོ། ། དེ་ལྟར་ཡིན་ན་མངོན་སུམ་གྱིས། ། མི་དམིགས་པ་ཡི་འབྲས་བུ་དང༌། །
རྒྱུ་ཉིད་འདི་ནི་མི་འགྲུབ་བོ། ། རྣམ་པ་གཞན་ཞིག་རྣམ་པར་སེམས། ། ཞེས་ཕྱི་རོལ་གྱི་དོན་དང་གཟུང་འཛིན་རྫས་གཞན་མངོན་སུམ་གྱིས་མི་འགྲུབ་པར་བསྟན་ནོ། ། དེ་ཡང་ཇི་སྐད་དུ་རྣམ་འགྲེལ་ལས་མདོ་སྡེ་པ་དང་པོའི་འདོད་པ་འཆད་པ་ན། བློ་རྣམས་སྣ་ཚོགས་ངོ་བོའི་ཕྱིར། ། དོན་རྣམས་སྣ་ཚོགས་ངོ་བོ་ཉིད། ། ཅེས་དང༌། མདོ་སྡེ་པ་གཉིས་པའི་འདོད་པ་འཆད་པ་ན། ཤེས་པ་སྔོ་སོགས་སྣ་ཚོགས་པ། ། ཤེས་པའི་ཁྱད་པར་གཞན་རྟེན་མེད། །
མཐོང་ནུས་མ་ཡིན་ཞེས་གསུངས་པ་དེ་དང་འདི་དོན་གཅིག་པར་ངེས་སོ། ། གཉིས་པ་དབུ་མའི་རིགས་པས་རྒྱུ་འབྲས་ཀྱི་དངོས་པོ་ཡོད་པ་ལ་གནོད་བྱེད་བརྗོད་པ་ནི། ཇི་སྐད་དུ། དུ་མས་དངོས་པོ་གཅིག་མི་བྱེད། ། དུ་མས་དུ་མ་བྱེད་མ་ཡིན། ། གཅིག་གིས་དུ་མའི་དངོས་མི་བྱེད། ། གཅིག་གིས་གཅིག་བྱེད་པ་ཡང་ཡིན། ། ཞེས་མུ་བཞི་སྐྱེ་འགོག་གི་གཏན་ཚིགས་གསུངས་སོ། ། དེ་ལྟར་ན་སློབ་དཔོན་འདིས་སྣ་ཚོགས་གཉིས་མེད་དུ་སྨྲ་བའི་རིགས་པ་ལ་བརྟེན་ནས་ཡང་དག་པའི་ཀུན་རྫོབ་རྣམས་ཀྱི་སྐྱེ་བ་མངོན་སུམ་གྱིས་མི་འགྲུབ་པར་བསྟན་ནས། དེ་རྣམས་རང་བཞིན་སྐྱེ་མེད་ཀྱི་སྒྲུབ་བྱེད་དུ་དབུ་མའི་རིགས་པ་ཉིད་ལེགས་པར་བཤད་པ་ཡིན་ནོ། །
དེའི་ཕྱིར་སློབ་དཔོན་འདིའི་བཞེད་པ་ལ། མདོ་སྡེ་སྤྱོད་པའི་དབུ་མའི་ལུགས་ཞེས་བཤད་ཀྱང་མི་འགལ་བ་ཡིན་ཏེ། དོན་དམ་པའི་བདེན་པ་ལ་འཇུག་པའི་ཐོག་མར་མདོ་སྡེ་པའི་རིགས་པས་རྒྱུ་དང་འབྲས་བུའི་དངོས་པོ་རྣམས་མངོན་སུམ་གྱིས་མི་འགྲུབ་པར་བསྒྲུབས་པའི་ཕྱིར། སློབ་དཔོན་འདིས་དོན་དམ་པའི་བདེན་པ་ལ་འཇུག་པའི་ཡན་ལག་ཏུ་རྣལ་འབྱོར་སྤྱོད་པའི་གྲུབ་པའི་མཐའ་ནི་ཞལ་གྱིས་མ་བཞེས་ཏེ། མདོ་སྡེ་པའི་རིགས་པ་བཤད་པ་དེའི་དེ་མ་ཐག་དེ་ནས་དབུ་མ་ལ་འཇུག་པར་གསུངས་པའི་ཕྱིར་དང༌། རྣལ་འབྱོར་སྤྱོད་པ་པས་གཟུང་འཛིན་ཀུན་བཏགས་མེད་པར་འདོད་པ་ལ། མངོན་སུམ་དང་འགལ་བའི་ཉེས་པ་བརྗོད་པར་མཛད་པའི་ཕྱིར། རྣམ་རིག་པའི་གྲུབ་པའི་མཐའ་ལ་གྲགས་པའི་གཟུང་འཛིན་གཉིས་མེད་ཀྱི་ཤེས་པ་རང་རིག་རང་གསལ་ལ་དགག་པ་མཛད་པའི་ཕྱིར་དང༌། མདོ་ལས། བརྟགས་པའི་དངོས་པོ་ཡོད་མ་ཡིན། །
གཞན་གྱི་དབང་ནི་ཡོད་པ་སྟེ། ། སྒྲོ་འདོགས་པ་དང་བསྐུར་འདེབས་པའི། ། མཐར་རྟོག་པ་ནི་ཕུང་བར་འགྱུར། ། ཞེས་པའི་དོན། རྣམ་རིག་པའི་འཆད་ཚུལ་ལས་གཞན་དུ་བཤད་པའི་ཕྱིར། ཇི་ལྟར་བཤད་ཅེ་ན། བརྟགས་པ་ཞེས་པ་ལོག་པའི་ཀུན་རྫོབ་དང༌། གཞན་དབང་ཞེས་པ་ཡང་དག་པའི་ཀུན་རྫོབ་ལ་བཤད་དོ། ། དེ་ལས་གཞན་དུ་སློབ་དཔོན་ཡེ་ཤེས་སྙིང་པོས་རང་ལུགས་ལ་ཕྱི་རོལ་གྱི་དོན་ཁས་བླངས་པའི་རྒྱུ་མཚན་གྱིས་མདོ་སྡེ་སྤྱོད་པའི་དབུ་མ་པའོ། ། ཞེས་ཟེར་བ་ལ་ནི་སྙིང་པོ་ཅི་ཡང་མ་མཐོང་སྟེ།
དེས་ཕྱི་རོལ་གྱི་དོན་རང་ལུགས་ལ་ཚད་མས་གྲུབ་པ་ལྟ་ཞོག ཀུན་རྫོབ་ཀྱི་བདེན་པ་ཅུང་ཟད་ཀྱང་རང་ལུགས་ཀྱི་ཚད་མས་དཔྱད་པ་ན་གྲུབ་པར་ཞལ་གྱིས་མི་བཞེས་པའི་ཚུལ་འོག་ནས་འཆད་པའི་ཕྱིར་དང༌། མདོ་སྡེ་པས་ནི་ཕྱི་རོལ་དོན་གྱི་གནས་ཚུལ་རིགས་པས་དཔྱད་པ་ན། རྡུལ་ཕྲན་དུ་གནས་པ་དེ་ནི་དེའི་གྲུབ་པའི་མཐའ་ཡིན་པའི་ཕྱིར་རོ། ། གཉིས་པ་གཞན་གྱིས་བརྟགས་པའི་མཐའ་དགག་པ་ནི། གངས་ཅན་དུ་ཕྱིས་བྱོན་པའི་ཆེན་པོར་རློམ་པ་དག་ན་རེ། སློབ་དཔོན་འདིས་ནི། བྱེ་མདོ་གཉིས་ཀྱི་གྲུབ་མཐའ་ལ་གྲགས་པའི་དོན་དམ་པའི་བདེན་པ་རྣམས་རང་ལུགས་ཀྱི་ཀུན་རྫོབ་བདེན་པར་ཞལ་གྱིས་བཞེས། དེའི་རྒྱུ་མཚན་གྱིས་ཐ་སྙད་དུ་རང་གི་མཚན་ཉིད་ཀྱིས་གྲུབ་པའི་ཆོས་ཁས་བླངས། དེ་དེར་འདོད་པའི་རྒྱུ་མཚན་ཡང་བདེན་གཉིས་སུ་མདོ་དྲངས་པ་ལས།
གཞན་གྱིས་དོན་དམ་བྱས་གང་ཡིན། ། དེ་ནི་གཞན་གྱི་ཀུན་རྫོབ་སྟེ། ། གཞན་གྱིས་མར་འདོད་གང་ཡིན་དེ། ། གཞན་གྱི་ཆུང་མར་ཡང་འདོད་བཞིན། ། ཞེས་པ་འདི་ལེགས་པར་དྲངས་པ་ཡིན་ནོ་ཞེས་བཤད་པ་དང༌། དོན་དེ་ཉིད་འགོག་པ་ན་འཇུག་འགྲེལ་ལས། ཁ་ཅིག་གིས་མདོ་སྡེ་པ་རྣམས་ཀྱི་ལུགས་གང་ཞིག་དོན་དམ་པར་སྨྲ་བ་དེ་ཉིད། དབུ་མ་པ་རྣམས་ཀྱི་ཀུན་རྫོབ་ཏུ་འདོད་དོ་ཞེས་གསུངས་པ་གང་ཡིན་པ་དེ་ནི་དབུ་མའི་བསྟན་བཅོས་ཀྱི་དེ་ཁོ་ན་ཉིད་མངོན་པར་མི་ཤེས་པ་དག་གིས་སྨྲས་པ་ཡིན་ནོ་ཞེས་དང༌། དེ་བཞིན་དུ་བྱེ་བྲག་སྨྲ་བ་ལ་ཡང་སྦྱར་ནས་གསུངས་པ་དང༌། ཡང་ཇི་སྐད་དུ།
སྣང་དུ་འདྲ་ཡང་དོན་བྱེད་དག ། ནུས་པའི་ཕྱིར་དང་མི་ནུས་ཕྱིར། ། ཡང་དག་ཡང་དག་མ་ཡིན་པའི། ། ཀུན་རྫོབ་ཀྱི་ནི་དབྱེ་བ་བྱས། ། ཞེས་བཤད་པས་ཀྱང་ཐ་སྙད་དུ་རང་གི་མཚན་ཉིད་ཀྱིས་གྲུབ་པའི་ཆོས་ཁས་བླངས་པར་གྲུབ་བོ་ཞེས་ཟེར་བ་དང༌། སློབ་དཔོན་འདིས་ཐ་སྙད་དུ་ཡང་རང་རིག་ཁས་མི་ལེན་པ་ཡིན་ནོ་ཞེས་ཟེར་བ་དག་སྣང་ངོ༌། ། དེ་དག་གིས་ནི་སློབ་དཔོན་འདིའི་ལུགས་ལེགས་པར་མ་བལྟས་པའམ། བལྟས་ཀྱང་དེའི་ལུགས་ལེགས་པར་མ་ཤེས་པར་རང་རྒྱུད་པས་རང་གི་མཚན་ཉིད་ཀྱིས་གྲུབ་པའི་ཆོས་ཁས་ལེན་པའི་ཤེས་བྱེད་ཀྱིས་འཕོངས་བཞིན་དུ། མི་ཤེས་པ་གཞན་དག་མགོ་འཁོར་བར་བྱེད་པའི་གཏམ་ཁོ་ནར་བས་ཏེ། དེ་ཡང་འདི་ལྟར་བདེན་གཉིས་ཀྱི་འགྲེལ་པར་མདོ་དྲངས་ནས་བསྒྲུབས་པ་དེ་ནི།
འཇིག་རྟེན་ལ་གྲགས་པའི་དོན་དམ་བདེན་པ་གང་ཡིན་པ་སྐྱེ་སོགས་སུ་སྣང་ཙམ་ལྟ་བུ་དེ་ཉིད་དང༌། དབུ་མའི་བསྟན་བཅོས་ལས་ཀྱང་གནས་སྐབས་སུ་དོན་དམ་པའི་བདེན་པར་བཞག་པའི་སྐྱེ་སོགས་བཀག་པའི་མེད་དགག་དེ་ཡང་དབུ་མའི་ཀུན་རྫོབ་ཀྱི་བདེན་པར་འཇོག་དགོས་སོ་ཞེས་བྱ་བའི་དོན་ཡིན་གྱི། བྱེ་མདོ་གཉིས་ཀྱི་དོན་དམ་པའི་བདེན་པ་དབུ་མའི་ལུགས་ཀྱི་ཀུན་རྫོབ་བདེན་པར་འཇོག་དགོས་པའི་འཕྲོས་ཟུར་ཙམ་ཡང་མེད་པའི་ཕྱིར་དང༌། སློབ་དཔོན་འདིས་བྱེ་མདོ་གཉིས་ཀྱིས་འདོད་པའི་དོན་དམ་བདེན་པ་རིགས་པས་དཔྱད་བཟོད་དུ་གྲུབ་པ་སོགས་མདོར་ན་གྲུབ་མཐའ་ལ་གྲགས་པའི་རིགས་པས་སྒྲོ་བཏགས་ནས་བཞག་པ་ཐམས་ཅད་དབུ་མ་པའི་ཀུན་རྫོབ་ཏུ་ཡོད་པར་འཇོག་པ་འབད་ནས་འགོག་གིན་འདུག་པའི་ཕྱིར་ཏེ། ཇི་སྐད་དུ། བརྟགས་པའི་དོན་གྱིས་དབེན་གྱུར་པ། ། ཇི་ལྟར་སྣང་བ་འདི་ཁོ་ན། ། ཞེས་དང༌། ཇི་ལྟར་སྣང་བཞིན་ངོ་བོའི་ཕྱིར། ། འདི་ལ་དཔྱད་པ་མི་འཇུག་གོ །
ཞེས་བཤད་པའོ། ། ངག་དོན་བསྡུ་ན་སློབ་དཔོན་དེ་དང་དེའི་ལུགས་ལ་ཀུན་རྫོབ་བདེན་པར་བཞེད་ན། སློབ་དཔོན་དེ་དང་དེའི་རང་ལུགས་ལ་ཡོད་པར་བཞེད་དགོས་པ་མ་ཡིན་ཏེ། ཟླ་བའི་ཞབས་ཀྱི་ལུགས་ལྟར་ན་ནི་ཁྱབ་པ་མ་ངེས་པར་མ་ཟད་ཁྱབ་པ་འགལ་བ་དང༌། ཡེ་ཤེས་སྙིང་པོ་ལྟར་ན་ཡང་ལོག་པའི་ཀུན་རྫོབ་བདེན་པ་རྣམས་ལ་ཁྱབ་པ་འགལ་བ་ཡིན་ནོ། ། གཞན་ཡང་ཁྱེད་ཀྱིས་འདོད་པ་དེ་ལྟ་ཡིན་ན། འཇུག་འགྲེལ་དུ། སེམས་ཙམ་པས་འདོད་པའི་དོན་དམ་བདེན་པ་དབུ་མ་པའི་ཀུན་རྫོབ་ཏུ་འདོད་པ་དག་ལ་དགག་པ་ཅིའི་ཕྱིར་མ་མཛད། དེའི་ཤེས་བྱེད་ཁྱེད་ཀྱིས་བསམ་དགོས་པ་ཡིན་ནོ། ། འོ་ན་ཁྱོད་ཉིད་ལ་ཅི་ཞེ་ན།
འཇུག་འགྲེལ་དུ་དེ་ལྟར་བཤད་པ་དེ་ནི། གནས་བརྟན་ཆོས་སྐྱོང་ལ་སོགས་པས་ཀླུ་སྒྲུབ་ཀྱི་དགོངས་པ་སེམས་ཙམ་དུ་བཀྲལ་ནས་དེའི་ཚེ། ཀུན་བཏགས་དང་གཞན་དབང་ཀུན་རྫོབ་ཀྱི་བདེན་པར་ཁས་ལེན་པ་ཡིན་ལ། དེ་ཡང་ཀུན་བཏགས་ཀྱི་ནང་ན་བྱེ་མདོ་གཉིས་ཀྱིས་ཕྱི་རོལ་དོན་གྱི་གནས་ཚུལ་དུ་སྒྲོ་བཏགས་པའི་རྡུལ་ཕྲན་ཕྱོགས་ཀྱི་ཆ་མེད་ལྟ་བུ་དང༌། གཞན་དབང་གི་ནང་ན་དེ་གཉིས་ཀྱིས་ཤེས་པའི་གནས་ལུགས་སུ་སྒྲོ་བཏགས་པའི་ཤེས་པ་སྐད་ཅིག་ཆ་མེད་ལྟ་བུ་དེ་ཡང་འདུས་ལ། དེ་དག་ནི་གྲུབ་མཐས་བཏགས་པའི་ཕྱིར། འཇིག་རྟེན་གྱི་བདེན་པ་མ་ཡིན་ནོ་ཞེས་བྱ་བའི་དོན་ནོ། ། སེམས་ཙམ་པས་འདོད་པའི་དོན་དམ་བདེན་པ་དེ་ཡང་དབུ་མ་པས་ཀུན་རྫོབ་ཀྱི་བདེན་པར་འཇོག་གོ་ཞེས་འདོད་པའི་ཕྱོགས་སྔ་མ་ཞིག་ཡོད་ན། དེ་ལ་ཟླ་བས་དགག་པ་མཛད་པ་ཤིན་ཏུ་རིགས་ན་ཡང༌། དེ་མེད་པའི་ཕྱིར་དགག་པ་མ་མཛད་དོ། །
ཡང་ན་འཇུག་འགྲེལ་གྱི་དོན་འདི་ཡིན་ཏེ། འདིར་འབྱུང་ལུགས་ཀྱང་གཞན་ན་ནི། ། མེད་ཅེས་མཁས་རྣམས་ངེས་པར་མཛོད། ། ཅེས་པའི་དོན་འགྲེལ་པ་ན་བསྟན་བཅོས་འདིར་བཤད་པའི་བདེན་པ་གཉིས་ཀྱི་རྣམ་པར་གཞག་པ་འདི་དག་སེམས་ཙམ་གྱི་བསྟན་བཅོས་དབུ་མ་ལྟར་བཅོས་པ་རྣམས་ལ་མེད་དོ། ། ཇི་ལྟར་ཞེ་ན་བསྟན་བཅོས་དེ་དག་ན་ཀུན་རྫོབ་ཀྱི་བདེན་པ་རིགས་པས་དཔྱད་ནས་བཞག་པའི་ཕྱིར་དང༌། དོན་དམ་པའི་བདེན་པ་འཇོག་མ་ཤེས་པའི་ཕྱིར། དེ་རིགས་པས་དཔྱད་ནས་བཞག་པ་ཅི་ཞེ་ན། མདོ་སྡེ་པའི་རིགས་པས་དཔྱད་པ་དོན་སྣང་གི་ཤེས་པ་ལ་སྣང་བའི་དོན་གྱི་རྣམ་པ་དེ་ཉིད་ཀུན་རྫོབ་ཀྱི་བདེན་པར་ཁས་བླངས་པ་དང༌། དོན་དམ་པའི་བདེན་པ་བདེན་གྲུབ་ཏུ་ཁས་བླངས་པའི་ཕྱིར། དེ་ལྟར་ན་ཀླུ་སྒྲུབ་ཀྱི་གཞུང་ལས་འབྱུང་བའི་དོན་དམ་པའི་བདེན་པ་ལྟ་ཞོག
ཀུན་རྫོབ་ཀྱི་བདེན་པའི་འཇོག་ལུགས་ཙམ་ཡང༌། སེམས་ཙམ་གྱི་བསྟན་བཅོས་ན་མེད་དེ། དེ་ནི་བདེན་པ་གཉིས་ཅར་ལས་ཉམས་པའི་ཕྱིར། ཞེས་བྱ་བའི་དོན་ཡིན་ཏེ། འཇུག་འགྲེལ་དུ་གོང་དུ་དྲངས་པའི་དེ་མ་ཐག་ཏུ། འདི་ལྟར་འཇིག་རྟེན་ལས་འདས་པའི་ཆོས་ནི་འཇིག་རྟེན་པའི་ཆོས་དང་མཚུངས་པ་མི་རིགས་པའི་ཕྱིར་ལུགས་འདི་ནི་ཐུན་མོང་མ་ཡིན་པའོ། ། ཞེས་གསུངས་པས་སོ། ། དེར་འཇིག་རྟེན་པ་ཞེས་པ་སེམས་ཙམ་གྱི་ལུགས་དང༌། འཇིག་རྟེན་ལས་འདས་པ་ནི་ཀླུ་སྒྲུབ་ཀྱི་ལུགས་སོ། ། དེ་ལྟར་བཤད་པ་ན།
འཇུག་པའི་གཞུང་འདི་ལྟར་འདོན་པར་བྱ་སྟེ། འདི་ལས་གཞན་ན་སྟོང་ཉིད་ཀྱི། ། ཆོས་འདི་མེད་པ་དེ་བཞིན་དུ། ། འདིར་འབྱུང་ཀུན་རྫོབ་ལུགས་ཀྱང་ནི། ། སེམས་ཙམ་བསྟན་བཅོས་དག་ན་མེད། ། ཅེས་བྱའོ། ། མདོར་ན་བྱེ་མདོ་གཉིས་ཀྱིས་འདོད་པའི་དོན་དམ་བདེན་པ་ལ་ཀུན་རྫོབ་བདེན་པར་འཇོག་པའི་ལུགས་དེ་ནི་སེམས་ཙམ་གྱི་གཞུང་ན་ཡོད་པ་ཡིན་གྱི་ཡེ་ཤེས་སྙིང་པོའི་གཞུང་ན་མེད་དོ། ། ཡང་ཡེ་ཤེས་སྙིང་པོས་ཡང་དག་ཀུན་རྫོབ་རང་ལུགས་ལ་ཁས་བླངས་པས་རང་གི་མཚན་ཉིད་ཀྱིས་གྲུབ་པའི་ཆོས་ཁས་བླངས་སོ། ། ཞེས་ཟེར་བ་ལ་ནི་རྟགས་མ་གྲུབ་པ་དང༌། ཁྱབ་པ་མ་ངེས་པའི་ཉེས་པ་གཉིས་མཐོང་ངོ༌། །
ཇི་ལྟར་ཞེ་ན། སློབ་དཔོན་འདིས་ཡང་དག་པའི་ཀུན་རྫོབ་རྣམས་དབུ་མ་པ་རང་ལུགས་ཀྱི་ཚད་མས་གྲུབ་པར་བཞེད་པ་མ་ཡིན་ཏེ་ཇི་སྐད་དུ། བདེན་གཉིས་རྣམ་པར་འབྱེད་པ་ལས། ། རྐྱེན་ཉིད་འདི་པ་ཙམ་ཞིག་ནི། ། ཡང་དང་ཡང་དུ་བརྗོད་བྱེད་པ། ། དེ་གྲུབ་བྱ་ལ་ཚད་མ་ནི། ། ཅུང་ཟད་ཙམ་ཡང་སྟོན་མི་བྱེད། ། ཐམས་ཅད་གྲུབ་པར་ཐལ་འགྱུར་ཕྱིར། ། ཞེས་དང༌། འདི་ཡོད་འདི་འབྱུང་ཞེས་བྱ་སྟེ། །
ཚད་མ་མེད་པར་མི་འགྱུར་རོ། ། སྔར་བཤད་པ་ཡི་རྣམ་པ་ཡི། ། ཁྱོད་ལ་ཚད་མའང་ཡོད་མ་ཡིན། ། ཞེས་འཇིག་རྟེན་ན་གྲགས་པའི་བདེན་པ་རྣམས་ཚད་མས་མི་འགྲུབ་པར་བཤད་པའི་ཕྱིར། སྣང་བ་ལྟར་དོན་བྱེད་ནུས་པ་ཞེས་པའི་དོན་ཡང༌། རང་གི་མཚན་ཉིད་ཀྱིས་གྲུབ་པར་སྣང་བ་ལྟར་དེའི་དོན་བྱེད་ནུས་ཞེས་བྱ་བའི་དོན་མ་ཡིན་གྱི། ཆུར་སྣང་བ་ལྟར་ཆུའི་དོན་བྱེད་ནུས་པ་ལ་བྱ་བ་ཡིན་ཏེ། ཇི་སྐད་དུ། བདེན་གཉིས་རང་འགྲེལ་ལས། ཤེས་པ་གསལ་བའི་རྣམ་པ་སྣང་བ་ཅན་དུ་འདྲ་ཡང་ཇི་ལྟར་སྣང་བ་བཞིན་དུ་དོན་བྱེད་པ་ལ་སླུ་བ་དང་མི་སླུ་བ་ཡིན་པར་ངེས་པར་བྱས་ནས་ཆུ་ལ་སོགས་པ་དང་སྨིག་རྒྱུ་ལ་སོགས་པ་དག་འཇིག་རྟེན་གྱིས་ཡང་དག་པ་དང་ཡང་དག་པ་མ་ཡིན་པར་རྟོགས་སོ། །
ཞེས་གསུངས་པས་སོ། ། དེ་ལས་གཞན་དུ་ན། འཇིག་རྟེན་ཐ་མལ་པས། ལོག་པའི་ཀུན་རྫོབ་རྣམས་རང་གི་མཚན་ཉིད་ཀྱིས་མ་གྲུབ་པ་ཉིད་དུ་རྟོགས་པར་ཡེ་ཤེས་སྙིང་པོས་བཞེད་པར་འགྱུར་ཏེ། དེས་དེ་སྣང་བ་ལྟར་དོན་བྱེད་མི་ནུས་པ་ཉིད་དུ་རྟོགས་པར་ཡེ་ཤེས་སྙིང་པོ་བཞེད་པར་དྲངས་མ་ཐག་པའི་ལུང་གིས་གྲུབ་པའི་ཕྱིར། གཞན་ཡང༌། འཇིག་རྟེན་པས་རང་གི་མཚན་ཉིད་ཀྱིས་གྲུབ་པའི་ཆོས་རྣམས་ཡང་དག་ཀུན་རྫོབ་དང༌། དེར་མ་གྲུབ་པའི་ཆོས་རྣམས་ལོག་པའི་ཀུན་རྫོབ་ཏུ་སློབ་དཔོན་གྱི་བཞེད་པ་ཡིན་པར་འགྱུར་ཏེ། སྣང་བ་ལྟར་དོན་བྱེད་ནུས་མི་ནུས་ཀྱི་སྒོ་ནས་ཡང་ལོག་ཏུ་འཇོག་པ་འཇིག་རྟེན་གྱི་ལུགས་ཡིན་པར་སློབ་དཔོན་དེས་བཞེད་པའི་ཕྱིར། ཇི་སྐད་དུ།
དོན་བྱེད་པ་ལ་སླུ་བ་དང་མི་སླུ་བ་ཡང་ཇི་ལྟར་གྲགས་པ་ཁོ་ན་བཞིན་ཏེ། དེ་ཡང་ངོ་བོ་ཉིད་ཀྱིས་མེད་པའི་ཕྱིར་རོ། ། ཞེས་གསུངས་སོ། ། དེ་ཡང་འདོད་ན་ནི། འཇིག་རྟེན་པས་ཡང་དག་ཀུན་རྫོབ་རིགས་པས་དཔྱད་བཟོད་དུ་ཁས་ལེན་པར་འགྱུར་ཏེ། དེ་རང་གི་མཚན་ཉིད་ཀྱིས་གྲུབ་པར་ཁས་ལེན་པའི་ཕྱིར། དེའི་ཁྱབ་པ་ནི་ཟླ་བའི་ཞབས་ཀྱིརིགས་པས་གྲུབ་ལ། འདོད་མི་ནུས་པ་ནི། ཀུན་རྫོབ་ཀྱི་བདེན་པ་རིགས་པས་མི་འཇོག་པ་ནི་སློབ་དཔོན་དེའི་གཞུང་ན་ཤིན་ཏུ་གསལ་བའི་ཕྱིར་རོ། ། གཞན་ཡང་ཟླ་བའི་ཞབས་ཀྱིས་ཀྱང༌།
རང་གི་མཚན་ཉིད་ཀྱིས་གྲུབ་པའི་ཆོས་ཁས་ལེན་པར་འགྱུར་ཏེ། ཡང་དག་ཀུན་རྫོབ་ཁས་ལེན་པའི་ཕྱིར། དེ་ནི་འཇིག་རྟེན་གྱི་ལུགས་ཡིན་གྱི་རང་ལུགས་མ་ཡིན་ནོ་ཞེ་ན། འོ་ན་སྔ་མ་ཡང་དེ་ཡིན་གྱི་ཅིག་ཤོས་མ་ཡིན་ནོ། ། དེ་དེ་ཡིན་པར་གང་ལས་ཤེས་ཞེ་ན། འོ་ན་སྔ་མ་ཡང་གང་ལས་ཤེས། ཇི་སྐད་དུ། འཇིག་རྟེན་ཉིད་ལས་བདེན་པ་ཡིན། ། ཞེས་བཤད་པས་སོ། ། ཞེ་ན།
འོ་ན་སྔ་མ་ཡང་བདེན་གཉིས་ལས། དེ་བས་འདི་ཀུན་བདེན་པ་སྟེ། ། དམ་པའི་དོན་དུ་བདེན་མ་ཡིན། ། ཞེས་དང༌། དེའི་འགྲེལ་པར་ཇི་ལྟར་འཇིག་རྟེན་ན་གྲགས་པ་དེ་ལྟར་བདེན་ནོ། ། ཞེས་བྱ་བའི་ཐ་ཚིག་སྟེ། མདོ་ལས་ཇི་སྐད་དུ། རབ་འབྱོར། ཕྱིན་ཅི་ལོག་མ་གཏོགས་པར་གང་ལ་གནས་ནས་བྱིས་པ་སོ་སོ་སྐྱེ་བོ་རྣམས་ལ་མངོན་པར་འདུ་བྱེད་པར་འགྱུར་བའི་དངོས་པོ་བདེན་པ་ནི་སྐྲ་ཡི་རྩེ་མོའི་ཆ་ཤས་གཟུགས་པའི་ཚད་ཙམ་ཡང་མེད་དོ། ། ཞེས་གསུངས་པ་ལྟ་བུའོ། །
ཕྱིན་ཅི་ལོག་ནི་འཇིག་རྟེན་ན་གྲགས་པ་སྟེ་ཞེས་གསུངས་པས་སོ། ། མདོར་ན་སློབ་དཔོན་དེ་གཉིས་ཀྱིས་ཀུན་རྫོབ་བདེན་པར་རིགས་པས་མ་དཔྱད་པའི་ངོར་འཇོག་མཚམས་དང༌། ཡང་ལོག་གི་དབྱེ་བ་འཇིག་རྟེན་ཉིད་ལ་ལྟོས་ནས་འཆད་ལུགས་ལ་ཁྱད་པར་ཅུང་ཟད་ཀྱང་ཡོད་པ་མ་ཡིན་ཏེ། གཉིས་ཀས་ཀྱང་ཀུན་རྫོབ་འཇིག་རྟེན་ལ་ལྟོས་ནས་གཉིས་སུ་དབྱེ་བ་དང༌། ཡང་དག་པའི་ཀུན་རྫོབ་འཇིག་རྟེན་ཉིད་ལ་ལྟོས་ནས་བདེན་པ་དང༌། ཡང་དག་པའི་ཀུན་རྫོབ་ལ་སྣང་ཙམ་གྱི་ཆ་དང༌། རྟོག་པ་དོན་མཐུན་གྱིས་བཏགས་པ་གཉིས་ལས། གཉིས་པ་དེ་ནི། དབུ་མའི་རང་ལུགས་འཆད་པ་ན། ཡང་དག་པའི་ཀུན་རྫོབ་ཏུ་བདེན་པ་ལྟ་ཞོག
ཡོད་ཙམ་དུ་ཡང་གྲུབ་པར་ཁས་མ་ལེན་པའི་ཚུལ་ལ་འདྲ་བའི་ཕྱིར་རོ། ། དེ་ལྟ་ན་ཡང༌། སློབ་དཔོན་གཉིས་པོའི་ཀུན་རྫོབ་བདེན་པའི་མཚན་གཞི་འཛིན་ལུགས་མི་འདྲ་བ་དང༌། སངས་རྒྱས་ཀྱི་སར་ཀུན་རྫོབ་ཀྱི་སྣང་བ་བཟློག་མི་བཟློག་གི་ཁྱད་པར་མི་འདྲ་བ་ནི་འོག་ནས་འཆད་པར་འགྱུར་རོ། ། ཡང་སློབ་དཔོན་ཡེ་ཤེས་སྙིང་པོས་རང་རིག་ཁས་མི་ལེན་ནོ། ། ཞེས་ཟེར་བ་ཡང་བྱུང་རྒྱལ་དུ་སྨྲ་བ་ཡིན་ཏེ། སེམས་ཙམ་རྣམ་བརྫུན་པ་ཡན་ཆད་མ་གཏོགས། དེ་མན་ཆད་དུ་ཤེས་པ་ལ་ཡུལ་གྱི་རྣམ་པ་སྣང་བར་བཞེད་པ་ཉིད་ཀྱིས་རང་རིག་བཞེད་པར་གྲུབ་པའི་ཕྱིར། དེ་སྐད་དུ་ཡང༌། རིགས་པ་མཁྱེན་པས།
ཚུལ་གཉིས་སྒྲུབ་པར་བྱེད་པས་ཀྱང༌། ། རང་རིག་ཕལ་ཆེར་གྲུབ་པ་ཡིན། ། ཞེས་བཤད་པས་སོ། ། ཇི་སྐད་དུ། བདེན་གཉིས་ལས། རང་རིག་རིགས་པ་མ་ཡིན་ཕྱིར། ། ཞེས་བཤད་པ་དེ་ནི། སེམས་ཙམ་པས་གཟུང་འཛིན་གཉིས་མེད་ཀྱི་ཤེས་པ་རང་རིག་རང་གསལ་དོན་དམ་པའི་བདེན་པ་ཡིན་པ་དང༌། དེ་འཕགས་པའི་མཉམ་བཞག་ཡེ་ཤེས་ལ་སྣང་བ་འགོག་པའི་སྐབས་ན་སྣང་བས་རང་རིག་ཙམ་འགོག་པ་སྐབས་ཀྱི་དོན་མ་ཡིན་ནོ། ། གཉིས་པ་དབུ་མ་རྒྱན་ལས་འབྱུང་བའི་ཚུལ་ལ།
སློབ་དཔོན་དེའི་བཞེད་པ་ངོས་བཟུང༌། དེ་ལ་གཞན་གྱིས་བརྟགས་པའི་མཐའ་དགག་པའོ། ། དང་པོ་ནི། དེས་ཀུན་རྫོབ་ཀྱི་བདེན་པ་ཇི་ལྟར་ཞལ་གྱིས་བཞེས་པའི་ཚུལ། དེ་ནས་ངེས་དོན་གྱི་རྒྱ་མཚོ་ལ་འཇུག་པའི་རིམ་པ་བསྟན་པའོ། ། དང་པོ་ནི། མཚན་བརྗོད་པར་དཀའ་བའི་བྱང་ཆུབ་སེམས་དཔའ་ཆེན་པོ་ཞི་བ་འཚོས་ཀྱང༌། ཀུན་རྫོབ་བདེན་པའི་འཇོག་ཚུལ་ནི་སློབ་དཔོན་སྔ་མ་གཉིས་དང་ཁྱད་པར་ཅུང་ཟད་ཀྱང་ཡོད་པ་མ་ཡིན་ཏེ། གྲུབ་མཐའ་ལ་གྲགས་པའི་རིགས་པས་ཅུང་ཟད་ཀྱང་མི་དཔྱོད་པར་འཇིག་རྟེན་ན་ཇི་ལྟར་གྲགས་པ་དེ་ཉིད་ལ་ཀུན་རྫོབ་ཀྱི་བདེན་པར་འཇོག་པའི་ཕྱིར་ཏེ། ཇི་སྐད་དུ།
རྒྱན་ལས། མ་བརྟགས་གཅིག་པུར་ཉམས་དགའ་ཞིང༌། ། སྐྱེ་དང་འཇིག་པའི་ཆོས་ཅན་པ། ། དོན་བྱེད་པ་དག་ནུས་རྣམས་ཀྱི། ། རང་བཞིན་ཀུན་རྫོབ་ཡིན་པར་རྟོགས། ། ཞེས་སོགས་རྒྱ་ཆེར་གསུངས་པའི་ཕྱིར་རོ། ། གཉིས་པ་ནི། བྱེ་མདོ་གཉིས་ལ་བདེན་མེད་སྒྲུབ་པའི་རིག་པ་གོ་ཆོད་པོ་མེད་པའི་ཕྱིར། དེ་གཉིས་གང་རུང་གི་རིགས་པ་ལ་བརྟེན་ནས་ནི་དོན་དམ་པའི་རྒྱ་མཚོ་ལ་འཇུག་པར་བྱེད་པ་མ་ཡིན་ནོ། ། འོ་ན་ཇི་ལྟར་ཞེ་ན།
ཤིང་རྟའི་ཚུལ་ཆེན་པོ་གཉིས་ལ་བརྟེན་ནས་སོ། ། གཉིས་པོ་གང་ཞེ་ན། སེམས་ཙམ་པའི་ཚུལ་དང༌། དབུ་མ་པའི་ཚུལ་ལོ། ། དེ་སྐད་དུ་ཡང༌། དབུ་མའི་རྒྱན་ལས། ཚུལ་གཉིས་ཤིང་རྟ་ཞོན་ནས་སུ། ། རིགས་པའི་སྲབ་སྐྱོབས་འཇུ་བྱེད་པ། ། དེ་དག་དེ་ཕྱིར་ཇི་བཞིན་དོན། ། ཐེག་པ་ཆེན་པོ་པ་ཉིད་ཐོབ། །
ཅེས་གསུངས་སོ། ། དེ་ལྟར་བཞེད་པ་དེ་ཡང༌། ལང་ཀར་གཤེགས་པའི་མདོ་ཁུངས་སུ་དྲངས་ནས་མཛད་པ་ཡིན་ཏེ། ཇི་སྐད་དུ། སེམས་ཙམ་ལ་ནི་བརྟེན་ནས་སུ། ། ཕྱི་རོལ་དོན་ལ་མི་རྟོག་གོ ། ཡང་དག་དམིགས་པ་ལ་བརྟེན་ནས། ། སེམས་ཙམ་ལས་ཀྱང་ཤིན་ཏུ་འདའ། ། སེམས་ཙམ་ལས་ནི་འདས་ནས་ཀྱང༌། ། སྣང་བ་མེད་ལ་ཤིན་ཏུ་འདའ། །
སྣང་མེད་གནས་པའི་རྣལ་འབྱོར་པ། ། དེ་ཡིས་ཐེག་པ་ཆེན་པོ་མཐོང༌། ། ཞེས་བྱ་བའི་མདོ་ཁུངས་སུ་དྲངས་པའོ། ། འདིར་སེམས་ཙམ་ཞེས་པ་ནི་རྣམ་བདེན་པ་དང༌། སྣང་མེད་ཅེས་པ་རྣམ་བརྫུན་པ་དང༌། ཐེག་པ་ཆེན་པོ་མཐོང་ཞེས་པ་ནི་དབུ་མ་པའོ། ། དོན་དེ་ལྟར་ཐུགས་ལ་བཞག་ནས་དབུ་མ་ལ་འཇུག་པའི་རིམ་པ་འདི་ལྟར་གསུངས་ཏེ། ཐོག་མར་སེམས་ཙམ་རྣམ་བདེན་པ་དང་ཐུན་མོང་གི་རིགས་པས་ཕྱི་རོལ་གྱི་དོན་བདེན་པར་མེད་པར་སྒྲུབ་པ་དང༌། དེ་ནས་རྣམ་བརྫུན་པ་དང་ཐུན་མོང་གི་རིགས་པས་རྣམ་པ་བདེན་མེད་དུ་སྒྲུབ་པ་དང༌། དབུ་མའི་ཐུན་མོང་མ་ཡིན་པའི་རིགས་པས་གཉིས་མེད་ཀྱི་ཤེས་པ་རང་རིག་རང་གསལ་བདེན་མེད་དུ་སྒྲུབ་པའི་རིགས་པ་སྟེ།
དངོས་པོ་རྣམས་བདེན་མེད་དུ་སྒྲུབ་པའི་རིགས་པའི་རིམ་པ་གསུམ་གསུངས་སོ། ། དང་པོ་ནི། ཇི་སྐད་དུ། བདག་དང་གཞན་སྨྲའི་དངོས་འདི་དག ། ཅེས་སོགས་ཀྱི་ཐོགས་མར་རྩ་བའི་རྟགས་བཀོད་ནས། ཇི་སྐད་དུ། བསྒྲིབས་དང་མི་བསྒྲིབས་སོགས་དངོས་ཕྱིར། ། ཞེས་སོགས་ཀྱིས་རགས་པ་བདེན་མེད་དུ་སྒྲུབ་པ་དང༌། འབྱར་བ་དང་ནི་བསྐོར་བ་འམ། ། ཞེས་སོགས་ཀྱིས་རྡུལ་ཕྲན་བདེན་མེད་དུ་སྒྲུབ་པའི་རིགས་པ་དང༌།
རྣམ་ཤེས་བེམས་པོའི་རང་བཞིན་ལས། ། ཞེས་པ་ལ་སོགས་པར་བློ་རྣམ་བཅས་བདེན་མེད་དུ་སྒྲུབ་པའི་རིགས་པ་གསུངས་ལ། དེ་ལ་ཡང་གཟུང་འཛིན་གྲངས་མཉམ་དུ་སྨྲ་བ་དང༌། སྒོ་ང་ཕྱེད་ཚལ་དུ་སྨྲ་བ་དང༌། སྣ་ཚོགས་གཉིས་མེད་དུ་སྨྲ་བའི་མདོ་སེམས་གཉིས་འདོད་པ་སོ་སོ་བས་བརྟགས་པའི་རྣམ་པ་མི་འདྲ་བ་གསུམ་བདེན་མེད་དུ་སྒྲུབ་པའི་རིགས་པ་རྣམས་དང༌། དེའི་འོག་ནས་ཇི་སྐད་དུ། ཤེལ་སྒོང་དག་པ་འདྲ་བ་ཡི། ། ཤེས་པ་རབ་ཏུ་ཚོར་བ་མེད། ། ཅེས་པས་གཉིས་མེད་ཀྱི་ཤེས་པ་རང་རིག་རང་གསལ་བདེན་མེད་དུ་སྒྲུབ་པའི་རིགས་པ་རྣམས་གསུངས་ཤིང༌། དེ་ཐམས་ཅད་ཀྱི་འོག་ཏུ།
དངོས་པོ་གང་དག་རྣམ་དཔྱད་ན། ། དེ་དང་དེ་ལ་གཅིག་ཉིད་མེད། ། གང་ལ་གཅིག་ཉིད་ཡོད་མིན་ན། ། དེ་ལ་དུ་མ་ཉིད་ཀྱང་མེད། ། ཅེས་དངོས་པོ་ཙམ་བདེན་མེད་དུ་སྒྲུབ་པའི་རིགས་པ་གསུངས་ཤིང༌། སྐབས་དེར་ཡང་ཐོག་མར་དཔེ་གཟུགས་བརྙན་བདེན་མེད་དུ་བསྒྲུབས་ནས་དེའི་རྗེས་སུ་རྩོད་གཞི་བདེན་མེད་དུ་སྒྲུབ་པར་གསུངས་སོ། ། བདག་ཉིད་ཆེན་པོ་དེའི་བཞེད་པ་དྲི་མ་མེད་པ་ཐུགས་སུ་ཆུད་པའི་སློབ་དཔོན་སེང་གེ་བཟང་པོའི་ཞབས་ཀྱིས་ཀྱང༌། རྣལ་འབྱོར་ས་བཞིའི་རིམ་པས་དོན་དམ་པའི་རྒྱ་མཚོ་ལ་འཇུག་པར་གསུངས་སོ། ། གཉིས་པ་དེའི་བཞེད་པ་ལ་ལོག་པར་རྟོག་པའི་མཐའ་བསལ་བ་ནི། གངས་ཅན་དུ་ཕྱིས་བྱོན་པ་དག་ན་རེ།
ཞི་འཚོ་ཡབ་སྲས་ཀྱིས་རང་གི་མཚན་ཉིད་ཀྱིས་གྲུབ་པའི་ཆོས་ཞལ་གྱིས་བཞེས་པ་གཞིར་བྱས་པ་ལ། ཐ་སྙད་དུ་ཕྱི་རོལ་གྱི་དོན་མེད་ཅིང༌། དོན་སྣང་གི་ཤེས་པ་ཡོད་པར་ཞལ་གྱིས་བཞེས་པ་ཡིན་ནོ། ། ཞེས་ཟེར་བ་དེ་ཡང་ཆེན་པོ་དག་ལ་སྐུར་བ་འདེབས་པ་ཡིན་ཏེ། སློབ་དཔོན་དེའི་བསྟན་བཅོས་ན་དེ་ལྟར་སྟོན་པའི་ལུང་ཚིག་མི་སྣང་བའི་ཕྱིར་དང༌། ཕྱི་རོལ་གྱི་དོན་མེད་ལ་རྣམ་པར་ཤེས་པ་ཡོད་ཅེས་གྲུབ་པའི་མཐར་བྱས་ན་ངོ་བོ་ཉིད་མེད་པར་སྨྲ་བའི་ལུགས་ཀྱི་བདེན་པ་གཉིས་ཀའི་འཇོག་མཚམས་ལས་ཉམས་པའི་ཕྱིར་དང༌། རྒྱན་ལས། སེམས་ཙམ་ལ་བརྟེན་ནས་ཕྱི་རོལ་གྱི་དོན་ལ་མི་རྟོག་པར་གསུངས་པ་དེ་ཡང༌། ངེས་དོན་གྱི་རྒྱ་མཚོ་ལ་འཇུག་པའི་རྣལ་འབྱོར་གྱི་རིམ་པ་ཡིན་གྱི། གྲུབ་པའི་མཐའ་ནི་མ་ཡིན་ཏེ།
གཞན་དུ་ན་སློབ་དཔོན་སེང་གེ་བཟང་པོས་ཀྱང་གཟུང་འཛིན་གཉིས་མེད་ཀྱི་ཤེས་པ་བདེན་གྲུབ་ཏུ་ཞལ་གྱིས་བཞེད་པར་འགྱུར་ཏེ། ཇི་སྐད་དུ། འགྲེལ་པ་དོན་གསལ་ལས། གཉིས་སུ་མེད་པའི་ཡེ་ཤེས་འབའ་ཞིག་འདི་ཡང་དག་པར་ཡོད་པའི་ངོ་བོ་ཡིན་ནོ། ། སྙམ་དུ་ངེས་པར་བྱས་ནས་ཞེས་བཤད་པའི་ཕྱིར་རོ། ། གཉིས་པ་གྲུབ་མཐའ་འོག་མའི་འཇུག་ཚུལ་ལ་མ་ལྟོས་པར་འཇིག་རྟེན་གྱི་གྲགས་པ་ཉིད་ནས་ངེས་དོན་གྱི་རྒྱ་མཚོར་འཇུག་པ་ནི། བརྙེངས་བྲལ་ཟླ་བའི་ཞབས་ཀྱི་བཞེད་པ་ཡིན་ཏེ། ཇི་སྐད་དུ། འདིར་འབྱུང་ལུགས་ཀྱང་གཞན་ན་ནི། ། མེད་ཅེས་མཁས་རྣམས་ངེས་པར་མཛོད། །
ཅེས་ཀླུ་སྒྲུབ་ཞབས་ཀྱི་བཞེད་པའི་བདེན་པ་གཉིས་ཀྱི་སྟོན་ཚུལ་དེ་ནི་གྲུབ་མཐའ་འོག་མ་ལ་གྲགས་པའི་བསྟན་བཅོས་དག་ན་ཡོད་པ་མ་ཡིན་པར་བཞེད་པས་སོ། ། སློབ་དཔོན་འདིའི་བཞེད་པས་ཀླུ་སྒྲུབ་ཀྱི་དགོངས་པ་མདོ་སྡེ་ས་བཅུ་པའི་དགོངས་པ་དང་སྦྱར་ནས་འཆད་པ་དེའི་ཚེ་བདེན་འཛིན་གྱི་སྤྲོས་པ་ཅིག་ཅར་དུ་གཅོད་པའི་ཚུལ་འདི་བཞེད་པ་ཡིན་མོད། མདོ་སྡེ་ལང་ཀར་གཤེགས་པའི་དགོངས་པ་འཆད་པ་ན། ཐོག་མར་ཕྱི་རོལ་གྱི་དོན་བདེན་མེད་དུ་བསྒྲུབས་ནས། དེའི་འོག་ཏུ་ཤེས་པ་བདེན་མེད་དུ་བསྒྲུབས་པའི་རིམ་པ་མི་བཞེད་པ་མ་ཡིན་ཏེ། ཇི་སྐད་དུ། འཇུག་པ་ལས། ཤེས་བྱ་མེད་ན་ཤེས་པ་བསལ་བ་ནི། ། བདེ་བླག་རྙེད་ཅེས་སངས་རྒྱས་རྣམས་ཀྱིས་གསུངས། ། ཞེས་དང༌།
ཤེས་བྱ་མེད་ན་ཤེས་པ་བཀག་འགྲུབ་པས། ། དང་པོར་ཤེས་བྱ་དགག་པར་མཛད་པ་ཡིན། ། ཞེས་གསུངས་སོ། ། ཡེ་ཤེས་སྙིང་པོའི་ཞབས་ཀྱིས་བདེན་གཉིས་ཀྱི་འགྲེལ་པར། གཞན་གྱི་དོན་དམ་བྱས་གང་ཡིན། ། དེ་ནི་གཞན་གྱི་ཀུན་རྫོབ་འདོད། ། ཅེས་སོགས་ཀྱི་མདོ་དྲངས་པ་དེའི་དགོངས་པ་འཆད་ཚུལ་ལ་ནི། སློབ་དཔོན་འདི་གཉིས་མི་འདྲ་བའི་ཁྱད་པར་ཅུང་ཟད་ཡོད་པ་མ་ཡིན་ནོ། ། ཇི་ལྟར་ཞེ་ན་མུ་སྟེགས་པ་རྣམས་ཀྱིས་འདོད་པས་བཏགས་པའི་བདག་རྟག་པ་ལྟ་བུ་དེ་ནི་དེའི་ལུགས་ཀྱི་དོན་དམ་ཡིན་ཀྱང༌། འཇིག་རྟེན་ལ་གྲགས་པའི་ཀུན་རྫོབ་ཡིན་ལ།
རྟེན་ཅིང་འབྲེལ་བར་འབྱུང་བ་སྣང་ཙམ་དེ་ནི་འཇིག་རྟེན་ལ་གྲགས་པའི་དོན་དམ་ཡིན་ཀྱང༌། འཕགས་པ་རྣམས་ཀྱི་ཀུན་རྫོབ་ཀྱི་བདེན་པ་ཡིན་ལ། འཕགས་པ་སློབ་པའི་རྗེས་ཀྱི་ཤེས་པས་ཐ་སྙད་བཏགས་པའི་ཆོས་རྣམས་ཀྱི་རང་བཞིན་སྟོང་པ་ཉིད་ཅེས་བྱ་བ་སྟེ་འཕགས་པ་སློབ་པའི་ཐ་སྙད་ཀྱིས་བཏགས་པའི་དོན་དམ་བདེན་པ་ཡིན་ལ། དེ་ཉིད་ཡང་དག་པར་རྫོགས་པའི་སངས་རྒྱས་ཀྱི་ཀུན་རྫོབ་བདེན་པའོ། ། དེའི་དོན་དམ་ནི་བརྗོད་དུ་ཡོད་པ་མ་ཡིན་ལ། བོང་བུའི་རྭ་བཞིན་དུ་མེད་པ་ཡང་མ་ཡིན་ཏེ། སོ་སོར་རང་གིས་རིག་པར་བྱ་བའི་ཡེ་ཤེས་ཀྱིས་རིག་པར་བྱ་བ་ཡིན་པས་སོ། ། ཞེས་བཞེད་པའི་ཚུལ་འཇུག་འགྲེལ་ལས་རྒྱས་པར་བཤད་པ་ལས་ཤེས་སོ། ། དེ་ལྟར་ན་བདག་ཉིད་ཆེན་པོ་འདིའི་བཞེད་པས། ཐ་སྙད་ལ་བརྟེན་ནས་དོན་དམ་པའི་བདེན་པ་ལ་འཇུག་པའི་ཚུལ་ནི་དེ་ཡིན་ནོ། །
གཉིས་པ་སྐབས་དོན་སོ་སོར་དབྱེ་བ་ལ། དབུ་མ་པའི་དབྱེ་བ་འཇོག་ཚུལ་ནི་གཉིས་ཏེ། གདུལ་བྱ་གཞན་དབུ་མའི་གྲུབ་མཐའ་ལ་འཁྲིད་ཚུལ་གྱི་དབྱེ་བ་དང༌། ཁྲིད་ནས་དོན་དམ་པའི་བདེན་པ་གཏན་ལ་འབེབས་ཚུལ་གྱི་དབྱེ་བའོ། ། དང་པོ་ལ། གྲུབ་མཐའ་གང་ལ་ཡང་བློ་ཁ་མ་ཕྱོགས་པ་དང༌། ཕྱི་རོལ་པའི་གྲུབ་མཐའ་སྨྲ་བ་དང༌། རང་སྡེ་བྱེ་བྲག་ཏུ་སྨྲ་བ་མན་ཆད། དང་པོར་མདོ་སྡེ་པའི་རིགས་པ་ལ་བརྟེན་ནས་དབུ་མར་རིམ་གྱིས་འཁྲིད་པ་མདོ་སྡེ་སྤྱོད་པའི་དབུ་མ་པ་དང༌། དང་པོར་མདོ་སེམས་གཉིས་ཀའི་གྲུབ་མཐའ་ལ་རིམ་གྱིས་དྲངས་ནས་དབུ་མར་འཇུག་པ་རྣལ་འབྱོར་སྤྱོད་པའི་དབུ་མ་པ་དང༌།
དང་པོར་འཇིག་རྟེན་གྱི་གྲགས་པ་ཉིད་ནས་དབུ་མར་འཇུག་པ་འཇིག་རྟེན་གྲགས་སྡེ་སྤྱོད་པའི་དབུ་མ་པ་རྣམས་སོ། ། དང་པོའི་མཚན་གཞི་ནི་སློབ་དཔོན་ལེགས་ལྡན་འབྱེད་དང་ཡེ་ཤེས་སྙིང་པོ་སོགས་ཡིན་ཏེ། ཇི་སྐད་དུ། ཤེས་རབ་སྒྲོན་མ་ལས། དང་པོར་རྣམ་པར་རིག་པ་ཙམ་ཁས་བླངས་ནས། ཕྱིས་དེ་ཡོངས་སུ་གཏོང་བར་འདོད་ན་ཡང༌། འདམ་རྫབ་ཀྱིས་སྦགས་ནས་འཁྲུ་བ་ལས། དང་པོ་ནས་མི་རེག་པར་ཐག་སྲིང་བ་བཟང་སྟེ། ཕྱི་རོལ་གྱི་དོན་ངོ་བོ་ཉིད་མེད་པར་རྟོགས་པ་བཞིན་དུ། རྣམ་ཤེས་ཀྱང་བདག་མེད་པ་དང་སྐྱེ་བ་མེད་པར་བྱ་རུང་ངོ༌། །
ཞེས་གནས་སྐབས་སེམས་ཙམ་ལ་མི་བརྟེན་པ་དང༌། ཕྱི་རོལ་གྱི་དོན་ཁས་བླངས་པ་དང༌། དེའི་རྣམ་པ་ཅན་གྱི་བློ་ཞལ་གྱིས་བཞེས་པའི་ཕྱིར་རོ། ། གཉིས་པའི་མཚན་གཞི་ནི་ཞི་འཚོ་ཡབ་སྲས་ཡིན་ཏེ། དབུ་མ་རྒྱན་ལས། རྒྱུ་དང་འབྲས་བུར་གྱུར་པ་ཡང༌། ། ཤེས་པ་འབའ་ཞིག་ཁོ་ན་སྟེ། ། གང་གིས་གྲུབ་པ་གང་ཡིན་པ། ། དེ་ནི་ཤེས་པར་གནས་པ་ཡིན། ། ཞེས་དང༌།
དེའི་ཤེས་བྱེད་དུ་ལང་ཀར་གཤེགས་པའི་མདོ་དྲངས་པ་ནི། འདི་ལ་སྐྱེ་བ་ཅི་ཡང་མེད། ། འགག་པར་འགྱུར་བ་ཅི་ཡང་མེད། ། སྐྱེ་བ་དང་ནི་འགག་པ་དག ། ཤེས་པ་འབའ་ཞིག་ཁོ་ན་འོ། ། ཞེས་དང༌། རིགས་པ་དྲུག་ཅུ་པའི་ལུང་དྲངས་པ་ནི། འབྱུང་བ་ཆེ་ལ་སོགས་བཤད་པ། ། རྣམ་པར་ཤེས་སུ་ཡང་དག་འདུ། ། དེ་ཤེས་པས་ནི་འབྲལ་འགྱུར་ན། །
ལོག་པར་རྣམ་བརྟགས་མ་ཡིན་ནམ། ། ཞེས་པའི་ལུང་ཁུངས་སུ་དྲངས་པས་སོ། ། གསུམ་པའི་མཚན་གཞི་ནི་ཟླ་བའི་ཞབས་རྗེས་འབྲང་དང་བཅས་པ་རྣམས་ཡིན་ཏེ། ཇི་སྐད་དུ། འདི་འབྱུང་ལུགས་ཀྱང་གཞན་ན་ནི། ། མེད་ཅེས་མཁས་རྣམས་ངེས་པར་མཛོད། ། ཅེས་གནས་སྐབས་སུ་གྲུབ་མཐའ་འོག་མ་གང་ལ་ཡང་མི་བརྟེན་པར་བཤད་པའི་ཕྱིར། ཟླ་བའི་ཞབས་ཀྱིས་ཀྱང༌། ཤེས་པ་ལ་ཡུལ་གྱི་རྣམ་པ་སྣང་བ་མི་འགོག་མོད་ཀྱང་རྣམ་པ་སྣང་བ་ཕྱི་དོན་བདེན་མེད་དུ་སྒྲུབ་པའི་ཡན་ལག་ཏུ་བཤད། སྙིང་པོའི་ཞབས་སོགས་ཀྱིས་དེ་དེར་འཆད་ཅིང༌།
རྣམ་པ་ཀུན་རྫོབ་བདེན་པར་འཆད་ཀྱང༌། མདོ་སྡེ་པ་འདོད་པའི་དོན་དམ་བདེན་པ་དེ་ཀུན་རྫོབ་ཀྱི་བདེན་པར་བཞེད་པ་ཡིན་ཏེ། དེའི་ལུགས་ཀྱི་དོན་དམ་བདེན་པར་འཇོག་པ་ལ་བདེན་པར་གྲུབ་པ་ཞིག་དགོས་པའི་ཕྱིར་རོ། ། དབྱེ་བའི་སྒོ་གཉིས་པ་ནི། རང་རྒྱུད་པ་དང་ཐལ་འགྱུར་བ་ཞེས་བོད་རྣམས་ཀྱིས་ཐ་སྙད་བྱས་པ་རྣམས་སོ། ། འདི་ལ་ཐལ་རང་ཇི་ལྟར་གྱེས་པའི་ཚུལ་རྒྱས་པར་བཤད་པ་དང༌། དེ་དག་གི་གྲུབ་མཐའི་ཁྱད་པར་ལ་གཞན་གྱིས་བརྟགས་པའི་མཐའ་དགག་པའོ། ། དང་པོ་ལ། རང་གི་ལུགས་བཞག་པ་དང༌། གཞན་གྱི་ལུགས་མི་འཐད་པར་བསྟན་པའོ། །
དང་པོ་ལ། ཐལ་རང་གི་སྲོལ་དང་པོ་གྱེས་མཚམས་ནི། བསྟན་བཅོས་ཀྱི་ཐོག་མར། བདག་ལས་མ་ཡིན་གཞན་ལས་མིན། ། གཉིས་ལས་མ་ཡིན་རྒྱུ་མེད་མིན། ། དངོས་པོ་གང་དག་གང་ན་ཡང༌། ། སྐྱེ་བ་ནམ་ཡང་ཡོད་མ་ཡིན། ། ཞེས་གསུངས་པའི་དོན་འཆད་པ་ལ། ཐོག་མར་སློབ་དཔོན་གནས་བརྟན་བུདྡྷཱ་པཱ་ལི་ཏ་ནི། དམ་བཅའ་བཞི་པོ་དེའི་ལོགས་ཕྱོགས་ལ་གནོད་བྱེད་ཀྱི་ཐལ་འགྱུར་འཕེན་པར་བྱེད་ལ།
ཕྱོགས་གཅིག་ལ་སྒྲུབ་བྱེད་འགོད་པར་མི་མཛད་དོ། ། དེའི་རྗེས་སུ་སློབ་དཔོན་ལེགས་ལྡན་འབྱེད་ཀྱིས་ནི། རྩ་བའི་གཏན་ཚིགས་རང་རྒྱུད་དུ་བཀོད་ནས་དེའི་ཕྱོགས་ཆོས་ཀྱང་རང་རྒྱུད་ཀྱི་སྒོ་ནས་སྒྲུབ་པར་མཛད་ཅིང༌། ལུགས་སྔ་མ་དེ་ལུང་དང་རིགས་པས་སུན་འབྱིན་པར་མཛད་ལ་རྩ་བའི་གཏན་ཚིགས་འགོད་དགོས་པ་ནི། འགྲེལ་པ་ག་ལས་འཇིག་མེད་ལས་བཤད་དོ། ། དེའི་འོག་ཏུ། འཇིགས་བྲལ་ཟླ་བ་གྲགས་པས། སངས་རྒྱས་བསྐྱངས་ལ་ལེགས་ལྡན་འབྱེད་ཀྱིས་བརྗོད་པའི་སྐྱོན་རྣམས་མི་འཇུག་པའི་ཚུལ་དང༌། སློབ་དཔོན་ལེགས་ལྡན་འབྱེད་ཉིད་སྐྱོན་དང་བཅས་པའི་ཚུལ་རྒྱས་པར་བརྗོད་ནས་ཐལ་འགྱུར་གྱི་ཤིང་རྟའི་སྲོལ་གསལ་བར་ཕྱེ་བ་ཡིན་ནོ། ། དེ་དག་གི་ཚུལ་ཡང་ཇི་ལྟར་ཞེ་ན།
འདི་ལ་སློབ་དཔོན་སངས་རྒྱས་བསྐྱངས་ཀྱི་ལུགས་དགོད། དེ་ལ་ལེགས་ལྡན་འབྱེད་ཀྱིས་སྐྱོན་བརྗོད་པའི་ཚུལ། ཟླ་བས་དེ་ལ་སྐྱོན་སྤོང་ཇི་ལྟར་མཛད་པའོ། ། དང་པོ་ནི། ཇི་སྐད་དུ། ཚིག་གསལ་ལས། སློབ་དཔོན་སངས་རྒྱས་བསྐྱངས་ཀྱིས་ཀྱང༌། དངོས་པོ་རྣམས་བདག་ལས་སྐྱེ་བ་མེད་དེ། དེ་དག་གི་སྐྱེ་བ་དོན་མེད་པ་ཉིད་དུ་འགྱུར་བའི་ཕྱིར་དང༌། ཤིན་དུ་ཐལ་བར་འགྱུར་བའི་ཕྱིར་རོ། །
དངོས་པོ་བདག་གི་བདག་ཉིད་དུ་ཡོད་པ་རྣམས་ལ་ཡང་སྐྱེ་བ་དགོས་པ་མེད་དོ། ། ཅི་སྟེ་ཡོད་ཀྱང་སྐྱེ་ན་ནམ་ཡང་མི་སྐྱེ་བར་མི་འགྱུར་རོ། ། ཞེས་གསུངས་སོ། ། འགྲེལ་པ་འདིའི་དོན་ནི་དངོས་པོ་རྣམ་ཆོས་ཅན། སྐྱེ་བ་དོན་མེད་དུ་ཐལ། རང་གི་རྒྱུའི་དུས་སུ་གྲུབ་ཟིན་པའི་ཕྱིར། ཁྱབ་པ་མེད་ན། དེ་ཆོས་ཅན། སྐྱེ་བ་ཐུག་མེད་དུ་ཐལ། གྲུབ་ཟིན་སླར་ཡང་སྐྱེ་དགོས་པའི་ཕྱིར་ཞེས་པའོ། །
གཉིས་པ་ནི། ཇི་སྐད་དུ། འདི་ལ་ཁ་ཅིག་གིས། དེ་ནི་རིགས་པ་མ་ཡིན་ཏེ། གཏན་ཚིགས་དང་དཔེ་མ་བརྗོད་པའི་ཕྱིར་དང༌། གཞན་གྱིས་སྨྲས་པའི་ཉེས་པ་མ་བསལ་པའི་ཕྱིར་དང༌། ཐལ་བར་འགྱུར་བའི་ཚིག་ཡིན་པའི་ཕྱིར། སྐབས་ཀྱི་དོན་ལས་བཟློག་པས་བསྒྲུབ་པར་བྱ་བ་དང་དེའི་ཆོས་བཟློག་པའི་དོན་མངོན་པས་དངོས་པོ་རྣམས་གཞན་ལས་སྐྱེ་བར་འགྱུར་བ་དང༌། སྐྱེ་བ་འབྲས་བུ་དང་བཅས་པ་ཉིད་དུ་འགྱུར་བ་དང༌། སྐྱེ་བ་ཐུག་པ་ཡོད་པར་འགྱུར་བའི་ཕྱིར།
གྲུབ་པའི་མཐའ་དང་འགལ་བར་འགྱུར་རོ། ། ཞེས་སྐྱོན་སྨྲ་སྟེ་ཞེས་གསུངས་སོ། ། འདིའི་དོན་ནི། སངས་རྒྱས་བསྐྱངས་ཀྱིས་བདག་སྐྱེ་འགོག་པའི་རིགས་པ་དེ་ལྟར་བཤད་པ་དེ། སྔ་རྒོལ་གྱི་དབང་དུ་བྱས་ནས་སམ། ཕྱི་རྒོལ་གྱི་དབང་དུ་བྱས་པ་ཡིན། དང་པོ་ལྟར་ན། གནས་བརྟན་བུདྡྷཱ་པཱ་ལི་ཏ་ཆོས་ཅན། ཚར་བཅད་ཀྱི་གནས་ཡིན་ཏེ། གྲངས་ཅན་དང་བདག་སྐྱེ་ཡོད་མེད་རྩོད་པ་བྱེད་པའི་ཚེ།
རང་གི་དམ་བཅའ་སྒྲུབ་པར་བྱེད་པའི་གཏན་ཚིགས་དང་དཔེ་མ་བརྗོད་པའི་ཕྱིར་དང༌། རྟགས་ཀྱི་ཚེར་མ་མ་ཕྱུང་བའི་ཕྱིར། འདིར་འབྱིན་རྒྱུའི་ཚེར་མ་ནི་གཉིས་ཏེ། འགལ་བ་དང་མ་གྲུབ་པའོ། ། དེ་ཡང༌། བདག་ལ་སྐྱེ་བ་མེད་དེ་ཞེས་པའི་དོན་རྒྱུའི་དུས་སུ་འབྲས་བུ་མི་གསལ་བའི་ཚུལ་གྱིས་ཡོད་པ་སྐྱེ་བ་མེད་དེ་ཞེས་པའི་དོན་ནམ། དེར་དེ་མངོན་པར་གསལ་བའི་ཚུལ་གྱིས་གྲུབ་ཟིན་པ་སྐྱེ་བ་མེད་དེ་ཞེས་པའི་དོན་གང་ཡིན། དང་པོ་ལྟར་ན་གཏན་ཚིགས་གང་བཀོད་ཀྱང་ཁྱབ་པ་འགལ་ལ། གཉིས་པ་ལྟར་ན་གྲུབ་ཟིན་བསྒྲུབས་པ་ཡིན་པས། ཕྱོགས་ཆོས་མ་གྲུབ་བོ། །
ཞེས་ཟེར་བ་དེའོ། ། དོན་འདི་དག་ཀྱང་ཇི་སྐད་དུ། བརྩོད་པའི་རིགས་པ་ལས། སྒྲུབ་པའི་ཡན་ལག་མི་བརྗོད་དང༌། ། སྐྱོན་མི་བརྗོད་པ་གཉིས་པོ་དག ། ཚར་བཅད་པ་ཡི་གནས་ཡིན་ཏེ། ། ཞེས་གསུངས་པ་དང་ཡང་མཐུན་ནོ། ། གཉིས་པ་ལྟར་ན། སློབ་དཔོན་སངས་རྒྱས་བསྐྱངས་ཀྱིས་ཀྱང༌། ཕྱི་རྒོལ་དུ་ཁས་བླངས་ནས་སྔ་རྒོལ་གྲངས་ཅན་ལ་བདག་ལས་སྐྱེ་བ་འགོག་བྱེད་དུ་འཕངས་པའི་ཐལ་འགྱུར་དེས་སྒྲུབ་བྱེད་འཕེན་ནམ་མི་འཕེན།
མི་འཕེན་ན་སློབ་དཔོན་སངས་རྒྱས་བསྐྱངས་ཆོས་ཅན། ཕྱི་རྒོལ་ཚར་བཅད་ཀྱི་གནས་ཡིན་པར་ཐལ། སྔ་རྒོལ་ལ་ཁོ་རང་གི་དམ་བཅའ་དེའི་ལོག་ཕྱོགས་རྟོགས་པའི་རྗེས་དཔག་ཚད་མའི་རྟེན་དུ་གྱུར་པའི་ཚུལ་གསུམ་དྲན་ལམ་དུ་འཕེན་པར་ནུས་པའི་ཐལ་འགྱུར་བརྗོད་པའི་ནུས་པ་ཡོད་བཞིན་དུ་དེ་མ་བརྗོད་པའི་ཕྱིར། དཔེར་ན་སྔ་རྒོལ་གྲངས་ཅན་སྒྲ་རྟག་པར་ཁས་ལེན་པ་ལ། ཕྱིར་རྒོལ་སངས་རྒྱས་པས་སྒྲུབ་བྱེད་ཡང་དག་འཕེན་པའི་ཐལ་འགྱུར་འཕེན་པའི་ནུས་པ་ཡོད་བཞིན་དུ་མ་འཕངས་ན་ཚར་བཅད་ཀྱི་གནས་ཡིན་པ་བཞིན་ནོ། ། དང་པོ་ལྟར་ན་འགྲེལ་པའི་འགྱུར་འདི་ལྟར་བྱ་སྟེ། སྐབས་ཀྱི་དོན་ལས་བཟློག་པས་ན་བཟློག་པའི་དོན་ལ་རང་རྒྱུད་ཀྱིས་བསྒྲུབ་པར་བྱ་བ་དང་དེའི་ཆོས་མངོན་པས་འདི་ལྟར་འགྱུར་ཏེ། དངོས་པོ་རྣམས་ཆོན་ཅན། སྐྱེ་བ་དོན་མེད་པ་དང༌། ཐུག་པ་མེད་པར་ཐལ།
བདག་ལ་སྐྱེ་བའི་ཕྱིར་ཞེས་འཕེན་དགོས་ལ། དེའི་བཟློག་དོན་ཁས་ལེན་ན། སྐྱེ་བ་དོན་ཡོད་དང་ཐུག་ཡོད་ཁས་ལེན་དགོས་ལ། དེ་ཡང་ཁས་ལེན་ན། སློབ་དཔོན་སངས་རྒྱས་བསྐྱངས་ཆོས་ཅན། ཕྱི་རྒོལ་ཚར་བཅད་ཀྱི་གནས་ཡིན་པར་ཐལ། སྔ་རྒོལ་གྱི་དམ་བཅའ་སུན་འབྱིན་པའི་ཕྱིར་དུ་རྒོལ་བ་རང་གི་གྲུབ་མཐའ་དང་འགལ་བའི་སུན་འབྱིན་བརྗོད་པའི་ཕྱིར། རང་གི་གྲུབ་མཐའ་དང་ཇི་ལྟར་འགལ་སྙམ་ན། དངོས་པོ་རྣམས་མཐའ་བཞི་པོ་གང་ལས་སྐྱེ་ཞེས་དཔྱོད་པའི་རིགས་ངོར་དངོས་པོ་རྣམས་སྐྱེ་བར་ཁས་བླངས་པས། འོ་ན།
དངོས་པོ་རྣམས་ཆོས་ཅན་གཞན་ལས་སྐྱེ་བར་ཐལ། དེ་ལྟར་དཔྱོད་པའི་རིགས་ངོར་སྐྱེ་བ་གང་ཞིག དེའི་ཚེ་མཐའ་གཞན་གསུམ་གང་རུང་དུ་སྐྱེ་བར་ནི་མི་འདོད་པའི་ཕྱིར། དེ་ལྟར་ན། ཤུགས་ལ་གཞན་སྐྱེ་ཁས་བླངས་པས། རང་ཚིག་དངོས་ཤུགས་འགལ་བ་དང༌། རིགས་ངོའི་སྐྱེ་བོ་ཁས་བླངས་པས། ཀླུ་སྒྲུབ་ཞབས་ཀྱི་གྲུབ་མཐའ་དང་འགལ་བའི་ཕྱིར། ཁས་བླངས་སྔ་ཕྱི་འགལ་བ་ཡིན་ནོ། ། གངས་ཅན་པ་ཕྱི་མ་དག་གི་བསམ་པ་ལ།
སྐབས་འདིར་སྐྱེ་བ་དོན་བཅས་དང་ཐུགས་བཅས་སུ་ཁས་བླངས་པ་ལ་ཉེས་པ་ཅི་ཡང་མེད་དོ་སྙམ་དུ་སེམས་པ་དེ་དག་ནི། ཐལ་རང་གང་གི་ཡང་ཕྱོགས་སུ་མ་ཕྱིན་པ་ཡིན་ཏེ། མྱུ་གུ་ལྟ་བུ་དཔྱད་གཞིར་བཟུང་ནས་མཐའ་བཞི་པོ་གང་ལས་སྐྱེ་ཞེས་དཔྱོད་པ་དེའི་ཚེ། མྱུ་གུ་མི་སྐྱེ་བར་ཁས་ལེན་དགོས་པ་དེ་དབུ་མ་པ་ཀུན་གྱི་སྤྱི་ལུགས་ཡིན་པ་དེ་མ་ཤེས་པས་ནོངས་པའི་ཕྱིར་དང༌། དེ་ལྟར་དཔྱོད་པའི་ཚེ་ཡང་མཐའ་བཞི་པོ་གང་ཡང་མ་ཡིན་པའི་སྐྱེ་བ་ཙམ་པོ་ཞིག་ཁས་ལེན་དགོས་པ་ཡིན་ན། མཐའ་ལྔ་པ་ཞིག་ཁས་བླངས་པར་སོང་བས་རྡོ་རྗེ་གཟེགས་མའི་གཏན་ཚིགས་ཀྱི་ཁྱབ་པ་འཁྲུལ་པར་འགྱུར་བའི་ཕྱིར་དང༌། དེ་ལྟར་དཔྱོད་པའི་ཚེ་སྐྱེ་བ་ཁས་བླངས་ན། རིགས་ངོའི་སྐྱེ་བ་མེད་ཅེས་ཟེར་བ་ཡང་ཚིག་ཙམ་དུ་ཟད་ཀྱི་དོན་གྱི་རྣམ་གཞག་ལ་གོ་བ་མ་ཆགས་པར་གསལ་བའི་ཕྱིར་རོ། ། གསུམ་པ་ཟླ་བས་སྐྱོན་སྤོང་མཛད་པའི་ཚུལ་ལ་གཉིས་ཏེ། སངས་རྒྱས་བསྐྱངས་ལ་ལེགས་ལྡན་འབྱེད་ཀྱིས་བརྗོད་པའི་སྐྱོན་རྣམས་མི་འཇུག་པའི་ཚུལ།
ལེགས་ལྡན་འབྱེད་ཉིད་སྐབས་འདིར་རང་རྒྱུད་ཁས་ལེན་པ་ལ་དབུ་མའི་ལུགས་ལས་ཉམས་པའི་ཉེས་པ་རྣམས་རྒྱས་པར་བརྗོད་པའོ། ། དང་པོ་ལ་དོན་ཚན་རྣམ་པ་བདུན་ཏེ། སློབ་དཔོན་སངས་རྒྱས་བསྐྱངས་ཀྱིས་ཕྱི་རྒོལ་དུ་ཁས་བླངས་པའི་སྒྲུབ་བྱེད་འཕེན་པའི་ཐལ་འགྱུར་མི་བརྗོད་པའི་རྒྱུ་མཚན། སློབ་དཔོན་སངས་རྒྱས་བསྐྱངས་ཀྱིས་སྔ་རྒོལ་དུ་ཁས་བླངས་པའི་ཚེ་རང་རྒྱུད་ཀྱི་དམ་བཅའ་དང༌། དེ་ལ་སྒྲུབ་བྱེད་མི་འགོད་པའི་ཚུལ་རྒྱས་པར་བཤད། དེའི་རྒྱུ་མཚན་གྱིས་རང་རྒྱུད་ཀྱི་རྟགས་ཀྱི་ཚེར་མ་འབྱིན་མི་དགོས་པར་བསྟན། སློབ་དཔོན་དེས་ཕྱི་རྒོལ་དུ་ཁས་བླངས་པའི་ཚེ་སྔ་རྒོལ་རང་ལ་གྲགས་པའི་ཚུལ་གསུམ་འཕེན་པའི་ཐལ་འགྱུར་བརྗོད་མི་དགོས་པའི་རྒྱུ་མཚན། སློབ་དཔོན་དེས་སྔར་རྒོལ་དུ་ཁས་བླངས་པའི་ཚེ་གཞན་ལ་གྲགས་ཀྱི་གཏན་ཚིགས་དང་དཔེ་རྒྱས་པར་བརྗོད་པའི་ཚུལ། དེའི་ཚེ་རྟགས་དང་དཔེའི་ཚེར་མ་མ་ཕྱུང་བའི་སྐྱོན་ཡང་མེད་པར་བསྟན་པ། སྤྱིར་ཐལ་འགྱུར་འཕེན་པའི་ཚེ་འགལ་བ་བརྗོད་པའི་ཐལ་འགྱུར་ཁོ་ནས་ཆོག་པར་བསྟན་པ་རྣམས་སོ། །
དང་པོ་ནི། གཏན་ཚིགས་དང་དཔེ་མ་བརྗོད་པའི་ཕྱིར་ཞེས་པ་རང་རྒྱུད་ཀྱི་དེ་མ་བརྗོད་པའི་ཕྱིར་ཟེར་བ་ཡིན་ནམ། གཞན་གྲགས་ཀྱི་དེ་མ་བརྗོད་པའི་ཕྱིར་ཞེས་ཟེར་བ་ཡིན། དང་པོ་ལྟར་ན་ནི། ཕྱི་རྒོལ་དུ་ཁས་བླངས་ནས་གཞན་གྱི་དམ་བཅའ་འགོག་པའི་ཚེ་སྒྲུབ་བྱེད་འཕེན་པའི་ཐལ་འགྱུར་གྱི་སྒོ་ནས་དེ་མ་བརྗོད་པའི་ཕྱིར་ཟེར་བ་ཡིན་ནམ། སྔ་རྒོལ་དུ་ཁས་བླངས་ནས་རང་ལུགས་ཀྱི་དམ་བཅའ་སྒྲུབ་པའི་ཚུལ་གྱིས་དེ་མ་བརྗོད་པའི་ཕྱིར་ཟེར་བ་ཡིན། དང་པོ་ལྟར་ན། ཕྱི་རྒོལ་དབུ་མ་པས་སྔར་རྒོལ་གྲངས་ཅན་གྱི་དམ་བཅའ་སུན་འབྱིན་པ་དེའི་ཚེ། སྔ་རྒོལ་གྱི་བདག་སྐྱེ་ཁས་ལེན་པའི་ལོག་རྟོག་བཟློག་པ་ཉིད་ཆེད་དུ་གཉེར་བྱ་ཡིན་གྱི། དེའི་རྒྱུད་ལ་བདག་སྐྱེ་མེད་པར་རྟོགས་པའི་རྗེས་དཔག་སྐྱེས་པ་ཆེད་དུ་གཉེར་བྱ་མ་ཡིན།
ལོག་རྟོག་བཟློག་པ་ལ་ནི། འགལ་བ་བརྗོད་པའི་ཐལ་འགྱུར་ཙམ་གྱིས་ཆོག་པ་ཡིན་གྱི། དེས་འཕངས་པའི་བཟློག་དོན་ལ་ནུས་པ་ལྷག་པོ་མེད་པའི་ཕྱིར་ཞེས་འཆད་པ་ནི། ཇི་སྐད་དུ། སྐྱོན་འདི་དག་ཐམས་ཅད་ནི་རིགས་པ་མ་ཡིན་པར་ཁོ་བོ་ཅག་གིས་མཐོང་ངོ༌། ། ཇི་ལྟར་ཞེ་ན། དེ་ལ་རེ་ཞིག་གཏན་ཚིགས་དང་དཔེ་མ་བརྗོད་པའི་ཕྱིར་ཞེས་སྨྲས་པ་གང་སྨྲས་པ་དེ་ནི་མི་རིགས་སོ། ། ཅིའི་ཕྱིར་ཞེ་ན། གང་གི་ཕྱིར་བདག་ལས་ཤེས་ཟེར་བ་ན་ཡོད་པ་རྒྱུ་ཉིད་དུ་དེ་ཉིད་སྐྱེའོ་ཞེས་སྨྲས་པ་ཡིན་ལ། ཡོད་པ་ནི་ཡང་སྐྱེ་བ་ལ་དགོས་པར་མ་མཐོང་ཞིང༌།
ཐུག་པ་མེད་པར་ཡང་མཐོང་ལ། ཁྱོད་ཀྱིས་སྐྱེས་པ་སླར་ཡང་སྐྱེ་བར་མི་འདོད་ཅིང་ཐུག་པ་མེད་པར་ཡང་མི་འདོད་དོ། ། དེའི་ཕྱིར་ཁྱེད་ཅག་གི་རྩོད་པ་ནི་འཐད་པ་དང་བྲལ་བ་དང༌། རང་གིས་ཁས་བླངས་པ་དང་འགལ་བ་ཡིན་ནོ་ཞེས་ཕ་རོལ་པོ་བདག་ལས་སྐྱེ་བར་འདོད་པ་ལ་འདྲི་བར་བྱེད་པ་ཡིན་ཏེ། གང་ལས་གཏན་ཚིགས་དང་དཔེ་བཀོད་པ་འབྲས་བུ་དང་བཅས་པ་འགྱུར་བ་འདི་དག་ཙམ་ཞིག་གིས་བརྩོད་པ་ན་ཅི་ཕ་རོལ་པོ་ཁས་ལེན་པར་མི་བྱེད་དམ། འོན་ཏེ་ཕ་རོལ་པོ་རང་གིས་ཁས་བླངས་པ་དང་འགལ་བས་བརྩོད་པས་ཀྱང་མི་བཟློག་ན་ནི་གཏན་ཚིགས་དང་དཔེ་གཉིས་ཀྱིས་ཀྱང་བཟློག་པར་མི་འགྱུར་བ་ཉིད་དོ། ། ཁོ་བོ་ཅག་ནི་སྨྱོན་པ་དང་ལྷན་ཅིག་ཏུ་རྩོད་པ་ཡང་མ་ཡིན་ནོ། ། ཞེས་གསུངས་སོ། ། དེ་དག་གི་ངག་དོན། སློབ་དཔོན་སངས་རྒྱས་བསྐྱངས་ཆོས་ཅན།
ཁྱོད་ཀྱིས་ཕྱི་རྒོལ་དུ་ཁས་བླངས་ནས་བདག་སྐྱེ་འགོག་པ་དེའི་ཚེ། བཟློག་དོན་འཕེན་པའི་ཐལ་འགྱུར་འཕེན་རིགས་པ་ལ། དེ་མ་འཕངས་པའི་རྒྱུ་མཚན་གྱིས་ཚར་བཅད་ཀྱི་གནས་སུ་སོང་བ་མ་ཡིན་ཏེ། དེའི་ཚེ་ཁྱོད་བདག་སྐྱེ་འགོག་པའི་རྒོལ་བ་ཡིན་གྱི། བདག་ལས་སྐྱེ་མེད་སྒྲུབ་པའི་རྒོལ་བ་མ་ཡིན་པའི་ཕྱིར་ཞེས་པའོ། ། འདི་ལ་འཕྲོས་པའི་དོན་ནི་འོག་ནས་འབྱུང་ལ། དེ་ཡང་བདག་ལས་སྐྱེ་བ་བཀག་ཙམ་རྟོགས་པའི་ངེས་ཤེས་མ་སྐྱེས་པར། དེ་ལས་སྐྱེས་བར་འཛིན་པའི་ལོག་རྟོག་བཟློག་པ་ནི་མ་ཡིན་གྱི། བདག་ལས་སྐྱེ་བ་ཚད་མས་མ་དམིགས་པའི་རྟགས་ཀྱིས་དེ་ལས་སྐྱེ་བར་འཛིན་པའི་ལོག་རྟོག་འགོག་པ་ཡིན་ནོ། ། གཉིས་པ་ལྟར་ན།
སློབ་དཔོན་སངས་རྒྱས་བསྐྱངས་ཀྱིས་སྔ་རྒོལ་དུ་ཁས་བླངས་པ་དེའི་ཚེ། དངོས་པོ་རྣམས་བདག་ལས་སྐྱེ་མེད་དུ་སྒྲུབ་པ་ལ། རང་རྒྱུད་ཀྱི་གཏན་ཚིགས་དང་དཔེ་མ་བརྗོད་པའི་རྒྱུ་མཚན་གྱིས་སློབ་དཔོན་ཚར་བཅད་ཀྱི་གནས་སུ་འགྱུར་བ་མ་ཡིན་ཏེ། གནས་ཚུལ་སེམས་པ་ལ་ཞུགས་པ་དེའི་ཚེ་ཡོད་མེད་ལ་སོགས་པའི་སྤྲོས་པའི་མཐའ་གང་ཡང་ཁས་ལེན་པར་མི་རིགས་པའི་ཕྱིར། ཞེས་འཆད་པ་ཡིན་ཏེ། ཇི་སྐད་དུ། དེའི་ཕྱིར། སློབ་དཔོན་ནི་གནས་མ་ཡིན་པར་ཡང་རྗེས་སུ་དཔག་པ་ཚང་བར་བྱེད་པ་ན་བདག་ཉིད་རྗེས་སུ་དཔག་པ་ལ་དགའ་བ་ཉིད་མངོན་པར་བྱེད་པ་ཉིད་ཡིན་ནོ། ། དབུ་མ་པ་ཡིན་ན་ནི་རང་གི་རྒྱུད་ཀྱི་རྗེས་སུ་དཔག་པར་བྱ་བ་རིགས་པ་མ་ཡིན་ཏེ། ཕྱོགས་གཞན་ཁས་བླངས་པ་མེད་པའི་ཕྱིར་རོ། །
དེ་སྐད་དུ་ཡང༌། འཕགས་པ་ལྷས། ཡོད་དང་མེད་དང་ཡོད་མེད་ཅེས། ། ཕྱོགས་ནི་གང་ལའང་ཡོད་ཡིན་པ། ། དེ་ལ་ཡུན་ནི་རིང་པོ་ནའང༌། ། ཀླན་ཀ་བརྗོད་པ་ནུས་མ་ཡིན། ། ཞེས་བཤད་དོ། ། བརྩོད་པ་བཟློག་པ་ལས་ཀྱང༌། གལ་ཏེ་ངས་དམ་བཅའ་འགའ་ཡོད། ། དེས་ན་ང་ལ་སྐྱོན་དེ་ཡོད། །
ང་ལ་དམ་བཅའ་མེད་པས་ན། ། ང་ནི་སྐྱོན་མེད་ཁོ་ན་ཡིན། ། གལ་ཏེ་མངོན་སུམ་ལ་སོགས་པའི། ། དོན་གྱིས་འགའ་ཞིག་དམིགས་ན་ནི། ། སྒྲུབ་པའམ་བཟློག་པར་བྱ་ན་དེ། ། མེད་ཕྱིར་ང་ལ་ཀླན་ཀ་མེད། ། ཅེས་གསུངས་སོ། ། གཉིས་པ་དེའི་རྒྱུ་མཚན་གྱིས་ཚེར་མ་འབྱིན་མི་དགོས་པར་བསྟན་པ་ནི། དངོས་པོ་རྣམས་བདག་ལ་སྐྱེ་མེད་དུ་སྒྲུབ་པའི་རང་རྒྱུད་ཀྱི་གཏན་ཚིགས་ལ་འགལ་བ་དང་མ་གྲུབ་པའི་སྐྱོན་སློབ་དཔོན་སངས་རྒྱས་བསྐྱངས་ཀྱིས་སེལ་དགོས་པ་ལས་མ་བསལ་པའི་རྒྱུ་མཚན་གྱིས་སློབ་དཔོན་ཚར་བཅད་ཀྱི་གནས་སུ་འོས་པ་མ་ཡིན་ཏེ། གནས་ཚུལ་སེམས་པ་ལ་ཞུགས་པ་དེའི་ཚེ་རང་རྒྱུད་ཀྱི་གཏན་ཚིགས་འགོད་པ་དབུ་མ་པའི་ལུགས་མ་ཡིན་པའི་ཕྱིར།
ཞེས་འཆད་པ་ནི། གང་གི་ཚེ་དེ་ལྟར་དབུ་མ་པས་རང་གི་རྒྱུད་ཀྱིས་རྗེས་སུ་དཔག་པ་མི་བརྗོད་པ་ཉིད་ཡིན་པ་དེའི་ཚེ། གང་ལ་གྲངས་ཅན་པ་དག་གིས་དམ་བཅའ་བའི་དོན་ནི་གང་ཡིན། ཅི་བདག་ལས་ཞེས་བྱ་བ་འབྲས་བུའི་བདག་ཉིད་ལས་སམ། འོན་ཏེ་རྒྱུའི་བདག་ཉིད་ལས་ཡིན་དྲང༌། དེ་ལས་ཅིར་འགྱུར་གལ་ཏེ་འབྲས་བུའི་བདག་ཉིད་ལས་ཡིན་ན་ནི་གྲུབ་པ་ལ་སྒྲུབ་པ་ཡིན་ལ། རྒྱུའི་བདག་ཉིད་ལས་ཡིན་ན་ནི་འགལ་བའི་དོན་ཉིད་ཡིན་པར་འགྱུར་ཏེ། སྐྱེ་བ་དང་ལྡན་པ་ཐམས་ཅད་ནི་རྒྱུའི་བདག་ཉིད་དུ་ཡོད་པ་ཁོ་ནར་སྐྱེ་བའི་ཕྱིར། ཞེས་བྱ་བ་གང་ལ་གྲངས་ཅན་དག་གིས་ཕྱིར་བཟློག་པར་བྱེད་པར་འགྱུར་བ་ནང་གི་སྐྱེ་མཆེད་རྣམས་བདག་ལས་སྐྱེ་བ་མེད་དེ་ཞེས་བྱ་བའི་རང་རྒྱུད་ཀྱི་དམ་བཅའ་བ་ག་ལ་ཡོད། ཁོ་བོ་ཅག་ལ་ནི་གང་ཞིག་གྲུབ་པ་ལ་སྒྲུབ་པ་ཉིད་དམ།
འགལ་བའི་དོན་ཉིད་དུ་འགྱུར་ཞིང༌། གྲུབ་པ་ལ་སྒྲུབ་པ་ཉིད་གང་ཡིན་པ་དང༌། འགལ་བའི་དོན་ཉིད་གང་ཡིན་པ་སྤང་བར་བྱ་བའི་ཕྱིར་འབད་པ་བྱེད་པར་འགྱུར་བ་ཡོད་པའི་ཕྱིར། ཞེས་བྱ་བའི་གཏན་ཚིགས་ཀྱང་ག་ལ་ཡོད། དེའི་ཕྱིར་གཞན་གྱིས་སྨྲས་པའི་ཉེས་པར་ཐལ་བར་འགྱུར་བ་ཉིད་ཀྱི་ཕྱིར། སློབ་དཔོན་སངས་རྒྱས་བསྐྱངས་ཀྱིས་དེའི་ལན་བརྗོད་པར་བྱ་བ་ཡིན་ནོ། ། ཞེས་གསུངས་སོ། ། གལ་ཏེ་བརྟག་པ་གཉིས་པ་ལྟར་ན་གཞན་གྲགས་ཀྱི་གཏན་ཚིགས་དང་དཔེ་བརྗོད་པར་རིགས་པ་ལ་མ་བརྗོད་པའི་ཕྱིར། ཞེས་རྒོལ་བ་ཚར་བཅད་ཀྱི་གནས་སོ་ཞེས་ཟེར་བ་ཡིན་ན། འོ་ན་སློབ་དཔོན་སངས་རྒྱས་བསྐྱངས་ཀྱིས་ཕྱི་རྒོལ་དུ་ཁས་བླངས་ནས་སྔ་རྒོལ་གྲངས་ཅན་གྱི་ལོག་རྟོག་བཟློག་པ་གཙོ་བོར་བྱེད་པ་དེའི་ཚེ།
དེ་མ་བརྗོད་པས་དེར་འགྱུར་ཟེར་བ་ཡིན་ནམ། སློབ་དཔོན་དེ་སྔ་རྒོལ་དུ་ཁས་བླངས་ནས། ཕྱི་རྒོལ་གྲངས་ཅན་གྱི་རྒྱུད་ལ་ཚད་མ་སྐྱེད་པ་གཙོ་བོར་བྱེད་པ་དེའི་ཚེ། དེ་མ་བརྗོད་པས་དེར་འགྱུར་བ་ཡིན་ཞེས་ཟེར་བ་ཡིན། དང་པོ་ལྟར་ན། སློབ་དཔོན་སངས་རྒྱས་བསྐྱངས་ཆོས་ཅན། ཁྱོད་ཀྱིས་སྔ་རྒོལ་གྲངས་ཅན་སུན་འབྱིན་པའི་ཚེ། གཞན་གྲགས་ཀྱི་གཏན་ཚིགས་ཡང་དག་གིས་སྔ་རྒོལ་གྱི་རྒྱུད་ལ་ཚད་མ་ངེས་པར་སྐྱེ་དགོས་པ་ལས། དེ་མ་སྐྱེས་པའི་རྒྱུ་མཚན་གྱིས་ཚར་བཅད་ཀྱི་གནས་སུ་སོང་བ་མ་ཡིན་ཏེ། སྔ་རྒོལ་དུ་ཁས་བླངས་ནས་རང་གི་དམ་བཅའ་སྒྲུབ་པའི་གཏན་ཚིགས་མ་བཀོད་ན།
ཚར་བཅད་ཀྱི་གནས་ཡིན་ཀྱང༌། ཁྱོད་ཀྱིས་ནི་ཕྱི་རྒོལ་དུ་ཁས་བླངས་ནས། སྔ་རྒོལ་གྱི་དམ་བཅའ་སྒྲུབ་པའི་ནུས་པ་བཅོམ་པས་ཕྱི་རྒོལ་སྐྱོན་མེད་ཁོ་ན་ཡིན་པའི་ཕྱིར། ཞེས་སྟོན་པ་ནི་ཇི་སྐད་དུ། གཞན་གྱི་དམ་བཅའ་བ་ལ་རང་གི་རྗེས་སུ་དཔག་པས་འགལ་བ་བརྗོད་པ་ནི་བྱ་དགོས་པས། རང་ཉིད་ལ་ཕྱོགས་དང་གཏན་ཚིགས་དང་དཔེའི་སྐྱོན་དང་བྲལ་བ་དག་ཡོད་པར་བྱ་དགོས་སོ། ། དེའི་ཕྱིར་དེ་མ་བརྗོད་པའི་ཕྱིར་དང༌། དེའི་ཉེས་པ་མ་བསལ་བའི་ཕྱིར། ཉེས་པ་དེ་ཉིད་དུ་འགྱུར་རོ་སྙམ་ན་བཤད་པར་བྱ་སྟེ། དེ་ནི་དེ་ལྟར་མ་ཡིན་ནོ། །
ཅིའི་ཕྱིར་ཞེ་ན། གང་གི་ཕྱིར་དོན་གང་ཞིག་གང་གིས་དམ་བཅས་པ་དེ་ནི། རང་ཉིད་ཀྱིས་ངེས་པ་བཞིན་དུ་གཞན་དག་ལ་ངེས་པ་སྐྱེད་པར་འདོད་ནས། དོན་འདི་འཐད་པ་གང་གི་སྒོ་ནས་ཁོང་དུ་ཆུད་པའི་འཐད་པ་དེ་ཉིད་གཞན་ལ་བསྙད་པར་བྱ་དགོས་སོ། ། དེའི་ཕྱིར་རང་གི་ཁས་བླངས་པའི་དམ་བཅས་པའི་དོན་གྱིས་སྒྲུབ་པར་བྱེད་པ་དེ་ནི་ཕ་རོལ་པོ་ཁོ་ནས་ཉེ་བར་དགོད་པར་བྱ་བ་གང་ཡིན་པ་འདི་ནི་རེ་ཤིག་ལུགས་ཡིན་ན། འདི་ནི་གཞན་ལ་གཏན་ཚིགས་ཀྱང་མ་ཡིན་ནོ། ། དཔེ་མེད་པའི་ཕྱིར་རང་གི་དམ་བཅའ་བའི་དོན་སྒྲུབ་པར་བྱེད་པ་ནི་རང་ཁས་འཆེས་པའི་རྗེས་སུ་འབྲངས་པ་འབའ་ཞིག་ཉེ་བར་བཀོད་པ་ཡིན་ནོ། ། དེའི་ཕྱིར་འཐད་པ་དང་བྲལ་བའི་ཕྱོགས་ཁས་ལེན་པ་འདི་ནི། བདག་ཉིད་ཁོ་ན་ལ་སླུ་བར་བྱེད་པས་གཞན་ལ་ངེས་པ་སྐྱེད་པར་མི་ནུས་སོ་ཞེས་བྱ་བར་གང་རང་གིས་དམ་བཅའ་བའི་དོན་གྱི་སྒྲུབ་པར་བྱེད་པ་ལ་ནུས་པ་མེད་པ་འདི་ཉིད་འདི་ཡི་སུན་འབྱིན་པ་ཆེས་གསལ་པོ་ཡིན་ཏེ། འདིར་རྗེས་སུ་དཔག་པས་གནོད་པ་བརྗོད་པ་ལ་དགོས་པ་ཅི་ཞིག་ཡོད་ཅེས་གསུངས་སོ། །
འདིར་གྲངས་ཅན་གྱི་བདག་སྐྱེ་སྒྲུབ་པ་ལ་སྒྲུབ་བྱེད་ཅི་འདྲ་ཞིག་བཀོད་མི་གསལ་ཡང༌། མཁས་པའི་དབང་པོ་ཀ་མ་ལཱ་ཤཱི་ལས་དེའི་འདོད་པ་འདི་ལྟར་བླངས་ནས་བཤད་དེ། སྦྱོར་བ་ནི་གང་མེད་པ་དེ་ནི་གང་གིས་ཀྱང་བྱ་བ་མ་ཡིན་ཏེ། ནམ་མཁའི་པདྨོ་བཞིན་ནོ། ། གཞན་གྱི་ལུགས་ཀྱིས་ཀྱང༌། འབྲས་བུ་ནི་སྐྱེས་པ་ལས་སྔར་ཡོད་པ་མ་ཡིན་ནོ། ། ཞེས་བྱ་བ་འདི་ནི་ཁྱབ་པར་བྱ་བ་འགལ་བ་དམིགས་པའི་ཐལ་བར་འགྱུར་བའོ། ། དེ་ལྟ་ཡང་མ་ཡིན་ཏེ། གང་གི་ཕྱིར་ཏིལ་ལ་སོགས་པས་ཏིལ་མར་ལ་སོགས་པའི་འབྲས་བུ་གང་ཞིག་བྱེད་དེ། དེའི་ཕྱིར་སྔར་ཡང་ཡོད་དོ་ཞེས་བྱ་བར་གྲུབ་བོ།
ཞེས་བྱ་བ་ལ་སོགས་པའི་གྲངས་ཅན་འདོད་པའི་གཏན་ཚིགས་རྣམ་པ་ལྔ་གསུངས་སོ། ། འདིར་ཡང་དེ་དག་ལ་དགོངས་ནས་གཏན་ཚིགས་མ་ཡིན་པ་དང་དཔེ་མེད་པར་གསུངས་སོ། ། གཉིས་པ་ལྟར་ཡིན་ནོ་ཞེ་ན། སློབ་དཔོན་སངས་རྒྱས་བསྐྱངས་ཆོས་ཅན། སྔ་རྒོལ་དུ་ཁས་བླངས་ནས་ཕྱི་རྒོལ་གྲངས་ཅན་གྱི་རྒྱུད་ལ་བདག་ལས་སྐྱེ་བ་བཀག་ཙམ་རྟོགས་པའི་ཚད་མ་སྐྱེས་པ་གཙོ་བོར་བྱེད་པ་དེའི་ཚེ། གཞན་ལ་གྲགས་ཀྱི་གཏན་ཚིགས་དང་དཔེ་མ་བརྗོད་པའི་རྒྱུ་མཚན་གྱིས་སྔ་རྒོལ་ཚར་བཅད་ཀྱི་གནས་སུ་སོང་བ་མ་ཡིན་ཏེ། ཁྱོད་ཀྱིས་དེའི་ཚེ་གཞན་ལ་གྲགས་ཀྱི་གཏན་ཚིགས་དང་དཔེ་སྐྱོན་མེད་ངེས་པར་བརྗོད་པའི་ཕྱིར། ཇི་ལྟར་བརྗོད་ན། དངོས་པོ་རྣམས་ཆོས་ཅན། བདག་ལས་སྐྱེ་བ་མེད་དེ།
རང་གི་བདག་ཉིད་དུ་ཡོད་པའི་ཕྱིར། དཔེར་ན་མངོན་གསལ་གྱི་བུམ་པ་བཞིན་ནོ། ། མངོན་གསལ་གྱི་བུམ་པ་རང་གི་བདག་ཉིད་དུ་ཡོད་པས་ཡང་སྐྱེ་བ་ལ་དགོས་པ་མེད་པ་དེ་བཞིན་དུ། འཇིམ་གོང་གི་གནས་སྐབས་ཀྱི་བུམ་པ་ཡང་རང་གི་བདག་ཉིད་དུ་ཡོད་པའི་ཕྱིར་ཡང་སྐྱེ་བ་ལ་དགོས་པ་མེད་དོ། ། ཞེས་བྱ་བའི་ངག་ཡན་ལག་ལྔ་དང་ལྡན་པ་ཞིག སློབ་དཔོན་སངས་རྒྱས་བསྐྱངས་ཀྱིས་གྲངས་ཅན་ལ་ངེས་པར་བརྗོད་པའི་ངག་གསལ་པོ་སངས་རྒྱས་བསྐྱངས་ཀྱི་འགྲེལ་ཚིག་འདི་ཉིད་ལ་སྣང་བའི་ཕྱིར། ཞེས་འཆད་པ་ནི། ཅི་སྟེ་ཡང་རང་གི་རྗེས་སུ་དཔག་པས་འགལ་བ་གདོན་མི་ཟ་བར་བརྗོད་པར་བྱ་བ་ཡིན་ནོ་ཞེ་ན། དེ་ཡང་སློང་དཔོན་སངས་རྒྱས་བསྐྱངས་ཀྱིས་བརྗོད་པ་ཉིད་ཡིན་ནོ། ། ཇི་ལྟར་ཞེ་ན།
དེས་ནི་འདི་སྐད་དུ་བཤད་པ་ཡིན་ཏེ། དངོས་པོ་རྣམས་བདག་ལས་སྐྱེ་བ་མེད་དེ། དེ་དག་གི་སྐྱེ་བ་དོན་མེད་པ་ཉིད་དུ་འགྱུར་བའི་ཕྱིར་དང༌། ཞེས་བཤད་པའི་ཕྱིར་རོ། ། ཞེས་པ་ནས། དེ་ལ་རང་གི་བདག་ཉིད་དུ་ཡོད་པ་ཞེས་བྱ་བ་འདིས་ནི་གཏན་ཚིགས་འཛིན་པ་ཡིན་ནོ། ། སྐྱེ་བ་དོན་མེད་པ་ཉིད་དུ་འགྱུར་བའི་ཕྱིར་དང་ཞེས་བྱ་བ་འདིས་ནི་སྒྲུབ་བྱའི་ཆོས་འཛིན་པ་ཡིན་ནོ། ། རང་གི་བདག་ཉིད་དུ་ཡོད་པ་དག་ལ་ནི་ཡང་སྐྱེ་བ་དགོས་པ་མེད་དོ་ཞེས་བྱ་བ་འདི་ནི། ཆོས་མཐུན་པའི་དཔེ་གཞན་ལ་རབ་ཏུ་གྲགས་པ་བསྒྲུབ་པར་བྱ་བ་དང་སྒྲུབ་པར་བྱེད་པའི་ཆོས་དང་ལྡན་པ་ཉེ་བར་བཟུང་བ་ཡིན་ནོ། ། དེ་ལ་ཇི་ལྟར།
སྒྲ་མི་རྟག་སྟེ་བྱས་པ་མི་རྟག་པའི་ཕྱིར། བྱས་པ་ནི་མི་རྟག་པར་མཐོང་སྟེ། དཔེར་ན་བུམ་པ་བཞིན་ནོ། ། དེ་བཞིན་དུ་སྒྲ་ཡང་བྱས་པ་ཡིན་ཏེ། དེའི་ཕྱིར་བྱས་པ་ཉིད་ཀྱི་ཕྱིར་མི་རྟག་པ་ཡིན་ནོ། ། ཞེས་འདིར་ཉེ་བར་སྦྱར་བས་གསལ་བར་བྱས་པའི་བྱས་པ་གཏན་ཚིགས་ཡིན་པ་དེ་བཞིན་དུ། འདིར་ཡང་དངོས་པོ་རྣམས་བདག་ལས་སྐྱེ་བ་མེད་དེ། རང་གི་བདག་ཉིད་དུ་ཡོད་པ་ལ་ཡང་སྐྱེ་བ་དོན་མེད་པ་ཉིད་དུ་འགྱུར་བའི་ཕྱིར་རོ། ། ཞེས་པ་ནས། གཏན་ཚིགས་དང་དཔེ་མ་བརྗོད་པའི་ཕྱིར་ཞེས་ཅི་སྟེ་རྗོད་པར་བྱེད་ཅེས་བྱ་བའི་བར་གསུངས་སོ། །
དེ་ཡང་འགྲེལ་པ་འདིར་བསྒྲུབ་པར་བྱ་བའི་ཆོས་ཞེས་པ་ནི། གཏན་ཚིགས་ལ་འཆད་པ་ཡིན་ཏེ། གཞན་དུ་བཤད་ན་འབྲེལ་པ་མེད་པའི་ཕྱིར། དེ་ལྟ་ན་ཡང༌། གཏན་ཚིགས་འཛིན་པ་ཡིན་ནོ་ཞེས་པ་དང་མི་ཟློས་ཏེ། དཔེའི་གནས་སྐབས་སུ་བྱས་པ་ཉིད་ཀྱི་ཕྱིར་ཞེས་པའི་གཏན་ཚིགས་དང༌། བྱས་པ་མི་རྟག་པའི་ཕྱིར་ཞེས་པའི་གཏན་ཚིགས་གཉིས་འཆད་པ་བཞིན་དུ་དོན་གྱི་སྐབས་སུའང༌། རང་གི་བདག་ཉིད་དུ་ཡོད་པའི་ཕྱིར་ཞེས་པ་དང༌། རང་གི་བདག་ཉིད་དུ་ཡོད་པ་ལ་ཡང་སྐྱེ་བ་དོན་མེད་པ་ཉིད་དུ་འགྱུར་བའི་ཕྱིར་ཞེས་པའི་གཏན་ཚིགས་གཉིས་སྣང་བས་སོ། ། དེ་བས་ན་བསྒྲུབ་བྱའི་ཆོས་དངོས་ནི།
བདག་ལས་སྐྱེ་བ་མེད་དེ་ཞེས་བྱ་བ་དེ་ཉིད་དོ། ། གཏན་ཚིགས་གཉིས་འབྱུང་བའི་རྒྱུ་མཚན་ཡང༌། ཡན་ལག་ལྔའི་ནང་ནས། གཉིས་པ་གཏན་ཚིགས་ཀྱི་ཡན་ལག་དང་ལྔ་པ་འཇུག་སྡུད་ཀྱི་ཡན་ལག་གཉིས་ཀ་ལ་གཏན་ཚིགས་འགོད་ལུགས་མི་འདྲ་བ་རེ་རེ་སྣང་བས་སོ། ། དེ་ལྟར་བཤད་པ་ན། ལེགས་ལྡན་དང་ཟླ་བའི་ཞབས་གཉིས་ཀས་གཏན་ཚིགས་ཀྱི་ཚིག ཡན་ལག་ལྔ་ལྡན་དུ་བཞེད་པར་འདྲ་ལ། ལེགས་ལྡན་གྱིས་ནི། དོན་དམ་ལ་དཔྱོད་པའི་སྐབས་སུ་ཡང༌། སྒྲུབ་པའི་ངག་ཡན་ལག་ལྔ་ལྡན་དུ་བཞེད་ལ།
ཟླ་བའི་ཞབས་ཀྱིས་ནི་དོན་དམ་ལ་དཔྱོད་པའི་སྐབས་སུ་གཞན་གྲགས་སུ་བཞེད་ཀྱི་བསྒྲུབ་བྱ་སྒྲུབ་པའི་ངག་ཏུ་མི་བཞེད་ལ། སྒྲ་མི་རྟག་པར་སྒྲུབ་པ་ལྟ་བུ་ཐ་སྙད་ཀྱི་བདེན་པ་ཞལ་གྱིས་བཞེས་པའི་ཚེ་སྒྲུབ་པའི་ངག་ཏུ་བཞེད་པར་སྣང་ངོ༌། ། ལེགས་ལྡན་གྱིས་ཡང་ཉེར་སྦྱོར་དང་འཇུག་སྡུད་ཀྱི་ཡན་ལག་གཉིས་སྒྲུབ་ངག་འགོད་པའི་ཚེ་ཉེ་བར་སྦྱར་དགོས་ཀྱང༌། གཉིས་པོ་དེ་དམ་བཅའི་ཡན་ལག་དང༌། གཏན་ཚིགས་ཀྱི་ཡན་ལག་གཉིས་ལས་གཞན་མ་ཡིན་པའི་ཚུལ་ཤེས་རབ་སྒྲོན་མ་ལས་གསལ་བར་གསུངས་སོ། ། སྐབས་འདིར་སངས་རྒྱས་བསྐྱངས་ཀྱི་འགྲེལ་པའི་དགོངས་པ་ཟླ་བའི་ཞབས་ཀྱིས་གཞན་ལ་གྲགས་ཀྱི་གཏན་ཚིགས་སྦྱོར་ཚུལ་རྣམ་པར་བཤད་པ་ན། མདོར་བསྟན་དང༌། རྒྱས་བཤད་གཉིས་ཀྱི་སྒོ་ནས་འཆད་ལ། དེ་ཡང་མདོར་བསྟན་དུ་དམ་བཅའ་དང་གཏན་ཚིགས་ཀྱི་ཡན་ལག་བསྟན། རྒྱས་བཤད་དུ་དཔེ་དང་ཉེར་སྦྱོར་གྱི་ཡན་ལག་བསྟན་པར་གསུངས་པ་ཡིན་གྱི།
ཕྱི་རབས་པ་གཞན་དག་འདོད་པ་ལྟར། མདོར་བསྟན་དུ་སྐྱེ་བ་དོན་མེད་དུ་ཐལ་བ་འཕངས། རྒྱས་བཤད་དུ་སླར་ཡང་ཞེས་པའི་ཁྱད་པར་སྦྱར་ནས་སྐྱེ་བ་དོན་མེད་དུ་ཐལ་བ་འཕངས་པ་ཡིན་ནོ་ཞས་ཟེར་བ་ནི། རང་གི་འདོད་པ་སྒྲིག་པའི་ཕྱིར་དུ་འཕོངས་པའི་གཏམ་སྨྲས་པ་ཡིན་གྱི། ཟླ་བའི་དགོངས་པ་མ་ཡིན་ཏེ། ཟླ་བས་ནི་སླར་ཡང་ཞེས་པའི་སྒྲ་མཐུན་དཔེ་ལ་སྦྱར་བ་ཡིན་གྱི་ཐལ་ཆོས་དང་བཟློག་དོན་གྱི་གཏན་ཚིགས་ལ་སྦྱར་བ་མི་སྣང་བའི་ཕྱིར་རོ། ། དེ་ནས་གཞན་གྲགས་ཀྱི་གཏན་ཚིགས་ལ་གཞན་གྱིས་སྨྲས་པའི་ཉེས་པ་མ་བསལ་བའི་སྐྱོན་ཡང་མེད་པར་སྟོན་པ་ནི།

ཇི་སྐད་དུ། གཏན་ཚིགས་དང་དཔེ་མ་བརྗོད་པ་མ་ཡིན་པ་འབའ་ཞིག་ཏུ་མ་ཟད་ཀྱི་གཞན་གྱིས་སྨྲས་པའི་ཉེས་པ་མ་བསལ་བ་ཡང་མ་ཡིན་ནོ། ། ཞེས་པ་ནས། དེའི་ཕྱིར་སུན་འབྱིན་པ་འདི་དག་ནི་འབྲེལ་པ་མེད་པ་ཉིད་དོ། ། ཞེས་བྱ་བའི་བར་གསུངས་སོ། ། དེའི་དོན་ནི། བཤད་མ་ཐག་པའི་གཞན་གྲགས་ཀྱི་གཏན་ཚིགས་དེ་ལ། གྲུབ་ཟིན་བསྒྲུབས་པའི་སྒོ་ནས་མ་གྲུབ་པའི་སྐྱོན་ཡོད་པ་མ་ཡིན་ཏེ། གྲངས་ཅན་གྱི་ཁས་བླངས་པའི་རྒྱུ་དུས་སུ་འབྲས་བུ་མི་གསལ་བའི་ངོ་བོར་ཡོད་པ་དེ་ཉིད་བཀག་པ་ཡིན་གྱི་གྲུབ་ཟིན་མ་བསྒྲུབས་པའི་ཕྱིར། ཡང་གཏན་ཚིགས་དེ་འགལ་བ་མ་ཡིན་ཏེ། གཞན་ལ་གྲགས་པའི་མཐུན་དཔེ་ལ་རྗེས་སུ་འགྲོ་བའི་ཕྱིར།
ཞེས་པའི་དོན་ནོ། ། དེ་ལྟར་བཤད་པ་དེ་དག་གིས་ནི། དབུ་མ་པས་སྔ་རྒོལ་དུ་ཁས་བླངས་པའི་ཚེ། རང་རྒྱུད་ཀྱི་གཏན་ཚིགས་བརྗོད་པ་དབུ་མ་པའི་ལུགས་མ་ཡིན་ཞིང༌། གཞན་ལ་གྲགས་ཀྱི་གཏན་ཚིགས་ཀྱིས་རྒོལ་བ་གཞན་ལ་ཚད་མ་སྐྱེད་པ་དབུ་མའི་སྤྱི་ལུགས་ཡིན་པའི་ཚུལ་དང༌། དེས་ཕྱི་རྒོལ་དུ་ཁས་བླངས་པའི་ཚེ་རྒོལ་བ་གཞན་གྱི་ལོག་རྟོགས་བཟློག་པ་དགོས་པའི་གཙོ་བོ་ཡིན་གྱི་བཟློག་དོན་འཕངས་པའི་སྒོ་ནས་ཚད་མ་སྐྱེད་པ་དགོས་པའི་གཙོ་བོ་མ་ཡིན་པར་བཤད་ཟིན་ནས། དེ་ནས་དེ་ལ་རྩོད་པ་སྤང་བར་བྱ་སྟེ། འདི་ལ་སློབ་དཔོན་ལེགས་ལྡན་འབྱེད་ན་རེ། སངས་རྒྱས་བསྐྱངས་ཀྱིས་གྲངས་ཅན་ལ་འཕངས་པའི་ཐལ་འགྱུར་འདིའི་ཐལ་ཆོས་ཚད་མའི་བསལ་བ་ཞུགས་སམ་མ་ཞུགས། མ་ཞུགས་ན་ཐལ་འགྱུར་ཡང་དག་ཏུ་མི་རུང་ལ།
ཞུགས་ན་ཐལ་འགྱུར་གྱི་བཟློག་ཕྱོགས་སངས་རྒྱས་བསྐྱངས་ཀྱིས་ཁས་བླངས་པས་གྲུབ་པའི་མཐའ་དང་འགལ་བའི་ཉེས་པ་སོ་ན་གནས་ནས་འདུག་གོ་སྙམ་ན། འདི་འགལ་བ་བརྗོད་པའི་ཐལ་འགྱུར་ཡིན་པས་ཐལ་ཆོས་ལ་སྔ་རྒོལ་གྲངས་ཅན་གྱི་ཁས་བླངས་ཀྱིས་བསལ་བ་ཞུགས་པ་ཡིན་གྱི། དབུ་མ་པ་རང་གི་ཚད་མའི་བསལ་བ་ཞུགས་པ་མ་ཡིན་ནོ། ། ཞེས་འཆད་པ་ནི། ཇི་སྐད་དུ། ཐལ་བར་འགྱུར་པ་བཟློག་པའི་དོན་དང་ཡང་ཕ་རོལ་ཉིད་འབྲེལ་པ་ཡིན་གྱི་ཁོ་བོ་ཅག་ནི་མ་ཡིན་ཏེ། རང་ལ་དམ་བཅའ་མེད་པའི་ཕྱིར་རོ། ། དེའི་ཕྱིར་ཁོ་བོ་ཅག་ལ་གྲུབ་པའི་མཐའ་དང་འགལ་བ་ག་ལ་ཡོད། ཅེས་གསུངས་སོ། ། དེ་ལྟར་ན།
ཐལ་ཆོས་དེའི་བཟློག་དོན་ཁས་བླངས་པ་ལ། ཉེས་པ་གང་ཡོད་པ་དེ་གྲངས་ཅན་ལ་ཡོད་པ་ཡིན་གྱི། སློབ་དཔོན་སངས་རྒྱས་བསྐྱངས་ལ་མེད་དོ། ། ཞེས་འཆད་པ་ནི། ཐལ་བ་ལས་བཟློག་པ་བསྒྲུབས་པས་ཕ་རོལ་པོ་ལ་ཉེས་པ་མང་པོ་ཇི་ཙམ་དུ་འགྱུར་བ་དེ་ཙམ་ཁོ་བོ་ཅག་མངོན་པར་འདོད་པ་ཡིན་པས་གང་ལས་འདི་ལ་གཞན་གྱིས་གླགས་རྙེད་པར་འགྱུར་བ་སློབ་དཔོན་ཀླུ་སྒྲུབ་ཀྱི་ལུགས་ཕྱིན་ཅི་ལོག་པའི་རྗེས་སུ་འབྲང་བ་སློབ་དཔོན་སངས་རྒྱས་བསྐྱངས་ལ་གླགས་དང་བཅས་པའི་ཚིག་གསུང་བ་ཉིད་ག་ལ་ཡོད། ཅེས་གསུངས་སོ། ། ཡང་ཐལ་ཆོས་ལ་ཚད་མའི་བསལ་བ་མེད་ན་ཐལ་འགྱུར་ཡང་དག་ཏུ་མི་རུང་ངོ༌། ། ཞེས་བྱ་བ་འདི་ཡང་དངོས་པོར་སྨྲ་བའི་ལུགས་ཡིན་གྱི། དབུ་མ་པའི་ལུགས་མ་ཡིན་ཏེ། ལུགས་འདི་ལ་ནི་འཁོར་གསུམ་རྒོལ་བ་གཞན་གྱིས་ཁས་བླངས་པའི་ཐལ་འགྱུར་ཙམ་གྱིས་ཕ་རོལ་པོའི་དམ་བཅའ་འགོག་ནུས་པ་དེ་ཙམ་ཞིག་དགོས་པའི་གཙོ་བོ་ཡིན་གྱི།
གཞན་གྱི་དམ་བཅའི་ལོག་ཕྱོགས་ལ་སྒྲུབ་བྱེད་འགོད་པར་མི་འདོད་པའི་ཕྱིར། ཞེས་འཆད་པ་ནི། ཇི་སྐད་དུ། རང་བཞིན་མེད་པར་སྨྲ་བས་རང་བཞིན་བཅས་པར་སྨྲ་བ་ལ་ཐལ་བ་སྒྲུབ་པ་ན་ཐལ་བས་བཟློག་པའི་དོན་ཅན་དུ་ཐལ་བར་ག་ལ་འགྱུར་ཏེ། སྒྲ་རྣམས་ནི་དབྱུག་པ་དང་ཞགས་པ་ཅན་བཞིན་དུ་སྨྲ་བ་པོའི་རང་དབང་མ་ཡིན་པར་བྱེད་པ་མ་ཡིན་ནོ། ། འོ་ན་ཅི་ཞེ་ན། ནུས་པ་ཡོད་ན་སྨྲ་བ་པོའི་འདོད་པའི་རྗེས་སུ་བྱེད་པ་ཡིན་ནོ། ། དེའི་ཕྱིར་ཐལ་བ་སྒྲུབ་པ་ནི་ཕ་རོལ་པོའི་དམ་བཅའ་བ་འགོག་པ་ཙམ་གྱི་འབྲས་བུ་ཅན་ཡིན་པའི་ཕྱིར། ཐལ་བ་བཟློག་པའི་དོན་དུ་འགྱུར་བ་ཡོད་པ་མ་ཡིན་ནོ། ། དེ་ལྟར་ཡང་སློབ་དཔོན་ནི།
ནམ་མཁའི་མཚན་ཉིད་སྔ་རོལ་ན། ། ནམ་མཁའ་ཅུང་ཟད་ཡོད་མ་ཡིན། ། གལ་ཏེ་མཚན་ལས་སྔ་གྱུར་ན། ། མཚན་ཉིད་མེད་པར་ཐལ་བར་འགྱུར། ། ཞེས་བྱ་བ་དང༌། དེ་བཞིན་དུ། གཟུགས་ཀྱི་རྒྱུ་ནི་མ་རྟོགས་པར། ། གཟུགས་ན་གཟུགས་ནི་རྒྱུ་མེད་པར། ། ཐལ་བར་འགྱུར་ཏེ་དོན་གང་ཡང༌། ། རྒྱུ་མེད་པ་ནི་གང་ནའང་མེད། །
ཅེས་བྱ་བ་དང༌། དེ་བཞིན་དུ། མྱ་ངན་འདས་པ་དངོས་པོ་མིན། ། རྒ་ཤིའི་མཚན་ཉིད་ཐལ་བར་འགྱུར། ། རྒ་དང་འཆི་བ་མེད་པ་ཡི། ། དངོས་པོ་ཡོད་པ་མ་ཡིན་ནོ། ། ཞེས་བྱ་བ་ལ་སོགས་པ་ཕལ་ཆེར་ཐལ་བ་སྒྲུབ་པ་ཁོ་ནའི་སྒོ་ནས་གཞན་གྱི་ཕྱོགས་སེལ་བར་མཛད་དོ། ། ཅི་སྟེ་སློབ་དཔོན་གྱི་ངག་རྣམས་ནི་དོན་གྱི་ངག་ཡིན་པའི་ཕྱིར་དོན་ཆེན་པོ་ཉིད་ཡིན་པས་སྦྱོར་བ་དུ་མའི་རྒྱུ་ཉིད་དུ་རྟོག་ན་ནི། སློབ་དཔོན་སངས་རྒྱས་བསྐྱངས་ཀྱི་ངག་དག་ཀྱང༌། ཅིའི་ཕྱིར་དེ་ལྟར་ཡོངས་སུ་མི་རྟོག་ཅེས་གསུངས་སོ། །
དེ་ནས་ཞར་ལ་སློབ་དཔོན་ལེགས་ལྡན་འབྱེད་ཀྱི་འདོད་པ་ཅུང་ཟད་བཤད་པར་བྱ་སྟེ། མགོན་པོ་ཀླུ་སྒྲུབ་ཀྱི་བསྟན་བཅོས་ཀྱི་ཐོག་མར་མཐའ་བཞིའི་སྐྱེ་བ་འགོག་པའི་དམ་བཅའ་མཛད་པ་ཡིན་པས་སློབ་དཔོན་འདིས་སྔ་རྒོལ་དུ་ཞལ་གྱིས་བཞེས་པ་ཡིན་ལ། དེའི་ཚེ་མཐའ་བཞིའི་སྐྱེ་བ་འགོག་པ་ལ་རང་རྒྱུད་ཀྱི་གཏན་ཚིགས་སྦྱོར་དགོས་ཤིང་དེའི་དུས་སུ་རྟགས་ཀྱི་ཚེར་མ་ཡང་དབྱུང་དགོས་པ་ཡིན་ཏེ། སྔ་རྒོལ་དུ་ཁས་བླངས་ནས་རང་གི་དམ་བཅའ་ལ་སྒྲུབ་བྱེད་འགོད་པ་སྐབས་སུ་བབ་པའི་ཚེ། དཔེ་དང་གཏན་ཚིགས་མི་བརྗོད་པའམ་དེའི་ཚེར་མ་མི་འབྱིན་ན་སྔ་རྒོལ་ཚར་བཅད་ཀྱི་གནས་སུ་འགྱུར་བའི་ཕྱིར། ཞེས་བཞེད་པ་ཡིན་ནོ། ། འོ་ན་གཏན་ཚིགས་ཇི་ལྟར་འགོད། ཚེར་མ་ཇི་ལྟར་དབྱུང་ཞེ་ན། ཇི་སྐད་དུ། འགྲེལ་པ་ཤེས་རབ་སྒྲོན་མ་ལས།
འདིར་སྦྱོར་བའི་ཚིག་ཏུ་འགྱུར་བ་ནི། དོན་དམ་པར་ནང་གི་སྐྱེ་མཆེད་རྣམས་བདག་ལས་སྐྱེ་བ་མེད་པར་ངེས་ཏེ། ཡོད་པའི་ཕྱིར་དཔེར་ན་ཤེས་པ་ཡོད་པ་ཉིད་བཞིན། གལ་ཏེ་གཏན་ཚིགས་ཡོད་པ་ཉིད་ནི་མི་མཐུན་པའི་ཕྱོགས་ལས་བཟློག་པ་མ་བསྟན་པས་གཏན་ཚིགས་ཉིད་མ་ཡིན་ནོ་ཞེ་ན། མེད་པ་ཁོ་ནའི་ཕྱིར་དེ་ལ་བཟློག་པ་མེད་པ་མེད་པས་འདི་དང་ཐམས་ཅད་ལ་ཉེས་པ་མེད་དོ། ། འདིར་གྲངས་ཅན་དག་ལས་ཁ་ཅིག་ཕྱིར་ཟློག་པར་བྱེད་དེ། དམ་བཅས་པ་འདིའི་དོན་གང་ཡིན་ཅི་བདག་ལས་ཞེས་བྱ་བ་འབྲས་བུའི་བདག་ཉིད་ལས་སམ། འོན་ཏེ་རྒྱུའི་བདག་ཉིད་ལས་ཡིན། དེ་ལས་ཅིར་འགྱུར། གལ་ཏེ་འབྲས་བུའི་བདག་ཉིད་ལས་ཡིན་ན་ནི་གྲུབ་པ་ལ་སྒྲུབ་བོ། །
འོན་ཏེ་རྒྱུའི་བདག་ཉིད་ལས་ཡིན་ན་ནི་དོན་འགལ་བ་ཉིད་དེ། སྐྱེ་བ་ཐམས་ཅད་ནི་རྒྱུའི་བདག་ཉིད་དུ་ཡོད་པ་ཁོ་ན་ལས་སྐྱེ་བའི་ཕྱིར་ཞེ་ན། དེ་ནི་བཟང་པོ་མ་ཡིན་ཏེ། བདག་ལས་སྐྱེ་བ་ཙམ་དགག་པའི་ཕྱིར་རོ། ། རྒྱུའི་བདག་ཉིད་ལས་ཡིན་ན་ཡང༌། བདག་དང་གཞན་དུ་གྱུར་པ་ལས་ཀྱང་སྐྱེ་བ་སེལ་བའི་ཕྱིར་རོ། ། ཤེས་པ་ཡོད་པ་ཉིད་ནི་ནུས་པའི་མཚན་ཉིད་ལྡན་པ་ཡོངས་སུ་བཟུང་བའི་ཕྱིར། ཡང་ཉེས་པ་མེད་དོ། ། ཞེས་གསུངས་སོ། ། དེར་ཆོས་ཅན་ནི་ནང་གི་སྐྱེ་མཆེད་རྣམས་སོ། །
བསྒྲུབ་པར་བྱ་བའི་ཆོས་ནི་དོན་དམ་པར་བདག་ལས་སྐྱེ་བ་མེད་པའོ། ། འདིར་ཡང༌། དོན་དམ་པར་བདག་སྐྱེ་བཀག་ཙམ་བསྒྲུབ་བྱའི་ཆོས་སུ་བཞེད་པ་ཡིན་གྱི། དེ་མེད་པའི་ཡུལ་ཅན་གྱི་ཐ་སྙད་དམ་ཤེས་བརྗོད་ཉིད་བསྒྲུབ་བྱའི་ཆོས་སུ་བཞེད་པ་ནི་མ་ཡིན་ཏེ། དེ་བཀག་པའི་ཤུལ་དུ་དེ་མེད་པའི་ཐ་སྙད་བསྒྲུབས་ན་མ་ཡིན་དགག་བསྒྲུབ་བྱའི་ཆོས་སུ་བྱས་པར་སོང་བ་དང༌། དེ་དེར་བྱས་ན་ཤེར་ཕྱིན་གྱི་མདོ་དང་འགལ་བར་སློབ་དཔོན་འདིས་བཞེད་པའི་ཕྱིར། ཇི་སྐད་དུ། ཤེས་རབ་སྒྲོན་མ་ལས། བདག་ལས་མ་ཡིན་ཞེས་བྱ་བའི་དགག་པ་འདི་ནི་མེད་པར་དགག་པའི་དོན་དུ་ལྟ་བར་བྱ་སྟེ། དགག་པ་གཙོ་ཆེ་བའི་ཕྱིར་དང༌།
མ་ཡིན་པར་དགག་པ་ཡོངས་སུ་བཟུང་ན་ནི། དེ་སྒྲུབ་པ་གཙོ་ཆེ་བའི་ཕྱིར། ཆོས་རྣམས་མ་སྐྱེས་སོ་ཞེས་བསྒྲུབས་པས་སྐྱེ་བ་མེད་པ་སྟོན་པའི་ཕྱིར་མཛད་པའི་མཐའ་དང་བྲལ་བར་འགྱུར་ཏེ། ལུང་ལས་གཟུགས་ཀྱི་སྐྱེ་བ་མེད་པ་ལ་སྤྱོད་ན་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་པ་མ་ཡིན་ནོ། ། ཞེས་འབྱུང་བའི་ཕྱིར་རོ། ། ཞེས་གསུངས་སོ། ། འགྲེལ་པ་འདིའི་དོན་ལ། གཞན་དག་བདག་སྐྱེ་མེད་པའི་སྐྱེ་བ་ཡོད་པ་བསྒྲུབ་བྱའི་ཆོས་སུ་མི་བྱེད་པའི་དོན་ནོ། ། ཞེས་ཟེར་བ་ནི་གང་ཡང་མ་ཡིན་པས་ཅིར་ཡང་མི་རུང་སྟེ། འགྲེལ་པ་དེར་ལུང་དྲངས་མ་ཐག་པ་དེ་དང་མ་འབྲེལ་བའི་ཕྱིར་དང༌།
དེ་འདྲ་དེར་བྱེད་དམ་སྙམ་པའི་དོགས་པ་སྐྱེ་བའི་གཞི་མེད་པའི་ཕྱིར་དང༌། སྤྱིར་ཡང་མ་ཡིན་དགག་ཏུ་འཇོག་པ་ལ་སྒྲུབ་པའི་ཚིག་དངོས་སུ་འབྱར་མི་དགོས་པའི་ཕྱིར། འོ་ན་ཅི་ཞེ་ན། མ་ཡིན་དགག་གི་འཇོག་ཚུལ་ལ་གཉིས་ཏེ། བློས་ཞེན་ཚུལ་དང༌། སྒྲས་བརྗོད་ཚུལ་ལོ། ། དང་པོ་ནི། བདག་ལས་སྐྱེ་བ་བཀག་ཤུལ་དུ་དེ་མེད་པའི་ཐ་སྙད་བསྒྲུབ་པའོ། ། གཉིས་པ་ནི། བདག་ཁོ་ན་ལས་སྐྱེ་བ་མེད་ཅེས་པའོ། །
དེ་མ་ཡིན་དགག་ཏུ་འགྱུར་བ་ཅི་ཞེ་ན། དེ་ལྟར་བརྗོད་པས་བདག་ཁོ་ན་ལས་སྐྱེ་བ་བཀག་པའི་ཤུལ་དུ་གཞན་ལས་སྐྱེ་བ་འཕངས་པའི་ཕྱིར་ཞེས་བྱ་བར་དགོངས་པ་ཡིན་ཏེ། འགྲེལ་པ་དེ་ལས་དེ་ལྟར་གསལ་བའི་ཕྱིར་རོ། ། འདི་ཡང་དགག་བྱ་བཀག་པ་ལ་བསྒྲུབ་བྱ་སྒྲུབ་པར་མིང་བཏགས་པ་ཡིན་གྱི་དངོས་སུ་བསྒྲུབ་བྱ་སྒྲུབ་པ་ནི་མ་ཡིན་ཏེ། དགག་པའི་གཏན་ཚིགས་ཡིན་པའི་ཕྱིར་དང༌། དོན་དམ་ལ་དཔྱོད་པའི་སྐབས་ཡིན་པའི་ཕྱིར། ཐ་སྙད་བདེན་པ་འཇོག་པའི་སྐབས་སུ་ཡང༌། དགག་པའི་གཏན་ཚིགས་ཀྱིས་བསྒྲུབ་བྱ་དངོས་སུ་མི་སྒྲུབ་པ་ནི། ཚད་མ་སྡེ་བདུན་ལས་ཀྱང་འབྱུང་བ་དང༌། རང་རྒྱུད་ཀྱི་གཏན་ཚིགས་ཀྱིས་སྐྱེ་མེད་དུ་ཞེན་པའི་བློ་འབད་ནས་བསྒྲུབས་པ་མ་ཡིན་ཡང༌།
དབུ་མ་པས་སྐྱེ་བ་བཀག་པའི་ཚེ། རྒོལ་བ་གཞན་གྱི་རྒྱུད་ལ་སྐྱེ་མེད་དུ་ཞེན་པའི་བློ་སྐྱེ་བ་མི་འགལ་ལ། དེ་འདྲའི་ཞེན་བློ་དེ་ཡང་ཕྱིས་རིགས་པ་གཞན་གྱིས་འགོག་པ་ནི། རང་རྒྱུད་པའི་སློབ་དཔོན་རྣམས་ཀྱི་དགོངས་པ་ཡིན་ཏེ། ཇི་སྐད་དུ། དགག་བྱ་ཡོད་པ་མ་ཡིན་པས། ། ཡང་དག་ཏུ་ན་བཀག་མེད་གསལ། ། ཞེས་འབྱུང་བ་ལྟར་རོ། ། དེ་ལྟར་བསྒྲུབ་བྱའི་ཆོས་ངོས་བཟུང་ནས་གཏན་ཚིགས་ནི་ཡོད་པ་ཉིད་དོ། ། དེ་ཡང་དངོས་པོ་ལ་བྱ་བ་ཡིན་ཏེ།
དངོས་པོ་གང་དག་གང་ན་ཡང༌། ། ཞེས་བྱ་བའི་སྐབས་དང་འབྲེལ་བའི་ཕྱིར། དཔེ་ནི་ཤེས་པ་ཡོད་པ་ཉིད་ཅེས་བྱ་བ་དེའོ། ། འདི་གྲངས་ཅན་གྱིས་བདག་ལས་སྐྱེ་མེད་དུ་ངེས་པའི་ཚུལ་ཡང་དེའི་གཞུང་ལས་ཤེས་རིག་སྐྱེས་བུ་གསུམ་མིང་གི་རྣམ་གྲངས་སུ་བཤད་ལ། སྐྱེས་བུ་རང་བཞིན་མ་ཡིན་རྣམ་འགྱུར་མིན། ། ཞེས་ཤེས་རིག་གི་སྐྱེ་བུ་དེ་ཡང་སྤྱི་གཙོ་བོ་ལས་མི་སྐྱེ་བར་འདོད་པའི་ཕྱིར་རོ། ། དེ་ལྟར་རྩ་བའི་གཏན་ཚིགས་བཀོད་ནས་སྒྲུབ་པའི་ངག་མ་བཀོད་པའི་བར་དེར་གཏན་ཚིགས་དེ་ལ་འགལ་བ་དང༌། མ་ངེས་པ་དང་མ་གྲུབ་པའི་སྐྱོན་སེལ་ཚུལ་ཇི་སྐད་དུ་དྲངས་མ་ཐག་པ་དེ་ལ་ནི་རྟགས་ཀྱི་ཚེར་མ་བྱུང་བ་ཞེས་བྱའོ། ། དེས་ན་ཕྱོགས་ཀྱི་སྐྱོན་སེལ་བ་ཡང་འདི་ལྟར་གསུངས་ཏེ། ཇི་སྐད་དུ།
གཞན་དག་ན་རེ། དངོས་པོ་རྣམས་བདག་ལས་སྐྱེ་བ་མེད་པ་ཞེས་བྱ་བ་དེ་རིགས་པ་མ་ཡིན་ཏེ། ཕྱོགས་སྔ་མ་རང་དགར་སྦྱར་བ་སེལ་བའི་ཕྱིར། རི་བོང་གི་རྭ་ལས་འཇིག་རྟེན་གསུམ་སྐྱེ་བ་སེལ་བ་བཞིན་ཞེས་ཟེར་རོ། ། ནུས་པ་དང་གསལ་བ་ནི་བདག་ཉིད་ཐ་མི་དད་པའི་ཕྱིར། བདག་གི་བདག་ཉིད་བཞིན་ཏེ། དེ་ལས་སྐྱེ་བ་ནི་བདག་ལས་སྐྱེ་བ་ཞེས་བྱ་བ་ཡིན་པས་ཕྱོགས་སྔ་མ་གྲུབ་བོ་ཞེས་གསུངས་སོ། ། དེ་བཞིན་དུ་ནང་གི་སྐྱེ་མཆེད་རྣམས་ཆོས་ཅན། དོན་དམ་པར་གཞན་ལས་སྐྱེ་བ་མེད་དེ། གཞན་ཡིན་པའི་ཕྱིར།
དཔེར་ན་རྒྱུ་སྤུན་ལ་སོགས་པ་བཞིན། དེ་ཆོས་ཅན། གཉིས་ཀ་ལས་མི་སྐྱེ་སྟེ། གོང་དུ་བཀག་ཟིན་པའི་ཕྱིར། དེ་ཆོས་ཅན། དོན་དམ་པར་རྒྱུ་མེད་དུ་མི་སྐྱེ་སྟེ། སྤྱི་དང་ཁྱད་པར་ཉིད་དང་ལྡན་པའི་ཕྱིར། དཔེར་ན་མྱུ་གུ་བཞིན་ནོ། ། ཞེས་བྱ་བའི་གཏན་ཚིགས་རྣམས་དང་དེའི་ཚེར་མ་འབྱིན་པའི་ཚུལ་ཅི་རིགས་པར་གསུངས་སོ། ། འདིར་རྒྱུ་མེད་ཅེས་པ་ཡང༌།
རྒྱུ་གཏན་མེད་པ་དང༌། རྒྱུ་ངན་པ་ལ་འཆད་པ་གཉིས་ལས། དང་པོ་ནི། ངོ་བོ་ཉིད་དང་དབང་ཕྱུག་དང་སྐྱེས་བུ་དང་གཙོ་བོ་དང་དུས་དང་སྲེད་མེད་ཀྱི་བུ་ལ་སོགས་པ་སྟེ་ཞེས་ཀྱང་སློབ་དཔོན་དེས་བཤད་དོ། ། དེ་ལྟར་ཞར་ལ་འོངས་པ་བརྗོད་ནས་གཉིས་པ་སློབ་དཔོན་ལེགས་ལྡན་འབྱེད་ཉིད་ལ་ཟླ་བའི་ཞབས་ཀྱིས་སྐྱོན་ཇི་ལྟར་བརྗོད་པའི་ཚུལ་ལ་གཉིས་ཏེ། ལེགས་ལྡན་འབྱེད་ཀྱི་རང་རྒྱུད་ཀྱི་སྦྱོར་བ་འགོད་ཚུལ་ལ་སྐྱོན་ཆགས་པས་ཚར་བཅད་ཀྱི་གནས་སུ་བསྟན་པ་དང༌། དོན་དམ་ལ་དཔྱོད་པའི་སྐབས་སུ་རང་རྒྱུད་ཉིད་མི་འཐད་པའོ། ། དང་པོ་ལ། དོན་དམ་པར་ཞེས་པའི་ངེས་བཟུང་གི་ཚིག་དེ་ཆོས་ཀྱི་ཁྱད་པར་དུ་སྦྱོར་བ་མི་འཐད། ཆོས་ཅན་གྱི་ཁྱད་པར་དུ་སྦྱོར་བ་མི་འཐད།
དེའི་ཉེས་སྤོང་དགག་པའོ། ། དང་པོ་ནི། ཇི་སྐད་དུ། གཞན་ཡང་རྟོག་གེ་པ་འདིས་བདག་ཉིད་རྟོག་གེའི་བསྟན་བཅོས་ལ་ཤིན་ཏུ་མཁས་པ་ཙམ་ཞིག་བསྟན་པར་འདོད་པས། དབུ་མའི་ལྟ་བ་ཁས་ལེན་བཞིན་དུ་ཡང༌། རང་རྒྱུད་ཀྱི་སྦྱོར་བའི་ངག་གང་ཡིན་པ་དེ་ནི། ཆེས་ཤིན་ཏུ་ཉེས་པ་དུ་མའི་ཚོགས་ཀྱི་གནས་སུ་རྟོགས་ཏེ་ཞེས་པ་ནས། འདིར་དོན་དམ་པ་ཞེས་པའི་ཁྱད་པར་ཅིའི་ཕྱིར་ཉེ་བར་བཀོད་པ་ཡིན་ཞེས་གསུངས་ལ། དེ་དག་གིས་ནི་དྲིས་པའོ། ། ལན་ལ་གསུམ་སྟེ།
ཀུན་རྫོབ་ཏུ་བདག་སྐྱེ་མི་འགོག་པའི་ལན་དང༌། གྲངས་ཅན་གྱིས་དོན་དམ་པར་བདག་སྐྱེ་ཁས་བླངས་པའི་ལན་དང༌། འཇིག་རྟེན་པས་བདག་སྐྱེ་མི་འདོད་པས་དེ་མི་འགོག་པའི་ལན་ནོ། ། དང་པོ་ནི། ཇི་སྐད་དུ་གལ་ཏེ་འཇིག་རྟེན་གྱིས་ཀུན་རྫོབ་ཏུ་སྐྱེ་བ་ཁས་བླངས་པ་དགག་པར་བྱ་བ་མ་ཡིན་པའི་ཕྱིར་དང༌། འགོག་ན་ཡང༌། ཁས་བླངས་པས་གནོད་པར་ཐལ་བར་འགྱུར་བའི་ཕྱིར་རོ་ཞེ་ན། འདི་ནི་རིགས་པ་མ་ཡིན་ཏེ། བདག་ལས་སྐྱེ་བ་ནི་ཀུན་རྫོབ་ཏུ་ཡང་ཁས་མ་བླངས་པའི་ཕྱིར་རོ། ། ཞེས་གསུངས་པ་རྣམས་སོ། །
གཉིས་པ་ནི། གཞན་གྱི་ལུགས་ལ་ལྟོས་ཏེ་ཁྱད་པར་དུ་བྱས་སོ་ཞེ་ན། དེ་ཡང་རིགས་པ་མ་ཡིན་ཏེ། དེ་དག་གི་རྣམ་པར་བཞག་པ་ནི་ཀུན་རྫོབ་ཏུ་ཡང་ཁས་བླངས་པ་མེད་པའི་ཕྱིར་རོ། ། ཞེས་གསུངས་པ་རྣམས་སོ། ། གསུམ་པ་ནི། གང་ལས་དེ་ལ་ལྟོས་ནས་ཀྱང༌། ཁྱད་པར་འབྲས་བུ་དང་བཅས་པར་འགྱུར་བ། འཇིག་རྟེན་པས་ཀྱང་བདག་ལས་སྐྱེ་བར་མི་རྟོག་སྟེ། འཇིག་རྟེན་པས་ནི་བདག་དང་གཞན་ལས་ཞེས་བྱ་བ་ལ་སོགས་པའི་རྣམ་པར་དཔྱོད་པ་འཇུག་པ་མེད་པར་བྱས་ནས།
རྒྱུ་ལས་འབྲས་བུ་འབྱུང་ངོ་ཞེས་བྱ་བ་འདི་ཙམ་ཞིག་རྟོགས་པ་ཡིན་ནོ། ། སློབ་དཔོན་ཡང་དེ་ལྟར་རྣམ་པར་བཞག་པ་མཛད་པ་ཡིན་ཏེ། དེའི་ཕྱིར་རྣམ་པ་ཐམས་ཅད་དུ་ཁྱད་པར་དོན་མེད་པ་ཉིད་དོ། ། ཞེས་བྱ་བར་ངེས་སོ། ། ཞེས་གསུངས་པ་རྣམས་སོ། ། གཉིས་པ་ཆོས་ཅན་གྱི་ཁྱད་པར་དུ་འདོད་པ་དགག་པ་ནི། གལ་ཏེ་ཆོས་ཅན་གྱི་ཁྱད་པར་དུ་འདོད་ན་ནི། ཤེས་འདོད་ཆོས་ཅན་གཞི་མ་གྲུབ་པའི་ཕྱོགས་ཀྱི་ཉེས་པ་དང་དེ་མེད་པའི་གཏན་ཚིགས་ཀྱི་ཉེས་པ་ནི། ཁྱེད་རང་རྒྱུད་སྨྲ་བ་ལ་འཇུག་པ་ཡིན་ནོ། ། ཞེས་འཆད་པ་ནི་ཇི་སྐད་དུ།
གཞན་ཡང་གལ་ཏེ་ཀུན་རྫོབ་ཏུ་སྐྱེ་བ་དགག་པར་འདོད་ནས་ཁྱད་པར་འདི་འགོད་ན་ནི། དེའི་ཚེ་རང་ལ་གཞི་མ་གྲུབ་པའི་ཕྱོགས་ཀྱི་ཉེས་པའམ། གཞི་མ་གྲུབ་པའི་གཏན་ཚིགས་ཀྱི་སྐྱོན་དུ་འགྱུར་ཏེ། རང་གིས་དོན་དམ་པར་མིག་ལ་སོགས་པའི་སྐྱེ་མཆེད་རྣམས་ཁས་མ་བླངས་པའི་ཕྱིར་རོ། ། ཞེས་གསུངས་པ་རྣམས་སོ། ། གསུམ་པ་ནི། དོན་དམ་པར་ཞེས་པ་ཆོས་དང་ཆོས་ཅན་གང་གི་ཡང་ཁྱད་པར་མ་ཡིན་གྱི། ཀུན་རྫོབ་པའི་མིག་སོགས་ཆོས་ཅན་དུ་འཛིན་པ་གོ་བའི་ཕྱིར་དང༌། སྐྱེ་བ་འགོག་པ་དེ་དོན་དམ་པའི་དབང་དུ་བྱས་པ་ཡིན་ནོ། ། ཞེས་གོ་བའི་ཕྱིར་དུ་ཡིན་ནོ་ཞེ་ན།
དེ་ལྟ་ན་ཀུན་རྫོབ་པའི་མིག་སོགས་ཆོས་ཅན་དུ་སོང་བས་ཆོས་ཅན་མཐུན་སྣང་བ་མེད་པའི་ཉེས་པ་ཁྱེད་རང་རྒྱུད་དུ་སྨྲ་བ་ལ་འཇུག་པ་ཡིན་ནོ། ། ཞེས་འཆད་པ་ནི། གལ་ཏེ་ཀུན་རྫོབ་ཏུ་མིག་ལ་སོགས་པ་དེ་ཡོད་པའི་ཕྱིར་ཉེས་པ་དེ་མེད་དོ་ཞེ་ན། འོ་ན་དོན་དམ་པ་ཞེས་བྱ་བ་འདི་གང་གི་ཁྱད་པར་ཡིན་ཞེས་སོགས་གསུངས་པ་རྣམས་སོ། ། མདོར་ན། ལེགས་ལྡན་འབྱེད་ཀྱིས་ནི། སྦྱོར་བ་དེའི་ཆོས་ཅན་དང་གཏན་ཚིགས་ཀུན་རྫོབ་ཀྱི་དབང་དུ་བྱས་པ་དང༌། བསྒྲུབ་བྱའི་ཆོས་དོན་དམ་གྱི་དབང་དུ་བྱས་པ་གོ་བའི་ཕྱིར་དུ་དོན་དམ་པ་ཞེས་བྱ་བའི་ཁྱད་པར་སྦྱོར་བར་མཛད་པ་ཡིན་ལ་ཟླ་བའི་ཞབས་ཀྱིས་ནི་དོན་དམ་དཔྱོད་བྱེད་ཀྱི་རིགས་པ་འཆད་པའི་སྐབས་སུ་ཀུན་རྫོབ་པའི་རྟགས་དང་ཆོས་ཅན་ཚད་མས་གྲུབ་པར་མི་བཞེད་ཅིང༌། དགག་བྱ་འགོག་པའི་ཚུལ་ལ་ཡང༌། ཐ་སྙད་དུ་ཡོད་པའི་དགག་བྱ་སྐྱེ་བ་ལྟ་བུ་འགོག་པའི་ཚེ་དོན་དམ་པར་ཞེས་པའི་ཁྱད་པར་སྦྱོར་བ་དང༌།
ཐ་སྙད་དུ་ཡང་མེད་པའི་དགག་བྱ་མཐའ་བཞིའི་སྐྱེ་བ་ལྟ་བུ་འགོག་པའི་ཚེ། དོན་དམ་པ་ཞེས་པའི་ཁྱད་པར་གྱི་ཚིག་སྦྱར་ན་ཐ་སྙད་དུ་བདག་སྐྱེ་ཁས་བླངས་པར་སོང་བས། རང་རྒྱུད་ཀྱི་སྦྱོར་བ་འགོད་ཚུལ་ལ་སྐྱོན་ཆགས་པའི་ཚུལ་བརྗོད་པར་མཛད་པ་ཡིན་ནོ། ། གཉིས་པ་དོན་དམ་ལ་དཔྱོད་པའི་སྐབས་སུ་རང་རྒྱུད་མི་འཐད་པར་བསྟན་པ་ལ། འདོད་པ་བརྗོད་པ་དང༌། དེ་སུན་འབྱིན་པའོ། ། དང་པོ་ནི། བྷ་བྱཱ་ན་རེ། མི་རྟག་པར་སྒྲུབ་པ་ལ་བྱས་པ་རྟགས་སུ་བཀོད་པའི་ཚེ། ཆོས་ཅན་དང་ཆོས་དང་རྟགས་གསུམ་ཀ་ཡང་གྲུབ་མཐས་བརྟགས་པའི་ཁྱད་པར་སོ་སོ་བ་དོར་ནས་སྤྱི་ཙམ་འཛིན་པ་དེ་བཞིན་དུ།
མཐའ་བཞིའི་སྐྱེ་བ་འགོག་པའི་སྐབས་འདིར་ཡང༌། མིག་སོགས་ཙམ་ཆོས་ཅན་དུ་འཛིན་པ་ཡིན་ལ། ཆོས་ཅན་དེའི་སྟེང་དུ་ཆོས་དང་གཏན་ཚིགས་གྲུབ་པ་ཡིན་ནོ། ། ཞེས་འདོད་པ་བརྗོད་པ་ནི། ཅི་སྟེ་ཇི་ལྟར་སྒྲ་མི་རྟག་ཅེས་བྱ་བ་ལ་ཆོས་དང་ཆོས་ཅན་གཉིས་ཀྱི་སྤྱི་ཉིད་གཟུང་བ་ཡིན་གྱི་ཁྱད་པར་ནི་མ་ཡིན་ཏེ། ཁྱད་པར་འཛིན་ན་རྗེས་སུ་དཔག་པ་དང་རྗེས་སུ་དཔག་པར་བྱ་བའི་ཐ་སྙད་མེད་པར་འགྱུར་རོ། ། འདི་ལྟར། གལ་ཏེ་འབྱུང་བ་ཆེན་པོ་བཞི་ལས་གྱུར་པའི་སྒྲ་འཛིན་ན་ནི། དེ་ཕ་རོལ་པོ་ལ་མ་གྲུབ་བོ། ། འོན་ཏེ་ནམ་མཁའི་ཡོན་ཏན་འཛིན་ན་ནི་དེ་རང་ཉིད་སངས་རྒྱས་པ་ལ་མ་གྲུབ་པ་ཡིན་ནོ། །
ཞེས་པ་ནས། དེའི་ཕྱིར་ཇི་ལྟར་འདིར་ཆོས་དང་ཆོས་ཅན་སྤྱི་ཙམ་ཞིག་འཛིན་པ་དེ་བཞིན་དུ། འདིར་ཡང་ཁྱད་པར་དོར་བའི་ཆོས་ཅན་ཙམ་ཞིག་འཛིན་པར་འགྱུར་རོ་ཞེ་ན། ཞེས་གསུངས་སོ། ། གཉིས་པ་ལ་འདིར་རང་རྒྱུད་མི་འཐད་པའི་ཚུལ། ཚད་མ་སྐྱེད་པ་ལ་གཞན་གྲགས་ཀྱི་གཏན་ཚིགས་བརླིང་བར་བསྟན་པའོ། ། དང་པོ་ལ་གནས་ཚུལ་ལ་སེམས་པའི་ཚེ་རང་རྒྱུད་མི་འཐད་པའི་ཤེས་བྱེད་དང༌། ཐ་སྙད་ཀྱི་བདེན་པ་འཇོག་པའི་ཚེ་རང་རྒྱུད་འཐད་ཀྱང་དཔེ་དོན་མི་མཚུངས་པར་བསྟན་པ་དང༌། མདོར་ན་འགལ་ཟླ་དམིགས་པའི་དབུ་མའི་གཏན་ཚིགས་ཐམས་ཅད་ལ་རང་རྒྱུད་མི་འཐད་པར་གྲུབ་པ། རང་ལ་མཚུངས་པ་སྤང་བ་རྣམས་སོ། །
དང་པོ་ལ་དེའི་ཚེ་ཆོས་ཅན་དང་གཏན་ཚིགས་ཀུན་རྫོབ་པ་དབུ་མའི་རང་ལུགས་ཀྱི་ཚད་མས་མི་འགྲུབ་པར་བསྟན། དོན་དེ་ཉིད་སློབ་དཔོན་ལེགས་ལྡན་འབྱེད་ཀྱིས་ཀྱང་ཁས་བླངས་པའི་ཚུལ་ལོ། ། དང་པོ་ལ། མདོར་བསྟན། རྒྱས་པར་བཤད། དོན་བསྡུ་བ་གསུམ་མོ། ། དང་པོ་ནི། ཇི་སྐད་དུ། དེ་ནི་དེ་ལྟར་མ་ཡིན་ཏེ། འདི་ལྟར་གང་གི་ཚེ་འདིར་སྐྱེ་བ་བཀག་པ་བསྒྲུབ་བྱའི་ཆོས་སུ་འདོད་པ་དེའི་ཚེ་དེ་ཁོ་ནར་དེའི་རྟེན་ཆོས་ཅན་ཕྱིན་ཅི་ལོག་ཙམ་གྱིས་བདག་གི་དངོས་པོ་རྙེད་པ་ནི་ཉམས་པར་གྱུར་པར་འདིས་རང་ཉིད་ཀྱིས་ཁས་བླངས་པ་ཉིད་དོ། །
ཕྱིན་ཅི་ལོག་དང་ཕྱིན་ཅི་མ་ལོག་པ་དག་ནི་ཐ་དད་པ་ཡིན་ནོ། ། ཞེས་གསུངས་སོ། ། དོན་ནི་མིག་སོགས་དོན་དམ་པར་བདག་ལས་སྐྱེ་མེད་དུ་སྒྲུབ་པ་ལ་ཡོད་པ་རང་རྒྱུད་ཀྱི་གཏན་ཚིགས་སུ་མི་རུང་སྟེ། དོན་དམ་ལ་དཔྱོད་པའི་སྐབས་སུ་མིག་ལ་སོགས་པའི་ཆོས་ཅན་ཀུན་རྫོབ་པ་རྣམས་དབུ་མ་པ་རང་ལུགས་ཀྱི་ཚད་མས་མི་འགྲུབ་པའི་ཕྱིར། མི་འགྲུབ་པ་ཅི་ཞེ་ན། གང་ཀུན་རྫོབ་ཀྱི་བདེན་པ་ཡིན་ན་ཕྱིན་ཅི་ལོག་མཐོང་བ་བརྫུན་པས་རྙེད་དགོས་ལ། མཐོང་བ་བརྫུན་པ་ཡིན་ན་ཕྱིན་ཅི་ལོག་པའམ་ཚད་མ་ཡིན་པར་འགལ་བའི་ཕྱིར་རོ་ཞེས་པའི་དོན་ཏོ། ། གཉིས་པ་ནི། ཇི་སྐད་དུ། དེའི་ཚེ་གང་གི་ཕྱིར།
རབ་རིབ་ཅན་གྱིས་སྐྲ་ཤད་ལ་སོགས་པ་ལྟར་ཕྱིན་ཅི་ལོག་གིས་ཡོད་པ་མ་ཡིན་པ་ཡོད་པ་ཉིད་དུ་འཛིན་པ་དེའི་ཚེ་ནི། ཡོད་པར་གྱུར་པའི་དོན་ཆ་ཙམ་ཡང་དམིགས་པར་ག་ལ་འགྱུར། གང་གི་ཚེ་རབ་རིབ་ཅན་མ་ཡིན་པས་སྐྲ་ཤད་ལ་སོགས་པ་ལྟར། ཕྱིན་ཅི་མ་ལོག་པས་ཡང་དག་པ་མ་ཡིན་པར་སྒྲོ་མི་འདོགས་པ་དེའི་ཚེ་ན་ཡང༌། གང་གིས་ན། དེའི་ཚེ་ཀུན་རྫོབ་ཏུ་འགྱུར་བ་ཡོད་པ་མ་ཡིན་པར་གྱུར་པའི་དོན་ཆ་ཙམ་ཡང་དམིགས་པ་ག་ལ་ཡོད། དེ་ཉིད་ཀྱི་ཕྱིར་སློབ་དཔོན་གྱི་ཞལ་མངའ་ནས། གལ་ཏེ་མངོན་སུམ་ལ་སོགས་པའི། ། དོན་གྱིས་འགའ་ཞིག་དམིགས་ན་ནི། ། སྒྲུབ་པ་འམ་བཟློག་པར་བྱ་ན་དེ། །
མེད་ཕྱིར་ང་ལ་ཀླན་ཀ་མེད། ། ཅེས་གསུངས་སོ། ། ཞེས་བཤད་པ་དེའི་དོན་ནི། རིགས་པ་དང༌། ལུང་གཉིས་ལས། དང་པོ་ནི། གང་གནས་ཚུལ་དོན་དམ་པའི་བདེན་པ་སེམས་པ་ལ་ཞུགས་པ་དེའི་ཚེ། སྣང་ཚུལ་ཀུན་རྫོབ་ཀྱི་བདེན་པ་ཅུང་ཟད་ཀྱང་ཚད་མས་མི་རྙེད་པས་ཁྱབ། དཔེར་ན་རབ་རིབ་དང་བྲལ་བའི་མིག་གིས་བལྟས་པ་དེའི་ཚེ་ན་སྐྲ་ཤད་དུ་སྣང་བའི་ཆ་ཙམ་ཡང་མི་འབྱུང་བ་བཞིན་ནོ། ། ཡང་འདི་ལྟར།
གང་ཀུན་རྫོབ་ཀྱི་བདེན་པ་ཁས་བླངས་ནས་སྣང་ཆ་མི་འདོར་བ་དེའི་ཚེ་གནས་ཚུལ་དཔྱོད་པའི་རིགས་པས་མི་སེམས་པས་ཁྱབ། དཔེར་ན་རབ་རིབ་ཅན་གྱི་མིག་ཤེས་ལ་རབ་རིབ་མེད་པའི་མིག་ཤེས་ཀྱི་ཡུལ་མི་སྣང་བ་བཞིན་ནོ། ། ཞེས་པའོ། ། གཉིས་པ་ནི། དོན་དམ་ལ་དཔྱོད་པའི་རིགས་ངོ་འདིར་ཆོས་ཅན། མིག་སོགས་ཀུན་རྫོབ་པའི་ཆོས་ཆ་ཙམ་ཡང་ཡོད་པ་མ་ཡིན་ཏེ། ཡོད་ན་གནས་ཚུལ་ལ་འཇུག་པའི་མངོན་སུམ་དང༌། རྗེས་སུ་དཔག་པའི་ཚད་མ་དང༌། དཔེ་ཉེར་འཇལ་དང༌། ལུང་ལ་བརྟེན་པའི་ཚད་མ་གང་རུང་གིས་དམིགས་དགོས་པ་ལས་མ་དམིགས་པའི་ཕྱིར་རོ། །
ཞེས་པའོ། ། གསུམ་པ་དོན་བསྡུ་བ་ནི། གང་གི་ཕྱིར་དེ་ལྟར་ཕྱིན་ཅི་ལོག་པ་དང༌། མ་ལོག་པ་དག་ཐ་དད་པ་དེའི་ཕྱིར། ཕྱི་ཅི་མ་ལོག་པའི་གནས་སྐབས་ན་ཕྱིན་ཅི་ལོག་ཡོད་པ་མ་ཡིན་པའི་ཕྱིར་ན། གང་ཞིག་ཆོས་ཅན་དུ་འགྱུར་བ་མིག་ཀུན་རྫོབ་པ་ག་ལ་ཡོད། ཅེས་གསུངས་སོ། ། ཆོས་ཅན་མ་གྲུབ་པའི་ཚུལ་དེ་ལྟར་བཤད་ནས་ཡོད་པའི་ཕྱིར་ཞེས་པའི་གཏན་ཚིགས་མ་གྲུབ་པའི་ཚུལ་ཡང་འཆད་པ་ནི། ཇི་སྐད་དུ། གཞི་མ་གྲུབ་པའི་ཕྱོགས་ཀྱི་ཉེས་པ་བརྗོད་པའི་ཚུལ་འདི་ཉིད་ནི་ཡོད་པའི་ཕྱིར།
ཞེས་བྱ་བའི་གཏན་ཚིགས་འདི་ལ་མ་གྲུབ་པའི་སྐྱོན་བརྗོད་པ་ལ་ཡང་སྦྱར་བར་བྱའོ། ། ཞེས་གསུངས་སོ། ། གཉིས་པ་ནི། དོན་དམ་ལ་དཔྱོད་པའི་སྐབས་སུ་ཀུན་རྫོབ་ཀྱི་བདེན་པ་ཚད་མས་མི་འགྲུབ་པ་འདི་ནི་བྷ་བྱཱ་རང་ཉིད་ཀྱིས་ཁས་བླངས་པ་ཡིན་ནོ། ། ཞེས་འཆད་པ་ནི། ཇི་སྐད་དུ། གང་གི་ཕྱིར་ཇི་སྐད་བསྙད་པའི་དོན་འདི་ནི་རྟོག་གེ་པ་འདིས་རང་ཉིད་ཀྱིས་ཁས་བླངས་པ་ཡིན་ནོ། ། ཇི་ལྟར་ཞེ་ན། ནང་གི་སྐྱེ་མཆེད་རྣམས་སྐྱེད་པར་བྱེད་པའི་རྒྱུ་ལ་སོགས་པ་ནི་ཡོད་པ་ཁོ་ན་ཡིན་ཏེ། དེ་ལྟར་དེ་བཞིན་གཤེགས་པས་གསུངས་པའི་ཕྱིར་རོ། །
གང་དེ་བཞིན་གཤེགས་པས་ཇི་སྐད་གསུངས་པ་དེ་ནི་དེ་བཞིན་ཏེ། དཔེར་ན་མྱ་ངན་ལས་འདས་པ་ནི་ཞི་བའོ། ། ཞེས་བྱ་བ་བཞིན་ནོ། ། ཞེས་བྱ་བ་གཞན་གྱིས་བཀོད་པའི་སྒྲུབ་བྱེད་འདི་ལ་ཁྱོད་ཀྱིས་གཏན་ཚིགས་ཀྱི་དོན་དུ་འདོད་པ་གང་ཡིན། དེ་བཞིན་གཤེགས་པས་ཀུན་རྫོབ་ཏུ་དེ་སྐད་གསུངས་པའི་ཕྱིར་རམ། འོན་ཏེ་དོན་དམ་པར་གསུངས་པའི་ཕྱིར་ཡིན། གལ་ཏེ་ཀུན་རྫོབ་ཏུ་ན་ནི། རང་ལ་གཏན་ཚིགས་ཀྱི་དོན་མ་གྲུབ་པ་ཉིད་དོ། ། གལ་ཏེ་དོན་དམ་པར་ན་ནི། གང་ཚེ་ཆོས་ནི་ཡོད་པ་དང༌། །
མེད་དང་ཡོད་མེད་མི་འགྲུབ་པ། ། ཇི་ལྟར་སྒྲུབ་བྱེད་རྒྱུ་ཞེས་བྱ། ། དེ་ལྟ་ཡིན་ན་མི་རིགས་སོ། ། དེའི་ཕྱིར་དོན་དམ་པར་ན་བསྒྲུབ་པར་བྱ་བ་དང༌། སྒྲུབ་པར་བྱེད་པ་ཉིད་མ་གྲུབ་པའི་ཕྱིར་གཏན་ཚིགས་མ་གྲུབ་པའི་དོན་ཉིད་དང༌། འགལ་བའི་དོན་ཉིད་དོ། ། ཞེས་འདིས་སྐྱོན་འདི་སྨྲས་པ་ཡིན་ནོ། ། ཞེས་གསུངས་སོ། ། དེའི་དོན་ནི། ལེགས་ལྡན་འབྱེད་ཀྱིས་དངོས་པོར་སྨྲ་བ་ལ་སྨྲས་པ་མིག་སོགས་རྒྱུ་ལས་སྐྱེས་པར་དེ་བཞིན་གཤེགས་པས་གསུངས་ཞེས་པ་ཀུན་རྫོབ་ཀྱི་དབང་དུ་བྱས་ནས་སམ།
དོན་དམ་པའི་དབང་དུ་བྱས་ནས་གསུངས། དང་པོ་ལྟར་ན་ནི། ཁྱོད་ཀྱིས་མི་འདོད་ལ། གཉིས་པ་ལྟར་ན། ཁོ་བོ་ཅག་དབུ་མ་པས་མི་འདོད་དོ། ། ཞེས་པའི་དོན་ཡིན་ལ། དེ་ལྟར་ན་གནས་ཚུལ་ལ་སེམས་པའི་སྐབས་སུ་མིག་སོགས་རྣམས་ཡོད་མེད་གང་དུ་ཡང་ཁས་མི་ལེན་པར་ལེགས་ལྡན་འབྱེད་རང་ཉིད་ཀྱིས་བཤད་ཅེས་པའོ། ། གཉིས་པ་དཔེ་དོན་མི་མཚུངས་པར་བསྟན་པ་ནི། ཇི་སྐད་དུ་དཔེ་ལ་ཡང་འདྲ་བ་ཡོད་པ་མ་ཡིན་ནོ། ། དེར་ནི་སྒྲའི་སྤྱི་དང་མི་རྟག་པ་ཉིད་ཀྱི་སྤྱིའི་ཁྱད་པར་བརྗོད་པར་མི་འདོད་པ་གཉིས་ཀ་ལ་ཡོད་ན།
དེ་བཞིན་དུ་མིག་གི་སྤྱི་ནི་སྟོང་པ་ཉིད་དང་སྟོང་པ་ཉིད་མ་ཡིན་པར་སྨྲ་བ་དག་གིས་ཀུན་རྫོབ་ཏུ་ཡང་ཁས་མ་བླངས་ལ། དོན་དམ་པར་ཡང་མ་ཡིན་པས་དཔེ་ལ་ཡང་འདྲ་བ་ཡོད་པ་མ་ཡིན་ནོ། ། ཞེས་གསུངས་སོ། ། དེའི་དོན་ནི་སངས་རྒྱས་པས་གྲངས་ཅན་གྱི་ངོར་བྱས་པའི་རྟགས་ཀྱིས་སྒྲ་མི་རྟག་པར་སྒྲུབ་པ་དེའི་ཚེ་རྟགས་ཆོས་དོན་གསུམ་པོ་རྒོལ་ཕྱི་རྒོལ་གཉིས་ཀ་ལ་མཐུན་སྣང་དུ་གྲུབ་པའི་ཚད་མས་འཇོག་ནུས་པའི་ཕྱིར་ན། རང་རྒྱུད་ཀྱི་གཏན་ཚིགས་ཡང་དག་ཏུ་རུང་བ་ཡིན་ཏེ། དཔེར་ན་དུ་བསལ་མེ་ལྡན་དུ་སྒྲུབ་པ་བཞིན་ནོ། ། དབུ་མ་པས་དངོས་པོར་སྨྲ་བའི་ངོར་དོན་དམ་དཔྱོད་བྱེད་ཀྱི་རིགས་པ་སྨྲས་པ་དེའི་ཚེ་ནི། ཆོས་ཅན་མཐུན་སྣང་དུ་གྲུབ་པ་ནི་མ་ཡིན་ཏེ། དབུ་མ་པས་ཆོས་གཅིག་དཔྱད་གཞིར་གཟུང་ནས། གནས་ཚུལ་ལ་སེམས་པའི་རིགས་པས་གང་དུ་གྲུབ་དཔྱོད་པ་ན་ཆོས་གཅིག་པོ་དེ་གྲུབ་པར་གྱུར་ན་དེ་རིགས་པས་དཔྱད་བཟོད་དུ་ཐལ་བའི་ཕྱིར་ཞེས་པའོ། །
གསུམ་པ་དབུ་མའི་རྟགས་ཀྱིས་དགག་བྱ་འགོག་པ་ལ་འགལ་ཟླ་དམིགས་པའི་གཏན་ཚིགས་སུ་བཀོད་པ་ཐམས་ཅད་ཀྱི་གཏན་ཚིགས་དབུ་མ་པ་རང་ལུགས་ཀྱི་ཚད་མས་མི་འགྲུབ་ཅིང་དེ་ལྟར་དུ་བྷ་བྱཱ་རང་ཉིད་ཀྱིས་ཁས་བླངས་པ་ཡིན་ནོ། ། ཞེས་འཆད་པ་ནི་ཇི་སྐད་དུ། གང་གི་ཕྱིར་དེ་ལྟར་འདིས་རང་ཉིད་ཀྱིས་ཚུལ་འདིས་གཏན་ཚིགས་མ་གྲུབ་པར་ཁས་བླངས་པས་དེའི་ཕྱིར་དངོས་པོའི་ཆོས་གཏན་ཚིགས་སུ་བཀོད་པའི་རྗེས་སུ་དཔག་པ་ཐམས་ཅད་ལ་གཏན་ཚིགས་ལ་སོགས་པ་རང་ལ་མ་གྲུབ་པའི་ཕྱིར། སྒྲུབ་པར་བྱེད་པ་ཐམས་ཅད་རྣམ་པར་འཇིག་པར་འགྱུར་རོ། ། ཞེས་བྱ་བ་ལ་སོགས་པ་རྒྱས་པར་གསུངས་སོ། ། བཞི་པ་རང་ལ་མཚུངས་པ་སྤང་བ་ནི། ཇི་སྐད་དུ། གལ་ཏེ་གཞན་གྱི་རྗེས་སུ་དཔག་པ་དག་ལ་སྐྱོན་ཇི་སྐད་དུ་སྨྲས་པ་དེ་བཞིན་དུ་རང་གི་རྗེས་སུ་དཔག་པ་དག་ལ་ཡང་ཇི་སྐད་སྨྲས་པའི་ཉེས་པར་ཐལ་བས་གཞི་མ་གྲུབ་པ་དང་གཏན་ཚིགས་མ་གྲུབ་པ་ལ་སོགས་པའི་སྐྱོན་དེ་ཉིད་དུ་འགྱུར་བ་མ་ཡིན་ནམ་དེའི་ཕྱིར་གང་གཉིས་ཀ་ལ་སྐྱོན་དུ་འགྱུར་བ་དེ་ནི་གཅིག་ལ་བརྒལ་བར་མི་བྱ་སྟེ། དེས་ན་སྐྱོན་འདི་དག་ཐམས་ཅད་མི་རིགས་པར་འགྱུར་རོ་ཞེ་ན། བརྗོད་པར་བྱ་སྟེ།
རང་རྒྱུད་ཀྱི་རྗེས་སུ་དཔག་པ་སྨྲ་བ་དག་ལ་ཉེས་པ་འདིར་འགྱུར་གྱི་ཁོ་བོ་ཅག་ལ་ནི་རང་རྒྱུད་ཀྱི་རྗེས་སུ་དཔག་པ་མི་སྦྱོར་ཏེ། རྗེས་སུ་དཔག་པ་དག་ནི་གཞན་གྱི་དམ་བཅའ་བ་འགོག་པའི་འབྲས་བུ་ཅན་ཡིན་པའི་ཕྱིར་རོ། ། ཞེས་སོགས་རྒྱས་པར་གསུངས་སོ། ། གཉིས་པ་ཚད་མ་སྐྱེད་པ་ལ་གཞན་གྲགས་བརླིངས་བར་བསྟན་པ་ནི། ཇི་སྐད་དུ། ཡང་ཅི་གང་ཡང་རུང་བ་ལ་གྲུབ་པའི་རྗེས་སུ་དཔག་པའི་སྒོ་ནས་ཀྱང་རྗེས་སུ་དཔག་པས་གནོད་པ་ཡོད་དམ་ཞེ་ན། ཡོད་དེ་དེ་ཡང་རང་ཉིད་ལ་གྲུབ་པའི་གཏན་ཚིགས་ཀྱིས་ཡིན་གྱི། གཞན་ལ་གྲུབ་པས་ནི་མ་ཡིན་ཏེ། འཇིག་རྟེན་ཉིད་དུ་མཐོང་བའི་ཕྱིར་རོ། ། འཇིག་རྟེན་ན་ནི་རེ་འགའ་དཔང་པོ་རྒོལ་བ་དང་ཕྱི་རྒོལ་བ་གཉིས་ཀྱིས་ཚད་མར་བྱས་པའི་ཚིག་གིས་རྒྱལ་བའམ།
ཕམ་པར་འགྱུར་ལ་རེ་འགའ་ནི་རང་གི་ཚིག་ཁོ་ནས་འགྱུར་གྱི་གཞན་ཚིག་གིས་ནི་རྒྱལ་བའམ་ཕམ་པར་འགྱུར་བ་མ་ཡིན་ནོ། ། འཇིག་རྟེན་ན་ཇི་ལྟར་ཡིན་པ་དེ་བཞིན་དུ་རིགས་པ་ལ་ཡང་ཡིན་ཏེ། འཇིག་རྟེན་པའི་ཐ་སྙད་ཁོ་ན་རིགས་པའི་བསྟན་བཅོས་སུ་འབྲེལ་བ་ཡིན་པའི་ཕྱིར་རོ། ། ཞེས་པ་ནས་སངས་རྒྱས་རྣམས་ཀྱིས་རང་ལ་ཇི་ལྟར་གྲགས་པའི་འཐད་པ་དེ་ཁོ་ན་མི་ཤེས་པའི་གདུལ་བྱའི་སྐྱེ་བོ་ལ་ཕན་གདགས་པའི་ཕྱིར་རོ། ། ཤིན་ཏུ་སྤྲོས་པས་ཆོག་གོ ། ཞེས་བྱ་བའི་བར་རྒྱས་པར་གསུངས་སོ། ། དེ་ལྟར་བཤད་པ་རྣམས་ཀྱི་ངག་དོན་མདོར་བསྡུ་ན། དབུ་མ་ཐལ་འགྱུར་བས་ནི། ལྟ་བ་གཏན་ལ་འབེབས་པའི་སྐབས་སུ་རང་རྒྱུད་ཀྱི་གཏན་ཚིགས་མི་སྲིད། དེའི་ཤེས་བྱེད་ཀྱང་དེའི་དུས་སུ་གཞི་ཆོས་ཅན་དུ་གང་བཟུང་ཡང་ཀུན་རྫོབ་ཀྱི་བདེན་པ་ལས་མ་འདས།
དེ་རྒོལ་བ་གཞན་ལ་གྲགས་པའི་ཚད་མས་གྲུབ་ཀྱང་དབུ་མ་རང་ལུགས་ཀྱི་ཚད་མས་མི་འགྲུབ། དེའི་ཚད་མ་ཡང་འཕགས་པའི་ཚད་མ་ལ་བྱ་བ་ཡིན་གྱི། འཇིག་རྟེན་ན་གྲགས་པའི་ཚད་མས་གོ་མི་ཆོད་པ་ལ་དགོངས་པ་ཡིན་ནོ། ། ཡང་སྟོང་པ་ཉིད་དཔྱད་གཞིར་གཟུང་ནས་རང་བཞིན་གྱིས་ཡོད་པ་འགོག་པ་དེའི་ཚེ་ནི། དེ་ཡང་དབུ་མ་ལ་གྲགས་པའི་ཚད་མས་གྲུབ་པ་མ་ཡིན་ཏེ། གཞན་དུ་ན་རིགས་པས་དཔྱད་བཟོད་དུ་ཐལ་བའི་ཕྱིར་རོ། ། དེ་ལྟར་རང་རྒྱུད་ཀྱི་གཏན་ཚིགས་མི་སྲིད་པ་ན། རང་རྒྱུད་ཀྱི་བསྒྲུབ་བྱ་ལྟ་ཞོག ཆོས་ཅན་ཇི་ལྟ་བུ་ཞིག་གི་སྟེང་དུ་ཡང་བདེན་མེད་ལ་སོགས་པའི་བསྒྲུབ་བྱ་གང་ཡང་སྒྲུབ་པ་མ་ཡིན་ཏེ། ལྟ་བ་གཏན་ལ་འབེབས་པའི་ཚེ་བསྒྲུབ་བྱ་སྒྲུབ་པ་དང་དམ་བཅས་ན་སྤྲོས་པའི་མཐའ་ལས་མ་འདས་པའི་ཕྱིར།
དགག་བྱ་བཀག་པ་དང་བསྒྲུབ་བྱ་སྒྲུབ་པ་དོན་གཅིག་ལ་འདུ་ཟེར་བ་དེ་དག་གིས་ནི། རྟོག་གེ་བའི་གཞུང་ལ་སྦྱང་བར་རློམ་པ་ཡིན་མོད། དེ་འདྲ་ནི་ཆོས་ཀྱི་གྲགས་པའི་རྟོག་གེ་ནས་འབྱུང་བའི་གཏམ་མ་ཡིན་ཏེ། གཞུང་དེར་མི་སྣང་བ་མ་དམིགས་པའི་གཏན་ཚིགས་ཀྱིས་དགག་བྱ་འགོག་ཀྱང་བསྒྲུབ་བྱ་མི་སྒྲུབ་པར་བཤད་པ་དང༌། སྣང་རུང་མ་དམིགས་པའི་གཏན་ཚིགས་རྣམས་དགག་བྱ་འགོག་པ་ལ་ལྟོས་ནས་དགག་པའི་གཏན་ཚིགས་དང༌། བསྒྲུབ་བྱ་སྒྲུབ་པ་ལ་ལྟོས་ནས་སྤྱིར་སྒྲུབ་པའི་གཏན་ཚིགས་དང༌། བྱེ་བྲག་རང་བཞིན་གྱི་གཏན་ཚིགས་ཡིན་པར་བཤད་པ་དེ་མ་བསླབས་པར་སྣང་བའི་ཕྱིར་དང༌། དོན་གྱི་སྐབས་འདིར་ནི་སྤྲོས་པའི་མཐའ་ཐམས་ཅད་ཇི་ལྟར་འགོག་པའི་ཚུལ་ལ་བློ་མ་ཕྱོགས་པར་སྣང་བའི་ཕྱིར། སློབ་དཔོན་ལེགས་ལྡན་འབྱེད་ཀྱང༌། ཡོད་པ་སྒྲོ་འདོགས་ཀྱི་མཐའ་སེལ་བའི་རང་རྒྱུད་ཀྱི་གཏན་ཚིགས་ཇི་སྙེད་པ་རྣམས་ཀྱིས་དགག་བྱ་འགོག་པ་ཙམ་ཡིན་གྱི།
བསྒྲུབ་བྱ་སྒྲུབ་པར་མི་བཞེད་དེ། དགག་བྱ་བཀག་ཤུལ་དུ་བསྒྲུབ་བྱ་སྒྲུབས་ན་སྒྲུབ་པའི་གཏན་ཚིགས་སུ་འགྱུར་རོ་ཞེས་པ་ནི་དབུ་ཚད་གཉིས་ཀའི་རིགས་པ་ཡིན་པའི་ཕྱིར་རོ། དེ་ལྟ་མོད་ཀྱི་ལེགས་ལྡན་འབྱེད་ཀྱི་ལུགས་འདིར་བསྒྲུབ་བྱ་བསྒྲུབས་པ་ཞེས་པའི་མིང་ཅན་ནི་གཉིས་ཏེ། མཚན་ཉིད་པ་མ་ཡིན་པར་དགག་པ་དང༌། བཏགས་པ་བ་མེད་པར་དགག་པའོ། ། དང་པོ་ནི་བདག་ལས་སྐྱེ་བ་མེད་པའི་ཐ་སྙད་དུ་ལྟ་བུའོ། ། གཉིས་པ་ནི། བདག་ལས་སྐྱེ་བ་བཀག་ཙམ་གྱི་མེད་པར་དགག་པ་ལྟ་བུའོ། ། དང་པོ་མི་འདོད་ལ། དོན་དམ་བདེན་པ་གཏན་ལ་འབེབས་པའི་རང་རྒྱུད་ཀྱི་རྟགས་ཀྱི་བསྒྲུབས་བྱ་ནི་གཉིས་པ་དེ་ཁོ་ནའོ། །
དེའི་ཕྱིར་དགག་བྱ་བཀག་པ་ལ་དེའི་ལོག་ཕྱོགས་སྒྲུབས་པར་འཇོག་པ་ནི། རྟོག་གེ་དང་རང་རྒྱུད་ཀྱི་གཞུང་གཉིས་ཀ་ན་མི་སྣང་ལ། ཐལ་འགྱུར་གྱི་གཞུང་ན་ནི་དོན་གྱི་སྐབས་སུ་ནི་མ་ཡིན་པར་དགག་པ་ལྟ་ཞོག མེད་པར་དགག་པ་བསྒྲུབ་བྱའི་ཆོས་སུ་བྱས་ནས་སྒྲུབ་པ་ཙམ་ཡང་མེད་པ་ནི་ཐལ་རང་གི་ཁྱད་པར་གཅིག་ཡིན་ནོ། ། ཡང་ཐལ་འགྱུར་བས་སྤྱོད་པས་བསོད་ནམས་ཀྱི་ཚོགས་ལ་འཇུག་པ་དེའི་ཚེ། རང་རྒྱུད་ཀྱི་གཏན་ཚིགས་ཞལ་གྱིས་བཞེས་པ་ཡིན་ཏེ། མེད་པ་སྐུར་འདེབས་ཀྱི་མཐའ་སེལ་ཚུལ་རང་སྡེ་དངོས་སྨྲ་བ་དང་མཐུན་པར་བཞེད་པའི་ཕྱིར། ཇི་སྐད་དུ། རིགས་པ་དྲུག་ཅུ་པ་ལས། ཉེས་པ་ཐམས་ཅད་འབྱུང་བའི་གནས། །
མེད་ཉིད་རྣམ་པར་བཟློག་ཟིན་གྱི། ། རིགས་པ་གང་གིས་ཡོད་པ་ཡང༌། ། བཟློག་པར་འགྱུར་བ་མཉམ་པར་བྱོས། ། ཞེས་འབྱུང་བས་སོ། ། འདིར་ཡང༌། རང་རྒྱུད་ངེས་པར་དགོས་པ་ནི་མ་ཡིན་ཏེ། གཞན་ཉིད་ལ་གྲགས་པའི་གཏན་ཚིགས་ཀྱི་ཐ་སྙད་བདེན་པ་ལྐོག་ཏུ་གྱུར་པ་འགའ་ཞིག་འཇོག་པར་ནུས་པའི་ཕྱིར། ཇི་སྐད་དུ། འཇིག་རྟེན་ཕ་རོལ་འགོག་པའི་དུས་སུ་བདག་ཉིད་ནི། ། ཤེས་བྱའི་རང་བཞིན་ཕྱིན་ཅི་ལོག་ཏུ་ལྟ་བར་རྟོགས་བྱས་ཏེ། །
ཞེས་གསུངས་པ་ལྟ་བུའོ། ། གཞན་ལ་གྲགས་པའི་གཏན་ཚིགས་ཞེས་བྱ་བ་དེས་ཀྱང་ལྟ་བ་གཏན་ལ་འབེབས་པའི་སྐབས་སུ་ནི། དགག་བྱ་བཀག་པའི་ཚད་མ་རྒོལ་བ་གཞན་ལ་སྐྱེ་བར་བྱེད་པ་དགོས་པའི་གཙོ་བོ་ཡིན་གྱི་བསྒྲུབ་བྱ་རྟོགས་པའི་ཚད་མ་ཆེད་དུ་གཉེར་བྱ་མ་ཡིན། དེ་མ་ཡིན་མོད་ཀྱང་གཅིག་ཤོས་བཀག་པ་ན་དེའི་འགལ་ཟླ་འཛིན་པའི་རྟོག་པ་རྒོལ་བ་གཞན་ལ་སྐྱེ་ལ་དེའི་ཚེ་ན་རིགས་པ་སྔ་མས་བཀག་པའི་ཆ་དེ་རིགས་པ་ཕྱི་མས་མི་འགོག་ཀྱང་བློ་སྔ་མས་བདག་མེད་སོགས་སུ་ཞེན་པའི་ཆ་དེ་རིགས་པ་ཕྱི་མ་གཞན་གྱིས་འགོག་དགོས་པ་ནི་དབུ་མ་པ་ཀུན་ཀྱི་སྤྱི་ལུགས་ཡིན་ལ། དེ་ཁོ་ནར་མ་ཟད་གཏན་ཚིགས་འདིའི་ཕྱོགས་ཆོས་དང་ཁྱབ་འབྲེལ་ནི་རྒོལ་བ་ཕ་རོལ་པོའི་བློ་ངོར་གྲུབ་པ་དེ་ཉིད་ཙམ་གྱིས་ཕ་རོལ་པོའི་ལོག་རྟོག་འགོག་པའི་ཡན་ལག་ཏུ་ཆོག་པ་ཡིན་གྱི། དེ་དང་དེ་རང་ལུགས་ཀྱི་ཚད་མས་གྲུབ་པ་ནི་ཅུང་ཟད་ཀྱང་ཡོད་དགོས་པ་མ་ཡིན་ཏེ། དེ་ལས་གཞན་དུ་ན་རང་རྒྱུད་དུ་སོང་བས་གཞན་གྲགས་ཀྱི་དོན་མེད་པའི་ཕྱིར་རོ། ། ཡང་དོན་དམ་ལ་དཔྱོད་པའི་སྐབས་སུ་ཐ་སྙད་ཀྱི་བདེན་པ་ཚད་མས་མི་འགྲུབ་པ་ནི། ཐལ་རང་གི་སློབ་དཔོན་གཉིས་ཀའི་ལུགས་ལ་འདྲ་ཡང༌། ལེགས་ལྡན་འབྱེད་ཀྱིས་དེ་ལྟར་ཞལ་གྱིས་བཞེས་ནས་མཐའ་བཞིའི་སྐྱེ་བ་འགོག་པ་ལ་རང་རྒྱུད་གྱི་གཏན་ཚིགས་མཛད་པ་ནི་གྲུབ་པའི་མཐའ་གཏིང་མ་ཚུགས་པའོ། །
ཞེས་བྱ་བ་ནི་ཟླ་བའི་ཞབས་ཀྱིས་བྷ་བྱཱ་བཀག་པའི་རིགས་པ་དྲི་མ་མེད་པའོ། ། དེ་ལྟར་རང་ལུགས་ཀྱི་ཐལ་རང་གི་ཤིང་རྟའི་སྲོལ་དང་པོར་བྱུང་བའི་ཚུལ་མདོ་ཙམ་བཤད་ཟིན་ནས། གཉིས་པ་གཞན་གྱིས་བརྟགས་པའི་མཐའ་དགག་པ་ལ་གསུམ་སྟེ། གངས་ཅན་དུ་ཕྱིས་བྱོན་པའི་ཆེན་པོ་དག་གིས་ལེགས་ལྡན་འབྱེད་ཀྱིས་སངས་རྒྱས་བསྐྱངས་ཀྱི་བཞེད་པ་འགོག་པའི་ཚུལ་ཕྱིན་ཅི་ལོག་ཏུ་བཀྲལ་བར་བསྟན། དེ་ལ་ཟླ་བའི་ཞབས་ཀྱིས་སྐྱོན་སྤོང་ཇི་ལྟར་མཛད་པའི་ཚུལ་འཆད་ལུགས་དེ་ཟླ་བའི་ཞབས་ཀྱི་དགོངས་པ་མ་ཡིན་པར་བསྟན། ཟླ་བས་རང་རྒྱུད་བཀག་པའི་ལུང་རིགས་ཀྱི་དགོངས་པ་ཕྱིན་ཅི་ལོག་ཏུ་བཤད་པར་བསྟན་པའོ། ། དང་པོ་ནི། ཇི་སྐད་དུ། དེ་ནི་རིགས་པ་མ་ཡིན་ཏེ། གཏན་ཚིགས་དང་དཔེ་མ་བརྗོད་པའི་ཕྱིར་ཞེས་པའི་དོན་བདག་སྐྱེ་མེད་པར་སྒྲུབ་པའི་རྟགས་དཔེ་མ་བརྗོད་པར་འཆད་པ་དང༌།
ཐལ་བར་འགྱུར་བའི་ཚིག་ཡིན་པའི་ཕྱིར། ཞེས་པར་སངས་རྒྱས་བསྐྱངས་ཀྱིས་ཐལ་འགྱུར་དེའི་བཟློག་དོན་ལ་བྱུང་བའི་རང་རྒྱུད་ཁས་བླངས་པར་འཆད་པ་ནང་འགལ་བ་ཡིན་ཏེ། ཐལ་འགྱུར་གྱི་བཟློག་དོན་ལ་བདག་སྐྱེ་མེད་པར་སྒྲུབ་པའི་རྟགས་དཔེ་བརྗོད་ན་དེ་སྒྲུབ་ཀྱི་རྟགས་དཔེ་བརྗོད་པའི་གོ་ཆོད་པའི་ཕྱིར། དཔེར་ན་སྒྲུབ་བྱེད་འཕེན་པའི་ཐལ་འགྱུར་གྱིས་འཕངས་པའི་རང་རྒྱུད་ཀྱིས་རང་རྒྱུད་ཀྱི་གོ་ཆོད་པ་བཞིན་ནོ། ། ཡང་བདག་སྐྱེ་མེད་དེ། སྐྱེ་བ་དོན་མེད་དང་ཐུག་མེད་དུ་འགྱུར་བའི་ཕྱིར་ཞེས་པ་སངས་རྒྱས་བསྐྱངས་ཀྱིས་གྲངས་ཅན་ལ་འཕངས་པའི་ཐལ་འགྱུར་དུ་བྱས་ནས་བདག་སྐྱེ་མེད་པའི་སྐྱེ་བ་ཡོད་དེ། སྐྱེ་བ་དོན་ཡོད་དང་ཐུག་ཡོད་ཡིན་པའི་ཕྱིར་ཞེས་པ་ཐལ་འགྱུར་དེའི་བཟློག་དོན་དུ་འཆད་པ་ནི། ཆེན་པོ་དག་ལ་ཆེད་དུ་བསམས་ནས་བཏབ་པའི་སྐུར་བ་ཡིན་ཏེ། ཐལ་འགྱུར་གྱི་རྟགས་བཟློག་པ་དེའི་བཟློག་དོན་གྱི་རྟགས་སུ་འགྱུར་བ་དང༌། ཐལ་འགྱུར་གྱི་ཆོས་བཟློག་པ་དེས་འཕངས་པའི་རང་རྒྱུད་ཀྱི་ཆོས་སུ་འགྱུར་དགོས་སོ་ཞེས་ཟེར་བ་ནི།
ལེགས་ལྡན་འབྱེད་ལྟ་ཞོག་རིགས་པ་ལ་ཅུང་ཟད་བློ་ཁ་ཕྱོགས་པ་དག་ལ་འབྱུང་བའི་སྐབས་མི་སྲིད་པའི་ཕྱིར་རོ། ། ཡང་སངས་རྒྱས་བསྐྱངས་ཀྱིས་སྨྲས་པའི་སྐྱེ་བ་དོན་མེད་དང་ཐུག་མེད་དུ་འགྱུར་བའི་ཕྱིར་ཞེས་པའི་སྒྲ་ཟིན་གྱི་རྟགས་བཟློག་དགོས་ན་བདག་ལ་སྐྱེ་བ་མེད་དེ་ཞེས་པའི་བསྒྲུབ་བྱའི་ཆོས་ཀྱང་བཟློག་དགོས་ཏེ། མཚུངས་པའི་ཕྱིར་རོ། ། ཞེས་པ་བྷ་བྱཱ་ཡི་དགོངས་པར་འཆད་པ་ཡང་ལྷ་རྣམས་དགའ་བར་བྱེད་པ་ཡིན་ཏེ། དཔེར་ན། སངས་རྒྱས་པས་སྒྲ་ནི་མི་རྟག་སྟེ། རྟག་ན་མ་བྱས་པར་འགྱུར་བའི་ཕྱིར། ཞེས་པ་ལ་གཞན་ཞིག་གིས་མ་བྱས་པར་འགྱུར་བའི་ཕྱིར་ཞེས་ལོག་ཕྱོགས་རྟགས་སུ་འགོད་རྒྱུ་ཡིན་ན། མི་རྟག་སྟེ་ཞེས་པའི་ཆོས་ཀྱང་བཟློག་དགོས་སོ་ཞེས་སྨྲ་བ་དང་མཚུངས་པའི་ཕྱིར། ཡང་ཇི་སྐད་དུ།
བསྒྲུབ་པར་བྱ་བ་དང༌། དེའི་ཆོས་ཤེས་པ་ཐལ་འགྱུར་གྱི་བསྒྲུབ་བྱ་དང་རྟགས་ལ་འཆད་པ་ཡང་བྷ་བྱཱའི་དགོངས་པ་མ་ཡིན་ཏེ། ཐལ་འགྱུར་གྱི་ཆོས་ལ་བསྒྲུབ་བྱའི་ཐ་སྙད་འདོགས་པ་གཞུང་ལུགས་ཆེ་ཆུང་གང་ནས་ཀྱང་མི་འབྱུང་བའི་ཕྱིར་རོ། ། གལ་ཏེ་སློབ་དཔོན་དེའི་དགོངས་པ་དེ་ཡིན་པར་མ་སྨྲས་སོ་སྙམ་ན། འོ་ན་སངས་རྒྱས་བསྐྱངས་ཀྱིས་དངོས་པོ་རྣམས་བདག་གི་བདག་ཉིད་ལས་སྐྱེ་བ་མེད་དེ། དེ་དག་གི་སྐྱེ་བ་དོན་མེད་པ་ཉིད་དུ་འགྱུར་བའི་ཕྱིར་དང༌། ཞེས་བཤད་པ་འདི་ལེགས་ལྡན་གྱི་ཐལ་འགྱུར་དུ་གོ་བ་ཡིན་ནམ། རང་རྒྱུད་དུ་གོ་བ་ཡིན། དང་པོ་ལྟར་ན་ཐལ་འགྱུར་འཕེན་ལུགས་ཇི་ལྟར་དུ་བྱེད་པར་གོ སྐྱེ་བ་དོན་མེད་དང་ཐུག་མེད་དུ་ཐལ།
བདག་ལས་སྐྱེ་བའི་ཕྱིར་ཞེས་པར་མ་གོ་ན་ནི་གཞན་གང་ཞིག་ཏུ་གོ་བ་ལེན། དེ་ལྟར་དགོངས་ན་ནི་ཐལ་འགྱུར་དེའི་བཟློག་དོན་འཆད་པ་ན་བདག་སྐྱེ་མེད་དེ་བྱས་པས་མི་ཆོག་པར་བདག་སྐྱེ་མེད་པ་ལས་བཟློག་པ་བསྒྲུབ་བྱའི་ཆོས་སུ་བྱེད་དགོས་ཞེས་ཟེར་བ་འདི་ཅིའི་ཐ་ཚིག་ཡིན། གཉིས་པ་ལྟར་ན་ནི། ཇི་སྐད་དུ། ཐལ་བར་འགྱུར་བའི་ཚིག་ཡིན་པའི་ཕྱིར་ཞེས་བཤད་པ་དང་དངོས་སུ་འགལ་ཞིང༌། གཏན་ཚིགས་བརྗོད་ཚུལ་ལ་སྐྱོན་ཆགས་ཞེས་བརྗོད་པར་རིགས་ཀྱི་གཏན་ཚིགས་དང་དཔེ་མ་བརྗོད་པའི་ཕྱིར་ཞེས་ཟེར་བ་ནི་རིགས་པ་ལ་བློ་ཁ་ཕྱོགས་པའི་གཏམ་མ་ཡིན་ནོ། ། ཡང་ཁྱོད་ཀྱིས་སྐྱེ་བ་དོན་ཡོད་དང་ཐུག་ཡོད་གཏན་ཚིགས་ཡིན་པ་དེའི་ཚེ་བདག་སྐྱེ་མེད་པའི་སྐྱེ་བ་ཡོད་པ་བསྒྲུབ་བྱའི་ཆོས་སུ་བྱེད་དགོས་ལ། དེ་ལྟར་བྱས་ན། བསྒྲུབ་བྱའི་ཆོས་སུ་མ་ཡིན་དགག་སོང་བས། ཀླུ་སྒྲུབ་ཞབས་ཀྱི་གྲུབ་པའི་མཐའ་དང་འགལ་ལོ། །
ཞེས་འཆད་པ་ཡང་སློབ་དཔོན་དེའི་དགོངས་པ་མ་ཡིན་ཏེ། འགྲེལ་བཤད་ལས་གཞན་སྐྱེ་དང་དོན་ཡོད་དང་ཐུག་ཡོད་ཁས་བླངས་པ་གསུམ་གྱིས། གྲུབ་མཐའ་དང་འགལ་བར་བཤད་ཀྱི་མ་ཡིན་དགག་ཆོས་སུ་བྱས་པས་གྲུབ་པའི་མཐའ་དང་འགལ་བར་མ་གསུངས་པའི་ཕྱིར་དང༌། གཏན་ཚིགས་སུ་སྐྱེ་བ་དོན་མེད་བཀོད་པས་བསྒྲུབ་བྱའི་ཆོས་མ་ཡིན་དགག་ཏུ་འགྱུར། ཞེས་པ་ནི། སློབ་དཔོན་དེའི་དགོངས་པ་མ་ཡིན་ཏེ། སློབ་དཔོན་དེ་ཉིད་ཀྱིས་མཐའ་བཞིའི་སྐྱེ་བ་འགོག་པའི་གཏན་ཚིགས་སུ་དངོས་པོར་གྱུར་པའི་ཆོས་བཀོད་པ་ཤ་སྟག་ཏུ་སྣང་བས། དེ་ཡང་དེར་ཐལ་བའི་ཕྱིར་དང༌། དགག་པ་གཉིས་ཀྱི་འཇོག་མཚམས། རང་བརྗོད་པའི་སྒྲས་སྒྲུབ་པ་འཕེན་མི་འཕེན་ལས་འབྱེད་པ་སློབ་དཔོན་དེའི་དགོངས་པ་ལ་ཡོད་པ་ཡིན་གྱི།
གཏན་ཚིགས་ཀྱི་ནུས་པས་སྒྲུབ་བྱའི་ཆོས་ཀྱིས་དགག་སྒྲུབ་སོ་སོར་བྱེད་ན་ཧ་ཅང་ཐལ་བའི་ཕྱིར་རོ། ། ཡང་ཁྱེད་འདོད་པ་དེ་ལྟར་ཡིན་དུ་ཆུག་ཀྱང་མ་ཡིན་དགག་ཆོས་སུ་བཟུང་བས་དངོས་པོ་རྣམས་གཞན་ལས་སྐྱེ་བར་འགྱུར་དགོས་པའི་འབྲེལ་གང་ཡིན། སངས་རྒྱས་བསྐྱངས་ལ་གྲུབ་མཐའ་དང་འགལ་བ་འབྱུང་བའི་ཤེས་བྱེད་དུ་སྐྱེ་བ་འབྲས་བུ་བཅས་པ་ཉིད་དུ་འགྱུར་བ་དང༌། སྐྱེ་བ་ཐུག་པ་ཡོད་པ་ཉིད་དུ་འགྱུར་བའི་ཕྱིར་ཞེས་བཀོད་པའི་སྦྲེལ་ཐག་གང་ཡིན་ཁྱེད་ཀྱིས་འཆད་དགོས་ཏེ། ཁྱེད་ཀྱིས་ལེགས་ལྡན་འབྱེད་ཀྱི་དགོངས་པ་མ་ནོར་བར་འཆད་པར་ཁས་བླངས་པའི་ཕྱིར་རོ། ། དེ་ལ་ལུགས་དེའི་རྗེས་སུ་འཇུག་པ་དག་ན་རེ། གཞན་སྐྱེ་ཁས་བླངས་ན་གྲུབ་པའི་མཐའ་དང་འགལ་ཞེས་པ་ལེགས་ལྡན་འབྱེད་ཀྱི་དགོངས་པ་མ་ཡིན་ཏེ། སློབ་དཔོན་དེས་དངོས་པོ་རྣམས་གཞན་ལས་སྐྱེ་བ་འཕགས་པའི་དགོངས་པར་འཆད་པའི་ཕྱིར་ཟེར་བ་དང༌། སྤྱིར་སྐྱེ་བ་ལ་བདག་སྐྱེ་དང་གཞན་སྐྱེ་གཉིས་སུ་ཁ་ཚོན་ཆོད་པར་སློབ་དཔོན་དེས་འདོད་པ་ཡིན་ནོ་ཞེས་ཟེར་རོ། ། འདི་ནི་ཤིན་ཏུ་ཐ་ཆད་པ་ཡིན་ཏེ།
སློབ་དཔོན་དེའི་ལུགས་ཀྱི་བདེན་པ་གཉིས་ཀྱི་འཇོག་ལུགས་མ་ཤེས་པའི་རྟོག་པ་ངན་པས་ཀུན་ནས་བསླངས་པའི་ངག་འཁྱལ་ཡིན་པའི་ཕྱིར། ཇི་ལྟར་ཞེ་ན། སློབ་དཔོན་དེས་ཐ་སྙད་ཀྱི་བདེན་པ་འཇོག་པའི་ཚེ། གཞན་ལས་སྐྱེ་བ་ཞལ་གྱིས་བཞེས་པའི་སྐབས་གཅིག་ཡོད་ཀྱང༌། འདི་དོན་དམ་པའི་བདེན་པ་འཇོག་པའི་སྐབས་ཡིན་པའི་ཕྱིར་དང༌། མཐའ་བཞིའི་སྐྱེ་བའི་ཡ་གྱལ་དུ་གྱུར་པའི་གཞན་སྐྱེ་ནི་སློབ་དཔོན་འདིས་ཐ་སྙད་དུ་ཡང་མི་འདོད་པའི་ཕྱིར། གཞན་དུ་ན་སློབ་དཔོན་འདིས་ཐ་སྙད་ཀྱི་བདེན་པ་རིགས་པས་དཔྱད་ནས་ཞལ་གྱིས་བཞེས་པར་འགྱུར་རོ། ། དེ་ལྟ་ན་ནི་དབུ་མ་སྙིང་པོ་ནས་འབྱུང་བ་དང་ཤིན་ཏུ་འགལ་ཏེ། འོག་ནས་འཆད་པར་འགྱུར་རོ། ། གཞན་ཡང༌།
སློབ་དཔོན་འདིས་གཞན་སྐྱེ་འཕགས་པ་དང་སངས་རྒྱས་བསྐྱངས་ཀྱི་དགོངས་པར་འཆད་ན། འདིས་དེ་འགོག་པ་ན། དངོས་པོ་རྣམས་གཞན་ལས་སྐྱེ་བར་འགྱུར་བ་དང༌། ཞེས་སོགས་དཀའ་ལ་དོན་ཆུང་བ་འདི་ཙམ་ཞིག་ཐལ་བར་འཕེན་པའི་རྒྱུ་མཚན་ཅི་ཡིན་ཞེས་ཁྱེད་ལ་འདྲིའོ། ། ཡང་སློབ་དཔོན་འདིས་སྤྱིར་སྐྱེ་བ་ལ་བདག་གཞན་ལས་སྐྱེ་བ་གཉིས་སུ་ཁ་ཚོན་ཆོད་པར་སྨྲ་བའི་རྒྱུ་མཚན་གྱིས་བདག་སྐྱེ་མེད་པའི་སྐྱེ་བ་ཡོད་པ་ཙམ་གྱིས་གཞན་ལས་སྐྱེ་བར་འགྱུར་རོ་ཞེས་ཐལ་བར་འཕེན་ནུས་པ་ཡིན་ནོ། ། ཞེས་ཟེར་བ་ཡང་མ་ཡིན་ཏེ། གཏན་ཚིགས་མི་འགྲུབ་པ་དང༌། ཁྱབ་པ་འཁྲུལ་པའི་ཕྱིར་མི་འགྲུབ་པ་ཇི་ལྟར་ཞེ་ན། སློབ་དཔོན་དེས་མ་བརྟགས་གཅིག་པུར་ཉམས་དགའ་བའི་སྐྱེ་བ་དེ་བདག་གཞན་ལས་སྐྱེ་བ་གཉིས་པོ་གང་རུང་དུ་ཡང་མི་བཞེད་པའི་ཕྱིར། བཞེད་ན་དེ་དོན་དམ་པའི་སྐྱེ་བ་ཉིད་དུ་བཞེད་པར་འགྱུར་རོ། །
ཁྱབ་པ་འཁྲུལ་བ་ཇི་ལྟར་ཞེ་ན། འོ་ན་ཐལ་འགྱུར་བར་ཁས་ལེན་པའི་རྒོལ་བ་ཁྱེད་ཀྱི་ལུགས་ལ་ཡང༌། བདག་སྐྱེ་བཀག་པ་ན་གཞན་སྐྱེ་འཕངས་པར་འགྱུར་ཏེ། ཁྱེད་ཀྱི་ལུགས་ལ་ཡང་མྱུ་གུ་དེ་མཐའ་བཞི་པོ་གང་ལས་སྐྱེ་ཞེས་དཔྱོད་པའི་རིགས་ངོར། མྱུ་གུ་སྐྱེ་བ་གང་ཞིག དེར་སྐྱེ་ན་བདག་ལས་སྐྱེ་བ་དང་གཞན་ལས་སྐྱེ་བ་གང་རུང་ཡིན་དགོས་པའི་ཕྱིར་རོ། ། དེ་མི་དགོས་ན་ནི་རིགས་ངོའི་སྐྱེ་བ་ལ་ཕུང་པོ་ལྔ་པ་ཞིག་ཁས་ལེན་དགོས་ཏེ། དེ་ལྟར་དཔྱོད་པའི་ཚེ་སྐྱེ་བ་ཡོད། མཐའ་བཞི་པོ་གང་གི་ཡང་སྐྱེ་བ་མེད་པའི་ཕྱིར་རོ། ། གལ་ཏེ་བཞི་པོ་གང་རུང་མ་ཡིན་པའི་སྐྱེ་བ་དེ་རིགས་ངོའི་སྐྱེ་བ་མ་ཡིན་མོད།
ཐ་སྙད་བདེན་པའི་སྐྱེ་བ་ཡིན་ནོ་ཞེ་ན། ཐ་སྙད་བདེན་པའི་སྐྱེ་བའང་མ་ཡིན་ཏེ། གང་ཐ་སྙད་བདེན་པའི་སྐྱེ་བ་ཡིན་ན། རིགས་པས་དཔྱད་པའི་ཚེ་ཡོད་པ་མ་ཡིན་པས་ཁྱབ། དཔེར་ན་གཞན་ལས་སྐྱེ་བ་བཞིན་མཐའ་བཞི་པོ་གང་རུང་མ་ཡིན་པའི་སྐྱེ་བ་ཚད་མས་ངེས་པའི་བློ་དེ་ནི་ཐ་སྙད་བདེན་པའི་སྐྱེ་བ་ངེས་པའི་བློ་མ་ཡིན་པའི་ཕྱིར། དཔེར་ན་གཞན་ལས་སྐྱེ་བ་ངེས་པའི་བློ་བཞིན་ནོ། ། གང་ཡང་ཁྱེད་རང་ལྟར་ན་ཡང༌། མཐའ་བཞིའི་སྐྱེ་བ་བཀག་པ་ན་སྐྱེ་བ་ཡོད་པ་ཤུགས་ལ་འཕེན་ནུས་པར་ཐལ། སྤྱིར་སྐྱེ་བ་ཡོད། མཐའ་བཞིའི་སྐྱེ་བ་མེད།
སྐྱེ་བ་ལ་མཐའ་བཞིའི་སྐྱེ་བ་དང་སྐྱེ་བ་ཙམ་པོ་གཉིས་སུ་ཁ་ཚོན་ཆོད་པར་ནི་ཁྱེད་སྨྲ་བའི་ཕྱིར། འདོད་ན་ནི་མཐའ་བཞིའི་སྐྱེ་བ་བཀག་པའི་ཚེ་མ་ཡིན་པར་དགག་པ་བསྒྲུབ་བྱའི་ཆོས་སུ་ཐལ་བར་འགྱུར་རོ། ། ཅི་སྟེ་ཁྱབ་པ་སྔ་མ་དེ་ལེགས་ལྡན་འབྱེད་ཀྱི་བསམ་པ་ཡིན་གྱི་སྤྱིར་རིགས་པའི་ལམ་མ་ཡིན་ནོ་སྙམ་ན། སྤྱིར་རིགས་པའི་ལམ་ལ་མ་ཞུགས་པ་ཉིད་ཀྱིས་སློབ་དཔོན་དེའི་བཞེད་པ་མ་ཡིན་པར་གྲུབ་བོ། ། ཡང་འདི་ལྟར་སྐབས་དེར་མ་ཡིན་དགག་བསྒྲུབ་བྱའི་ཆོས་སུ་སོང་བས་གྲུབ་པའི་མཐའ་དང་འགལ་ལོ་ཞེས་འཕེན་པ་ནི་སློབ་དཔོན་དེའི་དགོངས་པ་མ་ཡིན་ཏེ། ཡིན་ན་ཟླ་བའི་ཞབས་ཀྱི་དེ་ལ་སྐྱོན་སྤོང་མཛད་པ་དེའི་ཚེ། དེ་བསྒྲུབ་བྱར་མ་བྱས་པའི་ཚུལ་འཆད་པར་རིགས་པ་ལས་དེ་ཡང་མ་བཤད་པའི་ཕྱིར་རོ། ། མདོར་ན་ལེགས་ལྡན་འབྱེད་ཀྱིས་སངས་རྒྱས་བསྐྱངས་ལ་སྐྱོན་འཛིན་པ་ན། ཐལ་འགྱུར་གྱི་བཟློག་དོན་ཁས་བླངས་པ་ལས་བྱུང་བའི་ཉེས་པ་བརྗོད་པར་མཛད་པ་ཡིན་གྱི། བསྒྲུབ་བྱ་སྒྲུབ་ཚུལ་ལ་བརྟགས་པའི་ཉེས་པ་བརྗོད་པར་མཛད་པ་མ་ཡིན་པའི་ཕྱིར་དང༌།
ཟླ་བས་སྐྱོན་སྤོང་མཛད་པ་ན་ཡང༌། བཟློག་དོན་གྱི་གཏན་ཚིགས་ཁས་མི་ལེན་པའི་རྒྱུ་མཚན་གྱིས་གྲུབ་མཐའ་དང་འགལ་བ་མེད་པར་བཤད་པ་ཡིན་གྱི་བསྒྲུབ་བྱ་སྒྲུབ་ཚུལ་ལ་དཔྱད་པ་མ་མཛད་པའི་ཕྱིར་དང༌། ཁྱེད་ཀྱིས་ནི་ལེགས་ལྡན་འབྱེད་ཀྱི་བསམ་པ་ལོག་པར་བཀྲལ་བ་ཡིན་ནོ། ། དེ་ལྟར་འགྲེལ་པའི་རྒྱུ་མཚན་ཡང་མཐའ་བཞིའི་སྐྱེ་བ་འགོག་པའི་སྐབས་འདིར་སྤྱིར་སྐྱེ་བ་དོན་ཡོད་པ་ཐུག་ཡོད་ཙམ་ཁས་ལེན་པ་དབུ་མའི་ལུགས་མ་ཡིན་པ་ལ་ཁྱེད་ཀྱིས་ནི་དེ་དེའི་ལུགས་ཡིན་པར་རྩ་བའི་གྲུབ་མཐའ་ལ་ཁས་བླངས་པས་ནོངས་པ་ཡིན་ནོ། ། གཉིས་པ་ཟླ་བས་སྐྱོན་སྤོང་ཇི་ལྟར་མཛད་པའི་དགོངས་པ་ཕྱིན་ཅི་ལོག་ཏུ་བཀྲལ་བར་བསྟན་པ་ལ་འདོད་པ་བརྗོད་པ་དང༌། དེ་མི་འཐད་པའོ། ། དང་པོ་ནི། འདི་སྐད་ཅེས་འགལ་བ་བརྗོད་པའི་ཐལ་འགྱུར་གྱིས་བདག་སྐྱེ་འགོག་མི་ནུས་ན། རང་རྒྱུད་ཀྱིས་ཀྱང་འགོག་མི་ནུས་པས་རང་རྒྱུད་ཀྱི་རྟགས་དཔེ་བརྗོད་མི་དགོས་པ་དང༌། དབུ་མ་པས་རང་རྒྱུད་ཁས་ལེན་མི་རིགས་པའི་རྒྱུ་མཚན་གྱིས་རང་རྒྱུད་ཀྱི་དམ་བཅའ་དང་རྟགས་ལ་གཞན་གྱིས་སྨྲས་པའི་སྐྱོན་སྤོང་བྱེད་མི་དགོས་པ་དང༌།
གཏན་ཚིགས་དང་དཔེ་མ་བརྗོད་པའི་ཕྱིར་ཞེས་པ་གཞན་ལ་གྲགས་ལ་ཟེར་བ་ཡིན་ན། སྤྱིར་ཕྱི་རྒོལ་ཐམས་ཅད་ལ་གཞན་གྲགས་བརྗོད་མི་དགོས་ལ། འགའ་ཞིག་ལ་དགོས་ནའང་མ་བརྗོད་པ་མ་ཡིན་ཏེ། སངས་རྒྱས་བསྐྱངས་ཀྱིས་རང་གི་བདག་ཉིད་དུ་ཡོད་པ་ལ་ནི་ཡང་སྐྱེ་བ་དགོས་པ་མེད་དོ། ། ཞེས་གསུངས་པ་ནི། དེ་དག་གི་སྐྱེ་བ་དོན་མེད་པ་ཉིད་དུ་འགྱུར་བའི་ཕྱིར་ཞེས་པའི་དོན་འགྲེལ་པ་བྱེད་པའི་ངག་ཡིན་པས་ཡོད་པ་རྟགས་དང༌། ཡང་སྐྱེ་བ་དོན་མེད་པ་བསྒྲུབ་བྱའོ། ། དེས་ནི་གཞན་ལ་གྲགས་པའི་དཔེ་མངོན་གསལ་གྱི་བུམ་པ་ཡང་བཟུང་བས་དཔེ་མ་བརྗོད་པའི་ཉེས་པ་ཡང་མེད་དོ། ། མངོན་པར་མི་གསལ་བའི་ངོ་བོར་ཡོད་པ་སྐྱེ་བ་བཀག་པ་བསྒྲུབ་བྱ་ཡིན་པས་འགལ་བ་དང་མ་གྲུབ་པའི་སྐྱོན་གཉིས་མེད་དོ། ། བཟློག་དོན་ཁས་ལེན་དགོས་པའི་རྒྱུ་མཚན་གྱི་གྲུབ་མཐའ་དང་འགལ་བའི་སྐྱོན་མེད་པའི་ཚུལ་ནི།
འདི་ལྟར་ཡིན་ཏེ། སངས་རྒྱས་བསྐྱངས་ཀྱིས་གྲངས་ཅན་ལ་མྱུ་གུ་ཆོས་ཅན། སླར་ཡང་སྐྱེ་བ་དོན་མེད་དང་ཐུག་མེད་དུ་ཐལ། བདག་ལས་སྐྱེ་བའི་ཕྱིར་ཞེས་འཕངས་པ་ཡིན་པ་ལ་ལེགས་ལྡན་འབྱེད་ཀྱིས་དེ་མ་དགོངས་པར། སྤྱིར་སྐྱེ་བ་དོན་མེད་དང་ཐུག་མེད་དུ་ཐལ་བ་འཕངས་འདུག་སྙམ་ནས། ཐལ་བ་དེའི་བཟློག་དོན་ཁས་ལེན་དགོས་པར་སྨྲས་པ་ཡིན་ལ། ཟླ་བས་སངས་རྒྱས་བསྐྱངས་ཀྱི་དགོངས་པ་ཇི་ལྟ་བ་བཞིན་དུ་མཁྱེན་ནས་སྐྱོན་སྤོང་བ་ན། སྤྱིར་སྐྱེ་བ་དོན་ཡོད་དང་ཐུག་ཡོད་ཙམ་ཐལ་འགྱུར་དེའི་བཟློག་དོན་མ་ཡིན་གྱི་སླར་ཡང་སྐྱེ་བ་དོན་ཡོད་དང་ཐུག་ཡོད་ཐལ་ཆོས་དེའི་བཟློག་དོན་ཡིན་པས། དེ་ནི་ཕ་རོལ་པོ་གྲངས་ཅན་གྱིས་ཁས་བླངས་པ་ཡིན་ལ། དེ་ལ་ཁས་བླངས་འགལ་བ་བརྗོད་པའི་ཐལ་འགྱུར་འཕངས་པ་ཡིན་གྱི།
བཟློག་དོན་ཁས་བླངས་པའི་སྒོ་ནས་སྒྲུབ་བྱེད་འཕེན་པའི་ཐལ་འགྱུར་འཕངས་པ་ནི་མ་ཡིན་ཏེ། དབུ་མ་པ་རང་ལ་སླར་ཡང་སྐྱེ་བ་དོན་བཅས་དང་ཐུག་བཅས་ཀྱི་དམ་བཅའ་བ་མེད་པའི་ཕྱིར་རོ། ། ཞེས་འཆད་པར་བྱེད་དོ། ། གཉིས་པ་ལ་གསུམ་སྟེ། སྐྱོན་སྤོང་ཚུལ་དང་པོ་མི་འཐད། གཉིས་པ་མི་འཐད། གསུམ་པ་མི་འཐད་པའོ། ། དང་པོ་ནི་འགལ་བ་བརྗོད་པའི་ཐལ་འགྱུར་གྱིས་བདག་སྐྱེ་འགོག་མི་ནུས་ན། རང་རྒྱུད་ཀྱིས་ཀྱང་མི་ནུས་པས་དེ་དང་དེ་མ་བརྗོད་པ་ཡིན་ནོ། ། ཞེས་ཟེར་བ་ནི།
གཏན་ཚིགས་དང་དཔེ་མ་བརྗོད་པའི་ཕྱིར་ཞེས་པའི་སྐྱོན་སྤོང་ཡིན་པར་རློམ་མོད་ཀྱང༌། ཕྱོགས་ཙམ་དུ་ཡང་ཕྱིན་པ་མ་ཡིན་ཏེ། ལེགས་ལྡན་འབྱེད་རྟོག་གེ་པ་ཡིན་ཞེས་ཟེར་བཞིན་དུ། རྟོག་གེའི་གཞུང་ལུགས་ན་རྒོལ་ཕྱི་རྒོལ་གྱི་རྣམ་གཞག་དང་དེ་དག་གི་དམ་བཅའ་འཇོག་ཚུལ་དང་སྒྲུབ་བྱེད་འགོད་ཚུལ་དང་དེ་ལ་རྟགས་དང་དམ་བཅའི་ཚེར་མ་འབྱིན་ཚུལ་དང༌། དེ་ལ་ཕྱི་རྒོལ་བས་སུན་འབྱིན་ཇི་ལྟར་བརྗོད་པའི་ཚུལ་སོགས་ཇི་ལྟར་ཡོད་པའི་ཚུལ་ལ་རྟོག་དཔྱོད་མ་བཏང་ཞིང༌། ལེགས་ལྡན་འབྱེད་ཀྱིས་རྟོག་གེ་ལ་གྲགས་པའི་སུན་འབྱིན་ཇི་ལྟར་མཛད་པ་ཡིན་གྱི་མཐའ་མ་དཔྱད་པར་དེའི་བཞེད་པ་ལོག་པར་བཀྲལ་བའི་ཕྱིར་དང༌། ཟླ་བས་སྐྱོན་སྤོང་བའི་ཚུལ་གྱི་འཆད་ཚུལ་དེ་ཉིད་ལ་ཡང་སྐྱོན་ཆགས་པའི་ཕྱིར། འོ་ན་རྟོག་གེ་ལས་ཇི་ལྟར་འབྱུང༌། བྷ་བྱཱས་རྟོག་གེ་ལ་གྲགས་པའི་སུན་འབྱིན་ཇི་ལྟར་བརྗོད། སྐྱོན་སྤོང་ཚུལ་དེ་ཟླ་བའི་དགོངས་པ་མ་ཡིན་པ་ཅི་ཞེ་ན།
བཤད་པ། རྟོག་གེ་ལས་ནི། སྔ་རྒོལ་དུ་ཁས་བླངས་ནས་དམ་བཅའ་འཇོག ཕྱི་རྒོལ་བས་དེའི་སྒྲུབ་བྱེད་དྲིས་ན། རང་རྒྱུད་ཀྱི་གཏན་ཚིགས་དང་དཔེ་འགོད། རྟགས་དཔེ་དང་ཕྱོགས་ཀྱི་ཉེས་པ་རྣམས་སེལ་བར་བྱེད། དེ་ལྟར་མི་བྱེད་ན་སྔ་རྒོལ་ཚར་བཅད་ཀྱི་གནས་སུ་འཇོག ཕྱི་རྒོལ་དུ་ཁས་བླངས་ནས་རྒོལ་བའི་དམ་བཅའ་དང་སྒྲུབ་བྱེད་ལྟར་སྣང་ལ་སུན་འབྱིན་འཕེན། སུན་འབྱིན་ལའང་དངོས་སུ་བསྒྲུབ་བྱ་མ་སྒྲུབ་པར་མཚུངས་ཀྱང༌། དགག་བྱ་འགོག་པའི་ཚུལ་གསུམ་འཕེན་མི་འཕེན་གྱི་དབྱེ་བས་གཉིས་སུ་ཡོད།
དེ་དག་གང་རུང་གི་སྒོ་ནས་སུན་མི་འབྱིན་པའམ། ཕྱོགས་ཕྱི་མ་ལ་སྒྲུབ་བྱེད་འགོད་པར་བྱེད་ན་ཚར་བཅད་ཀྱི་གནས་སུ་འཇོག མདོར་ན་རང་ཕྱོགས་སྒྲུབ་པ་སྔ་རྒོལ་དུ་འཇོག་བྱེད་ཀྱི་གཙོ་བོ་དང༌། གཞན་ཕྱོགས་འགོག་པ་ཕྱི་རྒོལ་དུ་འཇོག་བྱེད་ཀྱི་གཙོ་བོར་བཤད་པ་ཡིན་ནོ། ། སློབ་དཔོན་བྷ་བྱཱ་ཡིས་ཀྱང་དེ་ལྟར་ཐུགས་ལ་བཞག་ནས་སློབ་དཔོན་གྱི་བསྟན་བཅོས་ཀྱི་ཐོག་མར་མཐའ་བཞིའི་སྐྱེ་བ་འགོག་པར་གསུངས་པ་འདི་ལ་འགོག་ཚུལ་གཉིས་ལས་མི་འདའ་བ་ཡིན་པ་ལས། ཡང་ན་སྔ་རྒོལ་དུ་ཁས་བླངས་ནས་མཐའ་བཞིའི་སྐྱེ་བ་འགོག་པ་ལ་རང་རྒྱུད་ཀྱི་དཔེ་དང་གཏན་ཚིགས་འགོད་དགོས། ཡང་ན་ཕྱི་རྒོལ་དུ་ཁས་བླངས་ནས་དེ་དང་དེ་འགོག་པའི་སྒྲུབ་བྱེད་འཕེན་པའམ་མི་འཕེན་པའི་སུན་འབྱིན་བརྗོད་དགོས་པ་ཡིན་པ་ལ། བུདྡྷ་པཱ་ལི་ཏའི་གསུང་འདི་ལ་ནི་དེ་གཉིས་གང་གི་ཡང་རྣམ་པར་བཞག་པ་མ་ཚང་བའི་ཕྱིར་མི་རིགས་སོ། ། ཞེས་བསམ་པ་ཡིན་ནོ། ། དེ་ལས་གཞན་དུ་ན་ལེགས་ལྡན་གྱི་དགོངས་པ་འཆད་པ་ལྟར་ན།
བྷ་བྱཱ་རང་ཉིད་ལ་རྟོག་གེའི་རྣམ་གཞག་མ་ཆགས་པར་འགྱུར་ཏེ། སྔ་རྒོལ་གྲངས་ཅན་གྱི་སྒྲ་རྟག་པར་ཁས་བླངས་པ་ལ་ཕྱི་རྒོལ་སངས་རྒྱས་པས་སྒྲ་མ་བྱས་པར་ཐལ་བ་འཕངས་པ་དེའི་ཚེ་ན་དེ་ལྟར་འཕེན་མི་རིགས་པར་འགྱུར་ཏེ། སྒྲ་མི་རྟག་པར་སྒྲུབ་པའི་རང་རྒྱུད་གཏན་ཚིགས་དང་དཔེ་མ་བརྗོད་པའི་ཕྱིར། འདིས་བཟློག་དོན་ལ་དེ་འཕངས་པའི་སྐྱོན་མེད་དོ་སྙམ་ན། འོ་ན་སྒྲུབ་བྱེད་མི་འཕེན་པའི་ཐལ་འགྱུར་ཡང་དག་འཕེན་མཁན་གྱི་ཕྱི་རྒོལ་ཡང་དག་མི་སྲིད་པར་འགྱུར་ཏེ། དེས་ཀྱང་རང་རྒྱུད་ཀྱི་གཏན་ཚིགས་དང་དཔེ་མ་བརྗོད་པའི་ཕྱིར། ཞེས་པའི་ཉེས་པ་འདི་བྷ་བྱཱ་རང་ཉིད་ལ་འཇུག་པར་མ་གཟིགས་པ་ཡིན་ནམ། དེས་ན་བུདྡྷ་པཱ་ལི་ཏས། མཐའ་བཞིའི་སྐྱེ་བ་འགོག་པའི་ཚེ་རང་རྒྱུད་ཀྱི་གཏན་ཚིགས་དང་དཔེ་མ་བརྗོད་པས་སྔ་རྒོལ་དུ་ཁས་མ་བླངས་པར་གསལ་ལ། ཕྱི་རྒོལ་དུ་ཁས་བླངས་ནས་བདག་ལས་སྐྱེ་བ་རྟགས་སུ་བཀོད་ནས་སྐྱེ་བ་དོན་མེད་དང་ཐུག་མེད་དུ་ཐལ་བ་འཕེན་པར་གསལ་བས་དེའི་ཚེ་ཐལ་ཆོས་ལ་ཚད་མས་བསལ་བ་མེད་ན་ནི།
ཐལ་འགྱུར་ཡང་དག་ཏུ་འགྲོ་བའི་གོ་སྐབས་མེད་ལ། བསལ་བ་ཡོད་ན་ནི་དོན་བཅས་དང་ཐུག་བཅས་སུ་ཁས་བླངས་པས་རིགས་ངོའི་སྐྱེ་བ་ཁས་བླངས་པའི་ཕྱིར། གྲུབ་པའི་མཐའ་དང་འགལ་ལོ་ཞེས་བྱ་བ་འདི་ཉིད་ལེགས་ལྡན་འབྱེད་ཀྱི་བསམ་པ་མ་འཁྲུལ་པ་ཡིན་གྱི། དེ་ལས་གཞན་ནི་བྷ་བྱཱ་རང་ཉིད་བྱོན་ནས་བཤད་ཀྱང་བདེན་པ་མ་ཡིན་ནོ། ། ཟླ་བའི་ཞབས་ཀྱིས་དེ་ལ་སྐྱོན་སྤོང་བ་ན། དབུ་མ་པས་ཕྱི་རྒོལ་དུ་ཁས་བླངས་པའི་ཚེ་རྒོལ་བ་གཞན་གྱི་ལོག་རྟོག་བཟློག་པ་ཙམ་དགོས་པའི་གཙོ་བོ་ཡིན་ལ། དེ་ལ་ནི་འགལ་བ་བརྗོད་པའི་ཐལ་འགྱུར་རྐྱང་པས་ཆོག་པ་ཡིན་གྱི། དེས་འཕངས་པའི་རང་རྒྱུད་ཀྱི་གཏན་ཚིགས་ལ་དགོས་པ་མེད། སྔ་རྒོལ་དུ་ཁས་བླངས་པའི་ཚེ་ནི་གཞན་ལ་གྲགས་ཀྱི་རྗེས་སུ་དཔག་པས་རྒོལ་བ་གཞན་ལ་ཚད་མ་སྐྱེད་པ་ཡིན་གྱི། ཚུལ་གསུམ་སྔ་རྒོལ་རང་གི་ཚད་མས་གྲུབ་པའི་གཏན་ཚིགས་ཡིན་པ་ཙམ་གྱིས་ཚད་མ་སྐྱེད་པ་ལ་ནུས་པ་ལྷག་པོ་ཅི་ཡང་མེད།
ལུགས་དེ་གཉིས་ཀ་ཡང་སློབ་དཔོན་སངས་རྒྱས་བསྐྱངས་ཀྱིས་མཛད་ལ། དེ་ཡང་རྟོག་གེ་ལ་གྲགས་པའི་རིགས་པ་མ་ཡིན་གྱི། འཇིག་རྟེན་ཉིད་ལ་གྲགས་པའི་རིགས་པས་འཇིག་རྟེན་རྗེས་སུ་འཛིན་པའི་ཚུལ་ལོ་ཞེས་བྱ་བ་འདི་ཉིད་ཟླ་བའི་ཞབས་ཀྱི་བློ་གྲོས་རྣམ་པར་དཀར་བའི་བསམ་པ་ཡིན་གྱི། དེ་ལས་གཞན་དུ་ནི་ཟླ་བ་ཉིད་བྱོན་ནས་སྨྲས་ཀྱང་ཁོ་བོ་ཅག་ལ་ཡིད་ཆེས་པའི་ཚིག་ཏུ་མི་འགྱུར་རོ། ། ཁྱེད་ཀྱིས་བཤད་པ་ལྟར་ན། རྣམ་པར་དཀར་བའི་ཟླ་བ་ཉིད་ལ་ཁྱེད་ཅག་གི་རྣམ་དཔྱོད་ཀྱི་ལག་པས་བྲིས་པའི་ནག་པོའི་རི་མོ་འདི་ལྟར་འབྱུང་སྟེ། འགལ་བ་བརྗོད་པའི་ཐལ་འགྱུར་གྱིས་བདག་སྐྱེ་འགོག་མ་ནུས་ན་རང་རྒྱུད་ཀྱིས་ཀྱང་མི་ནུས་པས་རང་རྒྱུད་བརྗོད་པ་དགོས་པ་མེད་ཟེར་བ་ལྟར་ན། འོ་ན་གཞན་ལ་གྲགས་ཀྱི་རྗེས་དཔག་ངེས་པར་འགོད་དགོས་པའི་རྒོལ་བ་དེ་ལ་ཡང་དེ་མི་དགོས་པར་ཐལ། དེ་ལའང་འགལ་བ་བརྗོད་པའི་ཐལ་འགྱུར་རྐྱང་པས་ཆོག་པའི་ཕྱིར། བྱེ་བྲག་ཏུ་སློབ་དཔོན་སངས་རྒྱས་བསྐྱངས་ཀྱིས་ངལ་བ་ཉིད་ཆེན་པོས་བདག་སྐྱེ་འགོག་པའི་ཚེ།
གཞན་གྲགས་ཀྱི་གཏན་ཚིགས་བཀོད་པ་ལ་རྒྱུ་མཚན་དང་དགོས་པ་ཅི་ཡང་ཡོད་པ་མ་ཡིན་པར་ཐལ། འགལ་བ་བརྗོད་པའི་ཐལ་འགྱུར་རྐྱང་པས་བདག་སྐྱེ་འགོག་ནུས་པའི་ཕྱིར་དང༌། དེས་དེ་མི་ནུས་ན་ཁོ་བོ་ཅག་སྨྱོན་པ་དང་ལྷན་ཅིག་ཏུ་རྩོད་པའང་མ་ཡིན་པའི་ཕྱིར་དང༌། དེ་འགོག་པ་ལ་དེ་གཉིས་ཀ་དགོས་ན། དེ་ཙམ་གྱིས་མི་ཆོག་པར་ཐལ་བའི་ཕྱིར་དང༌། བདག་སྐྱེ་སོགས་འགོག་པ་ལ་གཞན་གྲགས་རྐྱང་པས་ཆོག་པའི་ཕྱིར་འགལ་བ་བརྗོད་པའི་ཐལ་འགྱུར་འཕེན་མི་དགོས་པར་འགྱུར་རོ་ཞེས་བརྗོད་ན་ཡང་མཚུངས་པར་འགྱུར་བའི་ཕྱིར་རོ། ། འོ་ན་ཁྱེད་ཉིད་ཀྱིས་ཟླ་བའི་ཞབས་ཀྱི་དགོངས་པ་འཆད་ཚུལ་ལ་ཡང་སྐྱོན་དེ་ལྟར་མི་འབྱུང་ངམ་ཞེ་ན། དེ་མི་འབྱུང་བའི་ཚུལ་འདི་ལྟར་གཞན་གྱི་ལོག་རྟོག་བཟློག་པ་གཙོ་བོ་ཡིན་པ་དེའི་ཚེ་ནི། འགལ་བ་བརྗོད་པའི་ཐལ་འགྱུར། རྒྱུ་མཚན་མཚུངས་པའི་མགོ་སྙོམས།
སྒྲུབ་བྱེད་བསྒྲུབ་བྱ་དང་མཚུངས་པའི་མ་གྲུབ་པ་སྟེ་གསུམ་གྱི་སྒོ་ནས་གཞན་གྱི་ཕྱོགས་སུན་འབྱིན་པར་བྱེད་དོ། ། གཞན་ལ་ཚད་མ་སྐྱེད་པ་ཉིད་དགོས་པའི་གཙོ་བོ་ཡིན་པ་དེའི་ཚེ། གཞན་ལ་གྲགས་ཀྱི་གཏན་ཚིགས་ཀྱི་རྒོལ་བ་གཞན་རྗེས་སུ་འཛིན་པར་བྱེད་དོ། ། ཚད་མ་དེ་ཡང་གཞན་ཕྱོགས་འགོག་པའི་ཚད་མ་ཡིན་གྱི། རང་ཕྱོགས་སྒྲུབ་པའི་ཚད་མ་ནི་མ་ཡིན་ཏེ། སྐབས་འདིར་རང་ལ་དམ་བཅའ་བ་མེད་པའི་ཕྱིར་རོ། ། ཡང་དབུ་མ་པས་རང་རྒྱུད་ཁས་མི་ལེན་ཞེས་པ་ཡང༌། དོན་དམ་པའི་བདེན་པ་ལ་དཔྱོད་པ་དང༌། དབུ་མའི་རང་གི་ལུགས་རྣམ་པར་བསམ་པ་དེའི་ཚེ་ཡིན་ན་ནི། ཟླ་བའི་ཞབས་ཀྱི་དགོངས་པར་སོང་ལ།
ཐ་སྙད་ཀྱི་བདེན་པ་རྣམ་པར་འཇོག་པ་དེའི་ཚེ་ཡང༌། དེ་ལྟར་འདོད་ན་ནི་འཇིག་རྟེན་གྱི་གྲགས་པ་ལས་ཉམས་པར་འགྱུར་ཏེ། ལྷན་ཅིག་སྐྱེས་པའི་མ་རིག་པ་ཁོ་ནས་རྣམ་པར་བསླད་པའི་བློ་གྲོས་ཅན་རྣམས་ནི་ཤིན་ཏུ་ལྐོག་ཏུ་གྱུར་པའི་དོན་རྣམས་རང་རྒྱུད་ཀྱི་གཏན་ཚིགས་ཁོ་ནས་ངེས་པར་བྱེད་པའི་ཕྱིར་དང༌། ཁྱེད་རང་ཅག་འདོད་པའི་ཆོས་ཅན་མཐུན་སྣང་གི་ཚད་མས་ཇི་ལྟར་འཇོག་པའི་ཚུལ་དེ་ཡང༌། འཇིག་རྟེན་གྱི་གྲགས་པ་ཉིད་གཞིར་འཇོག་པ་དེའི་ཚེ་ཡང་ངེས་པར་ཁྱེད་ཀྱིས་ཀྱང་ཁས་ལེན་དགོས་པའི་ཕྱིར་རོ། ། སྐྱོན་སྤོང་ཚུལ་གཉིས་པ་མི་འཐད་པའི་ཚུལ་ནི་ཁྱེད་ཀྱིས་འདི་སྐད་ཅེས། ཕྱི་རྒོལ་ཐམས་ཅད་ལ་གཞན་ལ་གྲགས་པ་བརྗོད་མི་དགོས་ལ། འགའ་ཞིག་ལ་དགོས་ན་མ་བརྗོད་པ་ཡང་མ་ཡིན་ཏེ། ཞེས་འཆད་པ་ཡང་ཟླ་བའི་དགོངས་པར་མི་རུང་སྟེ། ཕྱི་རྒོལ་ཐམས་ཅད་ལ་དེ་བརྗོད་དགོས་ཟེར་བ་ལེགས་ལྡན་འབྱེད་ཀྱི་འདོད་པ་དངོས་དང་དོགས་པའི་མཐའ་གཞན་འགོག་པ་གང་ལ་ཡང་འབྱུང་བའི་གོ་སྐབས་མེད་པའི་ཕྱིར་དང༌།
འགའ་ཞིག་ལ་བརྗོད་དགོས་པའི་མཚན་གཞི་གང་ཡིན་པའང་ཁྱེད་ལ་དྲིས་ན་སྟོན་རྒྱུ་མེད་པའི་ཕྱིར་དང༌། ཕྱི་རྒོལ་འགའ་ཞིག་ལ་གཞན་ལ་གྲགས་ཀྱི་གཏན་ཚིགས་འགོད་དགོས་ཞེས་པ་དགོངས་པ་ཡིན་ན། ཚིག་གསལ་ལས་འདིར་རྗེས་སུ་དཔག་པས་གནོད་པ་བརྗོད་པ་ལ་དགོས་པ་ཅི་ཞིག་ཡོད། ཅེས་པའི་དོན་ཁྱེད་ཀྱིས་འཆད་མི་ཤེས་པའི་ཕྱིར་རོ། ། ཡང་གཞན་གྲགས་ཀྱི་རྟགས་དཔེ་ཆོས་གསུམ་གྱི་ངོས་འཛིན་ཚུལ་ཁྱེད་ཀྱིས་བཤད་པ་དེ་ནི་ཟླ་བའི་ཞབས་ཀྱི་དགོངས་པ་མ་ཡིན་ཏེ། ཁྱེད་ཀྱིས་ནི་དེ་དག་གི་སྐྱེ་བ་དོན་མེད་ཉིད་དུ་འགྱུར་བའི་ཕྱིར། ཞེས་པ་མདོར་བསྟན་དང༌། རང་གི་བདག་ཉིད་དུ་ཡོད་པ་དག་ལ་ནི་ཡང་སྐྱེ་བ་དགོས་པ་མེད་དོ། ། ཞེས་པ་རྒྱས་བཤད་དུ་བྱས་ཏེ། རྒྱས་བཤད་ཀྱི་ངག་དེ་གཅིག་པུས་རྟགས་དཔེ་ཆོས་གསུམ་ཀ་ངོས་འཛིན་པར་བཤད་ནས་དེ་ཡང་རང་གི་བདག་ཉིད་དུ་ཡོད་པ་ཞེས་པས་རྟགས་དང༌།
ཡང་སྐྱེ་བ་དགོས་པ་མེད་དོ་ཞེས་པས་བསྒྲུབ་བྱའི་ཆོས་དང༌། དེ་ཉིད་ཀྱི་མངོན་གསལ་གྱི་བུམ་པ་མཐུན་དཔེར་འཇོག་པ་ཡང་བསྟན་པ་ཡིན་ནོ། ། ཞེས་འཆད་ལ། དེ་ནི་དེའི་དགོངས་པ་མ་ཡིན་པའི་ཕྱིར། ཇི་ལྟར་ཞེ་ན། ཚིག་གསལ་དུ་ཡང་སྐྱེ་བ་དགོས་པ་མེད་དོ། ། ཞེས་པས་གཞན་ལ་གྲགས་པའི་མཐུན་དཔེ་འཛིན་པར་བཤད་ཀྱི་བསྒྲུབ་བྱའི་ཆོས་འཛིན་པར་མ་བཤད་པའི་ཕྱིར་དང༌། བདག་ལས་སྐྱེ་བ་མེད་དེ་ཞེས་པ་ཉིད་བསྒྲུབ་བྱའི་ཆོས་སུ་བཤད་པའི་ཕྱིར་དང༌། སླར་ཡང་སྐྱེ་བ་དོན་མེད་པ་དེ་བདག་སྐྱེ་འགོག་པའི་སྐབས་ཀྱི་སྒྲུབ་བྱེད་དུ་རིགས་ཀྱི་བསྒྲུབ་བྱར་བྱས་ན་གྲངས་ཅན་ཀྱི་ངོ་བོར་གྲུབ་ཟིན་སྒྲུབ་པར་འགྱུར་པའི་ཕྱིར། ཚིག་གསལ་ན་བདག་སྐྱེ་འགོག་པའི་བསྒྲུབ་བྱའི་ཆོས་ཀྱི་འཛིན་ཚུལ་སྒྲས་ཟིན་ལ་གཉིས་སྣང་ཡང་ཁྱེད་ཀྱི་འདོད་པ་དེ་ནི་སྣང་རུང་མ་དམིགས་པའི་ཕྱིར་དང༌།
ཁྱེད་ལྟར་ན་གཞན་གྲགས་ཀྱི་འགོད་ཚུལ་རྒྱུ་དུས་སུ་མི་གསལ་བའི་ཚུལ་གྱིས་ཡོད་པར་འདོད་པའི་དངོས་པོ་རྣམས་ཆོས་ཅན། སླར་ཡང་སྐྱེ་བ་དོན་མེད་དེ། རང་གི་བདག་ཉིད་དུ་གྲུབ་ཟིན་ནས་ཡོད་པའི་ཕྱིར། དཔེར་ན་མངོན་གསལ་གྱི་བུམ་པ་བཞིན། ཞེས་འགོད་པར་འདོད་ལ། དེ་ལྟར་ནི་ཟླ་བའི་ཞབས་ཀྱིས་མ་བཤད་པའི་ཕྱིར། མ་བཤད་པ་ཅི་ཞེ་ན། སླར་ཡང་སྐྱེ་བ་དོན་མེད་པ་གཏན་ཚིགས་སུ་བཤད་ཀྱི་ཆོས་སུ་མ་བཤད་པའི་ཕྱིར་དང༌། རང་གི་བདག་ཉིད་དུ་གྲུབ་ཟིན་པའི་དངོས་པོ་རྣམས་སླར་ཡང་སྐྱེ་བ་དོན་མེད། ཅེས་པ་སྐབས་དེར་སྒྲུབ་བྱེད་ཡིན་གྱི་བསྒྲུབ་བྱ་མ་ཡིན་ཏེ།
དེ་བསྒྲུབ་བྱ་ཡིན་ན་སྐབས་དེར་སྒྲུབ་བྱེད་མི་རྙེད་པའི་ཕྱིར། ཡང་ཁྱེད་ཀྱིས་བཀོད་པའི་སྦྱོར་བ་དེ་གཞན་གྲགས་ཀྱི་གཏན་ཚིག་འགོད་ཚུལ་ཡོངས་སུ་ཚང་བ་མ་ཡིན་ཏེ། ཉེར་སྦྱོར་དང་འཇུག་བསྡུད་མ་བརྗོད་པའི་ཕྱིར་དང༌། ཟླ་བའི་ཞབས་ཀྱི་ཚད་མ་སྐྱེད་པའི་གཞན་གྲགས་ཐམས་ཅད་ཡན་ལག་ལྔ་ལྡན་དུ་བཞེད་པའི་ཕྱིར། འོ་ན་ཇི་ལྟར་བཤད་ཅེ་ན། ཁྱེད་མདོར་བསྟན་དུ་འདོད་པའི་དངོས་པོ་རྣམས་བདག་ལས་སྐྱེ་བ་མེད་དེ་ཞེས་པས་ཆོས་ཅན་དང་དམ་བཅའ་བསྟན་པ་དང༌། རྒྱས་བཤད་ཀྱི་སྐབས་ནས་འབྱུང་བའི་རང་གི་བདག་ཉིད་དུ་ཡོད་པ་ཞེས་པ་དང༌། མདོར་བསྟན་གྱི་སྐྱེ་བ་དོན་མེད་པ་ཉིད་དུ་འགྱུར་བའི་ཕྱིར་ཞེས་པ་སྦྲེལ་བས་གཏན་ཚིགས་བསྟན་པ་དང༌། རང་གི་བདག་ཉིད་དུ་ཡོད་པ་དག་ལ་ནི་ཡང་སྐྱེ་བ་དགོས་པ་མེད་དོ་ཞེས་པས་ནི། མཐུན་དཔེ་བཤད་པ་ཡིན་ནོ། །
དེ་ལྟར་ཡིན་པ་དེའི་ཚེ་སྦྱོར་བ་ཇི་ལྟར་འགོད་སྙམ་ན། སྔར་བཤད་པར་ལྟར། དངོས་པོ་རྣམས་ཆོས་ཅན། བདག་ལས་སྐྱེ་བ་མེད་དེ། རང་གི་བདག་ཉིད་དུ་ཡོད་པ་ལ་སྐྱེ་བ་དོན་མེད་པ་ཉིད་དུ་འགྱུར་བའི་ཕྱིར་དཔེར་ན་མངོན་གསལ་གྱི་བུམ་པ་ཡང་སྐྱེ་བ་ལ་དགོས་པ་མེད་པ་བཞིན། དཔེ་དེ་བཞིན་དུ་མངོན་པར་མི་གསལ་བའི་ཚུལ་གྱིས་ཡོད་པའི་བུམ་པ་རང་གི་བདག་ཉིད་དུ་ཡོད་པ་ཡང་སྐྱེ་བ་དོན་མེད་པ་ཉིད་དུ་འགྱུར་བའི་ཕྱིར། བདག་ལས་སྐྱེ་བ་མེད་དོ། ། ཞེས་འགོད་པ་ནི་དབུ་མ་པས་གཞན་གྲགས་ཀྱི་གཏན་ཚིགས་འགོད་པའི་ཚུལ་ཡིན་ཏེ། དཔེར་ན། འཇིག་རྟེན་པ་དག་སྒྲ་མི་རྟག་པར་སྒྲུབ་པ་ན།
སྒྲ་མི་རྟག་སྟེ། བྱས་པ་མི་རྟག་པའི་ཕྱིར་རོ། ། བྱས་པ་མི་རྟག་པར་མཐོང་སྟེ། དཔེར་ན་བུམ་པ་བཞིན་ནོ། ། དེ་བཞིན་དུ་སྒྲ་ཡང་བྱས་པ་ཉིད་ཀྱི་ཕྱིར་མི་རྟག་པ་ཡིན་ནོ་ཞེས་འགོད་པ་མཐོང་བས་སོ། ། ཞེས་འཆད་པ་ཉིད་ཚིག་གསལ་གྱི་དགོངས་པ་ཡིན་གྱི། དེ་ལས་གཞན་དུ་ནི་སུ་ཞིག་གིས་ཇི་ལྟར་བསྟན་ཡང་ཁོ་བོ་ཅག་ཡིད་རྟོན་པ་མེད་དོ། ། དེ་ལྟ་མོད་ཀྱི་ཁྱེད་ཅག་གི་འཆད་ཚུལ་འདི་ལ། འགྲེལ་པ་ལས་འབྱུང་བའི་འཁྲུལ་གཞི་གཅིག་དང༌། རང་གི་འདོད་པ་ཕུགས་སུ་བཞག་པའི་དགོས་པ་ཞིག་སྟེ་གཉིས་ཡོད་དོ། །
ཇི་ལྟར་ཞེ་ན། ཇི་སྐད་དུ་ཚིག་གསལ་ལས། སྐྱེ་བ་དོན་མེད་པ་ཉིད་དུ་འགྱུར་བའི་ཕྱིར་དང༌། ཞེས་བྱ་བ་འདིས་ནི་བསྒྲུབ་པར་བྱ་བའི་ཆོས་འཛིན་པ་ཡིན་ནོ། ། ཞེས་གསུངས་པ་དེ་འཁྲུལ་པ་ཡིན་ཏེ། དེ་ལྟར་བསྒྲུབ་པར་བྱ་བའི་ཆོས་ཤེས་པ་སྒྲུབ་བྱེད་ཀྱི་གཏན་ཚིགས་ལ་འཆད་རྒྱུ་ཡིན་པ་ལ་དེར་འཆད་མ་ཤེས་པས་ནོངས་པའི་ཕྱིར་དང༌། དེ་དེར་འཆད་རྒྱུ་ཡིན་པ་ནི་ཚིག་གསལ་ཉིད་དུ་འབྱུང་བའི་གཏན་ཚིགས་ཀྱི་འགོད་ཚུལ་ལས་ཤེས་པའི་ཕྱིར་དང༌། གོང་དུ་བསྒྲུབ་པར་བྱ་བ་དང༌། དེའི་ཆོས་བཟློག་པའི་དོན་མངོན་པས་ཞེས་བཤད་པ་དེ་ཡང་དེ་དེར་འཆད་དགོས་པ་བཞིན་ནོ། ། དེ་ལས་གཞན་དུ་སྐྱེ་བ་དོན་མེད་པ་ཉིད་དུ་འགྱུར་བ་བསྒྲུབ་བྱའི་ཆོས་སུ་འཛིན་རྒྱུ་ཡིན་ན།
སངས་རྒྱས་བསྐྱངས་ཉིད་ཀྱིས་དངོས་པོ་རྣམས་བདག་ལས་སྐྱེ་བ་མེད་དེ། དེ་དག་གི་སྐྱེ་བ་དོན་མེད་པ་ཉིད་དུ་འགྱུར་བའི་ཕྱིར། ཞེས་སྒྲུབ་བྱེད་དུ་བཤད་པ་དང་དངོས་སུ་འགལ་བའི་ཕྱིར་དང༌། འགལ་བ་བརྗོད་པའི་ཐལ་འགྱུར་འཕེན་པའི་ཚེ། དངོས་པོ་རྣམས་ཆོས་ཅན། སྐྱེ་བ་དོན་མེད་པར་ཐལ། རང་གི་བདག་ཉིད་དུ་གྲུབ་ཟིན་པའི་ཕྱིར་ཞེས་འཕངས་ན། དེས་འཕངས་པའི་བཟློག་དོན་ལ་དེ་ཆོས་ཅན། བདག་ལས་སྐྱེ་བ་མེད་དེ། སྐྱེ་བ་དོན་ཡོད་པའི་ཕྱིར་ཞེས་གཞན་གྲགས་ཀྱི་རྩ་སྦྱོར་དུ་བཀོད་ན།
སངས་རྒྱས་བསྐྱངས་ཀྱི་དགོངས་པའི་ཕྱོགས་སུ་འགྲོ་བ་ཡིན་གྱི། ཁྱེད་ཅག་གིས་སླར་ཡང་སྐྱེ་བ་དོན་མེད་པ་དེ། བདག་སྐྱེ་འགོག་པའི་སྐབས་ཀྱི་ཐལ་འགྱུར་དང༌། གཏན་ཚིགས་གཉིས་ཀའི་ཆོས་སུ་བཤད་པས་རྣམ་པར་འཁྱམས་པ་ཡིན་ནོ། ། གཞན་དག་གིས་སྨྲས་པ། ཁོ་བོ་ཅག་གི་འདོད་པ་ཕུགས་སུ་བཅུག་པའི་བཤད་པ་ཇི་ལྟར་བྱས་ཤེ་ན། སླར་ཡང་སྐྱེ་བ་དོན་ཡོད་པ་གྲངས་ཅན་གྱི་རྩ་བའི་འདོད་པ་ཡིན་པར་ཁྱེད་ཀྱིས་འཆད་དགོས་པས་དེ་འགྲིག་པར་བྱ་བའི་ཕྱིར་དུ། སླར་ཡང་སྐྱེ་བ་དོན་མེད་པ་རེ་འགའ་ཐལ་བའི་ཆོས་དང་རེ་འགའ་བསྒྲུབ་བྱའི་ཆོས་སུ་བྱེད་པས་སོ། ། འོ་ན་དེ་དེའི་རྩ་བའི་འདོད་པ་མ་ཡིན་པ་ཅི་ཞེ་ན། དབུ་མ་འཇུག་པ་ལས།
དེ་ནི་དེ་ལས་འབྱུང་ན་ཡོན་ཏན་འགའ་ཡང་ཡོད་མ་ཡིན། ། སྐྱེས་པར་གྱུར་པ་སླར་ཡང་སྐྱེ་བ་རིགས་པའང་མ་ཡིན་ཉིད། ། ཅེས་པ་བདག་སྐྱེ་འགོག་བྱེད་ཀྱི་རིགས་པར་བཤད་པ་ཡིན་གྱི། དེའི་དུས་ཀྱི་ཆོས་སུ་མ་བཤད་པའི་ཕྱིར་དེ་ཡང་ཇི་སྐད་དུ། དེ་ཉིད་ཀྱི་འགྲེལ་པ་ལས། བདག་ལས་སྐྱེ་བའི་ཕྱོགས་འདི་ནི་རིགས་པ་དང་འགལ་བ་ཡང་ཡིན་ནོ། ། ཞེས་འཆད་པ་ནི། སྐྱེས་པར་གྱུར་པ་སླར་ཡང་སྐྱེ་བར་རིགས་པའང་མ་ཡིན་ཉིད་ཅེས་བྱ་བའོ། ། ཞེས་གསུངས་པའོ། ། འོ་ན་ཇི་སྐད་དུ།
སྐྱེས་ཟིན་སླར་ཡང་སྐྱེ་བར་ཡོངས་སུ་རྟོག་པར་འགྱུར་ན་ནི། ཞེས་སོགས་བཤད་པ་མ་ཡིན་ནམ་ཞེ་ན། དེ་ནི་གྲངས་ཅན་གྱིས་རྩ་བའི་འདོད་པ་མ་ཡིན་གྱི། འོ་ན་ཅི་ཞེ་ན། གོང་དེར་རྒྱུ་དུས་སུ་ཡོད་པ་རྟགས་སུ་བཀོད་ནས། སྐྱེ་བ་དོན་མེད་དུ་ཐལ་བ་འཕངས་པ་ལ། ཁྱབ་པ་མ་ངེས་ན། དེའི་ཁྱབ་པ་གྲངས་ཅན་གྱི་བློ་ངོར་སྒྲུབ་བྱེད་ཀྱི་རིགས་པ་འཆད་པའི་དབང་དུ་བྱས་ནས། སྐྱེས་པར་གྱུར་པ་ཞེས་སོགས་དང༌། སྐྱེས་ཟིན་ཞེས་སོགས་གསུངས་པ་ཡིན་ནོ། །
མདོར་ན་སྐྱེ་བ་དོན་མེད་དུ་ཐལ་བ་ནི་བདག་སྐྱེ་འགོག་བྱེད་ཀྱི་རྩ་བའི་ཐལ་འགྱུར་དང༌། ཐུག་མེད་དུ་ཐལ་བ་ནི། དེའི་ཁྱབ་པ་སྒྲུབ་བྱེད་ཀྱི་རིགས་པ་ཡིན་ནམ་མིན་ཞེས་རྣམ་དཔྱོད་དྲང་པོའི་མིག་གིས་ལེགས་པར་རྟོག་དགོས་པ་ཡིན་ནོ། ། སྐྱོན་སྤོང་གསུམ་པ་མི་འཐད་པའི་ཚུལ་ནི། ཇི་སྐད་དུ་ཐལ་བ་བཟློག་པའི་དོན་དང་ཡང་ཕ་རོལ་པོ་ཉིད་འབྲེལ་བ་ཡིན་གྱི། ཞེས་པའི་དོན་ལ་ཁྱེད་ཅག་གིས། སྤྱིར་སྐྱེ་བ་དོན་ཡོད་དང་ཐུག་ཡོད་དབུ་མ་པས་ཁས་ལེན་ཡང༌། སླར་ཡང་སྐྱེ་བ་དོན་ཡོད་དང་ཐུག་ཡོད་ཕ་རོལ་པོ་དང་འབྲེལ་གྱི་སངས་རྒྱས་བསྐྱངས་ཀྱིས་ཁས་མི་ལེན་པས་གྲུབ་མཐའ་དང་མི་འགལ་བ་དང༌། སངས་རྒྱས་བསྐྱངས་ཀྱིས་སླར་ཡང་སྐྱེ་བ་དོན་མེད་དང་ཐུག་མེད་དུ་ཐལ་བ་འཕངས་པ་ལེགས་ལྡན་འབྱེད་ཀྱིས་མ་དགོངས་པར་སྤྱིར་སྐྱེ་བ་དོན་མེད་དང་ཐུག་མེད་དུ་ཐལ་བ་འཕངས་པར་དགོངས་ནས། བཟློག་དོན་ཁས་ལེན་དགོས་པར་སྨྲས་པ་ལ་ཟླ་བས་དེར་འཕངས་པ་ཡིན་གྱི།
སྔ་མ་ལྟར་འཕངས་སོ་ཞེས་སངས་རྒྱས་བསྐྱངས་ཀྱི་དགོངས་པ་བཤད་པ་ན། ཐལ་བ་དེའི་བཟློག་དོན་ཁས་ལེན་མི་དགོས་པར་གྲུབ་པ་ཡིན་ནོ། ། ཞེས་ཟེར་བ་དེ་དག་ནི་ཡང་དག་མ་ཡིན་ཏེ། ལུང་དང་རིགས་པ་དང་ཁས་བླངས་པ་གསུམ་ཅར་དང་འགལ་བའི་ཕྱིར། ཇི་ལྟར་ཞེ་ན། དབུ་མ་ཐལ་འགྱུར་བས། དངོས་པོ་རྣམས་མཐའ་བཞི་ལས་སྐྱེ་བ་འགོག་པའི་སྐབས་སུ་སྐྱེ་བ་དོན་ཡོད་དང་ཐུག་ཡོད་ཁས་ལེན་ནོ་ཞེས་བྱ་བ་འདི་ཐལ་འགྱུར་ལྟ་ཞོག་སྤྱིར་དབུ་མ་པའི་ལུགས་མ་ཡིན་ཏེ། དེ་ལྟར་ཁས་བླངས་ན་ཐ་སྙད་ཀྱི་བདེན་པ་རིགས་པས་དཔྱད་བཟོད་དུ་ཐལ་བ་རིགས་ངོའི་སྐྱེ་བ་ལ་མཐའ་བཞི་པོ་དེར་མ་ངེས་པར་ཐལ་བ་དང་མྱུ་གུ་ཡོད་པ་སྐྱེའམ་མེད་པ་སྐྱེ་ཞེས་དཔྱོད་པའི་རིགས་ངོར་ཡོད་པ་སྐྱེ་ཞེས་ཁས་ལེན་དགོས་པ་དང༌། མྱུ་གུ་སྐྱེས་པ་སྐྱེའམ་མ་སྐྱེས་པ་སྐྱེ་ཞེས་དཔྱོད་པའི་རིགས་ངོར་གང་རུང་གཅིག་ཁས་ལེན་དགོས་པར་ཐལ་བ་དང༌། སོང་ཟིན་པའི་ལམ་ལ་འགྲོ་བ་ཡོད་དམ་མ་སོང་བའི་ལམ་ལ་འགྲོ་བ་ཡོད་ཅེས་དཔྱོད་པའི་རིགས་ངོར་གང་རུང་གཅིག་ཁས་ལེན་དགོས་པར་ཐལ་བ་དང༌།
འདོད་ཆགས་དང་ཆགས་པ་སྔ་ཕྱི་དང་ལྷན་ཅིག་གང་དུ་ཡོད་དཔྱོད་པའི་རིགས་ངོར་གང་རུང་གཅིག་ཁས་ལེན་དགོས་པར་ཐལ་བ་སོགས་མདོར་ན་རབ་ཏུ་བྱེད་པ་ཉི་ཤུ་རྩ་བདུན་པོ་ཐམས་ཅད་ཀྱི་རིགས་པ་དང་འགལ་ལོ། ། གཉིས་པ་རིགས་པ་དང་འགལ་བའི་ཚུལ་ནི། མྱུ་གུ་སྤྱིར་སྐྱེ་ལ་སླར་ཡང་མི་སྐྱེ་ཞེས་པར་ཁྱེད་ཀྱིས་ཁས་བླངས་པས་སྐྱེས་ཟིན་པའི་མྱུ་གུ་དེ་སྐྱེ་བ་ཡིན་ནམ། སྐྱེས་མ་ཟིན་པའི་མྱུ་གུ་སྐྱེ་བ་ཡིན། དང་པོ་ལྟར་ན། མྱུ་གུ་སླར་ཡང་སྐྱེ་བར་ཐལ། སྐྱེས་ཟིན་གྱི་མྱུ་གུ་སྐྱེ་བའི་ཕྱིར། གཉིས་པ་ལྟར་ན། མ་སྐྱེས་པའི་མྱུ་གུ་དེ་ཡོད་དམ་མེད། མེད་ན་སྐྱེ་བར་འགལ།
ཡོད་ན་མྱུ་གུ་ཡིན་དགོས་པས། དེ་ཆོས་ཅན། སྐྱེས་པར་ཐལ། མྱུ་གུ་ཡིན་པའི་ཕྱིར། འདོད་ན། སྐྱེས་ཟིན་སྐྱེ་བར་ཐལ་ལོ། ། སྔ་མ་དེ་དགོས་པའི་ཁྱབ་པ་མེད་ན་ནི་འགལ་བ་འདི་ལྟར་མྱུ་གུ་སྐྱེ་བ་མེད་པར་ཐལ། སྐྱེས་ཟིན་གྱི་མྱུ་གུ་ནི་མི་སྐྱེ། མ་སྐྱེས་པའི་མྱུ་གུ་ནི་མྱུ་གུར་འགལ་བའི་ཕྱིར། ཡང་ན་འདི་ལྟར་བརྟག་པར་བྱ་སྟེ།
མྱུ་གུ་སྐྱེས་སམ་མ་སྐྱེས། སྐྱེས་ན་ནི། མྱུ་གུ་ཆོས་ཅན། སྐྱེས་ཟིན་སྐྱེ་བར་ཐལ། སྐྱེས་ཟིན་ཞིང་སྐྱེ་བའི་ཕྱིར། མ་སྐྱེས་ན་འདུས་མ་བྱས་པར་ཐལ་ལོ། ། རིགས་པ་དེ་དག་ཁོ་བོ་ཅག་ལ་ཕྱིར་བཟློག་པར་བྱེད་ན་ནི། དེ་ལྟར་དཔྱད་པའི་ཚེ་ན་མྱུ་གུ་མི་སྐྱེ་ལ་མ་དཔྱད་ཅིང་མ་བརྟགས་པའི་ངོར་སྐྱེ་བ་ཡིན་ནོ། ། ཞེས་བྱ་བ་འདི་ལན་ཡིན་ནོ། ། གལ་ཏེ་མྱུ་གུ་སླར་ཡང་སྐྱེ་ཞེས་པའི་དོན་ནི་རྒྱུའི་དུས་སུ་གྲུབ་ཟིན་སྐྱེ་བ་ལ་འཆད་པ་ཡིན་གྱི།
སྤྱིར་སྐྱེས་ཟིན་སྐྱེ་བ་ལ་དེའི་དོན་དུ་འཆད་པ་མ་ཡིན་ནོ་ཞེས་སྙམ་ན། འོ་ན་གྲངས་ཅན་ལ་ཐལ་བ་འཕེན་པའི་ཚེ་རྒྱུའི་དུས་སུ་གྲུབ་ཟིན་སླར་ཡང་མི་སྐྱེ་བར་ཐལ། བདག་ལས་སྐྱེ་བའི་ཕྱིར་ཞེས་འཕངས་པས་རྒོལ་བ་དེའི་ངོར། ཁྱབ་པ་ཕྱིན་ཅི་ལོག་ཏུ་སོང་བ་མ་ཡིན་ནམ། ཞེས་ཁྱེད་ཀྱིས་བསམ་དགོས་སོ། ། དེ་ལྟར་བཤད་པ་ན་རྣལ་མའི་དོན་ནི་འདི་ཡིན་ཏེ། སླར་ཡང་སྐྱེ་བ་དོན་ཡོད་པ་ནི་གྲངས་ཅན་གྱི་རྩ་བའི་དམ་བཅའ་མ་ཡིན་ཏེ། གྲངས་ཅན་གྱིས་ནི་སླར་ཡང་མི་སྐྱེ་བ་དང་བདག་ལས་སྐྱེ་བ་གཉིས་གཞི་གཅིག་གི་སྟེང་དུ་དམ་བཅས་པ་ལ་དབུ་མ་པས། མྱུ་གུ་ཆོས་ཅན། སླར་ཡང་སྐྱེ་བར་ཐལ།
བདག་ལས་སྐྱེ་བའི་ཕྱིར། ཐལ་བ་ལས་བདག་ལས་སྐྱེ་བ་མེད་དེ། སླར་ཡང་སྐྱེ་བ་དོན་མེད་པའི་ཕྱིར། ཞེས་འཕེན་པར་གསལ་བ་དང༌། ཡང་མྱུ་གུ་བདག་ལས་སྐྱེ་བ་དང༌། སྐྱེ་བ་དོན་ཡོད་དུ་ཁས་ལེན་པ་ལ། དེ་ཆོས་ཅན། སྐྱེ་བ་དོན་མེད་དུ་ཐལ། བདག་ལས་སྐྱེ་བའི་ཕྱིར་ཞེས་འཕངས་པའི་ཟློག་དོན་གཞན་གྲགས་སུ་འདོད་པ་ནི་ཟླ་བའི་དགོངས་པ་ཡིན་ཏེ། སློབ་དཔོན་སངས་རྒྱས་བསྐྱངས་ཀྱིས་དངོས་པོ་བདག་གི་བདག་ཉིད་དུ་ཡོད་པ་རྣམས་ལ་ཡང་སྐྱེ་བ་དགོས་པ་མེད་དོ་ཞེས་གསུངས་པ་དེ་བདག་སྐྱེ་འགོག་པའི་སྒྲུབ་བྱེད་དུ་ཟླ་བའི་ཞབས་ཀྱིས་བཞེད་པའི་ཕྱིར་དང༌།
ཕྱི་རྒོལ་བ་ལ་མ་གྲུབ་པ་ཉིད་སྒྲུབ་བྱེད་དུ་འགོད་པ་ནི་རིགས་པ་མ་ཡིན་པ་སྨྲ་བ་དག་ལ་ཡོད་པ་ཡིན་གྱི། ཟླ་བ་གྲགས་པའི་ལུགས་མ་ཡིན་པའི་ཕྱིར། དེ་དེའི་སྒྲུབ་བྱེད་ཡིན་པ་ཅི་ལྟར་ཞེ་ན། འགྲེལ་པ་དེས་བདག་སྐྱེ་འགོག་པའི་གཞན་ལ་གྲགས་ཀྱི་མཐུན་དཔེ་སྟོན་པར་ཟླ་བ་གྲགས་པ་བཞེད་པའི་ཕྱིར། གལ་ཏེ་འདི་སྙམ་དུ། མངོན་གསལ་གྱི་བུམ་པ་སླར་ཡང་མི་སྐྱེ་བ་དེའི་འདོད་པ་ཡིན་ལ་མངོན་པར་མི་གསལ་བའི་བུམ་པ་སླར་ཡང་སྐྱེ་བ་གྲངས་ཅན་གྱི་འདོད་པའོ། ། ཞེ་ན། དེ་ཡང་མ་ཡིན་ཏེ། སླར་ཡང་སྐྱེ་བ་ཁས་ལེན་དགོས་པ་དང༌། ཁས་བླངས་པའི་ཁྱད་པར་མ་ཕྱེད་པས་ནོངས་པའི་ཕྱིར་དང༌།
དེ་སླར་ཡང་སྐྱེ་བར་ཁས་བླངས་པ་ཡིན་ན། དེ་སྐྱེས་ཟིན་པར་ཁས་ལེན་དགོས་ཏེ། དེ་དེར་མི་ལེན་ན་སླར་ཡང་ཞེས་པའི་དོན་མ་ཚང་བའི་ཕྱིར་རོ། ། དེ་བས་ན་གྲངས་ཅན་གྱི་འདོད་པ་ནི་རྒྱུ་དུས་སུ་འབྲས་བུ་མི་གསལ་བའི་ཚུལ་གྱིས་ཡོད་པར་ཁས་ལེན་པ་ཡིན་གྱི་དེའི་དུས་སུ་དེ་སྐྱེས་ཟིན་པར་ཁས་མི་ལེན་ཏེ། ས་བོན་གྱི་དུས་སུ་མྱུ་གུ་སྐྱེས་ཟིན་པར་ཁས་མི་ལེན་པ་བཞིན་ནོ། །

དེ་ལྟ་ཡིན་པ་དེའི་ཕྱིར། ཇི་སྐད་དུ། དངོས་པོ་གང་དག་གང་ན་ཡང༌། ། སྐྱེ་བ་ནམ་ཡང་ཡོད་མ་ཡིན། ། ཞེས་དངོས་པོ་ཐམས་ཅད་ཀྱི་སྟེང་དུ། སྐྱེས་ཟིན་སླར་ཡང་མི་སྐྱེ་བའི་རྟགས་ཀྱིས་བདག་སྐྱེ་འགོག་པ་ཡིན་གྱི། ཁྱེད་ཀྱིས་འདོད་པ་ལྟར་རྒྱུ་དུས་སུ་མི་གསལ་བའི་དངོས་པོ་རྣམས་ཁོ་ནའི་སྟེང་དུ་བདག་སྐྱེ་འགོག་པ་མ་ཡིན་ནོ། ། ཞེས་བྱ་བ་འདི་གྲུབ་པ་ཡིན་ནོ། ། གསུམ་པ་ཁས་བླངས་ནང་འགལ་བ་ཇི་ལྟར་ཡོད་པ་ནི། ཟླ་བའི་ཞབས་ཀྱིས་སླར་ཡང་སྐྱེ་ཞེས་པའི་ཚིག་གི་ནུས་པ་ཕྱུང་ནས་གྲུབ་པའི་མཐའ་དང་འགལ་བའི་ཉེས་པ་མེད་པར་བཤད་པ་དེ་ལྟ་ན། སླར་ཡང་ཞེས་པའི་ཚིག་གི་ནུས་པ་མ་རྙེད་པ་དེའི་ཚེ་གྲུབ་པའི་མཐའ་དང་འགལ་བའི་ཉེས་པ་སྤོང་མ་ནུས་པར་ཁས་བླངས་པས་འགལ་བ་འདི་ལྟར་བྱུང་སྟེ།
འོ་ན་ཟླ་བའི་ཞབས་ཀྱི་ལུགས་ལ་སྐྱེ་བ་དོན་ཡོད་དང་ཐུག་ཡོད་དེ་མྱུ་གུ་བདག་ལས་མི་སྐྱེ་བར་སྒྲུབ་པའི་རྟགས་ཡང་དག་ཏུ་ཐལ། དེའི་ཚེ་དེ་ལྟར་སྒྲུབ་པའི་ཚུལ་གསུམ་ཚང་བའི་ཕྱིར། རྟགས་ཁས་བླངས་འདོད་ན། དེའི་ཚེ་བསྒྲུབ་བྱའི་ཆོས་སུ་མ་ཡིན་དགག་སོང་བར་ཐལ། འདོད་པ་གང་ཞིག་དེ་ལྟར་བཀོད་པ་དེའི་ཚེ། སྐྱེ་བ་དོན་ཡོད་རང་ལུགས་ལ་ཁས་བླངས་པའི་ཕྱིར། ཁྱབ་པ་མ་ངེས་ན་འགལ་བ་འདི་ལྟར། དེ་ལྟར་བཀོད་པའི་ཚེ་རང་ལུགས་ལ་སྐྱེ་བ་ཡོད་པར་ཁས་བླངས་ན་བདག་སྐྱེ་བཀག་པའི་ཤུལ་དུ་སྐྱེ་བ་ཞིག་ལ་འཕངས་དགོས་ཏེ། དེའི་ཚེ་སླར་ཡང་སྐྱེ་བ་དོན་ཡོད་རང་ལུགས་ལ་ཁས་བླངས་ན་དེར་དེ་འཕངས་དགོས་པའི་ཕྱིར། རྟགས་ཁས་བླངས་སོ། །
མདོར་ན་བདག་སྐྱེ་བཀག་པའི་ཤུལ་དུ་སྐྱེ་བ་ཙམ་འཕེན་པ་ལ་ནི་སླར་ཡང་སྐྱེ་བ་དོན་ཡོད་དང་སྤྱིར་སྐྱེ་བ་དོན་ཡོད་གཉིས་ལ་ནུས་པ་ཆེ་ཆུང་གི་ཁྱད་པར་ཅུང་ཟད་ཀྱང་ཡོད་པ་མ་ཡིན་པས། ཁྱེད་ཅག་གི་འཆད་ཚུལ་འདི་ནི་ལེགས་པར་བཤད་པ་མ་ཡིན་ནོ། ། གང་ཡང་ཁྱེད་ཀྱི་ལྟར་ན། མྱུ་གུ་ཆོས་ཅན། བདག་ལས་སྐྱེ་བ་དོན་མེད་དེ། སླར་ཡང་སྐྱེ་བ་དོན་ཡོད་པའི་ཕྱིར། ཞེས་སངས་རྒྱས་བསྐྱངས་ཀྱིས་བཀོད་པ་ལྟར་ཁས་བླངས་པས་གྲངས་ཅན་གྱི་ངོར་བདག་ལས་སྐྱེ་བ་མེད་དེ། བདག་ལས་སྐྱེ་བ་ཡོད་པའི་ཕྱིར་ཞེས་པའི་དོན་དུ་སོང་བར་འགྱུར་ཏེ། སྐྱེས་ཟིན་སླར་ཡང་སྐྱེ་བ་དེ་བདག་ལས་སྐྱེ་བའི་དོན་དུ་གྲངས་ཅན་གྱིས་ཁས་བླངས་པར་ཁྱེད་འདོད་པས་སོ། ། ཡང་ལེགས་ལྡན་འབྱེད་ཀྱིས་དངོས་པོ་རྣམས་ཆོས་ཅན།
སྤྱིར་སྐྱེ་བ་དོན་མེད་དང་ཐུག་མེད་དུ་ཐལ། བདག་ལས་སྐྱེ་བའི་ཕྱིར་ཞེས་འཕེན་པ་དེ་སངས་རྒྱས་བསྐྱངས་ཀྱི་དགོངས་པ་ཡིན་པར་བཟུང་ནས་དེས་འཕངས་པའི་བཟློག་དོན་ཁས་བླངས་ན། གྲུབ་པའི་མཐའ་དང་འགལ་ལོ་ཞེས་འཆད་པ་ལེགས་ལྡན་འབྱེད་ཀྱི་དགོངས་པ་ཡིན་ན། ཟླ་བས་དེའི་སྐྱོན་སྤོང་བའི་ཚེ། སྤྱིར་སྐྱེ་བ་དོན་ཡོད་དང་ཐུག་ཡོད་སངས་རྒྱས་བསྐྱངས་ཀྱིས་ཁས་མི་ལེན་ཞེས་པའམ། དེ་ཁས་ལེན་ཀྱང་གྲུབ་མཐའ་དང་འགལ་བ་མེད་དོ་ཞེས་པའི་སྐྱོན་སྤོང་མཛད་པར་རིགས་ཀྱི་སླར་ཡང་སྐྱེ་བ་དོན་ཡོད་དང་ཐུག་ཡོད་ཁས་མི་ལེན་པས་གྲུབ་མཐའ་དང་འགལ་བ་མེད་དོ་ཞེས་བརྗོད་ན་ཇི་ལྟར་འབྲེལ་མེད་དུ་མ་སོང་སྟེ། གཞན་གྱིས་ཉེས་པར་མ་བརྗོད་པ་ལ་ཉེས་སྤོང་བྱས་པའི་ཕྱིར། ལེགས་ལྡན་གྱིས་སྐྱོན་དེ་ལྟར་བརྗོད་པ་ལ། ཟླ་བས་སྐྱོན་སྤོང་དེ་ལྟར་མཛད་པ་ཉིད་ཀྱི་སྐྱེ་བ་དོན་ཡོད་ཁས་ལེན་པ་དང་སླར་ཡང་སྐྱེ་བ་དོན་ཡོད་ཁས་ལེན་པ་གཉིས་དོན་གཅིག་ལ་འདུ་བར་ངེས་སོ། ། ཞེས་ཁྱེད་ཀྱིས་རྣམ་པར་བསམ་དགོས་པ་ཡིན་ནོ། །
དེ་ལྟར་མ་ཡིན་པར་ཁྱེད་ཀྱི་ལྟར་ན། འབྲེལ་མེད་ཀྱི་སུན་འབྱིན་ལ་འབྲེལ་མེད་ཀྱི་སྐྱོན་སྤོང་བྱས་སོ། ། ཞེས་འཆད་དགོས་པ་མ་ཡིན་ནམ། དེ་ཁོ་ནར་མ་ཟད་ཀྱི་སླར་ཡང་སྐྱེ་བ་དོན་ཡོད་ཁས་བླངས་ན་གྲུབ་པའི་མཐའ་དང་འགལ་བ་འབྱུང་ཡང༌། དེར་ཁས་མི་ལེན་ནོ་ཞེས་སྐྱོན་སྤོང་བྱེད་པ་ཁྱེད་ཀྱི་ལྟར་ན། དེར་ཁས་བླངས་ན་གྲུབ་པའི་མཐའ་དང་འགལ་བའི་ཉེས་པ་གང་བྱུང་ཞེས་འདྲིའོ། ། མ་ཡིན་དགག་བསྒྲུབ་བྱར་བྱས་པའི་ཉེས་པའམ། སླར་ཡང་སྐྱེ་བ་དོན་ཡོད་ཁས་མི་ལེན་པའི་གྲུབ་མཐའ་དང་འགལ་ཞེས་པ་གཉིས་ལས། དང་པོ་ལྟར་ན་ནི་དེས་དེར་འགྱུར་ན། སྤྱིར་སྐྱེ་བ་དོན་ཡོད་ཁས་བླངས་པས་དེར་མི་འགྱུར་བའི་རྒྱུ་མཚན་ཅི་ཡང་མེད་པས་རྣམ་པ་ཀུན་དུ་མཚུངས་ལ།
གཉིས་པ་ལྟར་ན་ནི། དེ་ལ་གྲུབ་མཐའ་དང་འགལ་ཞེས་པའི་ཉེས་པ་བརྗོད་མཁན་དེ་སུ་ཞིག་ཡིན། བྷ་བྱཱ་ཉིད་ལས་གཞན་མེད་པས་དེ་ལྟར་ན་ནི། དེས་སླར་ཡང་ཞེས་པའི་དོན་མ་དགོངས་པར་འཆད་པ་དང་ཇི་ལྟར་མི་འགལ། འོན་ཏེ་ཟླ་བས་དོགས་པ་ཁོངས་ནས་བླངས་པ་ཡིན་ན་ནི། ལེགས་ལྡན་འབྱེད་ཀྱི་སྐྱོན་སྤོང་དུ་ཇི་ལྟར་འགྱུར། ཡང་ལེགས་ལྡན་འབྱེད་ཀྱིས་སངས་རྒྱས་བསྐྱངས་ཀྱི་དགོངས་པ་ལེན་ཚུལ་ལ་ལེགས་ལྡན་འབྱེད་ཀྱིས་ནམ་ཡང་མི་བཞེད་པའི་རྣམ་པར་བརྟགས་པ་ངན་པ་ཁྱེད་ཉིད་ཀྱིས་འདོད་པས་རྣམ་པར་བརྟགས་པའོ། ། དེ་ཡང་གང་ཞེ་ན། རེ་འགའ་ནི། དངོས་པོ་རྣམས་བདག་ལས་སྐྱེ་བ་མེད་དེ།
སྐྱེ་བ་དོན་མེད་དང་ཐུག་མེད་དུ་འགྱུར་བའི་ཕྱིར། ཞེས་པ་སངས་རྒྱས་བསྐྱངས་ཀྱིས་འཕངས་པའི་ཐལ་བ་དང༌། བདག་སྐྱེ་མེད་པའི་སྐྱེ་བ་ཡོད་དེ། སྐྱེ་བ་དོན་ཡོད་དང་ཐུག་པ་ཡོད་པའི་ཕྱིར་ཞེས་པ་དེའི་བཟློག་དོན་དུ་འདོད་དོ་ཞེས་པ་དང༌། རེས་འགའ་ནི། སྐྱེ་བ་དོན་དང་ཐུག་པ་མེད་པར་ཐལ། བདག་ལས་སྐྱེ་བའི་ཕྱིར་ཞེས་པ་སངས་རྒྱས་བསྐྱངས་ཀྱི་ཐལ་བ་དང༌། བདག་ལས་སྐྱེ་བ་མེད་དེ། སྐྱེ་བ་དོན་དང་ཐུག་པ་ཡོད་པའི་ཕྱིར། ཞེས་པ་དེའི་བཟློག་དོན་དུ་འདོད་དོ་ཞེས་ལེགས་ལྡན་འབྱེད་ཀྱིས་བཤད་པར་ཁྱེད་ཅག་འཆད་པས་སོ། །
ཡང་ཁྱེད་ཅག་འདི་སྐད་དུ། རྒྱུའི་བདག་ཉིད་དུ་གྲུབ་ཟིན་པ་ཡོད་པ་དང༌། སྤྱིར་སྐྱེ་བ་དོན་ཡོད་མི་འགལ་ལ། དེ་དང་སླར་སྐྱེས་བ་འགལ་བས་སངས་རྒྱས་བསྐྱངས་ཀྱི་དགོངས་པ། ཟླ་བས་ལེགས་པར་བླངས་ལ། ལེགས་ལྡན་འབྱེད་ཀྱིས་ལོག་པར་བླངས་སོ་ཞེས་འཆད་པ་དེ་ནི་ཡང་དག་པ་མ་ཡིན་ཏེ། འགལ་བ་བརྗོད་པའི་ཐལ་འགྱུར། སུན་འབྱིན་ཡང་དག་ཏུ་འགྲོ་བ་ལ་ཐལ་འགྱུར། དེའི་རྟགས་དང་ཆོས་ལོག་རྒོལ་བ་ཕ་རོལ་པོ་དེའི་བློ་ངོར་འགལ་བ་ཞིག་དགོས་པ་ལས། སླར་ཡང་སྐྱེ་བ་དང་བདག་ལས་སྐྱེ་བ་གཉིས་པོ་གྲངས་ཅན་གྱི་ངོར་འགལ་བ་ལྟ་ཞོག
དེ་གཉིས་དེའི་ངོར་དོན་གཅིག་ལ་འདུ་བར་ཁྱེད་ཀྱིས་བཤད་པའི་ཕྱིར། སྤྱིར་སྐྱེ་བ་དང་རྒྱུ་དུས་སུ་ཡོད་པ་སྐྱེ་བ་གཉིས་ནི་གྲངས་ཅན་གྱི་བློ་ངོར་ཡང་འགལ་བ་ཡིན་ཏེ། དེས་རྒྱུ་དུས་སུ་ཡོད་པའི་དངོས་པོ་རྣམས་གསར་དུ་སྐྱེ་བར་མི་འདོད་པའི་ཕྱིར་རོ། ། གསུམ་པ་ཟླ་བས་རང་རྒྱུད་བཀག་པའི་དགོངས་པ་མ་ལོན་པར་བསྟན་པ་ནི། གངས་ཅན་དུ་ཕྱིས་བྱོན་པ་དག་ན་རེ། དབུ་མ་པས། དངོས་པོར་སྨྲ་བའི་ངོར་རང་རྒྱུད་ཀྱི་རྟགས་འགོད་མི་རིགས་ཏེ། དེས་དེའི་ངོར་རྟགས་གང་བཀོད་ཀྱང་ཆོས་ཅན་དང་རྟགས་དང་དཔེ་གསུམ་ཀ་ཚད་མ་ཅི་འདྲ་བ་ཞིག་གིས་འགྲུབ་པའི་འགྲུབ་ཚུལ་རྒོལ་བ་གཉིས་ཀའི་མཐུན་སྣང་དུ་གྲུབ་པ་མི་སྲིད་པའི་ཕྱིར། དངོས་སྨྲ་བའི་ལུགས་ལ་གཟུགས་ཙམ་ལ་ཚད་མར་སོང་ཞིང༌། རང་གི་མཚན་ཉིད་ཀྱིས་གྲུབ་པའི་གཟུགས་ལ་ཚད་མར་མ་སོང་བ་མི་སྲིད་པའི་ཕྱིར།
ཐལ་འགྱུར་བའི་ལུགས་ལ་གཟུགས་ཙམ་ལ་ཚད་མར་སོང་ཞིང༌། རང་གི་མཚན་ཉིད་ཀྱིས་གྲུབ་པའི་གཟུགས་ལ་ཚད་མར་སོང་བ་མི་སྲིད་པ་ལ་ཐུག་པ་ཡིན་ནོ། ། ཞེས་ཟེར། འདི་མི་འཐད་པ་ལ་གཉིས་ཏེ། སྤྱིར་མི་འཐད་པ་དང༌། བྱེ་བྲག་ཟླ་བའི་དགོངས་པ་མ་ཡིན་པའོ། ། དང་པོ་ནི། རང་རྒྱུད་ཀྱི་རྟགས་ཡང་དག་ཏུ་འགྱུར་བ་ལ་ཤེས་འདོད་ཆོས་ཅན་རང་གི་མཚན་ཉིད་ཀྱིས་གྲུབ་པ་ཞིག་དགོས་སོ་ཞེས་ཟེར་བ་འདི་ནི་རིགས་པ་མ་ཡིན་ཏེ། དེ་ལྟར་ཁས་ལེན་མཁན་གྱི་སངས་རྒྱས་པའི་གྲུབ་མཐའ་སྨྲ་བ་སུ་ཡང་མི་སྣང་བའི་ཕྱིར། མི་སྣང་བ་ཅི་ཞེ་ན།
དེ་འདྲ་གལ་ཏེ་ཡོད་ན་རྟོག་གེ་སྨྲ་བའི་མདོ་སྡེ་པ་ལ་ཡོད་དགོས་པ་ལས་དེའི་གཞུང་ན་ནི། རྟགས་ཡང་དག་གི་ཤེས་འདོད་ཆོས་ཅན་དུ་སོང་ཚོད་དེ་ལ་རང་གི་མཚན་ཉིད་ཀྱིས་མ་གྲུབ་པས་ཁྱབ་པར་བཤད་པ་ཡིན་ཏེ། ཇི་སྐད་དུ། ཕྱི་རོལ་རྟེན་མིན་སྒྲ་དོན་ལ། ། བརྟེན་ནས་འདིར་ནི་སྒྲུབ་པ་དང༌། ། དགག་པ་ཐམས་ཅད་འདོད་པ་ཡིན། ། ཞེས་དང༌། དེ་ལྟ་མིན་ན་དོན་རྣམས་ཀྱི། ། ཆོས་གཅིག་བསྒྲུབས་བསམ་བཀག་པ་ན། ། བདག་ཉིད་ཐམས་ཅད་བསྒྲུབས་པ་དང༌། །
བཀག་འགྱུར་བདག་ཐ་དད་མེད་ཕྱིར། ། ཞེས་དང༌། ཆོས་དང་ཆོས་ཅན་རྣམ་གཞག་དང༌། ། ཐ་དད་ཐ་དད་མིན་ཅི་འདྲ། ། དེ་ཉིད་དོན་ནི་མ་བརྟགས་པར། ། འཇིག་རྟེན་ཇི་ལྟར་གྲགས་དེ་ལ། ། དེ་བཞིན་ཁོ་ནར་བརྟེན་ནས་ནི། ། བསྒྲུབ་བྱ་སྒྲུབ་པ་ཀུན་བཞག་པ། ། ཞེས་བཤད་པའི་ཕྱིར་རོ། ། དེ་ལྟར་བཤད་པ་དེ་རང་ལྡོག་ནས་ཡིན་གྱི།
རྟགས་ཡང་དག་གི་ཤེས་འདོད་ཆོས་ཅན་དུ་འགྱུར་བ་ལ་གཞི་ལྡོག་དང་དོན་ལྡོག་རང་གི་མཚན་ཉིད་ཀྱིས་གྲུབ་པ་ཞིག་དགོས་པར་རྟོགས་གེ་པས་འདོད་དོ། ། ཞེས་ཟེར་བ་དེ་དག་གི་ལྟར་ན་ནི། སྤྱི་མཚན་དངོས་མེད་དུ་སྒྲུབ་པའི་རིགས་པ་བརྒྱད་ལ་སོགས་པ་ཤེས་འདོད་ཆོས་ཅན་གྱི་དོན་ལྡོག་དངོས་པོར་མེད་པ་རྣམས་ལ་རང་རྒྱུད་ཀྱི་གཏན་ཚིགས་ཡང་དག་རྟོག་གེ་སྨྲ་བའི་མདོ་སྡེ་རྣམས་ཀྱིས་ཁས་མི་ལེན་པར་འགྱུར་རོ། ། གང་ཡང་རང་རྒྱུད་ཀྱི་གཏན་ཚིགས་ཡང་དག་ཁས་ལེན་པ་དེས་དེའི་ཤེས་འདོད་ཆོས་ཅན་རང་གི་མཚན་ཉིད་ཀྱིས་གྲུབ་པར་ཁས་བླངས་ལ། འཐད་པ་དེ་ཉིད་ཀྱིས་ན་དབུ་མ་རང་རྒྱུད་པས་རང་གི་མཚན་ཉིད་ཀྱིས་གྲུབ་པའི་ཆོས་ཁས་ལེན་ནོ། ། ཞེས་ཟེར་བ་དེས་ཀྱང་གྲུབ་པའི་མཐའ་གང་ལ་ཡང་རྣམ་པར་མ་བརྟགས་པ་ཡིན་ཏེ། འདི་ལྟར་སློབ་དཔོན་ཆོས་ཀྱི་གྲགས་པས་ནམ་མཁའ་རང་གི་མཚན་ཉིད་ཀྱིས་གྲུབ་པ་ཉིད་དུ་ཁས་ལེན་པར་འགྱུར་ཏེ། དེས་དོན་བྱེད་ནུས་སྟོང་དེ་ནམ་མཁའ་དངོས་མེད་དུ་སྒྲུབ་པའི་རང་རྒྱུད་ཀྱི་གཏན་ཚིགས་ཡང་དག་ཏུ་ཞལ་གྱིས་བཞེས་པའི་ཕྱིར་རོ། ། བྱེ་བྲག་ཏུ་སློབ་དཔོན་ལེགས་ལྡན་འབྱེད་ཀྱིས་ཀུན་བཏགས་རང་གི་མཚན་ཉིད་ཀྱིས་གྲུབ་པ་དང༌། ལོག་པའི་ཀུན་རྫོབ་རྣམས་རང་གི་མཚན་ཉིད་ཀྱིས་གྲུབ་པ་ཞལ་གྱིས་བཞེས་པར་འགྱུར་ཏེ།
བདག་ཆོས་ཅན་དུ་བཟུང་བའི་རང་རྒྱུད་ཀྱི་གཏན་ཚིགས་ཡང་དག་ཞལ་གྱིས་བཞེས་པའི་ཕྱིར། འདོད་ན་ནི་ཁྱད་ཀྱིས་གཞན་དབང་རང་གི་མཚན་ཉིད་ཀྱིས་གྲུབ་པ་དང༌། ཀུན་བཏགས་རང་གི་མཚན་ཉིད་ཀྱིས་མ་གྲུབ་པར་བཞེད་པ་དེ་སློབ་དཔོན་ལེགས་ལྡན་འབྱེད་ཀྱི་བཞེད་པ་ཡིན་པའི་ཚུལ་རྒྱས་པར་བཤད་པ་དང་འགལ་བ་དང༌། ལོག་པའི་ཀུན་རྫོབ་ཀྱི་མཚན་ཉིད། རང་གི་མཚན་ཉིད་ཀྱིས་གྲུབ་པར་སྣང་ཡང༌། དེར་མ་གྲུབ་པ་ལ་འཆད་དགོས་པའི་ཚུལ་རྒྱས་པར་བཤད་པ་དང་འགལ་ལོ། ། གཉིས་པ་ཟླ་བའི་བཞེད་པ་མ་ཡིན་པ་ནི། ཇི་སྐད་དུ། དཔེ་ལ་ཡང་འདྲ་བ་ཡོད་པ་མ་ཡིན་ནོ། ། ཞེས་གསུངས་པས།
བྱས་པའི་རྟགས་ཀྱིས་སྒྲ་མི་རྟག་པར་སྒྲུབ་པ་ལྟ་བུ་ཀུན་རྫོབ་ཀྱི་བདེན་པ་རྣམ་པར་འཇོག་པའི་ཚེ་རང་རྒྱུད་ཀྱི་གཏན་ཚིགས་ཡང་དག་ཞལ་གྱིས་བཞེས་པར་བཤད་པའི་ཕྱིར་དང༌། ཡང་ཇི་སྐད་དུ། སློབ་དཔོན་ནི་གནས་མ་ཡིན་པར་ཡང་རྗེས་སུ་དཔག་པ་ཚང་བར་བྱེད་ན། རང་ཉིད་རྗེས་སུ་དཔག་པ་ལ་དགའ་བ་ཉིད་མངོན་པར་བྱེད་པ་ཡིན་ནོ། ། ཞེས་རང་རྒྱུད་ཀྱི་རྗེས་སུ་དཔག་པ་འཆད་པའི་གནས་དང་གནས་མ་ཡིན་པ་གཉིས་བཤད་པའི་ཕྱིར་དང༌། ཇི་སྐད་དུ། སྐྱེ་བ་བཀག་པ་བསྒྲུབ་བྱའི་ཆོས་སུ་འདོད་པ་དེའི་ཚེ་རྟེན་ཆོས་ཅན་ཕྱིན་ཅི་ལོག་ཙམ་གྱི་བདག་གི་དངོས་པོ་རྙེད་པ་ནི་ཉམས་པར་འགྱུར་བར་འདིས་རང་ཉིད་ཀྱིས་ཁས་བླངས་པ་ཡིན་ནོ། ། ཞེས་རང་བཞིན་གྱི་སྐྱེ་བ་འགོག་པའི་ཚེ་ལེགས་ལྡན་འབྱེད་ཀྱིས་ཀྱང༌། རྟེན་ཆོས་ཅན་བློ་ཕྱིན་ཅི་ལོག་གིས་རྙེད་པ་དེ། ཚད་མས་མི་འགྲུབ་བོ་ཞེས་ཁས་ལེན་པར་བཤད་ལ།
ཁྱེད་ཀྱིས་བཤད་པ་དེ་ལྟར་ན་དོན་དམ་ལ་དཔྱོད་པའི་སྐབས་སུ་མིག་སོགས་རང་གི་མཚན་ཉིད་ཀྱིས་མ་གྲུབ་པ་ཉིད་དུ་ཁས་ལེན་པར་འགྱུར་ཏེ། སྐབས་དེར་ཕྱིན་ཅི་ལོག་གིས་རྙེད་པ་ཅེས་པ་རང་གི་མཚན་ཉིད་ཀྱིས་གྲུབ་པར་རྙེད་པ་ལ་ཁྱེད་ཀྱིས་བཤད་པའི་ཕྱིར། དེར་ཁས་ལེན་དགོས་པ་ཡིན་གྱི་བླངས་པ་མ་ཡིན་ནོ་ཞེ་ན། དེ་ལྟ་ན། ཚིག་གསལ་དུ་ཁས་བླངས་པར་བཤད་པ་དེ་ནོར་བར་འགྱུར་རོ། ། འོ་ན་དོན་དེ་ཁྱོད་ཉིད་ལ་ཡང་འདྲིའོ་ཞེ་ན། བཤད་པར་བྱ་སྟེ། དེའི་དོན་ནི་མིག་སོགས་དོན་དམ་དུ་མ་གྲུབ་པར་ཁས་བླངས་པ་ལ་ཟེར་བ་ཡིན་ནོ། དེ་ལས་ཅིར་འགྱུར་ཞེ་ན། མཐའ་བཞིར་སྐྱེ་བ་འགོག་པའི་རིག་ངོར།
མིག་སོགས་ཡོད་པ་མ་ཡིན་པ་དང༌། མིག་སོགས་དོན་དམ་དུ་ཡོད་པ་མ་ཡིན་པ་གཉིས་དོན་གཅིག་ལ་འདུ་བར་ཟླ་བའི་ཞབས་ཀྱིས་འཆད་པ་ཡིན་ནོ། ། ཡང་ཟླ་བ་འདིས་རང་རྒྱུད་འགོག་པའི་རིགས་པའི་གཙོ་བོ་ནི། ཇི་སྐད་དུ། ཕྱིན་ཅི་ལོག་པའི་གནས་སྐབས་ན་ཕྱིན་ཅི་ལོག་ཡོད་པ་མ་ཡིན་པའི་ཕྱིར་ཞེས་གསུངས་པ་འདི་ཉིད་ཡིན་ལ། དེའི་དོན་ནི་ཁྱེད་ཀྱིས་ལོག་པར་བཤད་པ་ཡིན་ཏེ། ཕྱིན་ཅི་ལོག་ནི་གཟུགས་སོགས་རང་གི་མཚན་ཉིད་ཀྱིས་གྲུབ་པར་སྣང་བའི་ཚད་མ་ལ་ངོས་འཛིན་པའི་སྐབས་གཅིག་དང༌། རེས་འགའ་ཕྱིན་ཅི་མ་ལོག་པའི་ངོས་འཛིན་ཡང་སྔ་མ་དེ་ཉིད་ལ་འཆད་པའི་སྐབས་གཅིག་སྟེ་འགལ་བ་ཅན་གཉིས་རྣམ་རྟོག་གཏིང་མ་ཚུགས་པར་ཅིག་ཅར་དུ་སྨྲས་པའི་ཕྱིར། དེ་ལས་ཅིར་འགྱུར་ཞེ་ན། མིག་སོགས་རང་གི་མཚན་ཉིད་ཀྱིས་གྲུབ་པར་འགྱུར་ཏེ།
དེ་ལྟར་སྣང་བའི་བློ་འཕྲལ་གྱི་འཁྲུལ་རྒྱུས་མ་བསླད་པ་དེ་སྐབས་འདིར་ཕྱིན་ཅི་མ་ལོག་པའི་བློར་ཁས་ལེན་པའི་ཕྱིར། འཕྲལ་གྱི་འཁྲུལ་རྒྱུས་བསླད་པའི་བློ་མ་ཡིན་པ་ཙམ་གྱིས་འདིར་ཕྱིན་ཅི་མ་ལོག་པའི་བློར་འཇོག་ན་ཧ་ཅང་ཐལ་ལོ། ། ཅི་སྟེ་དངོས་སྨྲ་བའི་འདོད་པ་ལ་བསམས་པའོ་ཞེ་ན། དེའི་འདོད་པ་ཡང་དེ་མ་ཡིན་པར་རྟོགས་པར་སླ་མོད། དེ་ལྟ་ཡིན་པར་བྱས་སུ་བཅུགས་ནས། ཁྱེད་ཀྱི་ཞེ་འདོད་ཀྱི་གཙོ་བོ་ནི་འཕགས་པའི་ཡེ་ཤེས་ཀྱི་གཟིགས་ངོ་ན་རང་གི་མཚན་ཉིད་ཀྱིས་གྲུབ་པའི་ཆོས་མེད་པས་རང་རྒྱུད་ཀྱི་གཏན་ཚིགས་ཀྱི་ཤེས་འདོད་ཆོས་ཅན་མི་སྲིད་དོ་ཞེས་འཆད་པ་དེ་ནི། གཞུང་འདིའི་སྐབས་ཀྱི་དོན་མ་ཡིན་ཏེ། གཞན་དུ་ན། མཐའ་བཞིའི་སྐྱེ་བ་འགོག་པའི་རིགས་པ་སོགས་འཕགས་པའི་གཟིགས་ངོ་ཁོ་ནར་བྱས་པས་ཧ་ཅང་ཐལ་བས་སོ། ། དེ་ལྟར་ཁས་ལེན་ན་ནི།
འཕགས་པའི་ཀུན་རྫོབ་ཀྱི་གཟིགས་ངོའམ། དོན་དམ་གྱི་གཟིགས་ངོ་གཉིས་ལས་གང་གི་དབང་དུ་བྱས། དང་པོ་མ་ཡིན་ཏེ། འཕགས་པའི་ཀུན་རྫོབ་ཀྱི་གཟིགས་ངོར་ནི། དོན་དམ་དཔྱོད་བྱེད་ཀྱི་རིགས་པས་མི་དཔྱོད་པའི་ཕྱིར། གཉིས་པ་ལྟར་ན་ཡང་མ་ཡིན་ཏེ། འཕགས་པ་རྣམས་ཀྱི་དོན་དམ་པའི་གཟིགས་ངོར་ནི། གཏན་ཚིགས་དང་ཆོས་ཅན་ལ་སོགས་པའི་རྣམ་པར་གཞག་པ་ཅི་ཡང་ཡོད་པ་མ་ཡིན་པའི་ཕྱིར། གཞན་ཡང༌། ཟླ་བའི་ཞབས་ཀྱི་ལུགས་ལ།
སྒྲའི་སྤྱི་དང་མི་རྟག་པ་ཉིད་ཀྱི་སྤྱི་སོགས་དང༌། མིག་གི་སྤྱི་སོགས་ལ་རང་གི་མཚན་ཉིད་ཀྱིས་གྲུབ་མ་གྲུབ་ཀྱི་བར་ཁྱད་བཞེད་པར་འགྱུར་ཏེ། དབུ་མ་པ་དང་དངོས་སྨྲ་བ་རྩོད་པའི་ཚེ། སྔ་མ་མཐུན་སྣང་དུ་གྲུབ་པར་བཞེད་ཅིང༌། ཕྱི་མ་རྒོལ་བ་གཉིས་ཀྱི་མཐུན་སྣང་དུ་མ་གྲུབ་པར་བཞེད་པའི་ཕྱིར། ཁྱབ་པ་ཁས་བླངས་ཤིང་གཏན་ཚིགས་གྲུབ་པ་ཡིན་ཏེ། ཇི་སྐད་དུ། ཚིག་གསལ་ལས། སྒྲའི་སྤྱི་དང་མི་རྟག་པ་ཉིད་ཀྱི་སྤྱིའི་ཁྱད་པར་བརྗོད་པར་མི་འདོད་པ་གཉིས་ཀ་ལ་ཡང་ཡོད་ན། མིག་གི་སྤྱི་ནི་སྟོང་པ་ཉིད་དང་སྟོང་པ་ཉིད་མ་ཡིན་པར་སྨྲ་བ་དག་གིས་ཀུན་རྫོབ་ཏུ་ཡང༌།
ཁས་མ་བླངས་དོན་དམ་པར་ཡང་མ་ཡིན་པས་དཔེ་ལ་འདྲ་བ་ཡོད་པ་མ་ཡིན་ནོ་ཞེས་གསུངས་པའི་ཕྱིར་རོ། ། གང་ཡང་ཁྱེད་ཀྱི་ལྟར་ན་དབུ་མ་རང་རྒྱུད་པས། བདེན་པའི་གཅིག་དང་དུ་བྲལ་དང༌། མཐར་བཞིའི་སྐྱེ་བ་བཀག་པ་སོགས་དང་དཔེ་གཟུགས་བརྙན་ལ་སོགས་པ་རང་གི་མཚན་ཉིད་ཀྱིས་གྲུབ་པར་ཞལ་གྱིས་བཞེས་པར་འགྱུར་ཏེ། དེ་དག་རང་རྒྱུད་ཀྱི་གཏན་ཚིགས་སུ་བཞེད་པའི་ཕྱིར། ཁྱབ་པ་ཁས་བླངས་ཏེ། རང་རྒྱུད་ཀྱི་ཆོས་ཅན་ལ་མཐུན་སྣང་གི་ཚད་མ་དགོས་པ་བཞིན་དུ། རང་རྒྱུད་ཀྱི་གཏན་ཚིགས་དང་དཔེ་ལ་ཡང་མཐུན་སྣང་གི་ཚད་མ་དགོས་པའི་ཕྱིར་དང༌། མཐུན་སྣང་གི་ཚུལ་ཡང་ཁྱེད་ཀྱིས་རང་གི་མཚན་ཉིད་ཀྱིས་གྲུབ་པར་མཐུན་པ་ལ་བཤད་པའི་ཕྱིར། འདོད་པར་ནུས་པ་མ་ཡིན་ཏེ།
དེ་དང་དེ་དག་མེད་དགག་ཏུ་བཞེད་པའི་ཕྱིར་དང༌། གཟུགས་བརྙན་ལོག་པའི་ཀུན་རྫོབ་ཏུ་འདོད་པའི་ཕྱིར། ཡང་རང་རྒྱུད་པས་ཤེས་བྱ་ལ་སྲིད་ཚད་རང་གི་མཚན་ཉིད་ཀྱིས་གྲུབ་པར་ཞལ་གྱིས་བཞེས་དགོས་པར་འགྱུར་ཏེ། དེའི་ལུགས་ལ་རང་རྒྱུད་ཀྱི་ཆོས་ཅན་དུ་མི་རུང་བའི་ཤེས་བྱ་མི་སྲིད་པའི་ཕྱིར། འདོད་པར་ནུས་པ་མ་ཡིན་ཏེ། སྤྱི་མཚན་རང་གི་མཚན་ཉིད་ཀྱིས་གྲུབ་པར་འདོད་པའི་རང་སྡེ་མེད་པའི་ཕྱིར་དང༌། ཁྱེད་ཀྱིས་ཀྱང་རང་རྒྱུད་པས་དངོས་པོ་རང་གི་མཚན་ཉིད་ཀྱིས་གྲུབ་པ་དང༌། དངོས་མེད་རང་གི་མཚན་ཉིད་ཀྱིས་མ་གྲུབ་པའི་ཁྱད་པར་དང༌། ཡང་དག་ཀུན་རྫོབ་རང་གི་མཚན་ཉིད་ཀྱིས་གྲུབ་པ་དང༌། ལོག་པའི་ཀུན་རྫོབ་དེར་མི་འདོད་པའི་ཁྱད་པར་ཕྱེ་བ་དང༌།
ཀུན་བརྟགས་འདོགས་བྱེད་ཀྱི་རྟོག་པ་དེར་གྲུབ་པ་དང༌། དེས་བརྟགས་པའི་ཀུན་བཏགས་དེར་མ་གྲུབ་པའི་ཁྱད་པར་སོ་སོར་ཕྱེ་ནས་སྨྲས་པའི་ཕྱིར་རོ། ། ཡང་སློབ་དཔོན་ལེགས་ལྡན་འབྱེད་ཀྱིས། མིག་སོགས་ཆོས་ཅན། དོན་དམ་པར་བདག་ལས་མི་སྐྱེ་སྟེ། ཡོད་པའི་ཕྱིར་ཤེས་པ་ཡོད་པ་ཉིད་བཞིན་ནོ། ། ཞེས་བཀོད་པའི་ཚེ་ན་སློབ་དཔོན་དེས་ཤེས་པ་ཡོད་པ་ཉིད་རང་གི་མཚན་ཉིད་ཀྱིས་གྲུབ་པར་ཞལ་གྱིས་བཞེས་པར་འགྱུར་ཏེ། དེས་དེ་རང་རྒྱུད་ཀྱི་གཏན་ཚིགས་ཡང་དག་གི་མཐུན་དཔེར་ཞལ་གྱིས་བཞེས་པའི་ཕྱིར། འདོད་ན་ནི་སློབ་དཔོན་དེས་བདག་ཤེས་རིག་གི་སྐྱེས་བུ་དེར་གྲུབ་པར་ཞལ་གྱིས་བཞེས་པར་འགྱུར་རོ། ། ཁྱབ་པ་མ་ངེས་ན་ནི་སྐབས་དེར་ཤེས་པ་ཡོད་པ་ཉིད་ཅེས་པའི་གོ་དོན་ཅི་ལ་ཟེར་མ་ཤེས་པས་ནོངས་པ་ཡིན་ནོ། །
གཉིས་པ་ཐལ་རང་གི་གྲུབ་མཐའ་ལ་གཞན་གྱིས་བརྟགས་པའི་མཐའ་དགག་པ་ལ་གཉིས་ཏེ། ཕྱི་རབས་པ་དག་གིས་རང་རྒྱུད་ཀྱི་གྲུབ་མཐའ་ལ་ཕྱིན་ཅི་ལོག་དུ་མར་བརྟགས་པའི་མཐའ་དགག བོད་སྔ་རབས་པ་དག་གིས་ཐལ་འགྱུར་གྱི་གྲུབ་མཐའ་མི་འཐད་པར་བརྟགས་པའི་མཐའ་བསལ་བའོ། ། དང་པོ་ནི། གངས་ཅན་དུ་ཕྱིས་བྱོན་པ་དག་ན་རེ། ཀླུ་སྒྲུབ་ཞབས་ཀྱིས་བཞེད་པའི་དབུ་མའི་གཏན་ཚིགས་ཀྱི་དགག་བྱ་ནི། རྣམ་པ་བརྒྱད་བཤད་པ་ལ་བཞི་ནི་རང་རྒྱུད་པ་རྣམས་ཀྱི་ཚད་གྲུབ་ཏུ་ཁས་བླངས་སོ། ། བཞི་པོ་དེ་གང་ཞེ་ན། རང་གི་མཚན་ཉིད་ཀྱིས་གྲུབ་པ་དང༌། རང་བཞིན་གྱིས་གྲུབ་པ་དང༌།
ངོ་བོ་ཉིད་ཀྱིས་གྲུབ་པ་དང༌། རྫས་སུ་གྲུབ་པ་ཞེས་བྱ་བ་རྣམས་སོ། ། དེ་ཡང་འདི་ལྟར་ལེགས་ལྡན་འབྱེད་ཀྱིས་དངོས་པོ་རང་གི་མཚན་ཉིད་ཀྱིས་གྲུབ་པར་བཞེད་པ་ནི་རབ་བྱེད་ཉེར་ལྔ་པའི་ཤེས་རབ་སྒྲོན་མ་ལས་འདིར་གལ་ཏེ་གཟུགས་ཞེས་བྱ་བར་ཡིད་ལ་བརྗོད་པ་དང༌། ཚིག་ཏུ་བརྗོད་པའི་ཀུན་བཏགས་པའི་ངོ་བོ་ཉིད་གང་ཡིན་པ་དེ་མེད་དོ་ཞེ་ན། དངོས་པོ་ལ་སྐུར་པ་འདེབས་པ་ཡིན་ཏེ། ཡིད་ལ་བརྗོད་པ་དང་ཚིག་ཏུ་བརྗོད་པ་ལ་སྐུར་པ་འདེབས་པའི་ཕྱིར་རོ། ། ཞེས་དང༌། དེའི་འགྲེལ་བཤད་དུ། འདི་ནི་རྣལ་འབྱོར་སྤྱོད་པ་བ་དག་ཀུན་བཏགས་པའི་ངོ་བོ་ཉིད་ནི་མཚན་ཉིད་ངོ་བོ་ཉིད་མེད་པ་ཉིད་ཀྱིས་ངོ་བོ་ཉིད་མེད་དོ་ཞེས་ཟེར་བ་སྟེ། གལ་ཏེ་གཟུགས་ཞེས་བྱ་བར་ངོ་བོ་ཉིད་དང་ཁྱད་པར་དུ་ཡིད་ལ་བརྗོད་པ།
རྣམ་པར་རྟོག་པ་དང་ཚིག་ཏུ་བརྗོད་པ། ཐ་སྙད་འདོགས་པའི་ངོ་བོ་ཉིད་གང་ཡིན་པ་དེ་མཚན་ཉིད་ངོ་བོ་ཉིད་མེད་པ་ཉིད་ཀྱིས་ངོ་བོ་ཉིད་མེད་དོ་ཞེ་ན་ནི། ཀུན་རྫོབ་ཏུ་གཞན་གྱི་དབང་གི་དངོས་པོ་ལ་སྐུར་པ་འདེབས་པ་ཡིན་པས་མི་རུང་བར་སྟོན་ཏེ། ཞེས་བཤད་པ་ལྟར་ཀུན་རྫོབ་ཏུ་དངོས་པོ་ལ་མཚན་ཉིད་ངོ་བོ་ཉིད་ཡོད་པར་བཤད་པའི་ཕྱིར་རོ། ། ཡང་དངོས་པོ་རྣམས་རྫས་སུ་གྲུབ་པར་ཡང་བཞེད་པ་ཡིན་ཏེ། རྟོག་གེ་འབར་པ་ལས། ཅི་སྟེ་རྡུལ་ཕྲ་རབ་ཀྱི་རིགས་མཐུན་པ་བསགས་པའི་གཟུགས་ཕྱོགས་སུ་བྱས་ནས་དེ་ལ་རྫས་སུ་ཡོད་པ་མ་ཡིན་ཉིད་གཏན་ཚིགས་སུ་བརྗོད་པ་ཡིན་ན་ནི། དེ་ལྟར་ན་གཏན་ཚིགས་གང་ཡང་རུང་བ་ལ་མ་གྲུབ་པ་ཉིད་དུ་འགྱུར་ཏེ། ཞེས་དང༌། ཁོ་བོ་ཅག་ནི་རྡུལ་ཕྲ་རབ་རིགས་མཐུན་པའི་བསགས་པ་བུམ་པ་ལ་སོགས་པ་ཉིད་དང་ཕྲ་རབ་ཀྱང་ཀུན་རྫོབ་ཏུ་རྫས་སུ་འདོད་དེ།
འདི་ལྟར་རྡུལ་ཕྲ་རབ་ནི་རྫས་བརྒྱད་དུ་འདུས་པའི་བདག་ཉིད་ཡིན་པས་རྫས་ཉིད་ཡིན་ལ། དེ་བཞིན་དུ་བུམ་པ་ལ་སོགས་པ་འདུས་པའི་བདག་ཉིད་ཀྱང་རྫས་ཡིན་ཏེ། ཞེས་གསུངས་པའི་ཕྱིར། དེ་བཞིན་དུ་སློབ་དཔོན་ཀ་མ་ལ་ཤཱི་ལ་ཡང༌། དངོས་པོ་རང་གི་མཚན་ཉིད་ཀྱིས་གྲུབ་པར་བཞེད་དེ། དབུ་མ་སྣང་བར། ཐ་སྙད་དུ་གཞན་དབང་ལ་རང་གི་མཚན་ཉིད་ཡོད་པས་དེས་བསྐུར་འདེབས་སེལ་བ་དགོངས་འགྲེལ་གྱི་དོན་ཡིན་པར་བཤད་པའི་ཕྱིར་དང༌། ཞི་འཚོ་ཡབ་སྲས་ཀྱིས་ཚད་མ་སྡེ་བདུན་གྱི་རིགས་པ་ཕལ་ཆེ་བ་དབུ་སེམས་གཉིས་ཀྱི་ཐུན་མོང་བ་ཡིན་པར། ཚད་ཆེན་དང་དབུ་མ་སྣང་བ་ལས་བཤད་པས་ཀྱང༌། དངོས་པོ་རང་གི་མཚན་ཉིད་ཀྱིས་གྲུབ་པ་བཞེད་པར་ངེས་སོ། །
ཡེ་ཤེས་སྙིང་པོས་ཀྱང་དེ་ལྟར་བཞེད་དེ། དེས་སྣང་བ་ལྟར་དོན་བྱེད་ནུས་པའི་དངོས་པོ་བཞེད་པའི་ཕྱིར། དེ་ལ་དེས་ཁྱབ་པའི་རྒྱུ་མཚན་ཡང༌། མིག་ཤེས་སོགས་ལ་གཟུགས་སོགས་རྣམས་ཡུལ་ཁོ་རང་གི་ངོས་ནས་ཀྱི་སྡོད་ལུགས་སུ་གྲུབ་པར་གནས་པ་ལྟ་བུར་སྣང་བ་འདི་ལ་སྙོན་པ་སུ་ཡང་མེད་པའི་ཕྱིར་དང༌། སློབ་དཔོན་འདིས་དངོས་སྨྲ་བའི་དོན་དམ་དབུ་མ་པའི་ཀུན་རྫོབ་ཏུ་འདོད་པའི་ཕྱིར། དེ་ཡང༌། ཇི་སྐད་དུ། མདོ་ལས། གཞན་གྱིས་དོན་དམ་བྱས་གང་ཡིན། ། དེ་ནི་གཞན་གྱི་ཀུན་རྫོབ་འདོད། །
ཅེས་པའི་ལུང་དྲངས་ནས། ཀུན་རྫོབ་བདེན་པའི་རྣམ་གཞག་མཛད་པའི་ཕྱིར། དོན་དེ་ལ་དགོངས་ནས་འཇུག་པར་ཡང༌། གལ་ཏེ་རང་གི་མཚན་ཉིད་རྟེན་གྱུར་ན། ། དེ་ལ་སྐུར་པས་དངོས་པོ་འཇིག་པའི་ཕྱིར། ། ཞེས་གསུངས་པ་དེར་དབུ་མ་རང་རྒྱུད་པ་ཕྱོགས་སྔར་མཛད་པ་ཡིན་ཏེ། སྐབས་དེའི་ཕྱོགས་སྔ་སྨྲ་བ་པོ་དེས་དངོས་པོ་རང་གི་མཚན་ཉིད་ཀྱིས་གྲུབ་པ་དང༌། རང་བཞིན་མེད་རྟོགས་ཀྱི་ཤེས་རབ་གཉིས་ཀ་ཁས་བླངས་པས། དབུ་མ་རང་རྒྱུད་པ་ལས་འོས་གཞན་མེད་པའི་ཕྱིར་ཞེས་འཆད་པར་བྱེད་དོ། ། འདི་དག་ནི་རིགས་པ་མ་ཡིན་ཏེ།
དབུ་མ་རང་རྒྱུད་པས་རྣམ་པར་བཤད་པའི་ལུང་གི་དོན་མ་ཡིན་པ་ལ་དེའི་དོན་དུ་བཟུང་ནས་ངོ་བོ་ཉིད་མེད་པར་སྨྲ་བའི་ཤིང་རྟ་ཆེན་པོ་དག་ལ་གྲུབ་པའི་མཐའ་ངན་པ་དག་གིས་སྐུར་པ་བཏབ་པའི་ཕྱིར་རོ། ། དེ་ཡང་ཇི་ལྟར་ཞེ་ན། དོན་གསུམ་གྱིས་བཤད་པར་བྱ་སྟེ། ལེགས་ལྡན་འབྱེད་ཀྱིས་དེ་མི་བཞེད་པར་བསྟན། ཡེ་ཤེས་སྙིང་པོ་དང་ཞི་འཚོ་ཡབ་སྲས་ཀྱིས་དེ་མི་བཞེད་པར་བསྟན། རང་རྒྱུད་པས་དེ་ལྟར་འདོད་དོ་ཞེས་པ་ཟླ་བའི་དགོངས་པ་མ་ཡིན་པར་བསྟན་པའོ། ། དང་པོ་ལ། ཤེས་རབ་སྒྲོན་མེའི་དགོངས་པ་མ་ཡིན་པར་བསྟན། རྟོག་གེ་འབར་བའི་དགོངས་པ་མ་ཡིན་པར་བསྟན་པའོ། ། དང་པོ་ལ།
དངོས་དང་དེའི་དགོངས་པ་བཤད་པའོ། ། དང་པོ་ནི། རྣལ་འབྱོར་སྤྱོད་པ་བས། ཀུན་བཏགས་ལ་མཚན་ཉིད་ངོ་བོ་ཉིད་མེད་པར་བཤད་པ་དེ། དངོས་པོ་ལ་སྐུར་འདེབས་སུ་བཤད་པས་གཞན་དབང་རང་གི་མཚན་ཉིད་ཀྱིས་གྲུབ་པ་ལ་ཅི་ཡང་ཕན་པ་མ་ཡིན་ཏེ། ཕྱོགས་སྔ་ཕྱི་གཉིས་ཀའི་ལུགས་ལ། གཞན་དབང་དང་ཀུན་བཏགས་ནི་འགལ་བ་ཁོ་ནར་ངེས་པའི་ཕྱིར་དང༌། ཁྱེད་རང་ལྟར་ན་སློབ་དཔོན་འདིས་ཀུན་བཏགས་རང་གི་མཚན་ཉིད་ཀྱིས་གྲུབ་པ་ཉིད་དུ་ཞལ་གྱིས་བཞེས་པར་འགྱུར་ཏེ། དེ་ལ་མཚན་ཉིད་ངོ་བོ་ཉིད་མེད་དོ་ཞེས་སྨྲ་བ་དེ། དངོས་ལ་སྐུར་འདེབས་སུ་བཤད་པའི་ཕྱིར།
ཡང་ཀུན་བཏགས་ལ་མཚན་ཉིད་ངོ་བོ་ཉིད་མེད་པའི་དོན་སྒྲོ་འདོགས་བྱེད་ཀྱི་རྟོག་པ་ལ་མཚན་ཉིད་ངོ་བོ་ཉིད་མེད་པར་འདོད་ན། དངོས་པོ་ལ་སྐུར་པ་འདེབས་པ་ཡིན་ནོ། ། ཞེས་འཆད་པ་ཁྱེད་ཀྱི་ལྟར་ན། ཕྱོགས་སྔ་ཕྱི་གཉིས་ཀ་ལ་རབ་ཏུ་རྣམ་པར་སྨད་པ་ཡིན་ཏེ། རྣལ་འབྱོར་སྤྱོད་པ་པས་དེའི་དོན་དེ་ལ་མི་འདོད་པའི་ཕྱིར་དང༌། ལེགས་ལྡན་འབྱེད་ཀྱིས་དེའི་འདོད་པ་དེ་ལྟར་རྟོག་ན་ནི་སློབ་དཔོན་དེས་རྣལ་འབྱོར་སྤྱོད་པའི་དགོངས་པ་མ་ལོངས་པར་འགྱུར་ཏེ། རྣལ་འབྱོར་སྤྱོད་པས་མིང་དང་རྣམ་པར་རྟོག་པ་ལ་ཀུན་བཏགས་སུ་མི་འདོད་ཅིང༌། དེ་ལ་མཚན་ཉིད་ངོ་བོ་ཉིད་མེད་པར་ཡང་མི་འདོད་པའི་ཕྱིར། སློབ་དཔོན་འདིས་ཐ་སྙད་དུ་གཞན་དབང་ལ་མཚན་ཉིད་ངོ་བོ་ཉིད་ཡོད་པར་བཞེད་དུ་ཆུག་ནའང༌། དེ་ཙམ་གྱིས་རང་གི་མཚན་ཉིད་ཀྱིས་གྲུབ་པའི་ཆོས་ཞལ་གྱིས་བཞེས་པར་མི་འགྱུར་ཏེ།
སྤྱིར་ཆོས་རྣམས་ཀྱི་མཚན་ཉིད་ལ་རང་གི་མཚན་ཉིད་དང་སྤྱིའི་མཚན་ཉིད་གཉིས་སུ་གསུངས་པའི་ཕྱིར་དང༌། གཞན་དབང་ལ་རང་སྤྱི་གཉིས་ཀྱི་མཚན་ཉིད་གང་ཡོད་པར་བཞེད་ཀྱང༌། དེ་ལྟར་བཞེད་པ་དེ་ཡང་ཐ་སྙད་ཀྱི་བདེན་པ་འཇོག་པའི་ཚེ་ཡིན་གྱི། རང་ལུགས་ཀྱི་རིགས་པས་འཇོག་པ་མ་ཡིན་པའི་ཕྱིར་དང༌། ཐ་སྙད་ཀྱི་བདེན་པ་དབུ་མའི་རིགས་པས་འཇོག་པར་སྨྲ་བ་ནི། ཐལ་རང་གི་སློབ་དཔོན་སུ་ལ་ཡང་མེད་པའི་ཕྱིར་རོ། ། གཉིས་པ་ནི། འོ་ན་སློབ་དཔོན་འདིའི་དགོངས་པ་ཅི་ཞེ་ན། རྣལ་འབྱོར་སྤྱོད་པ་པས་ཀུན་བཏགས་ལ་མཚན་ཉིད་ངོ་བོ་ཉིད་མེད་པ་དང༌། གཞན་དབང་ལ་མཚན་ཉིད་ངོ་བོ་ཉིད་ཡོད་པར་འདོད་པ་དེ་ཡང་རང་གི་མཚན་ཉིད་ཀྱི་དབང་དུ་བྱས་པར་འདོད་ཀྱི་སྤྱིའི་མཚན་ཉིད་དབང་དུ་བྱས་པར་མི་འདོད་དེ།
སྤྱིའི་མཚན་ཉིད་ཀྱང་མེད་ན་ནི་གཞི་མ་གྲུབ་ཏུ་འགྱུར་དུ་དོགས་པས་སོ། ། དེའི་ཕྱིར་རྣམ་བདེན་པས་ནི་གཟུང་བ་ཀུན་བཏགས་ལ་རང་གི་མཚན་ཉིད་མེད་པར་འདོད་པའི་ཚེ། ཕྱི་རོལ་གྱི་དོན་མེད་པར་འདོད་པ་ཡིན་ལ། རྣམ་བརྫུན་པས་འཛིན་པ་ཀུན་བཏགས་ལ་རང་གི་མཚན་ཉིད་མེད་པར་འདོད་པ་དེའི་ཚེ། བག་ཆགས་ཀྱི་དབང་གིས་ཕྱི་རོལ་གྱི་དོན་དུ་སྣང་བའི་རྣམ་པ་ཙམ་ཡང་ཡོད་པར་འདོད་པ་མ་ཡིན་ནོ། ། དེ་ལྟར་འདོད་པ་དེ་ལ་ངོ་བོ་ཉིད་མེད་པར་སྨྲ་བའི་དབུ་མ་པ་རྣམས་ཀྱིས་དགག་པ་བརྗོད་པ་ན། རྣལ་འབྱོར་སྤྱོད་པ་རྣམས་ཀྱིས་དེ་ལྟར་འདོད་པ་དེ་ནི་བདེན་པ་གཉིས་ཀ་ལས་ཉམས་པ་ཡིན་ཏེ། ཐ་སྙད་དུ་གཉིས་ཀ་ལ་རང་གི་མཚན་ཉིད་ཡོད་མཉམ་དང༌། དོན་དམ་དུ་གཉིས་ཀ་ལ་དེ་མེད་མཉམ་དུ་འཆད་པའི་ཕྱིར་རོ། ། དོན་དེ་ཉེ་བར་བཟུང་ནས།
ཐ་སྙད་དུ་ཀུན་བཏགས་ལ་ངོ་བོ་ཉིད་མེད་པ་སྐུར་འདེབས་དང༌། དོན་དམ་པར་གཞན་དབང་གི་ངོ་བོ་ཉིད་ཡོད་པ་སྒྲོ་འདོགས་ཀྱི་ལྟ་བར་བསྟན་པའི་ཕྱིར་དུ། ཁྱེད་ཀྱིས་དྲངས་མ་ཐག་པའི་ཤེས་རབ་སྒྲོན་མེའི་ལུང་དེ་དག་འབྱུང་བ་ཡིན་ནོ། ། དེ་སྐད་དུ་ཡང༌། རྟོག་གེ་འབར་བ་ལས། ཕྱི་རོལ་གྱི་དོན་མེད་དོ་ཞེས་དམ་བཅས་པ་གང་ཡིན་པ་དེ་ལ་ཡང༌། སེམས་ཙམ་དུ་ནི་དམིགས་པ་དང༌། ། གཟུགས་ལ་སོགས་པ་མི་འཛིན་ན། ། ཁས་བླངས་པ་དང་གྲགས་པ་ཡིས། ། དམ་བཅའ་བ་ལ་གནོད་པར་འགྱུར། །
ཞེས་དང༌། ཤེས་རབ་སྒྲོན་མར། ཕྱི་རོལ་གྱི་དོན་མེད་ན་སངས་རྒྱས་འབྱུང་བ་དོན་མེད་པ་ཉིད་དང༌། ཐ་སྙད་ཀྱི་བདེན་པ་རྟོགས་པའི་དོན་སྣང་བ་མེད་པ་ཉིད་དུ་ཡང་འགྱུར་རོ། ། ཞེས་ཕྱི་རོལ་གྱི་དོན་མེད་ན་དོན་སྣང་གི་ཤེས་པ་མི་སྐྱེ་བར་བཤད་པ་དང༌། ཡང༌། འཛིན་པ་ཀུན་བཏགས་ངོ་བོ་ཉིད་མེད་པ་དགག་པར་བཞེད་ནས། རྟོག་གེ་འབར་བར། གལ་ཏེ་ཡུལ་དུ་སྣང་བ་ཉིད། ། སེམས་ཀྱི་དམིགས་པ་ཡིན་འདོད་ན། །
ཡུལ་དུ་སྣང་བ་མ་གཏོགས་པ། ། སེམས་ཀྱི་བདག་ཉིད་གཞན་ཅི་ཡོད། ། ཅེས་གཟུང་བའི་རྣམ་པ་དང་འཛིན་པའི་རྣམ་པ་གཉིས་ཀ་ལ་ཐ་སྙད་དུ་རང་གི་ངོ་བོ་ཡོད་མེད་ཀྱི་ཁྱད་པར་ཡོད་པ་མ་ཡིན་པར་བཞེད་དོ། ། མདོར་ན་སློབ་དཔོན་འདིའི་ལུགས་ཀྱིས་ཐ་སྙད་ཀྱི་བདེན་པ་འཇོག་པའི་ཚེ་ནི། ཤེས་བྱ་ཐམས་ཅད་ལ་ངོ་བོ་ཉིད་ཡོད་པའི་ཕྱིར་ཀུན་བཏགས་ལ་ངོ་བོ་ཉིད་མེད་ན་གཟུང་འཛིན་གྱི་དངོས་པོ་ལ་སྐུར་པ་བཏབ་པར་འགྱུར་ལ་དོན་དམ་པའི་བདེན་པ་གཏན་ལ་འབེབས་པ་དེའི་ཚེ་ནི། ངོ་བོ་ཉིད་ཡོད་པའི་ཤེས་བྱ་སྐྲ་ཡི་རྩེ་མོ་ཙམ་ཡང་མ་དམིགས་པའི་ཕྱིར། ཀུན་བཏགས་ཁོ་ནར་མ་ཟད། རང་གི་མཚན་ཉིད་ཀྱིས་གྲུབ་པའི་ཆོས་ཤེས་བྱ་ལ་མི་སྲིད་དོ། ། གཉིས་པ་རྟོག་གེ་ལ་འབར་བའི་དགོངས་པ་མ་ཡིན་པར་བསྟན་པ་ལ། ཁྱེད་ཀྱིས་དེའི་ལུང་དྲངས་མ་ཐག་པ་དེ་དག་ནི་སློབ་དཔོན་འདིས་རང་ལུགས་ལ་རྫས་གྲུབ་ཏུ་ཞལ་གྱིས་བཞེས་པའི་ལུང་མ་ཡིན་ཏེ།
རྡུལ་ཕྲ་རབ་དང་དེས་བརྩམས་པའི་བུམ་སོགས་རྫས་གྲུབ་ཏུ་སྟོན་པ་ལུང་དེའི་དོན་མ་ཡིན་ཞིང༌། ཐ་སྙད་དུ་རྫས་ཁས་བླངས་པ་ཙམ་གྱིས་རང་ལུགས་ལ་རྫས་གྲུབ་ཞལ་གྱིས་བཞེས་པར་འགྱུར་ན། ཟླ་བའི་ཞབས་ཀྱི་ལུགས་ལ་ཡང་ཧ་ཅང་ཐལ་བའི་ཕྱིར། དོན་མ་ཡིན་པ་ཅི་ཧ་ཅང་ཐལ་བ་ཇི་ལྟར་ཞེ་ན། ལུང་དེ་དག་གང་ལ་འཕྲོས་པའི་གཞི་ནི། སློབ་དཔོན་ཕྱོགས་ཀྱི་གླང་པོས་མདོ་སྡེ་པའི་དམིགས་རྐྱེན་གྱི་འདོད་ཚུལ་འགོག་པ་ན། དེ་མི་སྣང་ཕྱིར་དེ་ཡུལ་མིན། ། རྫས་སུ་མེད་ཕྱིར་ཟླ་གཉིས་བཞིན། ། ཞེས་བཤད་ལ་དེའི་དོན་ནི། རྡུལ་ཕྲན་བསགས་པ་ཆོས་ཅན།
དོན་དུ་སྣང་བའི་དབང་ཤེས་ཀྱི་དམིགས་རྐྱེན་མ་ཡིན་ཏེ། དེ་ལ་མི་སྣང་བའི་ཕྱིར་དང༌། དེ་སྐྱེད་མི་ནུས་པའི་ཕྱིར། མི་སྣང་སྟེ། རྡུལ་ཕྲ་རབ་ཉིད་ཡིན་པའི་ཕྱིར་སྐྱེད་མི་ནུས་ཏེ། རྫས་སུ་མེད་པའི་ཕྱིར་ཞེས་པའི་དོན་ནོ། ། དེ་ཡང་སློབ་དཔོན་འདིས་ནི་མདོ་སྡེ་པ་བཞིན་དུ་རྡུལ་ཕྲ་རབ་དོན་དམ་པའི་བདེན་པར་མི་འདོད་ཀྱང༌། ཐ་སྙད་ཀྱི་བདེན་པ་འཆད་པའི་ཚེ་དམིགས་རྐྱེན་གྱི་འཆད་ཚུལ་མདོ་སྡེ་པ་དང་མཐུན་པས་དེ་མི་སྣང་བ་དང་རྫས་སུ་མ་གྲུབ་པ་གཉིས་ཀ་ལ་རྟགས་མ་གྲུབ་པའི་ལན་བཏབ་ནས་ཟླ་བོ་མེད་པའི་རྡུལ་ཕྲན་རེ་རེ་བ་དབང་ཤེས་ལ་མི་སྣང་ཡང༌། ཟླ་བོ་དང་ཚོགས་པའི་རྡུལ་ཕྲན་དབང་ཤེས་ལ་སྣང་བར་འཆད་པ་ནི། ཇི་སྐད་དུ།
རྡུལ་ཕྲ་རབ་བསགས་ཤིང་ཀུན་ནས་སྦྱར་བ་ན་དེ་ཡུལ་གྱི་དངོས་པོར་ཁས་བླངས་ཤིང་དེར་སྣང་བའི་བློ་རྡུལ་ཕྲ་རབ་འདུས་པའི་རྣམ་པར་སྐྱེ་བའི་ཕྱིར་རོ། ། ཞེས་གསུངས་སོ། ། གཏན་ཚིགས་གཉིས་པ་རྫས་སུ་མེད་པ་ལ་མ་གྲུབ་པའི་ལན་འདེབས་པའི་ཚུལ་ནི། མདོ་སྡེ་པ་རྡུལ་ཕྲན་རྫས་སུ་འདོད་པ་བཞིན་དུ། ཁོ་བོ་ཅག་ཀུན་རྫོབ་ཏུ་ནི་རགས་པ་ཡང་རྫས་སུ་འདོད་པས་ཕྲ་རགས་གཉིས་ཀ་དམིགས་པའི་རྐྱེན་དུ་ཁས་ལེན་ནོ། ། ཞེས་འཆད་པ་ནི། ཇི་སྐད་དུ། ཁོ་བོ་ཅག་ནི་རྡུལ་ཕྲ་རབ་རིགས་མཐུན་པའི་བསགས་པ་བུམ་པ་ལ་སོགས་པ་ཉིད་དང་ཕྲ་རབ་ཀྱང་ཀུན་རྫོབ་ཏུ་རྫས་སུ་འདོད་དོ། ། ཞེས་གསུངས་སོ། ། རགས་པ་རྫས་གྲུབ་ཏུ་བཤད་པ་འདི་ཡང༌།
འཇིག་རྟེན་ན་ཇི་ལྟར་གྲགས་པ་བཞིན་ཀུན་རྫོབ་འཁྲུལ་པའི་ངོར་ཡིན་གྱི། རང་ལུགས་མ་ཡིན་ཏེ། སློབ་དཔོན་འདི་ལྟ་ཅི་སྨོས། རང་ལུགས་ལ་རགས་པ་རྫས་གྲུབ་ཏུ་ཁས་ལེན་པའི་རང་སྡེ་སུ་ཡང་མི་སྣང་བའི་ཕྱིར་དང༌། སློབ་དཔོན་འདི་ཉིད་ཀྱི་གཞུང་ལས། ཇི་སྐད་དུ། ས་ལ་སོགས་ལ་རྫས་ཡོད་མིན། ། ཚོགས་པའི་ཡན་ལག་མིན་མེད་ཕྱིར། ། གང་དག་ཇི་སྐད་བསྟན་པ་དེ། ། རྫས་ཡོད་མ་ཡིན་ནགས་ཚལ་བཞིན། །
ཞེས་བཤད་པ་དེ་ཉིད་རང་གི་ལུགས་རྣམ་པར་འཇོག་པའི་ལུགས་ཡིན་པའི་ཕྱིར་རོ། ། ཧ་ཅང་ཐལ་བའི་ཚུལ་ནི། དེ་ལྟ་ན་ཟླ་བས་ཀྱང་རྫས་གྲུབ་བཞེད་པར་འགྱུར་ཏེ། བཞི་བརྒྱ་པའི་རབ་ཏུ་བྱེད་པ་དགུ་པའི་འགྲེལ་པར། རྫས་བརྒྱད་ཀྱི་རྡུལ་ཕྲ་རབ་མི་རྟག་པ་ཡོད་པའི་ཕྱིར་ཡོད་པ་ཉིད་ཡོད་ལ། དེ་བཏགས་པར་ཡོད་པ་ཞིག་སྟེ། རྫས་བརྒྱད་ལ་བརྟེན་པ་བུམ་པ་ལྟར་བཏགས་པའི་ཕྱིར་རོ། ། དེ་ལ་རྡུལ་ཕྲ་རབ་ཀྱི་རྫས་བརྒྱད་གང་དག་ཡིན་པ་དེ་དག་ནི། རེ་རེ་ཞིང་རྡུལ་ཕྲ་རབ་ཀྱིས་སྒྲས་བརྗོད་པར་བྱ་བ་མ་ཡིན་ཏེ། དེ་དག་ལ་སོ་སོར་རྡུལ་ཕྲ་རབ་ཉིད་མེད་པའི་ཕྱིར་རོ། །
དེའི་ཕྱིར་བྱེ་བྲག་པ་རྣམས་ཀྱི་ལྟར་བདེ་བར་གཤེགས་པ་རྣམས་ལ་རྫས་ཀྱི་རྡུལ་ཕྲ་རབ་ཅེས་བྱ་བ་ཡོད་པ་མ་ཡིན་ནོ། ། ཞེས་པ་ནས། གང་དག་རིགས་པ་བཅུག་ནས་རྫས་བརྒྱད་ཀྱི་རྡུལ་ཕྲ་རབ་ཀྱི་ཡོད་པ་ཉིད་སེལ་གྱི་རྣམ་པར་ཤེས་པ་ཉིད་དུ་རྟོག་པ་དེ་དག་ནི་འཇིག་རྟེན་དང་ལུང་གི་གནོད་པ་གཉིས་ཀྱིས་སེལ་བར་བྱེད་པས་དེ་དག་གིས་རྡུལ་ཕྲ་རབ་ཡོད་པ་ཉིད་བསལ་བར་མི་ནུས་ཤིང༌། རྣམ་པར་ཤེས་པ་ཡོད་པ་ཉིད་བཞག་པར་མི་ནུས་སོ། ། ཞེས་ཐ་སྙད་དུ་རྡུལ་ཕྲན་རྫས་སུ་ཡོད་ཚུལ་དང༌། རང་ལུགས་ལ་དེ་མེད་པའི་ཚུལ་གསལ་བར་གསུངས་པའི་ཕྱིར། དབུ་མ་འཇུག་པར། འཇིག་རྟེན་དོན་ནི་འཇིག་རྟེན་གྲགས་ཉིད་ཀྱིས། ། གལ་ཏེ་སེལ་ན་འཇིག་རྟེན་གྱིས་གནོད་འགྱུར། ། ཞེས་པའི་འགྲེལ་པར་བུམ་པ་རྫས་མ་ཡིན་པར་ཁས་བླངས་ན་འཇིག་རྟེན་གྱི་གྲགས་པ་དང་འགལ་བར་གསུངས་སོ། །
དེ་ལྟར་བཤད་པས་གྲུབ་པའི་དོན་ནི་སློབ་དཔོན་འདི་གཉིས་ཀས་ཀུན་རྫོབ་ཀྱི་བདེན་པ་འཇིག་རྟེན་གྱི་གྲགས་པ་དང་མཐུན་པར་འཇོག་ཅིང༌། དེའི་ཚེ་རང་མཚན་དང་རྫས་སུ་གྲུབ་པའི་དོན་དང་ཐ་སྙད་འཇིག་རྟེན་ན་ཇི་ལྟར་གྲགས་པ་ལྟར་ཞལ་གྱིས་བཞེས་སོ། ། འདིར་འཕྲོས་པའི་དོན་ནི་གངས་ཅན་པ་ཕྱི་མ་དག སློབ་དཔོན་ལེགས་ལྡན་འབྱེད་ཀྱིས་ཀུན་གཞིའི་རྣམ་པར་ཤེས་པ་མི་བཞེད་དེ། དེ་བཞེད་ན་ཕྱི་རོལ་གྱི་དོན་ཁས་ལེན་པ་དོན་མེད་པའི་ཕྱིར་དང༌། དབུ་མ་སྙིང་པོ་ལས། རྣམ་ཤེས་ཤེས་བྱའི་རྣམ་གྲངས་ཀྱིས། ། བདག་ནི་ངེས་པར་བསྟན་པ་ཡིན། ། ཞེས་བདག་ཏུ་སྨྲ་བ་དང་ཀུན་གཞིར་སྨྲ་བ་དོན་གཅིག་པར་བཤད་པའི་ཕྱིར་རོ། ། རང་རིག་ཀྱང་མི་བཞེད་དེ།
དེ་ཉིད་ལས། ཡུལ་དུ་སྣང་ལས་གཞན་གྱུར་པའི། ། སེམས་ཉིད་ཅི་འདྲ་བ་ཞིག་སྣང༌། ། ཞེས་ཕྱི་རོལ་ཡུལ་གྱི་རྣམ་པ་སྣང་བའི་ཤེས་པ་དེའི་སྟེང་ན་ཡུལ་གྱི་རྣམ་པ་མི་སྣང་བའི་འཛིན་རྣམ་གྱི་ཆ་ཡོད་པ་བཀག་པའི་ཕྱིར་ཞེས་གསུང་ངོ༌། ། འདི་དག་འཐད་པ་མ་ཡིན་པའི་ཚུལ་ཡང་འདི་ལྟར་ཀུན་གཞིའི་རྣམ་པར་ཤེས་པའི་མིང་ཙམ་ཁས་བླངས་ན་བདག་ཏུ་སྨྲ་བར་འགྱུར་ཞེས་པ་འདི་ཡང༌། དོན་དམ་པའི་བདེན་པ་རྣམ་པར་འཇོག་པའི་དབང་དུ་བྱས་པ་ཡིན་གྱི། ཐ་སྙད་ཀྱི་བདེན་པ་ཁས་ལེན་པ་དེའི་ཚེ་ནི་དེ་ལྟར་མ་ཡིན་ཏེ། ཇི་སྐད་དུ། རྟོག་གེ་འབར་བ་ལ། འདི་ལྟར་ཁོ་བོ་ཅག་ཀྱང་ཐ་སྙད་ཙམ་དུ་རྣམ་པར་ཤེས་པ་ལ་བདག་གི་སྒྲ་དངོས་སུ་འདོགས་ཏེ།
འདི་ལྟར་རྣམ་པར་ཤེས་པ་ནི། ཡང་སྲིད་པ་འཕེན་པའི་ཕྱིར་བདག་ཡིན་ནོ་ཞེས་བཤད་པ་དང༌། དེ་ཉིད་ལས། ལེན་པའི་རྣམ་པར་ཤེས་པ་ཡང་འཁོར་བར་འཇུག་པ་དང་བཟློག་པའི་རྒྱུར་གྱུར་པ་ཆུ་བོ་ཆེན་པོའི་རྒྱུན་བཞིན་དུ་འབབ་པས་འཇུག་ཏུ་ཟིན་ཡང༌། སྐད་ཅིག་མ་ཉིད་ཀྱི་རྒྱུན་གྱིས་འཇུག་པ་ཡིན་གྱི། བདག་དང་འདྲ་བ་ནི་མ་ཡིན་པའི་ཕྱིར། བདག་མེད་པའི་ཆོས་ཀྱི་ཕྱག་རྒྱ་དང་མི་འགལ་ལོ་ཞེས་གསུངས་པས་སོ། ། དེའི་ཕྱིར་དབུ་སེམས་གཉིས་ཀ་ཐ་སྙད་དུ་ཀུན་གཞི་ཁས་ལེན་པ་ལ་ཁྱད་པར་མེད་ཀྱང༌། དེའི་སྟེང་གི་གསལ་ཆ་བདེན་པ་དང་བརྫུན་པར་འདོད་པ་ནི་ཁྱད་པར་རོ། ། ཐ་སྙད་དུ་ཕྱི་རོལ་གྱི་དོན་ཁས་ལེན་པ་དང་ཀུན་གཞི་ཁས་མི་ལེན་པ་གཉིས་ལ་འཁྲུལ་མེད་ཀྱི་འབྲེལ་པ་ཡོད་པ་མ་ཡིན་ཏེ།
དབུ་མ་པའི་སློབ་དཔོན་རྣམས་ཀྱིས་ཐ་སྙད་ཀྱི་བདེན་པ་འཇོག་པའི་ཚེ། ཀུན་གཞི་ཁས་ལེན་ཡང་ཀུན་གཞིའི་སྟེང་གི་བག་ཆགས་ཡོངས་སུ་སྨིན་པ་ལས་ཕྱི་རོལ་གྱི་དོན་དུ་སྣང་བ་འབྱུང་བར་ཞལ་གྱིས་མི་བཞེས་པའི་ཕྱིར། དཔེར་ན་སློབ་དཔོན་ཟླ་བ་གྲགས་པ་བཞིན། འདིའི་ཚུལ་ཡང་འོག་ནས་འཆད་པར་འགྱུར་རོ། ། ཡང་སློབ་དཔོན་དེས་རང་རིག་མི་བཞེད་པ་ཡང་དྲངས་མ་ཐག་པའི་ལུང་གིས་སྟོན་པ་མ་ཡིན་ཏེ། ལུང་དེས་ནི་སློབ་དཔོན་ཕྱོགས་ཀྱི་གླང་པོས་དམིགས་རྐྱེན་ཕྱི་རོལ་གྱི་དོན་བཀག་ནས་ཡུལ་དུ་སྣང་བ་ཉིད་དམིགས་རྐྱེན་དུ་འདོད་པ་འགོག་པར་བཤད་པའི་ཕྱིར་དང༌། དོན་སྣང་གི་ཤེས་པ་ཡུལ་གྱི་རྣམ་ལྡན་དུ་ཁས་བླངས་ནས་རང་རིག་མི་འདོད་པ་ནི་ཐ་སྙད་དུ་མདོ་སྡེ་པའི་ཚུལ་ཁས་ལེན་པ་ལ་ནང་འགལ་བ་ཁོ་ན་ཡིན་པའི་ཕྱིར་དང༌། རྟོག་གེ་འབར་བར། རྣམ་བརྫུན་པས་གཟུང་རྣམ་བདེན་མེད་དང༌། འཛིན་རྣམ་བདེན་གྲུབ་ཏུ་འདོད་པ་འགོག་པའི་སྐབས་ཞིག་སྣང་ལ་དེས་ནི་ཐ་སྙད་དུ་རང་རིག་མི་བཞེད་པ་ལ་ཅིར་ཡང་མི་ཕན་པའི་ཕྱིར་རོ། །
འོ་ན་དེ་དང་དེའི་ཤེས་བྱེད་ཅི་ཞེ་ན། ཇི་སྐད་དུ། རྟོག་གེ་འབར་བར། གལ་ཏེ་ཡུལ་དུ་སྣང་བ་ཉིད། ། སེམས་ཀྱི་དམིགས་པ་ཡིན་འདོད་ན། ། ཡུལ་དུ་སྣང་བ་མ་གཏོགས་པར། ། སེམས་ཀྱི་བདག་ཉིད་གཞན་ཅི་ཡོད། ། ཅེས་བྱ་བ་འདི་ལྟར། ཁོ་བོ་ཅག་གིས་ནི། ཡུལ་དུ་སྣང་བ་ལས་མ་གཏོགས་པར་རང་དུ་སྣང་བ་གཞན་མ་མཐོང་ངོ༌། །
གལ་ཏེ་ཡུལ་དུ་སྣང་བ་ཉིད་ལས་གཞན་པའི་རྣམ་པར་ཤེས་པའི་ངོ་བོ་ཉིད་གཉིས་པ་ཞིག་ཡོད་ན་དེ་གང་ཡོད་སྟོན་ཤིག ཅེས་གསུངས་པ་དང༌། ཕྱི་རོལ་གྱི་དོན་ཁས་བླངས་ནས་དོན་སྣང་གི་ཤེས་པ་རང་རིག་ཏུ་སྒྲུབ་པའི་རིགས་པ་ནི་ཡུལ་གྱི་རྣམ་པ་སྣང་བའི་ཕྱིར་ཞེས་པའི་གཏན་ཚིགས་ལས་ལྷག་པ་གཞན་ཡོད་པ་མ་ཡིན་པའི་ཕྱིར་དང༌། གཟུང་འཛིན་གཉིས་མེད་ཀྱི་ཤེས་པ་རང་རིག་རང་གསལ་བདེན་གྲུབ་འགོག་པའི་སྐབས་དུ་མ་སྣང་ཡང༌། དེ་ཙམ་གྱིས་ཐ་སྙད་དུ་རང་རིག་མི་བཞེད་པར་མི་འགྲུབ་པ་ནི་ཟླ་བའི་ཞབས་ཀྱི་བཞེད་ཚུལ་དང་འདྲ་སྟེ། དེའི་ཚུལ་ཡང་འོག་ནས་འཆད་པའི་ཕྱིར་རོ། ། གཉིས་པ་ཞི་འཚོ་ཡབ་སྲས་ཀྱི་དགོངས་པ་མ་ཡིན་པར་བསྟན་པ་ནི། སློབ་དཔོན་དེ་དག་གིས་ཀྱང་དེ་ལྟར་བཞེད་པ་མ་ཡིན་ཏེ། དེ་དག་གི་གཞུང་ན་དེ་ལྟར་བཞེད་པའི་བཤད་པ་མེད་པའི་ཕྱིར་དང༌། ཐ་སྙད་ཀྱི་བདེན་པ་འཇོག་པའི་ཚེ་ཁས་བླངས་པ་ཐམས་ཅད་རང་ལུགས་ཡིན་པ་དང་དེའི་རྒྱུ་མཚན་གྱིས་དབུ་མའི་རྟགས་ཀྱི་དགག་བྱ་ཁས་བླངས་པར་འགྱུར་ན་ནི།
ཟླ་བའི་ཞབས་ཀྱིས་ཀྱང་རང་ལུགས་ལ་བདག་གཉིས་ཁས་བླངས་པར་འགྱུར་ཏེ། ཇི་སྐད་དུ། འབྲས་ཕྱིར་འདི་དག་མེད་ཀྱང་ཡོད་དོ་ཞེས། ། འཇིག་རྟེན་ངོར་བྱས་བདག་ནི་སྨྲ་བར་བྱེད། ། ཅེས་འཇིག་རྟེན་གྱི་ལྷན་ཅིག་སྐྱེས་པའི་བློ་ལ་ཇི་ལྟར་སྣང་བ་དེ་ཉིད་ཐ་སྙད་དུ་མི་འགོག་པར་བཤད་པའི་ཕྱིར། ཟླ་བའི་ཞབས་སོགས་ངོ་བོ་ཉིད་མེད་པར་སྨྲ་བའི་སློབ་དཔོན་ཐམས་ཅད་ཀྱིས་རང་ལུགས་ལ་འཇིག་རྟེན་གྲགས་པའི་སྤྲོས་པའི་ཚོགས་ཇི་སྙེད་པ་ཞལ་གྱིས་བཞེས་པར་འགྱུར་ཏེ། ཐ་སྙད་ཀྱི་བདེན་པ་འཇོག་པའི་ཚེ་དེ་ལྟར་ཞལ་གྱིས་བཞེས་པའི་ཕྱིར། མ་ཡིན་ན་ནི་ཐ་སྙད་ཀྱི་བདེན་པ་ལས་ཉམས་པར་འགྱུར་རོ། ། ཡང་ཚད་མ་སྡེ་བདུན་ནས་འབྱུང་བའི་རིགས་པ་ཕལ་ཆེ་བ་དབུ་སེམས་གཉིས་ཀའི་ཐུན་མོང་གི་རིགས་པར་བཞེད་པས། རང་གི་མཚན་ཉིད་ཀྱིས་གྲུབ་པའི་ཆོས་ཞལ་གྱིས་བཞེས་པར་འདོད་པ་ཡང་གཏན་ཚིགས་མ་གྲུབ་པ་དང་ཁྱབ་པ་འཁྲུལ་པ་ཡིན་ནོ། །
མ་གྲུབ་པ་ཅི་ཞེ་ན། ཞི་འཚོ་ཡབ་སྲས་ཀྱི་གཞུང་ན་ཚད་མ་སྡེ་བདུན་ལས་འབྱུང་བའི་ཕྱི་རོལ་གྱི་དོན་དང་དོན་སྣང་གི་ཤེས་པ་བདེན་མེད་དུ་སྒྲུབ་པའི་རིགས་པ་ཟབ་ཅིང་རྒྱ་ཆེ་བ་ཆོས་ཀྱི་བདག་མེད་རྒྱས་པ་ལ་མྱུར་དུ་འཇུག་པའི་སྒོར་གྱུར་པ་ཇི་སྙེད་གསུངས་པ་དེ་དག་རང་ལུགས་སུ་བཞེད་པ་ཡིན་གྱི། རྡུལ་ཕྲ་རབ་དང་དོན་གྱི་རྣམ་པ་དང༌། གཟུང་འཛིན་གཉིས་མེད་ཀྱི་ཤེས་པ་རང་བཞིན་གྱིས་གྲུབ་པར་འཆད་པའི་རིགས་པ་དེ་དག་རང་ལུགས་སུ་ཞལ་གྱིས་བཞེས་པ་ཅི་ཡང་མི་སྣང་བའི་ཕྱིར། འོ་ན་ཅི་ཞིག་ཡོད་ཅེ་ན། འདི་ལྟར་བྱེ་བྲག་ཏུ་སྨྲ་བ་རིམ་གྱིས་དེ་ཁོ་ན་ཉིད་ལ་གཞུག་པའི་ཐབས་སུ་གྱུར་པ་ཤེས་པ་ལ་ཕྱི་རོལ་དོན་གྱི་རྣམ་པ་སྣང་བར་སྒྲུབ་པ་དང༌། མདོ་སྡེ་པ་དེ་ཁོ་ན་ཉིད་ཀྱི་དོན་ལ་གཞུག་པའི་ཐབས་སུ་གྱུར་པ་སྣང་བ་དེ་ལས་མ་གཏོགས་པའི་ཕྱི་རོལ་གྱི་དོན་སྣང་རུང་མ་དམིགས་པའི་རིགས་པ་དང༌། སེམས་ཙམ་རྣམ་བདེན་པ་དེར་གཞུག་པའི་ཐབས་སུ་གྱུར་པ། གཟུང་རྣམ་བདེན་མེད་དུ་སྒྲུབ་པའི་རིགས་པ་དང༌། རྣམ་བརྫུན་པ་དེར་གཞུག་པའི་ཐབས་སུ་གྱུར་པ་མྱོང་བ་གསལ་རིག་བདེན་མེད་དུ་སྒྲུབ་པའི་རིགས་པ་རྣམས།
དབུ་མའི་རྒྱན་འགྲེལ་པ་དང་བཅས་པ་དེའི་འགྲེལ་བཤད་དང་དབུ་མའི་སྣང་བ་དང༌། ཚད་ཆེན་ཞེས་བྱ་བའི་བསྟན་ཆོས་རྣམས་སུ་རྒྱས་པར་བཤད་པ་ཡིན་ནོ། ། ཁྱབ་པ་འཁྲུལ་པའི་ཚུལ་ཡང༌། འོ་ན་ཞི་འཚོ་ཡབ་སྲས་ཀྱིས་རྡུལ་ཕྲ་རབ་དང་དོན་དུ་སྣང་བའི་གཟུང་རྣམ་དང་གཉིས་སྟོང་གི་ཤེས་པ་རྣམས་བདེན་གྲུབ་ཏུ་ཞལ་གྱིས་བཞེས་པར་འགྱུར་ཏེ། ཚད་མ་སྡེ་བདུན་ནས་འབྱུང་བའི་རིགས་པ་ཕལ་ཆེར་རང་ལུགས་སུ་ཞལ་གྱིས་བཞེས་པའི་ཕྱིར་རོ། ། ཡེ་ཤེས་སྙིང་པོས་དེ་ལྟར་བཞེད་པའི་སྒྲུབ་བྱེད་ཀྱང་རིགས་པ་མ་ཡིན་ཏེ། གཏན་ཚིགས་མ་གྲུབ་པ་དང༌། ཁྱབ་པ་འཁྲུལ་བས་སོ། ། ཇི་ལྟར་ཞེ་ན། ཚུར་རོལ་མཐོང་བའི་མིག་ཤེས་སོགས་ལ་གཟུགས་སོགས་རང་གི་མཚན་ཉིད་ཀྱིས་གྲུབ་པར་སྣང་བ་ལ་ཤིང་རྟ་ཆེན་པོ་སུས་ཀྱང་མི་བསྙོན་ན་ཟླ་བའི་ཞབས་ཀྱིས་ཀྱང་མི་བསྙོན་པར་འགྱུར་ལ།
དེ་ལྟར་ན་ཁྱེད་ལ་ནང་འགལ་བའི་ཚུལ་འདི་ལྟར། འཇིག་རྟེན་གྱི་ལྷན་ཅིག་སྐྱེས་པའི་བློ་ལ་ཅི་ལྟར་སྣང་བ་འདི་ཉིད་ཐ་སྙད་ཀྱི་བདེན་པ་འཇོག་པའི་ཚེ་ཐད་སོར་བཞག་དགོས་པ་ཡིན་ཏེ། ཇི་སྐད་དུ། ཁྱོད་དང་འཇིག་རྟེན་འདིར་ནི་རྩོད་གྱིས་དང༌། ། ཞེས་དང༌། འཇིག་རྟེན་དོན་ནི་འཇིག་རྟེན་གྲགས་ཉིད་ཀྱིས། ། གལ་ཏེ་སེལ་ན་འཇིག་རྟེན་གྱིས་གནོད་འགྱུར། ། ཞེས་གསུངས་པའི་ཕྱིར། དེ་ལྟར་ཡིན་མོད་དེ་ལས་ཅིར་འགྱུར་ཞེ་ན། འོ་ན་ཐ་སྙད་ཀྱི་བདེན་པ་ཁས་ལེན་པའི་ཚེ་གཟུགས་སོགས་རང་གི་མཚན་ཉིད་ཀྱིས་གྲུབ་པ་ཉིད་དུ་ཁས་ལེན་པར་ཐལ།
འཇིག་རྟེན་གྱི་ལྷན་ཅིག་སྐྱེས་པའི་བློ་ལ་དེ་ལྟར་དུ་གྲགས་པའི་ཕྱིར། ཡང་དེ་ལྟ་ན་སྟོང་ཉིད་དངོས་པོའི་འཇིག་རྒྱུར་ཐལ་པ་དང༌། ཐ་སྙད་བདེན་པ་རིགས་པས་དཔྱད་བཟོད་དུ་ཐལ་བ་གཉིས་བཟློག་པར་མི་ནུས་སོ། ། ཁས་བླངས་ནང་འགལ་བས་གཏན་ཚིགས་མ་གྲུབ་པར་མ་ཟད་ཀྱི་རིགས་པ་དང་འགལ་བས་ཀྱང་མི་འགྲུབ་པ་ནི། ཚུལ་རོལ་མཐོང་བའི་རྟོག་མེད་ཀྱི་ཤེས་པ་ཐམས་ཅད་མེད་པ་གསལ་སྣང་ཅན་གྱི་ཤེས་པ་ཉིད་དུ་ཐལ་བར་འགྱུར་ཏེ། གཟུགས་སོགས་རང་གི་མཚན་ཉིད་ཀྱིས་མ་གྲུབ་བཞིན་དུ་དེར་གསལ་བར་སྣང་བའི་ཕྱིར་རོ། ། འདོད་ན། ཐམས་ཅད་ལོག་པའི་ཤེས་པ་ཉིད་དུ་ཐལ་བར་འགྱུར་རོ། ། གཞན་ཡང་ཟླ་བའི་ཞབས་ལྟར་ན། ཚུ་རོལ་མཐོང་བའི་རྟོག་མེད་ཀྱི་ཤེས་པ་ཐམས་ཅད་བདེན་འཛིན་དུ་ཐལ་བར་འགྱུར་ཏེ།
དེ་དག་གཟུགས་སོགས་ཡུལ་རང་གི་སྡོད་ལུགས་ཀྱི་ངོས་ནས་གྲུབ་པར་འཛིན་པའི་བློ་ཡིན་པའི་ཕྱིར། རྟགས་དང་ཁྱབ་པ་ཁས་བླངས་སོ། ། འདོད་ན། སྒྲ་དོན་འཛིན་པའི་རྟོག་པར་ཐལ་བ་བཟློག་ཏུ་མེད་དོ། ། གཞན་ཡང༌། ཟླ་བའི་ཞབས་ལྟར་ན། ཚུ་རོལ་མཐོང་བའི་རྒྱུད་ཀྱི་རྟོག་མེད་ཀྱི་ཤེས་པ་ཐམས་ཅད་ལོག་ཤེས་ཡིན་པ་དང༌། ཕྱི་རོལ་གྱི་དོན་ཚད་མས་གྲུབ་པ་ཡིན་ནོ། ། ཞེས་ཟེར་བ་ནང་འགལ་བ་ཡིན་ནོ། ། རིགས་པས་མི་འཐད་པར་མ་ཟད་ཡེ་ཤེས་སྙིང་པོ་ཉིད་ཀྱི་ལུང་གིས་ཀྱང་མི་འཐད་པ་ནི།
སྣང་བ་ལྟར་དོན་བྱེད་ནུས་པ་ཞེས་པའི་དོན་ལ། བདེན་གཉིས་ཀྱི་འགྲེལ་པ་གོང་དུ་དྲངས་པ་ལྟར། ཆུར་སྣང་བ་ལྟར་ཐ་སྙད་དུ་ཆུའི་དོན་བྱེད་ནུས་པ་ལྟ་བུ་ལ་བཤད་ཀྱི་རང་གི་མཚན་ཉིད་ཀྱིས་གྲུབ་པར་སྣང་བ་ལ་བཤད་པའི་སྐབས་ཅུང་ཟད་ཀྱང་མི་སྣང་བའི་ཕྱིར། ཁྱབ་པ་འཁྲུལ་བའི་ཚུལ་ཡང༌། ཡེ་ཤེས་སྙིང་པོས་བདེན་གྲུབ་ཁས་བླངས་པར་འགྱུར་ཏེ། གཟུགས་སོགས་འཛིན་པའི་ཚུ་རོལ་མཐོང་བའི་རྟོག་པ་ཚད་མ་ལ་གཟུགས་སོགས་སྣང་བ་ལྟར་དོན་བྱེད་ནུས་པས་ཁས་བླངས་པ་གང་ཞིག དེ་ལ་གཟུགས་སོགས་བདེན་པར་སྣང་བའི་ཕྱིར་རྟགས་ཀྱང་ཁས་བླངས་སོ། ། ཡང༌། ཡེ་ཤེས་སྙིང་པོས། གཞན་གྱི་དོན་དམ་བྱས་གང་ཡིན། །
དེ་ནི་གཞན་གྱི་ཀུན་རྫོབ་འདོད། ། ཅེས་པའི་ལུང་སྒྲ་ཇི་བཞིན་པར་ཁས་བླངས་པ་ཙམ་གྱིས། དངོས་སྨྲ་བའི་དོན་དམ་བདེན་པ་ཐ་སྙད་དུ་ཁས་བླངས་པར་འགྱུར་ན། ཡེ་ཤེས་སྙིང་པོས་བདེན་གྲུབ་ཀྱང་ཁས་བླངས་པར་འགྱུར་ཏེ། དངོས་པོར་སྨྲ་བའི་དོན་དམ་པའི་བདེན་པ་བདེན་གྲུབ་ཀྱི་སྟེང་ནས་འཇོག་པ་ཤ་སྟག་ཏུ་སྣང་བའི་ཕྱིར་དང༌། ཟླ་བས་ཀྱང་རང་གི་མཚན་ཉིད་ཀྱིས་གྲུབ་པ་ཞལ་གྱིས་བཞེས་པར་འགྱུར་ཏེ། ཇི་སྐད་དུ། འཇུག་འགྲེལ་ལས། དེ་ལ་སོ་སོ་སྐྱེ་བོ་རྣམས་ཀྱི་དོན་དམ་པ་གང་ཡིན་པ་དེ་ཉིད་འཕགས་པ་སྣང་བ་དང་བཅས་པའི་སྤྱོད་ཡུལ་ཅན་རྣམས་ཀྱི་ཀུན་རྫོབ་ཙམ་ཡིན་ལ་ཞེས་གསུངས་ཤིང༌། སོ་སོ་སྐྱེ་བོ་རྣམས་ཀྱིས་སྣང་བ་ལྟར་དོན་བྱེད་ནུས་པ་ལ་དོན་དམ་བདེན་པར་འཇོག་ལ།
སོ་སོ་སྐྱེ་བོ་རྣམས་ལ་ནི་གཟུགས་སོགས་རང་གི་མཚན་ཉིད་ཀྱིས་གྲུབ་པར་སྣང་བ་ཁོ་ན་ཁྱེད་ཀྱིས་ཁས་བླངས་པའི་ཕྱིར་རོ། ། ཁོ་བོ་ཅག་ལྟར་ན་ནི། དབུ་མ་པའི་སློབ་དཔོན་དེ་དང༌། དེས་ཆོས་དེ་དང་དེ་རང་ལུགས་ཀྱི་ཀུན་རྫོབ་ཏུ་བཤད་པ་ཉིད་ཀྱིས་རང་ལུགས་སུ་ཁས་མི་ལེན་པར་གྲུབ་པ་ཡིན་ནོ། ། གསུམ་པ་རང་རྒྱུད་པས་རྟགས་ཀྱི་དགག་བྱ་ཁས་བླངས་པ་ཟླ་བའི་ཞབས་ཀྱི་དགོངས་པ་མ་ཡིན་པར་བསྟན་པ་ནི། དབུ་མ་རང་རྒྱུད་པས་ཐ་སྙད་དུ་རང་གི་མཚན་ཉིད་ཀྱིས་གྲུབ་པའི་ཆོས་ཁས་བླངས་པ་འགོག་པར་བཞེད་ནས། གལ་ཏེ་རང་གི་མཚན་ཉིད་རྟེན་གྱུར་ན། ། ཞེས་སོགས་ཚིགས་སུ་བཅད་པ་གཉིས་ཀྱིས་སྟོང་ཉིད་དངོས་པོའི་འཇིག་རྒྱུར་ཐལ་བ་དང༌། ཐ་སྙད་བདེན་པ་རིགས་པས་དཔྱད་བཟོད་དུ་ཐལ་བ་གཉིས་འཕེན་ནོ། ། ཞེས་ཟེར་བ་དེ་དག་ནི་སློབ་དཔོན་དེའི་དགོངས་པ་མ་ཡིན་ཏེ།
རང་གི་འགྲེལ་པ་ན་དེ་ལྟར་མི་སྣང་བའི་ཕྱིར། འོ་ན་ཅི་ཞིག་ཡོད་ཅེ་ན། ཀླུ་སྒྲུབ་ཞབས་ཀྱི་དགོངས་པ་སེམས་ཙམ་དུ་འགྲེལ་བའི་ཤིང་རྟ་ཆེན་པོ་དག་ན་རེ། དབུ་མ་པ་རང་གི་ལུགས་ལ་ཁས་ལེན་པའི་བདེན་པ་ནི་གཉིས་ཏེ། ཀུན་རྫོབ་ཀྱི་བདེན་པ་དང༌། དོན་དམ་པའི་བདེན་པའོ། ། དང་པོ་ནི། གཞན་གྱི་དབང་གི་ངོ་བོ་ཉིད་གང་ཡིན་པ་དེའོ། ། གཉིས་པ་ནི་ཡོངས་སུ་གྲུབ་པའི་ངོ་བོ་ཉིད་དོ། ། ཀུན་བཏགས་པ་ནི།
ཀུན་རྫོབ་ཏུ་ཡང་བདེན་པ་མ་ཡིན་ཏེ། རང་གི་མཚན་ཉིད་ཀྱིས་མེད་པའི་ཕྱིར་རོ། ། དེའི་ཕྱིར་སློབ་དཔོན་གྱིས་མཐའ་བཞིའི་སྐྱེ་བ་བཀག་པ་དེ་ཡང་ཀུན་བཏགས་ཀྱི་དབང་དུ་བྱས་པ་ཡིན་གྱི། གཞན་གྱི་དབང་དུ་བྱས་པ་ནི་མ་ཡིན་ཏེ། གཞན་དབང་གི་དངོས་པོ་རྣམས་རང་གི་རྒྱུ་རྫས་གཞན་ལ་སྐྱེ་བར་མངོན་སུམ་དང༌། རྫེས་སུ་དཔག་པའི་ཚད་མས་གྲུབ་པའི་ཕྱིར། ཞེས་ཀུན་རྫོབ་ཀྱི་བདེན་པ་དབུ་མ་པ་རང་གི་རིགས་པས་རྣམ་པར་དཔྱད་ནས་འཇོག་པ་ཡིན་ནོ། ། ཞེས་སྨྲ་བ་དེ་དག་ལུང་དང་རིགས་པས་རྣམ་པར་གསུངས་འབྱིན་པའི་དབང་དུ་བྱས་ནས། གལ་ཏེ་རང་གི་མཚན་ཉིད་ཅེས་སོགས་ཚིགས་སུ་བཅད་པ་གསུམ་གསུངས་སོ། ། དེ་ཡང་དོན་རྣམ་པ་གསུམ་གྱིས་འཆད་དེ།
དོན་དམ་པའི་བདེན་པ་ཀུན་རྫོབ་ཀྱི་བདེན་པའི་འཇིག་རྒྱུར་ཐལ་བ། ཀུན་རྫོབ་ཀྱི་བདེན་པ་དོན་དམ་པའི་བདེན་པར་ཐལ་བ། རང་ལུགས་ལ་གཞན་སྐྱེས་ཁས་བླངས་ན་ཀླུ་སྒྲུབ་ཞབས་ཀྱི་ལུང་དང་འགལ་བའོ། ། དང་པོ་ནི། དོན་དམ་པའི་བདེན་པ་རྟོགས་པའི་ཤེས་རབ་ཀྱིས་ཀུན་རྫོབ་ཀྱི་བདེན་པ་ཤིག་པར་ཐལ་བ། གཞན་དབང་རང་བཞིན་གྱིས་གྲུབ་པ་དེ་ཀུན་རྫོབ་ཀྱི་བདེན་པ་ཡིན་པར་ཐལ། རང་བཞིན་དང་རང་གི་མཚན་ཉིད་དང་རྫས་སུ་ཡོད་པའི་གཞན་དབང་དེ་དོན་དམ་པར་ནི་མེད་པའི་ཕྱིར། ཞེས་འཆད་པ་ནི། གལ་ཏེ་རང་གི་མཚན་ཉིད་སོགས་ཤླཽ་ཀ་གཅིག་གོ ། རྣམ་པར་རིག་པ་ཙམ་དུ་སྨྲ་བའི་གྲུབ་པའི་མཐའ་ལས་དེ་ལྟར་འབྱུང་བ་ཡང་ཡིན་ཏེ།
ཇི་སྐད་དུ། རྣམ་བཤད་རིགས་པ་ལས། ལས་དང་རྣམ་པར་སྨིན་པ་དག་ནི་ཀུན་རྫོབ་དང་རྫས་སུ་ནི་ཡོད་དོ། ། དོན་དམ་པར་ནི་མེད་དེ། འཇིག་རྟེན་པའི་ཤེས་པའི་ཡུལ་ཡིན་པའི་ཕྱིར་རོ། ། དམ་པ་ནི་ཡེ་ཤེས་འཇིག་རྟེན་ལས་འདས་པ་ཡིན་ཏེ། དེའི་དོན་ཡིན་པས་དོན་དམ་པའོ། ། དེ་གཉིས་ཀྱི་རང་གི་མཚན་ཉིད་ནི། དེའི་ཡུལ་མ་ཡིན་ཏེ། དེའི་ཡུལ་ནི་བརྗོད་དུ་མེད་པའི་སྤྱིའི་མཚན་ཉིད་ཡིན་པའི་ཕྱིར་རོ། །
ཡང་ཐེག་པ་ཆེན་པོ་པ་ཁ་ཅིག་ཐམས་ཅད་རང་གི་མཚན་ཉིད་དུ་ནི་མེད་པ་ཁོ་ན་ཡིན་ལ། ཀུན་རྫོབ་ཏུ་ནི་བཅོམ་ལྡན་འདས་ཀྱིས་ཆོས་རྣམས་ཡོད་པ་ཉིད་དུ་བསྟན་ནོ། ། ཞེས་སྒྲ་ཇི་བཞིན་པ་ཉིད་ཀྱི་དོན་ཡིན་པར་འདོད་པ་དེ་དག་ལ་ཇི་སྐད་བསྟན་པའི་རྩོད་པ་འདི་ཡང་འབྱུང་བར་འགྱུར་རོ། ། ཞེས་གཞན་དབང་ཀུན་རྫོབ་ཏུ་རང་གི་མཚན་ཉིད་ཀྱིས་ཡོད་པ་དང་དོན་དམ་དུ་རང་གི་མཚན་ཉིད་ཀྱིས་མེད་པར་བཤད་པའི་ཕྱིར་རོ། ། རང་ལ་སྟོང་ཉིད་དངོས་པོའི་འཇིག་རྒྱུར་ཐལ་བའི་ཉེས་པ་མི་འཇུག་པ་ནི་གཞན་དབང་གི་དངོས་པོ་རྣམས་རང་བཞིན་གྱིས་སྟོང་པའི་རྒྱུ་མཚན་གྱིས་རྣལ་འབྱོར་པའི་ཡེ་ཤེས་ཀྱིས་ཀྱང་དེ་ལྟར་རྟོགས་པ་ཡིན་གྱིས་གནས་ཚུལ་ལ་རང་བཞིན་གྱིས་གྲུབ་པ་ལ། ཡེ་ཤེས་ཀྱི་རང་བཞིན་གྱིས་སྟོང་པར་རྟོགས་པ་མ་ཡིན་པའི་རྒྱུ་མཚན་ལས་སོ། ། གཉིས་པ་ནི། གཞན་དབང་ཆོས་ཅན། དོན་དམ་པའི་བདེན་པར་ཐལ། དབུ་མའི་རིགས་པས་དཔྱད་བཟོད་པའི་ཕྱིར་ཏེ།
མཐའ་བཞི་པོ་གང་ལས་སྐྱེས་ཞེས་དཔྱོད་པ་ན་གཞན་ལས་སྐྱེ་བར་ཁས་ལེན་དུ་རུང་བའི་ཕྱིར་ཞེས་འཆད་པ་ནི། གང་ཕྱིར་དངོས་པོ་འདི་དག་རྣམས་དཔྱད་ན། ། ཞེས་སོགས་ཚིགས་སུ་བཅད་པ་གཅིག་གོ ། གསུམ་པ་ནི། གཞན་དབང་ལ་ཀུན་རྫོབ་ཏུ་ཡང་རང་བཞིན་གྱིས་ཡོད་པའི་སྐྱེ་བ་ཡོད་པར་ཚད་མས་གྲུབ་པ་མ་ཡིན་ཏེ། དོན་དམ་པར་མཐའ་བཞིའི་སྐྱེ་བ་འགོག་བྱེད་ཀྱི་རིགས་པ་དེས་མ་ཁེགས་པའི་རང་བཞིན་གྱིས་གྲུབ་པའི་སྐྱེ་བ་ནི་ཐ་སྙད་དུ་ཡང་ཡོད་པ་མ་ཡིན་པའི་ཕྱིར་ཞེས་འཆད་པ་ནི། དེ་ཉིད་སྐབས་སུ་རིགས་པ་གང་ཞིག་གིས། ། ཞེས་སོགས་ཚིགས་སུ་བཅད་པ་གཅིག་གོ ། ཐ་སྙད་དུ་གཞན་སྐྱེ་བཀག་པ་ལ་མངོན་སུམ་དང་འགལ་བ་སྤང་བ་ནི། དངོས་པོ་སྟོང་པ་གཟུགས་བརྙན་ལ་སོགས་པ། །
ཞེས་སོགས་ཚིགས་སུ་བཅད་པ་ཕྱེད་དང་གཉིས་སོ། ། དེ་ལྟར་བཤད་པས་གྲུབ་པའི་དོན་གསུམ་ཞིག་འབྱུང་བའི་དང་པོ་ནི། རྣལ་འབྱོར་སྤྱོད་པ་པས་ཀླུ་སྒྲུབ་ཀྱི་དགོངས་པ་སེམས་ཙམ་དུ་བཀྲལ་བ་ན། གཞན་དབང་ཀུན་རྫོབ་ཏུ་བདེན་པར་གྲུབ་ཅིང་དོན་དམ་པའི་བདེན་པར་མ་གྲུབ། ཡོངས་གྲུབ་ནི་དོན་དམ་པའི་བདེན་པར་གྲུབ་ལ་ཅིག་ཤོས་སུ་མ་གྲུབ། ཀུན་བཏགས་ནི་བདེན་པ་གཉིས་པོ་གང་དུ་ཡང་བདེན་པ་མ་ཡིན་ཞེས་བྱ་བ་དང༌། དེའི་དགོངས་པ་ངོ་བོ་ཉིད་མེད་པར་སྨྲ་བས་བཀྲལ་བ་ལྟར་ན། བརྟགས་པ་དང་གཞན་དབང་གཉིས་ཀ་ཡང་འཇིག་རྟེན་གྱི་ཀུན་རྫོབ་ཀྱི་ངོར་ནི་བདེན་པར་མཚུངས་ལ། རང་གི་ལུགས་ལ་ནི་ཐ་སྙད་དུ་ཡང་བདེན་པ་མ་ཡིན། ཡོངས་གྲུབ་ནི་དོན་དམ་པར་མི་བདེན་ཡང༌།
ཐ་སྙད་དུ་བདེན་པར་བཞག་པས་རང་གི་ལུགས་ལ་ཐ་སྙད་དུ་བདེན་པ་ནི་གཅིག་ཁོ་ནའོ། ། ཞེས་བྱ་བ་འདི་གྲུབ་པ་ཡིན་ནོ། ། གྲུབ་དོན་གཉིས་པ་ནི་དབུ་སེམས་གཉིས་ཀས་གཞན་དབང་ཀུན་རྫོབ་ཀྱི་བདེན་པར་ཁས་ལེན་མོད། སེམས་ཙམ་པས་ནི་དེ་ཀུན་རྫོབ་ཏུ་བདེན་པར་ཚད་མས་གྲུབ་ཅིང༌། དོན་དམ་དུ་བདེན་གྲུབ་མ་ཡིན་པར་ཚད་མས་གྲུབ་བོ་ཞེས་ཁས་ལེན་ལ། ངོ་བོ་ཉིད་མེད་པར་སྨྲ་བས་ནི། རང་ལ་དེ་བདེན་པ་ལྟ་ཞོག རང་ལུགས་ཀྱི་ཚད་མ་གང་གིས་ཀྱང་དེ་ཡོད་པར་ཚད་མས་མི་འགྲུབ་བོ་ཞེས་བྱ་བ་འདི་ཡང་གྲུབ་པ་ཡིན་ནོ། ། གྲུབ་དོན་གསུམ་པ་ནི། ཐ་སྙད་དུ་ཡང༌།
གཞན་སྐྱེ་དང༌། དེས་ཉེ་བར་མཚོན་ནས་རང་བཞིན་གྱིས་གྲུབ་པ་དང༌། རང་གི་མཚན་ཉིད་ཀྱིས་གྲུབ་པ་སོགས་ཁས་མི་ལེན་ནོ། ། ཞེས་བྱ་བ་འདི་ཡང་དབུ་མ་རང་ལུགས་ཀྱི་ཚད་མས་ཐ་སྙད་དུ་ཡང་མི་འགྲུབ་བོ། ། ཞེས་བྱ་བའི་དོན་ཡིན་གྱི། འཇིག་རྟེན་གྱི་ཐ་སྙད་དུ་མེད་པའི་དོན་མ་ཡིན་ཏེ། འཇིག་རྟེན་གྱི་ཐ་སྙད་ནི་ལྷན་ཅིག་སྐྱེས་པའི་མཐོང་བ་བརྫུན་པའི་ཡུལ་དུ་ཇི་ལྟར་གྲུབ་པ་དེ་ཉིད་ལ་འཇོག་པའི་ཕྱིར་དང༌། རྣམ་ཀུན་འཇིག་རྟེན་ཚད་མིན་དེ་ཡི་ཕྱིར། ། ཞེས་སོགས་དང༌། དངོས་པོ་སྟོང་པ་གཟུགས་བརྙན་ལ་སོགས་པ། །
ཞེས་པར། གཞན་སྐྱེ་འཇིག་རྟེན་ལ་གྲགས་པའི་མངོན་སུམ་གྱིས་མཐོང་བར་བཤད་པའི་ཕྱིར། ཞེས་བྱ་བ་འདི་གྲུབ་པ་ཡིན་ནོ། ། འོ་ན་གཞུང་འདིའི་ཕྱོགས་སྔ་མ་ཁས་ལེན་པ་པོ་རྣལ་འབྱོར་སྤྱོད་པ་བ་ཡིན་ནོ་ཞེས་བྱ་བ་འདི་ལ་ལུང་དུ་བྱ་བ་ཅི་ཞིག་ཡོད་ཅེ་ན། བཤད་པ་ཇི་ལྟར་གལ་ཏེ་རང་གི་མཚན་ཉིད་ཅེས་པའི་འགྲེལ་པར། གང་ཞིག་གཞན་གྱི་དབང་གི་ངོ་བོ་ཁས་བླངས་ནས། དེ་ལ་བརྟེན་པའི་སྟོང་པ་ཉིད་གཟུང་བ་དང་འཛིན་པ་མེད་པའི་མཚན་ཉིད་ཅན་མི་རྟག་པ་ཉིད་ལ་སོགས་པ་ལྟར་དེ་ཉིད་དང་གཞན་དུ་བརྗོད་པར་བྱ་བ་མ་ཡིན་པར་སེམས་པ་དེའི་ལྟར་ན་སྟོང་པ་ཉིད་ཁོ་ནས་ཆོས་ཐམས་ཅད་སྟོང་པ་ཡིན་གྱི། རང་བཞིན་གྱིས་ནི་མ་ཡིན་ནོ་ཞེས་བྱ་བར་འགྱུར་རོ། ། ཞེས་བཤད་པ་དང༌། གང་ཕྱིར་དངོས་པོ་འདི་དག་ཅེས་པའི་འགྲེལ་པར་དངོས་པོ་ལ་མངོན་པར་ཞེན་པའི་བདོག་པ་ཐམས་ཅད་ཀུན་ནས་གཅོད་པ་ན་བྲེད་ཤ་ཐོན་པ་ཐ་སྙད་ཀྱི་བདེན་པ་ལ་མངོན་པར་ཞེན་པ་འདི་གང་ཞིག་ཀུན་ནས་ཉོན་མོངས་པ་དང་རྣམ་པར་བྱང་བའི་རྒྱུར་འགྱུར་བ་རྫས་ཀྱི་བདག་ཉིད་འགའ་ཞིག་ཏུ་སྐྱེ་བར་འགྱུར་བར་བྱ་དགོས་སོ་ཞེས་སྨྲ་ན།
དེ་སྐད་དུ། སྨྲ་བ་དེ་ལ་ཚིག་ཙམ་ཞིག་ལྷག་མ་ལུས་སོ། ། ཞེས་པ་དང་དེ་ཉིད་སྐབས་སུ་ཞེས་པའི་འགྲེལ་པར་གང་དག་བདག་ལས་མ་ཡིན། ཞེས་བྱ་བ་ལ་སོགས་པས་ནི་སློབ་དཔོན་ཀླུ་སྒྲུབ་ཀྱི་ཞལ་མངའ་ནས་ཀྱིས། བརྟགས་པའི་ངོ་བོ་ཉིད་ཁོ་ན་བཀག་པ་ཡིན་གྱི། གཞན་གྱི་དབང་གི་ངོ་བོ་ནི་མ་ཡིན་ནོ་སྙམ་དུ་སེམས་པ་དེ་དག་གི་འདོད་པ་འདི་ཡང༌། གཏན་ཚིག་མེད་པར་མི་འགྲུབ་པས་དེ་སྐད་དུ་སྨྲ་བ་དེ་དག་ནི། བརྒལ་ཞིང་བརྟགས་པར་བྱ་བ་ཁོ་ནའོ་ཞེས་གསུངས་པས་ན། འདིའི་ཕྱོགས་སྔ་སྨྲ་བ་དབུ་མ་རང་རྒྱུད་པ་ཡིན་པའི་དོན་མེད་དོ། ། སྐབས་འདིར་གལ་ཆེ་བའི་དོན་འདི་ལྟར་ཤེས་དགོས་ཏེ།
ཟླ་བའི་ཞབས་ཀྱིས་སེམས་ཙམ་པའི་འདོད་པ་བརྗོད་པ་ན། གཞན་དབང་བདེན་གྲུབ་ཏུ་འདོད་པར་བཤད་པ་དེ་ཡང༌། ཐ་སྙད་བདེན་པའི་དབང་དུ་བྱས་པའི་བདེན་གྲུབ་ཏུ་ཁས་ལེན་པ་ཡིན་གྱི། དོན་དམ་བདེན་པའི་དབང་དུ་བྱས་པའི་བདེན་གྲུབ་ཏུ་འདོད་པར་འཆད་པ་ནི་མ་ཡིན་ཏེ། གཞན་དུ་ན་དེས་དེ་དོན་དམ་པའི་བདེན་པ་ཉིད་དུ་ཁས་ལེན་པར་ཐལ་བའི་ཕྱིར་རོ། ། འོ་ན་ལུགས་དེ་ལ་བདེན་གྲུབ་དེ་གཉིས་ཀྱི་ཁྱད་པར་ཅི་ཞེ་ན། ཁྱད་པར་ནི་རྣམ་པ་དུ་མར་བལྟ་སྟེ། ཀུན་རྫོབ་ཏུ་བདེན་པ་དང་དོན་དམ་དུ་བདེན་པའི་ཁྱད་པར་དང༌། དོན་དམ་དཔྱོད་བྱེད་ཀྱི་རིགས་པས་དཔྱད་པའི་ཚེ་དཔྱད་བཟོད་མི་བཟོད་ཀྱི་ཁྱད་པར་དང༌། རྣམ་དག་གི་དམིགས་པ་ཡིན་མིན་གྱི་ཁྱད་པར་དང༌།
ཐ་སྙད་པའི་ཚད་མ་དང༌། དོན་དམ་པའི་ཚད་མ་གཉིས་ཀྱིས་གཞལ་བྱ་སོ་སོར་ངེས་པ་སོགས་ཀྱི་ཁྱད་པར་རོ། ། དེ་ལྟ་བས་ན། རྣམ་རིག་པ་གཞན་དབང་བདེན་པར་ཡོད་དོ། ། ཞེས་བྱ་བ་འདི་ནི་ཀུན་རྫོབ་བདེན་པའི་འཇོག་ཚུལ་ཡིན་གྱི། དོན་དམ་བདེན་པའི་མ་ཡིན། ཡོངས་གྲུབ་བདེན་པར་ཡོད་དོ་ཞེས་བྱ་བ་འདི། དོན་དམ་བདེན་པའི་འཇོག་ཚུལ་ཡིན་གྱི་ཅིག་ཤོས་མ་ཡིན། ཀུན་བཏགས་བདེན་པར་མེད་དོ་ཞེས་བྱ་བ་འདི་ནི་བདེན་པ་གཉིས་ཀའི་དབང་དུ་བྱས་ནས་འཆད་པ་ཡིན་ནོ། ། འོ་ན་སེམས་ཙམ་དུ་སྨྲ་བས་གཞན་དབང་ཀུན་རྫོབ་ཏུ་བདེན་པར་གྲུབ་བོ་ཞེས་བྱ་བ་འདི་དང༌།
དབུ་མ་པས་ཀུན་རྫོབ་ཀྱི་བདེན་པ་འཇིག་རྟེན་ན་ཇི་ལྟར་གྲགས་པ་ལྟར་ཁས་ལེན་པ་འདི་གཉིས་ཉེས་པ་མཚུངས་པར་འགྱུར་ཏེ། འཕྲལ་གྱི་འཁྲུལ་རྒྱུའི་དབང་གིས་བརྟགས་པ་མ་ཡིན་པའི་དངོས་པོ་རྣམས་ནི་རང་བཞིན་གྱིས་གྲུབ་པར་འཇིག་རྟེན་ན་གྲགས་པའི་ཕྱིར་སྙམ་ན། དེ་མི་མཚུངས་པའི་ཚུལ་ནི་ཇི་སྐད་དུ། ཇི་ལྟར་ཁྱོད་ཀྱི་གཞན་དབང་དངོས་འདོད་ལྟར། ། ཀུན་རྫོབ་ཀྱང་ནི་བདག་གིས་ཁས་མ་བླངས། ། འབྲས་ཕྱིར་འདི་དག་མེད་ཀྱང་ཡོད་དོ་ཞེས། ། འཇིག་རྟེན་ངོར་བྱས་བདག་ནི་སྨྲ་བར་བྱེད། ། ཅེས་གསུངས་པ་དེའི་དོན། དབུ་མ་པས་ནི། ཇི་སྲིད་ཐ་སྙད་ཀྱི་བདེན་པ་འཇོག་པ་དེ་སྲིད་དུ་འཇིག་རྟེན་ན་ཇི་ལྟར་གྲགས་པ་དེ་ཉིད་དབང་བཙན་པར་བྱས་པ་ཡིན་གྱི།
རང་གི་གྲུབ་མཐའ་ལ་གྲགས་པའི་རིགས་པས་མི་འཇོག སེམས་ཙམ་པས་ནི། ཀུན་རྫོབ་ཀྱི་བདེན་པ་རྣམ་པར་འཇོག་པ་དེ་རང་གི་གྲུབ་མཐའ་ལ་གྲགས་པའི་རིགས་པ་དང༌། ཚད་མས་རྣམ་པར་འཇོག་པའི་ཕྱིར་ཞེས་པའོ། ། དེ་སྐད་དུ་ཡང༌། དེ་ཉིད་ཀྱི་རང་འགྲེལ་ལས། ཇི་ལྟར་ཁྱོད་ཀྱིས་རང་དབང་དུ་གནས་ནས་རང་གི་གཞུང་ལུགས་ཀྱི་གཞན་དབང་གི་ངོ་བོ་འཕགས་པའི་ཡེ་ཤེས་ཀྱི་ཐུགས་སུ་ཆུད་པར་བྱ་བ་ཞིག་སྨྲ་བ་དེ་ལྟར་ན་ནི། ཁོ་བོས་ཀུན་རྫོབ་མ་ཡིན་ཏེ། འོ་ན་ཅི་ཞེ་ན། ཡོད་པ་མ་ཡིན་ཡང་འཇིག་རྟེན་ཁོ་ན་ལ་གྲགས་པར་འགྱུར་བས་ཡོད་དོ་ཞེས་འཇིག་རྟེན་གྱི་ངོ་བོ་ཁོ་ནར་བརྗོད་པ་ཡིན་ཏེ།
དེ་རྗེས་སུ་བརྗོད་པ་ནི་དེ་བཟློག་པའི་ཐབས་ཡིན་པའི་ཕྱིར་རོ་ཞེས་གསུངས་པ་དང༌། གལ་ཏེ་ཁྱོད་ལ་འཇིག་རྟེན་མི་གནོད་ན། ། འཇིག་རྟེན་ཉིད་ལྟོས་འདི་ནི་དགག་པར་གྱིས། ། ཞེས་ཀུན་བཏགས་ལ་རང་གི་མཚན་ཉིད་མེད་པར་ཁས་བླངས་ན། འཇིག་རྟེན་གྱི་གྲགས་པ་དང་འགལ་ཞིང་དེའི་རྒྱུ་མཚན་གྱིས་ཀུན་རྫོབ་ཀྱི་འཇོག་ཚུལ་མ་ཡིན་པ་དང༌། དེ་ལ་དབུ་མའི་གྲུབ་མཐས་མི་གནོད་ཅིང༌། དེ་དང་མཐུན་པར་བཤད་པ་ཡིན་ཏེ། ཇི་སྐད་དུ། ཁྱོད་དང་འཇིག་རྟེན་འདི་ནི་རྩོད་གྱིས་དང༌། ། ཕྱིས་ནས་སྟོབས་ལྡན་བདག་གིས་བསྟེན་པར་བྱ། །
ཞེས་གསུངས་སོ། ། འོ་ན་ཟླ་བའི་ཞབས་ཀྱིས་རང་ལུགས་ལ་ཕྱི་རོལ་གྱི་དོན་ཡོད་པར་བཤད་པ་མ་ཡིན་ནམ་ཞེ་ན། དེ་ཡང་མ་ཡིན་ཏེ། སེམས་ཙམ་པས་ཕྱི་རོལ་གྱི་དོན་མེད་ཅིང་རྣམ་པར་ཤེས་པ་ཡོད་དོ་ཞེས་སྨྲ་བ་དེ་བདེན་པ་གཉིས་པོ་གང་གི་ཡང་འཇོག་ཚུལ་མ་ཡིན་ནོ། ། ཞེས་གསུངས་པ་ཡིན་ཏེ་ཕྱི་རོལ་གྱི་དོན་རང་ལུགས་ལ་ཡོད་པར་བསྒྲུབས་པ་ཆ་ཙམ་ཡང་ཡོད་པ་མ་ཡིན་ལ། ཕྱི་རོལ་གྱི་དོན་མེད་པ་ཉིད་རང་ལུགས་སུ་བཞེད་པའི་ཕྱིར། དེ་ཡང་ཇི་སྐད་དུ། ཤེས་བྱ་མེད་ན་ཤེས་པ་བསལ་བ་ནི། ། བདེ་བླག་རྙེད་ཅེས་སངས་རྒྱས་རྣམས་ཀྱིས་གསུངས། ། ཤེས་བྱ་མེད་ན་ཤེས་པ་བཀག་འགྲུབ་པས། །
དང་པོར་ཤེས་བྱ་དགག་པར་མཛད་པ་ཡིན། ། ཞེས་བཤད་པའི་ཕྱིར། འོ་ན་དེ་ལྟར་འདོད་པ་དེ་བདེན་གཉིས་གང་གི་ཡང་འཇོག་ཚུལ་དུ་མི་རུང་བ་ཅི་ཞེ་ན། ཀུན་རྫོབ་ཏུ་ནི་དོན་ཤེས་གཉིས་ཀ་ཡོད་མཚུངས་སུ་འཇིག་རྟེན་གྱི་གྲགས་པས་འགྲུབ་ལ། དོན་དམ་དུ་ནི་ཡོད་མཚུངས་མ་ཡིན་པར་དབུ་མ་པའི་ལུགས་ཀྱི་ལུང་དང་རིགས་པས་འགྲུབ་པའི་ཕྱིར་རོ། ། དེ་སྐད་དུ་ཡང༌། བདེན་གཉིས་རིམ་པ་འདི་དག་བཤིགས་ནས་ནི། ། ཁྱོད་ཀྱི་རྫས་ནི་བཀག་ཕྱིར་འགྲུབ་མི་འགྱུར། ། ཞེས་གསུངས་སོ། ། དེ་ལྟར་བཤད་པས་གྲུབ་པའི་དོན་གལ་ཆེ་བ་འདི་ལྟར་སེམས་ཙམ་པས་ཀུན་རྫོབ་བདེན་པ་འཇོག་པའི་ཚེ།
རང་བཞིན་གྱིས་གྲུབ་པའི་ཆོས་ཁས་བླངས་པ་ན་བདེན་པ་གཉིས་ལས་ཉམས་པ་དང༌། དབུ་མ་པས་དེ་འཇོག་པའི་ཚེ། རང་བཞིན་དང་རང་གི་མཚན་ཉིད་ཀྱིས་གྲུབ་པ་དང་བདག་གཉིས་ཀྱི་ཐ་སྙད་ཁས་མི་ལེན་ཡང་དོན་ཁས་ལེན་པ་དེ་ལྟར་ན་ཡང་བདེན་པ་གཉིས་ལས་ཉམས་པ་མེད་དོ། ། དེའི་རྒྱུ་མཚན་ཡང་སེམས་ཙམ་པའི་ཀུན་རྫོབ་བདེན་པའི་འཇོག་ཚུལ་ནི་རང་གི་གྲུབ་མཐའ་ལ་གྲགས་པའི་ཚད་མ་ཡིན་པར་འདོད་ལ། དབུ་མ་པས་ནི། ཀུན་རྫོབ་བདེན་པའི་འཇོག་བྱེད་འཇིག་རྟེན་ན་གྲགས་པའི་མཐོང་བ་བརྫུན་པ་ཉིད་དབང་བཙན་པར་འདོད་པའི་ཤེས་བྱེད་ལ་བརྟེན་པ་ཡིན་ནོ་ཞེས་བྱ་བ་འདི་གྲུབ་པ་ཡིན་ནོ། ། དེ་ལྟར་གྲུབ་པ་ན་དབུ་མ་རང་རྒྱུད་པར་མ་ཟད། ཐལ་འགྱུར་བས་ཀྱང་ཐ་སྙད་ཀྱི་བདེན་པ་འཇོག་པའི་ཚེ་ནི། རང་བཞིན་དང་རང་གི་མཚན་ཉིད་དང་རང་གི་ངོ་བོ་ཉིད་དུ་མ་ཟད་ཀྱི། བདེན་འཛིན་ལྷན་སྐྱེས་དང་རང་འཛིན་ལྷན་སྐྱེས་ཀྱི་འཛིན་སྟངས་ཀྱི་གཟུང་བྱ་གང་ཡིན་པ་དེ་དང་དེ་མ་རིག་པ་དེ་དང་དེའི་ངོར་ཇི་ལྟར་གྲུབ་པ་དེ་ཉིད་སོར་འཇོག་པ་ཡིན་གྱི།
དབུ་མ་པ་རང་ལུགས་ཀྱི་ཚད་མས་མི་འཇོག དོན་དམ་པའི་བདེན་པ་དང་དབུ་མ་པ་རང་གི་གྲུབ་པའི་མཐའ་འཆད་པ་ན་ནི། ཐལ་འགྱུར་བར་མ་ཟད་རང་རྒྱུད་པས་ཀྱང་དངོས་པོ་རྣམས་རང་བཞིན་དང་རང་གི་མཚན་ཉིད་ལྟ་ཞོག ཀུན་རྫོབ་ཀྱི་དངོས་པོ་འཇིག་རྟེན་གྱི་རྟོག་པས་བརྟགས་པ་ཉིད་ཀྱང་ཡོད་པར་མི་འདོད་དེ། ཇི་སྐད་དུ། ཚིག་གསལ་ལས། འདིར་སྐྱེ་བ་བཀག་པ་བསྒྲུབ་བྱའི་ཆོས་སུ་བྱེད་པ་དེའི་ཚེ། ཕྱིན་ཅི་ལོག་ཙམ་གྱི་བདག་གི་དངོས་པོ་རྙེད་པ་ནི་ཉམས་པར་གྱུར་པར་ལེགས་ལྡན་འབྱེད་རང་ཉིད་ཀྱིས་ཁས་བླངས་པ་ཉིད་དོ་ཞེས་གསུངས་པས་སོ། ། མདོར་ན། དབུ་མ་རང་རྒྱུད་པའི་སློབ་དཔོན་ཆེན་པོ་དེ་དག་གིས་ཀླུ་སྒྲུབ་ཞབས་ཀྱིས་ཇི་ལྟར་བཞེད་པའི་དབུ་མའི་རྟགས་ཀྱི་དགག་བྱ་དེ་ཉིད་ཞལ་གྱིས་བཞེས་སོ་ཞེས་གསལ་བར་སྒྲོ་འདོགས་པ་དེ་དག་ནི་འཕགས་ཡུལ་དུ་བྱོན་པའི་ཤིང་རྟའི་སྲོལ་འབྱེད་ཆེས་ཤིན་ཏུ་ཆེན་པོ་དག་ལ་མི་ཟད་པའི་སྐུར་པ་བཏབ་པས་རང་རྒྱུད་ཀྱི་གཞུང་རྙོག་པ་ཅན་དུ་བྱས་པར་མ་ཟད་ཀྱི་དབུ་མ་ཐལ་འགྱུར་གྱི་སྒོ་ནས་སྨྲ་བའི་གཞུང་ལུགས་དག་ལ་ཡང་བྱ་བ་ཅུང་ཟད་ཀྱང་མ་བྱས་པས་རྣམ་པར་དཔྱོད་པ་དང་ལྡན་པ་དག་གིས་ཡིད་རྟོན་དུ་རུང་བའི་གནས་སུ་བྱ་བར་མ་མཐོང་ནས་རིང་དུ་དོར་བ་ཡིན་ནོ། །
གཉིས་པ་ཐལ་འགྱུར་དུ་སྨྲ་བའི་གཞུང་ལ་ལོག་པར་རྟོག་པ་བསལ་བ་ལ། བོད་ཡུལ་དུ་ལྷ་མངའ་བདག་ཁྲི་སྲོང་ལྡེའུ་བཙན་གྱི་དུས་སུ། རྒྱ་གར་ཤར་ཕྱོགས་ཀྱི་དབུ་མ་པ་ཆེན་པོ་ཡེ་ཤེས་སྙིང་པོ་དང༌། སེམས་དཔའ་ཆེན་པོ་ཞི་བ་འཚོ་དང༌། མཁས་པའི་དབང་པོ་ཀ་མ་ལ་ཤཱི་ལ་རྣམས་བོད་ཡུལ་དུ་སྤྱན་དྲངས། རྒྱན་སྣང་བདེན་གསུམ་ཞེས་བྱ་བའི་བསྟན་ཆོས་འགྲེལ་པ་དང་བཅས་པ་མཛད། ཀ་ཅོག་ཞང་གསུམ་ལ་སོགས་པའི་ལོ་ཙཱ་བ་ཆེན་པོ་རྣམས་ལ་རིམ་པར་བརྒྱུད་ནས་རྔོག་ལོ་ཙཱ་བ་ཆེན་པོ་ཡན་ཆད་དུ་དབུ་མ་རང་རྒྱུད་ཀྱི་བསྟན་ཆོས་དེ་དང་དེ་དག་ལ་བཤད་ཉན་གྱི་སྒོ་ནས་ཡུན་རིང་དུ་གཏན་ལ་འཕབས་པས། ཀླུ་སྒྲུབ་ཞབས་ཀྱིས་ཇི་ལྟར་གཟིགས་པའི་ལྟ་བ་དེ་ཉིད་རང་གིས་མཁྱེན་ནས་གཞན་ལ་ཕྱིན་ཅི་མ་ལོག་པར་འདོམས་པར་མཛད་པའི་སེམས་དཔའ་ཆེན་པོ་རབ་ཏུ་མང་པོ་དག་བར་མ་ཆད་པར་བྱོན་ནོ། ། རྔོག་ལོ་ཙཱ་བ་ཆེན་པོས་བཤད་ཉན་མཐར་ཕྱིན་པར་མཛད་པའི་སླད་རོལ་དེ་ཙམ་ན་སྤྲུལ་བའི་ལོ་ཙཱ་བ་ཆེན་པོ། པ་ཙབ་ཉི་མ་གྲགས་ཀྱི་ཇི་སྐད་དུ།
ཇོ་བོ་མར་མེ་མཛད་ཀྱིས། ཀླུ་སྒྲུབ་སློབ་མ་ཟླ་གྲགས་ཡིན། ། དེ་ལས་བརྒྱུད་པའི་མན་ངག་གིས། ། ཆོས་ཉིད་བདེན་པ་རྟོགས་པར་འགྱུར། ། ཞེས་འབྱུང་བ་དེ་ཉིད་ཐུགས་ལ་ཉེ་བར་བཞག་ནས། རྒྱ་གར་གྱི་མཁས་པ་ཆེན་པོ་ཀཱན་ཀ་ཝརྨ་དང༌། ཧཱ་སུ་མ་ཏི་དང༌། ཏི་ལ་ཀ་ལ་སོགས་པ་བསྙེངས་བྲལ་ཟླ་བའི་ཞབས་ཀྱི་བརྒྱུད་པ་འཛིན་པའི་སློབ་དཔོན་རྣམས་ལ་ལུགས་དེ་ཉིད་རྒྱས་པར་གསན་ཞིང༌། སྤྱིར་སློབ་དཔོན་དེས་མཛད་པའི་བསྟན་ཆོས་དུ་མ་དང་ཁྱད་པར་དུ་རྩ་འཇུག་བཞི་གསུམ་གྱི་འགྲེལ་པ་རྣམས་བསྒྱུར་ཞིང༌། བཤད་ཉན་གྱི་སྒོ་ནས་ཡུན་རིང་དུ་གཏན་ལ་ཕབ་པས།
དེའི་ལུགས་ཇི་ལྟ་བ་བཞིན་དུ་གཟིགས་པའི་མཁས་པ་ཆེན་པོ་རྨ་བྱང་ཆུབ་བརྩོན་འགྲུས་དང༌། སློབ་དཔོན་གཙང་ནག་དང་གཙང་པ་སར་བོས་དང་ཞང་ཐང་སག་པ་ལ་སོགས་པ་ཐལ་འགྱུར་གྱི་ཚུལ་ལ་རྣམ་དཔྱོད་ཀྱི་བློ་གྲོས་ཤིན་ཏུ་གཞོལ་བར་གྱུར་པའི་མཁས་པ་ཆེན་པོ་མང་པོ་དག་བྱོན་ཏེ། དེ་དག་ཀྱང་ཕལ་ཆེར་ནི། ཐོག་མར་སློབ་དཔོན་ཕྱ་པའི་དྲུང་དུ་རང་རྒྱུད་ཀྱི་ཚུལ་ལ་ལེགས་པར་སྦྱངས་པ་དག་གོ ། དེའི་ཚེ་ཁ་ཆེའི་པཎྜི་ཏ་ཛ་ཡ་ཨཱ་ནནྡ། བོད་དུ་བྱོན་ནས་དབུ་མ་ལ་འཇུག་པའི་འགྲེལ་བཤད་དང༌། རྟོག་གེ་ཐོ་བ་ལ་སོགས་པའི་བསྟན་བཅོས་བརྩམས་ཤིང༌། ཁུ་མདོ་སྡེ་འབར་བ་ལ་སོགས་པའི་སློབ་མ་མང་པོ་བྱོན་པས་ཟླ་བའི་གཞུང་ལུགས་གསལ་བར་མཛད་པ་ཡིན་ལ། དེའི་ཚེ་སློབ་དཔོན་ཕྱ་པ་དང༌། ཁ་ཆེ་ཨཱ་ནནྡ་གཉིས་ཁུ་ལོ་ཙཱ་བ་བར་དུ་བརྒྱུད་པའི་རྩོད་པ་བྱས་པས་ཕྱ་པ་རྒྱལ་ལོ་ཞེས་བྱ་བའི་གཏམ་དུ་བྱ་བ་དག་ཀྱང་སྣང་ལ།
ཇི་ལྟར་ཡིན་ཡང་རུང་སྟེ། ཕྱ་པས་ཟླ་བའི་ཞབས་ཀྱི་མཚན་ནས་བོས་ཏེ་དགག་པ་བྱས་པའི་རིམ་པ་རྣམས་མདོར་བསྡུས་ཏེ་ཕྱོགས་སྔ་མར་བཀོད་པ་དང༌། སུན་འབྱིན་དེ་དག་ཉེས་པ་མི་འཇུག་པའི་ཚུལ་བཤད་པས་ཟླ་བའི་ཞབས་ཀྱི་ངེས་དོན་གཏན་ལ་ཕེབས་ཚུལ་ཇི་ལྟར་ཡིན་གྱི་འཐད་པ་གོ་བའོ། ། དང་པོ་ནི། འདི་ལྟར་བཤད་དེ། རང་རྒྱུད་ཀྱི་སྦྱོར་བ་ཁས་མི་ལེན་པ་མི་འཐད། ཐལ་འགྱུར་རྐྱང་པས་དངོས་པོར་སྨྲ་བ་འགོག་པ་མི་འཐད། སངས་རྒྱས་ཀྱི་སར་སེམས་སེམས་བྱུང་རྒྱུན་ཆད་པ་མི་འཐད་པའོ། ། དང་པོ་ལ་གསུམ་སྟེ། ཆོས་ཅན་མཐུན་སྣང་མེད་པ་རྒྱུ་མཚན་དུ་མི་རུང༌།
དམ་བཅའ་མེད་པ་རྒྱུ་མཚན་དུ་མི་རུང༌། རྟགས་ཁྱབ་ཚད་མས་ངེས་པ་མེད་པ་རྒྱུ་མཚན་དུ་མི་རུང་བའོ། ། དང་པོ་ནི། འོ་ན་གང་ལ་ཐལ་བ་འགོད་པའི་རྒོལ་བ་ཡང་མེད་པས་ཐལ་འགྱུར་ཡང་མི་འཐད་པར་འགྱུར་ཏེ། དཔེར་ན། དབུ་མ་པ་ལ་ཆོས་ཅན་མེད་པས་རང་རྒྱུད་མི་རུང་བ་བཞིན་ནོ། ། གཉིས་པ་ལ་ཡང་གསུམ་སྟེ། ལོག་རྟོག་འགོག་པ་མི་འཐད། དངོས་འགལ་གཉིས་ཀ་འདོར་བ་མི་འཐད། དཔྱད་མི་བཟོད་པའི་ཤེས་པ་ཙམ་དགག་མི་ནུས་པའོ། །
དང་པོ་ནི། དབུ་མ་ལ་བསྒྲུབ་བྱ་སྒྲུབ་རྒྱུ་མེད་པས་རང་རྒྱུད་མི་རིགས་ན། དགག་བྱ་འགོག་པའི་ལོག་རྟོག་ཀྱང་མེད་པས་དེ་འགོག་པའི་ཐལ་བ་བརྗོད་པར་ཡང་མི་རིགས་སོ། ། གཉིས་པ་ནི། དོན་དམ་པར་སྟོང་པ་དང་སྟོང་མིན་གཉིས་ཀ་མི་འདོད་ན། ཁོ་བོས་གཉིས་ཀ་ཡོད་པར་སྨྲས་ན་ཇི་ལྟ་དགག གཅིག་བསྒྲུབས་པ་ཉིད་ཅིག་ཤོས་དོར་བ་ཡིན་པས་གཉིས་ཀ་ཡིན་པ་མི་འཐད་དོ་ཞེ་ན། འོ་ན་ཅིག་ཤོས་བཀག་པ་ཉིད་གཅིག་བསྒྲུབས་པ་ཡིན་པས་གཉིས་མིན་ཡང་མི་འཐད་དོ། ། གསུམ་པ་ནི། མྱོང་བ་གསལ་རིགས་གི་ངོ་བོ་ཡོད་པ་ཁོ་ན་ཡོད་པར་སྨྲས་ན་ཅིས་འགོག
འོ་ན་གཅིག་དང་དུ་མ་གང་དུ་ཡོད་ཅེ་ན། འོ་ན་ཁྱེད་རང་ལྟར་ན། དེ་ཉིད་བདེན་པར་གྲུབ་མ་གྲུབ་གང་ཡིན། ཁོ་བོ་ཅག་ལ་ཁས་ལེན་གང་ཡང་མེད་དོ་ཞེ་ན། ངེད་ལ་ཡང་ཁྱད་གཞི་དེ་ལ་ཁྱད་ཆོས་གང་ཡང་མེད་དོ། ། ཁྱད་གཞི་ཁས་བླངས་ནས་ཁྱད་ཆོས་ཁས་མི་ལེན་པ་འགལ་ལོ་ཞེ་ན། འོ་ན་བདེན་གྲུབ་བཀག་ནས་བདེན་སྟོང་ཁས་མི་ལེན་པ་ཡང་འགལ་ལོ། ། གསུམ་པ་ནི། རྟགས་ཁྱབ་ངེས་པའི་ཚད་མ་མེད་པས་རང་རྒྱུད་མི་རུང་ན། འོ་ན་དེ་མེད་པས་ཐལ་འགྱུར་ཡང་མི་རུང་ངོ༌། །
ཐལ་འགྱུར་གྱི་རྟགས་ཁྱབ་ཕ་རོལ་ལ་གྲུབ་པས་ཆོག་གོ་ཞེ་ན། འོ་ན་ཅིག་ཤོས་ལ་ཡང་དེས་ཆོག་གོ ། དེ་ལ་དེས་མི་ཆོག་སྟེ། ཇི་སྐད་དུ། གལ་ཏེ་འཇིག་རྟེན་ཚད་མ་ཡིན་ན་ནི། ། ཞེས་སོགས་འདོད་པས་ཤེས་སོ་ཞེས་ན། འོ་ན་གཅིག་ལ་ཡང་དེ་སྐད་དུ་འདོན་པས་སོ། ། གཉིས་པ་ཐལ་འགྱུར་རྐྱང་པས་དངོས་པོར་སྨྲ་བ་དག་དགག་མི་ནུས་པ་ལ་གསུམ་སྟེ། དགག་བྱ་གཏན་དགག་མི་ནུས་པ་དང༌། ནུས་ཀྱང་སྤྲོས་པ་མཐའ་དག་དགག་མི་ནུས་པ་དང༌།
སྤྲོས་པ་ཡོད་པར་དོགས་པ་སེལ་མི་ནུས་པའོ། ། དང་པོ་ནི། འོ་ན། ཁྱེད་ཅག་སྐྱེ་བ་དོན་མེད་དུ་ཐལ། བདག་ལ་སྐྱེ་བའི་ཕྱིར་ཞེས་འཕེན་པ་དེ་འགལ་བ་བརྗོད་པའི་ཐལ་འགྱུར་དུ་འདོད་པས་དེ་གཉིས་འགལ་བར་ཕ་རོལ་པོས་ཁས་བླངས་པ་ཙམ་གྱིས་འགལ་ཟླ་འགོག་པ་ཡིན་ནམ། དེ་གཉིས་ཤེས་བྱའི་གཤིས་ལ་འགལ་བས་འགལ་ཟླ་འགོག་པ་ཡིན། དང་པོ་ལྟར་ན་འོ་ན་རྟེན་འབྲེལ་གྱི་རྟགས་ཀྱིས་བདེན་དངོས་སྒྲུབ་ནུས་པར་འགྱུར་ཏེ། འཇིག་རྟེན་གྱི་བློ་ངོར་དེ་གཉིས་འབྲེལ་བའི་ཕྱིར། གཉིས་པ་ལྟར་ན། དེ་གཉིས་གནོད་བྱ་གནོད་བྱེད་དུ་ཡོད་དགོས་ལ།
དེ་ལྟ་ན། གང་རུང་གཅིག་ཤེས་བྱའི་གཤིས་སུ་ཡོད་དགོས་པས། བདག་ལ་སྐྱེ་བ་ཤེས་བྱའི་གཤིས་སུ་ཡོད་དམ། སྐྱེ་བ་དོན་ཡོད་ཤེས་བྱའི་གཤིས་སུ་ཡོད་དམ། གཉིས་ཀ་ཤེས་བྱའི་གཤིས་སུ་མེད་ཀྱང༌། གཉིས་ཀ་ཁས་ལེན་པ་ན་གཅིག་གིས་ཅིག་ཤོས་འགོག་ནུས་པ་ཡིན། དང་པོ་གཉིས་གང་ལྟར་ཡང་རང་རྒྱུད་ཀྱི་གཏན་ཚིགས་ཡོད་པར་འགྱུར་ཏེ། གཉིས་པོ་གཅིག་གིས་ཅིག་ཤོས་འགོག་པ་ལ་ཕྱོགས་ཆོས་གྲུབ་ཅིང༌། རྟགས་དང་དགག་བྱའི་ཆོས་ལ་འགལ་བ་ངེས་བྱེད་ཀྱི་ཚད་མ་ཡོད་པའི་ཕྱིར། གསུམ་པ་ལྟར་ན་ནི་མོ་གཤམ་གྱི་བུ་ཡོད་པས་རི་བོང་གི་རྭ་ཡོད་པ་འགོག་ནུས་པར་འགྱུར་རོ། །
དེ་བས་ན་ཤེས་བྱའི་གཤིས་ལ་འགལ་བ་མ་གྲུབ་ན། བློས་འགལ་ཟླ་བཟུང་བ་ཙམ་ནི་བློ་སྐྱོན་ཡིན་གྱི་དོན་སྐྱོན་མ་ཡིན་པའི་ཕྱིར། མ་དང་མོ་གཤམ་དུ་ཁས་ལེན་པ་ལྟར་གེགས་བྱེད་དུ་འགྱུར་གྱི། འགལ་བ་མ་ཡིན་པས་དགག་བྱ་འགོག་མི་ནུས་སོ། ། ཡང་དངོས་སྨྲ་བས་གཞན་སྐྱེ་ཁས་བླངས་པ་ལ་མེ་ལྕེ་ལས་མུན་པ་འབྱུང་བར་ཐལ། གཞན་ཡིན་པའི་ཕྱིར། ཞེས་ཟེར་བ་ནི་མཐུར་ཁྱབ་ལ་འཕངས་པ་ཡིན་ཏེ། གཞན་སྐྱེ་ལ་གཞན་གྱིས་ཁྱབ་པ་ཁས་བླངས་པ་ལ། གཞན་ལ་གཞན་སྐྱེས་ཁྱབ་པ་ཁས་བླངས་པ་ལྟ་བུར་ཐལ་བ་འཕངས་པའི་ཕྱིར། གཉིས་པ་ཐལ་འགྱུར་གྱིས་སྤྲོས་པ་མཐའ་དག་མི་ཁེགས་པ་ནི།
འོ་ན་འགལ་བ་བརྗོད་པའི་ཐལ་འགྱུར་གྱིས་མཐའ་བཞིའི་སྐྱེ་བ་མི་སྲིད་པར་ངེས་སམ་ཡོད་པར་ངེས། ཕྱི་མ་ལྟར་ན་སྤྲོས་པ་མ་ཁེགས་ལ། དང་པོ་ལྟར་ན། སྐྱེ་བ་བཞིས་རང་བཞིན་གྱིས་སྐྱེ་བ་ལ་ཁྱབ་པར་ངེས་སམ་མ་ངེས་དང་པོ་ལྟར་ན། མཐའ་བཞིའི་སྐྱེ་བ་དང་བྲལ་བའི་རྟགས་ཀྱིས་མྱུ་གུ་རང་བཞིན་གྱིས་སྐྱེ་བ་འགོག་པ་རང་རྒྱུད་ཀྱི་རྟགས་སུ་འགྱུར་ཏེ། ཕྱོགས་ཆོས་གྲུབ་ཅིང་ཁྱབ་འབྲེལ་ཚད་མས་ངེས་པའི་ཕྱིར། གཉིས་པ་ལྟར་ན་དེ་བཀག་པས་གཅིག་ཤོས་མི་ཁེགས་པར་འགྱུར་ཏེ། དེ་ལ་དེས་མ་ཁྱབ་པའི་ཕྱིར། གསུམ་པ་སྤྲོས་པ་ཡོད་པར་དོགས་པ་སེལ་མི་ནུས་པ་ནི། རྒྱུ་ལ་འབྲས་བུ་ཡོད་པར་ངེས་པ་དག་ལ་སྐྱེ་བ་དོན་མེད་པར་ཐལ་བ་འཕེན་ན།
རྒྱུ་ལ་འབྲས་བུ་ཡོད་པར་དོགས་པ་ཅིས་དགག ཐལ་བས་མ་ཡིན་ཏེ། དེའི་རྟག་ཁས་མ་བླངས་པའི་ཕྱིར་རོ། ། གསུམ་པ་སངས་རྒྱས་ཀྱི་སར་སེམས་སེམས་བྱུང་མེད་པ་མི་འཐད་པ་ལ་གསུམ་སྟེ། ཤེས་པ་ཕྱི་མ་འཕེན་པའི་ནུས་པ་མེད་པ་མི་འཐད། སྣང་བཅས་གཉེན་པོས་སྤོང་བ་མི་འཐད། སྣང་བཅས་མེད་ན་ཉན་ཐོས་ཀྱི་ལྷག་མེད་དང་ཁྱད་པར་མེད་པའོ། ། དང་པོ་ནི། རིག་པའི་མ་མཐའ་ཐུག་མེད་དུ་གྲུབ་པའི་རིགས་པས་རྡོ་རྗེ་ལྟ་བུའི་ཏིང་ངེ་འཛིན་ལ་བློ་ཕྱི་མ་འཕེན་པའི་ནུས་པ་ཡོད་པར་གྲུབ། དེ་མི་འགྲུབ་ན་ཚུ་རོལ་མཛེས་པ་བས་སྐྱེ་བ་མེད་པ་ཇི་ལྟར་འགོག
གཉིས་པ་སྣང་བཅས་གཉེན་པོས་སྤོང་བ་མི་འཐད་པ་ལ་གཉིས་ཏེ། སྣང་བཅས་སྒྲིབ་པ་མ་ཡིན་པས་སྤོང་མི་དགོས་པ་དང༌། དེ་ལ་སྤོང་བྱེད་ཀྱི་གཉེན་པོ་མེད་པའོ། ། དང་པོ་ནི། ཉོན་མོངས་པ་དང་ཤེས་བྱའི་སྒྲིབ་པ་གང་ཡིན་བཏགས་པ་ན་དེར་མི་འཐད་པའོ། ། གཉིས་པ་ནི། བསོད་ནམས་ཀྱི་ཚོགས་ནི་དགག་པའི་རྣམ་པ་ཅན་མ་ཡིན་པས་དེའི་གཉེན་པོ་མ་ཡིན་ལ། དེའི་ཚེ་སྤྲོས་པ་བཀག་ཙམ་སྣང་བཅས་ཀྱི་གཉེན་པོ་ཡིན་ནམ། ཀུན་རྫོབ་ཀྱི་སྣང་བ་མེད་པར་ངེས་པ་ཉིད་སྣང་བཅས་ཀྱི་གཉེན་པོ་ཡིན། དང་པོ་ལྟར་ན།
དེ་དང་སྣང་བ་འགལ་བས་སམ། མི་འགལ་བ་ཡང་གཉེན་པོ་ཡིན། དང་པོ་ལྟར་ན་ཐལ་བའི་ངག་གི་སྤྲོས་པ་ཁེགས་པ་ན་སྣང་བ་མ་ལུས་པ་ཁེགས་པར་འགྱུར་ལ། དེ་འདོད་ན་ཚུ་རོལ་མཛེས་པའི་གཞུང་ལུགས་ལ་གནས་པར་འགྱུར་རོ། ། གཉིས་པ་ལྟར་ན། མི་རྟག་པར་ངེས་པས་ཀྱང་སྣང་བ་འགོག་ནུས་པར་འགྱུར་རོ། ། ཡང་གཉིས་པ་ལྟར་ན། ཀུན་རྫོབ་མེད་པར་ངེས་པའི་བློ་ལོག་པའི་བློ་ཡིན་ནམ། ཡང་དག་པའི་བློ་ཡིན། དང་པོ་ལྟར་ན།
དེས་སྤང་བྱ་སྤོང་བ་མི་འཐད། གཉིས་པ་ལྟར་ན་ཚུ་རོལ་མཛེས་པའི་གཞུང་གཟུང་བར་འགྱུར་རོ། ། གསུམ་པ་སྣང་བཅས་མེད་ན་ཉན་ཐོས་ཀྱི་ལྷག་མེད་དང་ཁྱད་པར་མེད་པ་ནི། སངས་རྒྱས་ཀྱི་སར་སེམས་སེམས་བྱུང་རྒྱུན་ཆད་ན་ཉན་ཐོས་ཀྱི་ལྷག་མེད་དང་འདྲ་བར་འགྱུར་ཏེ། གཟུགས་སྐུ་དང་ཕྲིན་ལས་འབྱུང་བའི་རྒྱུ་ཡེ་ཤེས་མེད་པའི་ཕྱིར་དང༌། དེ་བཞིན་ཉིད་ལ་འབྲས་བུ་སྐྱེད་པའི་ནུས་པ་མེད་པའི་ཕྱིར། གལ་ཏེ་སྔོན་གྱི་སྨོན་ལམ་གྱི་དབང་གིས་འབྱུང་བར་འདོད་ན་ནི། དེ་སངས་རྒྱས་ཀྱི་ཕྲིན་ལས་ཀྱི་དངོས་རྒྱུ་མ་ཡིན་ཏེ། འགགས་ནས་ཡུན་རིང་དུ་ལོན་པའི་ཕྱིར་དང༌། བྱང་ཆུབ་སེམས་དཔའི་རྒྱུད་དུ་རྟོགས་པའི་ཕྱིར་ཞེས་གསུངས་སོ། །
དེ་དག་ནི་ཕྱ་པས་ཟླ་བའི་ཞབས་ཀྱི་བཞེད་པ་ལ་སུན་འབྱིན་དུ་བརྗོད་པའོ། ། དེ་ལ་ཁ་ཅིག་འདི་སྙམ་དུ་སེམས་པར་འགྱུར་ཏེ། དངོས་པོར་སྨྲ་བའི་ཆང་གིས་མྱོས་པའི་རྣམ་དཔྱོད་ཀྱི་མྱོས་བུམ་མཐོན་པོར་འདེགས་པའི་ནུས་པ་དང་བྲལ་ཞིང་གཟུ་བོར་དཔྱོད་པའི་གོམས་སྟབས་འཁྱོར་བཞིན་དུ་སྤྲོས་པའི་མཐའ་མ་ལུས་པ་དྲུང་ནས་འབྱིན་པའི་སྟོང་པ་ཉིད་ཀྱི་སེང་གེའི་ང་རོ་ཕྱོགས་བརྒྱར་སྒྲོགས་པའི་བརྒྱ་བྱིན་གྱི་རྔ་དབྱངས་སྙན་པོའི་ཕྲེང་བས་དངོས་པོར་སྨྲ་བའི་སྙིང་གི་དུག་མཚོ་ཁོལ་བཞིན་དུ་མཐའ་གཉིས་སུ་སྨྲ་བའི་མཆེ་བ་དཀར་པོ་གནམ་དུ་བླངས་ནས་ལྟག་ཆོད་ཀྱི་སྣ་ཞགས་རིང་པོ་ཕྱོགས་བརྒྱར་བརྐྱང་བས་ངོ་བོ་ཉིད་མེད་པར་སྨྲ་བའི་གཞུང་གི་པད་ཚལ་ཆུད་གསན་པར་བྱེད་པའི་ལྷ་མིན་གྱི་གླང་ཆེན་སྨྱོན་པ་རྟོག་གེའི་རྒྱ་མཚོ་ཆེན་པོར་བྱིང་བ་དག་གི་གཏམ་དུ་བྱུང་བ་མང་པོ་དག་རྒྱ་ཆེར་བརྗོད་པས་ཅི་ཞིག་བྱ་རང་གི་བློ་གྲོས་ངལ་བ་ཙམ་དུ་ཟད་དོ་ཞེ་ན།

དེ་སྐད་སྨྲ་བ་ཁྱོད་ནི་ལེགས་པར་སྨྲ་བ་ཡིན་མོད། ཁོ་བོས་དགོས་པའི་ཁྱད་པར་འགའ་ཞིག་མཐོང་ནས་གཏམ་དུ་བྱ་བ་འདི་དག་རྒྱས་པར་བསྙད་པ་ཡིན་ནོ། ། དགོས་པའི་ཁྱད་པར་དེ་གང་ཞེ་ན། གངས་ཅན་དུ་ཕྱིས་བྱོན་པ་དག བསྙེང་བྲལ་ཟླ་བའི་ཞབས་ཀྱི་ཐུན་མོང་མ་ཡིན་པའི་རིང་ལུགས་གངས་ཅན་པ་དག་ལ་གསལ་བར་མ་གྲགས་པ་དག་ལྷག་པའི་ལྷས་རྗེས་སུ་བསྟན་ནས་འཆད་དོ་ཞེས་གྲགས་པའི་རྔ་དབྱངས་ཕྱོགས་བརྒྱར་བརྡུང་བའི་ངག་གིས་ནི་གངས་ཅན་གྱི་རྟོག་གེ་བ་ཆེན་པོ་ཆོས་ཀྱི་སེང་གེས་གངས་ཅན་དུ་ཕྱིས་བྱོན་པ་དག་གི་བློ་གྲོས་ཀྱི་བརྩལ་བརྟག་པའི་ཕྱིར་དུ། བསྙེངས་བྲལ་ཟླ་བའི་ཞབས་ཀྱི་བཞེད་གཞུང་ཕྱིན་ཅི་མ་ལོག་པར་ཁོང་དུ་ཆུད་ནས། དེ་སུན་འབྱིན་པར་བྱེད་པའི་རིགས་པའི་རྣམ་འགྱུར་རྟོག་གེའི་གཞུང་དང་མཐུན་པ་མང་པོ་ཞིག་བརྗོད་པ་འདི་དག་གི་ལན་འདོན་པར་མ་ནུས་ཤིང་སུན་འབྱིན་འདི་དག་རིགས་ཤིང་འཐད་པ་ཁོ་ནར་གཟིགས་ནས་ཟླ་བའི་ཞབས་ལ་སུན་འབྱིན་དུ་བརྗོད་པ་འདི་དག་ཁོ་ན་ཟླ་བའི་ཞབས་ཀྱི་རང་ལུགས་བླ་ན་མེད་པ་ཡིན་པར་བཤད་ནས། མགོན་པོ་ཀླུ་སྒྲུབ་ཀྱི་དགོངས་པ་ཟླ་བའི་ཞབས་ཀྱིས་བཀྲལ་བ་འདི་ཁོ་ན་གཞན་ལས་མཆོག་ཡིན་ནོ། ། ཞེས་གླེགས་བམ་གྱི་ཚོགས་ཆེས་ཤིན་ཏུ་ཆེ་ཞིང༌། རྣམ་གྲངས་མང་བ་དག་རྒྱ་ཆེར་འགོད་པ་དེ་དག་གི་རྣམ་པར་དཔྱོད་པའི་བློ་གྲོས་ཀྱི་ནང་གི་དེ་ཁོ་ན་ཉིད་བསྟན་པར་བྱ་བའི་ཕྱིར་དུ་འདི་བརྗོད་པ་ཡིན་ནོ། ། འོ་ན་སུན་འབྱིན་འདི་དག་མི་རིགས་པའི་ཚུལ་ཇི་ལྟ་བུ་ཞེ་ན།
གཉིས་པ་ཉེས་པ་དེ་དག་མི་འཇུག་པར་བསྟན་པ་ལ། དེ་ཡང་ཐོག་མར་ཆོས་ཀྱི་སེང་གེ་ཟླ་བའི་ཞབས་ཀྱི་ཐུན་མོང་མ་ཡིན་པའི་བཞེད་པ་ཕྱོགས་སྔ་མ་བཀོད་པ་དེ་དག་ནི་དེའི་བཞེད་པ་ཇི་ལྟ་བ་བཞིན་དུ་ལོངས་པ་ཡིན་པས་ཁོ་བོ་ཅག་ཟླ་བའི་བཞེད་པ་ནི་དེ་ལས་གཞན་དུ་མི་སྨྲའོ། ། རྩ་བའི་ཕྱོགས་སྔ་མ་གསུམ་ལ་སུན་འབྱིན་གྱི་རིགས་པ་གསུམ་གསུམ་སྟེ། རིགས་པའི་རྣམ་གྲངས་སུ་གཏོགས་པ་རྣམ་པ་དགུ་བཤད་པ་དེ་རིགས་པ་མ་ཡིན་པའི་ཚུལ་གོ་རིམ་བཞིན་དུ་བཤད་པར་བྱ་བ་ལ། སུན་འབྱིན་དང་པོས་མི་གནོད་པའི་ཚུལ་ནི་འདི་ལྟར། དོན་དམ་པའི་བདེན་པ་གཏན་ལ་འབེབས་པའི་སྐབས་སུ་སྤྱིར་ཀུན་རྫོབ་ཀྱི་ཆོས་རྣམས་ཡོད་པ་མ་ཡིན་པ་དང༌། ཁྱད་པར་གང་དཔྱད་གཞིར་གཟུང་ནས་དཔྱོད་པའི་ཆོས་ཅན་དེ་ཡོད་པ་མ་ཡིན་པ་ནི། ཟླ་བའི་ཞབས་ཀྱི་བཞེད་པ་མཐར་ཐུག་པ་ཡིན་ལ། དེའི་ཚེ་གང་ལ་ཐལ་བ་འགོད་པའི་རྒོལ་བ་ཡང་ཡོད་པ་མ་ཡིན་པས་ཐལ་འགྱུར་ཡང་མི་འཐད་དོ་ཞེས་སུན་འབྱིན་པ་འདི་ལ་གཞན་དག་གིས་ལན་འདེབས་པ་ནི། དེའི་ཚེ་རྒོལ་བ་ཡོད་པར་ཁས་ལེན་པ་ཡིན་ལ།
འདིར་ལན་ནི། སྐབས་དེར་གང་སུན་དབྱུང་བར་བྱ་བའི་རྒོལ་བ་དབུ་མ་པ་རང་གི་ལུགས་ལ་ཡོད་པ་མ་ཡིན་ཡང༌། ཀུན་རྫོབ་འཁྲུལ་ངོར་ཡོད་པ་ཡིན་ལ། དེ་སུན་འབྱིན་པར་བྱེད་པའི་རིགས་པ་ཡང༌། དབུ་མ་པ་རང་གི་ལུགས་ལ་ཡོད་པ་མ་ཡིན་ཡང༌། ཀུན་རྫོབ་འཁྲུལ་པའི་ངོར་ཡོད་པར་འཛིན་དུ་བཅུག་པས་ལོག་པར་རྟོག་པ་ཤིན་ཏུ་ཆེ་བ་དག་བཟློག་པའི་ཕྱིར་རོ། ། ཆོས་ཅན་ལ་ནི་མཚུངས་པ་མ་ཡིན་ཏེ། ཆོས་ཅན་རྒོལ་བ་གཉིས་ཀའི་ཚད་མས་མ་གྲུབ་ན་རང་རྒྱུད་ཀྱི་ཆོས་ཅན་དུ་འཇོག་མི་ནུས་པའི་ཕྱིར་རོ། ། མདོར་ན་དོན་དམ་པར་ནི་དགག་བྱ་འགོག་པ་དང༌། བསྒྲུབ་བྱ་སྒྲུབ་པ་གཉིས་ཀ་ཁས་མི་ལེན་མོད།
དབུ་མ་པའི་ཤེས་བརྗོད་ཀྱི་ཐ་སྙད་འདོགས་པའི་ཚེ་བསྒྲུབ་བྱ་སྒྲུབ་པ་ཁས་མི་ལེན་གྱི་དགག་བྱ་འགོག་པའི་ཐ་སྙད་ཙམ་ཞིག་ནི་བྱེད་པར་ཟླ་བས་བཞེད་པ་ཡིན་ཏེ། ཇི་སྐད་དུ། རྟོག་རྣམས་ལོག་པར་གྱུར་པ་གང་ཡིན་དེ། ། རྣམ་པར་དཔྱོད་པའི་འབྲས་བུར་མཁས་རྣམས་གསུང༌། ། ཞེས་དང༌། སློབ་དཔོན་འཕགས་པས་ཀྱང༌། འདིར་ནི་ཡོད་ཉིད་འགོག་པ་སྟེ། ། མེད་ཉིད་སྒྲུབ་པར་མི་བྱེད་དེ། ། ཞེས་དང༌། རྟོག་པ་མཐོང་བས་འཆིང་བ་སྟེ། །
དེ་ཉིད་འདིར་ནི་འགོག་པ་ཡིན། ། ཞེས་དང༌། ཆོས་འདི་དེ་བཞིན་གཤེགས་རྣམས་ཀྱིས། ། རྩོད་པ་མཛད་ཕྱིར་གསུངས་མ་ཡིན། ། འོན་ཀྱང་མེ་ཡིས་བུད་ཤིང་ལྟར། ། འདི་ཡིས་ཕས་ཀྱི་རྒོལ་བ་སྲེག ། ཅེས་གསུངས་སོ། ། འོ་ན་ཀླུ་སྒྲུབ་ཞབས་ཉིད་ཀྱིས། རྩོད་མེད་ཆེ་བའི་བདག་ཉིད་ཅན། ། དེ་དག་ལ་ནི་ཕྱོགས་མེད་དོ། །
གང་རྣམས་ལ་ནི་ཕྱོགས་མེད་པ། ། དེ་དང་གཞན་ཕྱོགས་ག་ལ་ཡོད། ། ཅེས་དང༌། བརྒྱ་པ་ལས། རང་གི་ཕྱོགས་ལ་ཆགས་ཡོད་ཅིང༌། ། གཞན་ཕྱོགས་ལ་ཁྱོད་མི་དགའ་ན། ། མྱ་ངན་འདས་པ་མི་འགྲོ་སྟེ། ། ཞེས་ཕྱོགས་གཉིས་ཀ་ཡོད་པ་མ་ཡིན་པར་མ་བཤད་དམ་ཞེ་ན། དེ་ལྟར་བཤད་ཅིང་དབུ་མ་པའི་ཤེས་བརྗོད་ཀྱི་ཐ་སྙད་བྱེད་པའི་ཚེ། ཕྱོགས་གཉིས་ཀ་ཡོད་པར་ཁས་མི་ལེན་ནོ། །
འོ་ན་གཞན་ཕྱོགས་འགོག་པ་ཅི་ཞེ་ན། རང་ལུགས་ལ་ཡོད་པ་མ་ཡིན་ཞིང་རྒོལ་བ་དེ་ཉིད་ཀྱི་འཁྲུལ་ངོར་ཡོད་པ་ཞིག་འགོག་པའི་ཤེས་བྱེད་དོ། ། དེ་ལྟ་མོད་ཀྱི་ཐ་སྙད་ཞིབ་མོར་བྱེད་པ་དེའི་ཚེ་དགག་བྱ་འགོག་ཅེས་བྱ་ཡི་དེ་འགོག་པ་ཡོད་དོ་ཞེས་མི་སྨྲ་བ་དང༌། རྒོལ་བ་ཕ་རོལ་པོ་ཡོད་པ་མ་ཡིན་ཞེས་བྱ་ཡི། མེད་དོ་ཞེས་མི་སྨྲ་བ་ནི་དབུ་མའི་ཐ་སྙད་དོ། ། འོ་ན་འཁྲུལ་ངོར་དགག་བྱ་འགོག་པ་བཞིན་དུ། བསྒྲུབ་བྱ་ཡང་སྒྲུབ་པ་འཐད་པ་གཉིས་ཀ་ཡང་མཚུངས་སོ་སྙམ་ན། མཚུངས་སུ་ཆུག་མོད། འཁྲུལ་ངོར་བསྒྲུབ་བྱ་སྒྲུབ་པ་ཡོད་པས་དེ་ཉིད་དབུ་མ་པའི་ལུགས་སུ་མི་འགྲུབ་པ་ཡིན་ནོ། ། དེ་ཕྱིར་དགག་སྒྲུབ་གཉིས་དབུ་མའི་ལུགས་ཡིན་མིན་མཚུངས་པ་མ་ཡིན་ཏེ།
དགག་བྱ་འགོག་པ་ནི་མཚན་འཛིན་གྱི་རྟོག་པ་གཅོད་པའི་ཐབས་ཡིན་ལ། བསྒྲུབ་བྱ་སྒྲུབ་པ་ནི་མཚན་འཛིན་གྱི་རྟོག་པ་སྐྱེད་པའི་ཐབས་ཡིན་པའི་ཕྱིར་དང༌། དགག་བྱ་ཐམས་ཅད་བཀག་ཙམ་གྱི་མེད་པར་དགག་པ་ནི་དོན་དམ་པའི་ཡེ་ཤེས་ཀྱི་ཡུལ་དུ་བྱ་བ་ཡིན་ལ། དགག་བྱ་གཅིག་བཀག་ཤུལ་དུ་ཅིག་ཤོས་བསྒྲུབ་པ་ནི་སྒྲུབ་པ་ཉིད་ཡིན་པས། སྤྲོས་བྲལ་རྟོགས་པའི་ཡེ་ཤེས་ཀྱི་ཡུལ་དུ་བྱ་བ་ཉིད་མ་ཡིན་པའི་ཕྱིར་རོ། ། དགག་བྱ་འགོག་པར་ཁས་ལེན་ཡང༌། སུན་དབྱུང་བྱ་སྔར་ཡོད་པ་ཞིག་ཕྱིས་རིགས་པས་སུན་དབྱུང་བར་ཁས་ལེན་པ་ནི་མ་ཡིན་ཏེ། ཇི་སྐད་དུ། སུན་འབྱིན་པས་སུན་དབྱུང་བྱ་མ་ཕྲད་སུན་ནི་འབྱིན་བྱེད་དམ། ། འོན་ཏེ་ཕྲད་ནས་ཡིན་ཞེས་སྨྲས་ཟིན་ཉེས་པ་འདིར་གང་ལ། །
ངེས་པར་ཕྱོགས་ཡོད་དེ་ལ་འགྱུར་གྱི་བདག་ལ་ཕྱོགས་འདི་ནི། ། ཡོད་མིན་པས་ན་ཐལ་བར་འགྱུར་བ་འདི་ནི་སྲིད་མ་ཡིན། ། ཞེས་གསུངས་སོ། ། གལ་ཏེ་འོ་ན། དགག་བྱ་ཡོད་པ་མི་འགོག་ན་མེད་པ་ནི་དགག་མི་དགོས་པའི་ཕྱིར། དེ་མི་འགོག་པར་འགྱུར་རོ་ཞེ་ན། དབུ་མའི་རིགས་པས་དགག་བྱ་འགོག་གོ་ཞེས་བྱ་བ་འདི་ཡང་མ་བརྟགས་གཅིག་པུར་ཉམས་དགའ་བ་ཉིད་དུ་ཡིན་ལ། དབུ་མའི་རང་ལུགས་ཀྱི་ཚད་མས་གྲུབ་ནས་ཁས་ལེན་པ་ནི་མ་ཡིན་ནོ། ། ཇི་སྐད་དུ། ཉི་མ་དང་ནི་གཟུགས་བརྙན་རྣམ་པ་ཕྲད་དང་མ་ཕྲད་པར། །
མི་རིགས་མོད་ཀྱི་བརྟེན་ནས་ཐ་སྙད་ཙམ་ཞིག་འབྱུང་འགྱུར་གྱི། ། མི་བདེན་བཞིན་དུ་རང་གི་བྱེད་བཞིན་མཛེས་པར་བསྒྲུབ་བྱའི་ཕྱིར། ། དེ་ནི་ཡོད་པ་ཇི་ལྟ་དེ་བཞིན་འདིར་ཡང་ཤེས་རབ་གདོང༌། ། སྦྱང་པར་བྱ་ལ་ནུས་པ་མཐོང་བར་འགྱུར་བའི་གཏན་ཚིགས་ནི། ། འཐད་པ་དང་བྲལ་ལས་ཀྱང་བསྒྲུབ་བྱ་རྟོགས་ཞེས་བརྗོད་པར་བྱ། ། ཞེས་གསུངས་སོ། ། འདིར་བསྒྲུབ་བྱ་སྒྲུབ་པའི་ཐ་སྙད་གསུངས་པ་ནི། དབུ་མའི་ཐ་སྙད་མ་ཡིན་གྱི་དགག་བྱ་བཀག་པ་ལ་བསྒྲུབ་བྱ་སྒྲུབ་པའི་ཐ་སྙད་བློ་འཁྲུལ་བས་བྱས་པ་དེ་ཉིད་དོ། ། དེ་སྐད་དུ་ཡང༌། འཇུག་འགྲེལ་ལས།
སུས་རང་གི་ཕྱོགས་མ་བཞག་ཅིང་གཞན་གྱི་ཕྱོགས་བཟློག་སྟེ། ཞེས་དང༌། འདིར་བདག་གིས་གཞན་གྱི་ཕྱོགས་བསལ་བར་བྱས་པ་ཡང་མ་ཡིན་ཏེ། བསལ་བར་བྱ་བའི་དངོས་པོ་མེད་པ་ཉིད་ཀྱི་ཕྱིར་རོ། ། ཞེས་གསུངས་སོ། ། དེ་ལྟར་ན། གཞན་གྱི་ཕྱོགས་ཡོད་པ་མ་ཡིན་པ་ལ་ཡོད་པར་འཁྲུལ་པ་ཉིད་དབུ་མ་པས་གཞན་ཕྱོགས་འགོག་ནུས་པའི་སྒྲུབ་བྱེད་ཡིན་གྱི་གནོད་བྱེད་ག་ལ་ཡིན། རང་གི་ཕྱོགས་ཡོད་པ་མ་ཡིན་པ་ནི་རང་ཕྱོགས་སྒྲུབ་པ་ལ་གནོད་བྱེད་ཁོ་ན་ཡིན་གྱི་སྒྲུབ་བྱེད་དུ་འགྱུར་བའི་གོ་སྐབས་མེད་པས་དགག་བྱ་འགོག་པ་དང་བསྒྲུབ་བྱ་སྒྲུབ་པ་ཉིད་དབུ་མའི་རང་ལུགས་ལ་ཁས་ལེན་ཚུལ་མཚུངས་པའི་གོ་སྐབས་མི་སྲིད་དོ། ། ཞེས་བྱ་བ་ནི་གྲུབ་པའི་དོན་ནོ། ། ཕྱོགས་སྔ་མའི་དངོས་ལན་ནི་འདི་ཉིད་ཀྱིས་ཐེབས་ལ།
གོང་དུ་ཟླ་བའི་ལུང་མང་དུ་དྲངས་པ་དེ་དག་ནི། ཕྱོགས་སྔ་མ་ལ་གནོད་བྱེད་དུ་དྲངས་པ་མ་ཡིན་གྱི། ཟླ་བ་སུན་འབྱིན་པའི་རིགས་པ་ལ་ཟླ་བའི་ལུགས་སུ་རློམ་ནས་ཟླ་བའི་རིང་ལུགས་རྙོག་པར་བགྱིད་པ་དེ་དག་གི་ངོར་དྲངས་པ་ཡིན་ནོ། ། དེ་ལྟར་ཀླན་ཀ་དང་པོ་སེལ་བྱེད་ཀྱི་ལུང་དང་རིགས་པ་དེ་ཉིད་ཀྱིས། ཀླན་ཀ་གཉིས་པ་བསྒྲུབ་བྱ་སྒྲུབ་རྒྱུ་མེད་པས་རང་རྒྱུད་མི་རིགས་ན་དགག་བྱ་འགོག་རྒྱུ་མེད་པས་ཐལ་འགྱུར་ཡང་མི་རིགས་སོ་ཞེས་ཟེར་བ་དེའི་ཡང་ལན་བཏབ་ཟིན་མོད། དེ་ལྟ་ན་ཡང་དངོས་ཀྱི་ལན་ནི། འཁྲུལ་ངོར་ཡོད་པའི་དགག་བྱ་དེ་ཉིད་འགོག་དགོས་སོ། ། འོ་ན་འཁྲུལ་ངོར་ཡོད་པའི་བསྒྲུབ་བྱ་སྒྲུབ་དགོས་སོ་ཞེ་ན། དེ་གྲུབ་ན་འཁྲུལ་པའི་འཛིན་སྟངས་དོན་དང་མཐུན་པར་འགྱུར་རོ། ། དེའི་ཕྱིར་འཁྲུལ་ངོར་ཡོད་པའི་བསྒྲུབ་བྱ་ནི་དབུ་མ་པས་འགོག་པ་ཞེས་བྱ་བའི་ཐ་སྙད་འདོགས་ཀྱི་སྒྲུབ་པ་མ་ཡིན་ནོ། །
དེ་ནས་ཀླན་ཀ་གསུམ་པ་སེལ་བ་ནི། དངོས་ཀྱི་འགལ་ཟླ་གཅིག་བསྒྲུབས་པ་ན་ཅིག་ཤོས་དོར་བ་ཡིན་མོད། གཅིག་བཀག་པ་ན་ཅིག་ཤོས་བསྒྲུབས་པ་ཡིན་ནོ་ཞེས་ཟེར་བ་འདི་ནི། དབུ་མ་ཐལ་འགྱུར་བའི་ལུགས་ལྟ་ཞོག དབུ་མ་རང་རྒྱུད་དང་རྟོག་གེའི་ལུགས་ལ་ཡང་ཡོད་པ་མ་ཡིན་ནོ། ། མེད་པ་ཅི་ཞེ་ན། ཇི་སྐད་དུ། ཚད་མ་རྣམ་པར་ངེས་པ་ལས། དགག་པ་གཉིས་ཀྱི་རྣལ་མ་གོ་བར་བྱེད་དོ་ཞེས་དང༌། བཀག་པ་འགོག་པར་བྱེད་པ་ནི། །
སྒྲུབ་པ་ལས་གཞན་ཅི་འདྲ་ཞིག ། ཅེས་བཤད་པ་འདི་ཙམ་ཞིག་རྒྱུ་མཚན་དུ་བྱས་ནས་རྟོག་གེ་པ་དག་གིས་སྒྲུབ་རྟགས་ཀྱི་རྣམ་གཞག་འཆད་པའི་སྐབས་སུ། དགག་བྱ་བཀག་པ་དང་བསྒྲུབས་བྱ་སྒྲུབ་པ་དོན་གཅིག་ལ་འདུ་ཞེས་འཆད་པ་ཡིན་མོད། དགག་རྟགས་ཀྱི་རྣམ་གཞག་འཆད་པའི་སྐབས་ཐམས་ཅད་དུ་དེ་སྐད་ཅེས་སྨྲ་བ་དེ་དག་གིས་ནི་རྟོག་གེའི་གཞུང་ཇི་ལྟ་བ་བཞིན་དུ་མ་སླབ་པ་ཡིན་ཏེ། དགག་པ་གཉིས་ཀྱི་རྣལ་མ་གོ་བ་དེ་ཡང་སྒྲུབ་རྟགས་ཀྱི་དགག་བྱ་འགོག་ཚུལ་ལ་འོང་བ་ཡིན་གྱི། དགག་རྟགས་ཀྱི་དགག་བྱ་འགོག་ཚུལ་ལ་འོང་བའི་སྐབས་མེད་པའི་ཕྱིར་དང༌། སྒྲུབ་བྱེད་མི་འཕེན་པའི་ཐལ་འགྱུར་ཡང་དག་རྣམས་ཀྱིས་དགག་བྱ་འགོག་ཀྱང་བསྒྲུབ་བྱ་མི་སྒྲུབ་པའི་ཕྱིར་དང༌། སྤྱིར་དགག་པའི་གཏན་ཚིགས་རྣམས་ཀྱིས་ཚིག་ཟིན་ལ་དགག་བྱ་འགོག་ཀྱང༌། ཚིག་ཟིན་ལ་བསྒྲུབ་བྱ་སྒྲུབ་པ་མ་ཡིན་པའི་ཕྱིར། ཡིན་ན་སྒྲུབ་པའི་གཏན་ཚིགས་སུ་ཐལ་བའི་ཕྱིར་དང༌།
ཇི་སྐད་དུ། འདིས་ནི་དངོས་ལ་དངོས་པོའི་ཆ། ། ཁས་བླངས་མེད་པར་དགག་པ་ཉིད། ། སྒྲུབ་བྱེད་སྔ་མ་དག་གིས་ནི། ། མ་ཡིན་སྒྲུབ་པར་བྱེད་ཕྱིར་རོ། ། ཞེས་རྒྱུ་ཁྱབ་བྱེད་མ་དམིགས་པ་གཉིས་དང༌། འབྲས་རང་གི་གཏན་ཚིགས་གཉིས་ལ་དངོས་སུ་བསྒྲུབ་བྱ་སྒྲུབ་མི་སྒྲུབ་ཀྱི་ཁྱད་པར་དང༌། དགག་བྱ་འགོག་མི་འགོག་གི་ཁྱད་པར་བཤད་པའི་ཕྱིར་དང༌། དགག་པའི་གཏན་ཚིགས་གཞན་རྣམས་ཀྱིས་དངོས་སུ་བསྒྲུབ་བྱ་མི་སྒྲུབ་ཅིང༌། རང་བཞིན་མ་དམིགས་པའི་གཏན་ཚིགས་ཀྱིས་དངོས་སུ་བསྒྲུབ་བྱ་སྒྲུབ་པ་དང༌།
དགག་བྱ་འགོག་པ་གཉིས་ཀའི་བྱེད་པ་དང་ལྡན་པ་དང༌། དེའི་ཚེ་བསྒྲུབ་བྱ་སྒྲུབ་པའི་ཆ་ནས་རང་བཞིན་གྱི་གཏན་ཚིགས་ཀྱི་ནང་དུ་འདུས་པའི་ཚུལ་དམིགས་ཀྱིས་བསལ་ནས་གསུངས་པའི་ཕྱིར། དེ་ཡང་ཇི་སྐད་དུ། ཡུལ་མེད་ཕྱིར་དེ་ཡུལ་ཅན་ནི། ། ཤེས་བརྗོད་ཐེ་ཚོམ་འགོག་འགྱུར་ཏེ། ། ཞེས་པས་དགག་བྱ་འགོག་ཚུལ་གྱི་ཁྱད་པར་དང༌། དེ་ཕྱིར་དེ་ཡོད་པ་ལས་དེའི། ། རྒྱུ་མཚན་ཅན་གྱི་སྒྲ་ཤེས་གྲུབ། ། ཅེས་པས་བསྒྲུབ་བྱ་སྒྲུབ་ཚུལ་གྱིས་ཁྱད་པར་བཤད་ལ། གཞན་ལ་ཚུལ་དེ་འདྲ་མ་བཤད་པའི་ཕྱིར་དང༌།
སྣང་རུང་མ་དམིགས་པའི་གཏན་ཚིགས་གཞན་རྣམས་ལའང་བསྒྲུབ་བྱ་སྒྲུབ་ཚུལ་གཅིག་ཡོད་པ་དེའི་ཚེ། རང་བཞིན་མ་དམིགས་པའི་གཏན་ཚིགས་ཀྱི་ནང་དུ་འདུ་བར་གསུངས་པ་ཡིན་ཏེ། ཇི་སྐད་དུ། ཀུན་ལ་སྦྱོར་བ་ཐ་དད་ཉིད། ། ཡིན་གྱི་དོན་ལ་ཐ་དད་མེད། ། ཅེས་གསུངས། དེའི་ཚེ་ནི་སྤྱིར་སྒྲུབ་པའི་གཏན་ཚིགས་དང༌། བྱེ་བྲག་རང་བཞིན་རྟགས་ཀྱི་ནང་དུ་འདུ་བར་བཤད་པ་དེ་གང་ལ་དགོངས་བསམ་དགོས་པ་ཡིན་ནོ། ། འོ་ན་ཅི་དགག་པའི་གཏན་ཚིགས་རྣམས་ལ་བསྒྲུབ་བྱ་དང་བསྒྲུབ་བྱའི་ཆོས་ཀྱང་ཁས་མི་ལེན་ནམ་ཞེ་ན། དེའི་ཐ་སྙད་ཁས་ལེན་མོད།
དེ་ཙམ་གྱིས་དངོས་སུ་བསྒྲུབ་བྱ་སྒྲུབ་པ་ཞེས་བྱ་བའི་ཚིག་དང་སྦྲེལ་ནུས་པ་མ་ཡིན་ཏེ། དགག་པའི་གཏན་ཚིགས་རྣམས་ལ་བསྒྲུབ་བྱ་མཚན་ཉིད་པ་ཡོད་ཀྱང༌། དེ་སྒྲུབ་ཞེས་པའི་ཐ་སྙད་ནི་བཏགས་པ་བ་ཡིན་གྱི་མཚན་ཉིད་པ་མ་ཡིན་པའི་ཕྱིར་དང༌། དགག་པ་དང་སྒྲུབ་པའི་རྣམ་དབྱེ་སོ་སོར་ཕྱེད་དགོས་པའི་ཕྱིར། དེ་ཡང་ཇི་ལྟར་ན་བདག་མེད་པ་ལྟ་བུ་བསྒྲུབ་བྱའི་ཆོས་སུ་བྱས་པ་དེའི་ཚེ་ནི། བདག་བཀག་ཙམ་ཆོས་སུ་བྱས་ན་དགག་པའི་གཏན་ཚིགས་དང༌། བདག་མེད་པའི་ཐ་སྙད་དེའི་ཡུལ་ཅན་གྱི་ཤེས་བརྗོད་ཆོས་སུ་བྱས་ན་སྒྲུབ་པའི་གཏན་ཚིགས་སུ་འགྱུར་བའོ། ། ཅི་ཡང་མ་དམིགས་པའི་རྟགས་ཀྱིས་སྒྲུབ་པ་བསྒྲུབ་བྱའི་ཆོས་སུ་བྱེད་པ་ཡོད་དམ་ཞེ་ན་ཡོད་དེ། ཇི་སྐད་དུ། གཏན་ཚིགས་བྱེ་བྲག་ལ་ལྟོས་ནས། །
འགའ་ཞིག་ཅེས་གསུངས་པའི་ཕྱིར། དེ་ལྟར་སྤྱིར་བཤད་ནས་དངོས་ཀྱི་དོན་ནི། ཇི་སྐད་དུ། མི་སྣང་ངེས་པ་མི་རུང་ཕྱིར། ། གཞན་དུ་བཞག་པ་འགོག་འགྱུར་དཔེར། ། ཞེས་དང༌། འབྲས་བུ་ངེས་མེད་ཅན་འདིས་ནི། ། ལྡོག་པ་སྒྲུབ་པར་ནུས་མ་ཡིན། ། ཞེས་མི་སྣང་བ་མ་དམིགས་པའི་གཏན་ཚིགས་ཀྱིས་དགག་བྱ་འགོག་ནུས་ཀྱང༌། བསྒྲུབ་བྱ་ནི་སྤྱིར་བཏང་ནས་ཀྱང་སྒྲུབ་མི་ནུས་པར་བཤད་པའི་ཕྱིར་དང༌།
ཡོད་མེད་ངེས་པའི་འབྲས་ཅན་མིན། ། ཞེས་དང༌། དེ་ཕྱིར་ཤིན་ཏུ་ལྐོག་གྱུར་དོན། ། ཡོད་མེད་ངེས་པ་ཡོད་མ་ཡིན། ། ཞེས་གསུངས་པས་སོ། ། དེ་ལྟར་བཤད་པའི་གྲུབ་པའི་དོན་ནི། རྟོག་གེའི་བསྟན་བཅོས་ནས་བསྒྲུབ་བྱ་སྒྲུབ་ན་སྤྱིར་བཏང་དུ་དགག་བྱ་འགོག་ནུས་པར་བཤད་ཀྱང༌། དགག་བྱ་བཀག་ན་སྤྱིར་བཏང་དུའང་བསྒྲུབ་བྱ་སྒྲུབ་ནུས་པའི་ཁྱབ་པ་མེད་པར་བཤད་པ་ཡིན་ནོ། ། གཉིས་པ་སྤྱིར་དབུ་མའི་ལུགས་དང་བྱེ་བྲག་རང་རྒྱུད་ཀྱི་ལུགས་ཀྱང་མ་ཡིན་པའི་ཚུལ་ནི། ཇི་སྐད་དུ།
རིན་ཆེན་ཕྲེང་བ་ལས། དེ་ལྟར་བདག་དང་བདག་མེད་པ། ། ཡང་དག་ཇི་བཞིན་དམིགས་སུ་མེད། ། བདག་དང་བདག་མེད་ལྟ་བ་དག ། དེ་ཕྱིར་ཐུབ་པ་ཆེན་པོ་བཟློག ། ཅེས་དང༌། བརྒྱ་པ་ལས། ཡོད་དང་མེད་དང་ཡོད་མེད་ཅེས། ། གང་ལ་ཕྱོགས་ནི་ཡོད་མིན་པ། ། དེ་ལ་ཡུན་ནི་རིང་པོ་ནས། །
ཀླན་ཀ་བརྗོད་པར་ནུས་མ་ཡིན། ། ཞེས་གསུངས་པ་དང༌། བསྡུད་པ་ལས། ཡོད་དང་མེད་པ་འདི་གཉིས་མེད་པའི་ཆོས་ཡིན་ཏེ། ། ཞེས་དང༌། གང་ཞིག་ཡོད་པ་མ་ཡིན་དེ་ནི་མེད་ཅེས་བྱ། ། བྱིས་པ་རྣམས་ཀྱིས་དེ་བཏགས་ཞེས་དང༌། རིན་པོ་ཆེའི་ཕྲེང་བ་ལས། གལ་ཏེ་ཡོད་པ་སུན་ཕྱུང་བས། ། དོན་གྱིས་དེ་ནི་མེད་པར་བསླན། །
དེ་བཞིན་མེད་པ་སུན་ཕྱུང་བས། ། ཡོད་པར་ཅི་ཡི་ཕྱིར་མ་བསླན། ། ཞེས་གཞན་གྱི་འདོད་པ་བརྗོད་ནས། དེ་ཉིད་སུན་འབྱིན་པ་ན། འཇིག་རྟེན་གྲངས་ཅན་འུག་ཕྲུག་དང༌། ། གོས་མེད་བཅས་པ་གལ་ཏེ་ཞིག ། ཡོད་མེད་འདས་པ་སྨྲ་ན་དྲིས། ། ཞེས་དངོས་པོར་སྨྲ་བ་གཞིར་བྱས་ལ་སྐབས་འགའ་ཞིག་ཏུ་ཡོད་པ་བཀག་ན་མེད་པར་ཁས་ལེན་དགོས་པར་བཤད་པ་ཡིན་གྱི། ངོ་བོ་ཉིད་མེད་པར་སྨྲ་བ་རང་གི་ལུགས་ནི། དེ་ཉིད་ལས་ཇི་སྐད་དུ།
དེ་ཕྱིར་སངས་རྒྱས་རྣམས་ཀྱི་ནི། ། བསྟན་པ་འཆི་མེད་ཡོད་མེད་ལས། ། འདས་པ་ཟབ་མོ་ཤེས་བཤད་པ། ། ཆོས་ཀྱི་ཁུད་པ་ཡིན་ཞེས་བྱ། ། ཅེས་སོགས་ཡོད་མེད་ཀྱི་མཐའ་གཉིས་ཀ་འགོག་པའི་ཚུལ་རྒྱ་ཆེར་བཤད་པའི་ཕྱིར་རོ། ། ཡོད་པ་བཀག་པས་མེད་པ་སྒྲུབ་དགོས་སོ་ཞེས་བྱ་བ་རང་རྒྱུད་པའི་ལུགས་ཀྱང་མ་ཡིན་ཏེ། ཇི་སྐད་དུ། སློབ་དཔོན་ལེགས་ལྡན་འབྱེད་ཀྱི་ལུང་གོང་དུ་དྲངས་པ་ལྟར་མཐའ་བཞིའི་སྐྱེ་བ་འགོག་པའི་སྐབས་སུ་དེ་བཀག་པས་ཁྱད་པར་བྱས་པའི་ཡུལ་ཅན་གྱི་ཤེས་བརྗོད་བསྒྲུབས་ན། ཡུམ་གྱི་མདོ་ལས། གཟུགས་ཀྱི་སྐྱེ་བ་མེད་པ་ལ་སྤྱོད་ན་ཤེར་ཕྱིན་ལ་མི་སྤྱོད།
ཅེས་གསུངས་པ་དང་འགལ་བར་གསུངས་པ་དང༌། ཡང་ཤེས་རབ་སྒྲོན་མ་ལས། ངོ་བོ་ཉིད་ཡོད་པ་དགག་པར་བྱས་པར་ཟད་ཀྱི། དངོས་པོ་མེད་པ་ཉིད་དུ་ནི་མ་སྨྲས་ཏེ། ཇི་སྐད་དུ། འཇིག་རྟེན་བརྟགས་པ་ལས། འདིས་ནི་ཡོད་ཉིད་འགོག་པས་ཏེ། ། མེད་ཉིད་ཡོངས་སུ་འཛིན་པ་མིན། ། ནག་པོ་མིན་ཞེས་སྨྲས་པ་ན། ། དཀར་པོ་ཡིན་ཞེས་མ་བརྗོད་བཞིན། །
ཞེས་བཤད་དོ། ། ཞེས་འབྱུང་བ་དང༌། རྟོག་གེ་ལ་འབར་བ་ལས། ས་ལ་སོགས་པ་དོན་དམ་པར་འབྱུང་བའི་ངོ་བོ་ཉིད་མ་ཡིན་པ་ཙམ་ཞིག་བྱེད་པར་ཟད་ཀྱི། གཞན་གྱི་ངོ་བོ་དང་དངོས་པོ་མེད་པའི་ངོ་བོ་ཉིད་ཡིན་པར་མི་སྒྲུབ་སྟེ། ཞེས་གསལ་བར་གསུངས་པའི་ཕྱིར་རོ། ། ཡང་ཡོད་པ་བཀག་པ་ན་མེད་པ་བསྒྲུབས་པ་ཡིན་ནོ་ཞེས་པ་ཟླ་བའི་ཞབས་ཀྱི་ལུགས་ཡིན་ནོ་ཞེས་ཟེར་བ་དག་ལ་འདི་ལྟར། ཇི་སྐད་དུ། ཚིགས་གསལ་ལས། ཁོ་བོ་ཅག་ནི་འདི་མེད་པ་དང་ཡོད་པར་མི་སྒྲུབ་ཀྱི་གཞན་གྱིས་ཡོད་པར་བརྟགས་པ་དང་མེད་པར་བརྟགས་པ་འགོག་སྟེ།
མཐའ་གཉིས་བསལ་ནས་དབུ་མའི་ལམ་སྒྲུབ་པར་འདོད་པའི་ཕྱིར་རོ། ། ཞེས་གསུངས་པ་འདིས་གནོད་པར་གདོན་མི་ཟའོ། ། དོན་འདི་དག་ལ་གངས་ཅན་དུ་ཕྱིས་བྱོན་པ་དག་ན་རེ། རྩོད་བཟློག་ལས། གལ་ཏེ་རང་བཞིན་མེད་ཉིད་ཀྱིས། ། ཅི་སྟེ་རང་བཞིན་མེད་ལས་བཟློག ། རང་བཞིན་མེད་པ་ཉིད་ལོག་ན། ། རང་བཞིན་ཉིད་དུ་གྲུབ་པར་འགྱུར། ། ཞེས་གསལ་བར་གསུངས་པ་དང༌། དབུ་མ་སྣང་བ་ལས།
ཕན་ཚུན་སྤངས་ཏེ་གནས་པའི་མཚན་ཉིད་ཀྱི་ཆོས་དག་ནི་ཅིག་ཤོས་དགག་པ་གཞན་སྒྲུབ་པ་མེད་ན་མེད་པ་ཡིན་པའི་ཕྱིར་གཉིས་ཀ་མ་ཡིན་པའི་ཕྱོགས་སུ་རྟོག་པ་ཡང་རིགས་པ་མ་ཡིན་ནོ། ། ཞེས་དང༌། གང་གི་ཡོངས་སུ་གཅོད་པ་གང་རྣམ་པར་བཅད་པ་མེད་ན་མེད་པ་དེ་གཉིས་ནི་ཕན་ཚུན་སྤངས་ཏེ་གནས་པའི་མཚན་ཉིད་ཡིན་ནོ། ། གང་དག་ཕན་ཚུན་སྤངས་ཏེ་གནས་པའི་མཚན་ཉིད་ཡིན་པ་དེ་དག་ནི་རྣམ་པ་ཐམས་ཅད་ལ་ཁྱབ་པར་བྱེད་པ་དག་ཡིན་ནོ། ། གང་དག་རྣམ་པ་ཐམས་ཅད་ལ་ཁྱབ་པར་བྱེད་པ་ཡིན་པ་དེ་དག་ནི་ཕུང་པོ་གཞན་སེལ་བར་བྱེད་པ་དག་ཡིན་ཏེ། དཔེར་ན་ལུས་ཅན་དང་ལུས་ཅན་མ་ཡིན་པ་བཞིན་ནོ། ། ཞེས་དངོས་འགལ་བར་ན་ཕུང་གསུམ་མི་སྲིད་པར་གསུངས་པའི་ཕྱིར་ན་ཕན་ཚུན་སྤངས་པའི་འགལ་ཟླ་གཅིག་བཀག་པ་ན། ཅིག་ཤོས་བསྒྲུབས་པ་གཉིས་དོན་གཅིག་ལ་འདུ་བ་ཡིན་ནོ། ། དེ་ལས་གཞན་དུ་ན་ངེས་དོན་གྱི་གསུང་རབ་དང་དབུ་མའི་བསྟན་བཅོས་ཀྱི་བརྗོད་བྱ་རྟེན་འབྱུང་མཐའ་བྲལ་གྱི་སྟོང་པ་ཉིད་ཀྱང་བསྟན་ནོ་ཞེས་སྨྲ་བར་མི་བྱའོ་ཞེས་གསུངས་པར་སྣང་ངོ༌། ། འདི་མི་འཐད་པ་ལ་གཉིས་ཏེ།
རང་བཞིན་བཀག་པ་དང༌། རང་བཞིན་མེད་པར་བསྒྲུབས་པ་གཉིས་དོན་གཅིག་ཏུ་མི་འདུ་བར་ཁས་བླངས་པ་ལ་གནོད་བྱེད་མེད་པར་བསྟན། དེར་འདུ་བར་ཁས་ལེན་པ་ལ་གནོད་བྱེད་ཡོད་པར་བསྟན་པའོ། ། དང་པོ་ལ། རྩོད་བཟློག་གི་ལུང་གིས་མི་གནོད་པར་བསྟན། དབུ་མ་སྣང་བའི་ལུང་གིས་མི་གནོད་པར་བསྟན། རིགས་པས་མི་གནོད་པར་བསྟན་པ་རྣམས་སོ། ། དང་པོ་ནི། ཇི་སྐད་དུ། རང་བཞིན་མེད་པ་ཉིད་ལོག་ན། །
རང་བཞིན་ཉིད་དུ་རབ་གྲུབ་འགྱུར། ཞེས་གསུངས་པ་ནི། བར་དུ་བདག་བཟློག་པའི་རིགས་པ་འཆད་པ་ཡིན་གྱི། ཐ་མར་ལྟ་བ་ཀུན་བཟློག་པའི་དབང་དུ་བྱས་པ་མ་ཡིན་ནོ། ། དེ་ལས་ཅིར་འགྱུར་ཞེ་ན། གོང་དུ་ཀླུ་སྒྲུབ་ཀྱི་ལུགས་ཀྱི་འཁོར་ལོ་གསུམ་གྱི་རྣམ་གཞག་འཆད་པའི་སྐབས་སུ་རྒྱས་པར་བཤད་ཟིན་པ་བཞིན་དུ་བདག་གམ་རང་བཞིན་གྱིས་གྲུབ་པ་འགོག་པའི་སྐབས་སུ་ནི་དེ་ཉིད་འགོག་པ་ཡིན་གྱི། བདག་མེད་པ་དང་རང་བཞིན་མེད་པ་འགོག་པ་མ་ཡིན་ཏེ། དེ་འགོག་པའི་སྐབས་སུ་མ་སླེབ་པའི་ཕྱིར་དང༌། རང་བཞིན་མ་བཀག་པར་རང་བཞིན་མེད་པ་བཀག་ན་དོན་མ་ཡིན་པ་ཆེན་པོ་སྐྱེད་པའི་ཕྱིར་དང༌། འཁོར་ལོ་བར་པའི་སྐབས་ཡིན་པའི་ཕྱིར་རོ། །
འཁོར་ལོ་ཐ་མའི་སྣོད་དུ་གྱུར་པ་ན། རང་བཞིན་མེད་པར་ཞེན་པའི་བློ་བཟློག་དགོས་ལ། དེ་བཟློག་པ་ལ་རང་བཞིན་མེད་པ་ཉིད་བཟློག་དགོས་ཏེ། ཡུལ་མ་བཀག་པར་ཡུལ་ཅན་གྱི་བློ་འགོག་མི་ནུས་པའི་ཕྱིར། དེའི་ཚེ་ནི་རང་བཞིན་མེད་པ་བཀག་ཀྱང་རང་བཞིན་དུ་མི་འགྱུར་ཏེ། སྤྲོས་པ་ཐམས་ཅད་འགོག་པའི་སྐབས་ཡིན་པའི་ཕྱིར་དང༌། སྔར་རང་བཞིན་བཀག་པའི་ཚད་མ་སྐྱེས་ཟིན་པའི་ཕྱིར། དེ་ཡང་འདི་ལྟར། གདུལ་བྱ་ལ་སྟོང་ཉིད་སྟོན་པའི་རིམ་པ་ལ་དང་པོར་ཕྱི་ནང་སྟོང་པ་ཉིད་མ་བསྟན་པར་སྟོང་པ་ཉིད་སྟོང་པ་ཉིད་བསྟན་པ་བདེན་གྲུབ་བསྟན་པར་འགྱུར་ལ། དེ་དང་དེ་བསྟན་ཟིན་པའི་འོག་རོལ་དུ་དེ་བསྟན་ཡང་དེར་མི་འགྱུར་ཏེ།
བདེན་མེད་རྟོགས་པའི་ཚད་མ་སྐྱེས་ཟིན་པའི་ཕྱིར་དང༌། དཔེར་ན་མྱུ་གུ་བདེན་མེད་དུ་རྟོགས་པའི་རྗེས་དཔག་ཚད་མ་སྐྱེས་ཟིན་པ་ལ། མྱུ་གུ་བདེན་མེད་དུ་ཞེན་པའི་རྟོག་པ་བཟློག་པའི་རིགས་པ་བརྗོད་པ་ན་མྱུ་གུ་རང་བཞིན་གྱིས་མེད་པར་ཞེན་པའི་བློ་ལོག་ཀྱང༌། དེ་རང་བཞིན་གྱིས་མེད་པར་རྟོགས་པའི་ཚད་མ་མི་བཟློག་པ་བཞིན་ནོ། ། དེ་ལྟར་སྤྱིར་བཤད་ནས། སྐབས་སུ་བབ་པའི་རྩོད་ལན་ནི། གཅིག་དང་དུ་བྲལ་ལ་སོགས་པའི་གཏན་ཚིགས་ཀྱིས་བདེན་ཡོད་འགོག་པ་ཡིན་གྱི། བདེན་མེད་སྒྲུབ་པ་མ་ཡིན་ཞེས་སྨྲས་པ་ལ། རང་བཞིན་མེད་པ་ཉིད་ལོག་ན། ། རང་བཞིན་ཉིད་དུ་རབ་གྲུབ་འགྱུར། །
ཞེས་པའི་གཞུང་གི་བསྟན་པའི་ཐལ་བ་གནོད་བྱེད་དུ་འཇུག་པ་མ་ཡིན་ཏེ། གཅིག་དང་དུ་བྲལ་ལ་སོགས་པའི་གཏན་ཚིགས་ཀྱི་བདེན་ཡོད་འགོག་པའི་སྐབས་འདིར་བདེན་མེད་མི་སྒྲུབ་ཅེས་ཟེར་བ་ཡིན་གྱི། བདེན་མེད་འགོག་གོ་ཞེས་མ་སྨྲས་པའི་ཕྱིར་དང༌། འདིར་བདེན་མེད་འགོག་པའི་སྐབས་སུ་བབ་པ་མ་ཡིན་པའི་ཕྱིར། གཉིས་པ་ལ། རང་ལ་གནོད་བྱེད་མེད་པར་བསྟན། གཞན་ལ་གནོད་བྱེད་ཡོད་པར་བསྟན་པའོ། ། དང་པོ་ནི། ལུང་དེས་ཁོ་བོ་ཅག་ལ་གནོད་པ་མ་ཡིན་ཏེ། ལུང་དེས་ནི་ཡོད་མེད་ལྟ་བུ་ཕན་ཚུན་སྤངས་པའི་དངོས་འགལ་ཡིན་པའི་ཕྱིར་གཉིས་མ་ཡིན་པའི་ཕུང་པོ་གསུམ་པ་མི་སྲིད་ཅེས་པ་གཅིག་བསྟན་ལ།
དོན་དེ་ནི་སྔོན་བོད་དུ་བྱོན་པའི་དབུ་མ་པ་རྣམས་དང༌། དེའི་རྗེས་སུ་འཇུག་པ་ཁོ་བོ་ཅག་ཀྱང་དེ་ལྟར་འདོད་པས། དབུ་མ་སྣང་བའི་ལུང་དྲངས་མ་ཐག་དེ་སྒྲ་ཇི་བཞིན་པ་ཉིད་དུ་ཁས་བླངས་པ་ན། ཁོ་བོ་ཅག་མངོན་པར་མཐོ་བ་ཁོ་ནར་འགྱུར་གྱི། རྒུད་པར་འགྱུར་བ་ཅི་ཡང་མེད་དོ། ། འོ་ན་ཇི་སྐད་དུ་ཅིག་ཤོས་དག་པ་ནི་གཞན་སྒྲུབ་པ་མེད་ན་མེད་པ་ཡིན་པའི་ཕྱིར། ཞེས་བཤད་པ་དེ་ཡང་སྒྲ་ཇི་བཞིན་དུ་ཁས་བླངས་པས། མྱུ་གུ་ཆོས་ཅན། ཡོད་པར་ཐལ། མེད་པ་མ་ཡིན་པའི་ཕྱིར།
ཞེས་འཕངས་ན་འཁོར་གསུམ་དངོས་འགལ་དུ་འགྱུར་བ་མ་ཡིན་ནམ་ཞེ་ན། ལུང་གི་དོན་མ་ཤེས་པ་དང༌། ཁྱབ་པ་དངོས་འགལ་མ་ཡིན་པའི་ཤེས་བྱེད་དོ། ། དང་པོ་ནི། ལུང་དེའི་དོན་ནི། སྤྲོས་པའི་མཐའ་ཐམས་ཅད་འགོག་པའི་སྐབས་གཞིར་བྱས་པ་ལ། བདེན་མེད་རྟོགས་པའི་ཚད་མ་མ་སྐྱེས་པར་བདེན་ཡོད་འགོག་མི་ནུས་ཞེས་བྱ་བའི་དོན་ཡིན་གྱི། བདེན་ཡོད་མ་ཡིན་ན་བདེན་མེད་ཡིན་དགོས་ཞེས་བྱ་བའི་དོན་མ་ཡིན་ནོ། ། འོ་ན། མྱུ་གུ་ཆོས་ཅན།
ཁྱོད་བདེན་མེད་ཡིན་པར་ཐལ། ཁྱོད་བདེན་མེད་དུ་རྟོགས་པའི་ཚད་མ་ཡོད་པའི་ཕྱིར་ཞེ་ན། འདི་ཡང་རྟོག་གེ་ལ་གྲགས་པ་ཡིན་གྱི་འདིར་མ་ཡིན་ཏེ། འདི་ལྟར་མྱུ་གུ་ཆོས་ཅན། ཡོད་མེད་གཉིས་ཀ་མ་ཡིན་པ་དེ་ཡིན་པར་ཐལ། དེ་གཉིས་ཀ་མ་ཡིན་པར་རྟོགས་པའི་ཚད་མ་སྲིད་པའི་ཕྱིར། ཁྱབ་པ་ཁས་བླངས་ཤིང༌། འདོད་པར་ནུས་པ་མ་ཡིན་ཏེ། ཁོ་བོ་ཅག་ལྟར་ན་སྤྲོས་པའི་མཐའ་བཞི་ཀ་དང་བྲལ་བའི་ཕྱིར་དང༌། ཁྱེད་རང་ལྟར་ན།
མྱུ་གུ་ཆོས་ཅན། ཡོད་མེད་གཉིས་མ་ཡིན་གྱི་ཕུང་གསུམ་དུ་རྟོགས་པ་མི་སྲིད་པར་ཐལ་ལོ། ། ཡོད་མེད་གཉིས་པོ་ཕན་ཚུན་སྤངས་པའི་དངོས་འགལ་ཡིན་པའི་ཕྱིར། རྟགས་དང་ཐལ་ཆོས་དངོས་འགལ། ཁྱབ་པ་ནི། ཁྱེད་རང་གི་དྲངས་པའི་དབུ་མ་སྣང་བའི་ལུང་དེའི་དོན་ལ་སོང་བས་སོ། ། གཉིས་པ་དངོས་འགལ་མ་ཡིན་པའི་ཤེས་བྱེད་ནི། དོན་དམ་ལ་དཔྱོད་པའི་སྐབས་སུ་ཡོད་མེད་དངོས་འགལ་དུ་ཁས་ལེན་དུ་ཆུག་ན་ཡང༌། མེད་པ་མ་ཡིན་ན་ཡོད་པས་ཁྱབ་པ་ཁས་མི་ལེན་པས་སོ། ། དེ་མི་ལེན་ཏེ།
སྤྲོས་པའི་མཐའ་བཞི་ཀ་འགོག་པས་སོ། ། འོ་ན་ཡོད་མེད་དངོས་འགལ་དུ་ཇི་ལྟར་འགྱུར་ཞེ་ན། རྣམ་བཅད་ལ་མེད་པ་མ་བཅད་ན་ཡོངས་གཅོད་ལ་ཡོད་པ་མི་འགྲུབ། རྣམ་བཅད་ལ་ཡོད་པ་མ་བཅད་ན་ཡོངས་གཅོད་ལ་མེད་པ་མི་འགྲུབ་པ་ནི་ཕན་ཚུན་སྤངས་པའི་དངོས་འགལ་གྱི་དོན་ཡིན་ལ། མེད་པར་འཛིན་པའི་རྟོག་པ་དང༌། ཡོད་པར་འཛིན་པའི་རྟོག་པ་གཉིས་དངོས་སུ་གནོད་བྱ་གནོད་བྱེད་དུ་འདུག་པ་ནི། ལྷན་ཅིག་ཏུ་མི་གནས་པའི་དངོས་འགལ་གྱི་དོན་ནོ། ། དངོས་འགལ་གྱི་དོན་དེ་ལྟར་ཡིན་པ་དང༌། ཕན་ཚུན་སྤངས་པའི་དངོས་འགལ་ལ་གཉིས་ཡིན་གྱི་ཕུང་གསུམ་མི་སྲིད་པར་ཁས་ལེན་ཀྱང༌། གཅིག་བཀག་པས་ཅིག་ཤོས་ཁས་ལེན་པ་ནི།
འཇིག་རྟེན་གྱི་ཐ་སྙད་ཁས་ལེན་པའི་ལུགས་དང༌། གྲུབ་པའི་མཐའ་ལ་བརྟེན་པ་ན་ཡང་སྤྲོས་པའི་མཐའ་གཉིས་གང་རུང་ལ་ངེས་པར་སྟེགས་འཆའ་དགོས་པའི་ཕྱི་ནང་གི་མུ་སྟེགས་པ་དག་གི་ལུགས་ཡིན་གྱི། དབུ་མ་པ་དག་གི་ལུགས་ནི་མ་ཡིན་ཏེ། སྤྲོས་པའི་མཐའ་གང་ལ་ཡང་མི་གནས་པའི་ཕྱིར་རོ། ། དེ་ལྟར་བཤད་པ་ན་ཆོས་ཅན་མྱུ་གུ་ལྟ་བུའི་སྟེང་དུ་ཡོད་པ་དང་མེད་པ་དངོས་སུ་འགལ་ཡང༌། ཡོད་པ་མ་ཡིན་པ་དང་མེད་པ་མ་ཡིན་པ་ནི་འགལ་བ་ལྟ་ཞོག་དོན་གཅིག་ཏུ་འདུ་དགོས་པ་ཡིན་ཏེ། དེ་དག་དོན་གཅིག་ལ་མི་འདུ་བའི་ཆོས་ཤིག་གང་ན་སྣང་ཡང་རྟེན་འབྲེལ་དུ་མི་རུང་བའི་ཕྱིར། ཇི་སྲིད་དོན་འདི་མ་གོ་བ་དེ་སྲིད་དུ་དབུ་མའི་ལྟ་བ་རྟོགས་སོ་ཞེས་སྨྲ་བ་དེ་དག་ནི་ཤིན་ཏུ་ངོ་ཚ་ཞིང་རྣམ་པར་དཔྱོད་པ་དང་ལྡན་པ་གཞན་གྱིས་ཁྲེལ་བའི་ཐང་ཆེན་པོ་དག་ཏུ་རྣམ་པར་འཁྱམས་སོ། ། གཉིས་པ་གཞན་ལ་གནོད་བྱེད་ཡོད་པར་བསྟན་པ་ནི། ཁས་བླངས་ནང་འགལ་བ་དང༌།
ལུང་གི་དོན་མ་ཤེས་པའོ། ། དང་པོ་ནི། ཁྱེད་ཀྱིས་ཆོས་ཅན་མྱུ་གུ་ལྟ་བུ་དེ་གཅིག་དང་དུ་མ་གཉིས་མ་ཡིན་གྱི་ཕུང་པོ་གསུམ་པར་ཁས་ལེན་ནམ་མི་ལེན། མི་ལེན་ན། མྱུ་གུ་ཆོས་ཅན། གཅིག་དང་དུ་མ་གཉིས་ཡིན་པར་ཐལ། གཉིས་མ་ཡིན་པ་མ་ཡིན་པའི་ཕྱིར། ཞེས་འཕངས་པས་འཁོར་གསུམ་ཀ་ཁྱེད་ཀྱིས་བཟློག་པར་མི་ནུས་སོ། ། དང་པོ་ལྟར་ན། མྱུ་གུ་གཅིག་དང་དུ་མ་གཉིས་མ་ཡིན་གྱི་ཕྱོགས་སུ་གཏོགས་པ་མི་རིགས་པར་ཐལ།
མྱུ་གུའི་སྟེང་དུ་གཅིག་མ་བསྒྲུབས་ན་དུ་མ་མི་ཁེགས། དུ་མ་མ་བསྒྲུབ་ན་གཅིག་མི་ཁེགས་པའི་ཕྱིར་ཏེ། གཅིག་དང་དུ་མ་ཕན་ཚུན་སྤངས་ཏེ་གནས་པའི་མཚན་ཉིད་ཅན་ཡིན་པའི་ཕྱིར་ཏེ། དེ་སྐད་དུའང༌། ཕན་ཚུན་སྤངས་ཏེ་གནས་པའི་མཚན་ཉིད་ཀྱི་ཆོས་དག་ནི་གཅིག་ཤོས་དགག་པ་གཞན་སྒྲུབ་པ་མེད་ན་མེད་པ་ཡིན་པའི་ཕྱིར་གཉིས་ཀ་མ་ཡིན་པའི་ཕྱོགས་སུ་གཏོགས་པ་ཡང་རིགས་པ་མ་ཡིན་ནོ། ། ཞེས་དབུ་མ་སྣང་བའི་ལུང་དྲངས་ན་འགལ་བའི་ཁུར་མི་ཟད་པས་ནོན་པར་མི་འགྱུར་རམ། དེ་བཞིན་དུ་བདག་དང་འཇིག་རྟེན་རྟག་མི་རྟག་དང༌། དེ་བཞིན་གཤེགས་པ་གྲོངས་ཕན་ཆད་འབྱུང་མི་འབྱུང་དང༌། བདག་དང་འཇིག་རྟེན་མཐའ་དང་ལྡན་མི་ལྡན་སོགས་བཞི་པོ་གང་ཡིན་ཞེས་ཁོ་བོ་ཅག་ལ་འདྲི་ན་ནི། གང་དུ་ཡང་ལུང་སྟོན་པར་མི་ནུས་ཏེ།
དེ་དག་གང་དུ་ཡང་དེ་བཞིན་གཤེགས་པས་ལུང་སྟོན་པར་མི་ནུས་པའི་ཕྱིར། ཁྱེད་ཅག་ལ་དྲིས་ན་ནི་གཉིས་མིན་གྱི་ཕུང་པོ་གསུམ་པར་ལུང་སྟོན་དགོས་ཏེ། དེ་དག་ཡོད་ལ་དེ་དང་དེ་གཉིས་ཀ་མ་ཡིན་པའི་ཕྱིར། དེ་ཡང་དེ་ལྟར་འདོད་ན་ནི་མི་རིགས་ཏེ། རྟག་པ་མ་བསྒྲུབས་པར་མི་རྟག་པ་འགོག་མི་ནུས། མི་རྟག་པ་མ་བསྒྲུབས་པར་རྟག་པ་འགོག་མི་ནུས་པའི་ཕྱིར་ཏེ། རྟག་མི་རྟག་ཕན་ཚུན་སྤངས་པའི་དངོས་འགལ་ཡིན་པའི་ཕྱིར། ཞེས་འཕངས་ན་ཁྱེད་ཀྱིས་བཟློག་པར་མི་ནུས་སོ། ། གཉིས་པ་ལུང་གི་དོན་མ་ཤེས་པ་ནི། འགལ་ཟླ་གཅིག་མ་བསྒྲུབས་པར་ཅིག་ཤོས་འགོག་མི་ནུས་པ་དངོས་སྨྲ་བའི་འདོད་པ་ཡིན་ལ།
དེ་ཉིད་རྟགས་སུ་བཀོད་ནས་དེའི་བློ་ངོར་གཉིས་མིན་གྱི་ཕུང་གསུམ་འགོག་པ་མ་ཤེས་པས་ནོངས་པ་དང༌། རྣམ་བཅད་དང་ཡོངས་གཅོད་ཀྱི་གོ་བ་རྣམ་པར་འཆོལ་བས་ནོངས་སོ། ། ཇི་ལྟར་འཆོལ་ཞེ་ན། འདི་ལྟར་མཐའ་བཞི་ལས་མི་སྐྱེ་བ་དེ་མྱུ་གུ་རང་བཞིན་གྱིས་སྐྱེ་མེད་དུ་སྒྲུབ་པའི་གཏན་ཚིགས་སུ་ཐལ་བར་འགྱུར་ཏེ། དེའི་ཚེ་ཡོངས་གཅོད་བསྒྲུབ་བྱར་བྱེད་པའི་ཕྱིར། རྟགས་ཁས་བླངས་ཏེ་རྣམ་བཅད་ལ་རང་བཞིན་གྱིས་སྐྱེ་བ་བཅད་ནས། ཡོངས་གཅོད་ལ་རང་བཞིན་སྐྱེ་མེད་བསྒྲུབ་བྱར་བྱེད་པ་དབུ་མ་སྣང་བའི་ལུང་གི་དོན་དུ་ཁྱེད་ཀྱིས་ཁས་བླངས་པའི་ཕྱིར་རོ། ། འོ་ན། ཁྱོད་ལྟར་ན། གང་ཞིག་ཡོངས་སུ་གཅོད་པ།
ཞེས་སོགས་སྣང་བའི་ལུང་གི་དོན་གང་ཡིན་ཞེ་ན། ལུང་དེས་ནི། བསྒྲུབ་བྱ་སྒྲུབ་པ་ལ། དགག་བྱ་འགོག་པའི་ཁྱབ་པ་ཡོད་པར་བཤད་ཀྱི། དགག་བྱ་འགོག་པ་ལ་བསྒྲུབ་བྱ་སྒྲུབ་པའི་ཁྱབ་པ་ཡོད་པར་མ་བཤད་པས། ཁྱེད་ཀྱིས་ཤེས་བྱེད་དུ་སོང་བ་མེད་དོ། ། གསུམ་པ་རིགས་པ་དང་མི་འགལ་བ་ནི། དབུ་མའི་བསྟན་བཅོས་རྣམས་ཀྱིས་སྟོང་ཉིད་དང་སྤྲོས་བྲལ་མ་བསྟན་པར་འགྱུར་རོ། ། ཞེས་ཟེར་བ་ནི་རིགས་པ་ཡང་དག་པ་མ་ཡིན་ཏེ། སྤྲོས་བྲལ་རྟགས་ཀྱིས་མ་བསྒྲུབས་ན་དེ་མ་བསྟན་དགོས་པར་ཁྱེད་ཀྱིས་ཁས་བླངས་པའི་ཕྱིར།
དེ་ལྟར་ཁས་བླངས་མོད་དེ་ལས་ཅིར་འགྱུར་ཞེ་ན། རྒྱལ་བའི་ཡུམ་གསུམ་གྱི་མདོ་སྤྱི་དང་ཁྱད་པར་སོ་སོ་བ་རྣམས་ཀྱིས་མ་ངེས་པར་འགྱུར་རོ། ། དེ་ལྟ་མོད་ཀྱི་རྣལ་མའི་ལན་ནི་འདི་ཡིན་ཏེ། དབུ་མའི་གཞུང་དུ་སྤྲོས་བྲལ་བསྟན་པ་ལ་རྩོད་པ་ཅི་ཡོད། དེ་ལྟ་ན་ཡང་སྤྲོས་བྲལ་སྒྲུབ་པ་དང་མི་སྒྲུབ་པའི་རིགས་པ་ནི་གཉིས་གཉིས་སྣང་སྟེ། དང་པོར་བདེན་གྲུབ་འགོག་པའི་རིམ་པ་དང༌། ཐ་མར་ལྟ་བ་ཀུན་བཟློག་པའི་རིམ་པ་གཉིས་གཉིས་འདུག་པའི་ཕྱིར། དེ་ལྟ་ན་ཡང་ཟླ་བའི་ཞབས་ཀྱི་གཞུང་ན་ནི་ཐལ་འགྱུར་གྱི་སྒོ་ནས་སྤྲོས་པ་ཅིག་ཅར་དུ་གཅོད་པའི་ཚུལ་ཉིད་གསལ་བར་བཞུགས་ཀྱི་རང་རྒྱུད་ཀྱི་སྒོ་ནས་སྤྲོས་མེད་རིམ་གྱིས་སྒྲུབ་པའི་རིམ་པ་དེ་བཞུགས་པ་མེད་དོ་ཞེས་ངེས་པར་གཟུང་བར་བྱའོ། ། འོ་ན་ཟླ་བའི་ལུགས་ཀྱི་དོན་དམ་པ་གཏན་ལ་འབེབས་པའི་སྐབས་སུ་བསྒྲུབ་བྱ་སྒྲུབ་པ་མེད་ན། ཇི་སྐད་དུ།
འཇུག་པ་ལས། འཐད་པ་དང་བྲལ་ལས་ཀྱང་བསྒྲུབ་བྱ་རྟོགས་ཤེས་ཤེས་པར་བྱ། ། ཞེས་དང༌། འཇུག་འགྲེལ་ལས། དམ་བཅའ་བ་བཞི་པོ་དེ་རྗེས་སུ་བརྗོད་ནས་རིགས་པས་བསྒྲུབ་པའི་ཕྱིར་བཤད་པ་ཞེས་པ་དང་འགལ་ལོ་སྙམ་ན། དེ་ནི་དགག་བྱ་བཀག་པ་ལ་བསྒྲུབ་བྱ་སྒྲུབ་པའི་མིང་བཏགས་པ་ཡིན་ཏེ། རྟོག་གེ་ལ་གྲགས་པའི་མི་སྣང་བ་མ་དམིགས་པའི་གཏན་ཚིགས་བཞིན་ནོ། ། འོ་ན་གཞན་ལ་གྲགས་ཀྱི་གཏན་ཚིགས་ཀྱིས་རང་བཞིན་གྱིས་སྐྱེ་བ་འགོག་པ་དེའི་ཚེ་རང་བཞིན་སྐྱེ་མེད་བསྒྲུབ་བྱའི་ཆོས་སུ་བྱས་པ་ཡིན་ནམ་སྙམ་ན་རྟོག་གེ་དང་མཐུན་པའི་ཐ་སྙད་དེ་ལྟར་བཏགས་ཀྱང་རང་ལུགས་ལ་ཆོས་ཅན་མྱུ་གུ་ལྟ་བུའི་སྟེང་དུ་དེ་བསྒྲུབ་བྱ་མཚན་ཉིད་པ་མ་ཡིན་ཏེ། སྔ་རྒོལ་དབུ་མ་ཐལ་འགྱུར་བས་དཔག་འདོད་ཀྱི་ཡུལ་དུ་མ་བྱས་པའི་ཕྱིར་རོ། ། གཉིས་པ་གནོད་བྱེད་ཡོད་པར་བསྟན་པ་ནི།
ལུང་དང་འགལ་བ་དང༌། རིགས་པ་དང་འགལ་བའོ། ། དང་པོ་ནི་བདེན་སྟོང་བཀག་པ་དང་བདེན་མེད་སྒྲུབ་པ་རྣམ་བཅད་དང་ཡོངས་གཅོད་དུ་འདོད་པ་ནི། རྟོག་གེའི་ལུགས་དང༌། དབུ་མ་རང་རྒྱུད་པས་དང་པོ་བདེན་མེད་སྒྲུབ་པའི་སྐབས་ཀྱི་ལུགས་དང༌། ཀླུ་སྒྲུབ་ཞབས་ཀྱིས་བར་དུ་བདག་ཟློག་པའི་རིམ་པ་ཞེས་བྱ་བ་ཞིག་གསུངས་པ་དེར་འཐད་ཀྱང༌། ཀླུ་སྒྲུབ་ཞབས་ཀྱིས་གཟིགས་པའི་མཐར་ཐུག་པའི་སྤྲོས་བྲལ་གཏན་ལ་འབེབས་པའི་སྐབས་དང༌། ཟླ་བའི་ཞབས་ཀྱི་གཞུང་གི་ནི་སྐབས་གང་དུ་ཡང་འགྲིག་པའི་གོ་སྐབས་ཡོད་པ་མ་ཡིན་ཏེ། ཟླ་བའི་ཞབས་ཀྱི་ལྟ་བ་གཏན་ལ་འབེབས་པའི་སྐབས་སུ་རང་རྒྱུད་མི་བཞེད་པའི་ཤེས་བྱེད་ཀྱི་རྩ་བ་ཐམས་ཅད་ཀྱང་འདིར་འདུས་པའི་ཕྱིར་དང༌། གཞུང་རྩ་བ་ལས་ནི།
གལ་ཏེ་སྟོང་མིན་ཅུང་ཟད་ཡོད། ། སྟོང་པ་ཅུང་ཟད་ཡོད་པར་འགྱུར། ། མི་སྟོང་ཅུང་ཟད་ཡོད་མིན་ན། ། སྟོང་པ་ཡོད་པར་ག་ལ་འགྱུར། ། ཞེས་ངེས་དོན་གྱི་སྐབས་སུ་བདེན་གྲུབ་ཡོད་པ་མ་ཡིན་པའི་རྟགས་ཀྱིས་བདེན་སྟོང་ཡོད་པ་མ་ཡིན་པར་གསུངས་སོ། ། ཁྱེད་ཅག་ལྟར་ན། བདེན་གྲུབ་ཡོད་པ་མ་ཡིན་པ་དེ་བདེན་སྟོང་ཡོད་པའི་ཤེས་བྱེད་དུ་འགྱུར་བ་མ་ཡིན་ནམ། ལེགས་པར་སོམས་ཤིག གང་ཡང་བདེན་གྲུབ་ཡོད་པ་མ་ཡིན་པ་དེ་བདེན་སྟོང་བདེན་གྲུབ་ཏུ་ཡོད་པ་མ་ཡིན་པའི་ཤེས་བྱེད་དུ་འདོད་པ་ཁྱེད་ཀྱི་ལྟར་ན། ཁྱབ་བྱེད་བདེན་གྲུབ་སྤྱི་ཙམ་པ་དེ་ཁེགས་པའི་འོག་རོལ་དུ་ཁྱབ་བྱ་ཆོས་ཅན་རེ་རེའི་སྟེང་གི་བདེན་གྲུབ་འགོག་དགོས་ན་ཧ་ཅང་ཐལ་བ་དང༌།
ཁས་བླངས་ནང་འགལ་བ་གཉིས་ཁྱེད་ལ་འཇུག་གོ ། ནང་འགལ་བ་ཇི་ལྟར་ཞེ་ན། ཆོས་ཅན་ཚད་མས་གྲུབ་པ་གཅིག་གི་སྟེང་དུ་བདེན་སྟོང་རིགས་པས་གཏན་ལ་ཕེབས་ན། རིགས་པ་གཞན་ལ་མ་རེག་པར་རིགས་པ་དེ་ཉིད་ཀྱིས་ཤེས་བྱ་ཐམས་ཅད་བདེན་སྟོང་དུ་རྟོགས་ནུས་སོ་ཟེར་བ་དང༌། ཡང་གཞུང་དེའི་དོན། བདེན་གྲུབ་ཅུང་ཟད་ཀྱང་མེད་པའི་རྟགས་ཀྱིས་བདེན་སྟོང་རང་བཞིན་གྱིས་མེད་པར་སྒྲུབ་པ་ཡིན་ཞེས་ཟེར་བ་ནང་འགལ་ལོ། ། ཡང་འདི་སྐད་དུ་གཞུང་དེའི་དོན་རྟེན་ཆོས་ཅན་བདེན་པར་མེད་པའི་རྟགས་ཀྱིས་དེའི་ཆོས་ཉིད་བདེན་མེད་དུ་སྒྲུབ་པར་འདོད་པ་ཡིན་ནོ་ཞེས་ཟེར་བ་དང༌། རྣལ་འབྱོར་སྤྱོད་པའི་མཁས་པ་རྣམས་ཀྱིས་ཀྱང༌། ཡོངས་གྲུབ་བདེན་པར་འགྲུབ་པ་ལ་གཞན་དབང་བདེན་པར་གྲུབ་དགོས་པར་མཐོང་ནས་གཞན་དབང་བདེན་པར་སྒྲུབ་པ་ཡིན་ནོ། ། ཞེས་ཟེར་བ་དེ་དག་ལ་ཡང་སྙིང་པོར་གྱུར་པ་ཅུང་ཟད་ཀྱང་མི་སྣང་སྟེ།
ཉེས་པ་སྔ་མ་རྣམས་ཡོད་ཀྱི་སྟེང་དུ། ནང་འགལ་བ་གཉིས་པས་ནོན་པའི་ཕྱིར་དང༌། གཏན་ཚིགས་ལྟར་སྣང་དུ་སོང་བ་དང༌། རྣལ་འབྱོར་སྤྱོད་པ་པའི་འདོད་པ་མ་ཡིན་པའོ། ། དང་པོ་ནི། དབུ་མ་པས་རྣལ་འབྱོར་སྤྱོད་པ་པའི་ངོར་རྟེན་ཆོས་ཅན་བདེན་པར་མེད་པའི་རྟགས་ཀྱིས་ཆོས་ཉིད་བདེན་མེད་དུ་སྒྲུབ་མི་ནུས་པར་འགྱུར་ཏེ། དེས་ཆོས་ཅན་དང་ཆོས་ཉིད་གཉིས་ཀ་བདེན་གྲུབ་ཏུ་ཁས་བླངས་པའི་ཕྱིར། དེ་ལ་འདོད་ན་ནི། དེས་དེ་ལྟར་སྒྲུབ་པ་སྐབས་སུ་བབ་པའི་རྒོལ་བ་དེ་སུ་ཡིན། ཁྱེད་ཀྱིས་བསྟན་པར་མི་ནུས་སོ། །
གཉིས་པ་ནི། ཁྱེད་ལྟར་ན། དེས་དེ་ལྟར་སྒྲུབ་པའི་ཁྱབ་པ་འཁྲུལ་པར་འགྱུར་ཏེ། ཁྱེད་ལ་དེའི་མཐུན་དཔེ་མེད་པའི་ཕྱིར་རོ། ། གསུམ་པ་ལྟར་ན་ནི་གཞན་དབང་བདེན་གྲུབ་ཏུ་འདོད་པ་རྣལ་འབྱོར་སྤྱོད་པ་པའི་མཐར་ཐུག་གི་འདོད་པ་མ་ཡིན་པར་གོང་དུ་རྒྱས་པར་བཤད་ཟིན་ནོ། ། དེ་བཞིན་དུ། ཡང་ཇི་སྐད་དུ། འདུས་བྱས་རབ་ཏུ་མ་གྲུབ་པས། ། འདུས་མ་བྱས་ནི་ཇི་ལྟར་གྲུབ། ། ཅེས་འདུས་བྱས་མ་གྲུབ་པའི་རྟགས་ཀྱིས་འདུས་མ་བྱས་མ་གྲུབ་པར་གསུངས་ལ།
ཁྱེད་ལྟར་ན། འདུས་བྱས་མ་གྲུབ་པ་ཉིད་འདུས་མ་བྱས་པའི་ཤེས་བྱེད་དུ་སོང་སྟེ། དེ་གཉིས་རྣམ་བཅད་དང་ཡོངས་གཅོད་ཡིན་པས་གཅིག་བཀག་པ་ནི་གཅིག་ཤོས་དོན་གྱིས་འགྲུབ་པའི་ཕྱིར་རོ། ། གཞུང་འདིའི་དོན་ཡང་སྔ་མ་ལྟར་འཆད་པ་ཁྱེད་ཀྱི་ལྟར་ན། འདུས་བྱས་བདེན་མེད་དུ་ཚད་མས་རྟོགས་ཟིན། འདུས་མ་བྱས་དེར་རྟོགས་མ་ཟིན་པའི་སྐྱེས་བུ་དེ་ཆོས་ཅན། ཁྱོད་ཀྱི་ངོར་འདུས་མ་བྱས་བདེན་མེད་དུ་སྒྲུབ་པར་བྱེད་པའི་རྟགས་ཆོས་གཉིས་ལྡན་གྱི་དཔེ་མཚན་ཉིད་པ་གཅིག་ཡོད་པར་ཐལ། འདུས་བྱས་བདེན་མེད་དུ་ཚད་མས་རྟོགས་པའི་རྒོལ་བ་ཡིན་པའི་ཕྱིར། ཐལ་ཆོས་ཁས་བླངས་སོ། ། གཉིས་པ་རིགས་པ་དང་འགལ་བ་ནི།
བདེན་ཡོད་བཀག་པ་དང་བདེན་མེད་སྒྲུབ་པ་དོན་གཅིག་ལ་འདུ་ན། བདེན་ཡོད་འགོག་པའི་དབུ་མའི་གཏན་ཚིགས་ཆེན་པོ་རྣམས་སྒྲུབ་པའི་གཏན་ཚིགས་སུ་ཐལ་བར་འགྱུར་ཏེ། སྤྲོས་པ་གཅིག་བཀག་པའི་ཤུལ་དུ་སྤྲོས་པ་ཅིག་བསྒྲུབས་པའི་མ་ཡིན་དགག་བསྒྲུབ་བྱའི་ཆོས་སུ་བྱས་པའི་ཕྱིར། དེའི་རྒྱུ་མཚན་ཡང་བདེན་ཡོད་དང་བདེན་མེད་གཉིས་ལ་སྤྲོས་པའི་མཐའ་ཡིན་མིན་གྱི་ཁྱད་པར་ཤིང་རྟ་ཆེན་པོ་སུས་ཀྱང་མ་བཤད་པའི་ཕྱིར་དང༌། འགལ་ཟླ་གཅིག་སྤྲོས་པའི་མཐའ་ཡིན་ན་དེའི་དངོས་ཀྱི་འགལ་ཟླ་དེ་ཡང་སྤྲོས་པའི་མཐའ་ཡིན་པས་ཁྱབ་པར་གཞུང་ལས་བཤད་པའི་ཕྱིར། དེ་ལྟར་འཕངས་པ་དེ་ཡང་ཐལ་བ་པའི་ལུགས་སོར་བཞག་པ་ཡིན་ལ། རང་རྒྱུད་པ་ལྟར་ན་བདེན་མེད་ཀྱི་ཐ་སྙད་དམ་ཤེས་བརྗོད་བསྒྲུབས་ན་མ་ཡིན་དགག་ཆོས་སུ་བྱས་པ་དང༌། སྒྲུབ་པའི་གཏན་ཚིགས་སུ་ཐལ་བར་འགྱུར་ཡང༌། བདེན་མེད་རང་ལྡོག་ནས་བསྒྲུབས་པས་མ་ཡིན་དགག་ཏུ་ནི་མི་འགྱུར་ལ། དེ་ལྟ་ན་ཡང་སྤྲོས་པའི་མཐའ་གཅིག་བསྒྲུབས་པར་ནི་འགྱུར་རོ། །
བསྒྲུབས་པ་དེ་ཡང་རིགས་པ་ཕྱི་མ་གཞན་གྱིས་དགག་དགོས་པ་ཡིན་ཏེ། མ་བཀག་ན་མཐར་འཛིན་དུ་འགྱུར་བའི་ཕྱིར་རོ། ། དེ་འགོག་བྱེད་ཀྱི་རིགས་པ་དེ་ཡང་གང་ཞེ་ན། ཇི་སྐད་དུ། དགག་བྱ་ཡོད་པ་མ་ཡིན་པས། ། ཡང་དག་ཏུ་ན་བཀག་མེད་གསལ། ། ཞེས་པའོ། ། དེ་ལྟར་གཞན་གྱི་འདོད་པ་སུན་ཕྱུང་ནས། རང་ལུགས་ཀྱི་ལྟ་བ་རྟོགས་ཚུལ་གྱི་རིམ་པ་ནི་འདི་ཡིན་ཏེ། ཐོག་མར་ཀུན་རྫོབ་ལ་བདེན་འཛིན་གྱི་སྤྲོས་པ་གཅོད་པའི་རིགས་པ་འཆད་དོ། །
དེ་ནས་བདེན་མེད་ལ་དོན་དམ་པའི་བདེན་པར་ཞེན་པའི་སྤྲོས་པ་གཅོད་པའི་རིགས་པ་འཆད་དོ། ། དེ་ནས་སྤྲོས་བྲལ་གྱི་སྤྲོས་པ་གཅོད་པའི་རིགས་པ་འཆད་དོ། ། དེ་གཅོད་བྱེད་ཀྱི་རིགས་པ་ནི་མི་འཆད་དེ། རིགས་པ་དེ་ལ་སྤྲོས་པའི་མཚན་མ་གང་ཡང་མེད་པའི་ཕྱིར་ཏེ། དེ་ནི་འཕགས་པ་རྣམས་ཀྱིས་ངེས་དོན་མཐར་ཐུག་པ་ཅི་ཡང་མི་གསུང་པ་ཞེས་བྱ་བ་དེ་ཡིན་པས་སོ། ། འདིར་རྗེ་བཙུན་ཀུ་མཱ་རའི་ཞལ་ནས། རང་རྒྱུད་ཀྱི་ལྟ་བ་དང་པོར་འདོར་བ་དང༌། ཐལ་འགྱུར་གྱི་ལྟ་བ་སངས་རྒྱས་ཀྱི་སར་འདོད་དགོས་སོ་ཞེས་གསུངས་པ་ནི་རང་རྒྱུད་ཀྱི་གཞུང་ཇི་ལྟ་བ་བཞིན་དུ་མ་གཟིགས་པའམ། སངས་རྒྱས་ཀྱི་སར་ཡེ་ཤེས་མེད་པར་འདོད་པའི་ལོག་རྟོག་གིས་ཀུན་ནས་བསླང་བ་གང་རུང་ལས་མ་འདས་པས་རྒལ་ཞིང་བརྟག་པའི་གནས་སོ། ། དེ་ལྟར་ཞར་ལ་འོངས་པའི་དོན་བརྗོད་ཟིན་པ་དེའི་འོག་ཏུ།
ཟླ་བའི་ཞབས་ལ་ཕྱ་པས་བརྗོད་པའི་སུན་འབྱིན་གསུམ་པས་མི་གནོད་པའི་ཚུལ་ནི། འདི་སྐད་དུ། བདེན་གྲུབ་བཀག་ན་བདེན་སྟོང་ཁས་མི་ལེན་པ་འགལ་ལོ་ཞེས་ཟེར་བ་ནི། ཟླ་བའི་ཞབས་ལ་གནོད་བྱེད་དུ་འཇུག་ན། ཞི་འཚོ་ཡབ་སྲས་ཀྱི་བཞེད་པ་ལའང་གནོད་བྱེད་དུ་འགྱུར་ཏེ། ཇི་སྐད་དུ། དབུ་མའི་རྒྱན་ལས། སྐྱེ་བ་ལ་སོགས་མེད་པའི་ཕྱིར། ། སྐྱེ་བ་མེད་ལ་སོགས་མི་སྲིད། ། དེ་ཡི་ངོ་བོ་བཀག་པའི་ཕྱིར། །
དེ་ཡི་ཚིག་གི་སྒྲ་མི་སྲིད། ། ཡུལ་མེད་པ་ལ་དགག་པའི་སྒྲ། ། སྦྱོར་བ་ལེགས་པ་ཡོད་མ་ཡིན། ། ཞེས་སྐྱེ་མེད་ཀྱི་སྤྲོས་པ་གཅོད་པའི་རིགས་ངོར་སྐྱེ་སོགས་དང་སྐྱེ་མེད་གཉིས་ཀ་ཡོད་པ་མ་ཡིན་པར་བཤད་པའི་ཕྱིར། ཁྱེད་ཅག་རྗེས་འབྲང་དང་བཅས་པ་ལྟར་ན། སྐྱེ་སོགས་བཀག་པ་ན་སྐྱེ་མེད་བསྒྲུབ་པར་འགྱུར་བ་མ་ཡིན་ནམ། ཞེས་བསམ་དགོས་པ་ཡིན་ནོ། ། ཞར་ལ་བདག་ཉིད་ཆེན་པོ་དེའི་བཞེད་པ་ནི་འདི་ལྟར་སྐྱེ་བ་འགོག་པའི་རིགས་པ་འཆད་པའི་ཚེ་རང་བཞིན་སྐྱེ་མེད་ལ་སོགས་པ་དོན་དམ་པའི་བདེན་པ་ཡིན་པ་དང༌། སྐྱེ་མེད་ཀྱི་སྤྲོས་པ་ཡང་འགོག་པའི་རིགས་པ་འཆད་པ་དེའི་ཚེ་ནི། སྔ་མ་སྤྱིར་ཀུན་རྫོབ་བདེན་པ་དང༌།
བྱེ་བྲག་ཡང་དག་པའི་ཀུན་རྫོབ་ཏུ་འཆད་པ་ཡིན་ཏེ། ཇི་སྐད་དུ། རྒྱན་ལས། དམ་པའི་དོན་དང་མཐུན་པའི་ཕྱིར། ། འདི་ནི་དམ་པའི་དོན་ཞེས་བྱ། ། ཡང་དག་ཏུ་ནི་སྤྲོས་པ་ཡི། ། ཚོགས་རྣམས་ཀུན་ལས་དེ་གྲོལ་ཡིན། ། ཞེས་གསུངས་ཤིང་དེའི་འགྲེལ་པར། དོན་དམ་པ་ནི་སྤྲོས་པའི་དྲ་བ་མཐའ་དག་སྤངས་པའོ། ། སྐྱེ་བ་མེད་པ་ལ་སོགས་པ་ནི་དེ་ལ་འཇུག་པ་དང༌།
མཐུན་པའི་ཕྱིར་དོན་དམ་པ་ཞེས་ཉེ་བར་འདོགས་དགོས་སོ། ། ཡང་དག་ཀུན་རྫོབ་རྣམས་ཀྱི་སྐས། ། མེད་པར་ཡང་དག་ཁང་པ་ཡི། ། སྟེང་དུ་འགྲོ་བར་བྱ་བ་ནི། ། མཁས་ལ་རུང་བ་མ་ཡིན་ནོ། ། ཞེས་དང༌། རྣམ་པར་རྟོག་པའི་བློ་ལ་བརྟེན་པའི་ཕྱིར། མི་སྐྱེ་བ་ལ་སོགས་པ་ནི་ཀུན་རྫོབ་པར་འགྱུར་གྱི། དོན་དམ་པ་ནི་མ་ཡིན་ཏེ། ཤིང་རྟ་ལ་སོགས་པའི་སྒྲ་དོན་བཞིན་ནོ། །
ཞེས་གསུངས་སོ། ། དེ་ལྟར་སློབ་དཔོན་འདིའི་བཞེད་པས་སྤྲོས་པ་ལེན་པ་དང༌། སྤྲོས་པ་འགོག་པའི་སྐབས་སོ། ། དང་པོ་ནི། ཐ་སྙད་བདེན་པ་འཇོག་པའི་ཚེ་ཡིན་ལ། དེར་ནི་ཕན་ཚུན་སྤངས་པའི་འགལ་ཟླ་གཅིག་བཀག་པ་ན་ཅིག་ཤོས་ཁས་ལེན་དགོས་པ་ཡིན་ཏེ། དེའི་ཚེ་འཇིག་རྟེན་ན་གྲགས་པའི་མཚན་འཛིན་གྱི་བློ་དབང་བཙན་པར་བྱེད་དགོས་པའི་ཕྱིར། གཉིས་པ་ལ་སྐབས་གཉིས་ཏེ། སྤྲོས་པ་ཕྱོགས་རེ་འགོག་པ་དང༌། མཐའ་དག་འགོག་པའོ། །
དང་པོ་ནི། མཐུན་པའི་དོན་དམ་འཇོག་པའི་སྐབས་ཡིན་ལ། དེར་ནི་སྐྱེ་མེད་སྟོང་པ་སོགས་མི་འགོག་སྟེ། སྐྱེ་བ་བཀག་མ་ཟིན་པར་སྐྱེ་མེད་བཀག་ན་སྐྱེ་བ་བསྒྲུབས་པར་འགྱུར་བའི་ཕྱིར་རོ། ། གཉིས་པ་ནི། མཐར་ཐུག་གི་དོན་དམ་པའི་བདེན་པ་གཏན་ལ་འབེབས་པའི་སྐབས་ཡིན་ལ། དེར་ནི་གཅིག་བཀག་པས་ཅིག་ཤོས་བསྒྲུབས་པར་མི་འགྱུར་ཏེ། དེའི་ཚེ་སྤྲོས་པའི་ཚོགས་ལྷག་མ་མ་ལུས་པ་འགོག་པའི་ཕྱིར་རོ། ། དེ་ལྟར་ན། བདེན་གྲུབ་བཀག་པ་དེ་བདེན་སྟོང་ཁས་མི་ལེན་པའི་ཤེས་བྱེད་དུ་འགྲེལ་པ་ཡིན་གྱི།
ལེན་པའི་ཤེས་བྱེད་དུ་འགྲོ་བ་ནི་ཟླ་བ་གྲགས་པར་མ་ཟད་ཀླུ་སྒྲུབ་སྲས་དང་སློབ་མར་བཅས་པའི་ལུགས་ལ་ཡོད་པ་མ་ཡིན་ནོ། ། དེ་ནས་སུན་འབྱིན་ལྔ་པ་མི་འཇུག་པའི་ཚུལ་ནི། དངོས་པོར་སྨྲ་བའི་ལོག་རྟོག་སུན་འབྱིན་པའི་ཐལ་འགྱུར་གྱི་ཁྱབ་པ་དབུ་མ་པ་རང་ལུགས་ཀྱི་ཚད་མས་མ་གྲུབ་ཀྱང༌། འཇིག་རྟེན་ལ་གྲགས་པའི་ཚད་མས་གྲུབ་པ་དེ་ཙམ་གྱིས་ཆོག་པ་ཡིན་ཏེ། དངོས་པོར་སྨྲ་བའི་ལོག་རྟོག་གི་ཡུལ་ནི་ལོག་པའི་ཀུན་རྫོབ་ཡིན་ལ། འཇིག་རྟེན་གྱི་གྲགས་པས་གྲུབ་པའི་དོན་རྣམས་ནི་ཡང་དག་པའི་ཀུན་རྫོབ་ཅེས་བྱ་བ་འཇིག་རྟེན་ཉིད་ཀྱི་དོན་དམ་པའི་བདེན་པ་ཡིན་པས། དེའི་ཡུལ་ཅན་གྱི་སྒྲ་དང་ཤེས་པས་ཅིག་ཤོས་ཀྱི་ཡུལ་ཅན་སུན་འབྱིན་པར་ནུས་པའི་ཕྱིར། དབུ་མ་པའི་དོན་དམ་པའི་བདེན་པ་ནི་འཇིག་རྟེན་གྱི་ཚད་མས་མི་འགྲུབ་སྟེ། འཇིག་རྟེན་གྱི་ཡུལ་ལས་འདས་པའི་ཕྱིར། མདོར་ན་གྲུབ་མཐས་བརྟགས་པའི་བདེན་གྲུབ་སོགས་ནི་ལོག་པའི་ཀུན་རྫོབ་ཡིན་ལ།
དེ་ནི་འཇིག་རྟེན་གྱིས་མཐོང་བ་ཉིད་ཚད་མར་བྱས་ནས་འགོག་ནུས་པ་ཡིན་ཏེ། དེ་དག་འཇིག་རྟེན་པས་ཀྱང་སྣང་བ་ལྟར་དོན་བྱེད་མི་ནུས་པ་ཉིད་དུ་གོ་བར་ནུས་པའི་ཕྱིར། བདེན་གྲུབ་དེ་བཀག་པའི་བདེན་སྟོང་ནི་འཕགས་པ་རྣམས་ཀྱི་དོན་དམ་པའི་བདེན་པ་ཡིན་ལ། དེ་ནི་འཇིག་རྟེན་ན་གྲགས་པའི་ཚད་མ་རྣམས་ཀྱིས་གྲུབ་པའི་གོ་སྐབས་ག་ལ་ཡོད། ཅེས་བྱ་བ་འདི་ལན་ཡིན་ནོ། ། འདིས་ནི་གངས་ཅན་པ་ཕྱི་མ་དག་བདེན་གྲུབ་འགོག་པའི་རིགས་པ་དང༌། བདེན་མེད་སྒྲུབ་པའི་རིགས་པ་དོན་གཅིག་ལ་འདུ་བར་འཆད་པ་ཡང་ཁེགས་པ་ཡིན་ནོ། ། ཕྱ་པའི་རིགས་པ་འདི་ནི། ཕྱ་པ་རང་ཉིད་རང་རྒྱུད་ཁས་ལེན་པ་ལ་མི་ཟད་པའི་གདོན་དང་འདྲ་བ་ཡིན་ཏེ། འདི་ལྟར་འོ་ན་ཐལ་འགྱུར་ཡང་དག་ཏུ་འགྱུར་བ་ལ་འཁོར་གསུམ་ཕ་རོལ་པོས་ཁས་བླངས་པ་ཙམ་གྱིས་ཆོག་གམ་མི་ཆོག
མི་ཆོག་ན་རྩ་བའི་དམ་བཅའ་ཉམས་ལ། ཆོག་ན་རང་རྒྱུད་ལ་ཡང་དེས་ཆོག་པར་འགྱུར་རོ། ། ཞེས་བརྗོད་ན་མཚུངས་པས་སོ། ། སུན་འབྱིན་དྲུག་པའི་ལན་ནི། སྐྱེ་བ་དོན་ཡོད་དང་བདག་ལས་སྐྱེ་བ་གཉིས་དམ་པའི་དོན་དུ་ནི་འགལ་བ་མ་ཡིན་ཏེ། འདི་གཉིས་ཀ་ཡོད་པ་མ་ཡིན་པའི་ཕྱིར། ཡང་དག་པའི་ཀུན་རྫོབ་ཏུ་ནི་འདི་གཉིས་ཀ་འགལ་ལ། དེ་ཙམ་གྱིས་རང་རྒྱུད་གྲུབ་པར་མི་འགྱུར་ཏེ། དེ་གཉིས་འགལ་བར་ངེས་བྱེད་ཀྱི་ཚད་མ་དེ་དབུ་མ་པ་རང་ལུགས་ཀྱི་ཚད་མ་ཡིན་པའི་ཕྱིར་ཏེ། དེ་གཉིས་འགལ་བ་དེ་ཀུན་རྫོབ་ཀྱི་བདེན་པ་ཡིན་པས་སོ། །
དུ་བས་ལ་མེ་ལྡན་དུ་སྒྲུབ་པ་ལྟ་བུ་ལ་ནི་དབུ་མ་པས་སྔར་རྒོལ་བྱས་པ་ཡིན་ཡང༌། དེའི་ཚེ་རྒོལ་ཕྱི་རྒོལ་གཉིས་ཀ་ཀུན་རྫོབ་བདེན་པའི་ཡུལ་ཅན་གྱི་ཚད་མ་མཐུན་པར་ཁས་བླངས་ནས་རྣམ་གཞག་བྱེད་པ་ཡིན་པས་རང་རྒྱུད་འཐད་པ་ཡིན་ནོ། ། སུན་འབྱིན་བདུན་པ་མཐའ་བཞི་ལས་མི་སྐྱེ་བའི་རྟགས་ཀྱིས་མྱུ་གུ་རང་བཞིན་གྱིས་སྐྱེ་བ་འགོག་པའི་ཁྱབ་འབྲེལ་ངེས་བྱེད་ཀྱི་ཚད་མ་ཡོད་པའི་རྒྱུ་མཚན་གྱིས་རང་རྒྱུད་མི་འགྲུབ་སྟེ། ཁྱབ་འགྲེལ་དེ་ཀུན་རྫོབ་ཀྱི་བདེན་པ་ཡིན་པས་དེའི་ཡུལ་ཅན་གྱི་ཚད་མ་དེ་དོན་དམ་པའི་བདེན་པ་སྒྲུབ་བྱེད་དུ་མི་རུང་བའི་ཕྱིར་རོ། ། སུན་འབྱིན་བརྒྱད་པ་སངས་རྒྱས་ཀྱི་སར་སེམས་སེམས་བྱུང་མེད་པ་ལ་བརྗོད་པའི་ཉེས་པ་རྣམ་པ་གསུམ་བཤད་པ་དེ་དག་འཇུག་པ་མ་ཡིན་ཏེ། སངས་རྒྱས་ཀྱི་སར་སེམས་དང་སེམས་བྱུང་གི་རྒྱུ་བ་འགགས་པར་ཟླ་བ་བཞེད་ཀྱང་རིགས་པ་དང་ཡེ་ཤེས་རྒྱུན་ཆད་པར་མི་བཞེད་པའི་ཕྱིར་རོ། ། སྣང་བཅས་སྒྲིབ་པ་མ་ཡིན་པས་སྤང་བྱ་མ་ཡིན་ནོ་ཞེས་གསུངས་པ་ཡང་མ་ངེས་པ་ཡིན་ཏེ། ལས་དང་ཉོན་མོངས་པའི་བདག་འབྲས་སུ་གྱུར་པའི་ཕྱི་སྣོད་ཀྱི་འཇིག་རྟེན་བཞིན་ནོ། ། ཡང་ཀུན་རྫོབ་ཀྱི་བདེན་པ་མཐའ་དག་ཡོད་པ་མ་ཡིན་པར་སངས་རྒྱས་ཀྱིས་གཟིགས་ན་འཇིག་རྟེན་རྒྱང་ཕན་གྱི་གཞུང་གཟུང་བར་འགྱུར་རོ་ཞེས་ཟེར་བའང་མ་ཡིན་ཏེ། སངས་རྒྱས་ཀྱི་སར་ཀུན་རྫོབ་བདེན་པ་སྐྱེད་བྱེད་ཀྱི་རྒྱུ་མ་རིག་པ་ཟད་པར་སྤངས་ཤིང༌།
འཇོག་བྱེད་ཀྱི་རྒྱུ་མཐོང་བ་རྫུན་པ་ཟད་པའི་རྒྱུ་མཚན་གྱིས་རང་སྣང་ལ་ཀུན་རྫོབ་བདེན་པའི་སྣང་བ་མི་འཆར་བ་ཡིན་ལ། རྒྱང་ཕན་ལ་ནི་ཀུན་རྫོབ་ཀྱི་སྣང་བ་འཆར་བའི་རྒྱུ་ཚོགས་གཉིས་པོ་གྲངས་ཚང་བཞིན་དུ་མངོན་དུ་མ་གྱུར་པའི་ཀུན་རྫོབ་ཀྱི་བདེན་པ་ལ་སྐུར་པ་བཏབ་པའི་ཕྱིར། གནས་འདི་ལ་གངས་ཅན་པ་ཕྱི་མ་དག སངས་རྒྱས་ཀྱི་སར་སེམས་སེམས་བྱུང་གི་རྒྱུ་བ་འགགས་པ་ཟླ་བའི་བཞེད་པ་མ་ཡིན་པར་འདོད་པ་ནི། དེའི་གཞུང་འགྲེལ་ལ་མ་བརྟགས་པར་རིག་པ་གང་ཡིན་ལ་སེམས་སེམས་བྱུང་གང་རུང་གིས་ཁྱབ་པར་རློམ་པའི་ང་རྒྱལ་གྱིས་རྣམ་པར་བསླད་པས་ཟླ་བའི་གཞུང་ནག་པོར་བྱས་པའི་ཕྱིར། འོ་ན་དེའི་གཞུང་ལས་ཇི་ལྟར་འབྱུང་ཞེ་ན། ཇི་སྐད་དུ། གཏི་མུག་རང་བཞིན་སྒྲིབ་ཕྱིར་ཀུན་རྫོབ་སྟེ། ། ཞེས་པའི་འགྲེལ་པར་སངས་རྒྱས་རྣམས་ལ་ནི་ཆོས་ཐམས་ཅད་རྣམ་པ་ཐམས་ཅད་མངོན་པར་རྟོགས་པར་བྱང་ཆུབ་པའི་ཕྱིར། སེམས་དང་སེམས་ལས་བྱུང་བའི་རྒྱུ་བ་གཏན་ལོགས་པར་འདོད་པ་ཡིན་ནོ་ཞེས་དང༌།
ཤེས་བྱའི་བུད་ཤིང་སྐམ་པོ་མ་ལུས་པར། ། ཞེས་པའི་འགྲེལ་པར་དེ་ལྟར་ན་ཡེ་ཤེས་ཀྱི་ཡུལ་དེ་ཁོ་ན་ཉིད་ལ་རྣམ་པ་ཐམས་ཅད་དུ་དེའི་ཡུལ་ཅན་སེམས་དང་སེམས་ལས་བྱུང་བ་རྣམས་མི་འཇུག་པས་སྐུ་ཁོ་ནས་མངོན་སུམ་དུ་མཛད་པར་ཀུན་རྫོབ་ཏུ་རྣམ་པར་གཞག་གོ་ཞེས་དང༌། ཞི་སྐུ་དཔག་བསམ་ཤིང་ལྟར་གསལ་འགྱུར་ཞིང༌། ། ཞེས་པའི་འགྲེལ་པར་དེ་ནི་ཞི་བའི་རང་བཞིན་ཅན་དུ་འདོགས་བྱེད་སེམས་དང་སེམས་ལས་བྱུང་བ་དང་བྲལ་བའི་ཕྱིར་རོ། ། ཞེས་གསུངས་པ་དང༌། ཚིག་གསལ་ལས། སྤྱིར་ཤེས་པ་ལ་རྣམ་ཤེས་དང་ཡེ་ཤེས་གཉིས་སུ་ཕྱེ་ནས་སེམས་སེམས་བྱུང་ལ་རྣམ་ཤེས་ཀྱིས་ཁྱབ་པར་བཤད་པ་དང༌། དོན་དམ་པའི་བདེན་པ་ལ་སེམས་ཀྱི་རྒྱུ་བ་མི་འཇུག་པར་བཤད་པ་ཡིན་ནོ། ། དོན་འདི་ཉིད་ནི་ཤིང་རྟའི་སྲོལ་གཞན་ལས་ཀྱང་འབྱུང་སྟེ། ཇི་སྐད་དུ།
དབུས་མཐའ་ལས། ཡང་དག་མ་ཡིན་ཀུན་རྟོག་ནི། ། སེམས་དང་སེམས་བྱུང་ཁམས་གསུམ་པ། ། ཞེས་དང༌། དེའི་འགྲེལ་བཤད་དུ། ཡང་དག་པ་མ་ཡིན་པའི་ཀུན་ཏུ་རྟོག་པ་དང༌། ཁམས་གསུམ་པའི་རྣམ་པ་ཅན་དང༌། སེམས་དང་སེམས་ལས་བྱུང་བ་རྣམས་དོན་གཅིག་མིང་གི་རྣམས་གྲངས་སུ་སློབ་དཔོན་བློ་བརྟན་གྱིས་བཤད་པ་དང༌། ཡང་དེ་ཉིད་ལས། དེ་ལ་དོན་མཐོང་རྣམ་པར་ཤེས། །
ཞེས་སེམས་ལ་རྣམ་ཤེས་ཀྱིས་ཁྱབ་པར་བཤད་པ་དང༌། ཡེ་ཤེས་སྙིང་པོའི་བདེན་གཉིས་རྣམ་པར་འབྱེད་པ་ལས། སེམས་དང་སེམས་བྱུང་ཁམས་གསུམ་པ། ། སྒྲོ་བཏགས་རྣམ་པ་ཅན་རྟོག་ཡིན། ། ཞེས་གསུངས་སོ། ། དེ་བཞིན་མདོ་སྡེ་རྒྱན་ལས་ཀྱང༌། གཙོ་བོ་སེམས་ལ་རྣམ་པར་ཤེས་པའི་ཚོགས་བརྒྱད་དུ་གྲངས་ངེས་པ་དང༌། དེ་ཡང་སངས་རྒྱས་ཀྱི་སར་གནས་གྱུར་ཏེ། ཡེ་ཤེས་ཁོ་ནར་འགྱུར་བར་བཤད་པ་དང༌། སུམ་ཅུ་པ་ལས་ཀྱང༌།
བདག་དང་ཆོས་སུ་ཉེར་འདོགས་པ། ། དེ་ནི་རྣམ་པར་ཤེས་པར་འགྱུར། ། ཞེས་བདག་གཉིས་སུ་འཛིན་པའི་མ་རིག་པས་ཤིན་ཏུ་བསླད་པའི་ཤེས་པ་ཁོ་ན་ལ་རྣམ་ཤེས་སུ་བཤད་པ་ཡིན་ནོ། ། དོན་དེ་ཉིད་ཀྱིས་ཕྱིར། རྣམ་པ་ཐམས་ཅད་མཁྱེན་པ་ཉིད་ཀྱི་ཡེ་ཤེས་ཀྱང་ཡིད་ཀྱི་རྣམ་པར་ཤེས་པ་ཡིན་ནོ། ། ཞེས་ནི་ཟླ་བའི་ཞབས་ཀྱི་ལུགས་འདི་ཁོ་ནར་མ་ཟད་ཐེག་པ་ཆེན་པོའི་གཞུང་གི་སྐབས་གང་དུ་ཡང་ཁས་བླངས་པར་མི་བྱ་བ་ཁོ་ནའོ། ། དེ་ལྟར་རྒྱས་པར་བཤད་པ་རྣམས་ཀྱིས་ནི། ཉེས་པ་མེད་པ་ལས་ཉེས་པར་བཟུང་ནས་ཟླ་བའི་ཞབས་ཀྱི་ལུགས་བླ་ན་མེད་པ་དེ། དེའི་ལུགས་མ་ཡིན་པར་བཅོས་ནས་ཟླ་བ་གྲགས་པའི་ལུགས་ཐུན་མོང་མ་ཡིན་པར་འཆད་དོ་ཞེས་ཝ་སྐྱེས་ཀྱི་ང་རོ་སེང་གེའི་སྒྲ་དབྱངས་སུ་འཆོས་པར་བྱེད་པའི་གངས་ཅན་པ་ཕྱི་མ་དག་གི་རྣམ་དཔྱོད་ཀྱི་བཞིན་རས་ཀྱི་དེ་ཁོ་ན་ཉིད་གསལ་བར་བསྟན་པའི་ཕྱིར་དུ་སྔོན་བྱུང་གཏམ་གྱིས་གླེང་བསླངས་ནས་ཟླ་བའི་ཞབས་ཀྱིས་དབུ་མའི་གཞུང་ལུགས་ཐལ་འགྱུར་དུ་འགྲེལ་བའི་དགོངས་པ་དཔྱིས་ཕྱིན་པར་བཤད་པ་ཡིན་ནོ། ། དེ་ལྟར་བཤད་ཟིན་པའི་འོག་ཏུ་ཟླ་བའི་ཞབས་ཀྱིས་མ་བཞེད་པ་འགའ་ཞིག་བཞེད་པ་ཡིན་ནོ་ཞེས་ཟེར་བ་དེ་དག་བསལ་བར་བྱ་བ་ལ་གཉིས་ལས།
ཕྱོགས་སྔ་མ་བརྗོད་པ་དང༌། དེ་སུན་འབྱིན་པའི་ལུང་རིགས་བརྗོད་པའོ། ། དང་པོ་ནི། ཇི་སྐད་དུ། བདེན་འཛིན་གང་ཡིན་ཐམས་ཅད་ཉོན་མོངས་པ་ཅན་གྱི་མ་རིག་པར་བཤད་པ་དང༌། ཞིག་པ་དངོས་པོར་འདོད་པ་དང༌། ཕྱི་རོལ་གྱི་དོན་ཡོད་པར་འདོད་པ་དང༌། ས་བརྒྱད་པ་ནས་ཤེས་སྒྲིབ་སྤང་བའི་མགོ་བརྩོམ་པ་དང༌། ཀུན་གཞི་དང་རང་རིག་ནི་ཐ་སྙད་དུ་ཡང་མི་འདོད་པ་ནི་ཟླ་བའི་ཞབས་ཀྱི་ཐུན་མོང་མ་ཡིན་པའི་རང་ལུགས་ཡིན་ནོ་ཞེས་འཆད་དོ། ། གཉིས་པ་ལ་འདི་དག་རྒྱས་པར་སུན་འབྱིན་པའི་ལུང་རིགས་རྒྱས་པར་ཕྱོགས་སྔ་མའི་འདོད་ཚུལ་དང་བཅས་པ་འོག་ནས་ཞིབ་ཏུ་འཆད་པར་འགྱུར་ལ།
ཐོག་མར་གཟུང་བདེ་བ་འགའ་ཞིག་བརྗོད་པ་ནི་འདི་ལྟར། རེ་ཤིག་ཐོག་མར་བདེན་འཛིན་གང་ཡིན། ཉོན་མོངས་པ་ཅན་གྱི་མ་རིག་པ་ཡིན་ནོ་ཞེས་ཟེར་བ་འདི་ནི་ཟླ་བའི་བཞེད་པ་མ་ཡིན་ཏེ། ཟླ་བ་ཉིད་ཀྱི་ལུང་དང་འགལ་བ་དང༌། ལུང་ལ་བརྟེན་པའི་རིགས་པ་བཟློག་མི་ནུས་པའོ། ། དང་པོ་ནི། ཇི་སྐད་དུ། གཏི་མུག་རང་བཞིན་སྒྲིབ་ཕྱིར་ཀུན་རྫོབ་སྟེ། ། ཞེས་པའི་འགྲེལ་པར་གཏི་མུག་བདེན་འཛིན་དེ་ལ་ཉོན་མོངས་པ་ཅན་ཡིན་མ་ཡིན་གཉིས་སུ་ཕྱེ་ནས་བདེན་མེད་མངོན་སུམ་དུ་མ་རྟོགས་པའི་གང་ཟག་གི་རྒྱུད་ཀྱི་ཕུང་པོ་ལ་བདེན་འཛིན་དེ་ལ་སྤྱིར་ཉོན་མོངས་པ་ཅན་གྱི་མ་རིག་པ་ཞེས་དང༌། བྱེ་བྲག་རྟེན་འབྲེལ་བཅུ་གཉིས་ཀྱི་ཐོག་མའི་མ་རིག་པར་བཤད་ནས།
དེ་འདྲ་དེ་རྟེན་གྱི་གང་ཟག་སོ་སོ་སྐྱེ་བོ་རྣམས་ཀྱི་ངོར་ཀུན་རྫོབ་ཀྱི་བདེན་པ་རྣམ་པར་འཇོག་བྱེད་དང༌། ཡང་འཕགས་རྒྱུད་ཀྱི་བདེན་འཛིན་གྱི་ཁྱད་པར་ལྷན་སྐྱེས་དབང་ལྡན་དུ་ལྡན་པ་འགའ་ཞིག་ལ་ཤེས་བྱའི་སྒྲིབ་པའི་མཚན་ཉིད་ཅན་གྱི་མ་རིག་པར་བཤད་ནས་དེ་འདྲ་དེ་རྟེན་གྱི་གང་ཟག་འཕགས་པའི་རྗེས་ཐོབ་ཀྱི་ངོར་ཀུན་རྫོབ་ཙམ་པོ་འཇོག་བྱེད་དང༌། ཡང་དག་པར་རྫོགས་པའི་སངས་རྒྱས་ལ་ནི་ཀུན་རྫོབ་ཙམ་ཡང་འཇོག་བྱེད་ཀྱི་བློ་མེད་པར་བཤད་པ་ཡིན་ནོ། ། དེ་ལྟར་སྟོན་པའི་ལུང་གང་ཞེ་ན། དོན་གྱི་མདོ་དེ་ལྟར་བཟུང་ནས་འགྲེལ་པ་ནི་ཀླགས་པ་ཉིད་ཀྱིས་གོ་བའི་ཕྱིར་མ་བྲིས་སོ། ། དོན་དེ་ལ་འདི་སྐད་དུ། འགྲེལ་པར་ཤེས་སྒྲིབ་ཏུ་གྱུར་པའི་མ་རིག་བཤད་པ་དེ་ཡང་བདེན་འཛིན་མ་ཡིན་གྱི། ས་བརྒྱད་པ་ཡན་ཆད་དང་ཉན་རང་དགྲ་བཅོམ་པའི་རྒྱུད་ཀྱི་མ་རིག་པའི་བག་ཆགས་ལ་དགོངས་པ་ཡིན་པ་དང༌། ཅིག་ཤོས་དེ་ཡང་ས་བདུན་པ་མན་ཆད་ཀྱི་བདེན་འཛིན་ལ་དགོངས་པ་ཡིན་ནོ། ། ཞེས་ཟེར་བ་དེ་ཡང་ཟླ་བའི་ལུང་དང་འགལ་ཏེ།
སྐབས་དེའི་འགྲེལ་པའི་དོན་བསྡུ་ན། ཀུན་རྫོབ་བདེན་པ་དང༌། ཀུན་རྫོབ་ཙམ་པོ། ཀུན་རྫོབ་ཙམ་གྱི་སྣང་བ་ལོག་པ་དང༌། གསུམ་དུ་ཕྱེ་ནས་དང་པོ་སོ་སོ་སྐྱེ་བོ་དང༌། གཉིས་པ་འཕགས་པ་སྣང་བཅས་དང༌། གསུམ་པ་ཡང་དག་པར་རྫོགས་པའི་སངས་རྒྱས་ལ་སྦྱར་ནས་གསལ་བར་གསུངས་པའི་ཕྱིར། དེ་ལྟར་བཤད་པ་དེ་ནི་ལུང་དང་འགལ་བ་དང་པོའོ། ། ལུང་དང་འགལ་བ་གཉིས་པ་ནི་ཇི་སྐད་དུ། གལ་ཏེ་གཏི་མུག་བརྟེན་ནས་ལས་བྱུང་གཏི་མུག་མེད་པར་དེ། །
མི་འབྱུང་ཞེས་བྱར་མི་མཁས་ཁོ་ནས་རྟོག་པས་གོར་མ་ཆག ། བློ་བཟང་ཉི་མས་མུན་པ་སྟུག་པོ་རྣམ་པར་བསལ་བ་ཡི། ། མཁས་པ་དག་ནི་སྟོང་ཉིད་ཁོང་དུ་ཆུད་ཅིང་གྲོལ་བར་འགྱུར། ། ཞེས་དང༌། དེའི་འགྲེལ་པར། སྟོང་པ་ཉིད་མངོན་སུམ་དུ་རྟོགས་པའི་འཕགས་པས་རྟེན་འབྲེལ་ཡན་ལག་བཅུ་གཉིས་ཀྱི་ཐོག་མའི་མ་རིག་པ་སྤངས་པར་བཤད་ལ། ཁྱེད་ལྟར་ན་དེས་བདེན་འཛིན་མ་ལུས་པ་སྤངས་པར་འགྱུར་རོ། ། དེ་ནས་ལུང་དང་འགལ་བ་གསུམ་པ་ནི། ཇི་སྐད་དུ། དབུ་མའི་རྩ་བ་ལས།
འཁོར་བའི་རྩ་བ་འདུ་བྱེད་དེ། ། དེ་ཕྱིར་མཁས་རྣམས་འདུ་མི་བྱེད། ། དེ་ཕྱིར་མི་མཁས་བྱེད་པོ་ཡིན། ། མཁས་མིན་དེ་ཉིད་མཐོང་ཕྱིར་རོ། ། ཞེས་པའི་འགྲེལ་པར། ཚིག་གསལ་ལས། དེ་ཁོ་ན་ཉིད་མངོན་སུམ་དུ་རྟོགས་པའི་འཕགས་པས་སྲིད་པའི་ཡན་ལག་གིས་བསྡུས་པའི་མ་རིག་པ་སྤངས་པའི་ཚུལ་གསལ་བར་བཤད་པ་ཡིན་ནོ། ། དོན་འདི་ཡང༌། ཇི་སྐད་དུ། སློབ་དཔོན་དབྱིག་གཉེན་གྱིས་རྟེན་འབྲེལ་གྱི་མདོ་འགྲེལ་ལས།
བདེན་པ་མཐོང་ལ་འཕེན་པ་མེད། ། ཅེས་གསུངས་པ་དང་མཐུན་ནོ། ། གཉིས་པ་རིགས་པས་གནོད་པ་ནི། བདེན་འཛིན་གང་ཡིན་ཉོན་མོངས་པའི་སྒྲིབ་པ་ཡིན་ན། ཐེག་དམན་དགྲ་བཅོམ་པས་དེའི་ས་བོན་སྤངས་པར་འགྱུར་བ་དང༌། ཐེག་དམན་དགྲ་བཅོམ་པ་ཐེག་པ་ཆེན་པོའི་ལམ་དུ་འཇུག་པའི་ཚེ་ས་བརྒྱད་པ་ནས་འཇུག་པར་ཐལ་བ་དང༌། མཐོང་སྤངས་སུ་གྱུར་བའི་ཤེས་སྒྲིབ་མི་སྲིད་པར་ཐལ་བ་དང༌། ཤེས་སྒྲིབ་ལ་ལྷན་སྐྱེས་ཀྱིས་ཁྱབ་ན། ཉོན་སྒྲིབ་ལ་དེས་མ་ཁྱབ་པའི་ཤེས་བྱེད་ཅི་ཡང་མེད་པར་ཐལ་བ་རྣམས། བཟློག་པར་མི་ནུས་སོ། །
ཤེས་སྒྲིབ་སྤོང་བའི་མགོ་ས་བརྒྱད་པ་ནས་རྩོམ་པར་བཞེད་པ་ཡང་མི་འཐད་དེ། དེ་ལྟར་སྟོན་པའི་ལུང་མེད་ཕྱིར་དང༌། རིགས་པ་དང་འགལ་བའི་ཕྱིར་རོ། ། དང་པོ་ནི། ཇི་སྐད་དུ། ཆགས་པ་མེད་པའི་བློ་ནི་སྐྱོན་རྣམ་དག་དང་ལྷན་ཅིག་མི་གནས་ཕྱིར། ། ས་བརྒྱད་པ་ལ་དྲི་མ་དེ་དག་རྩ་བཅས་ཉེ་བར་ཞི་འགྱུར་ཞིང༌། ། ཉོན་མོངས་ཟད་ཅིང་ཁམས་གསུམ་བླ་མར་གྱུར་ཀྱང༌། ཞེས་ས་བརྒྱད་པ་ནས་ཉོན་མོངས་པའི་སྒྲིབ་པ་ཟད་པར་བཤད་ཀྱང༌། དེ་གོང་དུ་ངོས་སྐལ་གྱི་ཤེས་སྒྲིབ་མི་སྤང་བའི་བཤད་པ་ཅུང་ཟད་ཀྱང་མེད་པའི་ཕྱིར།
གཉིས་པ་ནི། ས་བདུན་པར་ཤེས་སྒྲིབ་སྤོང་བའི་གཉེན་པོ་བར་ཆད་མེད་ལམ་མེད་ན། ཉན་རང་བློ་ཡི་སྟོབས་ཀྱིས་ཟིལ་གྱིས་གནོན་ནུས་པའི་ཤེས་བྱེད་ཅི་ཡང་ཡོད་པ་མ་ཡིན་ཏེ། ཉན་རང་ལ་མེད་པའི་ཤེས་སྒྲིབ་ཀྱི་ནུས་པ་ལྷག་པོ་ཅི་ཡང་མི་སྣང་བའི་ཕྱིར། ཡང་ཉན་རང་དགྲ་བཅོམ་ཐེག་པ་ཆེན་པོར་ཞུགས་པའི་ས་བདུན་པ་མན་ཆད་དུ་བར་ཆད་མེད་པའི་ལམ་མི་སྲིད་པར་འགྱུར་ཏེ། དེར་ཉོན་སྒྲིབ་ནི་སྤངས་ཟིན་ཤེས་སྒྲིབ་སྤོང་བའི་གཉེན་པོ་ནི་མ་ཐོབ་པའི་ཕྱིར། དེ་ཡང་དེ་ལྟ་ན། རྣམ་པར་གྲོལ་བའི་ལམ་ཡང་མེད་པས་མཐོང་ལམ་བཟོད་ཤེས་དང༌། སྒོམ་ལམ་མཉམ་གཞག་མེད་པར་འགྱུར་རོ། ། ལམ་དེ་གཉིས་མེད་ན་སྤྱོད་པའི་ལམ་དང༌།
ཁྱད་པར་གྱི་ལམ་འཇོག་ཐབས་མེད་པས་གནས་སྐབས་དེ་ན་འཕགས་པའི་ལམ་མེད་པར་འགྱུར་རོ། ། གཞན་ཡང་ས་དང་པོ་ནས་བདུན་པའི་བར་གྱི་བྱང་ཆུབ་སེམས་དཔའ་ཉོན་མོངས་པའི་སྒྲིབ་པ་ཆེད་དུ་གཉེར་ནས་སྤོང་བར་འགྱུར་ཏེ། བདེན་འཛིན་ཆེད་དུ་གཉེར་ནས་སྤོང་བའི་ཕྱིར་དང༌། དེར་སྒྲིབ་པ་ཞིག་ནི་ཆེད་དུ་གཉེར་ནས་སྤོང་ལ་ཤེས་སྒྲིབ་ཅུང་ཟད་ཀྱང་མི་སྤོང་བའི་ཕྱིར། དེ་ཁོ་ནར་མ་ཟད་ཉན་རང་རྣམས་ལ་ཆོས་ཀྱི་བདག་མེད་ཡོངས་སུ་རྫོགས་པ་སྒོམ་པ་ཡོད་པར་འགྱུར་ཏེ། དེ་ལ་བདེན་འཛིན་གྱི་ས་བོན་མ་ལུས་པར་སྤངས་པ་ཡོད་པའི་ཕྱིར་རོ། ། འདོད་ན་ནི་འཇུག་འགྲེལ་དང་འགལ་ལོ། ། ཉན་རང་ལ་རྒྱས་པར་རྟོགས་པའི་བསྡུས་པར་རྟོགས་པར་གང་ཡོད་ཀྱང་རུང་སྟེ། བདེན་མེད་རྟོགས་ཚུལ་གཅིག་ལས་མེད་པ་སྙིང་པོ་དེ་ཉིད་ཆོས་ཅན་གཅིག་གི་སྟེང་དུ། ཆེད་དུ་བྱ་བ་གང་ཟག་ལ་བདག་ཏུ་འཛིན་པའི་གཉེན་པོར་སྒོམ་པ་ཡིན་གྱི།
ཆེད་དུ་བྱ་བ་ཆོས་ལ་བདག་ཏུ་འཛིན་པའི་གཉེན་པོར་ཆོས་ཅན་མཐའ་དག་གི་སྟེང་དུ་སྒོམ་པ་མེད་པའི་ཕྱིར་ན་ཉན་རང་ལ་ཆོས་ཀྱི་བདག་མེད་ཡོངས་སུ་རྫོགས་པ་སྒོམ་པ་མེད་དོ། ། ཞེས་བྱ་བ་འདི་ནི་ཟླ་བའི་ཞབས་ཀྱི་དགོངས་པ་ཡིན་ནོ། ། མདོར་ན་ཉན་རང་དགྲ་བཅོམ་པས་ཆོས་ཀྱི་བདག་འཛིན་མ་ལུས་པར་སྤངས་སོ་ཞེས་ཟེར་བ་དེ་དག་ནི། ཇི་སྐད་དུ། བདག་མེད་འདི་ནི་འགྲོ་བ་རྣམས་སྒྲོལ་ཕྱིར། ། ཆོས་དང་གང་ཟག་དབྱེ་བས་རྣམ་གཉིས་གསུངས། ། ཞེས་གསུངས་པ་རྩ་འགྲེལ་གྱི་དོན་དང་འགལ་བར་གདོན་མི་ཟའོ། ། དེ་ལྟར་ན་ཕུང་པོ་བདག་མེད་དུ་མ་རྟོགས་ན་གང་ཟག་གི་བདག་མེད་མི་རྟོགས་པས་ཉན་རང་ལ་དེ་དེར་རྟོགས་པ་ཡོད་ཀྱང༌། དེ་ལ་བདེན་པར་འཛིན་པ་སྤངས་པ་ནི་ཡོད་པ་མ་ཡིན་ཏེ། དེས་དེའི་གཉེན་པོ་དེ་སྒོམ་པ་མ་ཡིན་པའི་ཕྱིར།
འོ་ན་ཅི་ཞིག་གི་གཉེན་པོར་བསྒོམ་ཞེ་ན་ནི། གང་ཟག་གི་བདག་ཏུ་འཛིན་པའི་གཉེན་པོར་རོ་ཞེས་བྱ་བ་འདི་ཟླ་བའི་ཞབས་ཀྱི་བཞེད་པ་ཡིན་ནོ། ། གཉིས་པ་ཞིག་པ་དངོས་པོར་འདོད་པ་ཡང་དེའི་བཞེད་པ་མ་ཡིན་ཏེ། ལུང་དང་འགའ་བ་དང༌། རིགས་པ་དང་འགལ་བས་སོ། ། དང་པོ་ནི། དབུ་མ་རྩ་བའི་དབུ་ཞབས་ན་ཞིག་པ་དངོས་མེད་དུ་འཆད་པའི་ལུང་ཁོ་ན་སྣང་གི དངོས་པོར་སྟོན་པའི་ལུང་གི་སྐབས་མི་སྣང་བའི་ཕྱིར། ཇི་ལྟར་ཞེ་ན། ཇི་སྐད་དུ།
དངོས་པོ་གཞན་དུ་གྱུར་པ་ནི། ། དངོས་པོ་མེད་པར་སྐྱེ་བོ་སྨྲ། ། དངོས་པོ་དངོས་མེད་འདུས་བྱས་ཡིན། ། ཞེས་པ་ལ་སོགས་པའི་སྐབས་མང་པོར། ཞིག་པ་དངོས་མེད་ཀྱི་མཚན་གཞིར་གསུངས་ཀྱི། དངོས་པོའི་མཚན་གཞིར་མ་གསུངས་པའི་ཕྱིར་དང༌། ཚིག་གསལ་གྱི་སྐབས་མང་པོར་ཞིག་པ་རྒྱུ་ལ་ལྟོས་པ་དང༌། འདུས་བྱས་ཡིན་པའི་བཤད་པ་མང་དུ་སྣང་ཡང༌། དངོས་པོ་ཡིན་པའི་བཤད་པ་ཟུར་ཙམ་ཡང་མི་སྣང་བའི་ཕྱིར། གལ་ཏེ་འདུས་བྱས་སུ་བཤད་པ་ཙམ་གྱིས་དངོས་པོར་གྲུབ་བོ་སྙམ་ན་ནི།
དེ་ཡང་མ་ཡིན་ཏེ། ཇི་སྐད་དུ། དངོས་དང་དངོས་མེད་འདུས་བྱས་ཡིན། ། ཞེས་འདུས་བྱས་ལ་དངོས་པོ་དང་དངོས་མེད་གཉིས་སུ་ཕྱེ་བའི་ཕྱིར་རོ། ། འཇུག་པ་ལས། ལ་ལར་ལས་འགགས་ཡུན་རིངས་ལོན་ནས་ཀྱང༌། ། འབྲས་བུ་ཡང་དག་འབྱུང་བར་རིག་པར་གྱིས། ། ཞེས་གསུངས་པས་ཀྱང༌། ལས་འགགས་པས་འབྲས་བུ་འབྱིན་པར་སྟོན་པ་མ་ཡིན་ཏེ། འགགས་ན་ཡུན་རིང་དུ་ལོན་པའི་ལས་ཀྱིས་འབྲས་བུ་འབྱིན་པར་བཤད་པ་ཡིན་པའི་ཕྱིར།
དེའི་རྒྱུ་མཚན་ཡང༌། སྐྱེ་འགག་རང་བཞིན་གྱིས་མ་གྲུབ་པའི་ཤེས་བྱེད་ཀྱིས་སོ། ། རིགས་པ་དང་འགལ་བ་ནི། ལས་ཞིག་པ་ཆོས་ཅན། མི་རྟག་པར་ཐལ། དངོས་པོ་ཡིན་པའི་ཕྱིར། འདོད་ན། འཇིག་པར་འགྱུར་ཏེ། མི་རྟག་པ་ལ་དེས་ཁྱབ་པ་རྟོག་གེ་དང་བསྟུན་ནས་ཁྱེད་ཀྱིས་ཁས་བླངས་པའི་ཕྱིར། དེ་ཡང་དེ་ལྟ་ན།
མུ་སྟེགས་སྤྱོད་པ་པའི་རིང་ལུགས་ལ་གནས་པར་འགྱུར་བ་དང༌། ཤིང་མེས་བསྲེགས་པའི་འོག་རོལ་དུ་ཤིང་མཐོང་བར་འགྱུར་བ་དང༌། རྟག་པ་དང་མི་རྟག་པའི་གཞི་མཐུན་ཁས་བླངས་པར་འགྱུར་རོ། ། གསུམ་པ་ཕྱི་རོལ་གྱི་དོན་ཡོད་པ་དབུ་མ་ཐལ་འགྱུར་བའི་རང་ལུགས་སུ་འཆད་པ་ཡང་ཆེས་ཤིན་ཏུ་ནོར་བ་ཡིན་ཏེ། ལུང་མེད་པ་དང༌། རིགས་པ་དང་འགལ་བརྒྱ་ཕྲག་དུ་མ་འབྱུང་བས་སོ། ། དང་པོ་ནི། དེ་ལྟར་འདོད་པ་དེ་ཡང་ཇི་སྐད་དུ། གཟུགས་ལ་ཤིན་ཏུ་ཆགས་གང་དེ་དག་ལ། ། གཟུགས་བཟློག་པ་སྟེ་དེ་ཡང་དྲང་དོན་ཉིད། །
ཅེས་དང༌། མདོ་ལས་སེམས་ཙམ་ཞེས་གསུངས་གཟུགས་ནི་འདིར། ། འགོག་པ་དེ་ལྟར་མདོ་ཡི་དོན་མ་ཡིན། ། ཞེས་སོགས་གསུངས་པའི་དོན་ལ་བསམས་པ་ཡིན་མོད། གཞུང་དེ་དག་གོང་འོག་གི་འཕྲོས་ལ་རྣམ་པར་བརྟགས་པ་ན། ཕྱི་རོལ་གྱི་དོན་དང་དོན་སྣང་གི་ཤེས་པ་གཉིས་ཀུན་རྫོབ་ཀྱི་ངོར་ཡོད་མཉམ་དང༌། དོན་དམ་གྱི་ངོར་མེད་མཉམ་དུ་བཤད་པར་ནི་དེའི་སྐབས་ཀྱི་གཞུང་རྩ་འགྲེལ་རྣམས་ཀླགས་པ་ཙམ་གྱིས་གོ་བར་འགྱུར་བའི་ཕྱིར་རོ། ། གཉིས་པ་རིགས་པ་དང་འགལ་བ་ནི། དེ་ལྟ་ན། ཕྱི་རོལ་དོན་སྣང་གི་མངོན་སུམ་ཚད་མ་ཡོད་པར་འགྱུར་ལ།
དེ་ཡང་དེ་ལྟ་ན། སྐྱེས་བུ་གཅིག་གི་གཟུགས་ལ་བལྟ་བའི་དགྲ་གཉེན་གྱི་མིག་ཤེས་གཉིས་ཀ་ཚད་མར་ཐལ་བ་དང༌། ཆུ་ཀླུང་གི་དངོས་པོ་གཅིག་ལ་བལྟ་བའི་ལྷ་མི་ཡི་དྭགས་གསུམ་ཀའི་མིག་ཤེས་ཚད་མར་འགྱུར་ལ། དེ་ཡང་དེ་ལྟ་ན། འགལ་བ་ལ་མི་འཁྲུལ་བའི་ཚད་མ་ཡོད་པར་འགྱུར་རོ། ། གྲུབ་མཐའ་སྨྲ་བ་བཞིའི་རིམ་པས་བསྟན་པ་ལ་འཇུག་པར་འགྱུར་བའི་གོ་རིམ་ཀྱང་བཤིག་པར་འགྱུར་ཏེ། རྣལ་འབྱོར་སྤྱོད་པའི་སློབ་དཔོན་ཞིག་དབུ་མ་ཐལ་འགྱུར་བའི་གྲུབ་མཐའ་ལ་ཞུགས་པའི་ཚེ་སླར་ཡང་ཕྱི་རོལ་གྱི་དོན་ཡོད་པ་ཁས་ལེན་དགོས་པའི་ཕྱིར་རོ། ། དེ་ཡང་གྲུབ་མཐའ་བཞིའི་རིམ་པས་བསྟན་པ་ལ་འཇུག་པ་ན། བསྒྲུབ་བྱ་སྒྲུབ་པའི་ཚུལ་ལ་སྔ་མས་བསྒྲུབས་པ་དེ་ཉིད་ཕྱི་མས་འགོག་དགོས་པ་ཡོད་ཀྱང༌། དགག་བྱ་འགོག་པའི་ཚུལ་ལ་སྔ་མས་བཀག་པ་དེ་ཉིད་ཕྱི་མས་ཀྱང་ཐད་སོར་འཇོག་དགོས་པ་ཡིན་ཏེ།
དཔེར་ན་ཉན་ཐོས་སྡེ་པས་གང་ཟག་གི་བདག་བཀག་པ་དང༌། སེམས་ཙམ་པས་གཟུང་བ་ཆོས་ཀྱི་བདག་བཀག་པ་བཞིན་ནོ། ། མདོར་ན། དབུ་མ་འཇུག་པར། ཐ་སྙད་ཀྱི་བདེན་པ་འཇོག་པའི་ཚེ་ཕྱི་རོལ་གྱི་དོན་ཡོད་པ་དང༌། དོན་དམ་པའི་བདེན་པ་ལ་འཇུག་པའི་ཚེ། ཕྱི་རོལ་གྱི་དོན་མེད་པར་གསུང་པ་གཉིས་ལས། རང་ལུགས་འཇོག་པ་ཞིག་ཡོད་པ་དེའི་ཚེ་ཕྱི་མ་དབང་བཙན་པར་བྱེད་པ་ཡིན་ཏེ། མཐོང་བ་བརྫུན་པ་དང་ཡང་དག་པ་གཉིས་ལས། དབུ་མ་པ་རང་གི་ལུགས་འཇོག་པའི་ཚེ་ཕྱི་མ་དབང་བཙན་པར་བྱེད་དགོས་པའི་ཕྱིར་དང༌།
ཇི་སྐད་དུ། གཟུགས་མེད་ཉིད་ན་སེམས་ཡོད་མ་འཛིན་ཞིག ། སེམས་ཡོད་ཉིད་ནའང་གཟུགས་ཡོད་མ་འཛིན་ཞིག ། དེ་དག་ཤེས་རབ་ཚུལ་མདོར་སངས་རྒྱས་ཀྱིས། ། མཚུངས་པར་སྤངས་ཞིང་མངོན་པའི་ཆོས་ལས་གསུངས། ། ཞེས་བཤད་པ་དེ་ལ་ཡང་མངོན་པ་དང་ཤེས་ཕྱིན་གྱི་ལུགས་གཉིས་ལས་དབུ་མའི་ལུགས་འཇོག་པའི་ཚེ་ཕྱི་མ་དབང་བཙན་པར་བྱེད་དགོས་པའི་ཕྱིར་དང༌། ཇི་སྐད་དུ། འདི་ན་ཇི་ལྟར་སད་བཞིན་ཇི་སྐད་དུ། ། མ་སད་ཇི་སྲིད་དེ་ལ་གསུམ་པོ་ཡོད། ། སད་པར་གྱུར་ན་གསུམ་ཅར་ཡོད་མིན་ལྟར། །
གཏི་མུག་གཉིད་སད་ལས་དེ་དེ་བཞིན་ནོ། ། ཞེས་རྨི་ལམ་གྱི་གནས་སྐབས་ཀྱི་ཡུལ་དབང་རྣམ་ཤེས་གསུམ་ཀ་རྨི་ལམ་གྱི་ངོ་བོ་ན་ཡོད་ཅིང༌། སད་པའི་ངོར་མེད་པ་དཔེར་བྱས་ནས། མཐོང་བ་བརྫུན་པའི་དབང་དུ་བྱས་པའི་ཡུལ་དབང་རྣམ་ཤེས་གསུམ་ཀ་ཀུན་རྫོབ་ཀྱི་དོན་ཡོད་ཀྱང༌། མཐོང་བ་ཡང་དག་པའི་ངོར་གསུམ་ཀ་མེད་མཚུངས་སུ་བཤད་པའི་ཕྱིར། འོ་ན་དབུ་མའི་རང་ལུགས་ལ། དོན་སྣང་གི་ཤེས་པ་མེད་པར་ཁས་ལེན་དགོས་པས་མངོན་སུམ་ལ་བསྙོན་པར་འགྱུར་རོ་ཞེ་ན། འོ་ན་འཇིག་རྟེན་གྱི་རང་ལུགས་ལ། སྐྲ་ཤད་འཛག་སྣང་དང༌། ཟླ་བ་གཉིས་སྣང་གི་དབང་ཤེས་ཀྱང་ཡོད་པ་མ་ཡིན་པར་བཤད་པས་འཇིག་རྟེན་པས་ཀྱང་མངོན་སུམ་ལ་བསྙོན་པར་འགྱུར་རོ། །
དེའི་ལུགས་ལ་དེ་མེད་པར་བཤད་པ་ཇི་ལྟར་ཞེ་ན། ཇི་སྐད་དུ། དབང་པོ་རབ་རིབ་བཅས་པ་བློ་གང་གིས། ། རབ་རིབ་མཐུ་ལས་སྐྲ་རྣམས་གང་མཐོང་བ། ། དེ་བློ་ལ་ལྟོས་གཉིས་ཅར་བདེན་པ་སྟེ། ། དོན་གསལ་མཐོང་ལ་གཉིས་ཀའང་བརྫུན་པ་ཡིན། ། གལ་ཏེ་ཤེས་བྱ་མེད་པར་བློ་ཡོད་ན། ། སྐྲ་དེའི་ཡུལ་དང་མིག་ནི་རྗེས་འབྲེལ་བའི། ། རབ་རིབ་མེད་ལའང་སྐྲ་ཤད་བློར་འགྱུར་ན། ། དེ་ལྟ་མ་ཡིན་དེ་ཕྱིར་དེ་ཡོད་མིན། །
ཞེས་ཡུལ་སྐྲ་ཤད་མེད་ན་ཡུལ་ཅན་སྐྲ་ཤད་འཛག་སྣང་གི་དབང་ཤེས་མི་འབྱུང་བ་དཔེར་མཛད་ནས། ཕྱི་རོལ་གྱི་དོན་མེད་ན་དོན་སྣང་གི་ཤེས་པ་བདེན་པ་ལྟ་ཞོག ཐ་སྙད་དུ་ཡང་མི་འབྱུང་བར་བཤད་པ་ཡིན་ནོ། ། དེ་ལྟར་དཔེ་དོན་གཉིས་ལས་དཔེའི་སྐབས་སུ་ནི་ཡུལ་ཤེས་གཉིས་ཀ་ལོག་པའི་ཀུན་རྫོབ་ཡིན་པས་ཐ་སྙད་དུ་ཡང་ཡོད་པ་མ་ཡིན་ཏེ། ཇི་སྐད་དུ། ལྷག་མ་ནི། ། འཇིག་རྟེན་ཉིད་ལས་ལོག་པར་རྣམ་པར་བཞག ། ཅེས་འབྱུང་བས་སོ། ། དོན་གྱི་སྐབས་སུ་ནི། ཡུལ་ཤེས་གཉིས་ཚད་མས་མ་གྲུབ་ཀྱང༌།
ཐ་སྙད་དུ་ཡོད་མཉམ་ཡིན་ཏེ། གཉིས་ཀ་ཡང་དག་པའི་ཀུན་རྫོབ་ཏུ་འཇོག་པའི་ཕྱིར། ཇི་སྐད་དུ། ཁྱོད་ཀྱི་དབང་བློའི་ཡུལ་རྣམས་ཇི་ལྟ་བ། ། དེ་ལྟར་མི་སྡུག་ཡིད་ཀྱི་ཡང་འགྱུར་ན། ། དེ་བཞིན་ཡུལ་དེར་བློ་གཏད་ཅིག་ཤོས་ཀྱིས། ། རྟོགས་འགྱུར་དེ་ནི་བརྫུན་པར་ཡང་མི་འགྱུར། ། ཞེས་མི་སྡུག་པའི་ཏིང་ངེ་འཛིན་ཐ་སྙད་དུ་ཡང་བརྫུན་པ་དང༌། ཕྱི་རོལ་དོན་སྣང་གི་ཤེས་པ་ཐ་སྙད་དུ་ཡོད་པར་བཤད་པས་སོ། ། ཞར་ལ་འདི་ཡང་ཤེས་དགོས་ཏེ། །
ཇི་སྐད་དུ། རབ་རིབ་དང་ལྡན་དབང་པོ་ཅན་མཚུངས་པ། ། ཆུ་འབབ་ཀླུང་ལ་ཡི་དྭགས་རྣག་བློ་ཡང༌། ། ཞེས་གསུངས་པ་དེར་ཡང༌། ཡུལ་དང་ཡུལ་ཅན་གཉིས་ཀ་ཐ་སྙད་དུ་ཡོད་པ་མ་ཡིན་པར་བཤད་དོ། ། དེ་ལྟར་བཤད་པས་གྲུབ་པའི་དོན་ནི། དབུ་མའི་རང་ལུགས་འཇོག་པ་ན། གང་ཡུལ་དེ་ཡོད་པ་མ་ཡིན་ན་དེར་སྣང་གི་ཤེས་པ་དེ་ཡང་ཡོད་པ་མ་ཡིན་པས་ཁྱབ། དཔེར་ན་སྐྲ་ཤད་དེར་སྣང་གི་ཤེས་པ་བཞིན། ཕྱི་རོལ་གྱི་དོན་མེད་པའི་ཕྱིར།
དེར་སྣང་གི་ཤེས་པ་ཡང་ཡོད་པ་མ་ཡིན་ནོ། ། ཞེས་བྱ་བར་ངེས་སོ། ། ཡང་ཐ་སྙད་དུ་ཡང་ཀུན་གཞི་ཞལ་གྱིས་མི་བཞེས་པ་ཟླ་བའི་བཞེད་པ་མ་ཡིན་ཏེ། ལུང་མེད་པ་དང༌། རིགས་པས་གནོད་པའི་ཕྱིར་རོ། ། དང་པོ་ནི། ཇི་སྐད་དུ། འཇུག་འགྲེལ་ལས། འཕགས་པ་ལང་ཀར་གཤེགས་པ་ལ་སོགས་པ་རྣམས་ལས། ཀུན་གཞིའི་རྣམ་པར་ཤེས་པ་ཆོས་མཐའ་ཡས་པའི་ནུས་པའི་ཁྱད་པར་གྱི་གཞི་ས་བོན་ཐམས་ཅད་པ་རླབས་རྣམས་ལ་རྒྱ་མཚོ་ལྟར་དངོས་པོ་ཐམས་ཅད་སྐྱེ་བའི་རྒྱུར་གསུངས་པ་གང་ཡིན་པ་དེ་ཅི་རྣམ་པ་ཐམས་ཅད་དུ་མེད་པ་ཞིག་གམ་ཞེ་ན་དེ་ལྟར་ནི་མ་ཡིན་ཏེ།
ཞེས་དང༌། དངོས་པོ་ཐམས་ཅད་ཀྱི་རང་བཞིན་རྗེས་སུ་ཞུགས་པའི་ཕྱིར། སྟོང་པ་ཉིད་ཁོ་ན་ཀུན་གཞིའི་སྒྲས་བསྟན་པར་རིག་པར་བྱའོ། ། ཀུན་གཞིའི་རྣམ་པར་ཤེས་པ་འབའ་ཞིག་ཡོད་པར་མ་ཟད་ཀྱི་གང་ཟག་ཀྱང༌། ཞེས་གསུངས་པ་དང༌། ཀུན་གཞི་ཡོད་ཅིང་ཞེས་པའི་འགྲེལ་པར། ཆེས་ཐོག་མར་ཀུན་གཞིའི་རྣམ་པར་ཤེས་པ་ལ་སོགས་པ་བསྟན་པ་ནི་མུ་སྟེགས་ཀྱི་ལུགས་བསལ་ནས་དེ་དག་གི་དོན་ཆེན་པོ་འདྲེན་པར་འགྱུར་ཞིང༌། ཕྱིས་ནས་གསུང་རབ་ཀྱི་དོན་ཕྱིན་ཅི་མ་ལོག་པར་རིག་པ་རྣམས་རང་ཉིད་ཀྱིས་དེ་དག་སྤོང་བར་འགྱུར་ལ། ཞེས་བཤད་པ་ཡིན་ནོ། ། གཉིས་པ་རིགས་པས་གནོད་པ་ནི།
ཐ་སྙད་དུ་ཡང་ཀུན་གཞི་མི་བཞེད་ན། སེམས་སེམས་བྱུང་དང༌། རྣམ་ཤེས་ཡེ་ཤེས་ལ་སོགས་པ་གང་དུ་ཡང་རྒྱ་ཡོངས་སུ་མ་ཆད་པའི་མྱོང་བ་གསལ་རིག་གི་ངོ་བོ་ཞིག་ཐ་སྙད་དུ་མི་བཞེད་པར་འགྱུར་རོ། ། དེ་ལྟ་བས་ན། ཟླ་བས་ནི་ཀུན་གཞིའི་རྣམ་པར་ཤེས་པ་ཞེས་བྱ་བ་འཁོར་འདས་ཀྱི་ཆོས་ཐམས་ཅད་ཀྱི་ས་བོན་ཅན་ལས་དང་ཉོན་མོངས་པའི་རྣམ་སྨིན་གྱི་འབྲས་བུར་གྱུར་པ་ཞིག་ཐ་སྙད་དུ་ཡང་ཞལ་གྱིས་མི་བཞེས་ཀྱང༌། རྣམ་པར་ཤེས་པའི་ཚོགས་བདུན་པོ་གང་དུ་ཡང་རྒྱ་ཡོངས་སུ་མ་ཆད་པའི་གསལ་རིག་གི་ངོ་བོ་ལ་ཀུན་གཞིའི་རྣམ་པར་ཤེས་པ་ཞེས་བཞེད་པ་ཡིན་ལ། དོན་དེ་ཉིད་བྱང་ཆུབ་སེམས་འགྲེལ་དང༌། གསང་བ་འདུས་པའི་འགྲེལ་ཆེན་སྒྲོན་མེ་གསལ་བ་ལས་ཀྱང་བཤད་དོ། ། ཡང་ཐ་སྙད་དུ་རང་རིག་མི་བཞེད་པ་ཡང་སློབ་དཔོན་དེའི་བཞེད་པ་མ་ཡིན་ཏེ། དེ་ལྟར་འདོད་པ་ལ།
ལུང་མེད་པ་དང༌། རིགས་པ་དང་འགལ་བའོ། ། དང་པོ་ནི། ཇི་སྐད་དུ། རང་རིག་པ་ནི་གྲུབ་ལ་རག་མོད་ཀྱི། ། ཞེས་པའི་འགྲེལ་པར་དེ་ལྟར་རྣམ་པར་དཔྱོད་པ་བཏང་ནས་ཀྱང༌། ཤེས་པ་རང་གི་བདག་ཉིད་དང་ཡུལ་རིག་པར་བྱེད་མོད་ཀྱི་ཞེས་ཐ་སྙད་དུ་རང་རིག་བཞེད་པ་དང༌། ཡང་ཇི་སྐད་དུ། གང་ཞིག་གང་གི་ཡུལ་མྱོང་གྱུར་དེ་ལས། ། དྲན་པ་འདི་གཞན་ང་ལ་ཡོད་མིན་པ། །
དེ་ཕྱིར་ང་ཡིས་མཐོང་སྙམ་དྲན་འགྱུར་ཏེ། ། འདི་ཡང་འཇིག་རྟེན་ཐ་སྙད་ཚུལ་ལུགས་ཡིན། ། ཞེས་ཐ་སྙད་དུ་མྱོང་དྲན་གཉིས་ཡུལ་གཅིག་ལ་འཇུག་པར་བཤད་པའི་ཕྱིར། འོ་ན་ཇི་སྐད་དུ། དེ་ཉིད་ཀྱིས་དེ་མྱོང་བར་གྲུབ་མ་ཡིན། ། ཞེས་དང༌། བྱེད་པོ་ལས་དང་བྱ་བ་གཅིག་མིན་པས། ། དེ་ཉིད་ཀྱིས་དེ་འཛིན་པར་རིགས་མ་ཡིན། ། ཞེས་བཤད་པ་དེ་ཅི་ཞེ་ན། དེ་ནི་གཞན་དབང་གི་ཤེས་པ་བདེན་གྲུབ་ཉམས་སུ་མྱོང་བའི་རང་རིག་འགོག་པ་ཡིན་གྱི།
སྤྱིར་གཞན་དབང་ཙམ་མྱོང་བའི་རང་རིག་འགོག་པ་མ་ཡིན་ཏེ། དེ་བཀག་པ་ལ་དགོས་པ་དང་ནུས་པའི་ཁྱད་པར་གང་ཡང་མེད་པས་སོ། ། གཉིས་པ་ནི། སྤྱིར་ཤེས་པ་རང་གིས་རང་རིག་པ་མི་སྲིད་ན། ཐམས་ཅད་མཁྱེན་པའི་ཡེ་ཤེས་དེ་ཐམས་ཅད་མཁྱེན་པའི་ཡེ་ཤེས་ཁོ་ནའི་སྤྱོད་ཡུལ་མ་ཡིན་པར་འགྱུར་བ་དང༌། རང་རིག་གི་དོན་བཞེད་ན་ནི་ཐ་སྙད་རྐྱང་པས་ཉེས་པ་ཅི་ཡང་མ་བྱས་ལ། དོན་ཡང་མི་བཞེད་ན་ནི། ཡུལ་གྱི་ཁ་མ་སྒྱུར་བའི་འཛིན་རྣམ་མི་བཞེད་པར་འགྱུར་རོ། ། དེ་ཡང་དེ་ལྟ་ན་ནི་སྟོང་ཉིད་ལ་མཉམ་པར་བཞག་པའི་སྣང་མེད་ཀྱི་ཡེ་ཤེས་མི་སྲིད་པར་འགྱུར་བ་དང༌། སེམས་ཙམ་པས་བདེན་གྲུབ་ཏུ་ཁས་བླངས་པའི་གཟུང་འཛིན་གཉིས་མེད་ཀྱི་ཤེས་པ་ཤེལ་སྒོང་ཡོངས་སུ་དག་པ་ལྟ་བུ་དེ་བདེན་མེད་དུ་རྟོགས་པའི་ཚད་མ་མི་སྲིད་པར་འགྱུར་རོ། །
གཞན་ཡང༌། སོ་སོར་རང་གིས་རིག་པའི་ཡེ་ཤེས་མི་སྲིད་པར་ཐལ་བ་དང༌། ཚད་མ་དང་མངོན་སུམ་ལ་སོགས་པའི་ཤེས་པ་རྣམས་རང་གིས་རང་ཉིད་མ་གཞལ་བར་ཡང་འགྱུར་རོ། ། མདོར་བསྡུ་ན། ཕྱི་རོལ་གྱི་ཡོད་པ་དང༌། ཀུན་གཞི་དང་རང་རིག་ཡོད་དམ་མེད་པར་འདོད་པ་གང་ཞིག་ཟླ་བའི་བཞེད་པ་ཡིན་ཡང་རུང་སྟེ། ངེས་དོན་ཟབ་མོའི་དོན་གཏན་ལ་འབེབས་པ་ལ་ཕན་གནོད་ཅི་ཡང་མི་སྣང་བས་དེ་དང་དེ་དག་ཐལ་འགྱུར་བའི་ཐུན་མོང་མ་ཡིན་པའི་ཁྱད་ཆོས་ཞེས་ཟེར་བ་དེ་དག་གིས་ནི་ཚིག་གི་སྤྲོས་པ་ཙམ་ལྷུར་བླང་བ་ཡིན་ནོ། ། དེ་བཞིན་དུ་འཕགས་པ་ལ་ཆོས་ཀྱི་བདག་མེད་རྟོགས་པས་ཁྱབ་པ་ཡང་ཟླ་བའི་ཞབས་ཀྱི་བཞེད་པ་ཡིན་མོད། དེས་ཀྱང་དབུ་མ་ཐལ་འགྱུར་བའི་རང་ལུགས་འཆད་པ་ལ་ཕན་པ་ཅི་ཡང་མི་སྣང་བ་དང༌། དེ་ཡང་ཐལ་འགྱུར་བའི་ཐུན་མོང་མ་ཡིན་པའི་ལུགས་སུ་འཆད་པ་དེས་ཀྱང༌།
དབུ་མའི་དགོངས་པ་ཐལ་འགྱུར་དུ་འགྲེལ་བའི་ལུགས་ལ་ཕན་པ་ཅི་ཡང་མི་སྣང་ངོ༌། ། དེ་ལྟར་ན་དཔལ་ལྡན་ཟླ་བའི་ཞབས་ཀྱིས་དབུ་མའི་དགོངས་པ་ཐལ་འགྱུར་དུ་བཀྲལ་བའི་ཐུན་མོང་མ་ཡིན་པའི་གྲུབ་མཐའ་མདོར་བསྡུས་པ་ནི། འདི་ལྟར་གཞིའི་སྐབས་སུ་ཀུན་རྫོབ་བདེན་པ་ནི་འཇིག་རྟེན་ན་ཇི་ལྟར་གྲགས་པ་བཞིན་ཡིན་གྱི། དབུ་མ་པ་ལ་གྲགས་པའི་ཚད་མས་མ་གྲུབ་འཇིག་རྟེན་ལ་ཡང་གཉིས་ཏེ། ཚུ་རོལ་མཐོང་བ་སོ་སོ་སྐྱེ་བོ་རྣམས་ཀྱི་འཇིག་རྟེན་དང༌། ཕ་རོལ་གཟིགས་པ་རྣལ་འབྱོར་པའི་འཇིག་རྟེན་ནོ། ། དང་པོ་ནི། ཚུ་རོལ་མཐོང་བའི་རྒྱུད་ཀྱི་ལྷན་ཅིག་སྐྱེས་པའི་མ་རིག་པ་དང༌། དེས་རྣམ་པར་བསླད་ཅིང༌། འཕྲལ་གྱི་འཁྲུལ་རྒྱུས་མ་བསླད་པའི་བློ་རྣམས་སོ། །
གཉིས་པ་ནི། འཕགས་པའི་རྒྱུད་ལ་འབྱུང་བའི་མཚན་མར་འཛིན་པའི་བློ་ཇི་སྙེད་པའོ། །

བློ་དེ་དང་དེའི་ཡུལ་དུ་བཞག་པ་གང་དང་གང་ཡིན་པ་དེ་ནི་འཇིག་རྟེན་དང་དེ་ལ་ལྟོས་པའི་དོན་དམ་པའི་བདེན་པ་ཡིན་ལ། འཕགས་པ་ལ་ལྟོས་པའི་ཀུན་རྫོབ་ཀྱི་བདེན་པ་ཡིན་ནོ། ། ལུགས་དེ་གཉིས་གང་ལ་ལྟོས་པའི་ཀུན་རྫོབ་ཀྱི་བདེན་པ་ཡིན་ན། ལུགས་དེ་ལ་ལྟོས་པའི་ཚད་མས་མི་འགྲུབ་པས་ཁྱབ། དཔེར་ན་འཇིག་རྟེན་ལ་གྲགས་པའི་ཀུན་རྫོབ་བཞིན་ནོ། ། འཕགས་པ་ལ་གྲགས་པའི་ཀུན་རྫོབ་ལ་གཉིས་ཏེ། བདེན་འཛིན་གྱི་སྤྲོས་པ་གཅོད་པའི་དུས་ཀྱི་ཀུན་རྫོབ་དང༌། བདེན་མེད་ཀྱི་སྤྲོས་པ་གཅོད་པའི་དུས་ཀྱི་ཀུན་རྫོབ་བོ། ། དང་པོ་ནི། སོ་སོ་སྐྱེ་བོ་རྣམས་ཀྱི་དོན་དམ་པའི་བདེན་པ་དེ་ཉིད་དོ། ། གཉིས་པ་ནི་འཕགས་པ་ལ་གྲགས་པའི་དོན་དམ་པའི་བདེན་པ་ཞེས་མཚན་ཉིད་དང་མཚན་གཞིའི་སྒོ་ནས་ངོས་གཟུང་བར་ནུས་པ་དེ་ཉིད་དོ། །
འཕགས་པ་རྣམས་ཀྱི་དོན་དམ་པའི་བདེན་པ་ནི་སྤྲོས་པ་དང་བྲལ་བའི་ཕྱིར་རྣམ་པར་རྟོག་པའི་ཡུལ་མ་ཡིན་ལ། དེ་མ་ཡིན་པའི་ཕྱིར། སྒྲས་བརྗོད་པར་མི་ནུས་སོ། ། ཀུན་རྫོབ་གཉིས་པོ་དེ་ལས་དང་པོར་བཤད་པ་ནི། འཕགས་པ་རྣམས་ཀྱི་དོན་དམ་དུ་ལྟ་ཞོག་ཐ་སྙད་དུ་ཡང་ཡོད་པ་མ་ཡིན་ལ། ཀུན་རྫོབ་གཉིས་པར་བཤད་པ་དེ་ནི། འཕགས་པ་རྣམས་ཀྱིས་ཐ་སྙད་དུ་ཡོད་ལ། དོན་དམ་པའི་བདེན་པ་ནི་མ་ཡིན་ཏེ། སྤྲོས་པ་དང་བཅས་པའི་ཕྱིར་རོ། ། དོན་འདི་ལ་རང་རྒྱུད་པ་རྣམས་མཐུན་པའི་དོན་དམ་པ་དང་ཡང་དག་པའི་ཀུན་རྫོབ་ཅེས་ཟེར་རོ། །
ཟླ་བའི་ཞབས་ཀྱིས་ནི་འཕགས་པའི་ཀུན་རྫོབ་ཅེས་བཤད་དོ། ། དོན་དམ་པའི་བདེན་པ་གཏན་ལ་འབེབས་པའི་སྐབས་སུ་ནི། སྤྱིར་ཀུན་རྫོབ་ཀྱི་ཆོས་གང་ཡང་ཁས་མི་ལེན། བྱེ་བྲག་ཏུ་གང་དཔྱད་གཞིར་བཟུང་ནས་དཔྱད་པའི་ཆོས་ཅན་དེ་ཡོད་ན་རིགས་པས་དཔྱད་བཟོད་དུ་སོང༌། ཆོས་ཅན་དེ་དང་དེའི་སྟེང་དུ་རང་བཞིན་འགོག་པ་ཡིན་གྱི་རང་བཞིན་མེད་པར་མི་སྒྲུབ། ཐལ་འགྱུར་དང་གཏན་ཚིགས་གང་ཡིན་ཀྱང་རྟགས་དང་ཁྱབ་པ་གཞན་ལ་གྲགས་པའི་ཚད་མས་གྲུབ་པ་ཡིན་གྱི། དབུ་མ་པ་རང་ལུགས་ཀྱི་ཚད་མས་མི་འགྲུབ། དེའི་དུས་ཀྱི་རྟགས་ཁྱབ་འགྲུབ་བྱེད་ཀྱི་ཚད་མ་དེ་ཡང་རྟགས་དང་ཁྱབ་པའི་མཚན་མ་དེ་དང་དེ་གཟུང་བའི་ཆ་ནས་ཀུན་རྫོབ་བདེན་པའི་ཡུལ་ཅན་ཡིན་པས། མཐོང་བ་བརྫུན་པ་ཁོ་ན་ཡིན་ཏེ། དེའི་ཚེ་བསྒྲུབ་བྱའི་ཆོས་མཚན་ཉིད་པ་མེད་ཀྱང༌།
དེར་ཐ་སྙད་བྱས་པ་དེ་རྗེས་དཔག་གི་འཛིན་སྟངས་ཀྱི་གཟུང་བྱ་མ་ཡིན། རྟོག་པའི་གཟུང་བྱ་ཡིན་ན་དོན་དམ་པའི་བདེན་པ་མ་ཡིན་དགོས། རྗེས་དཔག་གིས་ཀྱང་རང་བཞིན་བཀག་ཙམ་དུ་གཟུང་བ་ཡིན་གྱི། རང་བཞིན་མེད་པར་ཞེན་པ་མ་ཡིན་ཏེ། ལྟ་བ་འཇོག་པའི་ཚེ་ཁས་ལེན་དང་དམ་བཅའ་གང་ཡང་མེད། དེ་མེད་ན་ལས་འབྲས་ལ་སྐུར་བ་བཏབ་པར་འགྱུར་རོ། ། ཞེས་ཟེར་བ་དེ་ལྟ་བ་དང་སྤྱོད་པའི་འཇོག་མཚམས་མ་ཕྱེད་པའི་སྐྱོན་ཡིན། ལམ་གྱི་སྐབས་སུ་མཉམ་གཞག་དུ་མ་ཟད་རྗེས་ཐོབ་ཏུ་ཡང་སྟོང་པ་འཇལ་བའི་བློས་སྣང་བ་ཡུལ་དུ་མི་བྱེད། སྣང་བ་མཇལ་བའི་བློས་ཀྱང་སྟོང་པ་ཡུལ་དུ་མི་བྱེད། སྣང་བ་འཇལ་བའི་བློ་གང་ཡིན་པ་དེས་གནས་ཚུལ་ལ་མ་དཔྱད།
སྟོང་པ་འཇལ་བའི་བློས་དེ་ལ་དཔྱད་པས་ཁྱབ་པ་ཡིན་ནོ། ། འབྲས་བུའི་གནས་སྐབས་སུ་སངས་རྒྱས་ཀྱི་ས་ན་ཀུན་རྫོབ་ཀྱི་བདེན་པ་སྐྱེད་བྱེད་ཀྱི་རྒྱུ་མ་རིག་པ་འཇོག་བྱེད་ཀྱི་རྒྱུ་མཐོང་བ་བརྫུན་པ་ཟད་པས་ཀུན་རྫོབ་ཀྱི་བདེན་པ་ཡོད་པ་མ་ཡིན་ཞིང༌། སངས་རྒྱས་ཀྱི་ཆོས་ཀྱི་སྐུའི་ཡེ་ཤེས། དོན་དམ་པའི་བདེན་པ་ཡིན་པས་ཁྱབ་པ་ཡིན་ནོ། ། ཞེས་བྱ་བ་འདི་དག་ནི་དབུ་མ་ཐལ་འགྱུར་བའི་ཐུན་མོང་མ་ཡིན་པའི་རང་གི་ལུགས་སོ། ། སྔོན་ཚེ་ཟླ་བའི་གཞུང་ལུགས་ལེགས་པར་བཤད་པའི་མདངས་གསལ་བ། ། འཁྱོག་པོའི་ལམ་དུ་ནམ་ཡང་མ་སོང་གངས་ཅན་ཁྱོན་དུ་ཤར། ། དེང་འདིར་གྱ་གྱུར་འཆད་པའི་ལྷ་མིན་ལག་པས་གང་བསྒྲིབས་པ། ། རིང་ནས་མ་བཟོད་ལུང་རིགས་ཚངས་པའི་འཁྲུལ་འཁོར་འདི་འཁྲུངས་སོ། ། རིག་གནས་གཞན་ལ་བལྟ་བའི་བློ་མིག་ཅན། །
འགའ་ཞིག་ཟབ་མོའི་གནས་ལ་རྨོངས་མཐོང་ནས། ། ཤེས་བྱ་ཀུན་ལ་བལྟ་བའི་རྣམ་དཔྱོད་ཀྱིས། ། ངེས་པའི་དོན་ལ་རིང་ནས་སྐལ་བཟང་གྱུར། ། ཐེག་པ་ཆེན་པོ་དབུ་མ་རྣམ་པར་ངེས་པའི་མཛོད། ། ལུང་དང་རིགས་པའི་རྒྱ་མཚོ་ཞེས་བྱ་བ་ལས། དབུ་མ་ཐལ་རང་གི་གྱེས་པའི་མཚམས་དང༌། གྲུབ་མཐའི་གནས་རྣམས་གསལ་བར་བསྟན་པའི་ལེའུ་སྟེ་གཉིས་པའོ།། །། ༈ བལ་ཡུལ་མཆོད་རྟེན་རིན་པོ་ཆེ་བྱ་རུང་ཁ་ཤོར་གྱི་ཉེ་འགྲམ་རྒྱལ་ཡོངས་ས་ཆེན་ཞེས་པ་གློག་ཀླད་དཔར་ཁང་ལས། བདེར་གཤེགས་༧སྐྱབས་རྗེ་བཅོ་བརྒྱད་ཁྲི་ཆེན་རྡོ་རྗེ་འཆང་མཆོག་གི་ཐུགས་དགོངས་རྫོགས་ཆེད། སྐྱབས་འོག་པ་ཚར་གྲྭ་གུ་རུས་གློག་ཀླད་ཕྱག་དེབ་ཆེད་འགྲེམ་སྤེལ་ཞུས་པའི་དགེ་འབྲས་སངས་རྒྱས་ཞིང་དུ་བསྔོའོ།། །།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
