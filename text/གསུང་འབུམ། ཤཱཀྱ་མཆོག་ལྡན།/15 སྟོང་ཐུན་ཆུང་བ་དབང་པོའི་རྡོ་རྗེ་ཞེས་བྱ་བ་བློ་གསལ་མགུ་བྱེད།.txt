གསུང་འབུམ། ཤཱཀྱ་མཆོག་ལྡན།
པོད ༡༥
སྟོང་ཐུན་ཆུང་བ་དབང་པོའི་རྡོ་རྗེ་ཞེས་བྱ་བ་བློ་གསལ་མགུ་བྱེད།
༼ང་༽ ༄༅། །སྟོང་ཐུན་ཆུང་བ་དབང་པོའི་རྡོ་རྗེ་ཞེས་བྱ་བ་བློ་གསལ་མགུ་བྱེད་བཞུགས་སོ།། བརྒྱ་ཕྲག་ལུང་གི་རྗེས་འགྲོ་བའི། ། སྟོང་ཕྲག་རིགས་པའི་རྡོ་རྗེ་ཡིས། ། ཁྲི་ཕྲག་ཕྱི་རྒོལ་དྲེགས་པའི་དཔུང༌། ། འབུམ་ཕྲག་དུ་མར་ཕམ་བྱས་ནས། ། བྱེ་བ་ཕྲག་བརྒྱའི་སྐལ་བཟང་ལ། ། ས་ཡ་ཕྲག་བརྒྱའི་རིགས་པའི་སྒོ། ། ཐེར་འབུམ་ཕྲག་བརྒྱར་སྩོལ་མཁས་པ། ། ཀུན་ལ་གུས་པས་ཕྱག་བགྱིད་དོ། །
སྙིང་རྗེ་གསུམ་པོ་རྣམ་པས་མི་བྱེད་ན། སྙིང་རྗེར་གྱུར་ཞེས་དང་གཡོ་བར་མཐོང་ཞེས་དང༌། སྟོང་པར་མཐོང་ཞེས་པ་རྣམས་ཡུལ་ཅན་གྱི་ཁྱད་པར་མ་ཡིན་པར། ཡུལ་གྱི་ཁྱད་པར་ཉིད་དུ་ཐལ་བར་འགྱུར་རོ། ། ཅིས་ཏེ་དེ་ལྟར་མཐོང་བ་སྔོན་དུ་འགྲོ་བ་ཅན་གྱི་སྙིང་རྗེ་ཞེས་འདོད་ཀྱི། དེ་ཉིད་དེའི་འཛིན་སྟངས་སུ་མི་འདོད་ན་ནི། འཕགས་པའི་རྒྱུད་ཀྱི་སྙིང་རྗེ་གསུམ་པོ་རྣམས་ལ་ཁྱད་པར་འགའ་ཡང་མི་རྙེད་ཅིང༌། ཕན་ཚུན་འཆོལ་པ་ཉིད་དུ་ཐལ་བར་འགྱུར་རོ། ། གསུམ་པོ་རྣམས་ལ་དམིགས་པའི་ཁྱད་པར་ནི་རྣམ་པ་ཐམས་ཅད་དུ་མི་རྙེད་པ་ཁོ་ན་ཡིན་ཏེ། མི་རྟག་པ་དང་སྟོང་པས་ཁྱད་པར་དུ་མ་བྱས་པའི་སེམས་ཅན་འགའ་ཡང་མི་སྲིད་པའི་ཕྱིར།
ཡང་རྣམ་པར་དཔྱོད་པ་དང་མང་དུ་ཐོས་པའི་དྲེགས་པས་ཆེར་མྱོས་པ་དག འདི་སྐད་སྨྲ་བར་བྱེད་དེ། གང་ཡང་ཆོས་རང་བཞིན་མེད་པར་མ་མཐོང་བ་དེ་སྲིད་དུ་ཉོན་མོངས་པ་མ་ལུས་པ་སྤོང་བ་དང༌། འཕགས་པའི་ལམ་མངོན་དུ་བྱེད་པ་ནི་མི་འབྱུང་མོད། དེ་ལྟ་ན་ཡང་དེ་ཁོ་ན་ཉིད་རྟོགས་པའི་ལྟ་བ་མ་རྙེད་པར་མི་རྟག་ལ་སོགས་བཅུ་དྲུག་མངོན་སུམ་དུ་མཐོང་བ་དང༌། མཐོང་ཟིན་གོམས་པར་བྱེད་པའི་རྣལ་འབྱོར་མངོན་གསུམ་ཡོད་པར་ནི། རྣལ་འབྱོར་མངོན་སུམ་སྒྲུབ་བྱེད་ཀྱི་རིགས་པ་དག་གིས་གདོན་མི་ཟ་བར་གྲུབ་ལ། འོན་ཀྱང་ལམ་དེས་མངོན་པ་ལ་གྲགས་པའི་ཉོན་མོངས་པ་མཐའ་དག་རེ་ཤིག་མགོ་གནོན་པར་ནུས་ཀྱང༌། ལུགས་འདི་ལ་གྲགས་པའི་ཉོན་མོངས་པ་ནི་མངོན་གྱུར་ཙམ་ལ་ཡང་གནོད་པར་མི་ནུས་ཤིང༌། འཕགས་པའི་ལམ་གྱི་ཆ་ཤས་ཙམ་ཡང་མངོན་པར་འདུ་བྱེད་པར་མི་ནུས་སོ། །
ནུས་པ་ལྟ་བུར་བཤད་པ་ནི། རེ་ཤིག་དེས་འདུལ་བའི་གདུལ་བྱ་རིམ་གྱིས་དྲང་བའི་དོན་ཅན་དུ་གསུངས་པ་སྟེ། དཔེར་ན་བཟུང་འཛིན་གཉིས་སྟོང་གི་དེ་ཁོ་ན་ཉིད་རྟོགས་པས་ལམ་ལྔ་དང་ས་བཅུ་བགྲོད་པར་གསུངས་པ་བཞིན་ནོ། ། ཞེས་ཟེར་རོ། ། དེ་སྐད་དུ་འདོད་པའི་ནི། འཐད་པ་དང་བྲལ་བ་དང༌། ལུང་དང་རིགས་པ་དང་ཁས་བླངས་པ་དང་འགལ་བར་མངོན་ནོ། ། དེ་ཡང་འདི་ལྟར་རེ་ཤིག་འཐད་པ་དང་བྲལ་བ་ནི། རྣལ་འབྱོར་མངོན་སུམ་སྒྲུབ་བྱེད་ཀྱི་རིགས་པ་བྱས་ཟིན་འབད་རྩོལ་བསྐྱར་བ་ལ་མི་ལྟོས་པ་ཞེས་བྱ་བ་དེ་ནི་འདི་ལ་ཡོད་པ་མ་ཡིན་ནོ། ། གང་གི་ཕྱིར་ཅེ་ན།
ཇི་སྲིད་ཕུང་པོ་རང་བཞིན་གྱིས་གྲུབ་པར་འཛིན་པ་དེ་སྲིད་དུ། དེ་ཉིད་རྟག་པར་འཛིན་པ་བཟློག་པར་མི་ནུས་པ་དེའི་ཕྱིར་རོ། ། ཕུང་པོ་མི་རྟག་པར་རྟོགས་པ་སྲིད་པ་དང་བྲལ་ནས། ཕུང་པོ་མི་རྟག་པར་བསྒོམ་པར་བྱས་ཀྱང༌། ད་དུང་ཕུང་པོ་རང་བཞིན་མེད་པར་སྒོམ་པའི་འབད་རྩོལ་བསྐྱར་བ་ལ་ལྟོས་པའི་ཕྱིར་རོ། ། དེ་བཞིན་དུ་ལྷག་མ་རྣམས་ལ་ཡང་སྦྱར་བར་བྱའོ། ། གང་ཡང་ཕུང་པོ་ལ་བདེན་འཛིན་མངོན་གྱུར་པ་ཡོད་པ་དང༌། སྲེད་པ་སོགས་འགགས་པར་འདོད་པ་འདི་ནི། དྲི་མ་མེད་པའི་ལུང་དང་འགལ་བར་དོགས་ཏེ། འདི་ལྟར་ཇི་སྐད་དུ།
ཇི་སྲིད་ཕུང་པོར་འཛིན་ཡོད་པ། ། དེ་སྲིད་དེ་ལ་ངར་འཛིན་ཡོད། ། ངར་འཛིན་ཡོད་ན་ཡང་ལས་ཏེ། ། དེ་ལས་ཡང་ནི་སྐྱེ་བ་ཡིན། ། ཞེས་སོགས་དང་ཇི་ལྟར་མི་འགལ་བ་བརྗོད་དགོས་སོ། ། རེ་ཤིག་འགགས་ཀྱང་སླར་ཡང་སྐྱེ་བའི་དབང་དུ་བྱས་པར་རྟོག་ན་ནི། བྱས་ཟིན་འབད་རྩོལ་བསྐྱར་མ་ལ་མི་ལྟོས་པར་འདོད་པ་དང་ཇི་ལྟར་མི་འགལ། ཇི་སྐད་དུ། རེ་ཤིག་ཉེར་ལེན་སྲེད་པ་ནི། ། མེད་ཅེས་ངེས་པ་ཉིད་ཅེ་ན། །
ཚོར་བའི་རྐྱེན་གྱིས་སྲེད་པ་ཡིན། ། སྲེད་པ་དེ་དག་ལ་ཡང་ཡོད། ། ཞེས་པའི་ཕྱོགས་སྔ་མ་འདི་ཡང་ཁྱེད་ཀྱིས་ཇི་ལྟར་ཁས་མ་བླངས་པའི་ཚུལ་ཡང་བརྗོད་དགོས་སོ། ། དེ་འབའ་ཞིག་ཏུ་མ་ཟད་ཀྱི་མི་རྟག་སོགས་མངོན་སུམ་དུ་མཐོང་ཟིན་རང་གིས་གོམས་པར་བྱས་པས་མངོན་པ་ནས་བཤད་པའི་ཉོན་མོངས་པའི་ས་བོན་སྤོང་མི་ནུས་ན། དེའི་གཉེན་པོར་ལམ་གང་ཞིག་བསྒོམ་པ་དང༌། ལུགས་འདི་ལ་གྲགས་པའི་ཉོན་མོངས་ཀྱི་གཉེན་པོར་ལམ་གང་ཞིག་བསྒོམ་པའི་ཁྱད་པར་དེ་ཡང་ཁྱོད་ཀྱིས་རྙེད་པ་མ་ཡིན་ནོ། ། རིགས་པ་དང་འགལ་བའི་ཚུལ་ཡང་བཤད་པར་བྱ་སྟེ། ཁྱོད་ཀྱིས་འདོད་པ་དེ་ལྟ་ན་ནི། ཚུ་རོལ་མཐོང་བའི་སྐྱེས་བུ་འགའ་ཞིག་གི་རྒྱུད་ལ་རྣལ་འབྱོར་མངོན་སུམ་ཡོད་པ་ཉིད་དུ་འགྱུར་རོ། ། བདག་མེད་མངོན་སུམ་དུ་གཟིགས་པའི་ཚུར་མཐོང་ཡོད་པ་དེ་ལྟ་ན་ནི།
ཚུ་རོལ་མཐོང་བ་དང་ཕ་རོལ་གཟིགས་པའི་གང་ཟག་ཇི་ལྟར་མི་འགལ། རྣལ་འབྱོར་མངོན་སུམ་སྒྲུབ་བྱེད་ཀྱི་རིགས་པས་གྲུབ་པ་ཙམ་གྱིས། རྣལ་འབྱོར་མངོན་སུམ་དུ་རྟོག་ན་ནི། འདོད་འཇིགས་གོམས་པའི་བློ་དང་ཀེང་རུས་དང་ཟད་པར་སའི་ཏིང་ངེ་འཛིན་སོགས་ལ་ཧ་ཅང་ཐལ་བར་འགྱུར་རོ། ། དོན་འདི་ནི་སྒྲུབ་བྱེད་དེས་ཀྱང་གྲུབ་པ་མ་ཡིན་ཏེ། ཇི་སྲིད་གང་ཟག་ལ་བདེན་པར་འཛིན་པ་དེ་སྲིད་དུ་གང་ཟག་རང་དབང་དུ་གྲུབ་པར་འཛིན་པ་འབྱུང་ཞིང༌། དེ་འབྱུང་བ་དེ་སྲིད་དུ། གང་ཟག་རང་རྐྱ་ཐུབ་པའི་རྫས་ཡོད་ཀྱིས་སྟོང་པར་འཛིན་པའི་དོན་ལ་གསལ་སྣང་མཆེད་པ་འབྱུང་མི་སྲིད་པའི་ཕྱིར་དང༌། ཁྱེད་ཀྱིས་བཤད་མ་ཐག་པའི་རྣལ་འབྱོར་མངོན་སུམ་དེ་རྒྱུད་ལྡན་གྱི་རྣལ་འབྱོར་པ་དེ་སུ་ཞིག་ཡིན། ཞེས་རྣམ་པར་དཔྱད་ན་སྦྱོར་ལམ་པ་ཉིད་དུ་འདོད་དགོས་པ་དེའི་ཚེ།
དེ་འདྲའི་སྦྱོར་ལམ་པ་དེའི་རྒྱུད་ལ་སྟོང་ཉིད་རྟོགས་བློ་ཡོད་དམ་མེད་བརྟགས་ན་འཇིག་པར་འགྱུར་ཏེ། མངོན་སུམ་དེ་ཡང་སྟོང་ཉིད་མ་ངེས་པའི་རྣལ་འབྱོར་མངོན་སུམ་དུ་ཐལ་བའམ། སྦྱོར་བའི་ལམ་ཡིན་ན། སྟོང་ཉིད་ལ་སྒོམ་བྱུང་གཙོ་བོར་གྱུར་པ་ཡིན་པས་མ་ཁྱབ་པར་ཐལ་བ་གང་རུང་ལས་མ་འདས་པའི་ཕྱིར། ལམ་དུ་མ་ཞུགས་པའི་རྣལ་འབྱོར་པ་ཞིག་ཏུ་འདོད་ན་ནི། རྣལ་འབྱོར་པ་མ་ཡིན་པའི་རྒྱུད་ཀྱི་ཡིད་ཀྱི་ཤེས་པ་མ་འཁྲུལ་བ་མཐའ་དག་རྣལ་འབྱོར་མངོན་སུམ་དུ་ཁས་བླངས་ན་ཉེས་པར་མངོན་པ་ཅི་ཞིག་ཡོད་པ་སྟོན་དགོས་སོ། ། ཡང་ཁྱེད་ཀྱིས་བཤད་མ་ཐག་པའི་ལམ་དེས་སྲིད་རྩེའི་སས་བསྡུས་ཀྱི་ཉོན་མོངས་པ་ལ་ཆགས་བྲལ་བྱེད་ནུས་ན། ཁམས་གསུམ་ལ་ཆགས་བྲལ་སྔོན་དུ་སོང་བའི་ཉན་ཐོས་མཐོང་ལམ་པ་སྲིད་པ་ཉིད་དུ་འགྱུར་ཞིང༌། རྒྱུན་ཞུགས་ཆགས་བྲལ་སྔོན་སོང་སྲིད་པ་ཉིད་ལས་མ་འདས་སོ། ། ཁས་བླངས་པ་དང་འགལ་བའི་ཚུལ་ཡང་བརྗོད་པར་བྱ་སྟེ།
སྟོང་ཉིད་མ་རྟོགས་པར་མི་རྟག་ལ་སོགས་བཅུ་དྲུག་རྟོགས་པ་ཡོད་པར་འདོད་པ་དང༌། བཅུ་དྲུག་རྟོགས་ན་འགོག་བདེན་རྟོགས་པས་ཁྱབ་པ་དང༌། འགོག་བདེན་རྟོགས་ན་དོན་དམ་བདེན་པ་རྟོགས་པས་ཁྱབ་པར་འདོད་པ་ནི། ཁས་བླངས་འགལ་བ་འདུས་པའི་གཅོང་རོང་གཏིང་ཟབ་མོའི་ནང་ན་མི་བཟད་པའི་འགལ་བའི་ཁུར་ཆེན་པོས་ནོན་བཞིན་དུ་ཉམ་ཐག་པའི་ང་རོ་དུ་མ་སྒྲོགས་པའོ། ། དེ་འབའ་ཞིག་ཏུ་མ་ཟད་ཀྱི་ཆོས་ཀྱི་བདག་མེད་མ་རྟོགས་པར་གང་ཟག་གི་བདག་མེད་རྟོགས་པ་མི་སྲིད་པར་ཁས་ལེན་པ་དང༌། ཆོས་ཀྱི་བདག་མེད་མ་རྟོགས་པར་མི་རྟག་སོགས་བཅུ་དྲུག་རྟོགས་པ་ཡོད་པར་ཁས་ལེན་པ་གཉིས་ཅིའི་ཕྱིར་མི་འགལ། ཆོས་ཀྱི་བདག་མེད་རགས་པ་མ་རྟོགས་པར་གང་ཟག་གི་བདག་མེད་རགས་པ་རྟོགས་པ་ཡོད་ན། གང་ཟག་གི་བདག་མེད་རགས་པ་རྟོགས་པས་དེ་རྟོགས་པའི་གོ་མི་ཆོད་པའམ། ཆོས་ཀྱི་བདག་མེད་མ་རྟོགས་པར་གང་ཟག་གི་བདག་མེད་རྟོགས་སྲིད་པ་ལས་མ་འདས་སོ། ། དང་པོ་ལྟར་ན་ཆོས་ཀྱི་བདག་མེད་ལའང་མཚུངས་སོ། །
གང་ཡང་ཕྱོགས་སྔ་མ་འདིའི་རྗེས་སུ་འཇུག་པ་དག་གིས་མངོན་པར་རྟོགས་པའི་རྒྱན་དུ་ཡང༌། ལྔ་དང་བཅུ་དྲུག་ཅེས་བསྒྲགས་སོ། ། ཞེས་པའི་དོན་བཤད་པ་ན་འགལ་བའི་ཕྲེང་བ་རྒྱུད་མར་ཁས་བླངས་སོ། ། གང་ཡང་འཇིག་རྟེན་པའི་ལམ་གྱིས་སྲིད་རྩེ་ལ་ཆགས་བྲལ་བྱེད་པ་དང༌། མཐོང་སྤང་དུ་བཤད་པའི་ཉོན་མོངས་རྣམས་མཐོང་ལམ་མ་སྐྱེས་པར་སྤོང་ཞེས་འདོད་པ་ནི་དྲི་མ་མེད་པའི་གཞུང་ལུགས་ཆེན་པོ་རྣམས་དང་འགལ་བར་དོགས་སོ། ། གཞན་ཡང་དེ་ལྟར་ཁས་ལེན་པ་ཁྱེད་ཀྱི་ལྟར་ན། དེ་ཁོ་ན་ཉིད་རྟོགས་པའི་ལྟ་བ་མ་རྙེད་པར་གང་ཟག་གི་བདག་མེད་རྟོགས་པའི་སྦྱོར་བའི་ལམ་དང་མཐོང་ལམ་དང་སྒོམ་ལམ་དང་མཐར་ཕྱིན་པའི་ལམ་ཡང་འདོད་དགོས་པར་འགྱུར་ཞིང༌། དེ་ལྟ་ན་ནི་ཐེག་པ་ཆེ་ཆུང་གང་གི་ཡང་ལམ་མ་ཡིན་པའི་ལམ་ལྔའི་རྣམ་པར་བཞག་པ་ཁས་ལེན་དགོས་པར་འགྱུར་རོ། ། དེར་མ་ཟད་རང་རྒྱུད་པའི་རིགས་ཅན་གྱི་གདུལ་བྱ་འགའ་ཞིག་གིས། གཟུགས་སོགས་རང་གི་མཚན་ཉིད་ཀྱིས་མ་གྲུབ་པར་རྟོགས་ཀྱང༌།
གཟུགས་སོགས་བདེན་མེད་དུ་རྟོགས་པའི་དོན་ལ་གསལ་སྣང་འབྱུང་བར་རྣལ་འབྱོར་མངོན་སུམ་སྒྲུབ་བྱེད་ཀྱི་རིགས་པས་འགྲུབ་པར་ཁྱེད་ཁས་ལེན་དགོས་པར་འགྱུར་ལ། འདོད་ན་ནི་མི་འདོད་པ་ཐམས་ཅད་ཐོག་ཏུ་བབས་པ་མིན་ནམ། འདི་སྐད་དུ་ཡང་འདོན་ཏེ། ལུགས་འདི་ལ་ནི་བདེན་པར་འཛིན་པའི་བློ་ཇི་སྙེད་པ་དེ་ཐམས་ཅད་ཉོན་མོངས་པའི་སྒྲིབ་པ་ཡིན་ལ། དེ་ཡང་ཆོས་ཅན་གྱི་དབྱེ་བས་གཉིས་སུ་འགྱུར་ཏེ། གང་ཟག་ལ་བདེན་པར་འཛིན་པ་དང༌། ཆོས་ལ་བདེན་པར་འཛིན་པའོ། ། དང་པོ་ནི་གང་ཟག་གི་བདག་འཛིན་ཡིན་ལ། གཉིས་པ་ནི་ཆོས་ཀྱི་བདག་འཛིན་ཡིན་ནོ། ། གང་ཟག་གི་བདག་ཏུ་འཛིན་པ་ཡིན་ལ་འཇིག་ཚོགས་ལ་ལྟ་བ་མ་ཡིན་པ་ཡང་ཡོད་དེ།
གཞན་རྒྱུད་ཀྱིས་བསྡུས་པའི་གང་ཟག་རང་བཞིན་གྱི་གྲུབ་པར་འཛིན་པ་གང་ཡིན་པ་དེའོ། ། འཇིག་ལྟ་ཡིན་ལ་གང་ཟག་གི་བདག་འཛིན་མ་ཡིན་པ་ཡང་ཡོད་དེ། རང་རྒྱུད་ཀྱི་ང་ཡི་བ་རང་བཞིན་གྱིས་གྲུབ་པར་འཛིན་པ་གང་ཡིན་པ་དེའོ། ། ཞེས་འདོན་པར་བྱེད་དོ། ། འདི་ནི་དཔལ་ལྡན་ཟླ་བའི་ཞབས་ཀྱི་དགོངས་པར་མི་འོང་ཏེ། རིགས་པ་དང་འགལ་ཞིང་ལུང་དང་མི་མཐུན་པ་དུ་མ་སྣང་བའི་ཕྱིར། དེ་ཡང་འདི་ལྟར་ཉན་ཐོས་ཀྱི་དགྲ་བཅོམ་པས་ཀྱང༌། བདེན་པར་འཛིན་པའི་བློ་བག་ཆགས་དང་བཅས་པ་སྤངས་པར་འགྱུར་ཞིང༌། དེ་ལྟ་ན་ནི་དེས་བསྐྱེད་པའི་བདེན་པར་སྣང་བའི་བློ་བག་ཆགས་དང་བཅས་པ་སྤངས་པར་ཧ་ཅང་ཐལ་བར་འགྱུར་རོ། ། དེ་ཡང་དེ་ལྟར་འདོད་ན་ནི།
ཉན་ཐོས་དགྲ་བཅོམ་པ་ཐེག་པ་ཆེན་པོའི་ལམ་དུ་ཞུགས་ནས་ས་བདུན་པ་མན་ཆད་དུ་སྤང་བར་བྱ་བ་ཅི་ཡང་མེད་པར་ཐལ་ཞིང༌། ས་བརྒྱད་པ་ནས་ཤེས་བྱའི་སྒྲིབ་པར་འདོད་པའི་བདེན་པར་སྣང་བ་སྤང་དགོས་པ་ཡང་མ་ཡིན་པར་འགྱུར་རོ། ། ཅིས་ཏེ་བདེན་པར་སྣང་བ་ཇི་སྙེད་པ་དེ་དག་བདེན་པར་འཛིན་པའི་བློས་བསྐྱེད་པ་མ་ཡིན་ན། དེ་རྒྱུ་ཅི་ཞིག་གིས་བསྐྱེད། ཉེས་པ་མཐའ་དག་གི་རྩ་བ་བདག་ཏུ་འཛིན་པ་མ་ཡིན་པའམ། ཅི་སྟེ་ཁོ་བོ་ཅག་ཀྱང་དེ་ལྟར་དུ་འདོད་དོ་སྙམ་ན། འདོད་དགོས་ཤིང་འདོད་པའང་མ་ཡིན་མོད། འགལ་བའི་ཕྲེང་བས་འཇིག་རྟེན་གྱི་ཁམས་འདི་གང་བ་ལས་འདས་ནས་ཚངས་པའི་འཇིག་རྟེན་གྱི་བར་དུ་སོང་ངོ༌། ། ཤེས་སྒྲིབ་ཀྱི་རྩ་བ་མི་སྐྱེ་བའི་ཆོས་ཅན་དུ་བྱས་ནས། ཡུན་རིང་མོ་ལོན་པ་ཞིག་ནས་ཤེས་སྒྲིབ་ཀྱི་གཉེན་པོ་བསྒོམ་པར་རློམ་པ་ནི།
བདུད་ཀྱི་གསང་ཚིག་ཡིན་པར་ཤེས་པར་བྱའོ། ། དེ་ཁོ་ནར་མ་ཟད་ཀྱི་བསྐལ་པ་གྲངས་མེད་པ་གཉིས་སུ་ཤེས་སྒྲིབ་ཀྱི་གཉེན་པོ་ཆོས་ཀྱི་བདག་མེད་རྒྱས་པ་བསྒོམས་ཀྱང་ཤེས་བྱའི་སྒྲིབ་པ་ཅུང་ཟད་ཀྱང་མི་སྤོང་བར་འདོད་པ་ནི། ཤེས་སྒྲིབ་སྤོང་བའི་ནུས་པ་མེད་པ་ཡིན་ནམ། ནུས་ཀྱང་དེའི་གཉེན་པོ་མི་སྒོམ་པ་གང་ཞེས་བརྟགས་ན། ལུང་དང་རིགས་པ་དང་འགལ་བ་དུ་མ་གདོན་མི་ཟ་བར་ཁས་ལེན་དགོས་པ་འབྱུང་ཞིང༌། ས་དྲུག་པ་ནས་ཀྱང་རང་གི་ངོ་སྐལ་གྱི་སྤང་བྱ་བདེན་འཛིན་གྱི་འབྲས་བུ་བདེན་སྣང་དེ་ཡང་སྤངས་པར་ཁས་ལེན་དགོས་པས་ཁས་བླངས་པ་དང་འགལ་བར་འགྱུར་རོ། ། མཐོང་བས་སྤང་བར་བྱ་བའི་ཤེས་སྒྲིབ་མེད་པར་འདོད་པ་ནི། གཞུང་ཆེན་པོ་མཐའ་དག་དང་འགལ་བར་འགྱུར་རོ། ། བདེན་འཛིན་བག་ཆགས་དང་བཅས་པ་ཉོན་སྒྲིབ་ཏུ་འདོད་པ་དང༌། མ་རིག་པ་དང་འདོད་ཆགས་སོགས་ཀྱི་བག་ཆགས་ཤེས་སྒྲིབ་དུ་འདོད་པ་ནང་འགལ་བ་ཡིན་ནོ། །
བདེན་མེད་མ་རྟོགས་པར་གཟུང་བ་ཆོས་ཀྱི་བདག་མེད་རྟོགས་པར་འདོད་པའང་མ་ཡིན་ཏེ། གཟུགས་བདེན་མེད་དུ་མ་རྟོགས་པར་གཟུགས་ལ་བདེན་པར་འཛིན་པ་ཡོད་པ་དེ་སྲིད་དུ། གཟུགས་ཡུལ་རང་གི་ངོ་བོས་གྲུབ་པར་འཛིན་པ་འབྱུང་ཞིང་དེ་སྲིད་དུ། གཟུགས་ཕྱི་རོལ་གྱི་དོན་དུ་འཛིན་པ་འབྱུང་ཞིང༌། དེ་སྲིད་དུ་བཟུང་བ་ཆོས་ཀྱི་བདག་མེད་རྟོགས་པ་འབྱུང་བ་མི་སྲིད་པ་དེ་བདག་ཉིད་ཆེན་པོ་ཟླ་བ་གྲགས་པ་འདིའི་བཞེད་པ་ཡིན་པའི་ཕྱིར། ཞེས་པ་འདི་སྔར་དཔེའི་སྐབས་སུ་བརྗོད་པར་བྱའོ། ། གཞན་ཡང་དག་སའི་རྗེས་ཐོབ་ཀྱི་ཡེ་ཤེས་གང་ཡིན་པ་དེ་ལ་ནི། གཟུགས་སོགས་ཡུལ་གྱི་སྡོད་ལུགས་ཀྱི་ངོ་ནས་གྲུབ་པ་ཉིད་སྣང་བར་འགྱུར་ཏེ། བདེན་པར་སྣང་བའི་ཕྱིར་རོ། ། དེ་ཡང་དེ་ལྟ་ན་དེ་དེས་དེ་ལྟར་བཟུང་བར་ཐལ་བ་བཟློག་ཏུ་མེད་ཅིང༌།
བློ་གཅིག་ལ་བདེན་པར་སྣང་བ་དང་མི་བདེན་པར་སྣང་བ་ཡང་མི་འགལ་བར་འགྱུར་རོ། ། རྟོགས་པ་ཡེ་ཤེས་ཆོས་ཀྱི་སྐུ་བདེན་པར་སྣང་བའི་དག་སའི་ཡེ་ཤེས་གཅིག་ཀྱང་གདོན་མི་ཟ་བར་ཁས་དགོས་པས། དེས་དེ་བདེན་པར་ཞེན་པ་ཉིད་དུ་འགྱུར་ཏེ། རྟོག་པ་ལ་བདེན་པར་སྣང་བ་ནི་ཞེན་པ་མེད་ན་མི་འབྱུང་བའི་ཕྱིར། ཞེས་དང༌། གང་ཡང་བདེན་པར་སྣང་བ་ཤེས་སྒྲིབ་ཡིན་མོད། དེར་སྣང་བའི་བློ་ཤེས་སྒྲིབ་ཏུ་འདོད་དམ། ཅི་སྟེ་མི་འདོད་ན་ནི་སྔ་མ་དེས་ཉེས་པ་ཅི་ཞིག་བྱས་ནས་དེར་འདོད། དེ་ཡང་དེ་ལྟར་འདོད་ན་ནི་དག་པས་སར་འཇུག་ཤེས་དྲུག་ཤེས་བྱའི་སྒྲིབ་པར་ཐལ་བ་བཟློག་ཏུ་མེད་དོ། ། དེས་ན་དག་པ་སར་ནི་ཉོན་མོངས་མེད་ཀྱང་བདེན་པར་འཛིན་པའི་བློ་ཕྲ་མོ་འབྱུང་བ་མི་འགལ་བ་ཡིན་ནོ། །
ཁྱེད་ཉིད་ལྟར་ནའང༌། མ་རིག་པའི་བག་ཆགས་ཡོད་པར་གྲུབ་པའི་ཕྱིར་རོ། ། ཡང་ཁྱེད་ཅག་གིས་འདོད་པ་འདིའི་ལྟར་ན། ང་ཡི་བ་གང་ཟག་དང༌། ཆོས་གཉིས་ལ་གང་ཞིག་ཡིན་ཞེས་རྣམ་པར་བརྟགས་ན་སྨྲ་བའི་འཇུག་པ་ཆད་པར་འགྱུར་ཏེ། དེ་ཡང་འདི་ལྟར་ཅི་ང་ཡི་བ་གང་ཟག་ཉིད་དུ་རྟོག་ན་ནི། དེ་རང་བཞིན་གྱིས་གྲུབ་པར་འཛིན་པའི་བློ་གང་ཡིན་པ་དེ། གང་ཟག་གི་བདག་འཛིན་དུ་ཐལ་བ་ཁས་མ་བླངས་སམ། ཅི་སྟེ་ཆོས་སུ་རྟོག་ན་ནི། དེ་ལྟར་འཛིན་པ་ཆོས་ཀྱི་བདག་འཛིན་དུ་ཐལ་བར་འགྱུར་ཞིང༌།
དེ་འདོད་ན་ནི་འཇིག་ཚོགས་ལ་ལྟ་བ་མ་ཡིན་པར་འགྱུར་ཞེས་བརྗོད་ན་ཁས་བླངས་པའི་གྲུབ་པའི་མཐའ་མ་ལུས་པ་འཇིག་པར་འགྱུར་རོ། ། ཡང་མིག་རྣ་སོགས་ང་ཡི་བའི་མཚན་གཞིར་འདོད་པ་དང༌། དེ་ཉིད་མིག་རྣ་སོགས་ལ་ང་ཡི་བར་འཛིན་པའི་བློའི་དམིགས་པ་མ་ཡིན་པར་འདོད་པས་འཁོར་གསུམ་ཇི་ལྟར་ཁས་མ་བླངས། ཡང་འཇིག་ལྟ་ལྷན་སྐྱེས་ཀྱི་དམིགས་པ་ལ་ངའོ་སྙམ་པའི་བློ་ངང་གིས་སྐྱེ་བ་གཅིག་དགོས་པར་འདོད་པ་དང༌། ང་ཡི་བར་འཛིན་པའི་བློ་འཇིག་ལྟ་ཡིན་པར་འདོད་པ་དང༌། ང་ཡི་བ་ང་མ་ཡིན་པར་འདོད་པས་ཀྱང་འཁོར་གསུམ་ཇི་ལྟར་ཁས་མ་བླངས་པ་སྟོན་དགོས་སོ། ། ཡང་ལུགས་འདིའི་རྗེས་སུ་འཇུག་པ་གཞན་དག་ནི། ང་ཡི་བ་རང་བཞིན་གྱིས་གྲུབ་པར་འཛིན་པའི་བློ་གང་ཟག་གི་བདག་འཛིན་དུ་འདོད་ལོ། ། དེ་ལྟ་ན་ང་ཡི་བ་གང་ཟག་དུ་ཐལ་བ་བཟློག་ཏུ་མེད། དེ་ཡང་དེ་ལྟ་ན་ནི།
ང་ཡི་བ་ངར་ཐལ་ལ་དེ་ལྟ་ན་ནི། དེ་འཛིན་པའང་ངར་འཛིན་ཉིད་དུ་ཐལ་བས། འཇིག་ལྟ་ལ་ངར་འཛིན་གྱིས་མ་ཁྱབ་པར་ཁས་བླངས་པ་དང་འགལ་ལོ། ། ཅི་སྟེ་སྔ་མ་དག་ལ་མ་ངེས་པར་དོགས་ན་ནི། ལྷ་སྦྱིན་གྱི་ང་ཡི་བ་ལྷ་སྦྱིན་དུ་ཁས་མི་ལེན་པ་དང༌། ང་ཡི་བ་གང་ཟག་ཏུ་ཁས་ལེན་པ་ཇི་ལྟར་མི་འགལ། ང་ཡི་བའི་མཚན་གཞིར་ཁས་བླངས་པའི་མིག་རྣ་སོགས་ཀྱང་གང་ཟག་ཏུ་ཐལ་བར་འགྱུར་རོ། ། ཅི་སྟེ་ད་ནི་ཁྱེད་ཉིད་ཀྱི་འདོད་པ་སྟོན་དགོས་སོ་ཞེ་ན། བརྗོད་པར་བྱ་སྟེ། ཉེས་པ་མ་ལུས་པའི་རྩ་བ་ནི་བདག་ཏུ་འཛིན་པ་སྟེ།
གང་ཟག་གི་བདག་ཏུ་འཛིན་པ་ལས་ནི་ཉོན་མོངས་པའི་སྒྲིབ་པ་མ་ལུས་པ་འབྱུང་ཞིང༌། ཆོས་ཀྱི་བདག་ཏུ་འཛིན་པ་ལས་ནི་ཤེས་བྱའི་སྒྲིབ་པ་མ་ལུས་པ་འབྱུང་བའི་ཕྱིར། གང་ཟག་གི་བདག་ཏུ་རྟོག་པའི་རྩ་བ་ཡང་ཆོས་ཀྱི་བདག་ཏུ་འཛིན་པ་ཡིན་ཏེ། ཇི་སྲིད་ཕུང་པོ་ལ་བདེན་པར་འཛིན་པ་དེ་སྲིད་དུ་ཕུང་པོ་ལ་ང་དང་ང་ཡི་བར་འཛིན་པའི་འཇིག་ལྟ་འབྱུང་བའི་ཕྱིར་རོ། ། དེའི་འགལ་ཟླ་བདག་མེད་ལ་ཡང་ཆོས་དང་གང་ཟག་གི་དབྱེ་བས་གཉིས་ལས་གདགས་གཞི་རང་རྒྱུད་ཀྱི་ཕུང་པོ་སོགས་ཀྱི་སྟེང་ན་བདག་རང་བཞིན་གྱིས་མེད་པ་དེ། གང་ཟག་གི་བདག་མེད་པའི་དོན་ཡིན་ལ་དེ་ལྟར་རྟོགས་པ་ལ་གདགས་གཞི་རང་བཞིན་མེད་པར་རྟོགས་པ་སྔོན་དུ་འགྲོ་དགོས་པ་ཡིན་ནོ། ། གང་ཟག་གི་བདག་འཛིན་ཡིན་པ་ལ་བདེན་འཛིན་གྱི་རྣམ་པ་ཅན་ཁོ་ནར་མ་ངེས་ཏེ། ངའོ་སྙམ་པ་དང་ང་ཡིའོ་སྙམ་པ་ཡང་དམིགས་པའི་ཕྱིར་རོ། ། འོན་ཀྱང་ང་ཡི་བར་འཛིན་པ་ལ་ནི་བདག་གི་བར་འཛིན་པ་ཞེས་བརྗོད་ཀྱི། བདག་ཏུ་འཛིན་པ་ཞེས་མི་བརྗོད་ལ།
འཇིག་ཚོགས་ལ་ལྟ་བ་ལ་ནི་དེ་ཉིད་དུ་ངེས་པར་མ་བཟུང་ངོ༌། ། ང་ཡི་བར་འཛིན་པ་འདི་ལ་རང་གི་མིག་རྣ་སོགས་ལ་ང་ཡི་བར་འཛིན་པ་འཇིག་ལྟ་ཡིན་པའི་ཆ་དང༌། ཟས་གོས་སོགས་ལ་དེར་འཛིན་པ་འཇིག་ལྟ་མ་ཡིན་པའི་ཆ་གཉིས་འབྱེད་དགོས་སོ། ། གང་ཟག་གཞན་ངོ་བོ་ཉིད་ཀྱིས་གྲུབ་པར་འཛིན་པ་ནི་ཆོས་ཀྱི་བདག་ཏུ་རྟོག་པ་ཡིན་གྱི་གང་ཟག་གི་བདག་ཏུ་འཛིན་པ་ནི་མ་ཡིན་ཏེ། དེ་ལ་དམིགས་ནས་ངར་འཛིན་པའི་བློ་མི་འབྱུང་བའི་ཕྱིར། ཅི་སྟེ་དེ་ལྟར་རྟོག་ན་གང་ཟག་རང་བཞིན་མེད་པར་གོམས་པས་གང་ཟག་གི་བདག་འཛིན་ལ་གནོད་པ་བྱེད་པར་འགྱུར་རོ། ། དེ་ལྟ་ན་ནི། འདི་ནི་ངར་འཛིན་རྟེན་དུའང་མི་འདོད་པ། ། དེ་ཕྱིར་བདག་མེད་རྟོགས་པས་བདག་ལྟ་བ། ། ཞེས་སོགས་དང་ཇི་ལྟར་མི་འགལ།
ཅི་སྟེ་ཆོས་ཅན་གང་ཟག་ལ་དམིགས་ནས་བདེན་པར་འཛིན་པ་ཙམ་གྱིས་གང་ཟག་གི་བདག་འཛིན་ཡིན་དགོས་ན་ནི། གང་ཟག་གི་བདག་འཛིན་ཡང་ཆོས་ཀྱི་བདག་འཛིན་དུ་ཐལ་བར་འགྱུར་རོ། ། དེ་ལྟ་མ་ཡིན་ན་གང་ཟག་གཞན་ལ་དམིགས་ནས་ངར་འཛིན་གྱི་བློ་སྐྱེ་བར་ཁས་བླངས་ན་རིགས་པར་འགྱུར་རོ། ། དེའི་བར་བདག་ཏུ་རྨོངས་པ་ལས་མ་གཏོགས་པའི་བདེན་པར་འཛིན་པའི་བློ་བག་ཆགས་དང་བཅས་པ་ཐམས་ཅད་ཤེས་བྱའི་སྒྲིབ་པ་ཉིད་དུ་བདག་ཉིད་ཆེན་པོ་འདི་བཞེད་པར་ངེས་སོ། ། འོ་ན་ཐེག་པ་ཆེ་ཆུང་གཉིས་ཀས་ཆོས་ཀྱི་བདག་མེད་རྟོགས་པར་འདྲ་ན། དེའི་འགལ་ཟླ་ཤེས་སྒྲིབ་སྤོང་མི་སྤོང་ཁྱད་པར་འབྱུང་བ་ཅི་ཞེ་ན་དེ་ནི་དེ་ཡི་གཉེན་པོ་ཆོས་ཀྱི་བདག་མེད་ཆེད་དུ་གཉེར་ནས་སྒོམ་མི་སྒོམ་གྱི་ཁྱད་པར་ལས་བྱུང་བ་ཡིན་ནོ། ། དེ་ལྟ་ན་ཡང་ཉན་ཐོས་དགྲ་བཅོམ་པས་ཆོས་ཀྱི་བདག་མེད་རྟོགས་པ་ལ་གེགས་བྱེད་ཀྱི་སྒྲིབ་པ་ཅུང་ཟད་ཅིག་སྤོང་བར་ཁས་ལེན་དགོས་སོ་སྙམ་ན། ཇེ་དང་པོ་ཁོ་ནར་ཁྱེད་ཉིད་ལ་དོན་འདི་ལས་བརྩམས་ཏེ། རང་རྒྱུད་པའི་སྐབས་སུ་བརྗོད་པར་བྱ་བ་མང་དུ་ཡོད་མོད་ཀྱི། རེ་ཤིག་དེ་མི་བརྗོད་པར་སྔ་མ་དེའི་ལན་ནི།
དེས་དོན་དེ་རྟོགས་ཤིང་དེ་རྟོགས་པ་ལ་གེགས་བྱེད་ཀྱི་ཤེས་བྱའི་སྒྲིབ་པ་ཅིག་ཀྱང་ཡོད་མོད་ཀྱི། དེ་ལྟ་ན་ཡང་དེས་དེ་སྤང་མི་དགོས་ཏེ། ཚུར་མཐོང་ལྷས་སྦྱིན་གྱི་མིག་ཤེས་ཀྱིས་གཟུགས་མཐོང་ཀྱང༌། དེ་ལ་གེགས་བྱེད་ཀྱི་ཤེས་སྒྲིབ་སྤང་མི་དགོས་པ་བཞིན་ནོ། ། དེ་ལྟ་ན་བྱང་སེམས་ས་དང་པོ་བས་ཀྱང་ཉན་རང་དགྲ་བཅོམ་བློ་ཡི་སྟོབས་ཀྱིས་ཟིལ་གྱིས་མནོན་ནུས་པར་འགྱུར་རོ། ། ཞེ་ན་དེ་ལྟ་ན་ཁྱེད་ཀྱི་ཕྱོགས་ལའང་བརྗོད་པར་བྱ་བ་མང་མོད་ཀྱི། དེ་ལྟ་ན་ཡང་སྐབས་ཀྱི་དོན་ནི། ཉན་ཐོས་དགྲ་བཅོམ་པས་ནི་གང་ཟག་གི་བདག་མེད་རྫོགས་པར་བསྒོམ་པའི་བར་ཆད་མེད་ལམ་གྱི་ནུས་པ་མཐར་ཐུག་པས། ཉོན་མོངས་པའི་སྒྲིབ་པ་མ་ལུས་པར་སྤངས་པ་ཡིན་ལ། བྱང་སེམས་ནི་ཇི་སྲིད་ས་བརྒྱད་པ་མངོན་དུ་མ་གྱུར་པ་དེ་སྲིད་དུ་གང་ཟག་གི་བདག་མེད་རྟོགས་པའི་བར་ཆད་མེད་ལམ་གྱི་ནུས་པ་ཡོངས་སུ་མ་རྫོགས་པས་ཉོན་མོངས་ཇི་སྙེད་སྤང་བའི་བྱེད་པ་མ་རྫོགས་པ་དེའི་ཕྱིར།
བློའི་སྟོབས་ཀྱིས་ཟིལ་གྱིས་མནོན་པར་མི་ནུས་ལ། ས་རིང་དུ་སོང་བ་དེ་ནས་ནི་ཉོན་སྒྲིབ་སྤོང་བའི་བློའི་ནུས་པ་མཐར་ཐུག་ཅིང་ཤེས་བྱའི་སྒྲིབ་པ་ཆེད་དུ་གཉེར་ནས་སྤོང་བའི་ཕྱིར། ཆོས་ཀྱི་བདག་མེད་རྒྱས་པ་བསྒོམ་ལ་ཉན་ཐོས་ལ་ནི་ཉོན་སྒྲིབ་ཀྱི་གཉེན་པོའི་ནུས་པ་མཐར་ཐུག་ནས་ཉོན་མོངས་དང་སྡུག་བསྔལ་སྤངས་པའི་ཞི་བ་ཙམ་ལ་མཉམ་པར་འཇོག་གི ཤེས་བྱའི་སྒྲིབ་པའི་གཉེན་པོར་ཆོས་ཀྱི་བདག་མེད་སྒོམ་པ་མེད་པའི་ཕྱིར། དེ་ལྟ་མ་ཡིན་པར་ཉན་ཐོས་ཀྱིས་ཀྱང་བདེན་འཛིན་མ་ལུས་པའི་གཉེན་པོར་ཆོས་ཀྱི་བདག་མེད་བསྒོམ་ན་ནི། ཟླ་བའི་ཞབས་ཀྱིས་ཐེག་པ་ཆེན་པོའི་རིགས་ཅན་གྱི་འགྲོ་བ་རྣམས་སྒྲོལ་བའི་ཕྱིར་དུ་ཆོས་ཀྱི་བདག་མེད་རྒྱས་པ་གསུངས་པ་དང་མི་འགལ་བ་སྟོན་ཅིག དེ་ལ་ཕྱིར་རྒོལ་བ་དག་ཅི་སྟེ་དེ་ལྟ་ན་ཡང་བྱང་སེམས་ཀྱི་ས་གསུམ་པ་སོགས་སུ་ཉན་ཐོས་དང་རང་སངས་རྒྱས་རྣམས་གནོན་ནུས་པར་འགྱུར་ཏེ། དེ་དག་ལ་ཤེས་སྒྲིབ་ཀྱི་གཉེན་པོར་ཆོས་ཀྱི་བདག་མེད་ཆེད་དུ་གཉེར་ནས་བསྒོམ་པ་ཡོད་པའི་ཕྱིར་སྙམ་དུ་དོགས་ན་བདེན་མོད་ཀྱི། འོན་ཀྱང་ཁྱེད་ཉིད་ལ་ཡང་ས་དྲུག་པར་ཤེས་ཕྱིན་ལྷག་པར་ཐོབ་པ་སོགས་ལ་བརྗོད་པར་བྱར་ཡོད་མོད། འོན་ཀྱང་གང་ཟག་གི་བདག་མེད་རྟོགས་པའི་ནུས་པ་མཐར་མ་ཐུག་པའི་ཕྱིར།
ད་ནི་ལུང་གི་དགོངས་པ་བཙལ་བར་བྱ་སྟེ། ཡང་འདི་སྐད་དུ། ཕུང་པོ་ལ་བདེན་པར་འཛིན་པའི་ཞེན་ཡུལ་སུན་མ་ཕྱིན་པའི་རང་རྒྱུད་ཀྱི་ཕུང་པོ་རྐྱང་པའི་སྟེང་དུ་ཆོས་ཀྱི་བདག་མེད་བསྒོམ་པ་དང༌། ཤེས་བྱ་མ་ལུས་པའི་སྟེང་དུ་དེ་དང་དེ་ལ་བདེན་པར་འཛིན་པའི་གཉེན་པོར་ཆོས་ཀྱི་བདག་མེད་བསྒོམ་པ་དེ་སྲིད་དུ་ཆོས་ཀྱི་བདག་མེད་བསྒོམ་པ་རྒྱས་བསྡུས་ཀྱི་ཁྱད་པར་རོ། ། རྒྱས་པར་བསྟན་མ་བསྟན་ཡང་དེ་ཉིད་དོ། ། འཇིག་ལྟའི་དབང་གིས་ལས་བསགས་ནས་འཁོར་བར་སྐྱེ་བ་ལེན་ནོ། ། དེའི་ཕྱིར་ཉན་རང་གིས་ཀྱང་ཆོས་རང་བཞིན་མེད་པར་རྟོགས་སོ་ཞེས་པ་ནི་ཇི་སྲིད་ཕུང་པོར་ཞེས་སོགས་ཀྱི་དོན་ཡིན་ནོ་ཞེས་འདོན་པ་འདི་ལ་བརྒལ་ཞིང་བརྟག་པར་བྱ་སྟེ། དེ་ལྟ་ན་ནི་གཞུང་འདི་དག་སོ་སོ་སྐྱེ་བོ་ཁོ་ན་ལས་བརྩམས་ཏེ་གསུངས་པ་ཉིད་དུ་འགྱུར་ལ། དེ་ལྟ་ན་ནི་ཚེ་འདི་ཉིད་ལ་འཕགས་ལམ་མངོན་དུ་བྱེད་པར་ངེས་པའི་བྱང་སེམས་སོ་སོ་སྐྱེ་བོས་ཀྱང་ངར་འཛིན་གྱིས་ལས་བསགས་ནས་འཁོར་བར་སྐྱེ་བ་ལེན་པར་ཧ་ཅང་ཐལ་ལོ། ། གཞུང་གི་ཚོགས་འདི་དག་ཉན་རང་འཕགས་པས་ཆོས་ཀྱི་བདག་མེད་རྟོགས་པའི་སྒྲུབ་བྱེད་དུ་ཅི་ཞིག་འབྲེལ་ཏེ།
ཕུང་པོ་ལ་བདེན་པར་འཛིན་པའི་བློ་ཡོད་ན་དེའི་དབང་གིས་ལས་བསགས་ནས་འཁོར་བར་སྐྱེ་བ་ལེན་པ་ཡིན་ལ། ཉན་ཐོས་འཕགས་པ་རྣམས་ལ་ནི་ངར་འཛིན་གྱིས་ལས་བསགས་ནས་སྐྱེ་བ་ལེན་པ་ཡོད་པ་མིན་པས་སོ་ཞེས་སྒྲུབ་བྱེད་དུ་འབྲེལ་དགོས་ན་དེ་ཡང་ཁྱེད་ལ་མེད་པའི་ཕྱིར་དང༌། ཉན་རང་འཕགས་པས་ཆོས་ཀྱི་བདག་མེད་རྟོགས་པའི་སྒྲུབ་བྱེད་དུ། ཕུང་པོ་ལ་བདེན་པར་འཛིན་པ་ཡོད་པ་དེ་སྲིད་དུ་ངར་འཛིན་གྱི་ལས་བསགས་ནས་འཁོར་བར་སྐྱེ་བ་ལེན་པ་ནི་སོ་སོ་སྐྱེ་བོ་ཁོ་ནའི་དབང་དུ་བྱས་པ་ཡིན་ལ། ཉན་རང་འཕགས་པ་ལ་ནི་བདེན་འཛིན་ཡོད་ཀྱང་ངར་འཛིན་གྱིས་ལས་བསོག་པ་མེད་པའི་ཕྱིར་ཞེས་བརྗོད་པ་ནི། ཉན་རང་ལ་ཆོས་ཀྱི་བདག་མེད་རྟོགས་པ་མེད་པའི་སྒྲུབ་བྱེད་དུ་འབྲེལ་བའི་ཕྱིར། དེ་ཡང་འདི་ལྟར་ཕྱི་རྒོལ་བ་དག་གིས་ཉན་རང་ལ་ཆོས་རང་བཞིན་གྱིས་མེད་པར་རྟོགས་པ་མེད་ཀྱང༌། ཇི་སྲིད་ཕུང་པོར་འཛིན་ཡོད་པ། ། ཞེས་སོགས་དང་མི་འགལ་ཏེ། ཕུང་པོ་ལ་བདེན་འཛིན་ཡོད་པ་དེ་སྲིད་དུ་ངར་འཛིན་གྱིས་ལས་བསགས་ནས་འཁོར་བར་སྐྱེ་བ་ལེན་པ་ནི་སོ་སོ་སྐྱེ་བོའི་གནས་སྐབས་ལ་དགོངས་ཀྱི།
འཕགས་པ་ལ་དེ་མི་སྲིད་པའི་ཕྱིར། ཞེས་བརྗོད་ན་ཤིན་ཏུ་འབྲེལ་བར་འགྱུར་བའི་ཕྱིར་རོ། ། དེས་ན་ཁྱེད་ཀྱིས་གཞུང་དེའི་འབྲུ་གནོན་པ་དེ་ནི་ཟླ་བའི་ཞབས་ཀྱི་དགོངས་པ་ལས་ཕྱི་རོལ་དུ་གྱུར་པར་སེམས་སོ། ། དེས་ན་དགོངས་པ་ནི་འདི་ལྟ་སྟེ། ཕུང་པོ་རང་བཞིན་མེད་པར་མ་རྟོགས་པ་དེ་སྲིད་དུ་གང་ཟག་གི་བདག་མེད་རྟོགས་པར་མི་ནུས་ལ། དེ་སྲིད་དུ་ཡང་སྲིད་འཕེན་བྱེད་ཀྱི་ལས་བསགས་ནས་འཁོར་བར་སྐྱེ་བ་ལེན་དགོས་པ་ལས། ཉན་རང་འཕགས་པ་ལ་དེ་མེད་པའི་ཕྱིར། ཉན་རང་འཕགས་པས་ཆོས་ཀྱི་བདག་མེད་རྟོགས་སོ་ཞེས་དགོངས་པ་ཡིན་ནོ། ། འོན་ཀྱང་གཞུང་འདི་ནི་ཆོས་ཀྱི་བདག་མེད་རྟོགས་པའི་སྒྲུབ་བྱེད་དུ་ཧ་ཅང་འབྲེལ་བར་མི་སེམས་སོ། ། དེ་ལྟར་ན་ཡང་ཉན་རང་ལ་བདེན་འཛིན་གྱི་གཉེན་པོར་ཆོས་ཀྱི་བདག་མེད་རྒྱས་པ་རྟོགས་ནས་བསྒོམ་པ་ལྟ་ཞོག
རྒྱས་པར་མངོན་སུམ་དུ་རྟོགས་པའང་མི་འབྱུང་སྟེ། དམན་པའི་སྡེ་སྣོད་ལས་དེ་རྒྱས་པར་བསྟན་པ་མེད་པའི་ཕྱིར་དང༌། དམན་པ་རྣམས་ནི་རང་རྒྱུད་ཀྱི་ཕུང་པོ་རྣམས་ལ་བདག་མེད་དུ་དཔྱོད་པ་ཞུགས་ནས། བདེན་མེད་དུ་གཏན་ལ་འབེབས་པར་བྱེད་ལ། རང་རྒྱུད་ཀྱིས་བསྡུས་ཤིང་མ་ཟིན་པའི་ཕུང་པོ་ལ་ཡང་དཔྱོད་པ་ཞུགས་ན་རྟོགས་པར་ནུས་མོད། དེ་ལ་དཔྱོད་པ་མི་འཇུག་ལ། དེའི་ཕྱིར་དེ་དག་རང་བཞིན་མེད་པར་མངོན་སུམ་དུ་རྟོགས་པ་ཡང་མ་ཡིན། དཔྱོད་པ་འཇུག་པ་ཡང་མ་ཡིན་ཏེ། དམན་པའི་རིགས་ཅན་རྣམས་ནི་ཤེས་བྱའི་སྒྲིབ་པ་མ་ལུས་པར་སྤངས་པའི་ཐམས་ཅད་མཁྱེན་པ་དོན་དུ་མི་གཉེར་ལ། ལས་དང་ཉོན་མོངས་སྤངས་པའི་ཐར་པ་ཙམ་དོན་དུ་གཉེར་ལ།
ལས་དང་ཉོན་མོངས་པ་དེ་འཇིག་ཚོགས་ལ་ལྟ་བ་ཡིན་ལ། དེ་ཡང་རང་རྒྱུད་ཀྱི་ཕུང་པོ་ལ་བདེན་པར་འཛིན་པ་ལས་བྱུང་བ་ཡིན་པར་ཤེས་ནས། རང་རྒྱུད་ཀྱི་ཕུང་པོ་རང་བཞིན་མེད་པར་གཏན་ལ་འབེབས་པའི་ཕྱིར། དེའི་རིགས་པས་བུམ་སོགས་བདག་མེད་དུ་རྟོགས་པར་ནུས་མོད། རང་རྒྱུད་ཀྱིས་མ་བསྡུས་པའི་ཕུང་པོ་ལ་བདེན་པར་འཛིན་པའི་བདེན་འཛིན་གྱི་གཉེན་པོ་ཅུང་ཟད་ཀྱང་མི་བསྒོམ་པ་ཡིན་ནོ། ། རང་རྒྱུད་ཀྱིས་མ་བསྡུས་པའི་ཕུང་པོ་ལ་བདེན་པར་འཛིན་པའི་བློ་མ་ལུས་པ་སྤངས་པའི་ཉན་རང་མི་སྲིད་ཅེས་སམ། རེ་ཤིག་རྟགས་དེ་ལྟ་ན་ཉན་ཐོས་དགྲ་བཅོམ་པས་སྲིད་པའི་ཡན་ལག་བཅུ་གཉིས་མ་སྤངས་པར་འགྱུར་ཏེ། དེའི་རྩ་བ་མ་རིག་པ་མ་སྤངས་པའི་ཕྱིར། ཅེ་ན། ཉེས་པ་མེད་དེ་སྲིད་པའི་ཡན་ལག་བཅུ་གཉིས་ཀྱི་ཐོག་མའི་མ་རིག་པ་ནི་འཇིག་ཚོགས་ལ་ལྟ་བ་ཉིད་ཡིན་ལ།
དེ་ཡང་ཆོས་ཀྱི་བདག་ཏུ་འཛིན་པའི་མ་རིག་པ་ལས་བྱུང་བར་གསུངས་ཤིང༌། རང་རྒྱུད་ཀྱིས་བསྡུས་པའི་ཕུང་པོ་རང་བཞིན་མེད་པར་རྟོགས་པའི་ཤེས་རབ་ཀྱིས་ང་རང་བཞིན་གྱིས་གྲུབ་པར་བཟུང་བའི་འཇིག་ལྟ་མ་ལུས་པར་སྤོང་བར་ནུས་ཤིང༌། དེའི་སྟོབས་ཀྱིས་སྲིད་པའི་ཡན་ལག་བཅུ་གཉིས་འགག་པར་འགྱུར་བ་ཡིན་ནོ། ། དེ་ལྟར་བྱས་ན་ཆོས་ཀྱི་བདག་ཏུ་འཛིན་པ་ནི་གཉིས་ཏེ་རང་རྒྱུད་ཀྱིས་བསྡུས་པའི་ཕུང་པོ་ལ་བདེན་པར་འཛིན་པའི་བློ་དང༌། དེས་མ་བསྡུས་པའི་ཕུང་པོ་ལ་བདེན་པར་འཛིན་པའི་བློའོ། ། དང་པོ་ནི་གཙོ་བོར་གང་ཟག་གི་བདག་ཏུ་འཛིན་པའི་རྩ་བར་གྱུར་པའི་མ་རིག་པ་ཡིན་ལ། ཕྱི་མ་ནི་གཙོ་བོར་ཆོས་ཀྱི་བདག་ཏུ་འཛིན་པ་དང༌། ཤེས་བྱའི་སྒྲིབ་པ་མཐའ་དག་གི་རྩ་བར་གྱུར་པའི་མ་རིག་པ་ཡིན་གྱི། དང་པོ་མ་ལུས་པར་སྤངས་པ་ནི། ཉན་རང་དགྲ་བཅོམ་པ་དང༌།
བྱང་སེམས་ཀྱི་ས་བརྒྱད་པ་ནས་ཡོད་ལ། ཕྱི་མ་མ་ལུས་པར་སྤངས་པ་ནི་རྫོགས་པའི་སངས་རྒྱས་ཉག་གཅིག་ཡིན་ནོ། ། ཅི་སྟེ་རང་རྒྱུད་ཀྱིས་བསྡུས་པའི་ཕུང་པོ་ལ་བདེན་པར་འཛིན་པ་སྤངས་ན། བདེན་འཛིན་མ་ལུས་པ་སྤངས་དགོས་པ་ཡིན་ནོ་སྙམ་དུ་དོགས་ན། དེ་ཡང་རིགས་པར་མ་མཐོང་སྟེ། འདི་ལྟར་ཉན་ཐོས་དགྲ་བཅོམ་པའི་རྟོགས་པ་སྔོན་དུ་སོང་བའི་བྱང་སེམས་ས་དང་པོ་བ་དེས་ཀྱང་བདེན་འཛིན་མ་ལུས་པ་སྤངས་པ་ཉིད་དུ་ཧ་ཅང་ཐལ་ཆེས་སོ། ། དེ་ཡང་ཧ་ཅང་ཐལ་བར་མི་སེམས་ན་ནི། སྔར་བཤད་པ་ལྟར་དེས་ས་དང་པོ་ཉིད་ནས་ཤེས་བྱའི་སྒྲིབ་པ་སྤོངས་ནུས་པར་ཐལ་ལོ། ། ཅིའི་ཕྱིར་ཞེ་ན། དེར་མཐོང་བས་སྤང་བར་བྱ་བའི་སྒྲིབ་པ་སྤོང་དགོས་ལ་ཉོན་སྒྲིབ་མ་ལུས་པར་སྤངས་ཟིན་པའི་ཕྱིར་རོ། །
མཐོང་བས་སྤང་བར་བྱ་བའི་ཉོན་མོངས་ཅིའི་ཕྱིར་མི་འདོད་དེ། དགྲ་བཅོམ་པའི་སྤངས་རྟོགས་སྔོན་དུ་བཏང་བའི་ཐེག་ཆེན་གྱི་མཐོང་ལམ་དུ་བདེན་འཛིན་གཅིག་ཡོད་ལ། ཉོན་སྒྲིབ་མ་ལུས་པར་སྤངས་ཟིན་པའི་ཕྱིར་གཞན་ཡང་དེ་འདྲ་དེ་ནི་ཐེག་ཆེན་གྱི་ལམ་དུ་ཞུགས་མ་ཐག་ཏུ་རྣམ་པར་གྲོལ་བའི་ལམ་ཁོ་ན་ལ་གནས་པར་འགྱུར་རོ། ། གཞན་ཡང་དོགས་པ་འདི་ཡོད་དེ། ཐེག་ཆེན་གྱི་མཐོང་ལམ་བར་ཆད་མེད་ལམ་གྱི་ངོ་སྐལ་གྱི་སྤང་བྱ་བདེན་འཛིན་གཅིག་ཡོད་དམ་མེད། ཡོད་ན་དེས་ཐེག་ཆེན་གྱི་རྣམ་གྲོལ་ལམ་མངོན་དུ་བྱེད་པ་ལ་སྒྲིབ་བམ་མི་སྒྲིབ། སྒྲིབ་ན་སྔ་མ་འདོད་པར་ག་ལ་ནུས། སྤང་བར་བྱ་བ་གཞན་ཡོད་ཅེས་ཀྱང་བརྗོད་པར་ཁྱོད་ཀྱིས་མ་ནུས་སོ། ། དེས་ན་དགྲ་བཅོམ་གྱི་སྤངས་རྟོགས་སྔོན་དུ་བཏང་བའི་ས་བདུན་པ་མན་ཆད་དུ་སྤང་བར་བྱ་བ་ཅི་ཡང་མེད་དོ། ། ཞེས་ཁས་ལེན་དགོས་པ་འདི་ནི་རིགས་པ་དང་ལུང་དང་ཁས་བླངས་དང་འགལ་བ་བརྒྱ་ཕྲག་མི་བཟད་པའི་འབྱུང་གནས་སུ་ཤེས་པར་བྱ་སྟེ་སྤྲོ་བར་བྱའོ། །
འདིར་རང་རྒྱུད་ཀྱི་ཕུང་ཁམས་ལ་བདེན་པར་འཛིན་པའི་བློ་ཉོན་མོངས་པའི་སྒྲིབ་པ་ཡིན་ལ། བུམ་སོགས་ལ་བདེན་པར་འཛིན་པའི་བློ་ཤེས་སྒྲིབ་ཡིན་པའི་ཁྱད་པར་བརྗོད་དཀའ་བ་མ་ཡིན་ཏེ། སྔ་མས་ནི་ཕུང་པོ་ལ་སྡུག་བསྔལ་ལམ་འདུ་བྱེད་ཀྱི་སྡུག་བསྔལ་མ་ལུས་པ་སྤངས་པའི་མྱང་འདས་ཐོབ་པ་ལ་སྒྲིབ་ལ། དེ་ཡང་རང་རྒྱུད་ཀྱི་ཕུང་པོ་ལ་བདེན་པར་རློམ་པའི་མཐུ་ལས་ཡིན་པའི་ཕྱིར་དང༌། བུམ་སོགས་ལ་བདེན་པར་འཛིན་པའི་བློ་ནི། དེ་དག་ལ་རྗེས་སུ་འགྲོ་ལྡོག་འཁྲུལ་བའི་ཕྱིར་ཏེ། བུམ་པ་ལ་བདེན་པར་ཞེན་པ་ཙམ་གྱིས་དེ་ལ་དམིགས་པའི་འཇིག་ལྟ་མི་འབྱུང་ཞིང༌། དེ་མེད་པར་ཡང་ཕུང་པོའི་སྡུག་བསྔལ་མི་འབྱུང་བ་མ་ཡིན་པའི་ཕྱིར། ཡང་ཤེས་བྱ་མ་ལུས་པ་མཁྱེན་པའི་གེགས་ནི་མི་ཤེས་པ་ཡིན་ལ། མི་ཤེས་པའི་ངོ་བོ་ཡང་བདེན་པར་ཞེན་པ་ཡིན་ལ།
དེ་ལ་ཡང་གང་ཟག་གི་བདག་ཏུ་རྨོངས་པ་དང༌། ཆོས་ཀྱི་བདག་ཏུ་རྨོངས་པ་གཉིས་ལས། དང་པོ་ནི་སྤྱིར་ཤེས་བྱ་མཁྱེན་པའི་གེགས་ཡིན་ཀྱང་དེ་ཙམ་གྱིས་ཤེས་བྱའི་སྒྲིབ་པར་བཞག་མི་ནུས་ཏེ། དེའི་གེགས་ཀྱི་གཙོ་བོ་མ་ཡིན་པའི་ཕྱིར་ཏེ། གང་ཟག་གི་བདག་ཏུ་རྨོངས་པ་མ་ལུས་པ་སྤངས་ཀྱང་ཤེས་བྱ་མ་ལུས་པ་མི་མཁྱེན་པ་སྲིད་པའི་ཕྱིར། གཉིས་པ་ལ་ཡང་གཉིས་ཏེ། གང་ཟག་གི་བདག་ཏུ་རྨོངས་པའི་རྒྱུའི་གཙོ་བོ་ཡིན་མིན་གཉིས་ལས། དང་པོ་དེ་ཤེས་བྱ་མཁྱེན་པའི་གེགས་ཀྱང་ཡིན་མོད། དེ་ཙམ་གྱིས་ཤེས་བྱའི་སྒྲིབ་པར་བཞག་མི་ནུས་པ་ནི་སྔ་མ་དང་འདྲ་ལ། དེ་མ་སྤངས་པར་གང་ཟག་གི་བདག་འཛིན་མ་ལུས་པ་སྤངས་པའང་སྲིད་པ་མིན་ཏེ།
རྩ་བ་མ་སྤངས་པའི་ཡལ་ག་བཞིན་ནོ། ། དེ་ལྟ་ན་ཡང་བདེན་འཛིན་ཀུན་བཏགས་སྤོངས་བ་ལྷན་སྐྱེས་སྤངས་པ་ལ་རག་ལས་པ་ནི་རྟོགས་པ་དང་ལྡན་པས་དོར་བར་བྱའོ། ། དེ་ཡང་ངར་འཛིན་འཇིག་ཚོགས་ལ་ལྟ་བའི་རྒྱུའི་གཙོ་བོ་མ་ཡིན་པའི་མི་ཤེས་པ་མཐའ་དག་ཤེས་བྱའི་སྒྲིབ་པ་ཉིད་དུ་རྣམ་པར་བཞག་གོ ། སྤྲོས་པས་ཆོག་གོ ། སྤྱོད་འཇུག་མཁན་པོའི་དགོངས་པའང་དཔལ་ལྡན་ཟླ་བའི་ཞབས་ཀྱི་དགོངས་པ་དང་མཐུན་ཞེས་པ་འདི་ཡང་དཔྱད་པར་བྱ་སྟེ། འདི་ལྟར་ཕྱོགས་སྔ་མ་སྨྲ་བ་ན་རེ་གང་དུ་ཆོས་རྣམས་རང་བཞིན་མེད་པར་གཏན་ལ་ཕབ་པ་ལ་དགོས་པ་མེད་དེ། བདེན་བཞི་མི་རྟག་སོགས་བཅུ་དྲུག་བསྒོམས་པས། མཐར་ཐུག་གི་གྲོལ་བ་ཐོབ་པའི་ཕྱིར་ཞེས་རྩོད་པ་ནི། བདེན་པ་མཐོང་བས་གྲོལ་འགྱུར་གྱི། ། སྟོང་ཉིད་མཐོང་བས་ཅི་ཞིག་བྱ། །
ཞེས་པའོ། ། དེ་ཡང་མི་འཐད་དེ། སྟོང་ཉིད་རྟོགས་པའི་ལམ་མེད་པར་ཐེག་པ་གསུམ་གྱི་རྟོགས་རིགས་ཡར་ལྡན་དུ་ཐོབ་པའི་བྱང་ཆུབ་མི་འབྱུང་བར་ཤེས་ཕྱིན་གྱི་ལུང་ལས་འབྱུང་བའི་ཕྱིར། ཞེས་པ་ནི། གང་ཕྱིར་ལུང་ལས་ཞེས་སོགས་སོ། ། ཁོ་ན་རེ་མི་འཐད་དེ། ཤེས་ཕྱིན་སངས་རྒྱས་ཀྱི་བཀའ་མ་ཡིན་པའི་ཕྱིར་ཅེ་ན། ཐེག་ཆེན་དཀར་བསྒྲུབ་ཀྱི་གཞུངས་རྣམས་སོ། ། ཐེག་ཆེན་བཀའ་མ་ཡིན་ན་ཉན་ཐོས་ཀྱི་བསྟན་པའི་རྩ་བ་དགྲ་བཅོམ་པ་ཡང་མེད་པར་འགྱུར་ཏེ། ཐེག་ཆེན་མེད་ན་སངས་རྒྱས་མི་འབྱུང༌།
སངས་རྒྱས་མེད་ན་དགྲ་བཅོམ་པ་མི་འབྱུང་སྙམ་དུ་བསམ་པའོ། ། རང་བཞིན་ཡོད་ན་རང་བཞིན་དུ་འཛིན་པའི་བློ་སྤང་དུ་མི་རུང་ལ། དེ་ལ་བོར་བཞིན་དུ་ལྷག་མེད་མྱང་འདས་མི་ཐོབ་པར་ཁྱེད་ཅག་འདོད་པ་དང་ཡང་འགལ་ལོ་ཞེས་ལེན་འདེབས་པ་ནི། བསྟན་རྩ་དགེ་སློང་ཉིད་ཡིན་ན། ། དགེ་སློང་ཉིད་ཀྱང་དཀའ་བར་གནས། ། སེམས་ནི་དམིགས་དང་བཅས་པ་ཡི། ། མྱ་ངན་འདའ་བའང་དཀའ་བར་གནས། ། ཞེས་པའོ། ། འདི་ནི་མདོ་སྡེ་རྒྱན་ལས། ཡོད་དང་མེད་དང་ཡོད་མེད་དང༌། །
ཞེས་པ་དང་མཐུན་ནོ། ། གལ་ཏེ་སྟོང་ཉིད་རྟོགས་པའི་ལམ་མེད་ཀྱང༌། མི་རྟག་ལ་སོགས་བཅུ་དྲུག་བསྒོམ་པ་ཙམ་གྱིས་ཉོན་མོངས་མ་ལུས་པ་སྤོང་ནུས་ལ། ཉོན་མོངས་མ་ལུས་པ་སྤངས་པ་ཙམ་གྱིས་གྲོལ་བ་མཐར་ཐུག་ཐོབ་པར་ནུས་པར་འཇོག་གོ་ཞེས་རྒོལ་བ་ནི། ཉོན་མོངས་སྤངས་པས་གྲོལ་ན་ཞེས་པའོ། ། དེ་ལྟ་ན་ལྷག་བཅས་ཀྱི་མྱང་འདས་ཐོབ་མ་ཐག་ཏུ་གྲོལ་བར་འགྱུར་ལ། དེ་ཡང་འདོད་པར་མི་ནུས་པའི་ཚུལ་ནི། ཉོན་མོངས་མེད་ཀྱང་དེ་དག་ལ། ། ལས་ཀྱི་ནུས་པ་མཐོང་བ་ཡིན། ། ཞེས་སོ། །
ཅི་སྟེ་ད་ལྟ་སྡུག་བསྔལ་གྱི་ཕུང་པོ་ཡོད་ཀྱང༌། སྡུག་བསྔལ་ཕྱི་མ་ཉེ་བར་ལེན་པའི་རྒྱུ་སྲེད་པ་མེད་པའི་ཕྱིར། གྲོལ་བ་ཐོབ་པར་འཇོག་ཅེ་ན། ཕྱོགས་སྔ་མ་བརྗོད་པ་ནི། རེ་ཤིག་ཉེར་ལེན་སྲེད་པ་ནི། ། མེད་ཅེས་ངེས་པ་ཉིད་ཅེ་ན། ། ཞེས་པའོ། ། སྡུག་བསྔལ་ཕུང་པོའི་ལྷག་མ་དང་བཅས་པའི་དགྲ་བཅོམ་དེ་དག་ལ། ཉོན་མོངས་པ་ཅན་གྱི་སྲེད་པ་མེད་ཀྱང༌། ཉོན་མོངས་ཅན་མ་ཡིན་པའི་སྲེད་པ་ཅི་སྟེ་མེད་དེ།
ཉོན་མོངས་ཅན་མ་ཡིན་པའི་མ་རིག་པ་བདེན་འཛིན་ཡོད་པ་དེ་སྲིད་དུ། ཚོར་བ་བདེ་སྡུག་འབྱུང་ཞིང༌། དེའི་རྐྱེན་གྱིས་དེ་ལ་སྲེད་པ་འབྱུང་བའི་ཕྱིར། ཞེས་སྟོན་པ་ནི། སྲེད་འདི་ཉོན་མོངས་ཅན་མིན་ཡང༌། ། ཀུན་རྨོངས་བཞིན་དུ་ཅི་སྟེ་མེད། ། ཚོར་བའི་རྐྱེན་གྱིས་སྲེད་པ་ཡིན། ། ཚོར་བ་དེ་དག་ལ་ཡང་ཡོད། ། ཅེས་པའོ། ། འདི་ཡང་མ་རིག་པ་དང་སྲེད་པའི་བག་ལ་ཉལ་གྱི་རྒྱུ་ལས་སྲིད་པར་སྐྱེ་བ་ལེན་པ་ལ་དགོངས་པ་ཡིན་ནོ། །
ཅི་སྟེ་ལྷག་མེད་ཀྱི་མྱང་འདས་མངོན་དུ་བྱས་པའི་ཚེ་མཐར་ཐུག་གི་གྲོལ་བ་ཐོབ་པ་ཡིན་ཏེ། དེའི་ཚེ་བདེན་འཛིན་འགགས་ལ། དེ་འགགས་པས་དེའི་རྐྱེན་གྱིས་ཚོར་བ་འབྱུང་བ་མེད་ཅིང༌། དེ་ལ་སྲེད་པ་འབྱུང་བ་མེད་པས་སོ་སྙམ་ན། ལྷག་མེད་ཀྱི་ཚེ་རེ་ཤིག་སྲེད་ཚོར་འགགས་ཀྱང༌། ནམ་ཞིག་གི་ཚེ་སེམས་འབྱུང་མ་རིག་པ་དང༌། སྲེད་ཚོར་འབྱུང་ལ། དེའི་རྐྱེན་གྱིས་ཕུང་པོ་ཉེ་བར་ལེན་པ་འབྱུང་སྟེ། སྟོང་ཉིད་རྟོགས་པའི་ཤེས་རབ་ཀྱིས་བདེན་འཛིན་ཟད་པར་སྤངས་པ་མེད་པའི་ཕྱིར། ཞེས་སྟོན་པ་ནི།
སྟོང་པ་ཉིད་དང་བྲལ་བའི་སེམས། ། འགགས་པ་སླར་ཡང་སྐྱེ་འགྱུར་སྟེ། ། འདུ་ཤེས་མེད་པའི་སྙོམས་འཇུག་བཞིན། ། ཞེས་སོ། ། དེའི་ཕྱིར་སྟོང་ཉིད་རྟོགས་པའི་ཡེ་ཤེས་ཀྱི་རྒྱུན་རིང་དུ་བསྒོམས་པས། རྟེན་ཅིང་འབྲེལ་པར་འབྱུང་བའི་ཡན་ལག་བཅུ་གཉིས་ཟློག་ལ། དེ་ལས་རིམ་གྱིས་མཐར་ཐུག་གི་བྱང་ཆུབ་མངོན་དུ་བྱེད་པའི་ཕྱིར། སྟོང་ཉིད་རྟོགས་པའི་ལྟ་བ་དོན་ཡོད་པ་ཡིན་ནོ། ། ཞེས་སྟོན་པ་ནི། གལ་ཏེ་ཚོར་པོ་འགའ་མེད་ཅིང༌། །
ཚོར་བའང་ཡོད་པ་མ་ཡིན་པ། ། དེ་ཚེ་གནས་སྐབས་འདི་མཐོང་ནས། ། སྲིད་པ་ཅི་སྟེ་ལྡོག་མི་འགྱུར། ། ཅེས་པ་ནས། མྱུར་དུ་ཐམས་ཅད་མཁྱེན་འདོད་པས། ། དེ་ནི་ཇི་ལྟར་བསྒོམ་མི་བྱེད། ། ཅེས་པའི་བར་རོ། ། ད་ནི་དེ་ལ་རྩོད་པ་སྤང་བར་བྱ་སྟེ། ཁ་ཅིག་འདི་སྐད་དུ་རྒོལ་ཏེ། བྱང་ཆུབ་མེད་པར་གསུང་ཞེས་པའི་བྱང་ཆུབ་འདི་བྱང་ཆུབ་ཙམ་ལ་བྱ་དགོས་ཏེ།
དེའི་འགྲེལ་ཆེན་དུ། ཡུམ་གྱི་མདོར་དངོས་པོའི་འདུ་ཤེས་ཅན་ལ། ཐར་པ་མེད་ཅེས་དང༌། དུས་གསུམ་ཀའི་རྒྱུན་ཞུགས་ནས་རང་སངས་རྒྱས་ཀྱི་བར་ཤེས་ཕྱིན་ལ་བརྟེན་ནས་ཐོབ་དགོས་པར་གསུངས་པ་ཤེས་བྱེད་དུ་དྲངས་པས་སོ། ། ཞེས་གསུངས། འདི་ཡང་དེ་ལྟ་མ་ཡིན་ཏེ། འདིའི་ཐར་པ་ཡང་མཐར་ཐུག་གི་ཐར་པ་ཡིན་ཏེ། འདིར། མྱུར་དུ་ཐམས་ཅད་མཁྱེན་འདོད་པས། ། ཞེས་འབྱུང་བ་ལྟར་རོ། །
འདིའི་བྱང་ཆུབ་དེ་བྱང་ཆུབ་ཙམ་ལ་བྱེད་ན། འོག་གི་གྲོལ་བ་ཡང་གྲོལ་བ་ཙམ་ལ་བྱེད་དགོས་ལ། དེ་ལ་ནི་མོའུ་འགལ་གྱི་བུ་ཆེན་པོ་སོགས་ཀྱིས་མ་ངེས་པ་སྟོན་པ་ཇི་ལྟར་འབྲེལ། ཇི་སྐད་དུ། རྒྱུན་དུ་ཞུགས་པའི་ས་ལ་སློབ་པར་འདོད་པས། ཤེས་ཕྱིན་ལ་སློབ་པར་གསུངས་པའི་ཤེས་ཕྱིན་དེ་ལ་ཡང་གང་ཟག་གི་བདག་མེད་རྟོགས་པ་ཙམ་གྱི་ཤེས་ཕྱིན་དང༌། གཟུང་བ་ཆོས་ཀྱི་བདག་མེད་ཙམ་རྟོགས་པའི་ཤེས་ཕྱིན་དང༌། སྟོང་ཉིད་རྟོགས་པའི་ཤེས་ཕྱིན་གསུམ་སོ་སོར་དགོས་པ་ཡིན་ཏེ། མདོ་དེ་ནི། ཐེག་པ་གསུམ་ཆར་འཐོབ་པའི་རྒྱུ། །
ཞེས་པའི་བཤད་བྱའི་མདོ་ཡིན་པའི་ཕྱིར། དེ་ལྟ་ན་ཡང་འདི་སྒྲུབ་བྱེད་དུ་འབྲེལ་བ་མ་ཡིན་ཏེ། ཤེས་ཕྱིན་མེད་ན་ཐེག་པ་གསུམ་ཀའི་ལམ་མི་འབྱུང་བར་སྟོན་པའི་ཕྱིར་རོ། ། ཁྱེད་ཅག་ལུགས་འདི་ལ་བདེན་འཛིན་གང་ཡིན་ཐམས་ཅད་ཉོན་མོངས་ཅན་དུ་འདོད་པ་དང༌། ཉོན་མོངས་ཅན་མ་ཡིན་པའི་སྲེད་པ་ཁས་ལེན་དགོས་པ་འདི་ནི་ཤིན་ཏུ་འཁྲུལ་ལོ། ། དེ་ལྟ་ན་འདི་དག་ནི་ཐེག་ཆེན་བཀར་སྒྲུབ་ཀྱི་གཞུང་གི་ཚོགས་ཡིན་ལ། དེ་ལྟར་བསྒྲུབ་པ་ལ་ནི། དམན་པའི་གཞུང་ལས་རྫོགས་བྱང་ཐོབ་པའི་ཐབས་སུ་བཤད་པ་དེས་ནི། རྫོགས་པའི་བྱང་ཆུབ་ཐོབ་པར་ནུས་པ་ཐེག་པ་ཆེན་པོ་མེད་ན་ཤེས་བྱའི་སྒྲིབ་པའི་གཉེན་པོ་མི་འབྱུང་བའམ། དེ་མེད་ན་རྫོགས་པའི་སངས་རྒྱས་མི་ཐོབ།
དེ་མེད་ན་ནི་ཉན་ཐོས་དགྲ་བཅོམ་པ་ཡང་མི་འབྱུང་བར་འགྱུར་རོ། ། གལ་ཏེ་ཉོན་མོངས་སྤངས་པ་ཙམ་ལ་རྫོགས་པའི་བྱང་ཆུབ་མི་ཐོབ་ལ། སྤངས་པ་ལྷག་པོ་མེད་ན་ནི། ཧ་ཅང་ཐལ་ལོ། ། ཞེས་བརྗོད་ན་ཤིན་ཏུ་འབྲེལ་བ་ཡིན་ནོ། ། ཡང་དཔལ་ལྡན་ཟླ་བའི་ཞབས་ཀྱི་དགོངས་པ་ཁྱེད་ཀྱིས་བཤད་པ་དང༌། ཐེག་པ་ཆེན་པོ་རྒྱུད་བླ་མའི་དགོངས་པ་མཐུན་ནོ་ཞེས་སྨྲ། རྒྱུད་བླ་མར་མཐོང་སྤང་ཤེས་སྒྲིབ་ཏུ་བཤད་པ་དང༌། བདེན་འཛིན་ཤེས་སྒྲིབ་ཏུ་བཤད་པ་རྣམས་དང་འགལ་བ་བརྒྱ་ཕྲག་ཁས་ལེན་དགོས་པར་གདོན་མི་ཟའོ། ། མངོན་པར་རྟོགས་པའི་རྒྱན་གྱི་དགོངས་པ་ཡང་ཁྱེད་ཀྱིས་བཤད་པ་རྣམས་མི་རིགས་པར་གཞན་དུ་བཤད་ཟིན་ཏོ།། །།
ཐུགས་རྗེའི་དཔུང་དང་ཡེ་ཤེས་ཚོགས། ། གཅིག་ཏུ་བསྡུས་པའི་སྐུ་མངའ་བ། ། བཅོམ་ལྡན་ངག་གི་དབང་ཕྱུག་ལ། ། ཤིན་ཏུ་གུས་པས་ཕྱག་འཚལ་ལོ། ། ཡང་འདི་སྐད་དུ་རང་རྒྱུད་པ་དག་གིས་བློ་ལ་སྣང་བའི་དབང་གིས་གཞག་པ་མ་ཡིན་པར་ཡུལ་རང་གི་སྡོད་ལུགས་སུ་ཡོད་པ་ནི། བདེན་པར་ཡོད་པའི་ཚད་ཡིན་ལ། དེར་འཛིན་པ་ནི། བདེན་འཛིན་ལྷན་སྐྱེས་ཡིན་ཏེ། ཇི་སྐད་དུ་དབུ་མ་སྣང་བ་ལས། དེའི་ཕྱིར་དེ་དག་བསམ་པའི་དབང་གིས་དངོས་པོ་རྫུན་པའི་ངོ་བོ་ཐམས་ཅད་ནི།
ཀུན་རྫོབ་ཏུ་ཡོད་པ་ཁོ་ནའོ། ། ཞེས་བློ་ལ་སྣང་བའི་དབང་གིས་བཞག་པ་ཙམ་དེ་ཀུན་རྫོབ་ཏུ་ཡོད་པའི་དོན་དུ་གསུངས་པས་ཤེས་སོ། ། བློ་ལ་སྣང་བའི་དབང་གིས་བཞག་ཚུལ་དཔེའི་སྒོས་ཤེས་དགོས་ཏེ། སྒྱུ་མ་མཁན་གྱི་རྡེའུ་ཤིང་བུ་སོགས་རྟ་གླང་དུ་སྤྲུལ་པའི་ཚེ། སྒྱུ་མ་མཁན་ལ་རྟ་གླང་དུ་སྣང་བ་ཡོད་ཀྱི། ཞེན་པ་མེད་ལ། མིག་བསླད་པའི་ལྟད་མོ་བ་ལ་སྣང་ཞེན་གཉིས་ཀ་ཡོད། མིག་མ་བསླད་པའི་ལྟད་མོ་བ་ལ་སྣང་ཞེན་གཉིས་ཀ་མེད་དོ། ། དེ་བཞིན་དུ་དག་པ་སར་གནས་ཀྱི་རྗེས་ཐོབ་ལ་བདེན་པར་སྣང་བ་ཡོད་ཅིང་ཞེན་པ་མེད། དེ་ཁོ་ན་ཉིད་མ་རྟོགས་པའི་གང་ཟག་ལ་སྣང་ཞེན་གཉིས་ཀ་ཡོད།
འཕགས་པ་སློབ་པའི་མཉམ་གཞག་ཡེ་ཤེས་དང༌། སངས་རྒྱས་ཀྱི་ཡེ་ཤེས་ལ་སྣང་ཞེན་གཉིས་ཀ་མེད་དོ། ། དེ་ལྟར་བཤད་པ་ནི་ཐལ་འགྱུར་བའི་ལུགས་ཀྱི་དགག་བྱ་འཛིན་པའི་བློ་ལ་ལྟོས་ནས་ཤིན་ཏུ་རགས་པས་སོ། ། ཕྲ་བའི་བདེན་འཛིན་ལྷན་སྐྱེས་མ་ཡིན་ཏེ། བདེན་འཛིན་དེས་བཟུང་བའི་བདེན་གྲུབ་རིགས་པས་ཁེགས་ན། ཕྱི་ནང་གི་དངོས་པོ་རྣམས་ལ་བློའི་དབང་གིས་མ་གཞག་པའི་སྡོད་ལུགས་སུ་ཡོད་པར་མི་འཛིན་པར་བློའི་དབང་གིས་བཞག་པའི་ཡོད་པ་ཙམ་དུ་ཤེས་པར་འགྱུར་རོ། ། དེ་ཡང་ཚད་མས་མི་གནོད་པའི་བློའི་དབང་གིས་བཞག་པ་རྣམས་ཐ་སྙད་དུ་ཡོད་པར་འདོད་ཀྱི་བློའི་དབང་གིས་བཞག་ཚད་ཐམས་ཅད་ཡོད་པར་མི་འདོད་དོ། ། ས་བོན་ལས་མྱུ་གུ་སྐྱེ་བ་བློའི་དབང་གིས་བཞག་པར་འདོད་ཀྱང༌། མྱུ་གུ་རང་ངོས་ནས་ས་བོན་ལས་སྐྱེ་བ་མི་འགལ་བ་ནི། སྤྲུལ་གཞིའི་ངོས་ནས་རྟ་གླང་དུ་སྣང་དུས་དང་འདྲའོ། །
དེས་ཐ་སྙད་ཙམ་དུ་ཡོད་པ་ཐམས་ཅད་ལ་ཤེས་པར་བྱའོ། ། ཞེས་སོགས་རྒྱ་ཆེར་གསུངས་སོ། ། འདི་བརྟག་པར་བྱ་བ་ལ་གསུམ་སྟེ། ཁས་བླང་ནང་འགལ་འཇུག་པ་ཇི་ལྟར་འབྱུང་ཚུལ་དང༌། དྲི་མ་མེད་པའི་རིགས་པ་དང་འགལ་བ་དང༌། ཇི་སྐད་བཤད་པ་དེ་གང་གི་དགོངས་པར་འདོད་པའི་ལུང་དེའི་དགོངས་པ་མ་ཡིན་པར་བསྟན་པའོ། ། དང་པོ་དེ་ཡང་འདི་ལྟར་ཕྱི་ནང་གི་དངོས་པོ་ཐམས་ཅད་བློ་ལ་སྣང་བའི་དབང་གིས་ཕར་ལ་བཞག་པ་ཙམ་ཡིན་པ་དང༌། ས་མྱུག་སོགས་ཡུལ་རང་གི་སྡོད་ལུགས་ཀྱི་ངོས་ནས་གྲུབ་པར་འདོད་པ་དང་ཇི་ལྟར་མི་འགལ། སྒྱུ་མ་དང༌། རྨི་ལམ་དང༌།
སྨིག་རྒྱུ་དང༌། སྐྲ་ཤད་དང༌། ཀེང་རུས་ཀྱི་གཟུགས་བརྙན་སོགས་ཀྱང༌། ཡུལ་གྱི་སྡོད་ལུགས་སུ་གྲུབ་ན་བློ་ལ་སྣང་བའི་དབང་གིས་བཞག་ཅི་དགོས། གང་ཡང་ཡུལ་རང་གི་སྡོད་ལུགས་ཀྱིས་གྲུབ་པ་རང་ལུགས་སུ་ཁས་ལེན་པ་དང༌། རྟགས་ཀྱི་དགག་བྱའི་ཟུར་དུ་ཡུལ་རང་གི་སྡོད་ལུགས་ཀྱི་ངོས་ནས་གྲུབ་པ་ཞེས་བརྗོད་པ་ཇི་ལྟར་མི་འགལ་ཏེ། འདི་ལྟར་འདིར་དེ་མི་འགལ་ན། ཐལ་འགྱུར་བའི་སྐབས་སུ་རྟོག་པས་སྒྲོ་བཏགས་པ་ཙམ་དང༌། ཡུལ་རང་གི་སྡོད་ལུགས་ཀྱི་ངོས་ནས་གྲུབ་པ་གཉིས་ཀྱང་མི་འགལ་བ་ཐལ་ཆེས་སོ། ། བདེན་པར་གྲུབ་པ་ཉིད་དུའང་ཐལ་བར་འགྱུར་ཏེ།
བློ་གནོད་མེད་ལ་སྣང་བའི་དབང་གིས་གཞག་པ་མ་ཡིན་པར་ཡུལ་རང་གི་སྡོད་ལུགས་སུ་གྲུབ་པའི་ཕྱིར། རྟགས་ཀྱང་ཁས་བླངས་ཏེ། བློ་གནོད་མེད་ལ་སྣང་བའི་དབང་གིས་བཞག་པའང་མ་ཡིན། ཡུལ་གྱི་སྡོད་ལུགས་ཀྱི་ངོས་ནས་ཀྱང་གྲུབ་པའི་ཕྱིར། གཉིས་ཀ་ཁས་བླངས་ཏེ། རང་གི་མཚན་ཉིད་ཀྱིས་གྲུབ་པའི་དངོས་པོར་ཁས་བླངས་པའི་ཕྱིར། ཡང་དག་པའི་ཀུན་རྫོབ་ཉིད་དུ་ཐལ་བར་འགྱུར་རོ། ། བློ་གནོད་མེད་ལ་སྣང་བའི་དབང་གིས་བཞག་པའི་ཡོད་པ་དེ། ཐ་སྙད་དུ་ཡོད་པའི་དོན་དུ་འདོད་པ་ལ་ཡང་སྔ་མ་དེ་ཉིད་དུ་ཐལ་བར་འགྱུར་རོ། ། ཁྱེད་ཀྱི་ལྟར་ན་བློ་གནོད་མེད་ལ་སྣང་བའི་དབང་གིས་བཞག་པ་མ་ཡིན་པའི་ཡོད་པ་དེ།
སྐབས་འདིར་བདེན་ཚད་དུ་རིགས་པར་འགྱུར་ཏེ། དབུ་མ་སྣང་བར། ཀུན་རྫོབ་ཏུ་ཡོད་ཚུལ་བཤད་པའི་ཤུགས་ཀྱིས་དེའི་ལྡོག་ཕྱོགས་བདེན་ཚད་དུ་རིགས་པས་འཐོབ་ཅིང༌། བློ་གནོད་མེད་ལ་སྣང་བའི་དབང་གིས་བཞག་པའི་ཡོད་པ་དེ། ཀུན་རྫོབ་ཏུ་ཡོད་པའི་ཚད་དུ་རིགས་པའི་ཕྱིར། དེ་ལྟ་ན་ནི་སྔ་མ་དེ་ཉིད་དུ་ཐལ་བར་འགྱུར་ཞིང༌། དོན་གྱི་སྡོད་ལུགས་སུ་ཡོད་པ་ཞེས་པ་ལ་རྣམ་བཅད་ཅི་ཞིག་ཡོད་མེད་ཀྱི་སྟེང་དུ་འགལ་བ་ལྷག་པོའི་རྒྱུ་ཉིད་དུ་གདོན་མི་ཟ་བར་རྟོགས་ཏེ། དེ་ཡང་འདོད་ན་ཕྱི་ནང་གི་དངོས་པོ་རྣམས་བློ་ལ་སྣང་བའི་དབང་གིས་བཞག་པ་ཙམ་ཡིན་གྱི། ཡུལ་རང་གི་སྡོད་ལུགས་ཀྱི་ངོ་ནས་མ་གྲུབ་པར་རྟོགས་པའི་བློ་གང་ཡིན་པ་དེ། ཡུལ་གྱི་གནས་ཚུལ་ལ་ཞུགས་པར་འགྱུར་ཏེ།
ཅིག་ཤོས་བདེན་ཚད་དུ་རིགས་པའི་ཕྱིར། འདོད་ན་ཡུལ་གྱི་ཐུན་མོང་མ་ཡིན་པའི་སྡོད་ལུགས་ཀྱི་ངོས་ནས་གྲུབ་པ་རང་ལུགས་ལ་ཁས་ལེན་དགོས་པ་དང་ཇི་ལྟར་མི་འགལ། དེར་མ་ཟད་ཀྱི་ཐལ་འགྱུར་བ་དག་གི་ལུགས་ལ་ཡང༌། བློ་གནོད་མེད་ལ་སྣང་བའི་དབང་གིས་བཞག་པ་མ་ཡིན་པར། དོན་གྱི་སྡོད་ལུགས་ཀྱི་སྡོད་ལུགས་སུ་ཡོད་པ་དེ། དགག་བྱ་བདེན་ཚད་དུ་རིགས་པར་འགྱུར་ཏེ། གཅིག་ཤོས་ཀུན་རྫོབ་ཏུ་ཡོད་པའི་དོན་དུ་ཤིན་དུའང་བཞེད་པའི་ཕྱིར་ཏེ། གནོད་པ་མེད་པའི་དབང་པོ་དྲུག་རྣམས་ཀྱིས། ། ཞེས་དང༌། ཁྱོད་དང་འཇིག་རྟེན་འདིར་ནི་ཞེས་རྒྱ་ཆེར་བཤད་པས་སོ། །
ཡང་རྟགས་ཀྱི་དགག་བྱ་དབང་ཤེས་ལ་མི་སྣང་བར་འདོད་པ་དང༌། དག་པ་སར་གནས་ཀྱི་རྗེས་ཐོབ་ལ་བདེན་སྣང་ཡོད་པར་འདོད་པ་དང༌། བདེན་པ་དེ་ཡང་གཉིས་སྣང་འཁྲུལ་བའི་བག་ཆགས་ལ་འདོད་པ་ཇི་ལྟར་མི་འགལ། སྒོ་ལྔའི་དབང་ཤེས་ལ་གཟུང་འཛིན་གཉིས་སྣང་འབྱུང་བར་ཚད་མས་གྲུབ། དེ་ཡང་བདེན་སྣང་ཡིན་པར་ནི་ཁྱེད་ཀྱིས་ཁས་བླངས་སོ། ། དཔེ་དོན་སྒྲིག་ཚུལ་ཡང་འགལ་བ་ཁོ་ནར་སྣང་སྟེ། འདི་ལྟར་མིག་མ་བསླད་པའི་ལྟད་མོ་བ་ལ་ནི་མིག་འཁྲུལ་པའི་དབང་གིས་རྟ་གླང་དུ་སྣང་ཞེན་གཉིས་ཀ་མི་འབྱུང་བ་བཞིན་དུ་སངས་རྒྱས་ཀྱི་ཡེ་ཤེས་ལ་བདེན་པར་སྣང་ཞེན་གཉིས་ཀ་མེད་ཅེས་སྦྱར་ན་དེ་འགྲིག་ཙམ་སྣང་མོད། གཞན་གཉིས་ནི་མི་འགྲིག་སྟེ། སྒྱུ་མ་མཁན་ལྟར་ན་རྟ་གླང་དུ་སྣང་བ་དེ་བློ་ལ་སྣང་བའི་དབང་གིས་དེར་འཇོག་པ་ཡིན་གྱི། ཡུལ་གྱི་སྡོད་ལུགས་ཀྱི་ངོ་ནས་སྣང་བ་མ་ཡིན་པ་བཞིན་དུ།
དག་པ་སའི་རྗེས་ཐོབ་ལ་ཕྱི་ནང་གི་དངོས་པོ་རྣམས་བློ་ལ་སྣང་བའི་དབང་གིས་དེར་བཞག་པ་ཡིན་གྱི་ཡུལ་གྱི་སྡོད་ལུགས་ཀྱི་ངོ་ནས་དེར་སྣང་བ་མ་ཡིན་ཞེས་སྦྱར་དགོས་ན་དེ་ནི་ཁྱེད་ལ་འགལ་བའི་ཕྱིར། དེ་ཡང་འདི་ལྟར་དག་པ་སའི་རྗེས་ཐོབ་ལ་ཕྱི་ནང་གི་དངོས་པོ་བློ་ལ་སྣང་བའི་དབང་གིས་བཞག་པ་མ་ཡིན་པར་ཡུལ་གྱི་སྡོད་ལུགས་ཀྱི་ངོ་ནས་གྲུབ་པར་སྣང་བར་ཐལ་བར་འགྱུར་ཞིང༌། དེ་ལ་དེ་རྣམས་བདེན་པ་ཁོ་ནར་སྣང་བའི་ཕྱིར་རོ། ། མིག་བསླད་པའི་ལྟད་མོ་བ་ལ་རྟ་གླང་དུ་སྣང་བ་དེ་བློ་ཡི་དབང་གིས་བཞག་པར་མི་འཆད་ཀྱི་རྟ་གླང་མཚན་ཉིད་པ་གཅིག་ཡུལ་གྱི་ངོས་ན་གནས་པར་འཛིན་པ་བཞིན་དུ། དེ་ཉིད་མ་རྟོགས་པའི་སེམས་ཅན་ལ་ཡང་ཕྱི་ནང་གི་ཆོས་རྣམས་བློ་ལ་སྣང་བའི་དབང་གིས་བཞག་པ་མ་ཡིན་པར་ཡུལ་གྱི་སྡོད་ལུགས་ཀྱི་ངོ་ནས་གྲུབ་པར་འཛིན་ཞེས་ཁྱེད་ཀྱིས་བརྗོད་ལ། དེ་ལྟ་ན་ཁས་བླངས་ནང་འགལ་ཏེ། འདི་ལྟར་དཔེའི་སྐབས་སུ་རྟ་གླང་དུ་སྣང་བ་དེ་ནང་བློའི་དབང་གིས་བཞག་པར་འཆད་པ་དང༌། ཡུལ་གྱི་སྡོད་ལུགས་ཀྱི་ངོས་ནས་གྲུབ་པར་འཆད་པ་གཉིས་འགལ་བར་ཁྱེད་ཀྱིས་ཞལ་གྱིས་བཞེས་བཞིན་དུ། དོན་གྱི་སྐབས་སུ་ཡང་ཕྱི་ནང་གི་ཆོས་རྣམས་ཀྱི་སྟེང་དུ་དེ་གཉིས་འགལ་བར་ཁྱེད་ཀྱིས་ཁས་ལེན་དགོས་ལ། དེ་ལྟ་ན་བློའི་དབང་གིས་བཞག་པ་དང༌།
ཡུལ་གྱི་སྡོད་ལུགས་ཀྱི་ངོས་ནས་གྲུབ་པ་གཉིས་ཀྱང་འགལ་བར་ཁས་ལེན་དགོས་ཤིང༌། དེ་ལྟ་ན་འགལ་བའི་ཕྲེང་བ་བརྒྱུད་མར་འབྱུང་བ་མ་མཐོང་ངམ། དེར་ཡང་མ་ཟད་ཀྱི་དེ་ཁོ་ན་ཉིད་མ་རྟོགས་པའི་སེམས་ཅན་རྣམས་ལ་དངོས་པོ་རྣམས་ཡུལ་གྱི་སྡོད་ལུགས་ཀྱི་ངོ་ནས་གྲུབ་པར་མི་སྣང་བར་ཐལ། བློ་ལ་སྣང་བའི་དབང་གིས་གྲུབ་པར་སྣང་བའི་ཕྱིར་ཏེ། བློ་གནོད་མེད་ལ་སྣང་བའི་དབང་གིས་ཐ་སྙད་དུ་ཡོད་པར་འཛིན་པའི་ཕྱིར། གསུམ་ཆར་རོ། ། གང་ཡང་རང་རྒྱུད་པས་བཞེད་པའི་རྟགས་ཀྱི་དགག་བྱར་འདོད་པ་འདི་ཁེགས་པ་ན། ཐལ་འགྱུར་བས་བཞེད་པར་འདོད་པའི་རྟགས་ཀྱི་དགག་བྱ་དེ་ཡང་ཁེགས་པར་འགྱུར་ཏེ། བློ་ལ་སྣང་བའི་དབང་གིས་བཞག་པ་ཙམ་མ་ཡིན་པར་ཡུལ་རང་གི་སྡོད་ལུགས་ཀྱི་ངོས་ནས་གྲུབ་པ་དེ་ཁེགས་པ་ན། རྟོག་པས་སྒྲོ་བཏགས་པ་ཙམ་མ་ཡིན་པར་ཡུལ་རང་གི་སྡོད་ལུགས་ཀྱི་ངོ་ནས་གྲུབ་པ་དེ་ཁེགས་པའི་ཕྱིར།
དེའི་རྒྱུ་མཚན་ཡང་བློ་ལ་སྣང་བའི་དབང་གིས་བཞག་པ་མ་ཡིན་པ་དེ་བློ་ངོར་ཁེགས་པ་ན། རྟོག་པ་ལ་སྣང་བའི་དབང་གིས་བཞག་པ་མ་ཡིན་པ་དེ་ཡང་ཁེགས་དགོས་པ་ཡིན་ཏེ། དེ་གཉིས་འཇོག་པའི་དུས་ཀྱི་བློ་དང་རྟོག་པ་གཉིས་ཀ་ཡང་མ་རིག་པ་ལ་བྱེད་དགོས་པར་ཁྱེད་ཉིད་ཀྱིས་ཁས་བླང་དགོས་པའི་ཕྱིར་རོ། ། དེ་འཇོག་པའི་ས་མཚམས་དབུ་མ་སྣང་བ་ལས། དངོས་པོ་ཡང་དག་པར་ངོ་བོ་ཉིད་མེད་པ་དག་ལ་ཡང་དེ་ལས་བཟློག་པའི་རྣམ་པར་སྒྲོ་འདོགས་པའི་འཁྲུལ་པའི་བློ་གང་ཡིན་པ་དེ་ནི་ཀུན་རྫོབ་ཅེས་བྱ་སྟེ། ཞེས་པའི་བློ་དེ་ལ་ཁྱེད་ཉིད་ཀྱིས་ཁས་བླངས་པའི་ཕྱིར་དང༌། རྟོག་པ་དེ་ཡང་ཁྱེད་ཉིད་ཀྱིས་རིགས་པ་དྲུག་ཅུ་པའི་ལུང་ཤེས་བྱེད་དུ་དྲངས་པ་ལས། འཇིག་རྟེན་མ་རིག་རྐྱེན་ཅན་དུ། ། གང་ཕྱིར་རྫོགས་པའི་སངས་རྒྱས་གསུངས། ། དེ་ཡི་ཕྱིར་ན་འཇིག་རྟེན་འདི། །
རྣམ་རྟོག་ཡིན་པར་ཅིས་མི་འཐད། ། ཅེས་དང༌། བརྒྱ་པ་ལས། རྟོག་པ་མེད་པར་འདོད་ཆགས་ལས། ། སོགས་ལ་ཡོད་ཉིད་ཡོད་མིན་ན། ། ཡང་དག་དོན་དང་རྟོག་པ་ཞེས། ། བློ་དང་ལྡན་པ་སུ་ཞིག་འཛིན། ། ཞེས་དྲངས་པ་མ་ཡིན་ནམ། ཁས་བླངས་ནང་འགལ་བའི་ཕྲེང་བ་བརྗོད་པ་དེ་ཙམ་གྱིས་ཆོག་གོ ། ད་ནི་རིགས་པ་དང་འགལ་བ་བརྗོད་པར་བྱ་སྟེ།
འདི་ལྟར་གང་ཟག་རང་རྐྱ་ཐུབ་པའི་རྫས་ཡོད་དུ་འཛིན་པའི་བློ་གང་ཡིན་པ་དེ་ཡང༌། གང་ཟག་ལ་བདེན་པར་འཛིན་པའི་བློ་ཉིད་དུ་ཐལ་བར་འགྱུར་ཏེ། གང་ཟག་བློ་ལ་སྣང་བའི་དབང་གིས་བཞག་པ་མ་ཡིན་པར་ཡུལ་རང་གི་སྡོད་ལུགས་ཀྱི་ངོ་ནས་གྲུབ་པར་འཛིན་པའི་ཕྱིར། ཅི་སྟེ་དེས་གང་ཟག་བློ་ལ་སྣང་བའི་དབང་གིས་གྲུབ་པ་ཙམ་དུ་འཛིན་ན་ནི། དེས་གང་ཟག་མི་བདེན་པ་ཉིད་དུ་ཁོང་དུ་ཆུད་པར་འགྱུར་རོ། ། གསུམ་ཆར་རོ། ། རྟག་གཅིག་རང་དབང་ཅན་གྱི་གང་ཟག་གི་བདག་ཏུ་འཛིན་པའི་བློ་དེ་ཡང་བདེན་འཛིན་ལྷན་སྐྱེས་སུ་ཐལ་བར་འགྱུར་ཏེ། གང་ཟག་བློ་ལ་སྣང་བའི་དབང་གིས་བཞག་པ་མ་ཡིན་པར་ཡུལ་རང་གི་སྡོད་ལུགས་ཀྱི་ངོ་ནས་གྲུབ་པར་འཛིན་པའི་བློ་ཡིན་པའི་ཕྱིར། གཟུང་འཛིན་རྫས་གཞན་དུ་འཛིན་པའི་ཤེས་སྒྲིབ་གཟུང་རྟོག་གང་ཡིན་པ་དང༌། ངོ་བོ་དང་ཁྱད་པར་དུ་སྒྲོ་འདོགས་པའི་རྟོག་པ་གང་ཡིན་པ་ཡང་བདེན་འཛིན་ལྷན་སྐྱེས་ཉིད་དུ་ཐལ་བར་འགྱུར་རོ། །
གང་ཡང་དབུ་མའི་ལྟ་བ་མ་རྙེད་པར་སེམས་ཙམ་གྱི་ལྟ་བ་རྒྱུད་ལ་སྐྱེས་པའི་སེམས་ཙམ་པ་དེས་ཀྱང་གཟུགས་སོགས་སྐྱེ་མཆེད་ལྔ་བདེན་མེད་དུ་རྟོགས་པར་འགྱུར་ཏེ། དེ་དག་ལ་བློ་ལ་སྣང་བའི་དབང་གིས་ཕར་བཞག་པ་ཙམ་ཡིན་གྱི་ཡུལ་རང་གི་སྡོད་ལུགས་ཀྱི་ངོ་ནས་མ་གྲུབ་པར་རྟོགས་པའི་ཕྱིར། དེ་དག་རང་རང་གི་ཡུལ་ཅན་གྱི་བློ་ལ་སྣང་བ་ཙམ་ཡིན་གྱི། སྣང་བ་ལྟར་དོན་ལ་མེད་པར་རྟོགས་པའི་ཕྱིར། འདོད་ན་ནི་ཆོས་གཅིག་བདེན་མེད་དུ་རྟོགས་པའི་བྱེད་པས་ཆོས་ཐམས་ཅད་བདེན་མེད་དུ་རྟོགས་པའི་གྲུབ་མཐའ་གོང་འོག་ཐམས་ཅད་དུ་ཁྱེད་ཀྱིས་ཁས་བླངས་པ་དང་འགལ་ལོ། ། དེ་འབའ་ཞིག་ཏུ་མ་ཟད་ཀྱི། དོན་སྤྱི་དང༌། གཞན་སེལ་དང༌། ལྡོག་པ་སོགས་མ་ལུས་པ་ལ་ཡང་ཧ་ཅང་ཐལ་བ་ཉིད་དུ་འགྱུར་རོ། ། ཞེས་བྱ་བ་ལ་སོགས་པ་རྒྱ་ཆེར་སྦྱར་རོ། །
དེ་ཡང་ཁྱེད་ཉིད་ཀྱི་སེམས་ཙམ་པའི་རང་གཞུང་དུ་བཞེད་པའི། ཇི་ལྟར་ཉམས་སུ་མྱོང་ཉིད་དེ། ། ངེས་པའི་བདག་ཉིད་རང་ངོ་བོས། ། མ་ཡིན་དུ་མའི་བདག་སྐྱོན་ཕྱིར། ། ཞེས་པའི་དོན་ཇི་ལྟར་ཡིན། ཅི་སྟེ་དེ་ལྟར་ཐལ་བའི་སྐྱོན་མེད་དེ། སེམས་ཙམ་པས་སྔོ་སོགས་བློ་གནོད་བཅས་ལ་སྣང་བའི་དབང་གིས་བཞག་པ་སོགས་ཀྱང༌། བློ་གནོད་མེད་ལ་སྣང་བའི་དབང་གིས་བཞག་པ་ཙམ་དུ་མ་རྟོགས་པ་ཡིན་ནོ། ། ཞེ་ན། དེ་ལྟ་ན་ཡང་ཁས་བླངས་ནང་འགལ་ཏེ།
སེམས་ཙམ་པས་སྔོ་སོགས་ཚད་མ་ལ་སྣང་བའི་དབང་གིས་བཞག་པ་ཉིད་དུ་མ་རྟོགས་པར་ཐལ་ལོ། ། རང་རྒྱུད་པས་འཁྲུལ་པའི་སྣང་བ་མ་ལུས་པ་འདི་བློ་གནོད་མེད་ལ་སྣང་བའི་དབང་གིས་བཞག་པ་ཙམ་དུ་རྟོགས་པར་ཐལ་ལོ། ། གང་ཡང་འདོད་ཆགས་དང༌། མ་རིག་པ་དང༌། ང་རྒྱལ་དང༌། འཇིག་ཚོགས་ལ་ལྟ་བ་དང་མཐར་འཛིན་ལྟ་བ་སོགས་མ་ལུས་པ་བདེན་འཛིན་ལྷན་སྐྱེས་སུ་ཐལ་བར་འགྱུར་ཏེ། རང་གི་ཡུལ་རྣམས་བློ་ལ་སྣང་བའི་དབང་གིས་བཞག་པ་མ་ཡིན་པར་ཡུལ་རང་གི་སྡོད་ལུགས་སུ་གྲུབ་པར་ཞེན་པའི་བློ་ཡིན་པའི་ཕྱིར། གང་ཡང་ཆོས་ཉིད་ཆོས་ཅན། རང་གི་ཡུལ་ཅན་གྱིས་བློ་གནོད་མེད་ལ་སྣང་བའི་དབང་གིས་ཕར་བཞག་པ་ཙམ་དུ་རྟོགས་པར་ཐལ་ལོ། ། འདོད་ན་སྟོང་ཉིད་འཕགས་པའི་ཤེས་མཐོང་གིས་གསར་དུ་བྱས་པར་ཐལ་ལོ། །
སྐྱེས་བུ་ཐ་མལ་པས་ཀྱང་རབ་རིབ་བསལ་བ་ན། སྐྲ་ཤད་དུ་སྣང་བ་བདག་མེད་དུ་རྟོགས་པར་ཐལ་བ་དང༌། རི་རྭའི་དོན་སྤྱི་སོགས་ཀྱང་བདེན་མེད་དུ་རྟོགས་པར་ཐལ་བར་འགྱུར་ཏེ། དེ་དག་བློ་ལ་སྣང་བའི་དབང་གིས་ཕར་བཞག་པ་ཙམ་ཡིན་གྱི། ཡུལ་གྱི་སྡོད་ལུགས་ཀྱི་ངོ་ནས་མ་གྲུབ་པར་རྟོགས་པའི་ཕྱིར། སྐྱོན་འདི་རྣམས་སྤང་བར་འདོད་ནས་ཚད་མས་མི་གནོད་པའི་བློ་ཡི་དབང་གིས་བཞག་པ་རྣམས་ཐ་སྙད་དུ་ཡོད་པའི་དོན་དང༌། དེའི་དབང་གིས་མ་བཞག་པའི་ཡོད་པ་དེ། བདེན་ཚད་དུ་འདོད་པ་ནི། གླང་ཆེན་གྱིས་ཁྲུས་དང་མཚུངས་པར་འགྱུར་ཏེ། འདི་ལྟར་སྒྱུ་མ་དང༌།
རྨི་ལམ་དང༌། སྨིག་རྒྱུ་དང༌། གཟུགས་བརྙན་དང༌། མིག་འཁྲུལ་དང༌། མིག་ཡོར་དང༌། སྒྲ་རྟག་པའི་དོན་སྤྱི་སོགས་ཐ་སྙད་ཙམ་དུ་མེད་པར་འགྱུར་ཏེ། བློ་གནོད་མེད་ལ་སྣང་བའི་དབང་གིས་ཡོད་པར་མ་བཞག་པའི་ཕྱིར། དེ་དག་གི་ཡུལ་ཅན་གྱི་བློ་དེ་བློ་གནོད་བཅས་སུ་བཞག་མི་ནུས་ན། བློ་གནོད་བཅས་གང་ལས་ཇི་ལྟར་བཙལ་བར་བྱ། གནོད་པ་མེད་པའི་དབང་པོ་དྲུག་རྣམས་ཀྱིས། །
ཞེས་སོགས་ཀྱི་སྐབས་དང་ཇི་ལྟར་མི་འགལ། དེར་སྣང་ཙམ་ཡོད་པ་ལ་ཚད་མས་མི་གནོད་པས་གནོད་མེད་དུ་འཇོག་ནུས་ན། བུམ་སོགས་བདེན་པར་སྣང་བའི་བློ་འདི་ཡང་བློ་གནོད་མེད་དུ་ཅིའི་ཕྱིར་མི་འདོད། དེ་ཡང་དེ་ལྟར་འདོད་དོ་སྙམ་ན་ནི་བདེན་པར་གྲུབ་པ་ཉིད་དུ་ཀྱང་ཐ་སྙད་དུ་གྲུབ་པར་འགྱུར་ཏེ། དེ་ཡང་ཚད་མས་མི་གནོད་པའི་བློས་ཡོད་པར་བཞག་པའི་ཕྱིར། རེ་ཤིག་སྤྲོས་པས་ཆོག་གོ ། བུམ་པ་རང་གི་མཚན་ཉིད་ཀྱིས་གྲུབ་པར་འཛིན་པའི་བློ་དེ་ཡང་བདེན་འཛིན་ལྷན་སྐྱེས་སུ་ཐལ། དེ་ལ་ཡང་དེའི་མཚན་ཉིད་ཞུགས་པའི་ཕྱིར། བུམ་པ་བདེན་གྲུབ་ཡོད་པར་ཞེན་པའི་བློ་གང་ཡིན་པ་དེས། བུམ་པ་བདེན་གྲུབ་ཐ་སྙད་དུ་ཡོད་པར་ཞེན་པའི་ཕྱིར་ན།
བློ་དེ་བུམ་པ་བདེན་གྲུབ་བློ་ལ་སྣང་བའི་དབང་གིས་ཕར་བཞག་ཙམ་དུ་ཤེས་པར་འགྱུར་རོ། ། འདོད་ན། དེས་དེ་བདེན་པར་ཡོད་པ་ཁེགས་པར་འགྱུར་རོ། ། ཞེས་པ་འདི་གོང་དུ་བརྗོད་པར་བྱ་སྟེ། ཁས་བླངས་པའི་གྲུབ་མཐའ་མཐུན་པས་སོ། ། ད་ནི་ལུང་གི་དགོངས་པ་ཇི་ལྟར་ཡིན་པའི་ཚུལ་ཡང་བརྗོད་པར་བྱ་སྟེ་མགོ་བསྒྲེ་བ་དང༌། ལུང་དོན་ཉིད་ཚུལ་བཞིན་དུ་བཤད་པའོ། ། དང་པོ་ནི་དེ་ལྟ་ན་དཔལ་ལྡན་ཟླ་བས་ཀྱང༌། བློ་ཡི་དབང་གིས་བཞག་པ་ཙམ་མ་ཡིན་པར། དོན་གྱི་སྡོད་ལུགས་སུ་ཡོད་པ་དེ།
བདེན་ཚད་དུ་བཞེད་པར་ཐལ། བློ་གནོད་མེད་ལ་སྣང་བའི་དབང་གིས་བཞག་པའི་ཡོད་པ་དེ་ཀུན་རྫོབ་ཏུ་ཡོད་པའི་དོན་དུ་བཞེད་པའི་ཕྱིར་ཏེ། བཅོས་མར་གྱུར་པའི་དངོས་ནི་ཀུན་རྫོབ་ཏུའོ། ། ཞེས་སོགས་རྩ་འགྲེལ་དང༌། སྔར་གྱི་དབུ་མ་སྣང་བའི་གཞུང་གཉིས་ལ་དོན་སྟོན་ཚུལ་གྱི་ཁྱད་པར་ཅི་ཡང་མེད་པར་ཁྱེད་ཀྱིས་ཁས་བླངས་པའི་ཕྱིར། ཁྱེད་ཀྱི་རིགས་པ་འདི་ལྟར་ན་བཅོས་མ་མ་ཡིན་པའི་ཡོད་པ་དེ་བདེན་ཚད་དུ་ཟླ་བ་གྲགས་པས་བཞེད་པར་འགྱུར་ཏེ། བཅོས་མར་གྱུར་པའི་ཡོད་པ་དེ་ཀུན་རྫོབ་ཏུ་ཡོད་པའི་དོན་དུ་སློབ་དཔོན་འདིས་བཞེད་པའི་ཕྱིར། འདོད་ན་ནི་ཁས་བླངས་དང་འགལ་བ་དང་རིགས་པ་དང་འགལ་བ་དུ་མ་མ་བྱུང་ངམ། གཞན་ཡང་བདེན་གཉིས་ལས། ཇི་ལྟར་སྣང་བ་འདི་ཁོ་ན། །
ཀུན་རྫོབ་གཞན་ནི་ཅིག་ཤོས་སོ། ། ཞེས་པ་ལའང་ཧ་ཅང་ཐལ་བར་འགྱུར་རོ། ། དེ་བཞིན་དུ་གཞན་ལའང་རྒྱ་ཆེར་བརྗོད་པར་བྱའོ། ། ཀུན་རྫོབ་བདེན་པའི་ངོས་འཛིན་གྱི་ཤུགས་ལ་དོན་དམ་བདེན་པ་ངོས་བཟུང་བར་ནུས་ཀྱི། བདེན་གྲུབ་ཀྱི་ཚད་བཟུང་བར་ནུས་ཞེས་ཟེར་བ་ཆེས་བཞད་གད་ཀྱི་གནས་ཏེ། དེ་ལྟ་ན་བདེན་གྲུབ་ཀྱི་ལོག་ཕྱོགས་དེ་ཀུན་རྫོབ་ཏུ་ཡོད་པ་ཉིད་དུ་ཁས་བླངས་ཤིང༌། དེ་ལྟ་ན་ཀུན་རྫོབ་ཏུ་ཡོད་པ་དེ་དོན་དམ་དུ་ཐལ་བ་དང༌། ཀུན་རྫོབ་རྟོགས་པའི་བློ་དེ་དོན་དམ་རྟོགས་པའི་བློ་ཉིད་དུ་ཐལ་བར་འགྱུར་རོ། ། ཀུན་རྫོབ་ཏུ་ཡོད་པའི་དངོས་འགལ་གྱིས་གཏན་མེད་ཙམ་ཞིག་ངོས་བཟུང་བར་ནུས་ཀྱི། བདེན་གྲུབ་ཀྱི་ཚད་ཇི་ལྟར་འཇོག་ནུས།
བདེན་གྲུབ་ཀྱི་དངོས་འགལ་གྱིས་བདེན་མེད་བཞག་པར་ནུས་ཀྱི། ཀུན་རྫོབ་ཏུ་ཡོད་པ་ཇི་ལྟར་བཞག་ནུས། དེའི་ཕྱིར་དོན་དམ་བདེན་པའི་ལོག་ཕྱོགས་ཀྱིས་བདེན་གྲུབ་ཀྱི་ཚད་བཤད་ན་ཅུང་ཟད་འབྲེལ་བར་འགྱུར་གྱི། ཀུན་རྫོབ་བདེན་པའི་ལོག་ཕྱོགས་ལ་བདེན་ཚད་འཆད་པ་ནི་ཆེས་ཤིན་ཏུ་མི་རིགས་པའི་བརྡོལ་གཏམ་ལ་བླུན་པོ་དག་ཅི་དགར་འཇུག་པའོ། ། གཉིས་པ་ལུང་དེའི་དགོངས་པ་བཤད་པ་ནི། གལ་ཏེ་ཀུན་རྫོབ་ཏུ་ཡོད་པའི་ཚད་བཤད་པའི་ཤུགས་ཀྱིས་བདེན་ཚད་བཟུང་བར་ནུས་ན་ཡང༌། བཅོས་མར་གྱུར་པའི་དངོས་ནི་ཞེས་སོགས་ལ་འགྲིག་པར་འགྱུར་གྱི། དབུ་མ་སྣང་བའི་གཞུང་གི་ཕྱོགས་ལ་མི་འགྲིག་ཏེ། འདི་ལྟར་དབུ་མ་སྣང་བའི་གཞུང་དེས་ནི། བདེན་པ་གཉིས་ཀྱི་ཟླས་ཕྱེ་བའི་ཀུན་རྫོབ་བདེན་པ་ངོས་འཛིན་པ་ཡིན་གྱི།
ཀུན་རྫོབ་ཙམ་དུ་ཡོད་པ་ངོས་མི་འཛིན་པར་སྣང་བའི་ཕྱིར། དེ་ལྟར་ཡང་དབུ་མ་སྣང་བ་ཉིད་ལས། དངོས་པོ་ཡང་དག་པར་ངོ་བོ་ཉིད་མེད་པ་དག་ལ་ཡང༌། དེ་ལས་བཟློག་པའི་རྣམ་པར་སྒྲོ་འདོགས་པའི་འཁྲུལ་བའི་བློ་གང་ཡིན་པ་དེ་ནི། ཀུན་རྫོབ་ཅེས་བྱ་སྟེ། དེའམ་འདིས་དེ་ཁོ་ན་ཉིད་བསྒྲིབ་པ་ལྟ་བུར་བྱེད། འགེགས་པ་ལྟ་བུར་བྱེད་པའི་ཕྱིར་རོ། ། དེ་སྐད་དུ། མདོ་ལས། དངོས་རྣམས་སྐྱེ་བ་ཀུན་རྫོབ་ཏུ། །
དམ་པའི་དོན་དུ་རང་བཞིན་མེད། ། རང་བཞིན་མེད་ལ་འཁྲུལ་བ་གང༌། ། དེ་ནི་ཡང་དག་ཀུན་རྫོབ་འདོད། ། ཅེས་གསུངས་སོ། ། དེ་ལས་འབྱུང་བའི་ཕྱིར། དེས་ཉེ་བར་བསྟན་པ་མཐོང་བའི་དངོས་པོ་རྫུན་པ་ཐམས་ཅད་ནི། ཀུན་རྫོབ་པ་ཁོ་ན་ཡིན་ཞེས་བྱའོ། ། དེ་ཡང་ཐོག་མ་མེད་པའི་འཁྲུལ་པའི་བག་ཆགས་ཡོངས་སུ་སྨིན་པ་ལས་བྱུང་བ་ཡིན་ལ། དེས་ཀྱང་སྲོག་ཆགས་ཐམས་ཅད་ལ་ཡང་དག་པའི་དངོས་པོའི་བདག་ཉིད་ལྟ་བུ་ཉེ་བར་བསྟན་པ་མཐོང་བར་འགྱུར་ཏེ། དེའི་ཕྱིར་དེ་དག་གི་བསམ་པའི་དབང་གིས་དངོས་པོ་རྫུན་པའི་ངོ་བོ་ཐམས་ཅད་ནི་ཀུན་རྫོབ་ཏུ་ཡོད་པ་ཁོ་ན་ཞེས་བྱའོ། །
ཞེས་གསུངས། འདིའི་དོན་ལ། མདོར་བསྟན། རྒྱས་པར་བཤད། དོན་བསྡུ་བ་དང་གསུམ། དང་པོ་ནི་དངོས་པོ་བདེན་པར་འཛིན་པ་ནི་ཀུན་རྫོབ་བམ་སྒྲིབ་བྱེད་ཅེས་གསུངས་ཏེ། དེ་ཁོ་ན་ཉིད་དོན་དམ་མཐོང་བ་ལ། སྒྲིབ་བར་བྱེད་པའི་ཕྱིར། ཞེས་ཤེས་བྱེད་ཀྱི་ལུང་དང་བཅས་ཏེ་སྟོན་པ་ནི། དངོས་པོ་ནས།
གསུངས་སོའི་བར་རོ། ། བདེན་འཛིན་དེས་བདེན་པར་མཐོང་བའི་དངོས་པོ་རྫུན་པ་ཐམས་ཅད་ནི་ཆོས་ཅན། ཀུན་རྫོབ་པ་ཁོ་ན་ཞེས་བྱ་སྟེ། ཀུན་རྫོབ་བདེན་འཛིན་དེ་ལས་བྱུང་བའི་ཕྱིར་ཞེས་སྟོན་པ་ནི། དེ་ལས་འབྱུང་བའི་ཕྱིར་ནས། ཁོ་ན་ཡིན་ཞེས་བྱ་བའི་བར་རོ། ། གཉིས་པ་རྒྱས་པར་བཤད་པ་ལ། སྒྲིབ་བྱེད་ཀྱི་ཀུན་རྫོབ་དེ་ཡང་གང་ལས་བྱུང་ཞེ་ན། བདེན་འཛིན་ཆོས་ཅན། ཀུན་རྫོབ་ཡིན་ཏེ།
ཐོག་མ་མེད་པའི་བག་ཆགས་སྨིན་པ་ལས་བྱུང་བའི་ལྷན་སྐྱེས་ཡིན་པའི་ཕྱིར། ཞེས་སྟོན་པ་ནི། དེ་ཡང་ནས། བྱུང་བའི་བར་རོ། ། དེ་འདྲའི་བདེན་འཛིན་ཆོས་ཅན། ཁྱོད་ལ་བདེན་པར་སྣང་བའི་དངོས་པོ་དེ་ཁྱོད་ཀྱིས་བྱས་པ་ཡིན་ཏེ། ཁྱོད་ཀྱིས་དེ་ལ་ཕན་བཏགས་སྟོབས་ཀྱིས་དེ་ཁྱོད་ཡོད་མེད་ཀྱི་རྗེས་སུ་འགྲོ་ལྡོག་བྱེད་པའི་ཕྱིར། ཞེས་བསྟན་པ་ནི་དེས་ཀྱང་ནས། མཐོང་སྟེའི་བར་རོ། ། དོན་བསྡུ་བ་ནི་བདེན་པར་མེད་བཞིན་དུ་སྲོག་ཆགས་དེའི་བསམ་པ་བདེན་འཛིན་གྱི་དབང་གིས་བདེན་པར་སྣང་བའི་དངོས་སོ། །
རྫུན་པ་ཐམས་ཅད་ནི་ཆོས་ཅན། ཀུན་རྫོབ་ཏུ་ཡོད་པ་ཁོ་ནའམ། ཀུན་རྫོབ་བདེན་པ་ཞེས་བྱ་སྟེ། བདེན་འཛིན་གྱི་དབང་གིས་བདེན་གྲུབ་ཏུ་བཞག་པའི་ཆོས་ཅན་བརྫུན་པ་ཡིན་པའི་ཕྱིར་ཞེས་སྟོན་པ་ནི། དེའི་ཕྱིར་དེ་དག་གི་བསམ་པའི་དབང་གིས་ཞེས་སོགས་སོ། ། ཡང་ན་རྒྱས་པར་བཤད་པ་དང༌། དོན་བསྡུ་བ་གཉིས་སུ་འབྱེད་དོ། ། དེ་དག་གི་བསམ་པ་ཞེས་པ་དེ་བདེན་འཛིན་ལ་མི་བྱ་བར་སྲོག་ཆགས་ཀྱི་བློ་ཙམ་ལ་བྱས་ན་མི་འགྲིག་ཅིང༌། ཁྱད་པར་བློ་གནོད་མེད་ལ་བྱེད་པ་ཤིན་ཏུ་མི་འགྲིག་སྟེ། འདི་ལྟར་དེ་དག་གི་བསམ་པ་ཞེས་པ་ནི་དེས་ཀྱང་སྲོག་ཆགས་ཐམས་ཅད་ལ་ཡང་དག་པའི་དངོས་པོའི་བདག་ཉིད་ལྟ་བུར་ཉེ་བར་བསྟན་པ་མཐོང་བར་འགྱུར་ཞེས་པའི་མཐོང་མཁན་དེ་ཉིད་ཡིད་ལ་བདེན་པར་སྣང་བའི་བློ་ཉིད་ལ་བྱ་དགོས་པའི་ཕྱིར།
བློ་ཙམ་ལ་བྱས་ན་དེའི་ཞེས་པ་མ་འབྲེལ་བར་འགྱུར་བའི་ཕྱིར་དང༌། བསམ་པ་བློ་ཙམ་ལ་བྱེད་ན་སྔ་མ་ཡང་བློ་ཙམ་ལ་བྱེད་དགོས་ལ། དེ་ལྟ་ན་རྟོག་མེད་ཀྱི་ཤེས་པ་ལ་རྟགས་ཀྱི་དགག་བྱ་མི་སྣང་བར་འདོད་པ་དང་འགལ་བའི་ཕྱིར། འདིར་བསྟན་གྱི་བསམ་པ་དེ་སྣང་བས་ཐ་སྙད་དུ་ཡོད་པར་བཞག་ནུས་ན་བདེན་གྲུབ་ཀྱང་ཐ་སྙད་དུ་ཡོད་པར་འགྱུར་རོ། ། བསམ་པ་དེ་ཡང་ཐོག་མ་མེད་པའི་འཁྲུལ་པའི་བག་ཆགས་ལས་བྱུང་བར་བཤད་པའི་ཕྱིར་བློ་གནོད་མེད་དུ་ཇི་ལྟར་རུང༌། བདེན་འཛིན་ཡང་བློ་གནོད་མེད་དུ་འདོད་ན་ནི་བདེན་གྲུབ་ཡིན་ན་བློ་གནོད་མེད་ལ་མི་སྣང་མི་དགོས་པར་ཐལ་ལོ། ། གཞན་ཡང་གཞུང་ཕྱི་མས་ཀུན་རྫོབ་ཏུ་ཡོད་ཙམ་ངོས་འཛིན་པ་ཡིན་ན་ནི། དེ་ལས་བྱུང་བའི་ཕྱིར། དེས་བསྟན་པ་ཞེས་སོགས་ཀྱང་ཀུན་རྫོབ་ཏུ་ཡོད་ཙམ་ངོས་འཛིན་པར་འགྱུར་ཞིང༌། འདོད་ན་ཁས་བླངས་པ་དང་རིགས་པ་དང་འགལ་བ་ཡིན་ནོ། །
དེ་ལྟར་གཞན་གྱི་ལུགས་མི་འཐད་པ་དེའི་ཕྱིར། ཆོས་རྣམས་རང་བཞིན་གྱིས་གྲུབ་པར་འཛིན་པའི་བློ་ལྷན་སྐྱེས་ཀྱི་གཟུང་བྱ་གང་ཡིན་པ་དེ་ནི། རྟགས་ཀྱི་དགག་བྱར་བཟུང་བ་ཡིན་ནོ། ། འདིའི་ལུང་དང་རིགས་པ་ནི་འཆད་པར་འགྱུར་རོ། ། གང་ཡང་ཁྱེད་ཀྱིས་བདེན་འཛིན་ལྷན་སྐྱེས་སུ་འདོད་པ་འདི་ནི། གང་དག་དུད་འགྲོའི་སྐྱེ་གནས་སུ་ཡུན་དུ་ལོན་པ་དེ་དག་ཇི་ལྟར་ཡོད་དེ། དེ་དག་གིས་ནི་རང་རང་གི་བློའི་ཡུལ་དེ་རྣམས་བློ་ལ་སྣང་བའི་དབང་གིས་བཞག་མ་བཞག་གི་སྤྲོས་པ་མེད་པར་རང་བཞིན་གྱིས་གྲུབ་པར་བཟུང་བའི་ཕྱིར། གཞན་ཡང་ཁྱོད་ཀྱིས་ལྟར་ན་མཐར་ཐུག་དཔྱོད་པའི་རིགས་ཤེས་ཀྱིས་གྲུབ་པ་དེ་བདེན་ཡོད་ཀྱི་ཚད་དུ་བཞེད་རིགས་པར་འགྱུར་ཏེ། དབུ་མ་སྣང་བ་ལས་དོན་དམ་པར་སྐྱེ་བ་མེད་དོ་ཞེས་བྱ་བ་ནི། འདི་དག་ཡང་དག་པའི་ཤེས་པས་སྐྱེ་བར་མ་གྲུབ་པའོ། །
ཞེས་བཤད་པར་འགྱུར་རོ་ཞེས་གསུངས་པས། མཐར་ཐུག་དཔྱོད་པའི་རིགས་ཤེས་ཀྱིས་སྐྱེ་བ་མ་གྲུབ་པ་དེ་ལ་དོན་དམ་པར་སྐྱེ་བ་མེད་པའི་ཚད་དུ་བཤད་པའི་ཕྱིར། ཅི་སྟེ་དོན་དམ་དུ་ཡོད་དོ། ། ཞེས་པའི་དོན་འདི་ལ་གཉིས་སུ་བྱ་དགོས་ཏེ། རིགས་ཤེས་དོན་དམ་དུ་བྱས་པ་དང༌། བདེན་པ་དོན་དམ་དུ་བྱས་པ་གཉིས་ལས། དང་པོའི་དབང་དུ་བྱས་པའི་དོན་དམ་དང༌། དེའི་ངོར་གྲུབ་པ་གཉིས་ཀ་སྲིད་ལ། ཕྱི་མའི་དབང་དུ་བྱས་པའི་དོན་དམ་དང༌། དེར་གྲུབ་པ་གཉིས་ཀ་མི་སྲིད་དོ། །
ཞེས་སྨྲ་བར་བྱེད་དོ། ། དེ་ལྟ་ན་ཤེས་བྱ་ཆོས་ཅན། དོན་དམ་པར་གྲུབ་པ་ཅིག་སྲིད་པར་ཐལ། དོན་དམ་ལ་འཇོག་མཚམས་གཉིས་ཡོད་པའི་དོན་དམ་དང་པོའི་དབང་དུ་བྱས་པའི་དོན་དམ་དང༌། དེར་གྲུབ་པ་གཉིས་ཀ་སྲིད་པའི་ཕྱིར། ཁྱབ་པ་ཁས་བླངས་ཏེ། དོན་དམ་གྱི་འཇོག་མཚམས་གཉིས་ཀ་དོན་མཐུན་དུ་ཁས་བླངས་པའི་ཕྱིར། འདོད་ན་དོན་དམ་པར་ཡོད་པ་ཐལ་རང་གཉིས་ཀའི་སྐབས་སུ་རྟགས་ཀྱི་དགག་བྱར་འདོད་པ་ཉམས་སོ། ། ཞེས་པ་འདི་ཡང་བརྗོད་པར་བྱའོ། ། ཡང་འདི་སྐད་དུ།
རྟོག་པས་སྒྲོ་མ་བཏགས་པར་ཡུལ་རང་གི་སྡོད་ལུགས་ཀྱི་ངོ་ནས་གྲུབ་པ་དེ་ཐལ་འགྱུར་བའི་ལུགས་ཀྱི་བདེན་ཚད་དང༌། དེ་ལྟར་འཛིན་པའི་བློ་དེ་བདེན་འཛིན་ལྷན་སྐྱེས་ཞེས་བཞག་དགོས་པ་ཡིན་ཏེ། དེའི་ཚུལ་ཡང་འདི་ལྟར་ཉེ་བ་འཁོར་གྱིས་ཞུས་པ་ལས། སྣ་ཚོགས་ཡིད་དགའ་མེ་ཏོག་ཁ་ཕྱེ་ཞིང༌། ། གསེར་གྱི་ཁང་མཆོག་འབར་བ་ཡིད་འོང་བ། ། འདི་ན་དེ་ལ་བྱེད་པོ་འགའ་མེད་དེ། ། དེ་དག་རྟོག་པའི་དབང་གིས་བཞག་པ་ཡིན། ། རྟོག་པའི་དབང་གིས་འཇིག་རྟེན་རྣམ་བཏགས་ཏེ། ། ཞེས་ཆོས་རྣམས་རྟོག་བཏགས་སུ་བསྟན། རིགས་པ་དྲུག་ཅུ་པ་ལས་ཀྱང༌།
འཇིག་རྟེན་མ་རིག་རྐྱེན་ཅན་དུ། ། གང་ཕྱིར་རྫོགས་པའི་སངས་རྒྱས་གསུང༌། ། དེ་ཡི་ཕྱིར་ན་འཇིག་རྟེན་འདི། ། རྣམ་རྟོག་ཡིན་ཞེས་ཅིས་མི་འཐད། ། ཅེས་པ་རྩ་འགྲེལ་དང༌། བརྒྱ་པར། རྟོག་པ་མེད་པར་འདོད་ཆགས་ལས། ། སོགས་ལ་ཡོད་ཉིད་ཡོད་མིན་ན། ། ཡང་དག་དོན་དང་རྟོག་པ་ཞེས། ། བློ་དང་ལྡན་པ་སུ་ཞིག་འཛིན། །
ཞེས་གསུངས་ཤིང༌། དེའི་འགྲེལ་པར། རྟོག་པ་ཡོད་པ་ཁོ་ནས་ཡོད་པ་ཉིད་དང༌། རྟོག་པ་མེད་པར་ཡོད་པ་ཉིད་མེད་པ་དེ་དག་ནི། གོར་མ་ཆག་པར་ཐག་པ་བསྡོགས་པ་ལ་བཏགས་པའི་སྦྲུལ་ལྟར་རང་གི་ངོ་བོས་མ་གྲུབ་པར་ངེས་སོ་ཞེས་ཐག་པ་ལ་སྦྲུལ་ལོ་སྙམ་པ་འབྱུང་བ་དེའི་ཚེ་ཐག་པའི་སྟེང་དུ་སྦྲུལ་མེད་ཀྱང་དེའི་སྦྲུལ་ནི་རྟོག་པས་བཏགས་པ་ཙམ་ཡིན་པ་དེ་བཞིན་དུ་ཕུང་པོ་ལ་བརྟེན་ནས་ངའོ་སྙམ་པ་བྱུང་བ་ན། ཕུང་པོའི་སྟེང་ན་ངའི་མཚན་གཞི་འཛིན་རྒྱུ་མེད་ཀྱང༌། ང་དེ་ནི་རྟོག་པས་ཕུང་པོ་ལ་བརྟེན་ནས་བཞག་པ་ཙམ་ཡིན་ཏེ། དེ་སྐད་དུ་ཡང་རིན་ཆེན་ཕྲེང་བར། སྐྱེས་བུ་ས་མིན་ཆུ་མ་ཡིན། ། མེ་མིན་རླུང་མིན་ནམ་མཁའ་མིན། །
རྣམ་ཤེས་མ་ཡིན་ཀུན་མིན་ན། ། དེ་ལས་གཞན་ན་སྐྱེས་བུ་གང༌། ། ཞེས་སོ། ། དེ་ལྟར་གང་ཟག་རྟོག་པས་བཞག་ལུགས་ཤེས་པ་ན། ཆོས་ཐམས་ཅད་ཀྱང་དེ་དང་འདྲ་སྟེ། ཏིང་ངེ་འཛིན་རྒྱལ་པོའི་མདོ་ལས། ཇི་ལྟར་ཁྱོད་ཀྱིས་བདག་གི་འདུ་ཤེས་ནི། ། ཤེས་པ་དེ་བཞིན་ཀུན་ལ་བློ་སྦྱར་བྱ། ། ཞེས་དང༌། འཕགས་པ་སྡུད་པ་ལས་ཀྱང༌།
བདག་ཇི་འདྲ་བ་དེ་འདྲར་སེམས་ཅན་ཐམས་ཅད་ཤེས། སེམས་ཅན་ཐམས་ཅད་ཅི་འདྲ་དེ་འདྲར་ཆོས་ཀུན་ཤེས། ཞེས་དང༌། རིན་ཆེན་ཕྲེང་བར། སྐྱེས་བུ་ཁམས་དྲུག་འདུས་པའི་ཕྱིར། ། ཡང་དག་མ་ཡིན་ཇི་ལྟ་བར། ། དེ་བཞིན་ཁམས་ནི་རེ་རེར་ཡང༌། ། འདུས་ཕྱིར་ཡང་དག་ཉིད་དུ་མིན། ། ཞེས་གསལ་བར་གསུངས་སོ། ། དེ་ལྟ་ན་ཡང་བུམ་སོགས་དང་ཐག་པའི་སྦྲུལ་གཉིས་ཐ་སྙད་དུ་ཡོད་མེད་དང༌།
བྱ་བ་བྱེད་མི་བྱེད་སོགས་རྣམ་པ་ཀུན་དུ་མི་མཚུངས་སོ། ། དེ་ལྟ་ན་རིན་ཆེན་ཕྲེང་བར། གཟུགས་ཀྱི་དངོས་པོ་མིང་ཙམ་ཕྱིར། ། ནམ་མཁའ་ཡང་ནི་མིང་ཙམ་མོ། ། འབྱུང་མེད་གཟུགས་ལྟ་ག་ལ་ཡོད། ། དེ་ཕྱིར་མིང་ཙམ་ཉིད་ཀྱང་མེད། ། ཚོར་དང་འདུ་ཤེས་འདུ་བྱེད་དང༌། ། རྣམ་ཤེས་འབྱུང་བ་ལྟ་བུ་སྟེ། ། བདག་བཞིན་དུ་ནི་བསམ་བྱ་སྟེ། ། དེ་ཕྱིར་ཁམས་དྲུག་བདག་མེད་དོ། །
ཞེས་དང༌། ཐ་སྙད་གདགས་པ་མ་གཏོགས་ཕྱིར། ། གང་ཞིག་ཡོད་དམ་མེད་འགྱུར་བའི། ། འཇིག་རྟེན་དོན་དུ་ཅི་ཞིག་ཡོད། ། ཅེས་པ་ལྟར་ཆོས་ཐམས་ཅད་མིང་དུ་བཏགས་པ་ཙམ་དུ་རྣམ་པར་གནས་སོ། ། དེ་ལྟར་མིང་གི་ཐ་སྙད་ཀྱི་དབང་གིས་བཞག་པ་མ་ཡིན་པའི་ཡོད་པར་འཛིན་པ་ནི། བདེན་འཛིན་ལྷན་སྐྱེས་ཞེས་བྱའོ། ། ཞེས་སོགས་རྒྱ་ཆེར་སྤྲོ་བར་བྱེད་དོ། ། འདི་བརྟག་པར་བྱ་བ་ལ་གཉིས་ཏེ། གཞན་ཕྱོགས་སུན་དབྱུང་བ་དང༌།
རང་གི་འདོད་པ་བཞག་པའོ། ། དང་པོ་ལ་གསུམ་ཏེ། རིགས་པ་དང་འགལ་བར་བསྟན། ཁས་བླངས་ནང་འགལ་བར་བསྟན། ལུང་དོན་ལོག་པར་བཤད་པ་ཉིད་བསྟན་པའོ། ། དང་པོ་ལ་ཧ་ཅང་ཐལ་བ་ནི། ཐག་ཁྲ་ལ་སྦྲུལ་དུ་འཛིན་པ་དང༌། ཐོ་ཡོར་ལ་མིར་འཛིན་པ་དང༌། རི་བོང་གི་མགོ་ལ་རྭ་ཡོད་པར་འཛིན་པ་སོགས་ཇི་སྙེད་པ་ཀུན་ཀྱང་རང་རང་གི་ཞེན་ཡུལ་ལ་ལྟོས་ཏེ། བདེན་པར་འཛིན་པའི་བློ་ལྷན་སྐྱེས་སུ་ཧ་ཅང་ཐལ་བར་འགྱུར་ཏེ།
དེས་ཀྱང་སྦྲུལ་དང༌། མི་དང༌། རྭ་ལ་སོགས་པ་རྟོག་པས་སྒྲོ་བཏགས་པ་མ་ཡིན་པར་ཡུལ་གྱི་སྡོད་ལུགས་ལ་ཡོད་པར་འཛིན་པའི་ཕྱིར། དེ་ལྟ་མ་ཡིན་ན། དེ་དག་གི་རང་རང་གི་ཞེན་ཡུལ་དེ་རྣམ་པར་རྟོག་པས་སྒྲོ་བཏགས་པ་ཙམ་ཉིད་དུ་ཤེས་པས། རང་ཉིད་རང་གིས་འཁྲུལ་པ་ཉིད་དུ་ཁོང་དུ་ཆུད་པར་འགྱུར་རོ། ། ཅི་སྟེ་དེ་དག་གི་རང་རང་གི་ཞེན་ཡུལ་དེ་རྣམས་རྟོག་པས་བཏགས་པ་ཙམ་དུ་ཡང་མ་བཟུང༌། རྟོག་པས་བཏགས་པ་ཙམ་མ་ཡིན་པར་ཡང་མ་བཟུང་ངོ་སྙམ་ན། དེ་ཡང་མ་ཡིན་ཏེ། དེ་དག་གི་རང་གི་ཞེན་ཡུལ་དེ་དག་རྟོག་པས་སྒྲོ་བཏགས་པ་ཙམ་མ་ཡིན་པར་བཟུང་བ་སྟེ།
དེ་དག་གིས་དེ་དག་རྣམས་ཡུལ་གྱི་སྡོད་ལུགས་སུ་གྲུབ་པར་བཟུང་བའི་ཕྱིར། དེར་མ་ཟད་ཀྱི་ཚུར་མཐོང་གི་རྒྱུད་ཀྱི་བུམ་པ་ཡོད་པར་འཛིན་པ་དང༌། འདི་ནི་གཟུགས་སོ་འདི་ནི་སྒྲའོ་སྙམ་པ་སོགས་ཇི་སྙེད་པ་ཀུན་ཀྱང་བུམ་པ་དང་གཟུགས་སོགས་ལ་ལྟོས་པའི་བདེན་འཛིན་ལྷན་སྐྱེས་སུ་ཐལ་བར་འགྱུར་ཏེ། མཚན་ཉིད་དེ་ཞུགས་པའི་ཕྱིར་རོ། ། དེར་ཐལ། བུམ་པ་རྟོག་པས་བཏགས་པ་ཙམ་མ་ཡིན་པར་སྣང་བ་གང་ཞིག་བུམ་པ་ཡུལ་གྱི་སྡོད་ལུགས་ཀྱི་ངོ་ནས་གྲུབ་པར་སྣང་བའི་ཕྱིར། རྟགས་སྔ་མ་ནི་ཕྱི་མས་གྲུབ་བོ། ། ཕྱི་མ་ནི་འཇིག་རྟེན་ཐ་མལ་པའི་ཐ་སྙད་བྱེད་པའི་རྟོག་པ་ཐམས་ཅད་ཀྱི་མྱོང་བས་གྲུབ་བོ། ། གང་ཡང་རྟེན་འབྲེལ་སྣང་ཚོགས་སུ་སྣང་བ་ཙམ་འདི་ཆོས་ཅན། བདེན་གྲུབ་ཏུ་ཐལ།
རྟོག་པས་སྒྲོ་བཏགས་པ་ཙམ་མ་ཡིན་པའི་ཡོད་པ་ཡིན་པའི་ཕྱིར་ཏེ། ཡུལ་གྱི་སྡོད་ལུགས་སུ་གྲུབ་པའི་ཕྱིར། རྟེན་འབྲེལ་སྣ་ཚོགས་སུ་སྣང་བ་འདི་ཡུལ་གྱི་སྡོད་ལུགས་ལ་མ་གྲུབ་ན་དེ་ཡུལ་གྱི་གནས་ཚུལ་མ་ཡིན་དགོས་ལ། རྟེན་འབྲེལ་ཡུལ་གྱི་གནས་ཚུལ་མ་ཡིན་ན། རྟེན་འབྲེལ་མཐོང་བའི་བློ་དེ་ཡུལ་གྱི་གནས་ཚུལ་ལ་མ་ཞུགས་པར་འགྱུར་ཞིང༌། དེ་ལྟ་ན། རྟེན་ཅིང་འབྲེལ་བར་འབྱུང་འདི་རྒྱལ་བ་ཡི། ། གསུང་གི་མཛོད་ཀྱི་གཅེས་པ་ཟབ་མོ་སྟེ། ། ཞེས་སོགས་དང་ཇི་ལྟར་མི་འགལ། སྣང་བ་ཙམ་ཡང་ཡུལ་གྱི་སྡོད་ལུགས་ལ་མེད་ན་ཆད་པའི་མཐའ་ཉིད་དུ་ལྟུང་བར་འགྱུར་རོ། །
འཁོར་བ་རྒྱུ་འབྲས་མ་ལུས་པ་དང༌། ཐར་པ་རྒྱུ་འབྲས་མ་ལུས་པ་དང༌། ཁྱད་པར་དུ་སྦྱིན་པ་ལས་ལོངས་སྤྱོད་འབྱུང་བ་དང༌། ཚུལ་ཁྲིམས་ལས་མཐོ་རིས་དང༌། ཐབས་ཤེས་ཁྱད་པར་ཅན་ཉམས་སུ་བླངས་པ་ལས་སངས་རྒྱས་འབྱུང་བ་སོགས་མ་ལུས་པ་རྟོག་པས་སྒྲོ་བཏགས་པ་ཙམ་ཡིན་གྱི་སྡོད་ལུགས་ལ་དེ་འདྲ་གཞི་མ་གྲུབ་ན། དེ་ལས་ལོགས་སུ་སྐུར་འདེབས་ཀྱི་ལྟ་བ་ཞེས་བྱ་བ་བཙལ་དུ་ག་ལ་ཡོད། གཞན་ཡང་གྲོལ་བ་དོན་གཉེར་རྣམས་ཀྱི་ལས་རྒྱུ་འབྲས་སོགས་ཡོད་པར་མཐོང༌། འདི་ལས་འབྲས་བུ་འདི་འབྱུང་ངོ༌། ། ཞེས་རྟོགས་པས་རློམ་པ་ཙམ་གྱིས་ཆོག་པ་ཉིད་དུ་འགྱུར་གྱི། ལུས་ངག་ཡིད་གསུམ་གྱི་སྦྱོར་བ་དྲག་པོས་དེ་དག་གི་བླང་དོར་ལ་ཚུལ་བཞིན་དུ་འཇུག་མི་དགོས་པར་འགྱུར་ཏེ།
དེ་ཐམས་ཅད་རྟོག་པས་སྒྲོ་བཏགས་པ་ཙམ་ཡིན་གྱི་ཡུལ་གྱི་སྣོད་ལུགས་ལ་གཞི་མ་གྲུབ་པའི་ཕྱིར། གཞན་ཡང་བུམ་པ་བདེན་སྟོང་ཆོས་ཅན། བདེན་གྲུབ་ཏུ་ཐལ་བ་དང༌། བདེན་འཛིན་ཀུན་བཏགས་ལྷན་སྐྱེས་སུ་ཐལ་བ་ཡང་འཕེན་ཏེ། རྟོག་པས་བཏགས་པ་ཙམ་མ་ཡིན་པར་ཡུལ་རང་གི་སྡོད་ལུགས་ཀྱི་ངོ་ནས་གྲུབ་པའི་ཕྱིར་ཏེ། ཡུལ་གྱི་གནས་ལུགས་ཀྱི་ངོ་ནས་གྲུབ་པའི་ཕྱིར། དེ་ཡང་འདི་ལྟར་ཆོས་ཅན། བུམ་པའི་སྟེང་དུ་བདེན་པར་གྲུབ་པར་ཐལ། བུམ་པའི་སྟེང་དུ་རྟོག་པས་སྒྲོ་བཏགས་པ་མ་ཡིན་པར། བུམ་པ་དེ་རང་གི་སྡོད་ལུགས་ཀྱི་ངོ་ནས་ཁྱོད་གྲུབ་པའི་ཕྱིར་ཏེ།
བུམ་པའི་གནས་ཚུལ་ཡིན་པའི་ཕྱིར། གནས་ཚུལ་དང་སྡོད་ཚུལ་གྱི་ཁྱད་པར་མི་འདྲ་བ་ཁྱེད་ཀྱིས་བསྟན་དགོས་སོ། ། གཞན་ཡང་ཁྱེད་ཀྱིས་འདོད་པའི་རྟོག་པའི་མ་རིག་པ་དེས་བུམ་པའི་གནས་ཚུལ་དུ་སྒྲོ་བཏགས་པ་མ་ཡིན་པའི་བུམ་པའི་གནས་ཚུལ་དུ་གྲུབ་པ་ཞིག་ཡོད་དམ་མེད། ཡོད་ན་ནི་རྟོག་པས་སྒྲོ་བཏགས་པ་ཙམ་མ་ཡིན་པར་ཡུལ་རང་གི་སྡོད་ལུགས་ཀྱི་ངོ་ནས་གྲུབ་པ་ཞིག་ཡོད་པར་འགྱུར་རོ། ། སྔ་མ་དེ་མེད་ན་ནི། བུམ་པ་བདེན་གྲུབ་ལས་གཞན་པའི་བུམ་པའི་གནས་ལུགས་མེད་པའི་ཕྱིར། བུམ་པ་བདེན་སྟོང་བུམ་པའི་གནས་ལུགས་མ་ཡིན་པར་འགྱུར་རོ། །

དེར་མ་ཟད་ཀྱི་ཡང་དག་པར་ཡོད་པ་དང༌། དོན་དམ་པར་ཡོད་པ་དེ་ཁོ་ན་ཉིད་དུ་གྲུབ་པ་ཞེས་བྱ་བ་བདེན་གྲུབ་དང་ཁྱབ་མཉམ་དུ་འདོད་པ་འདི་ལ་ཡང་བརྟག་ཅིང་བརྒལ་བར་བྱ་བ་མང་དུ་ཡོད་དོ། ། དེ་ཐམས་ཅད་ལ་དོན་དམ་པའི་བདེན་པར་བཟུང་བ་མཐའ་དག་གིས་མ་ངེས་པའི་ཕྱིར་རོ། ། འདི་ལྟར་བུམ་པ་བདེན་པས་སྟོང་པའི་སྟོང་ཉིད་ཆོས་ཅན། ཡང་དག་པར་ཡོད་པ་ཡིན་པར་ཐལ། ཡང་དག་པར་མཐར་ཐུག་དཔྱད་པའི་རིགས་ཤེས་ཀྱི་ངོར་ཡོད་པའི་ཕྱིར། དེ་ལ་དགོངས་ནས། ཡང་དག་མཐོང་ཡུལ་གང་དེ་དེ་ཉིད་དོ། ། ཞེས་གསུངས་སོ། ། དོན་དམ་པར་ཡོད་པ་ཡིན་ཏེ། དམ་པའི་དོན་དུ་ཡོད་པའི་ཕྱིར་ཏེ།
དོན་དམ་པའི་བདེན་པ་ཡིན་པའི་ཕྱིར། དེ་ཁོ་ན་ཉིད་དུ་གྲུབ་པ་ཡིན་ཏེ། བུམ་པའི་དེ་ཁོ་ན་ཉིད་ཡིན་པའི་ཕྱིར། དེ་ལྟར་ན་ཡང་རང་བཞིན་གྱིས་གྲུབ་པ་དང༌། ངོ་བོ་ཉིད་ཀྱིས་གྲུབ་པ་དང༌། རང་གི་མཚན་ཉིད་ཀྱིས་གྲུབ་པ་ནི་མ་ཡིན་ནོ། ། གཞུང་འགྲེལ་རྣམས་སུ་ཆོས་ཅན་ཀུན་རྫོབ་པ་རྣམས་ལ་དགོངས་ནས། སྟོན་པའི་སྐབས་སུ་ཡང་དག་པར་མེད་པ་དང༌། དོན་དམ་པར་མེད་པ་དང༌། དེ་ཁོ་ན་ཉིད་དུ་མེད་པ་ཞེས་གསུངས་པ་ཡིན་གྱི་དོན་དམ་པའི་བདེན་པ་རྣམས་མཚན་གཞིར་བཟུང་ནས།
དེ་སྐད་དུ་སྟོན་པའི་སྐབས་མེད་ཅིང༌། དོན་དམ་བདེན་པ་འདི་མཚན་གཞིར་བཟུང་ནས་ཡང་དག་པར་ཡོད་པ་དང༌། དོན་དམ་པར་ཡོད་པ་དང༌། དེ་ཁོ་ན་ཉིད་དུ་གྲུབ་པར་སྟོན་པའི་སྐབས་ཤིན་ཏུ་མང་ངོ༌། ། ཆོས་ཐམས་ཅད་རྟོག་པས་བཏགས་པ་ཙམ་སྟོན་པའི་དཔེ་དོན་ཡང་མི་འགྲིག་སྟེ། ཐག་པའི་སྟེང་ན་སྦྲུལ་མེད་བཞིན་དུ་བཏགས་པ་ལྟར་བུམ་པའི་སྟེང་ན་བུམ་པའི་ཆོས་ཉིད་ཀྱི་མཚན་གཞི་བཟུང་རྒྱུ་མེད་བཞིན་དུ་བཏགས་པར་འགྱུར་ལ། དེ་ཡང་རིགས་པ་མ་ཡིན་ཏེ། དེ་ལྟར་ན་ཐག་པའི་སྟེང་ན་སྦྲུལ་མེད་བཞིན་དུ་བཏགས་པ་དང༌། ཕུང་པོའི་སྟེང་ན་གང་ཟག་གི་བདག་མེད་བཞིན་དུ་བཏགས་པའི་ཚུལ་གྱིས་སྦྱར་ན་འགྲིག་པར་འགྱུར་གྱི། ཆོས་ཉིད་ལ་དེ་ལྟར་སྦྱོར་བ་ག་ལ་འགྲིག
གཉིས་པ་ཁས་བླངས་དང་འགལ་བ་འབྱུང་ཚུལ་ཡང་བརྗོད་པར་བྱ་སྟེ། འོ་ན་བདེན་འཛིན་ཀུན་བཏགས་ཆོས་ཅན། བདེན་འཛིན་ལྷན་སྐྱེས་སུ་ཐལ། རྟོག་པས་སྒྲོ་བཏགས་པ་ཙམ་མ་ཡིན་པར་ཡུལ་རང་གི་སྡོད་ལུགས་ཀྱི་ངོ་ནས་གྲུབ་པར་འཛིན་པའི་བློ་ཡིན་པའི་ཕྱིར་ཏེ། བདེན་འཛིན་ཡིན་པའི་ཕྱིར། གསུམ་ཆར་ཁས་བླངས་པ་མ་ཡིན་ནམ་སོམས་ཤིག སྐྲ་ཤད་འཛག་སྣང་གི་དབང་ཤེས་ཆོས་ཅན། སྐྲ་ཤད་ལ་བདེན་འཛིན་གྱི་བློར་ཐལ། སྐྲ་ཤད་ཡུལ་རང་གི་སྡོད་ལུགས་ཀྱི་ངོ་ནས་གྲུབ་པར་འཛིན་པའི་བློ་ཡིན་པའི་ཕྱིར། ཁྱབ་པ་ཁས་བླངས་ཤིང་རྟགས་གྲུབ་སྟེ།
རབ་རིབ་མཐུ་ལས་སྐྲ་རྣམས་གང་མཐོང་བ། ། དེ་བློ་ལ་ལྟོས་གཉིས་ཆར་བདེན་པ་སྟེ། ། ཞེས་འབྱུང་བས་སོ། ། ཚུར་མཐོང་གི་སྔོ་སྣང་དབང་ཤེས་ཆོས་ཅན། སྔོན་པོ་བདེན་པར་འཛིན་པའི་བློར་ཐལ། སྔོན་པོ་རྟོག་པས་བཏགས་པ་ཙམ་མ་ཡིན་པར་སྔོན་པོ་ཡུལ་རང་གི་སྡོད་ལུགས་ཀྱི་ངོ་ནས་གྲུབ་པར་འཛིན་པའི་བློ་ཡིན་པའི་ཕྱིར་ཏེ། སྔོན་པོ་རང་གི་མཚན་ཉིད་ཀྱིས་གྲུབ་པར་འཛིན་པའི་བློ་ཡིན་པའི་ཕྱིར། གསུམ་ཆར་ཁས་བླངས་སོ། ། དེ་གཉིས་ཀ་འདོད་མི་ནུས་པ་ནི། དབང་ཤེས་བདེན་འཛིན་དུ་འདོད་ན།
ཁས་བླངས་དང༌། ལུང་རིགས་དང་འགལ་བ་ཡིན་ཏེ། བདེན་པར་འཛིན་པའི་བློ་ཡིན་ན་རྟོག་པ་ཡིན་དགོས་པའི་ཕྱིར་དང༌། སྔོ་འཛིན་ཤེས་སྒྲིབ་ཏུ་ཐལ་བ་དང༌། སྔོན་པོ་མེད་པར་རྟོགས་པའི་བློ་དེ་ཉིད་སྟོང་ཉིད་རྟོགས་པའི་བློར་ཐལ་ལོ། ། གཞན་ཡང་ཁྱེད་ཅག་རྗེས་འབྲང་དང་བཅས་པ་རྣམས་ཚུར་མཐོང་གི་དབང་ཤེས་ལ་སྔོ་སོགས་རང་གི་མཚན་ཉིད་ཀྱིས་གྲུབ་པར་སྣང་ངོ༌། ། ཞེས་མགྲིན་གཅིག་ཏུ་སྒྲོགས་པར་བྱེད་པ་ནི། དབང་ཤེས་ལ་རྟགས་ཀྱི་དགག་བྱ་མི་སྣང་བར་འདོད་པའི་ཁས་བླངས་དང་འགལ་ཞིང་རིགས་པ་དང་ཡང་འགལ་ཏེ། སོ་སོ་སྐྱེ་བོའི་དབང་ཤེས་ལ་སྔོན་པོ་བདེན་གྲུབ་ཏུ་སྣང་བར་ཐལ་ཞིང༌། འདོད་ན་རྟོག་པར་སྣང་བར་ཐལ་ལོ། །
ཡང་དེས་སྔོན་པོ་བདེན་པར་བཟུང་བར་ཐལ་ལོ། ། ཡང་འཕགས་རྒྱུད་ཀྱི་སྔོ་སྣང་དབང་ཤེས་དེས་སྔོན་པོ་བདེན་མེད་དུ་བཟུང་བར་ཐལ་ཞིང༌། དེའི་འཁོར་གྱི་སེམས་བྱུང་ཤེས་རབ་དེ་བདེན་མེད་རྟོགས་པའི་ཤེས་རབ་ཏུ་ཡང་ཐལ་བར་འགྱུར་རོ། ། བདེན་པར་སྣང་བ་དང་མི་སྣང་བ་ཞེས་པ་རྗེས་ཀྱི་བྱེད་ཀྱི། སངས་རྒྱས་དང་སོ་སོ་སྐྱེ་བོའི་ཤེས་པ་གཉིས་ཀ་ལ་དོན་གྱི་ངོ་བོ་སྣང་བ་ཙམ་ལ་ཁྱད་པར་མེད་དོ། ། ཅི་སྟེ་སྣང་ན་དེ་རང་གི་མཚན་ཉིད་ཀྱིས་གྲུབ་པའང་སྣང་དགོས་ཏེ། དེའི་ཚོགས་པ་ནི་ངོ་བོ་དབྱེར་མེད་དུ་ཡོད་པའི་ཕྱིར། འོན་ཀྱང་གཟུང་འཛིན་གཉིས་སུ་སྣང་བ་ཙམ་ནི་ཡིན་ནོ། ། གཞན་ཡང་སྔོ་སྣང་དབང་ཤེས་ཆོས་ཅན། མེད་པ་གསལ་སྣང་ཅན་གྱི་ཤེས་པར་ཐལ།
འདོད་ན་སྔོན་པོ་མེད་པར་ཐལ་ལོ། ། ཁྱེད་ཀྱིས་ཚུར་མཐོང་གི་ཤེས་པ་ཐམས་ཅད་འཁྲུལ་ཤེས་སུ་ཁས་བླངས་པས། མངོན་སུམ་གྱི་ཚད་མའི་འཇོག་མཚམས་ཤིང་རྟའི་སྲོལ་འབྱེད་ཆེན་པོ་རྣམས་ཀྱི་ལུགས་ལས་རིང་དུ་བརྒལ་ཞིང་འཇིག་རྟེན་པའི་ཟག་པའི་རྣམ་བཞག་ཀུན་ཀྱང་བརླག་པར་འགྱུར་རོ། ། དཔལ་ལྡན་རང་བཟོའི་འཇུག་ངོགས་ཉམས་དགའ་བར། ། ཁས་བླངས་འགལ་འདུའི་རྒྱན་མང་རྣམ་བཀྲ་བའི། ། ངུར་སྨྲིག་འཛིན་པའི་ཚོགས་ཆེན་འདི་མཐོང་ཚེ། ། རྣམ་མང་སྐྱེ་བོའི་ཚོགས་ཀུན་དེར་སོང་མོད། ། དཔལ་ལྡན་ཐོས་པའི་ནོར་དང་རབ་ལྡན་ཞིང༌། ། རིགས་དང་རིགས་མིན་འབྱེད་པའི་རྣམ་དཔྱོད་ཅན། ། ཡང་དག་རིང་ལུགས་ཚོལ་བའི་ཤེས་ལྡན་འགས། །
ཆོས་ལུགས་འདི་དག་དོགས་པའི་གནས་སུ་མཐོང༌། ། གསུམ་པ་ལུང་དོན་ལོག་པར་བཤད་པ་ཉིད་བསྟན་པ་ལ། གཞན་གྱིས་བཤད་ཚུལ་ལོག་པར་བསྟན་པ་དང༌། རང་གི་འདོད་ཚུལ་བསྟན་པའོ། ། དང་པོ་ནི་ཉེ་བ་འཁོར་གྱིས་ཞུས་པའི་དོན་ནི། ཕྱི་ནང་གི་འཇིག་རྟེན་འདི་ལ་དབང་ཕྱུག་དང་གཙོ་བོ་ལ་སོགས་པའི་བྱེད་པ་པོ་རྟག་པ་ཡོད་པར་འདོད་པ་བཀག་ནས། རྟོག་པ་དེ་ལས་དང་ཉོན་མོངས་པ་གཉིས་མ་དག་པའི་འཇིག་རྟེན་གྱི་བྱེད་པ་པོར་སྟོན་པ་ཡིན་ལ། དེ་ཙམ་གྱིས་ཤེས་བྱ་མ་ལུས་པ་རྟོགས་པས་བཏགས་པ་ཙམ་དང༌། དེ་ཙམ་དུ་ཤེས་པས་ཆོས་ཐམས་ཅད་རྟོག་པས་བཏགས་པ་ཙམ་དུ་ཤེས་པར་འགྱུར་ན་ནི། མཛོད་དུ།
འཇིག་རྟེན་སྣ་ཚོགས་ལས་ལས་སྐྱེས། ། ཅེས་དང༌། རྣམ་འགྲེལ་ལས། བྱིན་རློབ་ཡོད་མེད་རྗེས་འཇུག་ཅན། ། དབྱིབས་སོགས་ཅི་འདྲ་རབ་གྲུབ་པ། ། ཞེས་སོགས་ལའང་ཧ་ཅང་ཐལ་བར་འགྱུར་རོ། ། འདི་དང་རིགས་པ་དྲུག་ཅུ་པར། འཇིག་རྟེན་མ་རིག་རྐྱེན་ཅན་དུ། ། ཞེས་པ་གཉིས་ཀས་ཀྱང༌། འཇིག་རྟེན་དང་རྣམ་པར་རྟོག་པ་རྒྱུ་འབྲས་སུ་སྟོན་པ་ཡིན་གྱི་རྟོག་པས་སྒྲོ་བཏགས་སུ་སྟོན་པ་ག་ལ་ཡིན།
ཆོས་དེ་རྟོག་པ་དེས་བྱས་པ་ཡིན་ན། ཆོས་དེ་རྟོག་པ་དེས་སྒྲོ་བཏགས་པར་ཡང་འགལ་ཏེ། མེད་པ་ཞིག་ཡོད་པར་བཏགས་པ་ལ་སྒྲོ་བཏགས་པ་དང༌། ཡོད་པ་མེད་པར་བཏགས་པ་ལ་བསྐུར་བ་འདེབས་པ་ཞེས་བྱ་བའི་ཐ་སྙད་དུ་བྱེད་པ་ཡིན་ནོ། ། འཇིག་རྟེན་དང་རྣམ་རྟོག་རྒྱུ་འབྲས་སུ་གྲུབ་པས། འཇིག་རྟེན་རྟོག་བཏགས་སུ་འགྲུབ་པ་དང༌། དེས་ཤེས་བྱ་ཐམས་ཅད་རྟོག་བཏགས་སུ་འགྲུབ་ན། ཤེས་བྱ་ཐམས་ཅད་རྟོག་པའི་སྐྱེན་ཅན་དུ་ཐལ་བར་འགྱུར་རོ། ། ཅི་སྟེ་འགྲུབ་ཏུ་ཆུག་ན་ཡང༌། འདིའི་རྣམ་རྟོག་ནི་མ་རིག་པ་ལ་བྱེད་དགོས་པར་གསལ་ལ།
ཆོས་ཐམས་ཅད་མ་རིག་པས་བཏགས་པར་འདོད་པའི་ཕྱིར། དེས་ན་ཆོས་རྣམས་ཀྱི་སྟེང་གི་བདེན་གྲུབ་ཙམ་དེ་རྟོག་པས་སྒྲོ་བཏགས་ཞེས་སྨྲར་རིགས་ཀྱི། ཆོས་ཐམས་ཅད་རྟོག་པས་སྒྲོ་བཏགས་ཡིན་ན། མེད་བཞིན་དུ་སྒྲོ་བཏགས་པ་ཡིན་པར་སོང་བས། སྐུར་པ་འདེབས་པའི་ལྟ་བར་ཐལ་ཆེས་སོ། ། བཞི་བརྒྱ་པའི་ལུང་གི་དོན་ཚུལ་བཞིན་མ་ཡིན་པའི་ཡིད་ལ་རྟོག་པ་མེད་པར་འདོད་ཆགས་མི་འབྱུང་བས་འདོད་ཆགས་སོགས་ཀྱི་ཡིད་དུ་འོང་མི་འོང་དུ་བཟུང་བ་དེ་ཡང༌། ཐག་པ་ལ་སྦྲུལ་མེད་བཞིན་དུ་བཏགས་པ་ལྟར་སྟོན་པ་ཡིན་གྱི། བུམ་སོགས་ཆོས་ཐམས་ཅད་རང་རང་གི་གདགས་གཞིའི་སྟེང་ན་མེད་བཞིན་དུ་བཏགས་སོ་ཞེས་སྟོན་པ་ཡིན་ན། གཟུགས་ནས་རྣམ་མཁྱེན་གྱི་བར་གྱི་ཆོས་ཐམས་ཅད་ཐག་ཁྲའི་སྦྲུལ་བཞིན་དུ་མེད་པར་ཁས་ལེན་དགོས་པར་འགྱུར་རོ། ། རིན་ཆེན་ཕྲེང་བའི་ལུང་གི་དོན་ཡང༌།
སྐྱེས་བུ་རང་གི་ཁམས་དྲུག་ཚོགས་ཙམ་ལ་བརྟེན་ནས་བཏགས་པ་དང༌། ཁམས་སོ་སོ་བ་རྣམས་ཀྱང་རང་གི་ཆ་ཤས་ལ་བརྟེན་ནས་བཏགས་པར་སྟོན་པ་ཡིན་གྱི། དེ་དག་རྟོག་པས་སྒྲོ་བཏགས་པར་སྟོན་པ་ག་ལ་ཡིན། འོན་ཀྱང་སའི་རྡུལ་ཚོགས་པ་ལ་ས་ཞེས་རྫས་གྲུབ་ཅིག་ཡོད་པར་རྟོག་པས་བཏགས་པར་ནི་མདོ་སྡུད་པ་དང༌། ཏིང་ངེ་འཛིན་རྒྱལ་པོའི་དོན་ཡང༌། ཉན་ཐོས་སོགས་ཀྱི་ངོར་ཐོག་མར་གང་ཟག་བཏགས་ཡོད་དུ་ངེས་པར་བྱེད་སླ་བས་དེ་ངེས་པར་བྱས་ནས། དེའི་རྗེས་སུ་ཆོས་ཐམས་ཅད་བཏགས་ཡོད་དུ་འཆད་ཚུལ་སྟོན་པ་ཡིན་ནོ། ། དེ་ལྟར་ན་རྟོག་པས་མིང་དང༌། བརྡའ་དང༌། ཐ་སྙད་ཙམ་བཏགས་པ་ཡིན་ཞེས་སྨྲ་ན་སྨྲོས་ལ།
ཆོས་ཐམས་ཅད་རྟོག་པས་སྒྲོ་བཏགས་པ་ཡིན་ཞེས་མ་སྨྲ་ཅིག དེས་ནི་རང་གི་ལུགས་ཀྱི་ལུང་དོན་ཡང་བཤད་པ་ཡིན་ནོ། ། ཡང་ལུགས་འདིའི་རྗེས་སུ་འབྲང་བའི་བཤེས་གཉེན་ང་རྒྱལ་ཅན་ལ་ལ། རང་དབང་དུ་གྲུབ་པ་ཡང་བདེན་གྲུབ་དང་ཡིན་ཁྱབ་མཉམ་དུ་འདོད་པ་ནི་ཁས་བླངས་དང་རིགས་པ་དང་འགལ་ཏེ། འདི་ལྟར་གང་ཟག་རྟག་གཅིག་རང་དབང་ཅན་མ་ཡིན་པར་རྟོགས་ན། གང་ཟག་བདེན་མེད་དུ་རྟོགས་དགོས་པར་ཐལ། གང་ཟག་རྟག་གཅིག་རང་དབང་ཅན་དུ་འཛིན་པའི་བློ་དེ་གང་ཟག་ལ་བདེན་འཛིན་ཡིན་པའི་ཕྱིར་དང༌། བདག་པོའི་རྐྱེན་ཁས་ལེན་པ་དང་ཡང་འགལ་བ་ཡིན་ནོ། ། རང་དབང་ཅན་དུ་འཛིན་པའི་རྟོག་པ་ཐམས་ཅད་བདེན་འཛིན་དུ་ཁས་ལེན་དགོས་ན། དེ་ཡང་མི་རིགས་ཏེ།
འདོད་ཆགས་དང་ཞེ་སྡང་སོགས་རྩ་བ་དང་ཉེ་བའི་ཉོན་མོངས་པ་དང༌། སོ་སོ་སྐྱེ་བོའི་ཤེས་རབ་དང༌། སྦྱིན་པ་ལ་སོགས་པའི་ཡོན་ཏན་མ་ལུས་པ་དང༌། བུམ་འཛིན་རྟོག་པ་སོགས་ཀུན་བཏགས་ཀྱིས་མ་ངེས་སོ། ། ངའོ་སྙམ་པ་དང༌། ང་ཡིའོ་སྙམ་པའི་བློ་མྱོང་བ་པ་བདེན་པར་ཞེན་པའི་ཞེན་སྟངས་མ་ཡིན་ལ། ང་དང་ང་ཡི་བའི་ཞེན་སྟངས་འདི་ཡང་བདེན་འཛིན་ལྷན་སྐྱེས་སུ་འགྱུར་ཏེ། ཁྱེད་རང་འདོད་པའི་མཚན་ཉིད་འདི་རྗེས་སུ་ཞུགས་པའི་ཕྱིར། ཞེས་པ་འདི་ཡང་རྗེས་སུ་བརྗོད་པར་བྱའོ། ། གཉིས་པ་རང་ལུགས་ཀྱི་དགག་བྱའི་ཚད་བཤད་པ་ནི།
ཡུལ་གྱི་སྡོད་ལུགས་ཀྱི་ངོས་ནས་གྲུབ་པར་འཛིན་པ་ཡང་བདེན་འཛིན་གྱི་འཛིན་སྟངས་ལས་འབྱུང་མོད། དེ་ཙམ་གྱིས་དགག་བྱའི་ཚད་ཡོངས་སུ་རྫོགས་པ་མ་ཡིན་པ་དེ་བས་ན་འདི་ལྟར་ཤེས་པར་བྱ་སྟེ། བདེན་པར་གྲུབ་པའི་ཚད་ནི། བདེན་པར་ཞེན་པའི་བློའི་ཞེན་སྟངས་ཀྱི་གཟུང་བྱ་མྱོང་བས་གྲུབ་པ་འདི་ཉིད་ཡིན་ལ། བུམ་པ་ལྟ་བུ་ལ་བརྟེན་ནས་བཏགས་པ་མ་ཡིན་པར་རང་གི་ངོ་བོ་རང་བཞིན་གྱི་ཚུགས་ཐུབ་ཏུ་ཡོང་བ་ལྟ་བུར་སྣང་བ་གང་ཡིན་པ་དེ་ལ་བྱ་སྟེ། བརྟག་པ་མཐའ་བཟུང་བའི་ཚུལ་གྱིས་རང་བཞིན་ཞེས་བྱ་སྟེ། སློབ་དཔོན་གྱིས། རང་བཞིན་དག་ནི་བཅོས་མིན་དང༌། ། གཞན་ལ་ལྟོས་པ་མེད་པ་ཡིན། ། ཞེས་སོགས་དང༌།
སློབ་དཔོན་སངས་རྒྱས་བསྐྱངས་ཀྱིས། བདག་མེད་པ་ཞེས་བྱ་བ་ནི་ངོ་བོ་ཉིད་མེད་པའི་དོན་ཏེ། བདག་ཅེས་བྱ་བའི་སྒྲ་ནི་ངོ་བོ་ཉིད་ཀྱི་ཚིག་ཡིན་པའི་ཕྱིར་ཞེས་དང༌། བཞི་བརྒྱ་པའི་འགྲེལ་པར། དེ་ལ་བདག་ཅེས་བྱ་བ་ནི་རང་བཞིན་དངོས་པོ་རྣམས་ཀྱི་གཞན་ལ་རག་མ་ལས་པའི་ངོ་བོའི་རང་བཞིན་ཏེ། དེ་མེད་པ་ནི་བདག་མེད་པའོ། ། དེ་ནི་ཆོས་དང་གང་ཟག་གི་དབྱེ་བས་གཉིས་སུ་རྟོགས་ཏེ། ཞེས་འབྱུང་བ་ལྟར་རོ། ། དེ་ལྟར་ཞེན་པའི་བློ་གང་ཡིན་པ་དེ་ལ། བདག་འཛིན་ནམ་བདེན་འཛིན་ཞེས་བྱ་ཞིང༌།
དེ་ལའང་གཉིས་ཏེ། བདག་ཏུ་འཁྲུལ་བའི་གཞི་རང་རྒྱུད་ཀྱི་ཕུང་པོའི་སྟེང་དུ་ང་ཙམ་མམ། གང་ཟག་ཙམ་མམ། སེམས་ཅན་ནམ་བྱེད་པ་པོ། ། ཤེས་པ་པོ། ། མཐོང་བ་པོ། ། ཚོར་བ་པོ་ཞེས་ཐ་སྙད་བྱེད་པའི་རྟོག་པ་འཁྲུལ་བས་བཏགས་པ། བཏགས་དོན་བཙལ་ན་གང་ཡང་མི་རྙེད་པ་ཅིག་རྟོག་ངོར་སྣང་བ་དེ་ལ་རང་བཞིན་གྱིས་གྲུབ་པར་བཟུང་ནས་ངའོ་སྙམ་པའི་བློ་གང་ཡིན་པ་དེ་ལ་ནི། གང་ཟག་གི་བདག་ཏུ་འཛིན་པ་ཞེས་བྱ་ཞིང༌། ཤིང་རྟ་ལྟ་བུའི་ཡན་ལག་རྣམས་ཚོགས་ཙམ་འདི་འཁྲུལ་གཞིར་བཟུང་ནས།
ཤིང་རྟ་ཞེས་སམ། ཡན་ལག་ཅན་ནམ། ཉེ་བར་ལེན་པ་པོ་ཞེས་རྟོག་པ་འཁྲུལ་པས་བཏགས་པ། བཏགས་དོན་རིགས་ཤེས་ཀྱིས་བཙལ་ཙམ་ན་ཡེ་མི་རྙེད་པ། མ་བརྟགས་པ་ཐ་སྙད་བྱེད་པའི་རྟོག་པ་ལ་སྣང་བ་འདི་དམིགས་པར་བྱས་ནས། དེ་ངོ་བོ་ཉིད་ཀྱིས་གྲུབ་པར་བཟུང་ནས་འདི་ནི་ཤིང་རྟའོ་སྙམ་པའི་བློ་ངང་གིས་སྐྱེ་བ་འདི་ཉིད་ལ་ཆོས་ཀྱི་བདག་འཛིན་ཞེས་བྱའོ། ། བློའི་འཛིན་ཚུལ་ནི་དེ་ཙམ་ཞིག་མྱོང་བས་འགྲུབ་ལ། ང་བདེན་པར་གྲུབ་བོ་སྙམ་པ་དང༌། ཤིང་རྟ་འདི་ནི་བདེན་པར་གྲུབ་བོ་སྙམ་པའི་བློ་མི་འབྱུང་བར་མྱོང་བས་འགྲུབ་ལ། གལ་ཏེ་འབྱུང་ན་ཡང་དེ་འདྲ་དེ་ཀུན་བཏགས་སུ་སོང་གི
འདི་གཉིས་ནི་ཉེས་པ་མཐའ་དག་གི་རྩ་བ་སྟེ། འདི་ལ་བརྟེན་ནས་ཉོན་མོངས་ཤེས་བྱའི་སྒྲིབ་པ་མ་ལུས་པ་འབྱུང་བའི་ཕྱིར། ངར་འཛིན་ལྷན་སྐྱེས་སུ་ཇི་ལྟར་འགྱུར། ཇི་སྐད་དུ། འཇིག་རྟེན་ངར་འཛིན་བློ་ཡི་རྟེན་དུ་ཡང༌། ། མི་འདོད་དེ་རིག་མིན་པའང་བདག་ལྟའི་ཕྱིར། ། གང་དག་དུད་འགྲོར་བསྐལ་མང་བརྐྱལ་གྱུར་པ། ། དེས་ཀྱང་མ་སྐྱེས་རྟག་འདི་མ་མཐོང་ལ། ། ངར་འཛིན་དེ་དག་ལ་ཡང་འཇུག་མཐོང་སྟེ། ། ཞེས་འབྱུང་བ་ལྟར་རོ། །
འོན་ཀྱང་རྩོད་ངོར་ཐ་སྙད་བདེ་བའི་ཕྱིར་དམིགས་པ་གང་ཟག་དང༌། ཆོས་ལ་དམིགས་ནས་བདེན་པར་བཟུང་བ་ཡིན་ནོ། ། ཞེས་བརྗོད་ན་མི་འགལ་ཏེ། དོན་གྱི་ཕུགས་ན་དེ་ལྟར་གནས་པའི་ཕྱིར་རོ། ། དེ་རེ་རེ་ལ་ཡང་ཀུན་བཏགས་དང་ལྷན་སྐྱེས་གཉིས་གཉིས་སུ་ཡོད་དེ། ཀུན་བཏགས་ནི་གྲུབ་མཐའ་ངན་པའི་འཐད་པ་སྔོན་དུ་བཏང་ནས་སྔ་མ་ལྟར་ཞེན་པ་ཡིན་ལ། གཉིས་པ་ལྷན་སྐྱེས་ནི་གྲུབ་མཐས་བློ་བསྒྱུར་བ་ལ་མ་ལྟོས་པར་སྔ་མ་ལྟར་ཞེན་པའོ། ། དེ་ལྟ་བུའི་བདག་འཛིན་འགོག་པ་ཡང༌། རང་རང་གི་ཞེན་ཡུལ་བཀག་པའི་སྒོ་ནས་འགོག་དགོས་ལ། དེ་ཡང་གང་ཟག་གི་བདག་ཏུ་འཛིན་པའི་ཞེན་ཡུལ་ནི།
ངའོ་སྙམ་པའི་ཞེན་སྟངས་ཀྱི་གཟུང་བྱ་ངོ་བོ་ཉིད་ཀྱིས་གྲུབ་པ་དེ་ཡིན་ལ། དེ་ཡུལ་གྱི་གནས་ཚུལ་ལ་མེད་པར་ཤེས་ན། གང་ཟག་གི་བདག་འཛིན་ངང་གིས་བཟློག་པར་འགྱུར་ལ། དེ་ལྟར་ཤེས་པ་ལ་རང་རྒྱུད་པ་ལྟར་ན་གང་ཟག་གི་བདག་ཏུ་འཁྲུལ་བའི་གཞི་རང་རྒྱུད་ཀྱི་ཕུང་པོ་འདི་མི་རྟག་སྡུག་བསྔལ་སྟོང་བདག་མེད་དུ་ཤེས་པ་ལ་བརྟེན་ནས་ཤེས་པར་འགྱུར་ཏེ། མི་རྟག་སྡུག་བསྔལ་བདག་མེད་གསུམ་ཤེས་པས་ཕུང་པོ་བདག་མ་ཡིན་པར་རྟོགས་ནུས། སྟོང་པར་རྟོགས་པས་དོན་གཞན་དུ་གྱུར་པའི་བདག་མེད་པར་རྟོགས་ནུས་པའི་ཕྱིར་རོ། ། དེ་སྐད་དུ་ཡང༌། གཟུགས་ལ་སོགས་པའི་ཆོས་ལ་མི་རྟག་པ་ལ་སོགས་པའི་རྟེན་ཅན། འབྲས་བུ་བདག་ཏུ་རྨོངས་པ་སྤངས་པ་ཅན་ཡིན་ནོ། ། ཞེས་སོ། །
དཔལ་ལྡན་ཟླ་བའི་ཞབས་ཀྱི་བཞེད་པ་ལྟར་ན། རང་རྒྱུད་ཀྱི་ཕུང་པོའི་སྟེང་དུ་ང་རང་བཞིན་གྱིས་མ་གྲུབ་པར་རྟོགས་པ་ལ། གདགས་གཞི་ཕུང་པོ་རང་བཞིན་མེད་པར་ངེས་པ་སྔོན་དུ་འགྲོ་དགོས་ཤིང༌། དེ་ལ་ཡང་ཕྱི་དང་ནང་དང་གཉིས་ཀ་སྟོང་པ་ཉིད་གསུམ་རྟོགས་པ་ངེས་པར་སྔོན་དུ་འགྲོ་དགོས་ལ་མ་རིག་པ་ལྟ་བུ་རང་བཞིན་མེད་པར་རྟོགས་པ་ལ། དེ་སྒྲུབ་པའི་རིགས་པ་ཤེས་དགོས་ཤིང་དེ་ཡང་ཐེག་པ་དམན་པའི་རིགས་ཅན་རྣམས་ཀྱིས་ནི་རིགས་པས་བསྒྲུབ་པ་ཙམ་དང༌། ཐེག་ཆེན་གྱི་རིགས་པའི་སྒོ་རྒྱས་པ་ལ་བརྟེན་ནས་ཁོང་དུ་ཆུད་དགོས་པར་བཞེད་དེ། ཇི་སྐད་དུ། བདག་མེད། ། རྟོགས་ཚེ་རྟག་པའི་བདག་སྤོང་ཞིང༌། ། ཞེས་སོགས་དང༌།
ཁྱོད་ཀྱིས་རྣལ་འབྱོར་བདག་མེད་མཐོང་བ་ཡིས། ། གཟུགས་སོགས་དེ་ཉིད་རྟོགས་པར་མི་འགྱུར་ཞིང༌། ། གཟུགས་ལ་དམིགས་ནས་འཇུག་ཕྱིར་འདོད་ཆགས་སོགས། ། སྐྱེས་འགྱུར་དེ་ཡི་ངོ་བོ་རྟོགས་མེད་ཕྱིར། ། ཞེས་གསུངས་སོ། ། ཆོས་ཀྱི་བདག་འཛིན་འགོག་པའི་ཚུལ་ནི་ཐལ་རང་གཉིས་ཀ་མཐུན་པས། གཅིག་དུ་བྲལ་སོགས་ཀྱིས་གཙོ་བོར་བྱེད་པ་རང་རྒྱུད་པ་དང༌། ཐལ་གྱུར་བ་རྣམས་ཀྱི་གཞན་ལ་གྲགས་དང༌། འགལ་བ་བརྗོད་པའི་ཐལ་འགྱུར་སོགས་དང་བཏགས་དོན་རྣམ་པ་བདུན་གྱིས་ཚོལ་བའི་ཚུལ་སོགས་ཀྱིས་འགོག་པར་བྱེད་དོ། ། གོ་བདེ་བར་བསྡུས་ན།
བུམ་པ་ཆོས་ཅན། བདེན་པར་མེད་དེ། རང་གི་ཡན་ལག་རྡུལ་རྫས་བརྒྱད་ཚོགས་པའི་གནས་སྐབས་ལ་བཏགས་པའི་བཏགས་ཡོད་ཡིན་པའི་ཕྱིར། དེ་ལྟ་ན་ཡང་རྡུལ་རྫས་བརྒྱད་པོ་བདེན་པར་གྲུབ་བམ་སྙམ་ན། བུམ་པའི་ས་རྡུལ་ལྟ་བུ་གཅིག་ཆོས་ཅན། བདེན་པར་མེད་དེ། བདེན་པའི་གཅིག་ཏུ་ཡང་མ་གྲུབ། དུ་མར་ཡང་མ་གྲུབ་པའི་ཕྱིར། གཅིག་ཏུ་བདེན་པར་མ་གྲུབ་སྟེ། ཆ་དང་བཅས་པའི་ཕྱིར་ཞེས་པའི་རིགས་པ་ལ་བརྟེན་ནས་གོམས་པར་བྱེད་དོ། །
དེ་ལྟར་བུམ་པ་ལྟ་བུ་གཅིག་བདེན་མེད་དུ་ཤེས་ན། དེའི་རིགས་པ་གཞན་ལ་ཡང་ཁ་སྤོས་པས། ཤེས་བྱ་མཐའ་ཡས་བདེན་མེད་དུ་བདེ་བླག་ཉིད་དུ་ཤེས་པར་འགྱུར་རོ། ། ད་ནི་དེ་དག་གི་རང་བཞིན་ཞིབ་ཏུ་བརྗོད་པར་བྱ་སྟེ། འདིར་བདག་དང་བདེན་པའི་དོན་ནི། ངོ་བོ་ཉིད་ཀྱིས་གྲུབ་པ་དང༌། རང་བཞིན་གྱིས་གྲུབ་པ་ལས་ལོགས་སུ་བཙལ་མི་དགོས་ཏེ། དགོས་ན་ཧ་ཅང་ཐལ་བའི་ཕྱིར་དང༌། ཐུག་པ་མེད་པ་ཉིད་དུ་ཐལ་བར་འགྱུར་བའི་ཕྱིར་རོ། ། དེ་ཡང་ང་རང་བཞིན་གྱིས་གྲུབ་པ་དེ།
གང་ཟག་གི་བདག་དང༌། ཆོས་རང་བཞིན་གྱིས་གྲུབ་པ་དེ་ཆོས་ཀྱི་བདག་གི་དོན་དུ་འགྱུར་ལ། དེའི་རྒྱུ་མཚན་གྱིས་གང་ཟག་རང་བཞིན་མེད་པ་གང་ཟག་གི་བདག་མེད་དང༌། ཆོས་རང་བཞིན་མེད་པ་ཆོས་ཀྱི་བདག་མེད་ཀྱི་དོན་དུ་འགྱུར་བ་ཡིན་ནོ། ། གང་ཟག་དང་ཆོས་ཀྱི་བདག་ཏུ་འཛིན་པ་ནི། ང་དང་ཆོས་རང་བཞིན་གྱིས་གྲུབ་པར་འཛིན་པའི་རྟོག་པས་འཕྲལ་དུ་བསྐྱེད་པར་ངེས་མོད། རང་བཞིན་གྱིས་གྲུབ་པར་འཛིན་པའི་འཛིན་སྟངས་ཅན་ཁོ་ནར་མ་ངེས་ཏེ། ཀུན་བཏགས་ལ་དེ་ལྟ་བུའི་འཛིན་སྟངས་དགོས་སུ་ཆུག་ཀྱང༌། ལྷན་སྐྱེས་ལ་དེ་མི་འབྱུང་བའི་ཕྱིར་རོ། ། དེ་ཡང་འདི་ལྟར་གང་ཟག་གི་བདག་ཏུ་འཛིན་པའི་འཇིག་ལྟ་ལྷན་སྐྱེས་ནི་ངའོ་སྙམ་པ་དང༌།
ངའི་འོ་སྙམ་པའི་འཛིན་སྟངས་ཅན་ཁོ་ནར་ངེས་ཏེ། དང་པོར་ང་ཞེས་བདག་ལ་ཞེན་གྱུར་ཅིང༌། ། ཞེས་སོགས་དང༌། རང་འགྲེལ་དུ། དེ་ལ་འཇིག་ཚོགས་ལ་ལྟ་བ་ནི་ང་དང་ང་ཡི་སྙམ་པ་དེ་ལྟ་བུའི་རྣམ་པར་ཞུགས་པའི་ཤེས་རབ་ཉོན་མོངས་ཅན་ནོ། ། ཞེས་དང༌། བདག་གི་འདི་ཞེས་པའི་འགྲེལ་པར། འདི་ནི་བདག་གིའོ་སྙམ་དུ་རང་འཛིན་པའི་ཡུལ་ལས་གཞན་པའི་དངོས་པོ་རྣམས་མ་ལུས་པ་མངོན་པར་ཞེན་པ་ཡིན་ནོ། ། ཞེས་གསལ་བར་གསུངས་ཤིང༌། ཡང་འགྲེལ་པར།
ངར་འཛིན་པས་ཡོད་པ་མ་ཡིན་པའི་བདག་ཡོད་དོ་སྙམ་དུ་ཉེ་བར་བཏགས་ནས་འདི་ཉིད་དུ་མངོན་པར་ཞེན་ཅིང་ཞེས་པའང་དེ་ལྟ་བུ་ཉིད་ལ་དགོངས་ཀྱི། དེ་ལྟ་བུའི་རྣམ་པ་ཅན་དུ་ངེས་པར་སྟོན་པ་ག་ལ་ཡིན་དེ་ལྟ་མོད་ཀྱི་ངར་འཛིན་པའི་འཇིག་ལྟ་འདི་ཡང་གང་ཟག་ལ་བདེན་པར་འཛིན་པའི་མ་རིག་པས་འཕྲལ་དུ་རྒྱས་པར་བྱེད་དགོས་པ་ཁོ་ན་ཡིན་ཏེ། རང་འགྲེལ་ལས། འཇིག་ལྟའི་རྒྱ་མཚོར་དེ་རྒྱས་པའི་ཕྱིར་མ་རིག་པའི་ཆུ་སྔོན་རྒྱ་ཆེན་ལྡན་པའི་ཚུལ་མིན་ཡིད་བྱེད་ཀྱི་རྣམ་པར་རྟོག་པའི་རླུང་གིས་བསྐྱོད་པའི་ནང་ན་གནས་པ་ཞེས་གསུངས་སོ། ། དེ་ལྟར་ན་གང་ཟག་རང་བཞིན་གྱིས་གྲུབ་པར་འཛིན་པ་འདི་འཇིག་ལྟ་ལྷན་སྐྱེས་མ་ཡིན་པར་མ་ཟད་ཀྱི་རང་རྒྱུད་ཀྱིས་བསྡུས་པའི་གང་ཟག་རང་བཞིན་གྱིས་གྲུབ་པར་འཛིན་པ་འདི་ལའང་གང་ཟག་གི་བདག་ཏུ་འཛིན་པ་ཞེས་བྱ་ཡི་འཇིག་ཚོགས་ལ་ལྟ་བ་ཞེས་མི་བྱའོ། ། དེ་ལྟར་ན་བདག་ཏུ་འཛིན་པ་ལ་རང་འཛིན་གྱིས་མ་ཁྱབ་ཅིང༌། འཇིག་ལྟ་ལ་ཡང་ང་ཡིར་འཛིན་པ་ཁས་ལེན་དགོས་པས་ངར་འཛིན་གྱིས་མ་ཁྱབ་ཅིང༌། གང་ཟག་གི་བདག་ཏུ་འཛིན་པས་མ་ཁྱབ་བོ། ། དེའི་དོན་གྱིས་འཇིག་ལྟ་དང་ཆོས་ཀྱི་བདག་འཛིན་འགལ་བར་གྲུབ་པ་ཡིན་ནོ། ། འོ་ན་ང་ཡིར་འཛིན་པ་འདི་ཆོས་ཀྱི་བདག་འཛིན་དུ་རྟག་གམ་ཞེ་ན།
འདི་ལ་ཞིབ་ཏུ་ཕྱེ་དགོས་ཏེ། ང་ཡི་བ་རང་བཞིན་གྱིས་གྲུབ་པར་འཛིན་པ་ནི། ཆོས་ཀྱི་བདེན་འཛིན་ལས་མ་འདས་ལ། ངའི་མིག་ངའི་རྟ་དང་གླང་པོ་སོགས་སོ་ཞེས་ཞེན་པ་ནི། གང་ཟག་དང་ཆོས་ཀྱི་བདག་ཏུ་འཛིན་པ་གང་ཡང་མ་ཡིན་གྱི་གང་ཟག་གི་བདག་ཏུ་འཛིན་པས་བསྐྱེད་པ་ཡིན་ལ་དེ་ཡང་ངའི་མིག་གོ་རྣ་བའོ་ཞེས་རྟོག་པ་ལྟ་བུ་ནི། འཇིག་ལྟ་ཡིན་ལ། ང་ཡི་རྟ་དང་གླང་པོ་ཞེས་རྟོག་པ་ནི་འཇིག་ཚོགས་ལ་ལྟ་བར་བཞག་ག་ལ་ནུས། དེས་ན་འདིར་ང་ཡི་བར་འཛིན་པ་ལ་འཇིག་ལྟས་ཁྱབ་པར་འདོད་པ་དང༌། ང་ཡི་བ་རང་བཞིན་གྱིས་གྲུབ་པར་འཛིན་པ་ཉིད་ང་ཡི་བར་འཛིན་པ་ཡིན་པར་འདོད་པ་དང༌། མིག་རྣ་སོགས་ང་ཡི་བའི་མཚན་གཞིར་འདོད་པ་དང༌།
འཇིག་ལྟ་དང་ཆོས་ཀྱི་བདག་འཛིན་འགལ་བར་འདོད་པ་དང༌། ལ་ལ་ང་ཡི་བར་འཛིན་པ་གང་ཟག་གི་བདག་འཛིན་དུ་འདོད་པ་དང༌། མིག་རྣ་སོགས་ང་ཡི་བའི་མཚན་གཞི་ཡིན་ཀྱང༌། དེ་དག་རང་བཞིན་གྱིས་གྲུབ་པར་འཛིན་པ་ཆོས་ཀྱི་བདག་འཛིན་ཡིན་པ་དང༌། མིག་རྣ་ལ་སོགས་པ་ང་ཡི་བར་སྣང་བ་རང་བཞིན་གྱིས་གྲུབ་པར་སྣང་བ་འདི་ང་ཡི་བར་འཛིན་པ་ཡིན་པ་དང༌། རང་རྒྱུད་ཀྱིས་མ་བསྡུས་པའི་ཡོ་བྱད་སོགས་ལ་ང་ཡི་བར་སྣང་བ་འདི་ལ་རང་བཞིན་གྱིས་གྲུབ་པར་འཛིན་པ་ང་ཡི་བར་འཛིན་པ་མ་ཡིན་པ་དང༌། ང་ཡི་བར་འཛིན་པ་ལ་ང་ཡི་བའི་འཛིན་སྟངས་དགོས་པ་དང༌། ངར་འཛིན་ལ་ངའོ་སྙམ་པའི་འཛིན་སྟངས་མི་དགོས་པ་དང༌། ང་ཡི་བ་གང་ཟག་པ་ཡིན་པ་དང༌། ང་ཡི་བའི་གདགས་གཞི་མིག་རྣ་ང་ཡི་བའི་མཚན་གཞིར་ཁས་ལེན་པ་དང༌།
ངའི་གདགས་གཞི་ཕུང་པོ་ཚོགས་ཙམ་ངའི་མཚན་གཞིར་མི་འདོད་པ་དང༌། ང་ཡི་བ་ལ་དམིགས་ནས་རང་བཞིན་གྱིས་གྲུབ་པར་འཛིན་པའི་བློ་ཡིན་ན་ང་ཡི་བར་འཛིན་པ་ཡིན་པས་ཁྱབ་པ་ཡིན་ནོ། ། ཞེས་ནང་འགལ་བའི་ཕྲེང་བ་ཁས་ལེན་པ་དང༌། ཡང་ལ་ལ་ང་ཡི་བར་འཛིན་པ་གང་ཟག་གི་བདག་ཏུ་འཛིན་པ་དང༌། ཆོས་ཀྱི་བདག་ཏུ་འཛིན་པ་གཉིས་ཀ་མ་ཡིན་ཞིང་ཆོས་དང་གང་ཟག་གཉིས་སུ་ཕྱེ་བའི་ཆོས་ལ་དམིགས་ནས་བདེན་པར་ཞེན་པའི་བློ་ཡིན་ན། ཆོས་ཀྱི་བདག་འཛིན་ཡིན་པས་ཁྱབ་བོ་ཞེས་ཁས་ལེན་པ་ནི་འགལ་བ་བརྒྱ་ཕྲག་གི་ཁུར་ཆེན་ཁུར་བ་འདིའི་ནང་ཚན་འདི་ཙམ་ཞིག་གིས་བསྟན་མོད། འོན་ཀྱང་ཞེན་པས་འཇུག་པ་དག་གི་ངོར་ཐལ་འགྱུར་གྱི་ཕྲེང་བར་བརྗོད་པར་བྱ་ཞིང༌། ང་ཡི་བ་ཞེན་པའི་བློ་འདི་ཡང་གདོན་མི་ཟར་འགྲུབ་པས་འདི་ཡང་དཔྱད་དགོས་པར་སྣང་ངོ༌། ། དེ་ལྟར་ལུགས་གསུམ་ལས། དང་པོ་ནི་ཆེན་པོ་ཉིད་ཀྱི་བཞེད་པ་ཡིན་པས་དེ་ལ་འདི་ལྟ་སྟེ།
ལྷ་སྦྱིན་གྱི་རང་གི་མིག་རྣ་རང་བཞིན་གྱིས་གྲུབ་པར་འཛིན་པའི་བློ་དེ་ཆོས་ཅན། འཇིག་ལྟར་ཐལ། ང་ཡི་བར་འཛིན་པའི་བློ་ཡིན་པའི་ཕྱིར། ཁྱབ་པ་དངོས་འགལ། མ་གྲུབ་ན། ཆོས་ཅན། དེར་ཐལ། ང་ཡི་བ་ལ་དམིགས་ནས་རང་བཞིན་གྱིས་གྲུབ་པར་ཞེན་པའི་བློ་ཡིན་པའི་ཕྱིར། གསུམ་ཆར་དངོས་འགལ་ལོ། ། རྩ་བར་འདོད་ན།
ཆོས་ཅན། ཆོས་ཀྱི་བདག་འཛིན་མ་ཡིན་པར་ཐལ། འཇིག་ལྟ་ཡིན་པའི་ཕྱིར། གསུམ་ཆར་དངོས་འགལ། ཡང་ལྷ་སྦྱིན་གྱི་ང་ཡི་བ་ཆོས་ཅན། ངར་ཐལ། འཇིག་ལྟ་ལྷན་སྐྱེས་ཀྱི་དམིགས་པ་ཡིན་པའི་ཕྱིར། གསུམ་ཆར་དངོས་འགལ། ཁྱབ་པ་ནི། འཇིག་ལྟ་ལྷན་སྐྱེས་ཀྱི་དམིགས་པ་ཡིན་ན་ངའོ་སྙམ་པའི་བློ་ངང་གི་སྐྱེ་བ་ཅིག་དགོས་སོ་ཞེས་མ་སྨྲས་སམ།
མིག་རྣ་སོགས་ང་ཡི་བའི་མཚན་གཞིར་འདོད་ན་ཕུང་པོ་ལྔ་ཡང་དེར་འདོད་དགོས་པས་དེ་ལ་ནི། ཁ་ཅིག་བདག་ལྟའི་རྟེན་དུ་ཕུང་པོ་ནི། ། ལྔ་ཆར་ཡང་འདོད་ཁ་ཅིག་སེམས་ཅིག་འདོད། ། བདག་ནི་རྫས་སུ་འགྱུར་ཞིང་དེར་ལྟ་བ། ། རྫས་ལ་འཇུག་པས་ཕྱིན་ཅི་ལོག་མི་འགྱུར། ། ཁྱོད་ཀྱིས་རྣལ་འབྱོར་བདག་མེད་མཐོང་བ་ཡི། ། དེ་ཚེ་ངེས་པར་དངོས་རྣམས་མེད་པར་འགྱུར། ། ཞེས་བཟློག་ན་འཁོར་གསུམ་དངོས་འགལ་གྱི་ཕྲེང་བ་ཇི་ལྟར་ཁས་མི་ལེན། ཅི་སྟེ་མི་མཚུངས་ཏེ། གཞན་གྱིས་ཕུང་པོ་ལྔ་རྫས་སུ་གྲུབ་པར་ཁས་བླངས་ལ།
འདིར་དེ་མི་ལེན་ནོ་སྙམ་ན་ནི། དེ་ལྟར་ན་བདག་རྫས་སུ་ཐལ། ཕུང་པོ་བདག་ཡིན། དེ་རྫས་སུ་གྲུབ་པའི་ཕྱིར། ཞེས་པར་སོང་བས་དེ་ལྟར་ན། ཤེས་བྱ་ཆོས་ཅན། བདག་གི་བ་ཆོས་ཀྱི་བདག་འཛིན་གྱི་དམིགས་པར་ཐལ། ལྷ་སྦྱིན་གྱི་མིག་རྣ་སོགས་བདག་གི་བ་ཡིན། དེ་ཆོས་ཀྱི་བདག་འཛིན་གྱི་དམིགས་པ་ཡིན་པའི་ཕྱིར། གསུམ་ཆར་དངོས་འགལ་དང་འདྲ།
ཅི་སྟེ་བདག་ཕུང་པོ་དང་གཅིག་ཡིན་པའི་ཕྱིར་ཞེས་པ་འཕེན་ནོ་ཟེར་ན། དེ་ལྟ་ན་ཡང་ནང་འགལ་ཏེ། ཁྱེད་ཀྱིས་ཐལ་འགྱུར་འདི་རང་རྒྱུད་པ་རྣམ་པར་ཤེས་པ་བདག་གི་མཚན་གཞིར་འདོད་པ་ལ་ཡང་འཕེན་པ་ཡིན་པས། དེའི་ངོར་ཇི་ལྟར་འཕེན། དེས་ཀྱང་བདག་དང་རྣམ་ཤེས་གཅིག་ཏུ་ཁས་བླངས་སོ་སྙམ་ན། དེ་འདྲའི་དབུ་མ་པ་དེ་ད་ལྟ་གང་ན་བཞུགས་འདྲི་བར་བྱའོ། ། དེ་འདྲའི་རང་རྒྱུད་པ་དེས། ། སྐྱེས་བུ་ས་མིན་ཆུ་མ་ཡིན། ། ཞེས་སོགས་ཀླུ་སྒྲུབ་ཀྱི་གཞུང་རྣམས་གཟིགས་ཨེ་མྱོང་ལགས། ། གཞན་ཡང་མིག་ཆོས་ཅན།
ཁྱོད་ལ་དམིགས་ནས་རང་བཞིན་གྱིས་གྲུབ་པར་འཛིན་པ་དང༌། ང་ཡི་བར་འཛིན་པའི་གཞི་མཐུན་ཡོད་པར་ཐལ། ཁྱོད་ང་ཡི་བ་ཡིན་པའི་ཕྱིར། གསུམ་ཆར་ཁས་བླངས་ཀྱང་མ་ཁྱབ་བོ་སྙམ་ན། འོ་ན་ཤེས་བྱ་ཆོས་ཅན། ང་ཡི་བར་འཛིན་པའི་བློ་ཡི་དམིགས་པ་ཡིན་ན། ང་མ་ཡིན་དགོས་པར་ཐལ་ལོ། ། རྩ་བར་མ་གྲུབ་ན། དེ་འདྲའི་གཞི་མཐུན་ངོས་གཟུང་ཅིག ལྷ་སྦྱིན་གྱི་མིག་གོ་ཞེ་ན།
ཁྱེད་ཀྱི་འཇུག་ཊཱི་ཀ་ལས། བདག་གི་བའི་མཚན་གཞི་ནི། མིག་སོགས་བདག་གི་བའི་དམིགས་པར་རྟོག་པ་མ་ཡིན་ཏེ། དེ་ལྟ་ཡིན་ན་འཇིག་ལྟ་དང་ཆོས་ཀྱི་བདག་འཛིན་མི་འགལ་བར་འགྱུར་བའི་ཕྱིར། ཞེས་མ་གསུངས་སམ། ཅི་སྟེ་ང་ཡི་བ་ཙམ་དེ་དེ་འདྲའི་གཞི་མཐུན་ནོ་ཞེ་ན། ཁས་བླངས་ནང་འགལ་ཏེ། ང་ཡི་བ་དེ་ཆོས་ཅན། ཁྱོད་དེ་འདྲའི་གཞི་མཐུན་མ་ཡིན་པར་ཐལ། ཁྱོད་ང་ཡི་བ་མ་ཡིན་པའི་ཕྱིར།
གལ་ཏེ་ཡིན་ན་ཁྱོད་ལ་དམིགས་ནས་ངའི་འོ་སྙམ་པའི་བློ་སྐྱེ་བར་ཐལ། དེ་ལྟར་ན་ཐུག་པ་མེད་དོ། ། གཞན་ཡང་ཕུང་པོའི་སྟེང་ན་ང་ཡི་བའི་མཚན་གཞི་འཛིན་རྒྱུ་མེད་པར་འདོད་པ་དང༌། ཕུང་པོའི་སྟེང་ན་ང་ཡི་བའི་མཚན་གཞི་འཛིན་རྒྱུ་ཡོད་པར་འདོད་པ་ཡང་ནང་འགལ་ལོ། ། གཞན་ཡང་ང་དེ་ང་ཡིན་པར་ཐལ། ང་ཡི་བ་དེ་དེ་ཉིད་ཡིན་པའི་ཕྱིར། འདོད་ན་ཕུང་པོའི་སྟེང་ན་ང་མེད་བཞིན་དུ་བཏགས་པ་མ་ཡིན་པར་ཐལ་ལོ། ། འདོད་ན་ཕུང་པོའི་སྟེང་ན་ང་ཡི་བའི་མཚན་གཞི་འཛིན་རྒྱུ་ཡོད་པར་ཐལ་ལོ། ། གཞན་ཡང་ཕུང་པོའི་སྟེང་ན་ང་ཡི་བའི་མཚན་གཞི་འཛིན་རྒྱུ་མེད་པར་ཐལ། དེའི་སྟེང་ན་ང་ཡི་མཚན་གཞི་འཛིན་རྒྱུ་མེད་པའི་ཕྱིར།
ཁྱབ་སྟེ། གང་ཕྱིར་བྱེད་པོ་མེད་ཅན་ལས་མེད་པ། ། དེ་ཕྱིར་བདག་གི་བདག་མེད་པར་ཡོད་ཡིན། ། ཞེས་གསུངས་པའི་ཕྱིར། དེའི་ཕྱིར་ང་དང་ང་ཡི་བ་གཉིས་ཀ་རྟོག་པས་སྒྲོ་བཏགས་པ་ཡིན་གྱི། དེ་དག་གི་མཚན་གཞི་འཛིན་རྒྱུ་ཇི་ལྟར་ཡོད། ཇི་སྐད་དུ། གང་ཡང་རྟག་ཏུ་འགྲོ་རྣམས་ངར་འཛིན་བློ། ། ཞེས་སོགས་གསུངས་སོ། ། དེ་ལྟ་ན་ཡང་ཤིང་རྟ་སོགས་ལ་མི་མཚུངས་ཏེ།
དེ་གཉིས་ལ་བརྟེན་ནས་བཏགས་པའི་དོན་དུ་སྦྱར་བ་ཡིན་གྱི། རྣམ་པ་ཐམས་ཅད་དུ་ག་ལ་མཚུངས། ། དེ་ལྟ་ན་ཚུ་རོལ་མཐོང་བའི་ངའོ་སྙམ་པའི་བློ་འདི་ལོག་ཤེས་ཡིན་པ་ལྟར་ཤིང་རྟའོ་སྙམ་པའི་བློ་ཡང་དེར་ཐལ་ལོ། ། ཁྱེད་རང་ཡང་ཐག་ཁྲ་ལ་སྦྲུལ་བཏགས་ཚུལ་དང༌། ཤིང་རྟའི་བཏགས་ཚུལ་སྦྱོར་ཀྱང༌། ཐག་ཁྲའི་སྟེང་ན་སྦྲུལ་མེད་པ་དང༌། ཡན་ལག་ལ་ཤིང་རྟ་མེད་པ་མི་མཚུངས་པར་བཞེད་པ་ཡིན་ནོ། ། ལུགས་གཉིས་པ་ནི་འདིའི་རྗེས་འཇུག་ང་རྒྱལ་ཅན་གྱི་ལུགས་ཏེ། དེ་ལ་འདི་ལྟ་སྟེ། ཤེས་བྱ་ཆོས་ཅན།
ང་ཡི་བ་གང་ཟག་ཡིན་པར་ཐལ། ང་ཡི་བར་འཛིན་པ་གང་ཟག་གི་བདག་འཛིན་ཡིན་པའི་ཕྱིར། གསུམ་ཆར། ང་ཡི་བར་འཛིན་པ་ཆོས་ཅན། ཆོས་ཀྱི་བདག་འཛིན་དུ་ཐལ། ང་ཡི་བ་ཆོས་དང་གང་ཟག་གཉིས་ཀྱི་ནང་ནས་ཆོས་ཀྱི་མཚན་གཞི་ཡིན་པའི་ཕྱིར། གསུམ་ཆར། མིག་རྣ་སོགས་ལ་དམིགས་ནས་ང་ཡི་བ་རང་བཞིན་གྱིས་གྲུབ་པར་འཛིན་པ་ཆོས་ཅན། ཆོས་ཀྱི་བདག་འཛིན་དུ་ཐལ། ཆོས་དང་གང་ཟག་གཉིས་ཀྱི་ནང་ནས་ཆོས་ལ་དམིགས་ནས་རང་བཞིན་གྱིས་གྲུབ་པར་ཞེན་པའི་བློ་ཡིན་པའི་ཕྱིར།
གསུམ་ཆར། འདོད་ན། ཆོས་ཅན། རང་མ་ཡིན་པར་ཐལ། ང་ཡི་བའི་ཞེན་སྟངས་ཅན་ཡིན་པའི་ཕྱིར། གསུམ་ཆར། རྒྱུད་ཀྱིས་མ་བསྡུས་པའི་ལོངས་སྤྱོད་སོགས་ལ་ང་ཡི་བར་བཏགས་པ་དེ་ལ་དམིགས་ནས་རང་བཞིན་གྱིས་གྲུབ་པར་འཛིན་པའི་བློ་ཆོས་ཅན། ང་ཡི་བར་འཛིན་པ་ཐལ། དམིགས་པ་ང་ཡི་བ་ལ་དམིགས་ནས་རྣམ་པ་རང་བཞིན་གྱིས་གྲུབ་པར་ཞེན་པའི་བློ་ཡིན་པའི་ཕྱིར། འདོད་ན།
འཇིག་ལྟར་ཐལ། ང་ཡི་བར་འཛིན་པའི་བློ་ཡིན་པའི་ཕྱིར། གསུམ་ཆར། ཆོས་ཅན་སྔ་མ་མ་གྲུབ་ན། ང་ཡི་བར་འཛིན་པ་ལ་ང་ཡི་ཞེན་སྟངས་དགོས་པར་འགལ་ལོ། ། ཆོས་ཅན་ཕྱི་མ་མ་གྲུབ་ན། རིགས་པ་དང་འགལ་ཞིང་ལུང་དང་ཡང་འགལ་ཏེ། འཇུག་འགྲེལ་ལས་ང་ཡི་བར་འཛིན་པའི་ངོས་འཛིན་དུ་འདི་ནི་བདག་གིའོ་སྙམ་དུ་ངར་འཛིན་པའི་ཡུལ་ལས་གཞན་པའི་དངོས་པོ་རྣམས་མ་ལུས་པ་ལ་མངོན་པར་ཞེན་པ་ཡིན་ནོ་ཞེས་གསལ་བར་གསུངས་པས་སོ། ། རང་གི་ཟས་གོས་སོགས་ལ་ང་ཡི་བར་བཏགས་པ་མེད་ན་མིག་རྣ་སོགས་ལ་ཡོད་པ་དང་འགལ་ལོ། ། མིག་རྣ་སོགས་ལ་དམིགས་ནས་རང་བཞིན་གྱིས་གྲུབ་པར་ཞེན་པའི་བློ་ཆོས་ཅན།
དམིགས་པ་ང་ཡི་བའི་མཚན་གཞི་ལ་དམིགས་ནས་རང་བཞིན་ཅན་དུ་འཛིན་ཀྱང་ང་ཡི་བར་འཛིན་པ་མ་ཡིན་ཏེ། ང་ཡི་བར་འཛིན་སྟངས་མེད་པའི་ཕྱིར་ཞེས་ཀྱང་ཁྱེད་ཀྱིས་སྨྲས་པས། འོ་ན་ང་ཡི་བ་ཉིད་ལ་རང་བཞིན་གྱིས་གྲུབ་པར་ཞེན་པའི་བློ་ཆོས་ཅན། ང་ཡི་བར་འཛིན་པ་མ་ཡིན་པར་ཐལ། ང་ཡི་བར་འཛིན་པའི་འཛིན་སྟངས་མེད་པའི་ཕྱིར། གསུམ་ཆར་ཁས་མ་བླངས་སམ། མ་གྲུབ་ན་ང་ཡི་བའི་རྣམ་པ་ཅན་དུ་ཐལ། དེའི་འཛིན་སྟངས་ཅན་ཡིན་པའི་ཕྱིར། གསུམ་ཆར། འཛིན་སྟངས་ལ་རྣམ་པ་དང༌།
འཛིན་སྟངས་ཀྱི་བཟུང་བྱ་ལ་རྣམ་པའི་ཡུལ་ཞེས་འདོད་པ་མ་ཡིན་ནམ། ཁྱེད་རང་གི་ལུང་གིས་གནོད་དེ། ཆེན་པོ་ཉིད་ཀྱིས་འཇུག་འགྲེལ་ལས་ང་དང་ང་ཡི་བའི་རྣམ་པར་ཞེས་པས་ང་དང་ང་ཡི་བ་ཙམ་འཛིན་སྟངས་ཀྱི་རྣམ་པའི་ཡུལ་དུ་སྟོན་པ་མ་ཡིན་གྱི། དེ་གཉིས་རང་གི་མཚན་ཉིད་ཀྱིས་གྲུབ་པར་འཛིན་པའི་རྣམ་པ་ཅན་དུ་སྟོན་པའོ། ། ཞེས་གསུངས་པ་གཟིགས་སམ། ཡང་ཤེས་བྱ་ཆོས་ཅན། ངར་འཛིན་ལྷན་སྐྱེས་ཡིན་ན། ང་ཡི་འཛིན་སྟངས་ཅན་ཡིན་དགོས་པར་ཐལ། ང་ཡི་བར་འཛིན་པ་ལྷན་སྐྱེས་ལ་དེ་དགོས་པའི་ཕྱིར། འདོད་ན།
ང་རང་བཞིན་གྱིས་གྲུབ་པར་འཛིན་པའི་བློ་ཆོས་ཅན། དེར་ཐལ། དེའི་ཕྱིར། གསུམ་ཆར་རོ། ། གཞན་ཡང་སྲོག་ཆགས་ལ་ངའོ་སྙམ་པའི་བློ་ལྷན་སྐྱེས་ཅིག་ཡོད་དམ་མེད། མེད་ན་གང་དག་དུད་འགྲོར་བསྐལ་མང་ཞེས་སོགས་དང༌། དང་པོར་ང་ཞེས་སོགས་དང་འགལ། ཡོད་ན་དེ་འདྲའི་བློ་ལྷན་སྐྱེས་གང་ཟག་གི་བདག་འཛིན་དུ་ཐལ། ངར་འཛིན་ལྷན་སྐྱེས་ཡིན་པའི་ཕྱིར། གསུམ་ཆར།
དེ་ཡང་ངར་འཛིན་ལྷན་སྐྱེས་ལ་གང་ཟག་གི་བདག་འཛིན་དང་འཇིག་ལྟས་ཁྱབ། དེ་གཉིས་ལ་དེས་མ་ཁྱབ་ཅེས་བྲིས་པའི་ཕྱིར། སྤྲོས་པས་ཆོག་གོ ། ལུགས་གསུམ་པ་ནི་འདིའི་གཟུ་བོར་གནས་པ་དག་ཡིན་ལ། དེ་ལ་ཡང་འདི་ལྟ་སྟེ། ང་ཡི་བར་འཛིན་པ་ཆོས་ཅན། ཆོས་ཀྱི་བདག་འཛིན་དུ་ཐལ། དམིགས་པ་ཆོས་ལ་དམིགས་ནས་བདེན་པར་ཞེན་པའི་བློ་ཡིན་པའི་ཕྱིར། འདོད་ན་འཇིག་ལྟ་མ་ཡིན་པར་ཐལ། ཆོས་ཀྱི་བདག་འཛིན་ཡིན་པའི་ཕྱིར།
གསུམ་ཆར། ཁྱབ་པ་ཆེན་པོའི་ལུགས་ལས་སོ། ། ཁྱབ་པ་སྔ་མ་ལ་ངར་འཛིན་དང་བདག་མེད་ཆོས་ཅན་གྱི་སྒོ་ནས་འབྱེད་པར་ཁས་བླངས་སོ། ། ཨེ་མ་ཧོ། ཁས་བླངས་འགལ་བའི་ཁུར་ཆེན་གྱིས་ནོན་ཞིང༌། ། ད་དུང་བསྟན་པའི་ཁུར་ཆེན་བཞེས་སོ་ཞེས། ། ཡིད་རྟོན་མེད་པའི་སྙན་དབྱངས་འདི་མཐོང་ཚེ། ། ཆོས་ལུགས་འདི་དག་དོགས་པའི་གནས་སུ་མཐོང༌། ། འདི་ན་ཕལ་ཆེར་རྨོངས་པའི་ཆང་གིས་མྱོས། ། དཔྱོད་ལྡན་ལ་ལ་ལེ་ལོའི་འདམ་དུ་བྱིང༌། །
ཐོས་མེད་ཆེན་པོར་རློམ་པས་ས་ཆེན་ཁྱབ། ། རང་བཟོའི་ཆོས་ལུགས་མུ་སྟེགས་ས་པས་བསྒྲུབས། ། དཔྱོད་མེད་དང་ལྡན་ཕལ་ཆེར་དེ་རྗེས་འཇུག ། དོགས་པའི་གནས་དེ་ད་དུང་མི་དཔྱོད་ན། ། རྒྱལ་བའི་བསྟན་པ་ཆེས་ཆེར་ཉམས་གྱུར་པས། ། བསྟན་འཛིན་འཇིག་རྟེན་ལམ་དུ་བྱོན་པ་ན། ། འཆད་རྩོད་རྩོམ་པས་བསྟན་པ་སྤེལ་བར་རིགས། ། ད་ནི་འདི་དཔྱད་པར་བྱ་སྟེ། ང་ལ་དམིགས་ནས་རང་བཞིན་གྱིས་གྲུབ་པར་འཛིན་པ་ལ། ངར་འཛིན་གྱིས་ཁྱབ་ན།
འདི་ནི་ང་ཡིའོ་ཞེས་ང་ཡི་བ་ལ་བདེན་པར་ཞེན་པའི་བློ་ཆོས་ཅན། དེར་ཐལ། དེའི་ཕྱིར། འདོད་མི་ནུས་ཏེ། ང་ཡི་བར་ཞེན་པ་ཡིན་པའི་ཕྱིར། དེ་བཞིན་དུ་ངའི་མིག་རྣ་སོགས་རང་བཞིན་གྱིས་གྲུབ་བོ་སྙམ་པ་དང༌། ང་ཡི་ཞང་པོ་ཞེས་པ་འདི་འདྲ་གང་ཡིན་རྣམས་ཀྱང་གྱིས་དཔྱད་ནས་འགལ་བའི་ཕྲེང་བ་བརྗོད་དགོས་སོ། ། ཁོ་བོ་ཅག་ལ་ངའི་ཞང་པོ་རང་བཞིན་གྱིས་གྲུབ་སྙམ་པ་དེའི་ཚེ། ང་ཡི་ཞང་པོ་སྙམ་པ་ནི་ང་ཡི་བར་འཛིན་པ་ཡིན། གང་ཟག་དང་ཆོས་ཀྱི་བདག་འཛིན་གང་ཡང་མ་ཡིན།
ཞང་པོ་བདེན་གྲུབ་ཏུ་འཛིན་པ་དེ་ཆོས་ཀྱི་བདག་འཛིན་ནོ། ། འདི་སྐད་དུ། དམིགས་པ་གང་ཟག་ལ་དམིགས་ནས་བདེན་པར་འཛིན་པ་གང་ཟག་གི་བདག་འཛིན་གྱིས་ཁྱབ་བོ་ཞེས་སྨྲ་བ་འདི་ཡང་ལུང་དང་རིགས་པ་དང་ཁས་བླངས་པ་དང་འགལ་བ་ཡིན་ནོ། ། དེ་ཡང་འདི་ལྟར་རྒྱང་འཕན་གྱིས་ཤཱཀྱ་ཐུབ་པ་བདེན་པར་འཛིན་པའི་བདེན་འཛིན་ཆོས་ཅན། རྒྱང་འཕན་གྱི་རྒྱུད་ཀྱི་གང་ཟག་གི་བདག་འཛིན་དུ་ཐལ། རྒྱང་འཕན་གྱི་རྒྱུད་ཀྱི་བདེན་འཛིན་གང་ཞིག ཆོས་ཅན་གང་ཟག་ལ་དམིགས་ནས་བདེན་པར་འཛིན་པ་ཡིན་པའི་ཕྱིར། ཁྱབ་པ་ཁས་བླངས། འདོད་ན་རྒྱང་འཕན་ཆོས་ཅན་ཤཱཀྱ་ཐུབ་པ་དེ་ཁྱོད་ལ་ལྟོས་པའི་ང་ཙམ་དུ་ཐལ། ཤཱཀྱ་ཐུབ་པ་དེ་ཁྱོད་ཀྱི་རྒྱུད་ཀྱི་གང་ཟག་གི་བདག་འཛིན་ལྷན་སྐྱེས་ཀྱི་དམིགས་པ་ཡིན་པའི་ཕྱིར།
ཁྱབ་པ་ནི་ཤཱཀྱ་ཐུབ་པ་ཆོས་ཅན། རྒྱང་འཕན་མ་ཡིན་པར་ཐལ། རྫོགས་པའི་སངས་རྒྱས་ཡིན་པའི་ཕྱིར་དང༌། ཤཱཀྱ་ཐུབ་པ་ཆོས་ཅན། བདག་ཡིན་པར་ཐལ། གང་ཟག་གི་བདག་འཛིན་གྱི་དམིགས་པ་ཡིན་པའི་ཕྱིར། ཁྱབ་པ་ནི་ཁ་ཅིག་བདག་ལྟའི་རྟེན་དུ་ཞེས་པར་ཁས་བླངས་སོ། ། འདོད་ན་བདག་མ་ཡིན་པར་ཐལ། རྫོགས་པའི་སངས་རྒྱས་ཡིན་པའི་ཕྱིར། ཁོ་ན་རེ་ཤཱཀྱ་ཐུབ་པ་ཆོས་ཅན།
གང་ཟག་ཡིན་པའི་ཕྱིར་ན། བདག་ཡིན་པར་ཐལ་ལོ། ། ཞེ་ན། འོ་ན་ཤཱཀྱ་ཐུབ་པ་ང་ཡིན་པར་ཐལ། གང་ཟག་ཡིན་པའི་ཕྱིར། ཁྱབ་པ་ཁས་བླངས་འདོད་ན་ཤཱཀྱ་ཐུབ་པ་ཆོས་ཅན། བཙུན་པ་ཤཱཀྱ་ཐུབ་པ་ཡིན་པར་ཐལ། རྫོགས་པའི་སངས་རྒྱས་ཡིན་པའི་ཕྱིར། རྒྱང་འཕན་ཆོས་ཅན། ཤཱཀྱ་ཐུབ་པ་ང་ཡིན་པར་ཐལ།
དེ་འདྲ་དེ་ངར་འཛིན་ལྷན་སྐྱེས་ཀྱི་དམིགས་པ་ཡིན་པའི་ཕྱིར། ཁྱབ་པ་ཁས་བླངས། འདོད་ན་ཤཱཀྱ་ཐུབ་པའི་མཚན་དཔེ་རྣམས་ཁྱོད་ལ་ལྟོས་པའི་ང་ཡི་བ་ཡིན་པར་ཐལ། དེ་ཁྱོད་ཀྱི་ངར་འཛིན་ལ་ལྟོས་པའི་ང་ཡིན་པའི་ཕྱིར། རྒྱང་འཕན་ཆོས་ཅན། ཁྱོད་ཀྱིས་འདི་ནི་ཤཱཀྱ་ཐུབ་པའི་ཡོན་ཏན་ནོ་ཞེས་བདེན་པར་ཞེན་པའི་བློ་དེ་ཁྱོད་ཀྱི་རྒྱུད་ཀྱི་བདག་གི་བར་ཞེན་པའི་བློ་ཡིན་པར་ཐལ། ཁྱོད་ཀྱི་ཤཱཀྱ་ཐུབ་པའོ་ཞེས་བདེན་པར་ཞེན་པའི་བློ་དེ་ཁྱོད་ཀྱི་བདག་འཛིན་ཡིན་པའི་ཕྱིར། རྒྱང་འཕན་གྱིས་ཤཱཀྱ་ཐུབ་པར་བདེན་པར་ཞེན་པའི་བློ་དེ་ཆོས་ཅན། ཁྱོད་རྒྱང་འཕན་གྱི་རྒྱུད་ཀྱི་སྲིད་པའི་ཡན་ལག་གིས་བསྡུས་པའི་མ་རིག་པ་སྟེ། དེའི་འཇིག་ལྟར་ཐལ།
ཁྱོད་རྒྱང་འཕན་གྱི་ང་ལ་དམིགས་ནས་བདེན་པར་ཞེན་པའི་བློ་ཡིན་པའི་ཕྱིར། གསུམ་ཆར་དངོས་འགལ། གཞན་ཡང་གང་ཟག་གི་བདག་འཛིན་གྱི་དམིགས་པར་འགྲོ་བ་ལ་བདག་གོ་སྙམ་པའི་བློ་རང་ཤུགས་ཀྱི་སྐྱེ་བ་ཅིག་དགོས་པར་ཐལ། འཇིག་ལྟའི་དམིགས་པར་འགྲོ་བ་ལ་ངའོ་སྙམ་པའི་བློ་ངང་གིས་སྐྱེས་བ་ཅིག་དགོས་པའི་ཕྱིར། ཤཱཀྱ་ཐུབ་པ་ལ་དམིགས་པའི་འཇིག་ལྟ་ཡོད་པར་ཐལ། དེ་ང་ཡིན་པའི་ཕྱིར། འདོད་ན། ཤཱཀྱ་ཐུབ་པའི་ཐུགས་རྒྱུད་ལ་འཇིག་ལྟ་ཡོད་པར་ཐལ། དེ་འདྲའི་འཇིག་ལྟ་ཡོད། དེ་གང་ཟག་གཞན་གྱི་རྒྱུད་ལ་མི་འབྱུང་བའི་ཕྱིར།
འདོད་ན། གང་ཟག་གཞན་གྱིས་ཤཱཀྱ་ཐུབ་པ་ལ་ངའོ་སྙམ་པའི་བློ་སྐྱེ་བར་ཐལ། འདོད་པའི་ཕྱིར། འཁོར་གསུམ་ཁས་བླངས། གཞན་ཡང་ཕྱི་ནང་གི་འཇིག་རྟེན་འདི་བདག་གིས་བྱས་པར་ཐལ། འདི་གང་ཟག་གིས་བྱས་ཤིང་བདག་དང་གང་ཟག་དོན་གཅིག་མིང་གི་རྣམ་གྲངས་ཡིན་པའི་ཕྱིར། གཞན་ཡང་བྱང་སེམས་མཐོང་ལམ་པས་ཁྱི་རྒན་བདེན་མེད་དུ་མངོན་སུམ་དུ་མཐོང་བའི་ཤེས་རབ་དེ། བྱང་སེམས་མཐོང་ལམ་པའི་རྒྱུད་ཀྱི་བདག་འཛིན་ལྷན་སྐྱེས་དང་དམིགས་པ་གཅིག་ལ་དམིགས་ནས་འཛིན་སྟངས་འགལ་བའི་རྣམ་པ་ཅན་ཡིན་པར་ཐལ། བྱང་སེམས་མཐོང་ལམ་པས་ཁྱི་རྒན་བདེན་པར་འཛིན་པའི་བློ་དེ། དེའི་རྒྱུད་ཀྱི་གང་ཟག་གི་བདག་འཛིན་ཡིན་པའི་ཕྱིར།
འདོད་ན། བྱང་སེམས་མཐོང་ལམ་པ་དང༌། ཁྱི་རྒན་གཅིག་ཏུ་ཐལ་ལོ། ། བྱང་སེམས་མཐོང་ལམ་པས་ཁྱི་རྒན་བདེན་མེད་དུ་རྟོགས་ནས་བསྒོམས་པས་རང་རྒྱུད་ཀྱི་བདག་འཛིན་སྤོང་ཞེས་པ་ནི། རང་ཁྱིམ་རྩིག་ཕུག་སྦྲུལ་གནས་མཐོང་བཞིན་དུ། ། འདི་ན་གླང་ཆེན་མེད་ཅེས་དོགས་བསལ་ཏེ། ། ཞེས་སྦྲུལ་ཞེས་པའི་བཞད་གད་ཀྱི་རྒྱུ་དེ་ཁས་མ་བླངས་སམ་ལེགས་པར་སོམས་ཤིག བྱང་སེམས་མཐོང་ལམ་པའི་རྒྱུད་ཀྱི་བྱང་སེམས་མཐོང་ལམ་པ་རང་ཉིད་བདེན་མེད་དུ་མངོན་སུམ་དུ་མཐོང་བའི་ཤེས་རབ་དེས། ཁྱི་རྒན་ལ་བདེན་པར་འཛིན་པ་སྤོང་ནུས་ན། བུམ་པ་དང་ཀ་བ་སོགས་ལ་བདེན་པར་ཞེན་པ་ཡང་སྤོང་ནུས་པར་མཚུངས་ལ།
དེ་འདོད་ན། སྒྲིབ་པ་མ་ལུས་པའི་གཉེན་པོར་གང་ཟག་གི་བདག་མེད་རྐྱང་པ་བསྒོམ་པས་ཆོག་པ་ཉིད་དུ་འགྱུར་བས། བདག་མེད་འདི་ནི་འགྲོ་བ་རྣམ་སྒྲོལ་ཕྱིར། ། ཆོས་དང་གང་ཟག་དབྱེ་བས་རྣམ་གཉིས་གསུངས། ། ཞེས་པ་དང་ཇི་ལྟར་མི་འགལ། ཡང་འདི་སྐད་དུ། ཕུང་པོ་བདག་ཡིན་པ་སྤོང་བ་ནི་རིགས་མོད། ཕུང་པོ་བདག་ལྟའི་དམིགས་པར་ཁས་བླངས་པ་ལ། ཕུང་པོ་བདག་ཏུ་ཐལ་བ་སྤངས་ནས་འགོག་པ་ནི་ཤིན་ཏུ་བཞད་གད་ཀྱི་གནས་ཏེ། བདེན་འཛིན་གྱི་དམིགས་པ་ཡིན་ན།
བདེན་གྲུབ་ཡིན་དགོས་པར་ཐལ་ལོ། ། གཞན་ཡང་བདག་ཏུ་འཛིན་པའི་བློ་ཡིན་ན། མ་འཁྲུལ་དགོས་པར་ཐལ། དེ་ཡིན་ན་རང་གིས་གང་ལ་བདག་ཏུ་བཟུང་བའི་དམིགས་པ་དེ་བདག་ཡིན་དགོས་པའི་ཕྱིར། འདིའི་སྐྱོན་སྤོང་བར་འདོད་ནས་རྗེས་འཇུག་ཁ་ཅིག་ན་རེ། ལས་འབྲས་ཀྱི་རྟེན་དུ་གྱུར་པའི་བདག་དེ་བདག་འཛིན་ལྷན་སྐྱེས་ཀྱི་དམིགས་ཡུལ་དུ་གྱུར་པའི་བདག་དེ་ཡིན་པར་གྲུབ་མཐའ་སྨྲ་བ་མང་པོ་མི་མཐུན་པ་མེད་ལ། དེའི་མཚན་གཞི་ལ་མི་མཐུན་པས་ཕུང་པོ་ལྔའམ་རྣམ་པར་ཤེས་པ་བདག་གི་མཚན་གཞིར་ཁས་བླངས་ན། ཕུང་པོ་བདག་ན་ཞེས་སོགས་ཀྱི་སྐྱོན་འཇུག་པ་མིན་ནོ་ཞེས་བྲིས་སོ། ། དེ་ལྟ་ན་ཁྱེད་ཅག་རྩ་བར་ཕུང་པོ་བདག་ལྟའི་དམིགས་པ་ཡིན་པ་བཀག་གོ་ཞེས་ཟེར་བ་དེར་མ་སོང་བར། བདག་བདག་ལྟའི་དམིགས་པ་པ་ཡིན་པ་བཀག་པར་སོང་སྟེ།
ཕུང་པོ་ལྔའི་གཅིག་བདག་ཏུ་ཁས་བླངས་ནས་དེ་བདག་ལྟའི་དམིགས་པར་འདོད་པ་ལ། གལ་ཏེ་ཕུང་པོ་བདག་ན་ཞེས་སོགས་ཀྱི་སྐྱོན་བརྗོད་པའི་ཕྱིར། འདོད་ན་ཁས་བླངས་འགལ་ལོ། ། གཞན་ཡང་བདག་གི་བ་དེ། བདག་གི་བར་འཛིན་པའི་བློའི་དམིགས་པ་ཡིན་པ་ལ་མི་མཐུན་པ་མེད་པར་ཁས་བླངས་ནས། མིག་རྣ་སོགས་བདག་གི་བའི་མཚན་གཞིར་ཁས་བླངས་པ་ལ། གལ་ཏེ་མིག་སོགས་བདག་གི་ཡིན་གྱུར་ན། ། བདག་གི་རྫས་སུ་འགྱུར་ཞིང་དེར་ལྟ་བ། ། རྫས་ལ་འཇུག་པས་ཕྱིན་ཅི་ལོག་མི་འགྱུར། ། ཁྱོད་ཀྱིས་རྣལ་འབྱོར་བདག་མེད་མཐོང་བ་ཡི། །
དེ་ཚེ་ངེས་པར་དངོས་རྣམས་མེད་པར་འགྱུར། ། ཞེས་སོགས་ཀྱི་སྐྱོན་ཅིའི་ཕྱིར་མི་འཇུག གཞན་ཡང་ལེགས་ལྡན་འབྱེད་དང་སེམས་ཙམ་པས། རིམ་བཞིན་ཡིད་ཀྱི་རྣམ་ཤེས་དང་ཀུན་གཞིའི་རྣམ་ཤེས་བདག་གི་མཚན་གཞིར་འདོད་ན། དེའི་ལུགས་ལ་བདག་འཛིན་གྱི་འཛིན་སྟངས་ཇི་ལྟར་བཟུང༌། བདེན་པར་བཟུང་བ་ཉིད་དུ་འདོད་ན། དེའི་ལུགས་ལའང་གང་ཟག་གི་བདག་འཛིན་བདེན་འཛིན་དང༌། གང་ཟག་གི་བདག་མེད་དོན་དམ་བདེན་པར་ཐལ་བ་དང༌། ཀུན་གཞི་བདེན་གྲུབ་མ་ཡིན་པར་ཐལ་ལོ། ། དེ་ལ་ངའོ་སྙམ་དུ་བཟུང་བ་ཡིན་ཞིང༌།
དེ་ལྟར་འདོད་ཀྱང་འདོད་པས་དེའི་ལུགས་ལ། ཤེས་བྱ་ཆོས་ཅན། གང་ཟག་གི་བདག་འཛིན་ཞེན་ཡུལ་ལ་མ་འཁྲུལ་བར་ཐལ། གང་ཟག་གི་བདག་འཛིན་གྱིས་གང་ལ་བདག་ཏུ་བཟུང་བ་དེ་བདག་ཡིན་པར་ཚད་མས་གྲུབ་པའི་ཕྱིར། དེའི་ཕྱིར་སློབ་དཔོན་ལེགས་ལྡན་འབྱེད་དང༌། མཁས་པ་སེམས་ཙམ་པ་རྣམས་དེ་དག་བདག་ཏུ་འཁྲུལ་བའི་གཞིར་བཞེད་ཀྱི་དེ་དག་བདག་ཏུ་ག་ལ་བཞེད། བདག་གི་སྒྲ་འདོགས་པར་གསུངས་པ་ནི། མདོ་ལས་བདག་ཏུ་གསུངས་པའི་དགོངས་གཞིར་སྟོན་པ་ཡིན་ནོ། ། དེ་ཡང་སློབ་དཔོན་ལེགས་ལྡན་འབྱེད་ཀྱི་རྟོག་གེ་ལ་འབར་བར་ལུང་རིགས་གཉིས་ཀྱིས་སྒྲུབ་པར་མཛད་ཅིང༌། སེམས་ཙམ་པས་ཀྱང་ཀུན་གཞི་ལ་དགོངས་ནས་མདོར་བདག་གོ་ཞེས་གསུངས་པར་གསལ་ཏེ།
ཀུན་གཞི་ཉིད་བདག་ཏུ་འཁྲུལ་བའི་གཞི་ཡིན་པའི་ཕྱིར། ཞེས་དགོངས་པར་ངེས་སོ། ། འདིའི་ལུང་ནི་འཆད་པར་འགྱུར་རོ། ། དཔྱོད་མེད་བླུན་པོ་མྱུར་དུ་འཇུག་པའི་ལམ། ། གསལ་བར་སྟོན་པའི་གཞུང་གི་ཚོགས་ཆེན་ལ། ། ཤེས་མེད་དད་པ་ལྡན་རྣམས་འཇུག་མོད་ཀྱི། ། དཔྱོད་ལྡན་སྐྱེ་བོ་འཇུག་པའི་ལམ་མ་ཡིན། ། ལ་ལ་སྨོན་ལམ་དབང་གིས་ཏེ། ། འགའ་ཞིག་རྙེད་དང་བཀུར་སྟིའི་ཆེད། ། གཞན་དག་ཕྲག་དོག་ཁོ་ནས་ཏེ། །
ཁ་ཅིག་རི་བོང་ཅལ་ལ་བརྒྱུག ། ཡང་མངོན་པའི་ང་རྒྱལ་ཅན་གྱིས་སྨྲས་པ། ལེགས་ལྡན་འབྱེད་ཡིད་ཀྱི་རྣམ་ཤེས་གང་ཟག་གི་མཚན་གཞིར་བྱེད་པ་རིགས་པས་མི་འཐད་དེ། འདུ་ཤེས་མེད་པ་པ་དང༌། འགོག་པའི་སྙོམས་འཇུག་གི་ཚེ་གང་ཟག་མེད་པར་ཐལ། ཡིད་ཀྱི་རྣམ་ཤེས་རྒྱུན་ཆད་པའི་ཕྱིར། ཅི་སྟེ་གཟུགས་ཕུང་གི་རྒྱུན་གང་ཟག་གི་མཚན་གཞིའོ་སྙམ་ན། སེམས་དང་སེམས་ལས་བྱུང་བ་མེད་པའི་བེམས་པོའི་རྒྱུན་སེམས་ཅན་ཡིན་པར་སྨྲ་བ་ཁྱོད་ཀྱི་རྣམ་དཔྱོད་ནི་ཚུ་རོལ་མཛེས་པ་པ་དང་འདྲ་བས་ཡ་མཚན་ནོ། ། ཅི་ཡང་མེད་དུ་སྐྱེས་པ་ལ་འཕགས་པས་འདས་ལམ་མངོན་དུ་བྱས་པའི་ཚེ། ས་དེ་ས་བསྡུས་ཀྱི་གང་ཟག་རྒྱུན་ཆད་པར་ཐལ།
འདས་ལམ་དེ་ནི་དེའི་མཚན་གཞིར་མི་རུང་གཟུགས་དང་སེམས་དང་སེམས་ལ་བྱུང་བའི་ཆོས་གང་ཡང་མེད་པའི་ཕྱིར་ཞེས་ཟེར་རོ། ། འོ་ན་ཁྱེད་ལྟར་ན་ཡང་དེ་གཉིས་ཀྱི་ཚེ་གང་ཟག་མེད་པར་ཐལ། ཕུང་པོ་ལྔ་ལ་བཏགས་པའི་ང་མེད་པའི་ཕྱིར་ཏེ། ཕུང་པོ་ལྔ་མེད་པའི་ཕྱིར། གསུམ་ཆར་རོ། ། ཅི་སྟེ་གཟུགས་ཕུང་ཙམ་ལ་བཏགས་པའི་ང་ཙམ་དེ་གང་ཟག་མ་ཡིན་ནོ་སྙམ་ན། སེམས་དང་སེམས་ལས་བྱུང་བ་གང་ཡང་མེད་པའི་བེམས་པོའི་ཆོས་སེམས་ཅན་དུ་འདོད་པ་ཞེས་སོགས་སོ། ། ཅི་ཡང་མེད་ཀྱི་འཕགས་པས་འདས་ལམ་མངོན་དུ་བྱས་པའི་ཚེ། ས་དེས་བསྡུས་ཀྱི་ཕུང་པོ་ལ་བཏགས་པའི་ང་ཙམ་མེད་པར་ཐལ། དེས་བསྡུས་ཀྱི་ཕུང་པོ་རྒྱུན་ཆད་པའི་ཕྱིར།
གསུམ་ཆར་རྒྱུད་མ་ནས་རྒྱུད་མར་ཁས་བླངས་སོ། ། ཁྱོད་ཀྱི་རིགས་པ་འདི་ལ་ནི་ལྷ་མ་ཡིན་གྱི་དབང་པོའི་དཔུང་གི་ཚོགས་ཡན་ལག་བཞི་རྒྱབ་རྟེན་དུ་མེད་ན་འཛིན་པར་མི་ནུས་སོ། ། དེ་ལྟར་བདག་མེད་གཏན་ལ་ཕབ་ནས། དེས་བདག་འཛིན་ཇི་ལྟར་སྤོང་བའི་ཚུལ་ལ། རང་རྒྱུད་པ་སོགས་ཀྱིས་རྟག་གཅིག་རང་དབང་ཅན་གྱི་གང་ཟག་གི་བདག་གིས་སྟོང་པ་དང་མི་རྟག་སོགས་བཅུ་དྲུག་གོམས་པ་མཐར་ཕྱིན་པར་བྱས་པ་ན། གང་ཟག་གི་བདག་འཛིན་མ་ལུས་པར་སྤོང་ནུས་སོ། ། ཞེས་ཞལ་གྱིས་བཞེས་པ་ལ། དཔལ་ལྡན་ཟླ་བའི་ཞབས་ཀྱི་རྗེས་སུ་ཞུགས་པར་རློམ་པའི་ང་རྒྱལ་ཅན་དག་ན་རེ། གང་ཟག་མི་རྟག་པར་རྟོགས་པ་མཐར་ཐུག་པ་ཙམ་གྱིས་དངོས་པོ་ལ་བདེན་འཛིན་སུན་འབྱིན་ནུས་པར་ཐལ་ལོ། ། འདོད་ན་ཤེས་སྒྲིབ་ཀྱི་གཉེན་པོར་ཆོས་ཀྱི་བདག་མེད་ཅུང་ཟད་ཀྱང་བསྒོམ་མི་དགོས་པར་འགྱུར་རོ། །
གཞན་ཡང་དེ་གཉིས་ཆར་རྟོགས་པས་ངར་འཛིན་ལྷན་སྐྱེས་སྤོང་མི་ནུས་ཏེ། ངར་འཛིན་ལྷན་སྐྱེས་ལ་རྟག་གཅིག་རང་དབང་ཅན་གྱི་འཛིན་སྟངས་དེ་འདྲ་མེད་པའི་ཕྱིར། དེ་སྐད་དུ། གང་དག་དུད་འགྲོར་བསྐལ་མང་ཞེས་གསུངས་སོ། ། ཅི་སྟེ་ངར་འཛིན་ལྷན་སྐྱེས་ལ་དེ་འདྲའི་འཛིན་སྟངས་མེད་ཀྱང༌། དེས་བཟུང་བ་ལྟར་གྲུབ་ན་རྟག་གཅིག་རང་དབང་ཅན་དུ་གྲུབ་དགོས་པས། བདག་འཛིན་ཀུན་བཏགས་ཀྱི་ཞེན་ཡུལ་སུན་ཕྱུང་བས་ལྷན་སྐྱེས་ཀྱི་ཞེན་ཡུལ་སེལ་ནུས་པ་ཡིན་ན་ནི། མི་རྟག་པར་བསྒོམས་པས་བདེན་འཛིན་ལྷན་སྐྱེས་ཀྱང་སུན་འབྱིན་ནུས་པར་ཐལ་ལོ། ། དེས་བཟུང་བ་ལྟར་གྲུབ་ན་རྟག་པར་གྲུབ་དགོས་པའི་ཕྱིར། གསུམ་ཆར་ཁས་བླངས་སོ། །
གཞན་ཡང་མི་རྟག་སོགས་བཅུ་དྲུག་རྟོགས་པའི་ལམ་དང༌། འཇིག་རྟེན་པའི་ལམ་གཉིས་ལ་ཉོན་མོངས་ཀྱི་ས་བོན་སྤོང་ནུས་མི་ནུས་ཀྱི་ཁྱད་པར་མེད་པར་ཐལ། དེ་གཉིས་ཀ་དོན་དམ་གྱི་གནས་ལུགས་ལ་མ་ཞུགས་པར་ཁྱད་པར་མེད། ཀུན་རྫོབ་ཀྱི་གནས་ལུགས་ལ་ཞུགས་པར་མཚུངས་པའི་ཕྱིར། གཞན་ཡང་ཕུང་པོ་མི་རྟག་པར་རྟོགས་པ་གང་ཟག་ལ་རྟག་འཛིན་སྤོང་བ་ཡིན་ན། འོ་ན་ཕུང་སོགས་ཆོས་ལ་བདག་འཛིན་གྱི་ས་བོན་སྤངས་པའི་སྒོ་ནས་གང་ཟག་ལ་བདག་འཛིན་སྤོང་དགོས་པར་མཚུངས་ལ། དེ་ལྟ་ན་གང་ཟག་གི་བདག་འཛིན་སྤོང་བ་ལ་ཆོས་ཀྱི་བདག་མེད་རྟོགས་མི་དགོས་པར་འདོད་པ་ཉམས་སོ། ། ཆོས་དེ་ལ་བདེན་འཛིན་ཡིན་ན་ཆོས་དེ་ལ་བདག་འཛིན་ཡིན་པས་ཁྱབ་བམ་མ་ཁྱབ། མ་ཁྱབ་ན། བདེན་འཛིན་ཡིན་ན་བདག་འཛིན་ཡིན་པས་ཁྱབ་པ་ཉམས་ལ།
ཁྱབ་ན། གང་ཟག་ལ་བདེན་འཛིན་གྱི་བློ་ཆོས་ཅན། གང་ཟག་ལ་བདག་འཛིན་ཡིན་པར་ཐལ། དེ་ལ་བདེན་འཛིན་ཡིན་པའི་ཕྱིར། གསུམ་ཆར་ལ་ལན་མེད་དོ། ། ཡང་གང་ཟག་ལ་དམིགས་ནས་བདེན་པར་འཛིན་པ་ཆོས་ཀྱི་བདག་འཛིན་ཡིན་ན། འོ་ན། ཆོས་ལ་དམིགས་ནས་རྟག་གཅིག་རང་དབང་ཅན་དུ་འཛིན་པའི་བློ་ཡིན་ན། གང་ཟག་གི་བདག་འཛིན་ཡིན་པས་ཁྱབ་པར་ཐལ་ལ། འདོད་ན་སྒྲ་རྟག་འཛིན་གྱི་རྟོག་པའང་གང་ཟག་གི་བདག་འཛིན་དུ་ཐལ་ཞེས་བརྗོད་ན།
རྟོག་གེ་བ་མཐའ་དག་གི་སྨྲ་བའི་འཇུག་པ་གཅིག་པ་འགྱུར་རོ། ། ཞེས་བྲིས་སོ། ། དེར་རང་རྒྱུད་པ་མན་གྱིས་འདོད་པའི་བདག་མེད་ཇི་ཙམ་བསྒོམ་པ་མཐར་ཐུག་ཀྱང་ལྷན་སྐྱེས་ཀྱི་ཞེན་ཡུལ་སུན་འབྱིན་མི་ནུས་སོ། ། ཞེས་གསུངས་སོ། ། འདི་ཟླ་ཞབས་ཀྱི་དགོངས་པར་མ་སོང་ཞིང༌། ལྟར་སྣང་འབའ་ཞིག་སྟེ། འོ་ན་འདི་ལྟར། དངོས་པོ་མི་རྟག་པར་རྟོགས་པའི་གསལ་སྣང་མཐར་ཐུག་པ་ན། དངོས་པོ་ལ་བདེན་འཛིན་ཀུན་བཏགས་ཀྱི་ས་བོན་སྤོང་ནུས་པར་ཐལ། གང་ཟག་མི་རྟག་སོགས་བཅུ་དྲུག་ཏུ་གོམས་པར་བྱས་ཙམ་གྱིས་གང་ཟག་གི་བདག་འཛིན་ཀུན་བཏགས་ཀྱི་ས་བོན་སྤོང་ནུས་པའི་ཕྱིར།
གསུམ་ཆར་ལ་ཡང་མེད་དོ། ། རྣལ་མའི་ལན་ནི་ཕུང་པོ་མི་རྟག་པར་རྟོགས་པ་རྐྱང་པས་གང་ཟག་གི་བདག་འཛིན་གྱི་ས་བོན་སྤོང་ནུས་པ་མ་ཡིན་གྱི་ཕུང་པོ་སྟོང་པ་དང་བདག་མེད་དུ་རྟོགས་པས་ཡིན་ནོ། ། ཇི་སྐད་དུ། སྟོང་ཉིད་ལྟ་བས་གྲོལ་འགྱུར་གྱི། ། སྒོམ་པ་ལྷག་མ་དེ་དོན་ཡིན། ། ཞེས་སོ། ། རྩོད་པ་གཉིས་པའི་ལན་ནི། འོ་ན་མྱུ་གུའི་སྟེང་དུ་མཐའ་བཞིའི་སྐྱེ་བ་བཀག་པས་མྱུ་གུ་ལ་བདེན་པར་འཛིན་པའི་བདེན་འཛིན་ལྷན་སྐྱེས་མི་ཁེགས་པར་ཐལ། མྱུ་གུ་ལ་བདེན་པར་འཛིན་པའི་བདེན་འཛིན་ལྷན་སྐྱེས་ལ་མཐའ་བཞི་ལས་སྐྱེ་བར་འཛིན་པའི་འཛིན་སྟངས་མེད་པའི་ཕྱིར། ཅི་སྟེ་དེ་ལ་དེ་འདྲའི་འཛིན་སྟངས་མེད་ཀྱང༌།
དེས་བཟུང་བ་ལྟར་གྲུབ་ན་མཐའ་བཞི་ལས་མ་འདས་པས་དེ་བཀག་པས་ཅིག་ཤོས་ཁེགས་སོ་སྙམ་ན། འོ་ན་མྱུ་གུ་མི་རྟག་པར་བསྒོམས་པས་མྱུ་གུ་ལ་བདེན་འཛིན་ལྷན་སྐྱེས་ཀྱི་ཞེན་ཡུལ་ཁེགས་པར་ཐལ། དེས་བཟུང་བ་ལྟར་གྲུབ་ན་རྟག་པར་གྲུབ་དགོས་པའི་ཕྱིར། གསུམ་ཆར་རྒྱུད་མར་ཁས་བླངས་སོ། ། རྣལ་མའི་ལན་ནི་བདེན་འཛིན་ལྷན་སྐྱེས་ཀྱི་ཞེན་སྟངས་ལ་ཀུན་བཏགས་ཀྱི་ཞེན་ཡུལ་ལྟར་མེད་ཀྱང༌། ཀུན་བཏགས་ཀྱི་ཞེན་སྟངས་དེ་བཀག་པས། ལྷན་སྐྱེས་ཀྱི་ཞེན་སྟངས་ཀྱི་བཟུང་བྱ་དེ་ཡང་ཁེགས་དགོས་ཏེ། ཀུན་བཏགས་ནི་ལྷན་སྐྱེས་ཀྱིས་བཟུང་བ་ལྟར་འཐད་པའི་སྒྲུབ་བྱེད་བཀོད་ནས་ལྷན་སྐྱེས་ཀྱིས་བཟུང་བ་ལྟར་འཛིན་པ་གཅིག་ཡིན་ལ། སྒྲུབ་བྱེད་ཀུན་བཏགས་ཀྱིས་བཟུང་བ་དེ་མི་འཐད་པར་རྟོགས་པའི་རྣལ་འབྱོར་མངོན་སུམ་སྐྱེས་པ་ན། བསྒྲུབ་བྱ་ལྷན་སྐྱེས་ཀྱིས་བཟུང་བ་ལྟར་མེད་པར་ངེས་པའི་ཡང་དག་ཤེས་པ་དེ་མ་ཐག་འབྲས་སུ་འདྲེན་པ་ཡིན་ཏེ།
དཔེར་ན་སྒྲུབ་བྱེད་མཐའ་བཞིའི་སྐྱེ་བ་ཁེགས་པ་ན། བསྒྲུབ་བྱ་བདེན་སྐྱེ་ཁེགས་པ་བཞིན་ནོ། ། གཞན་ཡང་ཐེག་ཆེན་མཐོང་ལམ་གྱི་རྒྱུན་དེ་ཉིད་གོམས་པར་བྱས་པ་ལས་བདེན་འཛིན་ལྷན་སྐྱེས་ཀྱི་ས་བོན་སྤོང་མི་ནུས་པར་ཐལ། གང་ཟག་གི་བདག་འཛིན་ཀུན་བཏགས་ཀྱི་གཉེན་པོ་ཙམ་གྱི་རྒྱུན་གོམས་པར་བྱས་པས་གང་ཟག་གི་བདག་འཛིན་ལྷན་སྐྱེས་ཀྱི་ས་བོན་སྤོང་མི་ནུས་པའི་ཕྱིར། གང་ཟག་རྟག་གཅིག་རང་དབང་ཅན་དུ་འཛིན་པའི་བློ་འདི་ཀུན་བཏགས་ཁོ་ནར་མ་ངེས་ཏེ། ལྷན་སྐྱེས་ཀྱིས་རང་དབང་ཅན་དུ་ངེས་པར་བཟུང་བའི་ཕྱིར་དང༌། དུད་འགྲོས་ཀྱང་ང་རྟག་གོ་སྙམ་དུ་མ་བཟུང་མོད། རྟག་པའི་དོན་དུ་འཛིན་པ་ཡོད་དེ། དེ་ལྟར་ན་རྟག་འཛིན་ཅན་གྱི་གང་ཟག་ཡིན་ན། གྲུབ་མཐའ་ལ་བློ་ཁ་ཕྱོགས་དགོས་པར་ཐལ་ལོ། །
འོན་ཀྱང་དགག་སྒྲུབ་ཀྱི་རྣམ་བཞག་ནི་གྲུབ་མཐའ་སྨྲ་བ་ཁོ་ནའི་སྤྱོད་ཡུལ་དུ་བྱེད་དགོས་པས། རྟག་གཅིག་རང་དབང་ཅན་ལ་སོགས་པའི་ཐ་སྙད་བཏགས་ནས་སྒྲུབ་པར་བྱེད་དོ། ། ཁྱད་པར་དུའང་མི་རྟག་ལ་སོགས་བཅུ་དྲུག་མངོན་སུམ་དུ་རྟོགས་པའི་བློ། ངར་འཛིན་ལྷན་སྐྱེས་དང་ཞེན་སྟངས་མི་འགལ་བར་འདོད་པ་ནི་ཤིན་ཏུ་ཡང་མི་རིགས་ཏེ། བདག་མེད་པའི་དོན་ནི་ངའོ་སྙམ་པའི་ཞེན་སྟངས་ཀྱི་བཟུང་བྱ་དེ་མེད་པར་རྟོགས་པ་ལ་བྱེད་ལ། དེ་དང་འཛིན་སྟངས་མི་འགལ་ན་གཞན་གཏི་མུག་དང་འགལ་བར་ཇི་ལྟར་སྒྲུབ། དེའི་ཕྱིར་ཁྱེད་ཀྱིས་ནི་ཆོས་ཀྱི་བདག་མེད་མ་རྟོགས་པར་མི་རྟག་ལ་སོགས་བཅུ་དྲུག་རྟོགས་པར་མི་ནུས་ཞེས་སྨྲ་ན་སྨྲོས་ཤིག དེ་མ་ཡིན་པར་ཕུང་པོ་བདག་གིས་སྟོང་ཞིང་བདག་མེད་པར་མངོན་སུམ་དུ་རྟོགས་པའི་ཤེས་རབ་དེ། བདག་འཛིན་དང་འཛིན་སྟངས་མི་འགལ་ཞེས་མ་སྨྲ་ཤིག ཟླ་བའི་ཞབས་ཀྱི་དགོངས་པ་ཡང༌།
རང་རྒྱུད་པས་རྟག་གཅིག་རང་དབང་ཅན་གྱི་བདག་བཀག་པ་ན་ངར་འཛིན་ལྷན་སྐྱེས་ཀྱི་ཡུལ་ཁེགས་སོ་ཞེས་སྨྲ་བ་ཕྱོགས་སྔ་མར་བྱེད་པ་ཡིན་གྱི། འདི་ལྟར། གང་དག་དུད་འགྲོར་ཅེས་པའི་དོན་ནི་ཕྱི་རོལ་པས་བདག་ཕུང་རྫས་གཞན་དུ་ཁས་བླངས་ནས་ངར་འཛིན་ལྷན་སྐྱེས་ཀྱིས་ཕུང་པོ་ལས་རྫས་གཞན་པའི་བདག་དེ་བཟུང་བར་ཁས་ལེན་པ་ལ། དེས་ཀྱང་མ་སྐྱེས་རྟགས་འདི་མ་མཐོང་ལ། ། ངར་འཛིན་དེ་དག་ལ་ཡང་འཇུག་མཐོང་སྟེ། ། ཞེས་སྟོན་པ་ཡིན་ལ། བདག་མེད་རྟོགས་ཚེ་ཞེས་སོགས་ཀྱི་དོན་ནི། རང་སྡེ་ཉན་ཐོས་པ། བདག་ཕུང་རྫས་གཅིག་ཏུ་ཁས་བླངས་ནས། མདོ་ལས་བདག་མེད་པར་གསུངས་པས་བདག་མེད་རྟོགས་པའི་ཤེས་རབ་ཀྱིས་འཁོར་བའི་རྩ་བ་སུན་འབྱིན་ཚུལ་ཕུང་པོ་ལས་རྫས་གཞན་དུ་གྱུར་པའི་བདག་མེད་པ་དང༌།
དེ་མེད་པར་རྟོགས་པའི་ཤེས་རབ་ཀྱིས་འཁོར་བའི་རྩ་བ་འཇིག་ལྟ་འགོག་པར་འདོད་པ་ལ། རང་ཁྱིམ་རྩིག་ཕུག་སོགས་གསུངས་པ་ཡིན་ནོ། ། འདིར་འདི་ནི་ངར་འཛིན་བློའི་ཞེས་སོགས་ལ། སྔར་དེ་རིག་མིན་པའང་བདག་ལྟའི་ཕྱིར། ། ཞེས་པའི་གྲུབ་དོན་དེ་ཉིད་ཡིན་ནོ། ། དེས་ཕུང་པོ་ལས་རྫས་གཞན་པའི་བདག་མེད་པར་རྟོགས་པས་ཕུང་པོ་ཉིད་བདག་ཏུ་རློམ་པའི་ངར་འཛིན་སྤོང་བར་འདོད་པ་ལ་བཞད་བགད་མཛད་པ་ཡིན་གྱི། རྟག་གཅིག་རང་དབང་ཅན་གྱི་བདག་དེ་རང་འཛིན་ལྷན་སྐྱེས་ཀྱི་རྣམ་པའི་རྟེན་མ་ཡིན་པ་ལ་རྟགས་མ་གྲུབ་ཀྱི་ལེན་ཐེབས་མོད། དཔལ་ལྡན་ཟླ་བའི་ཞབས་ལ་སོགས་པ་ཐལ་འགྱུར་བ་རྣམས་ཀྱིས་ཉོན་མོངས་ཀྱི་རྣམ་བཞག་ནི་གྲུབ་མཐའ་སྨྲ་བ་མཐའ་དག་དང་ཐུན་མོང་མ་ཡིན་པ་ཞིག་ཡོད་ཅེས་གསུངས་ཏེ། འདི་ལ་བརྗོད་པ་དང༌། དེ་སུན་དབྱུང་བ་གཉིས།
དང་པོ་ནི་གང་ཟག་གི་བདག་འཛིན་དུ་མ་ཟད་ཆོས་ཀྱི་བདག་འཛིན་ཡང་ཉོན་མོངས་པ་ཅན་གྱི་མ་རིག་པར་བསྒྲུབ་པ་ལ། ལུང་མང་མོད། འདིར་དགོས་པ་ཆེ་བ་འགའ་ཞིག་བརྗོད་པར་བྱ་སྟེ། དེ་ལ་འདི་སྐད་ཏུ། རྩ་བ་ལས། ལས་དང་ཉོན་མོངས་ཟད་པས་ཐར། ། ལས་དང་ཉོན་མོངས་རྣམ་རྟོག་ལས། ། ཞེས་དང༌། རིགས་པ་དྲུག་ཅུ་པ་ལས། གང་ཡང་རུང་བའི་གནས་རྙེད་ན། །
ཉོན་མོངས་གཡོ་ཅན་སྦྲུལ་དུག་གིས། ། ཟིན་པར་འགྱུར་རོ་གང་གི་སེམས། ། གནས་མེད་དེ་ལྟར་འཛིན་མི་འགྱུར། ། ཞེས་དང༌། བདུན་ཅུ་པ་ལས། རྒྱུ་དང་རྐྱེན་ལས་སྐྱེས་དངོས་རྣམས། ། ཞེས་སོགས་དང༌། བཞི་བརྒྱ་པ་ལས། ལུས་ལ་དབང་པོ་ཇི་བཞིན་དུ། ། གཏི་མུག་རྒྱུན་ལ་གནས་མི་འགྱུར། །
དེ་ཕྱིར་ཉོན་མོངས་ཐམས་ཅད་ཀྱང༌། ། གཏི་མུག་བཅོམ་པས་བཅོམ་པར་འགྱུར། ། ཞེས་དང༌། སྲིད་པའི་ས་བོན་རྣམ་ཤེས་ཏེ། ། ཡུལ་རྣམས་དེ་ཡི་སྤྱད་ཡུལ་ལོ། ། ཡུལ་ལ་བདག་མེད་མཐོང་ནས་ནི། ། སྲིད་པའི་ས་བོན་འགགས་པར་འགྱུར། ། ཞེས་དང༌། དེའི་འགྲེལ་པ་ན། ཇི་སྐད་བཤད་པའི་ཚུལ་གྱིས་ཡུལ་རང་བཞིན་མེད་པར་མཐོང་བས་ཆགས་པའི་རྒྱུ་སྲིད་པའི་ས་བོན་དུ་གྱུར་པ་རྣམ་པ་ཐམས་ཅད་དུ།
ལོག་པས་ཉན་ཐོས་དང་རང་སངས་རྒྱས་དང་མི་སྐྱེ་བའི་ཆོས་ལ་བཟོད་པ་ཐོབ་པའི་བྱང་ཆུབ་སེམས་དཔའ་རྣམས་ལ་འཁོར་བ་བཟློག་པར་རྣམ་པར་བཞག་གོ་ཞེས་དང༌། འཇུག་འགྲེལ་ལས། དེ་ལྟར་ན་སྲིད་པའི་ཡན་ལག་གིས་བསྡུས་པ་ཉོན་མོངས་པ་ཅན་གྱི་མ་རིག་པའི་དབང་གིས་ཀུན་རྫོབ་ཀྱི་བདེན་པ་རྣམ་པར་བཞག་གོ ། ཞེས་དངོས་པོ་རྣམས་སྲིད་པའི་རྩ་བར་གྱུར་པའི་མ་རིག་པར་བཤད་པའི་ཕྱིར་དང༌། ཡང་དྲུག་ཅུ་པར། གནས་བཅས་སེམས་དང་ལྡན་པ་ལས། ། ཉོན་མོངས་པ་དུག་ཅན་ཅིས་མི་འབྱུང༌། ། ཞེས་དང༌། དེའི་སྔ་འགྲེལ་དུ། གང་དག་གཟུགས་ལ་སོགས་པ་རྣམས་ཀྱི་རང་བཞིན་དམིགས་ཀྱང་ཉོན་མོངས་པ་རྣམས་སྤོང་བར་འདོད་པ་དེ་དག་ལ་ནི།
ཉོན་མོངས་སྤོང་བ་མི་སྲིད་དོ་ཞེས་བསྟན་པའི་ཕྱིར། གསུངས་པ། ཞེས་དང༌། དེའི་ཕྱི་འགྲེལ་ལས། དངོས་པོར་དམིགས་པ་ཡིན་ན་ནི། འདོད་ཆགས་ལ་སོགས་པའི་ཉོན་མོངས་པ་རང་བཞིན་བཟློག་ཏུ་མེད་པ་རྣམས་འབྱུང་ངོ༌། ། ཇི་ལྟར་ཞེ་ན། རེ་ཤིག་དངོས་པོ་དེ་ཡིད་དང་མཐུན་པ་ཡིན་ན་ནི། དེའི་ཚེ་དེ་ལ་རྗེས་སུ་ཆགས་པ་བཟློག་པར་དཀའོ། ། ཅི་སྟེ་མི་མཐུན་ན་ནི།
དེའི་ཚེ་དེ་ལ་ཁོང་ཁྲོ་བ་དང༌། ཚིག་པ་ཟ་བ་བཟློག་པར་དཀའོ། ། ཞེས་དང༌། སྤྱོད་འཇུག་ལས་ཀྱང༌། དམིགས་པ་དང་ནི་བཅས་པའི་སེམས། ། འགའ་ཞིག་ལ་ནི་གནས་པར་འགྱུར། ། སྟོང་ཉིད་དང་ནི་བྲལ་བའི་སེམས། ། འགགས་པ་སླར་ཡང་སྐྱེ་འགྱུར་ཏེ། ། འདུ་ཤེས་མེད་པའི་སྙོམས་འཇུག་བཞིན། ། ཅེས་གསུངས་སོ། །
རིགས་པའི་སྒྲུབ་བྱེད་ལ། ཆེན་པོ་ཉིད་ནི། བདེན་འཛིན་དེ་དེ་ཁོ་ན་ཉིད་ཀྱི་དོན་རིག་པའི་འགལ་བ་མི་མཐུན་ཕྱོགས་སུ་གྲུབ་པས། མ་རིག་པར་གྲུབ་ཅིང༌། དེ་མ་ཟད་ཀྱི་བར་འཇིག་ལྟ་མི་མཛད་པར་བསྒྲུབ་ནུས་པས་ཉོན་མོངས་ཅན་དུ་གྲུབ། བདེན་འཛིན་དེ་ལ་ཡུལ་ཡིད་དུ་འོང་མི་འོང་སོགས་ཀྱི་རྣམ་པར་སྒྲོ་འདོགས་པའི་ཚུལ་མིན་ཡིད་བྱེད་ཀྱི་རྣམ་པར་རྟོག་པ་སྐྱེ། དེ་ལས་ཡུལ་ལ་འདོད་པའི་རྣམ་པ་ཅན་གྱི་འདོད་ཆགས་དང༌། མི་འདོད་རྒྱབ་ཀྱིས་ཕྱོགས་པའི་ཞེ་སྡང་འབྱུང་བར་འགྱུར་བས། གང་ཟག་རང་རྐྱ་ཐུབ་པའི་རྫས་ཡོད་ཀྱིས་དྲངས་པའི་འཇོག་ཚུལ་མི་འདྲ་ལ་དེ་ལ་བརྟེན་ནས་ང་རྒྱལ་སོགས་ཀྱང་འདྲེན་ནུས་ལ་ཚིག་མང་དུ་དོགས་ནས་མ་བྲིས་སོ། ། ཞེས་གསུངས་ཤིང༌།
ཆགས་སྡང་སོགས་གཏི་མུག་དང་མཚུངས་ལྡན་ཡིན་པས་དམིགས་རྣམ་མཚུངས། རྗེས་འཇུག་གིས་ནི་ཇི་སྲིད་ཕུང་པོ་ལ་བདེན་འཛིན་མ་སྤངས་པར་གང་ཟག་ལ་བདེན་འཛིན་སྤོང་མི་ནུས་ལ། དེ་མ་སྤངས་པར་དེའི་དབང་གིས་ལས་བསགས་ནས་འཁོར་བ་མི་ཟློག་པར་བཤད་པའི་རིགས་པས་ཁོར་བའི་རྩ་བར་གྲུབ། དེའི་ཕྱིར་རྟེན་འབྲེལ་གྱི་ཡན་ལག་ཏུ་གྱུར་པའི་མ་རིག་པར་གྲུབ། དེའི་ཕྱིར་བདེན་འཛིན་ཉོན་མོངས་ཅན་གྱི་མ་རིག་པར་གྲུབ་བོ། ། ཡང་བདེན་འཛིན་ལྷན་སྐྱེས་ལ་ཡུལ་ཡིད་དུ་འོང་མི་འོང་རང་བཞིན་གྱིས་གྲུབ་པར་འཛིན་པའི་བློ་སྐྱེ་ལ། དེ་ལས་ཆགས་སྡང་རྨོངས་གསུམ་སྐྱེ་ཞིང༌། ཚོར་བ་བདེ་སྡུག་བཏང་སྙོམས་གསུམ་རང་བཞིན་གྱིས་གྲུབ་པར་འཛིན་པ་ལས། དེ་ལ་སྲེད་པ་སྐྱེ་བས། དེའི་ཕྱིར་གང་ཟག་རང་རྐྱ་ཐུབ་པའི་རྫས་ཡོད་དུ་འཛིན་པ་ལ་མ་ལྟོས་པར།
བདེན་འཛིན་ལས་སྐྱེས་པའི་ཉོན་མོངས་ཀྱི་རྣམ་གཞག་ཐུན་མོང་མ་ཡིན་པ་རྣམས་ཀྱང་ལེགས་པར་ཤེས་དགོས་སོ། ། ཞེས་སྨྲའོ། ། གཉིས་པ་དེ་སུན་དབྱུང་བ་ལ་གཉིས་ཏེ། ལུང་གི་སྒྲུབ་བྱེད་མ་འབྲེལ་བར་བསྟན། རིགས་པའི་སྒྲུབ་བྱེད་མི་འཐད་པར་བསྟན། དེ་ལ་འཕྲོས་ནས་རང་ལུགས་བཞག རྩོད་པ་སྤང་བ་རྣམས་སོ། ། དང་པོ་ལ་དེ་ལྟར་སྟོན་པ་ལུང་གི་དོན་ཡིན་པ་ལ་གནོད་བྱེད་བསྟན། ལུང་དོན་བཤད་པ་དངོས་གཉིས། དང་པོ་ནི་དྲངས་མ་ཐག་པའི་གཞུང་རྩ་བ་རྣམས་ཀྱིས།
བདེན་འཛིན་ཡིན་ན་མ་རིག་པ་ཡིན་པས་ཁྱབ་པ་དང༌། བདེན་འཛིན་འཁོར་བའི་རྩ་བ་མ་ཡིན་པ་ཅིག་བསྟན་མོད། མ་རིག་པ་ལ་ཉོན་མོངས་ཀྱིས་ཁྱབ་པ་ཁས་ལེན་ནུས་སམ། མི་ནུས་ན་ནི། དེ་ལྟ་ན། བདེན་འཛིན་ལ་ཉོན་མོངས་ཀྱིས་ཁྱབ་པ་ལུང་དེའི་དགོངས་པར་ཇི་ལྟར་རུང༌། མ་ཁྱབ་ན་འགལ་ཏེ། ཁྱེད་ལྟར་ན་མ་རིག་པ་ངོས་འཛིན་པའི་གཞུང་འགྲེལ་རྣམས་ལས་བདེན་འཛིན་ལས་གཞན་མ་བཤད་ལ། དེ་ལ་ཉོན་མོངས་ཀྱིས་ཁྱབ་པའི་ཕྱིར། གསུམ་ཆར།
ཁྱབ་པ་ནི་ཁྱེད་ལྟར་ན་མ་རིག་པའི་བག་ཆགས་སུ་གྱུར་པའི་སེམས་འབྱུང་ཆོས་ཅན། དེར་ཐལ་མ་རིག་པ་ཡིན་པའི་ཕྱིར་ཏེ། རིག་པ་ཡེ་ཤེས་ཀྱི་འགལ་ཟླར་གྱུར་པའི་རྨོངས་པ་ཡིན་པའི་ཕྱིར། གསུམ་ཆར་ཁས་མ་བླངས་སམ་སོམས་ཤིག དབང་ཤེས་ལ་བདེན་པར་སྣང་བའི་བདེན་སྣང་མངོན་གྱུར་བ་དེ་ཆོས་ཅན། མ་རིག་པ་ཡིན་པར་ཐལ། རིག་པ་ཡེ་ཤེས་ཀྱི་འགལ་བ་མི་མཐུན་ཕྱོགས་ཡིན་པའི་ཕྱིར། གསུམ་ཆར། འདོད་ན། ཤེས་པར་ཐལ།
མ་རིག་པ་ཡིན་པའི་ཕྱིར། མ་ཁྱབ་ན་ནི། རིག་པ་བཀག་ཙམ་ལ་མ་རིག་པར་བྱས་པ་ཅིག་ཁས་ལེན་པ་ལ། དེ་ཡང་ཁྱེད་མི་འདོད་པ་དང་འགལ། དེ་ཤེས་པར་འདོད་ན་ནི། མིག་ཤེས་ལ་བདེན་པར་སྣང་བ་དང་ཤེས་པའི་གཞི་མཐུན་མིག་ཤེས་ལས་གཞན་མེད་པས། མིག་ཤེས་ཤེས་བྱའི་སྒྲིབ་པར་ཐལ་ལོ། ། གཞན་ཡང་མ་རིག་པའི་བག་ཆགས་མ་རིག་པར་འདོད་ན་ནི། འདོད་ཆགས་ལ་ཡང་མཚུངས་ལ། དེ་ལྟ་ན་ས་བརྒྱད་པར་ཉོན་མོངས་སྤངས་པར་བཤད་པ་དང་འགལ་ལ།
ཁྱེད་ཀྱིས་བཅོས་མར་གྱུར་པ་ཞེས་པར། དགྲ་བཅོམ་པ་དང༌། དག་པ་སར་མ་རིག་པ་སྤངས་པར་བཤད་པ་དང་འགལ་ཞིང༌། ཉོན་མོངས་པའི་བག་ཆགས་ཉོན་མོངས་པར་འདོད་པ་ཤིང་རྟའི་སྲོལ་འབྱེད་སུ་ཡང་མ་བྱུང་ཤིང༌། དེ་ལྟ་ན་བདེན་འཛིན་གྱི་བག་ཆགས་ཀྱང་བདེན་འཛིན་དུ་ཧ་ཅང་ཐལ་ལོ། ། དེའི་ཕྱིར་མ་རིག་པ་ལ་ཉོན་མོངས་ཀྱིས་ཁྱབ་བོ་ཞེས་པ་འདི་ཟླ་བའི་བཞེད་པར་ཁས་བླངས་པ་ཤིན་ཏུ་མི་འཐད་དེ། འཇུག་འགྲེལ་ལས། ཤེས་བྱའི་སྒྲིབ་པའི་མཚན་ཉིད་ཅན་གྱི་ཉོན་མོངས་པ་ཅན་མ་རིག་པ་ཙམ་ཀུན་དུ་སྤྱོད་པའི་ཕྱིར། མ་རིག་པ་དང་དེའི་བག་ཆགས་ཀྱིས་བསླད་པའི་སྣང་བ་དང་བཅས་པའི་སྤྱོད་ཡུལ་ཅན་གྱི་འཕགས་པ་རྣམས་ལ་སྣང་གི་འཕགས་པ་སྣང་བ་མེད་པའི་སྤྱོད་ཡུལ་མངའ་བ་རྣམས་ལ་མ་ཡིན་ནོ། ། ཞེས་དང༌།
ཉོན་མོང་ཅན་གྱི་མ་རིག་པ་ཞེས་ཡང་ཡང་གསུངས་པའི་ཤུགས་ཀྱིས་ཉོན་མོངས་པ་ཅན་མ་ཡིན་པའི་མ་རིག་པ་གཅིག་ཀྱང་དོན་གྱིས་གྲུབ་པའི་ཕྱིར་རོ། ། དེ་ཡང་ཁྱེད་ལ་མི་རྙེད་ཅིང་ཁོ་བོ་ཅག་ལ་བདེ་བླག་ཏུ་འགྲུབ་པ་ཡིན་ནོ། ། ཡང་བདེན་འཛིན་ཉོན་མོངས་ཀྱི་རྩ་བ་དང༌། མ་རིག་པར་བསྟན་པ། རྩ་བ་དེ་རྣམས་ཀྱིས་དངོས་སུ་གྲུབ་མོད། དེ་ཙམ་གྱིས་བདེན་འཛིན་ཡིན་ན་ཉོན་མོངས་ཅན་ཡིན་པས་ཁྱབ་པར་མི་འགྲུབ་སྟེ། བདེན་འཛིན་ཡིན་ན་འཁོར་བའི་རྩ་བར་གྱུར་པའི་མ་རིག་པ་ཡིན་མི་དགོས་པའི་ཕྱིར། མ་གྲུབ་བོ་སྙམ་ན། འདི་ནི་ལུང་དང་རིགས་པས་གྲུབ་སྟེ། བདེན་འཛིན་ཡིན་པ་ལ་ཉོན་མོངས་ཅན་ཡིན་མིན་གཉིས་ཕྱེ་ནས།
ཉོན་མོངས་པ་ཅན་གྱི་བདེན་འཛིན་ཁོ་ན་འཁོར་བའི་རྩ་བར་བསྟན་པའི་ཕྱིར། འགྲེལ་པ་དག་ལས། ཉོན་མོངས་པ་ཅན་གྱི་མ་རིག་པའི་ཤེས་པ་ཞེས་ངེས་པར་སྨོས་པ་ཡིན་ནོ། ། འཆད་པར་འགྱུར་རོ། ། རིགས་པས་འགྲུབ་སྟེ། འཕགས་རྒྱུད་ཀྱི་བདེན་འཛིན་རྣམས་འཁོར་བའི་རྩ་བ་མ་ཡིན་པའི་ཕྱིར་ཏེ། གལ་ཏེ་ཡིན་ན། འཕགས་པ་རྣམས་ཉོན་མོངས་པའི་དབང་གིས་འཁོར་བར་སྐྱེ་བ་ལེན་པར་ཐལ་ལོ། ། དེའི་ཕྱིར་འཁོར་བའི་རྩ་བར་གྱུར་པའི་བདེན་འཛིན་ནི་སོ་སོ་སྐྱེ་བོས་རང་གི་ཕུང་པོ་ལ་བདེན་པར་ཞེན་པའི་བློ་འདི་ཉིད་ལ་བྱ་བ་ཡིན་ཏེ། ཇི་སྲིད་ཕུང་པོར་འཛིན་ཡོད་པ། །
ཞེས་གསུངས་པ་ལྟར་རོ། ། དེའི་ཕྱིར་བདེན་མེད་མ་རྟོགས་པར་ཉོན་མོངས་སྤོང་མི་ནུས་པ་ལ་དགོངས་ནས། སྤྱི་ཙམ་ནས་བདེན་འཛིན་འཁོར་བའི་རྩ་བར་གྱུར་པའི་མ་རིག་པ་ཙམ་དུ་གསུངས་ཤིང༌། དྲུག་ཅུ་པའི་འགྲེལ་པར་སྔར་གསུངས་པ་དེ་ལ་དགོངས་སོ། ། གཉིས་པ་ལུང་དོན་བཤད་པ་ནི། ཕལ་ཆེར་དེ་ཉིད་ཀྱིས་གྲུབ་མོད། དེ་ལྟར་ན་སྲིད་པའི་ཡན་ལག་གིས་བསྡུས་པའི་ཉོན་མོངས་པའི་ཞེས་སོགས་ཀྱི་དོན་བཤད་ན། སྤྱིར་མ་རིག་པ་ལ་རིགས་གཉིས་ཏེ། ཉོན་མོངས་པ་ཅན་དང༌། དེ་མ་ཡིན་པའི་མ་རིག་པའོ། །
དང་པོ་ལ་ཡང་རིགས་གཉིས་ཏེ། སྲིད་པའི་ཡན་ལག་གིས་བསྡུས་པ་དང༌། མ་བསྡུས་པ་གཉིས་ལས། སྲིད་པའི་ཡན་ལག་གིས་བསྡུས་པ་ནི། ཡང་སྲིད་ཕྱི་མ་འཕེན་བྱེད་ཀྱི་ལས་ཀུན་ནས་སློང་བའི་མ་རིག་པ་དེ་ཡིན་ལ། དེ་ལའང་འདིའི་ལུགས་ཀྱི་གཉིས་ཏེ། ཕུང་པོ་ལ་བདེན་པར་འཛིན་པ་ཆོས་ཀྱི་བདག་འཛིན་དུ་གྱུར་པའི་མ་རིག་པ་དང༌། དེས་བསྐྱེད་པའི་འཇིག་ཚོགས་ལ་ལྟ་བ་དང༌། གང་ཟག་ལ་བདེན་པར་འཛིན་པ་ལྟ་བུ་གང་ཟག་གི་བདག་ཏུ་འཛིན་པའི་མ་རིག་པ་གཉིས། སྲིད་པའི་ཡན་ལག་གིས་མ་བསྡུས་པའི་ཉོན་མོངས་པ་ཅན་གྱི་མ་རིག་པ་ནི་འཕགས་པ་སློབ་པའི་རྒྱུད་ཀྱི་ཕུང་པོ་ལ་བདེན་པར་ཞེན་པ་དང༌།
ངའོ་སྙམ་པའི་འཇིག་ལྟ་དང༌། ང་བདེན་པར་འཛིན་པའོ། ། དེ་དག་ལ་མ་རིག་པ་ཞེས་བྱ་སྟེ། རིག་པ་ཡེ་ཤེས་ཀྱི་འགལ་བ་མི་མཐུན་ཕྱོགས་སུ་གྱུར་པའི་སེམས་བྱུང་མི་ཤེས་པ་ཡིན་པའི་ཕྱིར། སྔར་ཞིབ་ཆ་སྦྱོར་དགོས་སོ། ། ཉོན་མོངས་པ་ཅན་ཞེས་བྱ་སྟེ། རང་འབྲས་ཉོན་མོངས་པའི་གཙོ་བོའི་རྒྱུར་གྱུར་པའི་མ་རིག་པ་ཡིན་པའི་ཕྱིར་ཏེ། སེམས་རྒྱུད་རབ་ཏུ་མ་ཞི་བར་བྱེད་པའི་ཕྱིར། ཐར་པ་ཐོབ་པ་ལ་གཙོ་བོར་གེགས་བྱེད་པའི་ཕྱིར། འདི་སྲིད་པའི་ཡན་ལག་གིས་མ་བསྡུས་ཏེ།
འདི་ཡང་སྲིད་འཕེན་པར་བྱེད་པ་མ་ཡིན་པའི་ཕྱིར་རོ། ། ཉོན་མོངས་པ་ཅན་མ་ཡིན་པའི་མ་རིག་པ་ནི། བུམ་སོགས་ཕྱི་རོལ་གྱི་དངོས་པོ་ལ་མངོན་པར་ཞེན་པ་རྣམས་ཏེ། འདི་དག་ཉོན་མོངས་པ་ཅན་མ་ཡིན་ཏེ། གཙོ་བོར་ཤེས་བྱ་ཡོངས་སུ་གཅོད་པའི་གེགས་ཡིན་པའི་ཕྱིར། འདི་དེ་མ་ཡིན་ན། བུམ་པ་བདེན་པར་སྣང་བ་དེ་ཤེས་སྒྲིབ་ཡིན་པར་ཅིས་འགྲུབ། དེ་འདྲ་དེ་ནི་བུམ་པའི་དེ་ཁོ་ན་ཉིད་མཐོང་བ་ལ་སྒྲིབ་ཀྱང༌། ཆགས་སོགས་ཉོན་མོངས་པ་དང་མཚུངས་པར་ལྡན་ངེས་མ་ཡིན་པའི་ཕྱིར། ཉོན་མོངས་པ་ཅན་ཡིན་ན།
རང་གི་གྲོགས་ཉོན་མོངས་དང་མཚུངས་པས་ཁྱབ་བོ། ། ཁྱེད་ལྟར་ན་རང་རྒྱུད་པ་མན་ཆད་ཀྱིས་ཀྱང་མ་རིག་པ་ལ་ཉོན་མོངས་ཀྱིས་ཁྱབ་པར་ཁས་ལེན་པར་འགྱུར་ཏེ། དེ་དག་གིས་ཀྱང་དེ་འཁོར་བའི་རྩ་བར་གྱུར་པའི་མ་རིག་པར་ཁས་ལེན་པའི་ཕྱིར། ཉོན་མོངས་པ་ཅན་གྱི་མ་རིག་པ་བཞེད་པ་ཐམས་ཅད་ཀྱང་འདི་ཉིད་བཞེད་དོ། ། འདི་ཡང་ཞིབ་མོར་ཕྱེ་ན། བདེན་འཛིན་ལ་མ་རིག་པས་མ་ཁྱབ་སྟེ། བདེན་པར་འཛིན་པའི་གཙོ་བོ་ཡིད་རྟོག་ཡོད་པའི་ཕྱིར། མ་རིག་པ་ལའང་བདེན་འཛིན་གྱིས་མ་ཁྱབ་སྟེ། ངའོ་སྙམ་པའི་འཇིག་ལྟ་སོགས་དམིགས་པའི་ཕྱིར། འོན་ཀྱང་དེ་གསུམ་འགལ་བ་ནི་མ་ཡིན་ཏེ།
བྱིས་པ་སོ་སོ་སྐྱེ་བོ་འགའ་ཞིག་གི་རྒྱུད་ལ་ནི་བུམ་པ་ལ་བདེན་པར་འཛིན་པའི་བློ་དེ་སྲིད་པའི་ཡན་ལག་གི་ཐོག་མའི་མ་རིག་པར་གྱུར་པ་སྲིད་པའི་ཕྱིར་ཏེ། དེའི་དབང་གིས་ལས་བསགས་ནས་སྐྱེ་བ་ལེན་པ་ཤིན་ཏུ་སྲིད་པའི་ཕྱིར་ཏེ། བྱིས་པ་འགའ་ཞིག་གསེར་བུམ་གཅིག་བདེན་པར་ཞེན་པའི་དབང་གིས་དེ་ལ་སྲེད་པ་སྐྱེ། དེ་དོན་དུ་གཉེར་བའི་འདུན་པ་དང༌། སེམས་པ་སྐྱེ། དེ་ཐོབ་པའི་ཆེད་དུ་ལས་བསགས་པས་བདེ་འགྲོའམ་ངན་འགྲོར་སྐྱེ་བ་མཐོང་བའི་ཕྱིར་རོ། ། དེ་ལྟར་ཤེས་པར་བྱས་ནས་དེ་ལྟར་ན་སྲིད་པའི་ཡན་ལག་ཅེས་སོགས་ཀྱི་དོན་ནི་སོ་སོ་སྐྱེ་བོའི་མ་རིག་པ་ལ་དགོངས་ནས་གསུངས་པ་ཡིན་པས། དེའི་རྒྱུད་ཀྱི་མ་རིག་པ་ཙམ་ལ་ཡང༌། སྲིད་པའི་ཞེས་བརྗོད་པ་མི་འགལ་བ་ཡིན་ནོ། ། འདི་ནི་བདེན་འཛིན་ཙམ་ལ་བྱ་དགོས་པ་ཡིན་ཏེ།
ཀུན་རྫོབ་བདེན་པར་འཇོག་བྱེད་ཀྱི་ཀུན་རྫོབ་དེ་སྟོན་པའི་ངེས་པར་བཟུང་བ་ཡིན་པའི་ཕྱིར། ད་ནི་འདིར་ཞར་ལས་བྱུང་བའི་དོན་ཡང་བརྗོད་པར་བྱ་སྟེ། འཇུག་པར་གཞན་སྐྱེ་བཀག་པ་ལ་ལོ་ཀའི་མངོན་སུམ་དང་འགལ་བ་སྤང་བའི་དུས་དེར་ཉོན་མོངས་པ་ཅན་གྱི་མ་རིག་པ་ལོག་པས་དེས་ན་བྱིས་པ་ལ་ཉོན་མོངས་པ་ཅན་གྱི་མ་རིག་པ་བདེན་སྣང་བསྐྱེད་པའི་རྒྱུར་གསུངས་ལ། འཕགས་པ་སློབ་པ་ལ་ཤེས་སྒྲིབ་ཀྱི་མ་རིག་པའི་བག་ཆགས་དང་བཅས་པ་ཀུན་རྫོབ་ཀྱི་སྣང་བ་བསྐྱེད་པའི་རྒྱུར་གསུངས་ལ། སངས་རྒྱས་ཀྱིས་ནི་མ་རིག་པ་བག་ཆགས་དང་བཅས་པ་སྤངས་པས་མ་རིག་པས་བསྐྱེད་པའི་ཡུལ་སྣང་མི་མངའ་བར་བཤད་པས། ཐ་སྙད་བདེན་པ་འཇོག་བྱེད་ཀྱི་ཀུན་རྫོབ་འདི་བདེན་འཛིན་ཙམ་དང༌། དེ་ལ་ཉོན་མོངས་པ་ཅན་ཡིན་མིན་གཉིས་སུ་འབྱེད་དགོས་པར་འགལ་ལོ། ། དེ་ཡང་བྱིས་པ་རྣམས་ཀྱི་གཟུགས་སྒྲ་སོགས་བདེན་པར་རྟོག་པའི་རྒྱུའི་གཙོ་བོ་ནི། སྲིད་པའི་ཡན་ལག་གིས་བསྡུས་པའི་བདེན་འཛིན་ཉིད་ལ་བྱ་དགོས་ཏེ། དེ་རྣམས་ནི་ཉོན་མོངས་པ་ཅན་མ་ཡིན་པའི་མ་རིག་པ་ལ་མི་ལྟོས་པ་གང་ཞིག
བདག་ཏུ་རྨོངས་པ་ཉིད་ལས་ཡུལ་རྣམས་ཀྱང་བདེན་པར་ཞེན་པའི་ཕྱིར། དང་པོར་ངའོ་ཞེས་རྨོངས་པས། ཕྱིས་བདག་གི་བའི་དངོས་པོ་ལ་ཆགས་པར་གསུངས་པ་ཉིད་དོ། ། གང་ཟག་གི་བདག་མེད་པར་རྟོགས་པའི་རྟེན་འབྱུང་ཆུ་ཤིང་ལྟ་བུར་གཟིགས་པ་རྣམས་ལ་ནི། ཉོན་མོངས་པ་ཅན་མ་ཡིན་པའི་མ་རིག་པ་ཉིད་གཉིས་སྣང་འཁྲུལ་པ་སྐྱེ་བའི་རྒྱུར་དགོས་ཏེ། གང་ཟག་གི་བདག་མེད་མངོན་སུམ་དུ་རྟོགས་པས་བདག་ཏུ་འཛིན་པའི་དབང་གིས་ཕྱི་རོལ་གྱི་དངོས་པོ་ལ་བདེན་པར་ཞེན་པའི་གོ་སྐབས་མ་རྙེད། ཕྱི་རོལ་གྱི་དངོས་པོ་ཡང་བདེན་མེད་དུ་རྟོགས་པས་དེ་ལ་དམིགས་པའི་བདེན་ཞེན་མངོན་གྱུར་བ་སྐྱེ་བའི་གོ་སྐབས་མ་རྙེད། ཕྱི་རོལ་གྱི་དངོས་པོ་ལ་བདེན་པར་ཞེན་པའི་མ་རིག་པའི་བསླད་པ་ཞུགས་པ་ལ་བརྟེན་ནས་ཡུལ་སྣ་ཚོགས་ཀྱི་རྣམ་པ་ཤར་བའི་ཕྱིར་རོ། ། རྫོགས་པའི་སངས་རྒྱས་ཀྱིས་ནི་གཉིས་སྣང་དང་བྲལ་བའི་ཆོས་ཉིད་ལ་རྟག་ཏུ་མཉམ་པར་འཇོག་ནུས་ཏེ། མ་རིག་པའི་བག་ཆགས་ཀྱང་ལོག་པའི་ཕྱིར།
དེ་ལྟར་ན་དངོས་པོ་ལ་ངོ་བོ་གཉིས་ཏེ། སོ་སྐྱེས་རྙེད་པའི་ངོ་བོ་དང༌། འཕགས་པས་རྙེད་པའི་ངོ་བོ་གཉིས་སོ། ། དང་པོ་ནི་བདེན་པར་རྙེད་པའི་ངོ་བོ་སྟེ། འདི་ལ་སྣང་གཞི་ཐ་སྙད་དུ་ཡང་མེད་བཞིན་དུ་བདེན་པར་སྣང་བ་དང༌། སྣང་གཞི་ཐ་སྙད་དུ་ཡོད་པ་ལ་བདེན་པར་སྣང་བ་གཉིས། དེ་ནི་སོ་སོ་སྐྱེ་བོ་ཉིད་ལ་ལྟོས་པའི་བདེན་རྫུན་ནོ། ། དེ་དག་ནི་མཐོང་བརྫུན་པ་ཀུན་རྫོབ་བདེན་པར་གསུངས་པ་དང༌། གཏི་མུག་རང་བཞིན་ཞེས་པས་བསྟན། གཉིས་པ་ལ།
རེས་འགའ་བ་འཕགས་པ་སློབ་པའི་གཟིགས་ཚུལ། རེས་འགའ་བ་མ་ཡིན་པ་སངས་རྒྱས་ཀྱི་གཟིགས་ཚུལ་ལོ། ། འདི་གཉིས་ནི། མདོར་བསྟན་དུ། ཡང་དག་མཐོང་ཡུལ། ཞེས་དང༌། རྒྱས་བཤད་དུ། བཅོས་མར་གྱུར་པའི། ཞེས་དང༌། རབ་རིབ་ཅེས་སོ། །
སློབ་པའི་གཟིགས་ཚུལ་ལ་ཡང༌། རྗེས་ཐོབ་ཏུ་གཟིགས་ཚུལ་དང༌། མཉམ་གཞག་ཏུ་གཟིགས་ཚུལ་ལོ། ། འདི་ནི་འཕགས་པ་ལ་ལྟོས་པའི་ཡང་ལོག་གོ ། དང་པོ་དེ་ཀུན་རྫོབ་ཡིན་པར་བཅོས་མར་ཞེས་པས་དངོས་སུ་བསྟན། ཕྱི་མ་དེ་དོན་དམ་དུ་ཤུགས་ལ་བསྟན་པར་འགྲེལ་པ་ལས་ཤེས་སོ། ། དེའི་ཕྱིར་ཡང་དག་མཐོང་ཡུལ་ཞེས་པས་བསྟན་པའི་ཀུན་རྫོབ་ཀྱི་མཐོང་ཚུལ་ཡང་དག་པ་ཞེས་པ་ཅིག་ཁས་བླངས་ནས། དེ་ནི་བཅོས་མར་གྱུར་ཅེས་པས་སྟོན་པར་འགལ་ལོ། ། དེ་ཡང་འགྲེལ་པར། སོ་སོ་སྐྱེ་བོ་རྣམས་ཀྱི་དོན་དམ་པ་གང་ཡིན་པ་དེ་ནི་འཕགས་པ་སྣང་བ་དང་བཅས་པའི་སྤྱོད་ཡུལ་ཅན་རྣམས་ཀྱི་ཀུན་རྫོབ་ཙམ་ཡིན་ལ།
དེའི་རང་བཞིན་སྟོང་པ་ཉིད་གང་ཡིན་པ་ནི། དེ་རྣམས་ཀྱི་དོན་དམ་པའོ། ། སངས་རྒྱས་རྣམས་ཀྱི་དོན་དམ་པ་ནི། རང་བཞིན་ཉིད་ཡིན་ཞིང༌། དེ་ཡང་བསླུ་བ་མེད་པ་ཉིད་ཀྱི་དོན་དམ་པའི་བདེན་པ་ཡིན་ལ། དེ་ནི་དེ་རྣམས་ཀྱིས་སོ་སོ་རང་གིས་རིག་པར་བྱ་བ་ཡིན་ནོ་ཞེས་གསུངས་པས་ཤེས་སོ། ། གོང་དུ་ཡིན་ལུགས་མ་རིག་པ་དང་ལྡན་པ་རྣམས་ལ་མི་སྣང་བར་གསུངས་པ་དང༌། སངས་རྒྱས་ཀྱི་དོན་དམ་ལ་དགོངས་པར་འགལ་ལོ། ། དེས་ན་སློབ་པས་གཟིགས་པ་གནས་སྐབས་ཀྱི་དོན་དམ་དང༌། སངས་རྒྱས་ཀྱིས་གཟིགས་པ་མཐར་ཐུག་གི་དོན་དམ་གཉིས་བཞེད་དེ།
ཕྱི་མ་དེ་ནི་རང་བཞིན་མི་བསླུ་བས་དོན་དམ་མཐར་ཐུག་ཡིན་ལ། སློབ་པས་གཟིགས་པ་དེ་ནི་རེས་འགའ་བ་ཡིན་པས་བསླུ་བའོ། ། དེས་ན་མྱང་འདས་ཁོ་ན་མི་བསླུ་བར་བཤད་ན་ལེགས་སོ། ། འདིའི་སྐབས་སུ། གཏི་མུག་རང་བཞིན་སྒྲིབ་ཕྱིར། ཞེས་སོགས་ཀྱི་དགོངས་པ་ནི། ཀུན་རྫོབ་བདེན་པའི་སྣང་ཚུལ་དང༌། དོན་དམ་བདེན་པའི་སྣང་ཚུལ་གཉིས། དང་པོ་ལ་ཡང་སོ་སོ་སྐྱེ་བོའི་སྣང་ཚུལ་དང༌། འཕགས་པའི་སྣང་ཚུལ་གཉིས།
དང་པོ་ལ་སྲིད་པའི་ཡན་ལག་གིས་བསྡུས་པའི་ཉོན་མོངས་པ་ཅན་གྱི་མ་རིག་པ་དེ་ཆོས་ཅན། ཀུན་རྫོབ་ཅེས་བྱ་སྟེ། རང་བཞིན་ནམ་དེ་ཉིད་མཐོང་བ་ལ་སྒྲིབ་པར་བྱེད་པའི་ཕྱིར། སོ་སོ་སྐྱེ་བོ་རྣམས་ཆོས་ཅན། ཁྱོད་ལ་གཟུགས་སྒྲ་སོགས་བདེན་པར་སྣང་བ་ཡིན་ཏེ། རང་རྒྱུད་ཀྱི་མ་རིག་པ་བཤད་མ་ཐག་པ་དེས་གཟུགས་སྒྲ་སོགས་མི་བདེན་བཞིན་དུ་བདེན་པར་བཅོས་ནས་སྣང་བའི་ཕྱིར། ཞེས་སྟོན་པ་ནི་གཏི་མུག་རང་བཞིན་ཞེས་པ་ནས་དེས་གསུངས་ཞེས་པའི་བར་རོ། ། སྣང་ཚུལ་གཉིས་པ་ནི། སྲིད་པའི་ཡན་ལག་གིས་བསྡུས་པའི་མ་རིག་པ་སྤངས་པའི་འཕགས་པ་འདུ་བྱེད་གཟུགས་བརྙན་སོགས་དང་འདྲ་བར་གཟིགས་པ་རྣམས་ཆོས་ཅན། ཁྱོད་ལ་དངོས་པོ་རྣམས་བདེན་པར་མི་སྣང་སྟེ།
ཁྱོད་ལ་བཅོས་མར་གྱུར་པའི་དངོས་པོ་རྣམས་ཀུན་རྫོབ་ཏུ་སྣང་བའི་ཕྱིར་ཏེ། སྒྱུ་མ་ལྟ་བུར་གཟིགས་པའི་ཕྱིར། ཞེས་སྟོན་པ་ནི། བཅོས་མར་གྱུར་ཞེས་སོགས་སོ། ། དེས་ན་གཞུང་འདི་འདི་ལྟར་འབྱུང་སྟེ། གཏི་མུག་རང་བཞིན་སྒྲིབ་ཕྱིར་ཀུན་རྫོབ་སྟེ། ། དེས་གང་བཅོས་མ་བདེན་པར་སྣང་དེ་དང༌། ། བཅོས་མར་གྱུར་པའི་དངོས་ནི་ཀུན་རྫོབ་ཏུ། ། སྣང་བ་དེ་ཡང་ཀུན་རྫོབ་བདེན་པ་ཞེས། ། ཐུབ་པའི་དབང་པོས་ཀུན་རྫོབ་བདེན་པ་གསུངས། །
ཞེས་པར་འགྱུར་རོ། ། དེ་ལྟར་ཀུན་རྫོབ་ཀྱི་སྣང་བ་གཉིས་ལས། དང་པོ་བྱིས་པའི་སྣང་ཚུལ་དེས། གཉིས་པ་འཕགས་པའི་སྣང་ཚུལ་ལ་མི་གནོད་དེ། ཆོས་ཅན་ཀུན་རྫོབ་པའི་ཡིན་ལུགས་དེ་བྱིས་པ་རྣམས་ལ་སྣང་བ་མ་ཡིན་ནོ་ཞེས་ཤུགས་ལ་སྟོན་པ་ནི། རབ་རིབ་མཐུ་ལས། ནས། དེ་བཞིན་འདིར་ཤེས་ཀྱིས། ། ཞེས་པའི་བར་རོ། ། བྱིས་པ་རྣམས་ལ་ཀུན་རྫོབ་ཀྱིས་དངོས་པོ་མཐའ་དག་བདེན་པར་སྣང་བས་ཁྱབ་བམ་ཞེ་ན།
འགྲེལ་པར། བརྟེན་ནས་བྱུང་བ་གཟུགས་བརྙན་དང་བྲག་ཆ་སོགས་ཅུང་ཟད་གཅིག་ནི་རྫུན་པར་ཡང་མ་རིག་པ་དང་ལྡན་པ་རྣམས་ལ་སྣང་ལ། སྔོན་པོ་ལ་སོགས་པའི་གཟུགས་དང་སེམས་དང་ཚོར་བ་ལ་སོགས་པ་ཅུང་ཟད་ནི་བདེན་པར་སྣང་ཞེས་གསུངས། འོ་ན་དེས་རྫུན་པར་སྣང་བ་དེའི་རང་བཞིན་མཐོང་ངམ་ཞེ་ན། ཆོས་རྣམས་ཀྱི་ཡིན་ལུགས་ཀྱི་རང་བཞིན་ནི། དེ་ལྟར་ན་བྱིས་པའི་སྣང་ཚུལ་གཉིས། འཕགས་པའི་སྣང་ཚུལ་གཅིག་སྟེ། གསུམ་ཆར་གྱི་སྣང་བ་དེ་རྣམས་ཀུན་རྫོབ་བདེན་པར་ནི་འདྲ་བས་དེ་རྣམས་ཀུན་རྫོབ་ཙམ་དུ་བདེན་པར་འདྲའམ་ཞེ་ན། ཆོས་ཉིད་ནི་ཀུན་རྫོབ་ལ་མི་སྣང་བས། དེར་སྣང་བ་བྲག་ཆ་སོགས་དང༌།

འཕགས་པའི་སྣང་ཚུལ་གཉིས་ནི། ཡུལ་ཅན་ཀུན་རྫོབ་པའི་ངོར་ཡང་རྫུན་པར་སྣང་བའི་ཕྱིར། མི་བདེན་ནོ་ཞེས་སྟོན་པ་ནི། འགྲེལ་པར། དེའི་ཕྱིར། དེ་དང་གང་ཞིག་ཀུན་རྫོབ་ཏུ་ཡང་རྫུན་པ་ནི་ཀུན་རྫོབ་ཀྱི་བདེན་པ་མ་ཡིན་ནོ་ཞེས་གསུངས་སོ། ། སྐབས་འདིར་ཉན་རང་དང་བྱང་སེམས་ལ་བདེན་པར་རློམ་པ་མེད་པར་གསུངས་པའི་ཉན་རང་ནི་དགྲ་བཅོམ་པ་དང༌། བྱང་སེམས་ནི་དག་པ་ས་ལ་གནས་པའི་བྱང་སེམས་ལ་བྱ་དགོས་ཏེ། མ་རིག་པ་སྤངས་པར་བཤད་པ་དང༌། བདེན་པར་རློམ་པ་མེད་པར་བཤད་པའི་ཕྱིར་དང༌། ཉན་རང་སློབ་པ་དང༌།
མ་དག་ས་པ་རྣམས་ལ་ནི། བདེན་འཛིན་ལྷན་སྐྱེས་ཡོད་པས། དེ་རྣམས་ཀྱི་ཀུན་རྫོབ་ཀྱི་ངོར་མི་བདེན་པར་སྒྲུབ་མི་ནུས་པའི་ཕྱིར། ཞེས་གསུངས་སོ། ། དེ་སྐད་དུ་གསུངས་པའང་དེར་མ་ངེས་ཏེ། དེ་རྩ་འགྲེལ་གཉིས་ཀའི་གོང་འོག་གི་འཕྲོས་དང༌། ཚིག་ཟིན་ལ་སྔ་མ་རྣམས་བྱིས་པ་དང༌། ཕྱི་མ་འཕགས་པ་ཙམ་ལ་བཤད་པའི་ཕྱིར་དང༌། འགྲེལ་པར་ཉན་རང་དང་བྱང་སེམས་ཀྱི་ཉོན་མོངས་ཅན་གྱི་མ་རིག་པ་སྤངས་པ་ཞེས་བཤད་ཀྱི། མ་རིག་པ་ཙམ་ལ་མ་བཤད།
དེ་ཡང་སྲིད་པའི་ཡན་ལག་གིས་བསྡུས་པའི་མ་རིག་པ་ཙམ་ལ་བྱ་དགོས་ལ། དེ་ཡང་འཕགས་པ་རྣམས་ཀྱི་སྤྱི་ཙམ་ནས་སྤངས་པར་བཞག་ནུས་པའི་ཕྱིར། བདེན་པར་རློམ་པ་ཞེས་པ་ཡང་མངོན་པར་ཞེན་པ་མངོན་གྱུར་པ་ལ་བྱ་དགོས་ལ། དེ་ཡང་འདུས་བྱས་གཟུགས་བརྙན་བཞིན་སྣང་ལ་རང་བཞིན་མེད་པར་མངོན་སུམ་དུ་རྟོགས་པའི་ཉན་རང་དང་བྱང་སེམས་ལ་མེད་པའི་འཐད་པ་སྒྲུབ་བྱེད་དུ་འཐད་དོ། ། དེ་སྐད་དུ་ཡང༌། འདུ་བྱེད་གཟུགས་བརྙན་སོགས་དང་འདྲ་བར་གཟིགས་པ་རྣམས་ལ་ནི་བཅོས་མའི་རང་བཞིན་གྱིས་བདེན་པ་མ་ཡིན་ཏེ། བདེན་པར་རློམ་པ་མེད་པའི་ཕྱིར། ། ཞེས་གསུངས་སོ། ། དེའི་བདེན་འཛིན་ལྷན་སྐྱེས་ཡོད་ན་སྐུ་དེའི་གཟུགས་ཀྱི་ངོར་བདེན་སྣང་མངོན་གྱུར་པ་མི་འབྱུང་སྟེ། བདེན་མེད་མངོན་སུམ་དུ་རྟོགས་པའི་ཤེས་རབ་དང༌།
དེ་ལྷན་ཅིག་མི་གནས་འགལ་ཡིན་པའི་ཕྱིར་རོ། ། དེ་ལྟར་མ་རིག་པ་དང་ལྡན་པ་རྣམས་ལ་ཡིན་ལུགས་ཀྱི་རང་བཞིན་མི་སྣང་བར་གསུངས་པ་དང༌། ཡང་སྲིད་པའི་ཡན་ལག་གིས་བསྡུས་པ་སོ་སོ་སྐྱེ་བོའི་མ་རིག་པ་ལ་བྱས་ན་འབྲེལ་གྱི། ཁྱེད་ལྟར་ན་འདི་ཡང་མ་རིག་པ་ཙམ་ལ་བྱ་དགོས་པར་འགྱུར་ལ། མ་རིག་པས་བསླད་པའི་ཤེས་པ་ལ་ཟེར་མོད། དེ་ལྟ་ནའང༌། མ་རིག་པའི་ཤེས་པ་དང་ལྡན་པ་རྣམས་ལ། ཆོས་རྣམས་ཀྱི་ཡིན་ལུགས་མི་སྣང་བར་འདོད་ནུས་སམ། མ་རིག་པས་བསླད་པའི་ཤེས་པ་དེ་ཉིད་ལ་མི་སྣང་བར་འདོད་ནའང༌། དེ་ཁོ་ན་ཉིད་མ་རྙེད་པའི་སོ་སོ་སྐྱེ་བོ་དང༌།
འཕགས་པ་སློབ་པའི་རྗེས་ཐོབ་ལ་ཡིན་ལུགས་མི་སྣང་བར་འདོད་དགོས་པར་འགྱུར་པས། དང་པོ་ཉིད་ནས་མ་རིག་པ་དེ་ཉིད་ལ་མངོན་སུམ་དུ་མི་སྣང་བའི་དོན་ཡིན། ཞེས་སྨྲས་པས་ཆོག་མོད། གཞན་གྱིས་ཅི་ཞིག་བྱ། གཞན་ཡང༌། འགྲེལ་པར། གང་ཟག་གསུམ་ལ་བཅོས་མར་སྣང་བའི་བདེན་པར་མི་སྣང་བའི་སྒྲུབ་བྱེད་བཤད་པའི་འཕྲོས་མཇུག་ཏུ་དེ་ཡང་ཤེས་བྱའི་སྒྲིབ་པའི་མཚན་ཉིད་ཅན་གྱི་མ་རིག་པ་ཙམ་དུ་སྤྱོད་པའི་ཕྱིར། མ་རིག་པ་དང་དེའི་བག་ཆགས་ཀྱིས་བསླད་པའི་སྣང་བ་དང་བཅས་པའི་སྤྱོད་ཡུལ་ཅན་རྣམས་ལ་སྣང་གི འཕགས་པ་སྣང་བ་མེད་པའི་སྤྱོད་ཡུལ་མངའ་བ་རྣམས་ལ་མ་ཡིན་ནོ། ། ཞེས་གསུངས་སོ། །
དོན་ནི་ཉན་རང་དང་བྱང་སེམས་འཕགས་པ་རྣམས་ལ་ཀུན་རྫོབ་ཙམ་དེ་སྣང་བའི་རྒྱུ་མཚན་ཅི་ཞེ་ན། ཉན་རང་དང་མ་དག་པའི་བྱང་སེམས་ཀྱི་རྗེས་ཐོབ་ལ་རྟེན་འབྲེལ་སྣ་ཚོགས་འདི་སྣང་བ་ཡིན་ཏེ། ཉོན་མོངས་པ་ཅན་གྱི་མ་རིག་པ་སྲིད་པའི་ཡན་ལག་གིས་བསྡུས་པ་དེ་ལོག་ཀྱང༌། དེ་མ་ཡིན་པའི་མ་རིག་པ་ཤེས་སྒྲིབ་ཀྱི་མཚན་ཉིད་ཅན་གཅིག་ཡོད་པས་དེ་བསླད་པའི་ཕྱིར་དང༌། དག་སའི་རྗེས་ཐོབ་ལ་མ་རིག་པ་མེད་ཀྱང་དེའི་བག་ཆགས་ཀྱིས་བསླད་པའི་ཕྱིར་སྣང་ངོ༌། ། སངས་རྒྱས་ཀྱི་ཆོས་སྐུ་ལ་ནི་ཀུན་རྫོབ་ཙམ་ཡང་མི་སྣང་སྟེ། སྣང་བ་མེད་པའི་སྤྱོད་ཡུལ་མངའ་བའི་ཕྱིར་ཏེ། བག་ཆགས་ཀྱི་བསླད་པ་ལོག་པའི་ཕྱིར། ཞེས་པའོ། ། མ་དག་སར་ཉོན་མོངས་པ་ཅན་གྱི་མ་རིག་པ་ཡོད་ཅེས་མ་སྨོས་པ་ནི།
འདི་ལྟ་བུའི་ཉོན་མོངས་པ་ཅན་གྱི་མ་རིག་པ་དེ། རང་བྱེད་པའི་སྐྱེས་བུ་ལ་རྟོག་པའི་རྒྱུ་གཙོ་བོ་ཡིན་གྱི་ཡུལ་སྣང་བའི་རྒྱུའི་གཙོ་བོ་མ་ཡིན། བུམ་སོགས་ལ་བདེན་པར་རྟོག་པ་ལྟ་བུ་དེ་མ་ཡིན་པའི་མ་རིག་པ་རྣམས་ནི། རྟེན་འབྲེལ་སྣ་ཚོགས་སུ་སྣང་བའི་རྒྱུའི་གཙོ་བོ་ཡིན་ནོ། ། དེ་ཡང་སེམས་ལ་གཟུང་འཛིན་གཉིས་སུ་སྣང་བ་འདི་ཐམས་ཅད་མ་རིག་པའི་དབང་གིས་ཡིན་ལ། དེ་ཡང་ནང་འཛིན་པར་སྣང་བའི་ཆ་ནི། ཉོན་མོངས་པ་ཅན་གྱི་མ་རིག་པ་དང༌། ཕྱི་ཡུལ་དུ་སྣང་བའི་ཆ་ཤེས་བྱའི་སྒྲིབ་པའི་མཚན་ཉིད་ཅན་མ་རིག་པའི་མཐུ་ལས་བྱུང་བ་ཡིན་པའི་ཕྱིར་རོ། ། འདིས་ཀྱང་སྔར་གྱི་གང་ཟག་གསུམ་པོ་འཕགས་པ་ཙམ་དུ་འགྲུབ་བོ། ། དེ་ལས་གཞན་དུ་མ་རིག་པ་དང་དེའི་བག་ཆགས་སོ་སོར་སྨོས་ག་ལ་དགོས་ཤིང༌།
སློབ་ལམ་དུ་མཉམ་རྗེས་རེས་འཇོག་ཏུ་འབྱུང་བའི་སྒྲུབ་བྱེད་དུའང༌། མ་རིག་པའི་བག་ཆགས་བཀོད་ན་མི་འགལ་ལོ། ། ཡང་ཆོས་ཅན་མངོན་སུམ་དུ་སྣང་བ་དང༌། ཆོས་མངོན་སུམ་དུ་སྣང་བར་བརྗོད། དེས་ན་བདེན་པར་སྣང་ཞེས་དང༌། ཀུན་རྫོབ་ཏུའོ་ཞེས་པའི་ནུས་པ་ལ་བཏགས་ན། གང་ཟག་གསུམ་པོ་ལ་བདེན་པར་མི་སྣང་བ་ཞེས་པར་གསལ་བས། ཁྱེད་ཀྱི་ཕྱོགས་ལ་ཇི་ལྟར་མི་འགལ། བདེན་མེད་རྟོགས་པའི་རྗེས་ཐོབ་ཡེ་ཤེས་ལ་བུམ་པ་བདེན་པར་སྣང་བའང་མ་ཡིན་ཏེ། བདེན་གྲུབ་ཀྱི་རྣམ་པ་མ་ཤར་བའི་ཕྱིར་ཏེ།
བདེན་མེད་ཀྱི་རྣམ་པ་ཤར་བའི་ཕྱིར་དང༌། ཡེ་ཤེས་ལ་བདེན་པར་སྣང་ན་བདེན་པར་བཟུང་དགོས་དེ་ལྟར་ན་བདེན་པར་རློམ་དགོས་པའི་ཕྱིར་རོ། ། བདེན་འཛིན་མ་ལུས་པར་སྤངས་ནས་བདེན་པར་སྣང་བར་འདོད་པ་ནི། སྐབས་འདིར། ཀུན་རྫོབ་ཙམ་དུ་སྣང་གི་བདེན་པར་མི་སྣང་བའི་ཤེས་བྱེད་དུ་བདེན་འཛིན་སྤངས་པར་གསུངས་པ་དང་དངོས་སུ་འགལ་ལོ། ། རྟགས་ཀྱི་དགག་བྱ་འཛིན་པའི་བློ་ས་བོན་དང་བཅས་པ་སུན་ཕྱུང་ནས། ད་དུང་རྟགས་ཀྱི་དགག་བྱའི་སྣང་བ་སྐྱེ་ན་ནི། དེ་འཛིན་གྱི་བློ་ཡང་ཡོད་པར་མཚུངས་སོ། ། གཟུང་འཛིན་གཉིས་སྣང་གི་ཤེས་པ་ཙམ་ལ་ནི་བདེན་སྣང་དུ་འཇོག་ན་ནི། ཁྱེད་རང་ལྟར་ན་སངས་རྒྱས་ལའང་ཧ་ཅང་ཐལ་ལོ། །
མི་མཚུངས་ཏེ། འདི་མ་རིག་པའི་བག་ཆགས་ཀྱིས་བསྐྱེད་པའི་ཕྱིར་སྙམ་ན། བག་ཆགས་ཀྱིས་བསྡུས་པས་མཉམ་རྗེས་རེས་འཇོག་ཏུ་སྐྱེ་བ་ཡིན་གྱི། བདེན་སྣང་བསྐྱེད་པ་མ་ཡིན་ནོ། ། འོ་ན་ཁྱེད་ཀྱི་ལུགས་ལ་ཁྱད་པར་བསྟན་དགོས་སོ། ། ཞེ་ན་བརྗོད་པར་བྱ་སྟེ། སློབ་དཔོན་འདིའི་དགོངས་པས། སངས་རྒྱས་ལ་གཟུང་འཛིན་གཉིས་སུ་སྣང་བ་མི་མངའ་སྟེ། གཉིས་སྣང་གི་རྒྱུ་མ་རིག་པའི་བག་ཆགས་ལོག་པའི་ཕྱིར། དེ་སྐད་དུ་ཡང༌།
ཤེས་བྱའི་བུད་ཤིང་སྐམ་པོ་མ་ལུས་པ། ། ཞེས་སོགས་དང༌། ཇི་ལྟར་སྣོད་ཀྱི་ཞེས་སོགས་རྩོད་ལན་དང༌། འགྲེལ་པར། དངོས་པོ་བྱས་པ་ཅན་ལ་མ་རེག་པར། རང་བཞིན་འབའ་ཞིག་མངོན་དུ་མཛད་པས་དེ་ཉིད་ཐུགས་སུ་ཆུད་པའི་ཕྱིར་སངས་རྒྱས་སོ། ། ཞེས་གསུངས་སོ། ། རང་སྣང་ལ་གཉིས་སྣང་ལོག་ཀྱང༌། སེམས་ཅན་གྱི་སྣང་ཚུལ་ནི་མངོན་སུམ་དུ་མཁྱེན་ཏེ། རང་རྒྱུད་ལ་སྒྲིབ་པ་མེད་ཀྱང་གཞན་གྱི་བག་ཆགས་ཀྱི་ངོ་བོ་མངོན་སུམ་དུ་མཁྱེན་པ་བཞིན་ནོ། །
འོ་ན་ཇི་སྙེད་པའི་ཤེས་བྱ་རྣམས་མེད་པར་ཐལ། ཐམས་ཅད་མཁྱེན་པའི་ཡེ་ཤེས་ཀྱི་གཟིགས་པ་ལོག་པའི་ཕྱིར། ཞེ་ན་རྟགས་མ་གྲུབ་སྟེ། གཉིས་སྣང་ནུབ་པའི་ཚུལ་གྱིས་མཁྱེན་པའི་ཕྱིར། དཔེར་ན་ལྐོག་གྱུར་བཞིན་དང༌། རོ་མི་ཞིམ་པ་ཞིམ་པར་སྣང་བ་བཞིན་ནོ། ། ཅི་སྟེ་ཇི་སྙེད་པའི་ཡེ་ཤེས་ལ་ཡང་གཉིས་སྣང་མི་མངའ་ན། ཇི་ལྟ་ཇི་སྙེད་ཀྱི་ཡེ་ཤེས་ཀྱི་འཇོག་མཚམས་མི་རྙེད་པར་འགྱུར་རོ། ། ཞེ་ན་དེ་གཉིས་མི་འགལ་བར་མ་ཟད་ཡིན་ཁྱབ་མཉམ་ཡིན་ནོ། ། དེ་ལྟར་ཆོས་ཀྱི་སྐུའི་ཡེ་ཤེས་དང༌།
གཟུགས་སྐུའི་ཡེ་ཤེས་སོ་སོར་འཇོག་པར་སྣང་ངོ༌། ། སངས་རྒྱས་ཀྱི་གཟིགས་ངོར་ཡོད་ན་དོན་དམ་དུ་ཡོད་དགོས་ཏེ། དེ་ཡིན་ན་དོན་དམ་ཁོ་ན་ལ་མཉམ་པར་བཞག་པ་ཡིན་དགོས་པའི་ཕྱིར། མ་གྲུབ་ན་སངས་རྒྱས་ལ་མཉམ་པར་མ་བཞག་པའི་ཡེ་ཤེས་འདོད་པ་བཞད་གད་ཀྱི་གནས་སོ། ། མཉམ་བཞག་གིས་ཁྱབ་ཀྱང་དོན་དམ་ཁོ་ནའི་ངེས་བཟུང་མི་འཐད་དོ་སྙམ་ན། དངོས་པོ་བྱས་པ་ཅན་ལ་མ་རེག་པའི་དོན་མ་ཤེས་པར་ཟད་དོ། ། མཉམ་གཞག་ལས་མ་གཡོས་བཞིན་ཆོས་ཅན་སྣ་ཚོགས་པ་མངོན་སུམ་དུ་མཁྱེན་པ་དེ། སངས་རྒྱས་ཀྱི་ཁྱད་ཆོས་སོ་སྙམ་ན་ཁོ་བོ་ཅག་ཀྱང་དེ་སྐད་དུ་སྨྲའོ། ། དེ་ལྟ་ན་ཡང་གཉིས་སྣང་མེད་པར་མི་འགལ་ཏེ། གཉིས་སྣང་མེད་པར་ཇི་སྙེད་པ་མངོན་སུམ་དུ་མཁྱེན་པ་དེ་སངས་རྒྱས་ཀྱི་ཁྱད་ཆོས་སོ། །
ཞེས་ཀྱང་ཁོ་བོ་ཅག་སྨྲའོ། ། མདོར་ན་སངས་རྒྱས་ཀྱི་སེམས་ལ་མཉམ་གཞག་སྣང་བཅས་ཀྱིས་ཁྱབ་བོ། ། འདིའི་རྩོད་ལན་འོག་ཏུ་བརྗོད་པར་བྱའོ། ། ཞར་ལ་འོངས་པས་ཆོག་གོ ། ཡང་རྩ་བར་ནི་ལས་དང་ཉོན་མོངས་པ་རྣམ་རྟོག་ལས་བྱུང་བར་བཤད་ཀྱང༌། རྣམ་རྟོག་ཉོན་མོངས་ཅན་དུ་མ་བཤད། དྲུག་ཅུ་པར་གང་ཡང་རུང་བའི་གནས་རྙེད་ན། ཞེས་སོགས་ཀྱིས་བདེན་མེད་མངོན་སུམ་དུ་རྟོགས་པའི་ཤེས་རབ་མེད་ན། ཉོན་མོངས་སྐྱེ་བའི་གནས་རྙེད་ལ། དེ་ཡོད་ན་དེ་མངོན་དུ་གྱུར་པ་དེ་སྲིད་དུ་དེའི་སྐྱབས་མི་རྙེད་ཅེས་པའི་དོན་ཡིན་གྱི།
ཡུལ་གང་ལ་བདེན་འཛིན་ཡོད་པའི་ཡུལ་དེ་ལ་ཉོན་མོངས་སྐྱེ་བས་ཁྱབ་ན། མ་དག་སར་ཤེས་བྱ་ཐམས་ཅད་ལ་རེ་རེ་ལ་དམིགས་པའི་བདེན་འཛིན་ཉོན་མོངས་སྐྱེ་བར་ཐལ་ལོ། ། བུད་མེད་རང་བཞིན་མེད་པར་རྟོགས་པའི་བྱང་སེམས་མཐོང་ལམ་པ་དེའི་རྒྱུད་ལ་བུད་མེད་ལ་བདེན་འཛིན་ལྷན་སྐྱེས་ཡོད་མོད། དེ་ལ་བུད་མེད་ལ་དམིགས་པའི་ཉོན་མོངས་པ་སྔ་མ་ཡོད་པ་དེ་ཉིད་མི་འབྱུང་སྟེ། དེའི་འགལ་ཟླ་མངོན་དུ་འགྱུར་བའི་ཕྱིར། དེ་སྐད་དུ་ཡང༌། ཡུལ་ལ་བདག་མེད་མཐོང་ནས་ནི། ། སྲིད་པའི་ས་བོན་སྤོང་བར་འགྱུར། ། ཞེས་སོ། ། གཞུང་གཞན་ལས་ཀྱང༌།
ལོག་པའི་རྣམ་རྟོག་མེད་པར་ནི། ། བདེ་བ་ལས་ཀྱང་འདོད་མི་འགྱུར། ། ཞེས་སོ། ། བདུན་ཅུ་པ་ལས་ཀྱང༌། དངོས་པོ་ལ་བདེན་འཛིན་ལས་ཡན་ལག་བཅུ་གཉིས་འབྱུང་བར་གསུངས་ཀྱི། བདེན་འཛིན་ཡན་ལག་བཅུ་གཉིས་ཀྱི་དང་པོའི་མ་རིག་པར་མ་གསུངས་ལ། འགག་ཚུལ་སྟོན་པ་ན། དེ་འགགས་པས་ཐོག་མའི་མ་རིག་པ་འགགས་པར་གསུངས་སོ། ། འདིར་འགགས་པའི་དོན་ཡང་ཆོས་ཀྱི་བདག་མེད་རྟོགས་པའི་རྣལ་འབྱོར་མངོན་སུམ་སྐྱེས་པ་ལ་བྱའི། མ་ལུས་པ་སྤངས་དགོས་པ་མ་ཡིན་ཏེ།
དེ་ལྟར་ན་རྒྱུན་དུ་ཞུགས་པས་མ་རིག་པའི་དབང་གིས་ཡང་སྲིད་འཕེན་པ་མ་ལུས་པ་སྤངས་པར་ཐལ་བའི་ཕྱིར་རོ། ། ཡུལ་ལ་བདེན་པ་མཐོང་ནས་ནི། ། ཞེས་པ་ལྟར་སྤྱོད་འཇུག་ཏུ། གལ་ཏེ་ཚོར་པོ་འགའ་མེད་ཅིང༌། ། ཚོར་བའང་ཡོད་པ་མ་ཡིན་པ། ། དེ་ཚེ་གནས་སྐབས་འདི་མཐོང་ནས། ། སྲེད་པ་ཅི་ཕྱིར་ཟློག་མི་འགྱུར། ། ཞེས་ཚོར་བ་རང་བཞིན་མེད་པར་རྟོགས་ན་དེ་སྲེད་པ་བསྐྱེད་མི་ནུས་པར་བསྟན་ནོ། ། དེ་ལྟར་ན་ཁྱེད་ཀྱིས་དྲངས་པའི་གཞུང་འགྲེལ་དེ་རྣམས་ཀྱིས་ནི། སྟོང་ཉིད་མངོན་སུམ་དུ་རྟོགས་པའི་ཤེས་རབ་མངོན་གྱུར་དུ་ལྡན་བཞིན་པའི་འཕགས་རྒྱུད་ཀྱི་ཆོས་ཀྱི་བདག་འཛིན་དུ་གྱུར་པའི་བདེན་འཛིན་རྣམས་ཉོན་མོངས་པ་ཅན་མ་ཡིན་པར་བསྟན་ཏེ།
དེ་སྲིད་དུ་དེའི་རྒྱུད་ཀྱི་བདེན་འཛིན་རྣམས་ཆགས་སོགས་དང་མི་ལྡན་པར་བཤད་པའི་ཕྱིར། བཞི་བརྒྱ་པའི་འགྲེལ་པར་ཇི་སྐད་བཤད་པའི་ཚུལ་གྱིས་ཡུལ་རང་བཞིན་མེད་པར་མཐོང་བས་ཆགས་པའི་རྒྱུ་སྲིད་པའི་ས་བོན་དུ་གྱུར་པ་རྣམ་པ་ཐམས་ཅད་དུ་ལོག་པས་ཞེས་སོགས་ལྟར་རོ། ། དེ་ལྟར་བྱས་ན་འཕགས་པ་ལ་ཉོན་མོངས་མ་སྤངས་པ་འབྱུང་སྲིད་ཀྱང༌། ཕལ་ཆེར་མངོན་གྱུར་དུ་མི་འབྱུང་བ་ཤས་ཆེ་བས། དེའི་རྒྱུད་ཀྱི་བདེན་འཛིན་ཡིན་ན་ཉོན་མོངས་པ་དང་མཚུངས་པར་ལྡན་པས་ཁྱབ་པ་སྒྲུབ་པ་ལ་དཔུང་གི་ཚོགས་ཡན་ལག་བཞི་ངེས་པར་དགོས་སོ། ། གང་ཡང་ཁྱེད་ལྟར་ན་མ་རིག་པ་ལ་བདེན་འཛིན་གྱིས་ཁྱབ་པར་ཐལ། རང་གིས་དྲངས་པའི་ལུང་གིས་མ་རིག་པ་ཐམས་ཅད་བདེན་འཛིན་དུ་བཤད་པའི་ཕྱིར། མི་སྐྱེ་བའི་ཆོས་ལ་བཟོད་པ་ཐོབ་པ་ས་བརྒྱད་པར་མ་ངེས་ཏེ། ས་དང་པོ་ནས་ཀྱང་ཉི་སྣང་དུ་བཤད་པའི་ཕྱིར་རོ། ། ད་ནི་རིགས་པའི་སྒྲུབ་བྱེད་མི་འཐད་པར་བསྟན་པར་བྱ་སྟེ།
བདེན་འཛིན་མ་རིག་པ་ཡིན་པར་ཁོ་བོ་ཅག་ཀྱང་འདོད་མོད། སྒྲུབ་བྱེད་དེ་ལ། བདེན་འཛིན་དུ་གྱུར་པའི་གཙོ་བོ་ཡིད་རྟོག་ཆོས་ཅན། མ་རིག་པར་ཐལ། དེ་ཁོ་ན་ཉིད་ཀྱི་དོན་རིག་པའི་འགལ་བ་མི་མཐུན་ཕྱོགས་ཡིན་པའི་ཕྱིར། འདོད་ན། སེམས་བྱུང་དུ་ཐལ། ཉོན་མོངས་ཅན་དུ་གྱུར་པའི་མ་རིག་པ་ཡིན་པའི་ཕྱིར། ཆོས་མངོན་པ་ལས་ཉོན་མོངས་པ་ཅན་དུ་གྱུར་པའི་མ་རིག་པ་དེ་སེམས་བྱུང་དུ་བཤད་པའི་ཕྱིར། དེ་ཉིད་ཀྱི་ཕྱོགས་ལ་ཉོན་མོངས་པ་ཅན་གྱི་མ་རིག་པ་ལ་སེམས་བྱུང་དགོས་ལ།
དེ་མ་ཡིན་པའི་མི་ཤེས་པ་མི་དགོས་སོ། ། ཚིག་ལྟར་ན། དེ་ཁོ་ན་ཉིད་ཀྱི་དོན་རིག་པ་མ་ཡིན་པ་དེས་ཀྱང་མ་ངེས་སོ། ། ཁས་བླངས་འགལ་བ་ནི། འདི་ལྟ་སྟེ། མ་རིག་པ་བདེན་འཛིན་དང་མཚུངས་པར་ལྡན་པའི་ཆགས་སོགས་ཆོས་ཅན། མ་རིག་པར་ཐལ། དེ་ཁོ་ན་ཉིད་ཀྱི་དོན་རིག་པའི་འགལ་བ་མི་མཐུན་ཕྱོགས་ཡིན་པའི་ཕྱིར། བདེན་འཛིན་དང་མཚུངས་པར་ལྡན་པས་དམིགས་པ་མཚུངས་པར་མ་ཟད་རྣམ་པའང་མཚུངས་དགོས་པའི་ཕྱིར། དང་པོ་ཁས་བླངས་ཏེ།
བཞི་བརྒྱ་པའི་འགྲེལ་པར་གཏི་མུག་ལས་ཐ་མི་དད་པར་འཇུག་ཅིང༌། གཏི་མུག་ལ་བརྟེན་པར་ཡང་འགྱུར་རོ། ། ཞེས་དང༌། འདོད་ཆགས་ལ་སོགས་པ་རྣམས་ཀྱང་གཏི་མུག་གིས་ཀུན་དུ་བཏགས་པའི་དངོས་པོའི་རང་བཞིན་ཁོ་ན་ལ་སྡུག་པ་དང་མི་སྡུག་པ་ལ་སོགས་པའི་ཁྱད་པར་སྒྲོ་འདོགས་པར་འཇུག་པར་འགྱུར་བའི་ཕྱིར། ཞེས་པའི་དོན་འཆད་པར་ཁྱེད་ཀྱིས་ཐ་མི་དད་པར་འཇུག་པའི་དོན་མཚུངས་ལྡན་ལ་བཤད་པས་སོ། ། ཅི་སྟེ་དམིགས་པ་ཙམ་མཚུངས་པ་ཡིན་གྱི་རྣམ་པ་མི་མཚུངས་སྙམ་ན། དེ་ལྟ་ན་ཡུལ་གཅིག་ལ་དམིགས་པའི་ཆགས་སྡང་གཉིས་ཀྱང་མཚུངས་ལྡན་དུ་ཐལ་ལོ། ། ཁོ་བོ་ཅག་གི་ལུགས་ལ་ནི། མི་ཤེས་པ་ཉིད་ལ་བྱའི་འཛིན་སྟངས་ལ་ཁྱད་པར་མེད་དོ། ། དེའི་ཕྱིར་བདེན་འཛིན་འདྲེན་བྱེད་མི་ཤེས་པ་བདེན་པར་ཞེན་པའི་ཞེན་སྟངས་ཅན་མ་ཡིན་པ་ཅིག་ཀྱང་ཁས་བླངས་དགོས་སོ། །
མངོན་པ་པ་མ་རིག་པ་ལ་འཛིན་སྟངས་ལོག་པ་མེད་པས་ཀུན་དང་མཐུན་ཞེས་སྨྲའོ། ། འདིར་ནི་ཚོགས་པ་ཐ་མི་དད་པ་ལ་བྱས་ཀྱང་རུང་ངོ༌། ། ཉོན་མོངས་ཅན་གྱི་ཤེས་བྱེད་འདི་ཡང་མ་གྲུབ་པ་དང༌། མ་ངེས་པ་ཡིན་ནོ། ། མ་གྲུབ་པ་ནི་བུམ་པ་ལ་བདེན་འཛིན་མ་ཟད་ཀྱི་བར་དུ་འཇིག་ལྟ་མི་མཛད་པའི་འབྲེལ་གང་ཡིན། རྒྱུ་ཡིན་པའམ་མཚུངས་པར་ལྡན་པ་ཡིན། དང་པོ་མི་འཐད་དེ། དེ་གཉིས་ལ་མེད་ན་མི་འབྱུང་བའི་འབྲེལ་པ་མེད་པའི་ཕྱིར་ཏེ། བུམ་པ་དང་ལྷ་སྦྱིན་གྱི་ཕུང་པོ་གཉིས་ལ་འབྲེལ་པ་མེད། ཡུལ་ཅན་འཛིན་པ་གཉིས་ལའང་འབྲེལ་པ་མེད་པའི་ཕྱིར།
གཉིས་པ་ལྟར་ན་མི་འཐད་དེ། དམིགས་པ་ཙམ་ཡང་མི་མཚུངས་ན་ཇི་ལྟར་མཚུངས་པར་ལྡན། ཡང་ན་ནི་འཇིག་ལྟ་ཐུན་མོང་མ་ཡིན་པའི་འཇིག་ལྟར་འདོད་དགོས་ཤིང༌། འདོད་པ་ཡང་ཡིན་པས་དེ་ཇི་ལྟར་འདོད་བཤད་པས་སོ་སྙམ་ན་དེ་ལྟར་ན་བུམ་སོགས་ཕྱི་རོལ་གྱི་ཡུལ་ལ་བདེན་འཛིན་དང་ང་ཙམ་ལ་བདེན་འཛིན་ཅི་ཞིག་འབྲེལ་བློ་ནང་དུ་ཕྱོགས་ཤིག མ་ངེས་པ་ནི་འཇིག་ལྟའི་ས་བོན་ཀྱང་ཉོན་མོངས་ཅན་དུ་ཐལ། དེ་མ་ཟད་ཀྱི་བར་དུ་འཇིག་ལྟ་མི་མཛད་པའི་ཕྱིར། ཞེས་བསྒྲུབ་ནུས་པའི་ཕྱིར། འདོད་ན་ཉོན་མོངས་ཀྱི་དམིགས་རྣམ་འཛིན་པར་ཐལ་ལོ། ། འཇིག་ལྟ་ལྷན་སྐྱེས་དང་དགག་དུས་མཉམ་པའི་མ་རིག་པ་ལུང་མ་བསྟན་ཇི་སྙེད་པ་རྣམས་ཀྱང་ཉོན་མོངས་ཅན་དུ་ཐལ་བར་འགྱུར་རོ། ། རྗེས་འཇུག་མངོན་པའི་ང་རྒྱལ་ཅན་དག་ལ་འདི་སྐད་དུ་བརྗོད་པར་བྱ་སྟེ།
མ་རིག་པའི་སྒྲུབ་བྱེད་ལ་ནང་འགལ་བརྗོད་པ་དང༌། འཁོར་བའི་སྒྲུབ་བྱེད་མི་འཐད་པར་བསྟན་པ་གཉིས་སོ། ། དང་པོ་ནི་གང་ཟག་རང་རྐྱ་ཐུབ་པའི་རྫས་ཡོད་དུ་ཞེན་པའི་བློ་ཆོས་ཅན། མ་རིག་པར་ཐལ། བདེན་མེད་རྟོགས་པའི་ཤེས་རབ་དང་འཛིན་སྟངས་དངོས་སུ་འགལ་བའི་ཕྱིར། འདོད་ན་ཁས་བླངས་ཤིང༌། ཉོན་མོངས་པ་ཅན་དུ་ཐལ། དེ་མ་སྤངས་པར་གང་ཟག་ལ་བདེན་འཛིན་སྤོང་མི་ནུས་ཤིང༌། དེ་མ་སྤངས་པར་དེའི་དབང་གིས་ལས་བསགས་ནས་འཁོར་བ་མི་ཟློག་པའི་ཕྱིར། འདོད་ན་འཁོར་བའི་རྩ་བར་གྱུར་པའི་མ་རིག་པར་ཐལ།
དེའི་ཕྱིར། འདོད་ནའང་ཉེས་པ་གཉིས་ཏེ། དང་པོ་ནི། ཆོས་ཅན་ཁྱོད་ལ་མ་ལྟོས་པར་བདེན་འཛིན་གྱི་ལས་བསགས་ནས་འཁོར་བར་སྐྱེ་བ་མི་འགྲུབ་པར་ཐལ། ཁྱོད་འཁོར་བའི་རྩ་བ་ཡིན་པའི་ཕྱིར། ཉེས་པ་གཉིས་པ་ནི་བདེན་འཛིན་འཁོར་བའི་རྩ་བ་མ་ཡིན་པར་ཐལ། དེའི་ཕྱིར། ཁྱབ་པ་ཁས་བླངས་ཏེ། དེ་གཉིས་འཛིན་སྟངས་མཐུན་པ་གང་ཞིག འཁོར་བའི་རྩ་བ་གཉིས་འགལ་བ་ནི་འཛིན་སྟངས་མི་མཐུན་པ་ལ་བྱེད་པར་འཇུག་ཊཱིཀ་ཏུ་ཆེན་པོས་བཤད་པའི་ཕྱིར།
དེར་མ་ཟད་ཀྱི་གཟུང་བ་ཆོས་ཀྱི་བདག་འཛིན་ཀྱང་འཁོར་བའི་རྩ་བར་ཐལ། ཉོན་མོངས་ཅན་གྱི་མ་རིག་པ་ཡིན་པའི་ཕྱིར་ཏེ། སྒྲུབ་བྱེད་གཉིས་པོ་ཞུགས་པའི་ཕྱིར་དང༌། ཁྱེད་ཅག་གིས་རང་རྒྱུད་པས་འདོད་པའི་གང་ཟག་གི་བདག་འཛིན་དེ། འདིར་གང་ཟག་གི་བདག་འཛིན་ཀུན་བཏགས་དང༌། སེམས་ཙམ་པས་འདོད་པའི་ཆོས་ཀྱི་བདག་འཛིན་དེ། འདིར་ཆོས་ཀྱི་བདག་འཛིན་ཀུན་བཏགས་སུ་བཤད་པའི་ཕྱིར། འདོད་ན་ཉེས་པ་སྔ་མ་གཉིས་ཀྱི་སྟེང་དུ་གཟུང་བ་ཆོས་ཀྱི་བདག་མེད་ཀྱང་བསྒོམ་པས་འཁོར་བ་སྤངས་པའི་གྲོལ་བ་ཐོབ་ནུས་པར་ཐལ་ལོ། ། སྔ་མ་ལ་ཡང་གང་ཟག་རང་རྐྱ་ཐུབ་པའི་རྫས་ཡོད་ཀྱིས་སྟོང་པའི་གང་ཟག་གི་བདག་མེད་ཙམ་བསྒོམས་པས་དགྲ་བཅོམ་ཐོབ་ནུས་པར་ཐལ་ལོ། ། གསུམ་ཆར་རོ། །
ཡང་ཁྱོད་ཀྱི་ཕྱོགས་ཀྱི་ལུགས་ལ་འཁོར་བའི་རྩ་བར་གྱུར་པའི་མ་རིག་པ་ལ། གང་ཟག་གི་བདག་འཛིན་དང༌། ཆོས་ཀྱི་བདག་འཛིན་གཉིས་སོ། ། དེ་རེ་རེ་ལ་ཡང་ཀུན་བཏགས་དང་ལྷན་སྐྱེས་གཉིས། ཀུན་བཏགས་རང་རྒྱུད་པ་མན་ཆད་ཀྱི་བཞེད་པ་ལ་འཆད་པས་ཀྱང་རིགས་པ་འདི་དང་འགལ་བ་ཁས་བླངས་སོ། ། གཉིས་པ་ཉོན་མོངས་ཅན་གྱི་སྒྲུབ་བྱེད་ལ་དཔྱད་པ་ནི། ཁྱབ་པ་མ་ངེས་པ་དང༌། རྟགས་མ་གྲུབ་པ་གཉིས། སྔ་མ་དེ་རྣམས་ཀྱིས་ཀྱང་མ་ངེས་མོད། སྲེད་པ་གཉིས་ཀྱང་འཁོར་བའི་རྩ་བར་ཐལ།
དེ་མ་སྤངས་པར་དེའི་དབང་གིས་ལས་བསགས་ནས་འཁོར་བ་མི་ཟློག་པའི་ཕྱིར། འཇིག་ལྟ་ཡང་འཁོར་བའི་རྩ་བར་གྱུར་པའི་མ་རིག་པར་ཐལ། མ་རིག་པའི་རང་བཞིན་དེ་མ་སྤངས་པ་ཞེས་གང་ཟག་ལ་བདེན་འཛིན་སྤོང་མི་ནུས་པའི་ཕྱིར་རོ། ། དེ་མ་སྤངས་པར་དེའི་དབང་གིས་ལས་བསགས་ནས་འཁོར་བ་མི་ཟློག་པའི་ཕྱིར། འདོད་ན་དངོས་སུ་འགལ་ཞིང༌། མཐོང་ལམ་རྣམ་གྲོལ་ལམ་སྐྱེས་པའི་ཚེ་འཁོར་བ་སྤངས་པའི་མྱང་འདས་མངོན་དུ་བྱེད་ནུས་པར་ཐལ་ལོ། ། རྟགས་མ་གྲུབ་པར་བསྟན་པ་ནི། འཕགས་པ་རྣམས་ཀྱིས་བདེན་འཛིན་གྱིས་ལས་བསགས་ནས་འཁོར་བར་སྐྱེ་བར་ཐལ། གང་ཟག་ལ་བདེན་འཛིན་མ་སྤངས་པར་དེའི་དབང་གིས་ལས་བསགས་ནས་འཁོར་བར་སྐྱེ་བའི་ཕྱིར། དེ་ཡང་འཕགས་པ་མ་ཡིན་པའི་དབང་དུ་བྱེད་པར་སྔར་བཤད་དོ། །
སྙམ་ན་དེ་ལྟར་ན་བདེན་འཛིན་གང་ཡིན་ཐམས་ཅད་ཉོན་མོངས་ཅན་གྱི་མ་རིག་པར་འདོད་པ་ཉམས་སོ། ། ད་ནི་ཉོན་མོངས་ཀྱི་རྣམ་གཞག་ཐུན་མོང་མ་ཡིན་པའི་སྐྱེ་ཚུལ་ལ་དཔྱད་པར་བྱ་སྟེ། འདིར་སྤྱིར་ཆེན་པོ་ཉིད་ཀྱི་བཞེད་པ་ལ་དཔྱད་པ་དང༌། རྗེས་འཇུག་གི་བཞེད་པ་ལ་དཔྱད་པའོ། ། དང་པོ་ནི་བདེན་འཛིན་གྱིས་བསྐྱེད་པའི་ཉོན་མོངས་ཐུན་མོང་མ་ཡིན་པ་འདི་དག་ལ་སེམས་རྒྱུད་རབ་ཏུ་མ་ཞི་བར་བྱེད་པ་དང༌། ཟག་བཅས་ཀྱི་ལས་གསོག་པ་སོགས་ཉོན་མོངས་ཀྱི་ལས་རྣམས་ཡོད་དམ་མེད་ཡོད་ན་དེ་དག་རྣམས་རང་རྒྱུད་པ་མན་ཆད་ལའང་ཉོན་མོངས་སུ་གྲགས་པར་ཐལ། སེམས་རྒྱུད་རབ་ཏུ་མ་ཞི་བར་བྱེད་པ་དང༌། ཡང་སྲིད་འཕེན་བྱེད་དང༌། འགྲུབ་བྱེད་ཀྱི་ལས་སློང་བྱེད་ཀྱི་གཞི་གང་ན་འདུག་ཀྱང༌། དེ་ལ་ཆོས་མངོན་པ་ལས་ཉོན་མོངས་སུ་འཇོག་པའི་ཕྱིར།
མེད་ན་དེ་དག་ལ་ཉོན་མོངས་སུ་བཏགས་ཀྱང་ཉོན་མོངས་མ་ཡིན་པར་ཐལ། ཉོན་མོངས་ཀྱི་མཚན་ཉིད་མ་ཞུགས་པའི་ཕྱིར། ཐུན་མོང་མ་ཡིན་པའི་ལུགས་འདིའི་མཚན་ཉིད་ཞུགས་སོ་སྙམ་ན། དེ་ཞོག་ཅིག བདེན་འཛིན་བསྐྱེད་པའི་ཉོན་མོངས་ཙམ་ཞིག་ནི་དེ་མན་ཆད་ཀྱིས་ཁས་ལེན་ཏེ། ཚོ་བ་བདེ་སྡུག་ལ་ཞེན་པས་དེ་ལ་སྲེད་པའི་ཕྱིར་དང༌། ཕྱི་རོལ་གྱི་བུད་མེད་ལ་བདེན་པར་ཞེན་པས་དེ་ལ་ཆགས་པ་སྐྱེ་བར་ཁས་ལེན་པའི་ཕྱིར། འདི་ཡང་གང་ཟག་གི་བདག་ཏུ་འཛིན་པ་ལ་མ་ལྟོས་པར་མ་ཡིན་ཏེ། གང་ཟག་གི་བདག་འཛིན་སྤངས་པའི་དགྲ་བཅོམ་པ་ལ་བདེན་འཛིན་ཡོད་ཀྱང་ཆགས་པ་མི་སྐྱེ་བར་འདོད་པའི་ཕྱིར། དེ་བཞིན་དུ་ལུགས་འདི་ལ་ཡང་གང་ཟག་གི་བདག་འཛིན་ལ་མ་ལྟོས་པར་ཆོས་ཀྱི་བདག་འཛིན་རྐྱང་པས་ཉོན་མོངས་སྐྱེ་བར་མི་བཞེད་དེ།
ཉོན་མོངས་སྐྱོན་རྣམས་མ་ལུས་འཇིག་ཚོགས་ལ། ། ཞེས་འབྱུང་བའི་ཕྱིར་དང༌། དེ་ལྟ་ན་གང་ཟག་གི་བདག་མེད་སྒོམ་པར་མཐར་སོན་ཅིང༌། ཆོས་ཀྱི་བདག་མེད་སྒོམ་པ་མཐར་མ་སོན་པའི་གང་ཟག་གི་རྒྱུད་ལ་ཉོན་མོངས་འབྱུང་རིགས་པ་ལས་དེ་ཡང་ཁྱེད་ཀྱིས་མི་འདོད་པའི་ཕྱིར། ཡང་གང་ལ་བདེན་ཞེན་སྐྱེ་བའི་ཡུལ་དེ་ལ་དམིགས་པའི་ཆགས་སྡང་མངོན་གྱུར་བ་མེད་ཀྱང༌། དེ་ལ་འདོད་པ་དང་རྒྱབ་ཀྱིས་ཕྱོགས་པའི་རྣམ་པ་ཅན་གྱི་ཉོན་མོངས་པའི་བག་ལ་ཉལ་ལམ། ཉོན་མོངས་པའི་གནས་ངན་ལེན་ཞེན་པ་དེ་ཉིད་ཡིན་གྱི། དེ་ལ་ཉོན་མོངས་སུ་བཤད་པ་དེ་ཉིད་ཡིན་ལ། དེ་ཙམ་སྐྱེ་བ་ལ་ནི་བདེན་འཛིན་རྒྱུར་དགོས་པ་མ་ཡིན་ནོ། ། བཞི་བརྒྱ་པའི་འགྲེལ་པར་བཤད་པའི་ཉོན་མོངས་སྐྱེ་ཚུལ་དེ་ནི།
ཐམས་ཅད་ཐུན་མོང་དུ་ཁས་བླང་དུ་མི་རུང་བའི་རྣམ་གཞག་ཅི་ཡང་མི་སྣང་བས་ཁྱད་ཆོས་མེད་དོ། ། ཐུན་མོང་མ་ཡིན་པའི་ཉོན་མོངས་ཀྱི་རྣམ་གཞག་ལ་ཇི་ལྟར་འབད་ཀྱང༌། བདེན་འཛིན་གྱིས་བསྐྱེད་པའི་ཉོན་མོངས་ཀྱི་བག་ཆགས་ཅན་གྱི་ཤེས་པ་གཅིག་ལས་འདའ་རྒྱུ་མེད་དོ། ། ཁས་བླངས་ནང་འགལ་བ་འདི་ལྟ་སྟེ། མཐོང་ལམ་གྱི་སྔོན་དུ་མི་རྟག་ལ་སོགས་བཅུ་དྲུག་གི་རྣམ་པ་ཅན་གྱི་རྣལ་འབྱོར་མངོན་སུམ་རྒྱུད་ལ་སྐྱེས་པའི་བྱང་སེམས་ཉན་ཐོས་མཐོང་ལམ་པ་དེས་ཁམས་གསུམ་ལ་ཆག་བྲལ་བྱས་པར་ཁྱེད་ཀྱིས་ཁས་བླངས་པས། དེ་འདྲའི་རྟོགས་པ་སྔོན་དུ་སོང་བའི་མཐོང་ལམ་པ་དེ་ཆོས་ཅན། ཁྱོད་ཀྱིས་འདོད་པའི་ལོངས་སྤྱོད་དེ་ལ་དམིགས་པའི་འདོད་ཆགས་དང༌། འགའ་ཞིག་ལ་རྣམ་འཚེ་ཁྱོད་ཀྱི་རྒྱུད་ལ་འབྱུང་བར་ཐལ། ཁྱོད་ཀྱི་རྒྱུད་ལ་ཡུལ་དེ་ལ་བདེན་འཛིན་ཡོད་པའི་ཕྱིར། འདོད་ན་ཁྱོད་ཀྱི་རྒྱུད་ལ་འདོད་པའི་འདོད་ཆགས་ཡོད་པར་ཐལ།
དེ་བཞིན་དུ་གཟུགས་ལ་ཡང་སྦྱར་བས་ཁམས་གསུམ་ལ་ཆགས་བྲལ་བྱས་པ་ཉམས་སོ། ། དེ་འདྲ་དེ་ལམ་སྔ་མ་དེ་ལས་མ་ཉམས་ཤིང༌། མཐོང་ལམ་མ་སྐྱེས་པའི་བར་དེར་མ་རིག་པའི་དབང་གིས་ལས་བསགས་ནས་འཁོར་བར་སྐྱེ་བར་ཐལ་བས། འདོད་མི་ནུས་པའི་ཕྱིར། རང་རྒྱུད་པ་མན་ཆད་ཀྱིས་རྟོགས་པར་སླའོ། ། ཅི་སྟེ་འདི་ནི། ཁྱོད་ཀྱི་རྣལ་འབྱོར་བདག་མེད་མཐོང་བ་ཡིས། ། གཟུགས་སོགས་དེ་ཉིད་རྟོགས་པར་མི་འགྱུར་ཞིང༌། ། ཞེས་སོགས་ཀྱི་དོན་ཏོ་སྙམ་ན་དེ་ཡང་ཁྱེད་ལ་མི་རུང་སྟེ། གཞུང་དེའི་དོན་གདགས་གཞི་གཟུགས་སོགས་ཀྱི་དེ་ཉིད་མ་རྟོགས་ན།
དེ་ལ་དམིགས་པའི་ཆགས་སོགས་སྐྱེ་སྲིད་པར་བསྟན་གྱི། དེའི་བདེན་འཛིན་ཙམ་ལས་དེ་སྐྱེ་བར་བསྟན་པ་མ་ཡིན། གལ་ཏེ་ཡིན་ན་ངར་འཛིན་ཡོད་དགོས། དེ་ཡོད་ཀྱི་སྟེང་དུ་ཡུལ་གཟུགས་ལ་ཞེན་ནས་དེ་ལ་དམིགས་པའི་ཆགས་སོགས་སྐྱེ་བའི་དོན་ཡིན་ལ། ཁྱེད་ཀྱི་འཇིག་ལྟ་ལ་མ་ལྟོས་པར་ཆགས་སོགས་འབྱུང་བའི་གཞུང་དུ་ཁས་བླངས་སོ། ། སྤྱིར་གཞུང་དེས་དེའི་ངོ་བོ་བདེན་མེད་དུ་མ་རྟོགས་ན། དེ་ཡི་ངོ་བོ་རྟོགས་མེད་ཕྱིར། ། ཞེས་ངེས་བཟུང་ཡོད་པས་དེས་རྟོགས་ན་དེ་ལ་དམིགས་པའི་ཆགས་སོགས་མི་སྐྱེ་བར་འོས་པས་ཁྱེད་ལ། བྱང་སེམས་མཐོང་ལམ་པ་ཆོས་ཅན། ཁྱོད་ཀྱི་རྒྱུད་ཀྱི་བུམ་པའི་བདེན་འཛིན་ལས་བུམ་པ་ལ་དམིགས་པའི་ཆགས་སོགས་མི་སྐྱེ་བར་ཐལ།
ཁྱོད་ཀྱིས་བུམ་པ་བདེན་མེད་དུ་རྟོགས་པའི་ཕྱིར། གསུམ་ཆར་གཉིས་པ་རྗེས་འཇུག་གི་འདོད་པ་ལ་དཔྱད་པ་ལ། བདེན་འཛིན་ལྷན་སྐྱེས་ཀྱིས་བསྐྱེད་པའི་ཆགས་སོགས་ཐམས་ཅད་ཉོན་སྒྲིབ་ན་སྐྱེས་སུ་ཐལ། གང་ཟག་རང་རྐྱ་ཐུབ་པའི་རྫས་ཡོད་དུ་འཛིན་པ་དང༌། དེས་དྲངས་པའི་ཆགས་སོགས་ལ་ཀུན་བཏགས་ལོ་ཧེ་ཧེ། འོ་ན་ཕྱི་མ་རྣམས་ཆོས་ཅན་ལྷན་སྐྱེས་སུ་ཐལ། སྔ་མ་དེ་རྣམས་ཡིན་པའི་ཕྱིར། གསུམ་ཆར་འཁོར་བའི་རྩ་བ་འཆད་པའི་སྐབས་སུ་ཁས་བླངས་སོ། ། མཚན་གཞི་ཡིན་གྱི་ཁྱབ་པ་མ་ཡིན་ནོ་སྙམ་ན་ཐམས་ཅད་དེ་དང་དེ་ཡིན་ཞེས་ཁས་བླངས་མོད། འོན་ཀྱང་བརྗོད་པར་བྱ་བ་གཞན་ཡོད་དེ།
མཐོང་སྤང་དུ་གྱུར་པའི་ཉོན་སྒྲིབ་ལྷན་སྐྱེས་ཡོད་པར་ཐལ། བདེན་འཛིན་ལྷན་སྐྱེས་ཀྱིས་བསྐྱེད་པའི་ཉོན་མོངས་དང༌། མཐོང་སྤང་གི་གཞི་མཐུན་ཡོད་པའི་ཕྱིར། མ་གྲུབ་ན་བདེན་འཛིན་ལྷན་སྐྱེས་འཁོར་བའི་རྩ་བར་གྱུར་པའི་མ་རིག་པ་མ་ཡིན་པར་ཐལ། མཐོང་སྤང་ཉོན་མོངས་ཀྱི་དབང་གིས་ལས་བསགས་ནས་འཁོར་བར་སྐྱེ་བ་དེ་བདེན་འཛིན་ལྷན་སྐྱེས་ཀྱི་དབང་གིས་མ་ཡིན་པའི་ཕྱིར་དང༌། ས་གཉིས་པ་དང་ཉན་ཐོས་ཀྱི་སྒོམ་ལམ་སྐད་ཅིག་དང་པོ་ཡན་ཆད་ན་གང་ཟག་རང་རྐྱ་ཐུབ་པའི་རྫས་ཡོད་དུ་འཛིན་པ་དང༌། མངོན་པ་ལ་གྲགས་པའི་ཉོན་མོངས་གཅིག་ཀྱང་མེད་པར་སྤངས་པར་ཐལ། དེ་རྣམས་ཀུན་བཏགས་ཡིན་དེ་ལ་གྲགས་པའི་ཉོན་མོངས་དེ་ཙམ་དུ་ཟད་པར་ཁྱེད་འདོད་པའི་ཕྱིར། གང་ཟག་རང་རྐྱ་ཐུབ་པའི་རྫས་ཡོད་དུ་འཛིན་པ་གྲུབ་མཐས་བློ་མ་བསྒྱུར་བ་ལ་ཡོད། ཅེས་འཇུག་ཊཱིཀ་ཏུ་བཤད་པ་དེ་དང༌།
ཁྱེད་ལ་ཇི་ལྟར་མི་འགལ། གཞན་ཡང་གང་ཟག་བདེན་པར་འཛིན་པའི་བློ་ཀུན་བཏགས་ཀྱིས་བསྐྱེད་པའི་ཆགས་སོགས་རྣམས་མཐོང་སྤང་དུ་མི་འདོད་ལས་ཆེ། མི་འདོད་ན་ནི། གྲུབ་མཐའི་འཐད་པ་སྔོན་དུ་བཏང་ནས་བདེན་གྲུབ་ཏུ་ཞེན་པ་ཀུན་བཏགས་སུ་བཤད་པ་དང་འགལ། འདོད་ན་ནི་བདེན་འཛིན་གྱིས་བསྐྱེད་པའི་ཉོན་མོངས་གང་ཡིན་མཐོང་སྤང་དུ་འདོད་པ་དང་འགལ། གཞན་ཡང་ས་དྲུག་པ་ཡན་ཆད་ན་ཤེས་བྱའི་སྒྲིབ་པ་མེད་པར་ཐལ། དེ་དག་ན་བདེན་འཛིན་གྱི་བག་ཆགས་རང་འབྲས་ཉོན་མོངས་ཕྱི་མ་སྐྱེད་བྱེད་དུ་འགྱུར་བ་མེད་པའི་ཕྱིར། ཁྱབ་པ་ནི་རང་འབྲས་ཉོན་མོངས་ཕྱི་མ་བསྐྱེད་པའི་བག་ཆགས་ཉོན་སྒྲིབ་ཀྱི་ས་བོན་དུ་ཁས་བླངས་པའི་ཕྱིར། ཅི་སྟེ་བདེན་འཛིན་གྱི་བག་ཆགས་དེ་ལ་རང་འབྲས་ཉོན་མོངས་ཕྱི་མའི་རྒྱུ་ཡིན་མིན་གཉིས་སུ་འབྱེད་ནུས་ན། བདེན་འཛིན་ལའང་ཉོན་སྒྲིབ་ཡིན་མིན་གཉིས་སུ་དབྱེར་ཡོད་པར་མཚུངས་སོ། །
དེ་ལྟར་ན་འདོད་པ་འདིའི་རང་མཚན་གསལ་བར་བསྟན་ཏེ། བདེན་འཛིན་གང་ཡིན་ཉོན་མོངས་ཅན་གྱི་མ་རིག་པར་འདོད་པ་ནི། བདེན་འཛིན་ལས་རྟེན་འབྲེལ་བཅུ་གཉིས་འབྱུང་བར་གསུངས་པ་དང༌། འཁོར་བ་འགག་པ་མ་རིག་པ་འགགས་པ་ལ་ལྟོས་པར་གསུངས་པ་ལ་འཁྲུལ་པ་ཡིན་ནོ། ། འདིར་འཇིག་ལྟ་ལ་མ་ལྟོས་པའི་ཉོན་མོངས་འདོད་ཆགས་སོགས་ཁས་ལེན་མི་དགོས་ཏེ། རང་རྒྱུད་ཀྱི་ཕུང་པོ་ལ་བདེན་འཛིན་ལས་འཇིག་ལྟ་ངེས་པར་འབྱུང་ལ། དེས་ཉོན་མོངས་གཞན་རྣམས་བརྟེན་པའི་ཕྱིར་རོ། ། དེས་ན་རང་རྒྱུད་ཀྱི་ཕུང་པོ་ལ་བདེན་འཛིན་ཙམ་ནི་ཉོན་མོངས་ཅན་གྱི་མ་རིག་པར་ཁས་ལེན་པའི་ཆ། རང་རྒྱུད་པ་སོགས་དང་མི་མཐུན་པར་བྱས་ཀྱང་རུང་ཙམ་ཡིན་ལ། དེ་ལ་ནི་ཉོན་མོངས་གཞན་རྣམས་ཀྱི་རྣམ་གཞག་ཁས་ལེན་མི་དགོས་ཏེ།
ཁྱེད་ཀྱིས་བདེན་འཛིན་གང་ཡིན་ཐམས་ཅད་ཀྱིས་འཇིག་ལྟ་ལ་བརྟེན་པ་ཁས་བླངས་ནས། འཇིག་ལྟ་ལ་མ་རིགས་པའི་འདོད་ཆགས་སོགས་ཀྱི་རྣམ་གཞག་བྱེད་པའང་འགལ་བ་ཡིན་ནོ། ། མ་རིག་པ་དང་མི་མཐུན་པས། ཉོན་མོངས་གཞན་རྣམས་ཀྱང་མི་མཐུན་པར་བྱེད་དགོས་ན་ནི། བྱེ་བྲག་སྨྲ་བ་ནས་དབུ་མ་རང་རྒྱུད་པའི་བར་ཐམས་ཅད་ལ་མཚུངས་སོ། ། དེ་ལྟ་ན་ཉོན་མོངས་པ་ཅན་གྱི་མ་རིག་པ་བཤད་མ་ཐག་པའི་འཇིག་ལྟ་མ་ལུས་པ་འདི། ཉན་རང་དགྲ་བཅོམ་པ་དང༌། བྱང་སེམས་ས་བརྒྱད་པ་གཉིས་ཀྱིས་སྤངས་ལ། སྔ་རོལ་དུ་མ་ཡིན་ཞིང༌། སྲིད་པའི་ཡན་ལག་གིས་བསྡུས་པའི་མ་རིག་པ་ནི།
མཐོང་ལམ་ནས་ཀྱང་སྤངས་ལ། ཕུང་པོ་བདེན་འཛིན་གྱི་འཇིག་ལྟ་ཀུན་བཏགས་ཁོ་ན་ལ་དེར་འཇོག་པ་དེ། སློབ་དཔོན་འདིའི་བཞེད་པར་སྣང་བའི་ཕྱིར། ཁྱད་པར་ནི་ཉན་རང་ལ་རང་རྒྱུད་ཀྱིས་མ་བསྡུས་པའི་ཕུང་པོ་ལ་བདེན་འཛིན་སྤངས་པ་མི་སྲིད་པའི་ཕྱིར་ཏེ། དེའི་གཉེན་པོར་ཆོས་ཀྱི་བདག་མེད་རྒྱས་པ་སྒོམ་པ་མ་ཡིན་པའི་ཕྱིར། འོན་ཀྱང་དེ་དག་ལ་དམིགས་པའི་ཆགས་སོགས་མི་སྐྱེད་དེ། དེ་རྣམས་བདེན་མེད་དུ་མངོན་སུམ་དུ་རྟོགས་པའི་ཕྱིར་དང༌། བདག་ཏུ་འཛིན་པ་ཟད་པའི་ཕྱིར། བྱང་སེམས་ཀྱི་ནི་ས་དང་པོ་བདུན་དུ་ངོ་སྐལ་གྱི་བདེན་འཛིན་ཀྱང་སྤངས་ཏེ། དེས་ཆོས་ཀྱི་བདག་མེད་རྒྱ་ཆེར་རྙེད་ནས་བསྒོམ་པའི་ཕྱིར།
རང་རྒྱུད་ཀྱི་ཕུང་པོ་ལ་བདེན་འཛིན་སྤངས་ན་བདེན་འཛིན་མ་ལུས་པ་སྤངས་མི་དགོས་ཏེ། ཉན་རང་གིས་འཇིག་ལྟ་འཁོར་བའི་རྩ་བར་མཐོང་ཞིང༌། དེའི་ཞེན་ཡུལ་འགོག་ལ། དེ་ཡང་བདག་ཏུ་ཆགས་པའི་གཞི་ཕུང་པོ་ལ་བདེན་པར་ཞེན་པ་ལས་བྱུང་བར་མཐོང་ནས་དེའི་ཞེན་སྟངས་སུན་འབྱིན་པའི་གཉེན་པོར་རང་རྒྱུད་ཀྱི་ཕུང་པོ་རང་བཞིན་མེད་པར་རྟོགས་པའི་ཤེས་རབ་ཆེད་དུ་གཉེར་ནས་བསྒོམ་ལ། བདེན་འཛིན་གཞན་ལ་དེ་འདྲའི་འབྲེལ་པ་ཚད་མས་མ་དམིགས་པའི་ཕྱིར་རོ། ། དེའི་ཕྱིར་རང་རྒྱུད་ཀྱི་ཕུང་པོ་ལ་བདེན་པར་ཞེན་པ་ནི་རང་རྒྱུད་ཀྱི་སྡུག་བསྔལ་གྱི་ཕུང་པོ་སྐྱེ་བའི་མེད་ན་མི་འབྱུང་བའི་རྒྱུ་ཡིན་པའི་ཕྱིར་དང༌། རང་རྒྱུད་ཀྱི་དུ་ཁའི་ཕུང་པོ་སྤངས་པའི་ཐར་པ་ཐོབ་པའི་གེགས་ཀྱི་གཙོ་བོ་ཡིན་པའི་ཕྱིར། ཉོན་སྒྲིབ་ཏུ་རྣམ་པར་བཞག་གོ ། བུམ་པ་ལ་བདེན་པར་འཛིན་པ་ནི། བུམ་སོགས་ཀྱི་དེ་ཉིད་རྟོགས་པ་མཐར་ཐུག་པའི་ཐམས་ཅད་མཁྱེན་པ་ཐོབ་པ་ལ་གཙོ་བོར་སྒྲིབ་པར་བྱེད་ཀྱི།
འཁོར་བའི་རྒྱུའི་བག་ཆགས་ཀྱི་མེད་ན་མི་འབྱུང་བའི་རྒྱུ་མ་ཡིན་པའི་ཕྱིར། ཤེས་བྱའི་སྒྲིབ་པ་ཉིད་དུ་རྣམ་པར་བཞག་གོ ། འོ་ན་རང་རྒྱུད་ཀྱི་བདེན་འཛིན་ཡང་ཤེས་སྒྲིབ་ཏུ་ཐལ། ཕུང་པོའི་དེ་ཁོ་ན་ཉིད་མཐོང་བའི་ཐམས་ཅད་མཁྱེན་པ་ཐོབ་པ་ལ་གེགས་བྱེད་པའི་ཕྱིར་སྙམ་ན་བདེན་མོད་ཀྱི་གཉིས་ཀས་གཉིས་ཀ་བྱེད་ཀྱང་གཙོ་མོ་མ་ཡིན་པས་ན་མ་བཞག་གོ ། གཞན་དུ་ན་ཉན་ཐོས་ཀྱིས་ཆོས་ཀྱི་བདག་མེད་རིང་དུ་བསྒོམས་ཀྱང་ཤེས་བྱའི་སྒྲིབ་པ་ཅུང་ཟད་ཀྱང་མི་སྤོང་བ་ཅིའི་ཕྱིར་ཞེས་དྲི་བར་བྱའོ། ། དེས་འདི་སྐད་སྨྲ་སྟེ། ཤེས་བྱའི་སྒྲིབ་པ་སྤོང་བ་ནི། ཐབས་ཀྱི་ཁྱད་པར་མ་ལུས་པ་དང་ཕན་ཚུན་གྲོགས་བྱས་པས་སྤང་བ་ཡིན་ལ། ཉན་ཐོས་ལ་ནི་ཐབས་ཀྱི་ཁྱད་པར་དང་ཆོས་ཀྱི་བདག་མེད་རྒྱས་པ་བསྒོམ་པ་གཉིས་ཀ་མེད་པའི་ཕྱིར་ཞེ་ན་འོ་ན་ས་བདུན་པ་མན་ཆད་དུ་ཤེས་བྱའི་སྒྲིབ་པ་སྤོང་ནུས་པར་ཐལ། ཐབས་ཀྱི་ཁྱད་པར་དང་ཆོས་ཀྱི་བདག་མེད་རྒྱས་པ་བསྒོམ་པ་གཉིས་ཀ་ཚང་བའི་ཕྱིར།
ཞེ་འདོད་ལ་འཁོར་གསུམ་ཀ་ལ་ལན་མེད་དོ། ། གཞན་ཡང་ཉན་ཐོས་དགྲ་བཅོམ་པས་བདེན་འཛིན་མ་ལུས་པ་སྤོང་མི་ནུས་པར་ཐལ། དེ་ལའང་ཐབས་ཀྱི་ཁྱད་པར་དང་ཤེས་རབ་ཀྱི་ཁྱད་པར་དེ་གཉིས་དགོས་ལ། དེ་ཉན་ཐོས་ལ་མེད་པའི་ཕྱིར། གསུམ་ཆར་རོ། ། དེ་ལྟ་ན་རང་གི་ལུགས་མདོར་བསྡུས་པ་ནི། རང་རྒྱུད་ཀྱི་སྲོལ་ཆེན་རྣམས་ཀྱི་བཞེད་པ་ནི། ཐེག་པ་དམན་པའི་ཐར་པ་ཙམ་མངོན་དུ་བྱེད་པ་ལ་ཕུང་པོ་རང་བཞིན་མེད་པར་མ་རྟོགས་ཀྱང་ཕུང་པོའི་སྟེང་ན་ངའོ་སྙམ་པའི་ཞེན་སྟངས་ཀྱི་གཟུང་བྱ་ང་མེད་པར་ནི་མི་རྟག་སོགས་བཅུ་དྲུག་མངོན་སུམ་དུ་རྟོགས་ནས་བསྒོམས་པས་རྟོགས་ནུས་ལ། དེ་གོམས་པ་མཐར་ཕྱིན་པ་ན་འཇིག་ལྟ་ས་བོན་དང་བཅས་པ་ཟད་པས་ན། ཉོན་མོངས་མ་ལུས་པ་སྤངས་པའི་ཐར་པ་ཙམ་མངོན་དུ་བྱེད་པ་ཡིན་ནོ། །
རང་གི་ཕུང་པོ་ལ་བདེན་པར་འཛིན་པ་ནི་ཕུང་པོའི་དེ་ཁོ་ན་ཉིད་ཤེས་པ་ལ་སྒྲིབ་བྱེད་ཀྱི་ཤེས་བྱའི་སྒྲིབ་པ་ཡིན་གྱི། སྡུག་བསྔལ་སྤངས་པའི་ཐར་པ་ཐོབ་པ་ལ་གེགས་བྱེད་ཀྱི་སྒྲིབ་པ་མ་ཡིན་ནོ། ། དེའི་ཕྱིར་ཕུང་པོ་རང་བཞིན་མེད་པར་མ་རྟོགས་ཀྱང་འཇིག་ལྟ་སྤོང་ནུས་ཏེ། ཐག་ཁྲ་རང་བཞིན་མེད་པར་མ་རྟོགས་ཀྱང༌། ཐག་ཁྲའི་སྟེང་ན་སྦྲུལ་འཛིན་གྱི་བློ་སྤོང་ནུས་པ་བཞིན་ནོ། ། ཞེས་བཞེད། དཔལ་ལྡན་ཟླ་བའི་བཞེད་པ་ནི་སྔར་ལྟར་ཇི་སྲིད་ཐག་ཁྲའི་རང་བཞིན་ངོས་མ་ཟིན་པ་དེ་སྲིད་དུ་སྦྲུལ་འཛིན་གྱི་བློ་ངང་གིས་སྐྱེ་བ་བཞིན། ཇི་སྲིད་དུ་གདགས་གཞི་ཕུང་པོ་རང་བཞིན་མེད་པར་མ་རྟོགས་པ་དེ་སྲིད་དུ་དེ་ལ་ངའོ་སྙམ་པའི་བློ་ངང་གིས་སྐྱེ་བར་བཞེད་དོ། ། འཕགས་པ་ཞི་བ་ལྷས་ནི། ཉན་རང་ལ་ཆོས་ཀྱི་བདག་མེད་རྟོགས་ཚུལ་སོགས།
ཟླ་བ་གྲགས་པ་དང་མཐུན་པར་མི་བཞེད་ལ། འོན་ཀྱང་ཉན་ཐོས་ལ་ཆོས་ཀྱི་བདག་མེད་རྟོགས་པ་མེད་པས་ཉོན་མོངས་མངོན་གྱུར་ཙམ་སྤངས་པ་ཡོད་ཀྱང༌། རང་རྒྱུ་ལས་དང་ཉོན་མོངས་པའི་བག་ཆགས་ཀྱང་དགྲ་བཅོམ་ལ་ཡོད་ལ། འབྲས་བུ་དུཿཁ་ཡང་ལྷག་བཅས་ལ་ཡོད་ལ། རེ་ཤིག་ལྷག་མེད་ཀྱི་མྱང་འདས་ཐོབ་ཀྱང༌། མ་རིག་པ་དང་སྲེད་པའི་བག་ཆགས་ཀྱིས་ཉེར་ལེན་གྱི་ཕུང་པོ་ལེན་པར་བཞེད་དོ། ། གསུམ་ཀ་ཡང་ལུགས་ཤིན་ཏུ་བཟང་མོད། ཀླུ་སྒྲུབ་ཀྱི་དགོངས་པ་ནི། ཞི་བ་ལྷའི་དགོངས་པས་བསྙོགས་མོད། ཇི་སྐད་བཤད་པའི་ཚུལ་སོགས་རྒྱས་པར་བཤད་དུ་ཡོད་དེ།
འཆད་པར་འགྱུར་རོ། ། བཞི་པ་རྩོད་པ་སྤང་བ་ནི། འདི་སྐད་དུ་རང་རྒྱུད་པ་ལྟར་ན་ནི། རྟག་གཅིག་རང་དབང་ཅན་གྱི་གང་ཟག་གི་བདག་མེད་ཙམ་རྟོགས་པས་གང་ཟག་གི་བདག་འཛིན་ལྷན་སྐྱེས་འཇོམས་པར་བཞེད་ལ། དེ་ལ་དཔལ་ལྡན་ཟླ་བས། བདག་མེད་རྟོགས་ཚེ་ཞེས་སོགས་ཀྱི་དགག་པ་མཛད་པ་ཡིན་ཞིང༌། རིགས་པས་ཀྱང་མི་འཐད་དོ་ཞེས་སོགས་དགག་པ་ལྟར་སྣང་དུ་མ་བྱེད་དོ། ། འདི་ལྟར་རྟོགས་ཏེ། ཉན་ཐོས་སྡེ་གཉིས་ཀྱི་གཞུང་ལས་རྫོགས་བྱང་ཐོབ་པའི་ཐབས་སུ་བཤད་པ་དེ་རྐྱང་པས་ཐོབ་མི་ནུས་པས། ཐེག་པ་ཆེན་པོ་བསྟན་པ་དོན་དང་བཅས་པ་ཡིན་ལ།
དེ་ནས་དམན་པའི་བྱང་ཆུབ་ཐོབ་པའི་ཐབས་ཚང་བར་བསྟན་པ་ཙམ་གྱིས་ཐར་པ་ཐོབ་པར་ནུས་པའང་ཡིན་ཏེ། གཞན་དུ་ན་སངས་རྒྱས་ཀྱི་གྲུབ་མཐའ་བཞི་པོ་རེ་རེས་གང་ཟག་གཅིག་གི་ཐར་ལམ་རྫོགས་པ་མི་སྟོན་པར་འགྱུར་ལ། དེ་ལྟ་ན་ལུང་དང་རིགས་པ་དང་འགལ། ཉན་ཐོས་ཀྱི་སྡེ་སྣོད་ཀྱང་དེར་ཐལ་ལོ། ། དེས་ཆོས་ཀྱི་བདག་མེད་མ་རྟོགས་ཀྱང༌། དམན་པའི་རིགས་ཅན་གཅིག་གིས་ཉན་ཐོས་སྡེ་པའི་གཞུང་ནས་འབྱུང་བ་ཁོ་ན་ལྟར་ཉམས་སུ་བླངས་ན་མི་རྟག་སོགས་རྟོགས་པ་ཙམ་ཞིག་བསྒོམས་པས་དེ་མངོན་སུམ་དུ་གསར་དུ་མཐོང་བའི་མཐོང་ལམ་དང༌། མཐོང་ཟིན་རྒྱུན་ལྡན་དུ་གོམས་པ་དང༌། དེ་མཐར་ཐུག་པའི་མི་སློབ་ལམ་འབྱུང་བར་ངེས་སོ། ། དེའི་ཚེ་ཐར་པ་ཐོབ་པ་ཞེས་བྱ་སྟེ། ཟག་བཅས་ཀྱི་ལས་མ་ལུས་པ་སྤངས་པའི་འགོག་བདེན་མངོན་དུ་བྱས་པའི་ཕྱིར།
འོན་ཀྱང་དེ་འདྲའི་དགྲ་བཅོམ་དེས་ཉོན་མོངས་ཀྱི་བག་ཆགས་ནི་མ་སྤངས་ཏེ། ལུས་ངག་སེམས་ཀྱི་གནས་ངན་ལེན་ཞེས་བཤད་པ་ལྟར། ཆོས་ཀྱི་བདག་མེད་མ་རྟོགས་པའི་སྟོབས་ཀྱིས། དེ་ཁོ་ན་ཉིད་ཀྱི་དོན་ལ་རྨོངས་པའི་མ་རིག་པས་འདོད་ཆགས་དང་ངར་འཛིན་སོགས་ཀྱི་བག་ཆགས་བརྟན་པའི་ཕྱིར་རོ། ། འཁོར་བར་འཆིང་བྱེད་ཀྱི་ཉོན་མོངས་ས་བོན་དང་བཅས་པ་སྤངས་པས། འཁོར་བ་ལས་གྲོལ་བའི་ཐར་པ་མཚན་ཉིད་པ་ཡིན་ནོ། ། སེམས་ཙམ་པ་དང༌། མངོན་པར་རྟོགས་པའི་རྒྱན་ལ་སོགས་པ་དབུ་མའི་གཞུང་ལུགས་ཆེན་པོ་འདི་དག་གིས་ཉན་ཐོས་ཀྱི་ལམ་བསྒྲོད་ཚུལ་ཡང་དེ་ཙམ་མོ། ། ཡང་དཔལ་ལྡན་ཟླ་བ་ལ་སོགས་པའི་གཞུང་གི་རྗེས་སུ་འབྲངས་ནས། དབུ་མའི་ལྟ་བ་བསྐྱེད་པའི་སྣོད་དུ་རུང་ཞིང༌།
ཐེག་པ་ཆེན་པོའི་སྐབས་ཀྱི་ཆ་ལ་མི་ལྟོས་པའི་ཉན་ཐོས་འགའ་ཞིག་ལ། ཆོས་ཀྱི་བདག་མེད་པའི་མཚན་ཉིད་ཅན་གྱི་གང་ཟག་གི་བདག་མེད་བསྒོམ་པ་མཐར་ཐུག་པ་ན། ཉོན་སྒྲིབ་བག་ཆགས་དང་བཅས་པ་སྤངས་པའི་ཐར་པ་མངོན་དུ་བྱེད་པར་ངེས་སོ། ། དེ་ལ་དགོངས་ནས་དཔལ་ལྡན་ཟླ་བས་ཉན་ཐོས་ལ་ཆོས་ཀྱི་བདག་མེད་རྟོགས་པ་ཡོད་དོ་ཞེས་ལུང་དང་རིགས་པས་སྒྲུབ་པར་མཛད་ཀྱི་ཁྱབ་པར་མ་བཤད་དོ། ། དེ་ལྟ་ན་རང་རྒྱལ་ལའང་གཟུང་བ་ཆོས་ཀྱི་བདག་མེད་དང་འཛིན་པ་ཆོས་ཀྱི་བདག་མེད་རྟོགས་མ་རྟོགས་གཉིས་འབྱུང་བར་ངེས་སོ། ། དེ་ལྟ་ན་རིགས་ཅན་གསུམ་ལ་གྲུབ་མཐའ་བཞིའི་རིམ་པས་རིགས་ཅན་བདུན་དུ་འབྱེད་པར་ངེས་སོ། ། ཐེག་པ་ཆེན་པོའི་གཞུང་ལས་ནི། ཐེག་པ་གསུམ་ལ་ལམ་ཆ་ཚང་བར་བསྟན་པ་ལ། མི་མཐུན་པ་དུ་མ་འབྱུང་སྟེ། གསུམ་ཀ་ལ་སྟོང་ཉིད་ཀྱི་ལྟ་བ་དགོས་པར་བཞེད་པའི་ལུགས་དང༌།
ཐེག་ཆེན་ལ་དགོས། ཉན་ཐོས་ཀྱི་ཐེག་པར་བསྒྲོད་པ་ལ་མི་དགོས་པའི་ལུགས་དང༌། ཐེག་ཆེན་ལའང་སེམས་ཙམ་པ་གཟུང་བ་ཆོས་ཀྱི་བདག་མེད་ཙམ་གྱིས་ཆོག་པར་བཞེད་པ་དང༌། དབུ་མ་པ་འཛིན་པ་ཆོས་ཀྱི་བདག་མེད་རྟོགས་པ་དགོས་པར་བཞེད་པ་རྣམས་སུ་ཡོད་དོ། ། འདི་གང་དགོས་པར་སྦྱར་རོ། ། མ་རིག་པ་ཞེས་བྱ་བ་ནི། བདག་མེད་རྟོགས་པའི་ཡེ་ཤེས་ཀྱི་འགལ་ཟླར་གྱུར་པའི་རྨོངས་པ་ཅིག་ཡིན་ལ། འདི་ལ་གང་ཟག་བདག་མེད་རྟོགས་པའི་འགལ་ཟླ་དང༌། ཆོས་ཀྱི་བདག་མེད་རྟོགས་པའི་ཡེ་ཤེས་ཀྱི་འགལ་ཟླར་གྱུར་པའི་མ་རིག་པ་གཉིས། དང་པོ་ལ་ཀུན་བཏགས་དང༌།
ལྷན་སྐྱེས་གཉིས། དང་པོ་ནི་རྟག་གཅིག་རང་དབང་ཅན་གྱི་བདག་ཏུ་འཛིན་པའི་སེམས་འབྱུང་ལྟ་བུའོ། ། གཉིས་པ་ནི། ང་དང་ངའོ་སྙམ་པའི་འཇིག་ལྟ་ལྷན་སྐྱེས་ལྟ་བུའོ། ། གཉིས་པ་ལ་ཆོས་ཀྱི་བདག་མེད་རགས་པ་རྟོགས་པའི་འགལ་ཟླ་དང༌། ཕྲ་བ་རྟོགས་པའི་འགལ་ཟླ་གཉིས། དང་པོ་ནི་བཟུང་བ་ཆོས་ཀྱི་བདག་འཛིན་ལྟ་བུ་ཡིན་ལ། དེ་ལའང་ཀུན་བཏགས་དང་ལྷན་སྐྱེས་གཉིས། གཉིས་པ་ལ་ཉོན་མོངས་ཅན་ཡིན་མིན་གཉིས། དང་པོ་ནི་རང་རྒྱུད་ཀྱི་ཕུང་པོ་ལྔ་ལ་བདེན་པར་འཛིན་པའི་སེམས་འབྱུང་འདི་ལ་ཡང་ཀུན་རྟགས་དང་ལྷན་སྐྱེས་གཉིས།
གཉིས་པ་ནི་རང་རྒྱུད་ཀྱིས་མ་བསྡུས་པའི་གཟུགས་སོགས་ལ་བདེན་པར་ཞེན་པ་དེ་ཡིན་ལ། འཁོར་བའི་རྩ་བ་ནི་ཉོན་མོངས་པ་ཅན་གྱི་མ་རིག་པ་དེ་དང༌། འཇིག་ལྟ་གཉིས་སོ། ། དེ་གཉིས་དང་འཛིན་སྟངས་དངོས་སུ་འགལ་བའི་ཡེ་ཤེས་དེ་འཁོར་བའི་རྩ་བ་གཅོད་ནུས་ཡིན་པའི་ཕྱིར། གང་ཟག་གི་བདག་ཏུ་འཛིན་པ་ནི། ངའོ་སྙམ་པའི་ངར་འཛིན་ནམ། འཇིག་ལྟ་ཉིད་ཡིན་གྱི། དེ་ལ་དམིགས་རྣམ་ཟུར་པ་མེད་དེ། དེས་ཕུང་པོའི་སྟེང་དུ་གང་ཟག་རང་དབང་ཅན་ཅིག་ཡོད་པར་བཟུང་བ་ཡིན་ལ། གཞན་ལ་དམིགས་པའི་ཚེ་ནའང༌།
གཞན་གྱི་ཕུང་པོའི་སྟེང་ན་གང་ཟག་གམ། ལྷ་སྦྱིན་ཞེས་པ་ལྟ་བུ་རང་དབང་ཅན་ཅིག་བཟུང་བ་ཡིན་གྱི། རང་དང་གཞན་དམིགས་པར་བྱས་ནས་བདེན་པར་འཛིན་པའི་འཛིན་སྟངས་ག་ལ་ཡོད། འདི་ངའོ་འདི་ནི་ལྷ་སྦྱིན་ནོ་ཞེས་འཛིན་གྱི་འདི་ནི་ང་རང་བཞིན་གྱིས་གྲུབ་པ་ཡིན། འདི་ནི་ལྷ་སྦྱིན་རང་བཞིན་གྱིས་གྲུབ་པ་ཡིན་སྙམ་པའི་འཛིན་སྟངས་སུ་ཇི་ལྟར་འོང༌། དེ་གཉིས་ཡིན་ན་ཐོག་མར་ང་བཟུང་ནས་དེའི་རྗེས་སུ་བདེན་པར་འཛིན་དགོས། ཐོག་མར་ངར་འཛིན་པ་འདི་རང་འཛིན་ལྷན་སྐྱེས་ཡིན་ནམ། མིན་ཞེས་བརྟགས་ན་འཇིག་གོ ། ངའོ་སྙམ་པ་དང༌། བུམ་པའོ་སྙམ་པའི་ཞེན་སྟངས་འདི་ཉིད་ལས་ལྷག་པ་མེད་ལ།
ཕུང་པོ་ལྔ་རང་བཞིན་གྱིས་གྲུབ་པར་འཛིན་པའི་བློ་དབང་དང༌། བུམ་པའི་རྡུལ་རྫས་རང་བཞིན་གྱིས་གྲུབ་པར་འཛིན་པའི་བློ་དབང་གིས་བསྐྱེད་པས་ན། གང་ཟག་དང་ཆོས་ཀྱི་བདག་འཛིན་དུ་འགྱུར་རམ་བརྟག བདེན་ཚད་ལ་དབུ་མ་པ་བདེན་པའི་གཅིག་དང་དུ་མ་གང་རུང་དུ་འཛིན་པ་དང༌། མྱུ་གུ་མཐའ་བཞི་ལས་སྐྱེ་བར་འཛིན་པའི་བློས་མ་ངེས་ཤིང༌། ལོག་ཕྱོགས་ལ་དེའི་ལོག་ཕྱོགས་ཀྱིས་མ་ངེས་པ་སྟོན་པའང་གལ་ཆེའོ། ། བདག་མེད་རྟོགས་པའི་ཤེས་རབ་ལ་ཡང་ཕྲ་རགས་དེ་ལྟར་བྱེད་དགོས་སོ། ། ཡང་འདི་སྐད་དུ། དཔལ་ལྡན་ཟླ་བའི་ཞབས་སོགས་ཐལ་འགྱུར་བ་རྣམས་ཐ་སྙད་དུའང་རང་རིག་མི་བཞེད་དེ། འཇུག་འགྲེལ་ལས།
རྫས་རང་གི་མཚན་ཉིད་ཀྱིས་གྲུབ་པ་དང་ལྡན་པའི་རང་རིག་བཀག་པའི་འོག་ཏུ། འོན་ཏེ་ལོ་ཀའི་ཐ་སྙད་ཀྱི་དབང་དུ་བྱས་པ་ཡིན་ན་ནི། དེ་ལྟ་ནའང་རང་རིག་པའི་རྒྱུ་མཚན་ཅན་གྱི་དྲན་པ་མི་སྲིད་པ་ཉིད་དོ་ཞེས་དང༌། རང་རིག་མེད་པར་དྲན་པ་ཇི་ལྟར་སྟོན་པར་འགྱུར་རོ། ། ཞེས་གསུངས་པའི་ཕྱིར། རིགས་པའང་ཤེས་པ་དེ་ཉིད་ཀྱིས་ཤེས་པ་དེ་ཉིད་རིག་པ་མ་ཡིན་ཏེ། རང་ཉིད་རང་ལ་བྱེད་པ་འགལ་བའི་ཕྱིར་དང༌། རྟོག་པས་ཡིད་ཙམ་གཏད་ཀྱང་རིག་བྱ་རིག་བྱེད་ཀྱི་ཡུལ་སོ་སོར་འཆད་རྒྱུ་མེད་པའི་ཕྱིར། འདིར་འགོག་རྒྱུའི་རང་རིག་ཀྱང་གཟུང་འཛིན་གཉིས་མེད་ཀྱི་ཤེས་པ་རང་རིག་རང་གསལ་འགོག་པ་ཡིན་ནོ་ཞེས་ཟེར་རོ། ། འདི་འགོག་པ་ལ་བཞི་སྟེ།
ཁས་བླངས་ནང་འགལ་བར་བསྟན། རིགས་པ་དང་འགལ་བར་བསྟན། ལུང་དང་འགལ་བར་བསྟན། རང་ལུགས་ཀྱི་ཟླ་བའི་དགོངས་པ་བཤད་པའོ། ། དང་པོ་ནི་ཤེས་བྱ་ཆོས་ཅན། ཀུན་མཁྱེན་ཡེ་ཤེས་དེ་ཉིད་ཀྱིས་དེ་ཉིད་མི་རིག་པར་ཐལ། རང་ཉིད་རང་ལ་བྱེད་པ་འགལ་བའི་ཕྱིར་དང༌། རྟོག་པས་ཡིད་ཅི་ཙམ་གཏད་ཀྱང་རིག་བྱ་རིག་བྱེད་ཀྱི་ཡུལ་སོ་སོར་འཆད་རྒྱུ་མེད་པའི་ཕྱིར། འཁོར་གསུམ། གཞན་ཡང་སྔོ་འཛིན་མིག་ཤེས་དེ་ཉིད་ཀྱིས་དེ་ཉིད་མི་རིག་པར་ཐལ།
རྟགས་སྔ་མ་དེའི་ཕྱིར། འདོད་ན་ཁས་བླངས་འགལ་ཏེ། དེ་འདྲའི་ཚད་མས་མི་འགྲུབ་པར་ཐལ། ཚད་མ་རང་ཉིད་ཀྱིས་མི་འགྲུབ་ཚད་མ་གཞན་གྱིས་འགྲུབ་དགོས་ན་ཐུག་མེད་དུ་འགྱུར་བའི་ཕྱིར། ཞེས་པའི་དོགས་པ་བཀོད་ནས། ལན་འདེབས་པ་ན་དེ་དེས་གྲུབ་པར་ཁས་བླངས་པའི་ཕྱིར། དོན་འདི་ལ་རྗེས་འབྲང་དག འདོད་པ་མི་མཐུན་པ་གཉིས་སུ་སྨྲ་ཏེ། ལ་ལ་ན་རེ། ཤེས་པ་དེ་ཉིད་ཀྱིས་དེ་ཉིད་རིག་ཀྱང༌།
རང་རིག་བཀག་པ་དང་མི་འགལ་ཏེ། འདིར་དགག་རྒྱུའི་རང་རིག་ནི། ཡུལ་གྱི་ཁམ་བསྒྱུར་བས་ཡུལ་ཡན་གར་བསྒྲུབ་པའི་རྣམ་པ་ཅན་མྱོང་བྱ་ལ་གཉིས་སྣང་ནུབ་པ་སྟེ། འཛིན་རྣམ་ཆོས་གསུམ་ལྡན་ཡིན་ལ། དེ་ཙམ་གྱིས་རང་རིག་ཏུ་འཇོག་ནུས་ན། གཞན་སྐྱེ་ཡོད་པར་ཐལ་ལོ། ། མྱུ་གུ་རང་ལས་དོན་གཞན་པའི་ས་བོན་ལས་སྐྱེ་བའི་ཕྱིར། རང་རིག་གྲུབ་པར་འགྱུར་ཏེ། ཚད་མས་ཚད་མ་རིག་པའི་ཕྱིར་དང༌། བློས་ཀྱང་བློ་རིག་པའི་ཕྱིར་ཞེས་ཟེར།
གཞན་དག་ནི་སྔོ་འཛིན་མིག་ཤེས་ཀྱིས་སྔོ་འཛིན་མིག་ཤེས་ཡོད་པར་བསྒྲུབ་པ་ལ། ཚད་མ་གཞན་མི་དགོས་ལ། དེའི་དོན་ཡང་སྔོ་འཛིན་མིག་ཤེས་ཀྱིས་སྔོན་པོ་གཞལ་བའི་སྟོབས་ཀྱིས། ཚད་མ་གཞན་བརྒྱུད་མི་དགོས་པར་སྔོ་འཛིན་མིག་ཤེས་ཀྱིས་སྔོན་པོ་བཟུང་བར་དྲན་པའི་ཤེས་པ་དངོས་སུ་འདྲེན་ནུས་ལ་དེ་འདྲའི་དྲན་ཤེས་དེ་མིག་ཤེས་ཡོད་པ་ལ་ཚད་མ་ཡིན་ནོ་ཞེས་ཟེར་རོ། ། ལུགས་དང་པོ་དེ་ནི་ཁྱོད་ཉིད་གང་གི་རྗེས་སུ་འབྲང་བ་དེའི་བཞེད་པར་མི་རུང་སྟེ། དེ་ཉིད་དེ་ཡིས་འཛིན་པར་རིགས་མ་ཡིན། ཞེས་པའི་རྣམ་བཤད་དང་འགལ་བའི་ཕྱིར་དང༌། རྟོག་པས་ཡིད་ཙམ་གཏད་ཀྱང་རིག་བྱ་རིག་བྱེད་ཀྱི་སྣང་བ་གཉིས་མི་འཆར་བས། ཤེས་པ་དེས་དེ་རིག་པར་མི་འཐད་པར་ཁྱེད་རང་གི་རྣམ་བཤད་ལས་བཤད་པའི་ཕྱིར། སྔོ་འཛིན་མིག་ཤེས་ཀྱིས་ཁོ་རང་རྟོགས་ན་དངོས་སམ་ཤུགས་ལ་རྟོགས།
དང་པོ་ལྟར་ན། སྟོང་ཉིད་མངོན་སུམ་དུ་རྟོགས་པའི་མཐོང་ལམ་དེ་ཉིད་ཀྱིས་དེ་ཉིད་རྟོགས་པར་འགྱུར་བས། ཁས་བླངས་ཐམས་ཅད་ཉམས་པར་འགྱུར་རོ། ། ལུགས་གཉིས་པ་ལྟར་ན། ཤེས་པ་དེ་དང་དེ་ལ་ཡུལ་གྱི་རྣམ་པ་ཤར་བའི་ཤུགས་ཀྱིས་ཤེས་པ་དེ་དང་དེ་གྲུབ་ཅེས་ཁས་ལེན་དགོས་ཤིང༌། དེ་ལྟར་ཁས་ལེན་པ་དེ་ཁྱེད་རང་གི་ཆེན་པོ་ཡང་བཞེད་པར་སྣང་བས། དེ་བརྟེན་པར་བྱ་སྟེ། འོ་ན་རང་རྒྱུད་ལ་རང་བློ་དངོས་སུ་རྟོགས་པའི་ཚད་མ་ཡོད་མེད་དཔྱོད་པའི་སྐབས་སུ་ཤུགས་རྟོགས་ཙམ་ཞིག་ཁས་བླངས་པས། གྲུབ་མཐའི་རྩ་བ་བོར་ཞིང་རང་བློ་རང་ལ་ལྐོག་ཏུ་གྱུར་པར་ཡང་ཐལ་ལོ། ། དེར་ཡང་མ་ཟད་བདེན་སྟོང་མངོན་སུམ་དུ་རྟོགས་པའི་མཐོང་ལམ་བར་ཆད་མེད་ལམ་གྱི་བདེན་གསུམ་དུ་གཞལ་བའི་ཤུགས་ལ།
རང་ཉིད་རྟོགས་པར་ཁས་ལེན་དགོས་པས། བདེན་སྟོང་ཆོས་ཅན། མ་ཡིན་དགག་ཏུ་ཐལ། དགག་པ་གང་ཞིག རང་གི་དགག་བྱ་བཀག་ཤུལ་དུ་བློ་ཡུལ་དུ་འཕེན་པའི་ཕྱིར། གཞན་ཡང་རིགས་ཤེས་ཚད་མ་དེས། རང་ཡོད་པ་གྲུབ་ན། རང་གི་ཡུལ་ཡོད་དེ་ཡང་ངེས་པར་འགྲུབ་དགོས་ལ། དེ་ལྟ་ན་ཆེན་པོ་ཉིད་ཀྱིས། རང་བཞིན་མེད་པ་ཡོད་པར་ཐ་སྙད་པའི་ཚད་མས་འགྲུབ་ཀྱི།
རིགས་ཤེས་ཀྱིས་མི་འགྲུབ་པར་བཤད་པ་དང་འགལ་ལོ། ། གཞན་ཡང་སྔོ་སྣང་དབང་ཤེས་ཀྱིས་སྔོན་པོ་དངོས་སུ་གཞལ་བའི་སྟོབས་ཀྱིས་སྔོ་སྣང་དབང་ཤེས་ཉིད་ཀྱང་དངོས་སུ་རྟོགས་པར་ཁས་ལེན་ན། དེ་ལ་དེའི་རྣམ་པ་ཤར་བར་ཐལ། དེའི་ཕྱིར་འཁོར་གསུམ་མོ། ། ཡང་ལུགས་གཉིས་པའི་འདོད་པ་དེ། རང་གང་གིས་རྗེས་སུ་འབྲང་བའི་ལུང་དང་རིགས་པ་དང་འགལ་ཏེ། འདི་ལྟར་སྔོན་པོ་འགྲུབ་བྱེད་ཀྱི་ཚད་མ་ལས་ལོགས་སུ། སྔོན་པོ་འགྲུབ་བྱེད་ཀྱི་ཚད་མ་བཙལ་དགོས་པར་ཐལ། སྔོན་པོ་སྔོ་འཛིན་ཚད་མ་དེ་ཉིད་ཀྱིས་འགྲུབ་ལ། སྔོ་འཛིན་ཚད་མ་ནི་ཁོ་རང་གིས་མི་འགྲུབ་པར་རྗེས་ཀྱི་དྲན་པ་ལ་ལྟོས་པའི་ཕྱིར།
འདོད་ན་ཉིད་ཀྱི་རྣམ་བཤད་ལས། སྔོན་པོ་འགྲུབ་ཚུལ་ལས་གཞན་པའི་སྔོན་པོ་འཇལ་བྱེད་འགྲུབ་ཚུལ་མི་དགོས་ཞེས་པ་དང་འགལ། གཞན་ཡང་སྔོ་འཛིན་མངོན་སུམ་དེ་ཁོ་རང་གིས་འགྲུབ་པ་མ་ཡིན་པར་ཐལ། དེ་རང་གིས་མི་འགྲུབ་པར་རྗེས་ཀྱི་དྲན་པ་ལ་ལྟོས་པའི་ཕྱིར། འདོད་ན་ཡང་དེ་ཉིད་ལས། སྔོ་འཛིན་ནི་གཞན་ལུགས་ལྟར་རང་རིག་གིས་མི་འགྲུབ་ཀྱི། དབང་པོའི་མངོན་སུམ་ཚད་མས་འགྲུབ་པར་བསྟན་ཏེ། དེ་ཡོད་པ་ནི་སྔོ་འཛིན་གྱིས་གཞལ་བྱ་རྟོགས་པ་དེ་ཉིད་ཀྱིས་གྲུབ་པའི་ཕྱིར། ཞེས་བཤད་པ་དང་འགལ། ཡང་ཁྱེད་ལྟར་ན་དབང་པོའི་མངོན་སུམ་འགྲུབ་པ་ཡིད་ཀྱི་མངོན་སུམ་ལ་ལྟོས་པར་ཐལ།
དེ་རྗེས་ཀྱི་དྲན་པ་ལ་ལྟོས་ལ། དེ་འདྲའི་དྲན་པ་དེ་ཡིད་ཀྱི་མངོན་སུམ་དུ་ཁྱེད་ཀྱིས་ཁས་བླངས་པའི་ཕྱིར། གཞན་ཡང་ཚད་མ་རྣམས་འགྲུབ་བྱེད་ཐུག་མེད་དུ་འགྱུར་ཏེ། ཤེས་པ་སྔ་མ་རྣམས་འགྲུབ་པ་རྗེས་ཀྱི་དྲན་པ་ལ་ལྟོས་དྲན་པ་དེ་ཡང་དེ་ཉིད་ཀྱིས་མི་ཤེས་པར་རང་ཡོད་པར་དྲན་པའི་དྲན་ཤེས་ཕྱི་མ་ལ་ལྟོས་དགོས་པར་མཚུངས་པའི་ཕྱིར། གཞན་ཡང་སྔོ་འཛིན་དབང་པོའི་མངོན་སུམ་འགྲུབ་པ་རྗེས་ཀྱི་དྲན་ཤེས་ལ་ལྟོས་ན། སྔོན་པོ་གྲུབ་པ་ཙམ་གྱིས་སྔོ་འཛིན་ཚད་མ་འགྲུབ་མི་ནུས་པར་ཐལ། སྔོ་འཛིན་དབང་པོ་མངོན་སུམ་དེས་སྔོན་པོ་ནི་གྲུབ་ལ། སྔོ་འཛིན་ནི་འགྲུབ་པ་རྗེས་ཀྱི་ཤེས་པ་ལ་ངེས་པར་ལྟོས་པའི་ཕྱིར། འདོད་ན་ཉིད་ཀྱི་རྣམ་བཤད་ལས། ཚད་མས་འགྲུབ་པ་ལ་གཞལ་བྱ་གྲུབ་པ་ཙམ་གྱིས་མི་ཆོག་པར།
ཚད་མ་རང་ལས་ཚད་མ་འགྲུབ་པ་གཞན་དག་འདོད་པ་ལྟར་ཡིན་ན་གཞལ་བྱ་ལ་མ་ལྟོས་པར་ཚད་མ་འགྲུབ་པར་འགྱུར་རོ། ། ཞེས་པ་དང་འགལ། ཡུལ་དྲན་པའི་དྲན་པ་དེ་ཉིད་ཀྱིས་ཡུལ་ཅན་དྲན་པར་མི་ནུས་པར་དྲན་པ་ཟུར་པ་ཅིག་དགོས་པར་ཐལ། སྔོན་པོ་འགྲུབ་བྱེད་ཀྱི་ཚད་མ་དེ་ཉིད་ཀྱིས། སྔོན་པོ་མི་འགྲུབ་པར་རྗེས་ཀྱི་དྲན་པ་ལ་ལྟོས་དགོས་པའི་ཕྱིར། རྟགས་དངོས་འགལ། ཁྱབ་པ་ལུང་དང་འགལ་ཏེ། ཉིད་ཀྱི་རྣམ་བཤད་ལས། དེ་ལ་ཡུལ་དྲན་པ་ཉིད་ཀྱིས་ཡུལ་ཅན་ཡང་དྲན་པས་དྲན་པ་ཟུར་པ་མི་དགོས་པ་བཞིན་དུ། སྔོ་འཛིན་ལྟ་བུས་སྔོན་པོ་གྲུབ་པ་ཉིད་ཀྱི་སྔོན་པོ་འཇལ་བྱེད་འགྲུབ་ཀྱི།
སྔོན་པོ་འགྲུབ་ཚུལ་ལས་གཞན་སྔོན་པོ་འཇལ་བྱེད་འགྲུབ་ཚུལ་མི་དགོས་སོ་ཞེས་པ་དང་འགལ་ལོ། ། གཉིས་པ་རིགས་པ་དང་འགལ་བ་ལ་དངོས་དང༌། ཉེས་སྤོང་དགག་པ་གཉིས། དང་པོ་ནི་ཐ་སྙད་དུ་ཡང་རང་རིག་མེད་ན། སྔོ་འཛིན་ཚད་མ་ཆོས་ཅན། ཚད་མས་མི་རིག་པར་ཐལ། ཚད་མ་རང་གིས་ཀྱང་མི་རིག རང་ལས་དོན་གཞན་པའི་ཚད་མས་ཀྱང་མི་རིག་པའི་ཕྱིར། ཁྱབ་པ་ནི། འདི་ཡི་ཡོད་པ་གང་གིས་ཤེས་པར་འགྱུར།
ཞེས་པར་ཁས་བླངས། འདོད་ན་ནི་མེད་པར་ཐལ། དེའི་ཕྱིར། གསུམ་ཆར་རོ། ། རྟགས་སྔ་མ་མ་གྲུབ་ན། རལ་གྲིའི་སོས་རང་གཅོད་པ་དང༌། སོར་མོའི་རྩེ་མོ་ཉིད་ཀྱིས་ཉིད་ལ་རེག་པ་དང༌། སྐྱེས་བུ་ཡང་བཟོར་ཅན་གྱིས་རང་གི་ཕྲག་པ་ལ་ཞོན་པ་དང༌། མེ་རང་གིས་བདག་ཉིད་བསྲེག་པ་དང༌། མིག་ཤེས་རང་གིས་བདག་ཉིད་ལ་བལྟ་བར་ཐལ་ལོ། །
འཁོར་གསུམ་མོ། ། རྟགས་གཉིས་པ་མ་གྲུབ་ན། ཐུག་མེད་དུ་ཐལ་བ་དང༌། ཡུལ་གཞན་ལ་མི་འཕོ་བར་ཐལ་བའི་ཉེས་པས་གནོད་པར་ངེས་སོ། ། གཞན་ཡང་སྔོ་སྣང་དབང་ཤེས་ཆོས་ཅན། རང་དུས་སུ་རང་ལ་མྱོང་བ་ཡོད་པར་ཐལ། རྗེས་སུ་རང་དྲན་པའི་དྲན་ཤེས་ཤིག་ཡོད་པའི་ཕྱིར། འདོད་དོ་སྙམ་ན། རང་གིས་མྱོང་བ་དང་གཞན་གྱིས་མྱོང་བ་གང་རུང་དུ་ཐལ། རང་ལ་མྱོང་བ་ཡོད་པའི་ཕྱིར།
མ་ཁྱབ་ན་ཁྱབ་པར་ཐལ། གཟུང་འཛིན་གཉིས་སྟོང་གི་གཞན་དབང་འཛིན་པའི་ཚད་མ་ཡོད་ན། རང་གིས་འཛིན་པ་དང་གཞན་གྱིས་འཛིན་པ་གང་རུང་ཡིན་དགོས་པའི་ཕྱིར། རྟགས་གཞན་ཡང་རང་མྱོང་མེད་པར་འདོད་པ་དང༌། ཚོར་བ་མྱོང་བའི་མཚན་ཉིད་ཅན་དུ་འདོད་པ་འགལ་ལོ། ། གཉིས་པ་ནི་ཐལ་འགྱུར་དང་པོ་ལ་ལན་འདི་སྐད་འདེབས་ཏེ། ཚད་མའི་གྲངས་ངེས་འཇུག་པ་གཞལ་བྱའི་གཞན་དབང་ཅན་ཡིན་པའི་ཕྱིར་དང༌། གཞལ་བྱའི་རྣམ་པའི་རྗེས་སུ་བྱེད་པ་ཙམ་གྱིས་རང་གི་ངོ་བོ་ཡོད་པར་རྙེད་པའི་ཚད་མ་དག་གིས་རང་གི་ངོ་བོ་རྣམ་པར་འཇོག་པའི་ཕྱིར། ཞེས་གསལ་བར་གསུངས་པས། གཞལ་བྱ་སྔོན་པོ་ཡོད་པར་གྲུབ་པ་ཉིད་ཀྱིས་སྔོ་འཛིན་ཚད་མ་ཡོད་པར་གྲུབ་པ་ཡིན་ནོ། །
ཞེས་སོགས་སྤྲོས་པ་དང་བཅས་ཏེ་འཆད་པར་བྱེད་དོ། ། ཐལ་བའི་ལན་ནི། འདི་ལྟ་སྟེ། མྱོང་བ་ལ་རང་མྱོང་དང་གཞན་མྱོང་གང་རུང་གིས་མ་ཁྱབ་སྟེ། མར་མེ་རང་གིས་གསལ་བར་མི་བྱེད་ཀྱང༌། དེ་ལ་གསལ་བ་མི་བཟློག་པ་བཞི་ནི། གལ་ཏེ་མར་མེ་རང་གིས་རང་གསལ་བར་བྱེད་ན། མུན་པ་རང་གིས་རང་སྒྲིབ་པར་ཐལ་ལོ་ཞེས་འཆད། ཉེས་སྤོང་དང་པོ་མི་འཐད་པར་བསྟན་པ་ལ། རིགས་པས་མི་འཐད་པ་བསྟན།
ལུང་དེའི་དགོངས་པར་མ་ཡིན་པར་བསྟན་པ་གཉིས། དང་པོ་ནི་སྔོ་འཛིན་ཚད་མ་ཆོས་ཅན། ཁྱོད་སྔོ་འཛིན་ཚད་མ་ལ་ཚད་མར་ཐལ། ཁྱོད་སྔོན་པོ་ཡོད་པ་ལ་ཚད་མ་ཡིན་པའི་ཕྱིར། ཁྱབ་པ་ཁས་བླངས། འདོད་ན། ཆོས་ཅན། དེ་ཁྱོད་ཀྱི་གཞལ་བྱར་ཐལ། ཁྱོད་དེ་ལ་ཚད་མ་ཡིན་པའི་ཕྱིར། འདོད་ན།
ཆོས་ཅན། མ་ཡིན་པར་ཐལ། ཁྱོད་དང་དེ་གཉིས་ལ་རྟོག་པས་ཡིད་ཇི་ཙམ་གཏད་ཀྱང་གཞལ་བྱ་འཇལ་བྱེད་ཀྱི་རྣམ་པ་ཐ་དད་དུ་འཆར་རྒྱུ་མེད་པའི་ཕྱིར། གསུམ་མོ། ཚད་མ་དང་གཞལ་བྱ་རྟོགས་པ་ཕན་ཚུན་བརྟེན་པར་ཐལ་བས། གཉིས་ཀ་ངོས་མི་ཟིན་པར་ཐལ་ལོ། ། གཞན་ཡང་འཁྲུལ་པའི་ཤེས་པ་རྣམས་ཡུལ་གྲུབ་པས་ཡུལ་ཅན་འགྲུབ་པར་ཐལ། ཡུལ་ཅན་འཁྲུལ་ཤེས་ལ་འགྲུབ་བྱེད་ཡོད། དེ་ལས་གཞན་མེད་པའི་ཕྱིར། འདོད་ན་ཟླ་བ་གཉིས་སྣང་གི་དབང་ཤེས་ཆོས་ཅན།
ཁྱོད་ཚད་མར་ཐལ། ཁྱོད་ཟླ་བ་གཉིས་སྣང་གི་དབང་ཤེས་འགྲུབ་བྱེད་ཀྱི་ཚད་མ་ཡིན་པའི་ཕྱིར། སྒྲ་རྟག་འཛིན་རྟོག་པ་ཆོས་ཅན། ཚད་མར་ཐལ། ཁྱོད་སྒྲ་རྟག་འཛིན་གྱི་རྟོག་པ་འགྲུབ་བྱེད་ཀྱི་ཚད་མ་ཡིན་པའི་ཕྱིར། གསུམ་མོ། ། ཡང་ཟླ་བ་གཉིས་སྣང་གི་དབང་ཤེས་དེས་ཡུལ་ཟླ་གཉིས་གྲུབ་པས་ཡུལ་ཅན་དེ་གྲུབ་པར་ཐལ། སྔོ་སྣང་དབང་ཤེས་ཀྱི་ཡུལ་སྔོན་པོ་གྲུབ་པས་ཡུལ་ཅན་དེ་གྲུབ་པའི་ཕྱིར། ཅི་སྟེ་མི་མཚུངས་ཏེ། འཁྲུལ་ཤེས་རྣམས་རང་ལ་སྣང་ཆ་དེ་ལ་ཚད་མར་སོང་བས་ཡུལ་རང་ཉིད་གྲུབ་པ་ཡིན་ནོ་ཞེ་ན།
འོ་ན་སྔོ་སྣང་དབང་ཤེས་ཀྱང་སྔོན་པོར་སྣང་བ་ལ་ཚད་མར་ཐལ། དེའི་ཕྱིར་འདོད་ན། རང་གིས་རང་གྲུབ་པར་ཐལ། སྔོ་སྣང་དབང་ཤེས་དེ་རང་གི་གཟུང་རྣམ་འཇལ་བར་བྱེད་པར་བྱེད་པར་ཚད་མ་ཡིན་པའི་ཕྱིར། ཆོས་ཉིད་མངོན་སུམ་དུ་རྟོགས་པའི་མཉམ་གཞག་ཡེ་ཤེས་ཀྱང་རང་ལ་ཆོས་ཉིད་སྣང་བ་དེ་ལ་མངོན་སུམ་དུ་ཐལ། ཟླ་བ་གཉིས་སྣང་གི་དབང་ཤེས་དེ་དེ་ལ་དེའི་ཕྱིར། འདོད་ན་སྣང་བ་དོན་དམ་བདེན་པར་ཐལ་ལོ། ། གསུམ་ཆར་ཁས་བླངས། གཞན་ཡང་སྒྲ་རྟག་འཛིན་གྱི་རྟོག་པ་དེ་རང་གི་སྣང་བ་ལ་མངོན་སུམ་ཡིན་ན་ནི། ཡིད་ཀྱི་མངོན་སུམ་དུ་ཁས་ལེན་དགོས་པར་ཧ་ཅང་ཐལ་ལོ། །
གཉིས་པ་ལུང་གི་དགོངས་པ་མ་ཡིན་པར་བསྟན་པ་ནི། ཚད་མའི་གྲངས་ངེས་སོགས་ཀྱི་ལུང་དེ་གཞན་གྱིས་ཁས་བླངས་པ་རྟགས་སུ་བཀོད་པའི་གཞུང་ཡིན་ལ། གཞུང་དེའི་དོན་དེ་ལྟར་ཡིན་དུ་ཆུག་ཀྱང༌། ཁྱེད་ཀྱི་ཕྱོགས་ལ་མི་རུང་བ་ཡིན་ནོ། ། དེ་ཡང་འདི་ལྟར་དངོས་པོར་སྨྲ་བས། དབང་པོ་སོ་སོ་ལ་བརྟེན་པས་ན་མངོན་སུམ་ཞེས་ཡུལ་ཅན་ཁོ་ན་མངོན་སུམ་དུ་འདོད་ལ། དཔལ་ལྡན་ཟླ་བས་མངོན་སུམ་གྱི་མིང་ཡུལ་བུམ་སོགས་ཡིན་ལ། དེའི་ཡུལ་ཅན་དབང་ཤེས་ལ་ཡང་ཡུལ་མངོན་སུམ་དེ་ལས་བྱུང་བས་ན་མངོན་སུམ་ཞེས་སྒྲ་བཤད་ནས་ཡུལ་ཅན་མངོན་སུམ་བཏགས་པ་བར་འཆད་པའི་སྐབས་སུ། དངོས་སྨྲའི་ལུགས་ཀྱི་མངོན་སུམ་གྱི་སྒྲ་བཤད་འགོག་པ་ན། དངོས་སྨྲ་བ་ཁྱོད་རང་གི་ལུགས་ལའང་རྟེན་གྱི་སྒོ་ནས་མངོན་སུམ་གྱི་སྒྲ་བཤད་མི་རིགས་པར་ཡུལ་ཁོ་ནའི་སྒོ་ནས་སྒྲ་བཤད་རིགས་པར་ཐལ།
གཞལ་བྱ་གཉིས་ཕྱིར་ཚད་མ་གཉིས། ། ཞེས་ཚད་མ་གཉིས་ཀྱི་གྲངས་ངེས་གཞལ་བྱ་ལ་རག་ལས་པར་བཤད་པའི་ཕྱིར་དང༌། དེ་ཕྱིར་གཞལ་བྱ་རྟོགས་པ་ཡི། སྒྲུབ་བྱེད་གཞལ་བྱའི་རང་བཞིན་ཉིད། ཅེས་པ་ལྟར། གཞལ་བྱའི་རྣམ་པ་ཤར་བ་དེ་གཞལ་བྱ་རྟོགས་པའི་སྒྲུབ་བྱེད་དུ་ཁྱེར་རང་གིས་རྣམ་པར་འཇོག་པའི་ཕྱིར་ཞེས་སྟོན་པའི་དབང་དུ་བྱས་ནས། ཚད་མའི་གྲངས་ངེས་འཇུག་པ་གཞན་དབང་ཅན་ཡིན་པའི་ཕྱིར་དང༌། གཞལ་བྱའི་རྣམ་པ་ཅན་གྱིས་རྗེས་སུ་བྱེད་པ་ཙམ་གྱིས་རང་གི་ངོ་བོ་ཡོད་པར་རྙེད་པའི་ཚད་མ་དག་གི་རང་གི་རང་གི་ངོ་བོ་རྣམ་པར་འཇོག་པའི་ཕྱིར། དབང་པོ་བསྟན་པས་ཅུང་ཟད་ཀྱང་མི་གོ་བས་རྣམ་པ་ཐམས་ཅད་ཡུལ་ཁོ་ན་བསྟན་པར་རིགས་སོ། ། ཞེས་གསུངས་ཏེ།
དེ་ཡིན་ཀྱང་ཁྱེད་ཀྱི་ཕྱོགས་ལ་མི་རུང་བ་ནི། འདི་ཡི་ཡོད་པ་གང་གིས་ཤེས་པར་འགྱུར། ། ཞེས་སོགས་ཀྱི་ཐལ་འགྱུར་དེ་སེམས་ཙམ་པ་ལ་གནོད་བྱེད་ཀྱི་རིགས་པ་ཡང་དག་མ་ཡིན་པར་འགྱུར་ཏེ། ཡུལ་གཟུགས་སྒྲ་སོགས་ཡོད་པར་གྲུབ་པ་ཉིད་ཀྱིས་ཡུལ་ཅན་ཚད་མ་ཡོད་པར་འགྲུབ་བོ། ། ཞེས་པའི་ལན་སེམས་ཙམ་པས་འདེབས་ནུས་པའི་ཕྱིར་ཏེ། སེམས་ཙམ་པ་རང་ལུགས་ལ་ཡུལ་གཟུགས་སྒྲ་སོགས་ཡོད་པར་ཁྱེད་ཀྱིས་ཁས་བླངས་པའི་ཕྱིར་དང༌། སྔོན་པོའི་རྣམ་པ་ཤར་ནས་སྔོན་པོ་ལ་གསར་དུ་མི་བསླུ་བའི་རིག་པ་དེ། སྔོན་པོ་རྟོགས་པའི་ཚད་མའི་སྒྲུབ་བྱེད་དུ་སེམས་ཙམ་པས་ཀྱང་ཁས་ལེན་པར་ཁྱེད་ཀྱི་བཤད་པའི་ཕྱིར་རོ། ། ཉེས་སྤོང་གཉིས་པ་མི་འཐད་པར་བསྟན་པ་ནི། དེ་ལྟ་ན་ནི་མདོ་སྡེ་པ་དང་སེམས་ཙམ་པས་འདོད་པའི་རང་རིག་དེ་ཐ་སྙད་དུ་གྲུབ་པར་འགྱུར་ཏེ།
དེ་དག་གི་སྔོ་སྣང་དབང་ཤེས་སོགས་མྱོང་བྱེད་དོན་གཞན་ལ་མི་ལྟོས་པར་མྱོང་བའི་ངོ་བོར་སྐྱེས་པ་ཙམ་ལ་རང་མྱོང་བ་དང༌། མར་མེ་དེ་གསལ་བྱེད་དོན་གཞན་ལ་མི་ལྟོས་པར་རང་རྒྱུ་ལས་གསལ་བའི་ངོ་བོར་སྐྱེས་པ་ཙམ་ལ་རང་གསལ་དུ་ཁས་ལེན་པའི་ཕྱིར་ཏེ། ཇི་ལྟར་དེ་ཡི་བདག་ཉིད་ཕྱིར། ། གསལ་བྱེད་རབ་ཏུ་གསལ་བ་ན། ། རང་གི་ངོ་བོ་གསལ་བྱེད་འདོད། ། དེ་ལྟར་བློ་བདག་རིག་ཅན་ཡིན། ། ཞེས་གསུངས་སོ། ། ཁས་བླངས་འགལ་བའི་སྐྱོན་ཡང་ཡོད་དེ། འདི་ཡི་ཡོད་པ་གང་གིས་ཤེས་པར་འགྱུར། ། ཞེས་པའི་རིགས་པ་ལ་ཁྱབ་པ་མེད་པར་ཐལ།
ཚད་མས་གཞལ་བ་ལ་ཚད་མ་རང་གིས་གཞལ་བ་དང༌། ཚད་མ་གཞན་གྱིས་གཞལ་བ་གཉིས་སུ་ཁ་ཚོན་མ་ཆོད་པའི་ཕྱིར། གལ་ཏེ་མ་གྲུབ་ན། ཁས་བླངས་ཤིང་དེར་ཐལ། མར་མེ་ལ་གསལ་བ་མི་བཟློག་ཀྱང༌། རང་གིས་ཀྱང་གསལ་བར་མི་བྱེད། གཞན་གྱིས་གསལ་བར་མི་བྱེད་པ་བཞིན། ཞེས་བརྗོད་པས་གསུམ་ཆར་དངོས་འགལ་ལོ། ། གཞན་ཡང་ཐ་སྙད་དུ་མར་མེས་གཞན་གསལ་བར་བྱེད་དམ་མི་བྱེད། བྱེད་ན་མུན་པས་གཞན་གྱི་དངོས་པོ་སྒྲིབ་པ་དང༌།
མར་མེས་གསལ་བར་བྱེད་པ་ལ་རང་གསལ་དང༌། གཞན་གསལ་གཉིས་སུ་ཁ་ཚོན་ཆོད་པར་འགྱུར་ལ། དོན་གྱི་སྐབས་སུ་ཡང་མཚུངས་སོ། ། མར་མེ་རང་དང་ཞེས་སོགས་ཀྱི་དོན་ནི་དོན་དམ་དཔྱོད་པའི་སྐབས་ཡིན་གྱི་ཐ་སྙད་མར་མེ་རང་གསལ་ཙམ་ཡིན་པ་འགོག་པ་མ་ཡིན་པས་རྣམ་པ་ཀུན་དུ་འདྲ་བ་མ་ཡིན་ནོ། ། གསུམ་པ་ལུང་དང་འགལ་བར་བསྟན་པ་ནི། ཐལ་འགྱུར་བས་ཐ་སྙད་དུ་ཡང་རང་རིག་མི་བཞེད་ན། གང་ཞིག་ལུགས་འདི་ལ་ཚད་མར་གྱུར་པའི་ལུང་དང་འགལ་བར་དགོས་ཏེ། ཡུམ་གྱི་མདོར་དྲན་པ་ཉེར་གཞག་གི་ངོས་འཛིན་དུ། སེམས་ལ་སེམས་ཀྱིས་རྗེས་སུ་བལྟ་ཞེས་དང༌། ཐེག་པ་ཆེན་པོ་རྒྱུད་བླ་མར།
སོ་སོ་རང་གིས་རིག་ཅེས་དང༌། འཇུག་པར། དེ་ལྟར་རྣམ་པར་དཔྱོད་པ་བཏང་ནས་རང་རིག་པ་ནི་གྲུབ་ལ་རག་མོད་ཀྱི་ཞེས་དང༌། འདི་ཡང་འཇིག་རྟེན་ལ་སྒྲ་བཤད་པའི་ཚུལ་ལུགས་ཡིན་ཞེས་གསུངས་པའི་ཕྱིར་རོ། ། བཞི་པ་རང་ལུགས་ཀྱི་ལུང་དོན་བཤད་པ་ལ། ཟླ་བའི་དགོངས་པ་བཤད། སྤྱོད་འཇུག་གི་དགོངས་པ་བཤད། དེའི་རྒྱབ་རྟེན་དུ་ཡེ་ཤེས་སྙིང་པོ་སོགས་ཀྱི་དགོངས་པ་བཤད་པའོ། ། དང་པོ་ནི་རང་རིག་བདེན་པ་བ་འགོག་པ་འཇུག་འགྲེལ་གྱི་སྐབས་དོན་ཡིན་ཏེ། སེམས་ཙམ་པས་གཟུང་འཛིན་གཉིས་སྣང་གི་ཤེས་པ་བདེན་གྲུབ་ཡོད་པའི་སྒྲུབ་བྱེད་དུ།
ཁོ་རང་གིས་ཁོ་རང་རིག་པ་དེ་འགོག་པ་སྐབས་ཀྱི་དོན་ཡིན་པའི་ཕྱིར། སྤྱིར་གཞན་དབང་ཚད་མ་གང་གིས་འགྲུབ་དཔྱོད་པ་ནི། དབུ་མ་པ་ལ་ཤེས་འདོད་མེད་ཅིང༌། སེམས་ཙམ་པ་ལ་དཔག་འདོད་མེད་པའི་ཕྱིར། ཤེས་པ་བདེན་པར་གྲུབ་པའི་སྒྲུབ་བྱེད་དུ་ཤེས་པ་རང་གིས་རང་རིག་པ་འགོད་པ་ན། སེམས་ཙམ་པ་རང་གི་ལུགས་ལ་འབྲེལ་པ་མེད་པའི་ཕྱིར་དང༌། དེ་འདྲའི་སྒྲུབ་བྱེད་སེམས་ཙམ་པའི་གཞུང་ཚད་ལྡན་གང་དུ་ཡང་མ་བཤད་པའི་ཕྱིར། དེ་ཡང་གཞུང་གི་དོན་འདི་ལྟར་གཟུང་འཛིན་གཉིས་མེད་ཀྱི་ཤེས་པ་བདེན་པ་བ་ཆོས་ཅན། རང་གིས་རང་གྲུབ་པར་ཐལ། ཁྱོད་འགྲུབ་བྱེད་ཅིག་ཡོད།
ཤེས་པ་ཕྱི་མ་གཞན་གྱིས་མི་འགྲུབ་ཅིང༌། ཕྱི་རོལ་གྱི་ཡུལ་གྲུབ་པའི་སྒོ་ནས་ཤེས་པ་འགྲུབ་པར་ཡང་སེམས་ཙམ་པས་ཁས་མི་ལེན་པའི་ཕྱིར། ཞེས་སྟོན་པ་ནི། འདི་ཡི་ཡོད་པ་གང་གིས་ཤེས་པར་འགྱུར། ཞེས་སོགས་སོ། ། དབུ་མ་པ་ལ་མི་མཚུངས་ཏེ། ཡུལ་དང་ཡུལ་ཅན་ཕན་ཚུན་ལྟོས་ནས་འཇོག་པའི་ཕྱིར་རོ། ། འདོད་པར་ཡང་མི་ནུས་ཏེ། ལས་དང་བྱེད་པ་པོ་གཅིག་ཏུ་ཐལ་བའི་ཕྱིར། ཞེས་སྟོན་པ་ནི།
དེ་ཉིད་ཀྱིས་དེ་མྱོང་བར་གྲུབ་མ་ཡིན། ། ཞེས་སོ། ། དེས་ནི་དོན་དམ་པའི་ཤེས་པ་རང་རིག་རང་གསལ་བཀག་པ་ཡིན་ནོ། ། དེ་ལ་རྣམ་བདེན་པ་ན་རེ། བདེན་གྲུབ་ཀྱི་སྔོ་སྣང་དབང་ཤེས་ཆོས་ཅན། རང་རིག་པ་ཡིན་ཏེ། རིག་བྱེད་དོན་གཞན་མི་ལྟོས་པར་རང་རྒྱུ་ལས་རིག་པའི་ངོ་བོར་སྐྱེས་པའི་ཕྱིར། དཔེར་ན་སྒྲོན་མེ་བཞིན་ཞེས་རང་བཞིན་གྱི་རྟགས་དང༌། ཆོས་ཅན། རང་དུས་ན་མྱོང་བ་ཡོད་དེ།
རྗེས་སུ་དྲན་པའི་ཤེས་པ་དམིགས་པའི་ཕྱིར་ཞེས་འབྲས་བུའི་རྟགས་འགོད་པར་བྱེད་དོ། ། དེ་ལ་རང་བཞིན་གྱི་རྟགས་དེ་ནི་འབྲས་བུའི་རྟགས་འདོད་པ་དེ་འགོག་པ་ལ་ཕྱོགས་ཆོས་མ་གྲུབ་པའི་སྐྱོན་བརྗོད་པ་ནི། མ་གྲུབ་བསྒྲུབ་པར་བྱ་ཕྱིར་བརྗོད་པ་ཡི། ། ཞེས་སོགས་སོ། ། དེ་ཡང་རང་རིག་བདེན་པའི་རྫས་བསྒྲུབ་བྱའི་ཆོས་སུ་བྱས་ནས་སྒྲུབ་པར་བྱེད་པ་ལ། མ་གྲུབ་པའི་སྐྱོན་བརྗོད་ནས་ཐ་སྙད་བསྒྲུབ་བྱའི་ཆོས་སུ་བྱས་ནས་སྒྲུབ་པར་བྱེད་པ་ལ་དྲན་པ་རྟགས་སུ་འགོད་པ་ལ་ཁྱབ་འབྲེལ་མི་མཚུངས་ཞེས་སྟོན་པར་བྱེད་དོ། ། དེ་ལ་ཡང་རང་རིག་བདེན་པ་བའི་ཐ་སྙད་བསྒྲུབ་པ་ལ་དྲན་པ་མི་འགོད་ན། ཁྱབ་པ་མ་ངེས་པ་དང༌། རང་རིག་པའི་རྒྱུ་ཅན་གྱི་དྲན་པ་འགོད་ན་ཕྱོགས་ཆོས་མི་འགྲུབ། ཅི་སྟེ་རང་རིག་བདེན་པ་བའི་རྫས་དང་ཐ་སྙད་གང་ཡང་མི་སྒྲུབ་ཀྱི་སྤྱིར་དྲན་པའི་རྟགས་ཀྱིས་སྔོ་སྣང་དབང་ཤེས་ལ་རང་རིག་ཙམ་སྒྲུབ་པར་བྱེད་དོ། །
ཞེ་ན། རང་རིག་གྲུབ་མོད་ཀྱི། ཁྱེད་ཀྱི་ལུགས་ལ་གཞན་གྱི་རྟགས་མི་འགྲུབ་སྟེ། མྱོང་དྲན་གཉིས་ཡུལ་གཅིག་ལ་མི་འཇུག་པའི་ཕྱིར། རང་རིག་ཙམ་གཞན་དུ་ཁས་བླངས་པའི་ཕྱིར། ཞེས་སྟོན་པ་ནི། གྲུབ་ལ་རག་མོད་ཀྱི་ཞེས་སོ། ། དེ་ཡང་དབུ་མ་པ་མྱོང་དྲན་གཉིས་རང་བཞིན་གྱིས་གཞན་དུ་མི་འདོད་པ་ལ། དྲན་པའི་རྟགས་ཀྱིས་མྱོང་ན་དཔོག་པ་འཐད་པར་སྟོན་པ་ནི། གང་ཕྱིར་གང་གིས་ཡུལ་མྱོང་གྱུར་དེ་ལས། །
ཞེས་སོ། ། དེས་ན་འདིར་ཐ་སྙད་དུ་རང་མྱོང་ཡོད་པར་བསྟན་ཏེ། མྱོང་བས་རང་མྱོང་བ་དེ་དྲན་པར་བཤད་ཅིང༌། དྲན་པས་ནི་ངས་མཐོང་ངོ་ཞེས་ཡུལ་ཅན་དྲན་པར་བཤད་པའི་ཕྱིར། དེས་ན་འདིར་ནི་གཞན་དབང་བདེན་གྲུབ་འགོག་པ་ལ་གཞན་དབང་ཚད་མ་གང་གིས་གྲུབ་དཔྱད་ནས་འགོག་པ་ནི་འབྲེལ་མེད་ཅིང༌། དེ་འགོག་པར་ནུས་པའང་མ་ཡིན་ནོ། ། འོག་ཏུ་རྩོད་སྤང་གི་སྐབས་སུ་ཡང༌། ཇི་ལྟར་ཁྱོད་ཀྱིས་གཞན་དབང་དངོས་འདོད་ལྟར། ། ཀུན་རྫོབ་ཀྱང་ནི་བདག་གིས་ཁས་མ་བླངས། ། ཞེས་གཞན་དབང་བདེན་གྲུབ་འགོག་པ་དང༌།
ཀུན་རྫོབ་ཙམ་མི་མཚུངས་པར་བཤད་པའི་ཕྱིར། ཁ་ཅིག་འདིར་ཁྱད་གཞི་ཉིད་ཀྱི་ཤེས་པ་བཀག་པ་ན། དེའི་ཁྱད་ཆོས་བདེན་གྲུབ་ཁེགས་པས། ཐོག་མར་ཁྱད་གཞི་འགོག་པ་ཡིན་ནོ། ། ཞེས་གསུངས་པ་ནི་མི་རིགས་ཏེ། ཁྱད་གཞི་དེ་འགོག་པ་མ་ཡིན་ཞིང༌། འགོག་བྱེད་ཀྱི་རིགས་པ་རྣམས་རང་ལ་མཚུངས་པའི་ཕྱིར། ཡང་འདི་ལྟར་བྱ་སྟེ། དོན་དམ་པའི་དྲན་པས་དོན་དམ་རང་རིག་བསྒྲུབ་པར་ནི། ཕྱོགས་ཆོས་མ་གྲུབ་ན།
ཐ་སྙད་ཀྱི་དྲན་པས་ཐ་སྙད་རང་རིག་བསྒྲུབ་ན་གྲུབ་ཟིན་པས་བསྒྲུབ་མི་དགོས་ཤིང༌། དགོས་ནའང་ཁྱེད་ལྟར་ན་ཐ་སྙད་དུ་ཡང་མྱོང་དྲན་གཉིས་རང་བཞིན་གྱིས་གཞན་ཡིན་པས། འབྲེལ་པ་མེད་ལ། ངེད་ལྟར་ནའང༌། ཐ་སྙད་དུ་དྲན་པ་སྐྱེ་བ་རང་རིག་ལ་མི་ལྟོས་པའི་ཕྱིར། ཐ་སྙད་དུ་དྲན་པ་དེ་ཡུལ་མྱོང་བ་ལས་སྐྱེ་བར་གྲུབ་པའི་ཕྱིར། ཞེས་སྟོན་ནོ། ། གཉིས་པ་སྤྱོད་འཇུག་གི་དགོངས་པ་ལའང༌། རང་རིག་ཙམ་འགོག་པ་མ་ཡིན་ཏེ་ཕྱི་དོན་མེད་པའི་ཤེས་པ་བདེན་གྲུབ་ཁས་ལེན་ན། ཕྱི་དོན་མེད་པའི་ཤེས་པ་བདེན་གྲུབ་དེས་ཅི་ཞིག་བཟུང༌།
ཞེས་དྲི་པས། ཤེས་པ་ཕྱི་དོན་དུ་སྣང་བ་དེ་འཛིན་པར་འདོད་པ་ལ། དེ་ལུང་དང་རིགས་པས་བཀག་ནས་དེ་ལ་ཡུལ་གྱིས་ཁ་མ་བསྒྱུར་བའི་རང་རིག་བདེན་པ་བ་མེད་ན་དྲན་པ་ཇི་ལྟར་སྐྱེ་ཞེ་ན། ཡུལ་མྱོང་བ་ལས་དྲན་པ་སྐྱེ་ཚུལ་དཔེ་དང་བཅས་ནས་གསུངས་པའི་ཕྱིར། དོན་བསྡུའི་སྐབས་སུ། ཇི་ལྟར་མཐོང་ཐོས་ཤེས་པ་དག ། འདིར་ནི་དགག་པར་བྱ་མིན་ཏེ། ། འདིར་ནི་སྡུག་བསྔལ་རྒྱུར་གྱུར་པའི། ། བདེན་པར་ཞེན་པ་བཟློག་བྱ་ཡིན། ། ཞེས་བདེན་པ་བ་འགོག་པར་གསུངས་པའི་ཕྱིར་དང༌།
འགྲེལ་ཆེན་དུ་ཡང་ཤེར་བློས་རང་རིག་དགག་པ་འཇིག་རྟེན་དང་མི་འགལ་བའི་སྒྲུབ་བྱེད་དུ། ལོ་ཀ་འདིས་ཀྱང་རང་རིག་པ་དོན་དམ་པར་གྲུབ་པ་མ་ཡིན་ཏེ། ཞེས་གསུངས་སོ། ། གསུམ་པ་ནི་བདེན་གཉིས་ལས། རང་རིག་རིགས་པ་མ་ཡིན་ཕྱིར། ། ཞེས་པའི་རང་འགྲེལ་དུ། སེམས་ཙམ་པས་གཟུང་འཛིན་གཉིས་མེད་ཀྱི་ཤེས་པ་རང་རིག་རང་གསལ་དོན་དམ་བདེན་པར་འདོད་པ་ལ། ཤེས་པ་ནི་བདག་གིས་བདག་རིག་པ་མ་ཡིན་ཏེ། རང་སྣང་བས་སྟོང་པའི་ཕྱིར། ཞེས་བདེན་གྲུབ་ཀྱི་རང་རིག་རྣམས་བཀག་པ་ཡིན་ནོ། །
དེའི་ཕྱིར་དབུ་མའི་གཞུང་ལུགས་དེ་དག་ཏུ་བཀག་པའི་རང་རིག་ནི་སེམས་ཙམ་པས་དོན་སྣང་གི་ཤེས་པ་ཐམས་ཅད་ཀྱི་སྟེང་ན་ཕྱི་ལྟ་ལ་དོན་དུ་སྣང་བའི་ཆ་དང༌། ནང་ལྟ་ལ་སྣང་བ་ཐམས་ཅད་ལོག་པའི་ཤེས་པ་རང་རིག་རང་གསལ་ཤེལ་སྒོང་ཡོངས་སུ་དག་པ་ལྟ་བུ་དེ་བདེན་པར་གྲུབ་བོ་ཞེས་ཟེར་བ་དེ་འགོག་པར་བསྟན་པར་སྣང་གི སྤྱིར་རང་རིག་ཙམ་གྱི་ཐོག་ནས་བཀག་པ་གཅིག་ཀྱང་མི་སྣང་བའི་ཕྱིར། རང་གིས་རང་རིག་ན་རིག་བྱ་དང་རིག་བྱེད་ཐ་དད་དགོས་པར་བཤད་པ་དེ་ཡང་བདེན་གྲུབ་ཀྱི་དབང་དུ་བྱས་པ་ཡིན་གྱི། གཞན་དུ་ན་རང་གི་ལུགས་ལ་ཡང་སོ་སོ་རང་གིས་རིག་པའི་ཡེ་ཤེས་དང༌། ཚད་མས་ཚད་མ་རིག་པ་དང༌། དེ་ལྟར་ན་དབུ་མ་ཐལ་འགྱུར་བས་ཐ་སྙད་དུ་ཡང་རང་རིག་མི་འདོད་དོ་ཞེས་འདོད་པ་ནི། རང་རིག་འགོག་པའི་སྐབས་ཀྱི་དོན་བོར་ནས་ཚིག་གི་ལོ་མ་ཙམ་ལྷུར་བྱེད་པ་ཡིན་ནོ། ། དེས་ན་ཡུལ་དང་ཡུལ་ཅན་གྱི་ཤེས་པ་ནི་ཕན་ཚུན་ལྟོས་ནས་གྲུབ་པས་ཡུལ་མ་རྟོགས་པའི་ཤེས་པ་ནི་འགའ་ཡང་མི་འགྲུབ་བོ་ཞེས་པ་ནི་སྐབས་ཀྱི་དོན་ནོ། ། ཡང་འདིར་རང་རྒྱུད་པའི་དབུ་མ་པ་ཆེན་པོ་རྣམས་ཀྱིས་རྟགས་ཀྱི་དགག་བྱར་གྱུར་པའི་རང་གི་མཚན་ཉིད་ཀྱིས་གྲུབ་པ་དང༌།
རང་བཞིན་གྱིས་གྲུབ་པ་དང༌། ངོ་བོ་ཉིད་ཀྱིས་གྲུབ་པ་དང༌། རྫས་སུ་གྲུབ་པ་ཇི་ལྟར་སྣང་བཞིན་ཁས་བླངས་སོ། ། ཞེས་སྒྲོགས་པར་བྱེད་པའི་འདོད་པ་བརྗོད་ནས་དེ་སུན་དབྱུང་བ་ལ་གཉིས་ཏེ། འདོད་པ་བརྗོད་པ་དང༌། དེ་སུན་དབྱུང་བའོ། ། དང་པོ་ལ་དེས་དེ་ཁས་ལེན་པའི་སྒྲུབ་བྱེད། མི་ལེན་པ་དེ་ལ་གནོད་བྱེད། རྩོད་པ་སྤང་བ་དང་གསུམ་དུ་བྱེད་དོ། ། དང་པོ་ནི་འདི་ལྟར།
ཤེས་རབ་སྒྲོན་མ་ལས། རྣམ་རིག་པས་ཀུན་བཏགས་མཚན་ཉིད་ངོ་བོ་ཉིད་མེད་པར་སྨྲ་བ་དེ་སྐུར་འདེབས་སུ་བཤད་པའི་ཕྱིར་དང༌། རྟོག་གེ་འབར་བར་དངོས་པོ་རྫས་གྲུབ་ཏུ་བཤད་པའི་ཕྱིར་ཏེ་དེ་ལས། ཁོ་བོ་ཅག་ནི་ཕྲ་རབ་རིགས་མཐུན་པ་བསགས་པ་བུམ་པ་ལ་སོགས་པ་དང༌། ཕྲ་རབ་ཉིད་ཀྱང་ཀུན་རྫོབ་ཏུ་རྫས་སུ་འདོད་དེ། འདི་ལྟར་རྡུལ་ཕྲ་རབ་ནི་རྫས་འདུས་པའི་བདག་ཉིད་ཡིན་པས། དེ་ཡང་རྫས་ཉིད་ཡིན་པར་འདོད་ལ། དེ་བཞིན་དུ་བུམ་པ་ལ་སོགས་པའི་བདག་ཉིད་ཀྱང་རྫས་ཉིད་ཡིན་ཏེ། ཞེས་གསུངས་པའི་ཕྱིར་དང༌། ལེགས་ལྡན་འབྱེད་ཀྱིས་མངོན་སུམ་གྱི་ཤེས་པ་དངོས་པོའི་རང་གི་མཚན་ཉིད་ཙམ་ལ་དམིགས་པའི་རྟོག་པ་དང༌།
རྗེས་སུ་དྲན་པའི་རྟོག་པ་དང་བྲལ་བས་ཞེས་གསུངས་པའི་ཕྱིར། མངོན་སུམ་ལ་དངོས་པོའི་རང་གི་མཚན་ཉིད་སྣང་བ་དང༌། མངོན་སུམ་མ་འཁྲུལ་པར་བཤད་པའི་ཕྱིར། ཞི་བ་འཚོ་ཡབ་སྲས་ཀྱིས་ཀྱང་ཚད་མ་སྡེ་བདུན་གྱི་རིགས་པ་ཕལ་ཆེར་དབུ་སེམས་ཐུན་མོང་དུ་ཞལ་གྱིས་བཞེས་པས་ཀྱང་རང་མཚན་བཞེད་པར་ངེས་སོ། ། སློབ་དཔོན་ཡེ་ཤེས་སྙིང་པོས་ཀྱང་བདེན་གཉིས་ལས་དངོས་པོ་ཙམ་གང་ཡིན་པ་ནི་དོན་བྱེད་ནུས་པའི་ཕྱིར། ཞེས་མིག་ཤེས་སོགས་ལ་གཟུགས་སོགས་ཡུལ་རང་ངོས་ནས་གྲུབ་པར་སྣང་བ་འདི་ལ་སྙོན་དུ་མེད་ལ། འདི་སྣང་བ་ལྟར་དངོས་པོ་ལ་གནས་པར་བཤད་པའི་ཕྱིར། ཡང་དངོས་སྨྲ་བས་དངོས་པོའི་རང་གི་མཚན་ཉིད་དོན་དམ་དུ་འདོད་ལ། དེ་དབུ་མ་པའི་ཀུན་རྫོབ་ཏུ་བཤད་པའི་ཕྱིར། བདེན་གཉིས་ལས་འགའ་ཞིག་ནི་དོན་དམ་པ་ཉིད་དུ་འདོད་ལ།
གཞན་དག་གིས་ནི་ཡང་དག་པ་ཁོ་ནར་འདོད་དེ། དེ་ལྟར་ན་མདོའི་ཚིག་འདི་ལེགས་པར་དྲངས་པ་ཁོ་ན་ཡིན་ནོ། ། འདི་ལྟར། གཞན་གྱིས་དོན་དམ་བྱས་གང་ཡིན། ། དེ་ནི་གཞན་གྱི་ཀུན་རྫོབ་སྟེ། ། གཞན་གྱིས་མར་འདོད་གང་ཡིན་དེ། ། གཞན་གྱིས་ཆུང་མར་འདོད་པ་བཞིན། ། ཅེས་བཤད་ཅེས་གསུངས་པས་སོ། ། གཞན་ཡང་རང་རྒྱུད་པ་མཐའ་དག་ཡང་དག་ཀུན་རྫོབ་བཞེད་པས་ཀྱང༌། རང་གི་མཚན་ཉིད་ཀྱིས་གྲུབ་པ་བཞེད་པར་གསལ་ཏེ།
ཡང་དག་ཀུན་རྫོབ་ཡིན་ན་ཡུལ་རང་ངོས་ནས་གྲུབ་དགོས་པའི་ཕྱིར། ཡུལ་རང་ངོས་ནས་མ་གྲུབ་པར་རྟོག་པས་བཏགས་པ་ཙམ་དུ་མཚུངས་པ་ལ་ཕྱིན་ཅི་ལོག་མ་ལོག་དང་ཡང་ལོག་གི་ཁྱད་པར་རིགས་པ་ལ་བློ་ཁ་ཕྱོགས་པ་སུས་ཀྱང་ཁས་མི་ལེན་པའི་ཕྱིར། གཉིས་པ་མི་ལེན་པ་ལ་གནོད་བྱེད་ཀྱང༌། གལ་ཏེ་རང་གི་མཚན་ཉིད་བརྟེན་གྱུར་ན། ། ཞེས་པའི་འགྲེལ་པར། གལ་ཏེ་གཟུགས་དང་ཚོར་བ་ལ་སོགས་པའི་དངོས་པོ་རྣམས་ཀྱི་རང་གི་མཚན་ཉིད་དེ་རང་གི་ངོ་བོ་རྒྱུ་དང་རྐྱེན་དག་གིས་བསྐྱེད་ན་ནི། དེ་གང་གི་ཚེ་རྣལ་འབྱོར་པ་འདིས་དངོས་པོ་རང་བཞིན་སྟོང་པར་མཐོང་ཞིང༌། ཆོས་ཐམས་ཅད་རང་བཞིན་མེད་པར་རྟོགས་པ་དེའི་ཚེ་ངེས་པར་ཇི་ལྟར་སྐྱེས་པའི་རང་བཞིན་ལ་སྐུར་པ་བཏབ་པས་རྟོགས་པར་འགྱུར་ཏེ། ཇི་ལྟར་ཐོབ་ལ་སོགས་པ་དག་བུམ་པ་ལ་སོགས་པ་འཇིག་པའི་རྒྱུ་ཡིན་པ་བཞིན་དུ། སྟོང་པ་ཉིད་ཀྱང་དངོས་པོའི་རང་བཞིན་ལ་སྐུར་པའི་རྒྱུར་འགྱུར་པ་ཞིག་ན་དེ་ནི་རུང་བ་མ་ཡིན་ཏེ།
དེའི་ཕྱིར་དངོས་པོ་རྣམས་ཀྱི་རང་གི་མཚན་ཉིད་ནི་ཐམས་ཅད་ཀྱི་ཚེ་མི་སྐྱེ་བར་ཁས་བླང་བར་བྱའོ། ། ཞེས་རྣལ་འབྱོར་པས་ཆོས་ཐམས་ཅད་རང་བཞིན་མེད་པར་རྟོགས་པའི་ཤེས་རབ་དེ་ཆོས་ཅན། དངོས་པོ་རྣམས་ཀྱི་རང་བཞིན་ལ་སྐུར་པ་བཏབ་པའི་སྒོ་ནས་སྟོང་པ་ཉིད་རྟོགས་པར་ཐལ། དངོས་པོ་རང་གི་མཚན་ཉིད་ཀྱིས་གྲུབ། ཁྱེད་ཀྱིས་དངོས་པོ་རང་བཞིན་མེད་པར་རྟོགས་པའི་ཕྱིར། ཞེས་པའི་ཐལ་འགྱུར་འདི་སུ་ལ་འཕངས། དངོས་པོར་སྨྲ་བ་ལ་ནི་རྩོད་གཞིའི་ཆོས་ཅན་མ་གྲུབ་ལ་ཆོས་ཅན་ངེས་པའི་ཚེ་དབུ་མའི་ལྟ་བ་རྟོགས་ཚར་བས་དངོས་སྨྲ་བའི་དོན་མེད་དོ། ། ཐལ་འགྱུར་འདི་དངོས་པོ་རང་གི་མཚན་ཉིད་ཀྱིས་གྲུབ་ཅིང༌། དངོས་པོ་བདེན་པའི་རང་བཞིན་མེད་པར་ཁས་ལེན་པའི་དབུ་མ་པ་ཞིག་ཡིན་པས་རང་རྒྱུད་པ་ལས་འོས་མེད་དོ། ། ཡང༌།
གང་ཕྱིར་དངོས་པོ་འདི་དག་རྣམ་དཔྱད་ན། ། ཞེས་པའི་ཕྱོགས་སྔར་དོན་དམ་ཏུ་སྐྱེ་བ་མེད་ཅིང་ཀུན་རྫོབ་ཏུ་རང་བཞིན་གྱིས་སྐྱེ་བ་ཡོད་པར་འདོད་པ་ཞིག་ཡིན་པས་རང་རྒྱུད་པ་ལས་འོས་མེད་དོ། ། དོན་དམ་པར་ཡོད་མེད་ཅེས་པའི་རིགས་པས་དཔྱོད་པའི་དཔྱད་ཀྱི་འཇོག་མཚམས་ཀྱང་མི་འདྲ་སྟེ། ཐལ་འགྱུར་བ་བུམ་པ་ཞེས་པའི་མིང་དེ་གང་ལ་འཇུག་པའི་གཞི་དེ་ཅི་འདྲ་ཞིག་ཏུ་གྲུབ་དཔྱོད་པ་ནི་རང་བཞིན་སེམས་པའི་རིགས་པ་ཡིན་ལ། དེ་ལྟར་བཙལ་བ་ན་འདི་འདྲ་བ་ཞིག་ཏུ་གྲུབ། རྙེད་ན་རིགས་པས་དཔྱད་བཟོད་དུ་གྲུབ་དགོས་ལ། རང་རྒྱུད་པ་ནི་དེ་ཙམ་ལ་རིགས་པས་དཔྱད་བཟོད་དུ་མི་འཇོག་ལ། བུམ་པ་ཞེས་པའི་དོན་དེ་འདྲ་ཞིག་ཏུ་གྲུབ་ན་རིགས་པས་བཅོས་ནས་འཇོག་པ་ཡིན་ཏེ། བུམ་པ་རྫས་སུ་གྲུབ་ནས་དེ་རང་གི་ཡན་ལག་རྣམས་དང་རྫས་ཐ་དད་གང་རུང་དུ་ཁས་བླངས་དགོས་པའི་ཕྱིར་རོ། ། རྩོད་པ་སྤོང་བའི་ཚུལ་ནི་སུན་འབྱིན་པ་དང་མཉམ་དུ་བཤད་པར་བྱའོ། །
ད་ནི་འདི་དག་རིམ་བཞིན་བཤད་པར་བྱ་སྟེ། མཚུངས་པ་བསྒྲེ་བ་དང་རྣལ་མའི་ལན་གཉིས་གཉིས་ཀྱིས་བཤད་པར་བྱའོ། ། དང་པོ་ནི་ཟླ་བའི་ཞབས་ཀྱིས་ཀྱང་རང་བཞིན་གྱིས་གྲུབ་པ་ཞལ་གྱིས་བཞེས་པར་འགྱུར་ཏེ། འཇུག་འགྲེལ་ལས། སློབ་དཔོན་གྱི་བསྟན་བཅོས་ལས། རྒྱུ་རྐྱེན་ལས་མ་སྐྱེས་པའི་རང་བཞིན་ཞེས་པའི་ཁྱད་པར་དུ་མཛད་པ་དེ་ལྟ་བུའི་རང་བཞིན་ནི་སློབ་དཔོན་གྱིས་ཞལ་གྱིས་བཞེས་པ་ཡོད་དམ་ཅེ་ན། གང་གི་དབང་དུ་མཛད་ནས་བཅོམ་ལྡན་འདས་ཀྱིས་དེ་བཞིན་གཤེགས་པ་རྣམས་བྱུང་ཡང་རུང་མ་བྱུང་ཡང་རུང༌། ཆོས་རྣམས་ཀྱི་ཆོས་ཉིད་ནི་གནས་པ་ཉིད་དོ། ། ཞེས་གསུངས་པའི་ཆོས་ཉིད་ནི་ཡོད་དོ། ། ཆོས་ཉིད་ཅེས་བྱ་བ་འདི་ཡང་ཅི་ཞིག་ཡིན།
མིག་ལ་སོགས་པ་འདི་དག་གི་རང་བཞིན་ནོ། ། དེའི་རང་བཞིན་གང་ཞིག་ཅེ་ན། མིག་ལ་སོགས་པ་འདི་དག་གི་བཅོས་མ་མ་ཡིན་པ་དང༌། སྐྱེད་བྱེད་གཞན་ལ་ལྟོས་པ་མེད་པ་སྟེ། མ་རིག་པའི་རབ་རིབ་དང་བྲལ་བའི་ཤེས་པས་རྟོགས་པར་བྱ་བའི་ངོ་བོའོ། ། ཞེས་དང་དེ་ཡང་བདག་ཀུན་རྫོབ་བདེན་པ་ལ་ལྟོས་ནས་བཅོས་མ་མ་ཡིན་པ་དང༌། གཞན་ལ་ལྟོས་པ་མེད་པ་ཉིད་བརྗོད་དོ། ། ཞེས་པ་དང༌། ཚིག་གསལ་ལས། དུས་གསུམ་གང་དུ་ཡང་མ་འཁྲུལ་བ་གཉུག་མའི་ངོ་བོ་མ་བཅོས་པ་གང་ཞིག་སྔར་མ་བྱུང་བ་ལས་ཕྱིས་འབྱུང་བ་ཡང་མ་ཡིན་པ་གང་ཞིག
ཆུ་བོའི་ཕ་རོལ་ལམ་ཚུ་རོལ་ལམ་རིང་པོ་དང་ཐུང་ངུ་ལྟར་རྒྱུ་དང་རྐྱེན་ལས་ལྟོས་པ་དང་བཅོས་པར་མ་གྱུར་བ་གང་ཡིན་པ་དེ་རང་བཞིན་ཡིན་པར་བརྗོད་དོ། ། ཅི་མེའི་རང་གི་ངོ་བོར་གྱུར་པ་དེ་ཡོད་དམ་ཞེ་ན། དེ་ནི་རང་གི་ངོ་བོས་ཡོད་པ་མ་ཡིན་ནོ། ། དེ་ལྟ་མོད་ཀྱི། འོན་ཀྱང་ཉན་པ་པོ་རྣམས་ཀྱི་སྐྲག་པ་སྤང་བར་བྱ་བའི་ཕྱིར། སྒྲོ་བཏགས་ནས་ཀུན་རྫོབ་ཏུ་དེ་ཡོད་དོ་ཞེས་བརྗོད་པར་བྱའོ། ། ཞེས་རྟེན་འབྲེལ་ལྟོས་མ་ཡིན་ཞིང༌། བཅོས་མ་ཡིན་པ་ཀུན་རྫོབ་ཏུ་ཡོད་པར་གསུངས་པའི་ཕྱིར་དང༌། འཇུག་འགྲེལ་ལས།

དངོས་པོ་རང་བཞིན་གྱིས་གྲུབ་པ་ཅུང་ཟད་ཀྱང་མི་འདོད་ཅིང༌། གཞན་ལ་ལྟོས་པ་མེད་པའི་རང་བཞིན་འདོད་པ་ཁྱོད་ནི་ཕན་ཚུན་འགལ་བའི་དོན་བརྗོད་པ་ཞིག་གོ ། ཞེ་ན། ཞེས་སོགས་རྒྱས་པར་གསུངས་པའི་དགོངས་པ་ནི་མིག་སོགས་བྱིས་པས་བཟུང་བ་དེ་དེའི་རང་བཞིན་མ་ཡིན་གྱི་དེ་བདེན་པས་སྟོང་པ་དེ་དེའི་རང་བཞིན་ཡིན་པས་དངོས་པོ་རང་བཞིན་གྱིས་གྲུབ་པ་བཀག་པ་དང༌། དངོས་པོའི་ཆོས་ཉིད་ཀྱི་རང་བཞིན་ཁས་ལེན་པ་མི་འགལ་ལོ་ཞེས་པའི་དོན་དུ་གསུངས་ཤིང༌། འཇུག་པར་གཟུགས་ནས་རྣམ་མཁྱེན་གྱི་བར་གྱི་ཆོས་རྣམས་ཀྱི་རང་གི་མཚན་ཉིད་བསྟན་པའི་ཕྱིར། དེ་ཙམ་རང་གི་མཚན་ཉིད་བསྟན་པར་མི་འགྲུབ་པའང་མིན་ཏེ། དངོས་པོར་སྨྲ་བས་ཀྱང་དེ་ནི་ཐུན་མོང་མ་ཡིན་པའི་རང་གི་ངོ་བོ་སྟེ་རང་གི་མཚན་ཉིད་དོ་ཞེས་ཐུན་མོང་མ་ཡིན་པའི་ངོ་བོ་ཙམ་ལ་རང་གི་མཚན་ཉིད་དུ་འདོད་པའི་ཕྱིར་དང༌། ཁྱེད་རང་ལྟར་ན་ནི། དངོས་པོར་སྨྲ་བས་རང་མཚན་གྱི་འཇོག་བྱེད་དོན་བྱེད་ནུས་པ་ལ་བྱེད་པས་འདིར་ཡང་དོན་བྱེད་ནུས་པ་ཁས་བླངས་པའི་ཕྱིར། རང་མཚན་གྱི་དོན་དུ་ཁས་བླངས་སོ། །
ཅི་སྟེ་རྟོག་པས་སྒྲོ་མ་བཏགས་པར་དོན་རང་གི་སྡོད་ལུགས་ཀྱི་ངོ་ནས་གྲུབ་པ་དེ་རང་མཚན་གྱི་དོན་དུ་བྱེད་ན་ཡང༌། ཟླ་བས་ཀྱང་ཞལ་གྱིས་བཞེས་ཏེ་བཤད་མ་ཐག་པའི་རང་བཞིན་དེ་གཞན་ལ་མི་ལྟོས་པའི་རང་བཞིན་དུ་ཁས་བླངས་པའི་ཕྱིར། དེ་ལ་ལྷག་པ་ཅི་ཞིག་དགོས། རྫས་གྲུབ་ཀྱང་ཞལ་གྱིས་བཞེས་པར་ཐལ། བདག་ནི་རྫས་སུ་འགྱུར་ཞིང་དེར་ལྟ་བ། རྫས་ལ་འཇུག་པས་ཞེས་པར། བདག་རྫས་སུ་ཐལ་བའི་རྒྱུ་མཚན་ཕུང་པོ་དང་གཅིག་ཡིན་པའི་ཕྱིར་ཞེས་པའི་ཁྱབ་འབྲེལ་ཁས་བླངས་པ་དང༌། སྔོ་སེར་ལ་སོགས་པའི་ཤེས་པ་བཞིན་དུ་རྫས་ཀྱི་ཡུལ་ཅན་ཡིན་པའི་ཕྱིར། ཕྱིན་ཅི་ལོག་པར་མི་འགྱུར་རོ། ། ཞེས་པའི་དཔེ་ཁས་བླངས་པའི་ཕྱིར།
དངོས་པོར་གྲུབ་པ་ཞལ་གྱིས་བཞེས་པ་གང་ཞིག དངོས་པོ་དང་རྫས་གཉིས་དོན་གཅིག་ཁྱབ་མཉམ་དུ་ཟླ་བས་ཞལ་གྱིས་བཞེས་པའི་ཕྱིར། དངོས་ཡོད་བརྗོད་མེད་རྟོགས་པ་མ་ཡིན་ཉིད། ། ཅེས་དང༌། གལ་ཏེ་བདག་འགའ་དངོས་པོར་གྲུབ་གྱུར་ན། ། སེམས་ལྟར་གྲུབ་དངོས་བརྗོད་དུ་མེད་མི་འགྱུར། ། གང་ཕྱིར་ཁྱོད་བུམ་དངོས་པོར་མ་གྲུབ་པའི། ། ཞེས་དང་དངོས་ལ་རྣམ་པ་དེ་གཉིས་མཐོང་གྱུར་པ། ། དེ་ཕྱིར་བདག་མེད་དངོས་དང་བྲལ་བའི་ཕྱིར། ། ཅེས་དང༌།
དེ་ཕྱིར་ངར་འཛིན་རྟེན་ནི་དངོས་པོ་མིན། ། ཞེས་སོགས་རྫས་གང་དགོས་པར་དངོས་པོ་ཞེས་གསུངས་ལ། དངོས་པོ་ནི་བཞེད་པར་ཁྱོད་ཉིད་འདོད་པའི་ཕྱིར། དོན་དམ་བདེན་པ་རིགས་པས་དཔྱད་བཟོད་དུ་བཞེད་པར་ཐལ། ཐ་སྙད་བདེན་ལ་རྣམ་པར་དཔྱད་མི་བྱ། ། ཞེས་པའི་ཤུགས་ལས་དོན་དམ་བདེན་པ་དཔྱད་བཟོད་དུ་གསུངས་པའི་ཕྱིར། ཀུན་རྫོབ་བདེན་པ་ཡིན་ན་ཀུན་རྫོབ་ཏུ་བདེན་པར་གྲུབ་དགོས་པར་ཐལ། གཏི་མུག་རང་བཞིན་སྒྲིབ་ཕྱིར་ཀུན་རྫོབ་ཏེ། ། ཞེས་པའི་རྩ་འགྲེལ་དུ་དེ་ལྟར་གསུངས་པའི་ཕྱིར། ཁོ་ན་རེ་དེ་དག་ནི་རྟགས་ཀྱི་དགག་བྱར་གྱུར་པའི་རང་བཞིན་དང༌།
རང་གི་མཚན་ཉིད་དང༌། ངོ་བོ་དང༌། རྫས་སོགས་ཡོད་པ་མ་ཡིན་གྱི། ཐ་སྙད་བདེན་པ་རྣམ་པར་འཇོག་པའི་དུས་ཀྱི་མིང་གི་ཐ་སྙད་དོ། ། ཞེས་སྨྲ་བ་ལས་འོས་མེད་པས། དེ་ལྟ་ན་ལེགས་འབྱེད་སོགས་ཀྱི་གཞུང་ལས་རང་གི་མཚན་ཉིད་སོགས་གསུངས་པ་རྣམས་ཀྱང༌། རྟགས་ཀྱི་དགག་བྱར་གྱུར་པའི་དེ་དག་ག་ལ་ཡིན། ཟླ་བས་ཀྱང་དེ་དག་གི་རང་གི་མཚན་ཉིད་སོགས་ཁས་བླངས་པས་རྟགས་ཀྱི་དགག་བྱ་ཁས་བླངས་པར་སོང་ཚུལ་དང༌། རང་རྒྱུད་པ་རྣམས་ཀྱིས་འདོད་པའི་རིགས་པ་གཅིག་དང་དུ་བྲལ་སོགས་ཀྱིས་རྟགས་ཀྱི་དགག་བྱ་འགོག་ནུས་པའི་བཤད་པ་མ་མཛད་དོ། ། གཉིས་པ་ལན་དངོས་ལ་ཤེས་རབ་སྒྲོན་མ་ལས།
ཀུན་བཏགས་མཚན་ཉིད་ངོ་བོ་ཉིད་མེད་པར་སྨྲ་བ་སྐུར་འདེབས་སུ་བཤད་པས་རང་གི་མཚན་ཉིད་ཀྱིས་གྲུབ་པ་བཞེད་པར་མི་འགྲུབ་བོ། ། དེ་ནི་སེམས་ཙམ་པས་ཕྱི་རོལ་གྱི་དོན་དང་གཟུགས་སྒྲ་སོགས་ཐ་སྙད་དུ་མེད་པར་འདོད་ན་ལོ་ཀའི་ཐ་སྙད་ལ་སྐུར་པ་འདེབས་པར་བཞེད་པའི་ཕྱིར། ཤེས་སྒྲོན་ལས། གཟུགས་ཞེས་བྱ་བར་ཡིད་ལ་བརྗོད་པ་ཚིག་ཏུ་བརྗོད་པའི་ངོ་བོ་ཀུན་བཏགས་ཀྱི་ངོ་བོ་ཉིད་གང་ཡིན་པ་དེ་ནི་མེད་དོ་ཞེ་ན་ནི། དངོས་པོ་ལ་སྐུར་པ་འདེབས་པ་ཡིན་ཏེ། ཞེས་གསུངས་པའི་ཕྱིར། སེམས་ཙམ་པས་དེ་ལྟར་འདོད་པ་ཡང་ཡིན་ཏེ། ལང་ཀར་གཤེགས་པ་ལས། བག་ཆགས་ཀྱིས་ནི་དཀྲུགས་པའི་སེམས། ། ཞེས་འབྱུང་བ་ལྟར་སྣང་བ་ཙམ་ལ་གཟུགས་སྒྲ་སོགས་ཀྱི་རྣམ་གཞག་འཇིག་རྟེན་པས་བྱེད་ཀྱི་དོན་གྱི་སྟེང་ན་མེད་པར་འདོད་པའི་ཕྱིར།
དགོངས་འགྲེལ་ལས། དེ་ལ་ཆོས་རྣམས་ཀྱི་མཚན་ཉིད་ངོ་བོ་ཉིད་མེད་པ་གང་ཞེ་ན། ཀུན་བཏགས་པའི་མཚན་ཉིད་གང་ཡིན་པའོ། ། དེ་ཅིའི་ཕྱིར་ཞེ་ན། འདི་ལྟར་དེ་ནི་མིང་དང་བརྡས་བཞག་པའི་མཚན་ཉིད་ཡིན་གྱི་རང་གི་མཚན་ཉིད་རྣམ་པར་གནས་པས་མ་ཡིན་པས། དེའི་ཕྱིར་དེ་ནི་མཚན་ཉིད་ངོ་བོ་ཉིད་མེད་པ་ཞེས་བྱའོ། ། ཞེས་གསུངས་སོ། ། དེ་ཡང་སེམས་ཙམ་པས་ཀུན་བཏགས་མེད་པར་མི་འདོད་མོད། ཀུན་བཏགས་རྟོག་པས་གང་ལ་ཅི་ལྟར་སྒྲོ་བཏགས་པའི་དོན་དུ་མེད་པ་ལ། ཀུན་བཏགས་བདེན་པར་མེད་ཅེས་པའི་དོན་དེ་ཉིད་ཡིན་པའི་ཕྱིར།
དེ་ལྟ་མ་ཡིན་ན། སེམས་ཙམ་པས་ཀུན་བཏགས་སུ་གང་འདོད་པ་དེ་ཐམས་ཅད་ལེགས་ལྡན་འབྱེད་ཀྱིས་རང་གི་མཚན་ཉིད་ཀྱིས་གྲུབ་པར་ཁས་ལེན་དགོས་པས་ཧ་ཅང་ཐལ་ལོ། ། སློབ་དཔོན་འདི་ནི་ཐ་སྙད་ཀྱི་རྣམ་གཞག་མདོ་སྡེ་པ་དང་མཐུན་པར་བཞེད་པས་ཕྱི་དོན་མེད་པ་སྐུར་འདེབས་སུ་བཞེད་པའང་ཡིན་ནོ། ། འོན་ཀྱང་མདོ་སྡེ་པ་གཟུགས་བདེན་གྲུབ་ཏུ་འདོད་ན། དོན་དམ་གྱི་རྣམ་གཞག་ཀྱང་མདོ་སྡེ་པ་དང་མཐུན་པར་སོང་བས་དེ་ལྟར་མི་འཐད་དོ། ། སྒྲུབ་བྱེད་གཉིས་པ་ལ་ངེས་པའི་དོན་ཡང༌། རྟོག་གེ་འབར་བར། བུམ་པ་དང་རྡུལ་ཕྲན་རྫས་སུ་བཤད་པ་དེ་ཐ་སྙད་ཙམ་ཡིན་གྱི་རྫས་གཅིག་དང་ཐ་དད་ཀྱི་བརྟག་པ་འཇུག་པར་ནུས་པའི་རྫས་གྲུབ་བཞེད་པ་མ་ཡིན་ཏེ། མདོ་སྡེ་པའི་ལུགས་ལ་བུམ་སོགས་རགས་པ་རྣམས་དོན་དམ་པར་རྫས་གྲུབ་ཏུ་མི་འདོད་པའི་ཕྱིར། ཐ་སྙད་དུ་རྫས་ཁས་བླངས་པ་ཙམ་གྱིས་རྫས་གྲུབ་ཁས་བླངས་པར་འགྱུར་ན།
ཟླ་བས་ཀྱང་རྫས་གྲུབ་བཞེད་པར་ཐལ། འཇུག་པར། འཇིག་རྟེན་དོན་ནི་འཇིག་རྟེན་གྲགས་ཉིད་ཀྱིས། ། ཞེས་པའི་འགྲེལ་པར། འཇིག་རྟེན་གྱི་ཚད་མས་གནོད་པའི་དཔེར། ཁ་ཅིག་གི་ངའི་རྫས་ཁྱེར་རོ་ཞེས་སྨྲས་པ་ལ། གཞན་དག་གིས་རྫས་ཅི་ཞེས་དྲིས་པ་ན། རྫས་བུམ་པའོ། ། གཅིག་ཤོས་ཀྱིས་སྨྲས་པ་བུམ་པ་ནི་རྫས་མ་ཡིན་ཏེ། གཞལ་བྱ་ཡིན་པའི་ཕྱིར།
རྨི་ལམ་གྱི་བུམ་པ་བཞིན། ཞེས་བཤད་པའི་ཕྱིར། རྣམ་པ་གཅིག་ཏུ་ན་རྫས་ཁས་བླངས་པས་རྫས་གྲུབ་ཁས་བླངས་པར་འགྱུར་ན། བདེན་པ་ཁས་བླངས་པའི་ཚེ། བདེན་གྲུབ་ཁས་བླངས་པར་འགྱུར་རོ། ། སྤྱིར་རྫས་འདི་ལའང་རང་བཞིན་དུ་རྟགས་ཀྱི་དགག་བྱར་གྱུར་པའི་དུས་གཅིག་དང༌། ཐ་སྙད་ཀྱི་རྣམ་གཞག་ལ་ཁས་ལེན་པ་གཉིས་གཉིས་ཏེ། དཔེར་ན་དངོས་པོར་ཡོད་པ་ཞེས་པ་བཞིན་ནོ། ། སྒྲུབ་བྱེད་གསུམ་པའང་མ་ངེས་ཏེ། སྒྲ་འཛིན་དབང་པོའི་མངོན་སུམ་དེ་སྒྲའི་རང་གི་མཚན་ཉིད་ལ་རྟོག་བྲལ་མ་འཁྲུལ་པའི་རིག་པ་ཡིན་པ་ཙམ་གྱིས་སྒྲ་རང་གི་མཚན་ཉིད་ཀྱིས་གྲུབ་མི་དགོས་ཏེ།
སྒྲའི་རང་གི་མཚན་ཉིད་ནི་སྒྲའི་ཐུན་མོང་མ་ཡིན་པའི་ངོ་བོ་མཉན་བྱ་ཡིན་ལ། དེ་ལ་རྟོག་བྲལ་མ་འཁྲུལ་པའི་རིག་པ་ཡིན་པ་ཙམ་གྱིས་དེ་གྲུབ་དགོས་ན། ཁྱེད་ལ་ཡང་དེར་ཐལ། ཀུན་མཁྱེན་ཡེ་ཤེས་དེ་དེ་ལ་རྟོག་བྲལ་མ་འཁྲུལ་བའི་རིག་པ་ཡིན་པའི་ཕྱིར་དང༌། ཁྱེད་རང་གི་ལུགས་ལ་ཡང་སྔོ་འཛིན་མངོན་སུམ་ལ་སྔོན་པོ་རང་གི་མཚན་ཉིད་ཀྱིས་གྲུབ་པར་སྣང་བ་གང་ཞིག དེ་རང་གི་སྣང་བ་ལ་ཚད་མ་ཡིན་པའི་ཕྱིར། གསུམ་ཆར་ལ་ལན་མེད་དོ། ། དེ་ལྟར་ན་རང་མཚན་ཁས་བླངས་པས། རང་གི་མཚན་ཉིད་ཀྱིས་གྲུབ་པ་ཁས་ལེན་མི་དགོས་ཏེ། བདེན་པ་ཁས་བླངས་པས་བདེན་གྲུབ་ཁས་ལེན་མི་དགོས་པའི་ཕྱིར།
གལ་ཏེ་དགོས་ནའང༌། དཔལ་ལྡན་ཟླ་བ་གྲགས་པ་ཆོས་ཅན། གཟུགས་རང་གི་མཚན་ཉིད་ཀྱིས་གྲུབ་པར་ཞལ་གྱིས་བཞེས་པར་ཐལ། གཟུགས་ཀྱི་རང་གི་མཚན་ཉིད་ཞལ་གྱིས་བཞེས་པའི་ཕྱིར། དཔེར་ན་དོན་དམ་ལ་དཔྱོད་པའི་སྐབས་སུ། རང་གི་མཚན་ཉིད་ཀྱིས་གྲུབ་པ་མེད་དོ་ཞེས་པ་དང༌། དངོས་པོར་གྲུབ་པ་མེད་དོ་ཞེས་སོགས་མང་དུ་འབྱུང་མོད། དེ་ཙམ་གྱིས་རང་མཚན་དང་དངོས་པོ་དབུ་མ་པའི་རྟགས་ཀྱི་དགག་བྱར་མཐའ་གཅིག་ཏུ་ཇི་ལྟར་འགྲུབ། སྒྲུབ་བྱེད་བཞི་པ་ཡང་མི་འཐད་དེ། འོ་ན་དཔལ་ལྡན་ཟླ་བས་ཀྱང་གང་ཟག་གི་བདག་དང་རྫས་གྲུབ་སོགས་བཞེད་པར་ཐལ།
ཐ་སྙད་ཀྱི་རྣམ་བཞག་ཕལ་ཆེར་ལོ་ཀ་དང་མཐུན་པར་བཞེད་པའི་ཕྱིར། ཞི་འཚོ་ཡབ་སྲས་ཀྱིས་བདེན་གྲུབ་བཞེད་པར་ཐལ་ལོ། ། རིགས་པ་ལྔ་པ་ལ། མགོ་བསྒྲེ་བ་དང༌། དངོས་པོའི་ལན་གཉིས་སོ། ། དང་པོ་ནི་ཡེ་ཤེས་སྙིང་པོས་བདེན་གྲུབ་བཞེད་པར་ཐལ། གཟུགས་སོགས་བདེན་གྲུབ་ཏུ་སྣང་བ་གང་ཞིག སྣང་བ་ལྟར་དོན་བྱེད་ནུས་པར་བཤད་པའི་ཕྱིར། ཡང་གཟུགས་སོགས་རང་གི་མཚན་ཉིད་ཀྱིས་མ་གྲུབ་པར་བཞེད་པར་ཐལ། དེ་རྫོགས་པའི་སངས་རྒྱས་ལ་དེར་སྣང་བ་གང་ཞིག
སྣང་བ་ལྟར་དོན་བྱེད་ནུས་པའི་ཕྱིར། གསུམ་ཆར་སྣང་བ་ལྟར་ཞེས་པའི་སྣང་བ་འདི། སངས་རྒྱས་ཁོ་ནའི་དབང་དུ་བྱེད་ན་རེ་ཤིག་ཁྱེད་བདེན་དུ་ཆུག་ནའང༌། སྣང་ཚུལ་འདི་ནི་བྱིས་པ་ནས་མཁས་པའི་བར་ལ་བྱས་ལ། དེ་ཐམས་ཅད་ཡུལ་རང་ངོ་ནས་གྲུབ་པར་སྣང་བ་མ་ཡིན་པའི་ཕྱིར། དེ་སྐད་དུ་ཡང༌། བདེན་གཉིས་ཀྱི་རང་འགྲེལ་ལས། འདི་ལྟར་བྱིས་པ་ཡན་ཆད་ཀྱི་ཤེས་པ་ལ་མཐུན་པར་དོན་ཇི་ལྟ་བཞིན་དུ་སྣང་བ་དེ་ཡང་དག་པའི་ཀུན་རྫོབ་ཡིན་པར་རིགས་ཏེ། ཞེས་གསུངས་ལ། བྱིས་པ་ཡན་ཆད་ཀྱི་ཤེས་པ་མཐའ་དག་ལ་མཐུན་པར་ཡུལ་གྱི་སྡོད་ལུགས་ཀྱི་ངོ་ནས་གྲུབ་པ་ཇི་ལྟར་འབྱུང་སོམས་ཤིག
ཡེ་ཤེས་སྙིང་པོས་སྨིག་རྒྱུ་དེ་རང་གི་མཚན་ཉིད་ཀྱིས་མ་གྲུབ་པར་བཞེད་པར་ཐལ། དེ་སྣང་བ་ལྟར་དོན་བྱེད་མི་ནུས་པར་བཞེད་པའི་ཕྱིར། འགྲེལ་པར་དེ་དེའི་དཔེར་སྨོས་པའི་ཕྱིར། གཞན་ཡང་རང་རྒྱུད་པ་རྣམས་ཀྱིས་དངོས་པོ་མཐའ་དག་རང་གི་མཚན་ཉིད་ཀྱིས་མ་གྲུབ་པར་ཐུགས་སུ་ཆུད་པར་ཐལ། གཟུགས་བརྙན་དང་འཇའ་ཚོན་སོགས་ཚད་མས་གྲུབ་པ་ཅིག་དེར་ངེས་ལ། དེའི་བྱེད་པས་ཤེས་བྱ་མཐའ་དག་དེར་རྟོགས་ནུས་པའི་ཕྱིར། འཁོར་གསུམ། གཉིས་པ་རྣལ་མའི་ལན་ནི། དེ་དེའི་སྒྲུབ་བྱེད་དུ་མ་འབྲེལ་ཏེ། སྣང་བ་ལྟར་ཞེས་པའི་དོན་རླན་ཞིང་གཤེར་བའི་དངོས་པོ་ལ་ཆུར་སྣང་བ་དང༌།
སྨིག་རྒྱུ་ལ་ཆུར་སྣང་བ་གཉིས་ཀྱི་ཚེ། སྔ་མས་ཆུར་སྣང་བ་ལྟར་ཆུའི་དོན་བྱེད་ནུས། ཕྱི་མ་ཆུར་སྣང་ཡང་དེའི་དོན་བྱེད་མི་ནུས་པའི་དོན་ཡིན་གྱི། སྔ་མ་རང་གི་མཚན་ཉིད་ཀྱིས་གྲུབ་པར་སྣང་ཞིང་སྣང་བ་ལྟར་དོན་བྱེད་ནུས། ཕྱི་མ་རང་གི་མཚན་ཉིད་ཀྱིས་གྲུབ་པར་སྣང་ཡང༌། དེའི་དོན་བྱེད་མི་ནུས་ཞེས་པའི་དོན་མ་ཡིན་པའི་ཕྱིར་ཏེ། བདེན་གཉིས་ལས། སྣང་དུ་འདྲ་ཡང་དོན་བྱེད་དག ། ཅེས་སོགས་དང་དེའི་འགྲེལ་པར་ཤེས་པ་ལ་གསལ་བའི་རྣམ་པ་སྣང་བ་ཙམ་དུ་འདྲ་ཡང་ཇི་ལྟར་དོན་བྱེད་པ་ལ་བསླུ་བ་དང་མི་སླུ་བ་ངེས་པར་བྱས་ནས། ཆུ་ལ་སོགས་པ་དང་སྨིག་རྒྱུ་ལ་སོགས་པ་དག་ཡང་དག་པ་དང་ཡང་དག་པ་མ་ཡིན་པར་རྟོགས་སོ། །
ཞེས་གསུངས། འོ་ན་ཆུ་དང་སྨིག་རྒྱུ་ལ་ཐ་སྙད་དུ་ཡང་ལོག་གི་ཁྱད་པར་ཡོད་ན། རང་གི་ངོ་བོ་ཉིད་ཀྱིས་གྲུབ་མ་གྲུབ་ཀྱི་ཁྱད་པར་ཡོད་དམ་ཞེ་ན། མེད་དོ་ཞེས་སྟོན་པ་ནི་དེའི་འགྲེལ་པར་དངོས་སུ་ན་འདི་ཉིད་མེད་པ་ཉིད་དུ་ངོ་བོ་མཚུངས་པ་ཁོ་ནའོ། ། ཞེས་གསུངས། སྒྲུབ་བྱེད་དྲུག་པ་ལ་ཁས་བླངས་འགལ་འདུའི་སྒོ་ནས་མགོ་བསྒྲེ་བ་དང༌། རྣལ་མའི་ལན་གཉིས། དང་པོ་ནི་ཐལ་འགྱུར་བས་ཀྱང་རང་གི་མཚན་ཉིད་ཀྱིས་གྲུབ་པ་བཞེད་པར་ཐལ། སོ་སོ་སྐྱེ་བོའི་དོན་དམ་དེ་འཕགས་པའི་ཀུན་རྫོབ་ཏུ་བཞེད་པའི་ཕྱིར་ཏེ། འཇུག་འགྲེལ་ལས།
དེ་ལ་སོ་སོ་སྐྱེ་བོ་རྣམས་ཀྱི་དོན་དམ་གང་ཡིན་པ་དེ་འཕགས་པ་སྣང་བ་དང་བཅས་པ་རྣམས་ཀྱི་ཀུན་རྫོབ་ཡིན་ལ་ཞེས་གསུངས་པའི་ཕྱིར། འཁོར་གསུམ་རྒྱུད་མར་རོ། ། ཅི་སྟེ་ལུང་དེའི་དོན་སོ་སྐྱེས་དོན་དམ་དུ་བཟུང་བའི་བུམ་སོགས་འཕགས་པའི་ཀུན་རྫོབ་ཏུ་སྟོན་པ་ཡིན་གྱི་སོ་སོ་སྐྱེ་བོས་དོན་དམ་པར་གྲུབ་པར་བཟུང་བའི་ཞེན་ཡུལ་འཕགས་པའི་ཀུན་རྫོབ་ཏུ་སྟོན་པ་མ་ཡིན་ཏེ། དེ་འདྲ་མི་སྲིད་པའི་ཕྱིར་ཞེ་ན། འོ་ན་འདིར་ཡང་དངོས་སྨྲ་བས་དོན་དམ་དུ་བཟུང་བའི་བུམ་སོགས་རྣམས་དབུ་མ་པའི་ཀུན་རྫོབ་ཏུ་སྟོན་པ་ཡིན་གྱི། དེས་རང་བཞིན་གྱིས་གྲུབ་པར་བཟུང་བའི་ཞེན་ཡུལ་དེ་དབུ་མའི་ཀུན་རྫོབ་ཏུ་སྟོན་པ་མ་ཡིན་ཏེ། དེ་འདྲ་མི་སྲིད་པའི་ཕྱིར་འཁོར་གསུམ་མོ། ། གཞན་ཡང་བདེན་གཉིས་མཁན་པོས་ཐ་སྙད་བདེན་གྲུབ་བཞེད་པར་ཐལ། དངོས་སྨྲ་བས་དངོས་པོ་བདེན་གྲུབ་ཏུ་འདོད། དེ་ཁྱོད་ཀྱིས་ཀུན་རྫོབ་ཏུ་ཁས་བླངས་པའི་ཕྱིར།
འཁོར་གསུམ། གཉིས་པ་རྣལ་མའི་ལན། རྣལ་འབྱོར་པ་ཡང་བློ་ཁྱད་ཀྱིས། ། གོང་མ་གོང་མ་རྣམས་ཀྱིས་གནོད། ། ཅེས་པ་ལྟར། གྲུབ་མཐའི་རིམ་པས་འོག་མ་རྣམས་ཀྱི་དོན་དམ་བདེན་པའི་མཚན་གཞིར་བཟུང་བ་དེ། གོང་མ་རྣམས་ཀྱི་ཀུན་རྫོབ་བདེན་པའི་མཚན་གཞིར་འགྱུར་ཞེས་པ་སྟེ། གཙོ་ཆེ་བའི་དབང་དུ་བྱས་སོ། ། གཞན་གྱི་ཀུན་རྫོབ་འདོད་ཅེས་པ་དེ་རང་རྒྱུད་པས་འདོད་པའི་ངེས་པ་མེད་དེ། འདི་ནི་མདོ་སྡེ་པའི་དོན་དམ་དང༌།
སེམས་ཙམ་པའི་ཀུན་རྫོབ་ལ་སྦྱར་དགོས་པའི་ཕྱིར་རོ། ། ཡང་སྒྲུབ་བྱེད་བདུན་པ་མ་ངེས་པ་ལ། མགོ་བསྒྲེ་བ་དང༌། རྣལ་མའི་ལན་གཉིས། དང་པོ་ནི་འོ་ན་ཁྱེད་ཀྱང་རང་གི་མཚན་ཉིད་དང༌། རང་བཞིན་དང༌། ངོ་བོ་ཉིད་ཀྱིས་གྲུབ་པ་བཞེད་པར་ཐལ། ཡང་ལོག་གི་དབྱེ་བ་བཞེད་པའི་ཕྱིར་ཏེ། ཡང་དག་ཤེས་པ་དང་ལོག་ཤེས་ཀྱི་དབྱེ་བ་བཞེད་པའི་ཕྱིར་དང༌། ཕྱིན་ཅི་ལོག་མ་ལོག་བཞེད་པའི་ཕྱིར་ཏེ།
ཚིག་གསལ་ལས། ཕྱིན་ཅི་ལོག་དང་ཕྱིན་ཅི་མ་ལོག་པ་དག་ཐ་དད་པའི་ཕྱིར། ཕྱིན་ཅི་མ་ལོག་པའི་གནས་སྐབས་ན་ཕྱིན་ཅི་ལོག་ཡོད་པ་མ་ཡིན་པས་ཞེས་སོགས་དུ་མ་འབྱུང་བས། ཡོད་པ་གཞིར་བྱས་ལ་བདེན་རྫུན་དང༌། བསླུ་མི་སླུ་བཞེད་པའི་ཕྱིར། དེ་རྣམས་ཀྱི་ཁྱབ་པ་ཁས་བླངས་ཏེ། ཡུལ་རང་ངོ་ནས་མ་གྲུབ་པར་རྟོག་བཏགས་འབའ་ཞིག་ཏུ་མཚུངས་པ་ལ། ཕྱིན་ཅི་ལོག་མ་ལོག་དང༌། ཡང་ལོག་དང༌། ཚད་མ་དང༌།
ཚད་མིན་དང༌། བསླུ་མི་སླུ་དང༌། བདེན་རྫུན་སོགས་ཀྱི་ཁྱད་པར་རིགས་པ་ལ་བློ་ཁ་ཕྱོགས་པ་སུ་ཡང་ཁས་ལེན་པ་མེད་པའི་ཕྱིར། འཁོར་གསུམ་མོ། ། རྣལ་ལན་ནི། ཡང་ལོག་གི་དབྱེ་བ་མཛད་པ་ནི། མིའི་རྟ་གླང་སོགས་ཐ་སྙད་དུ་རྟ་གླང་གི་དོན་བྱེད་ནུས་པ་རྣམས་ལ་ཡང་དག་ཀུན་རྫོབ་དང༌། སྒྱུ་མའི་རྟ་གླང་སོགས་ཐ་སྙད་དུ་ཡང་རྟ་གླང་གི་དོན་བྱེད་མི་ནུས་པ་རྣམས་ལ་ཡང་དག་པ་མ་ཡིན་པ་འཇིག་རྟེན་རང་དགའ་བས་ཀྱང་བཞག་ཐུབ་པས་ལོག་པའི་ཀུན་རྫོབ་ཏུ་བཞག་པ་ཡིན་ཞིང༌། དོན་དེ་ཉིད་ཟླ་བས་ཀྱང་བཞེད་དེ། གནོད་པ་མེད་པའི་དབང་པོ་དྲུག་རྣམས་ཀྱིས། །
བཟུང་བ་གང་ཞིག་འཇིག་རྟེན་གྱིས་རྟོགས་ཏེ། ། ཞེས་གསུངས་པའི་ཕྱིར། ཁྱེད་ལྟར་ན་ཀུན་རྫོབ་ལ་ཡང་ལོག་གཉིས་སུ་ཕྱེ་བ་དེ་རང་གི་མཚན་ཉིད་ཀྱིས་གྲུབ་མ་གྲུབ་གཉིས་སུ་ཕྱེ་བར་སོང་བས་དེ་ལྟར་ན་ལོག་པའི་ཀུན་རྫོབ་ཏུ་འདོད་པའི་སྒྱུ་མའི་རྟ་གླང་སོགས་ཆོས་ཅན། ཐ་སྙད་དུ་གཞན་ལ་མི་སྐྱེ་བར་བཞེད་པར་ཐལ། ཐ་སྙད་དུ་རང་གི་མཚན་ཉིད་ཀྱིས་མ་གྲུབ་པར་བཞེད་པའི་ཕྱིར། འཁོར་གསུམ། དེ་ཡང་མ་ཡིན་ཏེ། བདེན་གཉིས་ལས། བཏགས་པའི་དོན་གྱིས་དབེན་གྱུར་པ། ། དངོས་ཙམ་བརྟེན་ནས་གང་སྐྱེ་དེ། །
ཡང་དག་ཀུན་རྫོབ་མིན་པར་འདོད། ། ཅེས་བཤད་པའི་ཕྱིར། དེ་ལྟར་ན་ཡང་དག་པར་ཡོད་པ་ཞེས་པ་འདི་ཡང་སྐབས་སྟོབས་ཀྱིས་གཉིས་སུ་འབྱེད་དགོས་ཏེ། དབུ་མའི་རྟགས་ཀྱི་དགག་བྱར་སོང་སྐབས་གཅིག་དང༌། ཀུན་རྫོབ་ཏུ་ཡང་དག་པར་ཡོད་པའི་ངོ་བོ་འདི་ཉིད་ལ་ཞེས་དང༌། ཡང་དག་ཉིད་ལ་ཡང་དག་ལྟ་ཞེས་པ་ལྟ་བུ་སྟེ། དཔེར་ན་དོན་དམ་པར་ཡོད་པ་ལ། རིགས་ཤེས་ཀྱི་ངོར་ཡོད་པ་གཅིག་དང༌། རྟགས་ཀྱི་དགག་བྱར་སོང་བ་གཅིག་སྟེ་གཉིས་སུ་འབྱེད་དགོས་པ་བཞིན་ནོ། ། གལ་ཏེ་རང་གི་མཚན་ཉིད་བརྟེན་གྱུར་ན། །
ཞེས་སོགས་ཀྱི་གཞུང་འཆད་ཚུལ་ལ། གཞན་ལུགས་དང་རང་ལུགས་གཉིས། དང་པོ་ལ་ཁས་བླངས་འགལ་བར་བསྟན་པ་དང༌། རིགས་པས་མི་འཐད་པར་བསྟན་པའོ། ། དང་པོ་ནི་འདིའི་ཕྱོགས་སྔ་སྨྲ་བ་པོ་ཆོས་ཅན། ཁྱོད་རང་རྒྱུད་པ་མ་ཡིན་པར་ཐལ། ཆོས་ཐམས་ཅད་རང་བཞིན་མེད་པར་རྟོགས་པའི་ཤེས་རབ་ཁས་ལེན་པའི་རྒོལ་བ་གཅིག་ཡིན་པའི་ཕྱིར། གསུམ་ཆར་མ་ཡིན་ནམ། ཡང་འདིའི་ཕྱོགས་སྔ་སྨྲ་བ་པོ་ཆོས་ཅན། དབུ་མ་རང་རྒྱུད་པ་མ་ཡིན་པར་ཐལ།
དངོས་པོ་རང་བཞིན་མེད་པར་ཁས་ལེན་པའི་དབུ་མ་པ་ཡིན་པའི་ཕྱིར། འཁོར་གསུམ་མོ། ། ཅི་སྟེ་བདེན་པའི་རང་བཞིན་མེད་པར་ཞེས་སྦྱོར་རོ་ཞེ་ན། དེ་ལྟ་ན་རྗེ་ཉིད་ཀྱི་འཇུག་ཊཱིཀ་ཏུ་མ་སྦྱར་ཞིང༌། རྗེས་འཇུག་གིས་ཀྱང་མ་སྦྱར་བས་གསལ་ལོ། ། རང་རྒྱུད་པས་དབུ་མའི་ལྟ་བ་རྟོགས་ཚར་བར་ཐལ། འདིའི་རྩོད་གཞིའི་ཆོས་ཅན་ངོས་ཟིན་པའི་ཕྱིར། གསུམ་ཆར་མ་ཡིན་ནམ། གལ་ཏེ་ཁྱོད་ཀྱིས་འདོད་ན་དེ་ཆོས་ཅན་ཁྱོད་ཀྱིས་རྟོགས་པར་བྱ་རྒྱུའི་དབུ་མའི་ལྟ་བ་མེད་པར་ཐལ། ཁྱོད་ཀྱིས་དབུ་མའི་ལྟ་བ་རྟོགས་ཟིན་པའི་ཕྱིར།
ཁྱབ་གསལ་ཁས་བླངས་སོ། ། ཐལ་འགྱུར་འདི་དངོས་སྨྲ་བ་ལ་འཕེན་ན། དེས་རང་བཞིན་མེད་རྟོགས་ཀྱི་ཤེས་རབ་ཁས་མི་ལེན་པས་རྩོད་གཞི་མེད་པའི་ཉེས་པ་ཡོད་ཅེས་བྲིས་པས་འོ་ན་རང་རྒྱུད་པའི་ངོར་ཡང་འདིའི་སྐབས་ཀྱི་རྩོད་གཞི་མ་གྲུབ་པར་ཐལ། རང་རྒྱུད་པས་ཆོས་ཐམས་ཅད་རང་བཞིན་མེད་པར་རྟོགས་པའི་ཤེས་རབ་ཁས་མི་ལེན་པའི་ཕྱིར། འཁོར་གསུམ་མ་ཡིན་ནམ། གཉིས་པ་རིགས་པས་མི་འཐད་པ་ནི། འདིའི་ཕྱོགས་སྔ་སྨྲ་བ་པོ་དེས་རང་གི་མཚན་ཉིད་ཀྱིས་གྲུབ་པའི་སྐྱེ་བ་ཁས་ལེན་ན། རང་བཞིན་གྱིས་གྲུབ་པའི་སྐྱེ་བ་ཡང་ཁས་ལེན་དགོས་པས་རང་བཞིན་གྱི་སྐྱེ་བ་ཚད་མས་ཁེགས་པའི་ཕྱིར་རྒོལ་ཅིག་ལ་འཕེན་པ་མ་ཡིན་པར་ཐལ་ལོ། ། གལ་ཏེ་ཡིན་ན་རང་རྒྱུད་པར་འགལ་ལོ། ། དེའི་ཕྱིར་འདི་རང་རྒྱུད་པའི་ངོར་འཕངས་པ་མ་ཡིན་པར་ཐལ།
རང་རྒྱུད་པས་ཁྱོད་ཀྱིས་འཕངས་པའི་ཐལ་འགྱུར་འདི་ལ་རྟགས་མ་གྲུབ་ཀྱི་ལན་དོན་མཐུན་ཐེབས་པར་ཁྱོད་རང་གིས་ཁས་བླངས་པའི་ཕྱིར། ཡང་རང་བཞིན་མེད་རྟོགས་ཀྱི་ཤེས་རབ་ཆོས་ཅན། ཁྱོད་ཀྱིས་དངོས་པོའི་རང་བཞིན་ལ་སྐུར་པ་བཏབ་པར་ཐལ། དངོས་པོ་རང་གི་མཚན་ཉིད་ཀྱིས་གྲུབ་ཁྱོད་ཀྱིས་དངོས་པོ་བདེན་མེད་དུ་རྟོགས་པའི་ཕྱིར། ཞེས་འཕེན་ན་ནི། དེ་རང་རྒྱུད་པའི་ངོར་ཐལ་འགྱུར་ཡང་དག་མ་ཡིན་པར་ཐལ། དེ་ལ་རང་རྒྱུད་པས་ཁྱབ་པ་མ་གྲུབ་པའི་ལན་རྩ་བའི་གྲུབ་མཐའ་ལ་ཐེབས་པར་ཁྱོད་ཀྱིས་ཁས་བླངས་པའི་ཕྱིར། གཞན་ཡང་ཁྱོད་ཀྱི་དངོས་པོའི་རང་བཞིན་ལ་སྐུར་པ་བཏབ་པར་ཐལ། ཐ་སྙད་དུ་དངོས་པོ་རང་གི་མཚན་ཉིད་ཀྱིས་གྲུབ། ཁྱོད་ཀྱིས་དོན་དམ་པར་དངོས་པོ་རང་གི་མཚན་ཉིད་ཀྱིས་མ་གྲུབ་པར་རྟོགས་པའི་ཕྱིར་ཅེས་པར་སོང་བས།
དེ་ལ་ནི་དཔལ་ལྡན་ཟླ་བ་ཆོས་ཅན། དེར་ཐལ། དངོས་པོ་ཐ་སྙད་དུ་ཡོད་པ་ལ་ཁྱོད་ཀྱིས་དོན་དམ་པར་མེད་པར་རྟོགས་པའི་ཕྱིར། གསུམ་ཆར་རོ། ། དེས་ན་གཞུང་འདིའི་ཕྱོགས་སྔ་སྨྲ་བ་པོ་རང་རྒྱུད་པ་མ་ཡིན་པར་གཞུང་འདི་ཉིད་ཀྱིས་བསྟན་ཅིང༌། གལ་ཏེ་ཡིན་ན། རང་གྲུབ་པས་རང་བཞིན་གྱིས་གྲུབ་པའི་ཆོས་ཁས་མི་ལེན་པར་གཞུང་འདིས་བསྟན་པར་འགྱུར་རོ། ། དེས་ན་འདིའི་ཕྱོགས་སྔ་སྨྲ་བ་པོས་ཆོས་ཐམས་ཅད་རང་བཞིན་མེད་པར་ཁས་ལེན་ཟེར་བ་ནི་ཤིན་ཏུ་ཡང་མི་རིགས་པའི་གཏམ་ཆེན་པོ་ཡིན་ནོ། ། གཉིས་པ་རང་ལུགས་བཤད་པ་ནི་འདིའི་ཕྱོགས་སྔ་སྨྲ་བ་ནི། སྤྱིར་རང་སྡེ་དངོས་སྨྲ་བ་ཙམ་དང༌།
གཙོ་བོར་སེམས་ཙམ་ཉིད་ཡིན་པར་གཞུང་གོང་འོག་གི་འཕྲོས་དང༌། རིགས་པའི་འཕེན་ཚུལ་དང༌། འགྲེལ་པ་ཉིད་ལས་གསལ་བར་ཤེས་ཏེ། སྐབས་འདིའི་འགྲེལ་པར་ཁ་ཅིག་འཕགས་པའི་ཞལ་སྔ་ནས། བདག་ལས་མ་ཡིན་གཞན་ལས་མིན། ། ཞེས་སོགས་ཀྱི་གཞུང་གི་སྐྱེ་བ་སོགས་བཀག་པ་ནི་གཟུང་འཛིན་རྫས་ཐ་དད་པའི་ཀུན་བཏགས་ཀྱི་སྐྱེ་བ་སོགས་བཀག་པ་ཡིན་གྱི། གཞན་དབང་བདེན་པ་བ་བཀག་པ་མ་ཡིན་པར་འདོད་པ་འདི་ཡང་དེ་ལྟར་འགྲེལ་བའི་གཏན་ཚིགས་མེད་པར་མི་འགྲུབ་པ་དེ་སྐད་དུ་སྨྲ་བ་དེ་ལ་བརྒལ་ཞིང་བརྟག་པར་བྱ་བ་ཁོ་ནའོ། ། ཞེས་གསུངས་ཏེ། དེའི་དོན་ཡང་སློབ་དཔོན་བློ་བརྟན་དང༌། དཔལ་ལྡན་ཆོས་སྐྱོང་ལ་སོགས་པ་མང་པོ་ཀླུ་སྒྲུབ་ཀྱི་གཞན་སྐྱེ་བཀག་པ་ཡང་ཀུན་བཏགས་ཀྱི་སྐྱེ་བ་བདེན་གྲུབ་བཀག་པ་ཡིན་ལ།
གཞན་དབང་ལ་རང་བཞིན་གྱིས་གྲུབ་པའི་སྐྱེ་བ་ཡོད་པར་འདོད་པ་དེ། འདིའི་ཕྱོགས་སྔ་མར་བྱས་ནས་འགོག་པ་ལ། རིགས་པ་དང་ལུང་གཉིས། དང་པོ་ལ་ཁས་བླངས་བརྗོད་པ་ནི། གལ་ཏེ་རང་གི་མཚན་ཉིད་བརྟེན་གྱུར་ན། ། ཞེས་པ་སྟེ། གཞན་དབང་གཟུང་འཛིན་གཉིས་སྟོང་གི་རྣམ་པར་ཤེས་པ་རང་བཞིན་གྱི་སྐྱེ་བ་ཡོད་ན། ཞེས་པ་སྟེ། སེམས་ཙམ་པས་དངོས་པོ་རྣམས་ཀྱི་རང་གི་ངོ་བོ་གཞན་དབང་དུ་འདོད་ལ་དེ་འགོག་པ་ནི། དེ་ཉིད་སྐབས་སུ་རིགས་པ་གང་ཞིག་གིས་ཞེས་སོགས་སོ། །
ལུང་ནི་འགྲེལ་པར་དཀོན་མཆོག་བརྩེགས་པའི་ལུང་དྲངས་ནས་གཞན་སྟོང་བཀག་གོ ། དེ་ལ་ཀུན་བཏགས་ཀྱི་སྐྱེ་བ་མེད་ཀྱང༌། དེ་ལྟར་གཞན་སྐྱེ་དང་བདག་སྐྱེ་བཀག་པ་ན། རྩོད་པའི་སྒོ་གསུམ་འབྱུང་སྟེ། དེ་ལྟར་རིགས་པས་རྣམ་དཔྱད་བྱས་པའི་རིགས་ངོར་རང་བཞིན་གྱིས་གྲུབ་པའི་སྐྱེ་བ་ཁེགས་མོད། རིགས་པས་རྣམ་དཔྱད་མ་བྱས་པའི་ངོར་རང་བཞིན་གྱིས་གྲུབ་པའི་སྐྱེ་བ་ཡོད་དོ་ཞེས་པ་དང༌། རིགས་ངོར་གཞན་སྐྱེ་མེད་ཀྱང་ཐ་སྙད་དུ་གཞན་སྐྱེ་ཡོད་དོ་ཞེས་པ་དང༌། ཀུན་བཏགས་ཀྱི་མཐའ་བཞིའི་སྐྱེ་བ་ཁེགས་ཀྱི་གཞན་དབང་གི་སྐྱེ་བ་བདེན་གྲུབ་ཡོད་དོ་ཞེས་རྩོད་པ་གསུམ་འབྱུང་བ་རིམ་པ་བཞིན་དུ་གཞུང་ཚན་པ་གསུམ་གསུངས་པ་ཡིན་ནོ། ། དང་པོ་འགོག་པ་ལ་འདོད་པ་བརྗོད་པ་ནི། གལ་ཏེ་རང་གི་མཚན་ཉིད་བརྟེན་གྱུར་ན། །
ཞེས་སོགས་རྩ་འགྲེལ་ལོ། ། རིགས་པས་རྣམ་དཔྱད་བྱས་པ་ལ་བརྟེན་ནས་རིགས་ངོར་བདེན་སྐྱེ་ཁེགས་པའི་རྣལ་འབྱོར་པ་དེ་ཆོས་ཅན། ཁྱོད་ཀྱིས་དངོས་པོའི་རང་བཞིན་ལ་སྐུར་པ་བཏབ་པར་ཐལ། ཁྱོད་ཀྱིས་རིགས་པས་རྣམ་དཔྱད་མ་བྱས་པའི་ཚེ། རང་བཞིན་གྱིས་གྲུབ་པའི་སྐྱེ་བ་ཡོད། ཁྱོད་ཀྱི་རིགས་པས་རྣམ་དཔྱད་བྱས་པ་ལ་བརྟེན་ནས། བདེན་སྐྱེ་ཁེགས་པའི་ཕྱིར། འདོད་ན་སྟོང་ཉིད་རྟོགས་པའི་ཤེས་རབ་དེ། དངོས་པོའི་རང་བཞིན་འཇིག་རྒྱུར་ཐལ། ཁྱོད་ཀྱིས་དངོས་པོའི་རང་བཞིན་ལ་མ་བལྟས་པའི་སྔ་རོལ་དུ།
དངོས་པོ་རང་བཞིན་གྱིས་གྲུབ། ཁྱོད་ཀྱིས་དངོས་པོའི་རང་བཞིན་མཐོང་བའི་ཚེ། དངོས་པོ་རང་བཞིན་གྱིས་མ་གྲུབ་པར་སོང་བའི་ཕྱིར། དཔེར་ན་ཐོ་བས་བུམ་པ་བཅོམ་པ་བཞིན། མདོར་ན་རིགས་པས་དཔྱད་པ་བྱས་མ་བྱས་ཐམས་ཅད་ཀྱི་ཚེ། བདེན་སྐྱེ་ཁས་བླངས་པར་མི་བྱ་སྟེ། རིགས་པས་མ་དཔྱད་པའི་ཚེ་བདེན་སྐྱེ་ཁས་བླངས་ན། རིགས་ཤེས་དངོས་པོའི་འཇིག་རྒྱུ་ཐལ་བའི་སྐྱོན་ཡོད་པའི་ཕྱིར། ཞེས་སྟོན་པ་ཡིན་ནོ། ། དེས་ན་འདིའི་ཕྱོགས་སྔ་སྨྲ་བ་ནི་མཐའ་གཅིག་ཏུ་འདི་ཡིན་ཞེས་བརྗོད་པར་མི་ནུས་ཀྱི་བདེན་སྐྱེ་ཁས་ལེན་པ་དག་གིས།
དབུ་མའི་རིགས་པ་མ་བཟོད་ནས་མཐའ་བཞིའི་སྐྱེ་བ་ནི་གྲུབ་མཐས་བཏགས་པའི་སྐྱེ་བ་ཡིན་པས་དབུ་མའི་རིགས་པས་ཁེགས་པར་ཁས་བླངས་ཤིང༌། རིགས་པ་དེ་ཉིད་རྒྱུད་ལ་སྐྱེས་ནས་དེ་ལྟ་ན་ཡང༌། བསྒྲུབ་བྱ་བདེན་པའི་སྐྱེ་བ་ནི་གྲུབ་མཐས་བཏགས་པ་མ་ཡིན་པར་ཐོག་མ་མེད་པ་ནས་གནས་པ་ཡིན་པས། རྣལ་འབྱོར་པའི་རིགས་ངོར་མེད་མོད། དེ་མ་ཡིན་པའི་ངོར་ཡོད་པ་མི་ཁེགས་སོ་ཞེ་ན་ཞེས་མཐའ་གཞན་འགོག་པའི་རིགས་པར་གསུངས་སོ། ། དངོས་པོ་རྣམས་རང་བཞིན་གྱིས་སྟོང་པ་འདི། དབུ་མའི་རིགས་པས་དངོས་པོ་རྣམས་ཀྱི་སྟེང་དུ་བཟོས་པ་མ་ཡིན་གྱི་དངོས་པོ་རྣམས་གདོད་མ་ནས་སྟོང་པར་མདོ་ལས་གསུངས་པའི་ཕྱིར་ན། རིགས་ངོར་བདེན་སྐྱེ་ཁེགས་པ་འདི་དངོས་པོ་རྣམས་ཀྱི་གནས་ལུགས་ཡིན་ནོ། ། ཞེས་སྟོན་ནོ། ། དེ་ཡང་འགྲེལ་པར་དཀོན་བརྩེགས་ཀྱི་མདོ་དྲངས་པ་ནི།
འོད་སྲུང་གཞན་ཡང་དབུ་མའི་ལམ་ཆོས་ཐམས་ཅད་ལ་ཡང་དག་པར་སོ་སོར་རྟོག་པ་ནི་གང་སྟོང་པ་ཉིད་ཀྱི་ཆོས་རྣམས་སྟོང་པར་མི་བྱེད་དེ། ཆོས་རྣམས་ཉིད་སྟོང་པ་ཉིད་དང༌། གང་མཚན་མ་མེད་པས་ཆོས་རྣམས་མཚན་མ་མེད་པར་མི་བྱེད། ཆོས་རྣམས་ཉིད་མཚན་མ་མེད་པ་དང༌། ། ཞེས་སོགས་དྲངས་སོ། ། འདི་ཉིད་འདིའི་དགོངས་པར་འདིའི་སྔ་འགྲེལ་ལས་ཤེས་ཏེ། ཇི་ལྟར་རང་བཞིན་གྱི་ཆོས་རྣམས་འགའ་ཡང་སྐྱེ་བ་མེད་དོ་ཞེས་བྱ་བ་འདི་ནི་གདོན་མི་ཟ་བར་ཁས་བླངས་པར་བྱ་དགོས་སོ། ། ཞེས་གསུངས་པ་ལྟར། དོན་འདི་ངེས་པར་ཁས་བླངས་དགོས་ཞེས་སྨྲ་བར་རིགས་ཀྱི་འདི་ལས་གཞན་དུ་མི་རུང་ཞེས་བཟློག་སྟེ་སྨྲ་བར་མི་བྱའོ། ། ཞེས་གསུངས་པའི་དོན་ནོ། །
བདེན་སྐྱེ་འདོད་པའི་ཁས་ལེན་བཞག་ཏུ་མི་རུང་ཞེས་སྨྲ་བར་མི་བྱ། གལ་ཏེ་མཐའ་བཞིའི་སྐྱེ་བ་ཁེགས་ཀྱང༌། བདེན་སྐྱེ་ཁས་ལེན་ན་སྐྱོན་འདི་ཡོད་ཅེས་འཕེན་ནོ། ། ཡང་གཞན་དག་ན་རེ། དེ་ལྟར་བདེན་སྐྱེ་ཁེགས་ཀྱང་སྐྱེ་བ་ཙམ་ཞིག་ནི་ཚད་མས་གྲུབ་ལ། དེ་ཡང་བདག་དང་རྒྱུ་མེད་པར་མི་འཐད་པས་གཞན་ལས་སྐྱེ་བར་ཁས་ལེན་དགོས་སོ་ཞེ་ན། དབུ་མ་པས་ཀྱང་རྟེན་ཅིང་འབྲེལ་པར་འབྱུང་བའི་སྐྱེ་བ་ཙམ་ཞིག་ཁས་ལེན་མོད། གཞན་ལས་སྐྱེ་བ་ཡིན་ཞེས་བྱ་བར་མི་ནུས་ཏེ། བདག་དང་གཞན་ལས་སྐྱེ་བ་ནི་རིགས་པས་དཔྱད་པའི་སྐྱེ་བ་ཡིན་ལ། ཐ་སྙད་ཀྱི་བདེན་པ་ལ་རིགས་པས་དཔྱད་མི་བཟོད་པའི་ཕྱིར་ཞེས་སྟོན་པ་ནི།
གང་ཕྱིར་དངོས་པོ་འདི་དག་རྣམ་དཔྱད་ན། ཞེས་སོགས་སོ། ། རྩོད་པ་གསུམ་པ་ནི་དེ་ལྟ་ན་ཡང༌། གཞན་དབང་རྫས་ཀྱི་སྐྱེ་བ་ཅུང་ཟད་ཅིག་ཁས་ལེན་དགོས་སོ། ། ཞེ་ན། དེ་ཉིད་སྐབས་སུ་ཞེས་སོགས་གསུངས། མདོར་ན་འདི་ནི་གོང་མ་རྣམས་ཀྱི་དོན་བསྡུ་ཡིན་ལ། ཕྱོགས་སྔ་མ་འདི་རྣམས་ནི། སྤྱིར་དངོས་སྨྲ་བ་དང་ཁྱད་པར་དུ་སེམས་ཙམ་པ་གཙོ་ཆེ་བར་འགྲེལ་པ་ཉིད་ཀྱིས་གྲུབ་ལ། འོན་ཀྱང་རྩོད་པ་འདི་སྨྲ་བའི་ཚེ་དབུ་མའི་ལྟ་བ་མ་སྐྱེས་ལ་དངོས་པོར་སྨྲ་བའི་ལྟ་བ་ནི་མི་འཐད་པར་སྟོན་པའི་དབུ་མའི་རིགས་པ་མ་བཟོད་པར་གྱུར་པ་ཅི་ཟེར་འདི་ཟེར་གྱི་མཐའ་དཔྱོད་པའི་སྐབས་ཏེ།
དེ་སྐད་དུ་ཡང༌། དངོས་པོ་ལ་བདེན་པར་མངོན་པར་ཞེན་པའི་བདོག་པ་ཐམས་ཅད་ཀུན་ནས་དཔྱོད་པ་ན་བྲེད་ཤ་ཐོན་པ་ཐ་སྙད་ཀྱི་བདེན་པ་ལ་མངོན་པར་ཞེན་པ་ནི། གང་ཞིག་ཀུན་ནས་ཉོན་མོངས་པ་དང་རྣམ་པར་བྱང་བར་གྱུར། རྫས་ཀྱི་བདག་ཉིད་འགའ་ཞིག་སྐྱེ་བར་འགྱུར་བར་བྱ་དགོས་སོ། ། ཞེ་ན། དེ་སྐད་དུ་སྨྲ་བ་ལ་ནི་ཚིག་ཙམ་ཞིག་ལྷག་མར་ལུས་པར་གྱུར་ཏོ། ། ཞེས་སོགས་དེ་ཉིད་སྐབས་སུ་ཞེས་པའི་སྔ་འགྲེལ་ལས་གསུངས་སོ། ། དེ་ལྟར་ན་གང་ཕྱིར་དངོས་པོ་འདི་དག་རྣམ་དཔྱད་ན་ཕྱོགས་སྔ་མ་དེས་དོན་དམ་པར་སྐྱེ་བ་མེད་ཅིང་ཐ་སྙད་དུ་གཞན་སྐྱེ་ཁས་ལེན་པས་རང་རྒྱུད་པའོ་ཟེར་བ་དེ་ཉིད་ཀྱིས་ཁེགས་མོད་སླར་ཡང་བརྟག་པར་བྱ་སྟེ། འདི་ཡང་དངོས་སྨྲ་བའི་ངོར་དོན་དམ་དུ་གཞན་སྐྱེ་སྔར་བཤད་པའི་རིགས་པས་ཁེགས་པ་ན་ཡང་དངོས་སྨྲ་བ་དེ་དག་གི་བསམ་པ་དོན་དམ་དུ་གཞན་སྐྱེ་ཁེགས་མོད་ཀུན་རྫོབ་ཏུ་དེ་ཁས་མ་བླངས་ན་ཀུན་རྫོབ་བདེན་པ་ཉམས་པར་འགྱུར་རོ་སྙམ་པའི་དོགས་པའི་མཐའ་དཔྱོད་པ་ཡིན་གྱི། དེ་ཀ་ཉིད་དང་པོ་ནས་རང་ལུགས་སུ་སྨྲ་བ་པོ་གཅིག་སྐབས་དེར་ཅི་ནས་ཡོད་དགོས་ན་མཐའ་བཞིའི་སྐྱེ་བ་ནི་རིགས་པས་ཁེགས་ལ་བདེན་སྐྱེ་ཁས་ལེན་པའི་རང་སྡེ་ཅིག་ཡོད་པར་ཐལ།
དེ་ཉིད་སྐབས་སུ་ཞེས་པའི་ཕྱོགས་སྔ་མ་ལ་དེ་འདྲ་ཞིག་དགོས་པའི་ཕྱིར། གསུམ་ཆར་རོ། ། གཞན་ཡང་སྤྱིར་རང་རྒྱུད་པ་རྣམས་ཀྱིས་ཐ་སྙད་དུ་གཞན་སྐྱེ་ཁས་ལེན་ཀྱང༌། དངོས་པོར་སྨྲ་བའི་འདོད་ལུགས་དང་ཤིན་ཏུ་མི་འདྲ་བའི་ཕྱིར། དེས་ན་རང་རྒྱུད་པས་རང་བཞིན་གྱིས་གྲུབ་པའི་ཆོས་ཁས་ལེན་པར་མི་འགྲུབ་བོ། ། མི་འདྲ་བའི་ཁྱད་པར་ནི་དངོས་པོར་སྨྲ་བས་ནི། རྒྱུ་འབྲས་རང་བཞིན་གྱིས་གྲུབ་པའི་གཞན་ཡིན་པར་འདོད་ལ། དབུ་མ་རང་རྒྱུད་པས་ནི་རང་བཞིན་གྱིས་མ་གྲུབ་པ་བཞེད་པ་ཡིན་ནོ། ། དེ་མ་ཡིན་པར་དེ་གཉིས་འདོད་ལུགས་གཅིག་ན། སློབ་དཔོན་ལེགས་ལྡན་འབྱེད་ཀྱིས་ཕྱི་ནང་གི་སྐྱེ་མཆེད་རྣམས་ཆོས་ཅན།
དོན་དམ་པར་གཞན་ལས་མི་སྐྱེ་སྟེ། གཞན་ཡིན་པའི་ཕྱིར། ཞེས་འགལ་ཁྱབ་བླ་ན་མ་མཆིས་པ་རྟགས་ཡང་དག་ཏུ་སྨྲ་བའི་སློབ་དཔོན་ལེགས་ལྡན་འབྱེད་དིང་སང་འདི་ན་རང་དབང་ཅན་གྱི་སྐྱེས་བུ་འགའ་ཞིག་གིས་མུན་པའི་གླིང་དུ་བསྐྱལ་ཏེ། གྲུབ་མཐའ་ངན་པའི་ལྕགས་དམ་པོར་བཅུག་སྟེ། སྟོན་པ་ཀླུ་སྒྲུབ་ཀྱི་རིགས་པའི་ཁྲིམས་ལ་འགལ་བ་མང་པོ་བྱས་སོ་ཞེས་ཁྲིམས་ར་རྒྱ་ཆེན་པོ་དང་བཅས་པ་ནའོ་བརྒྱལ་བར་མ་གྱུར་ལགས་སམ། དེས་ན་ལེགས་ལྡན་འབྱེད་ཀྱིས་ནི། མྱུ་གུ་ཆོས་ཅན་རང་བཞིན་གྱིས་གྲུབ་པའི་ས་བོན་དོན་གཞན་ལས་མི་སྐྱེ་སྟེ། ས་བོན་དང་ཐ་སྙད་ཀྱི་གཞན་ཙམ་དུ་གྲུབ་པའི་ཕྱིར། བུམ་སྣམ་བཞིན་ཞེས་སྟོན་པ་ཡིན་ནོ། ། དེ་མ་ཡིན་པར་གཞན་སྐྱེའི་དོན་དངོས་སྨྲ་བ་དང་མཐུན་པར་ཁས་བླངས་ནས་དེ་ཐ་སྙད་དུ་ཁས་ལེན་པ་ཡིན་ན།
རང་ལུགས་ལ་དོན་དམ་དུ་གཞན་སྐྱེ་ཁས་བླངས་པར་སོང་བས། རང་རྒྱུད་པས་གཞན་འགོག་པའི་རིགས་པ་ཇི་སྙེད་བརྗོད་པ་དེ་རྣམས་དེ་མ་ཐག་ཏུ་རང་ཉིད་ལ་བཟློག་ན་འཁོར་གསུམ་དངོས་འགལ་དུ་འགྱུར་རོ། ། རང་རྒྱུད་པས་ཐ་སྙད་དུ་བདེན་སྐྱེ་ཁས་ལེན་པར་ཐལ། གཞན་སྐྱེའི་དོན་དངོས་སྨྲ་བ་དང་མཐུན་པར་ཁས་བླངས་ཤིང༌། དངོས་སྨྲ་བས་གཞན་སྐྱེའི་དོན་བདེན་སྐྱེ་ལ་འདོད་པའི་ཕྱིར། གསུམ་པོ་མིན་ནམ། དེས་ན་རང་རྒྱུད་པས་ཐ་སྙད་དུ་ཁས་བླངས་པའི་གཞན་སྐྱེ་དེ་མཐའ་བཞིའི་ཆ་ཤས་སུ་གྱུར་པའི་གཞན་སྐྱེ་ལ་བྱས་ན་ཁྱེད་བདེན་ཡང་རང་རྒྱུད་པས་དེ་ཐ་སྙད་དུ་ཁས་ལེན་པ་མ་ཡིན་པའི་ཕྱིར་ཏེ། དེའི་ཆ་ཤས་ཀྱི་གཞན་སྐྱེ་ནི། རང་བཞིན་གྱིས་གྲུབ་པའི་གཞན་ནམ་བདེན་པའི་གཞན་ཡིན་ལ། རང་རྒྱུད་པས་ཁས་བླངས་པ་འདི་རང་བཞིན་གྱིས་མ་གྲུབ་པའི་གཞན་ཡིན་པའི་ཕྱིར།
ཁོ་ན་རེ་དེ་ལྟ་ནའང་མི་འཐད་དེ། ས་མྱུག་གཉིས་ཆོས་ཅན། རྫས་གཞན་དུ་ཐལ། རྫས་སུ་གྲུབ་ནས་རྫས་གཅིག་མ་ཡིན་པའི་ཕྱིར། རྟགས་ཁས་བླངས། འདོད་ན་རང་བཞིན་གྱིས་གྲུབ་པའི་གཞན་དུ་ཐལ། རྫས་གཞན་ཡིན་པའི་ཕྱིར་ཞེ་ན། དེ་ལ་མགོ་བསྒྲེ་བ་དང༌། དངོས་པོའི་ལན་གཉིས། དང་པོ་ནི་ཁྱེད་ལྟར་ནའང༌།
ས་མྱུག་གཉིས་ཆོས་ཅན། དངོས་པོ་ཐ་དད་དུ་ཐལ། དངོས་པོར་གྲུབ། དངོས་པོ་གཅིག་མ་ཡིན་པའི་ཕྱིར་རྟགས་ཁས་བླངས། འདོད་ན་ཁས་བླངས་སྟོན་པ་ནི། རང་བཞིན་གྱིས་གྲུབ་པའི་ཐ་དད་དུ་ཐལ། དངོས་པོ་ཐ་དད་ཡིན་པའི་ཕྱིར། འཁོར་གསུམ་མོ། ། ཅི་སྟེ་ཁྱབ་པ་མི་མཚུངས་ཏེ། རྫས་སུ་གྲུབ་ན་རིགས་པས་དཔྱད་བཟོད་དགོས།
དངོས་པོར་གྲུབ་པ་ལ་དེ་ཡིན་མི་དགོས་པའི་ཕྱིར། སྔ་མ་དེར་ཐལ། གལ་ཏེ་བདག་འགའ་དངོས་པོར་གྲུབ་གྱུར་ན། ། སེམས་ལྟར་གྲུབ་དངོས་བརྗོད་དུ་མེད་མི་འགྱུར། ། ཞེས་རྫས་སུ་གྲུབ་པ་ལ་རྫས་གཅིག་དང་རྫས་ཐ་དད་ཀྱི་བརྟག་པ་འཇུག་པར་གསུངས་པའི་ཕྱིར་ཞེ་ན། དེ་ནི་ངེད་ཀྱི་ལུང་དུའང་སོང་སྟེ། འོ་ན་དངོས་པོར་གྲུབ་པ་ལའང་རྫས་གཅིག་དང་ཐ་དད་ཀྱི་བརྟག་པ་འཇུག་པར་ཐལ། གལ་ཏེ་ཞེས་དྲངས་པ་དེ་ཉིད་དང༌། དངོས་ལ་རྣམ་པ་དེ་གཉིས་མཐོང་གྱུར་པ། ། ཞེས་གསུངས་པའི་ཕྱིར།
རྫས་གྲུབ་ཡིན་ན་སྤྱིར་རིགས་པས་དཔྱད་བཟོད་ཡིན་དགོས་པའི་རྒྱུ་མཚན་གྱིས། དེ་ཁས་ལེན་མི་རིགས་པ་དེ་ཉིད་དངོས་པོར་གྲུབ་པ་ལ་མཚུངས་པ་ཡིན་པར་ཐལ། རྟོག་རྣམས་དངོས་པོ་ཡོད་ན་འགྱུར་བ་སྟེ། ། དངོས་པོ་ཇི་ལྟར་མེད་པར་ཡོངས་དཔྱད་ཟིན། ། དངོས་པོ་མེད་པར་འདི་རྣམས་མ་བྱུང་དཔེར། ། བུད་ཤིང་མེད་པར་མེ་ཡོད་མིན་ཏེ་བཞིན། ། ཞེས་གསུངས་པའི་ཕྱིར། གཉིས་པ་ནི། དངོས་པོར་གྲུབ་པ་དང་རྫས་སུ་གྲུབ་པ་གཉིས་ཀའང་ཐ་སྙད་དུ་ཁས་ལེན་དགོས་པའི་སྐབས་དང༌། རྟགས་ཀྱི་དགག་བྱར་འགྱུར་བའི་སྐབས་གཉིས་གཉིས་ཡོད་པ་ཡིན་ནོ། །
ཐ་སྙད་དུ་གཞན་སྐྱེ་ཁས་ལེན་པའི་གཞན་དེ་ཡང་རང་གི་མཚན་ཉིད་ཀྱིས་གྲུབ་པའི་གཞན་ལ་བྱེད་པ་མ་ཡིན་པར་ཀཱ་མ་ལ་ཤི་ལས་གསུངས་ཏེ། དེའི་ཕྱིར་སློབ་དཔོན་ཁ་ཅིག་གིས་དོན་དམ་པར་ནི་གཞན་ལས་མི་སྐྱེ་སྟེ། གཞན་ཡིན་པའི་ཕྱིར་ཞེས་བྱ་བ་ལ་སོགས་པ་བཤད་པའི་གཏན་ཚིགས་གང་ཡིན་པ་དེ་ཡང་ལྡོག་པ་ལ་ཐེ་ཚོམ་ཟ་བ་མ་ཡིན་ཏེ། ཞེས་པ་ནས་དེའི་ཕྱིར་ཁ་ཅིག་འདི་ལ་མ་ངེས་པ་དང་མ་གྲུབ་པ་བརྗོད་པ་གང་ཡིན་པ་དེ། འབྲེལ་པ་མེད་པ་མ་ཡིན་ནོ། ། མུ་སྟེགས་ཅན་རྣམས་རྒྱུ་གཞན་ལ་སོགས་ཐ་སྙད་ཀྱི་རྒྱུ་དངོས་སུ་གཞན་ཉིད་ཡིན་པ་ལ་སོགས་པའི་དངོས་པོ་དེ་ལྟ་ཡིན་པ་ཁོ་ནར་བརྗོད་པ་དེ་དག་ལ། སློབ་དཔོན་གྱིས། དངོས་པོ་རྣམས་ཀྱི་རང་བཞིན་ནི། ། རྐྱེན་ལ་སོགས་པ་ཡོད་མ་ཡིན། ། ཞེས་བྱ་བ་ལ་སོགས་པས་སུན་འབྱིན་པར་བཤད་དེ།
དེའི་ཕྱིར་འདིའི་གཞུང་ལུགས་ཀྱི་གཞན་ཉིད་མ་གྲུབ་པས། གཞན་ལ་མི་སྐྱེའོ་ཞེས་བསྟན་པར་འགྱུར་རོ། ། ཞེས་གསལ་བར་གསུངས་པས་དངོས་སྨྲ་བས་འདོད་པའི་གཞན་དེ་ཐ་སྙད་ཙམ་དུ་ཡང་མི་བཞེད་དོ། ། ཟླ་བས་དེ་འགོག་པའི་ཚེ་ཐ་སྙད་དུ་གཞན་སྐྱེ་ཁས་བླངས་ན། ཐ་སྙད་དུ་རིགས་པས་དཔྱད་བཟོད་ཁས་བླངས་དགོས་པར་འགྱུར། ཞེས་ཕུལ་བ་ཡིན་གྱི་དང་པོ་ནས་དེ་ལྟར་ཁས་བླངས་ན། ཟླ་བས་དགག་པ་མིག་ཕུག་ནས་མཛད་རིགས་པ་ལས་མ་མཛད་དོ། ། རང་རྒྱུད་པས་སྐྱོན་སྤོང་བ་ནི། གཞན་སྐྱེད་དེ་མཐའ་བཞིའི་ཆ་ཤས་དེ་ཡིན་པར་བྱས་ནས་ཁས་བླངས་ན་བདེན་ཡང་དེ་ཁས་མི་ལེན་ནོ། ། ཞེས་སྐྱོན་སྤོང་བར་གསལ་ལོ། །
དེ་ལྟར་བྱས་ན་རང་མཚན། དངོས་པོ། རྫས་རྣམས་ཐ་སྙད་དུ་ཁས་ལེན་པ་གཅིག་དང་དེ་ཁོ་ན་ཉིད་ལ་དཔྱོད་པའི་དགག་བྱར་བྱེད་དགོས་པའི་སྐབས་གཉིས་ཡོད་དེ། དེ་གསུམ་ཐ་སྙད་དུ་མི་རྟག་པ་དང་ཁྱབ་མཉམ་པར་སྣང་བའི་ཕྱིར། ཡིན་ལུགས་ཀྱི་སྐབས་སུ་དངོས་སྨྲ་བ་དང་མཐུན་པར་ཁས་བླངས་ན་གཞན་སྐྱེ་འགོག་མི་ནུས་པས་དགག་བྱར་བྱེད་པའི་ཕྱིར། རང་བཞིན་དེ་ཁོ་ན་ཉིད། ངོ་བོ་ཉིད། བཅོས་མ་མ་ཡིན་པ། དོན་དམ་པ་ཞེས་པ་རྣམས་བདེན་གྲུབ་དང་དོན་དམ་བདེན་པ་གཉིས་ཀ་ལ་འཇུག་པའི་སྐབས་ཡོད་པས་རྟགས་ཀྱི་དགག་བྱར་འགྱུར་མི་འགྱུར་སྐབས་ཐོབ་ཀྱིས་ཤེས་དགོས་སོ། ། བདེན་པ་ལ་ཡང་གནས་ལུགས་ལ་བྱས་པ་དང༌།
བདེན་འཛིན་ལྷན་སྐྱེས་ཀྱི་འཛིན་སྟངས་ཀྱི་བཟུང་བྱ་ལ་བྱས་པ་གཉིས་ལས། དང་པོ་ལ་གསུང་རབ་ནས་འཕགས་པའི་བདེན་པ་ཞེས་གསུངས་ཤིང༌། རྟགས་ཀྱི་དགག་བྱ་མ་ཡིན་ལ། ཕྱི་མ་ལ་བྱིས་པའི་བདེན་པ་ཞེས་བྱ་ལ། རྟགས་ཀྱི་དགག་བྱར་བྱེད་པ་ཡིན་ནོ། ། ཁྱད་པར་དུ་རང་བཞིན་དང་རང་གི་མཚན་ཉིད་ཀྱིས་གྲུབ་པ་དོན་གཅིག་པར་འདོད་པ་ནི། ཐེག་པ་ཆེ་ཆུང་སུའི་ཡང་ལུགས་མ་ཡིན་ཏེ། དེ་ཡང་རང་མཚན་ཞེས་བསྡུས་ཀྱང༌། ཕྱེ་ན་རང་གི་མཚན་ཉིད་ཅེས་བྱ་ལ། སྤྱི་མཚན་ཞེས་པའང་དེ་བཞིན་ནོ། །
མཚན་ཉིད་ཀྱི་སྒྲ་བྱ་བྱེད་གཉིས་ལ་འཇུག་པས། བྱ་བ་ལ་ཞུགས་པའི་ཚེ་རང་དང་སྤྱི་ཉིད་ལ་བྱའི་དོན་ལྡོག་ལ་མི་ཟེར་ལ་དེ་ཡང་རང་ཞེས་པ་རང་གི་ངོ་བོ་མ་འདྲེས་པར་གནས་པ་གཅིག་ལ་ཟེར་ལ། སྤྱི་ཞེས་པ་དེ་ལས་ལོག་ནས་ཡུལ་དུས་ཐུན་མོང་དུ་རྗེས་འགྲོ་བྱེད་པ་གཅིག་ལ་ཟེར་བས། ཚད་མ་སྡེ་བདུན་དུ་ཕལ་ཆེར་དེའི་སྒོས་བཤད་དོ། ། མཚོན་བྱེད་ལ་བྱས་པའི་ཚེ་ནི་རང་གི་མཚན་ཉིད་ཅེས་པ་ཚ་བ་མེའི་མཚན་ཉིད་ཡིན་པ་ལྟ་བུ་ལ་བྱེད་དེ། ཐུན་མོང་མ་ཡིན་པར་མཚོན་བྱེད་ཡིན་པའི་ཕྱིར། མི་རྟག་པ་འདུས་བྱས་སྤྱིའི་མཚན་ཉིད་ཡིན་པ་ལྟ་བུ་ལ་སྤྱིའི་མཚན་ཉིད་ཡིན་ཞེས་བྱ་ལ། ཆོས་མངོན་པ་ལས་ནི་ཕལ་ཆེར་འདི་ཉིད་བཤད་དོ། ། འདི་གཉིས་ཀའི་སྐབས་སུ་རང་གི་མཚན་ཉིད་ཀྱིས་གྲུབ་པ་དང་དོན་མི་གཅིག་གོ ། རྟོག་གེ་པས་གང་ཟག་གི་བདག་མེད་དང་གཟུང་འཛིན་གཉིས་སྟོང་གི་སྟོང་ཉིད་སོགས་རང་གི་མཚན་ཉིད་ཀྱིས་གྲུབ་པར་འདོད་ཀྱང༌།
རང་མཚན་དུ་མི་འདོད་དོ། ། སེམས་ཙམ་པས་དོན་དུ་སྣང་བ་འདི་རང་མཚན་དུ་འདོད་ཀྱང་རང་གི་མཚན་ཉིད་ཀྱིས་གྲུབ་པར་མི་འདོད། དཔལ་ལྡན་ཟླ་བས་ཀྱང་རང་མཚན་ཡིན་ན་རང་གི་མཚན་ཉིད་ཀྱིས་གྲུབ་པར་མི་བཞེད་དེ། རྣམ་ཤེས་རང་གི་མཚན་ཉིད་འདོད། ། ཕུང་པོ་སྡུག་བསྔལ་རང་བཞིན་ཉིད། ། དེ་ཕྱིར་མི་འཕྲོག་རང་མཚན་ཉིད། ། ཅེས་སོགས་རང་མཚན་རྒྱ་ཆེར་གསུངས་ལ། གང་དག་རང་མཚན་ཉིད་ཀྱི་སོ་སོ་བ། ། ཞེས་རང་གི་མཚན་ཉིད་ཀྱིས་གྲུབ་པ་བཀག་པའི་ཕྱིར་རོ། ། དེ་ལྟར་ན་སྐབས་ཐོབ་ཤེས་པར་བྱ་དགོས་ཀྱི།
རྟགས་ཀྱི་དགག་བྱ་བརྒྱད་ཀྱི་གྲངས་ངེས་དང༌། རང་རྒྱུད་པས་གཞི་ཚད་གྲུབ་ཏུ་བཞེད་པ་ལ་སོགས་པ་འཕགས་པ་ཡབ་སྲས་ཀྱི་བརྡ་ཆད་མ་ཡིན་པ་རང་བཟོ་མཁན་གྱིས་བྱས་པ་ལ། བླུན་པོ་དད་པའི་རྗེས་འབྲང་རྣམས་ལེགས་ལེགས་འདྲ་ཡང༌། དཔྱོད་ལྡན་འཇུག་པའི་ལེགས་བཤད་མ་ཡིན་ནོ། ། ད་ནི་དེ་དག་གི་སྐབས་སུ་རྩོད་པ་ཇི་ལྟར་སྤོང་ཚུལ་མདོ་ཙམ་ཞིག་བརྗོད་པར་བྱ་སྟེ། དེ་ཡང་ཁོ་བོ་ཅག་གི་འདྲེན་པ་དམ་པ་ཆོས་རྗེས་ནི་འདི་སྐད་དུ་གསུངས་ཏེ། གལ་ཏེ་སྟོང་མིན་ཅུང་ཟད་ཡོད། ། ཅེས་སོགས་ཀྱི་རིགས་པ་ལས། སྟོང་པ་ཉིད་ཀྱང་རྫུན་པར་གྲུབ་སྟེ། ཐ་སྙད་དུ་ཡོད་ལ་བདེན་པར་མེད་པའི་ཕྱིར།
རྨི་ལམ་བཞིན་དེ་བས་ཆོས་ཉིད་ཀྱང་ཀུན་རྫོབ་བདེན་པ་ཡིན་པ་ལ་དགོངས་ནས། རིགས་པ་དྲུག་ཅུ་པའི་འགྲེལ་པ་ལས། ལོ་ཀའི་ཐ་སྙད་ཁོ་ནས་དོན་དམ་པའི་བདེན་པར་གསུངས་སོ། ། ཞེས་པ་དང༌། ཡང་དེ་ཉིད་ལས། མྱ་ངན་ལས་འདས་པའང་ཀུན་རྫོབ་ཀྱི་བདེན་པ་ཡིན་ནམ་ཞེ་ན། དེ་དེ་བཞིན་ནོ་ཞེས་དང༌། མདོ་ལས་ཀྱང༌། མྱ་ངན་ལས་འདས་པ་ཡང་རྨི་ལམ་ལྟ་བུ་སྒྱུ་མ་ལྟ་བུར་གསུངས་སོ། ། དེས་ན་སྟོང་པ་ཉིད་རྨི་ལམ་ལྟར་བདེན་པར་ཡོད་པ་ཁེགས་པས་ན།
རྫུན་པར་གྲུབ་པས་ཀུན་རྫོབ་ཡིན་ནོ། ། བདེན་པའི་སྒྲ་དོན་གཉིས་ལ་འཇུག་སྟེ། མི་སླུ་བ་དང་གནས་ཚུལ་ལ་གྲུབ་པའོ། ། སྟོང་པ་ཉིད་ལ་བདེན་པའི་སྒྲས་བརྗོད་པ་ནི། དང་པོའི་དབང་དུ་བྱས་པ་ཡིན་པས། དགག་བྱ་མ་ཡིན་ལ། དགག་བྱར་བྱས་པ་ནི་ཕྱི་མའི་དབང་དུ་བྱས་པ་ཡིན་ནོ། ། ཞེས་གསུངས་ལ་མི་མཁས་ཤིང་མཁས་པར་རློམ་པ་ཁ་ཅིག་ན་རེ། སྟོང་ཉིད་ཆོས་ཅན། ཀུན་རྫོབ་བདེན་པ་ཡིན་པར་ཐལ།
ཀུན་རྫོབ་ཡིན་པའི་ཕྱིར། འདོད་ན་གནས་ཚུལ་ལ་མ་ཞུགས་པའི་བློའི་རྙེད་དོན་ཡིན་པར་ཐལ། འདོད་པ་དེའི་ཕྱིར། ཁྱབ་རྟགས་དངོས། མདོར་ན། གནས་ཚུལ་ལ་ཞུགས་པའི་བློའི་རྙེད་དོན་ཡིན་པར་ཐལ། དོན་དམ་བདེན་པ་ཡིན་པའི་ཕྱིར་འཁོར་གསུམ་ཁས་བླངས་སོ། ། སྟོང་ཉིད་ཆོས་ཅན། བསླུ་བའི་ཆོས་ཡིན་པར་ཐལ། ཆོས་གང་ཞིག་མི་བསླུ་བ་མ་ཡིན་པའི་ཕྱིར།
ཁྱབ་པ་མེད་ན། ཐ་སྙད་དུ་ཡོད་ཅིང་བདེན་པར་མེད་ན་རྫུན་པས་ཁྱབ་པ་བུད། འདོད་ན་དངོས། རྟགས་ཟུར་དང་པོ་དངོས། མི་བསླུ་བ་ཡིན་ན་རྫུན་པ་ཡིན་པ་བུད། དེ་ལ་ཁྱབ་པ་མེད་ན། བཅོམ་ལྡན་འདས་ཀྱིས། འདུ་བྱེད་ཐམས་ཅད་བསླུ་བའི་ཆོས། ། དེས་ན་དེ་དག་རྫུན་པ་ཡིན། ། ཞེས་དང༌།
ཚིག་གསལ་ལས་ཀྱང༌། བསླུ་བའི་ཆོས་ཅན་ཉིད་ཡིན་པས་རྫུན་པར་འགྱུར་རོ་ཞེས་གསུངས་པའི་ཕྱིར། ཞེས་སྨྲས་ཟིན་པའི་མཐར། གང་ཞིག་ཟླ་བ་འགོག་པའི་ཟོལ་སྦྱོར་གྱིས། ། ཞེས་སོགས་ཚིག་རྩུབ་སྨྲས་སོ། ། དེ་འགོག་པར་བྱེད་པ་ལ་འདིའི་དོན་གྱི་སྐྱོན་སྤོང་རྣམས་སྐབས་སྐབས་སུ་སོང་ཟིན་ལ་ཚིག་འདི་ཉིད་ལ་བརྟག་ན། འོ་ན་ཁྱེད་རང་གི་ལུགས་ལ་གནས་ཚུལ་ལ་མ་ཞུགས་པའི་བློས་རྙེད་པའི་དོན་ཡོད་དམ་མེད་ཡོད་ན་གང་ཡིན། མྱུ་གུའོ་ཞེ་ན། མྱུ་གུ་ཆོས་ཅན། གནས་ཚུལ་ལ་ཞུགས་པའི་བློའི་རྙེད་དོན་མ་ཡིན་པར་ཐལ།
མ་ཞུགས་པའི་བློ་ཡི་རྙེད་དོན་ཡིན་པའི་ཕྱིར། འཁོར་གསུམ་མ་ཡིན་ནམ། གལ་ཏེ་འདོད་ན་བསལ་བ་སྟོན་པ་ནི། དེར་ཐལ། ཇི་ལྟ་བ་མཁྱེན་པའི་ཡེ་ཤེས་ཀྱི་རྙེད་དོན་ཡིན་པའི་ཕྱིར། གསུམ་ཆར་གྲུབ་པའི་མཐལ་ལ་དངོས་འགལ་ལོ། ། ཁྱེད་ཀྱི་ཐལ་འགྱུར་ཕྱི་མ་འདིས་ནི་རིགས་པ་ཡེ་ནས་མི་ཤེས་པའི་ཚུལ་གསལ་བར་བསྟན་ཏེ། སྟོང་པ་ཉིད་ཆོས་ཅན། རྫུན་པ་མ་ཡིན་པར་ཐལ། མི་བསླུ་བ་ཡིན་པའི་ཕྱིར།
ཞེས་འཕངས་པས་ཆོག་པ་ལ། ཁྱོད་བསླུ་བའི་ཆོས་ཡིན་པར་ཐལ། ཆོས་གང་ཞིག་མི་བསླུ་བ་མ་ཡིན་པའི་ཕྱིར། དེའི་ཁྱབ་པ་བསྒྲིགས་ནས་རྟགས་ཕྱི་མ་མ་གྲུབ་ན་རྫུན་པ་ཡིན་པ་བུད་ཅེས་སྨྲས་སོ། ། དང་པོ་ནས་གཞན་གྱི་དམ་བཅའ་དེ་འགལ་ཁྱབ་ལ་བུད་ན་ཅི་སྟེ། འོ་ན་སྟོང་ཉིད་ཆོས་ཅན། རྫུན་པ་མ་ཡིན་པར་ཐལ། མི་བསླུ་བ་ཡིན་པའི་ཕྱིར། ཁྱབ་པ་ད་ལྟ་དངོས་འགལ། འདོད་ན་དེ་ཆོས་ཅན།
རྫུན་པར་ཐལ། བདེན་གྲུབ་མ་ཡིན་པའི་ཕྱིར། འཁོར་གསུམ་དངོས་འགལ་ལོ། ། ཇི་ལྟར་སོང་ཞེ་ན་ཁྱོད་ཉིད་ཀྱིས་ཐལ་འགྱུར་བས་ཀུན་རྫོབ་ལ་ཡང་ལོག་མི་བཞེད་པའི་སྒྲུབ་བྱེད་དུ་ཀུན་རྫོབ་ཡིན་ན་ཐ་སྙད་དུ་ཡང་བསླུ་བའི་ཆོས་ཅན་ཡིན་པས་ཁྱབ་པའི་ཕྱིར་ཏེ། དེ་ཡིན་ན་ཐ་སྙད་དུ་ཡང་རྫུན་པས་ཁྱབ་པའི་ཕྱིར། མ་གྲུབ་ན་ཐ་སྙད་དུ་བདེན་གྲུབ་ཡིན་པར་ཐལ་ལོ། ། ཁྱབ་སྟེ་བདེན་རྫུན་གཉིས་ཕན་ཚུན་སྤངས་པའི་དངོས་འགལ་ཡིན་པའི་ཕྱིར་ཞེས་མ་བྲིས་སམ། དེ་ཡང་བརྒྱ་དང་བཅུ་གཅིག་པའི་སྔ་ལོགས་སུ་ངེད་ལ་སྐྱོན་བརྗོད་ནས། བརྒྱ་དང་བཅུ་དྲུག་པའི་ཕྱི་ལོགས་སུ་དེ་སྐད་བྲིས་སོ། ། ཡང་མི་བསླུ་བ་ཡིན་ན་རྫུན་པར་འགལ་བའི་སྒྲུབ་བྱེད་དུ།
བསླུ་བ་ཡིན་ན་རྫུན་པས་ཁྱབ་པར་སྒྲུབས་པས་ངེད་ལ་ཅི་གནོད། ངེད་ནི་གཞི་གྲུབ་ན་རྫུན་པས་ཁྱབ་པར་འདོད་པའི་ཕྱིར། འོ་ན་མི་བསླུ་བ་ཡིན་ན། བདེན་གྲུབ་མ་ཡིན་པར་འགལ་བར་ཐལ། བསླུ་ན་བདེན་གྲུབ་མ་ཡིན་དགོས་པའི་ཕྱིར། འཁོར་གསུམ། ཁྱབ་པ་བསྒྲིགས་པས་བརྟགས་ན་གཅིག་བསྟན་ཏེ། ཆོས་གང་ཞིག་མི་བསླུ་བ་ཡིན་ན། བསླུ་བ་མ་ཡིན་དགོས་པར་ཐལ། ཞེས་པའི་ཁྱབ་པ་འདི་ངེད་ཀྱི་ཁྱབ་པ་ཚད་མས་མ་གྲུབ་པ་དེའི་སྟེང་དུ་ཁྱེད་ཀྱིས་བསྒྲིགས་པའི་ཕྱིར།
ཆོས་ཉིད་དོན་དམ་བདེན་པ་ཡིན་པ་དེ་ཆོས་ཅན། བསླུ་བར་ཐལ། ཀུན་རྫོབ་ཡིན་པའི་ཕྱིར། རྟགས་ནི་རིགས་པ་དྲུག་ཅུ་པའི་དོན་འཆད་པ་ན། ཆེན་པོ་ཉིད་དང་ཁྱེར་རང་གིས་དེ་སྐད་སྨྲས་པའི་ཕྱིར། ཁྱབ་པ་ནི་ཀུན་རྫོབ་བདེན་པ་བསླུ་བ་དང༌། དོན་དམ་བདེན་པ་གཅིག་པུ་མི་སླུ་བར་ཁྱེད་ཀྱིས་བཤད་དོ། ། འདོད་ན་གནས་ཚུལ་ལ་གཞན་དུ་གནས་ནས་སྣང་ཚུལ་ལ་གཞན་དུ་སྣང་བར་ཐལ། བསླུ་བའི་ཕྱིར། འཁོར་གསུམ་ཁས་བླངས།
འདིར་སྨྲས་པ། ཐལ་འགྱུར་མ་གཏོགས་ཤིང་རྟའི་སྲོལ་ཀུན་གྱིས། ། གནས་སྐབས་མངོན་མཐོ་ཙམ་ཞིག་སྒྲུབ་ནུས་ཀྱི། ། ཀུན་བཏགས་སྒྲིབ་པའི་གཉེན་པོ་མི་སྟོན་ན། ། ཐམས་ཅད་མཁྱེན་དང་ཐར་པ་ལྟ་ཅི་ཞིག ། གྲུབ་མཐའ་བཞི་པོ་ལོག་པའི་ལམ་དུ་བཀྲལ། ། ཟླ་བའི་དགོངས་པའང་རང་བཟོའི་ལམ་ཉིད་དུ། ། ལྟར་སྣང་ལུང་རིགས་བརྒྱ་ཡིས་བསྒྲུབས་བྱས་ནས། ། བྱམས་དང་ཀླུ་སྒྲུབ་དགོངས་པའང་འདི་ཡིན་ཞེས། ། ཡོངས་རྫོགས་བསྟན་པ་རང་བཟོའི་གླིང་དུ་བསྐྱལ། །
ཀུན་མཁྱེན་ཐུབ་པའི་དབང་པོའི་བསྟན་པ་ལ། ། འདི་འདྲའི་སྟོན་པ་གཉིས་པ་འཇིག་རྟེན་དུ། ། བྱོན་ནས་བསྟན་པའི་གནད་ཀུན་བཅོམ་མཛད་པའི། ། ཆོས་ལུགས་འདི་དག་དོགས་པའི་གནས་སུ་མཐོང༌། ། ཞེས་བར་སྐབས་ཀྱི་ཚིགས་སུ་བཅད་པའོ།། །། ད་ནི་ཐལ་འགྱུར་བས་རང་རྒྱུད་ཀྱི་གཏན་ཚིགས་ཁས་ལེན་མི་ལེན་དཔྱད་པར་བྱ་སྟེ། འདི་ལ་གཞན་ལུགས་བཀོད་པ། དེ་སུན་འབྱིན་པ། རང་ལུགས་གཞག་པའོ། ། དང་པོ་ནི་འདི་ན་གང་དག་ཆེན་པོར་རློམ་པ་རྗེས་འབྲང་དང་བཅས་པ་ན་རེ།
ཐལ་འགྱུར་བས་རང་རྒྱུད་ཀྱི་གཏན་ཚིགས་ཁས་མི་ལེན་ཏེ། ཚིག་གསལ་ལས། གཞན་ཡང་རྟོག་གེ་པ་འདིས་ནི། བདག་ཉིད་རྟོག་གེའི་བསྟན་བཅོས་ལ་ཤིན་ཏུ་མཁས་པ་ཙམ་ཞིག་སྟོན་པར་འདོད་པས། དབུ་མའི་ལྟ་བ་ཁས་ལེན་བཞིན་དུ་རང་རྒྱུད་ཀྱི་སྦྱོར་བའི་ངག་བརྗོད་པ་གང་ཡིན་པ་དེ་ནི་ཤིན་ཏུ་ཉེས་པ་དུ་མའི་ཚོགས་ཀྱི་གནས་སུ་རྟོགས་ཏེ། ཞེས་དང༌། དབུ་མ་པ་ཡིན་ན་ནི་རང་གི་རྒྱུད་ཀྱི་རྗེས་སུ་དཔག་པར་བྱ་བ་རིགས་པ་མ་ཡིན་ཏེ། ཕྱོགས་གཞན་ཁས་བླངས་པ་མེད་པའི་ཕྱིར། ཞེས་དང་ཁོ་བོ་ཅག་ནི། རང་གི་རྒྱུད་ཀྱི་རྗེས་སུ་དཔག་པ་མི་སྦྱོར་ཏེ།
རྗེས་སུ་དཔག་པ་དག་ནི་གཞན་གྱི་དམ་བཅའ་སུན་འབྱིན་པའི་འབྲས་བུ་ཅན་མ་ཡིན་པའི་ཕྱིར། ཞེས་གསུངས། རིགས་པའི་སྒྲུབ་བྱེད་ནི། དབུ་མ་པས་དངོས་སྨྲ་བའི་ངོར་རང་རྒྱུད་ཀྱི་གཏན་ཚིགས་འགོད་པར་མི་རིགས་ཏེ། རྟགས་ཆོས་དོན་གསུམ་ཚད་མ་ཅི་འདྲ་ཞིག་གིས་གྲུབ་ཚུལ་དངོས་སྨྲ་བ་དང་དབུ་མ་གཉིས་ཀའི་མཐུན་སྣང་དུ་གྲུབ་པ་མི་སྲིད་པའི་ཕྱིར་ཏེ། དངོས་སྨྲ་བའི་ལུགས་ལ་གཟུགས་དེ་ཚད་མ་མ་འཁྲུལ་བའི་རྙེད་དོན་ཡིན། དབུ་མའི་ལུགས་ལ་གཟུགས་དེ་ཚད་མ་འཁྲུལ་པའི་རྙེད་དོན་ཡིན་པའི་ཕྱིར། དེར་ཐལ། དངོས་སྨྲ་བ་ལྟར་ན། གཟུགས་འཛིན་མིག་ཤེས་དེ་རང་གི་མཚན་ཉིད་ཀྱིས་གྲུབ་པའི་གཟུགས་ལ་མ་འཁྲུལ།
དབུ་མ་པ་ལྟར་ན་དེ་དེ་ལ་འཁྲུལ་པའི་ཕྱིར། དེས་ན་རང་རྒྱུད་ཀྱི་རྟགས་སུ་འགྱུར་བ་ལ་ཚུལ་གསུམ་རྒོལ་ཕྱིར་རྒོལ་གཉིས་ཀའི་ཚད་མས་གྲུབ་པ་ཙམ་གྱིས་མི་ཆོག་གི ཚུལ་གསུམ་ཚད་མ་ཅི་འདྲ་ཞིག་གིས་གྲུབ་པའི་འགྲུབ་ཚུལ་མཐུན་སྣང་ལ་གྲུབ་པ་ཅིག་དགོས་པའི་ཕྱིར། དེ་ལྟ་ན་ཡང་ཚུལ་གསུམ་སྔ་རྒོལ་གྱི་ཚད་མས་གྲུབ་པའི་གཏན་ཚིགས་ཡང་དག་ཁས་ལེན་ལ། དེ་ལ་གཞན་ལ་གྲགས་ཀྱི་རྗེས་དཔག་ཅེས་བྱ་སྟེ། ཆོས་ཅན་སོགས་རྒོལ་ཕྱི་རྒོལ་གཉིས་ཀ་ལ་འགྲུབ་ཚུལ་མཐུན་སྣང་ལ་གྲུབ་པ་མེད་ཀྱང༌། ཚུལ་གསུམ་རྒོལ་ཕྱི་རྒོལ་གཉིས་ཀའི་ལུགས་ལ་ཚད་མས་གྲུབ་ཅིང༌། དེ་ཡང་ཆོས་ཅན་སོགས་ཕྱི་རྒོལ་རང་གིས་ཁས་བླངས་པའི་གྲུབ་མཐའ་ལ་འཁྲིས་ནས་བཀོད་པའི་ཕྱིར་རོ། ། རང་རྒྱུད་ཀྱི་གཏན་ཚིགས་ལ་འདི་ལྟ་བུའི་ཁྱད་པར་དགོས་པ་ཡང་རྟོག་གེའི་གཞུང་ལུགས་ལས། གཉིས་ཀ་ལ་རབ་ཏུ་གྲུབ་པ་ནི་སྒྲུབ་པ་ཡིན་ཞེས་གསུངས་པའི་ཕྱིར།
རྟོག་གེའི་གཞུང་ལུགས་ཡིན་ནོ། ། དོན་འདི་ཉིད་བསྟན་པར་བཞེད་ནས་ཚིག་གསལ་ལས། ཤིན་ཏུ་ཉེས་པ་དུ་མའི་ཚོགས་ཀྱི་གནས་སུ་རྟོགས་ཏེ། དེ་ལ་རེ་ཤིག་གང་འདི་སྐད་དུ་སྦྱོར་བའི་ཚིག་ཏུ་གྱུར་པ་ནི་དོན་དམ་པར་ནང་གི་སྐྱེ་མཆེད་རྣམས་བདག་ལས་སྐྱེ་བ་མེད་པར་ངེས་ཏེ། ཡོད་པའི་ཕྱིར། དཔེར་ན་ཤེས་པ་ཡོད་པ་བཞིན། ཞེས་གང་སྨྲས་པ་དང༌། ཞེས་སོགས་གསུངས་པ་ཡིན་ནོ། ། དཔེ་ལ་ཡང་འདྲ་བ་ཡོད་པ་མ་ཡིན་ནོ། ། ཞེས་སོགས་ཀྱི་དོན་ཡང༌།
སངས་རྒྱས་པ་དང་གྲངས་ཅན་རྩོད་པའི་རང་གི་མཚན་ཉིད་ཀྱིས་གྲུབ་པའི་སྒྲ་ཙམ་ཞིག་གཉིས་ཀ་ལ་མཐུན་སྣང་དུ་གྲུབ། དབུ་མ་པ་དང་དངོས་སྨྲ་བ་རྩོད་པའི་ཚེ་རང་གི་མཚན་ཉིད་ཀྱིས་གྲུབ་པའི་མིག་ཙམ་མཐུན་སྣང་དུ་མ་གྲུབ་པའི་ཕྱིར། ཞེས་སོགས་རྒྱ་ཆེར་སྤྲོ་བར་བྱེད་མོད། དོན་དྲིལ་ན་འདི་ཙམ་ཞིག་ལས་མ་འདས། གཉིས་པ་སུན་ཕྱུང་བ་ལ་གཉིས་ཏེ། མཚུངས་པ་བསྒྲེ་བ་དང༌། དངོས་པོའི་ལན་ནོ། ། དང་པོ་ནི་སངས་རྒྱས་པས་གྲངས་ཅན་པའི་ངོར་སྒྲ་མི་རྟག་པར་སྒྲུབ་པའི་རང་རྒྱུད་ཀྱི་གཏན་ཚིགས་ཁས་མི་ལེན་པར་ཐལ། རྒོལ་བ་གཉིས་ལ་ཆོས་ཅན་སྒྲ་དེ་ཚད་མ་ཅི་འདྲ་ཞིག་གིས་འགྲུབ་པའི་ཚུལ་གསུམ་མཐུན་སྣང་དུ་གྲུབ་པ་མི་སྲིད་པའི་ཕྱིར། གསུམ་ཆར་ཁས་བླངས་ཤིང་དེར་ཐལ།
གྲངས་ཅན་གྱི་ལུགས་ལ་སྒྲ་དེ་རྟག་པའི་སྒྲ་ལ་ཚད་མར་སོང་བའི་ཚད་མ་དེས་གྲུབ། སངས་རྒྱས་པའི་ལུགས་ལ་སྒྲ་དེ་མི་རྟག་པའི་སྒྲ་ལ་ཚད་མར་སོང་བའི་ཚད་མ་དེའི་རྙེད་དོན་ཡིན་པའི་ཕྱིར། གསུམ་ཆར་ཁས་བླངས། དབུ་མ་རང་རྒྱུད་པས་དངོས་སྨྲ་བའི་ངོར་ཡང་རང་རྒྱུད་ཀྱི་གཏན་ཚིགས་ཁས་མི་ལེན་པར་ཐལ། དེས་དེའི་ངོར་མིག་སོགས་བདག་ལས་མི་སྐྱེ་བར་སྒྲུབ་པའི་ཆོས་ཅན་མིག་སོགས་ཚད་མ་ཅི་ཞིག་གིས་འགྲུབ་ཚུལ་མཐུན་སྣང་དུ་མ་འགྲུབ་པའི་ཕྱིར། གསུམ་ཆར་ཁས་བླངས་ཤིང་དེར་ཐལ། རང་རྒྱུད་པའི་ལུགས་ལ་མིག་དེ་འཁྲུལ་པའི་ཚད་མའི་རྙེད་དོན་ཡིན། ཅིག་ཤོས་ཀྱི་ལུགས་ལ་མ་འཁྲུལ་བའི་ཚད་མའི་རྙེད་དོན་ཡིན་པར་འདོད་པའི་ཕྱིར། ཁས་བླངས་ཤིང་དེར་ཐལ། དེའི་ལུགས་ལ་མིག་དེ་བདེན་པར་མ་གྲུབ་ཀྱང་གྲུབ་པ་ལྟར་སྣང་བའི་ཚད་མ་འཁྲུལ་པའི་རྙེད་དོན་ཡིན་པའི་ཕྱིར།
གསུམ་ཆར་ཁས་བླངས། གཟུགས་འཛིན་མིག་ཤེས་ཀྱང་ཐལ་རང་གཉིས་ཀའི་ལུགས་ལ་འཁྲུལ་མ་འཁྲུལ་མཚུངས་པས་ཐལ་འགྱུར་བ་དང་དངོས་སྨྲ་བ་གཉིས་ལ་ཆོས་ཅན་འགྲུབ་ཚུལ་མཐུན་སྣང་བ་ཡོད་པར་ཐལ། གཟུགས་འཛིན་མིག་ཤེས་གཟུགས་ལ་ཚད་མ་ཡིན་པར་གཉིས་ཀའི་ཚད་མས་གྲུབ་པའི་ཕྱིར། རྟགས་བསལ་ཁས་བླངས། དེ་ཙམ་གྱིས་མི་ཆོག་ན་མཐུན་སྣང་དུ་གྲུབ་པའི་ཤེས་བྱེད་ཇི་ལྟར་བཙལ། ཡང་རྟོག་གེའི་གཞུང་ལས་གཏན་ཚིགས་ལ་ཆོས་ཅན་དེ་ཚད་མས་གྲུབ་པར་མཐུན་དགོས་པར་བཤད་ཀྱི་ཚད་མ་ཇི་འདྲ་ཞིག་གིས་ཚུལ་ཇི་ལྟར་གྲུབ་པ་ཐམས་ཅད་མཐུན་དགོས་པར་མ་བཤད་ལ། དེ་ལྟར་ན་སུས་ཀྱང་སུའི་ཡང་ངོར། གཏན་ཚིགས་འགོད་པར་མི་ནུས་སོ། ། ཁྱེད་ལྟར་ན་སེམས་ཙམ་པས་མདོ་སྡེ་པའི་ངོར། སྔོན་པོ་སྔོ་འཛིན་ཤེས་པའི་བདག་ཉིད་ཡིན་པར་སྒྲུབ་པ་སོགས་དང༌།
སེམས་ཙམ་པས་གྲངས་ཅན་གྱི་ངོར་སྒྲ་མི་རྟག་པར་སྒྲུབ་པའི་རང་རྒྱུད་ཀྱི་གཏན་ཚིག་སོགས་འགོད་མི་ནུས་པར་ཐལ། དེའི་ཚེ་ཆོས་ཅན་མཐུན་སྣང་བ་མེད་པའི་ཕྱིར། དེར་ཐལ་རྣམ་རིག་ལུགས་ཀྱི་སྔོན་པོ་དང་སྒྲ་སོགས་འཁྲུལ་ཚད་ཀྱི་རྙེད་དོན་ཡིན། ཅིག་ཤོས་ཀྱི་ངོར་དེ་དག་མ་འཁྲུལ་པའི་ཚད་མའི་རྙེད་དོན་ཡིན་པའི་ཕྱིར། གསུམ་ཆར། ཡང་ཤེས་བྱ་ཆོས་ཅན། སྦྱོར་བ་དེ་སྐོར་གྱི་ཚུལ་གསུམ་རྒོལ་ཕྱི་རྒོལ་གཉིས་ཀའི་ཚད་མས་ཀྱང་གྲུབ། ཚད་མ་ཇི་འདྲ་བ་ཞིག་གིས་འགྲུབ་ཚུལ་ཡང་མཐུན་སྣང་དུ་གྲུབ་ན། རྒོལ་བ་དེ་དག་གི་ལུགས་ཀྱི་རང་རྒྱུད་ཀྱི་གཏན་ཚིགས་ཁས་ལེན་པས་ཁྱབ་པར་ཐལ། དེ་སྒྲུབ་ཀྱི་ཚུལ་གསུམ་ཚད་མས་གྲུབ་ཅིང་སྐབས་སུ་བབ་པའི་རྒོལ་ཕྱི་རྒོལ་གྱི་འགྲུབ་ཚུལ་ཐུན་མོང་བ་ཞིག་གིས་གྲུབ་པ་དེ།
རང་རྒྱུད་ཀྱི་སྦྱོར་བའི་དོན་དུ་ཁྱེད་ཀྱིས་འདོད་པའི་ཕྱིར། འདོད་ན་དབུ་མ་ཐལ་འགྱུར་བ་ནང་ཕན་ཚུན་དུ་དུ་བས་ལ་མེ་ལྡན་དུ་སྒྲུབ་པའི་རང་རྒྱུད་ཀྱི་གཏན་ཚིགས་ཁས་ལེན་པར་ཐལ། ཐལ་འགྱུར་བ་ནང་ཕན་ཚུན་དུ་དུ་བས་མེ་ལྡན་དུ་སྒྲུབ་པའི་ཚུལ་གསུམ་ཚད་མས་ཀྱང་གྲུབ། ཚད་མ་ཇི་འདྲ་བ་ཞིག་གིས་འགྲུབ་པའི་འགྲུབ་ཚུལ་ཡང་མཐུན་སྣང་དུ་གྲུབ་པའི་ཕྱིར། གསུམ་ཆར་མ་ཡིན་ནམ། དེ་མེད་ན། དངོས་སྨྲ་བ་ནང་ཕན་ཚུན་དུའང་དེ་མེད་པར་མཚུངས། ཡང་རང་རྒྱུད་ཀྱི་རྟགས་ཡང་དག་གི་ཤེས་འདོད་ཆོས་ཅན་ཡིན་ན། རང་གི་མཚན་ཉིད་ཀྱིས་གྲུབ་དགོས་པའི་རྒྱུ་མཚན་གྱིས་ཀྱང་ཐལ་འགྱུར་བས་ཁས་མི་ལེན་ནོ་ཞེས་ཀྱང་ཁྱེད་ཅག་གསུམ་པས་འོ་ན་ཚུལ་གསུམ་སྔར་རྒོལ་གྱིས་ཚད་མས་གྲུབ་པའི་རྟགས་ཡང་དག་གི་ཤེས་འདོད་ཆོས་ཅན་ཡིན་ན། དེ་དགོས་པར་ཁས་བླངས་ན་ཅི་འགོག
འོ་ན་མྱུ་གུ་ཆོས་ཅན། དེར་ཐལ། དེའི་ཕྱིར། མ་གྲུབ་ན་དེར་ཐལ། གཅིག་དང་དུ་བྲལ་གྱི་རྟགས་ཡང་དག་གི་ཆོས་ཅན་ཡིན་པའི་ཕྱིར། ཅེ་ན། འོ་ན་མྱུ་གུ་ཆོས་ཅན། དེར་ཐལ། དེའི་ཕྱིར། མ་གྲུབ་ན་དེར་ཐལ།
གཅིག་དང་དུ་བྲལ་གྱི་རང་རྒྱུད་ཀྱི་རྟགས་ཡང་དག་གི་ཤེས་འདོད་ཆོས་ཅན་ཡིན་པའི་ཕྱིར། གསུམ་ཆར་ཁས་བླངས་ཤིང༌། དེར་ཐལ། དེ་དེ་ལྟར་སྒྲུབ་པའི་རྟགས་ཡང་དག་ཡིན་པའི་ཕྱིར། ཁོ་ན་རེ་འོ་ན་གཞན་གྲགས་ཀྱི་གཏན་ཚིགས་ཡང་དག་གཞི་མ་གྲུབ་པར་ཐལ། དེ་སྒྲུབ་ཀྱི་རྟགས་ཡང་དག་ཡིན་ན། དེ་སྒྲུབ་ཀྱི་རང་རྒྱུད་ཀྱི་གཏན་ཚིགས་ཡིན་དགོས་པའི་ཕྱིར། ཅེ་ན། འོ་ན་ཁྱེད་ལ་ཡང་བདེན་པའི་གཅིག་དང་དུ་བྲལ་གྱི་རྟགས་ཀྱིས། མྱུ་གུ་བདེན་མེད་དུ་སྒྲུབ་པའི་གཞན་གྲགས་ཀྱི་གཏན་ཚིགས་ཡང་དག་མེད་པར་ཐལ་ལོ། །
བདེན་པའི་གཅིག་དང་དུ་བྲལ་གྱི་རྟགས་ཀྱིས་དེ་ལྟར་སྒྲུབ་པའི་རྟགས་ཡང་དག་ཡིན་ན། སྔ་རྒོལ་གྱི་ཚད་མས་གྲུབ་པའི་ཆོས་ཅན་ཡོད་དགོས་པའི་ཕྱིར། འཁོར་གསུམ་མོ། ། ད་ནི་འདི་དཔྱད་དགོས་ཏེ། དེ་ལྟ་ན་ཤེས་བྱ་ཆོས་ཅན། བདེན་པའི་གཅིག་དང་དུ་བྲལ་གྱི་རྟགས་ཀྱིས་མྱུ་གུ་བདེན་མེད་དུ་སྒྲུབ་པའི་ཕྱོགས་ཆོས་འཇལ་བའི་ཚད་མས་མྱུ་གུ་གྲུབ་པར་ཐལ། ཚད་མ་དེས་བདེན་པའི་གཅིག་དང་དུ་བྲལ་དེ་ཆོས་ཅན་མྱུ་གུའི་སྟེང་དུ་ཕན་ཚུན་ཐ་དད་པའི་ཚུལ་གྱིས་འགོད་ཚུལ་དང་མཐུན་པར་ཡོད་པ་ཉིད་དུ་གྲུབ་པའི་ཕྱིར། འདོད་ན། མྱུ་གུ་བདེན་པའི་གཅིག་དང་དུ་བྲལ་དུ་ངེས་པའི་རིགས་ངོར་མྱུ་གུ་གྲུབ་པར་ཐལ། འདོད་པའི་ཕྱིར།
འདོད་ན་མྱུ་གུ་ཆོས་ཅན། རིགས་པས་དཔྱད་བཟོད་དུ་ཐལ། ཁྱོད་རང་གི་གནས་ལུགས་དཔྱོད་པའི་རིགས་ཤེས་ཀྱི་ངོར་ཁྱོད་ཡོད་པའི་ཕྱིར། རིགས་ངོར་དེར་མྱུ་གུ་མེད་ཀྱང་སྤྱིར་མྱུ་གུ་འཇལ་བའི་ཚད་མ་རྒོལ་བ་གཉིས་ཀའི་རྒྱུད་ལ་ཡོད་པས་སྐྱོན་མེད་དོ་སྙམ་ན། འོ་ན་མྱུ་གུའི་བཏགས་དོན་ཚོལ་བར་བྱེད་པའི་གང་ཟག་དེའི་ངོར། མྱུ་གུ་ཡོད་པར་ཐལ། མྱུ་གུའི་བཏགས་དོན་ཚོལ་བའི་རིགས་ངོར་མྱུ་གུ་མེད་ཀྱང་སྤྱིར་གང་ཟག་དེའི་རྒྱུད་ལ་དེ་འཇལ་བའི་ཚད་མ་ཡོད་པའི་ཕྱིར། རྟགས་དངོས་འགལ། འདོད་ན། དེའི་ངོར་མྱུ་གུ་དེ་མྱུ་གུ་ཡིན་པར་ཐལ།
དེའི་ཕྱིར། འདོད་ན་འོ་ན་དེའི་ངོར་མྱུ་གུ་དེ་མྱུ་གུ་ཞེས་པའི་ཐ་སྙད་བཏགས་པའི་བཏགས་དོན་ཡིན་པར་ཐལ་ལོ། ། འདོད་ན་དེས་མྱུ་གུའི་བཏགས་དོན་རྙེད་པར་ཐལ་ལོ། ། དེ་འདྲ་ཚོལ་བའི་གང་ཟག་དེའི་ངོར་མྱུ་གུ་དེ་མྱུ་གུའི་ཐ་སྙད་བཏགས་པའི་བཏགས་དོན་ཡིན། མྱུ་གུ་དེ་མྱུ་གུའི་བཏགས་དོན་ཚོལ་བའི་དུས་སུ་དེའི་ཚན་མས་རྙེད་པའི་ཕྱིར། འདོད་ན་མྱུ་གུ་ཆོས་ཅན། བདེན་པར་གྲུབ་པར་ཐལ། ཁྱོད་ཀྱི་བཏགས་དོན་བཙལ་ནས་རྙེད་པའི་ཕྱིར། གསུམ་ཆར་རོ། ། མྱུ་གུའི་རང་བཞིན་སེམས་པའི་ཚེ།
གང་ཟག་དེའི་རྒྱུད་ལ་མྱུ་གུ་འཇལ་བའི་ཚད་མས་གྲུབ་ན། ཚད་མ་དེ་ཐ་སྙད་པའི་ཚད་མ་ལས་འོས་མེད་པས་གང་ཟག་དེའི་རྒྱུད་ལ་མྱུ་གུ་གཉིས་སྣང་ནུབ་པའི་ཚུལ་གྱིས་འཇལ་བའི་ཚད་མ་དང༌། དེ་གཉིས་སྣང་དང་བཅས་པའི་ཚུལ་གྱིས་འཇལ་བའི་ཚད་མ་གཉིས་ཅིག་ཆར་དུ་གྲུབ་པར་ཐལ་ལོ། ། འདོད་ན་གང་ཟག་དེ་ཆོས་ཅན། ཤེས་བྱའི་སྒྲིབ་པ་སྤངས་པར་ཐལ། ཆོས་ཅན་གཅིག་གི་བདེན་པ་གཉིས་ཅིག་ཆར་དུ་འཇལ་བའི་ཚད་མ་རྒྱུད་ལྡན་ཡིན་པའི་ཕྱིར། གསུམ་ཆར་མ་ཡིན་ནམ། དེ་ལྟར་ན། ཁས་བླངས་པར་རིགས་པ་ཐ་སྙད་སེམས་པའི་ཚེ་རང་རྒྱུད་ཀྱི་རྟགས་ཡང་དག་ཁས་མི་ལེན་ལ། ཁས་བླང་བར་མི་རིགས་པ་དོན་དམ་དཔྱོད་པའི་རིགས་ངོར་དོན་དམ་དེ་ཉིད་ཀྱི་ཆོས་ཅན་ཚད་མས་གྲུབ་པར་ཁས་ལེན་པ་ནི།
ཐལ་འགྱུར་བའི་ལུགས་ལས་ཕྱི་རོལ་དུ་གྱུར་པ་ཡིན་ནོ། ། གཉིས་པ་དངོས་པོའི་ལན་ལ། རང་རྒྱུད་ཀྱི་དོན་མི་འཐད་པར་བསྟན་པ་དང༌། གཞན་གྲགས་ཀྱི་དོན་མི་འཐད་པར་བསྟན་པ། དེ་ཚིག་གསལ་གྱི་དགོངས་པ་མ་ཡིན་པར་བསྟན་པའོ། ། དང་པོ་ནི་རང་རྒྱུད་ཀྱི་དོན་དེ་ལྟར་བྱེད་དགོས་ཤེས་པ་ནི། ཁྱེད་ཅག་གི་འདོད་པ་ཁོ་ནས་བཏགས་པ་ཡིན་ཏེ། རང་རྒྱུད་སྨྲ་བ་གཞན་སུས་ཀྱང་དེ་ལྟར་མི་འདོད་པའི་ཕྱིར། དེ་ལྟར་ན་མདོ་སྡེ་པས་རྟག་དངོས་སྨྲ་བའི་ངོར། ནམ་མཁའ་དངོས་མེད་དུ་སྒྲུབ་པ་ལ་དོན་བྱེད་ནུས་སྟོང་རྟགས་སུ་བཀོད་པའི་ཚེ།
མདོ་སྡེ་པས་ནམ་མཁའ་རང་གི་མཚན་ཉིད་ཀྱིས་གྲུབ་པར་ཁས་ལེན་པར་ཐལ། མདོ་སྡེ་པས་དེ་དེ་སྒྲུབ་ཀྱི་རང་རྒྱུད་ཀྱི་རྟགས་ཡང་དག་ཏུ་འདོད་པའི་ཕྱིར། འདོད་ན། མདོ་སྡེ་པ་ཆོས་ཅན། ཁྱོད་ཀྱིས་ནམ་མཁའ་རྟག་དངོས་སུ་ཁས་ལེན་པར་ཐལ། དེ་རང་མཚན་དང་རྟག་པའི་གཞི་མཐུན་དུ་ཁས་ལེན་པའི་ཕྱིར། མདོ་སྡེ་པའི་ལུགས་ལ་བུམ་པའི་དོན་སྤྱི་དེ་ཡུལ་གྱི་སྡོད་ལུགས་ཀྱི་ངོས་ནས་གྲུབ་པར་ཐལ། དེའི་ལུགས་ལ་བུམ་པའི་དོན་སྤྱི་དེ་རང་རྒྱུད་ཀྱི་རྟགས་ཡང་དག་གི་ཤེས་འདོད་ཆོས་ཅན་ཡིན་པའི་ཕྱིར། འདོད་ན། དེ་ཡིས་ཇི་ལྟར་ཀུན་བཏགས་པ། །
དེ་ནི་དམ་པའི་དོན་དུ་མེད། ། ཅེས་སོགས་དང་འགལ། དབུ་མ་རང་རྒྱུད་པའི་ལུགས་ཀྱིས་ཀྱང༌། མྱུ་གུ་དེ་རང་གི་མཚན་ཉིད་ཀྱིས་གྲུབ་པར་ཐལ། དེའི་ལུགས་ལ་དེ་རང་རྒྱུད་ཀྱི་རྟགས་ཡང་དག་གི་ཤེས་འདོད་ཆོས་ཅན་ཡིན་པའི་ཕྱིར། འདོད་ན་དེའི་ལུགས་ཀྱིས་དེ་རང་གི་མཚན་ཉིད་ཀྱིས་གྲུབ་པར་ཐལ་ལོ། ། འདོད་ན། དབུ་མ་རྒྱན་ལས། བདག་དང་གཞན་སྨྲའི་དངོས་འདི་དག ། ཡང་དག་ཏུ་ན་གཅིག་པ་དང༌། །
དུ་མའི་རང་བཞིན་བྲལ་བའི་ཕྱིར། ། རང་བཞིན་མེད་དེ་གཟུགས་བརྙན་བཞིན། ། ཞེས་གསུངས་པ་དང་འགལ་ལོ། ། ཡང་དེའི་ལུགས་ཀྱི་གཟུགས་བརྙན་ཡང་རང་བཞིན་གྱིས་གྲུབ་པར་ཐལ། དེ་རང་རྒྱུད་ཀྱི་རྟགས་ཡང་དག་གི་མཐུན་དཔེ་ཡང་དག་ཡིན་པའི་ཕྱིར། ཁྱབ་པ་ཁས་བླངས། ཡང་གཟུགས་བརྙན་དང༌། སྨིག་རྒྱུ་ལ་སོགས་པ་དང་རྨི་ལམ་སོགས་ཀྱང་རང་གི་མཚན་ཉིད་ཀྱིས་གྲུབ་པར་ཐལ། ཁོ་རང་རྣམས་བདེན་མེད་དུ་སྒྲུབ་པའི་རྟགས་ཡང་དག་གི་ཤེས་འདོད་ཆོས་ཅན་ཡིན་པའི་ཕྱིར། འདོད་ན་རང་རྒྱུད་པའི་ལུགས་ཀྱི་དེ་དག་ཆོས་ཅན།
རང་བཞིན་གྱིས་གྲུབ་པར་ཐལ། འདོད་པའི་ཕྱིར། འདོད་ན་རང་རྒྱུད་པས་གཞི་གྲུབ་ན་རང་བཞིན་གྱིས་གྲུབ་པས་ཁྱབ་པ་ཁས་བླངས་པར་འགྱུར་ཞིང༌། དེ་ཡང་རྟེན་ཅིང་འབྲེལ་བར་འབྱུང་བ་ཡིན་པའི་ཕྱིར། སྒྱུ་མ་བཞིན་དུ་ངོ་བོ་ཉིད་མེད་དོ་ཞེས་སོགས་རང་རྒྱུད་པའི་གཞུང་ལུགས་མཐའ་དག་དང་འགལ་ལོ། ། གཞན་ཡང་རང་རྒྱུད་ཀྱི་རྟགས་ཡང་དག་ཁས་ལེན་པའི་རང་སྡེ་རྣམས་ཀྱིས་གཞི་གྲུབ་ན། རང་གི་མཚན་ཉིད་ཀྱིས་གྲུབ་པས་ཁྱབ་པར་ཁས་ལེན་པར་ཐལ། སྐབས་སྟོབས་ཀྱི་རང་རྒྱུད་ཀྱི་རྟགས་ཡང་དག་གི རྟགས་ཆོས་དོན་གསུམ་གང་རུང་དུ་མི་འགྱུར་བའི་ཆོས་མེད་པར་ཁས་བླངས་པའི་ཕྱིར། དེས་ན་རང་རྒྱུད་ཀྱི་རྟགས་ཡང་དག་གི་རྩོད་གཞིའི་ཆོས་ཅན་དེ་རྒོལ་ཕྱི་རྒོལ་གཉིས་ཀས་ཡོད་པར་མཐུན་སྣང་དུ་གྲུབ་པ་ཙམ་ཞིག་དགོས་ཀྱི།
དེ་འཇལ་བྱེད་ཀྱི་ཚད་མ་ཇི་ལྟ་བུ་ཡིན་པ་དང༌། དཔེ་ཇི་ལྟར་མཐུན་པའི་ཚུལ་དང༌། ཚད་མ་དེའི་མཚན་ཉིད་སོགས་གཉིས་ཀའི་མཐུན་སྣང་དུ་གྲུབ་པ་དགོས་པར་འདོད་ན། སངས་རྒྱས་པ་དང༌། ཕྱི་རོལ་པ་གཉིས་ཕན་ཚུན་དུ། གཅིག་གིས་ཅིག་ཤོས་ལ་རང་རྒྱུད་ཀྱི་གཏན་ཚིགས་ཇི་ལྟར་འགོད་སོམས་ཤིག དབུ་མ་རང་རྒྱུད་པའི་གཞུང་ལས་ཀྱང༌། གཞུང་གིས་བསྐྱེད་པའི་བྱེ་བྲག་གི ། ཆོས་ཅན་སྤངས་ནས་མཁས་པ་དང༌། ། བུད་མེད་བྱིས་པའི་བར་དག་ལ། །
གྲགས་པར་གྱུར་པའི་དངོས་རྣམས་ནི། ། ཞེས་དང༌། རྒོལ་བ་གཉིས་ཀའི་ཤེས་པ་ལ། ། ཇི་ཙམ་སྣང་བའི་ཆ་ཡོད་པ། ། དེ་ཙམ་དེ་ལ་བརྟེན་ནས་ནི། ། ཆོས་ཅན་ཆོས་ལ་སོགས་པར་རྟོག ། ཅེས་མཁས་པ་ནས་བྱིས་པའི་བར་ལ་གྲགས་པའི་དོན་གཅིག་ལ་ཆོས་ཅན་བཤད་ཀྱི། མཁས་པ་ནས་བྱིས་པའི་བར་ལ་ཚད་མ་ཇི་འདྲ་བ་ཞིག་གིས་འགྲུབ་ཚུལ་མཐུན་སྣང་དུ་གྲུབ་པ་དང༌། དེ་ནས་དེའི་བར་ལ་རང་གི་མཚན་ཉིད་ཀྱིས་གྲུབ་པར་གྲགས་པ་ཞིག་དགོས་པར་མ་བཤད་པའི་ཕྱིར། སློབ་དཔོན་ལེགས་ལྡན་འབྱེད་ཀྱིས་ཆོས་ཅན་དང༌།
བསྒྲུབ་བྱའི་ཆོས་གཞི་མ་གྲུབ་ཀྱི་སྟེང་ནས་རང་རྒྱུད་ཀྱི་གཏན་ཚིགས་བཤད་པའང་ཡོད་པས། དེའི་ཚེ་ཡང་རང་གི་མཚན་ཉིད་ཀྱིས་གྲུབ་པར་འདོད་དམ། མཐུན་དཔེ་གཞི་མ་གྲུབ་ཀྱི་སྟེང་ནས་བཤད་པ་ཤིན་ཏུ་མང་བས་དེ་རང་གི་མཚན་ཉིད་ཀྱིས་གྲུབ་པར་ཇི་ལྟར་འདོད། གཉིས་པ་གཞན་གྲགས་ཀྱི་འདོད་ཚུལ་མི་འཐད་པར་བསྟན་པ་ནི། གཞན་གྲགས་ཀྱི་རྟགས་ཀྱི་དོན་རྒོལ་ཕྱི་རྒོལ་གཉིས་ཀའི་ཚད་མས་རྟགས་ཆོས་དོན་གསུམ་གྲུབ་པར་འདོད་པ་ནི། རིགས་པས་མི་འཐད་ཅིང༌། ཟླ་བའི་གཞུང་དང་འགལ་ཏེ། དེ་ཡང་ཚུལ་གསུམ་སྔ་རྒོལ་གྱི་ཚད་གྲུབ་ཏུ་བྱེད་ན། གཞན་གྲགས་ཀྱི་དོན་མེད་པའི་ཕྱིར་དང༌། ལེགས་ལྡན་འབྱེད་ཀྱིས་མིག་སོགས་རྣམས་ཆོས་ཅན།
དོན་དམ་པར་བདག་ལས་མི་སྐྱེ་སྟེ། ཡོད་པའི་ཕྱིར་ཞེས་བརྗོད་པ་ལ་སྐྱོན་གང་བརྗོད་པ་ཐམས་ཅད་རང་གིས་ཀྱང་དེ་འདྲའི་རྟགས་ཀྱི་ཚུལ་གསུམ་ཚད་མས་གྲུབ་པར་ཁས་བླངས་པ་ལ། ཇི་ལྟ་བ་བཞིན་དུ་མཚུངས་པའི་ཕྱིར། ངེད་དོན་དམ་གྱི་ཁྱད་པར་མི་སྦྱོར་རོ་སྙམ་ན། དེ་ལྟར་ཁས་བླངས་འགལ་ཏེ། དེ་ཕྱིར་དངོས་པོ་བདག་ལས་བྱུང་ཞེས་རབ་ཏུ་བཏགས་པ་འདི། ། དེ་ཉིད་དང་ནི་འཇིག་རྟེན་དུ་ཡང་རིགས་པ་མ་ཡིན་ནོ། ། ཞེས་པ་འདི་ཟླ་བས་ཀྱང་བདག་སྐྱེ་འགོག་པའི་ཚེ་དོན་དམ་ཞེས་པའི་ཁྱད་པར་སྦྱོར་བའི་ཤེས་བྱེད་དུ་ཁྱེད་རང་གིས་གསུངས་པའི་ཕྱིར། འོ་ན་ཅི་ལྟར་མཚུངས་ཤེ་ན། ཚིག་གསལ་ཉིད་ལས་ཇི་ལྟར་གསུངས་པའི་དོན།
ཁྱེད་རང་གིས་ཇི་ལྟར་འདོད་པ་བཞིན་དུ་ཀློག་པར་བྱ་སྟེ། དོན་དམ་ཞེས་པའི་ཁྱད་པར་ཅིའི་ཕྱིར་བཀོད་པ་ཡིན། གལ་ཏེ་དབུ་མ་པས་ཐ་སྙད་དུ་ཁས་བླངས་པས་དོན་དམ་པར་ཞེས་སྨོས་པ་ནི་མི་འཐད་དེ། དབུ་མ་པས་ཐ་སྙད་དུ་ཡང་བདག་སྐྱེ་མི་འདོད་པའི་ཕྱིར། གྲངས་ཅན་གྱིས་དོན་དམ་པར་བདག་སྐྱེ་འདོད་པས། ཁྱད་པར་སྨོས་པ་ཡིན་ན་ནི་མི་འཐད་དེ། གྲངས་ཅན་གྱི་ལུགས་དེ་བདེན་པ་གཉིས་ཆར་ལས་ཉམས་པས། བདེན་པ་གཉིས་ཆར་དུ་བདག་སྐྱེ་འགོག་པར་སྟོན་པའི་ཕྱིར། ཁོ་བོ་ཅག་བདེན་པ་གཉིས་ཆར་དུ་འགོག་གོ་སྙམ་ན། ལེགས་ལྡན་འབྱེད་ཀྱིས་སྨྲས་པ།
ཁོ་བོ་ཅག་ཀྱང་འགོག་གོ ། འོ་ན་དོན་དམ་གྱི་ཁྱད་པར་སྨོས་པ་མི་འཐད་དོ་སྙམ་ན། ཁྱེད་ལའང་མཚུངས་སོ། ། གཞན་ཡང་དོན་དམ་པའི་མིག་སོགས་ཆོས་ཅན་དུ་འཛིན་པ་ཡིན་ནམ། ཀུན་རྫོབ་ཀྱི་མིག་སོགས་ཆོས་ཅན་དུ་འཛིན་པ་ཡིན། དང་པོ་ལྟར། ཆོས་ཅན་སྔ་རྒོལ་གྱི་ཚད་མས་གྲུབ་པ་ཉམས། གཉིས་པ་ལྟར་ན་ཕྱི་རྒོལ་གྱི་ཚད་མས་གྲུབ་པ་ཉམས། ཅི་སྟེ་སྒྲ་མི་རྟག་པར་སྒྲུབ་པའི་ཚེ། སྒྲའི་སྤྱི་ཙམ་འཛིན་པ་བཞིན་དུ།
འདིར་ཡང་མིག་སོགས་ཀྱི་སྤྱི་ཙམ་འཛིན་པ་ཡིན་ནོ་ཞེ་ན། དཔེ་ལ་ཡང་འདྲ་བ་ཡོད་པ་མ་ཡིན་ནོ། ། མི་འདྲ་བའི་ཚུལ་ཡང༌། ཁྱེད་རང་ལྟར་ན། དཔེའི་སྐབས་སུ་སྒྲ་ཙམ་རང་གི་མཚན་ཉིད་ཀྱིས་གྲུབ་པར་མཐུན། དོན་གྱི་སྐབས་སུ་མིག་སོགས་རང་གི་མཚན་ཉིད་ཀྱིས་གྲུབ་པ་ཅིག་རྒོལ་བ་གཉིས་ཀའི་ཚད་མས་མ་གྲུབ་པའི་ཕྱིར། ངེད་ལྟར་ན་དཔེ་ནི་ཐ་སྙད་ཀྱི་སྐབས་ཡིན། འདི་ནི་དོན་གྱི་སྐབས་ཡིན་པའི་ཕྱིར། འཁོར་གསུམ་རྒྱུད་མར་ཁས་བླངས་སོ། ། ངེད་ཀྱིས་ཟླ་བའི་དགོངས་པ་འཆད་པ་ན་ཉེས་པ་འདི་མི་མཚུངས་ཏེ།
ཟླ་བའི་ཞབས་ཀྱིས་མིག་སོགས་ཆོས་ཅན། བདག་ལས་མི་སྐྱེ་སྟེ། ཡོད་པའི་ཕྱིར། ཞེས་འགོད་ཀྱི་དོན་དམ་ཞེས་མི་སྦྱོར་ལ། དེ་ལྟར་བཀོད་པ་འདི་ཡང་གཞན་གྲགས་ཡིན་གྱི། འདིའི་ཚུལ་གསུམ་རང་གི་ཚད་མས་གྲུབ་པར་ཁས་མི་ལེན་པའི་ཕྱིར། གཞན་གྲགས་ཀྱི་ཚུལ་གསུམ་སྔ་རྒོལ་གྱིས་ཀྱང་ཁས་ལེན་པར་འདོད་པ་ནི། ཚིགས་གསལ་ཉིད་དང་འགལ་ཏེ། ཚིག་གསལ་དུ་གཞན་གྲགས་དང་རང་རྒྱུད་མཚུངས་པར་རྩོད་པ་སྤོང་བའི་སྐབས་སུ། ལེགས་ལྡན་འབྱེད་ཀྱིས་མིག་སོགས་ཆོས་ཅན།
དོན་དམ་པར་བདག་ལས་མི་སྐྱེ་སྟེ། ཡོད་པའི་ཕྱིར། དཔེར་ན་ཤེས་པ་ཡོད་པ་ཉིད་བཞིན། ཞེས་བཀོད་པ་ལ་ཆོས་ཅན་དང་ཆོས་ཀྱི་ཁྱད་པར་ལ་བརྟགས་ནས་མ་ངེས་པ་དང༌། མ་གྲུབ་པའི་སྐྱོན་བརྗོད་པ་ཐམས་ཅད། སངས་རྒྱས་བསྐྱངས་ཀྱིས། མིག་སོགས་ཆོས་ཅན། བདག་ལས་མི་སྐྱེ་སྟེ། ཡོད་པའི་ཕྱིར་ཞེས་བཀོད་པ་འདི་ལའང་མཚུངས་སོ་ཞེ་ན། མི་མཚུངས་ཏེ།
རང་རྒྱུད་ལ་ཚུལ་གསུམ་སྔ་རྒོལ་གྱི་ཚད་མས་གྲུབ་དགོས་ལ། གཞན་གྲགས་ལ་ཕྱི་རྒོལ་གཞན་ལ་གྲགས་པ་ཙམ་གྱིས་ཆོག་པའི་ཕྱིར། ཞེས་སྟོན་པའི་དབང་དུ་བྱས་ནས། བརྗོད་པར་བྱ་སྟེ། ཞེས་པ་ནས་ཁོ་བོ་ཅག་གི་ཕྱོགས་ལ་ཇི་སྐད་བཤད་པའི་སྐྱོན་འཇུག་པ་ག་ལ་ཡོད་ཅེས་གསུངས། འོ་ན་ཅི་རྒོལ་བ་གཉིས་ཀ་ལ་མ་གྲུབ་གང་རུང་རེ་ལ་གྲུབ་པའི་རྗེས་དཔག་གིས་གཞན་གྱིས་དམ་བཅའ་ལ་གནོད་པ་ཡོད་དམ་ཞེ་ན། ཡོད་དེ་དེ་ཡང་རྒོལ་བ་རང་ལ་གྲུབ་པའི་དམ་བཅའ་ལྟར་སྣང་གིས། རང་ལ་གྲུབ་པའི་དམ་བཅའ་ལྟར་སྣང་གི་དོན་ལ་གནོད་པ་ཡིན་གྱི། རང་ལ་མ་གྲུབ་པར་གཞན་སུན་འབྱིན་པ་པོ་ལ་གྲུབ་པ་ཙམ་གྱིས་གནོད་པ་མ་ཡིན་ཏེ། དེ་ལྟར་འཇིག་རྟེན་ན་མཐོང་བ་ཡིན་པའི་ཕྱིར།
དེ་ཡང་འདི་ལྟར་འཇིག་རྟེན་ན་རེས་འགའ་ནི་དཔང་པོས་ཤན་འབྱེད་པའི་ཚིག་གིས་རྒྱལ་ཕམ་དུ་འགྱུར་ཏེ། ཚིག་དེ་རྒོལ་བ་གཉིས་ཀས་ཚད་མར་བྱས་པའི་ཕྱིར། རེས་འགའ་ནི་རང་ཉིད་ཕམ་པར་ཁས་བླངས་པའི་ཚིག་གིས་རྒྱལ་ཕམ་དུ་འགྱུར་གྱི། རྩོད་པའི་ཚིག་ནམ་ཡང་འགྱུར་བ་མ་ཡིན་ནོ། ། འཇིག་རྟེན་ན་དེ་གཉིས་ཡིན་མོད། བསྟན་བཅོས་སུ་དེ་ལྟ་མ་ཡིན་ནོ་སྙམ་ན། དེ་ནི་མ་ཡིན་ཏེ། འཇིག་རྟེན་གྲགས་པ་ཁོ་ན་བསྟན་བཅོས་སུ་ཡང་གཏན་ལ་འབེབས་པ་སྐབས་སུ་བབ་པའི་ཕྱིར། དེ་ཡང་ལོ་ཀ་ན་མ་གྲགས་པའི་རིགས་པ་བསྟན་པས་སུ་ཡང་ཡིད་ཆེས་པར་མི་འགྱུར་བའི་ཕྱིར། དེས་ན་སློབ་དཔོན་དབྱིག་གཉེན་གྱིས།
གཞན་ལ་གྲགས་ཙམ་གྱིས་ནི་གཞན་ལ་གནོད་པ་མ་ཡིན་ཏེ། གཞན་ལ་གྲགས་པ་ཉིད་དགག་པའི་སྐབས་ཡིན་པའི་ཕྱིར། ཞེས་དང༌། སློབ་དཔོན་ཕྱོགས་གླང་གིས་རྒོལ་ཕྱི་རྒོལ་གཉིས་ལ་ངེས་པའི་དོན་ཁོ་ན་རང་གི་ཕྱོགས་བསྒྲུབ་པའམ། གང་རུང་རེ་རེ་ཁོ་ན་ལ་གྲུབ་པ་ནམ་ཡང་མ་ཡིན་ནོ། ། སྙམ་དུ་སེམས་པ་དེས་ཀྱང༌། རང་ལ་གྲུབ་པ་ཁོ་ན་གནོད་སྒྲུབ་ཀྱིས་ཡན་ལག་ཏུ་ཁས་བླངས་དགོས་ཏེ། འཇིག་རྟེན་གྱི་རྣམ་པར་གཞག་པ་ལ། དེ་ལྟར་གྲགས་ཤིང་གྲགས་པ་ལྟར་རིགས་པའི་བསྟན་བཅོས་སུ་ཡང་སྐབས་སུ་བབ་པའི་ཕྱིར། ཞེས་སོགས་རྩོད་ལན་རྒྱ་ཆེར་གསུངས་པ་དག་ལས།
གཞན་གྲགས་ཀྱི་ཧེ་ཏུ་ཞེས་པ་ཚུལ་གསུམ་སྔ་རྒོལ་གྱིས་ཚད་མས་གྲུབ་པ་གསལ་བར་བཀག་པའི་ཕྱིར། དེ་ལྟར་ན་ཚུལ་གསུམ་རྒོལ་བ་གཉིས་ཀའི་ཚད་མས་གྲུབ་པ་ཙམ་གཞན་གྲགས་ཡིན་ན། རྟོག་གེ་པས་རང་རྒྱུད་དུ་འདོད་པ་ཐམས་ཅད་གཞན་གྲགས་སུ་ཐལ་བ་བཟློག་ཏུ་མེད་དོ། ། གསུམ་པ་རང་རྒྱུད་འགོག་པའི་གཞུང་གི་དགོངས་པ་མ་ཡིན་པར་བསྟན་པ་ལ། སྤྱིར་རང་རྒྱུད་འགོག་པ་གཞུང་གི་དགོངས་པ་མ་ཡིན་ཏེ། ཡིན་ན་དཔེའི་སྐབས་སུ་རང་རྒྱུད་མི་འཐད་དེ་ཞེས་དགག་དགོས་པ་ལས། དཔེའི་སྐབས་སུ་མ་བཀག་པར་དེ་ཚད་མས་གྲུབ་པར་བྱས་ནས་དཔེ་དོན་མི་མཚུངས་པའི་ལན་མཛད་པའི་ཕྱིར་དང༌། རྟོག་གེའི་འདི་ན་ཞེས་སོགས་མཐའ་བཞིའི་སྐྱེ་བ་འགོག་པ་ལྟ་བུ་དོན་དམ་ལ་དཔྱོད་པའི་ཚེ། རང་རྒྱུད་ཀྱི་སྦྱོར་བ་འགོད་པ་ལ་བརྗོད་པར་མཛད་ཀྱི་ཐ་སྙད་ཀྱི་ཚེ་མ་ཡིན་ཞེས་དཔེ་དོན་མི་མཚུངས་པ་ཉིད་ཀྱིས་གྲུབ་པའི་ཕྱིར་དང༌། འགྲེལ་པར་རང་རྒྱུད་དང་གཞན་གྲགས་ཀྱི་ཁྱད་པར་འབྱེད་པ་ནའང༌།
ཁྱེད་ལྟར་ཆོས་ཅན་རང་གི་མཚན་ཉིད་ཀྱི་གྲུབ་མ་གྲུབ་ཀྱི་ཁྱད་པར་འགལ་ཙམ་ཡང་མ་གསུངས་པར། ཚུལ་གསུམ་རྒོལ་བ་གཉིས་ཀའི་ལུགས་ཀྱིས་གྲུབ་པ་དང༌། ཕྱི་རྒོལ་ཁོ་ནས་གྲུབ་པའི་ཁྱད་པར་ཙམ་ཞིག་གསུངས་པའི་ཕྱིར་དང༌། རང་རྒྱུད་པས་རང་གི་མཚན་ཉིད་ཀྱིས་གྲུབ་པའི་ཆོས་ཅན་སོགས་རྒྱུ་མཚན་དུ་བྱས་ནས་རང་རྒྱུད་ཀྱི་རྟགས་ཁས་བླངས་པ་མ་ཡིན་གྱི། དོན་དམ་དཔྱོད་པའི་རང་རྒྱུད་ཀྱི་རྟགས་ཁས་བླངས་ན། རང་བཞིན་གྱིས་གྲུབ་པ་དང་རིགས་པས་དཔྱད་བཟོད་དུ་ཐལ་བར་འགྱུར་བ་ཟླ་བའི་ཞབས་ཀྱིས་འཕེན་པར་མཛད་པ་ཙམ་ཡིན་པའི་ཕྱིར། དེ་ལྟ་མ་ཡིན་ན་སྤྱིར་སྦྱོར་ངག་ཡང་དག་ཀྱང་མི་བཞེད་པར་འགྱུར་ཏེ། ཚིག་གསལ་ལས། འོན་ཏེ་སྦྱོར་བའི་ངག་རྒྱས་པ་བརྗོད་པར་བྱེད་པ་གང་ཡིན་པ་འདི་ནི་འགྲེལ་པ་མཁན་པོ་རྣམས་ཀྱི་ལུགས་ཡིན་ནོ། ། ཞེ་ན་དེ་ཡང་ཡོད་པ་མ་ཡིན་ཏེ།
རྩོད་བཟློག་གི་འགྲེལ་པ་མཛད་པ་ན་སློབ་དཔོན་གྱིས་ཀྱང་སྦྱོར་བའི་ངག་མ་གསུངས་པའི་ཕྱིར། ཞེས་དང༌། སློབ་དཔོན་གྱི་ངག་རྣམས་ནི་དོན་གྱི་ངག་ཡིན་ཞིང༌། དོན་ཆེན་པོ་ཉིད་ཡིན་པས་སྦྱོར་བ་དུ་མའི་རྒྱུ་ཉིད་དུ་རྟོག་ན། སློབ་དཔོན་སངས་རྒྱས་བསྐྱངས་ཀྱི་ངག་དག་ཀྱང་ཅིའི་ཕྱིར་དེ་ལྟར་ཡོངས་སུ་མི་རྟོག་ཅེས་གསུངས་པའི་ཕྱིར་རོ། ། རང་རྒྱུད་འགོག་པར་འདོད་པའི་གཞུང་གི་འབྲུ་གཉེར་བ་རྣམས་ཀྱང་ཤིན་དུ་བཀྱོགས་ནས་མི་འགྲིག་བཞིན་དུ་བསྒྲིགས་པས་བླུན་པོ་དག་ལ་འགྲིག་པར་འགྱུར་གྱི། དཔྱོད་ལྡན་དག་མགུ་བར་མི་འགྱུར་རོ། ། དེ་ཡང་འཆད་པར་འགྱུར་ཏེ། རང་གི་འདོད་པ་བརྗོད་པ་ལ་གཉིས་ཏེ། དམ་བཅའ་བཞག་པ་དང༌།
ཟླ་བའི་དགོངས་པར་སྦྱར་བའོ། ། དང་པོ་ནི་ཐ་སྙད་ཀྱི་སྐབས་སུ་རང་ཕྱོགས་བསྒྲུབ་པ་དང༌། གཞན་ཕྱོགས་སུན་འབྱིན་པའི་སྒྲུབ་ངག་མང་དུ་གསུངས་ཤིང༌། དེའི་ཚུལ་དང་རྩོད་གཞི་སོགས་ཚད་སྒྲུབ་ཏུ་མཛད་པའི་ཕྱིར། དོན་དམ་ལ་དཔྱོད་པའི་སྐབས་སུ་ནི། སྦྱོར་བའི་ངག་མང་དུ་གསུངས་པ་ཐམས་ཅད་ཀྱང༌། གཞན་གྲགས་ཁོ་ན་ཡིན་ཞིང་དེའི་ཚུལ་གསུམ་ཚད་སྒྲུབ་ཏུ་མི་མཛད་དོ། ། མཛད་ན་སྐྱོན་ཅི་ཡོད་ཅེ་ན། ཐ་སྙད་བདེན་པ་རིགས་པས་དཔྱད་བཟོད་དུ་ཐལ་བ་དང༌། དོན་དམ་བདེན་པ་ཉིད་དཔྱད་བཟོད་དུ་ཐལ་བ་སོགས་ཀྱི་སྐྱོན་ཡོད་པའི་ཕྱིར།
གཉིས་པ་ནི་ཐ་སྙད་ཀྱི་སྐབས་སུ་གཞན་གྲགས་ནི་ཤིན་ཏུ་མང་མོད་རང་རྒྱུད་ཀྱང་བཞེད་དེ། འཇིག་རྟེན་ཕ་རོལ་འགོག་པའི་དུས་སུ་བདག་ཉིད་ནི། ། ཤེས་བྱའི་རང་བཞིན་ཕྱིན་ཅི་ལོག་ཏུ་ལྟ་བར་རྟོགས་བྱས་ཏེ། ། ཞེས་དང༌། དེའི་རིགས་པས། རྫོགས་སངས་རྒྱས་པ་འགོག་པའི་དུས་སུ་བདག་ཉིད་ནི། ། ཤེས་བྱའི་ཞེས་དང༌། ། འཇིག་རྟེན་གཞན་རྟོགས་ཡོད་པ་ཉིད་དུ་རྟོགས་པའི་དུས་སུ་བདག ཤེས་བྱའི་རང་བཞིན་དམ་པའི་དོན་ནི་སོགས་དང༌། ། ཐམས་ཅད་མཁྱེན་པ་ཡོད་ཅེས་རྟོགས་པའི་དུས་སུ་བདག །
ཅེས་སོགས་ཇི་ལྟར་སྦྱར་བའི་ཚུལ་དང༌། རྟགས་ཕྱོགས་ཆོས་གྲུབ་པའི་ཚུལ་དང༌། དཔེ་བསྒྲུབ་བྱའི་ཆོས་ཀྱིས་མི་སྟོང་བའི་ཚུལ་སོགས་རྒྱས་པར་གསུངས་པའི་ཕྱིར་རོ། ། ཐ་སྙད་ཀྱི་སྐབས་སུ་རང་རྒྱུད་ཁས་བླངས་ཀྱང་རིགས་པས་དཔྱད་བཟོད་དུ་ཐལ་བར་མི་འགྱུར་ཏེ། དོན་དམ་དཔྱོད་བྱེད་ཀྱི་རིགས་པས་དཔྱད་པའི་སྐབས་མ་ཡིན་པའི་ཕྱིར། ཅི་སྟེ་དོན་དམ་དཔྱོད་བྱེད་ཀྱི་རིགས་ངོར་ཡོད་ན་རིགས་པས་དཔྱད་བཟོད་དུ་ཐལ་བར་བྱེད་ནུས་སམ་ཞེ་ན། དེ་ནི་མ་ཡིན་ཏེ་འདི་ལྟར་དོན་དམ་བདེན་པ་མ་ལུས་པ་རིགས་པས་དཔྱད་བཟོད་དུ་ཐལ་བའི་ཕྱིར་རོ། ། རང་རང་གི་གནས་ཚུལ་སྤྱོད་པའི་ངོར་ཡོད་ན་རིགས་པས་དཔྱད་བཟོད་དུ་ཐལ་བར་འགྱུར་ཏེ། དེ་ལྟར་ན་ཐ་སྙད་བཏགས་པའི་བཏགས་དོན་བཙལ་པས་རྙེད་པར་སོང་བའི་ཕྱིར། དཔེར་ན་ཤིང་རྟ་བཏགས་དོན་རྣམ་པ་བདུན་གྱི་རིགས་ངོར་ཤིང་རྟ་ཡོད་པར་ཚད་མས་མ་གྲུབ་པ་བཞིན་ནོ། །
ཆོས་ཉིད་ཀྱང་རིགས་ངོར་ཡོད་མོད། རང་གི་རང་བཞིན་སེམས་པའི་རིགས་ངོར་ཡོད་པ་མ་ཡིན་ནོ། ། དེ་ཡང་མྱུ་གུ་མཐར་ཐུག་དཔྱོད་པའི་རིགས་ངོར་མྱུ་གུའི་ཆོས་ཉིད་ཡོད་དེ་དེས་དེ་རྙེད་པའི་ཕྱིར། རྙེད་པའི་དོན་ཡང་མྱུ་གུ་བདེན་པའི་གཅིག་དང་དུ་མ་སོགས་གང་དུའང་མ་རྙེད་པ་དེ་ལ་བྱེད་པ་ཡིན་ནོ། ། མྱུ་གུའི་ཆོས་ཉིད་དེ་ཉིད་བདེན་པར་གྲུབ་མ་གྲུབ་དཔྱོད་པའི་རིགས་ངོར་ནི། དེ་ཉིད་ཡོད་པ་མ་ཡིན་ཏེ། དེ་ཡིན་ན་སྟོང་ཉིད་བདེན་གྲུབ་ཏུ་ཐལ་བའི་ཕྱིར་རོ། ། དེ་ལ་དགོངས་ནས། སྟོང་པ་ཉིད་ནི་དེས་སྟོང་པ། ། སྟོང་ཉིད་སྟོང་ཉིད་དུ་འདོད་དོ། །
ཞེས་གསུངས་པ་ཡིན་ནོ། ། ཡོད་མིན་མེད་མིན་ཞེས་སོགས་ལ། ཕྱི་མ་དག་བཞད་གད་དུ་མཛད་པ་དེ་ཡང་འདིར་འབྱུང་བ་ཡིན་ནོ། ། རིགས་ངོ་དེར་ཆོས་ཅན་དེ་ཡོད་པར་ཚད་མས་མ་གྲུབ་མོད། རིགས་ངོ་དེར་ཆོས་ཅན་གང་ཡིན་པ་མེད་པར་བཞག་མི་ནུས་པས། ཡོད་མིན་མེད་མིན་གཉིས་མིན་གཉིས་ཀ་མིན་པའང་མིན་པར་གསུངས་མོད། སྤྱིར་ཡོད་པའང་མིན་མེད་པའང་མིན་ཞེས་མི་གསུང་ངོ༌། ། འོན་ཀྱང་བླུན་པོ་དག་གིས་གྲུབ་མཐའ་སྐྱོང་མ་ཤེས་པ་ལ་བརྟེན་ནས་བཞད་གད་ཀྱི་གནས་སུ་འགྱུར་རོ། ། དོན་འདི་དག་ལ་དགོངས་ནས། འབྲས་ཕྱིར་འདི་དག་མེད་ཀྱང་ཡོད་དོ་ཞེས། །
འཇིག་རྟེན་ངོར་བྱས་བདག་ནི་སྨྲ་བར་བྱེད། ། ཅེས་དང༌། ཇི་ལྟར་ཕུང་པོ་སྤངས་ནས་ཞིར་ཞུགས་པ། ། དགྲ་བཅོམ་རྣམས་ལ་ཞེས་དང༌། དེ་ཉིད་ཡེ་ཤེས་འཆར་བར་འདོད་པ་ན། ། རྣལ་འབྱོར་པ་ལ་དེ་ལྔ་འབྱུང་མི་འགྱུར། ། ཞེས་གསུངས་པ་ཡིན་ནོ། ། དེ་ཉིད་འགྲེལ་པ་དང་སྦྱར་ན། ལེགས་ལྡན་འབྱེད་ཀྱིས་དགག་བྱ་སྦྱོར་ཚུལ་ལ་སྐྱོན་བརྗོད་པ་ནི།

དོན་དམ་པ་ཞེས་བྱ་བའི་ཁྱད་པར་ཅིའི་ཕྱིར་སྨོས་ཞེས་སོགས་སོ། ། ཆོས་ཅན་ཚད་སྒྲུབ་ཏུ་བྱས་པ་ལ་སྐྱོན་བརྗོད་པ་ནི་མིག་སོགས་ཀྱི་རང་བཞིན་སེམས་པའི་ཚེ་དེ་ཡོད་ན། ཀུན་རྫོབ་ཏུ་ཡོད་དམ། དོན་དམ་དུ་ཡོད། ཕྱི་མ་མི་རིགས་པས། དེ་ལྟ་ན་ཀུན་རྫོབ་པའི་མ་རིག་པ་སོགས་ཆོས་ཅན་དུ་སོང་བས་ཕྱི་རྒོལ་ལ་མ་གྲུབ་པས་ཆོས་ཅན་མ་གྲུབ་པའི་ཕྱིར། ཁོ་ན་རེ་ཀུན་རྫོབ་ཏུ་མིག་སོགས་ཡོད་པ་དེ། ཀུན་རྫོབ་སྒྱུ་མ་ལྟ་བུའི་མིག་སོགས་ཡོད་པ་ཡིན་མོད། ཆོས་ཅན་དུ་འཛིན་པ་ཀུན་རྫོབ་དང་དོན་དམ་གྱི་ཁྱད་པར་མ་སྦྱར་བའི་མིག་སོགས་ཙམ་ཅིག་འཛིན་པ་ཡིན་ཏེ། དཔེར་ན་སངས་རྒྱས་པས་གྲངས་ཅན་གྱི་ངོར་སྒྲ་མི་རྟག་པར་བསྒྲུབ་པའི་ཚེ་དེ་ལྟར་བསྒྲུབ་པའི་རིགས་ངོར་སྒྲ་དེ་མ་རྟག་པར་ཡོད་ཀྱང་ཆོས་ཅན་དུ་སྒྲའི་དོན་སྤྱི་ཙམ་ཞིག་འཛིན་པ་བཞིན་ནོ། ། ཞེ་ན་དེའི་ལན་ལ་དོན་མི་འཐད་པར་བསྟན་པ་དང༌།
དཔེ་དོན་མི་མཚུངས་པར་བསྟན་པ་གཉིས། དང་པོ་ལ་ཁས་བླངས་འགལ་བར་བསྟན་པ། རིགས་པ་དང་འགལ་བ་བསྟན་པའོ། ། དང་པོ་ནི་མིག་སོགས་ཀྱི་མཐར་ཐུག་དཔྱོད་པའི་ཚེ། ཆོས་ཅན་མིག་སོགས་མི་རྙེད་པར་ལེགས་ལྡན་འབྱེད་རང་ཉིད་ཀྱིས་ཁས་བླངས་ཏེ། དེའི་ཚེ་མིག་སོགས་ཡོད་ན་དེ་སྐྱེ་དགོས་ལ། མིག་སོགས་ཀྱི་སྟེང་ན་མཐའ་བཞིའི་སྐྱེ་བ་འགོག་པའི་ཚེ་ཡང་མིག་སོགས་ཡོད་ན་རང་བཞིན་གྱིས་སྐྱེ་བར་འགྱུར་བས། རང་བཞིན་གྱི་སྐྱེ་བ་མེད་པ་བསྒྲུབ་བྱའི་ཆོས་སུ་བྱེད་པ་དང་འགལ་བའི་ཕྱིར། རིགས་པས་ཀྱང་མི་འཐད་དེ། ཆོས་ཅན་མིག་སོགས་ཀུན་རྫོབ་པ་རྣམས་ཡོད་དོ་ཞེས་འཇོག་པ་ནི།
དེའི་རང་བཞིན་ལ་སྒྲིབ་པར་བྱེད་པའི་བློ་ཕྱིན་ཅི་ལོག་དེའི་ངོར་ཡོད་པར་འཇོག་པ་ཡིན་གྱི། ཆོས་ཅན་དེའི་རང་བཞིན་མཐོང་བ་ལ་སྒྲིབ་བྱེད་བསལ་ནས་ཆོས་ཅན་དེའི་རང་བཞིན་མཐོང་བའི་ཕྱིན་ཅི་མ་ལོག་པའི་ཤེས་པ་སྐྱེས་པའི་ཚེ་ཕྱིན་ཅི་ལོག་གི་ཤེས་པ་ལ་སྣང་བའི་དོན་དེའི་སྣང་བ་མི་འཆར་བའི་ཕྱིར། དཔེར་ན་རབ་རིབ་མ་བསལ་བ་དེ་སྲིད་དུ་སྐྲ་ཤད་དུ་སྣང་ལ། རབ་རིབ་བསལ་ན་སྐྲ་ཤད་དུ་སྣང་བ་དེ་མི་བདེན་པར་མཐོང་བ་ན་སྐྲ་ཤད་ཀྱི་སྣང་བ་ཟློག་པ་བཞིན་ནོ། ། མདོར་ན་ཕྱིན་ཅི་མ་ལོག་པ་དོན་དམ་ལ་དཔྱོད་པའི་སྐབས་སུ་ཕྱིན་ཅི་ལོག་ཀུན་རྫོབ་པའི་ཆོས་ཅན་སྔ་རྒོལ་གྱི་ཚད་མས་མ་གྲུབ་སྟེ། ཕྱིན་ཅི་ལོག་གི་ཤེས་པ་དང༌། ཕྱིན་ཅི་མ་ལོག་པའི་ཤེས་པ་གཉིས་ཀྱི་སྣང་ཚུལ་ཐ་དད་པ་དེ་འགལ་བའི་ཕྱིར། གཉིས་པ་དཔེ་དོན་མི་མཚུངས་པར་བསྟན་པ་ནི་སྒྲ་མི་རྟག་པར་སྒྲུབ་པའི་ཚེ། སྒྲའི་སྤྱི་ཙམ་ཆོས་ཅན་དུ་འཛིན་པ་དང༌། འདི་མི་མཚུངས་ཏེ།
དེ་ནི་ཐ་སྙད་ཀྱི་སྐབས་ཡིན་པས་རྒོལ་ཕྱི་རྒོལ་གཉིས་ཀའི་བློ་ཀུན་རྫོབ་པ་ཕྱིན་ཅི་ལོག་དེའི་ངོར་སྒྲ་ཙམ་དང༌། བྱས་པ་ཙམ་དང་མི་རྟག་པ་ཙམ་སོགས་ཀུན་རྫོབ་ཀྱི་སྣང་བ་ཚད་མས་གྲུབ་ལ། འདིར་ནི་དེ་ལྟར་མ་ཡིན་པའི་ཕྱིར་ཞེས་བཞེད་པ་ཡིན་ནོ། ། དེ་སྐད་དུ་ཡང༌། ཚིག་གསལ་ལས་ཇི་ལྟར་སྒྲ་མི་རྟག་པར་བསྒྲུབ་པའི་ཚེ་ཆོས་ཅན་གཉིས་ཀྱི་སྤྱི་ཉིད་བཟུང་བ་ཡིན་གྱི། ཁྱད་པར་ནི་མ་ཡིན་ཏེ་ཞེས་པ་ནས་འདིར་ཡང་ཁྱད་པར་དོར་བའི་སྤྱི་ཙམ་ཞིག་འཛིན་པར་འགྱུར་རོ། ། ཞེ་ན། ཞེས་བཀོད་ནས་དེ་སུན་འབྱིན་པ་ནི་དེ་ལྟ་མ་ཡིན་ཏེ། འདི་ལྟར་སྐྱེ་བ་བཀག་པའི་སྒྲུབ་བྱེད་ཀྱི་ཆོས་སུ་འདོད་པ་དེའི་ཚེ། དེ་ཁོ་ན་ལྟར་དེའི་རྟེན་ཕྱིན་ཅི་ལོག་ཙམ་གྱིས་བདག་གི་དངོས་པོ་རྙེད་པ་འདི་ནི་ཉམས་པར་འགྱུར་བ་འདི་རང་ཉིད་ཀྱིས་ཁས་བླངས་པ་ཉིད་དོ། །
ཕྱིན་ཅི་ལོག་པ་དང་མ་ལོག་པ་དག་ནི་ཐ་དད་པ་ཡིན་ནོ། ། དེའི་ཕྱིར་གང་གི་ཚེ་རབ་རིབ་ཅན་གྱི་སྐྲ་ཤད་ལ་སོགས་པ་ལྟར་ཕྱིན་ཅི་ལོག་གིས་ཡོད་པ་མ་ཡིན་པ་ཡོད་པ་ཉིད་དུ་འཛིན་པ་དེའི་ཚེ། ཡོད་པར་གྱུར་པའི་དོན་གྱི་ཆ་ཙམ་ཡང་དམིགས་པར་ག་ལ་འགྱུར། གང་གི་ཚེ་རབ་རིབ་ཅན་མ་ཡིན་པས་སྐྲ་ཤད་ལ་སོགས་པ་ལྟར་ཕྱིན་ཅི་མ་ལོག་པས་ཡང་དག་མ་ཡིན་པར་སྒྲོ་མི་འདོགས་པ་དེའི་ཚེ་ཡང༌། གང་གིས་ན་དེའི་ཚེ་ཡང་ཀུན་རྫོབ་ཏུ་གྱུར་པ་ཡོད་པ་མ་ཡིན་པར་གྱུར་པའི་དོན་གྱི་ཆ་ཙམ་ཡང་དམིགས་པར་གྱུར་པ་ག་ལ་ཡོད། དེ་ཉིད་ཀྱི་ཕྱིར་སློབ་དཔོན་གྱི་ཞལ་མངའ་ནས། གལ་ཏེ་མངོན་སུམ་ལ་སོགས་པའི། ། དོན་གྱི་འགའ་ཞིག་དམིགས་པ་ནི། ། བསྒྲུབ་པའམ་ཟློག་པར་བྱ་ན་དེ། ། མེད་ཕྱིར་ང་ལ་ཀླན་ཀ་མེད། །
ཅེས་གསུངས་ཏེ། གང་གི་ཕྱིར་དེ་ལྟར་ན་ཕྱིན་ཅི་ལོག་པ་དང་ཕྱིན་ཅི་མ་ལོག་པ་དག་ཐ་དད་པ་དེའི་ཕྱིར། ཕྱིན་ཅི་མ་ལོག་པའི་སྐབས་ན་ཕྱིན་ཅི་ལོག་ཡོད་པ་མ་ཡིན་པའི་ཕྱིར། གང་ཟག་གི་ཆོས་ཅན་ཉིད་དུ་གྱུར་པའི་མིག་སོགས་ཀུན་རྫོབ་པ་ག་ལ་ཡོད། དེའི་ཕྱིར་གཞི་མ་གྲུབ་པའི་ཕྱོགས་ཀྱི་སྐྱོན་དང༌། གཞི་མ་གྲུབ་པའི་གཏན་ཚིགས་ཀྱི་སྐྱོན་ལོག་པ་ཉིད་པས་འདི་ལ་མ་ཡིན་ནོ་ཞེས་གསུངས་པ་དང༌། དཔེ་ལ་ཡང་འདྲ་བ་ཡོད་པ་མ་ཡིན་ནོ་ཞེས་གསུངས་པ་དང༌། དཔེ་ལ་ཡང་འདྲ་བ་ཡོད་པ་མ་ཡིན་ཏེ། དེར་ནི་སྒྲའི་སྤྱི་དང་མི་རྟག་པའི་སྤྱི་ཁྱད་པར་བརྗོད་པར་མི་འདོད་པ་གཉིས་ཀ་ལ་ཡང་ཡོད་ན། དེ་བཞིན་དུ་མིག་གི་སྤྱི་ནི་སྟོང་པ་ཉིད་དང༌།
སྟོང་པ་ཉིད་མ་ཡིན་པར་སྨྲ་བ་དག་གིས་ཀུན་རྫོབ་ཏུ་ཡང་ཁས་མ་བླངས་ལ་དོན་དམ་པར་ཡང་མ་ཡིན་པས་དཔེ་ལ་འདྲ་བ་ཡོད་པ་མ་ཡིན་ནོ། ། ཞེས་གསུངས། གཞུང་འདིའི་དོན་ཡང་འདི་ཁོ་ན་ལྟར་གནས་ཀྱི། ཁྱེད་ཀྱིས་བཤད་པ་ལྟར་ཤེས་འདོད་ཆོས་ཅན་རང་གི་མཚན་ཉིད་ཀྱིས་གྲུབ་པ་མེད་པས། གཞི་མ་གྲུབ་པའི་ཕྱོགས་སྐྱོན་དང༌། རྟགས་སྐྱོན་འབྱུང་བའི་འབྲེལ་གང་ཡིན། དེ་ལྟར་ན་ཚུལ་གསུམ་ཚད་མས་གྲུབ་པའི་གཏན་ཚིགས་ཐམས་ཅད་ཆོས་ཅན། དེར་ཐལ། དེའི་ཕྱིར། གསུམ་ཆར།
དཔེ་ལ་ཡང་འདྲ་བ་ཡོད་པར་ཐལ། དཔེ་དོན་གཉིས་ཀ་རང་རྒྱུད་ཀྱི་གཏན་ཚིགས་མ་ཡིན་པར་མཚུངས་པའི་ཕྱིར། ཁྱེད་ཀྱིས་ནི་གཏན་ཚིགས་འདི་ཡང་རྣམ་རྟོག་གཏིང་མ་ཚུགས་པར་བཤད་དེ། འགྲེལ་པ་འདིའི་མདོར་བསྟན་འཆད་པ་ན། ཆོས་ཅན་ཀུན་རྫོབ་པ་གཅིག་སྣང་བའི་ཤེས་པ་གཅིག་པོ་ཉིད་ལ་དབུ་མ་པས་ཕྱིན་ཅི་ལོག་གི་ཤེས་པར་འདོད། དངོས་སྨྲ་བས་ཕྱིན་ཅི་མ་ལོག་པའི་ཤེས་པར་ཁས་ལེན་པས། དེ་འདྲའི་ཕྱིན་ཅི་ལོག་མ་ལོག་གི་ཤེས་པས་རྙེད་དོན་གཉིས་ཕན་ཚུན་སྤང་འགལ་ཡིན་པའི་ཕྱིར། ཞེས་འབྲུ་མནན་ནས་རྒྱས་བཤད་དུ་ཕྱིན་ཅི་ལོག་པ་དང་མ་ལོག་པའི་ཤེས་པ་མ་རིག་པའི་བསླད་པ་ཡོད་མེད་ལ་བཤད་ནས། ཕྱིན་ཅི་ལོག་གི་ཤེས་པས་གཟུགས་སོགས་རང་གི་མཚན་ཉིད་ཀྱིས་གྲུབ་པར་མི་རྙེད་པའི་ཤེས་བྱེད་དུ། ཕྱིན་ཅི་མ་ལོག་པའི་ཤེས་པས་དེ་ལྟར་མི་རྙེད་པའི་ཕྱིར།
ཞེས་འབྲུ་མནན། དོན་བསྡུའི་ཕྱིན་ཅི་ལོག་མ་ལོག་གི་ཤེས་པ་གཉིས་པོའི་རྙེད་དོན་ཕན་ཚུན་སྤངས་འགལ་ཡིན་པའི་ཕྱིར། ཕྱིན་ཅི་མ་ལོག་པའི་གཟིགས་ངོར་ཕྱིན་ཅི་ལོག་གི་རྙེད་དོན་མེད་ལ། དེ་མེད་པའི་ཕྱིར་ཆོས་ཅན་མཐུན་སྣང་བ་མེད་ཅེས་སྙོན་མི་ནུས་པར་བྲིས་ཡོད་དོ་ཧེ་ཧེ། རིམ་པ་ལྟར་མྱུ་གུ་གཅིག་ཉིད་དབུ་མ་པ་དང༌། དངོས་སྨྲ་བ་གཉིས་ཀྱི་མཐུན་སྣང་དུ་མ་གྲུབ་པར་ཐལ། མྱུ་གུ་དེ་དབུ་མ་པས་རང་གི་མཚན་ཉིད་ཀྱིས་མ་གྲུབ་པར་འདོད། ཅིག་ཤོས་ཀྱིས་དེར་གྲུབ་པར་འདོད། དེ་གཉིས་ཕན་ཚུན་སྤངས་འགལ་ཡིན་པའི་ཕྱིར། ཁྱབ་པ་ཁས་བླངས།
གཉིས་པ་ལ་ཕྱིན་ཅི་ལོག་མ་ལོག་གི་ཤེས་པ་གཉིས་ཀྱི་རྙེད་དོན་ཕན་ཚུན་སྤངས་འགལ་མ་ཡིན་པར་ཐལ། དེ་གཉིས་ཀས་རང་གི་མཚན་ཉིད་ཀྱིས། མ་གྲུབ་པའི་དོན་ཉིད་རྙེད་པར་མཚུངས་པའི་ཕྱིར། རྟགས་བསལ་དངོས་འགལ། གསུམ་པ་ལ། དབུ་མ་ཐལ་འགྱུར་བ་དང༌། དངོས་སྨྲ་བ་དང༌། འཇིག་རྟེན་པ་རྣམས་ལ་མཐུན་སྣང་དུ་གྲུབ་པའི་ཆོས་པུ་ས་ལེའི་འདབ་མ་ཙམ་ཡང་མེད་པར་ཐལ། ཕྱིན་ཅི་མ་ལོག་པའི་གཟིགས་ངོར་ཕྱིན་ཅི་ལོག་གི་རྙེད་དོན་མེད་པའི་ཕྱིར། འཁོར་གསུམ་ཁས་བླངས་སོ། །
ཁྱེད་ལྟར་ན་གཞུང་གིས་ཆོས་ཅན་མཐུན་སྣང་བ་ཡོད་པར་བསྒྲུབ་པར་སྣང་སྟེ། དངོས་སྨྲ་བས་འདོད་པའི་ཚད་མ་དེས་ཀྱང་གཟུགས་ལྟ་བུ་རང་གི་མཚན་ཉིད་ཀྱིས་མ་གྲུབ་པར་མི་དམིགས་ཤིང་གཟུགས་ཙམ་དམིགས་པར་བསྒྲུབ་པ་ལ་གཟུགས་ཙམ་ལ་ཚད་མར་སོང་བ་རྟགས་མཐུན་སྣང་དུ་གྲུབ་པའི་ཕྱིར། གཞན་ཡང་ཡོད་པར་གྱུར་པའི་དོན་གྱི་ཆ་ཙམ་ཡང་དམིགས་པར་ག་ལ་འགྱུར་གྱི་དོན་རང་གི་མཚན་ཉིད་ཀྱིས་གྲུབ་པར་མི་དམིགས་པ་ལ་བྱེད་པ་ནི། རིགས་པ་དང་འགལ་ཏེ། རང་གི་མཚན་ཉིད་ཀྱིས་གྲུབ་པ་ལ། ཡོད་པར་གྱུར་པ་ཞེས་ཇི་ལྟར་འདོགས། དེས་དེར་མ་དམིགས་ན་གཟུགས་འཛིན་མིག་ཤེས་ལ་གཟུགས་རང་གི་མཚན་ཉིད་ཀྱིས་མ་གྲུབ་བཞིན་དུ་གྲུབ་པར་སྣང་བས་འཁྲུལ་ཤེས་སུ་འདོད་པ་དང་འགལ་ལོ། ། ཁྱེད་ལྟར་ན་ཆོས་ཅན་མཐུན་སྣང་གི་ཚད་མ་ཡོད་པར་ཐལ། ཀུན་རྫོབ་དང་དོན་དམ་པའི་མཚན་གཞི་ལའང་ཚད་མར་སོང་ཀྱང་མིག་ཙམ་ལ་ཚད་མར་སོང་བའི་ཚད་མ་གཅིག་གཉིས་ཀའི་ལུགས་ལ་ཡོད་པའི་ཕྱིར། རྟགས་ཁས་བླངས་ཁྱབ་པའང་དཔེའི་སྐབས་སུ་ཆོས་ཅན་མཐུན་སྣང་བ་ཡོད་པའི་ཤེས་བྱེད་དུ་སྒྲ་འབྱུང་འགྱུར་ཡིན་པ་དང༌།
ནམ་མཁའི་ཡོན་ཏན་ཡིན་པ་གང་གི་ཆ་ལའང་ཚད་མར་མ་སོང་ཀྱང༌། རང་གི་མཚན་ཉིད་ཀྱིས་གྲུབ་པའི་སྒྲ་ཙམ་ཞིག་གཉིས་ཀའི་ལུགས་ལ་ཡོད་པའི་ཕྱིར། ཞེས་སྨོས་སོ། ། ཁྱེད་ལྟར་ན་ནི་འདི་ཡང་མི་འགྲུབ་སྟེ། འབྱུང་འགྱུར་སྒྲ་ལ་ཚད་མར་སོང་ཞིང་སྒྲ་ཙམ་ལ་ཚད་མར་སོང་བ་སངས་རྒྱས་པ་ལ་མི་འགྲུབ། ཅིག་ཤོས་གྲངས་ཅན་པ་ལ་མི་འགྲུབ་པའི་ཕྱིར། ཁྱབ་པ་ཁས་བླངས་ཏེ། དོན་གྱི་སྐབས་སུ་ཆོས་ཅན་མཐུན་སྣང་བ་མེད་པའི་སྒྲུབ་བྱེད་དུ་བཤད་ཡོད་དོ། ། འགྲེལ་པ་དེ་དག་གི་ངག་དོན་དྲིལ་ན་མཐའ་བཞིའི་སྐྱེ་བ་ཁེགས་པའི་རྟགས་ཀྱིས་བུམ་པ་རང་བཞིན་གྱིས་མི་སྐྱེ་བར་བསྒྲུབ་པའི་སྔར་རྒོལ་ཡང་དག་དེ་ཆོས་ཅན། བུམ་པ་དེ་ཁྱོད་ཀྱིས་ཚད་མས་མ་གྲུབ་པར་ཐལ།
ཁྱོད་ཀྱིས་བུམ་པ་དམིགས་པའི་ཚེ། བུམ་པ་རང་བཞིན་གྱིས་སྐྱེ་མེད་མ་དམིགས། ཁྱོད་ཀྱིས་བུམ་པ་རང་བཞིན་གྱིས་སྐྱེ་མེད་དམིགས་པའི་ཚེ། བུམ་པ་མ་དམིགས་པའི་ཕྱིར། དཔེ་དོན་མི་མཚུངས་པར་ཐལ། སྒྲ་མི་རྟག་པར་དམིགས་པའི་ཚེ། སྒྲ་དང་མི་རྟག་པ་གཉིས་ཀ་དམིགས་པའི་ཕྱིར་ཅེས་ཟེར་བར་སོང་ངོ༌། ། དབུ་མ་རང་རྒྱུད་པ་ལ་འདི་ལྟ་བུའི་ཐལ་བས་གནོད་མི་ནུས་ཏེ། བུམ་པ་བདེན་མེད་དུ་རྟོགས་པའི་རིགས་ཤེས་རྗེས་དཔག་དེས། བུམ་པ་དང་བདག་མེད་ཀྱི་ཚིགས་དོན་དེ་རྟོགས་པའི་ཕྱིར་ཏེ།
དེས་བུམ་པ་བདེན་སྟོང་སྒྱུ་མ་ལྟ་བུར་རྟོགས་པའི་ཕྱིར་ལེགས་སོ། ། སྐབས་འདིར་ཡང་བརྗོད་པར་བྱ་སྟེ། བདག་དང་བདག་ཏུ་འཛིན་པ་ཞེས་པའི་སྒྲ་ཡངས་པར་བྱས་ན་བདེན་པ་དང་བདེན་པར་འཛིན་པ་དང་ཁྱབ་མཉམ་དུ་ཡོད་མོད། སྒྲ་དོག་པར་བྱས་ན་གང་ཟག་གི་བདག་དང་བདག་ཏུ་འཛིན་པ་ཉིད་ལ་བྱ་བ་ཡིན་ལ་འདི་ལ་ཡང་གཉིས་ཏེ། ང་རང་བཞིན་གྱིས་གྲུབ་པར་འཛིན་པ་དང༌། ངའོ་སྙམ་དུ་འཛིན་པའོ། ། དང་པོ་ལ་ནི། གང་ཟག་གི་བདག་འཛིན་ཞེས་བྱའི་འཇིག་ལྟ་ཞེས་མི་བརྗོད་དོ། ། དེ་ཡང་དང་པོ་ནི་དམིགས་པ་ཕུང་པོའི་སྟེང་དུ་ང་རང་བཞིན་གྱིས་གྲུབ་པའམ་ངོ་བོས་གྲུབ་པར་འཛིན་པ་ཡིན་ལ། ཕྱི་མས་ནི་དམིགས་པ་རང་གི་ཕུང་པོ་ལ་དམིགས་ནས་ངའོ་ཞེས་པའམ་ངའི་ཞེས་འཛིན་པ་ཡིན་ནོ། །
དེ་གཉིས་ཀའི་ཞེན་ཡུལ་དུ་གྱུར་པའི་བདག་ནི་མེད་ལ། སྔ་མའི་དམིགས་ཡུལ་དུ་གྱུར་པའི་བདག་དེ་ཐ་སྙད་ཙམ་དུ་ཡོད་པར་བཞག་གོ ། དེའི་ཕྱིར་བདག་མེད་རྟོགས་པའི་ཤེས་རབ་ཀྱིས་དམིགས་པ་ཕུང་པོ་ལ་དམིགས་ནས་རྣམ་པ་བདག་མེད་པར་རྟོགས་པས་བདག་འཛིན་དང་འཛིན་སྟངས་འགལ་བར་བཞག་པའང་དེ་ཡིན་གྱི། དེས་ཀྱང་དམིགས་པ་བདག་ལ་དམིགས་པ་ག་ལ་ཡིན། དེ་ལྟ་བུའི་འཇིག་ལྟ་དང༌། ང་རང་བཞིན་གྱིས་གྲུབ་པར་འཛིན་པ་གཉིས་ཀ་ཡང༌། ཕུང་པོ་རང་བཞིན་གྱིས་གྲུབ་པར་འཛིན་པའི་ཆོས་ཀྱི་བདག་འཛིན་གྱི་རྩ་བ་ཅན་ཡིན་ཞིང༌། གཉིས་པོའང་ཕལ་ཆེར་འཇིག་ལྟ་སྔོན་དུ་འགྲོ་བ་ཅན་ཡིན་གྱི། འཇིག་ལྟས་ཕུང་པོའི་སྟེང་དུ་མེད་བཞིན་དུ་ཡོད་པར་བཟུང་བའི་ངའི་བ་ལ་དམིགས་ནས་བདེན་པར་ཞེན་པ་འབྱུང་བའི་ཕྱིར། དེ་ལ་དགོངས་ནས་འཇུག་འགྲེལ་དུ།
ང་འཛིན་པས་ཡོད་པ་མ་ཡིན་པའི་བདག་ཡོད་དོ་སྙམ་དུ་ཉེ་བར་བཏགས་ནས་འདི་ཉིད་དུ་བདེན་པར་མངོན་པར་ཞེན་ཅིང༌། ཞེས་གསུངས། དེའི་ཕྱིར་ངར་འཛིན་ལ་འཇིག་ལྟས་ཁྱབ་པ་ཡིན་ནོ། ། འདི་ནི་ཉོན་མོངས་སྐྱོན་རྣམས་མ་ལུས་འཇིག་ཚོགས་ལ། ། ཞེས་སོགས་ཀྱི་དགོངས་པར་ཤིན་ཏུ་འགྲིག་པ་ཡིན་ནོ། ། གཞུང་གཞན་ལས། གང་ཞིག་བདག་མཐོང་དེ་ལ་ནི། ། ང་ཞེ་རྟག་ཏུ་ཞེན་པར་འགྱུར། ། ཞེས་སོགས་གསུངས། ཕུང་པོའི་སྟེང་ན་བརྟེན་ནས་བཏགས་པའི་བདག་གམ་ང་ཙམ་ཞིག་ཡོད་པར་གསུངས་པའང་ཐ་སྙད་བདེ་བའི་ཕྱིར་འཇིག་རྟེན་གྱི་གྲགས་པའི་རྣམ་གཞག་ཡིན་གྱི།
དབུ་མ་པ་རང་ལུགས་ནི་མ་ཡིན་ཏེ། བདག་མེད་མངོན་སུམ་དུ་རྟོགས་པའི་ཤེས་རབ་སྐྱེས་པའི་ཚེ། དེ་འདྲའི་བཏགས་པ་ཙམ་གྱི་བདག་དེ་ཡང་བདེན་པར་མེད་པར་མངོན་སུམ་དུ་རྟོགས་པའི་ཕྱིར། གཞན་དུ་ན་ཁྱོད་ཀྱི་རྣལ་འབྱོར་བདག་མེད་མཐོང་བ་ཡིས། ། དེ་ཚེ་ངེས་པར་དངོས་རྣམས་མེད་པར་འགྱུར། ། ཞེས་པ་དང་འགལ་བར་དོགས་སོ། ། གཞན་དུ་ན་འཇིག་ལྟ་ལ་མ་ལྟོས་པར་བདག་འཛིན་ལྷན་སྐྱེས་ཙམ་ལས་བྱུང་བའི་ཉོན་མོངས་པ་དང་ཉེ་བའི་ཉོན་མོངས་པ་ཡོད་པར་འདོད་པ་ནི། ཉོན་མོངས་སྐྱོན་རྣམས་མ་ལུས་འཇིག་ཚོགས་ལ། ། ཞེས་སོགས་དང་འགལ་བ་ཁོ་ནར་འགྱུར་རོ། ། མ་རིག་པ་ལ་ཉོན་མོངས་ཅན་གྱི་མ་རིག་པ་དང༌།
ཉོན་མོངས་ཅན་མ་ཡིན་པའི་མ་རིག་པ་གཉིས་ཡོད་པ་བདག་ཉིད་ཆེན་པོ་འདིའི་བཞེད་པ་ཡིན་ཞིང༌། དེ་ལྟར་བཞེད་ཀྱང་དགོས་ཏེ། མི་བཞེད་ན་གཞུང་ལུགས་ཆེན་པོ་མཐའ་དག་གི་དགོངས་པ་སུན་འབྱིན་པ་ཉིད་དུ་འགྱུར་རོ། ། འདིའི་ལུང་དང་རིགས་པ་བཤད་ཟིན་ཏོ། ། ཆོས་གཅིག་བདེན་མེད་དུ་རྟོགས་ན་དེའི་བྱེད་པས་ཆོས་ཐམས་ཅད་བདེན་པར་མེད་པར་རྟོགས་ཞེས་པ་འདི་ཡང༌། དབུ་མ་པའི་དབང་དུ་བྱས་པ་ཡིན་གྱི་སྤྱིར་མ་ཁྱབ་སྟེ་གྲུབ་མཐའ་ལ་ཞུགས་པ་ལ་ཡང་མ་ཁྱབ། མ་ཞུགས་པ་ཡང་མ་ཁྱབ་པའི་ཕྱིར། འདི་ལྟར་གནག་རྫི་མོ་ཆོས་ཅན། བུམ་པ་བདེན་མེད་དུ་རྟོགས་ནུས་པར་ཐལ། གཟུགས་བརྙན་བདེན་མེད་དུ་རྟོགས་པའི་ཕྱིར།
དེའི་རྒྱུ་མཚན་ཡང་གསུང་རབ་ལས་དེ་དེའི་དཔེར་མཛད་པའི་ཕྱིར་རོ། ། གཉིས་པ་ལ་མ་ཁྱབ་པའི་དཔེར་བརྗོད་ནི། སེམས་ཙམ་པ་ཆོས་ཅན། ཤེས་པ་བདེན་མེད་དུ་རྟོགས་པར་ཐལ། སྔོན་པོ་བདེན་མེད་དུ་རྟོགས་པའི་ཕྱིར། ཁྱོད་ཀྱིས་གཅིག་དང་དུ་བྲལ་གྱི་རིགས་པ་ལ་བརྟེན་ནས། སྔོན་པོ་བདེན་མེད་དུ་བསྒྲུབ་པའི་རིགས་པ་དེ་བས་ལྷག་པར་དབུ་མ་པ་ལ་སྟོན་རྒྱུ་མི་སྣང་བའི་ཕྱིར། འདི་ནི་ཁྱོད་ཀྱི་ངོར་ཁོ་བོ་ཅག་གིས་བཀོད་པ་ཙམ་སྟེ། ཁྱོད་ཀྱིས་སྔོན་པོ་མེད་པར་སེམས་ཙམ་པས་རྟོགས་ན། སྔོན་པོ་བདག་མེད་པར་རྟོགས་དགོས།
དེ་རྟོགས་ན་དབུ་མའི་ལྟ་བ་རྒྱུད་ལ་སྐྱེས་པས་ཁྱབ་པ་དཔེར་བཀོད་པ་ཡིན་ནོ། ། གཅིག་དུ་བྲལ་གྱི་རྟགས་འདི་དབུ་སེམས་ཐུན་མོང་བ་ཉིད་དོ། ། དབུ་མའི་རིགས་པ་དེ་སེམས་ཙམ་གྱི་སྟེང་དུ་ཁ་སྤོ་བར་མཛད་དོ། ། དེས་ན་སེམས་ཙམ་གྱི་ལྟ་བ་འདི་དབུ་མའི་ལྟ་བ་རྟོགས་པའི་ཐབས་ཆེན་པོ་ཡིན་ནོ། ། དངོས་གཅིག་དངོས་པོ་ཀུན་གྱི་ངོ་བོ་ཉིད་ཅེས་པ་དང༌། གཅིག་གི་ལྟ་པོ་གང་ཡིན་པ། ། དེ་ནི་ཀུན་གྱི་ལྟ་བོ་ཡིན། ། ཞེས་གསུངས་པའི་དོན་ནི། བུམ་པ་བདག་མེད་དུ་མངོན་སུམ་དུ་རྟོགས་ནས་ཀ་བ་ལའང་དཔྱོད་པ་ཞུགས་ན་བདག་མེད་དུ་རྟོགས་ནུས་པའི་དོན་ནོ། ། དབུ་མ་རང་རྒྱུད་པ་ལྟར་ན་ཉན་ཐོས་འཕགས་པས་གང་ཟག་གི་བདག་མེད་མངོན་སུམ་དུ་རྟོགས་ཀྱང་གདགས་གཞིའི་སྟེང་དུ་དཔྱད་པ་མ་ཞུགས་པས་མ་རྟོགས་པ་ཡིན་ནོ།། །།
ཐལ་རང་གྲུབ་མཐའ་རྣམ་དབྱེ་གསལ་བཞེད་ནས། ། རང་བཟོའི་འོད་སྟོང་བྱེད་པ་འདི་ཤར་ཚེ། ། དཔལ་ལྡན་ཟླ་བའི་ལུགས་བཟང་ཉམས་བྱས་ཤིང༌། ། རང་རྒྱུད་མུན་པའི་ཁུངས་ནང་འཇུག་མཁས་པ། ། དེ་འདྲ་དེ་ཡིས་ཐལ་རང་ཉི་ཟླའི་འགྲོས། ། ཅིག་ཆར་རང་བཟོའི་སྒྲ་གཅན་གྱིས་ཟོས་པས། ། ཆད་པར་སྨྲ་བའི་འོད་དཀར་ཉམས་བྱས་ཀྱང༌། ། རྟག་པར་སྨྲ་བའི་འོད་སྟོང་འབྱེད་ལ་ཉེ། ། དེ་ཕྱིར་དེ་ནི་བདག་སྨྲའི་གཞུང་ཆེན་དང༌། ། མཐའ་ཡས་དབུ་མའི་གཞུང་ལུགས་གཉིས་ཀས་ཀྱང༌། །
བདག་ལྟའི་གཞུང་ལུགས་འཛུགས་པར་ཁས་བླངས་ནས། ། ཐལ་འགྱུར་ཤིང་རྟའི་སྲོལ་ཆེན་འབྱེད་པ་མཚར། ། དེ་ཡང་འདི་ལྟར་འདོད་དེ། བདག་ཅེས་བྱ་བ་རང་བཞིན་གྱིས་གྲུབ་པ་གང་ཡང་མེད་མོད། བརྟེན་ནས་བཏགས་པ་ཙམ་གྱི་བདག་ནི་ངེས་པར་འདོད་དགོས་ལ། འདི་ལ་ནི་ལས་འབྲས་ཀྱི་རྟེན་དུ་གྱུར་པའི་བདག་ཅེས་ཀྱང་བྱ། གང་ཟག་ཅེས་ཀྱང་བྱ། བརྟེན་ནས་བཏགས་པའི་ང་ཙམ་ཞེས་ཀྱང་བྱ། དེ་ཉིད་ངར་འཛིན་ལྷན་སྐྱེས་ཀྱི་དམིགས་ཡུལ་ཡང་ཡིན་ཏེ། དེས་དེ་ལ་དམིགས་ནས་བདེན་པར་ཞེན་པའི་ཕྱིར།
དེའི་ཕྱིར་བདག་འཛིན་ནམ་འཇིག་ལྟ་ལྷན་སྐྱེས་ཀྱི་དམིགས་ཡུལ་གྱི་བདག་ནི་ངེས་པར་ཁས་ལེན་དགོས་པས་དེའི་ཕྱིར། བདག་ནི་ངེས་པ་ཁོ་ནར་ཡོད་ལ་གང་ཟག་དང་ཆོས་ཀྱི་བདག་ཅེས་བྱ་བ་ནི་གྲུབ་པ་ཅུང་ཟད་ཀྱང་མེད་དོ། ། ཞེས་སྒྲོགས་པར་བྱེད་དོ། ། འདི་བརྟག་པར་བྱ་བ་ལ་གསུམ་སྟེ། མདོར་བསྟན་པས་རང་གི་དམ་བཅའ་བཞག རྒྱས་པར་བཤད་པས་གཞན་གྱི་འདོད་པ་སུན་དབྱུང༌། དེ་ལ་རྩོད་པ་སྤངས་ཏེ་དེས་གྲུབ་པའི་དོན་བསྟན་པའོ། ། དང་པོ་ནི་འདི་ལྟར་རེ་ཤིག་བདག་ཅེས་བྱ་བའི་སྒྲ་ནི་གཉིས་ལ་འཇུག་སྟེ། རིགས་པས་དགག་པར་བྱ་བ་ངོ་བོ་ཉིད་ཀྱིས་གྲུབ་པ་དང༌། འཇིག་རྟེན་ན་ཐ་སྙད་བྱེད་པའི་ང་ཙམ་དང་གང་ཟག་ཙམ་མོ། །
དང་པོ་ནི་ཐ་སྙད་ཙམ་དུ་ཡོད་པར་མི་འདོད་ལ། ངར་འཛིན་ལྷན་སྐྱེས་ཀྱི་ཞེན་ཡུལ་ལམ། བདག་མེད་རྟོགས་པའི་ཤེས་རབ་ཀྱིས་སུན་དབྱུང་བར་བྱ་བ་ཡིན་ནོ། ། ཕྱི་མ་ནི་བདག་འཛིན་ལྷན་སྐྱེས་ཀྱི་བཟུང་བའི་བདག་ཅེས་བྱ་བ་དེ་མ་ཡིན་གྱི་ཕུང་པོ་ལ་བརྟེན་ནས་བཏགས་པའི་ང་ཙམ་མོ། ། དེའི་ཕྱིར་གང་བདག་འཛིན་ལྷན་སྐྱེས་ཀྱིས་བཟུང་བའི་བདག་དེ་ཡིན་ན་ཐ་སྙད་དུ་ཡང་མེད་པས་ཁྱབ། དཔེར་ན་ཆོས་ཀྱི་བདག་འཛིན་ལྷན་སྐྱེས་ཀྱིས་བཟུང་བའི་བདག་བཞིན། བརྟེན་ནས་བཏགས་པའི་ང་ཙམ་དེ་ཡང་ངར་འཛིན་ལྷན་སྐྱེས་ཀྱིས་བཟུང་བའི་བདག་ཏུ་ཁྱེད་ཀྱིས་ཁས་བླངས་པས་ཐ་སྙད་དུ་ཡང་མེད་པར་ཐལ་ཅེས་པ་ནི་ཕན་ཚུན་སྤངས་འགལ་ལ་བརྟེན་པའི་འགལ་བ་དམིགས་པའི་ཐལ་འགྱུར་རོ། ། དེ་ལྟར་ན་བརྟེན་ནས་བཏགས་པའི་ང་ཙམ་གྱི་ཐ་སྙད་བདག་ཅེས་བྱ་བའི་སྒྲ་ཉེ་བར་སྦྱར་མོད། འདི་བདག་མཚན་ཉིད་པ་མ་ཡིན་ཏེ། བདག་མེད་རྟོགས་པའི་ཤེས་རབ་ཀྱིས་འདི་མེད་པར་མ་རྟོགས་པའི་ཕྱིར་དང༌།
དེ་ལྟར་འཛིན་པའི་བློ་དེས་བདག་མེད་རྟོགས་པའི་ཤེས་རབ་བསྐྱེད་པ་ལ་གེགས་མི་བྱེད་ཀྱི་སྟེང་དུ་ཕན་འདོགས་པའི་ཕྱིར། དེ་སྐད་དུ་ཡང༌། དཔེ་དེ་ཉིད་ལའང་བདེ་བླག་འཇུག་གྱུར་པ། ། འདིར་དེའི་གྲུབ་པ་དེ་བཞིན་འདོད་པར་བྱ། ། ཞེས་གསུངས་སོ། ། དེ་ལྟ་ན་ཕྱི་མ་ལ་ཡང་བདག་ཅེས་ཐ་སྙད་ཉེ་བར་སྦྱར་བ་ནི། དབུ་མ་པས་བདག་རྣམ་པ་ཐམས་ཅད་དུ་རིགས་པས་བཀག་པ་ན། ཕྱི་རོལ་པ་དག འདི་སྙམ་དུ། ང་དེའི་ཚེ་རྒྱལ་པོ་ང་ལ་ནུ་ཞེས་བྱ་བར་གྱུར་ཏོ། །
ཞེས་བྱ་བ་ལ་སོགས་པ་དང༌། བྱིས་པ་རྣམས་ངའི་ཟས། ངའི་གོས་ངའི་རྟ་དང་གླང་པོ་ཞེས་སོགས་མཁས་པ་ནས་བྱིས་པའི་བར་གྱི་ཐ་སྙད་ཐམས་ཅད་ནུབ་པར་འགྱུར་ཏེ། བདག་ཅེས་བྱ་བ་ཐ་སྙད་ཙམ་དུ་ཡང་མེད་པའི་ཕྱིར། ཞེས་དོགས་པས་དེའི་ཉེས་པར་མི་འགྱུར་བ་ནི་འདི་ལྟ་སྟེ། བདག་ཏུ་འཛིན་པའི་གཞིར་གྱུར་པའི་བདག་ཅེས་བྱ་བ་འགའ་ཡང་མེད་མོད་ཀྱི། ཐ་སྙད་ཀྱི་གདགས་གཞིར་གྱུར་པའི་ང་ཞིག་རིགས་པས་དཔྱད་པ་མ་བྱས་པའི་ཚེ་ཁས་ལེན་ལ་འདི་ལ་དགོངས་ནས་བདག་ཅེས་དང༌། ང་ཞེས་གསུངས་པ་ཡིན་ནོ། ། ཞེས་སྟོན་ནོ། ། དེ་ལྟར་ཡང་མདོ་ལས།
བདག་ཅེས་བྱ་བ་བདུད་ཀྱི་སེམས། ། ཁྱོད་ནི་ལྟ་བར་འགྱུར་བ་ཡིན། ། འདུ་བྱེད་ཕུང་པོ་འདི་སྟོང་སྟེ། ། འདི་ལ་སེམས་ཅན་ཡོད་མ་ཡིན། ། ཇི་ལྟར་ཡན་ལག་ཚོགས་རྣམས་ལ། ། བརྟེན་ནས་ཤིང་རྟར་འཇོག་པ་བཞིན། ། དེ་བཞིན་ཕུང་པོ་རྣམ་བརྟེན་ནས། ། ཀུན་རྫོབ་སེམས་ཅན་ཞེས་བྱའོ། ། ཞེས་གསུངས་སོ། ། འོ་ན་ང་རང་བཞིན་གྱིས་གྲུབ་པར་འཛིན་པའི་བློ་ནི་ངེས་པར་ཁས་ལེན་དགོས་ལ།
དེ་གང་ལ་དམིགས་ཤེ་ན། རྣམ་པར་དཔྱོད་པ་དང་ལྡན་པ་ཁྱེད་ལ་བསྟན་པར་བྱ་སྟེ། དེ་དག་ཀྱང་རང་བཞིན་ལྷན་སྐྱེས་ཀྱིས་མེད་བཞིན་དུ་སྒྲོ་བཏགས་པའི་ང་ལ་དམིགས་ནས་བདེན་པར་བཟུང་བ་ཉིད་དེ། འཇིག་ལྟ་ལྷན་སྐྱེས་དང་བདག་བདེན་པར་འཛིན་པ་གཉིས་པོ་ཕན་ཚུན་རྒྱུ་ཅན་ཡིན་པའི་ཕྱིར། དེ་སྐད་དུ་ཡང་རང་འགྲེལ་ལས། ངར་འཛིན་པས་ཡོད་པ་མ་ཡིན་པའི་བདག་ཡོད་དོ་སྙམ་དུ་ཉེ་བར་བཏགས་ནས་འདི་ཉིད་དུ་མངོན་པར་ཞེན་པར་བྱེད་ཅིང་ཅེས་གསུངས་སོ། ། འོ་ན་ང་རང་བཞིན་གྱིས་གྲུབ་པར་འཛིན་ཅིང༌། འདིས་ཡོད་པ་མ་ཡིན་པའི་བདག་འཛིན་པར་བཤད་པའི་ཕྱིར། ཡང་བརྟེན་ནས་བཏགས་པའི་ང་ཙམ་འདི་ཉིད་ལ་བདག་ཏུ་འཛིན་པ་ཇི་ལྟར་འཐད། དེ་ལྟར་བྱས་ན།
ཕུང་པོ་ལ་བདེན་པར་ཞེན་པའི་ཉོན་མོངས་པ་ཅན་གྱི་མ་རིག་པ། བདག་འཛིན་གཉིས་ཀྱི་ནང་ནས་ཆོས་ཀྱི་བདག་འཛིན་ནམ། རྟེན་འབྲེལ་བཅུ་གཉིས་ཀྱི་ནང་གི་མ་རིག་པའི་རྟེན་འབྲེལ་དུ་གྱུར་པའི་མ་རིག་པ་སྟེ། ཇི་སྐད་དུ། རིགས་པ་དྲུག་ཅུ་པ་ལས། འཇིག་རྟེན་མ་རིག་རྐྱེན་ཅན་དུ་ཞེས་པ་དང༌། བདུན་ཅུ་པར། རྒྱུ་དང་རྐྱེན་ལས་སྐྱེ་དངོས་རྣམས། ། ཡང་དག་པར་ནི་རྟོག་པ་གང༌། ། དེ་ནི་སྟོན་པས་མ་རིག་གསུངས། །
ཞེས་འབྱུང་བ་དེ་ཉིད་ཡིན་ལ། དེ་ལ་བརྟེན་ནས་ཕུང་པོ་ལ་དམིགས་ནས་ངའོ་ཞེས་ཞེན་པའི་འཇིག་ལྟ་འབྱུང་ཞིང༌། འདི་ཡང་ཉོན་མོངས་པ་ཅན་གྱི་མ་རིག་པ། རྟེན་འབྲེལ་བཅུ་གཉིས་ཀྱི་ཐོག་མའི་མ་རིག་པ། བདག་འཛིན་གཉིས་ལས་གང་ཟག་གི་བདག་ཏུ་འཛིན་པ། དང་པོར་ང་ཞེས་འབྱུང་བ་དེ་ཡིན་ལ། འདི་ནི་གང་ཟག་གི་བདག་ཏུ་འཛིན་པ་ཡིན་ཀྱང༌། བདེན་པར་འཛིན་པ་ཞེས་མི་བྱ་སྟེ། དེའི་ཞེན་སྟངས་མ་དམིགས་པའི་ཕྱིར། དེ་ལ་བརྟེན་ནས་ངའམ་གང་ཟག་བདེན་པར་ཞེན་པའི་བློ་འབྱུང་ཞིང༌།
དེ་ལ་ནི་མ་རིག་པ་དང༌། གང་ཟག་གི་བདག་འཛིན་དང༌། བདེན་འཛིན་ཞེས་བྱ་ཞིང༌། ཐར་པ་ཐོབ་པའི་གེགས་ཀྱི་གཙོ་བོར་གྱུར་པ་ཡིན་པར་བཞེད་དེ། འཇུག་འགྲེལ་ལས། དེ་ལ་འདིས་སེམས་ཅན་རྣམས་ཇི་ལྟར་གནས་པའི་དངོས་པོ་ལྟ་བ་ལ་རྨོངས་པར་བྱེད་པས། གཏི་མུག་སྟེ་མ་རིག་པ། དངོས་པོའི་རང་གི་ངོ་བོ་ཡོད་པ་མ་ཡིན་པ་སྒྲོ་འདོགས་པར་བྱེད་པ་རང་བཞིན་མཐོང་བ་ལ་སྒྲིབ་པའི་བདག་ཉིད་ཅན་ཀུན་རྫོབ་ཅེས་དང༌། དེ་ལྟར་ན་སྲིད་པའི་ཡན་ལག་གི་ཡོངས་སུ་བསྡུས་པ་ཉོན་མོངས་པ་ཅན་གྱི་མ་རིག་པའི་དབང་གིས་ཀུན་རྫོབ་ཀྱི་བདེན་པ་རྣམ་པར་གཞག་གོ ། ཞེས་གསུངས་པ་དེ་ཡིན་ནོ། །
འདི་གསུམ་དིང་སང་གི་ཐལ་འགྱུར་བའི་སྲོལ་འབྱེད་རྣམས་ཀྱི་བསྲེས་སྣང་ངོ༌། ། གཉིས་པ་རྒྱས་པར་བཤད་པ་ལ། བརྟེན་ནས་བཏགས་པའི་ང་ཙམ་བདག་མ་ཡིན་པར་རིག་པས་བསྒྲུབ། ཡིན་པ་ལུང་དང་འགལ་བར་བསྟན་པའོ། ། དང་པོ་ནི་དེ་ཡང་བདག་ཏུ་བཞག་པར་མི་ནུས་ཏེ། དེ་འཛིན་པའི་བློ་དེ་བདག་འཛིན་དུ་བཞག་མི་ནུས་པའི་ཕྱིར་དང༌། དེ་བདག་ཡིན་ན་ནི་བདག་མེད་རྟོགས་པའི་ཇི་ལྟ་བ་མཁྱེན་པའི་ཡེ་ཤེས་ཀྱིས་དེ་མེད་པར་གཟིགས་དགོས་ལ། དེ་ལྟ་ན་མེད་པར་ཐལ་བའི་ཕྱིར་རོ། ། བདེན་པ་ལ་ནི་མི་མཚུངས་ཏེ། བདེན་མེད་རྟོགས་པའི་རྣལ་འབྱོར་མངོན་སུམ་གྱིས་བདེན་པ་མེད་པར་གཟིགས་པ་མ་ཡིན་ལ་ཅིག་ཤོས་ཀྱིས་ནི་བདག་དེ་མེད་པར་གཟིགས་པས་སོ། །
གཞན་ཡང་འདི་གང་ཟག་གི་བདག་འཛིན་ལྷན་སྐྱེས་ཀྱི་དམིགས་པར་མི་འཐད་དེ། དེ་ལྟ་ན་དེས་དེ་ངེས་པར་ཐལ་བར་འགྱུར་ཏེ། དེ་ངེས་བློ་དེའི་ཡུལ་ཡིན་པའི་ཕྱིར། དེ་ཡང་འདོད་ན། དེས་གང་ཟག་གི་བདག་ཏུ་བཟུང་བ་མ་ཡིན་པར་འགྱུར་ཏེ། བདག་བརྟེན་ནས་བཏགས་པ་ཙམ་དུ་ཁོངས་སུ་ཆུད་པའི་ཕྱིར། གང་ཟག་གི་བདག་མེད་སྒྲུབ་པའི་རིགས་པ་རྣམས་ཀྱིས་ཀྱང་བརྟེན་ནས་བཏགས་པ་ཙམ་གྱི་བདག་བདེན་མེད་དུ་བསྒྲུབ་དགོས་པར་འགྱུར་ལ། དེ་ལྟ་ན་ཆོས་ཅན་ངེས་པའི་དུས་སུ་བསྒྲུབ་བྱ་གྲུབ་ཟིན་པར་འགྱུར་རོ། ། ཅིས་ཏེ་བརྟེན་ནས་བཏགས་པ་ཞེས་པའི་ཁྱད་པར་མ་སྦྱར་བར་བདག་གི་གང་ཟག་ཙམ་དེ་དམིགས་པར་ཁས་ལེན་པར་བྱེད་དོ། ། ཞེ་ན།
གང་ཟག་ལ་མི་རྩོད་ཀྱི། དེ་ལྟར་ན་བདག་བདེན་པར་མེད་པ་བདག་གི་གནས་ལུགས་སུ་མངོན་སུམ་དུ་མཐོང་བའི་བློ་དེ་བདེན་མེད་རྟོགས་པའི་ཡེ་ཤེས་སུ་ཁས་ལེན་དགོས་པས། བདེན་གྲུབ་ཀྱི་གནས་ལུགས་གཟིགས་པའི་བློ་དེ་བདེན་མེད་རྟོགས་པའི་མཁྱེན་པར་འགྱུར་བ་ཁོ་ནའོ། ། གཞན་ཡང་གང་ཟག་གི་བདག་འགོག་པའི་རིགས་པ་རྣམས་ཀྱིས་ཕུང་པོའི་སྟེང་དུ་བདག་མི་འགོག་པར། བདག་གི་སྟེང་ན་བདག་བདེན་གྲུབ་ཡོད་ན་བདག་དང་བདེན་གྲུབ་གཅིག་གམ། ཐ་དད་སོགས་ཀྱི་བརྟག་པ་བྱས་ནས་འགོག་རིགས་པར་ཐལ་ལོ། ། བདག་མེད་རྟོགས་པའི་ཤེས་རབ་ཀྱིས་ཀྱང་དམིགས་པ་བདག་ལ་དམིགས་ནས་བདག་མེད་རྟོགས་པར་ཐལ་ལོ། ། བདག་འཛིན་གྱིས་དམིགས་པ་བདག་ལ་དམིགས་ནས་བདག་ཏུ་བཟུང་བའི་ཕྱིར་ཁྱབ་སྟེ། དེ་གཉིས་དམིགས་པ་གཅིག་ལ་དམིགས་ནས་འཛིན་སྟངས་འགལ་བ་ཅན་དུ་འདོད་དགོས་ཤིང་ཁྱེད་ཀྱང་འདོད་པའི་ཕྱིར། གཉིས་པ་ལུང་དང་འགལ་བར་བསྟན་པ་ནི།
འདི་ལྟར་འདོད་པ་ནི་ཟླ་བའི་ཞབས་ཀྱི་དགོངས་པ་ཐུན་མོང་མ་ཡིན་པ་རིགས་པའི་ལམ་ནས་འཆད་དོ་ཞེས་གཞན་འདྲིད་པར་བྱེད་པའི་ཟོལ་གྱིས་ཟླ་བ་གྲགས་པས་གང་བཀག་པ་དེ་ཉིད་ཁོ་ནར་སྣང་བས། རྒྱས་པར་ཁྱེད་ཀྱི་དེ་ཉིད་བསྟན་པར་བྱ་སྟེ། འདི་ལྟར་བདག་འཛིན་ལྷན་སྐྱེས་ཀྱི་དམིགས་པར་བཟུང་བའི་བདག་དེ། རྟག་པ་ཡིན་ནམ། མི་རྟག་པ་ཡིན་ཞེས་དྲི། དང་པོ་ལྟར་ན་ནི། ཟ་པོ་རྟག་དངོས་བྱེད་པོ་མིན་པའི་བདག ། ཅེས་སོགས་ཕྱོགས་དང་པོ་ཁས་བླངས་པས། དེ་སུན་འབྱིན་པའི་རིགས་པ་རྣམས་འཇུག་སྟེ། འདི་ལྟར་དེ་འདྲའི་བདག་དེ་ཆོས་ཅན་བདག་འཛིན་ལྷན་སྐྱེས་ཀྱི་དམིགས་པ་མ་ཡིན་པར་ཐལ།
མ་སྐྱེས་པའི་ཕྱིར། མོ་གཤམ་གྱི་བུ་བཞིན་ནོ། ། བདག་དེ་ཆོས་ཅན། སྔ་མ་དེར་ཐལ། ཀུན་རྫོབ་ཙམ་དུ་ཡང་མེད་པའི་ཕྱིར། ཕུང་པོ་ལ་བརྟེན་ནས་བཏགས་པའི་བདག་དེ་ངར་འཛིན་ལྷན་སྐྱེས་ཀྱི་རྟེན་ནམ་དམིགས་པར་ངེས་པར་མི་དགོས་པར་ཐལ། དེ་ལྟ་བུའི་བདག་མ་རིག་པའི་སེམས་ཅན་གང་དག་དུད་འགྲོར་བསྐལ་བ་མང་པོར་སྐྱེ་བ་བསྐྱལ་བར་གྱུར་པ་ད་དུང་དུད་འགྲོའི་སྐྱེ་གནས་མི་ལྡོག་པ་དེས་ཀྱང་བཏགས་པ་ཙམ་གྱི་བདག་མ་མཐོང་ལ་ངར་འཛིན་དེ་དག་ལ་ཡང་འཇུག་པར་མཐོང་བའི་ཕྱིར། དེ་སྐད་དུ། མོ་གཤམ་བུ་ལྟར་སྐྱེ་བ་དང་བྲལ་ཕྱིར། ། དེ་ལྟར་གྱུར་པའི་བདག་ནི་ཡོད་མ་ཡིན། །
འདི་ནི་ངར་འཛིན་རྟེན་དུའང་མི་རིགས་ལ། ། འདི་ནི་ཀུན་རྫོབ་ཏུའང་ཡོད་མི་འདོད། ། འཇིག་རྟེན་ངར་འཛིན་བློ་ཡི་རྟེན་དུ་ཡང༌། ། མི་འདོད་དེ་རིག་མིན་པའང་བདག་ལྟའི་ཕྱིར། ། གང་དག་དུད་འགྲོར་བསྐལ་མངས་བསྐྱལ་གྱུར་པ། ། དེས་ཀྱང་མ་སྐྱེས་ཞེས་པའི་ཚབ་ཏུ། དེས་ཀྱང་བཏགས་པ་ཙམ་འདི་མ་མཐོང་ལ། ངར་འཛིན་དེ་དག་ལ་ཡང་འཇུག་མཐོང་ཞེས་འབྱུང་བའི་ཕྱིར་རོ། ། འདི་ནི་དྲི་མ་མེད་པའི་ལུང་དང་བརྗོད་པ་ཁས་བླངས་སྣ་ཚོགས་འགལ་བ་ཡིན་ནོ། ། ཅི་སྟེ་མི་རྟག་གོ་སྙམ་ན་དེ་ལ་ཡང་སྔ་མ་དེ་ཡང་འཇུག་མོད།
གཞན་ཡང་རྒྱ་ཆེར་བརྗོད་པ་གཅིག་ལ་བདག་མང་པོ་འབྱུང་བར་ཐལ། སྐྱེ་བ་སྔ་མའི་ལྷའི་ཕུང་པོ་ལ་བཏགས་པའི་བདག་དང་ཕྱི་མའི་མིའི་ཕུང་པོ་ལ་བརྟེན་ནས་བཏགས་པའི་བདག་སོགས་ཤེས་རྒྱུད་གཅིག་ལ་འབྱུང༌། དེ་རྣམས་དངོས་པོར་གྲུབ་པའི་སོ་སོ་བ་ཡིན་པའི་ཕྱིར། མ་གྲུབ་སྟེ། དེ་གཉིས་ཀ་གཅིག་ཡིན་ནོ་ཞེ་ན། བདག་དེ་རྟག་པར་ཐལ། རྩ་ཤེ་ལས། གལ་ཏེ་ལྷ་དེ་མི་དེ་ན། ། དེ་ལྟ་ན་ནི་རྟག་པར་འགྱུར། ། ཞེས་དང༌།
ཡང་བདག་དེ་ཆོས་ཅན་རྫས་སུ་ཐལ། ། ངོ་བོར་སྐྱེས་པའི་དངོས་པོ་ཡིན་པའི་ཕྱིར། འདོད་ན་མདོ་ལས། དགེ་སློང་དག ལྔ་པོ་འདི་དག་ནི་བཏགས་པ་ཙམ་སྟེ། འདས་པ་དང༌། མ་འོངས་པ་དང༌། ནམ་མཁའ་དང༌། མྱ་ངན་ལས་འདས་པ་དང༌། གང་ཟག་གོ་ཞེས་གསུངས་པ་དང་འགལ།
བདག་འཛིན་ལྷན་སྐྱེས་དེ་ཆོས་ཅན། སྔ་སེར་ལ་སོགས་པའི་ཡུལ་ཅན་གྱི་ཤེས་པ་བཞིན་དུ་ཕྱིན་ཅི་མ་ལོག་པའི་ཤེས་པར་ཐལ། རྫས་ཀྱི་ཡུལ་ཅན་ཡིན་པའི་ཕྱིར། ལས་བྱས་པ་ཆུད་ཟོས་པ་དང༌། མ་བྱས་པ་དང་ཕྲད་པ་སྲིད་པར་ཐལ། ལས་བྱེད་པ་པོའི་བདག་དང༌། རྣམ་སྨིན་མྱོང་བ་པོའི་བདག་གཉིས་དངོས་པོར་གྲུབ་པའི་གཞན་ཡིན་པའི་ཕྱིར། བདག་དང་འཇིག་རྟེན་མི་རྟག་པར་ལུང་བསྟན་རིགས་པར་ཐལ། དེ་གཉིས་མི་རྟག་པ་ཡིན་པའི་ཕྱིར། བཏགས་པ་ཙམ་གྱི་བདག་ཆོས་ཅན།
བདག་མེད་མངོན་སུམ་དུ་གཟིགས་པའི་རྣལ་འབྱོར་པས་ཁྱོད་མེད་པར་མངོན་སུམ་དུ་རྟོགས་པར་ཐལ། ཁྱོད་བདག་འཛིན་ལྷན་སྐྱེས་ཀྱི་གཟུང་བར་བྱ་བའི་བདག་དེ་ཡིན་པའི་ཕྱིར། རྣལ་འབྱོར་པ་ཆོས་ཅན། བདག་མེད་ཇི་ཙམ་གོམས་པར་བྱས་ཀྱང་བདག་མེད་རྟོགས་མི་ནུས་པར་ཐལ། ཁྱོད་ཀྱི་གཟུང་བྱའི་བདག་དེ་འདོར་མི་ནུས་པ་ཁོ་ན་ཡིན་པའི་ཕྱིར། དེ་སྐད་དུ་ཡང༌། གལ་ཏེ་ཕུང་པོ་བདག་ན་དེ་ཕྱིར་དེ། ། མང་བས་བདག་དེ་དག་ཀྱང་མང་པོར་འགྱུར། ། བདག་ནི་རྫས་སུ་འགྱུར་ཞིང་དེར་ལྟ་བ། ། རྫས་ལ་འཇུག་པས་ཕྱིན་ཅི་ལོག་མི་འགྱུར། །
ཞེས་དང༌། སྐྱེ་འཇིག་བྱེད་པོ་མེད་པས་དེ་འབྲས་མེད། ། གཞན་གྱིས་བསགས་ལ་གཞན་གྱིས་ཟ་བར་འགྱུར། ། ཞེས་དང༌། འཇིག་རྟེན་མཐའ་ལྡན་ལ་སོགས་མེད་ཕྱིར་རོ། ། ཞེས་དང༌། ཁྱོད་ཀྱི་རྣལ་འབྱོར་བདག་མེད་མཐོང་བ་ཡིས། ། དེ་ཚེ་ངེས་པར་དངོས་རྣམས་མེད་པར་འགྱུར། ། ཞེས་དང༌། གཟུགས་ལ་དམིགས་ནས་འཇུག་ཕྱིར་འདོད་ཆགས་སོགས། །
སྐྱེ་འགྱུར་དེའི་ངོ་བོ་རྟོགས་མེད་ཕྱིར། ། ཞེས་གསུངས་སོ། ། ཅི་སྟེ་མི་མཚུངས་ཏེ། འདིར་བདག་བདེན་གྲུབ་ལ་འཕངས་ན་འགྲོ་བ་ཡིན་ལ། བཏགས་པ་ཙམ་ལ་མི་འགྲོའོ་ཞེ་ན། དེ་ཡང་མ་ཡིན་ཏེ། རིགས་པ་ལ་མཚུངས་ཤིང༌། ཁྱེད་རང་གི་ཁས་བླངས་པ་དང་འགལ་བའི་ཕྱིར། མཚུངས་ཏེ་འདི་དག་ནི། ཉོན་མོངས་སྐྱོན་རྣམས་མ་ལུས་འཇིག་ཚོགས་ལ། །
ལྟ་ལས་བྱུང་བར་བློ་ཡིས་མཐོང་འགྱུར་ཞིང༌། ། བདག་ནི་འདི་ཡི་ཡུལ་དུ་རྟོགས་བྱས་ནས། ། རྣལ་འབྱོར་པ་ཡིས་བདག་ནི་འགོག་པར་བྱེད། ། ཅེས་ཐོག་མར་བདག་འཛིན་ལྷན་སྐྱེས་ཀྱི་ཞེན་ཡུལ་དུ་གྱུར་པའི་བདག་དེ་འགོག་པ་ཡིན་ལ། ཁྱེད་ཀྱིས་འཇིག་ལྟས་བཟུང་བའི་བདག་དེ་ཡོད་པར་ཁས་བླངས་པའི་ཕྱིར་རོ། ། ཅི་སྟེ་གཞུང་དེ་དག་གི་སྐབས་སུ། བདག་དེའི་ཞེན་ཡུལ་ཡིན་པ་བཀག་གི དམིགས་ཡུལ་ཡིན་པ་མ་བཀག་གོ་སྙམ་ན། དེ་ཡང་ཁྱེད་ཀྱི་ལུགས་ལ་མི་རིགས་ཏེ། འགོག་པར་བྱེད་ཅེས་དམ་བཅས་པ་དེ་བསྒྲུབ་ཅིང་དགག་པ་དངོས་སྟོན་པ་ན།
འདི་ནི་ངར་འཛིན་རྟེན་དུའང་མི་རིགས་ལ། ཞེས་དང༌། རྟེན་དུའང་མི་འདོད་ཅེས་དང༌། བདག་ལྟའི་དམིགས་པ་ཕུང་པོ་ཁོ་ནའོ་ཞེས་ཕྱོགས་སྔ་བརྗོད་ནས། དེ་བཀག་པའི་ཕྱིར་དང༌། དེ་ཕྱིར་ངར་འཛིན་རྟེན་ནི་དངོས་པོ་མིན། ། ཅེས་དང༌། ངར་འཛིན་བློ་དེ་རྣམས་ལ་མིན། ། ཞེས་དམིགས་པར་བསྟན་ཏེ། དམིགས་པར་བྱེད་དགོས་ཞེས་ཁྱོད་ཀྱིས་ཀྱང་བྱེད་པར་བཤད་པའི་ཕྱིར།
ཁོ་བོ་ཅག་ལ་བདག་འཛིན་གྱི་ཞེན་ཡུལ་དང༌། དམིགས་ཡུལ་ལའང་ཁྱད་པར་མེད་དོ། ། དེའི་ཕྱིར་གཞུང་འདི་དག་གི་ཚོགས་དག་གིས་ནི། བདག་འཛིན་ལྷན་སྐྱེས་ཀྱི་དམིགས་པར་གྱུར་པའི་བདག་དང༌། དེའི་ཞེན་སྟངས་ཀྱི་བཟུང་བྱར་གྱུར་པའི་བདག་གཉིས་ཀ་ཐུན་མོང་དུ་བཀག་པའི་ཕྱིར་རོ། ། དེས་བདག་ལ་དམིགས་ཤིང་བདག་ཏུ་བཟུང་བར་འདོད་པའི་ཕྱིར། ཁྱེད་ལ་ཁས་བླངས་འགལ་ཏེ། འདི་དག་རང་སྡེ་ལ་འཕན་པ་ཡིན་ལ། རང་སྡེས་བདག་བདེན་གྲུབ་ཇི་ལྟར་ཁས་ལེན། ཅི་སྟེ་རང་གི་མཚན་ཉིད་ཀྱིས་གྲུབ་པར་ཁས་ལེན་ནོ་སྙམ་ན་མི་རིགས་ཏེ།
རང་སྡེ་ཕལ་ཆེར་བཏགས་ཡོད་དུ་ཁས་ལེན་པ་ཡིན་ལ་འདིར་ཡང་རྫས་སུ་འགྱུར་ཞིང་ཞེས་མི་འདོད་པ་ཐལ་བར་འཕངས་པའི་ཕྱིར། དེ་ཕྱིར་གཞུང་འདིར་བདག་བཏགས་ཡོད་ཕུང་པོ་དང་ངོ་བོ་གཅིག་ཏུ་ཁས་བླངས་ནས་དེ་བདག་ལྟའི་དམིགས་པར་ཁས་ལེན་པ་དེ་འགོག་པ་ཡིན་པས། ཁྱེད་ཀྱི་འདོད་པ་དེ་ཉིད་ཡིན་ནོ། ། དེ་སྐད་དུ་མཛོད་ལས། བདག་ཡོད་ཉིད་དུ་ཁས་བླངས་ན། ། ལྟ་བའི་མཆེ་བས་སྨྲས་པར་འགྱུར། ། བཏགས་པའང་མེད་པར་འགྱུར་སོང་བས། ། མེད་དོ་ཞེས་ཀྱང་ཁས་མི་བླང༌། ། ཞེས་བཤད་དོ། ། འོ་ན་འདིར་ངར་འཛིན་གྱི་རྟེན་ཞེས་པ་དེའི་དམིགས་པ་དང་ཞེན་སྟངས་ཀྱི་བཟུང་བྱར་གྱུར་པའི་བདག་ལ་བྱ་བ་ཡིན་གྱི།
ངར་འཛིན་དམིགས་པ་ཁོ་ན་ལ་འདོད་ན་ནི། ཁྱེད་ཀྱིས་དང་པོ་རིགས་པ་དང་འགལ་ཏེ། དེ་རིག་མིན་པའང་བདག་ལྟའི་ཕྱིར་ལ། བདག་ཆོས་ཅན། བདེན་སྟོང་ལ་བདེན་པར་འཛིན་པའི་དམིགས་པ་མ་ཡིན་པར་ཐལ། དེ་རིག་པ་མ་ཡིན་པའང་བདེན་སྟོང་ལ་བདེན་པར་ཞེན་པའི་ཕྱིར། ཞེས་བརྗོད་ན་གསུམ་ཆར་ཁས་ལེན་དགོས་སོ། ། ཁས་བླངས་འགལ་ཏེ། དེ་ལྟ་ན། འདི་ནི་ངར་འཛིན་རྟེན་དུའང་མི་འདོད་པ། །
དེ་ཕྱིར་བདག་མེད་རྟོགས་པས་བདག་ལྟ་བ། ། ཞེས་པའི་རྟེན་དེ་ཡང༌། དམིགས་པ་ལ་འདོད་དགོས་ལ། དེ་ལྟ་ན། ཤེས་བྱ་ཆོས་ཅན། གང་ཟག་བདག་མེད་དུ་རྟོགས་པས་ཀྱང་བདག་ལྟ་སྤོང་མི་ནུས་པར་ཐལ། གང་ཟག་བདེན་པར་གྲུབ་པས་དེ་ངར་འཛིན་ལྷན་སྐྱེས་ཀྱི་དམིགས་པ་ཡིན་པའི་ཕྱིར། གསུམ་ཆར་དངོས་འགལ། འདིའི་རྟེན་རྣམ་པའི་རྟེན་ལ་འདོད་ན། སྔ་མ་རྣམས་ཀྱང་འདོད་དགོས་ལ་དེ་ལྟ་ན་གང་ཟག་བདེན་གྲུབ་ཆོས་ཅན།
ངར་འཛིན་ལྷན་སྐྱེས་ཀྱི་དམིགས་པའི་རྟེན་མ་ཡིན་པར་ཐལ། མ་སྐྱེས་པའི་ཕྱིར། གསུམ་ཆར་རོ། ། སྤྱིར་ཡང་ང་ཙམ་འགོག་པ་མ་ཡིན་ཏེ། དེའི་དམིགས་པ་འཇིག་ཚོགས་ཉིད་ཡིན་པས་དགག་མི་ནུས་པའི་ཕྱིར་དང༌། དེས་ན་ཞེན་སྟངས་ཀྱི་ཡུལ་འགོག་པ་ཡིན་ནོ། ། གཞན་ཡང་བཏགས་པ་ཙམ་གྱི་བདག་དེ་དངོས་པོ་ཡིན་ན་སྐྱེ་འཇིག་ཅན་དུ་འགྱུར་ལ། དེ་ལྟ་ན་རྩ་ཤེས་ལས། སྐྱེ་དང་འཇིག་པ་ཅན་དུ་འགྱུར། ། ཞེས་དང༌།
དེ་འདྲའི་བདག་ཆོས་ཅན། ངར་འཛིན་ལྷན་སྐྱེས་ཀྱི་དམིགས་པ་མ་ཡིན་པར་ཐལ། དངོས་པོར་གྲུབ་པའི་ཕྱིར། དེ་སྐད་དུ། དེ་ཕྱིར་ངར་འཛིན་རྟེན་ནི་དངོས་པོ་མིན། ། ཞེས་སོ། ། བདག་ཕུང་གཉིས་དེ་ཉིད་དང་གཞན་གང་རུང་ཡིན་པར་ཐལ། གཉིས་ཀ་དངོས་པོར་གྲུབ་པའི་ཕྱིར། དེ་ལྟར་ཐལ་བ་ལས། བདག་ཆོས་ཅན་དངོས་པོར་མེད་དེ།
དངོས་པོའི་རྫས་གཅིག་དང་ཐ་དད་དང་བྲལ་བའི་ཕྱིར། དེ་སྐད་དུ་ཡང༌། དངོས་ཡོད་བརྗོད་མེད་རྟོགས་པ་མ་ཡིན་ཉིད། ། གལ་ཏེ་བདག་འགའ་དངོས་པོར་གྲུབ་གྱུར་ན། ། སེམས་ལྟར་གྲུབ་དངོས་བརྗོད་དུ་མེད་མི་འགྱུར། ། ཞེས་པ་ནས། དེ་ཕྱིར་བདག་མེད་དངོས་ཆོས་དང་བྲལ་ཕྱིར། ། ཞེས་སོ། ། ཅི་སྟེ་བདག་ཕུང་གཉིས་པོ་དེ་ཉིད་དང་གཞན་གང་རུང་དུ་རྟོག་གོ་ཞེ་ན། བདག་ཕུང་གཉིས་རྟེན་བརྟེན་པ་དང་ལྡན་པ་དང་ལྡན་པ་ཅན་དུ་འདོད་དགོས་ལ།
དེ་ལྟ་ན་དེ་དག་འཇིག་ལྟའི་རྩེ་མོར་བཤད་པ་དང་འགལ་ལོ། ། འདིར་གང་ཕྱིར་ཐུབ་པས་བདག་དེ་ཞེས་དང༌། རྫས་གཅིག་དང་ཐ་དད་གང་རུང་དུ་ཐལ་བར་འགྱུར་ཏེ། གཉིས་ཀ་དངོས་པོར་གྲུབ་པའི་ཕྱིར། འདིའི་ཤེས་བྱེད་ཀྱི་ལུང་འདྲེན་ནོ། ། གསུམ་པ་རྩོད་པ་སྤངས་ཏེ་དེས་གྲུབ་པའི་དོན་བསྟན་པ་ནི། མདོ་ལས། ཇི་ལྟར་ཡན་ལག་ཚོགས་རྣམས་ལ། ། ཞེས་སོགས་དང༌། འདི་ནི་ཕུང་པོ་རྣམ་བརྟེན་འགྲུབ་པར་འགྱུར། །
ཞེས་དང༌། དེ་བཞིན་འཇིག་རྟེན་གྲགས་པས་ཕུང་པོ་དང༌། ། ཁམས་དང་དེ་བཞིན་ཞེས་སོགས་སུ་ཤིང་རྟའི་དཔེས་བདག་དེ་ཐ་སྙད་དུ་ཁས་ལེན་དགོས་པར་བཤད་པ་ཇི་ལྟར་བཟུང་ཞེ་ན། བཤད་པར་བྱ་སྟེ། ཉེས་པ་དང་སྐྱོན་མ་ལུས་པའི་རྩ་བ་བདག་ཏུ་འཛིན་པའི་ཞེན་ཡུལ་བདག་དེ་རིགས་པས་སུན་ཕྱུང་བ་ན། བདག་ཏུ་སྨྲ་བ་དག་གིས་སྨྲས་པ་བདག་མེད་ན། ང་དང་གང་ཟག་ཀྱང་མེད་དགོས་ལ། དེ་ལྟར་ན་ལས་བྱས་པ་ཆུད་ཟོས་པ་དང༌། མ་བྱས་པ་དང་ཕྲད་པར་འགྱུར་བ་དེ་ལ་སོགས་པ་ཉེས་པ་ཡོད་པར་བརྩད་པ་ན། དེའི་སྐྱོན་མེད་དེ་ལས་རང་བཞིན་གྱིས་ཡོད་ན།
དེ་བྱེད་པ་པོ་དང༌། དེའི་རྣམ་སྨིན་མྱོང་བ་པོའི་བདག་ཅེས་བྱ་བ་ཁས་ལེན་དགོས་སུ་ཆུག་ཀྱང༌། ལས་རང་བཞིན་གྱིས་མེད་པའི་ཕྱིར། བདག་ཞེས་བྱ་བ་རང་དབང་ཅན་གྱི་དོན་དེ་ལྟར་ཅུང་ཟད་ཀྱང་ཁས་མི་ལེན་ནོ། ། དེ་ལྟ་ན་ཡང་རང་བཞིན་མེད་པའི་ལས་བྱེད་པ་པོའི་བདག་དང༌། ང་ཡི་མཚན་གཞི་ཡོད་པ་མ་ཡིན་ན་འདི་མེད་པར་འགྱུར། འདི་ཡོད་ན་ངར་འཛིན་དང་བདག་འཛིན་གྱི་གཟུང་བྱ་བཀག་པ་དེ་ཉིད་ཁས་ལེན་དགོས་པར་འགྱུར་རོ། ། ཞེ་ན། སྒྱུ་མ་ལྟ་བུའི་བྱེད་པ་པོ་དང༌། ང་དང་གང་ཟག་དང༌།
རེས་འགའ་བདག་ཅེས་བྱ་བའི་ཐ་སྙད་བྱེད་མོད། དེ་ངར་འཛིན་ལྷན་སྐྱེས་ཀྱི་གཟུང་བྱའི་བདག་དེ་མ་ཡིན། དེས་ནི་ངར་འཛིན་ཅན་དུ་བཟུང་ལ། འདིར་ནི་བཏགས་པ་བ་ཡིན་པའི་ཕྱིར། དེ་འདྲའི་གང་ཟག་དེ་ཐ་སྙད་དུ་མེད་པ་མ་ཡིན་ཏེ། རང་གི་ཡན་ལག་ལ་བཏགས་པའི་བཏགས་ཡོད་ཡིན་པའི་ཕྱིར། དཔེར་ན་ཤིང་རྟ་བཞིན་ནོ། ། ཞེས་སྟོན་པ་ཡིན་ནོ། ། དེའི་ཕྱིར་གང་ཟག་གི་བདག་ཡོད་ན་གང་ཟག་རང་བཞིན་གྱིས་གྲུབ་དགོས་པའི་གོ་དོན་ཅི་ཡིན་བརྟག་ན་བདག་གི་དོན་རང་བཞིན་ལ་འདོད་པ་དང༌། ལས་འབྲས་ཀྱི་རྟེན་གྱི་བདག་ཅེས་ཐ་སྙད་བཏགས་པའི་བདག་ཏུ་འདོད་པ་འགལ་ལོ། །
མདོར་བསྡུ་ན་ལས་འབྲས་ཀྱི་རྟེན་གྱི་བདག་ཡོད་ཀྱང༌། དེ་འདྲའི་བདག་དེ་བདག་མ་ཡིན་པའི་ཕྱིར། བཏགས་དོན་རྣམ་པ་བདུན་གྱིས་བཙལ་ན་མི་རྙེད་ཅིང་རང་གི་ཡན་ལག་ལ་བཏགས་པ་ཙམ་ཡིན་པའི་ཕྱིར། ཞེས་པའོ། ། དེའི་ཕྱིར་ངར་འཛིན་གྱིས་བཟུང་བྱ་དང་དོན་མི་གཅིག་སྟེ། འདི་ནི་ཐ་སྙད་དུ་ཡོད་ལ། ཅིག་ཤོས་དེ་ནི་ཐ་སྙད་དུའང་མེད་པའི་ཕྱིར། ཞེས་སྟོན་པ་ནི། དེ་བཞིན་འཇིག་རྟེན་གྲགས་པས་ཕུང་པོ་དང༌། ནས།
འདི་ནི་བྱེད་པ་པོའང་ཡིན་ཞེས་སོ། ། འདི་དངོས་པོར་མ་གྲུབ་པའི་ཕྱིར། རྟག་མི་རྟག་སོགས་ཀྱི་དཔྱད་པ་མི་འཇུག་ཅེས་སྟོན་པ་ནི། དངོས་ཡོད་མིན་ཕྱིར་དང༌། ཅིག་ཤོས་ཐ་སྙད་དུའང་མེད་པར་སྟོན་པ་ནི། གང་ལ་རྟག་ཏུ་འགྲོ་རྣམས་ངར་འཛིན་བློ་ནས་མ་བརྟགས་གྲགས་པར་གཏི་མུག་ལས་ཡིན་ནོ། ། ཞེས་དང༌། དེའི་འགྲེལ་པར། རྣལ་འབྱོར་པས་དེ་འདྲའི་བདག་རྣམ་པ་ཐམས་ཅད་དུ་མ་དམིགས་ལ། ཞེས་གསུངས་སོ། །
བདག་གི་སྒྲ་ཉེ་བར་སྦྱར་བ་ཙམ་གྱིས་བདག་ཏུ་རྟོག་ན་ཀུན་རྫོབ་བདེན་པ་ཡིན་ན་བདེན་པར་གྲུབ་དགོས་པར་འགྱུར་ཏེ། ཀུན་རྫོབ་བདེན་འཛིན་གྱི་ངོར་བདེན་པར་མ་གྲུབ་ན་ཀུན་རྫོབ་བདེན་པ་མ་ཡིན་པར་འཇུག་འགྲེལ་ལས་གསུངས་པའི་ཕྱིར། དེ་ལྟར་ན་གང་ཟག་དང༌། ང་དང༌། ང་ཡི་བ་ནི་ཡོད་ལ། བདག་ཅེས་བྱ་བ་ཡོད་པར་འདོད་ན། གང་ཟག་གི་བདག་ཀྱང་ཡོད་པར་མཚུངས་སོ། ། སྤྲོས་པས་ཆོག་གོ ། ཡང་འདི་སྐད་དུ་མདོ་སྡེ་པས་ཡིད་ཀྱི་རྣམ་པར་ཤེས་པ་བདག་གི་མཚན་གཞིར་འདོད་ཅིང་སློབ་དཔོན་ལེགས་ལྡན་འབྱེད་ཀྱང་དེ་ལྟར་བཞེད་དེ། རྟོག་གེ་འབར་བ་ལས།
ཁོ་བོ་ཅག་ཀྱང་རྣམ་པར་ཤེས་པ་ལ་བདག་གི་སྒྲ་དངོས་སུ་འདོགས་ཏེ། འདི་ལྟར་རྣམ་པར་ཤེས་པ་ནི་ཡང་སྲིད་པ་ལེན་པའི་ཕྱིར། བདག་ཡིན་ནོ་ཞེས་ལུས་དང་དབང་པོའི་ཚོགས་ལ་ཉེ་བར་འདོགས་པའི་ཕྱིར་ཞེས་དང༌། དེའི་ཤེས་བྱེད་དུ། བདག་ཉིད་བདག་གི་མགོན་ཡིན་གྱི། ། གཞན་ནི་སུ་ཞིག་མགོན་དུ་འགྱུར། ། བདག་ཉིད་ལེགས་པར་ཐུལ་བས་ནི། ། མཁས་པས་མཐོ་རིས་ཐོབ་པར་འགྱུར། ། ཞེས་དང༌། མདོ་གཞན་ལས།
སེམས་དུལ་བ་ནི་བདེ་བ་སྟེ། ། ཞེས་གསུངས་པའི་ཕྱིར། ཞེས་གསུངས་སོ། ། སེམས་ཙམ་པ་ཕལ་ཆེར་བདག་ལྟ་ལྷན་སྐྱེས་ཀྱི་དམིགས་པ་ཀུན་གཞི་ལ་བཞེད་དེ། དམིགས་པ་ཀུན་གཞི་ལ་དམིགས་ནས་ངར་སེམས་པ་དེ་ཉོན་ཡིད་དུ་བཤད་པའི་ཕྱིར། ཞེས་གསུངས་སོ། ། འོ་ན་འདི་དག་གི་ལུགས་ལ་བདག་ཡིན་ན། རྫས་སུ་གྲུབ་པས་ཁྱབ་པར་ཐལ། བདག་གི་མཚན་གཞིར་བཟུང་བ་དེ་ཡིན་ན། རྫས་སུ་གྲུབ་པས་ཁྱབ་པའི་ཕྱིར།
ཅི་སྟེ་གང་ཟག་གི་རང་ལྡོག་ནས་བཏགས་ཡོད་དུ་སྨྲས་པས་སྐྱོན་མེད་ན། དེ་ལྟ་ན་ཡང་དེའི་ལུགས་ལ་བདག་དང་རྫས་གྲུབ་ཀྱི་གཞི་མཐུན་ཡོད་པར་ཐལ་ལོ། ། འདོད་ན་དེ་འདྲའི་གཞི་མཐུན་དུ་གྱུར་པའི་གང་ཟག་དེ་བཏགས་ཡོད་མ་ཡིན་ན། གང་ཟག་རང་ལྡོག་ནས་བཏགས་ཡོད་དུ་འདོད་པ་འགལ་ལོ། ། ཁྱད་པར་སེམས་ཙམ་པའི་ལུགས་ལ་བདག་ཡིན་ན། བདེན་གྲུབ་ཡིན་པས་ཁྱབ་པར་ཐལ་ཏེ། བདག་ཡིན་ན་ཀུན་གཞིའི་རྣམ་ཤེས་ཡིན་པས་ཁྱབ་པའི་ཕྱིར། གཞན་ཡང་སེམས་ཙམ་པས། ཀུན་གཞི་བདག་ཏུ་འདོད་པ་དང༌། ། ལེན་པའི་རྣམ་པར་ཤེས་པ་ཟབ་ཅིང་ཕྲ། །
ཞེས་པ་སྒྲ་དྲང་ཐད་དུ་ཁས་ལེན་པ་ཇི་ལྟར་མི་འགལ། གཞན་ཡང་མངོན་པ་ཀུན་ལས་བཏུས་པར། བདག་འགོག་གི་རིགས་པ་གསུངས་པ་དང་ཇི་ལྟར་མི་འགལ། ཉོན་ཡིད་ཀྱིས་བདག་ཏུ་སེམས་པས་བདག་ཡིན་དགོས་ན། དབུས་མཐར། དོན་དང་སེམས་ཅན་བདག་རྣམ་རིག ། རབ་ཏུ་སྐྱེའོ་དེ་དོན་མེད། ། ཅེས་གསུངས་པ་དང་འགལ། གཞན་ཡང་སྔོན་པོ་ཕྱི་རོལ་གྱི་དོན་དུ་ཐལ། ཀུན་གཞི་བདག་ཏུ་ཐལ།
དེས་དེར་ཞེན་པའི་ཕྱིར། གང་ཟག་གི་བདག་འཛིན་གྱི་དམིགས་པ་གང་ཡིན་པ་དེ་ཡང༌། གང་ཟག་གི་བདག་ཏུ་ཐལ། དེས་དེར་ཞེན་པའི་ཕྱིར། མཁས་པ་གསུམ་པོ་དེའི་ལུགས་ལ། དེ་རྣམས་ཆོས་ཅན། སྐྱེས་བུ་དང་སེམས་ཅན་སོགས་སུ་ཐལ། ཚད་མས་གྲུབ་པའི་བདག་ཡིན་པའི་ཕྱིར། ཁྱད་པར་ལེགས་ལྡན་འབྱེད་ཀྱི་དགོངས་པ་ནི། མདོ་ལས།
བདག་ཉིད་བདག་གི་མགོན་ཡིན་གྱི། ། ཞེས་པའི་མདོ་འདིའི་དགོངས་པ་སྒྲ་ཇི་བཞིན་པ་མ་ཡིན་པར་སྟོན་ཏེ། མདོར་བདག་ཅེས་བྱ་བའི་དགོངས་གཞི་རྣམ་པར་ཤེས་པ་ལ་དགོངས་ཏེ། མདོ་གཞན་ལས། སེམས་དུལ་བ་ནི་བདེ་བར་འདྲེན། ། ཞེས་གསུངས་པ་ཤེས་བྱེད་དུ་བྱས་པས་དེ་དེ་ལ་དགོངས་པ་ཡིན་ཏེ། རྣམ་པར་ཤེས་པ་ལ་བདག་གི་སྒྲ་འདོགས་པའི་ཆོས་གསུམ་ཚང་བའི་ཕྱིར། རྒྱུ་མཚན་ཡོད་དེ། ཡང་སྲིད་ལེན་པའི་ཕྱིར། དགོས་པ་ཡོད་དེ་བདག་ཏུ་སྨྲ་བ་རིམ་གྱིས་དྲང་བར་བྱ་བའི་ཆེད་ཡིན་པའི་ཕྱིར།
དངོས་ལ་གནོད་བྱེད་ནི་བདག་མ་ཡིན་ཏེ། ཚད་མས་གྲུབ་པའི་ཕྱིར། དེ་ལྟར་ན། མཛོད་འགྲེལ་ལས། བདག་ཏུ་མངོན་པར་བརྗོད་པ་འདི་ནི། ཕུང་པོའི་རྒྱུན་ཁོ་ན་ལ་འཇུག་གི་བརྗོད་པར་བྱ་བ་གཞན་ལ་མ་ཡིན་ནོ། ། ཞེས་དང༌། སའི་དངོས་གཞི་ལས། རྒྱུན་ལ་གང་ཟག་ཅེས་བྱ་སྟེ། ། མཚན་མར་འཛིན་པ་ཆོས་ཤེས་བྱ། །
ཞེས་དང༌། རྒྱུ་གསུམ་རྣམ་ངེས་ལས། ཁ་ཡར་བ་དང་ཚོགས་པ་ཞེས། ། བཏགས་ཡོད་ཕུང་པོ་ལྔ་ཡི་རྒྱུན། ། གང་ཟག་མ་ཡིན་དེ་ཡི་ཕྱིར། ། ས་བོན་ཀུན་གཞིའི་རྣམ་ཤེས་ཀྱི། ། རྒྱུན་ནི་གང་ཟག་ཡིན་པར་འདོད། ། ཅེས་དང༌། འཇུག་པར། འདི་ནི་ཕུང་པོ་རྣམ་བརྟེན་འགྲུབ་པར་འགྱུར། །
ཞེས་གསུངས་པ་ཐམས་ཅད་ཀྱང་གང་ཟག་གི་བདག་བཏགས་པ་ཙམ་ཡིན་པ་དེའི་མཚན་གཞི་འཛིན་པ་ཡིན་གྱི། དེ་དག་བདག་ཡིན་པ་ཚད་གྲུབ་ཏུ་བྱེད་ན། ཕུང་པོའི་སྟེང་ན་ཕྱི་རོལ་པས་འདོད་པའི་བདག་མེད་ཀྱང་ནང་པས་འདོད་པའི་བདག་ཡོད་པར་ཁས་བླངས་པས་བདག་ཏུ་སྨྲ་བའི་གཞུང་ཆེན་བཙུགས་པ་ཁྱོད་ཀྱིས་གཞུང་ལུགས་ལ་ཐོས་བསམ་བྱས་ཀྱང་ཀུན་བཏགས་ཀྱི་བདག་འཛིན་གོང་ནས་གོང་དུ་འཕེལ་བར་འགྱུར་ཞིང༌། ལྷན་སྐྱེས་ཀྱི་བདག་འཛིན་གྱི་ཞེན་ཡུལ་འཐད་ལྡན་དུ་བསྒྲུབས་པས། དབུ་མའི་ཟོལ་གྱིས་བསྟན་པའི་བདག་མེད་རྟོགས་པའི་ཤེས་རབ་འགོག་དགོས་སོ། ། ཁྱད་པར་སེམས་ཙམ་པ་ལྟར་ན། གང་ཟག་གི་བདག་འཛིན་ལྷན་སྐྱེས་ཀྱི་ཞེན་ཡུལ་སུན་འབྱིན་མི་ནུས་པར་ཐལ། དེའི་ཞེན་ཡུལ་ཡོད་པའི་ཕྱིར་ཏེ། ཀུན་གཞི་དེ་ཉོན་ཡིད་ཀྱི་ཞེན་སྟངས་སུ་གྱུར་པའི་ང་དེ་ཡིན་པའི་ཕྱིར། དེའི་ཕྱིར་ཀུན་གཞི་ང་མིན་བཞིན་དུ།
དེས་དེར་ཞེན་པས་ཞེན་ཡུལ་ལ་ལོག་པའི་ཤེས་པར་གྲུབ་པ་ཡིན་ནོ། ། གཞན་དུ་རྣམ་པར་རིག་པ་ཙམ་དུ་སྨྲ་བའི་ལུགས་ལ་འགོག་སྙོམས་ཀྱི་དུས་སུ་བདག་མེད་རྟོགས་པའི་ཤེས་རབ་ཀྱིས་ཉོན་ཡིད་ཀྱི་ཞེན་ཡུལ་བཀག་པས་ན། ཀུན་གཞིའི་རྣམ་ཤེས་བཀག་པར་ཐལ་ཆེས་སོ། ། འདིར་སྨྲས་པ། བདག་ཏུ་འཛིན་པས་བདག་ལ་དམིགས་གཏད་པའི། ། བདག་དེ་བཅིང་གྲོལ་ཀུན་གྱི་བྱེད་པོར་སྨྲ། ། གྲངས་ཅན་གཞུང་དང་ཁྱད་པར་མ་རྙེད་པའི། ། ཆོས་ལུགས་འདི་དག་དོགས་པའི་གནས་སུ་མཐོང༌། ། གང་ལ་བདག་ཏུ་འཛིན་པས་བཟུང་གྱུར་པའི། ། བདག་དེ་ཕུང་པོའི་སྟེང་དུ་གྲུབ་གྱུར་ན། །
བདག་ལྟ་ཡུལ་གྱི་གནས་ལ་ཞུགས་པའི་ཕྱིར། ། བདག་མེད་རྟོགས་པའི་ཤེས་རབ་ཇི་ལྟར་བསྐྱེད། ། འཇིགས་ཚོགས་གནས་ལ་བདག་ཏུ་རྟོག་པ་དེ། ། ཉེས་ཀུན་སྐྱེད་བྱེད་འཇིག་ལྟ་མིན་གྱུར་ན། ། རྒྱ་ཆེན་གཞུང་ལུགས་གཞན་དང་མི་མཐུན་ཞིང༌། ། བདག་ཙམ་བདེན་མེད་རྟོགས་པས་གྲོལ་ནུས་ན། ། མོ་གཤམ་བུ་ལའང་ཅི་ཕྱིར་ཐལ་མི་འགྱུར། ། ཟབ་མོ་དབུ་མའི་གཞུང་ལུགས་ཀུན་དང་འགལ། ། བདག་ལ་བདེན་པར་རྟོག་པས་འཆིང་ནུས་ན། ། བདག་ལ་བདག་ཏུ་རྟོག་པས་ཅིས་མི་འཆིང༌། །
ང་དང་ང་ཡིར་ཞེན་པའི་རྣམ་པ་ཅན། ། ཐོག་མེད་དུས་ནས་འཁྲུངས་པའི་རྨོངས་ཆེན་འདི། ། ཉེས་པའི་རྩ་བ་མིན་པར་སྒྲོགས་བྱེད་ཅིང༌། ། བརྟེན་ནས་བཏགས་པའི་བདག་འདི་བདེན་ནོ་ཞེས། ། གྲུབ་མཐས་བཏགས་པའི་ཉེས་པའི་ཆ་ཤས་ཙམ། ། ཉེས་པའི་ཚོགས་ཀྱི་འབྱུང་ཁུངས་ཡིན་པར་སྨྲ། ། འདི་ནི་ཐར་པའི་རྩ་བ་འགོག་བྱེད་ཅིང༌། ། འཁོར་བའི་རྩ་བ་སྒྲུབ་པའི་གསང་ཚིག་ལགས། ། གཞན་ལ་དམིགས་ནས་བདག་ཏུ་རྟོག་པའི་བློ། ། འབྱུང་ཞེས་སྒྲོགས་པ་སྨྱོན་པའི་གསང་ཚིག་སྟེ། །
གཞན་ལ་བདག་མེད་བསྒོམས་པས་བདག་ལྟ་བ། ། སྤོང་ཞེས་སྨྲ་བ་ཟླ་བའི་བཞེད་གད་གནས། ། ཞེས་སྨྲ་བ་འདི་ནི་བར་སྐབས་ཀྱི་ཚིགས་སུ་བཅད་པའོ། ། ཟླ་བའི་ཞབས་ཀྱིས་བདག་གསུངས་པ་ལྟ་བུར་སྣང་བའི་དགོངས་པ་ནི། འདི་ལྟ་སྟེ། གོང་དུ་བདག་བཀག་པ་ལ། བདག་སྨྲ་བས། སྨྲས་པ། བདག་མེད་ན་སངས་རྒྱས་ཀྱི་མདོ་ལས་བདག་གསུངས་པ་དང་འགལ་ལོ་ཞེ་ན། མི་འགལ་ཏེ།
དེ་དགོངས་པ་ཅན་ཡིན་པའི་ཕྱིར། དགོངས་གཞི་ནི་ཕུང་པོ་ཚོགས་ཙམ་ལ་བཏགས་པའི་གང་ཟག་ལ་དགོངས་ལ། དགོངས་པ་ལྟར་བདག་ནི་མ་ཡིན་ཏེ། རང་གི་ཡན་ལག་ལ་བཏགས་པའི་བཏགས་ཡོད་ཙམ་ཡིན་པའི་ཕྱིར། རང་གི་གདགས་གཞི་དེའི་སྟེང་དུ་བཙལ་ན་མི་རྙེད་པའི་ཕྱིར། ཞེས་ཤིང་རྟའི་དཔེ་དང་བཅས་ནས་གསུངས་སོ། ། ཇི་སྐད་དུ། གང་ཕྱིར་སྟོན་པས་ཕུང་པོ་བདག་གོ་ཞེས། ། གསུངས་པ་དེ་ཕྱིར་ཕུང་པོ་བདག་འདོད་ན། ། ཞེས་བརྗོད་ནས།
ལན། གང་ཕྱིར་སྟོན་པས་བདག་དེ་ས་ཆུ་མེ། ། རླུང་དང་ནམ་མཁའ་རྣམ་ཤེས་ཞེས་བྱ་བའི། ། ཁམས་དྲུག་དག་དང་མིག་སོགས་རེག་པ་ཡི། ། སྐྱེ་མཆེད་དྲུག་ལ་བརྟེན་ནས་ཉེར་བསྟན་ཅིང༌། ། སེམས་དང་སེམས་བྱུང་ཆོས་རྣམས་ཉེར་བཟུང་ནས། ། དེས་གསུངས། ནས་དེ་ཕྱིར་ངར་འཛིན་བློ་དེ་རྣམས་ལ་མིན། ། ཞེས་དང༌། འདི་ནི་ཕུང་པོ་རྣམས་བརྟེན་འགྲུབ་པར་འགྱུར། །
འདིའི་དཔེ་ལ་འཕྲོས་ནས། བཏགས་པ་ཙམ་གྱི་བདག་འདི་བདག་ཏུ་འཁྲུལ་གཞི་ཡིན་པ་ལ་དགོངས་ནས། བདག་ཏུ་གསུངས་པར་ཟད། བུམ་སོགས་རང་གི་ཆ་ཤས་ལ་བཏགས་པའི་དངོས་པོ་རྣམས་ཆོས་ཀྱི་བདག་ཏུ་བཟུང་བའི་གཞི་དང༌། དེ་ལ་དགོངས་ནས་གསུངས་ཚུལ། དེ་ལ་ཀུན་རྫོབ་ཀྱི་རྣམ་བཞག་འཐད་ཚུལ་རྣམས་གསུངས་སོ། ། དགོས་པ་ནི་བཏགས་པ་ཙམ་གྱི་གང་ཟག་དེ་ལ་བདག་ཏུ་བཏགས་ནས་གསུངས་པ་ཆོས་ཅན། དགོས་པ་ཡོད་དེ། འཇིག་རྟེན་གྱི་གྲགས་པས་འགྲུབ་པ་དང༌། དེ་ཁོ་ན་ཉིད་ལ་མྱུར་དུ་འཇུག་པའི་ཆེད་ཡིན་པའི་ཕྱིར།
ཞེས་སྟོན་པ་ནི། དེས་དེ་ཉིད་ལའང་བདེ་བླག་འཇུག་འགྱུར་བས། ། ཞེས་སོ། ། དངོས་ལ་གནོད་བྱེད་བཏགས་པ་ཙམ་གྱི་ང་ཙམ་ཆོས་ཅན། ངར་འཛིན་ལྷན་སྐྱེས་ཀྱིས་བཟུང་བ་ལྟར་གྱི་བདག་མིན་ཏེ། རང་བཞིན་གྱིས་དངོས་པོར་མ་གྲུབ་པའི་ཕྱིར། ཞེས་སྟོན་པ་ནི། དངོས་ཡོད་མིན་ཕྱིར་འདི་ནི་བརྟེན་མིན་ཞིང༌། ། ཞེས་སོགས་སོ། ། འོ་ན་བདག་མེད་ན་བདག་ཏུ་འཛིན་པ་འདི་གང་ལས་བྱུང་ཞེ་ན།
གཏི་མུག་ལས་ཞེས་སྟོན་པ་ནི། གང་ལ་རྟག་ཏུ་འགྲོ་རྣམས་ངར་འཛིན་བློ། ། ཞེས་སོགས་སོ། ། འདི་དག་གི་ལུང་ནི་བཙལ་བར་བྱའོ། ། དེའི་ཕྱིར་བདག་མེད་ཅིང་དེས་བཏགས་པའི་བདག་གི་བ་ཡང་མེད་པའི་ཕྱིར། བདག་མེད་རྟོགས་པས་གྲོལ་བར་འགྱུར་རོ་ཞེས་སྟོན་པ་ནི། དེ་ཕྱིར་བདག་གི་བདག་མེད་པར་ཡོད་མིན། ། ཞེས་སོགས་སོ། ། དེ་ལྟ་ན་བདག་གི་བ་ཡང་མེད་པར་ཁས་བླངས་དགོས་སོ། ། མངོན་པའི་ང་རྒྱལ་ཅན་གྱི་སྨྲ་བ་པོ་རང་སྡེ་མཐའ་དག
ལས་འབྲས་ཀྱི་རྟེན་བདག་ཡོད་པར་མཐུན་ལ། མཚན་གཞི་ལ་མི་མཐུན་པ་ཙམ་མོ། ། ཞེས་ཟེར་བ་འདི་དཔྱད་དགོས་ཏེ། ལས་འབྲས་ཀྱི་རྟེན་དུ་གྱུར་པའི་བདག་ཁས་ལེན་པ་ནི་གཙོ་བོར་ཕྱི་རོལ་པ་སྟེ། ལས་བྱེད་པ་པོ་དང༌། རྣམ་སྨིན་མྱོང་བ་པོ་དང་བཅིངས་གྲོལ་ཀུན་གྱི་གཞིར་གྱུར་པའི་བདག་ཁས་ལེན་པའི་ཕྱིར། རང་སྡེ་ཉན་ཐོས་པ་དག་གིས་དེ་བཀག་ནས་ཆུད་མི་འཛའ་བ་དང༌། ཐོབ་པ་ཁས་ལེན་པར་བྱེད་དོ། ། སེམས་ཙམ་པས་ཀུན་གཞི་ཁས་ལེན་པར་བྱེད་དོ། ། དབུ་མ་པ་ཁ་ཅིག་ཕུང་པོའི་རྒྱུན་དང༌།
འགའ་ཞིག་ཡིད་ཀྱི་རྒྱུན་དང༌། འགའ་ཞིག་ཐ་སྙད་དུ་ཀུན་གཞི་དང༌། འགའ་ཞིག་ང་ཙམ་བཞེད་དོ། ། མངོན་པའི་ང་རྒྱལ་ཅན་ནི། འཇིག་ཚོགས་ལ་བརྟེན་ནས་བཏགས་པའི་ང་ཙམ་ལ་དམིགས་པའི་ཕྱིར་འཇིག་ལྟའོ། ། ཞེས་ཟེར། འོ་ན་གང་ཟག་གཞན་རང་བཞིན་གྱིས་གྲུབ་པར་འཛིན་པའི་བློ་ཆོས་ཅན། དེར་ཐལ། དེའི་ཕྱིར། གསུམ་ཆར་རོ། །
ཡང་བདག་འདི་ཉིད་བདག་ལྟའི་དམིགས་པ་ཡིན་པ་སྡེ་པ་གོང་འོག་རྣམས་ཀྱིས་མ་ཐོན་ནོ། ། ཞེས་གསུངས་པ་དང༌། སེམས་ཙམ་པ་སོགས་ཀྱང་བདག་འཛིན་གྱིས་གང་ལ་དམིགས་པའི་གཞི་དེ་བདག་ཏུ་འདོད་དོ། ། ཞེས་གསུངས་པ་དང་འགལ་ལོ། ། བདག་འཛིན་ལྷན་སྐྱེས་ཀྱི་དམིགས་པ་ཡིན་ན་བདག་ཡིན་དགོས་པར་བཞེད་པ་དང༌། གང་ཟག་གི་བདག་འཛིན་ལྷན་སྐྱེས་དང༌། ཆོས་ཀྱི་བདག་འཛིན་ལྷན་སྐྱེས་ཀྱི་དམིགས་པ་ལ་དེ་མི་དགོས་པར་འགལ་ལོ། ། དེ་གཉིས་ལ་ཆོས་དང་གང་ཟག་ཆོས་དང་གང་ཟག་གི་བདག་འཛིན་གྱི་ཞེན་སྟངས་ཀྱི་གཟུང་བྱ་མ་ཡིན་ན། བདག་འཛིན་དེ་མ་ཡིན་པར་ཐལ། དེ་དེའི་རྣམ་པར་ཡང་འདོད་ན།
བདག་ཆོས་ཅན། མེད་པར་ཐལ། བདག་འཛིན་གྱི་རྣམ་པའི་ཡུལ་ཡིན་པའི་ཕྱིར། གསུམ་ཆར་རོ། ། འཇིག་རྟེན་ལམ་གྱི་སྲིད་པའི་རྩེ་མོ་ལ། ། ཆགས་བྲལ་བྱེད་པར་འདོད་པ་ནང་པའི་གཞུང༌། ། གང་ནས་མེད་ཅིང་སོ་སོ་སྐྱེ་བོ་ལ། ། རྣལ་འབྱོར་མངོན་སུམ་འདོད་པ་སེར་སྐྱའི་ལུགས། ། ཟག་མེད་ལམ་གྱིས་བསྡུས་པའི་འཇིག་རྟེན་པ། ། འདི་འདྲ་འདི་ཡང་རྒྱལ་བ་གཞན་གྱི་ལུགས། །
དགྲ་བཅོམ་ཆགས་བྲལ་སྔོན་སོང་འདོད་ཅེས་པ། ། འདི་ནི་སྔོན་མེད་ཤིང་རྟའི་སྲོལ་འབྱེད་ཡིན། ། འཇིག་རྟེན་ལམ་གྱིས་མཐོང་སྤང་ཀུན་སྦྱོར་གསུམ། ། འགོག་ཅེས་བཤད་པ་སངས་རྒྱས་ཆོས་ལ་མེད། ། བདག་འཛིན་གཉིས་དང་དེས་བསྐྱེད་ཉེས་པའི་ཚོགས། ། ཉོན་མོངས་སྒྲིབ་པ་ཁོ་ནར་ཁས་བླངས་ནས། ། ཤེས་བྱའི་སྒྲིབ་པ་བཟུང་དུ་མེད་པ་ཡི། ། ཐལ་འགྱུར་ལུགས་མཆོག་འདི་ཡང་ངོ་མཚར་ཆེ། ། གཉེན་པོའི་ཚོགས་རྣམས་མ་ལུས་གཅིག་བསྡུས་ན། ། གཞོམ་པར་སླ་བའི་ཉོན་མོངས་གཞོམ་ལ་སྒྲིམ། །
ཤིན་ཏུ་བརྒལ་དཀའ་ཤེས་བྱའི་སྒྲིབ་པ་ལ། ། གཉེན་པོའི་ངོས་བཟུང་མེད་པ་ཉན་ཐོས་ལུགས། ། ཀླུ་སྒྲུབ་ཡབ་སྲས་གཉིས་དང་ཞི་བ་ལྷ། ། སངས་རྒྱས་བསྐྱངས་དང་ཟླ་བའི་ཞབས་རྣམས་ཀྱི། ། གཞུང་ལས་གཞན་པའི་བསྟན་བཅོས་མ་ལུས་སུ། ། ཐམས་ཅད་མཁྱེན་པའི་ལམ་བཟང་སྨོས་ཅི་དགོས། ། ཐར་པ་བསྒྲོད་པའི་ལམ་ཙམ་མ་བསྟན་ཕྱིར། ། སྟོང་ཉིད་རྟོགས་པ་མེད་ན་ཕྱི་རོལ་པའི། ། དྲང་སྲོང་ཇི་བཞིན་སྲིད་པའི་རྩེ་མོ་ལ། ། ཆགས་བྲལ་མེད་པར་དཔལ་ལྡན་ཟླ་བས་བཤད། །
དེ་དང་འདི་ཡི་འགལ་བ་ཇི་ལྟར་སྤོངས། ། འདི་དག་ཐར་འདོད་འཇུག་པའི་སྒོ་མིན་ཞེས། ། དམ་ཆོས་ཕལ་ཆེར་སྤངས་པའི་སྡིག་ཆེན་ལེན། ། འགའ་ཞིག་དམན་པའི་ཐར་པར་འཇུག་པ་ཅི། ། མུ་སྟེགས་གཞུང་གི་ཐར་པའི་རྗེས་འབྲངས་ནས། ། སྲིད་པའི་རྩེ་མོར་ཕྱིན་ཅིང་འོག་མ་ལ། ། ཆགས་བྲལ་ནུས་པར་མཁས་པའི་གཞུང་ལས་བཤད། ། བྱེ་བྲག་སྨྲ་བའི་ཐར་པའི་ལམ་ཞུགས་པས། ། སྲིད་རྩེ་ཙམ་ལ་ཆགས་བྲལ་མི་ནུས་ན། ། ཕྱི་རོལ་གཞུང་དང་ནང་པའི་གཞུང་ལུགས་ཀྱི། །
ཐོབ་བྱའི་ཁྱད་པར་གང་ཡིན་སྨྲ་བར་རིགས། ། དབུ་མའི་ཐེག་པར་མ་ཞུགས་གང་ཟག་འགས། ། ཐར་པ་ཙམ་ཡང་ཐོབ་པའི་སྐབས་མེད་ན། ། ཀུན་ཀྱང་ཐེག་པ་ཆེན་པོར་རིགས་གཅིག་པས། ། ཡང་ན་དམན་པའི་ཐེག་པ་མེད་པར་འགྱུར། ། དབུ་མའི་གཞུང་ལུགས་འགའ་དང་སེམས་ཙམ་གཞུང༌། ། ཉན་ཐོས་གཞུང་ལུགས་ཀུན་གྱིས་མགྲིན་གཅིག་ཏུ། ། བདག་མེད་ཐོབ་པའི་ཐབས་ཙམ་མི་སྟོན་པར། ། མཚུངས་ན་གོང་འོག་ལྟ་བའི་ཁྱད་པར་གང༌། ། གྲུབ་མཐའ་བཞི་པོ་ལྟ་བས་མི་བྱེད་པར། །
ཐལ་རང་ལྟ་བས་འབྱེད་པར་བྱེད་དོ་ཞེས། ། སྨྲ་བ་འདི་ཡིས་རང་གི་འདོད་པ་ཡི། ། དེ་ཉིད་སྟོན་གྱི་ཤིང་རྟའི་སྲོལ་དང་འགལ། ། རྒྱལ་བ་འདས་ཚུལ་བསྟན་ནས་རིང་ཤིག་ཏུ། ། ཐེག་པ་ཆེན་པོའི་མིང་ཙམ་མེད་པར་ཡང༌། ། ཉན་ཐོས་བསྟན་པ་འབའ་ཞིག་དར་ཞིང་རྒྱས། ། དུས་དེར་ཐར་འདོད་རྣམས་ཀྱིས་འཇུག་ངོགས་གང༌། ། གང་ཞིག་ཉམས་སུ་བླངས་པས་གྲོལ་བ་ཐོབ། ། ཀླུ་སྒྲུབ་གཞུང་གི་རྟགས་ཀྱི་དགག་བྱ་ཡི། ། མཐར་ཐུག་ཚད་མས་གྲུབ་ཅིང་ལོག་ཕྱོགས་ལ། །
རིགས་པའི་གནོད་བྱེད་འཕེན་ཅིང་དབུ་མ་པར། ། ཁས་ལེན་སེམས་ཙམ་ཡིན་གྱི་ལེགས་ལྡན་སོགས། ། ཡིན་ལུགས་སྟོན་པར་རྒྱལ་བས་ལུང་བསྟན་པ། ། ཚུལ་བཞིན་བརྙེས་པའི་མཁས་རྣམས་ག་ལ་ཡིན། ། ཆོས་རྣམས་ངོ་བོ་ཉིད་ཀྱིས་ལེགས་གྲུབ་ཅིང༌། ། རང་བཞིན་གྲུབ་ཅིང་རང་གི་མཚན་ཉིད་ཀྱིས། ། རབ་ཏུ་གྲུབ་པའི་གཞུང་ཆེན་ལེགས་བཙུགས་ནས། ། མཐའ་དག་བདེན་པར་ཡོད་ཅེས་འདོད་པ་ཡི། ། དབུ་མའི་གཞུང་ལུགས་འདི་དང་འདི་དག་གི ། ཆོས་ལྟར་བཅོས་ནས་ཆོས་མིན་སྟོན་ནོ་ཞེས། །
ཡང་ཡང་སྒྲོགས་པའི་གླེགས་བམ་མང་མཐོང་ཚེ། ། དཔྱོད་མེད་དང་ལྡན་མང་པོས་འཕགས་རྣམས་ལ། ། སྐུར་པ་བཏབ་ཅིང་ཚད་ལྡན་མཁས་པའི་གཞུང༌། ། རྩྭ་བཞིན་དོར་ནས་རང་བཟོའི་ཚོགས་ཆེན་ལ། ། ཉིན་མཚན་ཀུན་དུ་འབད་པས་རབ་བསྒྲིམས་ཀྱང༌། ། རང་བཞིན་གྱིས་གྲུབ་བདེན་པར་མེད་དོ་ཞེས། ། ནང་འགལ་ཁུར་གྱིས་རིང་ནས་དུབ་པ་ཡི། ། ཡོངས་རྫོགས་ཤིང་རྟའི་སྲོལ་འབྱེད་ག་ལ་སྲིད། ། ངོ་བོ་ཉིད་དང་རང་བཞིན་རང་མཚན་སོགས། ། ཐ་སྙད་སྟོན་པའི་གཞུང་གིས་ཀླུ་སྒྲུབ་ཀྱི། །
རྟགས་ཀྱི་དགག་བྱ་སྟོན་པ་ག་ལ་ཡིན། ། ཅི་སྟེ་ཡིན་ན་ཟླ་བའི་ཞབས་ཀྱིས་ཀྱང༌། ། རང་གི་མཚན་ཉིད་རང་བཞིན་ངོ་བོ་ཉིད། ། སྟོང་ཉིད་གསུམ་གྱི་སྟོང་གཞིའི་ཆོས་ཅན་ལ། ། རང་བཞིན་ངོ་བོ་ཉིད་སོགས་གསུངས་རིགས་ཀྱི། ། ལེགས་པར་བསྒྲུབས་ཤིང་དེའི་ལོགས་ཕྱོགས་ལ། ། གནོད་བྱེད་མང་དུ་བསྟན་པ་གཟིགས་ལགས་སམ། ། དེ་ཕྱིར་ཐལ་རང་གཞུང་གི་གྲུབ་མཐའ་ལ། ། མི་འདྲའི་རྣམ་དབྱེ་མང་དུ་ཡོད་མོད་ཀྱང༌། ། ཀླུ་སྒྲུབ་ཞབས་ཀྱིས་གཟིགས་པའི་ལྟ་བ་དེ། །
རྙེད་དང་མ་རྙེད་རྣམ་དབྱེ་བྱར་མི་རུང༌། ། སྟོང་ཉིད་བག་ཆགས་གོམས་པའི་སྐྱེ་བོ་ལ། ། མཐར་ཐུག་ལྟ་བའི་ངེས་པ་བསྐྱེད་ཚུལ་ལ། ། ཐལ་འགྱུར་ལུགས་འདི་ཤིན་ཏུ་བསྔགས་མོད་ཀྱང༌། ། འགའ་ཞིག་ཆད་པའི་གནས་སུ་ལྷུང་བའི་དོགས། ། མཚན་འཛིན་རིང་ནས་གོམས་པའི་སྐྱེ་བོ་འགའ། ། དབུ་མར་རིམས་ཀྱིས་བཀྲི་བའི་ཐབས་ཚུལ་ལ། ། རང་རྒྱུད་ལུགས་མཆོག་ཁྱད་པར་འཕགས་མོད་ཀྱང༌། ། ལ་ལ་རྟག་པའི་གནས་སུ་ལྷུང་བའི་དོགས། ། ད་ལྟ་མཁས་པར་རློམ་པའི་སྐྱེ་བོ་འགའ། །
རང་རྒྱུད་བདེན་སྨྲའི་གནས་སུ་རབ་བསྐྱལ་ཞིང༌། ། སྔོན་ཆད་ཐལ་འགྱུར་སྨྲ་རྣམས་ཆད་པར་འཕངས། ། རང་གི་ཐལ་འགྱུར་རྟགས་པའི་གནས་སུ་བསྒྲུབས། ། ཞེས་བྱ་བ་འདི་ནི་དཔལ་ཤཱཀྱ་མཆོག་ལྡན་དྲི་མེད་ལེགས་པའི་བློས་རང་ལོ་སོ་གཉིས་པ་ལ་གསང་ནེའུ་ཐོག་ཏུ་སྨྲས་པའོ།། །། མངྒ་ལཾ་བྷ་ཝནྟུ།། །། མངྒ་ལཾ།། །། ༈ བལ་ཡུལ་མཆོད་རྟེན་རིན་པོ་ཆེ་བྱ་རུང་ཁ་ཤོར་གྱི་ཉེ་འགྲམ་རྒྱལ་ཡོངས་ས་ཆེན་ཞེས་པ་གློག་ཀླད་དཔར་ཁང་ལས། བདེར་གཤེགས་༧སྐྱབས་རྗེ་བཅོ་བརྒྱད་ཁྲི་ཆེན་རྡོ་རྗེ་འཆང་མཆོག་གི་ཐུགས་དགོངས་རྫོགས་ཆེད། སྐྱབས་འོག་པ་ཚར་གྲྭ་གུ་རུས་གློག་ཀླད་ཕྱག་དེབ་ཆེད་འགྲེམ་སྤེལ་ཞུས་པའི་དགེ་འབྲས་སངས་རྒྱས་ཞིང་དུ་བསྔོའོ།། །།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
