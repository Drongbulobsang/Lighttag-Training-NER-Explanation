གསུང་འབུམ། ཤཱཀྱ་མཆོག་ལྡན།
པོད ༡༧
དབུ་མ་ལ་འཇུག་པའི་རྣམ་པར་བཤད་པ་ངེས་དོན་གནད་ཀྱི་ཊཱི་ཀ།
༼ཅ༽ ༄༅། །དབུ་མ་ལ་འཇུག་པའི་རྣམ་པར་བཤད་པ་ངེས་དོན་གནད་ཀྱི་ཊཱི་ཀ་ཞེས་བྱ་བ་བཞུགས་སོ།། དབུ་མ་ལ་འཇུག་པའི་རྣམ་པར་བཤད་པ་ངེས་དོན་གནད་ཀྱི་ཊཱི་ཀ་ཞེས་བྱ་བ། སྨྲ་བ་རྣམས་ཀྱི་གཙུག་རྒྱན་ཐམས་ཅད་མཁྱེན་པའི་ཞབས་ཀྱི་པད་མོར་གཡོ་དང་ཟོལ་མེད་པས་ལན་གཅིག་མིན་པར་ལུས་ངག་རབ་ཏུ་གུས་པས་ཕྱག་འཚལ་ལོ། ། ཕུན་ཚོགས་གསེར་གྱི་འཛིན་མར་ཞབས་བརྟན་ཞིང༌། ། བགྲང་ཡས་ཡོན་ཏན་ཚོགས་ཀྱི་བང་རིམ་ཅན། ། འཁོར་ཚོགས་རྒྱ་མཚོའི་དབུས་ན་ལྷམ་མེ་བ། ། ཐུབ་དབང་ལྷུན་པོའི་དབང་པོར་རྟག་པར་རྒྱལ། ། ལྷག་བསམ་དམ་པའི་ཤེལ་གྱི་གཞི་ལ་བརྩོན་འགྲུས་ལྷའི་བཟོ་བོ་སྟོང་གིས་བསྐྲུན་པའི་ཚོགས་གཉིས་གསེར་གྱི་ཁང་ཆེན་ངོ་མཚར་ཡོན་ཏན་ཚོགས་ཀུན་སྟར་ལ་བརྒྱུས་པའི་དངུལ་དཀར་བ་གམ་རབ་མཐོ་མངོན་པར་ཤེས་པའི་རིན་ཆེན་དྲྭ་མིག་ཅན། ། ཕུལ་བྱུང་ཕྲིན་ལས་གདུགས་དཀར་གཡོ་བའི་བསིལ་ཡབ་ལེགས་འབབ་རྣམ་དཀར་གྲགས་པའི་རྒྱལ་མཚན་རྩེར་འཐོན་བྱམས་དང་སྙིང་རྗེའི་རྔ་ཡབ་འཁྲུག་ལྡན་སྲིད་པ་ངལ་གསོའི་བསྟི་གནས་མཆོག་གྱུར་ཆོས་ཀྱི་སྒོ་མོ་བརྒྱད་ཁྲི་བཞི་སྟོང་རབ་ཕྱེ་བའི། །
ཡིད་འོང་རྣམ་རྒྱལ་ཁང་རྩེགས་གང་དེ་སྙེངས་བྲལ་སེང་ཆེན་བརྒྱ་ཡིས་བཏེག་པའི་ཤེལ་གྱི་ཁྲི་ལ་ལྷུན་ཅིང་བརྗིད་པར་བསྟི་མཛད་དབྱངས་ཅན་རྒྱུད་མང་ལ་འགྲན་འགྱུར་ཁུགས་སྟོང་གིས་མཚར་དུ་དངར་བའི་ཆོས་ཀྱི་རྔ་དབྱངས་ཟབ་མོ་ལྷུར་བླངས་པས། ། རྟག་ཏུ་རློམ་ཞིང་ཁེངས་པའི་གསེར་གྱི་མངལ་ལྡན་དང་ནི་ཕྱི་རོལ་སྡེ་པ་ཡོངས་ཀྱང་འཁྱོག་པོའི་ལམ་དོར་ཁྱོད་ཞབས་བསྟེན་ལ་མངོན་བརྩོན་གྱུར་ན་བྱང་ཆུབ་བར་དུ་ཁྱོད་ལ་སྐྱབས་སུ་མི་འགྲོ་སུ་ཞིང་ཡོད་ཅེས་སྙིང་ནས་སྙན་པར་སྨྲ། ། རྙོག་བྲལ་ཡིད་མཚོར་དད་པའི་འདབ་སྟོང་གསེར་གྱི་གེ་སར་འཛུམ་བྱེད་སྨྲ་མཁས་བུང་བ་རོལ་པའི་པད་མ་དང་ནི་ཤེལ་དཀར་ཁུ་བས་ཡང་ཡང་བྲན་པའི་ཟླ་བའི་སྟེང༌། ། མེ་ཤེལ་ལས་གྲུབ་འབུམ་ཕྲག་འོད་ཟེར་འཁྱིལ་བའི་ཉི་མའི་གདན་ལ་སྒེག་པའི་ཉམས་ལྡན་བཅུ་དྲུག་ལོན་པའི་ལང་ཚོ་ཅན་ཁྱོད་ཐུགས་རྗེའི་འཛུམ་དཀར་ཕྲེང་བ་ཅི་ཡང་སྟོན། ། རིན་ཆེན་ཕྲེང་མཛེས་གསེར་གྱི་ཉག་ཐག་ལ་བརྒྱུས་གཡུ་ཡི་ཕྲ་བཀོད་རྩེ་ཕྲན་ལྔ་པས་དབུ་བརྒྱན་སྙན་གོང་ཨུཏྤལ་སྔོན་པོས་མཛེས་བྱས་གསེར་གྱི་རྣ་ཆ་འགྲམ་པར་འཕྱང༌། ། འབར་ཞིང་འཕྱུག་པའི་རལ་གྲིས་བློ་ངན་དྲྭ་བ་རབ་གཅོད་རྒྱལ་ཡུམ་གླེགས་བམ་སྙིང་པོས་འགྲོ་འདིར་གང་ལ་ཅི་དགའི་ལེགས་བཤད་སྟེར་ཁྱོད་རྟག་པར་སྙིང་ལ་གནས་མཛོད་ཅིག ། མཁྱེན་རབ་ཁོར་ཡུག་ཡངས་པའི་རྭ་བར་བརྒྱ་བྱིན་གཞུ་ལྟར་རྣམ་བཀྲའི་ཕྱི་ནང་དངོས་ཀུན་ངོ་བོ་ལེགས་གཟིགས་བློ། ། ཨནྡྲ་རྙིལ་ལྟར་དྭངས་ཤིང་འཇིགས་པའི་ཆུ་སྔོན་གྱིས་གང་བགྲང་ཡས་ཐེག་གསུམ་རླབས་ཀྱི་ཕྲེང་བས་ཉེ་བར་མཛེས། ། ཕྲིན་ལས་ཆུ་བོ་སྟོང་ཕྲག་ངང་གིས་འབབ་པའི་ངོ་མཚར་མཛད་པ་བརྒྱ་ཕྲག་བརྒྱ་ཡི་འབབ་སྟེགས་དང་ལྡན་པའི། ། ཡིད་བཞིན་མཚོ་དེར་རྟག་པར་རོལ་མཛད་རྒྱལ་བ་གཉིས་ཀ་ཀླུ་སྒྲུབ་གང་དེ་ཕྱག་དང་སྲི་ཞུའི་གནས་ཡིན་ནོ། །
སངས་རྒྱས་བསྟན་སྐྱོང་བྱེད་པོའི་ཁྱབ་འཇུག་དང༌། ། ཐུབ་དབང་བསྟན་པའི་ཆུ་གཏེར་གྱིས་བསྐྲུན་པའི། ། མཁྱེན་བརྩེའི་ཟླ་བ་གྲགས་པའི་འོད་དཀར་ཅན། ། བསྟན་འཛིན་བདེ་འབྱུང་གཙུག་ན་མཛེས་གང་ཁྱོད། ། དད་པའི་ཨུཏྤལ་དགོད་པའི་འཛུམ་ཕྲེང་རྩེར། ། གུས་པས་བསྟེན་ནོ་ཟླ་བར་གྲགས་པ་ཡི། ། ཤིང་རྟའི་སྲོལ་འཛིན་ཉི་མར་གྲགས་ལ་སོགས། ། བརྒྱུད་པའི་བཤེས་གཉེན་དེ་ཀུན་བསྔགས་པར་འོས། ། ཤཱཀྱའི་བསྟན་པ་ཀུན་གྱི་ལྟ་ན་སྡུག་པའི་གྲོང་གི་ཐིག་ལེར་མི་མཐུན་ཕྱོགས་ལས་རྣམ་རྒྱལ་མཚན་ལྡན་པའི། ། ཁང་བརྩེགས་ཡིད་འོང་ལེགས་བཤད་གཡེར་ཁའི་དབྱངས་སྙན་དང་ནི་ཐུགས་སྐྱེད་ཡིད་བཞིན་ནོར་བུའི་རྒྱལ་མཚན་མཐོན་པོ་ཅན། །
རྣམ་དཀར་ཕྲིན་ལས་ཚོན་བརྒྱའི་རི་མོ་རྣམ་བཀྲ་ཟབ་ཅིང་རྒྱ་ཆེའི་ཆོས་ཀྱི་སྒོ་གླེགས་སྟོང་ཕྲག་ཕྱེ་གང་དེར། ། རིགས་པའི་རྡོ་རྗེས་ལུགས་ངན་ཕམ་བྱེད་རྣམ་དཔྱོད་མིག་སྟོང་ལྡན་ཁྱོད་བློ་བཟང་གསུམ་རྩེན་ཡོངས་ཀྱིས་ཕྱག་བྱའི་འོས། ། དེ་ཉིད་གཟིགས་ནས་དེ་དོན་བསྒྲུབ་མཛད་ཅིང༌། ། ཡོད་དང་མེད་སྨྲའི་མཐའ་གཉིས་དང་བྲལ་བའི། ། དཔལ་ལྡན་དབུ་མའི་སྨན་ལྗོངས་ཉམས་དགའ་བར། ། བློ་བཟང་རི་དྭགས་དབང་པོ་རྟག་པར་རྒྱལ། ། དེ་ལས་འོངས་པའི་ཆོས་ཚུལ་ཆུ་བོ་བརྒྱ། ། རྣམ་དཔྱོད་ཁོར་ཡུག་ཡངས་པར་ངལ་གསོ་ནས། ། ལུང་དང་རིགས་པའི་ཡིད་བཞིན་མཚོ་ཆེན་ལས། ། རྟག་ཏུ་ལེགས་པར་བཤད་པའི་དགའ་སྟོན་བྱ། །
འཁོར་བའི་རྩ་བ་དངོས་འཛིན་བློ། ། ཉིད་ཡིན་དེ་དྲུངས་འབྱིན་བྱེད་པ། ། སྟོང་ཉིད་སྙིང་རྗེའི་སྙིང་པོ་ཅན། ། དེ་སྟོན་བྱེད་པ་དབུ་མའི་ལུང༌། ། དེ་ལ་ཟབ་དང་རྒྱ་ཆེ་བས། ། འཇུག་པར་བྱེད་པ་ཟླ་བའི་གཞུང༌། ། གཞན་གྱིས་གཞན་དུ་བཤད་མཐོང་ནས། ། དེ་འགྲེལ་ཇི་བཞིན་འདིར་བཤད་བྱ། ། དེ་ལྟར་མཆོད་པར་བརྗོད་ཅིང་རྩོམ་པར་དམ་བཅས་ནས། ཟབ་པ་དང་རྒྱ་ཆེ་བའི་ཚུལ་གཉིས་ཀྱི་སྒོ་ནས་མགོན་པོ་ཀླུ་སྒྲུབ་ཀྱི་དབུ་མའི་གཞུང་ལ་འཇུག་པའི་བསྟན་བཅོས་འདི་འཆད་པ་ལ་གཉིས་ཏེ།
བསྒྱུར་བྱ་བསྟན་བཅོས་ཀྱི་རང་བཞིན་དང༌། སྒྱུར་བྱེད་ལོ་པཎ་ཀྱི་མཚན་སྨོས་པའོ། ། དང་པོ་ལ་མཚན་གྱི་དོན། འགྱུར་གྱི་ཕྱག གཞུང་གི་དོན་ནོ། ། དང་པོ་ལ་མཚན་བསྒྱུར་བ་དང༌། བཤད་པ་གཉིས། དང་པོ་ནི། རྒྱ་གར་ཏེ་ལེགས་སྦྱར་གྱི་སྐད་དུ། མ་དྷྱ་མ་ཀ་ནི།
དབུ་མ། ཨ་ཝ་ཏ་ར་ནི་འཇུག་པ། ནཱ་མ་ནི་ཞེས་བྱ་བའོ། ། གཉིས་པ་ལ་འདིར་དབུ་མ་ནི། དབུ་མའི་གཞུང་ལ་བྱ་སྟེ། འགྲེལ་པ་ལས། དབུ་མའི་བསྟན་བཅོས་ལ་འཇུག་པར་བྱ་བའི་ཕྱིར། དབུ་མ་ལ་འཇུག་པའི་བསྟན་བཅོས་རྩོམ་པར་འདོད་ཅེས་གསུངས་པས་སོ། ། འཇུག་པ་ནི། དེ་ལ་ཟབ་པ་དང་རྒྱ་ཆེ་བའི་ཚུལ་གཉིས་ཀྱི་སྒོ་ནས་འཇུག་པ་སྟེ།
རྣམ་རིག་པས་དབུ་མའི་བསྟན་བཅོས་ཀྱི་དོན་སེམས་ཙམ་དུ་བཀྲལ་བ་བཀག་ནས། ཐལ་འགྱུར་གྱི་སྲོལ་ལ་བརྟེན་ནས་ངོ་བོ་ཉིད་མེད་པར་སྨྲ་བའི་ཚུལ་དུ་བཀྲལ་བའི་ཕྱིར་དང༌། རྒྱ་ཆེན་སྤྱོད་པའི་ཕྱོགས་དང་སྦྱར་ནས་བཤད་པའི་ཕྱིར་རོ། ། གཉིས་པ་ནི། འཕགས་པ་འཇམ་དཔལ་ཞེས་སོ། ། གསུམ་པ་ལ། བཤད་པ་ལ་འཇུག་པའི་བྱ་བ། བཤད་པ་ཉིད་ཉེ་བར་དགོད་པའོ། ། དང་པོ་ལ། ཐོག་མར་སྙིང་རྗེ་ཆེན་པོ་ལ་བསྟོད་རིགས་པའི་རྒྱུ་མཚན་དང༌།
དེ་ལ་ཕྱག་འཚལ་བ་དངོས་སོ། ། དང་པོ་ལ། བྱང་སེམས་ཀྱི་རྒྱུའི་གཙོ་བོ་གསུམ་ངོས་བཟུང་བ། དེའི་ནང་ནས་སྙིང་རྗེ་ཆེན་པོ་ཉིད་གཙོ་བོར་བསྟན་པའོ། ། དང་པོ་ལ། ཉན་རང་ཐུབ་དབང་ལས་འཁྲུངས་ཤིང༌། ཐུབ་དབང་བྱང་སེམས་ལས་འཁྲུངས་པའི་ཚུལ་དང༌། བྱང་སེམས་རང་གི་རྒྱུ་གསུམ་ལས་འཁྲུངས་པར་བསྟན་པའོ། ། དང་པོ་ནི། ཉན་ཐོས་དང༌།
སངས་རྒྱས་འབྲིང་རྣམས་ཆོས་ཅན། ཐུབ་དབང་ལས་སྐྱེས་པ་ཡིན་ཏེ། ཐུབ་པས་གདུལ་བྱ་རང་རང་གི་རིགས་དང་རྗེས་སུ་མཐུན་པའི་ཆོས་གསུངས་པ་ཉམས་སུ་བླངས་པ་ལས་བྱུང་བའི་ཕྱིར། སངས་རྒྱས་འཕགས་པ་ཆོས་ཅན། བྱང་ཆུབ་སེམས་དཔའ་ལས་འཁྲུངས་པ་ཡིན་ཏེ། རང་དང་རྒྱུད་གཅིག་པའི་བྱང་སེམས་ཀྱིས་ཉེར་ལེན་གྱི་རྒྱུ་བྱས། བྱང་སེམས་གཞན་གྱིས་ལྷན་ཅིག་བྱེད་པའི་རྐྱེན་བྱས་པ་ལས་བྱུང་བའི་ཕྱིར། གཉིས་པ་ནི། སྙིང་རྗེའི་སེམས་དང༌། མཐའ་གཉིས་སུ་མེད་པའི་དོན་རྟོགས་པའི་བློ་ཤེས་རབ་དང༌།
ཀུན་རྫོབ་བྱང་ཆུབ་ཀྱི་སེམས་གསུམ་ནི་ཆོས་ཅན། རང་འབྲས་རྒྱལ་སྲས་རྣམས་ཀྱི་རྒྱུ་ཡིན་ཏེ། རང་གི་རིགས་རྒྱུན་ཕྱི་མ་ལ་གནས་པའི་རྒྱལ་སྲས་འཕགས་པ་དེ་ཁྱོད་ལས་འཁྲུངས་པའི་ཕྱིར། འདིར་ཁ་ཅིག རྒྱུ་གསུམ་པོ་དེ་ལམ་མ་ཞུགས་ཀྱི་གནས་སྐབས་ཀྱི་རྗེས་མཐུན་པ་ཙམ་ལ་བྱ་དགོས་ཏེ། བྱང་སེམས་ཀྱི་སྐྱེད་བྱེད་ཀྱི་རྒྱུར་བཤད་པའི་ཕྱིར་ཞེས་གསུང་པ་ནི་མི་འཐད་དེ། འགྲེལ་པ་ལས། དེ་ལ་སྙིང་རྗེ་ནི་འདི་ཉིད་དུ་འཆད་པར་འགྱུར་བའི་རྣམ་པ་དང་རང་གི་ངོ་བོ་ཅན་ནོ། ། གཉིས་སུ་མེད་པའི་བློ་ནི། དངོས་པོ་དང་དངོས་པོར་མེད་པ་སོགས་མཐའ་གཉིས་དང་བྲལ་བའི་ཤེས་རབ་བོ། །
ཞེས་རྗེས་མཐུན་པ་ཙམ་མ་ཡིན་པར་བཤད་པའི་ཕྱིར་དང༌། བྱང་ཆུབ་ཀྱི་སེམས་ཀྱང་མདོ་དྲངས་ནས་མཚན་ཉིད་པ་ཁོ་ནར་བཤད་པའི་ཕྱིར་དང༌། རིན་ཆེན་ཕྲེང་བར། དེ་ཡི་རྩ་བ་བྱང་ཆུབ་སེམས། ། རི་དབང་རྒྱལ་པོ་ལྟར་བརྟན་པས། ། ཕྱོགས་མཐའ་གཏུགས་པའི་སྙིང་རྗེ་དང༌། ། གཉིས་ལ་མི་བརྟེན་ཡེ་ཤེས་ལགས། ། ཞེས་བཤད་པའི་དགོངས་པ་འདིར་འཆད་པ་ཡིན་པར་འགྲེལ་པ་ཉིད་ལས་བཤད་ཅིང༌། ལམ་མ་ཞུགས་ཀྱི་སེམས་སྐྱེད་སོགས་ལ། རི་དབང་ལྟར་བརྟན་པ་སོགས་མི་འབྱུང་བའི་ཕྱིར་རོ། །
ཡང་རྒྱུ་གསུམ་ཀ་བྱང་སེམས་ལམ་དུ་ཞུགས་མ་ཐག་པའི་སྐྱེད་བྱེད་དུ་འགྲོ་དགོས་པ་ཡང་མ་ཡིན་ཏེ། རྩ་བར་སྙིང་རྗེ་ཁོ་ན་བྱང་སེམས་སྐྱེད་པ་ལ་དང་པོར་གལ་ཆེ་བ་ས་བོན་དང་འདྲ་བར་བཤད་ཅིང༌། གཞན་གཉིས་དེར་མ་བཤད་པའི་ཕྱིར་དང༌། འགྲེལ་པ་ལས་ཀྱང་བྱང་ཆུབ་ཀྱི་སེམས་དང༌། གཉིས་སུ་མེད་པའི་ཡེ་ཤེས་གཉིས་ཀྱི་རྩ་བ་ཡང་སྙིང་རྗེ་ཡིན་པའི་ཕྱིར། ཞེས་རྒྱུ་གསུམ་པོ་དུས་མཉམ་ཁོ་ན་མ་ཡིན་པར་བཤད་པའི་ཕྱིར་རོ། ། སྙིང་རྗེ་རྗེས་མཐུན་པ་ཙམ་ལ་འདོད་པ་དང༌། ཐ་མ་དང་བར་དུ་གལ་ཆེ་བ་ཡང་འགལ་བ་ཡིན་ནོ། ། འདིར་བསྟོད་ཕྱག་གི་ཡུལ་དུ་གྱུར་པའི་སྙིང་རྗེ་དེ་ཡང་རྗེས་མཐུན་པ་ཙམ་དུ་ཧ་ཅང་ཐལ་ཞིང༌། དེར་མ་ཟད།
བྱང་ཆུབ་སེམས་ནི་རྒྱལ་སྲས་རྣམས་ཀྱི་རྒྱུ། ། ཞེས་པས་བསྟན་པའི་རྒྱལ་སྲས་དེ། རྒྱུ་གསུམ་ལས་མ་བྱུང་བར་འགྱུར་ཏེ། དེ་འདྲ་དེའི་རྒྱུར་གྱུར་པའི་རྒྱུ་གསུམ་པོ་མཚན་ཉིད་པ་མེད་པའི་ཕྱིར་རོ། ། གཉིས་པ་ནི། ཟླ་བ་གྲགས་པ་བདག་གིས་ཆོས་ཅན། ཐོག་མར་སྙིང་རྗེ་ཆེན་པོ་ལ་བསྟོད་པར་བགྱི་བའི་རྒྱུ་མཚན་ཡོད་དེ། གང་གི་ཕྱིར་ན་བརྩེ་བ་ཉིད་རྒྱལ་བའི་ལོ་ཐོག་ཕུན་ཚོགས་འདིའི་དང་པོར་བསྐྱེད་པ་ལ་ས་བོན་དང་ནི། བར་དུ་སྤེལ་བ་ལ་ཆུ་དང་འདྲ་ཞིང་ཐ་མར་ཡུན་རིང་ལོངས་སྤྱོད་པའི་གནས་ལ་སྨིན་པ་ལྟ་བུར་འདོད་པར་གྱུར་པ་དེའི་ཕྱིར། དེ་ཡང་མདོ་ལས།
ཟླ་བ་ཚེས་པ་ལ་ཕྱག་བྱའི། ཉ་བ་ལ་ཕྱག་མི་བྱ་བའི་དཔེས། དེ་བཞིན་གཤེགས་པ་ལ་ཐོག་མར་ཕྱག་མི་བྱེད་པར་བྱང་ཆུབ་སེམས་དཔའ་ལ་ཐོག་མར་ཕྱག་བྱེད་པར་གསུངས་ལ། འདིར་ནི་བྱང་ཆུབ་སེམས་དཔའ་ཡང་གཙོ་བོར་སྙིང་རྗེ་ལས་བྱུང་བའི་ཕྱིར། བྱང་སེམས་ལས་ཀྱང་ཐོག་མར་སྙིང་རྗེ་ཆེན་པོ་ལ་ཕྱག་འཚལ་བ་ཡིན་ནོ། ། ཞེས་ཤེས་པར་བྱ་བའི་ཕྱིར་དུ་བདག་གིས་ཐོག་མར་སྙིང་རྗེ་བསྟོད་པར་བགྱི་ཞེས་གསུངས་སོ། ། འདིར་ཉིད་ཀྱི་སྒྲས། དཔེ་གསུམ་པོ་སོ་སོ་བར་སོང་བ་ལྟ་བུ་མིན་པར་སྙིང་རྗེ་ཁོ་ན་ཐོག་མཐའ་བར་གསུམ་དུ་གལ་ཆེ་བར་བསྟན་ནོ། ། ཞེས་འཆད་པ་ནི་གཞུང་གི་དགོངས་པ་མ་ཡིན་ཏེ། ཉིད་ཀྱི་སྒྲས་ནི།
རྒྱུ་གཞན་གཉིས་བྱང་སེམས་ཀྱི་རྒྱུའི་གཙོ་བོ་ཡིན་པར་དོགས་པ་སེལ་བར་དགོངས་པའི་ཕྱིར་ཏེ། འགྲེལ་པ་ལས། སྙིང་རྗེ་གཙོ་བོ་ཉིད་དུ་བསྟན་པར་འདོད་པས། གང་ཕྱིར་བརྩེ་ཉིད་ཅེས་སྦྱར་ནས་གསུངས་པས་སོ། ། དེ་ལྟ་མ་ཡིན་ན། ཐོག་མར་རྒྱུ་གཞན་གཉིས་ལའང་བསྟོད་རིགས་པར་འགྱུར་ཏེ། དེ་གཉིས་ཁོ་ན་ཡང་ཁྱེད་ལྟར་ན་ཐོག་མཐའ་བར་གསུམ་དུ་གལ་ཆེ་བར་དོན་གྱི་སྐབས་སུ་འདོད་དགོས་པའི་ཕྱིར་རོ། ། གཉིས་པ་ཕྱག་འཚལ་བ་དངོས་ལ། སེམས་ཅན་ལ་དམིགས་པའི་སྙིང་རྗེ། དམིགས་པའི་སྒོ་ནས་ངོས་བཟུང་སྟེ་ཕྱག་འཚལ་བ་དང༌།
སྙིང་རྗེ་ཕྱི་མ་གཉིས་དམིགས་རྣམ་གཉིས་ཀའི་སྒོ་ནས་ངོས་བཟུང་སྟེ་ཕྱག་འཚལ་བའོ། ། དང་པོ་ནི། དཔལ་ལྡན་ཟླ་བ་གྲགས་པ་ཆོས་ཅན། སེམས་ཅན་ལ་དམིགས་པའི་སྙིང་རྗེ་ལ་ཕྱག་འཚལ་བ་ཡིན་ཏེ། དང་པོར་ཕུང་པོ་ལ་དམིགས་ཏེ་ངའོ་ཞེས་བདག་ཏུ་ཞེན་པར་གྱུར་ཅིང༌། དེའི་འོག་ཏུ་བདག་གི་བའི་དངོས་པོ་ལ་དམིགས་ནས་འདི་ནི་བདག་གིའོ་ཞེས་ཆགས་པ་བསྐྱེད་པས་ལས་བསགས་ནས་ཟོ་ཆུན་གྱི་འཁྲུལ་འཁོར་འཕྱན་པ་ལྟར། རང་དབང་མེད་པར་འཁོར་བའི་འགྲོ་བ་ལ་དམིགས་ནས་སྙིང་རྗེ་བར་གྱུར་པ་གང་ཡིན་པ་དེ་ལ་འདུད་པའི་ཕྱིར། འདིར་བདག་ལ་ཞེས་པ་བདག་ཏུ་ཞེས་པའི་དོན་ཡིན་གྱི། དམིགས་པར་སྟོན་པ་མ་ཡིན་ཏེ། འགྲེལ་པར་བདག་ཡོད་དོ་སྙམ་དུ་ཉེ་བར་བརྟགས་ནས་འདི་ཉིད་དུ་བདེན་པར་མངོན་པར་ཞེན་ཅིང༌།
ཞེས་གསུངས་པས་སོ། ། དངོས་ལ་ཞེས་པས་ནི། བདག་གི་བའི་དམིགས་པ་སྟོན་པ་ཡིན་ཏེ། འགྲེལ་བར། འདི་ནི་བདག་གིའོ་སྙམ་དུ་ངར་འཛིན་པའི་ཡུལ་ལས་གཞན་པའི་དངོས་པོའི་རྣམ་པ་མ་ལུས་པ་ལ་མངོན་པར་ཞེན་པ་ཡིན་ནོ། ། ཞེས་གསུངས་པས་སོ། ། གཉིས་པ་ནི། དཔལ་ལྡན་ཟླ་བ་གྲགས་པ་ཆོས་ཅན། ཆོས་ལ་དམིགས་པའི་སྙིང་རྗེ་ལ་ཕྱག་འཚལ་བ་ཡིན་ཏེ། རླུང་གིས་ཅུང་ཟད་གཡོ་བའི་ཆུའི་ནང་གི་ཟླ་བའི་གཟུགས་བརྙན་གཡོ་བར་རྒན་པོ་འགའ་ཞིག་གིས་མངོན་སུམ་གྱིས་མཐོང་བ་ལྟར།
ཚུལ་མིན་ཡིད་བྱེད་ཀྱི་རྣམ་པར་རྟོག་པའི་རླུང་གིས་བསྐྱོད་པའི་འཇིག་ཚོགས་ལ་བལྟ་བའི་རྒྱ་མཚོར་ལས་ཀྱི་གཟུགས་བརྙན་དུ་གྱུར་པའི་འགྲོ་བ་རྣམས་གཡོ་བ་སྟེ། མི་རྟག་པར་མཐོང་བའི་འགྲོ་བ་ལ་སྙིང་རྗེར་གྱུར་པ་གང་ཡིན་པ་དེ་ལ་འདུད་པའི་ཕྱིར། དེ་ཆོས་ཅན། དམིགས་པ་མེད་པའི་སྙིང་རྗེ་ལ་ཕྱག་འཚལ་བ་ཡིན་ཏེ། རླུང་གིས་ཅུང་ཟད་གཡོ་བའི་ཆུ་ནང་གི་ཟླ་གཟུགས། རྒན་པོ་འགའ་ཞིག་གིས་ཟླ་བའི་རང་བཞིན་གྱིས་སྟོང་པར་མངོན་སུམ་གྱིས་མཐོང་བ་ལྟར། ཚུལ་མིན་ཡིད་བྱེད་ཀྱི་རྣམ་པར་རྟོག་པའི་རླུང་གིས་བསྐྱོད་པའི་འཇིག་ཚོགས་ལ་བལྟ་བའི་རྒྱ་མཚོར། རང་རང་གི་ལས་ཀྱི་གཟུགས་བརྙན་དུ་གྱུར་པའི་འགྲོ་བ་རྣམས་རང་བཞིན་ཉིད་ཀྱིས་སྟོང་པར་མཐོང་བའི་འགྲོ་བ་ལ་སྙིང་རྗེར་གྱུར་པ་གང་ཡིན་པ་དེ་ལ་འདུད་པའི་ཕྱིར། འདིར་སྙིང་རྗེ་གསུམ་ཀས་དམིགས་པ་སེམས་ཅན་ཙམ་ལ་དམིགས་པར་ཁྱད་པར་མེད་ཀྱང་སྙིང་རྗེ་དང་པོ་ནི། སྡུག་བསྔལ་དང་བྲལ་བར་འདོད་པའི་རྣམ་པ་ཅན་ཙམ་ཡིན་ལ།
སྙིང་རྗེ་གཉིས་པ་ནི། དེའི་སྟེང་དུ་སེམས་ཅན་མི་རྟག་པར་མཐོང་བའི་རྣམ་པ་ཅན་དང༌། སྙིང་རྗེ་གསུམ་པ་ནི། དེའི་སྟེང་དུ་དམིགས་ཡུལ་སེམས་ཅན་དང་བསལ་བྱ་སྡུག་བསྔལ་གཉིས་ཀ་རང་བཞིན་གྱིས་སྟོང་པར་མཐོང་བའི་རྣམ་པ་ཅན་ནོ། ། འོ་ན་སྙིང་རྗེ་གསུམ་གྱི་ཁྱད་པར་རྣམ་པས་འབྱེད་པར་འགྱུར་ལ། དེ་ལྟ་ན་འགྲེལ་པར་དམིགས་པས་འབྱེད་པར་བཤད་པ་དང་འགལ་ལོ་ཞེ་ན། ཉེས་པ་མེད་དེ། གཡོ་དང་སྟོང་པར་མཐོང་བའི་སྙིང་རྗེ་ཞེས་སྦྲེལ་བས་འཛིན་སྟངས་ཀྱི་ཁྱད་པར་དུ་བཤད་པའི་ཕྱིར་དང༌། སེམས་ཅན་མི་རྟག་པ་དང་རང་བཞིན་གྱིས་སྟོང་པ་དམིགས་པར་བཤད་པ་གཞུང་འདིའི་རྩ་འགྲེལ་གང་ནའང་མི་སྣང་བའི་ཕྱིར་དང༌། མི་རྟག་པ་དང་སྟོང་པས་ཁྱད་པར་དུ་བྱས་པའི་སེམས་ཅན་ལ་དམིགས་པར་འདོད་པ་ལ་ནི།
སྙིང་རྗེ་གསུམ་པོ་ཕན་ཚུན་འཆོལ་བར་ཐལ་བའི་ཕྱིར་རོ། ། འགྲེལ་པར་ཆོས་ལ་དམིགས་པ་དང༌། དམིགས་པ་མེད་པའི་སྙིང་རྗེ་ཡང་དམིགས་པའི་སྒོས་གསལ་བར་བྱ་བའི་ཕྱིར། ཞེས་གསུངས་པ་ནི། སྡུག་བསྔལ་བ་དང༌། མི་རྟག་པ་དང༌། སྟོང་པའི་རྣམ་པས་སེམས་ཅན་ལ་དམིགས་པའི་བྱེ་བྲག་གིས་འབྱེད་པ་ལ་བཤད་དགོས་ཏེ། ཇི་སྐད་བཤད་པ་དེ་ལྟ་བུ་ལ་སོགས་པ་རྟོགས་པའི་རིམ་གྱིས་དམིགས་པས་ན་ཞེས་འབྱུང་བ་ལྟར་རོ། ། འདིར་ཁ་ཅིག གསུམ་པོའི་ཁྱད་པར་དམིགས་པ་ཁོ་ནས་འབྱེད་པར་འདོད་པ་དང༌།
སྙིང་རྗེ་ཕྱི་མ་གཉིས་རྒྱུད་ལྡན་གྱི་གང་ཟག་དེས། སེམས་ཅན་སྐད་ཅིག་མ་དང་རང་བཞིན་མེད་པར་ངེས་ཟིན་པ་ཅིག་དགོས་སོ་ཞེས་འཆད་པ་ནི། ཐོག་མར་རང་གིས་གང་བཀག་པ་དེ་ཉིད་ཁས་ལེན་པ་ཡིན་ཏེ། དེ་ལྟར་གསུམ་པོའི་ཁྱད་པར་རང་རྒྱུད་ལྡན་གྱི་གང་ཟག་གི་འཛིན་སྟངས་ཀྱི་བྱེ་བྲག་ལས་ཕྱེ་བར་སོང་བའི་ཕྱིར་དང༌། གཡོ་དང་སྟོང་པར་མཐོང་ཞེས་པ་ཡང་རྒྱུད་ལྡན་གྱི་གང་ཟག་གི་འཛིན་སྟངས་ལ་འཆད་དགོས་ན། གཞུང་དེས་དམིགས་པའི་ཁྱད་པར་ཁོ་ན་འཆད་ཀྱི། སྙིང་རྗེ་གསུམ་གྱི་ཁྱད་པར་རྣམ་པས་མི་འབྱེད་པར་འདོད་པ་ཉམས་སོ། ། ཡང་གསུམ་ཀ་སེམས་ཅན་སྡུག་བསྔལ་དང་བྲལ་འདོད་ཀྱི་རྣམ་པ་ཅན་དུ་མཚུངས་པའི་ཕྱིར། མི་རྟག་པ་དང་རང་བཞིན་མེད་པའི་རྣམ་པ་ཅན་ཡིན་པར་འགལ་ལོ། ། ཞེས་གསུངས་པ་ནི་ཆེས་ངོ་མཚར་ཆེ་སྟེ།
སྟོང་ཉིད་སྙིང་རྗེའི་སྙིང་པོ་ཅན་གྱི་བློ་དང༌། ཤེར་ཕྱིན་དང་མཚུངས་ལྡན་གྱི་སེམས་བསྐྱེད་སོགས་ཇི་ལྟར་ཁས་ལེན་པའི་ཚུལ་ཁྱེད་ཀྱིས་སྟོན་དགོས་སོ། ། གཉིས་པ་ལ། ཟབ་པ་དང་རྒྱ་ཆེ་བའི་ཚུལ་རྒྱས་པར་བཤད་པ་དང༌། བཤད་པ་ཡོངས་སུ་རྫོགས་པའི་བྱ་བའོ། ། དང་པོ་ལ། རྒྱུ་བྱང་སེམས་ཀྱིས་བཤད་པ་དང༌། འབྲས་བུ་སངས་རྒྱས་ཀྱིས་བཤད་པའོ། ། དང་པོ་ལ། ས་སོ་སོའི་རྣམ་བཞག་སོ་སོར་བསྟན།
ས་བཅུའི་ཡོན་ཏན་ཐུན་མོང་དུ་བསྟན་པའོ། ། དང་པོ་ལ། ཉོན་མོངས་ཀྱིས་མ་དག་པའི་ས་བདུན་བཤད། དེས་དག་པའི་ས་གསུམ་བཤད་པའོ། ། དང་པོ་ལ། ཉན་རང་བློའི་སྟོབས་ཀྱིས་གནོན་མི་ནུས་པའི་ས་དྲུག་བཤད། དེས་གནོན་པར་ནུས་པའི་ས་བདུན་པ་བཤད་པའོ། ། དང་པོ་ལ་བསོད་ནམས་ཀྱི་ཚོགས་གཙོ་བོར་གྱུར་པའི་ས་གསུམ་བཤད། ཡེ་ཤེས་ཀྱི་ཚོགས་གཙོ་བོར་གྱུར་པའི་ས་གསུམ་བཤད་པའོ། ། དང་པོ་ལ།
གཞན་ལ་ཕན་པ་སྒྲུབ་པའི་ས་དང་པོ་བཤད། གཞན་ལ་གནོད་པ་སྤང་བའི་ས་ཕྱི་མ་གཉིས་བཤད་པའོ། ། དང་པོ་ལ། སའི་ངོ་བོ་བཤད་པ། སའི་ཡོན་ཏན་བཤད་པའོ། ། དང་པོ་ནི། ས་རབ་ཏུ་དགའ་བ་ལ་གནས་པའི་རྟོགས་པ་དེ་ནི་ཆོས་ཅན། དོན་དམ་པའི་སེམས་བསྐྱེད་དང་པོ་ཞེས་བྱ་སྟེ། ས་དང་པོ་ཡིན་པའི་ཕྱིར། འགྲོ་བ་རང་བཞིན་གྱིས་སྟོང་པར་མངོན་སུམ་གྱིས་མཐོང་བའི་རྒྱལ་བའི་སྲས་པོ་ས་དང་པོ་པ་འདིའི་སྟོང་ཉིད་མངོན་སུམ་དུ་རྟོགས་པའི་སེམས་གང་ཡིན་པ་དེ་ཆོས་ཅན།
ས་རབ་ཏུ་དགའ་བ་ཞེས་བྱ་སྟེ། འགྲོ་བ་རྣམས་རྣམ་པར་གྲོལ་བར་བྱ་བའི་ཕྱིར་དུ་སྙིང་རྗེ་ཆེན་པོའི་གཞན་དབང་དུ་གྱུར་ཅིང༌། ཀུན་ཏུ་བཟང་པོའི་སྨོན་པས་རབ་ཏུ་བསྔོས་པ་སྟེ། གཙོ་བོར་སྨོན་ལམ་ཆེན་པོ་བཅུ་ལ་སོགས་པ་སྨོན་ལམ་འབུམ་ཕྲག་གྲངས་མེད་པ་བཅུ་འདེབས་པར་བྱེད་པའི་ས་ཡིན་པའི་ཕྱིར། གཉིས་པ་ལ། ཡོན་ཏན་རྒྱས་པར་བཤད་པ་དང༌། ཡོན་ཏན་བསྡུས་ཏེ་བསྟན་པའོ། ། དང་པོ་ལ། ཞར་བྱུང་ཡོན་ཏན་གྱི་ཁྱད་པར་གཞན་བཤད་པ། སྐབས་སུ་བབ་པ་སྦྱིན་པའི་ཡོན་ཏན་བཤད་པའོ། །
དང་པོ་ལ། རང་རྒྱུད་མཛེས་པའི་ཡོན་ཏན་དང༌། གཞན་རྒྱུད་ཟིལ་གྱིས་གནོན་པའི་ཡོན་ཏན་ནོ། ། དང་པོ་ལ་ཡོན་ཏན་སོ་སོར་བཤད་པ་དང༌། དཔེའི་སྒོ་ནས་བསྡུས་ཏེ་བསྟན་པའོ། ། དང་པོ་ལ་མཚན་ཁྱད་པར་ཅན་ཐོབ་པའི་ཡོན་ཏན་དང༌། མཚན་དེ་དང་ལྡན་པའི་ཡོན་ཏན་ཉིད་བཤད་པའོ། ། དང་པོ་ནི། ས་རབ་ཏུ་དགའ་བ་ཐོབ་པ་དེ་ནས་བཟུང་སྟེ། བྱང་སེམས་དེ་ནི་ཆོས་ཅན།
དོན་དམ་པའི་བྱང་ཆུབ་སེམས་དཔའ་ཞེས་བྱ་བའི་སྒྲ་ཉིད་ཀྱིས་བསྙད་པར་བྱ་བ་ཡིན་ཏེ། དོན་དམ་པའི་བྱང་ཆུབ་ཀྱི་སེམས་དེ་ཐོབ་པར་གྱུར་པ་ཡིས། སོ་སོའི་སྐྱོ་བོའི་ས་ལས་འདས་པའི་སེམས་དཔའ་ཡིན་པའི་ཕྱིར། གཉིས་པ་ལས། འཕགས་པའི་ཡོན་ཏན་ཐོབ་པར་བསྟན། སོ་སྐྱེའི་ཉེས་པ་ཟད་པར་བསྟན་པའོ། ། དང་པོ་ལ། རང་གི་ས་ལ་གནས་པའི་ཡོན་ཏན། ས་གོང་མ་གནོན་པའི་ཡོན་ཏན་ནོ། ། དང་པོ་ལ།
མཉམ་གཞག་གི་ཡོན་ཏན་དང༌། རྗེས་ཐོབ་ཀྱི་ཡོན་ཏན་ནོ། ། དང་པོ་ལ། རྟོགས་པའི་ཡོན་ཏན་དང༌། སྤངས་པའི་ཡོན་ཏན་ནོ། ། དང་པོ་ནི། ས་དང་པོ་པ་འདི་ནི་ཆོས་ཅན། ཡོན་ཏན་སྔ་མར་མ་ཟད། དེ་བཞིན་གཤེགས་པ་རྣམས་ཀྱི་རིགས་སུའང་སྐྱེས་པ་ཡིན་ཏེ། ཉན་རང་གི་ས་ལས་འདས་པའི་སེམས་དཔའ་ཡིན་པའི་ཕྱིར།
གཉིས་པ་ནི། ས་དང་པོ་པ་འདི་ཡིས་ཆོས་ཅན། མཐོང་སྤངས་སུ་གྱུར་པའི་ཀུན་ཏུ་སྦྱོར་བ་གསུམ་པོ་ཐམས་ཅད་སྤངས་པར་འགྱུར་བ་ཡིན་ཏེ། དེ་སླར་མི་སྐྱེ་བའི་ཆོས་ཅན་དུ་བྱས་པའི་ཕྱིར། རྗེས་ཐོབ་ཀྱི་ཡོན་ཏན་ལ་དགའ་བ་མང་བའི་ཡོན་ཏན། རྫུ་འཕྲུལ་སྟོན་ནུས་པའི་ཡོན་ཏན་ནོ། ། དང་པོ་ནི། བྱང་ཆུབ་སེམས་དཔའ་ས་དང་པོ་པ་དེ་ནི་ཆོས་ཅན། དགའ་བ་མཆོག་ཏུ་གྱུར་པ་འཆང་བ་ཡིན་ཏེ། སའི་སྐྱོན་དང་བྲལ་བས་ཐུན་མོང་མ་ཡིན་པའི་རབ་ཏུ་དགའ་མང་བ་ཡིན་པའི་ཕྱིར།
གཉིས་པ་ནི། དེ་ཆོས་ཅན། འཇིག་རྟེན་གྱི་ཁམས་བརྒྱ་ཀུན་ནས་གཡོ་བར་ནུས་པར་གྱུར་པའང་ཡིན་ཏེ། རྫུ་འཕྲུལ་གྱིས་དེ་སྐྱོད་པར་ནུས་པའི་ཕྱིར། གཉིས་པ་ནི། དེ་ཆོས་ཅན། ས་ནས་སར་གནོན་པར་བྱེད་ཅིང་ས་གོང་མར་རབ་ཏུ་འགྲོ་བར་འགྱུར་ཏེ། ས་གོང་མའི་ཡོན་ཏན་མཐོང་ནས། དེ་གནོན་པ་ལ་སྤྲོ་བ་ཤས་ཆེ་བའི་ཕྱིར། གཉིས་པ་སོ་སོ་སྐྱེ་བོའི་ཉེས་པ་ཟད་པར་བསྟན་པ་ལ།
བྱེ་བྲག་ངན་འགྲོའི་ལམ་འགག་པར་བསྟན་པ། སྤྱིར་སོ་སོ་སྐྱེ་བོའི་ས་སྤངས་པར་བསྟན་པའོ། ། དང་པོ་ནི། ས་དང་པོ་ཐོབ་པ་དེའི་ཚེ་ཆོས་ཅན། བྱང་སེམས་འདིའི་ངན་འགྲོའི་ལམ་རྣམས་མཐའ་དག་འགག་པར་འགྱུར་ཏེ། མི་དགེ་བའི་ལས་ཀྱི་ས་བོན་སྤངས་པའི་ཕྱིར། གཉིས་པ་ནི། དེའི་ཚེ་ཆོས་ཅན། བྱང་སེམས་འདིའི་སོ་སོ་སྐྱེ་བོའི་ས་རྣམས་ཟད་པ་ཡིན་ཏེ། ཐེག་ཆེན་གྱི་འཕགས་ལམ་ཐོབ་པའི་ཕྱིར།
གཉིས་པ་ནི། ས་དང་པོ་པ་འདི་ནི་ཆོས་ཅན། མདོར་ན་འཕགས་པ་བརྒྱད་པ་རྒྱུན་ཞུགས་ཞུགས་པ་ཇི་ལྟ་བ་དེ་ལྟར་ཉེ་བར་བསྟན་ཏེ། དེ་ལ་རང་དང་མཐུན་པའི་སྤངས་རྟོགས་ཀྱི་ཡོན་ཏན་ཡོད་པར་ཉན་ཐོས་པས་འདོད་པ་དེ་བཞིན་དུ། ཁྱོད་ལ་ཡང་རང་དང་འཚམས་པའི་ཡོན་ཏན་བཤད་མ་ཐག་པ་རྣམས་ཡོད་པའི་ཕྱིར་རོ། ། འདི་ནི་ཉན་ཐོས་སྡེ་པའི་བློ་ངོར་བསྒྲུབ་དགོས་པ་ཡིན་ཏེ། རིན་ཆེན་ཕྲེང་བ་ལས། ཇི་ལྟར་ཉན་ཐོས་ཐེག་པ་ལ། ། ཉན་ཐོས་ས་ནི་བརྒྱད་བཤད་པ། ། དེ་བཞིན་ཐེག་པ་ཆེན་པོ་ལ། །
བྱང་ཆུབ་སེམས་དཔའི་ས་བཅུའོ། ། ཞེས་འབྱུང་བ་ལྟར་རོ། ། གཉིས་པ་གཞན་ཟིལ་གྱིས་གནོན་པའི་ཡོན་ཏན་ལ། བྱང་སེམས་ལས་དང་པོ་པས་ཉན་རང་བསོད་ནམས་ཀྱི་མཐུས་ཟིལ་གྱིས་གནོན་ནུས་པར་བསྟན། ཡེ་ཤེས་ཀྱི་མཐུས་ཟིལ་གྱིས་གནོན་པའི་ས་མཚམས་བསྟན་པའོ། ། དང་པོ་ནི། རྫོགས་པའི་བྱང་ཆུབ་ཀྱི་སེམས་ཀྱི་ལྟ་བ་དང་པོ་ལ་གནས་པ་སྟེ། ཀུན་རྫོབ་བྱང་ཆུབ་ཏུ་སེམས་བསྐྱེད་མ་ཐག་པའི་བྱང་སེམས་དེ་ཆོས་ཅན། ཁྱོད་ཀྱིས་ཀྱང་ཐུབ་དབང་གསུང་སྐྱེས་ཏེ་ཉན་ཐོས་དང་བཅས་པའི་རང་སངས་རྒྱས་རྣམས་ནི། བསོད་ནམས་དག་གི་དབང་གིས་ཕམ་པར་བྱས་པ་ཡིན་ཏེ།
ཁྱོད་ཉན་རང་ལ་ལྟོས་ཏེ། ཀུན་རྫོབ་བྱང་ཆུབ་ཀྱི་སེམས་དང༌། སྙིང་རྗེ་རྣམ་པར་འཕེལ་བ་ཡིན་པའི་ཕྱིར། ཇི་སྐད་དུ། འཕགས་པ་བྱམས་པའི་རྣམ་པར་ཐར་པ་ལས། རིགས་ཀྱི་བུ་འདི་ལྟ་སྟེ། དཔེར་ན་རྒྱལ་པོའི་བུ་སྐྱེས་ནས་རིང་པོ་མ་ལོན་པ་རྒྱལ་པོའི་མཚན་དང་ལྡན་པ་ནི་བློན་པོའི་ཚོགས་རྒན་པོ་གཙོ་བོར་གྱུར་པ་ཐམས་ཅད་ཀྱང་རིགས་ཀྱི་བདག་ཉིད་ཆེ་བའི་དབང་གིས་ཟིལ་གྱིས་གནོན་ཏོ། ། དེ་བཞིན་དུ་བྱང་ཆུབ་སེམས་དཔའ་ལས་དང་པོ་པ་བྱང་ཆུབ་ཏུ་སེམས་བསྐྱེད་ནས་རིང་པོ་མ་ལོན་པ། དེ་བཞིན་གཤེགས་པ་ཆོས་ཀྱི་རྒྱལ་པོའི་རིགས་སུ་སྐྱེས་པས་ཀྱང་བྱང་ཆུབ་ཀྱི་སེམས་དང་སྙིང་རྗེའི་དབང་གིས་ཉན་ཐོས་དང་རང་སངས་རྒྱས་ཡུན་རིང་དུ་ཚངས་པར་སྤྱད་པ་རྣམས་ཟིལ་གྱིས་གནོན་ཏོ། ། རིགས་ཀྱི་བུ་འདི་ལྟ་སྟེ་དཔེར་ན།
ནམ་མཁའ་ལྡིང་གི་དབང་པོ་ཆེན་པོའི་ཕྲུ་གུ་སྐྱེས་ནས་རིང་པོ་མ་ལོན་པའི་གཤོག་པའི་རླུང་གི་ཤུགས་དང༌། མིག་ཡོངས་སུ་དག་པའི་ཡོན་ཏན་གང་ཡིན་པ་དེ་ནི། དེ་ལས་གཞན་པའི་བྱའི་ཚོགས་མ་ལུས་པ་རྒས་པར་གྱུར་པ་ཐམས་ཅད་ལ་ཡོད་པ་མ་ཡིན་ནོ། ། དེ་བཞིན་དུ་བྱང་ཆུབ་སེམས་དཔའ་བྱང་ཆུབ་ཏུ་སེམས་དང་པོ་བསྐྱེད་པ་དེ་བཞིན་གཤེགས་པ་ནམ་མཁའ་ལྡིང་གི་དབང་པོ་ཆེན་པོའི་རིགས་ཀྱི་རྒྱུད་དུ་ཡང་དག་པར་འབྱུང་བ། ནམ་མཁའ་ལྡིང་གི་དབང་པོའི་ཕྲུ་གུ་ཐམས་ཅད་མཁྱེན་པ་ཉིད་དུ་སེམས་བསྐྱེད་པའི་གཤོག་པའི་སྟོབས་ཀྱིས་ཕ་རོལ་གནོན་པ་དང༌། ལྷག་པའི་བསམ་པ་ཡོངས་སུ་དག་པའི་མིག་གི་ཡོན་ཏན་གང་ཡིན་པ་དེ་ནི། བསྐལ་པ་བརྒྱ་སྟོང་དུ་ངེས་པར་འབྱུང་བའི་ཉན་ཐོས་དང་རང་སངས་རྒྱས་ཐམས་ཅད་ལ་ཡོད་པ་མ་ཡིན་ནོ། ། ཞེས་བྱ་བ་ལ་སོགས་པ་གསུངས་པ་ལྟ་བུའོ། ། ཞེས་འགྲེལ་པར་དྲངས་སོ། ། དེས་ན་འདི་བྱང་སེམས་ས་དང་པོ་པ་ལ་སྦྱོར་བ་གཞུང་གི་དགོངས་པ་མ་ཡིན་ཏེ།
གཞུང་འདིས་དྲངས་མ་ཐག་པའི་མདོའི་ཚིག་དོན་འགྲེལ་པར་འགྲེལ་པ་ཉིད་ཀྱིས་བཤད་ལ། མདོ་དེ་ལས། བྱང་ཆུབ་སེམས་དཔའ་ལས་དང་པོ་པ་བྱང་ཆུབ་ཏུ་སེམས་བསྐྱེད་ནས་རིང་པོ་མ་ལོན་པ་ཞེས་གསུངས་ལ། བྱང་སེམས་ས་དང་པོ་པ་ཡིན་ན་དེ་འདྲ་འགལ་བའི་ཕྱིར། ཅི་སྟེ་དོན་དམ་པའི་སེམས་བསྐྱེད་མ་ཐག་པ་ལ་དགོངས་སོ་ཞེ་ན། དེ་ལྟ་ན་མདོ་དེར། ཉན་ཐོས་དང་རང་སངས་རྒྱས་ཡུན་རིང་དུ་ཚངས་པར་སྤྱད་པ་རྣམས་ཟིན་གྱིས་གནོན་ཏོ། ། ཞེས་པའི་དགོངས་པ་དང་འགལ་ཏེ། མདོའི་དགོངས་པ། འདིར་བསྟན་གྱི་བྱང་སེམས་དེ་ལས་ཉན་རང་དགྲ་བཅོམ་ཚངས་སྤྱོད་ཡུན་རིང་བར་བཤད་ལ།
བྱང་སེམས་ས་དང་པོ་པ་ལས་དེ་ཚངས་སྤྱོད་ཡུན་རིང་བར་མི་འགྲུབ་པའི་ཕྱིར། དཔེ་དང་ཡང་འགལ་ཏེ། རྒྱལ་པོའི་བུ་སྐྱེས་མ་ཐག་པ་དང༌། མཁའ་ལྡིང་གི་ཕྲུ་གུ་སྐྱེས་མ་ཐག་པ་དཔེར་མཛད་པའི་ཕྱིར་རོ། ། འོ་ན་འདི་ས་དང་པོའི་ཡོན་ཏན་འཆད་པའི་སྐབས་མིན་ནམ་ཞེ་ན། དེ་ལྟ་ན་དེ་ནི་རིང་དུ་སོང་བ་ཞེས་པས་ཀྱང་ས་དང་པོའི་ཡོན་ཏན་བསྟན་པར་ཧ་ཅང་ཐལ་ཞིང༌། བྱང་སེམས་ས་དང་པོ་པས་ཉན་རང་བསོད་ནམས་ཀྱི་མཐུས་ཟིལ་གྱིས་གནོན་པ་ནི། ཀྱང་ཞེས་པའི་ནུས་པས་བཤད་པ་ཡིན་ནོ། ། གཉིས་པ་ནི། འོ་ན་དུས་ནམ་གྱི་ཚེ་ཉན་རང་བློའི་མཐུས་གནོན་པར་བྱེད་ཅེ་ན།
ཀུན་རྫོབ་བྱང་ཆུབ་ཏུ་སེམས་བསྐྱེད་པའི་བྱང་སེམས་དེ་ནི་ཆོས་ཅན། ས་རིང་དུ་སོང་བར་བློས་ཀྱང་ཉན་རང་ལས་ལྷག་པར་འགྱུར་ཏེ། རང་གི་ཡུལ་ཤེས་པའི་ཆེ་བ་ལ་གནས་པས། ཉན་ཐོས་དང་རང་སངས་རྒྱས་ཀྱི་བྱ་བ་ལས་འདས་པའི་ཤེས་རབ་ཐོབ་པའི་ཕྱིར། ཇི་སྐད་དུ་འཕགས་པ་ས་བཅུ་པ་ལས། ཀྱཻ་རྒྱལ་བའི་སྲས་དག་འདི་ལྟ་སྟེ་དཔེར་ན། རྒྱལ་པོའི་རིགས་སུ་སྐྱེས་པའི་རྒྱལ་པོའི་བུ་རྒྱལ་པོའི་མཚན་དང་ལྡན་པ་ནི། སྐྱེས་པ་ཙམ་གྱིས་རྒྱལ་པོའི་བྱིན་གྱིས་བློན་པོའི་ཚོགས་ཐམས་ཅད་ཟིལ་གྱིས་གནོན་གྱི་རང་གི་བློའི་སྟོབས་ཀྱིས་རྣམ་པར་དཔྱད་པ་ནི་མ་ཡིན་ནོ། ། ནམ་དེ་ནར་སོན་པར་གྱུར་པ་ན་དེའི་ཚེ་རང་གི་བློའི་སྟོབས་བསྐྱེད་པའི་བློན་པོའི་བྱ་བ་ཐམས་ཅད་ལས་ཤིན་ཏུ་འདས་པ་ཡིན་ནོ། ། ཀྱཻ་རྒྱལ་བའི་སྲས་དག་དེ་བཞིན་དུ་བྱང་ཆུབ་སེམས་དཔའ་ཡང་སེམས་བསྐྱེད་མ་ཐག་ཏུ་ལྷག་པའི་བསམ་པའི་ཆེ་བ་ཉིད་ཀྱིས་ཉན་ཐོས་དང་རང་སངས་རྒྱས་ཐམས་ཅད་ཟིལ་གྱིས་གནོན་གྱི།
རང་གི་བློའི་སྟོབས་ཀྱིས་རྣམ་པར་དཔྱད་པས་ནི་མ་ཡིན་ནོ། ། བྱང་ཆུབ་སེམས་དཔའི་ས་བདུན་པ་འདི་ལ་གནས་པའི་བྱང་ཆུབ་སེམས་དཔའ་ནི་རང་གི་ཡུལ་ཤེས་པའི་ཆེ་བ་ལ་གནས་པས་ཉན་ཐོས་དང་རང་སངས་རྒྱས་ཀྱི་བྱ་བ་ཐམས་ཅད་ལས་ཤིན་ཏུ་འདས་པ་ཡིན་ནོ། ། ཞེས་ཇི་སྐད་གསུངས་པ་ལྟ་བུའོ་ཞེས་འགྲེལ་པར་གསུངས་སོ། ། འདིར་ཡུལ་ཤེས་པའི་ཆེ་བ་ལ་གནས་པའི་དོན་ལ་འགྲེལ་བཤད་ལས། ས་བདུན་པར་ཁོ་བོ་ལམ་དུ་འཇུག་པར་བྱའོ། ། སྙམ་པའི་བློ་རྟོག་པ་ཡོད་པས་རྩོལ་བ་དང་བཅས་ལ། མདོ་ལ་སོགས་པའི་ཆོས་ཀྱི་མཚན་མ་མངོན་སུམ་དུ་མི་བྱེད་པས་མཚན་མེད་ཀྱི་ལམ་ཐོབ་པའོ་ཞེས་བཤད། ཁ་ཅིག་ས་བདུན་པར་ཤེས་སྒྲིབ་སྤོང་བའི་ནུས་པ་ཡོད་པས། ཤེས་བཞེད་ཀྱང་བཏང་སྙོམས་སུ་བཞག་ལ། ཕྱིས་ཀྱི་མཁས་པ་དག་ན་རེ།
ས་བདུན་པར་སེམས་ཀྱི་སྐད་ཅིག་རེ་རེ་ལ་དེ་བཞིན་ཉིད་ལ་འཇུག་ལྡང་ནུས་པ་ལ་བྱེད་དགོས་ཏེ། ས་བདུན་པའི་སྐབས་ནས་འཆད་པར་འགྱུར་བའི་ཕྱིར། དེ་ཡང་སེམས་དང་དེ་ཁོ་ན་ཉིད་གཉིས་རོ་གཅིག་ཏུ་མ་སོང་བའི་མོས་སྤྱོད་ཀྱི་སྐབས་སུ་འཇུག་ལྡང་དེ་མི་དཀའ་ཡང༌། དེ་གཉིས་རོ་གཅིག་ཏུ་སོང་བའི་འཕགས་པའི་སྐབས་སུ་འཇུག་ལྡང་དེ་དཀའ་བའི་ཕྱིར། ཞེས་གསུངས་སོ། ། མི་འཐད་དེ། འོ་ན་མོས་སྤྱོད་ནས་ཉན་རང་བློས་ཟིལ་གྱིས་གནོན་པར་འགྱུར་ཏེ། དེར་འཇུག་ལྡང་གི་ཚུལ་དེ་ནུས་པའི་ཕྱིར། ཁྱེད་རང་ལྟར་ན། ཉན་ཐོས་དགྲ་བཅོམ་པས་ཀྱང་སེམས་ཀྱི་སྐད་ཅིག་རེ་རེ་ལ་དེ་བཞིན་ཉིད་ལ་འཇུག་ལྡང་ནུས་པར་འགྱུར་ཏེ།
དེ་ནུས་པ་ལ་གེགས་བྱེད་ཀྱི་སྒྲིབ་པ་བདེན་འཛིན་མ་ལུས་པར་སྤངས་པའི་ཕྱིར། འགོག་པ་ལ་སྐད་ཅིག་རེ་རེ་ལ་འཇུག་ལྡང་ནུས་པ་ཟིལ་གནོན་གྱི་ཤེས་བྱེད་དུ་འགྲོ་བའི་ཤེས་བྱེད་གང་ཞིག་ཡིན། ཉན་རང་ལ་དེ་མེད་པས་སོ་ཞེས་པ་ལས་གཞན་མེད་པས། འོ་ན་ས་དྲུག་པ་བས་ཀྱང་བློའི་སྟོབས་ཀྱིས་ཟིལ་གྱིས་གནོན་པར་འགྱུར་ཏེ། དེས་འགོག་པའི་སྙོམས་འཇུག་ཐོབ་ལ་ཉན་རང་གི་མ་ཐོབ་པས་སོ། ། དེས་དེ་མ་ཐོབ་སྟེ། ཤེར་ཕྱིན་ལྷག་པ་མེད་པའི་ཕྱིར། འཁོར་གསུམ་ཁས་མ་བླངས་སམ། རྫོགས་པའི་སངས་རྒྱས་དང༌། ས་བརྒྱད་པ་བ་སོགས་ལ་ཟིལ་གནོན་གྱི་ཤེས་བྱེད་དེ་མ་ཚང་བར་འགྱུར་ཏེ།
དེ་བཞིན་ཉིད་ལ་སྐད་ཅིག་རེ་རེ་ལ་འཇུག་ལྡང་བྱེད་པ་དེ་མེད་པའི་ཕྱིར་ཏེ། ས་བརྒྱད་པར་སངས་རྒྱས་ཀྱིས་སློང་དགོས་པར་བཤད་པའི་ཕྱིར་དང༌། སངས་རྒྱས་ཀྱི་སར་ནི་དེ་བཞིན་ཉིད་ལས་ལྡང་བ་མེད་པའི་ཕྱིར། ཅི་སྟེ་ནུས་པ་ལ་བྱེད་ན་ནི། ས་དྲུག་པ་ནས་ཀྱང་ཅིའི་ཕྱིར་དེ་མེད་པའི་ཕྱིར་དེ་མེད་པའི་རྒྱུ་མཚན་སྟོན་ཅིག དེས་ན་དགོངས་པ་ནི། ས་བདུན་པར་ཉན་རང་གི་ཤེས་རབ་ཀྱི་བྱ་བ་ཐམས་ཅད་ལས་ཤིན་ཏུ་འདས་པ་ཡིན་ཏེ། དེའི་བྱ་བ་ནི། ཉོན་སྒྲིབ་ཀྱི་ས་བོན་སྤོང་བའི་བྱ་བ་ཙམ་བྱེད་ཀྱི་ཤེས་བྱའི་སྒྲིབ་པ་སྤོང་བའི་བྱ་བ་ཅུང་ཟད་ཀྱང་མི་བྱེད་པ་དེ་ཡིན་ལ། ས་བདུན་པར་བྱང་སེམས་རང་གིས་ཡུལ་ཤེས་པའི་ཆེ་བ་སྟེ།
ཆོས་ཀྱི་བདག་མེད་རྒྱས་པར་བསྒོམ་པའི་སྟོབས་ཀྱིས་ཉོན་སྒྲིབ་མ་ལུས་པ་དྲུངས་འབྱིན་པའི་བར་ཆད་མེད་ལམ་སྐྱེས་ཤིང༌། ངོ་སྐལ་གྱི་ཤེས་སྒྲིབ་སྤོང་བའི་བྱ་བ་དང་ཡང་བཅས་པ་ཡིན་ལ། ས་སྔ་མ་རྣམས་སུ་ཤེས་སྒྲིབ་རགས་པ་སྤངས་པའི་རྣམ་པར་གྲོལ་བའི་ལམ་ཡང་མངོན་དུ་བྱས་པས་ཉན་རང་གི་ཤེས་རབ་ཀྱི་བྱ་བ་ལས་ཤིན་ཏུ་འདས་པའི་ཕྱིར། ས་སྔ་མ་རྣམས་སུ་ནི་ཉན་རང་བློས་གནོན་པར་མི་ནུས་ཏེ། དེར་ཉོན་སྒྲིབ་མ་ལུས་པར་སྤོང་བའི་གཉེན་པོ་མ་ཐོབ་པའི་ཕྱིར། ཞེས་བྱ་བ་འདི་ཉིད་ཡིན་པར་ངེས་སོ། ། ཉན་ཐོས་དགྲ་བཅོམ་པས་བདེན་འཛིན་མ་ལུས་པར་སྤངས་པ་ཁས་ལེན་པ་ལྟར་ན་ནི། ས་བདུན་པ་ནས་ཉན་རང་བློའི་སྟོབས་ཀྱིས་གནོན་པ་ཡང་མི་འཐད་དེ། དག་པ་ས་གསུམ་གྱི་བར་ཆད་མེད་ལམ་གྱིས་བདེན་འཛིན་གྱི་ས་བོན་མི་སྤོང་ན། དེར་སྤང་བྱ་མེད་པར་ཐལ་བའི་ཕྱིར་དང༌།
བདེན་འཛིན་གྱི་ས་བོན་སྤངས་ནས་ཀྱང་གཉིས་སྣང་འཁྲུལ་པའི་སྣང་བ་འབྱུང་ན། སངས་རྒྱས་ཀྱི་སར་ཡང་གཉིས་སྣང་འཁྲུལ་བའི་བག་ཆགས་འབྱུང་བར་ཐལ་ལོ། ། གཉིས་པ། སྐབས་སུ་བབ་པ་སྦྱིན་པའི་ཡོན་ཏན་བཤད་པ་ལ། དངོས་དང་དབྱེ་བ་གཉིས། དང་པོ་ལ། ས་འདིར་སྦྱིན་པ་ལྷག་པར་བསྟན། སྦྱིན་པའི་ཡོན་ཏན་རྒྱས་པར་བཤད་པའོ། ། དང་པོ་ལ། ས་འདིའི་རྗེས་ཐོབ་ཏུ་སྦྱིན་པ་གཙོ་བོར་བསྟན།
དེ་ལས་མཉམ་གཞག་གི་ཡོན་ཏན་དཔོག་ནུས་པར་བསྟན་པའོ། ། དང་པོ་ནི། ས་དང་པོ་ཐོབ་པ་དེའི་ཚེ། ས་དང་པོ་བ་དེ་ཆོས་ཅན། ཁྱོད་ལ་རྫོགས་པའི་སངས་རྒྱས་ཀྱི་བྱང་ཆུབ་ཀྱི་རྒྱུ་བཅུའི་ནང་ནས་དང་པོ་སྦྱིན་པ་ཉིད་ནི་ལྷག་པར་འགྱུར་ཏེ། དེ་ལ་རྗེས་ཐོབ་ཏུ་ཉམས་ལེན་གཙོ་བོར་གྱུར་པའི་སེམས་དཔའ་ཡིན་པའི་ཕྱིར། གཉིས་པ་ནི། རང་གི་ཤ་སྟེར་བ་ལའང་གུས་པར་བྱས་པའི་སྤྱོད་པ་ཁྱད་པར་ཅན་དེ་ཆོས་ཅན། རང་ཕྱོགས་ཆོས་སུ་གྲུབ་པའི་གཞིར་ཕལ་པ་ལ་སྣང་དུ་མི་རུང་བའི་ཡོན་ཏན་སྙིང་རྗེ་དང་སྟོང་ཉིད་རྟོགས་པའི་ཤེས་རབ་སོགས་དཔོག་པའི་རྒྱུར་ཡང་འགྱུར་ཏེ། དེའི་གཏན་ཚིགས་ཡང་དག་ཡིན་པའི་ཕྱིར།
གཉིས་པ་ལ། རྟེན་དམན་པ་རྣམས་སྦྱིན་པ་ལ་སྤྲོ་བ་བསྐྱེད་པ་དང༌། བྱང་སེམས་ཀྱི་སྦྱིན་པའི་བསྔགས་པ་བརྗོད་པའོ། ། དང་པོ་ལ། བརྩེ་བདག་མ་ཡིན་པ་རྣམས་ལ་དང་པོར་སྦྱིན་པའི་གཏམ་མཛད་པའི་རྒྱུ་མཚན་དང༌། རྒྱུ་མཚན་དེ་བསྒྲུབས་པའོ། ། དང་པོ་ནི། ཐུབ་པ་ཆོས་ཅན། ཁྱོད་ཀྱིས་ཕར་ཕྱིན་བཅུའི་དང་པོར་སྦྱིན་པའི་གཏམ་མཛད་པ་ཡིན་ཏེ། འཁོར་བ་པའི་སྐྱེ་བོ་འདི་ཀུན་བདེ་བ་མངོན་པར་འདོད་ཅིང་མི་རྣམས་ཀྱི་བདེ་བའང་ཚེ་འདིའི་ལོངས་སྤྱོད་མེད་པར་འབྱུང་བ་མ་ཡིན་ལ།
ལོངས་སྤྱོད་ཀྱང་ནི་སྔོན་གྱི་སྦྱིན་པ་ལས་འབྱུང་བར་མཁྱེན་ནས་དེ་མཛད་པའི་ཕྱིར། གཉིས་པ་དེ་བསྒྲུབ་པ་ལ། སྦྱིན་པས་འཁོར་བའི་བདེ་བ་ཐོབ་པར་བསྟན། སྦྱིན་པས་མྱང་འདས་ཀྱི་བདེ་བ་ཐོབ་པར་བསྟན་པའོ། ། དང་པོ་ནི། འོ་ན་སྦྱིན་པ་བཏང་བ་ལས་ལོངས་སྤྱོད་འབྱུང་བ་ལ་གཏོང་བ་པོ་སྙིང་རྗེ་དང་ཕན་སེམས་དང་ལྡན་པ་དགོས་སམ་ཞེ་ན། དེ་མི་དགོས་ཏེ། སྙིང་རྗེ་དམན་ཞིང་ཤིན་ཏུ་རྩུབ་པོའི་སེམས་ཅན་རང་དོན་ལྷུར་ལེན་པ་གང་ཡིན་པ་དེ་དག་གིས་ཀྱང་སྦྱིན་པ་ལས་བྱུང་བའི་འདོད་པའི་ལོངས་སྤྱོད་རྣམས་བཀྲེས་སྐོམ་ལ་སོགས་པའི་སྡུག་བསྔལ་ཉེ་བར་ཞི་བའི་རྒྱུར་འགྱུར་བའི་ཕྱིར། གཉིས་པ་ནི། བཤད་མ་ཐག་པའི་སྦྱིན་པ་གཏོང་བ་པོ་འདི་ཡང་ཆོས་ཅན།
མཐར་ཐེག་དམན་གྱི་ཞི་བར་འགྲོ་བར་འགྱུར་ཏེ། ཁྱོད་སྦྱིན་པ་གཏོང་བའི་སྐབས་ཀྱི་དུས་ནམ་ཞིག་གི་ཚེ། འཕགས་པའི་སྐྱེ་བོ་དང་ཕྲད་པ་མྱུར་དུ་ཐོབ་ཅིང༌། དེ་ནས་དེས་ཆོས་བསྟན་པ་ལས་སྲིད་པའི་རྒྱུན་ཡང་དག་པར་ཏེ་རྩ་བ་ནས་བཅད་པར་བྱས་ཏེ། དེའི་རྒྱུ་ཅན་དེ་འབྲས་བུ་མངོན་དུ་བྱེད་པའི་ཕྱིར། གཉིས་པ་ལ། བྱང་སེམས་ཀྱི་ལོངས་སྤྱོད་གཏོང་བ་ལ་དགའ་བ་དེ་ཡོད་པར་བསྟན། ལུས་གཏོང་བ་ལ་སྡུག་བསྔལ་མེད་པར་བསྟན། དང་པོ་ལ། དགའ་བ་ཡོད་པར་བསྟན།
བདེ་བ་ཡོད་པར་བསྟན། དང་པོ་ལ། དགའ་བ་འབྱུང་ཚུལ་དངོས་དང༌། དེས་ན་བརྩེ་བདག་བྱང་སེམས་ལའང་སྦྱིན་པའི་གཏམ་གཙོ་བོར་སྟོན་པའོ། ། དང་པོ་ནི། འགྲོ་བ་ལ། ཕན་པར་དམ་བཅས་པའི་ཡིད་ཅན་བྱང་སེམས་རྣམས་ཆོས་ཅན། གཏོང་བ་པོ་སྔ་མ་ལས་སྦྱིན་འབྲས་ལ་ཐག་ཉེ་བ་ཡིན་ཏེ། ཁྱོད་ཀྱི་སྦྱིན་པས་རིང་པོར་མི་ཐོགས་པ་སྟེ། སྦྱིན་པ་དང་དུས་མཉམ་པ་ཁོ་ནར་སློང་བ་པོའི་ཡིད་ཚིམ་པར་བྱས་པ་ལས་བྱུང་བའི་དགའ་བ་ཐོབ་ནས་དེ་ལ་ལོངས་སྤྱོད་པའི་ཕྱིར།
གཉིས་པ་ནི། ཤེས་བྱ་ཆོས་ཅན། ཕར་ཕྱིན་བཅུའི་ཐོག་མར་སྦྱིན་པའི་གཏམ་ཉིད་གཙོ་བོ་ཡིན་ཏེ། གང་གི་ཕྱིར་ན་བརྩེ་བདག་བྱང་སེམས་ཀྱི་དགའ་བ་དང༌། བརྩེ་བདག་མ་ཡིན་པ་ཐམས་ཅད་ཀྱི་མངོན་མཐོ་དང་ངེས་ལེགས་ཀྱི་བདེ་བ་རྣམས་སྦྱིན་པ་ལ་རག་ལས་པའི་ཕྱིར། གཉིས་པ་ནི། གཏོང་བ་པོ་རྒྱལ་སྲས་ཆོས་ཅན། སྦྱིན་པ་གཏོང་བའི་དུས་དེ་ཉིད་དུ་སྦྱིན་འབྲས་བདེ་བ་ལ་ལོངས་སྤྱོད་པའི་སྒོ་ནས་ཀྱང་གཏོང་བ་པོ་སྔ་མ་ལས་ཁྱད་ཞུགས་པ་ཡིན་ཏེ། ཇི་ལྟར་བྱིན་ཅིག་ཅེས་པའི་སྒྲ་ཐོས་ནས་འདི་ནི་བདག་ལ་སློང་བ་པོ་ཞིག་གོ་སྙམ་དུ་བསམས་པ་ལས་ཁྱོད་ལ་བདེ་བ་འབྱུང་བ་དེ་ལྟར་དུ། ཐུབ་པ་ཉན་རང་རྣམས་ལ་ཞི་བའི་དབྱིངས་སུ་ཞུགས་པས་བདེ་བ་བསྐྱེད་པར་བྱེད་པ་མ་ཡིན་ན།
བདོག་པ་ཐམས་ཅད་བཏང་བས་ལྟ་ཞིག་སྨོས་ཅི་དགོས་པའི་ཕྱིར། གཞུང་འདི་དགའ་བ་ཐོབ་ཅེས་པའི་རྟགས་བསྒྲུབ་པ་ལ་སྦྱར་ནས། གང་ཕྱིར་བརྩེ་བདག་ཅེས་པ་འདིའི་འོག་ཏུ་སྦྱར་ནའང་རུང་ངོ༌། ། གཉིས་པ་ནི། རྒྱལ་སྲས་བདེ་འབྱུང་ཞེས་པ་མི་འཐད་དེ། ལུས་གཏོང་བའི་བྱང་སེམས་ལ་ལུས་ཀྱི་སྡུག་བསྔལ་འབྱུང་བའི་ཕྱིར་ཞེ་ན། ས་ཐོབ་པའི་བྱང་སེམས་ལ་ནི་ལུས་ཀྱི་སྡུག་བསྔལ་མི་འབྱུང་ལ། ས་མ་ཐོབ་པའི་བྱང་སེམས་ལ་ལུས་བཅད་པ་ལས་སྡུག་བསྔལ་འབྱུང་ཡང༌། སྡུག་བསྔལ་དེས་སྦྱིན་པའི་གེགས་བྱེད་པར་མི་ནུས་ཏེ། བྱང་སེམས་སོ་སྐྱེ་རང་གི་ལུས་བཅད་ནས་གཞན་ལ་སྟེར་ཞིང༌།
བདག་གིས་ལུས་ཀྱི་སྡུག་བསྔལ་གྱི་རྗེས་སུ་དཔག་ནས་གཞན་དག་རྣམས་ཀྱི་དམྱལ་བ་ལ་སོགས་པའི་སྡུག་བསྔལ་དམྱལ་བ་པ་རང་གིས་རིག་ཅིང་མྱོང་བ་ཉིད་དུ་མཐོང་ནས་ནི། དེ་བཅད་པར་བྱ་བའི་ཕྱིར་དུ་རང་གི་སྡུག་བསྔལ་ཁྱད་དུ་བསད་ནས་མྱུར་དུ་བརྩོན་འགྲུས་རྩོམ་པའི་དགའ་སྤྲོ་ལྷག་པར་འཕེལ་བའི་ཕྱིར། གཉིས་པ་ནི། སྦྱིན་པའི་ཕར་ཕྱིན་དེ་ཆོས་ཅན། གཉིས་སུ་དབྱེར་ཡོད་དེ། སྦྱིན་བྱ་དང༌། ལེན་པོ་དང༌། གཏོང་བ་པོར་དམིགས་པས་གཏོང་བའི་ཤེས་རབ་ཀྱིས་ཟིན་པར་གྱུར་པའི་འཇིག་རྟེན་ལས་འདས་པའི་ཕ་རོལ་ཏུ་ཕྱིན་པ་དང༌། འཁོར་གསུམ་པོ་དག་ལས་ཆགས་པ་སྐྱེས་པར་གྱུར་པས་བཅིངས་པའི་སྦྱིན་པ་དེ་ལ་འཇིག་རྟེན་པའི་ཕ་རོལ་ཏུ་ཕྱིན་པ་ཞེས་བསྟན་པའི་ཕྱིར། གཉིས་པ་ཡོན་ཏན་བསྡུས་ཏེ་བསྟན་པ་ནི།
ས་རབ་ཏུ་དགའ་བ་འདི་ནི་ཆོས་ཅན། ནོར་བུ་ཆུ་ཤེལ་ཇི་ལྟ་བ་བཞིན་དུ་གྱུར་པ་ཡིན་ཏེ། སྔར་བཤད་པ་དེ་ལྟར། རྒྱལ་བའི་སྲས་པོ་ས་དང་པོ་པའི་ཡིད་ཀྱི་ནམ་མཁའ་ལ་རབ་ཏུ་གནས་པའི་ཕྱིར་དང༌། དམ་པའི་རྟེན་ཏེ་བྱང་སེམས་ས་དང་པོ་པ་ལ་ཡེ་ཤེས་ཀྱི་འོད་ཆགས་པས་མཛེས་པ་རྙེད་པར་གྱུར་པའི་ཕྱིར་དང༌། མཐོང་སྤངས་སུ་གྱུར་པའི་མུན་པ་སྟུག་པོ་ཐམས་ཅད་རྣམ་པར་བསལ་ནས་རྒྱལ་བའི་ཕྱིར། དབུ་མ་ལ་འཇུག་པའི་རྣམ་པར་བཤད་པ་ལས་སེམས་བསྐྱེད་པ་དང་པོའི་རྣམ་པར་བཤད་པའོ།། །། གཉིས་པ་གཞན་ལ་གནོད་པ་མི་བསྒྲུབ་པའི་ས་བཤད་པ་ལ། ཚུལ་ཁྲིམས་ཀྱིས་གཞན་ལ་མི་གནོད་པའི་ས་བཤད། བཟོད་པས་གཞན་གྱི་གནོད་ལན་ལ་བཟོད་པའི་ས་བཤད།
དང་པོ་ལ། ས་འདིར་ཚུལ་ཁྲིམས་ལྷག་པར་བསྟན། ཚུལ་ཁྲིམས་ཀྱི་རང་བཞིན་གཏན་ལ་དབབ་པའོ། ། དང་པོ་ལ། འཆལ་ཚུལ་སྤངས་ཤིང་དགེ་བ་ལ་ངང་གིས་འཇུག་པའི་རྒྱུ་མཚན་གྱིས་ས་དང་པོ་ལས་ཚུལ་ཁྲིམས་ལྷག་པར་བསྟན། དེས་ན་ས་གཉིས་པར་ཚུལ་ཁྲིམས་ཀྱིས་མཛེས་པར་བཤད་པའོ། ། དང་པོ་ནི། བྱང་སེམས་ས་གཉིས་པ་བ་དེ་ཆོས་ཅན། རྨི་ལམ་དུ་ཡང་འཆལ་པའི་ཚུལ་ཁྲིམས་ཀྱི་དྲི་མ་སྤངས་པ་ཡིན་ཏེ། ཚུལ་ཁྲིམས་ཕུན་སུམ་ཚོགས་པས་ཡོན་ཏན་རྣམ་པར་དག་པ་དག་དང་ལྡན་པའི་ཕྱིར།
ཆོས་ཅན། དེ་དང་ལྡན་པ་ཡིན་ཏེ། ལུས་དང་ངག་དང་ཡིད་ཀྱི་རྒྱུ་བ་སྟེ། སྒོ་གསུམ་མི་དགེ་བས་རྣམ་པར་དག་པར་གྱུར་པས་དམ་པ་སྟེ་དགེ་བའི་ལས་ལམ་བཅུ་ཆར་སོག་པར་བྱེད་པའི་ཕྱིར། དེ་ཆོས་ཅན། ས་དང་པོ་པ་ལས་ཚུལ་ཁྲིམས་ལྷག་པར་གྱུར་པ་ཡིན་ཏེ། དགེ་བའི་ལམ་འདི་ལྟ་ཞིག བཅུ་ཆར་ཡང་ཁྱོད་ལ་ཀླགས་ཏེ་ཤིན་ཏུ་དག་པར་འགྱུར་བ་དེ་ལྟར་ས་དང་པོ་པ་ལ་མེད་པའི་ཕྱིར། གཉིས་པ་ནི། རྟག་ཏུ་ཚུལ་ཁྲིམས་རྣམ་པར་དག་པའི་བྱང་སེམས་ས་གཉིས་པ་བ་ཆོས་ཅན།
ཚུལ་ཁྲིམས་དེ་དག་གིས་མཛད་པ་དང་ལྡན་པ་ཡིན་ཏེ། སྟོན་ཀའི་ཟླ་བ་བསིལ་བ་དང་འོད་ཆགས་པ་ལྟར་དབང་པོའི་སྒོ་བསྡམས་པའི་སྒོ་ནས་ཞི་བ་དང༌། ཡེ་ཤེས་ཀྱི་ལམ་མེར་གསལ་བའི་འོད་ཆགས་པར་གྱུར་པ་དེའི་ཕྱིར། གཉིས་པ་ལ། རང་བཞིན་རྒྱས་པར་བཤད་པ། ས་གཉིས་པའི་ཚུལ་ཁྲིམས་ཀྱི་ཡོན་ཏན་བསྡུས་ཏེ་བསྟན་པའོ། ། དང་པོ་ལ། ངོ་བོ་དང་དབྱེ་བ་གཉིས་སོ། ། དང་པོ་ལ། ཚུལ་ཁྲིམས་ཀྱི་བསྔགས་པ་སྤྱིར་བཤད་པ་དང༌།
ས་གཉིས་པར་ཚུལ་ཁྲིམས་མི་མཐུན་ཕྱོགས་དང་མ་འདྲེས་པའི་དཔེ་བཤད་པའོ། ། དང་པོ་ལ། བྱང་སེམས་ཀྱི་ཚུལ་ཁྲིམས་བཤད། དེ་ལས་གཞན་པ་རྣམས་ཀྱི་ཚུལ་ཁྲིམས་བཤད། དང་པོ་ལ། ཚུལ་ཁྲིམས་ལ་བདེན་པར་བལྟ་བ་ཁྲིམས་འཆལ་དུ་བསྟན། བྱང་སེམས་ས་གཉིས་པ་བ་དེ་དང་བྲལ་བར་བསྟན་པའོ། ། དང་པོ་ནི། འོ་ན་སྔར་བཤད་པ་དེ་ཙམ་གྱིས་ཚུལ་ཁྲིམས་རྣམ་པར་དག་པ་ཡིན་ནམ་ཞེ་ན། གལ་ཏེ་དགེ་སློང་དེ་ནི་ཚུལ་ཁྲིམས་མི་དགེ་བས་དག་པ་ཡིན་ཀྱང༌།
སོ་སྐྱེའི་དགེ་སློང་དེ་ནི་ཆོས་ཅན། ཚུལ་ཁྲིམས་རྣམ་པར་དག་པར་མི་འགྱུར་ཏེ། ཚུལ་ཁྲིམས་ཀྱི་འཁོར་གསུམ་ཆར་ལ་རང་བཞིན་གྱིས་གྲུབ་པར་བལྟ་བ་དེའི་ཕྱིར། གཉིས་པ་ནི། དེའི་ཕྱིར་བྱང་སེམས་ས་གཉིས་པ་བ་དེ་ནི་ཆོས་ཅན། ཚུལ་ཁྲིམས་རྣམ་པར་དག་པ་དང་ལྡན་པ་ཡིན་ཏེ། རྟག་ཏུ་ཚུལ་ཁྲིམས་ཀྱི་འཁོར་གསུམ་ཆར་ལའང་གཉིས་བློའི་རྒྱུ་བ་ཡང་དག་པར་བྲལ་བར་གྱུར་པའི་ཕྱིར། འང་ཞེས་པས་མི་དགེ་བས་དག་པར་མ་ཟད་ཅེས་པའོ། ། གཉིས་པ་ལ། རྒྱས་པར་བཤད་པ་དང༌།
ཚུལ་ཁྲིམས་མངོན་མཐོ་དང་ངེས་ལེགས་ཀྱི་རྒྱུར་བསྡུས་ཏེ་བསྟན་པའོ། ། དང་པོ་ལ། སྦྱིན་འབྲས་བདེ་འགྲོའི་རྟེན་ལ་རྒྱུན་མི་ཆད་པར་འབྱུང་བ་ཚུལ་ཁྲིམས་ལ་རག་ལས་པར་བསྟན་པ་དང༌། ཚུལ་ཁྲིམས་དང་བྲལ་ན་ངན་འགྲོ་ལས་ཐར་དཀའ་བར་བསྟན་པའོ། ། དང་པོ་ནི། སྦྱིན་འབྲས་བདེ་འགྲོའི་རྟེན་ལ་འབྱུང་བ་ཚུལ་ཁྲིམས་ལ་རག་ལས་པ་ཡིན་ཏེ། སྐྱེ་བོ་ཚུལ་ཁྲིམས་རྐང་པ་ཉམས་པ་རྣམས་ལ་སྦྱིན་པས་ལོངས་སྤྱོད་དག་ནི་འགྲོ་བ་ངན་པ་ངན་སོང་གི་རྟེན་ལའང་འབྱུང་བའི་ཕྱིར། འང་ཞེས་པས་སྦྱིན་འབྲས་མི་འཁྲུལ་བར་བསྟན་ནོ། ། སྦྱིན་འབྲས་ལ་རྒྱུད་མར་ལོངས་སྤྱོད་པའང་ཚུལ་ཁྲིམས་ལ་རག་ལས་པ་ཡིན་ཏེ། ངན་འགྲོའི་རྟེན་ལ་སྦྱིན་འབྲས་ལོངས་སྤྱོད་པས་སྐྱེད་དང་བཅས་པའི་དངོས་པོའི་འདུ་བ་ཡོངས་སུ་ཟད་པས་ན་དེ་ཕྱིན་ཆད་ལོངས་སྤྱོད་པ་པོ་དེ་ལ་ལོངས་སྤྱོད་མི་འབྱུང་བའི་ཕྱིར།
གཉིས་པ་ལ། དངོས་དང༌། ཚུལ་ཁྲིམས་སྦྱིན་པའི་རྗེས་སུ་འགྲོ་དགོས་པར་བསྟན་པའོ། ། དང་པོ་ནི། ཚུལ་ཁྲིམས་དང་བྲལ་ན་ངན་འགྲོ་ལས་ཐར་དཀའ་བ་ཡིན་ཏེ། གལ་ཏེ་གང་གི་ཚེ་རང་དབང་དུ་འཇུག་ཅིང་མཐུན་པའི་ཡུལ་དུ་གནས་པས་ན། འདི་རང་གི་བདག་ཉིད་ཚུལ་ཁྲིམས་བསྲུངས་པའི་སྒོ་ནས་ངན་འགྲོ་གཡང་ལས་འཛིན་པར་མི་བྱེད་ན། ངན་འགྲོའི་གཡང་སར་ལྷུང་བས་གཞན་དབང་ཁོ་ནར་འཇུག་པར་འགྱུར་ཏེ་དེ་ལས་ཕྱི་ནས་གང་གིས་སློང་བར་བྱེད་པར་འགྱུར་ཏེ་ངན་འགྲོའི་རྟེན་ལ་ཚུལ་ཁྲིམས་དཀོན་པའི་ཕྱིར། གསུམ་པ་ནི། ཚུལ་ཁྲིམས་འཆལ་ན་སྦྱིན་འབྲས་ཕུན་སུམ་ཚོགས་པར་མི་འགྱུར་བ་དེའི་ཕྱིར།
རྒྱལ་བས་ཐོག་མར་སྦྱིན་པའི་གཏམ་མཛད་ནས། ཚུལ་ཁྲིམས་སྦྱིན་སོགས་ཀྱི་རྗེས་སུ་འགྲོ་བའི་གཏམ་ཉིད་མཛད་པ་ཡིན་ཏེ། སྦྱིན་སོགས་ཀྱི་ཡོན་ཏན་ཚུལ་ཁྲིམས་ཀྱི་ཞིང་དུ་རྣམ་པར་འཕེལ་ན། འབྲས་བུའི་ཚོགས་ཉེ་བར་འཕེལ་ཞིང༌། ཉེ་བར་ལོངས་སྤྱོད་པ་རྒྱུན་ཆད་པ་མེད་པར་འབྱུང་བའི་ཕྱིར། གཉིས་པ་ནི། སོ་སོ་སྐྱེ་བོ་ལམ་མ་ཞུགས་རྣམས་དང༌། གསུང་སྐྱེས་ཉན་ཐོས་དང་རང་བྱང་ཆུབ་ཏུ་བདག་ཉིད་ངེས་པ་རྣམས་དང༌། རྒྱས་སྲས་རྣམས་ཀྱི་མངོན་མཐོ་དང་ངེས་པར་ལེགས་པར་རྣམས་ཀྱི་རྒྱུའི་གཙོ་བོ་ནི། མི་དགེ་བ་བཅུ་སྤངས་པའི་ཚུལ་ཁྲིམས་ལས་གཞན་མེད་དེ།
ཚུལ་ཁྲིམས་ལ་མ་རྟེན་པར་མངོན་མཐོ་དང་ངེས་པར་ལེགས་པ་མི་ཐོབ་པར་མདོ་ལས་གསུངས་ཤིང༌། གོང་དུ་བསྟན་པའི་ཕྱིར་རོ། ། གཉིས་པ་ནི། ཚུལ་ཁྲིམས་ཡོངས་སུ་དག་པའི་དབང་དུ་བྱས་པའི་བདག་ཉིད་ཆེན་པོ་ས་གཉིས་པ་བ་དེ་ཆོས་ཅན། ཚུལ་ཁྲིམས་འཆལ་པ་དང་ལྷན་ཅིག་ཏུ་གནས་པར་མི་འདོད་དེ། ཇི་ལྟར་རྒྱ་མཚོ་རོ་དང་ལྷན་ཅིག་ཏུ་མི་གནས་པ་དང༌། བཀྲ་ཤིས་སྣ་ནག་མ་དང་ལྷན་ཅིག་ཏུ་མི་གནས་པ་དེ་བཞིན་དུ་དེ་ལྟར་ཁྱོད་ཀྱང་དེ་དང་ལྷན་ཅིག་གནས་པ་འགལ་བའི་ཕྱིར་རོ། ། གཉིས་པ་ནི། ཚུལ་ཁྲིམས་ཀྱི་ཕར་ཕྱིན་ཆོས་ཅན། གཉིས་སུ་དབྱེར་ཡོད་དེ།
གང་ཟག་གང་གིས་སྤོང་བ་དང༌། སྤང་བྱ་གང་ཞིག་སྤོང་བ་དང༌། སེམས་ཅན་གང་ལ་སྤོང་བར་བྱེད་པའི་འཁོར་གསུམ་དུ་དམིགས་ཤིང་ཞེན་པ་ཡོད་ན། ཚུལ་ཁྲིམས་དེ་ལ་འཇིག་རྟེན་པའི་ཕར་ཕྱིན་ཞེས་བཤད་ལ། གསུམ་ལ་ཆགས་པས་སྟོང་པའི་ཚུལ་ཁྲིམས་དེ་ལ་འཇིག་རྟེན་ལས་འདས་པ་ཞེས་བཤད་པའི་ཕྱིར། གཉིས་པ་ནི། ས་གཉིས་པ་དྲི་མ་མེད་པ་འདི་ཡང་ཆོས་ཅན། ཇི་ལྟར་སྟོན་ཀའི་དུས་ཀྱི་ཟླ་བའི་འོད་ནི་ཇི་བཞིན་དུ་སྟེ། དེ་དང་མཚུངས་པར་གྱུར་པ་ཡིན་ཏེ། རྒྱལ་སྲས་ས་གཉིས་པ་བའི་ཟླ་བ་ལས་བྱུང་བའི་ཕྱིར་དང༌།
སྲིད་པ་འཁོར་བའི་ཁོངས་སུ་གཏོགས་པ་མ་ཡིན་ཀྱང་སྲིད་པའི་དཔལ་དུ་གྱུར་པ་སྟེ། གླིང་བཞིའི་དབང་ཐོབ་པའི་རྒྱུ་ཡིན་པའི་ཕྱིར་དང༌། མི་དགེ་བའི་ས་རྡུལ་གྱི་དྲི་མ་དང་བྲལ་བའི་ཕྱིར་དང༌། འགྲོ་བའི་རྒྱུད་ཀྱི་འཆལ་ཚུལ་གྱིས་བསྐྱེད་པའི་ཡིད་ཀྱི་གདུང་བ་སེལ་བར་བྱེད་པ་ཡིན་པའི་ཕྱིར། དབུ་མ་ལ་འཇུག་པའི་རྣམ་པར་བཤད་པ་ལས། སེམས་བསྐྱེད་པ་གཉིས་པའི་རྣམ་པར་བཤད་པའོ།། །། གཉིས་པ། གནོད་ལན་ལ་བཟོད་པའི་ས་བཤད་པ་ལ། ཁྱད་གཞི་སའི་ངེས་ཚིག་དང༌། ཁྱད་ཆོས་སའི་ཡོན་ཏན་ནོ། །
དང་པོ་ནི། ས་གསུམ་པ་འདི་ཆོས་ཅན། འོད་བྱེད་པ་ཞེས་བྱ་སྟེ། ཤེས་བྱའི་བུད་ཤིང་མ་ལུས་པ་བསྲེག་པའི་ཡེ་ཤེས་ཀྱི་མེའི་འོད་འབྱུང་བའི་ཕྱིར། བདེར་གཤེགས་སྲས་པོ་ས་གསུམ་པ་བ་དེ་ཆོས་ཅན། ས་གསུམ་པ་ཐོབ་པ་དེའི་ཚེ་ཡེ་ཤེས་ཁྱད་པར་ཅན་འབྱུང་བའི་སྔ་ལྟས་འབྱུང་བ་ཡིན་ཏེ། ཟངས་མ་དང་འདྲ་བའི་སྣང་བ་ཉི་མ་ཤར་བའི་སྔ་ལྟས་འབྱུང་བ་ལྟར་ཁྱོད་ལ་ཡང་རྗེས་ཐོབ་ཏུ་ཡེ་ཤེས་ཀྱི་སྣང་བ་འབྱུང་བའི་ཕྱིར། གཉིས་པ་ལ། ཡོན་ཏན་རྒྱས་པར་བཤད་པ་དང༌། ཡོན་ཏན་བསྡུས་ཏེ་བསྟན་པའོ། །
དང་པོ་ལ། བཟོད་པ་ལ་སོགས་པ་འདིར་ལྷག་པའི་ཡོན་ཏན་བཤད། ཕར་ཕྱིན་དང་པོ་གསུམ་གཟུགས་སྐུའི་རྒྱུའི་གཙོ་བོར་བསྟན་པའོ། ། དང་པོ་ལ། བཟོད་པ་བཤད། བསམ་གཏན་སོགས་བཤད་པའོ། ། དང་པོ་ལ། སྙིང་རྗེ་དང་ཤེས་རབ་གཉིས་ཀྱི་སྒོ་ནས་ས་འདིར་བཟོད་པ་ལྷག་པར་བསྟན། བཟོད་པའི་རང་བཞིན་བཤད་པའོ། ། དང་པོ་ལ་སྙིང་རྗེས་ལྷག་པར་བསྟན་པ་དང༌།
ཤེས་རབ་ཀྱིས་ལྷག་པར་བསྟན་པའོ། ། དང་པོ་ནི། བྱང་སེམས་ས་གསུམ་པ་བ་དེ་ཆོས་ཅན། ཁྱོད་ཁོང་ཁྲོའི་གནས་མ་ཡིན་ཀྱང་ཁྱོད་ལ་གལ་ཏེ་འཁྲུག་པ་འགའ་ཡིས། ཁྱོད་ཀྱི་ལུས་ལ་ཤ་ནི་རུས་པ་དང་བཅས་པ་ཡུན་རིང་དུ་སྲང་རེ་རེ་ནས་བཅད་པར་གྱུར་ཀྱང༌། ཁྱོད་ཀྱི་བཟོད་པ་ས་གཉིས་པ་སོགས་ལས་ལྷག་པར་སྐྱེ་བ་ཡིན་ཏེ། ཡུལ་གཅོད་པར་བྱེད་པ་པོ་ལ་སྡིག་པའི་ལས་དེའི་རྐྱེན་གྱིས་དམྱལ་བ་ལ་སོགས་པའི་སྡུག་བསྔལ་འབྱུང་བར་འགྱུར་རོ་སྙམ་དུ་དགོངས་ནས་སྙིང་རྗེ་ལྷག་པར་འཕེལ་བའི་ཕྱིར། རྒྱལ་བའི་སྲས་ལ་འཁྲུགས་དེ་ཡི། ། རྐྱེན་ཅན་དམྱལ་སོགས་སྡུག་བསྔལ་ལ། ། ལྷག་པར་དམིགས་པའི་སྙིང་རྗེ་ཡིས།
གཅོད་བྱེད་དེ་ལ་ལྷག་པར་བཟོད། ། ཅེས་བྱ་བའི་དོན་དུ་འགྲེལ་པར་བཤད་དོ། ། གཉིས་པ་ནི། བདག་མེད་མངོན་སུམ་དུ་མཐོང་བའི་བྱང་ཆུབ་སེམས་དཔའ་ས་གསུམ་པ་བ་དེ་ཆོས་ཅན། ཁྱོད་ལ་སྙིང་རྗེར་མ་ཟད་བཟོད་པ་ལྷག་པའི་རྒྱུ་གཞན་ཡང་ཡོད་དེ། གང་གི་ཕྱིར་ན་ཁྱོད་ཀྱི་ལུས་ལ་གང་གིས་གཅོད་པ་དང༌། གང་ཞིག་གཅོད་པ་དང༌། གང་གི་ཚེ་ཇི་ལྟར་གཅོད་པ་སྟེ། འཁོར་གསུམ་གྱི་ཆོས་རྣམས་ཀྱང་ཁྱོད་ཀྱི་ཤེས་རབ་དེ་ཡིས་གཟུགས་བརྙན་ལྟར་མཐོང་བ་དེས་ན་བདག་འཛིན་ཀུན་བརྟགས་དང་བྲལ་བའི་ཤེས་རབ་དེའི་སྒོ་ནས་ཀྱང་བཟོད་པར་འགྱུར་བའི་ཕྱིར། གཉིས་པ་ལ།
བཟོད་པ་བསྟེན་པའི་ཚུལ་དང༌། བཟོད་པའི་དབྱེ་བ་གཉིས་སོ། ། དང་པོ་ལ། རྒྱས་པར་བཤད་པ་དང་བསྡུས་ཏེ་བསྟན་པའོ། ། དང་པོ་ལ། ཁོང་ཁྲོ་བར་མི་རིགས་པའི་རྒྱུ་མཚན། བཟོད་པ་བསྟེན་རིགས་པའི་རྒྱུ་མཚན་ནོ། ། དང་པོ་ལ། དགོས་པ་མེད་ཅིང་ཉེས་དམིགས་ཆེ་བས་ཁོང་ཁྲོ་བར་མི་རིགས། འདི་དང༌།
ཕྱི་མར་འབྱུང་བའི་ཉེས་དམིགས་བསམས་ནས། ཁོང་ཁྲོ་བར་མི་རིགས་པའོ། ། དང་པོ་ལ། དགོས་པ་མེད་པར་བསྟན། ཉེས་དམིགས་ཆེ་བར་བསྟན། དང་པོ་ནི། གནོད་བྱེད་དེར་བཀོན་པ་སྟེ་ཁྲོ་བ་ནི་ངེས་པར་ཚེ་འདིར་དོན་མེད་དོ། ། གལ་ཏེ་གནོད་པ་བྱས་པས་གནོད་བྱེད་དེར་བཀོན་པ་ཡིན་ན་དེ་ལ་བཀོན་པ་སྟེ། ཁྲོད་པས་གནོད་པ་བྱས་ཟིན་ཟློག་གམ་ཅི་སྟེ་མི་ཟློག་པ་དེའི་ཕྱིར། གཉིས་པ་ལ།
སྡུག་བསྔལ་གྱི་རྒྱུར་བསྟན། དགེ་བ་འཇོམས་པར་བསྟན། དང་པོ་ལ། བསྟན་པ་དང་བཤད་པ་གཉིས། དང་པོ་ནི། ཚེ་འདིར་དོན་མེད་པར་མ་ཟད་ཁོང་ཁྲོ་ནི་འཇིག་རྟེན་ཕ་རོལ་དང་ཡང་འགལ་བར་འགྱུར་ཏེ། རྣམ་སྨིན་ཡིད་དུ་མི་རུང་བ་འཕེན་པར་བྱེད་པའི་ཕྱིར། གཉིས་པ་ནི། གཞན་ལ་གནོད་ལན་དུ་གནོད་པ་དང་ནི་ཁྲོ་བས་ཕྱིར་ཏེ་སླར་ཡང་སྡུག་བསྔལ་གྱི་ས་བོན་ཉིད་དུ་ཇི་ལྟ་བུར་ན་ཁྲིད་པར་བྱེད་དེ། སྔོན་རང་གིས་བྱས་པའི་མི་དགེ་བའི་ལས་ཀྱི་འབྲས་བུ་གང་ཟད་པར་བྱེད་པ་བརྗོད་པར་འདོད་པ་ནི།
གཞན་གྱིས་རང་ལ་གནོད་པར་བྱས་པའི་སྡུག་བསྔལ་མྱོང་བ་དེ་ཉིད་ཀོ་ཡིན་པའི་ཕྱིར། དཔེར་ན་སྨན་པས་གཙག་བུ་རྣོན་པོས་གཏར་བའི་སྡུག་བསྔལ་བཟོད་དགོས་པ་དེ་བཞིན་ནོ། ། གཉིས་པ་ནི། མི་བཟོད་པ་ལས་གཞན་དུ་གྱུར་པ་སྟེ། སྟོབས་ཆེ་བའི་སྡིག་པ་ཡོད་པ་མ་ཡིན་ཏེ། གང་གི་ཕྱིར་ན་བྱང་སེམས་བདག་ཉིད་ཆེན་པོ་དེས་རྒྱལ་སྲས་རྣམས་ལ་ཁྲོས་པ་ཡིས་སྦྱིན་པ་དང༌། ཚུལ་ཁྲིམས་ལས་བྱུང་བའི་དགེ་བ་བསྐལ་པ་བརྒྱར་བསགས་པ་ཁོང་ཁྲོའི་བསམས་པ་སྐད་ཅིག་མ་གཅིག་གིས་འཇོམས་པར་བཤད་པ་དེའི་ཕྱིར། ཇི་སྐད་དུ། འཇམ་དཔལ་རྣམ་པར་རོལ་པའི་མདོ་ལས། འཇམ་དཔལ་ཁོང་ཁྲོ་བ་ཞེས་བྱ་བ་ནི།
བསྐལ་པ་བརྒྱར་བསགས་པའི་དགེ་བ་འཇོམས་པ་དེའི་ཕྱིར། ཁོང་ཁྲོ་བ་ཞེས་བྱའོ། ། ཞེས་འགྲེལ་པར་དྲངས་སོ། ། འདིར་ཁོང་ཁྲོའི་རྟེན་ནི་བྱང་སེམས་སོ་སྐྱེར་ངེས་ཏེ། འགྲེལ་པར་བྱང་སེམས་བདག་ཉིད་ཆེན་པོ་ཞེས་གསུངས་པའི་ཕྱིར། ཁོང་ཁྲོའི་ཡུལ་ལ་ནི་བྱང་སེམས་ཡིན་མ་ཡིན་གཉིས་སུ་ཡོད་ལ། བྱང་སེམས་ཀྱིས་བྱང་སེམས་མ་ཡིན་པ་ལ་ཁྲོས་པས་ནི་བསྐལ་པ་བརྒྱར་བསགས་པའི་དགེ་བ་འཇོམས་མི་ནུས་ཏེ། རྒྱལ་སྲས་རྣམས་ལ་ཞེས་ཡུལ་ངེས་པར་བཟུང་བའི་ཕྱིར། ཡུལ་བྱང་སེམས་ལ་ཡང་ས་ཐོབ་མ་ཐོབ་གཉིས་ལས། དང་པོ་ལ་ཁྲོས་ན་བསྐལ་པ་བརྒྱ་དང༌།
གཉིས་པ་ལ་ཡང་ས་ཐོབ་ཙམ་དང༌། སའི་ཁྱད་པར་གོང་མ་ཐོབ་པ་གཉིས་ལས། དང་པོ་ལ། ཁྲོས་ན་བསྐལ་པ་སྟོང་དང༌། གཉིས་པ་ལ་ཁྲོས་ན་དེ་བས་ཀྱང་ཆེས་ལྷག་པའི་བསྐལ་པར་བསགས་པའི་དགེ་བ་འཇོམས་པ་དང༌། བྱང་སེམས་མ་ཡིན་པས་བྱང་སེམས་ལ་ཁྲོས་ན་དགེ་རྩ་འཇོམས་ཀྱི་སྟེང་དུ་ཁོང་ཁྲོའི་སེམས་ཀྱི་གྲངས་དང་མཉམ་པའི་བསྐལ་པའི་བར་དུ་དམྱལ་བར་གནས་པ་ལ་སོགས་པ་གསུངས་ཏེ། ཇི་སྐད་དུ། སྤྱོད་འཇུག་ལས། བསྐལ་པ་སྟོང་དུ་བསགས་པ་ཡིས། ། སྦྱིན་དང་བདེ་གཤེགས་མཆོད་ལ་སོགས། །
ལེགས་སྤྱད་གང་ཡིན་དེ་ཀུན་ཀྱང༌། ། ཁོང་ཁྲོ་གཅིག་གིས་འཇོམས་པར་བྱེད། ། ཅེས་དང༌། སྡུད་པ་ལས། ལུང་བསྟན་མ་ཐོབ་བྱང་ཆུབ་སེམས་དཔའ་གང་ཞིག་གིས། ། ལུང་བསྟན་ཐོབ་ལ་སེམས་ཁྲོས་རྩོད་པ་རྩོམ་བྱེད་ན། ། ཐ་བ་སྐྱོན་ལྡན་སེམས་ཀྱི་སྐད་ཅིག་ཇི་སྙེད་པ། ། དེ་སྙེད་བསྐལ་པར་བཞི་ནས་གོ་ཆ་བགོ་དགོས་སོ། ། ཞེས་དང༌། སྤྱོད་འཇུག་ལས།
གང་ཞིག་དེ་འདྲའི་རྒྱས་སྲས་སྦྱིན་བདག་ལ། ། གལ་ཏེ་ངན་སེམས་བསྐྱེད་པར་བྱེད་ན་དེ། ། ངན་སེམས་བསྐྱེད་པའི་གྲངས་བཞིན་བསྐལ་བར་ནི། ། དམྱལ་བར་གནས་པར་འགྱུར་ཞེས་ཐུབ་པས་གསུངས། ། ཞེས་གསུངས་སོ། ། ཡུལ་རྟེན་གཉིས་ཀ་བྱང་སེམས་མ་ཡིན་པ་ལ་བསྐལ་པ་བརྒྱ་སྟོང་སོགས་ཀྱི་ངེས་པ་མེད་ཀྱང་དགེ་རྩ་འཇོམས་པ་ཡོད་པར་བསླབ་བཏུས་ལས་གསུངས་སོ། ། འཇོམས་རྒྱུའི་དགེ་རྩ་ནི། བྱང་ཆུབ་ཏུ་མ་བསྔོས་པ་དང༌། བདག་མེད་མངོན་སུམ་དུ་རྟོགས་པའི་ཤེས་རབ་ཀྱིས་མ་ཟིན་པ་རྣམས་ཡིན་ལ། བཅོམ་པའི་དོན་ནི་འབྲས་བུ་འབྱིན་པའི་ནུས་པ་མེད་པར་བྱས་པ་ཡིན་ལ།
ས་བོན་བཅོམ་པ་ནི་མ་ཡིན་ཏེ། འཇིག་རྟེན་པའི་ལམ་གང་གིས་ཀྱང་སྤང་བྱའི་ས་བོན་སྤོང་མི་ནུས་པའི་ཕྱིར། གཉིས་པ་ནི། ཁོང་ཁྲོའི་ཉེས་དམིགས་གཞན་ཡང་ཡོད་དེ། ཁོང་ཁྲོ་སྐྱེས་པ་ཙམ་གྱིས་མི་སྡུག་པའི་གཟུགས་སུ་བྱེད་ཅིང༌། དམ་པ་མ་ཡིན་པར་བཀྲི་བར་བྱེད་པ་དང༌། ཚུལ་དང་ཚུལ་མིན་ཤེས་པའི་རྣམ་དཔྱོད་འཕྲོག་པར་བྱེད་ཅིང༌། མི་བཟོད་པ་ཡིས་མྱུར་དུ་ངན་འགྲོར་བསྐྱུར་བར་བྱེད་པའི་ཕྱིར། གཉིས་པ་ནི། བཟོད་པས་བཤད་ཟིན་པ་དང༌།
འགལ་བའི་ཡོན་ཏན་རྣམས་བྱེད་པ་ཡིན་ཏེ། བཟོད་པ་སྐྱེས་པ་ཙམ་གྱིས་གཟུགས་མཛེས་ཤིང་སྐྱེ་བོ་དམ་པ་ལ་སྟེ་དེའི་ངོར་འཕངས་ཤིང༌། གཅེས་པ་དང་ལུགས་དང་ལུགས་མ་ཡིན་པ་ཤེས་པ་ལ་མཁས་པར་འགྱུར་ཞིང༌། ཚེ་རབས་དེའི་འོག་ཏུ་ནི་ལྷ་མིའི་སྐྱེ་བ་ལེན་པ་དང༌། སྡིག་པ་ཟད་པར་འགྱུར་བའི་ཕྱིར། གཉིས་པ་བསྡུས་ཏེ་བསྟན་པ་ནི། མི་བཟོད་པ་སྤངས་ནས་འཕགས་པའི་སྐྱེ་བོ་ཡིས་བསྔགས་པའི་བཟོད་པ་རྟག་ཏུ་མྱུར་ཏུ་བསྟེན་པར་བྱ་དགོས་ཏེ། སོ་སོ་སྐྱེ་བོས་ཁྲོས་པའི་སྐྱོན་ཉེས་དམིགས་དང༌། རྒྱལ་བའི་སྲས་ཀྱི་བཟོད་པའི་ཕན་ཡོན་རིག་པར་བྱ་བ་སྟེ། གོང་དུ་བསྟན་ཟིན་པའི་ཕྱིར་རོ། །
གཉིས་པ་ནི། བཟོད་པའི་ཕར་ཕྱིན་ཆོས་ཅན། གཉིས་སུ་དབྱེར་ཡོད་དེ། རྫོགས་པའི་སངས་རྒྱས་ཀྱིས་བྱང་ཆུབ་ཀྱི་ཕྱིར་བསྔོས་པའི་དགེ་རྩ་ཡིན་ཀྱང༌། འཁོར་གསུམ་དུ་དམིགས་པ་ཡོད་པར་ནི་འཇིག་རྟེན་པ་དང༌། དམིགས་པ་མེད་ན་བཟོད་པ་དེ་ཉིད་སངས་རྒྱས་ཀྱིས་འཇིག་རྟེན་ལས་འདས་པའི་ཕ་རོལ་ཏུ་ཕྱིན་པ་ཡིན་ཞེས་བསྟན་པའི་ཕྱིར། གཉིས་པ་ནི། ས་གསུམ་པ་དེར་གནས་པའི་རྒྱལ་སྲས་ཆོས་ཅན། ཡོན་ཏན་ཁྱད་པར་ཅན་གཞན་ཡང་འབྱུང་སྟེ། བསམ་གཏན་བཞི་དང༌།
གཟུགས་མེད་པའི་སྙོམས་པར་འཇུག་པ་བཞི་དང༌། མངོན་པར་ཤེས་པ་ལྔ། སྔ་མ་ལས་ལྷག་པ་ཐོབ་ཀྱང་དེའི་དབང་གིས་མི་སྐྱེ་བ་དང༌། ངོས་སྐལ་གྱི་འདོད་ཆགས་དང༌། ཞེ་སྡང་དང༌། འང་གི་སྒྲས་བསྟན་པ་གཏི་མུག་ཀྱང་ཡོངས་སུ་ཟད་པར་འགྱུར་བའི་ཕྱིར། རྒྱལ་སྲས་དེས་ཀྱང་ཆོས་ཅན། འཇིག་རྟེན་པའི་འདོད་ཆགས་རྟག་ཏུ་འཇོམས་པར་ནུས་པར་འགྱུར་བ་ཡིན་ཏེ། ལྷའི་དབང་པོར་གྱུར་ནས་སེམས་ཅན་རྣམས་འདོད་པའི་འདོད་ཆགས་ཀྱི་འདམ་ནས་འདོན་པ་ལ་མཁས་པའི་ཕྱིར། གཉིས་པ་ནི།
སྦྱིན་སོགས་ཆོས་གསུམ་པོ་དེ་དག་ཆོས་ཅན། ཁྱད་པར་གསུམ་དང་ལྡན་ཏེ། རྟེན་གྱི་ཁྱད་པར་ཕལ་མོ་ཆེར་བདེ་བར་གཤེགས་པས་ཁྱིམ་པ་རྣམས་ལ་བསྔགས་ཤིང༌། ངོ་བོའི་ཁྱད་པར་བསོད་ནམས་ཞེས་བྱ་བའི་ཚོགས་ཀྱང་ཡིན་ལ། འབྲས་བུའི་ཁྱད་པར་སངས་རྒྱས་གཟུགས་ཀྱི་བདག་ཉིད་ཅན་གྱི་སྐུའི་རྒྱུའི་གཙོ་བོ་ཡང་གསུམ་པོ་དེ་དག་ཉིད་ཡིན་པའི་ཕྱིར་རོ། ། དེར་མ་ཟད་བརྩོན་ཆོས་གསུམ་དེ་དག་ཕལ་མོ་ཆེར། བདེ་བར་གཤེགས་པས་རབ་བྱུང་རྣམས་ལ་བསྔགས། ། ཡེ་ཤེས་ཤེས་བྱའི་ཚོགས་ཀྱང་དེ་དག་ཉིད། ། སངས་རྒྱས་ཆོས་ཀྱི་བདག་ཉིད་སྐུ་ཡི་རྒྱུ། ། ཞེས་ཀྱང་སྦྱར་རོ། །
གཉིས་པ་ཡོན་ཏན་བསྡུས་ཏེ་བསྟན་པ་ལ། ཡེ་ཤེས་ཀྱི་རང་བཞིན་གྱིས་མུན་པ་འཇོམས་པར་བསྟན། སྙིང་རྗེས་གཞན་ལ་མི་ཁྲོ་བར་བསྟན། དང་པོ་ནི། རྒྱལ་བའི་སྲས་པོ་ས་གསུམ་པ་པའི་ཉི་མ་ལ་གནས་པའི་ཡེ་ཤེས་འོད་བྱེད་པ་འདི་ཆོས་ཅན། བྱེད་ལས་ཁྱད་པར་ཅན་དང་ལྡན་ཏེ། རང་རྒྱུད་དུ་གཏོགས་པའི་མུན་པ་རྣམས་དང་པོ་སྐྱེ་བཞིན་པའི་ཚེ་ཡང་དག་པར་བསལ་བར་བྱས་ནས་འགྲོ་བ་གཞན་གྱི་མི་ཤེས་པའི་མུན་པ་རྣམ་པར་འཇོམས་པར་མངོན་པར་འདོད་པའི་ཕྱིར། གཉིས་པ་ནི། ས་འདིར་ཆོས་ཅན། ཉེས་པ་འཇོམས་པ་ལ་ཉི་མ་ལྟར་ཤིན་ཏུ་རྣོ་བར་གྱུར་ཀྱང༌།
ཉེས་པ་ཅན་ལ་ཁྲོ་བར་མི་འགྱུར་ཏེ། བཟོད་པ་ལྷག་པར་གོམས་པའི་ཕྱིར། དབུ་མ་ལ་འཇུག་པའི་རྣམ་པར་བཤད་པ་ལས། སེམས་བསྐྱེད་པ་གསུམ་པའི་རྣམ་པར་བཤད་པའོ།། །། གཉིས་པ་ཡེ་ཤེས་ཀྱི་ཚོགས་གཙོ་བོར་གྱུར་པའི་ས་གསུམ་བཤད་པ་ལ། ཚོགས་གཉིས་ཀྱི་རྒྱུ་བརྩོན་འགྲུས་ཀྱི་ཕར་ཕྱིན་ལ་གཙོ་བོར་སྤྱོད་པའི་ས་བཤད། ཡེ་ཤེས་ཀྱི་ཚོགས་དངོས་ཀྱི་ས་བཤད་པའོ། ། དང་པོ་ལ། ས་འདིར་བརྩོན་འགྲུས་ལྷག་པར་བསྟན། ཡེ་ཤེས་ཀྱི་སྣང་བ་ས་གསུམ་པ་ལས་ལྷག་པའི་སྒོ་ནས་ངེས་ཚིག་བསྟན་པའོ། །
དང་པོ་ནི། བཞི་པ་འོད་ནི་འཕྲོ་བའི་ས་ཆོས་ཅན་གཙོ་བོར་བརྩོན་འགྲུས་གང་དུ་འབར་བའི་ས་ཡིན་ཏེ། བརྩོན་འགྲུས་ཀྱི་ཕར་ཕྱིན་གཙོ་བོར་གྱུར་པའི་ས་ཡིན་པའི་ཕྱིར། བརྩོན་འགྲུས་ཆོས་ཅན། བསོད་ནམས་དང་བློ་གྲོས་ཀྱི་ཚོགས་ནི་གཉིས་ཀྱི་རྒྱུ་ཡིན་ཏེ། སྦྱིན་སོགས་ཀྱི་ཡོན་ཏན་མ་ལུས་པ་ཁྱོད་ཀྱི་རྗེས་སུ་འགྲོ་ལྡོག་བྱེད་པའི་ཕྱིར། ཞིང་ཞེས་པ་ནི། རྒྱུ་འབྲས་ཕན་ཚུན་བསྡུད་པའོ། ། གཉིས་པ་ལ། དངོས་དང་སྤངས་པའི་ཁྱད་པར་རོ། །
དང་པོ་ནི། ས་བཞི་པ་ཆོས་ཅན། འོད་འཕྲོ་བ་ཞེས་བྱ་སྟེ། དེར་ནི་བདེ་གཤེགས་སྲས་པོ་ལ་རྫོགས་པའི་བྱང་ཆུབ་ཀྱི་ཕྱོགས་དང་མཐུན་པའི་ཆོས་སུམ་ཅུ་རྩ་བདུན་ལྷག་པར་བསྒོམས་པ་ལས་སྐྱེས་པའི་ཡེ་ཤེས་ཀྱི་སྣང་བ་སྔར་བཤད་པའི་ཟངས་ཀྱི་འོད་དང་འདྲ་བ་ལས་ལྷག་པར་འབྱུང་བའི་ཕྱིར། གཉིས་པ་ནི། དེ་ཆོས་ཅན། སྤངས་པའི་ཁྱད་པར་དང་ལྡན་ཏེ། ངོ་སྐལ་གྱི་རང་དུ་བལྟ་བ་སྟེ་འཇིག་ཚོགས་ལ་ལྟ་བ་དང་འབྲེལ་བ་སྟེ་སྔོན་དུ་འགྲོ་བའི་ཞེན་པ་མཐའ་དག་ཡོངས་སུ་ཟད་པའི་ཕྱིར། དབུ་མ་ལ་འཇུག་པའི་རྣམ་པར་བཤད་པ་ལས། སེམས་བསྐྱེད་པ་བཞི་པའི་རྣམ་པར་བཤད་པའོ།། །།
གཉིས་པ་ལ། བསམ་གཏན་གྱི་ཕར་ཕྱིན་ལ་གཙོ་བོར་སྤྱོད་པའི་ས་བཤད། ཤེས་རབ་ཀྱི་ཕར་ཕྱིན་ལ་གཙོ་བོར་སྤྱོད་པའི་ས་བཤད། དང་པོ་ལ། སའི་ངེས་ཚིག་དང༌། སའི་ཡོན་ཏན་བཤད་པའོ། ། དང་པོ་ནི། ས་ལྔ་པ་ལ་གནས་པའི་བདག་ཉིད་ཆེན་པོ་དེ་ཆོས་ཅན། ལྷའི་བུའི་བདུད་རྣམས་ཀུན་གྱིས་ཀྱང་ཕམ་པར་ནུས་པ་མ་ཡིན་ཏེ། བདུད་ཀྱིས་སྦྱང་དཀའ་བའི་ས་ལ་གནས་པ་ཡིན་པའི་ཕྱིར།
དེའི་ཕྱིར་ས་འདི་ལ་སྦྱང་དཀའ་བ་ཞེས་བྱའོ། ། དུར་ཛ་ཡ་ཞེས་པ་ཕམ་པར་དཀའ་བ་ལ་འཇུག་པ་ཡིན་ནོ། ། གཉིས་པ་ནི་དེ་ཆོས་ཅན། གཙོ་བོར་གྱུར་པའི་ཡོན་ཏན་དང་ལྡན་པ་ཡིན་ཏེ། བསམ་གཏན་གྱི་ཕར་ཕྱིན་ཆེས་ལྷག་པར་གྱུར་ཅིང༌། བློ་བཟང་འཕགས་པའི་བདེན་པ་བཞིའི་རང་བཞིན་ཞིབ་མོ་སྟེ། ཕྲ་མོ་རྟོགས་པ་ལའང་ཤིན་ཏུ་མཁས་པ་ཐོབ་པའི་ཕྱིར། དེ་ལྟར་ན། ས་གསུམ་པར་ཡེ་ཤེས་ཀྱི་སྔ་ལྟས་སུ་གྱུར་པའི་ཟངས་ཀྱི་སྣང་བ་ལྟ་བུ་འབྱུང་ཞིང༌། ས་བཞི་པ་སོགས་གསུམ་ལ་ཡེ་ཤེས་དངོས་ཀྱི་སར་བཞག་སྟེ།
ས་བཞི་པར་བྱང་ཆུབ་ཕྱོགས་མཐུན་གྱི་ཤེས་རབ། ལྔ་པར་བདེན་བཞིར་རྟོགས་པའི་ཤེས་རབ། དྲུག་པར་རྟེན་འབྲེལ་རྟོགས་པའི་ཤེས་རབ་བཞག་པའི་ཕྱིར། དབུ་མ་ལ་འཇུག་པའི་རྣམ་པར་བཤད་པ་ལས་སེམས་བསྐྱེད་པ་ལྔ་པའི་རྣམ་པར་བཤད་པའོ།། །། གཉིས་པ་ལ་ཁྱད་གཞི་སའི་ངེས་ཚིག ཁྱད་ཆོས་སའི་ཡོན་ཏན་ནོ། ། དང་པོ་ནི། ས་དྲུག་པ་མངོན་དུ་ཕྱོགས་པར་མཉམ་པར་བཞག་པའི་སེམས་བསམ་གཏན་གྱི་ཕར་ཕྱིན་ལ་གནས་ཏེ། འདིར་རྟེན་ཅིང་འབྲེལ་པར་འབྱུང་བ་རྐྱེན་ཉིད་འདི་པ་ཙམ་གྱི་དེ་ཁོ་ན་ཉིད་མཐོང་བའི་བྱང་སེམས་དེ་ཆོས་ཅན། འགོག་པའི་སྙོམས་འཇུག་ཐོབ་པར་འགྱུར་ཏེ།
ཤེར་ཕྱིན་ལྷག་པར་འགྱུར་བ་ལ་གནས་པའི་ཕྱིར། ས་དྲུག་པ་ཆོས་ཅན། མངོན་དུ་གྱུར་པའི་ས་ཞེས་བྱ་སྟེ། རྫོགས་པའི་སངས་རྒྱས་ཀྱི་ཆོས་ལ་མངོན་དུ་ཕྱོགས་པའི་ཕྱིར། གཉིས་པ་ལ། ཡོན་ཏན་རྒྱས་པར་བཤད་པ་དང༌། ཡོན་ཏན་བསྡུས་ཏེ་བསྟན་པའོ། ། དང་པོ་ལ། ཡུལ་ཅན་ཤེར་ཕྱིན་གྱི་བསྔགས་པ་དང༌། ཡུལ་རྟེན་ཅིང་འབྲེལ་འབྱུང་གི་དེ་ཉིད་བཤད་པའོ། །
དང་པོ་ནི། བློ་ཤེས་ཕྱིན་ཆོས་ཅན། མིག་བུ་དང་འདྲ་སྟེ། ཇི་ལྟར་ལོང་བའི་ཚོགས་ཀུན་བདེ་བླག་ཏུ་མིག་དང་ལྡན་པའི་སྐྱེས་བུ་གཅིག་གིས་འདོད་པའི་ཡུལ་དུ་ཁྲིད་པ་དེ་བཞིན་དུ། དོན་གྱི་སྐབས་འདིར་ཡང་ཁྱོད་ཀྱིས་མིག་ཉམས་པ་ལྟ་བུའི་སྦྱིན་སོགས་ཀྱི་ཡོན་ཏན་བླངས་ཏེ། རྒྱལ་བ་སངས་རྒྱས་ཀྱི་ས་ཉིད་དུ་འགྲོ་བའི་ཕྱིར། གཉིས་པ་ལ། བཤད་པ་ལ་འཇུག་པ་དང༌། བཤད་པ་ཉིད་དགོད་པའོ། ། དང་པོ་ལ།
སྟོང་ཉིད་འཆད་པའི་སྣོད་ངོས་བཟུང་ནས་དེ་ལ་བཤད་པར་དམ་བཅའ་བ། དེ་ལ་བཤད་ན་ཡོན་ཏན་འབྱུང་བའི་ཚུལ་བསྟན་ནས་ཉན་པར་བསྐུལ་བའོ། ། དང་པོ་ལ། བཤད་པར་དམ་བཅའ་བ་དང༌། སྣོད་ངོས་བཟུང་བའོ། ། དང་པོ་ནི། ཟླ་བ་གྲགས་པ་ཆོས་ཅན། ཟབ་མོ་སྟོང་པ་ཉིད་རང་དབང་དུ་བཤད་པ་མ་ཡིན་ཏེ། ཇི་ལྟར་ས་དྲུག་པ་བ་དེ་ཡིས་ཆེས་ཟབ་པའི་ཆོས་རྟོགས་པ་དེ་ལྟར་དུ། འཕགས་པ་ཀླུ་སྒྲུབ་ཀྱིས་མདོ་སྡེའི་ལུང་དང་གཞན་ཡང་རིགས་པ་ལ་བརྟེན་ནས་གསལ་བར་མཛད་པ་ཡིན་པས་ན།
འཕགས་པ་ཀླུ་སྒྲུབ་ཀྱི་གཞུང་ལུགས་ལས་ཇི་ལྟར་གནས་པའི་ལུགས་བཞིན་དུ་བརྗོད་པར་བྱ་བ་ཡིན་པའི་ཕྱིར། གཉིས་པ་ནི། སོ་སོ་སྐྱེ་བོའི་དུས་ནའང་སྟོང་ཉིད་སྟོན་པའི་ཆོས་ཐོས་ནས་ནང་དུ་རབ་ཏུ་དགའ་བ་ཡང་ཡང་དུ་འབྱུང་ལ། རབ་ཏུ་དགའ་བ་ལས་བྱུང་བའི་མཆི་མས་མིག་བརླན་ཞིང་ལུས་ཀྱི་བ་སྤུ་ལྡང་བར་འགྱུར་བ་གང་ཡིན་པ་དེ་ཆོས་ཅན། ཁྱོད་ལ་དམ་པའི་དོན་གྱི་བདེན་པ་བསྟན་པར་བྱ་རིགས་ཏེ། དེ་ཁོ་ན་ཉིད་ཉེ་བར་བསྟན་པའི་སྣོད་ནི་ཡིན་པའི་ཕྱིར་ཏེ། ཁྱོད་ལ་རྫོགས་པའི་སངས་རྒྱས་ཀྱི་བློ་སྟོང་ཉིད་རྟོགས་པའི་ཡེ་ཤེས་ཀྱི་ས་བོན་ཡོད་ཅིང༌། ཡོད་པ་ལྟར་རྐྱེན་གྱིས་སད་པའི་གང་ཟག་ཡིན་པའི་ཕྱིར། གཉིས་པ་ལ། སྟོང་ཉིད་བསྟན་པ་ལས་ཡོན་ཏན་གཞན་ཡང་འབྱུང་བའི་ཚུལ་དང༌།
དེས་ན་ཆོས་འདི་ཉན་པར་བསྐུལ་བའོ། ། དང་པོ་ནི། ཉན་པ་པོ་དེ་ལ་སྟོང་པ་ཉིད་ཀྱི་ཆོས་བསྟན་པ་དེའི་རྗེས་སུ་འགྲོ་བ་སྟེ། དེ་དང་མཐུན་པའི་ཡོན་ཏན་གཞན་ཡང་འབྱུང་སྟེ། ངན་སོང་དུ་ལྟུང་ན་སྟོང་ཉིད་ཀྱི་ལྟ་བ་ཆད་པར་མཐོང་ནས་རྟག་ཏུ་ཚུལ་ཁྲིམས་ཡང་དག་པར་བླངས་ནས་གནས་པར་འགྱུར་བ་དང༌། བདེ་འགྲོར་སྐྱེས་ཀྱང་དབུལ་པོར་གྱུར་ན། སྟོང་པ་ཉིད་ཀྱི་ཆོས་ཉན་པ་རྒྱུན་ཆད་པར་འགྱུར་རོ་སྙམ་ནས་སྦྱིན་པ་གཏོང་བར་འགྱུར་ཞིང༌། སྟོང་པ་ཉིད་ཀྱི་ལྟ་བ་སྙིང་རྗེས་ཡོངས་སུ་ཟིན་པ་ནི་སངས་རྒྱས་ཀྱི་རྒྱུའི་གཙོ་བོ་ཡིན་ནོ་སྙམ་ནས་སྙིང་རྗེ་སྟེན་པར་བྱེད་ཅིང༌། ཁོང་ཁྲོས་ནི་གཟུགས་མི་སྡུག་པ་ཐོབ་པ་དེའི་རྐྱེན་གྱིས་འཕགས་པ་རྣམས་དགྱེས་པར་མི་འགྱུར་རོ་སྙམ་ནས་བཟོད་པར་སྒོམ་པར་བྱེད་ལ། དེའི་དགེ་བའི་རྩ་བ་འགྲོ་བ་རྣམས་སྒྲོལ་བར་བྱ་བའི་ཕྱིར་དུ་བྱང་ཆུབ་ཏུ་ཡོངས་སུ་བསྔོ་བར་བྱེད་ཅིང༌།
སྟོང་པ་ཉིད་སྟོན་པའི་རྫོགས་པའི་བྱང་ཆུབ་སེམས་དཔའ་རྣམས་ལའང་གུས་པར་བྱེད་པའི་ཕྱིར་རོ། ། གཉིས་པ་ནི། ས་རབ་ཏུ་དགའ་བ་དེ་ནི་དོན་དུ་གཉེར་བ་ཆོས་ཅན། འཆད་པར་འགྱུར་བའི་མཚན་ཉིད་ཅན་གྱི་ལམ་འདི་ནི་ཉན་པར་གྱིས་ཤིག་སྟེ། བྱ་རིགས་པ་ཡིན་ཏེ། ཟབ་ཅིང་རྒྱ་ཆེ་བའི་ཚུལ་ལ་མཁས་པའི་སྐྱེ་བོས། བཤད་མ་ཐག་པའི་རིམ་གྱིས་རབ་ཏུ་དགའ་བའི་ས་ནི་ཐོབ་པར་འགྱུར་བ་ཡིན་པའི་ཕྱིར། གཉིས་པ་ལ། བདག་མེད་རིགས་པས་བསྒྲུབ་པ། དེས་གྲུབ་པའི་སྟོང་ཉིད་ཀྱི་དབྱེ་བ་བཤད་པའོ། །
དང་པོ་ལ། ཆོས་ཀྱི་བདག་མེད་རིགས་པས་བསྒྲུབ། གང་ཟག་གི་བདག་མེད་རིགས་པས་བསྒྲུབ། དང་པོ་ལ། ཆོས་ཀྱི་བདག་མེད་བསྒྲུབ་པའི་རིགས་པ་བཤད། རིགས་པས་རྣམ་དཔྱད་བྱས་པའི་འབྲས་བུ་ངོས་བཟུང་བའོ། ། དང་པོ་ལ་རང་བཞིན་གྱིས་གྲུབ་པའི་སྐྱེ་བ་དགག རྟེན་འབྱུང་གིས་སྐྱེ་བ་ཐ་སྙད་ཉིད་དུ་ཁས་ལེན་དགོས་པར་བསྟན་པའོ། ། དང་པོ་ནི། མཐའ་བཞིའི་སྐྱེ་བ་དགག
བཀག་པ་ལ་རྩོད་པ་སྤང་བའོ། ། དང་པོ་ལ། མཐའ་བཞིའི་སྐྱེ་བ་འགོག་བྱེད་ཀྱི་རིགས་པར་རྒྱས་པར་བཤད། བཀག་པས་གྲུབ་པའི་དོན་བསྡུ་བའོ། ། དང་པོ་ལ། དམ་བཅའ་བཞག དེ་སྒྲུབ་བྱེད་ཀྱི་རིགས་པ་བཤད་པའོ། ། དང་པོ་ནི། མྱུ་གུ་དེ་ཉིད་རང་གི་ངོ་བོ་དེ་ལས་བྱུང་བ་མ་ཡིན་ཞིང༌། རང་བཞིན་གྱིས་གྲུབ་པའི་རྒྱུ་གཞན་དག་ལས་འབྱུང་བ་ལྟ་ག་ལ་ཞིག
གཉིས་ཀ་ལས་ཀྱང་འབྱུང་བ་མ་ཡིན། རྒྱུ་མེད་པར་ནི་ག་ལ་ཡོད་དེ། མེད་དོ་ཞེས་པའི་དམ་བཅའ་བཞི་པོ་འདི། བསྟན་བཅོས་རྩ་བ་ཤེས་རབ་ཀྱི་ཐོག་མར་བཀོད་པ་ཆོས་ཅན། དགོས་པ་ཡོད་དེ། མཉམ་པ་ཉིད་རྣམ་པ་བཅུའི་སྒོ་ནས་ས་དྲུག་པ་ལ་འཇུག་པར་མདོ་སྡེ་ས་བཅུ་པར་གསུངས་པ་ལས་ཆོས་ཐམས་ཅད་སྐྱེ་བ་མེད་པར་མཉམ་པ་ཉིད་དུ་རིགས་པས་བསྟན་པར་བྱ་བའི་ཆེད་ཡིན་པའི་ཕྱིར། གཉིས་པ་ལ། དངོས་པོ་རྣམས་རང་བཞིན་གྱིས་གྲུབ་པའི་རྒྱུ་ལས་སྐྱེ་བ་དགག རྒྱུ་གཏན་མེད་ལས་སྐྱེ་བ་དགག དང་པོ་ལ།
བདག་གཞན་རེ་རེ་ལས་སྐྱེ་བ་དགག གཉིས་ཀ་ལས་སྐྱེ་བ་དགག དང་པོ་ལ། བདག་ལས་སྐྱེ་བ་དགག གཞན་ལས་སྐྱེ་བ་དགག དང་པོ་ལ། སླར་ཡང་སྐྱེ་བ་དོན་མེད་ཀྱི་དམ་བཅའ་དང་སྒྲུབ་བྱེད་ཀྱི་རིགས་པ་གཉིས། དང་པོ་ནི། གྲངས་ཅན་ན་རེ། ས་བོན་གྱི་དུས་སུ་མྱུ་གུའི་རང་བཞིན་གྲུབ་ཟིན་ཏེ།
རྣམ་འགྱུར་ཐམས་ཅད་རང་བཞིན་གཅིག་ཡིན་པའི་ཕྱིར། ཞེས་ཟེར་རོ། ། མྱུ་གུ་དེ་ནི་རང་གི་ངོ་བོ་གྲུབ་ཟིན་དེ་ལས་འབྱུང་ན། ཡོན་ཏན་ལྷག་པོ་འགའ་ཡང་ཡོད་པ་མ་ཡིན་ཏེ། སྐྱེས་པར་འགྱུར་བ་སླར་ཡང་སྐྱེ་བར་རིགས་པའང་མ་ཡིན་པ་ཉིད་ཀྱི་ཕྱིར་ཏེ། དེ་སྐྱེ་ན་རིགས་པ་དང་ཡང་འགལ་བའི་ཕྱིར། གཉིས་པ་རིགས་པ་ལ། འགྲེལ་པ་མཛད་པའི་རིགས་པས་དགག རྩ་བ་ཤེས་རབ་ཀྱི་རིགས་པས་དགག དང་པོ་ལ།
བདག་སྐྱེ་བདེན་པ་གཉིས་ཆར་དུ་དགག དེ་ལྟར་བཀག་པའི་དོན་བསྡུ་བའོ། ། དང་པོ་ལ། དོན་དམ་པར་དགག་ཐ་སྙད་དུ་དགག དང་པོ་ལ། རང་དང་བདག་ཉིད་གཅིག་ཡིན་པའི་རྒྱུ་ལས་སྐྱེ་བ་དགག རྒྱུ་འབྲས་ངོ་བོ་གཅིག་པ་དགག དང་པོ་ལ། རིགས་པ་དང་འགལ་བར་བསྟན། ཉེས་སྤོང་གི་ལན་དགག་པའོ། །
དང་པོ་ལ། མྱུ་གུ་སྐྱེ་བ་མི་སྲིད་པར་ཐལ་བ་དང༌། ས་བོན་སྐྱེ་བ་ཐུག་མེད་དུ་ཐལ་བའོ། ། དང་པོ་ནི། ཤེས་བྱ་ཆོས་ཅན། མྱུ་གུ་དང་སྡོང་བུ་སོགས་ཀྱི་སྐྱེ་བ་འཇིག་རྟེན་འདིར་རྙེད་པར་མི་འགྱུར་བར་ཐལ། སྐྱེས་ཟིན་པའི་ས་བོན་སླར་ཡང་སྐྱེ་བ་ཡོངས་སུ་རྟོག་པར་འགྱུར་བར་འདོད་པའི་ཕྱིར། གཉིས་པ་ནི། ས་བོན་དེ་ཉིད་སྲིད་མཐར་ཐུག་པར་རབ་ཏུ་སྐྱེ་བ་ཉིད་དུ་འགྱུར་ཏེ། རྟགས་སྔ་མ་དེའི་ཕྱིར།
ངག་དོན། མྱུ་གུ་ཆོས་ཅན། སླར་ཡང་སྐྱེ་བ་དོན་མེད་པར་ཐལ། རང་རྒྱུའི་དུས་གྲུབ་ཟིན་པའི་ཕྱིར། ཁྱབ་པ་མེད་དེ། མངོན་པར་གསལ་བའི་ཚུལ་གྱིས་སྐྱེ་བ་དོན་ཡོད་དོ་ཞེ་ན། དེ་ཆོས་ཅན། སྐྱེ་བ་ཐུག་མེད་དུ་ཐལ། རྒྱུའི་དུས་སུ་གྲུབ་ཟིན་སླར་ཡང་སྐྱེ་དགོས་པའི་ཕྱིར། ཞེས་པའི་དོན་ནོ། །
གཉིས་པ་ནི། གྲངས་ཅན་ན་རེ། རྐྱེན་ཆུ་ལུད་དྲོད་བཤེར་དང་མྱུ་གུ་གཉིས་ཀས་ས་བོན་གྱི་གནས་སྐབས་འཇིག་པར་བྱེད། མྱུ་གུའི་གནས་སྐབས་འཛིན་པར་བྱེད་པའི་ཕྱིར། ཇི་སྐད་བཤད་པའི་ཉེས་པ་མེད་ཅིང༌། ས་མྱུག་རང་བཞིན་གཅིག་ཡིན་པའི་ཕྱིར། བདག་ལས་མི་སྐྱེ་བ་ཡང་མ་ཡིན་ནོ་ཞེ་ན། མྱུ་གུ་དེ་ཉིད་ཆོས་ཅན། ཁྱོད་ཀྱིས་ཇི་ལྟར་ས་བོན་རྣམ་པར་འཇིག་པར་བྱེད་པར་འགྱུར་ཏེ། ས་བོན་དང་རང་བཞིན་གཅིག་ཡིན་པའི་ཕྱིར།
གཉིས་པ་རྒྱུ་འབྲས་ངོ་བོ་གཅིག་ཡིན་པ་དགག་པ་ལ། དབྱིབས་སོགས་ཐ་དད་མེད་པར་ཐལ་བས་དགག གནས་སྐབས་རྟག་ཏུ་བཟུང་དུ་ཡོད་མེད་མཚུངས་པར་ཐལ་བས་དགག་པའོ། ། དང་པོ་ལ། དངོས་དང༌། དེའི་ཉེས་སྤོང་དགག དང་པོ་ནི། གྲངས་ཅན་ཁྱོད་ཀྱི་ལུགས་ལ་ཆོས་ཅན། མྱུ་གུའི་བྱེད་རྒྱུ་ས་བོན་གྱི་དབྱིབས་སོགས་ལས་ཐ་དད་པའི་མྱུ་གུའི་དབྱིབས་དང་ནི། ཁ་དོག་དང་རོ་དང་ནུས་པ་དང་སྨིན་པའི་ཐ་དད་མེད་པར་འགྱུར་ཏེ།
ས་མྱུག་གཉིས་པོ་ངོ་བོ་གཅིག་ཡིན་པའི་ཕྱིར། གཉིས་པ་ནི། ས་བོན་གྱི་གནས་སྐབས་བཏང་ནས་མྱུ་གུའི་གནས་སྐབས་སུ་འགྱུར་བའི་ཕྱིར། ཉེས་པ་མེད་དོ་ཞེ་ན། དེའི་ཚེ་ས་བོན་དེའི་རང་བཞིན་དེ་ཉིད་མྱུ་གུའི་རང་བཞིན་དུ་ཇི་ལྟར་འགྱུར་ཏེ། གལ་ཏེ་སྔར་གྱི་ས་བོན་གྱི་བདག་ཉིད་ཀྱི་དངོས་པོ་བསལ་ནས་དེ་ལས་གཞན་མྱུ་གུའི་ངོ་བོར་གྱུར་པ་ཡིན་པའི་ཕྱིར། གཉིས་པ་ནི། གལ་ཏེ་གྲངས་ཅན་ཁྱེད་ཀྱི་ལྟར་ན། ས་བོན་དང་མྱུ་གུ་འཇིག་རྟེན་འདིར་གཞན་མ་ཡིན་ན། མྱུ་གུ་ཞེས་བྱ་བའི་གནས་སྐབས་དེར་ཆོས་ཅན།
ས་བོན་བཞིན་དུ་མྱུ་གུ་ཡང་བཟུང་དུ་མེད་པའམ། ཡང་ན་ཇི་ལྟར་མྱུ་གུ་འདི་བཞིན་དུ་ས་བོན་དེ་ཡང་བཟུང་དུ་ཡོད་པར་འགྱུར་ཏེ། ས་མྱུག་དེ་དག་རང་བཞིན་གཅིག་ཡིན་པའི་ཕྱིར། དེ་ལྟར་ཐལ་བ་དེ་ཕྱིར། ས་མྱུག་གཉིས་རང་བཞིན་གཅིག་ཡིན་པ་འདི་ནི་ཁས་མི་བློང༌། གཉིས་པ་ནི། ས་མྱུག་དེ་དག་རང་བཞིན་གཅིག་པ་ཡིན་ཞེས་འཇིག་རྟེན་གྱིས་ཀྱང་ཁས་མི་ལེན་ཏེ། གང་གི་ཕྱིར་ན་འཇིག་རྟེན་གྱིས་རྒྱུ་ས་བོན་ཞིག་ན་ཡང་དེའི་འབྲས་བུ་མྱུ་གུ་མཐོང་བའི་ཕྱིར། གཉིས་པ་ནི། དངོས་པོ་བདག་ལས་འབྱུང་ཞེས་རབ་ཏུ་བརྟགས་པ་འདི་ཆོས་ཅན།
དེ་ཉིད་དང་ནི་འཇིག་རྟེན་དུ་ཡང་རིགས་པ་མ་ཡིན་ཏེ། ཕྱོགས་གཉིས་ཀ་དང་འགལ་བ་དེའི་ཕྱིར། གཉིས་པ་རྩ་བ་ཤེས་རབ་ཀྱི་རིགས་པས་དགག་པ་ནི། དངོས་པོ་རྣམས་ཆོས་ཅན། བདག་ལས་སྐྱེ་བར་ཁས་བླང་བར་བྱ་བ་མ་ཡིན་ཏེ། བདག་ལས་སྐྱེ་བར་འདོད་ན་བསྐྱེད་པར་བྱ་བ་དང༌། སྐྱེད་བྱེད་དང༌། ལས་དང༌། བྱེད་པ་པོ་ཡང་གཅིག་ཉིད་དུ་ཐལ་བར་འགྱུར་ན། དེ་དག་ནི་གཅིག་ཉིད་མ་ཡིན་པས་ནའོ། །
དེའི་རྒྱུ་མཚན་ཡང་གལ་ཏེ་ཡིན་ན། རྩ་བ་ཤེས་རབ་ལས་རྒྱ་ཆེར་བཤད་པའི་ཉེས་པར་ཐལ་བར་འགྱུར་བའི་ཕྱིར་རོ། ། དེ་སྐད་དུ་ཡང༌། རྒྱུ་དང་འབྲས་བུ་གཅིག་ཉིད་དུ། ། ནམ་ཡང་འཐད་པར་མི་འགྱུར་རོ། ། རྒྱུ་དང་འབྲས་བུ་གཅིག་ཉིད་ན། ། བསྐྱེད་བྱ་སྐྱེད་བྱེད་གཅིག་ཉིད་འགྱུར། ། ཞེས་དང༌། གལ་ཏེ་ཤིང་དེ་མེ་ཡིན་ན། ། བྱེད་པ་པོ་དང་ལས་གཅིག་འགྱུར། །
ཞེས་གསུངས་སོ། ། གཉིས་པ་གཞན་སྐྱེ་དགག་པ་ལ། གཞན་སྐྱེ་འདོད་པའི་ལུགས་འཐུན་མོང་དུ་དགག སེམས་ཙམ་པའི་ལུགས་བྱེ་བྲག་ཏུ་དགག དང་པོ་ལ། གཞན་སྐྱེ་བཀག་ནས་དེ་ལ་གནོད་པ་མེད་པར་བསྟན། རང་བཞིན་གྱིས་གྲུབ་པའི་སྐྱེ་བ་སྤྱིར་དགག་ནས་དེ་ལས་ཡོན་ཏན་འབྱུང་བར་བསྟན་པའོ། ། དང་པོ་ལ། དངོས་དང༌། དེ་ལ་འཇིག་རྟེན་དང་རིགས་པས་མི་གནོད་པར་བསྟན་པའོ། །
དང་པོ་ལ། རྩ་ཤེའི་རིགས་པས་ཧ་ཅང་ཐལ་བས་དགག རང་གི་རིགས་པས་རྣམ་པར་བརྟགས་ནས་དགག དང་པོ་ལ། ཐལ་འགྱུར་དངོས་དང༌། དེའི་ཉེས་སྤོང་གི་ལན་དགག་པའོ། ། དང་པོ་ནི། རང་སྡེ་དངོས་སྨྲ་བ་ན་རེ། བདག་ལས་སྐྱེ་བ་མེད་མོད། གཞན་སྐྱེ་ནི་ཡོད་དེ།
རྒྱུ་འབྲས་རྫས་གཞན་ཡོད་པའི་ཕྱིར། ཞེ་ན། གལ་ཏེ་རྒྱུ་རྫས་གཞན་ལ་བརྟེན་ནས་འབྲས་བུ་རྫས་གཞན་ཞིག་འབྱུང་བར་འགྱུར་ན་ནི། འོ་ན་མེ་ལྕེ་ལས་ཀྱང་མུན་པ་འཐུག་པོ་འབྱུང་བར་འགྱུར་ཞིང་རྒྱུ་ཡིན་མིན་ཐམས་ཅད་ལས་ཀྱང་འབྲས་བུ་ཡིན་མིན་ཐམས་ཅད་སྐྱེ་བར་འགྱུར་ཏེ། གང་གི་ཕྱིར་ན་སྐྱེད་པར་བྱེད་པ་མ་ཡིན་པ་སྟེ། རྒྱུ་འབྲས་མ་ཡིན་པར་འདོད་པའི་དངོས་པོ་མ་ལུས་པ་ལའང་རྫས་གཞན་ཉིད་དེ་མཚུངས་པའི་ཕྱིར། ཇི་སྐད་དུ། རྩ་ཤེ་ལས། རྒྱུ་དང་འབྲས་བུ་གཞན་ཉིད་དུ། ། ནམ་ཡང་འཐད་པར་མི་འགྱུར་རོ། །
རྒྱུ་དང་འབྲས་བུ་གཞན་ཉིད་ན། ། རྒྱུ་དང་རྒྱུ་མིན་མཚུངས་པར་འགྱུར། ། ཞེས་གསུངས། འདིར་ནི་ཐོག་མར་འགལ་བ་བརྗོད་པའི་ཐལ་འགྱུར་འཕེན་ཏེ། འདི་ལྟར་ས་མྱུག་གཉིས་ཆོས་ཅན། འབྲེལ་མེད་དུ་ཐལ། རང་བཞིན་གྱིས་གཞན་ཡིན་པའི་ཕྱིར། ཅི་སྟེ་གཞན་ཡིན་ཀྱང་རྒྱུད་གཅིག་ཏུ་གཏོགས་པའི་ཕྱིར། ས་མྱུག་གཉིས་པོ་འབྲེལ་ལོ་ཞེ་ན། དེ་གཉིས་ཆོས་ཅན།
རྒྱུན་གཅིག་ཏུ་གཏོགས་པ་མིན་པར་ཐལ། རང་བཞིན་གྱིས་གྲུབ་པའི་གཞན་ཡིན་པའི་ཕྱིར། འབྲེལ་མེད་དུ་འཕུལ་ཐུབ་པ་ན། མེ་ལྕེ་ལས་ཀྱང་མུན་པ་འཐུག་པོ་འབྱུང་བར་ཐལ། ས་མྱུག་གཉིས་དང་མེ་ལྕེ་དང་མུན་པ་གཉིས་རང་བཞིན་གྱིས་གཞན་དུ་མཚུངས་པར་གང་ཞིག ས་བོན་ལས་མྱུ་གུ་འབྱུང་བའི་ཕྱིར། འདི་ནི་རྒྱུ་མཚན་མཚུངས་པའི་མགོ་སྙོམས་སོ། ། དེ་ལྟར་ཐལ་བ་ལས། དངོས་པོ་རྣམས་ཆོས་ཅན། གཞན་ལས་སྐྱེ་བ་མེད་དེ།
རྒྱུ་འབྲས་སོ་སོར་ངེས་པ་མཐོང་བའི་ཕྱིར། འདི་ནི་གཞན་ལ་གྲགས་ཀྱི་གཏན་ཚིགས་སོ། ། གཉིས་པ་ནི། ཐམས་ཅད་ལས་ཐམས་ཅད་སྐྱེ་བར་ཐལ་བའི་ཉེས་པ་མེད་དེ། རྒྱུ་གང་གིས་རབ་ཏུ་བྱ་བར་ནུས་པ་དེའི་རྒྱུ་མཚན་གྱིས་རྒྱུ་དེའི་འབྲས་བུར་ངེས་པར་བརྗོད་ཅིང༌། གང་ཞིག་འབྲས་བུ་དེ་བསྐྱེད་ནུས་པ་དེ་ལས་གཞན་ཡིན་ནའང༌། དེའི་རྒྱུ་ཡིན་ལ། དེའང་གཞན་ཙམ་ཞིག་གིས་མི་ཆོག་པར་རྒྱུད་གཅིག་གི་ཁོངས་སུ་གཏོགས་པ་དང༌། སྐྱེད་པར་བྱེད་པའི་ནུས་པ་ཡོད་པ་ལས་སྐྱེ་བ་དེའི་ཕྱིར། ས་ལུའི་མྱུ་གུ་ནི་ནས་ལ་སོགས་པ་ལས་རང་བཞིན་གྱིས་གཞན་ཡིན་ཡང༌།
རྒྱུད་གཅིག་གི་ཁོངས་སུ་གཏོགས་པ་ལ་སོགས་པ་དེ་ལྟ་མ་ཡིན་པའི་ཕྱིར་ཞེ་ན། ས་ལུའི་ས་བོན་ཡང་ནི་ཆོས་ཅན། ས་ལུའི་མྱུ་གུ་དེའི་རྒྱུད་གཅིག་ཏུ་ཁོངས་སུ་གཏོགས་པ་ལ་སོགས་པའི་ཁྱད་ཆོས་བཞི་དང་ལྡན་པ་མ་ཡིན་ཏེ། དེ་ལས་རང་བཞིན་གྱིས་གཞན་ཡིན་པའི་ཕྱིར། ཇི་ལྟར་ཏེ་དཔེར་ན། ནས་དང་གེ་སར་དང་ནི་ཀེང་ཤུ་ཀ་ལ་སོགས་ས་ལུའི་མྱུ་གུ་སྐྱེད་པར་བྱེད་པར་འདོད་པ་ཡང་མ་ཡིན། དེ་བསྐྱེད་པའི་ནུས་པ་དང་ལྡན་པ་ཡང་མ་ཡིན། དེ་དང་རྒྱུད་གཅིག་གི་ཁོངས་སུ་གཏོགས་པ་ཡང་མ་ཡིན། དེ་དང་འདྲ་བ་སྟེ་དེའི་རིགས་འདྲ་སྔ་མ་ཡང་མ་ཡིན་པ་དེ་ཉིད་དེ་བཞིན་ནོ། །

གཉིས་པ་ལ། རྒྱུ་འབྲས་དུས་མཉམ་མི་སྙམ་ལ་བརྟགས་ནས་དགག འབྲས་བུ་ལ་མུ་བཞིར་བརྟགས་ནས་དགག དང་པོ་ལ། རྒྱུ་འབྲས་སྔ་ཕྱི་བ་ལ་གཞན་སྐྱེ་དགག རྒྱུ་འབྲས་དུས་མཉམ་པ་ལ་གཞན་སྐྱེ་དགག དང་པོ་ནི། གཞན་ལས་སྐྱེ་བ་ཡིན་ཞེས་བྱ་བའི་ཕྱོགས་ནི་བཏང་བར་བྱོས་ཤིང་སྟེ། མྱུ་གུ་རང་ལས་རྫས་གཞན་པའི་ས་བོན་ལས་སྐྱེ་བ་འགྲུབ་པར་འགྱུར་བ་མ་ཡིན་པའི་ཕྱིར། དེ་བསྒྲུབ་པ་ནི། ས་བོན་ཆོས་ཅན།
མྱུ་གུ་ལས་རྫས་གཞན་པ་ཉིད་དུ་ག་ལ་འགྱུར་ཏེ། ཁྱོད་ཀྱི་དུས་སུ་གཞན་མྱུ་གུ་ཉིད་མེད་པར་གྱུར་པའི་ཕྱིར། རྟགས་གྲུབ་སྟེ། མྱུ་གུ་ས་བོན་དང་ནི་དུས་མཉམ་དུ་ཡོད་པ་མ་ཡིན་པའི་ཕྱིར། ངག་དོན་ས་མྱུག་གཉིས་ཆོས་ཅན་དུས་མཉམ་ཡིན་པར་ཐལ། ངོ་བོ་ཉིད་ཀྱིས་གྲུབ་པའི་གཞན་ཡིན་པའི་ཕྱིར། ཞེས་པ་འགལ་བ་བརྗོད་པའི་ཐལ་འགྱུར་དང༌། དེ་ལྟར་ཐལ་བ་ལས། ས་མྱུག་གཉིས་ཆོས་ཅན། རང་བཞིན་གྱིས་གཞན་མ་ཡིན་ཏེ།
དུས་མཉམ་མ་ཡིན་པའི་ཕྱིར། ཞེས་པ་ནི་གཞན་ལ་གྲགས་ཀྱི་གཏན་ཚིགས་སོ། ། གཉིས་པ་ལ། སྤྱིར་དགག བྱེ་བྲག་ཏུ་ལྷན་ཅིག་འབྱུང་བའི་རྒྱུ་འབྲས་ལ་གཞན་སྐྱེ་དགག དང་པོ་ལ་རྒྱུ་འབྲས་དངོས་ཀྱི་དུས་མཉམ་དགག བྱ་བ་ལ་དུས་མཉམ་དགག་པའོ། ། དང་པོ་ནི། ས་མྱུག་གཉིས་དུས་མཉམ་པ་ཡིན་ཏེ། བསྐྱེད་པར་བྱ་བ་མྱུ་གུ་སྐྱེ་བ་དང༌།
སྐྱེད་པར་བྱེད་པ་ས་བོན་དག་གི་འགག་པ་དུས་མཉམ་པར་འགྱུར་བའི་ཕྱིར། ཇི་ལྟར་ཏེ་དཔེར་ན། སྲང་གི་མགོ་མཇུག་གི་མདའ་གཉིས་མཐོ་བ་དང་ནི་དམའ་བ་དག་དུས་མཉམ་མ་ཡིན་པ་ནི་མ་ཡིན་པར་མཐོང་བ་དེ་བཞིན་དུའོ། ། ཞེ་ན། ཤེས་བྱ་ཆོས་ཅན། དཔེ་དོན་མཚུངས་པ་དེ་ཡོད་པ་མ་ཡིན་ཏེ། གལ་ཏེ་དཔེའི་སྐབས་སུ་མཐོ་དམན་གཉིས་དུས་གཅིག་གི་ཚེ་ཡོད་པ་ཡིན་ན། དོན་གྱི་སྐབས་འདིར་མྱུ་གུ་སྐྱེ་བ་དང༌། ས་བོན་འགག་པ་དུས་གཅིག་ཏུ་མེད་པའི་ཕྱིར། དེ་བསྒྲུབ་པ་ནི།
མྱུ་གུ་སྐྱེ་བ་དང༌། ས་བོན་འགག་པ་འདི་ནི་ཇི་ལྟ་བུར་ན་སྲང་གི་མཐོ་དམན་གཉིས་དང་མཚུངས་པ་ཡིན་ཏེ་མ་ཡིན་པར་ཐལ། གལ་ཏེ་སྐྱེ་བཞིན་པའི་མྱུ་གུ་དེ་ནི་སྐྱེ་བ་ལ་མངོན་དུ་ཕྱོགས་པ་སྟེ། མ་འོངས་པ་ཡིན་པས། དེ་ལྟར་ཡོད་པ་མ་ཡིན་ཞིང་ས་བོན་འགག་བཞིན་པ་ནི་ཡོད་ཀྱང༌། འཇིག་པ་ལ་མངོན་པར་ཕྱོགས་པར་འདོད་པར་གྱུར་པ་སྟེ། སྐད་ཅིག་གཉིས་པར་མི་སྡོད་པ་དེའི་ཚེ་སྟེ་དེའི་ཕྱིར། གཉིས་པ་ནི། ས་མྱུག་གཉིས་པོ་དུས་མི་མཉམ་ཡང་གཞན་སྐྱེ་འཐད་དེ། དེ་གཉིས་ཀྱི་སྐྱེ་འགག་གི་བྱ་བ་དུས་མཉམ་པའི་ཕྱིར་ཞེ་ན།
མྱུ་གུ་སྐྱེ་བ་འདི་ནི་ཆོས་ཅན། ས་བོན་དང་དུས་མཉམ་དུ་རང་བཞིན་གྱིས་ཡོད་པ་མ་ཡིན་པར་ཐལ། བྱེད་པ་པོ་མྱུ་གུ་མེད་པར་རང་བཞིན་གྱིས་ཡོད་པར་རིགས་པའི་ངོ་བོ་ཡང་མིན་པའི་ཕྱིར། གཉིས་པ་ནི་རྒྱུ་འབྲས་སྔ་ཕྱི་བ་ལ་གཞན་སྐྱེ་མེད་ཀྱང་སྤྱིར་གཞན་སྐྱེ་ཡོད་དེ། ལྷན་ཅིག་འབྱུང་བའི་རྒྱུ་འབྲས་ལ་གཞན་སྐྱེ་ཡོད་པའི་ཕྱིར་ཞེ་ན། གལ་ཏེ་མིག་གི་བློ་ཆོས་ཅན། ཁྱོད་ལ་རང་གི་སྐྱེད་བྱེད་རང་དང་དུས་གཅིག་པ་མིག་ལ་སོགས་དང་ལྷན་ཅིག་འབྱུང་བ་འདུ་ཤེས་ལ་སོགས་ཡོད་ལས་འབྱུང་བ་དགོས་པ་ཅི་ཞིག་ཡོད་དེ་མེད་པར་ཐལ། རང་གི་ལྷན་ཅིག་འབྱུང་རྒྱུའི་དུས་སུ་ཡོད་པའི་ཕྱིར་ཏེ། དེ་ལས་རྫས་གཞན་ཉིད་དུ་ཡོད་པར་ཁས་བླངས་པའི་ཕྱིར། ཉེས་པ་དེ་སྤང་བར་འདོད་ནས་ཅི་སྟེ་རྒྱུ་དུས་ན་དེ་མེད་དོ་ཞེ་ན།
འོ་ན་ལྷན་ཅིག་འབྱུང་བའི་རྒྱུ་འབྲས་ལ་གཞན་སྐྱེ་མི་འཐད་པར་ཐལ། དུས་མ་མཉམ་པ་འདི་ལ་རང་བཞིན་གྱིས་གྲུབ་པའི་གཞན་ཉིད་མེད་དོ་ཞེས་ཉེས་པ་བཤད་ཟིན་པའི་ཕྱིར། གཉིས་པ་ནི། སྐྱེད་པར་བྱེད་པ་བསྐྱེད་བྱ་རྫས་གཞན་བསྐྱེད་པ་དེ་རྒྱུ་ཡིན་ན་འབྲས་བུ་རང་བཞིན་གྱིས་ཡོད་པའམ། འོན་ཏེ་རང་བཞིན་གྱིས་མེད་པ་ཞིག་བསྐྱེད་པ་དང༌། རང་བཞིན་གྱིས་ཡོད་མེད་གཉིས་ཀ་བསྐྱེད་པ་དང༌། གཉིས་བྲལ་ཞིག་བསྐྱེད་པ་གང་ཡིན་བརྟག་གྲང་ན། དང་པོ་ལྟར་ན་མྱུ་གུ་ཆོས་ཅན། སྐྱེད་བྱེད་ཅི་དགོས་ཏེ། རང་བཞིན་གྱིས་ཡོད་པའི་ཕྱིར་རོ། །
གཉིས་པ་ལྟར་ན། མྱུ་གུ་ཆོས་ཅན། ཁྱོད་ལ་རྒྱུ་རྫས་གཞན་དེས་ཅི་བྱ་སྟེ། རང་བཞིན་གྱིས་མེད་པའི་ཕྱིར། གསུམ་པ་ལྟར་ན། དེ་ཆོས་ཅན། རྒྱུ་རྫས་གཞན་དེས་ཅི་བྱ་སྟེ། རང་བཞིན་གྱིས་ཡོད་མེད་གཉིས་ཉིད་ཡིན་ནའང་གཉིས་ཀའི་ཉེས་པར་འགྱུར་བའི་ཕྱིར། བཞི་པ་ལྟར་ན། མྱུ་གུ་དེ་ཆོས་ཅན།
རྒྱུ་རྫས་གཞན་དེས་ཅི་བྱ་སྟེ་ཡོད་མེད་གཉིས་ཀ་དང་བྲལ་བའི་ཕྱིར། འང་ཞེས་པ་ནི་ཕན་ཚུན་བསྡུད་པའོ། ། དེ་ལ་འཇིག་རྟེན་དང་རིགས་པས་མི་གནོད་པར་བསྟན་པ་ལ། འཇིག་རྟེན་གྱི་མངོན་སུམ་གྱིས་མི་གནོད་པར་བསྟན། རྟག་ཆད་དུ་ཐལ་བའི་རིགས་པས་མི་གནོད་པར་བསྟན། དང་པོ་ལ། རྩོད་པ་དང་ལན་གཉིས། དང་པོ་ནི། གཞན་ལས་སྐྱེ་བ་ཡོད་པ་འདིར་ནི། སྒྲུབ་བྱེད་ཀྱི་རིགས་པ་ཅི་ཞིག་དགོས་ཏེ།
འཇིག་རྟེན་པ་གང་གིས་རང་གི་ལྟ་བ་ལ་གནས་ནས་འཇིག་རྟེན་གྱི་མཐོང་བ་ཚད་མར་འདོད་པས་ན། རྒྱུ་རྫས་གཞན་ལས་འབྲས་བུ་རྫས་གཞན་འབྱུང་བ་ཡང་འཇིག་རྟེན་པ་ཡིས་རྟོགས་པར་འགྱུར་བ་སྟེ། འདིར་ནི་རིགས་པ་སྨྲས་པ་ཉིད་ཀྱིས་བརྟག་གོ་ཅི་ཞིག་བྱ་སྟེ། དགོས་པ་མེད་པ་དེས་ནའོ། ། ཞེ་ན། ལན་ལ་འཇིག་རྟེན་གྱི་མཐོང་བ་ཚད་མ་མིན་པས་གཞན་སྐྱེ་བཀག་པ་ལ་འཇིག་རྟེན་གྱིས་མི་གནོད་པར་བསྟན། འཇིག་རྟེན་གྱི་མཐོང་བ་ཚད་མ་ཡིན་དུ་ཆུག་ཀྱང་དེས་གཞན་སྐྱེ་མི་འགྲུབ་པར་བསྟན། དང་པོ་ལ། དངོས་དང༌། འཇིག་རྟེན་གྱི་གནོད་ཡུལ་ངོས་བཟུང་བ་གཉིས།
དང་པོ་ལ། དེ་ཁོ་ན་ཉིད་ལ་སྤྱོད་པའི་སྐབས་སུ་འཇིག་རྟེན་གྱིས་མཐོང་བ་ཚད་མ་མ་ཡིན་པར་བསྟན། ཡིན་པ་ལ་གནོད་བྱེད་ཀྱི་རིགས་པ་བརྗོད་པའོ། ། དང་པོ་ལ། མཐོང་བ་ཡང་ལོག་སོ་སོར་དབྱེ་བའི་སྒོ་ནས་སྐབས་སུ་བབ་པའི་རྩོད་ལན་གདབ་པ། དེས་ན་བདེན་པ་གཉིས་ཀྱི་ཡུལ་ཅན་སོ་སོར་ངེས་པར་བསྟན། དང་པོ་ལ། མཐོང་བ་ཡང་ལོག་གཉིས་ཡོད་པའི་རྒྱུ་མཚན་གྱིས། དངོས་པོ་རྣམས་ལ་ངོ་བོ་གཉིས་གཉིས་འཛིན་པའི་ཚུལ། དེས་ན་མཐོང་བ་བརྫུན་པས་མཐོང་བ་བདེན་པ་ལ་མི་གནོད་པར་བསྟན།
དང་པོ་ལ། དངོས་དང༌། མཐོང་བ་བརྫུན་པ་ལའང་ཡང་ལོག་སོ་སོར་ཕྱེ་བའོ། ། ཕྱི་ནང་གི་དངོས་པོ་ཀུན་ཆོས་ཅན། ངོ་བོ་གཉིས་ནི་འཛིན་པར་འགྱུར་ཏེ། ཡང་དག་པ་མཐོང་བ་སྟེ་འཕགས་པའི་མཉམ་གཞག་ཡེ་ཤེས་ཀྱི་དངོས་པོ་རྙེད་པའི་ངོ་བོ་གཅིག་དང༌། བརྫུན་པ་མཐོང་བ་སྟེ། བྱིས་པའམ་འཕགས་པའི་རྗེས་ཐོབ་ཀྱི་དངོས་པོ་རྙེད་པའི་སྣང་ཚུལ་གཅིག་རྣམས་སུ་ཡོད་པའི་ཕྱིར། དེ་ལྟར་གཉིས་ཀྱི་ནང་ནས་ཡང་དག་པ་མཐོང་བའི་ཡེ་ཤེས་ཀྱི་ཡུལ་གྱི་གཙོ་བོ་གང་ཡིན་པ་དེ་ཆོས་ཅན། དོན་དམ་བདེན་པ་ཡིན་ཏེ།
དེ་ཁོ་ན་ཉིད་ཡིན་པའི་ཕྱིར། མཐོང་བ་བརྫུན་པའི་ཡུལ་གང་ཡིན་པ་དེ་ཆོས་ཅན། མདོ་ལས་ཀུན་རྫོབ་ཀྱི་བདེན་པར་གསུངས་ཏེ། རྟེན་འབྲེལ་སྣ་ཚོགས་སུ་སྣང་བ་ཡིན་པའི་ཕྱིར། གཉིས་པ་ལ། ཡུལ་ཅན་གྱི་ཡང་ལོག་སོ་སོར་ཕྱེ་བ་དང༌། ཡུལ་གྱི་ཡང་ལོག་སོ་སོར་ཕྱེ་བའོ། ། དང་པོ་ནི། མཐོང་བ་བརྫུན་པའང་ཆོས་ཅན། རྣམ་པ་གཉིས་སུ་འདོད་དེ།
དབང་པོ་གསལ་བ་སྟེ་འཕྲལ་གྱི་འཁྲུལ་རྒྱུས་མ་བསླད་པའི་དབང་པོ་ལ་བརྟེན་པའི་ཤེས་པ་དང༌། དབང་པོ་སྐྱོན་ལྡན་ཏེ་འཕྲལ་གྱི་འཁྲུལ་རྒྱུས་སླད་པའི་དབང་པོ་ལ་བརྟེན་པའི་ཤེས་པ་གཉིས་སུ་ཡོད་པའི་ཕྱིར། སྐྱོན་དང་ལྡན་པའི་དབང་ཅན་རྣམས་ཀྱི་ཤེས་པ་ནི་ཆོས་ཅན། དབང་པོ་ལེགས་པར་གྱུར་པའི་ཤེས་པ་ལ་ལྟོས་ནས་ལོག་པར་འདོད་དེ། དེ་ལ་ལྟོས་ནས་ལོག་ཤེས་ཡིན་པའི་ཕྱིར། གཉིས་པ་ནི། གནོད་པ་མེད་པའི་དབང་པོ་སྟེ་འཇུག་ཤེས་དྲུག་པོ་རྣམས་ཀྱིས་བཟུང་བའི་དོན་གང་ཞིག་ཆོས་ཅན། འཕགས་པའི་གཟིགས་ངོར་བདེན་པ་མ་ཡིན་ཡང་འཇིག་རྟེན་ཉིད་ལས་བདེན་པར་རྣམ་པར་བཞག་པ་ཡིན་ཏེ། འཇིག་རྟེན་གྱི་ཚད་མས་རྟོགས་པའི་ཕྱིར། ལྷག་མིན་ཆོས་ཅན།
འཕགས་པའི་གཟིགས་པ་ལ་མི་ལྟོས་པར་འཇིག་རྟེན་ཉིད་ལས་ལོག་པར་རྣམ་པར་བཞག་པ་ཡིན་ཏེ། ཁྱོད་ལ་འཇིག་རྟེན་གྱི་ཚད་མས་གནོད་པའི་ཕྱིར་ལྷག་མ་དེ་གང་ལ་བྱ་ཞེ་ན། མི་ཤེས་པའི་གཉིད་ཀྱིས་རབ་ཏུ་བསྐྱོད་པའི་མུ་སྟེགས་ཅན་རྣམས་ཀྱི་གཙོ་བོ་ལ་སོགས་པའི་བདག་ཉིད་རང་རང་གི་གཞུང་ལུགས་ཇི་ལྟ་བ་བཞིན་བརྟགས་པ་དང༌། སྒྱུ་མ་དང༌། སྨིག་རྒྱུ་དང༌། གཟུགས་བརྙན་སོགས་ལ་བརྟགས་པའི་རྟ་གླང་དང་ཆུ་དང་བྱད་བཞིན་ལ་སོགས་པ་གང་ཡིན་པ་དེ་དག་ཆོས་ཅན། ཁྱོད་ལ་འཇིག་རྟེན་གྱི་ཚད་མས་གནོད་པ་ཡིན་ཏེ། རིག་ཤེས་ལ་མི་ལྟོས་པར་འཇིག་རྟེན་ལས་ཀྱང་ཡོད་པ་མིན་པ་ཉིད་དུ་རྟོགས་པའི་ཕྱིར། དོན་ནི་བྱད་བཞིན་གྱི་གཟུགས་བརྙན་ཆོས་ཅན། ལོག་པའི་ཀུན་རྫོབ་ཡིན་ཏེ་ཀུན་རྫོབ་ཀྱི་བདེན་པ་གང་ཞིག
སྣང་བ་ལྟར་དོན་བྱེད་མི་ནུས་པར་འཇིག་རྟེན་གྱི་ཚད་མས་ཀྱང་རྟོགས་ནུས་པའི་ཕྱིར། ཞེས་པའོ། ། གཉིས་པ་ནི། གཞན་སྐྱེ་བཀག་པ་ལ་འཇིག་རྟེན་གྱིས་མི་གནོད་དེ། དྲི་མ་མེད་པའི་ཡེ་ཤེས་སྤངས་པ་སྟེ། མ་རིགས་པའི་བསླད་པ་ཞུགས་པའི་བློས་དྲི་མ་མེད་པ་སྟེ་མ་རིག་པའི་བསླད་པ་དང་བྲལ་བའི་བློ་ལ་གནོད་པ་མ་ཡིན་པའི་ཕྱིར། ཇི་ལྟར་དེ་དཔེར་ན་མིག་ནི་རབ་རིབ་ཅན་གྱི་དམིགས་པ་ཡིས་རབ་རིབ་མེད་པའི་ཤེས་པ་ལ་གནོད་པ་མིན་པ་དེ་བཞིན་ནོ། ། གཉིས་པ་ལ། ཀུན་རྫོབ་བདེན་པར་འཇོག་བྱེད་བདེན་འཛིན་ཡིན་པར་བསྟན། དོན་དམ་བདེན་པར་འཇོག་བྱེད་དེ་ཁོ་ན་ཉིད་རྟོགས་པའི་ཡེ་ཤེས་ཡིན་པར་བསྟན་པའོ། །
དང་པོ་ནི། གཏི་མུག་བདེན་འཛིན་ཆོས་ཅན། ཀུན་རྫོབ་ཡིན་ཏེ། རང་བཞིན་ཏེ་གནས་ཚུལ་ལ་སྒྲིབ་བྱེད་ཡིན་པའི་ཕྱིར། གང་ཟག་གི་བཅོས་མ་རྟེན་ཅིང་འབྲེལ་པར་འབྱུང་བ་དེ་ནི་ཆོས་ཅན། འཇིག་རྟེན་ཕལ་པའི་ངོར་ཀུན་རྫོབ་ཀྱི་བདེན་པ་ཡིན་ཞེས་ཐུབ་པ་དེས་གསུངས་པ་ཡིན་ཏེ། ཉོན་མོངས་པ་ཅན་གྱི་མ་རིག་པ་དེའི་དབང་གིས་སོ་སོ་སྐྱེ་བོ་རྣམས་ཀྱི་ངོར་བདེན་པར་སྣང་བའི་རྒྱུ་མཚན་གྱིས་ཀུན་རྫོབ་ཀྱི་བདེན་པར་བཞག་པའི་ཕྱིར། བཅོས་མར་གྱུར་པའི་དངོས་པོ་རྟེན་ཅིང་འབྲེལ་པར་འབྱུང་བ་ནི་ཆོས་ཅན། འཕགས་པའི་རྗེས་ཐོབ་ཀྱི་གཟིགས་ངོར་ཀུན་རྫོབ་ཙམ་དུ་ཐུབ་པ་དེས་གསུངས་པ་ཡིན་ཏེ། ཤེས་བྱའི་སྒྲིབ་པའི་མཚན་ཉིད་ཅན་གྱི་མ་རིག་པ་བདེན་འཛིན་དེའི་དབང་གིས་འཕགས་པ་སློབ་པའི་རྗེས་ཐོབ་ཡེ་ཤེས་ལ་ཀུན་རྫོབ་ཙམ་དུ་སྣང་བའི་རྒྱུ་མཚན་གྱིས་ཀུན་རྫོབ་ཙམ་དུ་བཞག་པའི་ཕྱིར།
འདིར་གཏི་མུག་ནི་བདེན་འཛིན་ལ་བྱ་ལ། བདེན་འཛིན་ལ་གཉིས་ཏེ། ཉོན་མོངས་པ་ཅན་གྱི་བདེན་འཛིན་དང༌། ཉོན་མོངས་ཅན་མ་ཡིན་པའི་བདེན་འཛིན་ནོ། ། དང་པོ་ནི། སོ་སོ་སྐྱེ་བོས་རང་རྒྱུད་ཀྱི་ཕུང་པོ་ལ་བདེན་པར་འཛིན་པའི་བདེན་འཛིན་ལ་བྱ་སྟེ། དེ་ཉིད་ངར་འཛིན་དང་འདོད་ཆགས་ལ་སོགས་པའི་ཉོན་མོངས་པ་རྣམས་དང་མཚུངས་པར་ལྡན་ཞིང༌། དེས་ཟག་བཅས་ཀྱི་ལས་ཀུན་ནས་སློང་བར་ནུས་པའི་ཕྱིར། ཇི་སྐད་དུ། ཇི་སྲིད་ཕུང་པོར་འཛིན་ཡོད་པ། །
དེ་སྲིད་དེ་ལ་ངར་འཛིན་ཡོད། ། ཅེས་སོགས་དང༌། གནས་དང་བཅས་པའི་སེམས་ཡོད་ན། ། ཉོན་མོངས་དུག་ཆེན་ཅིས་མི་འགྱུར། ། ཞེས་པ་ལྟར་རོ། ། འཕགས་པའི་མཉམ་གཞག་ཏུ་ནི་བདེན་འཛིན་མི་འབྱུང་ལ། རྗེས་ཐོབ་དག་པ་འཇིག་རྟེན་པ་ལ་གནས་པའི་འཕགས་རྒྱུད་ཀྱི་བུམ་སོགས་ལ་བདེན་པར་འཛིན་པའི་བདེན་འཛིན་ལ་ནི་ཉོན་མོངས་པ་ཅན་མ་ཡིན་པའི་བདེན་འཛིན་ཞེས་བྱ་སྟེ། འཕགས་པ་དེས་བུམ་སོགས་བདེན་སྟོང་དུ་མངོན་སུམ་དུ་གཟིགས་པས། རྗེས་ཐོབ་དག་པ་འཇིག་རྟེན་པ་ལ་གནས་པའི་འཕགས་པ་དེའི་རྒྱུད་ལ། བུམ་སོགས་ལ་དམིགས་པའི་ཆགས་སོགས་ཉོན་མོངས་པ་དང་མཚུངས་པར་ལྡན་པའི་བདེ་འཛིན་མི་འབྱུང་བའི་ཕྱིར་དང༌།
འཕགས་པ་དེའི་རྒྱུད་ལ་རང་གི་ཕུང་པོ་ལ་བདེན་པར་འཛིན་པའི་མ་རིག་པ་དབང་ལྡན་དུ་ཡོད་ཀྱང༌། དེ་དང་ངར་འཛིན་མཚུངས་པར་ལྡན་པ་མི་སྲིད་དེ། དེས་རང་གི་ཕུང་པོ་བདེན་མེད་དུ་མངོན་སུམ་དུ་རྟོགས་པའི་ཕྱིར། ཇི་སྐད་དུ། དེ་ནི་རང་གཞན་གཉིས་ཀ་དང༌། ། དུས་གསུམ་ཉིད་དུའང་མ་མཐོང་ཕྱིར། ། ངར་འཛིན་པ་ནི་ཟད་པར་འགྱུར། ། དེ་ནས་ལས་དང་སྐྱེ་བ་ཡང༌། ། ཞེས་དང༌། ཁྱོད་ཀྱིས་རྣལ་འབྱོར་བདག་མེད་མཐོང་བ་ཡིས། །
གཟུགས་སོགས་དེ་ཉིད་རྟོགས་པར་མི་འགྱུར་ཏེ། ། གཟུགས་ལ་དམིགས་ནས་འཇུག་ཕྱིར་འདོད་ཆགས་སོགས། ། སྐྱེ་འགྱུར་དེ་ཡི་ངོ་བོ་རྟོགས་མེད་ཕྱིར། ། ཞེས་གསུངས་སོ། ། གཞན་དུ་ན་འཕགས་པ་དེས་གང་ཟག་གི་བདག་མེད་མངོན་སུམ་དུ་མ་རྟོགས་པར་འགྱུར་ཏེ། བདག་ཏུ་གདགས་པའི་རྒྱུ་ཕུང་པོ་ལ་དམིགས་པའི་བདེན་པར་དམིགས་པའི་ཕྱིར། ཞེས་པའི་ཉེས་པར་འགྱུར་རོ། ། དེ་ལྟར་ནའང༌། ཉན་རང་སློབ་པ་དང༌། མ་དག་སའི་རྗེས་ཐོབ་ཏུ་ཉོན་མོངས་པ་ཅན་གྱི་མ་རིག་པ་མེད་པ་ནི་མ་ཡིན་ཏེ།
དེར་རྣམ་པར་མི་རྟོག་པའི་ཡེ་ཤེས་མངོན་གྱུར་རྒྱུན་ཆད་པའི་སྐབས་སྲིད་པས། ཕུང་པོ་ལ་བདེན་པར་འཛིན་པའི་མཚན་འཛིན་མངོན་གྱུར་འབྱུང་སྲིད་ལ། དེའི་ཚེ་དེ་དང་མཚུངས་ལྡན་དུ་འཇིག་ལྟའང་འབྱུང་ལ། དེ་ལས་ཆགས་སོགས་ཉོན་མོངས་གཞན་འབྱུང་སྲིད་པའི་ཕྱིར། དག་པ་སར་ནི་མཚན་འཛིན་མངོན་དུ་གྱུར་པའི་སྐབས་མི་སྲིད་ཀྱང༌། མཚན་འཛིན་གྱི་ས་བོན་སྤངས་པ་ནི་མ་ཡིན་ཏེ། དེ་སྤངས་པ་སངས་རྒྱས་ལས་གཞན་ལ་མི་སྲིད་པའི་ཕྱིར། དེ་ལྟར་ན་གཞུང་འདི་ལ། འདི་ལྟར་བྱ་སྟེ། གཏི་མུག་རང་བཞིན་སྒྲིབ་ཕྱིར་ཀུན་རྫོབ་སྟེ། །
དེས་གང་བཅོས་མ་བདེན་པར་སྣང་དེ་ནི། ། ཀུན་རྫོབ་བདེན་ཞེས་ཐུབ་པ་དེས་གསུངས་ཏེ། ། ཀུན་རྫོབ་དེས་གང་བཅོས་མར་གྱུར་པ་ཡི། ། དངོས་ནི་ཀུན་རྫོབ་ཏུ་སྣང་དེ་ཡི་ཕྱིར། ། ཀུན་རྫོབ་ཙམ་དུ་ཐུབ་པ་དེས་གསུངས་ཏེ། ། ཞེས་སྦྱར་རོ། ། དེ་ལྟར་ན་བུམ་སོགས་རྟེན་འབྲེལ་འདི་ཆོས་ཅན། ཁྱོད་ཀུན་རྫོབ་ཀྱི་བདེན་པ་ཡིན་ཏེ། ཁྱོད་སོ་སྐྱེའི་ཀུན་རྫོབ་ཀྱི་ངོར་བདེན་པར་སྣང་བས་ཀུན་རྫོབ་བདེན་པར་བཞག འཕགས་པའི་རྗེས་ཐོབ་ཀྱི་ངོར་བདེན་པར་མི་སྣང་ཡང་ཀུན་རྫོབ་ཙམ་དུ་སྣང་བས་ཀུན་རྫོབ་ཀྱི་བདེན་པར་བཞག་པའི་ཕྱིར།
དེའང་སོ་སོ་སྐྱེ་བོའི་ཀུན་རྫོབ་ནི། ཉོན་མོངས་པ་ཅན་གྱི་མ་རིག་པ་ཡིན་ཞིང༌། ཁྱད་པར་སྲིད་པའི་ཡན་ལག་གིས་བསྡུས་པའི་མ་རིག་པ་གཙོ་བོ་ཡིན་ཏེ། སྐྱེ་འཕགས་གཉིས་ཀྱི་མ་རིག་པའི་ཁྱད་པར་ནི། གཙོ་བོར་ཡང་སྲིད་འཕེན་བྱེད་ཀྱི་ལས་ཀྱི་ཀུན་སློང་ཡིན་མིན་ལས་བྱེད་པའི་ཕྱིར། དེ་སྐད་དུ། འགྲེལ་པ་ལས། དེ་ལྟར་ན་སྲིད་པའི་ཡན་ལག་གིས་བསྡུས་པ་ཉོན་མོངས་པ་ཅན་གྱི་མ་རིག་པའི་དབང་གིས་ཀུན་རྫོབ་ཀྱི་བདེན་པར་རྣམ་པར་བཞག་གོ ། ཞེས་གསུངས་པས་སོ། ། འཕགས་པའི་ཀུན་རྫོབ་ནི་ཤེས་སྒྲིབ་ཏུ་གྱུར་པའི་མ་རིག་པ་ལ་བྱ་བ་ཡིན་ལ།
དེ་ཡང་གཞན་དག་འདོད་པ་ལྟར་མ་རིག་པའི་བག་ཆགས་ལ་མི་བྱ་ཡི། ཉོན་མོངས་པ་དང་མངོན་གྱུར་དུ་མཚུངས་པར་མི་ལྡན་པའི་བདེན་འཛིན་ལ་བྱ་དགོས་པ་ཡིན་ཏེ། ཇི་སྐད་དུ། འགྲེལ་པར། བྱིས་པ་རྣམས་ལ་ནི་སླུ་བར་བྱེད་པ་ཡིན་ལ། དེ་ལས་གཞན་པ་རྣམས་ལ་ནི་སྒྱུ་མ་ལ་སོགས་པ་ལྟར་རྟེན་ཅིང་འབྲེལ་པར་འབྱུང་བ་ཉིད་ཀྱིས་ཀུན་རྫོབ་ཙམ་དུ་འགྱུར་རོ། ། དེ་ཡང་ཤེས་བྱའི་སྒྲིབ་པའི་མཚན་ཉིད་ཅན་གྱི་མ་རིག་པ་ཙམ་ཀུན་ཏུ་སྤྱོད་པའི་ཕྱིར། ཞེས་གསུངས་སོ༌། ། འདིར་ཁ་ཅིག་ན་རེ། ཉན་རང་དང་བྱང་སེམས་ལ་ཀུན་རྫོབ་ཙམ་དུ་སྣང་བར་གསུངས་པ་དེ་ཡང་ཉན་རང་དགྲ་བཅོམ་དང་དག་སའི་བྱང་སེམས་ལ་འཆད་དགོས་ཏེ།
འགྲེལ་པར། དེ་ཡང་ཉན་ཐོས་དང༌། རང་སངས་རྒྱས་དང༌། བྱང་ཆུབ་སེམས་དཔའ་ཉོན་མོངས་པ་ཅན་གྱི་མ་རིག་པ་སྤངས་པ་རྣམ་ཤེས་གསུངས་པས་སོ། ། ཞེས་ཟེར་རོ། ། འོ་ན་ཉན་རང་འཕགས་པ་སློབ་པ་དང༌། མ་དག་སའི་བྱང་སེམས་ལ་དོན་དམ་བདེན་པ་མི་སྣང་བར་འགྱུར་ཏེ། འགྲེལ་པར། རང་བཞིན་ནི་མ་རིག་པ་དང་ལྡན་པ་རྣམས་ལ་རྣམ་པ་ཐམས་ཅད་དུ་མི་སྣང་སྟེ། ཞེས་གསུངས་པའི་ཕྱིར།
ཅི་སྟེ་མ་རིག་པས་བསླད་པའི་ཤེས་པ་ལ་དོན་དམ་བདེན་པར་མི་སྣང་བ་ལ་དགོངས་སོ་ཞེ་ན། ཉོན་མོངས་པ་ཅན་གྱི་མ་རིག་པ་སྤངས་ཤེས་པ་ཡང༌། མ་རིག་པས་བསླད་པའི་ཤེས་པ་སྤངས་པ་ལ་འདོད་དགོས་ལ། དེ་ལྟར་ན་ཉན་ཐོས་དགྲ་བཅོམ་དང་དག་སའི་བྱང་སེམས་ཀྱིས་ཀྱང་མ་རིག་པའི་བསླད་པ་སྤངས་པར་འགྱུར་ལ། དེ་ལྟ་ན་མ་རིག་པའི་བག་ཆགས་ཤེས་སྒྲིབ་ཏུ་འདོད་པ་སོགས་དང་འགལ་ལོ། ། ཡང་དག་པ་སར་བདེན་སྣང་ཡོད་པར་འདོད་པ་ལ། འདིར་འཕགས་པ་གསུམ་དང༌། སོ་སོ་སྐྱེ་བོ་ལ་བདེན་སྣང་ཡོད་མེད་ཀྱིས། ཀུན་རྫོབ་བདེན་པ་དང་ཀུན་རྫོབ་ཙམ་དུ་འཇོག་པའི་ཁྱད་པར་འབྱེད་པའང་འགལ་ལོ། ། དེར་མ་ཟད་མ་རིག་པ་དང་བདེན་འཛིན་ཁྱབ་མཉམ་དུ་འདོད་པ་དང༌།
བདེན་འཛིན་གང་ཡིན་ཉོན་མོངས་ཅན་གྱི་མ་རིག་པར་འདོད་པ་དང༌། འདིར་ཤེས་བྱའི་སྒྲིབ་པའི་མཚན་ཉིད་ཅན་གྱི་མ་རིག་པར་བཤད་པ་བཞིན་དུ་ཁས་ལེན་པ་ནི་ནང་འགལ་ལོ། ། དེ་ལྟར་ན་འདིར་མ་རིག་པ་དང་ལྡན་པ་ལ་རང་བཞིན་མི་སྣང་བར་བཤད་པ་དེ་སོ་སོ་སྐྱེ་བོ་ལ་དགོངས་ཤིང༌། དེ་ཡང་ཡང་སྲིད་འཕེན་བྱེད་ཀྱི་མ་རིག་པ་ཉིད་ཡིན་པར་བཤད་ལ། དེ་སྤངས་པར་བཤད་པ་དེ་ཡང་འཕགས་པ་ཙམ་ལ་བྱེད་པར་གོང་འོག་གི་འགྲེལ་པ་ལ་བསམས་ན་ཤིན་ཏུ་གསལ་བས། སྤངས་པའི་དོན་ཡང་བདེན་མེད་མངོན་སུམ་དུ་རྟོགས་པའི་ཡེ་ཤེས་རྒྱུད་ལ་སྐྱེས་པ་ལ་བྱ་བ་ཡིན་གྱི་བདེན་འཛིན་གྱི་ས་བོན་སྤངས་པ་ལ་བྱ་དགོས་པ་མ་ཡིན་ཏེ། རྟེན་འབྲེལ་གཟུགས་བརྙན་དང་འདྲ་བར་བཅོས་མའི་རང་བཞིན་དུ་གཟིགས་པ་ལ་བདེན་སྟོང་མངོན་སུམ་དུ་རྟོགས་པའི་ཡེ་ཤེས་རྒྱུད་ལ་སྐྱེས་པ་ཙམ་གྱིས་ཆོག་པ་ཡིན་གྱི། བདེན་འཛིན་གྱི་ས་བོན་སྤངས་མི་དགོས་པའི་ཕྱིར། དཔེར་ན་དྲི་མེད་ཡེ་ཤེས་སྤངས་པའི་བློས་ཤེས་སྒྲིབ་བདེན་འཛིན་གྱིས་ཡེ་ཤེས་སྤངས་པར་བཤད་པ་བཞིན་དུ། ཡེ་ཤེས་ལའང་མ་རིག་པ་སྤངས་པའི་སྒྲ་སྦྱར་དུ་རུང་བའི་ཕྱིར་དང༌།
ཚ་གྲང་གཉིས་ཕན་ཚུན་སྤངས་འགལ་དུ་བཤད་པ་ལྟ་བུ་དང༌། བླུན་པོ་ཚད་མར་རིག་པའང་མ་ཡིན་ནོ་ཞེས་པའི་འགྲེལ་པར། འཇིག་རྟེན་ཚད་མ་ཉིད་དུ་ཁས་བླངས་པ་ཡིན་ན། དེ་ཉིད་དེ་ཁོ་ན་ཉིད་མཐོང་བ་ཡིན་པའི་ཕྱིར། མ་རིག་པ་སྤངས་པ་ཡིན་པར་བྱ་དགོས་ན། གང་གི་ཕྱིར་བླུན་པོ་ཚད་མར་རིག་པའང་མ་ཡིན་ནོ། ། ཞེས་གསུངས་པ་ལྟ་བུའོ། ། ཡང་སྲིད་པའི་ཡན་ལག་གིས་བསྡུས་པའི་ཉོན་མོངས་པ་སྤངས་པ་ཞེས་བཤད་ན་ཤིན་ཏུ་འགྲིག་གོ ། གཉིས་པ་ནི། དོན་གྱི་སྐབས་འདིར་ཆོས་ཅན།
མ་རིག་པའི་མཐུ་ཡིས་བུམ་སོགས་ཀྱི་སྟེང་དུ་བདེན་པར་གྲུབ་པའི་ངོ་བོ་ལོག་པ་གང་ཞིག་རྣམ་པར་བརྟགས་པ་དང༌། བུམ་སོགས་ཀྱི་དེ་ཉིད་བདག་ཉིད་གང་དུ་འཕགས་པའི་མཉམ་གཞག་ཡེ་ཤེས་ཀྱིས་ཅིར་ཡང་མ་གཟིགས་པ་གཉིས་ཀྱི་ནང་ནས་ཕྱི་མ་ལ་བུམ་སོགས་ཀྱི་གནས་ཚུལ་གཟིགས་པ་ཞེས་བྱ་ཞིང༌། བུམ་པ་བདེན་པས་སྟོང་པ་དེ་དོན་དམ་བདེན་པ་ཡིན་པར་ཤེས་པར་གྱིས་ཤིག་སྟེ། ཇི་ལྟར་ཏེ་དཔེར་ན། རབ་རིབ་ཀྱི་མཐུ་ཡིས་བསེ་རུ་ལ་སོགས་པའི་སྣོད་ཀྱི་ནང་དུ་སྐྲ་ཤད་ལ་སོགས་པའི་ངོ་བོ་ལོག་པ་གང་ཞིག་རྣམ་པར་བརྟགས་པ་དེ་དང༌། བདག་ཉིད་གཞི་གང་དུ་སྐྲ་ཤད་དེ་ཉིད་མིག་དག་པས་མ་མཐོང་བའི་ཚུལ་གྱིས་སྐྲ་ཤད་མེད་པར་མཐོང་བ་སྟེ། གཉིས་པོ་དེའི་ནང་ནས་སྐྲ་ཤད་དུ་སྣང་བ་དེའི་དེ་ཁོ་ན་ཉིད་ནི། རབ་རིབ་མེད་པས་མཐོང་བ་དེ་ཡིན་གྱི་རབ་རིབ་ཅན་གྱི་མཐོང་བ་དེ་མ་ཡིན་པ་བཞིན་ནོ། ། མ་རིག་མཐུ་ཡིས་ཕུང་པོ་ལ་སོགས་པའི། ། ངོ་བོ་ལོག་པ་གང་ཞིག་རྣམ་བརྟགས་པ། །
དེ་ཉིད་བདག་ཉིད་གང་དུ་བློ་དག་པས། ། མཐོང་སྟེ་དེ་ཉིད་དོན་དམ་ཡིན་ཤེས་གྱིས། ། མདོར་ན། གཏི་མུག་རང་བཞིན་སྒྲིབ་ཕྱིར་ཀུན་རྫོབ་སྟེ། ། ཞེས་པས། རབ་རིབ་ཅན་ལ་འཁར་གཞོང་གི་ནང་དུ་སྐྲ་ཤད་སྣང་བ་ལྟར་སོ་སོ་སྐྱེ་བོ་ལ་རྟེན་འབྲེལ་བདེན་གྲུབ་ཏུ་སྣང་བར་བཤད། གཞུང་འདིས་རབ་རིབ་དང་བྲལ་བའི་གང་ཟག་ལ་འཁར་གཞོང་དུ་སྐྲ་ཤད་མི་སྣང་བའི་དཔེས་འཕགས་པའི་མཉམ་གཞག་ཡེ་ཤེས་ལ། རྟེན་འབྲེལ་བདེན་སྟོང་དུ་སྣང་བར་བཤད་ནས་བདེན་སྟོང་དེ་ཉིད་དོན་དམ་བདེན་པར་བཤད་པ་ཡིན་ནོ། ། ཡང་བཅོས་མར་གྱུར་པའི་དངོས་ནི་ཀུན་རྫོབ་ཏུའོ། ། ཞེས་པས་རབ་རིབ་ཅན་ལ་སྐྲ་ཤད་སྣང་བའི་དཔེས།
འཕགས་པ་སློབ་པའི་རྗེས་ཀྱི་ཤེས་པ་ལ། ཀུན་རྫོབ་ཙམ་གྱི་སྣང་བ་འཆར་བར་བཤད་ཅིང༌། གཞུང་འདིས་འཕགས་པ་སློབ་པའི་མཉམ་གཞག་ཡེ་ཤེས་དང༌། སངས་རྒྱས་བཅོམ་ལྡན་འདས་ཀྱི་ཡེ་ཤེས་ཀྱི་གཟིགས་ངོར་ཀུན་རྫོབ་ཀྱི་སྣང་བ་མེད་པར་བཤད་ནས། དེ་དག་གིས་གང་དུ་ཡང་མ་གཟིགས་པ་དེ་ཉིད་དོན་དམ་པའི་བདེན་པར་བཤད་པ་ཡིན་ནོ། ། མདོར་ན་གཞུང་ཕྱི་མ་གཉིས་ཀྱི། དྲི་མེད་བློ་ལ་གནོད་པ་ཡོད་མ་ཡིན། ། ཞེས་པའི་གཞུང་འཛུགས་པར་བྱེད་དོ། ། དེ་ལྟར་བྱས་ན་གཞུང་གི་དགོངས་པ་ནི། ཇི་སྲིད་རབ་རིབ་མ་བསལ་བ་དེ་སྲིད་སྐྲ་ཤད་ཀྱི་སྣང་བ་མི་ཟློག་པ་དེ་བཞིན་དུ།
ཇི་སྲིད་མ་རིག་པའི་བག་ཆགས་མ་སྤངས་པ་དེ་སྲིད་དུ་ཀུན་རྫོབ་ཀྱི་སྣང་བ་འཆར་ལ། རབ་རིབ་བསལ་བ་ན་སྐྲ་ཤད་ཀྱི་སྣང་བ་བཟློག་པ་དེ་བཞིན་དུ། མ་རིག་པའི་བག་ཆགས་སྤངས་པའི་སངས་རྒྱས་ཀྱི་གཟིགས་ངོར་ཀུན་རྫོབ་སྣ་ཚོགས་ཀྱི་སྣང་བ་འདི་མི་འཆར་བར་བཞེད་པ་ཡིན་ནོ། ། འདིར་ལ་ཁ་ཅིག་ན་རེ། ཀུན་རྫོབ་ཀྱི་བདེན་པ་རྣམས་ཆོས་ཅན། མེད་པར་ཐལ། སངས་རྒྱས་ཀྱི་གཟིགས་ངོར་མེད་པའི་ཕྱིར། ཞེས་ཟེར་བ་ལ། འགའ་ཞིག་ལན་འདེབས་པའི་ངལ་བ་བརྒྱ་ཕྲག་དུ་མ་བྱེད་མོད་ཀྱང༌། སངས་རྒྱས་ཀྱི་གཟིགས་ངོར་ཀུན་རྫོབ་ཀྱི་སྣང་བ་ཡོད་པར་བཤད་ན།
གཞུང་འདིའི་ཕྱོགས་སྔ་མར་འགྱུར་ལ། དེ་ལྟར་ན་ཡང་སངས་རྒྱས་ཀྱིས་ཇི་སྙེད་པ་མི་མཁྱེན་པར་ཐལ་བའི་ཉེས་པ་མེད་དེ། སེམས་ཅན་གྱི་བློ་ལ་སྣང་ཚུལ་མཁྱེན་པས་ཇི་སྙེད་པ་མཁྱེན་པར་འཇོག་པའི་ཕྱིར། གཞན་དུ་ན་སྐྲ་ཤད་དུ་སྣང་བ་ཆོས་ཅན། མེད་པར་ཐལ། སངས་རྒྱས་ཀྱི་ཡེ་ཤེས་ལ་མི་སྣང་བའི་ཕྱིར། མ་གྲུབ་ན་སངས་རྒྱས་ཀྱི་ཡེ་ཤེས་དང་རབ་རིབ་ཅན་གྱི་མིག་ཤེས་ལ་སྣང་ཚུལ་མཚུངས་པར་འགྱུར་ཏེ། རབ་རིབ་ཅན་ལ་སྐྲ་ཤད་དུ་སྣང་བ་དེ་ཉིད་སངས་རྒྱས་ཀྱི་ཡེ་ཤེས་ལ་སྣང་བའི་ཕྱིར། དེ་བཞིན་དུ་ལྐོག་གྱུར་དང༌། དོན་སྤྱི་དང༌།
སེམས་ཅན་དམྱལ་བའི་སྡུག་བསྔལ་དང༌། རྟེན་ནས་བཏགས་པའི་ང་ཙམ་སོགས་ཀྱང་མེད་པར་འགྱུར་ཏེ། སངས་རྒྱས་ཀྱི་གཟིགས་ངོར་མི་སྣང་བའི་ཕྱིར། དེས་ན། དེ་བློ་ལ་ལྟོས་གཉིས་ཆར་བདེན་པ་སྟེ། དོན་གསལ་མཐོང་ལ་གཉིས་ཀའང་བརྫུན་པ་ཡིན། ། ཞེས་འོག་ནས་འཆད་པར་འགྱུར་བ་ལྟར་ཁས་བླང་བར་བྱའོ། ། གཉིས་པ་འཇིག་རྟེན་གྱི་མཐོང་བ་ཚད་མ་ཡིན་པ་ལ་གནོད་བྱེད་བསྟན་པ་ལ། རྒྱས་པར་བཤད་པ་དང༌། དོན་བསྡུ་བའོ། །
དང་པོ་ནི། གལ་ཏེ་དེ་ཁོ་ན་ཉིད་ལ་སྤྱོད་པའི་སྐབས་སུ། འཇིག་རྟེན་ཚད་མ་ཡིན་ན་ནི། དེ་ཁོ་ན་ཉིད་གཟིགས་པའི་འཕགས་པ་གཞན་གྱིས་ཅི་ཞིག་བྱ་སྟེ་དགོས་པ་མེད་པར་ཐལ། འཇིག་རྟེན་གྱི་མིག་ལ་སོགས་པས་དེ་ཁོ་ན་ཉིད་མཐོང་བའི་ཕྱིར། མདོར་ན་འཕགས་པའི་ལམ་གྱིས་ཅི་ཞིག་བྱ་སྟེ། དེ་ཚོལ་བ་ལ་ངལ་བ་འབྲས་བུ་མེད་པར་འགྱུར་རོ། ། དེ་ལྟར་ཐལ་བ་ལས། འཕགས་ལམ་སྤངས་པའི་འཇིག་རྟེན་པ་ཆོས་ཅན། དེ་ཁོ་ན་ཉིད་ལྟ་བ་ལ་ཚད་མར་རིག་པའང་མ་ཡིན་ཏེ།
དེ་ཁོ་ན་ཉིད་མི་ཤེས་པའི་བླུན་པོ་ཡིན་པའི་ཕྱིར། གཉིས་པ་ནི། དེ་ཁོ་ན་ཉིད་གཏན་ལ་འབེབས་པའི་སྐབས་སུ་འཇིག་རྟེན་གྱི་མཐོང་བ་དང་འགལ་ཡང་འཇིག་རྟེན་གྱིས་གནོད་པ་མེད་དེ། དེའི་སྐབས་སུ་རྣམ་པ་ཀུན་ཏུ་འཇིག་རྟེན་ཚད་མ་མ་ཡིན་པ་དེའི་ཕྱིར་རོ། ། གཉིས་པ་ནི། དེ་ལྟ་ནའང་འཇིག་རྟེན་གྱི་གནོད་ཡུལ་མེད་པ་མ་ཡིན་ཏེ། འཇིག་རྟེན་ལ་གྲགས་པའི་དོན་ནི་འཇིག་རྟེན་གྱི་གྲགས་པ་ཉིད་ཀྱིས་གལ་ཏེ་སེལ་ན། འཇིག་རྟེན་གྱིས་གནོད་པར་འགྱུར་བའི་ཕྱིར། དཔེར་ན་བུམ་པ་ནི་རྫས་མ་ཡིན་ཏེ། གཞལ་བྱ་ཡིན་པའི་ཕྱིར།
དཔེར་ན་རྨི་ལམ་གྱི་བུམ་པ་བཞིན་ནོ། ། ཞེས་ཟེར་བ་ལ་འཇིག་རྟེན་གྱི་གྲགས་པས་གནོད་པ་བཞིན་ནོ། ། སྐབས་འདིའི་འགྲེལ་པར། མཁས་པས་ཕྱོགས་འདིས་གཞན་ཡང་དཔྱད་པར་བྱའོ་ཞེས་གསུངས། དེའི་དོན་ནི། སངས་རྒྱས་ཀྱི་གཟིགས་ངོར་ཀུན་རྫོབ་མི་སྣང་བར་ཁས་བླངས་པ་ལ་འཇིག་རྟེན་གྱི་གྲགས་པས་མི་གནོད་པར་ཡང་བསྟན་ནོ། ། གཉིས་པ་ནི། གཞན་ལས་སྐྱེ་བ་འཇིག་རྟེན་ལས་ཀྱང་མེད་དེ། གང་གི་ཕྱིར་ན་འཇིག་རྟེན་པ་བུའི་ས་བོན་ཙམ་བཏབ་ནས་བདག་གིས་བུ་འདི་བསྐྱེད་ཅེས་སྨྲ་བར་བྱེད་ཅིང༌། ཤིང་གི་ས་བོན་ཙམ་བཙུགས་ནས་ཤིང་གི་སྡོང་པོ་འདི་ཡང་བདག་གིས་བཙུགས་སོ་སྙམ་དུ་རྟོག་པ་དེས་ན་སྟེ།
དེའི་ཕྱིར། འོ་ན་གཞུང་འདི་ལྟར་ན། འཇིག་རྟེན་གྱི་གྲགས་པས་གཞན་སྐྱེ་འགོག་ནུས་པར་འགྱུར་རོ་ཞེ་ན། གཞན་སྐྱེ་འཇིག་རྟེན་ལ་མ་གྲགས་པས་གཞན་སྐྱེ་མེད་ཅེས་པ་གཞུང་གི་དགོངས་པར་འཆད་ན། དེ་ལྟར་འགྱུར་མོད། གཞུང་འདིས་ནི་གཞན་སྐྱེ་འཇིག་རྟེན་ན་མ་གྲགས་པའི་རྟགས་ཀྱིས་ཐ་སྙད་དུ་ཡང་གཞན་སྐྱེ་མེད་པར་བཤད་པ་ཡིན་ནོ། ། གཉིས་པ་རིགས་པས་མི་གནོད་པར་བསྟན་པ་ནི། དེ་ལྟར་སྐྱེ་བ་རང་བཞིན་གྱིས་མ་གྲུབ་པར་བསྟན་པ་ཆོས་ཅན། མྱུ་གུའི་དུས་སུ་ས་བོན་གྱི་རིགས་འདྲ་རྒྱུན་ཆད་པར་ཐལ་བའི་ཉེས་པ་མེད་དེ། གང་གི་ཕྱིར་ན་མྱུ་གུ་ས་བོན་ལས་རང་བཞིན་གྱིས་གཞན་མ་ཡིན་པ་དེའི་ཕྱིར་རམ་རྒྱུ་མཚན་གྱིས་མྱུ་གུ་སྐྱེས་པ་དེའི་ཚེ་ས་བོན་གྱི་རིགས་འདྲ་ཞིག་པ་དེ་རྒྱུན་ཆད་པ་མེད་པའི་ཕྱིར།
ཆོས་ཅན། ས་བོན་རྟག་པར་ཐལ་བའི་ཉེས་པ་མེད་དེ། གང་གི་ཕྱིར་ས་མྱུག་གཉིས་པོ་རང་བཞིན་གྱིས་གྲུབ་པའི་གཅིག་ཉིད་དུ་ཡོད་པ་མ་ཡིན་པ་དེའི་ཕྱིར་ཡང་སྟེ། རྒྱུ་མཚན་གྱིས་མྱུ་གུའི་ཚེ་ན་ས་བོན་ཡོད་ཅེས་བརྗོད་པར་མི་བྱ་བ་ཡིན་པའི་ཕྱིར། མདོར་ན་ས་མྱུག་གཉིས་རང་བཞིན་གྱིས་གཞན་མ་ཡིན་ན། གཅིག་ཡིན་དགོས་ཏེ། དེ་ལྟ་ན་ས་བོན་གྱི་དུས་སུ་མྱུ་གུ་ཡོད་པ་དང༌། མྱུ་གུའི་དུས་སུ་ས་བོན་ཡོད་དགོས་པས། ས་མྱུག་གཉིས་རྟག་པར་ཐལ་བ་དང༌། གལ་ཏེ་མེད་ན་མྱུ་གུའི་དུས་སུ་ས་བོན་གྱི་རིགས་འདྲ་རྒྱུན་ཆད་པར་ཐལ་བའི་ཉེས་པ་ཡོད་དོ་སྙམ་པའི་དོགས་པ་ཤུགས་ལ་གནས་པ་གཞུང་འདིས་བསལ་ལོ། །
གཉིས་པ་རང་བཞིན་གྱིས་གྲུབ་པའི་སྐྱེ་བ་སྤྱིར་བཀག་ནས། དེ་ལས་ཡོན་ཏན་འབྱུང་བའི་ཚུལ་བཤད་པ་ལ། དངོས་དང་རང་བཞིན་མེད་པར་བསྟན་པའི་ཡོན་ཏན་ནོ། ། དང་པོ་ལ་རང་བཞིན་ཡོད་པ་ལ་གནོད་བྱེད་དང༌། མེད་པའི་སྒྲུབ་བྱེད་བཤད་པ། དེ་ལ་མངོན་སུམ་དང་འགལ་བ་སྤང་བའོ། ། དང་པོ་ལ། སྟོང་ཉིད་དངོས་པོའི་འཇིག་རྒྱུར་ཐལ་བ་དང༌། ཐ་སྙད་བདེན་པ་ཉམས་པར་ཐལ་བ་སྤང་བའོ། ། དང་པོ་ནི།
སེམས་ཙམ་པ་ན་རེ། རང་བཞིན་གྱིས་སྐྱེ་བ་ཡོད་དེ། གཞན་དབང་རང་བཞིན་གྱིས་གྲུབ་པའི་ཕྱིར། ཞེ་ན། གལ་ཏེ་གཟུགས་དང་ཚོར་བ་ལ་སོགས་པ་རང་གི་མཚན་ཉིད་ཀྱིས་གྲུབ་པའི་རྒྱུ་དང་རྐྱེན་ལ་ལྟོས་ནས་སྐྱེ་བར་འགྱུར་ན། སྟོང་ཉིད་མངོན་སུམ་དུ་རྟོགས་པའི་མཉམ་གཞག་ཡེ་ཤེས་ཆོས་ཅན། དངོས་པོའི་རང་བཞིན་ལ་སྐུར་པ་བཏབ་པར་ཐལ། དངོས་པོ་རང་བཞིན་གྱིས་གྲུབ་པ་གང་ཞིག་ཁྱོད་ཀྱིས་དེ་མེད་པར་མཐོང་བའི་ཕྱིར། དེ་འདོད་ན། སྟོང་པ་ཉིད་དེ་དངོས་པོ་འཇིག་པའི་རྒྱུར་ཐལ་བར་འགྱུར་ཏེ།
སྟོང་ཉིད་རྟོགས་པའི་ཡེ་ཤེས་དེས་དངོས་པོའི་རང་བཞིན་ལ་སྐུར་པ་བཏབ་པའི་རྒྱུ་མཚན་གྱིས་སྟོང་པ་ཉིད་ཀྱིས་དངོས་པོ་འཇིག་པར་བྱེད་པའི་ཕྱིར། དེ་ལྟར་ཐལ་བ་ལས་དངོས་པོ་རང་བཞིན་གྱིས་ཡོད་པ་མ་ཡིན་ཏེ། སྟོང་ཉིད་རྟོགས་པའི་ཡེ་ཤེས་ཀྱིས་དངོས་པོའི་རང་བཞིན་ལ་སྐུར་པ་འདེབས་པ་དང༌། སྟོང་ཉིད་དངོས་པོའི་འཇིག་རྒྱུ་ཡིན་པ་དེ་ནི་རིགས་པ་མ་ཡིན་པ་དེའི་ཕྱིར། དེའི་ཤེས་བྱེད་ནི་ཇི་སྐད་དུ། འཕགས་པ་དཀོན་མཆོག་བརྩེགས་པའི་མདོ་ལས། འོད་སྲུང་གཞན་ཡང་དབུ་མའི་ལམ་ཆོས་རྣམས་ལ་ཡང་དག་པར་སོ་སོར་རྟོག་པ་གང་སྟོང་པ་ཉིད་ཀྱིས་ཆོས་རྣམས་སྟོང་པར་མི་བྱེད་དེ། ཆོས་རྣམས་ཉིད་སྟོང་པ་ཉིད། མཚན་མ་མེད་པས་ཆོས་རྣམས་མཚན་མ་མེད་པར་མི་བྱེད་དེ། ཆོས་རྣམས་ཉིད་མཚན་མ་མེད་པ་དང༌།
ཞེས་སོགས་རྒྱ་ཆེར་གསུངས་པ་ལྟ་བུའོ། ། ཞེས་འགྲེལ་པར་དྲངས་སོ། ། ལུང་དེའི་དོན་ནི། སྟོང་པ་ཉིད་ཀྱིས་དངོས་པོའི་རང་བཞིན་འཇིག་པར་བྱེད་པ་མ་ཡིན་གྱི། དངོས་པོ་རྣམས་ཉིད་རང་བཞིན་གྱིས་སྟོང་པ་ཉིད་ཡིན་ཞེས་པའི་དོན་ཡིན་ལ། དོན་དེ་ཉིད་སྟོན་པའི་དབང་དུ་བྱས་ནས། སྟོང་ཉིད་དངོས་པོ་འཇིག་པའི་རྒྱུར་འགྱུར་ན་ཞེས་པའི་གཞུང་འདི་གསུངས་པ་ཡིན་པས། གཞུང་འདིས་ནི་རྣམ་རིག་པ་གཞན་དབང་རང་བཞིན་གྱིས་གྲུབ་པ་དང༌། དེ་གཟུང་འཛིན་རྫས་གཞན་གྱིས་སྟོང་པ་དང༌། དེ་འདྲའི་སྟོང་ཉིད་དེ་ཆོས་ཅན།
གཞན་དབང་དང༌། དེ་ཉིད་དང་གཞན་དུ་བརྗོད་དུ་མེད་པའི་བདེན་གྲུབ་ཏུ་འདོད་པ་དེ་དགག་བྱའི་གཙོ་བོར་བྱས་ནས་འགོག་པ་ཡིན་ཏེ། འདིའི་ཐད་ཀྱི་འགྲེལ་པར། གང་ཞིག་གཞན་གྱི་དབང་གི་ངོ་བོ་ཁས་བླངས་ནས་དེ་ལ་བརྟེན་པའི་སྟོང་པ་ཉིད་གཟུང་བ་དང་འཛིན་པ་མེད་པའི་མཚན་ཉིད་ཅན། མི་རྟག་པ་ཉིད་ལ་སོགས་པ་ལྟར་དེ་ཉིད་དང་གཞན་དུ་བརྗོད་པར་བྱ་བ་མ་ཡིན་པར་སེམས་པ་དེའི་ལྟར་ན། སྟོང་པ་ཉིད་ཁོ་ནས་ཆོས་ཐམས་ཅད་སྟོང་པ་ཉིད་ཡིན་གྱི། རང་བཞིན་གྱིས་ནི་མ་ཡིན་ནོ། ། ཞེས་བྱ་བར་འགྱུར་རོ། ། ཞེས་གསུངས་པའི་ཕྱིར། དེ་ལྟ་ན་སེམས་ཙམ་པས་གཞན་དབང་བདེན་གྲུབ་ཏུ་ཁས་བླངས་པ་ལ།
འཇིག་པ་རྒྱུ་བཅས་སུ་འདོད་པ་ལྟར་ན། བུམ་པ་དེ་རང་ལས་དོན་གཞན་དུ་གྱུར་པའི་ཐོ་བས་འཇིག་པར་བྱེད་ཀྱི། རང་བཞིན་གྱིས་འཇིག་པར་མི་འདོད་པ་དེ་བཞིན་དུ། རྣམ་རིག་པ་ཁྱོད་ལྟར་ན་ཡང་ཆོས་ཅན་གཞན་དབང་གི་སྟེང་གི་སྟོང་ཉིད་དེ་གཞན་དབང་གི་རང་བཞིན་དུ་ཡོད་པ་མ་ཡིན་པར་ཆོས་ཅན་གཞན་དབང་གི་གཟུང་བ་ཀུན་བརྟགས་དང་འཛིན་པ་ཀུན་བརྟགས་གཉིས་ཀྱིས་སྟོང་པའི་སྟོང་ཉིད་ལ་འདོད་ན། གཟུང་འཛིན་རྫས་གཞན་གྱིས་སྟོང་པར་རྟོགས་པའི་མཉམ་གཞག་ཡེ་ཤེས་ཆོས་ཅན། གཞན་དབང་གི་འཇིག་རྒྱུར་ཐལ། གཞན་དབང་རང་བཞིན་གྱིས་གྲུབ་པ་གང་ཞིག ཁྱོད་ཀྱིས་གཞན་དབང་སྟོང་པ་ཉིད་དུ་རྟོགས་པའི་ཕྱིར། ཞེས་པའི་གནོད་བྱེད་འཕེན་པར་གསལ་ལོ། ། གཉིས་པ་ནི།
འོ་ན་ཁྱོད་དབུ་མ་པས་དོན་དམ་པར་གཞན་སྐྱེ་བཀག་མོད། ཐ་སྙད་དུ་གཞན་སྐྱེ་ཁས་ལེན་དགོས་ཏེ། ཐ་སྙད་དུ་སྐྱེ་བ་ཁས་ལེན་པའི་ཕྱིར། དེ་ལྟ་མ་ཡིན་ན་ཀུན་རྫོབ་ཀྱི་བདེན་པ་ལས་ཉམས་པར་འགྱུར་རོ་ཞེ་ན། ཤེས་བྱ་ཆོས་ཅན། མྱུ་གུ་སྐྱེ་ན་གཞན་སྐྱེ་ཡོད་མི་དགོས་ཏེ། བདག་སྐྱེ་དང་གཞན་སྐྱེ་སོགས་ནི་རིགས་པས་དཔྱད་པ་བྱས་པའི་རྣམ་གཞག་ཡིན་ལ། ངེད་དབུ་མ་པ་ལྟར་ན། འཇིག་རྟེན་ཀྱི་ཐ་སྙད་ཀྱི་བདེན་པ་ལ་ནི། རྣམ་པར་དཔྱད་ནས་ཁས་ལེན་པར་མི་བྱ་བའི་ཕྱིར།
གང་གི་ཕྱིར་ན་དངོས་པོ་འདི་དག་མཐའ་བཞི་པོ་གང་ལས་སྐྱེ་ཞེས་རྣམ་པར་དཔྱད་ན། དེ་ཁོ་ན་ཉིད་ཀྱི་བདག་ཉིད་ཅན་གྱི་དངོས་པོ་སྟེ། མ་སྐྱེས་པ་དང་མ་འགགས་པ་ལས། ཚུ་རོལ་དུ་སྐྱེ་བ་དང༌། འགག་པ་སོགས་ཀྱི་གནས་རྙེད་པ་མ་ཡིན་པ་དེའི་ཕྱིར། ཁ་ཅིག དབུ་མ་རང་རྒྱུད་པས་ཐ་སྙད་དུ་གཞན་སྐྱེ་ཁས་ལེན་པ་ལ་གཞུང་འདིས་ཐ་སྙད་བདེན་པ་རིགས་པས་དཔྱད་བཟོད་དུ་ཐལ་བའི་སུན་འབྱིན་བརྗོད་པ་ཡིན་པར་འདོད་པ་མི་འཐད་དེ། གཞུང་འདི་དང་བདེན་གཉིས་ལས། ཇི་ལྟར་སྣང་བཞིན་ངོ་བོའི་ཕྱིར། ། འདི་ལ་དཔྱད་པ་མི་འཇུག་གོ །
ཞེས་གསུངས་པ་གཉིས་དོན་སྟོན་ཚུལ་ལ་ཁྱད་པར་མི་སྣང་བས། འདི་གཉིས་ཀ་དབུ་མ་པ་རང་ལུགས་ཀྱི་ཀུན་རྫོབ་བདེན་པའི་འཇོག་ཚུལ་སྟོན་པའི་ཕྱིར། གཞུང་འདིའི་དོན་བསྡུར། ཅི་སྟེ་ཡང་དེ་ལྟར་དངོས་པོ་ལ་མངོན་པར་ཞེན་པའི་བདོག་པ་ཐམས་ཅད་ཀུན་ནས་གཅོད་པ་ན། བྲེད་ཤ་ཐོན་པ་ཐ་སྙད་ཀྱི་བདེན་པ་ལ་མངོན་པར་ཞེན་པ་འདི་གང་ཞིག ཀུན་ནས་ཉོན་མོངས་པ་དང་རྣམ་པར་བྱང་བའི་རྒྱུར་འགྱུར་བ་རྫས་ཀྱི་བདག་ཉིད་འགའ་ཞིག་ཏུ་སྐྱེ་བར་འགྱུར་བར་བྱ་དགོས་སོ། ། ཞེས་སྨྲ་ན། དེ་ལྟ་ན་ཡང་དེ་སྐད་དུ་སྨྲ་བ་ལ་ཚིག་ཙམ་ཞིག་ལྷག་མ་ལུས་པར་འགྱུར་རོ་ཞེས་དངོས་སྨྲ་བ་ལ་གསལ་བར་བཤད་པའི་ཕྱིར་དང༌། བྲེད་ཤ་ཐོན་པའི་དོན་ཡང་ཐ་སྙད་དུ་ཡང་བདེན་གྲུབ་མེད་ན་ཀུན་རྫོབ་བདེན་པ་ཉམས་པར་འགྱུར་རོ་སྙམ་ནས་འཇིགས་པ་ལ་བཤད་དགོས་པའི་ཕྱིར། གཉིས་པ་རང་བཞིན་མེད་པའི་སྒྲུབ་བྱེད་ནི།
སེམས་ཙམ་པ་ན་རེ། ཀླུ་སྒྲུབ་ཀྱི་ཞལ་སྔ་ནས། མཐའ་བཞིའི་སྐྱེ་བ་བཀག་པ་དེ་ཀུན་བརྟགས་ཀྱི་དབང་དུ་བྱས་པ་ཡིན་གྱི། གཞན་དབང་གི་སྐྱེ་བ་མ་བཀག་པས་འཆིང་གྲོལ་གྱི་གཞིར་གྱུར་པའི་གཞན་དབང་རང་བཞིན་གྱིས་སྐྱེ་བ་ཡོད་དོ་ཞེ་ན། སེམས་ཙམ་པ་ཁྱེད་ཀྱིས་རང་བཞིན་གྱིས་གྲུབ་པའི་སྐྱེ་བ་རིགས་པ་གང་གིས་གྲུབ་པ་ཡིན་པར་འགྱུར་ཏེ། དེ་ཁོ་ན་ཉིད་ལ་དཔྱོད་པའི་སྐབས་སུ། རིགས་པ་གང་ཞིག་གིས་ཀུན་བརྟགས་སུ་གྱུར་པའི་བདག་དང༌། གཞན་ལས་སྐྱེ་བ་སོགས་རིགས་པ་མ་ཡིན་པའི་རིགས་པ་དེས་ཐ་སྙད་དུའང་གཞན་དབང་རང་བཞིན་གྱིས་སྐྱེ་བར་རིགས་པ་མ་ཡིན་པའི་ཕྱིར། དེ་སྐད་དུའང་འདིའི་ཐད་ཀྱི་འགྲེལ་པ་ལས། གང་དག་བདག་ལས་མ་ཡིན་ཞེས་བྱ་བ་ལ་སོགས་པས་ནི།
སློབ་དཔོན་ཀླུ་སྒྲུབ་ཀྱི་ཞལ་སྔ་ནས་ཀྱིས་བརྟགས་པའི་ངོ་བོ་ཉིད་ཁོ་ན་བཀག་པ་ཡིན་གྱི། གཞན་གྱི་དབང་གི་ངོ་བོ་ཉིད་མ་ཡིན་ནོ་སྙམ་དུ་སེམས་པ་དེ་དག་གི་འདོད་པ་འདི་ཡང༌། གཏན་ཚིགས་མེད་པར་མི་འགྲུབ་པས། དེ་སྐད་དུ་སྨྲ་བ་དེ་དག་ནི་བརྒལ་ཞིང་བརྟག་པར་བྱ་བ་ཁོ་ན་ཡིན་ནོ་ཞེས་གསུངས་པའི་ཕྱིར། དེ་ལྟར་ན་གཞུང་འདིའི་ཕྱོགས་སྔ་སྨྲ་བ་པོ་རང་རྒྱུད་པ་ལ་སྦྱོར་བ་ནི་ཆེས་ཤིན་ཏུ་རྣམ་པར་འཁྱམས་སོ། ། གསུམ་པ་དེ་ལ་མངོན་སུམ་དང་འགལ་བ་སྤང་བ་ནི། དངོས་པོ་རང་བཞིན་གྱིས་སྐྱེ་བ་མེད་ན་མངོན་སུམ་ལ་སྣང་བ་དང་འགལ་ལོ་ཞེ་ན། མི་འགལ་ཏེ། དངོས་པོ་ཐམས་ཅད་རང་བཞིན་གྱིས་སྟོང་ན་ཡང་རང་བཞིན་གྱིས་སྟོང་པའི་རྒྱུ་ཉིད་དག་ལས། དེའི་རྣམ་པ་ཅན་གྱི་ཤེས་པ་རབ་ཏུ་སྐྱེ་བར་འགྱུར་བའི་ཕྱིར།
ཇི་ལྟར་ཏེ་དཔེར་ན། དངོས་པོ་སྟོང་པ་གཟུགས་བརྙན་ལ་སོགས་པ་རྒྱུ་རྐྱེན་ཚོགས་པ་ལ་ལྟོས་པ་རྣམས་འཇིག་རྟེན་ན་སྐྱེ་བར་མ་གྲགས་པའང་མ་ཡིན་ལ། འཇིག་རྟེན་དེར་ནི་གཟུགས་བརྙན་ལ་སོགས་པ་སྟོང་པའི་དངོས་པོ་དག་ལས། དེའི་རྣམ་པ་ཅན་གྱི་ཤེས་པ་སྐྱེ་བར་འགྱུར་བ་ལྟར། དོན་གྱི་སྐབས་སུ་ཡང་དེ་བཞིན་ནོ། ། གཉིས་པ་ལ་རྟག་ཆད་ལས་གྲོལ་བའི་ཡོན་ཏན་དང༌། ལས་འབྲས་ཀྱི་འབྲེལ་པ་འཐད་པའི་ཡོན་ཏན་ནོ། ། དང་པོ་ནི། དངོས་པོ་རང་བཞིན་གྱིས་མ་གྲུབ་པར་འདོད་པའི་ཕྱོགས་འདི་ལ་ཆོས་ཅན། རྟག་ཆད་དུ་ཐལ་བའི་ཉེས་པ་སྤང་དགོས་ཏེ།
བདེན་པ་གཉིས་སུའང་རང་བཞིན་མེད་པའི་ཕྱིར་རམ། རྒྱུ་མཚན་གྱིས་དངོས་པོ་དེ་དག་རྟག་པའང་མ་ཡིན་ཆད་པའང་མ་ཡིན་པའི་ཕྱིར་རོ། ། གཉིས་པ་ལ། འགགས་པའི་ལས་ཀྱི་འབྲས་བུ་འབྱིན་ཚུལ་དཔེ་དང་བཅས། དེ་ལ་རྩོད་པ་སྤང་པའོ། ། དང་པོ་ནི། དངོས་པོ་རང་བཞིན་གྱིས་མ་གྲུབ་པའི་ཕྱོགས་འདིར་ཆོས་ཅན། འགགས་ཤིང་རང་བཞིན་ཡོད་པ་མ་ཡིན་པའི་ལས་ལས་ཀྱང་ནི་འབྲས་བུ་འབྱུང་བ་ཡིན་ཏེ། ཀུན་གཞི་རྫས་གྲུབ་མེད་ཀྱང་འཆི་ཁའི་སེམས་ལ་སྔར་བྱས་ཀྱི་ལས་ཀྱི་དྲན་སྣང་ཤར་ནས་འབྲས་བུ་འབྱིན་པའི་ཕྱིར། དཔེར་ན་རྨི་ལམ་རྨིས་པའི་ཡུལ་དག་མཐོང་ནས་ནི་སད་ཀྱང་བླུན་པོ་ལ་དྲན་པ་འབྱུང་ལ།
དེ་ལས་ཆགས་པ་སྐྱེ་བར་འགྱུར་བ་དེ་བཞིན་ནོ། ། གནས་སྐབས་ལ་ལར་འགགས་ནས་ཡུན་རིང་དུ་ལོན་པའི་ལས་ལས་ཀྱང་འབྲས་བུ་ཡང་དག་འབྱུང་བར་རིག་པར་གྱིས་ཤིག་སྟེ། གང་གི་ཕྱིར་ན་ལས་དེ་རང་བཞིན་གྱིས་སྐྱེ་བ་མེད་པར་རང་བཞིན་གྱིས་མི་འགག་པ་དེའི་ཕྱིར་རམ། རྒྱུ་མཚན་གྱིས་མ་འགགས་པའི་ལས་འདི་འབྲས་བུ་འབྱིན་པའི་ནུས་པ་དང་ལྡན་པའི་ཕྱིར། གཉིས་པ་ལ། འགགས་པའི་ལས་ཀྱི་འབྲས་བུ་འབྱིན་ན་ཐུག་མེད་དུ་ཐལ་བའི་རྩོད་པ་སྤང༌། ཀུན་གཞི་བདེན་གྲུབ་གསུངས་པའི་ལུང་དང་འགལ་བ་སྤང༌། དང་པོ་ལ། རྣམ་སྨིན་བྱུང་ཟིན་པའི་ལས་ཀྱིས་རྣམ་སྨིན་མི་འབྱིན་པ་དཔེ་དང་བཅས། དེ་ལ་བརྟེན་ནས་ལས་ཀྱི་རྣམ་སྨིན་ངེས་པར་གྲུབ་པའོ། །
དང་པོ་ནི། འོ་ན་རྣམ་སྨིན་བྱུང་ཟིན་པའི་ལས་ཀྱིས་ཀྱང་རྣམ་སྨིན་འབྱིན་པར་འགྱུར་ཏེ། རྣམ་སྨིན་བྱུང་ཟིན་པའི་ལས་དེ་ཡང་རང་བཞིན་གྱིས་མ་འགགས་པའི་ཕྱིར་ཞེ་ན། ལས་རང་བཞིན་གྱི་མ་འགགས་ཀྱང་འབྲས་བུ་སྨིན་ཟིན་པ་ལས་སླར་ཡང་འབྲས་བུ་སྨིན་པ་མ་ཡིན་པར་ཤེས་པར་གྱིས་ཤིག་སྟེ། ལས་རང་བཞིན་གྱིས་མ་གྲུབ་ཀྱང་རྣམ་སྨིན་ལན་གཅིག་ཁོ་ནར་ངེས་པའི་ཕྱིར། ཇི་ལྟར་དེ་དཔེར་ན། ཡུལ་སྐྲ་ཤད་དང་བོང་བུའི་རྭ་ལ་སོགས་པ་ནི་ཡོད་པ་ཉིད་མ་ཡིན་པར་མཚུངས་ཀྱང༌། རབ་རིབ་ཅན་གྱིས་སྐྲ་ཤད་ཀྱི་རྣམ་པར་ནི་མཐོང་གི དངོས་པོ་གཞན་བོང་བུའི་རྭ་ལ་སོགས་པའི་རྣམ་པར་མཐོང་བ་མ་ཡིན་པ་ལྟར་དོན་གྱི་སྐབས་སུ་ཡང་དེ་བཞིན་ནོ། ། གཉིས་པ་ནི།
བཤད་མ་ཐག་པའི་དཔེ་དེ་ཆོས་ཅན། དོན་གཞན་ཡང་མཚོན་པར་ནུས་ཏེ། དཔེ་དེའི་ཕྱིར་རམ་དེ་དང་འདྲ་བར་རྣམ་སྨིན་མི་དགེ་བ་སྟེ། མི་བདེ་བ་ནི་ནག་པོའི་ལས་ལས་ཡིན་པར་མཐོང་ཞིང༌། རྣམ་སྨིན་དགེ་བ་སྟེ་བདེ་བ་ཉིད་ནི་དགེ་བ་ཟག་བཅས་ལས་འབྱུང་བར་མཐོང་བའི་ཕྱིར། ལས་ཀྱི་འབྲས་བུ་རྣམ་པར་སྨིན་པ་ནི། བསམ་གྱིས་མི་ཁྱབ་བོ། ། ཞེས་སོ་སོ་སྐྱེ་བོས་ལས་འབྲས་རྣམས་ལ་སེམས་པའང་དགག་པ་མཛད་པ་ཆོས་ཅན། རྒྱུ་མཚན་ཡོད་དེ། དགེ་མི་དགེ་རང་བཞིན་མེད་པར་རྟོགས་པའི་བློ་ཅན་དེས་ལས་དགེ་མི་དགེ་ལ་སྤང་བླང་བྱས་པས་འཁོར་བ་ལས་ཐར་བར་འགྱུར་དགོས་པའི་ཕྱིར།
དེ་ཆོས་ཅན། དགོས་པ་ཡོད་དེ། སོ་སྐྱེ་ལས་འབྲས་ལ་སྐུར་པ་འདེབས་པ་དགག་པར་བྱ་བའི་ཆེད་ཡིན་པའི་ཕྱིར། གཉིས་པ་ལ། དངོས་སྨྲ་བ་དང་མཐུན་པའི་ཀུན་གཞིའི་རྣམ་གཞག་གསུངས་པ་དགོངས་པ་ཅན་དུ་བསྟན། ཞར་ལ་དགོངས་པ་ཅན་གཞན་ཡང་གསུངས་པའི་ཚུལ་ལོ། ། དང་པོ་ནི། འོ་ན་ལས་ཀྱི་འབྲས་བུ་འབྱིན་ཚུལ་རྨི་ལམ་དང་རབ་རིབ་ཅན་ལ་སྐྲ་ཤད་སྣང་བ་དང་མཚུངས་ན། འཕགས་པ་ལང་ཀར་གཤེགས་པ་ལ་སོགས་པར་ཀུན་གཞིའི་སྟེང་དུ་ལས་ཀྱི་བག་ཆགས་ཀྱི་ནུས་པ་ཡོངས་སུ་སྨིན་པ་ལས། འབྲས་བུ་འབྱུང་བར་གསུངས་པ་དང་འགལ་ལོ་ཞེ་ན།
མདོ་སྡེ་འགའ་ཞིག་ཏུ་ཀུན་གཞི་རྫས་སུ་ཡོད་ཅིང༌། གང་ཟག་ཉིད་རྫས་སུ་ཡོད་ལ། ཕུང་པོ་འདི་དག་འབའ་ཞིག་རང་བཞིན་གྱིས་ཡོད་པ་ཉིད་དོ་ཞེས་བསྟན་པ་འདི་ནི་ཆོས་ཅན། དགོས་པ་ཡོད་དེ། སྔར་བཤད་པ་དེ་ལྟར་ཆེས་ཤིན་ཏུ་ཟབ་པའི་དོན་རིག་པར་མི་འགྱུར་བའི་གདུལ་བྱ་གང་ཡིན་པ་དེ་ལ་དགོངས་ནས་དེ་ཁོ་ན་ཉིད་ལ་རིམ་གྱིས་དྲང་བར་བྱ་བའི་ཆེད་ཡིན་པའི་ཕྱིར། གཉིས་པ་ནི། དེར་མ་ཟད། དངོས་པོ་རྣམས་རང་བཞིན་གྱིས་མེད་མོད་ཀྱི། ཡོད་ཅེས་དྲང་དོན་ཉིད་དུ་བསྟན་པ་ཆོས་ཅན། དགོས་པ་ཡོད་དེ།
གདུལ་བྱ་རྣམས་དེ་ཁོ་ན་ཉིད་ལ་དྲང་བར་བྱ་བའི་ཆེད་ཡིན་པའི་ཕྱིར། ཇི་ལྟར་ཏེ་དཔེར་ན། འཇིག་ཚོགས་ལ་ལྟ་བ་དང་བྲལ་ཡང་སངས་རྒྱས་ཀྱིས་ང་དང་ང་ཡི་ཞེས་བསྟན་པ་ལྟར། དོན་གྱི་སྐབས་སུ་ཡང་དེ་བཞིན་ནོ། ། གཉིས་པ་སེམས་ཙམ་པའི་ལུགས་བྱེ་བྲག་ཏུ་དགག་པ་ལ། ཤེས་པ་རང་བཞིན་གྱིས་གྲུབ་པའི་སྒྲུབ་བྱེད་དགག སེམས་ཙམ་དུ་གསུངས་པའི་ཙམ་སྒྲས་ཕྱི་རོལ་གྱི་དོན་འགོག་པ་མ་ཡིན་པར་བསྟན་པའོ། ། དང་པོ་ལ། བསྒྲུབ་བྱ་དགག སྒྲུབ་བྱེད་དགག
དང་པོ་ལ། ཕྱོགས་སྔ་བརྗོད། དེ་དགག དང་པོ་ལ། གཟུང་འཛིན་གཉིས་ཀྱིས་སྟོང་པའི་ཤེས་པ་བདེན་གྲུབ་དེ་ཁོ་ན་ཉིད་དུ་འདོད་པའི་ཕྱོགས་སྔ་བརྗོད། ཕྱི་དོན་མེད་ཀྱང་ཀུན་གཞི་ལས་གཟུང་འཛིན་གཉིས་སྣང་འབྱུང་བའི་ཕྱོགས་སྔ་བརྗོད། དང་པོ་ནི། སེམས་ཙམ་པ་ན་རེ། ཤེས་རབ་ཀྱི་ཕར་ཕྱིན་ལ་གནས་པའི་བྱང་སེམས་ས་དྲུག་པ་བ་དེ་ཆོས་ཅན། སྲིད་པ་གསུམ་པོ་རྣམ་པར་ཤེས་པ་ཙམ་དུ་རིག་པའི་སྒོ་ནས་དེ་ཁོ་ན་ཉིད་རྟོགས་པར་འགྱུར་ཏེ།
གཟུང་བ་རྫས་གཞན་མེད་པར་འཛིན་པ་རྫས་གཞན་མ་མཐོང་ཞིང༌། སྲིད་པ་གསུམ་སྣང་བ་རྣམ་པར་ཤེས་པ་ཙམ་དུ་བདེན་པར་རབ་ཏུ་རྟོགས་པའི་ཕྱིར། གཉིས་པ་ནི། འོ་ན་ཕྱི་རོལ་གྱི་དོན་མེད་པར་དེའི་རྣམ་པ་ཅན་གྱི་སེམས་ཇི་ལྟར་སྐྱེ་ཞེ་ན། ཇི་ལྟར་རླུང་གིས་བསྐུལ་བའི་རྒྱ་མཚོ་ནི་ཆེ་བ་ལས་ཆུ་རླབས་འབྱུང་བ་དེ་བཞིན་དུ་དངོས་པོ་ཀུན་གྱི་ས་བོན་ཀུན་གཞི་ཞེས་བྱ་བ་ལས་ཏེ་དེའི་སྟེང་དུ་རང་རང་གི་ནུས་པ་སྨིན་པ་ལས་ཁམས་གསུམ་དུ་སྣང་བའི་རྣམ་པར་ཤེས་པ་ཙམ་ཞིག་འབྱུང་བར་འགྱུར་རོ། ། དེ་ཕྱིར་གཞན་གྱི་དབང་གི་ངོ་བོ་གང་ཡིན་པ་དེ་ཆོས་ཅན་ཁྱད་པར་གསུམ་ལྡན་དུ་ཡོད་པ་ཡིན་ཏེ། གཟུང་འཛིན་གྱི་དངོས་པོ་རྟག་པར་ཡོད་པའི་རྒྱུར་འགྱུར་ཞིང༌། ཕྱི་རོལ་གྱི་གཟུང་བ་མེད་པར་རང་གི་བག་ཆགས་སྨིན་པ་ལས་འབྱུང་བར་འགྱུར་ལ། རང་བཞིན་གྱིས་ཡོད་པ་དང་སྤྲོས་པ་ཀུན་གྱི་ཡུལ་མ་ཡིན་པའི་རང་བཞིན་ཅན་དུ་ཡོད་པ་ཡིན་པའི་ཕྱིར་ཞེ་ན། ལན་ལ།
དགག་པ་རྒྱས་པར་བཤད། བསྡུས་ཏེ་བསྟན། དང་པོ་ལ་དཔེ་དོན་སོ་སོར་དགག བཀག་པ་དང་མི་སྡུག་པ་བསྒོམ་པ་འགལ་བ་སྤང་བའོ། ། དང་པོ་ལ་དཔེ་དགག དོན་དགག དང་པོ་ལ། རྨི་ལམ་གྱི་དཔེ་དགག སྐྲ་ཤད་དུ་སྣང་བའི་དཔེ་དགག དང་པོ་ལ།
རྨི་ལམ་ཁྱེད་ཀྱི་དཔེར་མི་རུང་བར་བསྟན། ངེད་ཀྱི་དཔེར་རུང་བར་བསྟན། དང་པོ་ལ། རྨི་ལམ་གྱི་དཔེས་ཤེས་པ་རང་བཞིན་གྱིས་ཡོད་པ་མི་འགྲུབ་པར་བསྟན། དཔེ་དེས་ཕྱི་དོན་ཐ་སྙད་དུ་མེད་པ་མི་འགྲུབ་པར་བསྟན། དང་པོ་ནི། སེམས་ཙམ་པ་ཁྱོད་ཀྱི་ལུགས་ལ། ཕྱི་དོན་མེད་པའི་སེམས་བདེན་པར་ཡོད་པའི་དཔེ་ནི་གང་དུ་ཡོད། ཁོ་ན་རེ། རྨི་ལམ་ཇི་བཞིན་ཞེ་ན།
དེ་བསམ་པར་བྱ་སྟེ་སེམས་ཙམ་པ་ཁྱོད་ཀྱི་དཔེ་དེ་ངེད་ལ་མཐུན་སྣང་དུ་ཡོད་པ་མ་ཡིན་པར་ཐལ། གང་གི་ཚེ་ང་ལ་རྨི་ལམ་ན་ཡང་སེམས་བདེན་གྲུབ་ཡོད་པ་མ་ཡིན་པ་དེའི་ཚེ་སྟེ་དེའི་ཕྱིར་གལ་ཏེ་རྨི་ལམ་ན་ཡིད་བདེན་པར་ཡོད་དེ། སད་པའི་ཚེ་རྨི་ལམ་གྱི་མྱོང་བ་དྲན་པའི་རྟགས་ལས་གྲུབ་པའི་ཕྱིར་ཞེ་ན། རྨི་ལམ་ན་ཕྱི་རོལ་གྱི་ཡུལ་ཡང་དེ་བཞིན་དུ་འགྱུར་ཏེ། ཇི་ལྟར་ཁྱོད་ཀྱི་རྨི་ལམ་དུ་ངས་མཐོང་ངོ་སྙམ་པའི་ཡུལ་ཅན་དྲན་པ་དེ་འདྲ་ཕྱི་རོལ་ལ་ཡང་ཡོད་པ་ཡིན་པའི་ཕྱིར། གཉིས་པ་ནི། གལ་ཏེ་གཉིད་ནང་མིག་བློ་མི་སྲིད་པས། གཟུགས་ཀྱི་སྐྱེ་མཆེད་ཀྱང་ཡོད་པ་མིན་ལ། ཡིད་ཀྱི་ཤེས་པ་ཁོ་ན་ཡོད་པ་ལ་ཕྱི་རོལ་གྱི་དོན་དེའི་རྣམ་པ་སྣང་བ་ལ། ཕྱི་རོལ་གྱི་དོན་ཉིད་དུ་ཞེན་པ་སྐྱེ་བའི་རྨི་ལམ་ཇི་བཞིན།
སད་པའི་སྐབས་འདིར་ཡང་དེ་བཞིན་དུ་འདོད་ན། ཇི་ལྟར་ཁྱོད་ཀྱི་ལུགས་ལ་རྨི་ལམ་དུ་ཕྱི་རོལ་གྱི་ཡུལ་རང་བཞིན་གྱིས་མ་སྐྱེས་པ་དེ་བཞིན་དུ། ཡིད་ཀྱང་རང་བཞིན་གྱིས་སྐྱེས་པ་མ་ཡིན་པར་ཐལ། རྒྱུ་མཚན་མཚུངས་པའི་ཕྱིར། གཉིས་པ་ནི། སད་པའི་གནས་སྐབས་འདིར་ཡང་ཆོས་ཅན། ཕྱི་རོལ་ཡུལ་གྱི་དངོས་པོ་རྣམས་བརྫུན་པ་ཡིན་ཞིང༌། སེམས་དེ་ཡང་བདེན་པར་ཡོད་པ་མ་ཡིན་ཏེ། གཟུགས་ལ་སོགས་པའི་སྤྱོད་ཡུལ་བདེན་པར་མེད་ཅིང༌། དབང་པོ་རྣམས་ཀྱང་བདེན་པར་མེད་ལ།
དེས་བསྐྱེད་པའི་རྣམ་པར་ཤེས་པ་ཡང་བདེན་པར་མེད་པའི་ཕྱིར། ཇི་ལྟར་ཏེ་དཔེར་ན་རྨི་ལམ་གྱི་མིག་དང༌། དེའི་ཡུལ་དང༌། དེས་བསྐྱེད་པའི་སེམས་གསུམ་པོ་ཐམས་ཅད་ཀྱང་ནི་བརྫུན་པ་ཡིན་པ་དེ་བཞིན་དུ། རྣ་བ་ལ་སོགས་པ་ལྷག་མ་ལྔའི་ཡུལ་དབང་ཡིད་བྱེད་གསུམ་པོ་ཐམས་ཅད་ཀྱང་སྐྱེ་བ་མེད་པ་དེ་བཞིན་ནོ། ། མདོར་ན་ཡུལ་ཤེས་གཉིས་ཐ་སྙད་དུ་ཡོད་མཉམ་དང༌། དོན་དམ་པར་མེད་མཉམ་ཡིན་ཏེ། འཇིག་རྟེན་འདི་ན་ཇི་ལྟར་ཐ་མལ་པའི་གཉིད་སད་ཅིང༌། མ་རིག་པའི་གཉིད་ཀྱིས་ནོན་པའི་ངོར་ཡུལ་སེམས་གཉིས་ཀ་ཡོད་པ་དེ་བཞིན་དུ། ཇི་སྲིད་དུ་ཐ་མལ་པའི་གཉིད་མ་སད་པ་དེ་སྲིད་རྨི་ལམ་དེ་ལ་ཡུལ་དབང་སེམས་གསུམ་པོ་ཡོད་ཅིང༌།
ཐ་མལ་པའི་གཉིད་སད་པར་གྱུར་པ་ན། རྨི་ལམ་གྱི་ཡུལ་དབང་སེམས་གསུམ་ཆར་ཡོད་པ་མ་ཡིན་པར་ལྟར། གཏི་མུག་གི་གཉིད་སད་པའི་ཡེ་ཤེས་ལས་ཏེ། ཇི་ལྟ་བ་མཁྱེན་པའི་ཡེ་ཤེས་ཀྱི་ངོར་མ་རིག་པའི་གཉིད་ཀྱིས་བསླད་པའི་ཡུལ་དབང་སེམས་གསུམ་པོ་དེ་ཡོད་པ་མ་ཡིན་པ་ནི་དཔེ་དེ་བཞིན་ནོ་སྟེ་དེ་དང་མཚུངས་པའི་ཕྱིར། གཞུང་འདིས་སངས་རྒྱས་ཀྱི་ཡེ་ཤེས་ལ་འཁྲུལ་སྣང་ཐམས་ཅད་མི་སྣང་བར་བསྟེན་ཞིང༌། དེ་ལྟ་ན་འཁྲུལ་སྣང་དེ་ཆོས་ཅན། མེད་པ་ཐལ། སངས་རྒྱས་ཀྱི་ཡེ་ཤེས་ལ་མི་སྣང་བའི་ཕྱིར། ཞེས་པའི་ཐལ་འགྱུར་ལ་རྣམ་པར་ཕྱེ་ནས་ལན་འདེབས་པའི་ཚུལ་ཡང་བསྟན་ཏེ། དེ་འདྲའི་འཁྲུལ་སྣང་དེ་མ་རིག་པའི་གཉིད་མ་སད་པའི་ངོར་ཡོད་སད་པའི་ངོར་མེད་ཅེས་ལན་འདེབས་དགོས་པར་བསྟན་པའི་ཕྱིར་རོ། །
གཉིས་པ་སྐྲ་ཤད་ཀྱི་དཔེ་དགག་པ་ལ། དཔེར་མི་རུང་བར་བསྟན། རུང་བའི་སྒྲུབ་བྱེད་དགག་པའོ། ། དང་པོ་ནི། ཕྱི་དོན་མེད་པའི་ཤེས་པ་བདེན་གྲུབ་ཀྱི་དཔེ་ཡོད་དེ། རབ་རིབ་ཅན་ལ་སྐྲ་ཤད་སྣང་བ་བཞིན་ནོ་ཞེ་ན། དེ་གཉིས་དཔེ་དོན་མཚུངས་པ་དེ་ཡོད་པ་མ་ཡིན་པར་ཐལ། མིག་གི་དབང་པོ་རབ་རིབ་དང་བཅས་པའི་བློ་གང་གིས་རབ་རིབ་ཀྱི་མཐུ་ལས་སྐྲ་རྣམས་གང་མཐོང་བ་ན་སྐྲ་ཤད་དེ་སྣང་བའི་བློ་ལ་ལྟོས་ནས་ཡུལ་དབང་གཉིས་ཆར་བདེན་པ་སྟེ། རང་བཞིན་གྱིས་ཡོད་མཚུངས་ཡིན་ལ། དོན་གསལ་མཐོང་བ་ལ་ལྟོས་ནས་སྐྲ་ཤད་དུ་སྣང་བའི་ཡུལ་ཤེས་གཉིས་ཀའང་བརྫུན་པ་སྟེ་མེད་མཚུངས་ཡིན་པའི་ཕྱིར།
རྟགས་ཕྱི་མ་གྲུབ་སྟེ། གལ་ཏེ་ཤེས་བྱ་སྐྲ་ཤད་མེད་པར་དེར་སྣང་བའི་བློ་བདེན་པར་ཡོད་ན། སྐྲ་ཤད་དུ་སྣང་བ་དེའི་ཡུལ་དང་མིག་ནི་རྗེས་སུ་འབྲེལ་བ་སྟེ། དེར་མིག་གཏད་པའི་རབ་རིབ་མེད་པའི་གང་ཟག་ལའང་སྐྲ་ཤད་དུ་སྣང་བའི་བློར་འགྱུར་བ་རིགས་ན་དེ་ལྟར་ཡང་མིན་པ་དེའི་ཕྱིར། གཉིས་པ་ནི། སྐྲ་ཤད་དུ་སྣང་བའི་ཤེས་པ་བདེན་པར་གྲུབ་ཀྱང༌། རབ་རིབ་མེད་པ་ལ་སྐྲ་ཤད་དུ་སྣང་མི་དགོས་ཏེ། གང་གི་ཕྱིར་རབ་རིབ་མེད་པར་མཐོང་བ་དག་ལ། སྐྲ་ཤད་དུ་སྣང་བའི་བློའི་ནུས་པ་ནི་སྨིན་པ་མེད་པ་དེའི་ཕྱིར་རམ་རྒྱུ་མཚན་གྱིས་རབ་རིབ་མེད་པ་དེ་ལ་སྐྲ་ཤད་དུ་སྣང་བའི་བློ་མི་འབྱུང་བ་ཡིན་གྱི། ཤེས་བྱ་སྐྲ་ཤད་ཡོད་པའི་དངོས་པོ་དང་བྲལ་བ་ཙམ་གྱིས་སྐྲ་ཤད་དུ་མི་སྣང་བ་ནི་མ་ཡིན་པའི་ཕྱིར་ཞེ་ན།
ནུས་པ་སྨིན་པ་ལས་བག་ཆགས་ཅན་གྱི་ཤེས་པ་བདེན་གྲུབ་སྐྱེ་བ་འདི་ནི་འགྲུབ་པ་མ་ཡིན་པར་ཐལ། ནུས་པ་རང་བཞིན་གྱིས་གྲུབ་པ་དེ་མེད་པའི་ཕྱིར། གཉིས་པ་དོན་དགག་པ་ལ། དངོས་དང་ལུང་འགལ་སྤང་བ་གཉིས། དང་པོ་ལ། བག་ཆགས་རང་བཞིན་གྱིས་གྲུབ་པ་སྤྱིར་དགག དེ་ལས་རྐྱེན་དུ་འཇོག་ཚུལ་སོ་སོར་དགག དང་པོ་ལ། ད་ལྟར་བ་དང་མ་འོངས་པའི་ནུས་པ་རང་བཞིན་གྱིས་གྲུབ་པ་དགག འདས་པའི་ནུས་པ་རང་བཞིན་གྱིས་གྲུབ་པ་དགག
དང་པོ་ལ་དངོས་དང༌། དེའི་ཉེས་སྤོང་དགག་པའོ། ། དང་པོ་ནི། ནུས་པ་བདེན་གྲུབ་ཡོད་པ་མ་ཡིན་ཏེ། རྣམ་ཤེས་སྐྱེས་པ་སྟེ། ད་ལྟར་བ་ལ་ནུས་པ་རང་བཞིན་གྱིས་གྲུབ་པ་སྲིད་པ་ཡོད་པ་མིན། རྣམ་ཤེས་མ་སྐྱེས་པའི་ངོ་བོ་ལའང་ནུས་པ་རང་བཞིན་གྱིས་གྲུབ་པ་ཡོད་པ་མ་ཡིན། རྣམ་ཤེས་འདས་པ་ལའང་ནུས་པ་རང་བཞིན་གྱིས་ཡོད་པ་མ་ཡིན་པའི་ཕྱིར། ཅི་སྟེ་དང་པོ་ལ་ཡོད་ན་འབྲས་བུའི་དུས་སུ་རྒྱུ་ཡོད་པར་ཐལ་ལོ། ། གཉིས་པ་ལ་ཡོད་ན།
ཁྱད་པར་རྣམ་ཤེས་མ་འོངས་པ་མེད་པར་ཁྱད་པར་ཅན་དེའི་ནུས་པ་རང་བཞིན་གྱིས་ཡོད་པ་མིན་ཏེ། ཡོད་ན་མོ་གཤམ་གྱི་བུ་ལའང་ནུས་པ་དེ་ནི་ཡོད་པར་ཐལ་བའི་ཕྱིར་རོ། ། གཉིས་པ་ནི། གལ་ཏེ་ཁྱོད་ཀྱི་རྣམ་ཤེས་མ་འོངས་པ་འབྱུང་བར་འགྱུར་བ་ལ་བསམས་ནས་རྣམ་པར་ཤེས་པའི་ནུས་པ་ཞེས་བསྙད་པར་འདོད་དེ། འཇིག་རྟེན་ན་འབྲས་ཚོས་ཤིག སྣལ་མ་འདི་ལ་རས་ཡུག་ཐོགས་ཤིག་ཅེས་སྙད་པ་བཞིན་ནོ་ཞེ་ན། ཁྱད་གཞི་ནུས་པ་འདིའི་ཁྱད་ཆོས་རྣམ་ཤེས་འབྱུང་འགྱུར་མེད་དེ། ཁྱད་གཞི་ནུས་པ་རང་བཞིན་གྱིས་གྲུབ་པ་མེད་པའི་ཕྱིར། གཞན་ཡང་རྣམ་ཤེས་དང་ནུས་པ་གཉིས་ཕན་ཚུན་དུ་གཅིག་འགྲུབ་པ་ཅིག་ཤོས་ལ་བརྟེན་པར་ཐལ། ནུས་པ་རང་བཞིན་གྱིས་ཡོད་པའི་ཤེས་བྱེད་དུ།
རྣམ་ཤེས་མ་འོངས་པའི་ནུས་པ་རང་བཞིན་གྱིས་ཡོད་པར་འདོད། ཁྱད་ཆོས་རྣམ་ཤེས་མ་འོངས་པ་རང་བཞིན་གྱིས་ཡོད་པའི་ཤེས་བྱེད་དུ་དེ་འབྱུང་བའི་ནུས་པ་རང་བཞིན་གྱིས་ཡོད་པར་ཁས་བླངས་པའི་ཕྱིར། འདོད་ན། དེ་གཉིས་ཀ་རང་བཞིན་གྱིས་མ་གྲུབ་པར་ཐལ། དེ་གཉིས་ཕན་ཚུན་ལྟོས་གྲུབ་ཡིན་པའི་ཕྱིར། ཁྱབ་པ་ཡོད་དེ། ཕན་ཚུན་དོན་ལ་བརྟེན་པའི་གྲུབ་པ་ནི་རང་བཞིན་གྱིས་གྲུབ་པ་མ་ཡིན་པ་ཉིད་དོ། ། ཞེས་དམ་པ་སངས་རྒྱས་ཀྱིས་གསུངས་པའི་ཕྱིར། གཉིས་པ་ནི། གལ་ཏེ་རྣམ་ཤེས་འགགས་པའི་ནུས་པ་སྨིན་པ་ལས་རྣམ་ཤེས་ཕྱི་མ་འབྱུང་བར་འགྱུར་རོ་ཞེ་ན།
འབྲེལ་མེད་ཀྱིས་རྣམ་ཤེས་གཞན་གྱི་ནུས་པ་ལས། རྣམ་ཤེས་གཞན་འབྱུང་བར་འགྱུར་ཏེ། གང་གི་ཕྱིར་ན། རྒྱུན་ཅན་གྱི་དངོས་པོ་རྣམས་དེར་སྐད་ཅིག་སྔ་ཕྱི་ཕན་ཚུན་རང་བཞིན་གྱིས་ཐ་དད་དུ་ཡོད་པར་ཁས་བླངས་པའི་ཕྱིར། ཅི་སྟེ་འདོད་ན། འབྲས་བུ་ཡིན་མིན་ཐམས་ཅད་རྒྱུ་ཡིན་མིན་ཀུན་ལས་འབྱུང་བར་འགྱུར་ཏེ། འདོད་པ་དེའི་ཕྱིར། གལ་ཏེ་ཉེས་པ་མེད་དེ། སྐད་ཅིག་སྔ་ཕྱི་དེར་ནི་རྒྱུན་ཅན་རྫས་ཐ་དད་ཡིན་གྱི། རྒྱུན་ཅན་དེ་དག་ལ་རྒྱུན་རྫས་ཐ་དད་མེད་པ་གཅིག་ཡོད་པ་དེའི་ཕྱིར་ཞེ་ན།
རྒྱུན་ཅན་རྫས་ཐ་དད་ལ་རྒྱུན་རྫས་གཅིག་ཡོད་པ་འདི་ནི་བསྒྲུབ་བྱ་ཞིག་སྟེ། རང་བཞིན་གྱིས་གྲུབ་པའི་ཐ་དད་ལ། རྒྱུན་ཐ་མི་དད་པའི་གོ་སྐབས་མི་རིགས་པའི་ཕྱིར། ཇི་ལྟར་མི་རིགས་ཤེ་ན། དངོས་པོ་གང་དག་རང་གི་མཚན་ཉིད་ཀྱིས་གྲུབ་པའི་སོ་སོ་བ་དེ་དག་ཆོས་ཅན། རྒྱུད་གཅིག་ཏུ་གཏོགས་པར་རིགས་པ་མིན་ཏེ། རང་བཞིན་གྱིས་གྲུབ་པའི་གཞན་ཉིད་ཡིན་པའི་ཕྱིར། དཔེར་ན་བྱམས་པ་དང༌། ཉེར་སྦས་ལ་བརྟེན་པའི་ཆོས་རྣམས་ནི་རྒྱུད་གཅིག་ཏུ་གཏོགས་པ་མ་ཡིན་པ་བཞིན་ནོ། ། གཉིས་པ་ལ།
འདོད་པ་བརྗོད་པ་དང༌། དེ་སུན་དབྱུང་བའོ། ། དང་པོ་ལ། ནུས་པ་བདག་རྐྱེན་དུ་འགྱུར་བའི་ཕྱོགས་སྔ་བརྗོད། ནུས་པ་རྒྱུའི་རྐྱེན་དུ་འགྱུར་བའི་ཕྱོགས་སྔ་བརྗོད་པའོ། ། དང་པོ་ནི། སེམས་ཙམ་པ་ན་རེ། མིག་རང་གི་རྣམ་པར་ཤེས་པའི་རྟེན་ཀུན་གཞིའི་སྟེང་གི་མིག་གི་རྣམ་པར་ཤེས་པ་དེ་མ་ཐག་ཏུ་བསྐྱེད་པའི་ནུས་པ་དེ་ལ། མིག་གི་དབང་པོ་གཟུགས་ཅན་ཞེས་བྱ་བར་འཇིག་རྟེན་གྱིས་རྟོགས་པ་ཡིན་ཏེ། མིག་བློ་སྐྱེ་བ་ནི་རང་གི་ནུས་པའམ་བག་ཆགས་ཀུན་གཞིའི་སྟེང་དུ་བཞག་པ་གང་ཞིག
སྨིན་པ་ལས་དེ་མ་ཐག་ཏུ་ཀུན་ནས་སྐྱེ་བར་འགྱུར་བའི་ཕྱིར། དེ་ལྟར་ན་རྣམ་པར་ཤེས་པ་ལས་ཐ་དད་པའི་མིག་གི་དབང་པོ་ཡོད་པ་མ་ཡིན་ནོ། ། གཉིས་པ་ནི། ཀུན་གཞིའི་ནུས་པ་ལས་ཐ་དད་པའི་གཟུགས་ཀྱང་ཡོད་པ་མ་ཡིན་ཏེ། འཇིག་རྟེན་འདི་ན་བཤད་མ་ཐག་པའི་བདག་རྐྱེན་དབང་པོ་ལས་བྱུང་བའི་མིག་གི་རྣམ་པར་རིག་པ་ནི། ཕྱིའི་གཟུང་བ་མེད་པར་རང་གི་ས་བོན་སྨིན་པ་ལས་སྔོ་སོགས་སུ་སྣང་བ་ཉིད་འབྱུང་བར་མ་རྟོགས་ནས་སྐྱེ་བོས་ཕྱི་རོལ་གྱི་དོན་གཟུང་བར་སེམས་ཤིང༌། ཁས་ལེན་ནོ། ། དེ་ཉིད་དཔེའི་སྒོ་ནས་བསྟན་པ་ནི། དཔེར་ན་རྨི་ལམ་ན་ནི་གཟུགས་དོན་གཞན་མེད་པར་རང་གི་རྟེན་ཀུན་གཞིའི་ས་བོན་གྱི་ནུས་པ་སྨིན་པ་ལས་དེའི་རྣམ་པ་ཅན་གྱི་སེམས་འབྱུང་བ་དེ་ཇི་ལྟ་བ་བཞིན་དུ། སད་པ་ལའང་འཇིག་རྟེན་འདིར་ཕྱི་རོལ་མེད་པར་ཡིད་ནི་ཡོད་དོ་ཞེ་ན།
གཉིས་པ་ལ་ཧ་ཅང་ཐལ་བ་དང༌། དེའི་ཉེས་སྤོང་དགག་པའོ། ། དང་པོ་ནི། འཇིག་རྟེན་འདིར་ཆོས་ཅན། སད་པའི་ལོང་བ་ལའང་མིག་དབང་མེད་པར་རང་གི་ས་བོན་ནི་སྨིན་པ་ལས་གཟུགས་གསལ་བར་སྣང་བའི་ཡིད་ཀྱི་རྣམ་པར་ཤེས་པ་ཅིས་མི་སྐྱེ་སྟེ་སྐྱེ་བར་ཐལ། ཇི་ལྟར་མིག་དབང་མེད་པར་ནི་རྨི་ལམ་དུ་སྔོ་སོགས་སྣང་བའི་ཡིད་སེམས་བདེན་གྲུབ་འབྱུང་བ་དེ་ལྟར་ཏེ་དེ་དང་རྒྱུ་མཚན་མཚུངས་པའི་ཕྱིར། མཚུངས་པའི་ཚུལ་ཡང་རྨི་ལམ་དང་ལོང་བ་གཉིས་ཀ་ལ་མིག་མེད་པར་ནི་མཚུངས། ཀུན་གཞིའི་སྟེང་ན་གཟུགས་སྣང་གི་བག་ཆགས་ཡོད་པར་ནི་མཚུངས་པའི་ཕྱིར། གཉིས་པ་ལ། ཉེས་སྤོང་དགག་པ་དངོས་དང༌།
དེས་རིགས་པ་གཞན་ཡང་ཁེགས་པར་བསྟན་པའོ། ། དང་པོ་ནི། གལ་ཏེ་མི་མཚུངས་ཏེ། རྨི་ལམ་ན་དྲུག་པ་ཡིད་ཀྱི་རྣམ་པར་ཤེས་པའི་ནུས་པ་སྨིན་པ་ཡོད་ལ། སད་པའི་ལོང་བ་ལ་དྲུག་པ་ཡིད་ཤེས་ཀྱི་སྟེང་དུ་གཟུགས་གསལ་སྣང་གི་ནུས་པ་སྨིན་པ་མེད་པར་འགྱུར་བའི་ཕྱིར་ཞེ་ན། སེམས་ཙམ་པ་ཁྱོད་ལྟར་ན་ཆོས་ཅན། རྨི་ལམ་རྨི་བའི་ཚེ་ཡིད་ཤེས་ལ་གཟུགས་གསལ་སྣང་གི་ནུས་པ་སྨིན་པ་མེད་ཅེས་ཅིས་མི་རིགས་ཏེ་རིགས་པར་ཐལ། ཇི་ལྟར་སད་པའི་ལོང་བ་འདིར་དྲུག་པ་ཡིད་ཀྱི་རྣམ་པར་ཤེས་པའི་གཟུགས་གསལ་སྣང་གི་ནུས་པ་སྨིན་པ་མེད་པ་དེ་ལྟར་ཏེ་དེ་དང་ཆོས་མཚུངས་པའི་ཕྱིར། གཞན་ཡང་ཇི་ལྟར་མིག་མེད་པ་ལོང་བ་དེ་གཟུགས་གསལ་སྣང་གི་ཡིད་ཤེས་སྐྱེ་བའི་རྒྱུ་མ་ཡིན་པ་དེ་ལྟར་རྨི་ལམ་དུ་ཡང་གཉིད་ནི་གཟུགས་གསལ་སྣང་གི་ཡིད་ཤེས་སྐྱེ་བའི་རྒྱུ་མ་ཡིན་པར་མཚུངས་ཏེ། ལོང་བ་དང་གཉིས་ཀ་ལ་མིག་མེད་པར་ནི་མཚུངས།
ཀུན་གཞིའི་སྟེང་ན་གཟུགས་གསལ་སྣང་གི་བག་ཆགས་ཡོད་པར་ནི་མཚུངས་པའི་ཕྱིར་རྒྱུ་མཚན་དེའི་ཕྱིར་རྨི་ལམ་དུ་ཡང་རྨི་ལམ་དེའི་དངོས་པོ་གཟུགས་སོགས་དང༌། མིག་གཉིས་ཀ་བརྫུན་པའི་ཡུལ་རྟོགས་པ་ཅན་གྱི་མིག་གི་རྣམ་པར་ཤེས་པའི་རྒྱུར་ཁས་བླང་པར་བྱ་སྟེ། རྨི་ལམ་ན་བརྫུན་པར་གྱུར་པའི་ཡུལ་དབང་རྣམ་ཤེས་གསུམ་ཀ་ཡོད་པའི་ཕྱིར། དཔེར་ན་སད་པའི་གནས་སྐབས་བཞིན་ནོ། ། གཉིས་པ་ནི། ཕྱི་དོན་མེད་པའི་རྣམ་ཤེས་བདེན་གྲུབ་ཙམ་དུ་སྨྲ་བའི་རྩོད་པ་འདི་ཆོས་ཅན། མཁས་པ་དབུ་མ་པས་ཁྱོད་སེལ་བར་བྱེད་ནུས་ཏེ། སེམས་ཙམ་པ་འདི་ཡིས་ཁྱོད་ཀྱི་ལན་ནི་གང་དང་གང་བཏབ་པ་དེ་ནི་རྩ་བའི་དམ་བཅའ་དང་མཚུངས་པར་མཁས་པ་དབུ་མ་པས་མཐོང་བའི་ཕྱིར། ཇི་ལྟར་མཐོང་ཞེ་ན། སེམས་ཙམ་པ་ན་རེ།
སད་པའི་རྣམ་ཤེས་ཆོས་ཅན། ཕྱི་རོལ་གྱི་དོན་གྱིས་སྟོང་པ་ཡིན་ཏེ། རྣམ་པར་ཤེས་པ་ཡིན་པའི་ཕྱིར། དཔེར་ན་རྨི་ལམ་གྱི་ཤེས་པ་བཞིན་ནོ་ཞེས་པ་དང༌། སད་པའི་གནས་སྐབས་ཀྱི་ཡུལ་ཆོས་ཅན་བརྫུན་པའི་རང་བཞིན་ཅན་ཡིན་ཏེ། ཡུལ་ཡིན་པའི་ཕྱིར། རྨི་ལམ་གྱི་ཡུལ་བཞིན་ནོ་ཞེས་པ་དང༌། ཀུན་ནས་ཉོན་མོངས་པ་དང༌། རྣམ་པར་བྱང་བ་ནི་ཆོས་ཅན། མེད་པར་ཐལ།
རྟེན་གཞན་དབང་རྫས་སུ་མེད་པའི་ཕྱིར། དཔེར་ན། རུས་སྦལ་གྱི་སྤུའི་གོས་བཞིན་ནོ། ། ཞེས་བྱ་བ་ལ་སོགས་པ་ནི་སེམས་ཙམ་པས་སྨྲས་པའི་ལན་ཡིན་ལ། དེ་ལ་ནི་དབུ་མ་པས་སད་པའི་གནས་སྐབས་ཀྱི་ཡུལ་དབང་རྣམ་ཤེས་གསུམ་ཀ་ཆོས་ཅན། རང་བཞིན་གྱིས་སྟོང་པ་ཡིན་ཏེ། མ་དམིགས་པའི་ཕྱིར། དཔེར་ན་རྨི་ལམ་བཞིན་ནོ། ། ཞེས་པའི་ལན་གྱིས་བཟློག་པར་ནུས་པ་ཡིན་ནོ། ། གཉིས་པ་ལུང་དང་འགལ་བ་སྤང་བ་ནི།
རྣམ་ཤེས་བདེན་གྲུབ་མེད་པ་ལ་སངས་རྒྱས་ཀྱི་ལུང་གིས་གནོད་པ་མ་ཡིན་ཏེ། རྫོགས་པའི་སངས་རྒྱས་རྣམས་ཀྱིས་ནི་ལུང་གི་གནས་སྐབས་འགར་ཡང་ནི་རང་བཞིན་གྱིས་གྲུབ་པའི་དངོས་པོ་ཡོད་ཅེས་མ་བསྟན་པའི་ཕྱིར། ལང་ཀར་གཤེགས་པ་ལས། སྲིད་པ་གསུམ་ནི་བརྟགས་པ་ཙམ། ། ངོ་བོ་ཉིད་ཀྱི་དངོས་པོར་མེད། ། བརྟགས་པ་དངོས་པོའི་ངོ་བོར་ནི། ། རྟོག་གེ་ངན་པས་རྟོགས་པར་འགྱུར། ། རང་བཞིན་མེད་ཅིང་རྣམ་རིག་མེད། ། ཀུན་གཞི་མེད་ཅིང་དངོས་མེད་ན། ། བྱིས་པ་ངན་པ་རྟོག་གེ་པ། །
རོ་དང་འདྲ་བས་འདི་དག་བརྟགས། ། ཞེས་གསུངས་སོ། ། གཉིས་པ་དེ་ལྟར་བཀག་པ་ལ་མི་སྡུག་པ་བསྒོམ་པ་དང་འགལ་བ་སྤང་བ་ལ། དངོས་དང༌། རིགས་ཅན་གཞན་ཡང་མཚོན་པར་བསྟན་པའོ། ། དང་པོ་ནི། ཕྱི་རོལ་གྱི་ཡུལ་མེད་པའི་ཤེས་པ་བདེན་གྲུབ་མེད་ན། མི་སྡུག་པ་བསྒོམ་པའི་ཏིང་ངེ་འཛིན་ལ་ཀེང་རུས་སུ་སྣང་བ་དང་འགལ་ལོ་ཞེ་ན། རྣལ་འབྱོར་པ་ཡིས་བླ་མའི་མན་ངག་ལས་ཀེང་རུས་ཀྱིས་ས་གཞི་གང་བར་མཐོང་བ་གང་ཡིན་པ་དེ་ཡང་ཆོས་ཅན། ཡུལ་དབང་རྣམ་ཤེས་གསུམ་ཆར་རང་བཞིན་གྱིས་སྐྱེ་བ་མེད་པར་མཐོང་སྟེ།
ལོག་པ་ཡིད་ལ་བྱེད་པའི་ཤེས་པར་བསྟན་པའི་ཕྱིར། ཅི་སྟེ་ལོག་ཤེས་མ་ཡིན་ནོ་ཞེ་ན། སེམས་ཙམ་པ་ཁྱོད་ཀྱི་དབང་བློ་མ་འཁྲུལ་བའི་ཡུལ་རྣམས་ཇི་ལྟ་བ་དེ་ལྟར་མི་སྡུག་པ་བསྒོམ་པའི་ཡིད་ཀྱི་ཡུལ་ཡང་ཡོད་པར་འགྱུར་ན། རྣལ་འབྱོར་པ་དེ་བཞིན་དུ་ཀེང་རུས་ཀྱིས་གང་བའི་ཡུལ་དེར་བློ་གཏད་པའི་ཅིག་ཤོས་རྣལ་འབྱོར་པ་མ་ཡིན་པས་ཀྱང་ཀེང་རུས་རྟོགས་པར་འགྱུར་ཞིང༌། འདོད་ན་མི་སྡུག་པའི་ཏིང་ངེ་འཛིན་དེ་ནི་བརྫུན་པ་སྟེ་འཁྲུལ་པའི་ཤེས་པར་ཡང་མི་འགྱུར་རོ། ། གཉིས་པ་ནི། ཕྱི་དོན་མེད་ཀྱང་དོན་སྣང་གི་ཤེས་པ་བདེན་པར་ཡོད་དེ། ཡི་དྭགས་ཀྱིས་འབབ་ཆུ་གཙང་མ་ལ་རྣག་ཁྲག་ཏུ་མཐོང་བའི་ཕྱིར་ཞེ་ན། ཆུ་འབབ་ཀླུང་ལ་ཡི་དྭགས་རྣག་བློའང་ཆོས་ཅན། ཕྱི་དོན་མེད་པའི་ཤེས་པ་བདེན་གྲུབ་ཀྱི་དཔེར་མི་རུང་བར་ཐལ།
རབ་རིབ་དང་ལྡན་པའི་དབང་པོ་ཅན་ལ་སྐྲ་ཤད་དུ་སྣང་བའི་ཤེས་པ་དེ་དེ་འདྲའི་དཔེ་ཡིན་པ་བཀག་པ་དང་རིགས་པ་མཚུངས་པའི་ཕྱིར། གཉིས་པ་བསྡུས་ཏེ་བསྟན་པ་ནི། མདོར་ན་ཇི་ལྟར་ཤེས་བྱ་ཕྱི་རོལ་གྱི་དོན་རང་བཞིན་གྱིས་མེད་པ་དེ་བཞིན་དུ། བློ་ཡང་རང་བཞིན་གྱིས་མེད་ཅེས་པའི་དོན་འདི་ཤེས་པར་གྱིས་ཤིག་སྟེ། དེ་གཉིས་ཕན་ཚུན་ལྟོས་ནས་གྲུབ་པའི་ཕྱིར། གཉིས་པ་སྒྲུབ་བྱེད་དགག་པ་ལ། ཤེས་པ་རང་བཞིན་གྱིས་གྲུབ་པའི་རིགས་པའི་སྒྲུབ་བྱེད་དགག་པ་དང༌། ལུང་གི་སྒྲུབ་བྱེད་དགག་པའོ། ། དང་པོ་ལ། དངོས་དང༌།
དེ་ལྟར་བཀག་པ་དང་འཇིག་རྟེན་གྱི་ཐ་སྙད་འགོག་པ་མི་མཚུངས་པར་བསྟན་པའོ། ། དང་པོ་ལ། སྒྲུབ་བྱེད་མེད་པར་བསྟན། གནོད་བྱེད་ཡོད་པར་བསྟན། དང་པོ་ལ་སྒྲུབ་བྱེད་མེད་པར་བསྟན་པ་དངོས་དང༌། སྒྲུབ་བྱེད་མེད་ཀྱང་ཁས་ལེན་ན་ཧ་ཅང་ཐལ་བ་དེས་ན་གཞན་དབང་བདེན་གྲུབ་དངོས་པོར་བཏགས་པར་ཡོད་པའི་རྒྱུ་མ་ཡིན་པར་བསྟན་པའོ། ། དང་པོ་ལ། སྒྲུབ་བྱེད་དྲི་བ་དང༌། དྲིས་པའི་སྒྲུབ་བྱེད་མི་རིགས་པར་བསྟན་པའོ། ། དང་པོ་ནི།
གལ་ཏེ་ཕྱི་རོལ་གྱི་གཟུང་བ་མེད་པས་དེ་ལ་ལྟོས་པའི་འཛིན་པ་ཉིད་བྲལ་ཞིང༌། དེ་ལྟར་ན་གཟུང་འཛིན་གཉིས་ཀྱིས་སྟོང་པའི་གཞན་དབང་དེ་དངོས་པོར་ཡོད་ན། དེ་དངོས་པོར་འཇལ་བྱེད་ཀྱི་ཚད་མ་ཡོད་དམ་མེད། མེད་ན་གཟུང་འཛིན་གཉིས་སྟོང་གི་གཞན་དབང་དེ་ཆོས་ཅན། དངོས་པོར་མེད་པར་ཐལ། ཁྱོད་དངོས་པོར་ཚད་མས་མ་བཟུང་བར་ཡང་དངོས་པོར་ཡོད་ཅེས་བྱར་མི་རུང་བའི་ཕྱིར། དང་པོ་ལྟར་ན། འདི་ནི་དངོས་པོར་ཡོད་པར་ཚད་མ་གང་གིས་ཤེས་པར་འགྱུར་ཞེས་དྲིའོ། ། གཉིས་པ་ལ། གཞན་དབང་རང་བཞིན་གྱིས་གྲུབ་པའི་སྒྲུབ་བྱེད་དུ་བཀོད་པའི་རང་རིག་ཉིད་ལའང་སྒྲུབ་བྱེད་མེད་པར་བསྟན།
གནོད་བྱེད་ཡོད་པར་བསྟན། དང་པོ་ལ། རྒྱས་པར་བཤད་པ་དང༌། བསྡུས་ཏེ་བསྟན་པའོ། ། དང་པོ་ལ་ཤེས་པ་རང་བཞིན་གྱིས་གྲུབ་པར་འདོད་པའི་ཕྱོགས་ལ་མྱོང་དྲན་གཉིས་མི་འཐད་པར་བསྟན། དེ་ལྟར་མི་འདོད་པའི་ཕྱོགས་ལ་མྱོང་དྲན་གཉིས་ཀ་འཐད་པར་བསྟན་པའོ། ། དང་པོ་ལ་ཕྱོགས་དེ་ལ་མྱོང་བ་མི་འཐད་པར་བསྟན། ཕྱོགས་དེ་ལ་དྲན་པ་མི་འཐད་པར་བསྟན་པའོ། ། དང་པོ་ནི། སེམས་ཙམ་པ་ན་རེ།
ཤེས་པ་ཐམས་ཅད་ལ་མྱོང་བྱེད་རང་རིག་རེ་རེ་ཡོད་པ་ཡིན་ཏེ། དེ་ཡིན་པའམ་ཤེས་པ་ཕྱི་མ་གཞན་གྱིས་རིག་པ་གང་རུང་གང་ཞིག ཕྱི་མ་ལྟར་ན་མྱོང་བྱེད་ཐུག་མེད་དུ་ཐལ་བའི་སྐྱོན་ཡོད་པའི་ཕྱིར། ཞེས་མདོ་སྡེ་པའི་རིགས་པ་དང༌། དེར་མ་ཟད་ཤེས་པ་རྣམས་ལ་མྱོང་བྱེད་རྫས་གཞན་རེ་ཡོད་ན་གཟུང་འཛིན་རྫས་གཞན་དུ་ཐལ་བའི་ཕྱིར། ཞེས་སེམས་ཙམ་པ་རང་གི་རིགས་པས་ཀྱང་རང་རིག་གྲུབ་ལ། དེ་ལྟར་གྲུབ་པ་ན། རང་བཞིན་གྱིས་གྲུབ་པའི་གཞན་དབང་ཆོས་ཅན། ཁྱོད་སྒྲུབ་བྱེད་ཀྱི་ཚད་མ་ཡོད་དེ། ཁྱོད་རང་ཉམས་སུ་མྱོང་བའི་རང་རིག་མངོན་སུམ་ཚད་མས་ཁྱོད་འགྲུབ་པའི་ཕྱིར་ཞེ་ན།
རང་བཞིན་གྱིས་གྲུབ་པའི་གཞན་དབང་དེ་ཉིད་ཆོས་ཅན། ཁྱོད་ཀྱིས་རང་བཞིན་གྱིས་གྲུབ་པའི་གཞན་དབང་དེ་མྱོང་བར་གྲུབ་པ་མ་ཡིན་པར་ཐལ། ཁྱོད་དང་དེ་གཉིས་གཅིག་ཏུ་བདེན་པའི་ཕྱིར། དཔེར་ན་རལ་གྲིའི་སོས་རང་མི་གཅོད་པ་དང་སོར་མོའི་རྩེ་མོ་དེ་ཉིད་ཀྱིས་དེ་ཉིད་ལ་མི་རེག་པ་དང༌། སྐྱེས་བུ་ཡང་ཟོར་ཅན་གྱིས་རང་གི་ཕྲག་པ་ལ་ཞོན་པར་མི་ནུས་པ་བཞིན་ནོ། ། ཁོ་ན་རེ། གལ་ཏེ་སྔོ་སྣང་དབང་ཤེས་ཆོས་ཅན། རང་དུས་ན་མྱོང་བྱེད་ཡོད་དེ། ངས་སྔོན་པོ་མཐོང་ངོ་སྙམ་དུ་དུས་ཕྱིས་ཡུལ་ཅན་དྲན་པའི་དྲན་པ་རང་སྟོབས་ཀྱིས་འདྲེན་པའི་ཕྱིར། ཞེས་པའི་རྟགས་ལས་རང་རིག་ཡོད་པར་གྲུབ་བོ་ཞེ་ན།
རང་བཞིན་གྱིས་གྲུབ་པའི་གཞན་དབང་རང་གིས་རང་རིག་པ་མ་གྲུབ་པ་གྲུབ་པར་བྱ་བའི་ཕྱིར་དུ་བརྗོད་པའི་གཏན་ཚིགས་དྲན་པ་འདི་ནི་ཆོས་ཅན། གཞི་འགའ་ཞིག་ཏུ་རང་རིག་བདེན་པ་སྒྲུབ་པར་བྱེད་པའི་གཏན་ཚིགས་ཡང་དག་མ་ཡིན་ཏེ། ཁྱོད་ཀྱིས་དེ་ལྟར་བསྒྲུབ་པའི་ཕྱོགས་ཁྱབ་མ་གྲུབ་པའི་ཕྱིར། ཇི་ལྟར་མ་གྲུབ་ཅེ་ན། རྫས་སུ་གྲུབ་པའི་དྲན་པ་རྟགས་སུ་འགོད་དམ། ཐ་སྙད་ཙམ་དུ་གྲུབ་པའི་དྲན་པ་རྟགས་སུ་འགོད། དང་པོ་ལྟར་ན་ཕྱོགས་ཆོས་མི་འགྲུབ་སྟེ། དྲན་པ་ཆོས་ཅན། རྫས་སུ་གྲུབ་པ་མེད་དེ། མཐའ་བཞིའི་སྐྱེ་བ་དང་བྲལ་བའི་ཕྱིར།
གཉིས་པ་ལྟར་ན། ཁྱབ་པ་མི་འགྲུབ་སྟེ། དྲན་པའི་རྟགས་ཀྱིས་རང་རིག་བདེན་པ་བ་མི་འགྲུབ་པར་ཐལ། དྲན་པ་དང་རང་རིག་བདེན་པ་བ་གཉིས་ཀྱི་འབྲེལ་པ་ངེས་པ་མི་སྲིད་པའི་ཕྱིར། དཔེར་ན་ཆུ་ཙམ་ལས་ཆུ་ཤེལ་དང༌། མེ་ཙམ་མཐོང་བ་ལས་ནོར་བུ་མེ་ཤེལ་དཔོག་པ་བཞིན་ནོ། ། གཉིས་པ་ནི། ཐ་སྙད་དུ་རང་རིག་པ་ནི་གྲུབ་པ་ལ་རག་མོད་ཀྱི་དེ་ལྟ་ནའང༌། སྔོ་སྣང་དབང་ཤེས་དྲན་པའི་བློ་ཆོས་ཅན། ཁྱོད་ཀྱིས་སྔོ་སྣང་དབང་ཤེས་དྲན་པར་རིགས་པ་མ་ཡིན་པ་སྟེ་དེར་ཐལ།
ཁྱོད་དང་སྔོ་སྣང་དབང་ཤེས་གཉིས་རང་བཞིན་གྱིས་གྲུབ་པའི་གཞན་ཡིན་པའི་ཕྱིར། དཔེར་ན། མིག་ཤེས་པ་སྟེ་མ་མྱོང་བའི་རྒྱུད་ལ་སྐྱེས་པའི་དྲན་པ་བཞིན་ནོ། ། ཅི་སྟེ་མ་ཁྱབ་སྟེ། ལྷ་སྦྱིན་གྱི་མྱོང་དྲན་གཉིས་པོ་རྒྱུད་གཅིག་ཏུ་གཏོགས་པའི་ཕྱིར་ཞེ་ན། རང་བཞིན་གྱིས་གྲུབ་པའི་གཞན་ཡིན་པའི་ཕྱིར་ཞེས་པའི་གཏན་ཚིགས་འདིས་ནི་ཆོས་ཅན། རིགས་ཅན་གཞན་ཡང་བསྟན་ཏེ། ལྷ་སྦྱིན་གྱི་མྱོང་དྲན་གཉིས་རྒྱུད་གཅིག་པའི་ཁྱད་པར་དག་ཀྱང་འཇོམས་པའི་ཕྱིར། གཉིས་པ་ནི། འོ་ན་ཁྱོད་ཀྱི་ལུགས་ལ།
དྲན་པ་སྐྱེ་བའི་ཚུལ་ཇི་ལྟ་བུ་ཞེ་ན། རང་རིག་བདེན་པ་བ་མེད་ཀྱང༌། ང་ཡིས་སྔོན་པོ་མཐོང་ངོ་སྙམ་དུ་ཡུལ་ཅན་དྲན་པའི་བློ་སྐྱེ་བར་འགྱུར་ཏེ། གང་གི་ཕྱིར་ན། ངེད་དབུ་མ་པའི་ལུགས་ལ་ཤེས་པ་གང་གིས་ཡུལ་སྔོན་པོ་མྱོང་བར་གྱུར་པའི་སྔོ་སྣང་དབང་ཤེས་དེ་ལས། ཕྱིས་ཀྱི་དྲན་པ་འདི་རང་བཞིན་གྱིས་གཞན་དུ་ཡོད་པ་མ་ཡིན་པ་དེའི་ཕྱིར། མྱོང་བ་ལས་དྲན་པ་སྐྱེ་བ་འདི་ཡང་འཇིག་རྟེན་གྱི་ཐ་སྙད་ཀྱི་ཚུལ་ལུགས་ཡིན་ནོ། ། གཉིས་པ་ནི། དེའི་ཕྱིར་སེམས་ཙམ་པ་ཁྱོད་ཀྱིས་གཞན་དབང་བདེན་གྲུབ་ཏུ་ཚད་མ་གང་གིས་འཛིན་པར་འགྱུར་ཏེ། གཞན་དབང་བདེན་པ་བ་རང་གིས་རང་རིག་པ་ཡོད་པ་མིན།
ཚད་མ་གཞན་གྱིས་རིག་པ་ཡང་མ་ཡིན་པའི་ཕྱིར་རོ། ། གཉིས་པ་གནོད་བྱེད་ཡོད་པར་བསྟན་པ་ནི། གཞན་དབང་བདེན་པ་བ་དེ་ཉིད་ཀྱིས་དེ་ཉིད་འཛིན་པ་རིགས་པ་མ་ཡིན་ཏེ། དེ་ལྟ་ཡིན་ན་ལས་དང་བྱེད་པ་པོ་གཅིག་ཏུ་ཐལ་བ་ལས། བྱེད་པ་པོ་དང༌། ལས་དང་བྱ་བ་རྣམས་བདེན་པའི་གཅིག་མ་ཡིན་པའི་ཕྱིར། གཉིས་པ་སྒྲུབ་བྱེད་མེད་ཀྱང་ཁས་ལེན་ན་ཧ་ཅང་ཐལ་བ་ནི། གལ་ཏེ་རང་བཞིན་གྱིས་སྐྱེ་བ་མེད་ཅིང་ཚད་མས་མ་ཤེས་པའི་བདག་ཉིད་ཅན་གྱི་གཞན་དབང་གི་ངོ་བོའི་དངོས་པོ་རང་བཞིན་གྱིས་ཡོད་ན། མོ་གཤམ་གྱི་བུ་འདི་ཆོས་ཅན། ཁྱོད་ཀྱིས་གཞན་སེམས་ཙམ་པ་ལ་གནོད་པ་ཅི་ཞིག་བསྐྱལ་ནས་སེམས་ཙམ་པས་ཡོད་པར་ཁས་མི་ལེན་ཏེ།
དེས་ཁྱོད་ཡོད་པར་ཁས་ལེན་རིགས་པར་ཐལ། རྒྱུ་མཚན་གང་གིས་ནི་ཁྱོད་ཡོད་པར་མི་རིགས་ཏེ། སྐྱེད་བྱེད་ཀྱི་རྒྱུ་དང་ཤེས་བྱེད་ཀྱི་ཚད་མ་གཉིས་ཀ་མེད་བཞིན་དུ་ཡོད་པར་ཁས་བླངས་ཆོག་པའི་ཕྱིར། མོ་གཤམ་གྱི་བུ་ཞེས་བྱ་བ་སྤྲོས་པ་ཐམས་ཅད་ལས་འདས་ཤིང་འཕགས་པའི་ཡེ་ཤེས་ཀྱི་སྤྱོད་ཡུལ་དུ་གྱུར་པ། དངོས་པོ་བཏགས་པར་ཡོད་པའི་རྒྱུར་གྱུར་ཅིང༌། བརྗོད་དུ་མེད་པའི་རང་བཞིན་ཅན་ཞིག་ཡོད་དོ་ཞེས་འདོད་པར་གྱིས་ཤིག་ཅེས་འགྲེལ་པར་གསུངས་སོ། ། གསུམ་པ་གཞན་དབང་བདེན་གྲུབ་གཟུང་འཛིན་ཀུན་བརྟགས་ཀྱི་རྒྱུ་མ་ཡིན་པར་བསྟན་པ་ནི། ཤེས་བྱ་ཆོས་ཅན། ཀུན་རྫོབ་གཟུང་འཛིན་དུ་བཏགས་པའི་རྒྱུར་ནི་གཞན་དབང་རྫས་གྲུབ་གང་ཞིག་འགྱུར་ཏེ་མི་འགྱུར་བར་ཐལ། གང་གི་ཚེའམ་ཕྱིར་ན་རྫས་སུ་གྲུབ་པའི་གཞན་དབང་ཅུང་ཟད་ཡོད་པ་མིན་པའི་ཕྱིར་རོ། །
གཞུང་འདི་དག་གིས་ཐ་སྙད་དུ་རང་རིག་བཀག་པར་འདོད་པ་ནི་ཆེས་བཞད་གད་ཀྱི་གནས་ཏེ། དེ་ལྟ་ན་རང་ལུགས་ལ། སྔོ་སྣང་དབང་ཤེས་སོགས་ཤེས་པ་ཐམས་ཅད་མེད་པར་ཐལ། ཤེས་པ་རང་གིས་ཀྱང་མི་འགྲུབ་གཞན་གྱིས་ཀྱང་མི་འགྲུབ་པའི་ཕྱིར། མ་བཟུང་བར་ནི་ཡོད་ཅེས་བྱར་མི་རུང་ཞེས་པར་འཁོར་གསུམ་ཁྱོད་ཀྱི་ལུགས་ལ་ཁས་ཇི་ལྟར་མ་བླངས། དེ་ཡང་རྟགས་དང་པོ་དང་ཁྱབ་པ་སྐབས་དེར་ཁས་བླངས་ལ། རྟགས་ཕྱི་མ་ནི། སྔོ་སྣང་སོགས་ཤེས་པ་དོན་གཞན་གྱིས་མི་འཛིན་པར་ཡུལ་སྔོན་པོ་འགྲུབ་པ་ཉིད་ཀྱིས་ཡུལ་ཅན་སྔོ་སྣང་དབང་ཤེས་གྲུབ་པར་ཁྱེད་ཅག་བཞེད་པའི་ཕྱིར། ཐ་སྙད་དུ་ཡང་རང་རིག་མེད་ན་རང་འབྲེལ་ལས། ཅི་སྟེ་དེ་ལྟར་རྣམ་པར་དཔྱོད་པ་བཏང་ནས་རང་རིག་པ་ནི་གྲུབ་པ་ལ་རག་མོད་ཀྱི་ཞེས་དང༌།
གལ་ཏེ་ཡང་ཤེས་པ་རང་གི་བདག་ཉིད་དང་ཡུལ་རིག་པར་བྱེད་མོད་ཀྱི་དེ་ལྟ་ན་ཡང་དྲན་པའི་ཤེས་པ་དེ་དག་དྲན་པར་ནི་མི་རིགས་ཏེ། དྲན་པའི་ཤེས་པ་ནི་ཡུལ་ཉམས་སུ་མྱོང་བའི་ཤེས་པ་ལས་གཞན་ཉིད་དུ་ཁས་བླངས་པའི་ཕྱིར། ཞེས་གསུངས་ལ། དེའི་དོན་ནི་ཐ་སྙད་དུ་རང་རིག་ཡོད་མོད་ཁྱེད་དངོས་སྨྲ་བའི་ལུགས་ལ་མྱོང་དྲན་གཉིས་རྒྱུ་འབྲས་སུ་མི་རུང་སྟེ། རང་བཞིན་གྱིས་གཞན་ཡིན་པར་ཁས་བླངས་པའི་ཕྱིར། དབུ་མ་པའི་ལུགས་ལ་ཐ་སྙད་དུ་མྱོང་དྲན་གཉིས་རྒྱུ་འབྲས་སུ་གྲུབ་སྟེ། དེ་གཉིས་རང་བཞིན་གྱིས་གྲུབ་པའི་གཞན་མ་ཡིན་པའི་ཕྱིར། ཞེས་པ་སྟེ། གཞན་ཕྱིར་མ་ཤེས་ཤེས་པ་དང༌། རང་ལུགས་འཇོག་པ་ན།
དྲན་པ་འདི་གཞན་ང་ལ་ཡོད་མིན་པ་ཞེས་པའི་འགྲེལ་པ་ལས་ཤེས་སོ། ། འོ་ན་འགྲེལ་པ་ལས། འོན་ཏེ་འཇིག་རྟེན་པའི་ཐ་སྙད་ཀྱི་དབང་དུ་བྱེད་པ་ཡིན་ན་ནི། དེ་ལྟ་ན་ཡང་རང་རིག་པའི་རྒྱུ་ཅན་གྱི་དྲན་པ་མི་སྲིད་ཉིད་དོ་ཞེས་བཤད་པ་མ་ཡིན་ནམ་ཞེ་ན། དེ་ནི་མི་སྲིད་པ་ཚད་གྲུབ་ཏུ་བྱེད་པ་མིན་ཏེ། ཁྱོད་ཀྱི་ལུགས་ལ་མི་སྲིད་པར་ཐལ། དེ་གཉིས་རང་བཞིན་གྱིས་གཞན་ཡིན་པའི་ཕྱིར། ཞེས་པའོ། ། འོ་ན་འགྲེལ་པ་འདིར་ཡང་རང་རིག་པ་མེད་པར་དྲན་པ་ཇི་ལྟར་འབྱུང་བ་དེ་ལྟར་སྟོན་པར་འགྱུར་རོ་ཞེས་བཤད་པ་མ་ཡིན་ནམ་ཞེ་ན། འདི་ནི་རང་རིག་རྫས་གྲུབ་མེད་པར་དྲན་པ་སྐྱེ་ཞེས་པ་སྟེ།
འདི་ཡང་ཐ་སྙད་ཚུལ་ལུགས་ཡིན་ཞེས་ཐ་སྙད་དུ་མྱོང་བ་ལས་དྲན་པ་གཅིག་འབྱུང་བར་བཤད་པའི་ཕྱིར། ཁྱེད་ལྟར་ན་ཐ་སྙད་དུ་དྲན་པ་ཡང་མེད་པར་འགྱུར་ཏེ། མ་གྲུབ་འདི་ནི་བསྒྲུབ་པར་བྱེད་པ་མིན། ། ཞེས་དང༌། འགྲེལ་པར། རྣམ་པ་ཐམས་ཅད་དུ་དྲན་པ་མི་སྲིད་པས་མ་གྲུབ་པའི་དྲན་པས་ཇི་ལྟར་མ་གྲུབ་པའི་རང་རིག་པ་གྲུབ་པར་འགྱུར་ཞེས་བཤད་པའི་ཕྱིར། ཞར་ལ་འོངས་པས་ཆོག་གོ ། གཉིས་པ་གཞན་དབང་རང་བཞིན་གྱིས་གྲུབ་པ་ལ་གནོད་བྱེད་ཡོད་པར་བསྟན་པ་ལ། གཞན་དབང་རང་བཞིན་གྱིས་གྲུབ་པར་ཁས་བླངས་ན་བདེན་པ་གཉིས་ལས་ཉམས་པར་བསྟན། དེ་ལས་ཉམས་པའི་ཉེས་དམིགས་བསྟན་པའོ། །
དང་པོ་ནི། སེམས་ཙམ་པ་གཞན་གྱི་ལྟར་ན། འཇིག་རྟེན་ན་གྲགས་པའི་རྣམ་གཞག་ཀུན་ཀྱང་བརླག་པར་འགྱུར་ཏེ། གཞན་དབང་གིས་རྫས་ལ་ཆགས་པ་ཡིས་ཚད་མས་གྲུབ་པའི་གཞན་དབང་རྫས་གྲུབ་ཀུན་རྫོབ་ཀྱི་གདགས་གཞིར་ཁས་བླངས་པའི་ཕྱིར་རོ། ། གཉིས་པ་ལ། ཐར་པ་ལ་མི་འཇུག་པའི་ཉེས་པ་དང༌། འཁོར་བ་ལ་འཇུག་པའི་ཉེས་པའོ། ། དང་པོ་ནི། སློབ་དཔོན་ཀླུ་སྒྲུབ་ཞབས་ཀྱི་ལམ་སྲོལ་ལས་ནི་ཕྱི་རོལ་ཏུ་གྱུར་པའི་སེམས་ཙམ་པ་དེ་དག་ཆོས་ཅན། ཁྱོད་ལ་ཞི་བ་མྱང་འདས་ཀྱི་ཐབས་མེད་པ་ཡིན་ཏེ།
ཁྱོད་ཀུན་རྫོབ་དང་དེ་ཁོ་ན་ཉིད་ཀྱི་བདེན་པ་ལས་ཉམས་ཤིང༌། དེ་ལས་ཉམས་པས་ཐར་པ་གྲུབ་པ་ཡོད་པ་མ་ཡིན་པའི་ཕྱིར། གཉིས་པ་ནི། དེའི་རྒྱུ་མཚན་ཅི་ཞེ་ན། བདེན་པ་དེ་གཉིས་ཀྱི་རྣམ་དབྱེ་གང་གིས་མི་ཤེས་པའི་སེམས་ཙམ་པ་དེ་ནི་ཆོས་ཅན། ལམ་ངན་པ་འཁོར་བའི་ལམ་དུ་ཞུགས་པ་ཡིན་ཏེ། རྣམ་རྟོག་ལོག་པས་བདེན་གཉིས་ཕྱིན་ཅི་ལོག་ཏུ་འཛིན་པའི་ཕྱིར། ཁྱབ་སྟེ། ཐ་སྙད་ཀྱི་བདེན་པ་ནི་དོན་དམ་རྟོགས་པའི་ཐབས་སུ་གྱུར་པ་དང༌། དོན་དམ་བདེན་པ་རྟོགས་པ་ནི་ཐབས་བྱུང་དུ་གྱུར་པ་ཡིན་པའི་ཕྱིར།
གཉིས་པ་གཞན་དབང་བདེན་གྲུབ་བཀག་པ་དང༌། འཇིག་རྟེན་གྱི་ཀུན་རྫོབ་བཀག་པ་མི་མཚུངས་པར་བསྟན་པ་ལ། ཀུན་རྫོབ་འཇིག་རྟེན་ལ་ལྟོས་ནས་ཁས་ལེན་དགོས་པར་བསྟན། ཁས་མ་བླངས་ན་འཇིག་རྟེན་དང་འགལ་བར་བསྟན་པའོ། ། དང་པོ་ནི། སེམས་ཙམ་པ་ན་རེ། དབུ་མ་པ་ཁྱོད་ལ་གྲགས་པའི་ཀུན་རྫོབ་ཀྱང་མེད་པར་འགྱུར་ཏེ། རང་བཞིན་གྱིས་སྐྱེ་བ་མེད་ཅིང་ཤེས་བྱེད་ཀྱི་ཚད་མ་མེད་པའི་ཕྱིར་ཞེ་ན། ཤེས་བྱ་ཆོས་ཅན། གཞན་དབང་བདེན་གྲུབ་ཁས་བླངས་པ་དང༌།
འཇིག་རྟེན་གྱི་ངོར་ཀུན་རྫོབ་ཁས་བླངས་པ་གཉིས་འགོག་བྱེད་ཀྱི་རིགས་པ་མི་མཚུངས་ཏེ། ཇི་ལྟར་སེམས་ཙམ་པ་ཁྱོད་ཀྱིས་གཞན་དབང་བདེན་དངོས་འདོད་པ་ལྟར། ཀུན་རྫོབ་ཀྱང་ནི་ཚད་གྲུབ་ཏུ་དབུ་མ་པ་བདག་གིས་ཁས་མ་བླངས་པའི་ཕྱིར། ཀུན་རྫོབ་འདི་དག་དོན་དམ་པར་མེད་ཀྱང་ཐ་སྙད་དུ་ཡོད་དོ་ཞེས་འཇིག་རྟེན་གྱི་ངོར་ཏེ། དེ་དང་མཐུན་པར་བྱས་ནས་དབུ་མ་པ་བདག་གིས་སྨྲ་བར་བྱེད་པ་ཆོས་ཅན། དགོས་པ་ཡོད་དེ། འཇིག་རྟེན་པ་རྣམས་དོན་དམ་བདེན་པ་ལ་གཞུག་པའི་འབྲས་བུའམ་དགོས་པ་ཡོད་པའི་ཕྱིར། འོ་ན་ཀུན་རྫོབ་ཐ་སྙད་དུ་ཁས་བླངས་པའི་དགོས་པ་དེ་ལྟར་ཡོད་ན། ཐ་སྙད་དུ་ཁས་ལེན་པའི་རྒྱུ་མཚན་ཅི་ཞེ་ན། དབུ་མ་པ་ཆོས་ཅན།
འཇིག་རྟེན་ན་གྲགས་པའི་རྒྱུ་མཚན་གྱིས་ཀུན་རྫོབ་ཁས་བླངས་པ་ཡིན་ཏེ། ཇི་ལྟར་དངོས་སྨྲ་བ་རང་གི་ལུགས་ལ་ཕུང་པོ་སྤངས་ནས་ཞི་བར་ཞུགས་པའི་དགྲ་བཅོམ་པ་རྣམས་ལ་ཀུན་རྫོབ་ཡོད་པ་མ་ཡིན་པ་དེ་ལྟར་འཇིག་རྟེན་ལ་ཡང་ཀུན་རྫོབ་འདི་མེད་ན། དཔེ་དེ་བཞིན་དུ་འཇིག་རྟེན་ལས་ཀྱང་ཡོད་ཅེས་དབུ་མ་པ་བདག་གིས་མི་སྨྲ་བའི་ཕྱིར། གཉིས་པ་ནི། གལ་ཏེ་སེམས་ཙམ་པ་ཁྱོད་ལ་འཇིག་རྟེན་གྱི་གྲགས་པས་མི་གནོད་ན། འཇིག་རྟེན་ཉིད་ལ་ལྟོས་ནས་འཇིག་རྟེན་ན་གྲགས་པའི་ཀུན་རྫོབ་འདི་ནི་དགག་པར་གྱིས་ལ། སེམས་ཙམ་པ་ཁྱོད་དང་འཇིག་རྟེན་འདིར་ནི་རྩོད་པ་གྱིས་ཤིག་དང༌། ཕྱི་ནས་གང་སྟོབས་དང་ལྡན་པ་དེ་དབུ་མ་པ་བདག་གིས་བསྟན་པར་བྱ་སྟེ། ཁོ་བོ་ཅག་ནི་འཇིག་རྟེན་པའི་ཀུན་རྫོབ་བཟློག་པའི་ཆེད་དུ་ཤིན་ཏུ་ཚེགས་ཆེ་བར་གནས་པའི་ཕྱིར། གཉིས་པ་ལུང་གི་སྒྲུབ་བྱེད་དགག་པ་ལ།
ས་བཅུ་པའི་མདོའི་དགོངས་པས། ཕྱི་དོན་བཀག་པ་མ་ཡིན་པར་བསྟན། ལང་ཀར་གཤེགས་པའི་མདོའི་སྒྲས་ཟིན་ལ་ཕྱི་དོན་བཀག་ཀྱང་སྒྲ་ཇི་བཞིན་པ་མ་ཡིན་པར་བསྟན་པའོ། ། དང་པོ་ལ། རྒྱས་པར་བཤད་པ་དང༌། དོན་བསྡུ་བའོ། ། དང་པོ་ལ། མདོའི་དགོངས་པ་བཤད་པ་དང༌། དེས་ན་གཟུགས་སེམས་གཉིས་ཡོད་མེད་མཚུངས་པར་བསྟན་པའོ། ། དང་པོ་ལ།
བདག་རྟག་པ་བྱེད་པོ་ཡིན་པ་བཀག་ནས་སེམས་ཙམ་གཙོ་བོར་སྟོན་པ་མདོའི་དགོངས་པར་བསྟན། གཟུགས་སོགས་ཙམ་འགོག་པ་མདོའི་དགོངས་པ་མ་ཡིན་པར་བསྟན། དང་པོ་ལ་རྒྱས་པར་བཤད། དོན་བསྡུ་བའོ། ། དང་པོ་ལ་དངོས་དང༌། དེ་ཉིད་ལང་ཀར་གཤེགས་པའི་མདོ་ལ་བརྟེན་ནས་བསྒྲུབ་པའོ། ། དང་པོ་ནི། སེམས་ཙམ་པ་ན་རེ། འཐད་པ་དང་བྲལ་ཡང་འཇིག་རྟེན་གྱི་གནོད་པས་འཇིགས་ནས་ཀུན་རྫོབ་ཁས་ལེན་ན། སེམས་ཙམ་དུ་ཡང་ཁས་ལེན་དགོས་ཏེ།
དེ་ལྟར་ཁས་མ་བླངས་ན་ལུང་གི་གནོད་པའི་ཕྱིར་ཏེ། ས་བཅུ་པའི་མདོ་ལས། ཀྱཻ་རྒྱལ་བའི་སྲས་དག་ཁམས་གསུམ་པོ་འདི་དག་ནི་སེམས་ཙམ་མོ་ཞེས་ཙམ་སྒྲས་གཟུགས་སྒྲ་སོགས་བཀག་ནས།

རྣམ་ཤེས་མཚུངས་ལྡན་དང་བཅས་པ་བདེན་གྲུབ་ཏུ་བསྟན་པའི་ཕྱིར་ཞེ་ན། དེ་འདྲའི་མདོ་དེ་ཆོས་ཅན། ཐ་སྙད་དུ་ཕྱི་དོན་འགོག་པ་ཁྱོད་ཀྱི་དགོངས་པ་མ་ཡིན་ཏེ། མངོན་འགྱུར་མངོན་ཕྱོགས་ཏེ་ས་དྲུག་པ་ལ་གནས་པའི་བྱང་ཆུབ་སེམས་དཔའ་ཡིས་སྲིད་པ་གསུམ་པོ་རྣམ་པར་ཤེས་པ་ཙམ་དུ་གང་རྟོགས་པ་དེ་བསྟན་པའི་ཕྱིར་དུ་ཁྱོད་གསུངས་པའི་ཕྱིར། བྱང་སེམས་ས་དྲུག་པ་བ་དེ་ཆོས་ཅན། འཇིག་རྟེན་གྱི་བྱེད་པ་པོ་ནི་སེམས་ཙམ་ཡིན་པར་རྟོགས་ཏེ། བདག་རྟག་པ་བྱེད་པོ་ཡིན་པ་བཀག་ནས། ཐ་སྙད་དུ་སེམས་ཙམ་བྱེད་པ་པོར་རྟོགས་པའི་ཕྱིར། གཉིས་པ་ནི། དེ་ལྟར་ཡིན་པ་དེའི་ཕྱིར། ལང་ཀར་གཤེགས་པའི་མདོ་སྡེ་དེ་ལས།
ཀུན་མཁྱེན་གྱིས་མུ་སྟེགས་པ་རྣམས་ཀྱི་བདག་བྱེད་པོར་ཞེན་པའི་རི་བོའི་སྤོ་མཐོན་པོ་འཇོམས་པར་བྱེད་པའི་ངག་གི་རང་བཞིན་དུ་གྱུར་པའི་རྡོ་རྗེ། གང་ཟག་རྒྱུན་དང་ཕུང་པོ་དང༌། ། དེ་བཞིན་རྐྱེན་དང་རྡུལ་དག་དང༌། ། གཙོ་བོར་དབང་ཕྱུག་བྱེད་པོ་རྣམས། ། སེམས་ཙམ་དུ་ནི་ངས་བཤད་དོ། ། ཞེས་གསུངས་པ་འདི་ནི་ཆོས་ཅན། དགོས་པ་ཡོད་དེ། ས་བཅུ་པར་ཁམས་གསུམ་པོ་སེམས་ཙམ་དུ་གསུངས་པའི་དགོངས་པ་བཤད་ཅིང༌། རྟོགས་པར་བྱ་བའི་ཆེད་ཡིན་པའི་ཕྱིར། མདོ་འདིས་མདོ་སྔ་མ་དེའི་དགོངས་པ་འཆད་པ་ཆོས་ཅན།
དགོས་པ་ཡོད་དེ། བློ་ལྡན་བྱང་སེམས་ཀྱི་བློ་གྲོས་ནི་འཕེལ་བར་བྱ་བའི་ཆེད་ཡིན་པའི་ཕྱིར། རྒྱལ་བས་མདོ་དེ་དག་ལས་སེམས་ཙམ་འཇིག་རྟེན་གྱི་བྱེད་པོར་གསུངས་པ་ཆོས་ཅན། དགོངས་གཞི་ཡོད་དེ། ཇི་ལྟར་རང་རང་གི་བསྟན་བཅོས་དེ་དང་དེ་ལས་ཕྱི་ནང་གི་མུ་སྟེགས་བྱེད་རྣམས་ཀྱི་གང་ཟག་ལ་སོགས་པ་བྱེད་པ་པོར་སྨོས་པ་དེ་དག་བྱེད་པ་པོར་མ་གཟིགས་ནས་ཐ་སྙད་དུ་འཇིག་རྟེན་གྱི་བྱེད་པ་པོ་བསྟན་པར་དགོངས་པ་ཡིན་པའི་ཕྱིར་རོ། ། གཉིས་པ་དོན་བསྡུ་བ་ནི། འཇིག་རྟེན་པ་རྣམས་ལ་མདོ་ལས་ཁམས་གསུམ་པོ་འདི་ནི་སེམས་ཙམ་མོ་ཞེས་གཙོ་བོའི་སྒྲ་མི་མངོན་པར་བྱས་ནས་གསུངས་པ་འདིར་ཆོས་ཅན། སེམས་བདེན་པར་སྟོན་ཞིང་གཟུགས་ནི་འགོག་པ་དེ་ལྟར་དུ་སྟོན་པ་མདོའི་དོན་མ་ཡིན་ཏེ། གཞན་བྱེད་པོའི་གཙོ་བོ་ཡིན་པ་བཀག་ནས་སེམས་ཙམ་སྲིད་པ་བྱེད་པ་པོའི་གཙོ་བོ་ཡིན་པ་ལ་དགོངས་པའི་ཕྱིར། དཔེར་ན་དེ་ཁོ་ན་ཉིད་ལ་བློ་གྲོས་རྒྱས་པ་ཟེར་རྒྱུ་ཡིན་པ་ལ་ཚིག་སྔ་མ་མི་མངོན་པར་བྱས་ནས་སངས་རྒྱས་ཞེས་བསྙད་པ་ཇི་ལྟ་བ་བཞིན་ནོ། །
གཉིས་པ་གཟུགས་སོགས་ཙམ་འགོག་པ་མདོའི་དགོངས་པ་མ་ཡིན་པར་བསྟན་པ་ལ། གཟུགས་སོགས་འགོག་པ་མདོའི་དགོངས་པ་ཡིན་ན་མདོ་ཉིད་དང་འགལ་བར་བསྟན་པ་དང༌། སེམས་ཙམ་བྱེད་པོར་སྟོན་པ་འདིའི་དགོངས་པ་ཡིན་པར་མདོ་ཉིད་ཀྱིས་བསྒྲུབ་པའོ། ། དང་པོ་ནི། ས་བཅུ་པའི་མདོ་དེ་ཆོས་ཅན། ཁྱོད་ཀྱིས་གཟུགས་བཀག་ནས་སེམས་བདེན་གྲུབ་ཏུ་བསྟན་པ་མ་ཡིན་ཏེ། གལ་ཏེ་འདི་དག་སེམས་ཙམ་ཞེས་མཁྱེན་ནས་ས་བཅུ་པའི་མདོ་དེ་ལས་གཟུགས་ཉིད་དགག་པར་མཛད་ན་ནི་སླར་ཡང་ས་བཅུ་པའི་མདོ་དེ་ལས་བདག་ཉིད་ཆེན་པོས། སེམས་གཏི་མུག་དང་ལས་ལས་སྐྱེས་པར་ཅིའི་ཕྱིར་གསུངས་ཏེ། བདེན་པར་གྲུབ་ན་རྐྱེན་ལ་ལྟོས་པར་འགལ་བའི་ཕྱིར། གཉིས་པ་ནི།
སེམས་ཉིད་ཀྱིས་ནི་སེམས་ཅན་གྱི་འཇིག་རྟེན་དང༌། སྣོད་ཀྱི་འཇིག་རྟེན་ཤིན་ཏུ་སྣ་ཚོགས་པ་ལ་འགོད་ཅིང༌། བྱས་པ་ཡིན་ཏེ། སྣོད་བཅུད་ཀྱི་འགྲོ་བ་མ་ལུས་པ་འདི་ལས་ལས་སྐྱེས་པར་མདོ་ལས་གསུངས་ལ། སེམས་སྤངས་ནས་ནི་ལས་ཀྱང་ཡོད་པ་མ་ཡིན་པའི་ཕྱིར། གལ་ཏེ་ཐ་སྙད་དུ་གཟུགས་ཡོད་མོད་ཀྱི་གཟུགས་དེ་ཆོས་ཅན། ཁྱོད་ལ་ནི་སེམས་བཞིན་དུ་བྱེད་པ་པོ་ཉིད་དུ་ཡོད་པ་མ་ཡིན་ཏེ། བེམ་པོ་ཡིན་པའི་ཕྱིར་རོ། ། དེས་ན་མདོ་དེ་ཆོས་ཅན། གཟུགས་ནི་བཀག་པ་མ་ཡིན་ཏེ།
སེམས་ལས་གཞན་པའི་བྱེད་པ་པོ་གཙོ་བོ་དང་དབང་ཕྱུག་སོགས་བྱེད་པོར་འདོད་པ་བཟློག་པའི་ཆེད་ཡིན་པའི་ཕྱིར། གཉིས་པ་གཟུགས་སེམས་གཉིས་ཡོད་མེད་མཚུངས་པར་བསྟན་པ་ལ། རིགས་པས་མཚུངས་པར་བསྟན། ལུང་གིས་མཚུངས་པར་བསྟན། དང་པོ་ནི། འཇིག་རྟེན་པའི་དེ་ཉིད་དེ་ལྟ་བ་ལ་གནས་པའི་སྐྱེས་བུ་ལ་ཕུང་པོ་དེ་ལྔ་ཆར་ཡོད་དེ། ཕུང་པོ་ལྔ་ཆར་འཇིག་རྟེན་ལ་གྲགས་པས་སོ། ། དེ་ཁོ་ན་ཉིད་ཀྱི་ཡེ་ཤེས་འཆར་བར་འདོད་པ་ན་རྣལ་འབྱོར་པ་ལ་ཕུང་པོ་དེ་ལྔ་ཆར་གྱི་སྣང་བ་འབྱུང་བར་མི་འགྱུར་ཏེ། དོན་དམ་དཔྱོད་པའི་རིགས་ངོར་ཕུང་པོ་ལྔ་ཡོད་པ་མ་ཡིན་པའི་ཕྱིར་རོ། ། དེས་ན་གཟུགས་མེད་ན་སེམས་ཡོད་པར་མ་འཛིན་ཅིག
སེམས་ཡོད་པ་ཉིད་ནའང་གཟུགས་མེད་པར་མ་འཛིན་ཅིག་སྟེ། གཉིས་ཀ་རང་བཞིན་གྱིས་མེད་པའི་རིགས་པ་མཚུངས་ཤིང༌། འཇིག་རྟེན་ལ་གཉིས་ཀ་ཡང་གྲགས་པའི་ཕྱིར་རོ། ། གཉིས་པ་ནི། གཟུགས་སེམས་གཉིས་པོ་དེ་དག་ཆོས་ཅན། དོན་དམ་དང་ཐ་སྙད་གཉིས་ཀར་དུ་ཡོད་མེད་མཚུངས་ཏེ། ཤེས་རབ་ཀྱི་ཚུལ་མདོར་སངས་རྒྱས་ཀྱིས་མཚུངས་པར་སྤངས་ཤིང༌། མངོན་པའི་ཆོས་ལས་ཡོད་མཉམ་དུ་གསུངས་པའི་ཕྱིར། གཉིས་པ་དོན་བསྡུ་བ་ནི། བཤད་མ་ཐག་པའི་བདེན་གཉིས་ཀྱི་རིམ་པ་འདི་དག་བཤིག་ནས་ཀྱང༌།
སེམས་ཙམ་པ་ཁྱོད་ཀྱིས་གཞན་དབང་གི་རྫས་ནི་འགྲུབ་པར་མི་འགྱུར་ཏེ། དེ་འདྲ་ཚད་མས་བཀག་པའི་ཕྱིར། དེའི་ཕྱིར་གཟུགས་སེམས་ཀྱི་དངོས་པོ་རྣམས་ཆོས་ཅན། གདོད་མ་ནས་དེ་ཉིད་དུ་མ་སྐྱེས་ཤིང༌། འཇིག་རྟེན་གྱི་ངོར་སྐྱེས་པར་རིག་པར་བྱ་དགོས་ཏེ། དོན་དམ་པར་མེད་མཉམ་དང་ཐ་སྙད་དུ་ཡོད་མཉམ་གྱི་རིམ་པ་དེ་ལྟ་བུས་སོ། ། གཉིས་པ་ལང་ཀར་གཤེགས་པའི་སྒྲས་ཟིན་ལ་ཕྱི་དོན་མེད་པར་བཤད་ཀྱང་དེ་ཉིད་དགོངས་པ་ཅན་དུ་བཤད་པ་ལ། དངོས་དང༌། མདོའི་དྲང་ངེས་རྟོགས་པའི་ཐབས་བཤད་པའོ། ། དང་པོ་ལ།
མདོ་དེ་དྲང་དོན་ཡིན་པར་ལུང་གིས་བསྒྲུབ་པ་དང༌། རིགས་པས་བསྒྲུབ་པའོ། ། དང་པོ་ལ། ཕྱི་དོན་མེད་པར་བཤད་པའི་མདོ་དྲང་དོན་དུ་བསྟན་པ་དངོས་དང༌། སེམས་ཙམ་པས་ངེས་དོན་དུ་འདོད་པའི་མདོ་གཞན་ཡང་དྲང་དོན་དུ་བསྟན་པའོ། ། དང་པོ་ནི། སེམས་ཙམ་པ་ན་རེ། སེམས་ཙམ་གྱི་ཚུལ་འཐད་དེ། ལང་གཤེགས་ལས། ཕྱི་རོལ་སྣང་བ་ཡོད་མིན་ཏེ། །
སེམས་ནི་སྣ་ཚོགས་རྣམས་སུ་སྣང༌། ། ལུས་དང་ལོངས་སྤྱོད་གནས་འདྲ་བ། ། སེམས་ཙམ་དུ་ནི་ངས་བཤད་དོ། ། ཞེས་གསུངས་པས་སོ་ཞེ་ན། ལང་ཀར་གཤེགས་པའི་མདོ་དེ་གང་ལས་ཕྱི་རོལ་སྣང་བ་ཡོད་མིན་ཏེ། སེམས་ནི་སྣ་ཚོགས་སྣང་ངོ་ཞེས་གསུངས་པ་ཆོས་ཅན། དྲང་དོན་དགོངས་པ་ཅན་ཉིད་ཡིན་ཏེ། གཟུགས་ལ་ཤིན་ཏུ་ཆགས་པ་གང་ཡིན་པའི་གདུལ་བྱ་དེ་དག་ལ། གཟུགས་ཀྱི་རྐྱེན་ཅན་གྱི་ཉོན་མོངས་པ་བཟློག་པའི་དོན་ལ་དགོངས་པ་ཡིན་པའི་ཕྱིར། ལང་ཀར་གཤེགས་པའི་ལུང་འདི་ནི་ཆོས་ཅན།
དགོངས་པ་ཅན་ཡིན་ཏེ། སྒྲ་ཇི་བཞིན་པ་མ་ཡིན་པའི་དྲང་དོན་ཉིད་དུ་གསུངས་པའི་ཕྱིར་ཏེ། ཇི་ལྟར་ནད་པ་ནད་པ་ལ། ། སྨན་པས་སྨན་རྣམས་གཏོང་བ་ལྟར། ། དེ་བཞིན་སངས་རྒྱས་སེམས་ཅན་ལ། ། སེམས་ཙམ་དུ་ནི་སྟོན་པར་མཛད། ། ཅེས་གསུངས་པའི་ཕྱིར། འདི་ནི་དྲང་དོན་ཉིད་དུ་རིགས་པས་འཐད་ཅེས་པ་འོག་ཏུ་བཤད་པར་བྱའོ། ། གཉིས་པ་ནི། སེམས་ཙམ་དུ་བཤད་པ་རྣམ་པ་དེ་ལྟ་བུའི་མདོ་དེ།
ལེན་པའི་རྣམ་པར་ཤེས་པ་ཟབ་ཅིང་ཕྲ། ། ས་བོན་ཐམས་ཅད་ཆུ་བོའི་རྒྱུན་བཞིན་འབབ། ། བདག་ཏུ་རྟོག་པར་གྱུར་ན་མི་རུང་ཞེས། ། དེ་ནི་བྱིས་པ་རྣམས་ལ་ངས་མ་བསྟན། ། ཞེས་དང༌། དགོངས་འགྲེལ་ལས། གཞན་དབང་དང་ཡོངས་གྲུབ་བདེན་པར་བཤད་པ་སོགས། སེམས་ཙམ་པས་ངེས་དོན་དུ་འདོད་པ་གཞན་ནི་ཆོས་ཅན། དགོངས་པ་ཅན་ཡིན་ཏེ། ཁྱོད་དྲང་དོན་དགོངས་པ་ཅན་ཉིད་དུ་ཇི་ལྟར་ནད་པ་ཞེས་སོགས་དང༌།
བློ་གྲོས་ཆེན་པོ་ང་ཡིས་དེ་བཞིན་གཤེགས་པའི་སྙིང་པོ་བསྟན་པ་ནི། མུ་སྟེགས་ཅན་གྱིས་བདག་ཏུ་སྨྲ་བ་དང་མཚུངས་པ་མ་ཡིན་ཏེ། ཞེས་སོགས་དང༌། བློ་གྲོས་ཆེན་པོ་སྟོང་པ་ཉིད་དང༌། མི་སྐྱེ་བ་དང༌། མི་གཉིས་པ་དང༌། རང་བཞིན་མེད་པའི་མཚན་ཉིད་སངས་རྒྱས་ཐམས་ཅད་ཀྱི་མདོའི་ནང་དུ་ཆུད་པ་འདི་ཞེས་སོགས་ལང་ཀར་གཤེགས་པའི་ལུང་གསུམ་པོ་འདིས་གསལ་བར་བྱེད་པའི་ཕྱིར། གཉིས་པ་ནི། ཕྱི་རོལ་སྣང་བ་ཡོད་མེད་དེ། ། ཞེས་སོགས་ཀྱི་ལུང་འདི་ནི་ཆོས་ཅན།
དྲང་དོན་ཉིད་དུ་རིགས་པས་འཐད་དེ། ཤེས་བྱ་ཕྱི་དོན་བདེན་གྲུབ་མེད་ན། ཤེས་པ་བདེན་གྲུབ་བཀག་པ་མྱུར་དུ་འགྲུབ་པས་དང་པོར་ཤེས་བྱ་བདེན་གྲུབ་དགག་པར་མཛད་པ་ཡིན་པའི་ཕྱིར། དེས་དེ་འགྲུབ་པ་ཡིན་ཏེ། ཤེས་བྱའི་བདག་མེད་པ་སྟེ་ཁེགས་ན་ཤེས་པའི་བདག་ཉིད་བསལ་བ་ནི་བདེ་བླག་ཏུ་རྙེད་ཅེས་སངས་རྒྱས་རྣམས་ཀྱི་གསུངས་པའི་ཕྱིར། གཉིས་པ་ནི། དེ་ལྟར་ལུང་གི་ལོ་རྒྱུས་སམ་དྲང་ངེས་ཤེས་པར་བྱ་བ་སྟེ། ཇི་ལྟར་ཞེ་ན། མདོ་གང་དེ་ཁོ་ན་ཉིད་མ་ཡིན་པ་ཀུན་རྫོབ་ཀྱི་བདེན་པ་དངོས་སུ་བཤད་པའི་དོན་ཅན་གདུལ་བྱ་རིམ་གྱིས་དྲང་བའི་དོན་དུ་གསུངས་པའང༌། རང་བཞིན་མེད་པ་ལ་རིམ་གྱིས་འཇུག་པའི་རྒྱུར་རྟོགས་ནས་དེར་དྲང་བར་བྱ་དགོས་ཤིང༌།
སྟོང་པ་ཉིད་ཀྱི་དོན་དངོས་སུ་སྟོན་པ་ཅན་རྣམས་ངེས་དོན་གྱི་མདོ་ཡིན་པར་ཡང་ཤེས་པར་གྱིས་ཤིག་སྟེ། ཤེས་པར་བྱ་དགོས་པའི་ཕྱིར། འདིར་ཡང་སྒྲས་དྲང་ངེས་ཀྱི་བཤད་ཚུལ་གཉིས་པ་ཞིག་སྟོན་པར་འཆད་པ་ནི་འབྲེལ་པ་མེད་དོ། ། གཉིས་པ་གཉིས་ཀ་ལས་སྐྱེ་བ་དགག་པ་ལ། གཅེར་བུ་པ་ན་རེ། རྫ་བུམ་སོགས་རང་གཞན་གཉིས་ཀ་ལས་སྐྱེ་བ་ཡིན་ཏེ། འཇིམ་པའི་བདག་ཉིད་དུ་ཡོད་པ་དང༌། ཕྱིས་རྫ་མཁན་སོགས་ཀྱིས་ཀྱང་བྱས་པའི་ཕྱིར་ཞེས་ཟེར་རོ། ། འདི་དགག་པ་ལ། སྔར་བཤད་ཀྱི་རིགས་པས་དགག
སྔར་མ་བཤད་པའི་རིགས་པས་དགག དང་པོ་ནི། དངོས་པོ་རྣམས་ཆོས་ཅན། བདག་གཞན་གཉིས་ཀ་ལས་སྐྱེ་བའང་རིགས་པའི་ངོ་བོ་མ་ཡིན་ཏེ། གང་གི་ཕྱིར་ན། སྔར་བཤད་ཟིན་པའི་ཉེས་པ་དེ་དག་ཐོག་ཏུ་འབབ་པ་ཡིན་པའི་ཕྱིར་རོ། ། དངོས་པོ་རྣམས་བདག་གཞན་གཉིས་ཀ་ལས་སྐྱེ་བ་འདི་ནི་ཆོས་ཅན། འཇིག་རྟེན་ལ་སྟེ་ཐ་སྙད་དུ་ཡང་ཡོད་པ་མ་ཡིན། དེ་ཁོ་ན་ཉིད་དུའང་ཡོད་པར་འདོད་པ་མ་ཡིན་ཏེ། གོང་དུ་བཤད་པའི་རིགས་པས་ཁེགས་པའི་ཕྱིར།
གཉིས་པ་ནི། དངོས་པོ་རྣམས་ཆོས་ཅན། བདག་གཞན་གཉིས་ཀ་ལས་སྐྱེས་པ་མ་ཡིན་ཏེ། གང་གི་ཕྱིར་ན། བདག་གཞན་རེ་རེ་བ་ལས་སྐྱེ་བ་འགྲུབ་པ་ཡོད་པ་མ་ཡིན་པའི་ཕྱིར། དེ་ཡང་ཕྱིར་རྒོལ་གྱི་ངོར་མི་འགྲུབ་པ་ལ་བྱེད་པ་ཡིན་ནོ། ། གཉིས་པ་རྒྱུ་མེད་དགག་པ་ལ། ཧ་ཅང་ཐལ་བ་དངོས་དང༌། རྒྱང་འཕན་གྱིས་མངོན་གྱུར་མི་རྟོགས་པར་དཔེར་བྱས་ནས་ལྐོག་གྱུར་མི་རྟོགས་པ་བསྒྲུབ་པའོ། ། དང་པོ་ནི།
རྒྱང་འཕན་ན་རེ། དངོས་པོ་རྣམས་རྒྱུ་མེད་དུ་སྐྱེ་བ་ཡིན་ཏེ། རྨ་བྱའི་མདོངས་ལ་སོགས་པ་སུས་ཀྱང་ཆེད་དུ་མ་བྱས་པ་བཞིན་ནོ། ། ཞེས་ཟེར་རོ། ། གལ་ཏེ་དངོས་པོ་རྣམས་རྒྱུ་མེད་ཁོ་ནར་སྐྱེ་བར་ལྟ་ཞིག་འགྱུར་ན་ནི། དངོས་པོ་མཐའ་དག་ཆོས་ཅན། དུས་རྟག་ཏུ་རྒྱུ་མིན་ཐམས་ཅད་ལས་ཀྱང་སྐྱེ་བར་འགྱུར་ཞིང༌། འབྲས་བུ་མྱུ་གུ་འབྱུང་བའི་ཆེད་དུ་འཇིག་རྟེན་པ་འདི་ཡིས་ས་བོན་ལ་སོགས་ནི་བརྒྱ་ཕྲག་དག་གི་སྒོ་ནས་སྡུད་པར་བྱེད་པར་ཡང་མི་འགྱུར་བ་སྟེ་འབད་པར་བྱེད་མི་དགོས་པར་ཐལ། ངོ་བོ་ཉིད་ལས་བྱུང་བ་དེའི་ཚེ་ན་སྟེ། དེའི་ཕྱིར།
སྔ་མས་རིགས་པ་དང་འགལ་བ་དང༌། ཐལ་འགྱུར་ཕྱི་མས་མངོན་སུམ་དང་འགལ་བ་སོ་སོར་སྟོན་ནོ། ། གཞན་ཡང་གལ་ཏེ་ཕྱི་ནང་གི་འགྲོ་བ་རྒྱུ་ཡིས་སྟོང་པར་འགྱུར་ན། ནམ་མཁའི་ཨུཏྤ་ལའི་དྲི་མདོག་ཇི་བཞིན་དུ་བཟུང་དུ་མེད་པ་ཉིད་ཡིན་དགོས་ན། འཇིག་རྟེན་རང་གི་རྒྱུ་ལས་སྐྱེ་བ་ཡིན་པར་ཤེས་པར་གྱིས་ཤིག་སྟེ། ཤིན་ཏུ་ཆེས་བཀྲའི་འཇིག་རྟེན་མངོན་སུམ་གྱིས་གསལ་བར་འཛིན་པའང་ཡིན་པ་དེའི་ཕྱིར། དཔེར་ན་ཁྱོད་རང་གི་ལུགས་ལ། སྔོན་པོར་སྣང་བའི་བློ་དབང་ཤེས་ནི་སྔོན་པོ་ལས་སྐྱེ་བ་ཡིན་གྱི། ངོ་བོ་ཉིད་ལས་མ་ཡིན་པར་ཁས་བླང་དགོས་པ་བཞིན་ནོ། ། དེ་ཡང་རྒྱང་ཕན་ནི་མཐོང་བའི་རྒྱུ་འབྲས་ལ་མི་བསྙོན་ཞིང༌།
མ་མཐོང་བའི་རྒྱུ་འབྲས་ལ་སྐུར་བ་འདེབས་པ་ཡིན་པས་འདི་སྐད་ཅེས་ཟེར་ཏེ། རྒྱུ་དང་འབྲས་བུའི་དངོས་པོ་འཇིག་རྟེན་ལ་གྲགས་པ་འདི་ཡོད་པ་ཡིན་ཏེ། མངོན་སུམ་གྱིས་མཐོང་བའི་ཕྱིར་དང༌། མེད་ན་ཇི་སྐད་བཤད་པའི་སྐྱོན་དུ་འགྱུར་བའི་ཕྱིར། རྒྱུ་དེ་ཡང་འབྱུང་བ་བཞི་པོ་ཁོ་ན་ཡིན་ལ། དེའི་ནུས་པ་ཡོངས་སུ་སྨིན་པ་ལ། ཕྱིའི་འཇིག་རྟེན་སྣ་ཚོགས་དང༌། ནང་བློའི་དངོས་པོ་རྣམས་འབྱུང་བ་ཡིན་གྱི། གོང་དུ་ལས་བྱས་པའི་རྣམ་པར་སྨིན་པ་འདིར་སྨིན་པ་དང༌། འདིར་ལས་བྱས་པའི་རྣམ་པར་སྨིན་པ་འཇིག་རྟེན་གཞན་དུ་འབྱུང་བ་ཡོད་པ་མ་ཡིན་ནོ། །
ཞེས་ཟེར་རོ། ། གཉིས་པ་ལ་དངོས་དང༌། དེས་ན་ལྟ་བ་ཕྱིན་ཅི་ལོག་དང་ལྡན་པར་བསྒྲུབ་པའོ། ། དང་པོ་ནི། རྒྱང་འཕན་དེས་ནི་ཆོས་ཅན། ཇི་ལྟར་ཤིན་ཏུ་རྟོགས་པར་དཀའ་བའི་འཇིག་རྟེན་ཕ་རོལ་ཡང་དག་རྟོགས་པར་འགྱུར་ཏེ། འཇིག་རྟེན་ཤིན་ཏུ་རྟོགས་པར་དཀའ་བའི་འཇིག་རྟེན་འདི་ཉིད་དུ་དོན་རྟོག་པ་གང་ལ་ཡིད་ཀྱི་མུན་པ་འཐུག་པོ་ཡོད་པའི་གང་ཟག་ཡིན་པའི་ཕྱིར། དེའི་རྒྱུ་མཚན་ནི་འབྱུང་བ་དེ་དག་སེམས་ཀྱི་ཉེར་ལེན་གྱི་བདག་ཉིད་གང་དུའང་རྒྱུ་མཚན་གང་གིས་ནི་ཁྱོད་ཀྱི་བློའི་ཡུལ་དུ་ཇི་ལྟར་གྱུར་པ་དེའི་བདག་ཉིད་ཅན་ནི་མ་ཡིན་པའི་ཕྱིར། དཔེར་ན་རབ་རིབ་ཅན་ལ་སྐྲ་ཤད་སྣང་བ་བཞིན་ནོ། ། གཉིས་པ་ལ།
རྟགས་དགོད་པ་དང༌། དཔེ་བསྒྲུབ་པའོ། ། དང་པོ་ནི། འཇིག་རྟེན་ཕ་རོལ་འགོག་པར་བྱེད་པའི་དུས་སུ་རྒྱང་འཕན་བདག་ཉིད་ནི་ཆོས་ཅན། ཤེས་བྱའི་རང་བཞིན་ཕྱིར་ཅི་ལོག་ཏུ་ལྟ་བ་རྟོགས་པར་བྱ་སྟེ། འཇིག་རྟེན་ཕ་རོལ་ལ་སྐུར་པ་འདེབས་པའི་ལྟ་བའི་རྣམ་པའི་རྟེན་དུ་མཚུངས་པའི་ལུས་དང་ལྡན་པ་ཉིད་ཀྱི་ཕྱིར། དཔེ་གང་གི་ཚེ། འབྱུང་བའི་བདག་ཉིད་སེམས་ཀྱི་ཉེར་ལེན་དུ་ཡོད་པ་ཉིད་དེ་ཁས་ལེན་པ་དེའི་ཚེ་བཞིན་ནོ། ། གཉིས་པ་ནི། དཔེ་བསྒྲུབ་བྱའི་ཆོས་ཀྱིས་སྟོང་ངོ་ཞེ་ན།
རང་བཞིན་གྱིས་སྐྱེ་བ་མེད་པར་མ་བཤད་པའི་འབྱུང་བ་འདི་དག་ལྟ་ཞིག་ཡོད་པ་མ་ཡིན་ནོ་སྟེ། རང་བཞིན་གྱིས་གྲུབ་པའི་འབྱུང་བ་དེ་དག་ཇི་ལྟར་སེམས་ཀྱི་ཉེར་ལེན་དུ་གྱུར་པ་མ་ཡིན་པར་དེ་ལྟར་བཤད་ཟིན་པའི་ཕྱིར་ཏེ། གང་གི་ཕྱིར་ན་གོང་དུ་རང་གཞན་རེ་རེ་བ་ལས་སྐྱེ་བ་དང༌། གཉིས་ཀ་ལས་སྐྱེ་བ་དང༌། རྒྱུ་མེད་དུ་སྐྱེ་བ་དངོས་པོ་ཐམས་ཅད་ལ་ཐུན་མོང་དུ་ནི་བཀག་ཟིན་པ་དེའི་ཕྱིར་རོ། ། རིགས་པ་འདི་ནི་ཐམས་ཅད་མཁྱེན་པ་མེད་པར་འདོད་པ་དང༌། ཕྱི་དོན་བདེན་པར་ཁས་ལེན་པ་དང༌། ཕྱི་དོན་ཐ་སྙད་དུ་ཡང་མེད་པར་འདོད་པ་དང༌། དབང་ཕྱུག་རྒྱུར་སྨྲ་བ་སོགས་ལ་སྦྱར་བར་བྱ་སྟེ། དེ་ལྟར།
རྫོགས་པའི་སངས་རྒྱས་འགོག་པར་བྱེད་པའི་དུས་སུ་བདག་ཉིད་ནི། ། ཤེས་བྱའི་རང་བཞིན་ཕྱིན་ཅི་ལོག་ཏུ་ལྟ་བ་རྟོགས་བྱ་སྟེ། ། དེའི་ལྟ་བའི་རྣམ་པའི་རྟེན་མཚུངས་ལུས་དང་ལྡན་ཉིད་ཕྱིར། ། གང་ཚེ་འབྱུང་བའི་བདག་ཉིད་ཡོད་ཉིད་ཁས་ལེན་དེ་ཚེ་བཞིན། ། ཞེས་མཐའ་གཉིས་སུ་ལྟ་བ་ཐམས་ཅད་ལ་སྦྱར་བར་འགྲེལ་པ་ལས་གསུངས་ཤིང༌། དབུ་མ་པ་རང་ལ་ཡང་ཐལ་བར་འགྱུར་བ་འདི་མཚུངས་སོ་ཞེ་ན། མི་མཚུངས་ཏེ། དཔེ་མེད་པའི་ཕྱིར། རིགས་པ་འདི་རང་ལུགས་ཀྱི་སྒྲུབ་བྱེད་དུ་འགྱུར་བ་ཡིན་ཏེ། འཇིག་རྟེན་གཞན་རྟོགས་ཡོད་པ་ཉིད་དུ་རྟོགས་པའི་དུས་སུ་བདག །
ཤེས་བྱའི་རང་བཞིན་དམ་པའི་དོན་ནི་ལྟ་བར་རྟོགས་བྱ་སྟེ། ། བདག་གི་ཕྱིར།་་་་་ དེ་ཡི་ལྟ་བའི་རྣམ་པའི་རྟེན་མཚུངས་ལུས་དང་ལྡན་ཉིད་ཕྱིར། ། གང་ཚེ་བདག་མེད་རྟོགས་པར་ཁས་ལེན་དེ་ཚེ་བཞིན། ། ཞེས་དང༌། འདི་ན་ཐམས་ཅད་མཁྱེན་པ་ཡོད་ཅེས་རྟོག་པའི་དུས་སུ་བདག ། ཤེས་བྱའི་རང་བཞིན་དམ་པའི་དོན་ནི་ལྟ་བར་རྟོགས་བྱ་སྟེ། ། གཏན་ཚིགས་དང་དཔེ་ནི་སྔ་མ་ཁོ་ནའོ། ། ཞེས་འགྲེལ་པར་གསུངས་སོ། ། གཉིས་པ་བཀག་པས་གྲུབ་པའི་དོན་བསྡུ་བ་ནི།
གང་གི་ཕྱིར་ན་བདག་དང་གཞན་དང་གཉིས་ཀ་ལས་སྐྱེ་བ་དང༌། རྒྱུ་ལ་མ་ལྟོས་པར་སྐྱེ་བ་ཡོད་པ་མ་ཡིན་པས་ན། དངོས་པོ་རྣམས་རང་བཞིན་གྱིས་སྐྱེ་བ་དང་བྲལ་ལོ་ཞེས་པ་ནི། མཐའ་བཞི་ལས་སྐྱེ་བ་བཀག་པའི་གྲུབ་དོན་དུ་རྗེས་དཔག་སྐྱེས་པའོ། ། གང་དག་གཞུང་འདི་རྟགས་དགོད་པ་ལ་སྦྱོར་བ་ནི་ཟླ་བའི་ཞབས་ཀྱི་དགོངས་པ་མ་ཡིན་པར་ཚིག་གསལ་ལས་འབྱུང་ངོ༌། ། གཉིས་པ་མཐའ་བཞིའི་སྐྱེ་བ་བཀག་པ་ལ་རྩོད་པ་སྤང་བ་ལ། རང་བཞིན་གྱིས་སྐྱེ་མེད་ཡིན་ན་མི་མཁས་པས་ཀྱང་རྟོགས་པར་ཐལ་བའི་རྩོད་པ་སྤང་བ་དང༌། རང་བཞིན་གྱིས་མེད་ན་ཐ་སྙད་དུ་མེད་པར་ཐལ་བའི་རྩོད་པ་སྤང་བའོ། ། དང་པོ་ལ། རྟགས་དགོད་པ་དང༌།
ཁྱབ་པ་བསྒྲུབ་པའོ། ། དང་པོ་ནི། ཁོ་ན་རེ། དངོས་པོ་རྣམས་རང་བཞིན་གྱིས་མ་སྐྱེས་པ་ཡིན་ན། འཇིག་རྟེན་པ་རྣམས་ལ་མི་སྐྱེ་བར་མི་སྣང་བ་ཅི་ཞེ་ན། འཇིག་རྟེན་བྱིས་པ་རྣམས་ལ་ཆོས་ཅན། ཡུལ་རྣམས་ལོག་པ་དག་ཏུ་སྣང་བར་འགྱུར་ཏེ། སྒྲིབ་བྱེད་དུ་གྱུར་པ་གང་གི་ཕྱིར་སྤྲིན་ཚོགས་དང་མཚུངས་པའི་གཏི་མུག་སྟུག་པོ་རང་རྒྱུད་ལ་ཡོད་པ་དེས་ན་སྟེ་དེའི་ཕྱིར་རོ། ། གཉིས་པ་ལ་འཇིག་རྟེན་གྱི་དཔེས་བསྒྲུབ་པ་དང༌། སངས་རྒྱས་ཀྱི་ལུང་གིས་བསྒྲུབ་པའོ། །
དང་པོ་ནི། མི་མཁས་པས་ཆོས་ཅན། གཏི་མུག་གི་སྐྱོན་གྱི་དབང་གིས་འདུས་བྱས་ལྟ་ཞིག་སྣ་ཚོགས་པ་རྣམས་བློ་གྲོས་ངན་པས་ནི་ཕྱིན་ཅི་ལོག་ཏུ་རྟོགས་ཤིང་འཛིན་པར་འགྱུར་ཏེ། ཇི་ལྟར་རབ་རིབ་མཐུ་ཡིས་སྐྲ་ཤད་དང༌། ཟླ་གཉིས་དང༌། སྦྲང་མ་དང༌། རྨ་བྱའི་མདོངས་ལ་སོགས་པ་མེད་བཞིན་དུ་ལོག་པར་འཛིན་པར་བྱེད་པ་དེ་བཞིན་དུ་སྟེ་དེ་དང་མཚུངས་པའི་ཕྱིར། གཉིས་པ་ནི་བྱིས་པ་རྣམས་ལ་མ་རིག་པའི་དབང་གིས་ཡུལ་རྣམས་ལོག་པར་སྣང་བ་ཡིན་ཏེ། མདོ་ལས་གལ་ཏེ་གཏི་མུག་ལ་བརྟེན་ནས་འདུ་བྱེད་ཀྱི་ལས་འབྱུང་ཞིང༌། གཏི་མུག་མེད་པར་ཡང་སྲིད་འཕེན་བྱེད་ཀྱི་ལས་དེ་མི་འབྱུང་ཞེས་བྱ་བར་གསུངས་ཏེ།
མི་མཁས་པ་སོ་སོ་སྐྱེ་བོ་ཁོ་ནས་རྟོགས་པར་གོར་མ་ཆག་སྟེ། མ་རིག་པས་འཕེན་བྱེད་ཀྱི་ལས་སོག་པ་དེ་སོ་སྐྱེ་ཁོ་ནའི་དབང་དུ་བྱས་པའི་ཕྱིར། མ་རིག་པའི་རྐྱེན་གྱིས་འདུ་བྱེད་འབྱུང་བ་དེ་འཕགས་པའི་དབང་དུ་བྱས་པ་མ་ཡིན་ཏེ། བདག་མེད་མངོན་སུམ་དུ་གཟིགས་པའི་བློ་གྲོས་བཟང་པོའི་ཉི་མས་མི་ཤེས་པའི་མུན་པ་སྟུག་པོ་སྟེ། རགས་པ་རྣམ་པར་བསལ་བའི་མཁས་པ་དག་ནི་སྟོང་ཉིད་ཁོང་དུ་ཆུད་ཅིང༌། དེའི་རྒྱུ་མཚན་གྱིས་ལས་མ་བསགས་པར་འཁོར་བ་ལས་གྲོལ་བར་འགྱུར་བའི་ཕྱིར། གཉིས་པ་ལ་རྩོད་པ་དང༌། ལན་ནོ། ། དང་པོ་ནི། ཁོ་ན་རེ།
གལ་ཏེ་དངོས་པོ་རྣམས་དེ་དག་ཆོས་ཅན། ཐ་སྙད་དུ་ཡང་མེད་པ་ཉིད་དུ་འགྱུར་ཏེ། དེ་ཁོ་ན་ཉིད་དུ་མེད་པའི་ཕྱིར། དཔེར་ན་མོ་གཤམ་གྱི་བུ་ཇི་བཞིན་ནོ། ། དེ་ལྟར་ཐལ་བ་དེའི་ཕྱིར། དེ་དག་རང་བཞིན་གྱིས་ནི་ཡོད་པ་ཉིད་དོ་ཞེ་ན། ལན་ལ་ཉེས་པ་དེ་དོན་སྨྲ་བ་འདོད་པའི་ཐ་སྙད་ཀྱི་དཔེ་གཞན་ལ་མཚུངས་པར་བསྟན་པའི་སྒོ་ནས་མགོ་མཚུངས་ཀྱི་ལན་གདབ་པ་དང༌། དབུ་མ་པ་ལ་མི་མཚུངས་ཤིང༌། དངོས་སྨྲ་བ་ལ་ཐལ་བ་དེ་མཚུངས་པར་བསྟན་པའི་སྒོ་ནས་རྒལ་ལན་གདབ་པའོ། ། དང་པོ་ལ།
གཞན་ལ་མཚུངས་ཚུལ་རྒྱས་པར་བསྟན་པ་དང༌། བསྡུས་ཏེ་བསྟན་པའོ། ། དང་པོ་ལ། དངོས་སྨྲ་བ་ཆོས་ཅན། རེ་ཞིག་དང་པོར་མིག་རབ་རིབ་ཅན་ལ་བརྩད་པར་བྱ་དགོས་ཏེ། དེ་ལ་ཁྱོད་ཀྱི་རྩོད་པའི་གོ་སྐབས་དང་པོར་ཡོད་པའི་ཕྱིར། ཇི་ལྟར་ཡོད་ཅེ་ན། སྐྲ་ཤད་ལ་སོགས་པ་གང་དག་རབ་རིབ་ཅན་གྱི་མིག་སོགས་ཡུལ་དུ་སྣང་བར་འགྱུར་བ་སྐྲ་ཤད་སོགས་དེ་དག་ཆོས་ཅན། ཐ་སྙད་དུ་ཡང་མིག་རབ་རིབ་ཅན་ལ་མི་སྣང་བར་ཐལ། རང་བཞིན་གྱིས་མ་སྐྱེས་པའི་ཕྱིར།
དེ་ལྟར་ཐལ་བ་དེའི་ཕྱིར་སྐྲ་ཤད་ལ་སོགས་པར་སྣང་བ་དེ་དག་རང་བཞིན་གྱིས་ཡོད་པ་ཉིད་དོ་ཞེས་རྩོད་པར་གྱིས་ལ། དེའི་ཕྱིར་ཕྱི་ནས་མ་རིག་པའི་རབ་རིབ་དང་རྗེས་སུ་འབྲེལ་བའི་སོ་སོ་སྐྱེ་བོ་རྣམས་ལ་རྒོལ་བར་གྱིས་ཤིག ཡང་དངོས་སྨྲ་བ་དེ་ཆོས་ཅན། ང་དབུ་མ་པ་ལ་རྒོལ་བའི་སྔར་ཁྱོད་ཉིད་ལ་ཁྱོད་ཀྱིས་བརྩད་པར་བྱ་དགོས་ཏེ། ཁྱོད་ཉིད་ལ་ཁྱོད་ཀྱིས་རྩོད་པའི་གོ་སྐབས་དང་པོར་ཡོད་པའི་ཕྱིར། ཇི་ལྟར་ཡོད་ཅེ་ན། དངོས་སྨྲ་བ་ཁྱོད་ལ་རྨི་ལམ་དང༌། དྲི་ཟའི་གྲོང་ཁྱེར་དང༌། སྨིག་རྒྱུ་དང་གཟུགས་བརྙན་སོགས་ཇི་ལྟར་སྣང་བ་དེར་འགྱུར་ལ། མོ་གཤམ་གྱི་བུ་མི་སྣང་བ་དེ་མི་རིགས་པར་ཐལ།
གལ་ཏེ་རྨི་ལམ་དང་དྲི་ཟའི་གྲོང་ཁྱེར་དང་བཅས་པ་དང༌། སྨིག་རྒྱུའི་ཆུ་དང༌། མིག་འཁྲུལ་དང༌། གཟུགས་བརྙན་སོགས་ཁྱོད་ཀྱིས་སྐྱེ་མེད་དུ་མཐོང་ནས་མོ་གཤམ་བུ་དང་རང་བཞིན་གྱིས་ཡོད་པ་ཉིད་མ་ཡིན་པར་མཚུངས་པའི་ཕྱིར། ཞེས་རྩོད་པར་གྱིས་ལ་དེའི་རྗེས་སུ་ང་དབུ་མ་པ་ལ་རྩོད་པར་གྱིས་ཤིག གཉིས་པ་ནི། དངོས་སྨྲ་བས་གལ་ཏེ་དངོས་རྣམས་དེ་ཉིད་དུ་མེད་ན། ཞེས་སོགས་སྨྲ་བ་འདི་ཆོས་ཅན། ཁྱོད་ཀྱི་ཁྱབ་པ་མ་ངེས་པ་ཡིན་ཏེ། ཇི་ལྟར་གོང་ཏུ་བཤད་པའི་དཔེ་འདི་རྣམས་དེ་ཁོ་ན་ཉིད་དུ་སྐྱེ་བ་མེད་ཀྱང༌།
གང་གི་ཕྱིར་མོ་གཤམ་གྱི་བུ་ལྟར་འཇིག་རྟེན་གྱི་མཐོང་བ་འཁྲུལ་པའི་ཡུལ་དུ་མི་འགྱུར་བ་ཡང་མ་ཡིན། མོ་གཤམ་གྱི་བུ་མཐོང་བ་འཁྲུལ་པའི་ཡུལ་དུ་འགྱུར་བ་ཡང་མ་ཡིན་པ་དེའི་ཕྱིར་རམ་རྒྱུ་མཚན་གྱིས་ནི་ཁྱོད་ཀྱི་ཁྱབ་པ་མ་ངེས་པའི་ཕྱིར། གཉིས་པ་ལ་དབུ་མ་པ་ལ་མི་མཚུངས་པའི་སྒོ་ནས་རྒལ་ལན་གདབ་པ་དང༌། དངོས་སྨྲ་བ་ལ་མཚུངས་པའི་སྒོ་ནས་རྒལ་ལན་གདབ་པའོ། ། དང་པོ་ནི། དངོས་པོ་འདི་ཀུན་ཆོས་ཅན། རྟག་ཏུ་རང་བཞིན་གྱིས་སྐྱེ་བ་ཡོད་པ་མ་ཡིན་སྟེ། མོ་གཤམ་བུ་ལ་རང་གི་བདག་ཉིད་ཀྱི་སྐྱེ་བ་དེ་ཁོ་ན་ཉིད་དུ་མེད་ཅིང༌། འཇིག་རྟེན་དུའང་ཡོད་པ་མ་ཡིན་པ་དེ་བཞིན་དུ། ཁྱོད་ཀྱང་ངོ་བོ་ཉིད་ཀྱིས་འཇིག་རྟེན་དུའང་མ་སྐྱེས་པ་དེ་ཁོ་ན་ཉིད་དུའང་མ་སྐྱེས་པ་དེའི་ཕྱིར་དང༌།
ལུང་གི་སྒྲུབ་བྱེད་འདི་ལྟར་སྟོན་པས་ཆོས་རྣམས་ཀུན་གདོད་མ་ནས་ཞི་ཞིང༌། སྐྱེ་བ་དང་བྲལ་བ་དང༌། རང་བཞིན་གྱིས་ཡོངས་སུ་མྱ་ངན་ལས་འདས་པར་གསུངས་པར་གྱུར་པ་དེའི་ཕྱིར། མདོ་སྡེ་དཀོན་མཆོག་སྤྲིན་ལས། ཆོས་ཀྱི་འཁོར་ལོ་བསྐོར་བ་ན། ། གདོད་ནས་ཞི་ཞིང་མ་སྐྱེས་པ། ། རང་བཞིན་མྱ་ངན་འདས་པ་ཡིས། ། ཆོས་རྣམས་མགོན་པོ་ཁྱོད་ཀྱིས་བསྟན། ། ཞེས་བྱང་སེམས་སྒྲིབ་པ་རྣམ་སེལ་གྱིས་བསྟོད་པར་གསུངས་ཞེས་འགྲེལ་པར་དྲངས་སོ། ། གཉིས་པ་དངོས་སྨྲ་བ་ལ་མཚུངས་པར་བསྟན་པའི་སྒོ་ནས་རྒལ་ལན་གདབ་པ་ནི།
དངོས་པོ་ཐམས་ཅད་ཆོས་ཅན། རང་བཞིན་གྱིས་མེད་ཀྱང་མོ་གཤམ་བུ་དང་མཚུངས་པར་ཐལ་བར་མི་འགྱུར་ཏེ། དངོས་སྨྲ་བ་རང་གི་ལུགས་ལ་བུམ་སོགས་འདི་དག་དེ་ཉིད་དུ་སྟེ་དོན་དམ་པའི་དངོས་པོར་མེད་ཅིང་འཇིག་རྟེན་ན་རབ་ཏུ་གྲགས་ཏེ། ཀུན་རྫོབ་ཀྱི་དངོས་པོར་ཡོད་པ་ཇི་བཞིན་དུ་ཁྱོད་ཀྱང་དེ་བཞིན་དུ་འགྱུར་བ་ཡིན་པའི་ཕྱིར། དེ་ཡང་གང་ལ་བཅོམ་དང་བློ་ཡིས་གཞན། ། བསལ་ན་དེ་བློ་མི་འཇུག་པ། ། བུམ་ཆུ་བཞིན་དུ་ཀུན་རྫོབ་ཏུ། ། ཡོད་དེ་དོན་དམ་ཡོད་གཞན་ནོ། ། ཞེས་བཤད་པ་ལྟར་རོ། ། གཉིས་པ་རྟེན་འབྱུང་གི་སྐྱེ་བ་ཁས་ལེན་དགོས་པར་བསྟན་པ་ལ།
བསྟན་པ་དངོས་དང་དེ་ལྟར་ཁས་བླངས་པས་མཐར་འཛིན་གྱི་རྟོག་པ་མཐའ་དག་གཅོད་ནུས་པར་བསྟན་པའོ། ། དང་པོ་ནི། ཁོ་ན་རེ། འོ་ན་མཐའ་བཞིའི་སྐྱེ་བ་མེད་ན་མ་རིག་པ་ལས་འདུ་བྱེད་སོགས་དང༌། ས་བོན་ལས་མྱུ་གུ་སྐྱེ་བ་འདི་ཇི་ལྟར་ངེས་པར་བྱ་ཞེ་ན། དངོས་པོ་རྣམས་ཆོས་ཅན། ཀུན་རྫོབ་ཏུ་རང་གི་རྒྱུ་ལ་བརྟེན་ནས་རབ་ཏུ་སྐྱེ་བར་འགྱུར་ཏེ། གང་གི་ཕྱིར་ན་རྒྱུ་མེད་པ་དང༌། རྒྱུ་རིགས་མི་མཐུན་པ་དབང་ཕྱུག་གི་རྒྱུ་དང༌། སོགས་པས་དུས་དང་རང་བཞིན་དང་སྐྱེས་བུ་དང་སྲེད་མེད་ཀྱི་བུ་སོགས་དང༌།
བདག་གཞན་གཉིས་ཀ་ལས་སྐྱེ་བར་འགྱུར་བ་མ་ཡིན་པ་དེའི་ཕྱིར། གཉིས་པ་ལ། བསྟན་པ་དངོས་དང༌། དེའི་ཤེས་བྱེད་ཀྱི་དཔེ་འགོད་པའོ། ། དང་པོ་ནི། རྟེན་ཅིང་འབྲེལ་པར་འབྱུང་བ་རྐྱེན་ཉིད་འདི་པ་ཙམ་གྱི་རིགས་པ་འདི་ཡིས་ནི་ཆོས་ཅན། དངོས་པོ་རྣམས་མཐའ་བཞི་ལས་སྐྱེ་བར་འཛིན་པ་དང༌། དེར་མ་ཟད་རྟག་ཆད་དུ་འཛིན་པའི་ལྟ་ངན་གྱི་དྲྭ་བ་མཐའ་དག་གཅོད་པར་བྱེད་ནུས་པ་ཡིན་ཏེ། གང་གི་ཕྱིར་དངོས་པོ་རྣམས་རྟེན་ནས་རབ་ཏུ་འབྱུང་བས་རྟག་ཆད་དུ་ལྟ་བའི་རྟོག་པ་འདི་དག་བརྟག་པར་མ་ནུས་པ་དེའི་ཕྱིར་རོ། ། གཉིས་པ་ནི།
དངོས་པོ་རྟེན་འབྲེལ་དུ་ཤེས་པའི་གང་ཟག་ལ་མཐར་འཛིན་གྱི་རྟོག་པ་རིམ་གྱིས་འགག་པར་འགྱུར་ཏེ། མཐར་འཛིན་གྱི་རྟོག་པ་རྣམས་དངོས་པོར་འཛིན་པ་ཡོད་ན་འབྱུང་བ་དང་དངོས་པོར་འཛིན་པ་མེད་པར་མཐར་འཛིན་གྱི་རྟོག་པ་འདི་དག་མི་འབྱུང་བ་ཡིན་པ་ལས། རང་བཞིན་གྱིས་གྲུབ་པའི་དངོས་པོ་ཇི་ལྟར་མེད་པ་དེ་ལྟར་སྔར་རྣམ་པར་ཡོངས་སུ་དཔྱད་ཟིན་པའི་ཕྱིར། དཔེར་ན་བུད་ཤིང་མེད་པར་མེ་ཡོད་མ་ཡིན་པ་དེ་བཞིན་ནོ། ། གཉིས་པ་རིགས་པས་དཔྱད་པ་བྱས་པའི་དགོས་པ་བཤད་པ་ལ། མཐར་འཛིན་གྱི་རྟོག་པ་ལོག་པ་དགོས་པའི་གཙོ་བོར་བསྟན་པ། རྩོད་པས་གཞན་ཕམ་པ་དགོས་པ་མ་ཡིན་པར་བསྟན། དང་པོ་ནི། མཐར་འཛིན་གྱི་རྟོག་པ་རྣམས་ལོག་པར་གྱུར་པ་གང་ཡིན་པ་དེ་དབུ་མའི་བསྟན་བཅོས་རྣམས་སུ་རིགས་པས་རྣམ་པར་དཔྱོད་པའི་འབྲས་བུར་འཕགས་པ་ཡབ་སྲས་ལ་སོགས་པའི་མཁས་པ་རྣམས་གསུངས་པའི་རྒྱུ་མཚན་ཡོད་དེ། སོ་སོ་སྐྱེ་བོ་རྣམས་ནི་མཐར་འཛིན་གྱི་རྟོག་པས་རབ་ཏུ་བཅིངས་ཤིང༌།
མི་རྟོག་ཡེ་ཤེས་རྒྱུད་ལ་ཡོད་པའི་རྣལ་འབྱོར་པ་ནི་རབ་ཏུ་གྲོལ་བར་འགྱུར་བ་ཡིན་པས་དེ་ལ་དགོངས་པའི་ཕྱིར། ཇི་སྐད་དུ་བཞི་བརྒྱ་པ་ལས། དངོས་རྣམས་རང་བཞིན་གྱིས་ཡོད་ན། ། སྟོང་མཐོང་ཡོན་ཏན་ཅི་ཞིག་ཡོད། ། རྟོག་པས་མཐོང་བ་འཆིང་བ་སྟེ། ། དེ་ཉིད་འདིར་ནི་འགོག་པ་ཡིན། ། ཞེས་དང༌། ཆོས་འདི་དེ་བཞིན་གཤེགས་རྣམས་ཀྱིས། ། རྩོད་པ་མཛད་ཕྱིར་གསུངས་མ་ཡིན། ། འོན་ཀྱང་མེ་ཡིས་བུད་ཤིང་ལྟར། །
འདི་ཡིས་ཕས་ཀྱི་རྒོལ་བ་བསྲེག ། ཅེས་གསུངས་པ་ལྟར་རོ། ། གཉིས་པ་ལ་དངོས་དང༌། དོགས་པ་སྤང་བའོ། ། དང་པོ་ནི། སློབ་དཔོན་གྱི་དབུ་མའི་བསྟན་བཅོས་ལས་རིགས་པས་རྣམ་པར་དཔྱད་ནས་དེ་ཁོ་ན་ཉིད་བསྟན་པ་ཆོས་ཅན། རྩོད་པ་ལ་ཆགས་པའི་ཕྱིར་རམ་གཞན་ཟིལ་གྱིས་གནན་པ་བཞེད་ནས་མཛད་པ་མ་ཡིན་ཏེ། ཐུགས་རྗེས་སྐྱེ་བོ་རྣམ་པར་གྲོལ་བའི་ཕྱིར་དུ་ནི་ཡིན་པའི་ཕྱིར་རོ། ། གཉིས་པ་ལ་ངན་རྟོག་ལྡོག་པའི་ཕྱིར་བཤད་ན་ཉེས་པ་མེད་པར་བསྟན། ཆགས་སྡང་གིས་བཤད་ན་ཉེས་པ་ཡོད་པར་བསྟན།
དེས་ན་ངེད་ལ་འབྲས་བུ་དང་བཅས་པར་བསྟན་པའོ། ། དང་པོ་ནི། རྩོད་པའི་ཕྱིར་མ་མཛད་ན། གཞན་གྱི་གཞུང་ལུགས་འཇིག་པར་བྱེད་པ་འགལ་ལོ་ཞེ་ན། གལ་ཏེ་སློབ་དཔོན་གྱིས་དེ་ཁོ་ན་ཉིད་རྣམ་པར་བཤད་པ་ན། གཞན་གྱི་གཞུང་ལུགས་འཇིག་པར་གྱུར་ཀྱང༌། སློབ་དཔོན་དང་དེའི་རྗེས་འཇུག་རྣམས་ཆོས་ཅན། གཞན་གྱི་གཞུང་ལུགས་བཤིག་པའི་ཉེས་པ་མེད་དེ། རང་གི་ལྟ་བ་ལ་ཆགས་པ་དང༌། གཞན་གྱི་ལྟ་བ་ལ་ཞེ་སྡང་བས་མ་ཡིན་པར།
ཐུགས་རྗེས་དེ་ཉིད་རྣམ་པར་བཤད་པ་ན་གཞུང་ལུགས་ངན་པ་རང་ཤུགས་ཀྱིས་འཇིག་པར་འགྱུར་བའི་ཕྱིར། དཔེར་ན་སྣང་བ་ཉེ་བ་ན་དེའི་འགལ་ཟླར་གྱུར་པའི་མུན་པ་འཐོན་མི་འཇུག་པ་བཞིན་ནོ། ། གཉིས་པ་ནི། གལ་ཏེ་ཆགས་སྡང་གིས་བསླངས་ནས་བཤད་ན་ཉེས་པ་དང་བཅས་པར་འགྱུར་ཏེ། རང་གི་ལྟ་བ་ལ་ཆགས་པ་དང༌། གཞན་གྱི་ལྟ་བ་ལ་འཁྲུག་པ་གང་ཡིན་པ་དེ་ནི་འཁོར་བར་འཆིང་བྱེད་ཀྱི་རྟོག་པ་ཉིད་ཡིན་པའི་ཕྱིར། གསུམ་པ་ནི། དེའི་ཕྱིར། འདོད་ཆགས་དང་ཁོང་ཁྲོ་རྣམ་པར་བསལ་ཏེ། དེ་ཁོ་ན་ཉིད་རྣམ་པར་དཔྱོད་པ་ན་དེ་ལྟར་དཔྱོད་པའི་མཁས་པ་རྣམས་ཆོས་ཅན།
བཤད་པ་དང་བརྩད་པ་འབྲས་བུ་དང་བཅས་པ་ཡིན་ཏེ། མཐར་འཛིན་གྱི་སྤྱོད་པ་ལོག་ནས་མྱུར་དུ་གྲོལ་བར་འགྱུར་བའི་ཕྱིར་རོ། ། གཉིས་པ་གང་ཟག་གི་བདག་མེད་རིགས་པས་བསྒྲུབ་པ་ལ། བདག་འགོག་དགོས་པའི་རྒྱུ་མཚན། བདག་རིགས་པས་དགག་པ་དངོས་བཤད་པའོ། ། དང་པོ་ནི། ཐར་པ་དོན་གཉེར་གྱི་རྣལ་འབྱོར་པ་ཡིས་ཆོས་ཅན། ཐོག་མར་གང་ཟག་གི་བདག་ནི་འགོག་པར་བྱེད་དགོས་ཏེ། འདོད་ཆགས་ལ་སོགས་པའི་ཉོན་མོངས་པ་དང༌། སྐྱེ་རྒ་ན་འཆི་ལ་སོགས་པའི་སྐྱོན་རྣམས་མ་ལུས་པ་འཇིག་ཚོགས་ཕུང་པོ་ལ་བདག་ཏུ་ལྟ་བ་ལས་བྱུང་བར་བློ་ཡིས་མཐོང་བར་གྱུར་ཅིང་ངའོ་སྙམ་པའི་འཛིན་སྟངས་ཀྱི་གཟུང་བྱར་གྱུར་པའི་བདག་ནི་འཇིག་ལྟ་འདི་ཡི་འཛིན་སྟངས་ཀྱི་ཡུལ་དུ་རྟོགས་པར་བྱས་ནས་ཏེ།
དེའི་རྒྱུ་མཚན་གྱིས་དགག་དགོས་པ་ཡིན་པའི་ཕྱིར། འདིར་ཁ་ཅིག འཇིག་ལྟའི་དམིགས་པར་གྱུར་པའི་བདག་དེ་ཡོད་ཅིང༌། དེ་འདིར་མི་འགོག་གོ་ཞེས་སྨྲ་བ་མི་རིགས་ཏེ། འགྲེལ་པ་ལས། དེ་ལ་འཇིག་ཚོགས་ལ་ལྟ་བ་ནི་ང་དང་ང་ཡི་སྙམ་པ་དེ་ལྟ་བུའི་རྣམ་པར་ཞུགས་པའི་ཤེས་རབ་ཉོན་མོངས་པ་ཅན་ནོ་ཞེས་དང༌། གང་ཞིག་འཇིག་ཚོགས་ལ་ལྟ་བའི་དམིགས་པར་གྱུར་པ་བདག་ཅེས་བྱ་བ་འདི་ཅི་ཞིག དེ་རྣལ་འབྱོར་པས་ཐོག་མར་བདག་ཁོ་ན་རྣམ་པར་དཔྱོད་པར་བྱེད་དོ། ། ཞེས་དང༌། རྣལ་འབྱོར་པས་བདག་ཁོ་ན་འགོག་པར་བྱེད་དོ་ཞེས་བདག་དང་བདག་གི་བ་གཉིས་འཇིག་ལྟའི་འཛིན་སྟངས་སམ་དམིགས་པའི་ཡུལ་ཡིན་པ་དང༌།
དེ་གཉིས་ཀྱི་ནང་ནས་ཐོག་མར་བདག་འགོག་པར་གསུངས་ཤིང༌། བདག་ནི་འདི་ཡི་ཡུལ་དུ་རྟོགས་བྱས་ནས། ། ཞེས་པ་དམིགས་རྣམ་གཉིས་སུ་ཕྱེ་བའི་དམིགས་པ་ལ་བྱེད་ན་གང་ཟག་གི་བདག་འགོག་དགོས་པའི་ཤེས་བྱེད་དུ་མ་འབྲེལ་བའི་ཕྱིར་དང༌། འདི་ནི་ངར་འཛིན་རྟེན་དུའང་མི་རིགས་ལ་ཞེས་དང༌། བདག་ལྟའི་དམིགས་པ་ཕུང་པོ་ཁོ་ནའོ་ཞེས་པའང་དམིགས་པ་འཛིན་སྟངས་ལ་མ་བཤད་ན་མི་འབྲེལ་བའི་ཕྱིར་རོ། ། གཉིས་པ་བདག་དགག་པ་དངོས་ལ། བདག་དང་བདག་གི་བ་རིགས་པས་ཇི་ལྟར་འགོག་པའི་ཚུལ་རྒྱས་པར་བཤད། རིགས་པ་དེ་དངོས་པོ་གཞན་ལ་བསྒྲེ་བའོ། ། དང་པོ་ལ། བདག་རིགས་པས་དགག
དེས་བདག་གི་བའང་ཁེགས་པའི་ཚུལ་ལོ། ། དང་པོ་ལ། རིགས་པས་རྣམ་དཔྱད་བྱས་པའི་ཚེ་བདག་མི་འགྲུབ་པར་བསྟན། རིགས་པས་མ་དཔྱད་པར་བརྟགས་པ་ཙམ་དུ་ཁས་ལེན་དགོས་པའི་དཔེ་བཤད་པའོ། ། དང་པོ་ལ། བདག་ཕུང་ངོ་བོ་གཅིག་དང་ཐ་དད་ཀྱི་ཕྱོགས་དགག བརྗོད་དུ་མེད་པའི་ཕྱོགས་དགག དང་པོ་ལ་རྫས་གཅིག་དང་རྫས་ཐ་དད་སོ་སོར་དགག་པ་དང༌། རྫས་གཞན་ཁེགས་པ་ན་རྟེན་བརྟེན་པ་སོགས་ཁེགས་པར་བསྟན་པའོ། ། དང་པོ་ལ།
གཞན་སྡེ་བདག་ཕུང་རྫས་གཞན་དུ་འདོད་པ་དགག རང་སྡེ་བདག་ཕུང་རྫས་གཅིག་ཏུ་འདོད་པ་དགག དང་པོ་ལ། མུ་སྟེགས་ཀྱི་འདོད་པ་བརྗོད། དེ་དགག་པའོ། ། དང་པོ་ནི། མུ་སྟེགས་གྲངས་ཅན་པ་རྣམས་ཀྱིས་ཆོས་ཅན། ངར་འཛིན་གྱི་དམིགས་པར་གྱུར་པའི་བདག་དེ་ཁྱད་པར་ལྔ་ལྡན་དུ་བརྟགས་པ་ཡིན་ཏེ། ཟ་བ་པོ་སྟེ་ལོངས་སྤྱོད་པ་པོ་ཡིན་པ་དང༌། རྟག་པའི་དངོས་པོ་ཡིན་པ་དང༌།
རྣམ་འགྱུར་རྣམས་ཀྱི་བྱེད་པ་པོ་མ་ཡིན་པའི་ཁྱད་པར་དང༌། རྡུལ་མུན་སྙིང་སྟོབས་ཀྱི་ངོ་བོར་གྱུར་པའི་ཡོན་ཏན་མེད་པ་དང༌། ཁྱད་པར་བྱེད་པ་ཉིད་ཡིན་པའི་ཕྱིར་ན། འགྲོ་འོང་གི་བྱ་བ་མེད་པར་བཏགས་པའི་ཕྱིར། དེར་མ་ཟད་འཇིག་ལྟའི་གཟུང་བྱར་གྱུར་པའི་བདག་དེའི་འདོད་ལུགས་ཀྱི་དབྱེ་བ་ཅུང་ཟད་ལ་རྟེན་ནས་མུ་སྟེགས་ཅན་རྣམས་ལུགས་ནི་ཐ་དད་པར་གྱུར་ཏེ། བྱེ་བྲག་པས་བདག་བློ་དང་བདེ་བ་དང་སྡུག་བསྔལ་དང༌། འདོད་པ་དང༌། སྡང་བ་དང༌། འབད་པ་དང༌། ཆོས་དང་ཆོས་མིན་དང༌།
བྱ་བའི་ཤུགས་ཤེས་པའི་ཡོན་ཏན་དགུ་དང་ལྡན་པར་སྨྲ་བ་དང༌། རིག་བྱེད་པ་བདག་གཅིག་ཡིན་ཀྱང་འགྲོ་བ་རྣམས་ལུས་ཐ་དད་པས་སྣ་ཚོགས་སུ་སྣང་བར་འདོད་པའི་ཕྱིར་རོ། ། དེ་དགག་པ་ལ། གཞན་ལ་གྲགས་ཀྱི་རྟགས་ཀྱིས་དགག་པ་དང༌། འགལ་བ་བརྗོད་པའི་ཐལ་འགྱུར་གྱིས་དགག་པའོ། ། དང་པོ་ལ། རིགས་ངོར་དགག་པ་དང༌། རིགས་པས་མ་བརྟགས་པའི་ངོར་ཡང་ཁས་ལེན་དུ་མི་རུང་བར་བསྟན་པའོ། ། དང་པོ་ནི། མུ་སྟེགས་རྣམས་ཀྱིས་ཇི་ལྟར་བརྟགས་པ་དེ་ལྟར་གྱུར་པའི་བདག་ནི་ཆོས་ཅན།
དངོས་པོར་ཡོད་པ་མ་ཡིན་ཏེ། སྐྱེ་བ་དང་བྲལ་བའི་ཕྱིར། མོ་གཤམ་གྱི་བུ་ལྟར་རོ། ། འདི་ནི་གཞན་ལ་གྲགས་ཀྱི་གཏན་ཚིགས་ཏེ། ཆོས་ཅན་གཞན་གྱིས་ཁས་བླངས་པའི་ཕྱིར་རོ། ། དེ་འདྲའི་བདག་འདི་ནི་ཆོས་ཅན། ངར་འཛིན་གྱི་རྟེན་ཏེ། འཛིན་སྟངས་ཀྱི་གཟུང་བྱར་ཡང་མི་རིགས་ཏེ། མ་སྐྱེས་པའི་ཕྱིར་མོ་གཤམ་གྱི་བུ་བཞིན་ནོ། ། འདི་ཡང་ཁྱབ་པ་གཞན་གྱིས་ཁས་བླངས་པའི་གཞན་གྲགས་སོ། །
འདི་ཡི་རྟེན་ཞེས་པ་དམིགས་རྣམ་གཉིས་སུ་ཕྱེ་བའི་དམིགས་པ་ལ་བྱེད་གསུངས་པ་མི་འཐད་དེ། དེ་ལྟ་ན་འཇིག་རྟེན་ངར་འཛིན་བློ་ཡི་རྟེན་དུའང་མི་འདོད་ཅེས་པའང་དམིགས་པ་ལ་བྱེད་དགོས་པར་ཐལ་བའི་ཕྱིར་དང༌། དེ་དམིགས་པ་ལ་བྱེད་ན་དེ་རིག་པ་མ་ཡིན་པའང་བདག་ལྟའི་ཕྱིར་ཞེས་པའི་རྟགས་དང་མ་འབྲེལ་བའི་ཕྱིར་དང༌། རང་ལའང་མཚུངས་པའི་ཕྱིར་དང༌། སྐབས་འདིར་བདག་འཛིན་གྱི་དམིགས་རྣམ་གཉིས་ཀྱི་ཟླས་ཕྱེ་བའི་དམིགས་པ་འགོག་ན། བདེན་མེད་རྟོགས་པའི་ཤེས་རབ་ཀྱིའང་དམིགས་པ་བཀག་པར་ཧ་ཅང་ཐལ་བའི་ཕྱིར་ཏེ། དེ་གཉིས་དམིགས་པ་གཅིག་ལ་དམིགས་ནས་འཛིན་སྟངས་འགལ་བའི་ཕྱིར། རང་ལ་ཇི་ལྟར་མཚུངས་ཤེ་ན། ཕུང་པོ་ལ་བརྟེན་ནས་བཏགས་པའི་ང་ཙམ་དེ་ཡང་ངར་འཛིན་གྱི་བློའི་དམིགས་པ་མ་ཡིན་པར་ཐལ། གང་དག་བདག་རྣམ་པ་དེ་ལྟ་བུ་མི་འཛིན་པ་དག་ཀྱང་མངོན་པར་ཞེན་པའི་ཁྱད་པར་ལས་བདག་ཏུ་ལྟ་བའི་ཕྱིར།
གསུམ་ཅར་ཁྱེད་ཀྱིས་ཁས་བླངས་པའི་ཕྱིར། གཉིས་པ་ནི། མུ་སྟེགས་ཀྱིས་བརྟགས་པའི་བདག་འདི་ནི་དེ་ཁོ་ནར་མེད་པ་དང༌། དེ་ཁོ་ནར་ངར་འཛིན་གྱི་ཡུལ་མ་ཡིན་པར་མ་ཟད་ཀུན་རྫོབ་ཏུ་ཡང་ཡོད་པ་དང༌། ངར་འཛིན་གྱི་ཡུལ་དུ་མི་འདོད་དེ། ངར་འཛིན་ལྷན་སྐྱེས་ཀྱིས་ཁྱོད་དུ་མ་བཟུང་བའི་ཕྱིར། གཞན་ཡང་མུ་སྟེགས་ཀྱིས་བརྟགས་པའི་བདག་དེའི་ཁྱད་པར་ཀུན་ཀྱང་དེ་ཁོ་ན་ཉིད་དུ་ཡོད་པ་པ་མ་ཡིན་ཏེ། གང་གི་ཕྱིར་གྲངས་ཅན་གྱི་བསྟན་བཅོས་དང༌། བྱེ་བྲག་པའི་བསྟན་བཅོས་ལས་བདག་དེའི་ཁྱད་པར་མུ་སྟེགས་རྣམས་ཀྱིས་གང་བསྟན་པ་དེ་ཀུན་ལ། མུ་སྟེགས་རང་ལ་གྲགས་པའི་གཏན་ཚིགས་མ་སྐྱེས་པའི་ཕྱིར།
ཞེས་པས་གནོད་པ་དེའི་ཕྱིར། གཏན་ཚིགས་འདི་ནི་གཞན་གྲགས་སུ་བཤད་པ་ནི། མ་སྐྱེས་པའི་རྟགས་དབུ་མ་པས་ཁས་ལེན་པ་མ་ཡིན་གྱི། རྟགས་འདི་ལ་རྟེན་པའི་རྗེས་དཔག་གཅིག་ཡོད་པས། རྟགས་ཡང་དག་ནི་ཡིན་ལ། རང་རྒྱུད་ཀྱི་རྟགས་ཡང་དག་ཏུ་མི་བཞེད་པ་ལ་དགོངས་སོ་སྙམ་པ་ཡིན་ནོ། ། འདིར་གཞན་དག ངར་འཛིན་གྱི་དམིགས་པ་ཡུལ་དང༌། མ་སྐྱེས་པ་འགལ་ཏེ། དེའི་དམིགས་ཡུལ་ང་ཙམ་དང་གང་ཟག་སོགས་ཡིན་པས་དངོས་པོར་གྲུབ་པའི་ཕྱིར།
དེའི་རྣམ་པའི་ཡུལ་ནི་གང་ཟག་གི་བདག་ཡིན་པས། དེ་ནི་ཐ་སྙད་དུ་ཡང་མ་གྲུབ་པས། མ་སྐྱེས་པ་དང་མི་འགལ་ལོ། ། དེའི་རྒྱུ་མཚན་གྱིས་ངར་འཛིན་གྱི་རྟེན་མ་ཡིན་ཏེ། མ་སྐྱེས་པའི་ཕྱིར་ཞེས་པ་དམིགས་པ་ལ་འདོད་དགོས་སོ། ། ཞེས་གསུངས་པ་ནི་གཞུང་འདིས་གསལ་བར་བཀག་སྟེ། དེ་ཁྱད་ཀུན་ཀྱང་ཡོད་མ་ཡིན། ། ཞེས་པའི་འགྲེལ་པར། བདག་རྟག་པ་མ་ཡིན་ཞིང་བྱེད་པོ་མ་ཡིན་པ་ཡང་མ་ཡིན་པ་ནས་བྱ་བ་མེད་པའི་བར་ཡང་མ་ཡིན་ཏེ། རང་ཉིད་ཀྱིས་མ་སྐྱེས་པའི་ཕྱིར་ཞེས་ཀྱང་བཤད་པས།
མ་སྐྱེས་ན་རྟག་པ་མ་ཡིན་པ་དང༌། བྱེད་པ་པོ་མ་ཡིན་པས་ཁྱབ་པ་སོགས་ཀྱང་རང་ལུགས་ལ་ཁས་ལེན་པར་ནུས་སམ། ཡང་ཁྱོད་ལྟར་ན་བདག་ཆོས་ཅན། བདག་འཛིན་ལྷན་སྐྱེས་ཀྱི་དམིགས་པ་མ་ཡིན་པར་ཐལ། མ་སྐྱེས་པའི་ཕྱིར། ཁྱབ་བསལ་ནི་ཁས་བླངས་རྟགས་གྲུབ་སྟེ། འགྲེལ་པར་ཕྱོགས་འདིས་ནི་བདག་ཏུ་སྨྲ་བ་ཐམས་ཅད་དུ་མ་སྐྱེས་པ་ཉིད་ཀྱི་གཏན་ཚིགས་དང༌། མོ་གཤམ་གྱི་བུའི་དཔེས་དེའི་རང་གི་ངོ་བོ་དང་ཁྱད་པར་གསལ་བར་རིག་པར་བྱའོ། ། ཞེས་མ་སྐྱེས་པའི་རྟགས་དེ་བདག་ཙམ་གྱི་ངོ་བོ་ལ་ཞུགས་པར་བཤད་པའི་ཕྱིར་དང༌། དེ་ལྟར་གྱུར་པའི་བདག་ནི་ཡོད་པ་མ་ཡིན་ཞེས་པ་དེར་བདག་ཙམ་གྱི་ཆ་ནས་འགོག་པ་ཡིན་ཏེ།
ཁྱད་པར་ནི། དེ་ཁྱད་ཀུན་ཀྱང་ཡོད་མ་ཡིན། ། ཞེས་པར་འགོག་པའི་ཕྱིར། འདིར་མ་སྐྱེས་པའི་ཕྱིར་ཞེས་པ་རང་བཞིན་གྱིས་མ་སྐྱེས་པ་རྟགས་སུ་འགོད་པ་ཡིན་ལ། དེའང་རང་བཞིན་གྱིས་མ་སྐྱེས་པ་ནི་གོང་དུ་གྲུབ་ཟིན་ཅིང༌། རང་བཞིན་གྱིས་མ་སྐྱེས་ན་སྤྱིར་ཐ་སྙད་ཙམ་དུའང་མ་སྐྱེས་དགོས་པ་དང༌། མ་སྐྱེས་ན་ཐ་སྙད་དུའང་མེད་དགོས་པ་ནི་གྲངས་ཅན་གྱིས་ཁས་བླངས་པ་ཡིན་ཏེ། གལ་ཏེ་དངོས་རྣམས་དེ་ཉིད་དུ་མེད་ན། ། ཐ་སྙད་དུ་ཡང་མོ་གཤམ་བུ་ཇི་བཞིན། ། དེ་དག་མེད་པ་ཉིད་འགྱུར་དེ་ཡི་ཕྱིར། །
ཞེས་སྨྲས་པའོ། ། དེ་ལྟར་མ་ཡིན་པར་སྤྱིར་མ་སྐྱེས་པ་ཞེས་བཀོད་ནས་དེ་ཡང་དངོས་པོ་མ་ཡིན་པ་ལ་བློ་རྩེ་གཏོད་པ་ཁྱེད་ཀྱི་ལྟར་ན། རྟགས་དེ་གྲངས་ཅན་རང་ལ་གྲགས་པ་ཇི་ལྟར་ཡིན། ད་ལྟ་དངོས་པོར་ཁས་བླངས་མ་ཐག་ཏུ་དངོས་པོ་མ་ཡིན་པ་ཕྱིར་རྒོལ་ལ་རང་གྲགས་ཀྱི་གཏན་ཚིགས་སུ་འགྲོ་བ་ཆེས་བཞད་གད་ཀྱི་གནས་སོ། ། དེས་ན་འདིར་རང་གྲགས་ཀྱི་དོན་དངོས་པོ་གཞིར་བྱས་ཀྱི་སྟེང་དུ་རང་བཞིན་གྱིས་མ་སྐྱེས་ན་ཐ་སྙད་དུའང་མེད་དགོས་པའི་ཁྱབ་པ་མོ་གཤམ་བུའི་སྟེང་དུ་གྲངས་ཅན་གྱིས་ཁས་བླངས་པ་ཡིན་ནོ། ། དེ་ལྟར་མ་ཡིན་པར་རྟགས་གཞན་གྲགས་སུ་བྱས་ནས་ཁྱབ་པ་རང་ལུགས་སུ་འཇོག་ན། གང་ཟག་གི་བདག་ཆོས་ཅན། ངར་འཛིན་པའི་ཡུལ་དུའང་མི་རུང་བར་ཐལ། མ་སྐྱེས་པའི་ཕྱིར་ཞེས་བརྗོད་ན། འགྲེལ་པ་ལ་འཁོར་གསུམ་དངོས་འགལ་དུ་མི་འགྲོའམ།
ཇི་སྐད་དུ། འགྲེལ་པར་འདི་ནི་ངར་འཛིན་པའི་ཡུལ་དུའང་མི་རུང་སྟེ། མ་སྐྱེས་པ་ཉིད་ཀྱི་ཕྱིར་རོ་ཞེས་གསུངས་པས་སོ། ། དེ་ལྟར་གཞན་གྲགས་ཀྱི་ཕུང་པོ་ལས་རྫས་གཞན་དུ་གྱུར་པའི་བདག་གི་ངོ་བོ་དང་ཁྱད་པར་བཀག་ནས། ད་ནི་འགལ་བ་བརྗོད་པའི་ཐལ་འགྱུར་གྱིས་བདག་ཕུང་རྫས་གཞན་དགག་པ་ལ་བདག་ཕུང་རྫས་གཞན་ཡོད་པ་དགག ཕུང་པོ་ལས་རྫས་གཞན་པའི་བདག་དེ་ངར་འཛིན་གྱི་བཟུང་བྱ་ཡིན་པ་དགག་པའོ། ། དང་པོ་ནི་དེའི་ཕྱིར་ཕུང་པོ་ལས་རྫས་གཞན་པའི་བདག་མེད་དེ། ཕུང་པོ་མ་གཏོགས་པ་སྟེ་མེད་པའི་སར་བདག་དེ་ཡན་གར་དུ་འཛིན་པར་མ་གྲུབ་པའི་ཕྱིར། འདི་ནི་ཐལ་འགྱུར་དུ་བྱེད་དགོས་ཏེ། གལ་ཏེ་ཕུང་པོ་རྣམས་ལས་གཞན། །
ཕུང་པོའི་མཚན་ཉིད་མེད་པར་འགྱུར། ། ཞེས་པ་དང་རིགས་པ་གཅིག་པས་སོ། ། གཉིས་པ་ནི། ཕུང་པོ་ལས་རྫས་གཞན་དུ་གྱུར་པའི་བདག་ཆོས་ཅན། འཇིག་རྟེན་ཐ་མལ་པ་རྣམས་ཀྱི་ངར་འཛིན་ལྷན་སྐྱེས་ཀྱི་བློའི་རྟེན་དུའང་མི་འདོད་དེ། ཁྱོད་རིག་ཅིང་གཟུང་བ་མ་ཡིན་པའང་བདག་ཏུ་བལྟ་བའི་ཕྱིར། ཁོ་ན་རེ། ཚེ་རབས་འདིར་ཁྱད་པར་ལྔ་ལྡན་གྱི་བདག་མི་ཤེས་ཀྱང་སྔོན་ཚེ་རབས་གཞན་ལ་གོམས་པས་བཟུང་བ་ཡིན་ནོ་ཞེ་ན། ཤེས་བྱ་ཆོས་ཅན། སྔོན་གོམས་པའི་དབང་གིས་ཕུང་པོ་ལས་རྫས་གཞན་པའི་བདག་འགའ་ངར་འཛིན་གྱི་རྟེན་དུ་མེད་དེ།
གང་དག་དུད་འགྲོར་བསྐལ་པ་མང་པོར་སྐྱེ་བ་བསྐྱལ་བར་གྱུར་པ་དེ་དག་ཀྱང་མ་སྐྱེས་པ་དང་རྟག་པས་ཁྱད་པར་དུ་བྱས་པའི་བདག་རྫས་གཞན་འདི་མ་མཐོང་ལ། ངར་འཛིན་དེ་དག་ལའང་འཇུག་པར་མཐོང་བའི་ཕྱིར། གཉིས་པ་རང་སྡེ་བདག་ཕུང་རྫས་གཅིག་ཏུ་འདོད་པ་དགག་པ་ལ། ཕྱོགས་སྔ་མ་བརྗོད་པ། དེ་སུན་དབྱུང་བའོ། ། དང་པོ་ནི། རང་སྡེ་མང་བཀུར་བ་དག་ན་རེ། ཕུང་པོ་ལས་རྫས་གཞན་པའི་བདག་གྲུབ་པ་མེད་པའི་ཕྱིར། བདག་ཏུ་ལྟ་བའི་དམིགས་པ་ནི་ཕུང་པོ་ཁོ་ནའོ། ། དེའི་ཕྱིར་ཕུང་པོ་ཁོ་ན་བདག་ཡིན་ནོ་ཞེས་ཟེར་ཞིང༌།
དེའི་ནང་ནས་མང་བཀུར་བ་ཁ་ཅིག་ནི། ཕུང་པོ་ལྔ་ཆར་ཡང་བདག་ལྟའི་རྟེན་དུ་གྱུར་པའི་བདག་དེ་ཡིན་པར་འདོད་ཅིང༌། མང་བཀུར་བ་ཁ་ཅིག་ནི་སེམས་གཅིག་པུ་བདག་ཏུ་འདོད་དོ། ། འདིར་གཞན་དག་ན་རེ། སློབ་དཔོན་ལེགས་ལྡན་འབྱེད་ཀྱིས་རྣམ་པར་ཤེས་པ་གང་ཟག་ཏུ་འདོད་ཅིང༌། ཀུན་གཞི་མི་འདོད་པའི་རང་རྒྱུད་པ་གཞན་ཡང་དེ་དང་འདྲ་ལ། ཀུན་གཞི་འདོད་པས་ཀུན་གཞི་ཉིད་གང་ཟག་གི་མཚན་གཞིར་འདོད་དོ་ཞེས་གསུངས་པ་ནི་མི་རིགས་ཏེ། སློབ་དཔོན་ལེགས་ལྡན་འབྱེད་ཀྱིས་ལམ་དང་གང་ཟག་མི་ཕྱེད་པར་ཐལ་བ་དང༌། སློབ་དཔོན་སེང་གེ་བཟང་པོས་ཐེག་ཆེན་གྱི་སེམས་སྐྱེད་གང་ཟག་ཏུ་བཞེད་པར་ཐལ་བ་དང༌། ཐོགས་མེད་སྐུ་མཆེད་ཀྱིས་གང་ཟག་རྫས་གྲུབ་ཏུ་བཞེད་པར་ཐལ་བ་དང༌།
ཀུན་གཞི་རྒྱུན་ཆད་པའི་སངས་རྒྱས་ཀྱི་སར་གང་ཟག་གཞག་ཏུ་མེད་པར་ཐལ་བའི་ཕྱིར། དེས་ན་སློབ་དཔོན་ལེགས་ལྡན་འབྱེད་ཀྱིས་ཡིད་ཀྱི་རྣམ་ཤེས་གང་ཟག་གི་གདགས་གཞིར་བཞེད་པ་ཡིན་ཏེ། རྟོག་གེ་འབར་བ་ལས། ཁོ་བོ་ཅག་ཀྱང་ཐ་སྙད་དུ་རྣམ་པར་ཤེས་པ་ལ་བདག་གི་སྒྲ་དངོས་སུ་འདོགས་ཏེ། འདི་ལྟར་རྣམ་པར་ཤེས་པ་ནི་ཡང་སྲིད་ལེན་པའི་ཕྱིར་བདག་ཡིན་ནོ། ། ཞེས་ལུས་དང་དབང་པོའི་ཚོགས་པ་དག་ལ་ཉེ་བར་འདོགས་པའི་ཕྱིར་ཞེས་བདག་གི་ཐ་སྙད་འདོགས་པར་གསུངས་པའི་ཕྱིར། གཞན་དུ་ན་ལུང་འདིས་ལུས་དང་དབང་པོའི་ཚོགས་པ་བདག་ཏུ་བཞེད་པར་བསྟན་པ་ཡིན་ཞེས་སྨྲས་ན་ཅིས་འགོག དེས་ན་ལེགས་ལྡན་འབྱེད་གཞུང་འདིའི་ཕྱོགས་སྔ་མ་ཡིན་ཞེས་སྨྲ་བ་ནི་རྒྱང་རིང་དུ་དོར་བར་བྱོས་ཤིག གཉིས་པ་དེ་དགག་པ་ལ། རྒྱས་པར་བཤད་པ་དང༌།
ཕུང་པོ་བདག་ཏུ་འདོད་པ་དང༌། བདག་རྟག་པ་བཀག་པས་བདག་ཁེགས་པར་འདོད་པ་ནང་འགལ་བར་བསྟན་པས་མཇུག་བསྡུ་བའོ། ། དང་པོ་ནི། ཕུང་པོ་བདག་ཡིན་པ་ལ་གནོད་བྱེད་བརྗོད། ཕུང་པོ་བདག་ལྟའི་དམིགས་པར་མདོ་ལས་བཤད་པས་ཕུང་པོ་བདག་ཏུ་མི་འགྲུབ་པར་བསྟན། དང་པོ་ལ་བདག་ལྟའི་འཇུག་ཚུལ་ལ་བརྟགས་ནས་དགག བདག་མེད་རྟོགས་པའི་ཡུལ་མཐོང་ཚུལ་ལ་བརྟགས་ནས་དགག་པའོ། ། དང་པོ་ལ། རྒྱས་པར་བཤད་པ་དང༌། དོན་བསྡུ་བའོ། །
དང་པོ་ལ། ཐལ་འགྱུར་དངོས་དང༌། དེའི་ཉེས་སྤོང་གི་ལན་དགག་པའོ། ། ཐལ་འགྱུར་དངོས་ལ་རྟག་པར་ཐལ་བ་དང༌། ཆད་པར་ཐལ་བའོ། ། དང་པོ་ལ། ཡུལ་བདག་མང་པོར་ཐལ་བ་དང༌། ཡུལ་ཅན་བདག་འཛིན་སྤོང་མི་ནུས་པར་ཐལ་བའོ། ། དང་པོ་ནི། གལ་ཏེ་ཕུང་པོ་བདག་ཡིན་ན་གང་ཟག་གཅིག་ལ་བདག་དེ་དག་ཀྱང་རྫས་གཞན་མང་པོ་ཡོད་པར་ཐལ་བར་འགྱུར་ཏེ།
ཕུང་པོ་རྫས་གཞན་མང་པོ་ཡོད་པ་ཡིན་པའི་ཕྱིར། ཁྱབ་པ་ཁས་བླངས་ཏེ། ཕུང་པོ་བདག་ཡིན་པ་དེའི་ཕྱིར། གཉིས་པ་ནི། བདག་ནི་རྫས་སུ་གྲུབ་པར་འགྱུར་ཏེ། ཕུང་པོ་བདག་ཡིན་པའི་ཕྱིར། བདག་དེ་བལྟ་བའི་འཇིག་ལྟ་ཆོས་ཅན། ཕྱིན་ཅི་ལོག་སྟེ་ཀུན་བརྟགས་ཡིན་པར་མི་འགྱུར་ཏེ། རྫས་ལ་འཇུག་པའི་ཡུལ་ཅན་ཡིན་པའི་ཕྱིར། དཔེར་ན་སྔོ་སེར་ལ་སོགས་པའི་ཡུལ་ཅན་གྱི་དབང་ཤེས་བཞིན།
འདོད་ན་མཐོང་སྤངས་སུ་འདོད་པ་དང༌། དེ་གཞི་མེད་དུ་འདོད་པའང་འགལ། འདིར་གཞན་དག་བདག་ལྟའི་དམིགས་པ་ཡིན་ན་བདག་ཡིན་པའི་ཁྱབ་པ་རང་ལུགས་ལ་ཁས་ལེན་པ་ནི་ཆེས་འཁྲུལ་ཏེ། བདག་འཛིན་གྱིས་གང་ལ་དམིགས་ནས་བདག་ཏུ་བཟུང་བའི་དམིགས་པ་དེ་བདག་ཡིན་པ་འགོག་པ་གཞུང་འདི་དག་གི་སྐབས་ཀྱི་དོན་ཡིན་པའི་ཕྱིར། ཁྱོད་ལྟར་ན་ཕུང་པོ་ལ་བརྟེན་ནས་བཏགས་པའི་ང་ཙམ་ཆོས་ཅན། བདག་ཡིན་པར་ཐལ། བདག་ལྟའི་དམིགས་པ་ཡིན་པའི་ཕྱིར། དེ་ལྟ་ན་བདག་ནི་རྫས་སུ་འགྱུར་ཞིང་དེར་ལྟ་བ་རྫས་ལ་འཇུག་པས་ཕྱིན་ཅི་ལོག་མི་འགྱུར། ཞེས་ཀྱང་མི་མཚུངས་སམ། ཡང་ཁྱེད་ཅག་ལྷ་སྦྱིན་གྱི་མིག་སྣ་སོགས་བདག་གི་བའི་མཚན་གཞིར་འདོད་པ་ལའང༌།
བདག་གི་རྫས་སུ་འགྱུར་ཞིང་དེར་ལྟ་བ་དང་རྫས་ལ་འཇུག་པས་ཕྱིན་ཅི་ལོག་མི་འགྱུར་ཞེས་ཀྱང་མཚུངས་སོ། ། ཡང་འདི་དཔྱད་དགོས་ཏེ། འདིར་ཕྱོགས་སྔ་མས་བདག་ཕུང་རྫས་གཅིག་ཏུ་ཁས་བླངས་ཀྱང་ཕུང་པོ་ལྔ་པོ་གང་རུང་ངམ་རྣམ་ཤེས་ཀྱི་ཕུང་པོ་ཡིན་ན། བདག་ཡིན་པའི་ཁྱབ་པ་ཁས་མ་བླངས་པས་བདག་མང་པོར་ཐལ་བའི་ཉེས་པ་ཇི་ལྟར་འཇུག་སྙམ་ན། གཞན་དག་ན་རེ་བདག་ཕུང་གཉིས་ཆོས་ཅན། ཐམས་ཅད་གཏན་མེད་ཀྱི་གཅིག་པར་ཐལ། བདེན་པའི་གཅིག་ཡིན་པའི་ཕྱིར། ཞེས་ཕུལ་ནས་འདོད་ན་བདག་མང་པོར་ཐལ་བ་འཕེན་ནོ་ཞེས་གསུངས་པ་ནི་མ་ཡིན་ཏེ། མང་པོ་དང་གཅིག་ཡིན་ན་མང་པོར་ཐལ་བ་འཕེན་ནུས་ཀྱང༌། བདག་ཕུང་གཉིས་གཅིག་ཡིན་པ་ལ་རང་སྡེ་སུས་ཀྱང་འདོད་ལན་མི་འདེབས་པའི་ཕྱིར་རོ། །
དེས་ན་མང་པོ་དང་རྫས་གཅིག་པས་མང་པོར་ཐལ་བ་འཕེན་པ་མ་ཡིན་གྱི། ཕུང་པོ་རེ་རེ་ནས་བདག་ཡིན་ན་བདག་མང་པོར་ཐལ་བ་འཕེན་པ་ཡིན་ནོ། ། གཉིས་པ་ལ། མྱང་འདས་ཀྱི་ཚེ་བདག་ཆད་པར་ཐལ་བ། འཁོར་བའི་ཚེ་ལས་འབྲས་ཀྱི་འབྲེལ་བ་ཆད་པར་ཐལ་བའོ། ། དང་པ་ནི། གཞན་ཡང་ལྷག་མེད་དུ་མྱ་ངན་ལས་འདས་པའི་ཚེ། ངེས་པར་བདག་ཆད་པར་འགྱུར་ཏེ། དེར་ཕུང་པོ་ཆད་པར་ཁྱེད་རང་གིས་འདོད་པའི་ཕྱིར། འདོད་ན་ཆད་པའི་ལྟ་བ་ཁས་བླངས་པར་འགྱུར་ཏེ།
འཇིག་ལྟས་གང་བདག་ཏུ་བཟུང་བ་དེ་ཉིད་ལ། རྟག་པའམ་ཆད་པར་འཛིན་པ་དེ་མཐར་འཛིན་གྱི་ལྟ་བར་ཁྱེད་ཀྱིས་འདོད་པས་སོ། ། གཉིས་པ་ནི། མྱ་ངན་ལས་འདས་པའི་སྔོན་རོལ་དུ་བདག་སྐད་ཅིག་གིས་སྐྱེ་འཇིག་བྱེད་པར་ཐལ། དེའི་ཚེ་ཕུང་པོ་སྐད་ཅིག་གིས་སྐྱེ་འཇིག་བྱེད་པའི་ཕྱིར། ཁྱབ་པ་ཁས་བླངས། འདོད་ན། བྱེད་པ་པོས་འབྲས་བུ་མྱོང་བ་མེད་པར་ཐལ། ལས་བྱེད་པ་པོ་དེ་འབྲས་བུ་མྱོང་བའི་དུས་སུ་མེད་པའི་ཕྱིར། ཁྱབ་པ་ཁས་བླངས་ཏེ།
ལས་བྱེད་པ་པོ་དང༌། རྣམ་སྨིན་མྱོང་བ་པོའི་བདག་གཉིས་རང་བཞིན་གྱིས་གྲུབ་པའི་གཞན་དུ་ཁས་བླངས་པས་སོ། ། ཡང་གཞན་གྱིས་བསགས་པའི་ལས་ཀྱི་འབྲས་བུ་གཞན་གྱིས་ཟ་བར་ཐལ། ལས་བྱེད་པ་པོའི་བདག་དང༌། རྣམ་སྨིན་མྱོང་བ་པོའི་བདག་གཉིས་རང་བཞིན་གྱིས་གཞན་ཡིན་པའི་ཕྱིར། གཉིས་པ་ནི། སྐད་ཅིག་སྔ་ཕྱི་གཞན་ཡིན་ཡང་ཉེས་པ་དེ་མེད་དེ། ལས་བྱེད་པ་པོ་དང་རྣམ་སྨིན་མྱོང་བ་པོ་རྒྱུད་གཅིག་པའི་ཕྱིར་ཞེ་ན། ཤེས་བྱ་ཆོས་ཅན། དེ་ཁོ་ན་ཉིད་དུ་རྒྱུད་གཅིག་པ་དེ་ཡོད་ན་སྐྱོན་མེད་པ་བདེན་ན་ཡང༌།
རྒྱུད་ཅན་རྫས་ཐ་དད་པ་རྣམས་ལ་རྒྱུད་གཅིག་དེ་མི་སྲིད་པར་ཐལ། སྔར་བྱམས་པ་ཉེར་སྦས་ལ་བརྟེན་ཆོས་རྣམས་ནི་ཞེས་པའི་སྐབས་སུ་རྣམ་པར་དཔྱད་པའི་ཚེ་རྒྱུན་ཅན་རྫས་ཐ་དད་པ་རྣམས་རྒྱུད་གཅིག་པ་ལ་ཉེས་པ་བཤད་ཟིན་པའི་ཕྱིར་རོ། ། དོན་བསྡུ་བ་ནི། ཕུང་པོ་ལྔ་བདག་ཡིན་པ་དང༌། སེམས་བདག་ཡིན་པ་མི་རིགས་ཏེ། དེ་ལ་སྔར་བཤད་པའི་རིགས་པས་གནོད་པ་དེའི་ཕྱིར། གཉིས་པ་བདག་མེད་རྟོགས་པའི་ཡུལ་མཐོང་ཚུལ་ལ་བརྟགས་ནས་དགག་པ་ལ། ཐལ་འགྱུར་དངོས་དང༌། ཉེས་སྤོང་ལ་བརྟགས་ནས་དགག་པའོ། ། དང་པོ་ལ་ལུང་མ་བསྟན་བཅུ་བཞིའི་རྣམ་གཞག་མི་འཐད་པར་ཐལ་བ་དང༌།
རྣལ་འབྱོར་པས་ཕུང་པོ་མེད་ངེས་སུ་གཟིགས་པར་ཐལ་བའོ། ། དང་པོ་ནི། བདག་དང་འཇིག་རྟེན་མཐའ་དང་ལྡན་པ་དང༌། བདག་དང་འཇིག་རྟེན་མི་རྟག་པ་དང༌། དེ་བཞིན་གཤེགས་པ་གྲོངས་ཕན་ཆད་མི་འབྱུང་བར་ལུང་བསྟན་དུ་ཡོད་པར་ཐལ། ཕུང་པོ་མི་རྟག་པ་ལ་སོགས་པར་ལུང་བསྟན་དུ་ཡོད་པའི་ཕྱིར། ཁྱབ་པ་ཁས་བླངས། འདོད་མི་ནུས་ཏེ། བདག་དང་འཇིག་རྟེན་མཐའ་ལྡན་ལ་སོགས་ལུང་བསྟན་དུ་མེད་པར་ཉན་ཐོས་སྡེ་པ་ཁྱོད་རང་གིས་འདོད་པའི་ཕྱིར། ཉེས་པ་འདི་ནི་བརྟེན་ནས་བཏགས་པའི་ང་ཙམ་བདག་ཡིན་པར་འདོད་པའང་མཚུངས་སོ། །
གཉིས་པ་ནི། ཁྱོད་ཀྱི་ལྟར་ན་རྣལ་འབྱོར་པས་བདག་མེད་མངོན་སུམ་དུ་མཐོང་བ་ལ་དེའི་ཚེ་ངེས་པར་ཕུང་པོའི་དངོས་པོ་རྣམས་མེད་པར་མཐོང་བར་འགྱུར་ཏེ། ཕུང་པོ་བདག་ཡིན་པའི་ཕྱིར། ཉེས་པ་འདི་ནི་གཞན་དག་བརྟེན་ནས་བཏགས་པའི་ང་ཙམ་བདག་ཡིན་པ་ལའང་མཚུངས་སོ། ། གཉིས་པ་ཉེས་སྤོང་ལ་བརྟགས་ནས་དགག་པ་ལ། ཁས་བླངས་བརྗོད་པ་དང༌། དེ་སུན་དབྱུང་བའོ། ། དང་པོ་ནི། ཁོ་ན་རེ། ཉེས་པ་དེ་དག་མེད་དེ།
ལས་འབྲས་ཀྱི་འབྲེལ་པ་འཇོག་པའི་ཚེ་བདག་གི་སྒྲ་ཕུང་པོ་ལ་འཇུག་ལ། རྣལ་འབྱོར་པས་བདག་མེད་པར་མཐོང་བའི་ཚེ། བདག་རྟག་པ་ཙམ་སྤོང་བ་སྟེ་མེད་པར་མཐོང་བ་ཡིན་ནོ་ཞེ་ན། གཉིས་པ་ལ། ཁས་བླངས་འགལ་བ་བསྟན་པ་དང༌། དགྲ་བཅོམ་ལ་ཆགས་སོགས་སྐྱེ་བར་ཐལ་བའོ། ། དང་པོ་ནི། ཁྱོད་ཀྱི་ལྟར་ན། སེམས་སམ་ཕུང་པོ་བདག་ཏུ་མི་འགྱུར་བར་ཐལ། བདག་གི་སྒྲ་བདག་རྟག་པ་ཉིད་ལ་འཇུག་པའི་ཕྱིར།
ཉེས་པ་འདི་ཡང་གཞན་དག་ལ་འཇུག་པར་མཐོང་སྟེ། བརྟེན་ནས་བཏགས་པའི་ང་ཙམ་བདག་ཏུ་མི་འགྱུར་བར་ཐལ། བདག་མེད་རྟོགས་པའི་ཤེས་རབ་ཀྱིས་བདག་བདེན་གྲུབ་མེད་པར་གཟིགས་པའི་ཕྱིར། འདིའི་ཐད་ཀྱི་འགྲེལ་པར། འདིར་ནི་ནང་གི་བྱེད་པའི་སྐྱེས་བུ་བདག་ཡིན་ལ། གཞན་དུ་ཕུང་པོ་རྣམས་བདག་ཡིན་ནོ་ཞེས་འདོད་དགུར་སྤྱོད་པ་རིགས་པ་མེད་པ་འདི་ཀོ་གང་ལས་རྙེད་པ་ཡིན། དེའི་ཕྱིར་ཆོས་ཐམས་ཅད་རྒྱུའི་བདག་མེད་པའོ་ཞེས་བྱ་བ་འདིར། བདག་གི་ཕུང་པོ་རྣམས་ལ་འཇུག་པར་མི་འདོད་ན། གཞན་དུ་ཡང་མི་འདོད་པར་བྱ་དགོས་སོ། ། ཞེས་གསུངས་པའི་རིགས་པ་འདི་ནི།
གངས་ཅན་གྱི་ཆེན་པོ་དག་འདིར་མེད་རྒྱུའི་བདག་ནི་བདེན་གྲུབ་ལ་བྱ་ལ། ཡོད་རྒྱུའི་བདག་ནི་བརྟེན་ནས་བཏགས་པའི་ང་ཙམ་ལ་བྱའོ་ཞེས་འདོད་པ་དེ་དག་ལ་ཇི་ལྟ་བ་བཞིན་མི་མཚུངས་སམ་ཞེས་ཤེས་རབ་དང་ལྡན་པ་རྣམས་ཀྱིས་ཡང་ཡང་དུ་དཔྱད་པར་བྱའོ། ། ཞེས་ཁོ་བོ་སྨྲའོ། ། གཉིས་པ་ནི། ཁྱོད་ཀྱི་ལྟར་ན་རྣལ་འབྱོར་པ་བདག་མེད་མངོན་སུམ་དུ་མཐོང་བ་དེ་ཆོས་ཅན། ཁྱོད་ཀྱིས་གཟུགས་སོགས་ཀྱི་དེ་ཁོ་ན་ཉིད་རྟོགས་པར་མི་འགྱུར་ཞིང་སྟེ་མི་རྟོགས་པར་ཐལ། ཁྱོད་ཀྱི་གཟུགས་རང་གི་སྟེང་དུ་གཞན་གྱིས་བརྟགས་པའི་བདག་བཏགས་པ་བ་ཙམ་ཞིག་མེད་པར་མཐོང་བ་ཡིན་པའི་ཕྱིར། དེ་འདོད་ན། དགྲ་བཅོམ་པ་དེ་ཆོས་ཅན། ཁྱོད་ཀྱིས་རྒྱུད་ལ་གཟུགས་སོགས་ལ་དམིགས་པའི་འདོད་ཆགས་སོགས་སྐྱེ་བར་འགྱུར་ཏེ།
གཟུགས་སོགས་ལ་བདེན་པར་དམིགས་ནས་འཇུག་པའི་ཕྱིར། རྟགས་ཁས་བླངས་ཏེ། དེས་གཟུགས་སོགས་དེའི་ངོ་བོ་བདེན་མེད་དུ་རྟོགས་པ་མེད་པའི་ཕྱིར། ཕྱི་རོལ་པ་བཞིན་ནོ། ། གཞུང་འདིས་ནི་ཕུང་པོ་རང་བཞིན་མེད་པར་མ་རྟོགས་པར། ཕུང་པོའི་སྟེང་དུ་རྟག་གཅིག་རང་དབང་ཅན་གྱི་བདག་མེད་པར་རྟོགས་པ་ཙམ་གྱིས་གང་ཟག་གི་བདག་མེད་རྟོགས་པའི་གོ་མི་ཆོད་པར་སྟོན་པ་ཡིན་གྱི། ཡོད་རྒྱུའི་བདག་གཅིག་ཁས་བླངས་ནས་དེ་བདེན་པར་མེད་པ་གང་ཟག་གི་བདག་མེད་ཀྱི་དོན་དུ་སྟོན་པ་མ་ཡིན་ནོ། ། ཡང་གང་དག་ཕུང་པོ་བདག་འཛིན་གྱི་དམིགས་པར་ཁས་བླངས་པ་ལ། དེ་ཚེ་ངེས་པར་དངོས་རྣམས་མེད་པར་འགྱུར་ཞེས་འཕེན་པར་འདོད་པ་དེ་དག་གི་ལྟར་ན། ཕྱི་ནང་གི་དངོས་པོ་རྣམས་བདེན་འཛིན་གྱིས་དམིགས་པར་ཁས་ལེན་པ་ལའང༌།
དེ་ཚེ་ངེས་པར་དངོས་རྣམས་མེད་པར་འགྱུར་ཞེས་པའི་ཐལ་བ་ཅིའི་ཕྱིར་མི་མཚུངས་ཞེས་སེམས་དགོས་སོ། ། དེ་ལྟར་ན་སྔར་བཤད་པའི་རིགས་པ་རྣམས་ནི་ཕུང་པོ་བདག་ཡིན་ན། བདག་བདག་འཛིན་གྱི་འཛིན་སྟངས་ཀྱི་བཟུང་བྱ་ཡིན་དགོས་ལ། དེ་ལྟ་ན་སྔར་གྱི་ཉེས་པ་དེ་དག་ཏུ་འགྱུར་རོ་ཞེས་འཕེན་པ་ཡིན་ནོ། ། དེ་ལྟ་མ་ཡིན་པར་ཕུང་པོ་བདག་འཛིན་ལྷན་སྐྱེས་ཀྱི་དམིགས་པར་འདོད་པ་བཀག་ནས། བདག་དེ་བདག་འཛིན་ལྷན་སྐྱེས་ཀྱི་དམིགས་པར་འཆད་པ་གཞུང་འདི་དག་གི་སྐབས་ཀྱི་དོན་ཡིན་ན། སྔར་བཤད་པའི་ཉན་ཐོས་པ་ལ་གང་འཕངས་པའི་ཉེས་པ་ཐམས་ཅད་རང་ལ་ལྡོག་ཅིང་འཆད་པར་འགྱུར་བའི་ཉེས་པ་རྣམས་ཀྱང་ངོ༌། ། འགྲེལ་པར་དེའི་དམིགས་པ་ནི་བདག་ཁོ་ན་ཡིན་ཏེ། ངར་འཛིན་པ་ནི་བདག་གི་ཡུལ་ཅན་ཡིན་པའི་ཕྱིར་ཞེས་པས། བདག་འཛིན་གྱི་དམིགས་པར་བསྟན་ནོ། །
ཞེས་འདོད་པ་ནི་ལོག་པར་འཆད་པ་ཁོ་ན་ཡིན་ཏེ། དེ་འདྲའི་དམིགས་པར་གྱུར་པའི་བདག་དེ་ངོས་བཟུང་ནས་འགོག་པའི་དབང་དུ་བྱས་ནས། ཟ་པོ་རྟག་དངོས་བྱེད་པོ་མིན་པའི་བདག་ཅེས་སོགས་གསུངས་པའི་ཕྱིར། དེའི་སྔ་འགྲེལ་དུ་འཇིག་ཚོགས་ལ་བལྟ་བའི་དམིགས་པར་གྱུར་པའི་བདག་དེ་ཅི་ཞིག་ཅེས་དེ་ཉིད་མི་ཤེས་སོ་ཞེ་ན། དེ་ལ་རེ་ཞིག་ཟ་པོ་ཞེས་མཚམས་སྦྱར་བའི་ཕྱིར་རོ། ། སྐབས་འདིར་དམིགས་པ་དང༌། རྟེན་ཞེས་པ་འཛིན་སྟངས་ཀྱི་བཟུང་བྱ་ལ་འདོད་དགོས་སོ། ། ཁྱེད་ལྟར་ན། གང་ཟག་འདི་ཡི་ཡུལ་དུ་རྟོགས་བྱས་ནས། ། རྣལ་འབྱོར་པ་ཡིས་གང་ཟག་འགོག་པར་བྱེད། །
ཅེས་འདོན་དགོས་པར་མ་སོང་ངམ་སེམས་ཤིག་དང༌། གཉིས་པ་ཕུང་པོ་བདག་ལྟའི་དམིགས་པར་མདོ་ལས་བཤད་པས་ཕུང་པོ་བདག་ཏུ་མི་འགྲུབ་པར་བསྟན་པ་ལ། མདོའི་དགོངས་པ་བཤད་ནས། ཕུང་པོ་བདག་ཡིན་པ་ལ་གནོད་བྱེད་བརྗོད། ཐུབ་པས་བདག་དེ་ཁམས་དྲུག་སོགས་ལ་བརྟེན་ནས་འདོད་པར་གསུངས་པའི་ཚུལ་ལོ། ། དང་པོ་ལ། རང་ལུགས་ཀྱི་མདོའི་དགོངས་པ་བཤད། གཞན་ལུགས་ལ་ཕུང་པོ་ཚོགས་ཙམ་བདག་ཏུ་འདོད་དགོས་པར་བསྟན་ནས་དེ་ལྟར་འདོད་པ་ལ་གནོད་བྱེད་བརྗོད་པའོ། ། དང་པོ་ལ། འདོད་པ་བརྗོད་པ་དང༌།
དེ་དགག་པའོ། ། དང་པོ་ནི། མང་བཀུར་བ་ན་རེ། ཕུང་པོ་བདག་ཏུ་འདོད་དགོས་ཏེ། གང་གི་ཕྱིར་ན། སྟོན་པས་ཕུང་པོ་བདག་གོ་ཞེས་གསུངས་པ་དེའི་ཕྱིར་ཏེ། ཇི་སྐད་དུ། དགེ་སློང་དག དགེ་སྦྱོང་ངམ་བྲམ་ཟེ་གང་སུ་དག་ཅིག་བདག་གོ་སྙམ་དུ་ཡང་དག་པར་རྗེས་སུ་བལྟ་བ་དེ་དག་ནི། ཉེ་བར་ལེན་པའི་ཕུང་པོ་འདི་དག་ཁོ་ན་ལ་ཡང་དག་པར་རྗེས་སུ་བལྟའོ། །
ཞེས་བདག་རྟག་པ་བསལ་ནས། ཕུང་པོ་བདག་ཏུ་གསུངས་པའི་ཕྱིར་ཞེ་ན། གཉིས་པ་ནི། དྲངས་མ་ཐག་པའི་མདོར་བསྟན་པའི་དགོངས་པ་དེ་ནི་ཆོས་ཅན། ཕུང་པོ་བདག་ཅེས་བཞེད་པ་མ་ཡིན་ཏེ། ཕུང་པོ་ལས་དོན་གཞན་པའི་བདག་འགོག་པ་ལ་དགོངས་ཏེ་གསུངས་པའི་ཕྱིར་ཏེ། གཟུགས་བདག་མ་ཡིན་ཞེས་སོགས་མདོ་གཞན་གསུངས་པ་དེའི་ཕྱིར་རོ། ། ཇི་ལྟར་གསུངས་ཤེ་ན། གང་གི་ཕྱིར་ན་གཟུགས་དང་ཚོར་བ་བདག་མ་ཡིན། འདུ་ཤེས་ཀྱང་བདག་མ་ཡིན།
འདུ་བྱེད་རྣམས་བདག་མ་ཡིན། རྣམ་ཤེས་ཀྱང་བདག་མ་ཡིན་པར་མདོ་གཞན་ལས་གསུངས་པ་དེའི་ཕྱིར། མདོ་འདིས་ནི་ཕུང་པོ་བདག་ལྟའི་དམིགས་པར་བསྟན་པ་ཡིན་ཏེ། ཁོ་ནའི་སྒྲས་དམིགས་པ་བདག་ལ་དམིགས་ནས་བདག་ཏུ་བཟུང་བ་བཀག་ནས། དམིགས་པ་ཕུང་པོ་ལ་དམིགས་ནས་བདག་མེད་བཞིན་དུ་ཕུང་པོ་ལ་བརྟེན་ནས་བདག་ཏུ་བཟུང་བར་བསྟན་པའི་ཕྱིར་དང༌། བདག་ཏུ་ལྟ་བ་ཉིད་ཤུར་འདོད་ཅེས་པའི་འགྲེལ་པར་ཕུང་པོ་རྣམས་མ་བཟུང་བར་བདག་ཏུ་མངོན་པར་ཞེན་པར་མི་ནུས་པས། རྣམ་པ་བཞིའི་སྒོ་ནས་ཕུང་པོ་རྣམས་ལ་དམིགས་ཤིང་འཇུག་གོ་ཞེས་གསུངས་པས་སོ། ། འདིར་གཞན་དག་གཞུང་དུ་ཕུང་པོ་བདག་ལྟའི་དམིགས་པ་ཡིན་པ་བཀག་ནས། བརྟེན་ནས་བཏགས་པའི་བདག་བདག་ལྟའི་དམིགས་པར་སྟོན་པ་ཆེས་བསལ་བ་ཡིན་ནོ། ། ཞེས་གསུངས་པ་ནི།
འདི་ཉིད་ཀྱི་ཐད་ཀྱི་འགྲེལ་པར་གང་བཀག་པ་དེ་ཉིད་ཁས་བླངས་པ་ཡིན་པར་ཤེས་པར་བྱ་དགོས་ཏེ། འདིའི་འགྲེལ་པར། གང་ལས་གཟུགས་ལ་སོགས་པ་བདག་ཉིད་ཡིན་པ་བཀག་པ་དེ་ལས་ནི། བརྟེན་ནས་བཏགས་པའི་བདག་འཇིག་ཚོགས་ལ་བལྟ་བའི་ཡུལ། ཕུང་པོའི་ཉེ་བར་ལེན་པ་ཅན་བཀག་གོ་ཞེས་བྱ་བར་རིག་པར་བྱ་སྟེ། དེ་ཁོ་ན་ཉིད་སེམས་པའི་སྐབས་སུ་བབ་པའི་ཕྱིར་རོ། ། ཞེས་གསུངས་ལ། དེའི་དོན་ནི། མདོ་སྔ་མས་ཕུང་པོ་ལྔ་རེ་རེ་ནས་བདག་ཡིན་པ་བཀག་པའི་རིག་པ་དེ་ཆོས་ཅན། ཁྱོད་ཀྱི་བརྟེན་ནས་བཏགས་པའི་བདག་དེ་བདག་ཉིད་ཡིན་པ་བཀག་སྟེ།
ཁྱོད་དེ་ཁོ་ན་ཉིད་སེམས་པ་སྟེ་བདག་འགོག་པའི་རིག་པ་ཡིན་པའི་ཕྱིར། ཞེས་པ་ཡིན་ལ། བཀག་པའི་ཚུལ་ཡང༌། ཉེ་བར་ལེན་པའི་ཕུང་པོ་འདི་དག་ཁོ་ན་ལ་བདག་ཏུ་བཏགས་ཞེས་གསུངས་པས། ཉེ་བར་ལེན་པ་པོ་དང༌། ཉེ་བར་བླང་བྱ་རྫས་གཞན་ཡོད་པ་བཀག་ལ། དེ་བཀག་པ་ན། རྟེན་ནས་བཏགས་པའི་བདག་དེ་འཇིག་ལྟའི་ཡུལ་དུ་གྱུར་པའི་ཕུང་པོ་ཉེ་བར་ལེན་པ་ཅན་ཡིན་པ་ཡང་བཀག་པའམ། ཁེགས་པ་ཡིན་ཏེ། ཉེ་བར་ལེན་པ་པོའི་བདག་ཁེགས་པའི་ཕྱིར་ཞེས་པའོ། །
འདི་ལ་གཞན་དག་ན་རེ། ཕུང་པོ་ལྔ་ཆོས་ཅན། བདག་ཡིན་པར་ཐལ། བདག་ལྟའི་དམིགས་པ་ཡིན་པའི་ཕྱིར། རྟགས་ཁས་བླངས་ཤེ་ན། འོ་ན་དེ་ཆོས་ཅན། བདེན་གྲུབ་ཡིན་པར་ཐལ། བདེན་འཛིན་གྱི་དམིགས་པ་ཡིན་པའི་ཕྱིར། ཁྱབ་པ་འགལ་ལོ་ཞེ་ན། སྔ་མའང་ཅིའི་ཕྱིར་མི་འགལ།
དེས་ན་གང་ཟག་གི་བདག་འཛིན་གྱི་དམིགས་པར་གྱུར་པའི་བདག་ཞིག་ཡོད་པར་འདོད་པ་ནི་ཕྱི་རོལ་པའི་གཞུང་ལས་མ་འདས་ཏེ། གང་གི་ཕྱིར་ན། གོང་དུ་འགྲེལ་པར་འཇིག་ལྟའི་དམིགས་པར་གྱུར་པའི་བདག་དེ་ཅི་ཞིག་ཅེས་བཀག་པ་དེ་ཉིད་ཁས་བླངས་པའི་ཕྱིར་རོ། ། མདོར་ན་འགྲེལ་པར་བརྟེན་ནས་བཏགས་པའི་བདག་དེ་བདག་མ་ཡིན་པར་ཤིན་ཏུ་གསལ་བ་ལ་གཞན་དག་གིས་ནི་སྐྱོགས་བཤད་མང་དུ་བྱས་སོ། ། ཞེས་བློ་གྲོས་དང་ལྡན་པ་འགའ་ཞིག་ལ་ཡང་དང་ཡང་དུ་བསྙད་པར་བྱའོ། ། གཉིས་པ་ལ། མདོ་དེས་ཕུང་པོ་ཚོགས་ཙམ་བདག་ཏུ་སྟོན་པར་ཐལ་བ་དང༌། དེ་ལྟར་འདོད་པ་ལ་གནོད་བྱེད་བརྗོད་པའོ། ། དང་པོ་ནི། མདོ་ལས་ཕུང་པོ་བདག་ཏུ་སྟོན་པ་མ་ཡིན་མོད།
ཡིན་དུ་ཆུག་ཀྱང་ཕུང་པོ་བདག་གོ་ཞེས་བརྗོད་པའི་ཚེ་ཕུང་པོ་ཚོགས་ཙམ་བདག་ཡིན་པར་ཐལ། དེ་ཡིན་པའམ་ཕུང་པོའི་རེ་རེ་ནས་བདག་ཏུ་སྟོན་པ་གང་རུང་ཞིག་ཕྱི་མ་མ་ཡིན་པའི་ཕྱིར། རྟགས་ཕྱི་མ་བསྒྲུབ་པའི་དཔེ་ནི། ཤིང་རྣམས་ནི་ནགས་ཚལ་ལོ་ཞེས་བརྗོད་པའི་ཚེ། ཤིང་གི་ཚོགས་པ་ནགས་ཚལ་ཡིན་གྱི་ཤིང་རེ་རེ་ནས་ནགས་ཚལ་དུ་མི་སྟོན་པ་བཞིན་ནོ། ། གཉིས་པ་ལ་དེ་འདོད་དོ་ཞེ་ན། ཕུང་པོ་རྣམས་ཀྱི་ཚོགས་ཙམ་བདག་མ་ཡིན་པའི་ཤེས་བྱེད་དང༌། ཡིན་པ་ལ་གནོད་བྱེད་བསྟན་པའོ། ། དང་པོ་ལ། རིགས་པའི་སྒྲུབ་བྱེད།
ལུང་གི་སྒྲུབ་བྱེད། དང་པོ་ལ། གཞན་གྲགས་དང༌། འགལ་བ་བརྗོད་པའོ། ། དང་པོ་ནི། ཕུང་པོ་ཚོགས་ཙམ་ཆོས་ཅན། བདག་མ་ཡིན་པ་ཐལ། ཁྱོད་མགོན་མ་ཡིན། འདུལ་བ་ཡང་མ་ཡིན། དཔང་པོ་ཉིད་ཀྱང་མ་ཡིན་པའི་ཕྱིར་ཏེ།
རྫས་སུ་མེད་པའི་ཕྱིར། ཁྱབ་པ་ཡོད་དེ། མདོ་ལས། བདག་ཉིད་བདག་གི་མགོན་ཡིན་ཏེ། ། གཞན་ནི་སུ་ཞིག་མགོན་དུ་འགྱུར། ། བདག་ཉིད་བདག་གི་དགྲ་ཡང་ཡིན། ། ལེགས་དང་ངན་པར་བྱས་པ་ལ། ། བདག་ཉིད་བདག་གི་དཔང་པོའང་ཡིན། ། ཞེས་དང༌། བདག་ཉིད་ལེགས་པར་དུལ་བས་ནི། །
མཁས་པས་མཐོ་རིས་ཐོབ་པར་འགྱུར། ། ཞེས་བདག་འདུལ་བར་གསུངས་སོ། ། རིགས་པ་འདིས་ནི། བརྟེན་ནས་བཏགས་པའི་ང་ཙམ་ཆོས་ཅན། བདག་མ་ཡིན་ཏེ། རྫས་སུ་མེད་པའི་ཕྱིར། ཞེས་བརྗོད་ན་གཞན་དག་གིས་ཇི་སྐད་དུ་འདོན་བརྗོད་དགོས་སོ། ། གཉིས་པ་ནི། ཤིང་རྟ་དེའི་ཡན་ལག་རྣམས་ཚོགས་ནས་ཕྱོགས་སུ་གནས་པ་རྣམས་ཤིང་རྟ་ཉིད་དུ་འགྱུར་ཏེ། ཕུང་པོ་ཚོགས་ཙམ་བདག་ཏུ་འདོད་པ་དེའི་ཚེ་ཤིང་རྟ་དང་བདག་གི་འཇོག་ཚུལ་མཚུངས་པར་འདོད་དགོས་པའི་ཕྱིར་རོ། །
གཉིས་པ་ལ། ལུང་གི་སྒྲུབ་བྱེད་དངོས་དང༌། ལུང་དོན་གཞན་དུ་འཆད་པ་དགག་པའོ། ། དང་པོ་ནི། ཕུང་པོ་འདུས་ཙམ་བདག་མིན་ཏེ། མདོ་ལས། ཕུང་པོ་ཚོགས་ཙམ་ལ་བརྟེན་ནས་སེམས་ཅན་དུ་གདགས་པར་གསུངས་པའི་ཕྱིར། ཇི་ལྟར་ཡན་ལག་ཚོགས་ཙམ་ལ། ། བརྟེན་ནས་ཤིང་རྟར་བརྗོད་པ་ལྟར། ། དེ་བཞིན་ཕུང་པོ་རྣམས་བརྟེན་ནས། །
ཀུན་རྫོབ་སེམས་ཅན་ཞེས་བྱའོ། ། ཞེས་གསུངས་སོ། ། འདིར་འགྲེལ་པར་གང་ཞིག་ལ་བརྟེན་ནས་གང་བཏགས་པ་དེ་ནི། བཏགས་པ་ཉེ་བར་ལེན་པའི་ཚོགས་པ་ཙམ་མ་ཡིན་ཏེ་བརྟེན་ནས་བཏགས་པའི་ཕྱིར། དཔེར་ན་འབྱུང་བ་ལས་གྱུར་པ་བཞིན་ནོ། ། དེ་བཞིན་དུ་བདག་ཕུང་པོ་རྒྱུར་བྱས་ནས་བཏགས་པའི་རང་བཞིན་ཅན་ཡང་ཕུང་པོ་ཚོགས་ཙམ་ཡིན་པར་མི་རུང་ངོ༌། ། ཞེས་བསྒྲུབ་བྱ་དངོས་སུ་བསྒྲུབ་པའི་གཞན་གྲགས་ཀྱི་རྗེས་དཔག་གསུངས་སོ། ། གཉིས་པ་ནི། ལུང་དེའི་དོན་འཕང་ལོ་ལ་སོགས་པ་ཚོགས་ཙམ་གྱི་དབྱིབས་ཁྱད་པར་ཅན་ཤིང་རྟ་ཡིན་པ་བཞིན། ཕུང་པོ་ཚོགས་ཙམ་གྱི་དབྱིབས་དེ་བདག་ཡིན་པར་སྟོན་པ་ཡིན་ནོ་ཞེ་ན།
འོ་ན་ཁྱོད་ཀྱི་ལུགས་ལ། གཟུགས་ཀྱི་སྐྱེད་བྱེད་དེ་དག་ཉིད་བདག་ཅེས་བྱ་བར་འགྱུར་གྱི། སེམས་སོགས་ཕུང་པོ་ཚོགས་པ་ནི་བདག་ཉིད་དུ་འགྱུར་བ་མ་ཡིན་ཏེ་དབྱིབས་ཀྱི་བཀོད་པ་ཁོ་ན་བདག་ཡིན་པ་གང་གི་ཕྱིར་དེ་གཟུགས་ཅན་ཁོ་ན་ཡོད་ཀྱི་སེམས་ཀྱི་ཕུང་པོ་དེ་དག་ལ་དབྱིབས་དེ་མ་ཡིན་པའི་ཕྱིར། གཉིས་པ་གནོད་བྱེད་ལ་ཐལ་འགྱུར་དངོས་དང༌། ཉེས་སྤོང་བཀག་པའོ། ། དང་པོ་ནི། ཉེ་བར་ལེན་པོ་དང༌། རང་གི་ཉེ་བར་ལེན་པའི་ཕུང་པོ་གཅིག་གི་དངོས་པོར་རིགས་པ་མ་ཡིན་ཏེ། དེ་ལྟ་ན་ལས་དང་བྱེད་པོ་གཅིག་ཉིད་དུ་ཐལ་བར་འགྱུར་བའི་ཕྱིར་རོ། ། གཉིས་པ་ནི།
ཕུང་པོ་ཚོགས་ཙམ་བདག་ཡིན་ན་ལས་དང་བྱེད་པོ་གཅིག་ཏུ་ཐལ་བའི་ཉེས་པ་མེད་དེ། ཕུང་པོ་ཚོགས་ཙམ་དེ་བྱེད་པོ་དོན་གཞན་ཉིད་དུ་མེད་པར་ལས་རྐྱང་པར་ཡོད་དོ་སྙམ་དུ་བློ་ལ་སེམས་པ་ཡིན་ནོ། ། ཞེ་ན། བྱེད་པོ་མེད་པའི་ལས་རྐྱང་པ་ཡོད་པ་མ་ཡིན་པར་ཐལ། གང་གི་ཕྱིར་ན་དོན་དང་ཐ་སྙད་གཉིས་ཀར་ཡང་བྱེད་པ་པོ་མེད་ན་ལས་ཀྱང་མེད་དགོས་པའི་ཕྱིར་རོ། ། གཉིས་པ་བདག་དེ་བཏགས་པར་གསུངས་པའི་ཚུལ་ལ། ངར་འཛིན་གྱི་བློ་ཆོས་ཅན། ཕུང་པོ་རེ་རེ་བ་དང་ཚོགས་པ་དེ་རྣམས་ལ་དམིགས་ནས་དེ་རྣམས་ཉིད་བདག་ཏུ་བཟུང་བ་མ་ཡིན་ཏེ། བདག་དེ་ནི་ཁམས་དྲུག་པོ་དེ་རྣམས་དང་གཅིག་པ་དེ་ཉིད་མ་ཡིན། ཁམས་དྲུག་པོ་ཚོགས་ཙམ་ཉིད་ཀྱང་མ་ཡིན་པ་སྟེ།
རྒྱུ་མཚན་དེའི་ཕྱིར། དེའི་རྒྱུ་མཚན་ཇི་ལྟར་ཡིན་ཞེ་ན། གང་གི་ཕྱིར་ན་ཐུབ་པས་བདག་དེ་ས་དང་ཆུ་དང་མེ་དང་རླུང་དང་རྣམ་ཤེས་དང༌། ནམ་མཁའ་ཞེས་བྱ་བ་ཁམས་དྲུག་དང་ནི་མིག་སོགས་རེག་པའི་སྐྱེ་མཆེད་དྲུག་གི་རྟེན་དག་ལ་བརྟེན་ནས་ཉེ་བར་བསྟན་ཞིང༌། སེམས་དང་སེམས་ལས་བྱུང་བའི་ཆོས་རྣམས་གདགས་གཞིར་ཉེ་བར་བཟུང་ནས་ངར་འཛིན་གྱི་བདག་ཏུ་འདོགས་པར་ངེས་པར་གསུངས་པ་དེའི་ཕྱིར་རོ། ། འདིར་གཞན་དག་གཞུང་འདིས་ངར་འཛིན་གྱི་ལྷན་སྐྱེས་ཀྱི་ཕུང་པོ་རེ་རེ་བ་དང་ཚོགས་པ་ལ་མ་དམིགས་པའི་ཤེས་བྱེད་དུ་དེ་རྣམས་བདག་མ་ཡིན་པའི་ཕྱིར་ཞེས་འཆད་པ་ནི་ཆེས་མ་འབྲེལ་ཞིང༌། འགྲེལ་པ་ཐམས་ཅད་དང་མི་མཐུན་ཏེ། ཕུང་པོ་ལ་བདེན་པར་འཛིན་པའི་བདེན་འཛིན་གྱི་ཀྱང་དེ་དག་ལ་མ་དམིགས་པར་ཐལ། དེ་དག་བདེན་པར་མ་གྲུབ་པའི་ཕྱིར། འདིའི་ཐད་ཀྱི་འགྲེལ་པ་ལས།
ཇི་སྐད་བཤད་པའི་ཆོས་དེ་རྣམས་བདག་ཉིད་དུ་མི་རུང་བ་དེའི་ཕྱིར། ཆོས་དེ་རྣམས་ལ་ངར་འཛིན་པའི་བློ་མི་རིགས་སོ། ། ཞེས་གསུངས་ཀྱི། དམིགས་པ་མ་ཡིན་པར་མ་བཤད་པའི་ཕྱིར་དང༌། འགྲེལ་པ་དེའི་དོན་ཡང༌། ཆོས་དེ་རྣམས་ཆོས་ཅན། ཁྱོད་ལ་བདག་ཏུ་འཛིན་པ་མི་རིགས་ཏེ། ཁྱོད་བདག་མིན་པའི་ཕྱིར། ཞེས་པའི་དོན་ནོ། ། དེས་ན་འདིར་དོན་ནི་ཉན་ཐོས་པ་ཕུང་པོ་བདག་ཡིན་པའི་རྒྱུ་མཚན་ངར་འཛིན་གྱི་བདག་ཏུ་བཟུང་བ་ཡིན་པའི་ཕྱིར་ཞེས་པ་ལ་ཐུག་པས་དེས་ཀྱང་དེ་ལ་དེར་བཟུང་བ་མ་ཡིན་ཏེ།
ཤིང་རྟ་འཛིན་པའི་བློ་ལྷན་སྐྱེས་ཀྱི་ཡན་ལག་ཚོགས་ཙམ་ཤིང་རྟར་ཞེན་པ་མ་ཡིན་གྱི། ཚོགས་པ་དེ་ལ་བརྟེན་ནས་ཤིང་རྟ་ཙམ་ཞིག་བཏགས་ནས་བཟུང་ཞིང་དེ་ཉིད་ལ་ཕྱིས་བདེན་པར་ཞེན་པ་དེ་བཞིན་དུ། ངར་འཛིན་ལྷན་སྐྱེས་ཀྱིས་དམིགས་པ་ཕུང་པོ་ལ་དམིགས་ནས་ང་ཙམ་དུ་བཏགས་ལ། དེ་འདྲའི་ང་ཙམ་དེ་ལ་བདག་ཏུ་ཞེན་པ་མེད་པའི་ཕྱིར། མདོ་ལས་དེ་ལྟར་དུ་གསུངས་པས་ཤེས་པས་སོ། ། འོ་ན་དེ་ལ་བརྟེན་ནས་དེར་བཏགས་པ་དང༌། དེ་ཉིད་བདག་ཏུ་བཟུང་བ་ལ་ཁྱད་པར་ཅི་ཡོད་ཅེ་ན། འབྱུང་བ་བཞི་ལ་བརྟེན་ནས་འབྱུང་འགྱུར་བཏགས་པ་ཡིན་ཀྱང༌། འབྱུང་བ་ཉིད་འབྱུང་འགྱུར་མ་ཡིན་པ་བཞིན་ནོ། ། འདིར་ཕུང་པོ་ངར་འཛིན་གྱི་ཡུལ་ཡིན་པ་བཀག་ནས་ང་ཙམ་ངར་འཛིན་གྱི་ཡུལ་དུ་སྟོན་པ་མ་ཡིན་ཏེ།
དེ་ལྟར་ན་ངར་འཛིན་གྱི་ཡུལ་ཡོད་པར་ཐལ་བ་ལས་འགྲེལ་པར། གང་གི་ཚེ་དེ་ལྟར་ཕུང་པོ་རྣམས་ངར་འཛིན་པའི་ཡུལ་ཡང་མ་ཡིན་ལ། ཕུང་པོ་ལས་ཐ་དད་པ་ཡང་ཡོད་པ་མ་ཡིན་པའི་ཕྱིར། ངར་འཛིན་པའི་ཡུལ་ཉིད་ཡོད་པ་མ་ཡིན་པས་རྣལ་འབྱོར་པས་བདག་ལ་དམིགས་པ་ལ་བདག་གི་བ་ཡང་སྙིང་པོ་དང་ལྡན་པ་མ་ཡིན་པ་ཉིད་དུ་ཡོངས་སུ་ཤེས་སོ། ། ཞེས་གསུངས་སོ། ། གཉིས་པ་ནང་འགལ་བསྟན་པས་མཇུག་བསྡུ་བ་ནི། གང་ཟག་གི་བདག་མེད་མངོན་སུམ་དུ་རྟོགས་པའི་ཚེ། རྟག་པའི་བདག་ཙམ་ཞིག་སྤོང་ཞིང་རྟག་པའི་བདག་འདི་ནི་ངར་འཛིན་གྱི་རྟེན་ཏེ་འཛིན་སྟངས་ཀྱི་བཟུང་བྱར་ཡང་མི་འདོད་པར་ཕུང་པོ་ཉིད་དེའི་འཛིན་སྟངས་ཀྱི་བཟུང་བྱར་གྱུར་པའི་བདག་ཏུ་ཁས་ལེན་པ་དེའི་ཕྱིར། བདག་མེད་མངོན་སུམ་དུ་རྟོགས་པའི་ཤེས་པས་བདག་ཏུ་ལྟ་བ་ཅིས་ཀྱང་དྲུངས་འབྱིན་ཞེས་སྨྲ་བ་ནི་ཤིན་ཏུ་ངོ་མཚར་བ་སྟེ་བཞད་གད་ཀྱི་གནས་སོ། ། དེ་ཉིད་དཔེའི་སྒོ་ནས་བཞད་གད་ཀྱི་གནས་སུ་སྟོན་པ་ནི།
རང་ཁྱིམ་གྱི་རྩིག་པའི་ཕུག་ན་སྦྲུལ་གནས་པ་མཐོང་ནས་འཇིགས་བཞིན་དུ། དེ་ལ་གཞན་ཞིག་གིས་འདི་ན་གླང་པོ་ཆེ་མེད་ཅེས་གླང་ཆེན་གྱི་འཇིགས་པའི་དོགས་པ་བསལ་ནས་ཏེ་བསལ་བས་སྦྲུལ་གྱི་འཇིགས་པའང་སྤོང་བར་བྱེད་པ་ནི། ཀྱེ་མ་གཞན་གྱི་གནམ་པོར་གྱུར་པ་ཉིད་དོ་སྟེ་བླུན་པ་ཉིད་དོ། ། གང་དག་གཞུང་འདི་ལ་བརྟེན་ནས་རང་རྒྱུད་པ་མན་ཆོད་ཀྱིས་གང་ཟག་རང་རྐྱ་ཐུབ་པའི་རྫས་ཡོད་དང༌། རྟག་གཅིག་རང་དབང་ཅན་གྱི་བདག་ཁེགས་པ་ན། གང་ཟག་གི་བདག་མེད་རྟོགས་པའི་གོ་ཆོད་པར་འདོད་པ་ཡང་སྙིང་པོ་མེད་པའི་གནས་སུ་མཐོང་ངོ༌། ། ཞེས་གསུངས་པ་ནི་གཞུང་དོན་ལོག་པར་བཤད་པའི་གཏམ་ཁོ་ནར་མཐོང་སྟེ། འདི་ནི་ངར་འཛིན་རྟེན་དུའང་མི་འདོད་པ། ཞེས་པ་དེ་སྔར་བཤད་པ་ལྟར་གཞན་ལ་ཁས་བླངས་ནང་འགལ་སྟོན་པ་ཡིན་གྱི། ཟླ་བའི་ཞབས་རང་གིས་ཚད་གྲུབ་ཏུ་བཞེད་པ་མ་ཡིན་པའི་ཕྱིར་རོ། །
སྔ་འགྲེལ་ལས། ངར་འཛིན་པའི་ཡུལ་ནི་ཕུང་པོ་རྣམས་དང་སེམས་ཡིན་ནོ་ཞེས་བྱ་བ་གང་གི་ཕྱོགས་ཡིན་པ་དེའི་ལྟར་ན། ཇི་སྲིད་དུ་ཕུང་པོ་རྣམས་འབྱུང་བ་དེ་སྲིད་དུ་ངར་འཛིན་པ་འཇུག་པར་འགྱུར་ཏེ། བདག་ཏུ་འཛིན་པའི་གཞི་དངོས་པོ་ཡོད་པའི་ཕྱིར། ཞེས་བཤད་པ་ཞེས་གསུངས་པ་དང༌། རྟག་བདག་སྤོང་ན་དེ་ཚེ་དེ་ཡི་ཕྱིར། ། ཁྱོད་ཀྱི་སེམས་སམ་ཕུང་པོ་བདག་མི་རིགས། ། ཞེས་པ་དང་དོན་གཅིག་པའི་ཕྱིར། ། དེར་མ་ཟད་ལུགས་འདིར་རྟག་གཅིག་རང་དབང་ཅན་གྱི་བདག་བཀག་པས། འཇིག་ལྟ་ལྷན་སྐྱེས་ཀྱི་ཞེན་ཡུལ་སུན་འབྱིན་མི་ནུས་པར་བཞེད་པའང་མ་ཡིན་ཏེ།
དེའི་ཞེན་ཡུལ་སུན་འབྱིན་པའི་རིགས་པ་འཆད་པ་ན། ཟ་བོ་རྟག་དངོས་ཞེས་སོགས་ནས། འདི་ནི་ཕུང་པོ་རྣམས་བརྟེན་གྲུབ་པར་འགྱུར་གྱི་བར་གྲུབ་མཐས་བཏགས་པའི་བདག་གི་འདོད་ཚུལ་ཁོ་ན་བཀག་པའི་ཕྱིར། ཆོས་ཀྱི་བདག་མེད་བསྒྲུབ་པའི་རིགས་པའི་གཙོ་བོར་ཡང༌། གྲུབ་མཐས་བརྟགས་པའི་སྐྱེ་བ་འགོག་བྱེད་ཀྱི་རིགས་པ་ཁོ་ན་གསུངས་པའི་ཕྱིར་དང༌། རྟག་གཅིག་རང་དབང་ཅན་དུ་འཛིན་པ་འཇིག་ལྟ་ལྷན་སྐྱེས་ཀྱི་འཛིན་སྟངས་ལ་མེད་པར་འདོད་པའང་འཁྲུལ་པའི་ཕྱིར་ཏེ། འཇིག་ལྟ་ལྷན་སྐྱེས་ཀྱི་ཁ་སང་གི་ང་དང༌། དེ་རིང་གི་ང་གཅིག་ཏུ་འཛིན་པ་དང༌། ང་གཅིག་པུ་འདིར་འོང་སྙམ་པ་དང༌། རང་ཉིད་བདག་པོ་དང༌།
དབང་བསྒྱུར་བ་པོར་འཛིན་པ་ཡོད་པའི་ཕྱིར། ཟླ་བའི་ཞབས་ཀྱིས་གང་བཀག་པའི་རིགས་པ་འདི་དག་ནི་ཁྱོད་ལ་འཇུག་པར་མཐོང་སྟེ། སྔ་འགྲེལ་གྱི་རིགས་པ་ངར་འཛིན་པའི་ཡུལ་ནི་བརྟེན་ནས་བཏགས་པའི་བདག་ཡིན་ནོ། ། ཞེས་བྱ་བ་གང་གི་ཕྱོགས་ལྟར་ན། ཇི་སྲིད་ང་ཙམ་ཅིག་འཇུག་པ་དེ་སྲིད་དུ་ངར་འཛིན་པ་འཇུག་པར་འགྱུར་ཏེ། བདག་ཏུ་འཛིན་པའི་གཞི་དངོས་པོ་ཡོད་པའི་ཕྱིར། ཞེས་པ་འདི་ཁྱེད་ལ་འཇུག་སྟེ། ཁྱེད་དང་ཉན་ཐོས་པ་གཉིས་ཀས་ངར་འཛིན་གྱི་དམིགས་ཡུལ་དེ་དག་བདག་ཏུ་ཁས་བླངས་པའི་ཕྱིར། རྩ་བའི་རིགས་པ། བདག་མེད་རྟོགས་ཚེ་རྟག་པའི་བདག་སྤོང་ཞིང༌། །
འདི་ནི་ངར་འཛིན་རྟེན་དུའང་མི་འདོད་པ། ། དེ་ཕྱིར་བདག་མེད་ཞེས་པས་བདག་ལྟ་བ། ། ཅིས་ཀྱང་འབྱིན་ཞེས་སྨྲ་བ་ཤིན་ཏུ་མཚར། ། ཞེས་པ་འདི་ཡང་ཁྱེད་ལ་མཚུངས་ཏེ། ཁྱེད་ཀྱི་རྟེན་ཞེས་པ་དམིགས་པ་ལ་འདོད་པར་ཁས་བླངས་པའི་ཕྱིར། ཅིས་ཏེ་འདིར་རྣམ་པའི་རྟེན་ལ་བྱེད་དེ་ཞེ་ན། དེ་ལྟར་དོན་ལ་རིགས་མེད་ཁྱེད་ལ་ནང་འགལ་ཏེ། འདིའི་རྟེན་རྣམ་པའི་རྟེན་ལ་བྱེད་ན། འཇིག་རྟེན་ངར་འཛིན་བློའི་རྟེན་དུའང་མི་འདོད་ཅེས་པའང་རྣམ་པ་ལ་བྱེད་དགོས་པ་ལས་ཁྱེད་ཀྱིས་དམིགས་པ་ལ་བཤད་པའི་ཕྱིར་དང༌། བདག་རང་བཞིན་གྱིས་གྲུབ་པ་དེ་ངར་འཛིན་ལྷན་སྐྱེས་ཀྱི་འཛིན་སྟངས་ཀྱི་བཟུང་བྱ་ཡིན་ན་རྟེན་ནས་བཏགས་པའི་ང་ཙམ་བདག་མིན་པར་ཐལ།
བདག་མེད་རྟོགས་པའི་ཤེས་རབ་ཀྱིས་བདག་མེད་བདེན་གྲུབ་མེད་པར་རྟོགས་པའི་ཕྱིར། རྟག་བདག་སྤོང་ན་དེ་ཚེ་དེ་ཡི་ཕྱིར། ། ཞེས་པའི་རིགས་པའོ། ། གཞན་ཡང་བདག་རང་བཞིན་གྱིས་གྲུབ་པ་དེ་ཆོས་ཅན་ང་ཙམ་ཡིན་པར་ཐལ། ངར་འཛིན་ལྷན་སྐྱེས་ཀྱི་འཛིན་སྟངས་ཀྱི་བཟུང་བ་ཡིན་པའི་ཕྱིར། ཞེས་པ་འདི་ནི་དོན་ལ་གནས་པའི་རིགས་པའོ། ། གཉིས་པ་རྟེན་བརྟེན་པ་སོགས་ཁེགས་པར་བསྟན་པ་ལ། བརྟེན་པ་དང་ལྡན་པའི་ཕྱོགས་ལ་དགག་པ་རྒྱས་པར་བཤད། དེའི་དོན་བསྡུས་ཏེ་འཇིག་ལྟ་ཉི་ཤུ་ངོས་བཟུང་བའོ། ། དང་པོ་ལ།
བརྟེན་པའི་ཕྱོགས་དགག ལྡན་པའི་ཕྱོགས་དགག དང་པོ་ནི། ཁོ་ན་རེ། བདག་ཕུང་རྫས་གཅིག་དང་རྫས་གཞན་དུ་མེད་ཀྱང༌། རྟེན་བརྟེན་པར་ཡོད་དོ་ཞེ་ན། ཤེས་བྱ་ཆོས་ཅན། ཕུང་པོར་བདག་ཡོད་པ་མ་ཡིན་ཞིང༌། བདག་ལ་ཡང་ཕུང་པོ་དེ་རྣམས་ཡོད་པ་མ་ཡིན་ཏེ། གང་གི་ཕྱིར་སྐབས་འདིར་བདག་ཕུང་རྫས་གཞན་ཉིད་དུ་ཡོད་ན།
རྟེན་དང་བརྟེན་པར་ཡོད་པའི་རྟོག་པ་འདིར་འགྱུར་ན། བདག་ཕུང་རྫས་གཞན་ཉིད་དེ་མེད་པ་དེའི་ཕྱིར་རམ་རྒྱུ་མཚན་གྱིས་བདག་ཕུང་གཉིས་རྟེན་དང་བརྟེན་པར་ཞེན་པ་འདི་ཕྱིན་ཅི་ལོག་གི་རྟོག་པ་ཡིན་པའི་ཕྱིར། གཉིས་པ་ནི། ཁོ་ན་རེ། བདག་ཕུང་གཉིས་ཡོན་ཏན་དང་ཡོན་ཏན་ཅན་གྱི་ཚུལ་དུ་ཡོད་དོ་ཞེ་ན། ཤེས་བྱ་ཆོས་ཅན། བདག་ནི་གཟུགས་དང་ལྡན་པར་མི་འདོད་དེ། གང་གི་ཕྱིར་བདག་ཕུང་པོ་དང་དེ་ཉིད་གཞན་དུ་ཡོད་པ་མ་ཡིན་པ་དེའི་ཕྱིར་དེས་ལྡན་པའི་དོན་མ་ཚང་བར་བསྟན་ནས། ཐ་སྙད་མ་ཚང་བར་སྟོན་པ་ནི། གང་ཟག་ལ་གཟུགས་དང་ལྡན་པའི་དོན་གྱི་སྒྲའམ་རྐྱེན་སྦྱོར་བ་མེད་དེ།
ལྷ་སྦྱིན་གནག་གམ་བ་ལང་དང་ལྡན་པ་ལྟ་བུ་དོན་གཞན་གྱི་ལྡན་ཚུལ་དང༌། ལྷ་སྦྱིན་གཟུགས་དང་ལྡན་པ་ལྟ་བུ་དོན་གཞན་མ་ཡིན་པའི་ལྡན་ཚུལ་གཉིས་ལས་བདག་ནི་གཟུགས་ལས་དེ་ཉིད་དང་གཞན་དུ་བརྗོད་དུ་མེད་པའི་ཕྱིར་རོ། ། གཉིས་པ་ནི། ཕུང་པོ་བདག་ཡིན་པ་དང༌། བདག་ཕུང་གཉིས་རྟེན་བརྟེན་པར་ཡོན་ཏན་དང་ཡོན་ཏན་ཅན་ཡིན་པ་བཀག་པའི་ལོག་ཕྱོགས་རྣམས་སྡོམས་པས་འཇིག་ལྟ་ཉི་ཤུར་འགྱུར་རོ་ཞེས་སྟོན་པ་ནི། ཤེས་བྱ་ཆོས་ཅན། བདག་ཏུ་བལྟ་བ་ཀུན་བཏགས་ལ་ཉི་ཤུར་ཡོད་པར་འདོད་དེ། གཟུགས་བདག་མ་ཡིན་པ་ལ་བདག་ཏུ་ལྟ་བ་དང༌། བདག་ནི་གཟུགས་དང་ལྡན་པ་མ་ཡིན་པ་ལ་དེར་ལྟ་བ་དང༌། གཟུགས་ལ་བདག་མེད་པ་ལ་ཡོད་པར་ལྟ་བ་དང༌།
བདག་ལའང་གཟུགས་ཡོད་པ་མ་ཡིན་པ་ལ་ཡོད་པར་ལྟ་བ་སྟེ། དེ་ལྟར་ན་རྣམ་པ་བཞི་བཞིར་ཕུང་པོ་ལྔ་པོ་ཀུན་ལ་ཤེས་པར་བྱ་སྟེ། དེ་དག་ཏུ་ཤིན་ཏུ་འགྱུར་བའི་ཕྱིར། འོ་ན་སྔར་བཤད་པ་ཐམས་ཅད་ཀྱིས་དོན་བསྡུ་བ་ཡིན་ན། བདག་གཟུགས་ཕུང་དང་ཐ་དད་པར་བལྟ་བ་ལྔ་བསྣན་པས་ཉི་ཤུ་རྩ་ལྔར་འགྱུར་བ་མ་ཡིན་ནམ་ཞེ་ན། བདག་ཕུང་རྫས་གཞན་དུ་འཛིན་པ་ནི་ཕྱི་རོལ་པ་མ་གཏོགས་པ་རང་སྡེ་ལ་མི་འབྱུང་བ་ཡིན་ཏེ། རང་གི་སྡེ་པ་རྣམས་དང་གྲུབ་མཐས་བློ་མ་བསྒྱུར་བ་རྣམས་ནི། ཕུང་པོ་རྣམས་མ་བཟུང་བར་བདག་ཏུ་མངོན་པར་ཞེན་མི་ནུས་པས། རྣམ་པ་བཞིའི་སྒོ་ནས་ཕུང་པོ་རྣམས་ལ་དམིགས་ཤིང་འཇུག་གོ ། བསྟན་བཅོས་ལས།
ཕུང་མིན་ཕུང་པོ་ལས་གཞན་མིན། ། དེ་ལ་ཕུང་མེད་དེར་དེ་མེད། ། དེ་བཞིན་གཤེགས་པ་ཕུང་ལྡན་མིན། ། དེ་བཞིན་གཤེགས་པ་གང་ཞིག་ཡིན། ། ཞེས་སྔ་མ་རྫས་གཞན་གྱི་ཕྱོགས་གསུངས་པ་ནི་མུ་སྟེགས་པ་དགག་པའི་ཕྱིར་ཡིན་ནོ། ། ཞེས་འགྲེལ་པར་གསུངས་སོ། ། འགྲེལ་པར་འདིར་འཇིག་ལྟས་དམིགས་པ་ཕུང་པོ་ལ་དམིགས་ནས་རྣམ་པ་མི་འདྲ་བ་ཉི་ཤུ་འབྱུང་བ་གསལ་བར་བཤད་ཅིང་འདིའི་སྔ་འགྲེལ་ལས་ཀྱང་འཇིག་ཚོགས་ལ་ལྟ་བ་དམིགས་པ་དང་རྣམ་པ་ཕྱིན་ཅི་ལོག་པ་ལ་འཇུག་པར་གྲངས་ཀྱི་སྒོ་ནས་བསྟན་པའི་ཕྱིར། བཤད་པ་ཞེས་གསུངས་སོ། ། དེ་དག་གིས་འཇིག་ལྟ་ཉི་ཤུ་ངོས་བཟུང་ནས། དེས་ཉན་ཐོས་ཀྱི་མདོའི་དགོངས་པ་འགྲུབ་པར་སྟོན་པ་ནི་འཇིག་ལྟ་ཉི་ཤུ་ངོས་ཟིན་པ་ན།
ལུང་ལས་འཇིག་ཚོགས་ལ་བལྟ་བའི་རིའི་རྩེ་མོ་ཉི་ཤུ་མཐོ་བ་ཡེ་ཤེས་ཀྱི་རྡོ་རྗེས་བཅོམ་ནས་རྒྱུན་ཞུགས་པའི་འབྲས་བུ་མངོན་དུ་བྱས་སོ། ། ཞེས་པའི་མདོའི་དགོངས་པ་ཡང་བདེ་རླག་ཏུ་རྟོགས་ནུས་ཏེ།

བདག་མེད་མངོན་སུམ་དུ་རྟོགས་པའི་ཡེ་ཤེས་ཀྱི་རྡོ་རྗེས་མཐོང་སྤངས་སུ་གྱུར་པའི་འཇིག་ཚོགས་ལ་ལྟ་བའི་རི་བོ་བཅོམ་པ་ན། ཀུན་བརྟགས་སུ་གྱུར་པའི་འཇིག་ཚོགས་ལ་ལྟ་བའི་རི་ལྷུན་སྟུག་ལ་གནས་པའི་རྩེ་མོ་མཐོ་བར་གྱུར་པ་ཉི་ཤུ་པོ་འདི་དག་ནི་མཐོང་ལམ་བར་ཆད་མེད་ལམ་གྱིས་བཅོམ་པའི་བདག་ཏུ་ལྟ་བ་གང་དང་ལྷན་ཅིག་འཇིག་པར་འགྱུར་བ་ལ་དགོས་ནས་གསུངས་པའི་ཕྱིར། གཞུང་འདིའི་འབྲེལ་ནི། ཉན་ཐོས་སྡེ་པ་དག་མདོ་འདི་ཁས་ལེན་བཞིན་དུ་ཕུང་པོ་བདག་ཡིན་པར་འདོད་པ་ལ་གནོད་བྱེད་སྟོན་པ་ཡིན་ཏེ། ཉན་ཐོས་པ་ཁྱོད་ཀྱི་འཇིག་ལྟ་ཉི་ཤུ་ངོས་ཟིན་པ་ན། ཕུང་པོ་བདག་ཏུ་འདོད་པའི་དོགས་པ་འབྱུང་བའི་གོ་སྐབས་མེད་དོ་ཞེས་སྟོན་པ་ཡིན་ནོ། ། གཞན་དག་གི་ཕྱོགས་ལ་འདི་དྲི་བར་བྱ་སྟེ། ཕུང་པོ་ལ་བརྟེན་ནས་བཏགས་པའི་ང་ཙམ་དེ་ཕུང་པོ་ལ་བརྟེན་པ་ཡིན་ནམ་མ་ཡིན། དང་པོ་ལྟར་ན། བདག་ཕུང་པོ་ལ་བརྟེན་པར་ཐལ། དེ་ཕུང་པོ་ལ་བརྟེན་པ་དང་བདག་གི་གཞི་མཐུན་ཡིན་པའི་ཕྱིར།
གཉིས་པ་ལྟར་ན། ཤིང་རྟ་རང་གི་ཡན་ལག་རྣམས་ལ་མི་བརྟེན་པར་ཐལ་ལོ། ། མདོར་ན་ཟླ་བའི་ཞབས་ཀྱི་དགོངས་པ་ནི། ཕུང་པོ་བདག་ཡིན་པར་འཛིན་པ་སོགས་ཉི་ཤུ་ནི། འཇིག་ལྟ་ཀུན་བརྟགས་ཁོ་ན་ཡིན་ལ། ལྷན་སྐྱེས་ཀྱི་འཛིན་པ་ལ་འདི་ལྟ་བུ་མེད་པ་ཀུན་བརྟགས་ཀྱི་བཟུང་བ་ལྟར་ཕུང་པོ་བདག་ཡིན་པ་སོགས་ནི་ཐ་སྙད་དུའང་མེད་ན། འཇིག་ལྟ་ལྷན་སྐྱེས་ཀྱི་ཕུང་པོ་ལ་བརྟེན་ནས་ང་ཙམ་ཡོད་པར་ཞེན་པས། དེ་ཙམ་ཞིག་རིགས་པས་མི་དཔྱོད་པའི་ངོར་ཡོད་ལ། ལྷན་སྐྱེས་ཀྱི་ཞེན་ཡུལ་དེ་ལ་ཀུན་བརྟགས་ཀྱི་བདག་ཏུ་ཞེན་ནས་འཇིག་ལྟ་ཉི་ཤུའི་འཛིན་སྟངས་སུ་སྒྲོ་འདོགས་པར་བྱེད་དོ། ། གཉིས་པ་བརྗོད་དུ་མེད་པའི་བདག་རྫས་ཡོད་དགག་པ་ལ།
ཕྱོགས་སྔ་མ་བརྗོད་པ་དང༌། དེ་དགག་པའོ། ། དང་པོ་ནི། ཁ་ཅིག་ན་རེ། ཉན་ཐོས་མང་པོས་བཀུར་བའི་ནང་ཚན། གནས་མ་བུའི་སྡེ་པ་ན་རེ། གང་ཟག་གི་བདག་ནི། ཕུང་པོ་དང་དེ་ཉིད་དང་གཞན་དུ་བརྗོད་དུ་མེད་ཅིང༌། རྟག་པ་དང་མི་རྟག་པ་ལ་སོགས་པར་ཡང་བརྗོད་དུ་མེད་དེ། གལ་ཏེ་གཞན་དུ་ན་སྔར་བཤད་པའི་ཉེས་པར་འགྱུར་བའི་ཕྱིར།
དེ་ལྟ་ནའང་རྫས་སུ་ཡོད་དེ། བྱེད་པོ་ཉིད་དང་ཟ་བ་པོ་ཉིད་ཡིན་པའི་ཕྱིར། དེ་ལྟ་བུའི་བདག་དེ་ནི་རྣམ་ཤེས་དྲུག་གི་ཤེས་བྱར་འདོད་ཅིང་ངར་འཛིན་གྱི་གཞི་སྟེ་འཛིན་སྟངས་ཀྱི་གཟུང་བྱར་ཡང་འདོད་པ་ཡིན་ཞེས་ཟེར་རོ། ། གཉིས་པ་ལ། བདག་རྫས་ཡོད་དུ་ཁས་ལེན་པ་དང༌། བརྗོད་མེད་དུ་འདོད་པ་ནང་འགལ་བར་བསྟན་ནས། བདག་བཏགས་ཡོད་དུ་ཁས་ལེན་དགོས་པར་བཤད། བདག་རྫས་སུ་མེད་པ་ལ་སྒྲུབ་བྱེད་བཤད་པའི་སྒོ་ནས་བདག་བཏགས་པ་ཙམ་དུ་བསྟན་པའོ། ། དང་པོ་ལ་རྫས་ཡོད་ལ་གནོད་བྱེད་བརྗོད། གཏགས་ཡོད་ལ་སྒྲུབ་བྱེད་བཤད་པའོ། །
དང་པོ་ནི། གལ་ཏེ་བདག་འགའ་དངོས་པོར་གྲུབ་པར་གྱུར་ན་བདག་དེ་ཆོས་ཅན། ཕུང་པོ་དང་རྫས་གཅིག་དང་ཐ་དད་གང་རུང་དུ་བརྗོད་མེད་པར་མི་འགྱུར་བར་ཐལ། སེམས་ལྟར་རྫས་སུ་གྲུབ་པའི་དངོས་པོ་ཡིན་པའི་ཕྱིར། ཁྱབ་པ་ཁས་བླངས་པར་ཐལ། གང་གི་ཕྱིར་ན་ཉན་ཐོས་པ་ཁྱོད་ཀྱི་ལུགས་ལ། གཟུགས་སེམས་གཉིས་ཀ་རྫས་སུ་གྲུབ་པའི་རྒྱུ་མཚན་གྱིས་གཟུགས་ལས་སེམས་རྫས་གཅིག་དང་ཐ་དད་གང་རུང་དུ་བརྗོད་དུ་མེད་པར་མི་རྟོགས་པ་དེ་བཞིན་དུ། དངོས་པོར་ཡོད་ན་གཉིས་པོ་གང་རུང་དུ་བརྗོད་དུ་མེད་པར་རྟོགས་པ་མ་ཡིན་པར་ཁྱབ་པ་ཉིད་ཀྱི་ཕྱིར་རོ། ། གཉིས་པ་ནི། ཉན་ཐོས་པ་ཁྱོད་ཀྱི་ལུགས་ལ་ཆོས་ཅན།
བདག་རང་བཞིན་གྱིས་ཡོད་པར་གྲུབ་པར་རྟོགས་པར་མི་བྱ་སྟེ། གང་གི་ཕྱིར་ན་བུམ་པ་དོན་དམ་པའི་དངོས་པོར་མ་གྲུབ་པའི་ངོ་བོ་དེ་བཏགས་ཡོད་ཡིན་པའི་རྒྱུ་མཚན་གྱིས་གཟུགས་སོགས་རྡུལ་རྫས་བརྒྱད་ལས་རྫས་གཅིག་དང་རྫས་གཞན་དུ་བརྗོད་དུ་མེད་པར་རྟོགས་ཤིང་ཁས་ལེན་པས་དེ་བཞིན་དུ་བདག་གང་བཏགས་ཡོད་ཡིན་པའི་རྒྱུ་མཚན་གྱིས། ཕུང་པོ་ལས་དེ་བཞིན་དུ་བརྗོད་དུ་མེད་པར་འགྱུར་དགོས་པའི་ཕྱིར། གཉིས་པ་ལ། བདག་རྫས་སུ་མེད་པ་ལ་སྒྲུབ་བྱེད་དགོད། བདག་བཏགས་པ་ཙམ་ཡིན་པ་ལ་སྒྲུབ་བྱེད་བཤད་པའོ། ། དང་པོ་ནི། བདག་ཆོས་ཅན། དངོས་པོར་མེད་དེ། དངོས་པོར་གྲུབ་པའི་ཆོས་རྫས་གཅིག་དང་རྫས་ཐ་དད་གང་རུང་དང་བྲལ་བའི་ཕྱིར།
ཁྱབ་པ་ཕྱིར་རྒོལ་ཁྱོད་ཀྱི་ངོར་གྲུབ་སྟེ། ཕྱིར་རྒོལ་ཁྱོད་ཀྱི་རྣམ་པར་ཤེས་པ་རང་གི་བདག་ཉིད་ལས་རྫས་གཞན་ནི་མི་འདོད་ཅིང་གཟུགས་སོགས་ལས་རྫས་གཞན་པའི་དངོས་པོར་འདོད་པའི་སྒོ་ནས་དངོས་པོར་གྲུབ་པ་ལ་རྫས་གཅིག་དང༌། རྫས་ཐ་དད་པའི་རྣམ་པ་དེ་གཉིས་སུ་གྲངས་ངེས་པར་མཐོང་བར་གྱུར་པ་དེའི་ཕྱིར། གཉིས་པ་ནི། རིགས་པ་དེའི་ཕྱིར། ངར་འཛིན་པའི་རྟེན་བདག་ནི་དངོས་པོ་མིན་ཏེ། ཕུང་པོ་ལས་རྫས་གཞན་པའང་མ་ཡིན། ཕུང་པོའི་ངོ་བོའང་མ་ཡིན། ཕུང་པོ་དང་ཕན་ཚུན་དུ་རྟེན་བརྟེན་པའང་མ་ཡིན། བདག་འདི་ནི་ཕུང་པོ་དང་ལྡན་པའང་མ་ཡིན་པའི་ཕྱིར།
དེས་ན་བདག་འདི་ནི་ཆོས་ཅན། བདེན་འཛིན་གྱི་ངོར་ཕུང་པོ་རྣམས་ལ་བརྟེན་ནས་བཏགས་པ་ཙམ་དུ་ཁས་ལེན་དགོས་ཏེ། བདག་ཐ་སྙད་དུ་བཏགས་པ་ཙམ་དུ་གྲུབ་པར་མཐོང་བར་འགྱུར་བའི་ཕྱིར་རོ། ། གཉིས་པ་བདག་བཏགས་པ་ཙམ་དུ་ཁས་ལེན་པའི་ཚུལ་དཔེ་དང་བཅས་པ་ལ། རྒྱས་པར་བཤད་པ་དང༌། བསྡུས་ཏེ་བསྟན་པའོ། ། དང་པོ་ལ་བདག་རྣམ་པ་བདུན་གྱིས་བཙལ་བའི་ཚེ་མི་རྙེད་པའི་ཚུལ་ཤིང་རྟ་དང་འདྲ་བར་བསྟན་པ་དང༌། ཐ་སྙད་ཀྱི་ངོར་རང་གི་ཡན་ལག་ལ་བརྟེན་ནས་འདོགས་ཚུལ་ཤིང་རྟའི་དཔེས་བསྟན་པའོ། ། དང་པོ་ལ། སྤྱིར་བཤད།
ཚོགས་པ་དང་དབྱིབས་ཤིང་རྟ་མ་ཡིན་པ་བྱེ་བྲག་ཏུ་བཤད་པའོ། ། དང་པོ་ནི། བདག་ཕུང་པོ་ལ་བརྟེན་ནས་བཏགས་པ་ཡིན་ཀྱང་བཏགས་པའི་དོན་ཙམ་བཙལ་བས་མི་རྙེད་པའི་ཚུལ་ཆོས་ཅན། བདེ་བླག་ཏུ་རྟོགས་པར་ནུས་པའི་ཐབས་ཡོད་དེ། ཤིང་རྟ་རང་གི་ཡན་ལག་ལས་རྫས་གཞན་དུ་འདོད་པའང་མ་ཡིན། རྫས་གཞན་མ་ཡིན་པ་སྟེ་རྫས་གཅིག་ཏུ་འདོད་པའང་མ་ཡིན། ཤིང་རྟ་རང་གི་ཡན་ལག་དོན་གཞན་དང་ལྡན་པའང་མ་ཡིན། ཤིང་རྟ་རང་གི་ཡན་ལག་དོན་གཞན་ལ་བརྟེན་པའང་མ་ཡིན། ཤིང་རྟ་རང་གི་ཡན་ལག་དོན་གཞན་དག་ཤིང་རྟ་དེར་བརྟེན་པའང་མ་ཡིན། ཤིང་རྟའི་ཡན་ལག་འདུས་པ་ཙམ་ཤིང་རྟ་མ་ཡིན་ཞིང༌།
ཡན་ལག་གི་དབྱིབས་ཀྱང་ཤིང་རྟ་མ་ཡིན་པ་ཇི་བཞིན་ནོ། ། དཔེ་དེ་ལ་བརྟེན་ནས་ཁྱོད་བདེ་བླག་ཏུ་རྟོགས་ནུས་པའི་ཕྱིར་རོ། ། གཉིས་པ་ལ། དངོས་དང༌། དེས་གཞན་ཡང་མཚོན་ནས་བསྟན་པའོ། ། དང་པོ་ལ། ཚོགས་པ་ཤིང་རྟ་ཡིན་པ་དགག དབྱིབས་ཤིང་རྟ་ཡིན་པ་དགག་པའོ། ། དང་པོ་ལ་སྔར་བཤད་པའི་རིགས་པ་དང༌། སྔར་མ་བཤད་པའི་རིགས་པས་དགག་པའོ། །
དང་པོ་ནི། ཤིང་རྟའི་ཡན་ལག་ཚོགས་ཙམ་ཤིང་རྟ་མ་ཡིན་ཏེ། གལ་ཏེ་ཤིང་རྟའི་ཡན་ལག་ཚོགས་ཙམ་ཤིང་རྟར་འགྱུར་ན་ནི། ཤིང་རྟའི་ཡན་ལག་རྣམས་སིལ་བུར་གནས་པ་ལའང་ཤིང་རྟ་ཉིད་ཡོད་པར་འགྱུར་བའི་ཕྱིར། གཉིས་པ་ནི། འང་གི་ནུས་པས། གང་ཕྱིར་ཡན་ལག་ཅན་མེད་ཡན་ལག་དག ། མེད་པས་ཚོགས་ཙམ་ཤིང་རྟར་རིགས་མ་ཡིན། ། ཞེས་པ་བཤད་ན། ཤིང་རྟའི་ཡན་ལག་ཚོགས་ཙམ་ཤིང་རྟར་བདེན་པར་རིགས་པའང་མ་ཡིན་ཏེ།
གང་གི་ཕྱིར་ཤིང་རྟའི་ཡན་ལག་ཚོགས་ཙམ་དག་རྫས་སུ་མེད་པའི་ཕྱིར་ཏེ། ཡན་ལག་ཅན་ཤིང་རྟ་རྫས་སུ་མེད་པར་རང་སྡེ་དངོས་པོར་སྨྲ་བས་ཁས་བླངས་པའི་ཕྱིར། གཉིས་པ་དབྱིབས་ཤིང་རྟ་ཡིན་པ་ལ། སྔར་བཤད་པའི་རིགས་པས་དགག་པ་དང༌། རིགས་པ་གཞན་གྱིས་དགག དང་པོ་ནི། ཤིང་རྟའི་ཡན་ལག་གི་དབྱིབས་ཙམ་ཤིང་རྟར་རིགས་པའང་མ་ཡིན་ཏེ། ཡན་ལག་ལས་མ་གཏོགས་པའི་ཡན་ལག་གི་དབྱིབས་མེད་པར་རྒོལ་བ་ཁྱོད་ཀྱིས་ཁས་བླངས་པས། ཡན་ལག་མེད་ན་ཡན་ལག་གི་དབྱིབས་དག་མེད་དགོས་པའི་ཕྱིར་རོ། ། བྱེད་པོ་མེད་ལས་ཡོད་སྙམ་བློ་ཡིན་ན། །
ཞེས་པ་དང༌། རིགས་པ་གནད་གཅིག་གོ ། གཉིས་པ་ཡན་ལག་རེ་རེ་བའི་དབྱིབས་ཤིང་རྟ་ཡིན་ནམ། ཡན་ལག་ཚོགས་པའི་དབྱིབས་ཤིང་རྟར་འདོད། དང་པོ་ལྟར་ན། ཤིང་རྟ་མ་སྒྲིགས་པའི་སྐབས་ཀྱི་ཡན་ལག་རེ་རེ་བའི་དབྱིབས་དེ་ཤིང་རྟ་ཡིན་ནམ། སྒྲིགས་པའི་ཚེ་དབྱིབས་ཀྱི་ཁྱད་པར་གཞན་ཞིག་སྐྱེས་པ་ཡིན། དང་པོ་ལྟར་ན། ཡན་ལག་སིལ་བུར་བྱེ་བར་གྱུར་པ་དེ་དག་ལ་ཤིང་རྟའི་ཐ་སྙད་ཡོད་པ་མ་ཡིན་པ་ཇི་ལྟ་བར་ད་ལྟ་ཡན་ལག་རྣམས་ཚང་བར་སྒྲིགས་པ་འདིར་ཡང་ནི་ཤིང་རྟ་ཡོད་པ་མ་ཡིན་པར་ཐལ། ཕྱིར་རྒོལ་བྱེད་ཀྱི་ལྟར་ན།
ཡན་ལག་རེ་རེ་བའི་དབྱིབས་སྔར་ཡོད་པར་གྱུར་པ་ཇི་བཞིན་པ་དེ་ཤིང་རྟར་རྟོགས་པའི་དུས་ལའང་དེ་བཞིན་དུ་ཡོད་པར་འདོད་པའི་ཕྱིར། གཉིས་པ་ལྟར་ན། གལ་ཏེ་ད་ལྟར་ཤིང་རྟ་ཉིད་དུ་གྲུབ་པའི་དུས་འདིར་ཆོས་ཅན། འཕང་ལོ་སོགས་ལ་སྔར་མེད་པའི་དབྱིབས་ཀྱི་ཁྱད་པར་རྫས་གཞན་འདི་བཟུང་དུ་ཡོད་པར་འགྱུར་ཏེ། འཕང་ལོ་སོགས་ལ་སྔར་མེད་པའི་དབྱིབས་རྫས་ཐ་དད་པ་རེ་རེ་ཡོད་པའི་ཕྱིར། དེའང་ཡོད་པ་མ་ཡིན་པ་སྟེ་འདོད་པར་མི་ནུས་པ་དེའི་ཕྱིར། འཕང་ལོ་སོགས་ཡན་ལག་རེ་རེ་བའི་དབྱིབས་ཙམ་ཤིང་རྟར་ཡོད་པ་མ་ཡིན་ནོ། ། གཉིས་པ་ལྟར་ཁས་ལེན་ནོ་ཞེ་ན། དབྱིབས་དེ་ཡན་ལག་གི་ཚོགས་ཀྱི་གདགས་ཆོས་མ་ཡིན་པར་ཐལ། གང་གི་ཕྱིར་ན་རྒོལ་བ་ཁྱེད་ཀྱི་ལྟར་ན།
ཡན་ལག་གི་ཚོགས་པ་དེ་རྫས་སུ་ཅང་མེད་པའི་ཕྱིར། ཁྱབ་པ་ཁས་བླངས་པའི་ཚུལ་ནི། གང་ཟག་གི་གདགས་གཞི་ཅི་ཡང་རྫས་སུ་གྲུབ་པ་མ་ཡིན་པར་དེ་ལ་བརྟེན་ནས་འདིར་ནི་གདགས་ཆོས་དབྱིབས་སུ་ལྟ་ཞིག་ཇི་ལྟར་འགྱུར་ཏེ། གདགས་ཆོས་བཏགས་ཡོད་ལ་གདགས་གཞི་རྫས་གྲུབ་དགོས་པར་དངོས་སྨྲ་བས་ཁས་བླངས་པའི་ཕྱིར། དེ་ཡང་གདགས་གཞི་རྫས་སུ་མེད་པའི་བཏགས་ཆོས་ནི་ཐ་སྙད་དུ་ཡང་མོ་གཤམ་བུ་དང་འདྲ་ལ། བཏགས་ཆོས་བུམ་པ་སོགས་ཀྱི་ངོ་བོ་རྫས་སུ་མེད་ཀྱང༌། དེའི་གདགས་གཞི་རྡུལ་རྫས་སུ་ཡོད་པས་བཏགས་པ་རྒྱུ་དང་བཅས་པའོ། ། ཞེས་པ་དངོས་སྨྲ་བའི་འདོད་པ་ཡིན་པར་བུམ་སོགས་འདི་དག་དེ་ཉིད་དུ་མེད་ཅིང༌། ཞེས་པའི་འགྲེལ་པར་བཤད་དོ། ། གཉིས་པ་དེས་གཞན་ཡང་མཚོན་པར་བསྟན་པ་ལ།
འདོད་པ་བརྗོད་པ་དང༌། དེས་གཞན་ཡང་མཚོན་ནས་ཁས་ལེན་དགོས་པར་བསྟན་པའོ། ། དང་པོ་ནི། ཁོ་ན་རེ། མི་བདེན་པའི་ཡན་ལག་ཚོགས་པ་ལ་བརྟེན་ནས་མི་བདེན་པའི་དབྱིབས་སུ་འགྱུར་ལ། དེ་ཉིད་ཤིང་རྟར་འཇོག་གོ་ཞེ་ན། གཉིས་པ་ལ། ཚོགས་པ་རྫས་སུ་མེད་པ་ལས་དབྱིབས་རྫས་སུ་འབྱུང་བའི་རིགས་པས་མི་བདེན་པའི་རྒྱུ་གཞན་ལས་མི་བདེན་པའི་འབྲས་བུ་གཞན་འབྱུང་བའང་མཚོན་པར་བསྟན་པ་དང༌། ཤིང་རྟའི་གདགས་གཞི་རྫས་སུ་མེད་པའི་རིགས་པས་བུམ་སོགས་ཀྱི་གདགས་གཞི་རྫས་སུ་མེད་པའང་མཚོན་པར་བསྟན་པའོ། ། དང་པོ་ནི།
རྒོལ་བ་ཁྱོད་ཀྱི་མི་བདེན་པའི་རྒྱུ་མིག་སོགས་ལ་བརྟེན་ནས། འབྲས་བུའི་རྣམ་པ་མི་བདེན་པའི་རང་བཞིན་ཅན་འདུ་ཤེས་ལ་སོགས་པ་ཐམས་ཅད་ཀྱང་ནི་སྐྱེ་བར་ཤེས་པར་གྱིས་ཤིག་སྟེ། རྒོལ་བ་ཁྱོད་ཀྱི་གདགས་གཞི་ཚོགས་པ་བཏགས་ཡོད་ལ་བརྟེན་ནས། གདགས་ཆོས་དབྱིབས་བཏགས་ཡོད་འདི་ནི་འཇོག་པའི་ཚུལ་ཇི་ལྟར་འདོད་པ་དེ་ལྟར་གཞན་ལའང་མཚུངས་པའི་ཕྱིར། གཉིས་པ་ནི། འཕང་ལོ་ལ་སོགས་པའི་ཡན་ལག་ཚོགས་པ་ཤིང་རྟ་ཡིན་པ་འགོག་པའི་རིགས་པ་འདིས་ནི་ཆོས་ཅན། རིགས་ཅན་གཞན་ཡང་ཁེགས་པ་ཡིན་ཏེ། བུམ་པའི་གཟུགས་སོགས་རྡུལ་རྫས་བརྒྱད་པོ་ཚོགས་ཙམ་དེ་ལྟར་གནས་པ་རྣམས་ལ་བུམ་པ་ཡིན་པར་ཞེན་པའི་བློ་ཞེས་བྱ་བའང་རིགས་པ་མ་ཡིན་པ་ཉིད་དུ་བསྟན་པ་དེའི་ཕྱིར། ཤིང་རྟའི་ཡན་ལག་གི་དབྱིབས་ཤིང་རྟར་འདོད་པ་འགོག་པའི་རིགས་པ་འདིས་ནི་ཆོས་ཅན། གཞན་ཡང་མཚོན་པར་ནུས་ཏེ།
བུམ་པའི་གཟུགས་སོགས་རྡུལ་རྫས་བརྒྱད་པོ་དེའི་དབྱིབས་དེ་དག་བུམ་པར་འདོད་པའང་ཁེགས་པའི་ཕྱིར། དེ་ཡང་ཇི་ལྟར་ཞེ་ན། གཟུགས་སོགས་རྡུལ་རྫས་བརྒྱད་ཀྱང་ཆོས་ཅན། བདེན་པའི་དངོས་པོར་ཡོད་པ་མ་ཡིན་ཏེ། རང་བཞིན་གྱིས་སྐྱེ་བ་མེད་པའི་ཕྱིར། རྫས་སུ་མེད་པ་རྫས་ཀྱི་ཉེར་ལེན་ཅན་དུ་འདོད་པའི་བུམ་པའི་གདགས་གཞིར་མི་རུང་ངོ༌། ། གཉིས་པ་ཐ་སྙད་དུ་འཇོག་ཚུལ་ཤིང་རྟའི་དཔེས་བསྟན་པ་ལ། ཤིང་རྟའི་འཇོག་ཚུལ་བཤད། དེ་ཉིད་འཇིག་རྟེན་གྱི་གྲགས་པ་ཀུན་ལ་སྦྱར་བའོ། ། དང་པོ་ནི།
ཁོ་ན་རེ། ཤིང་རྟ་ཇི་སྐད་བཤད་པའི་རིགས་པ་རྣམ་པ་བདུན་གྱིས་བཙལ་བའི་ཚེ་མེད་ན། ཤིང་རྟའི་ཐ་སྙད་རྒྱུན་ཆད་པར་འགྱུར་རོ་ཞེ་ན། དེ་ལ་ཁྱབ་པ་མེད་དེ། ཤིང་རྟ་དེ་ནི་བཙལ་ཚུལ་རྣམ་པ་བདུན་གྱིས་བཙལ་བའི་ཚེ། དེ་ཁོ་ན་ཉིད་དུ་འཇིག་རྟེན་དུའང་འགྲུབ་པར་འགྱུར་བ་མ་ཡིན་མོད་ཀྱི། རིགས་པའི་རྣམ་དཔྱད་མེད་པར་འཇིག་རྟེན་ཉིད་ལས་ཤིང་རྟ་འདི་རང་གི་ཡན་ལག་ལ་བརྟེན་ནས་འདོད་པ་ཡིན་པའི་ཕྱིར། གཉིས་པ་ལ། དངོས་དང༌། དངོས་སྨྲ་བ་ལས་འཇིག་རྟེན་གྱི་གྲགས་པ་བརླག་པར་ཐལ་བའོ། །
དང་པོ་ནི། ཤིང་རྟ་དེ་ཉིད་རང་གི་ཡན་ལག་ལ་བརྟེན་ནས་ཡན་ལག་ཅན་དུ་འདོགས་པ་དང༌། རང་གི་ཆ་ཤས་ལ་ལྟོས་ནས་ཆ་ཤས་ཅན་དང༌། ཤིང་རྟ་དེ་ཉིད་རང་གི་བྱ་བ་ལ་ལྟོས་ནས་བྱེད་པ་པོ་ཞེས་འགྲོ་བར་བསྙད་པ་དང༌། རང་གི་ཉེ་བར་ལེན་པ་འཕང་ལོ་སོགས་ལ་ལྟོས་ནས་ཉེ་བར་ལེན་པ་པོ་ཉིད་དུ་སྐྱེ་བོ་རྣམས་ལ་བཏགས་ནས་གྲུབ་པ་ཆོས་ཅན། འཇིག་རྟེན་གྱི་གྲགས་པ་གཞན་ཡང་མཚོན་པར་ནུས་ཏེ། བུམ་སྣམ་ལ་སོགས་པའི་ཡན་ལག་ཅན་རྫས་སུ་མེད་ཀྱང༌། རང་གི་ཡན་ལག་ལ་བརྟེན་ནས་ཐ་སྙད་འདོགས་པར་འགྲུབ་པའི་ཕྱིར། གཉིས་པ་ནི། དངོས་སྨྲ་བ་རྣམས་ན་རེ།
ཡན་ལག་ལས་རྫས་གཞན་པའི་ཡན་ལག་ཅན་མ་དམིགས་པའི་ཕྱིར། ཡན་ལག་ཚོགས་ཙམ་ཞིག་ཡོད་ཀྱི་ཡན་ལག་ཅན་རྫས་གཞན་ནི་མེད་དོ་ཞེས་ཟེར། འདི་དགག་པ་ལ། དངོས་སྨྲ་བ་ཆོས་ཅན། ཁྱོད་ཀྱི་འཇིག་རྟེན་ན་གྲགས་པའི་ཀུན་རྫོབ་མ་བརླག་ཅིག་སྟེ་བརླག་པ་ཡིན་ཏེ། ཡན་ལག་ཅན་མེད་པར་ཁས་བླངས་པ་གང་ཞིག་དེ་མེད་ན་ཡན་ལག་ཀྱང་མེད་དགོས་པའི་ཕྱིར་རོ། ། གཉིས་པ་བསྡུས་ཏེ་བསྟན་པ་ལ། དཔེ་ཤིང་རྟའི་འཇོག་ཚུལ་བསྡུས་ཏེ་བསྟན། དོན་བདག་གི་འཇོག་ཚུལ་བསྡུས་ཏེ་བསྟན་པའོ། ། དང་པོ་ལ།
ཤིང་རྟ་རང་གི་ཡན་ལག་ལ་བརྟེན་ནས་འདོགས་པར་ཤེས་ན་ཤིང་རྟ་དེ་ཁོ་ན་ཉིད་ལ་འཇུག་པའི་ཚུལ་དང༌། ཤིང་རྟ་ཚིག་ན་ཤིང་རྟའི་ཡན་ལག་ཚིག་པའི་དཔེས་ཤིང་རྟ་བཏགས་ཡོད་དུ་ཤེས་ན་ཤིང་རྟའི་ཡན་ལག་བཏགས་ཡོད་དུ་ཤེས་པའི་ཚུལ་ལོ། ། དང་པོ་ནི། ཡན་ལག་ཅན་སོགས་ཁས་བླངས་ནས་ཀུན་རྫོབ་ཀྱི་བདེན་པ་མི་འཆད་པར་མ་ཟད་དེ་ཁོ་ན་ཉིད་ལ་མྱུར་དུ་འཇུག་པའི་དགོས་པ་ཡོད་ཅེས་སྟོན་པ་ནི། གཞན་གྱི་འདོད་པ་བཀག་ནས་རང་ལུགས་འཇོག་པའི་སྐབས་འདིར་ཤིང་རྟ་དེའི་གྲུབ་པ་ནི། རང་གི་ཡན་ལག་ལ་བརྟེན་ནས་འདོགས་པ་དེ་བཞིན་དུ་འདོད་པར་བྱ་བ་ཆོས་ཅན། ཀུན་རྫོབ་མ་ཉམས་པའི་དགོས་པ་ཡོད་པར་མ་ཟད་དགོས་པ་གཞན་ཡང་ཡོད་དེ། ཁྱོད་ཁོང་དུ་ཆུད་པ་དེས་དེ་ཁོ་ན་ཉིད་ལའང་བདེ་བླག་ཏུ་འཇུག་པར་འགྱུར་བའི་ཕྱིར། ཤིང་རྟའི་དེ་ཁོ་ན་ཉིད་ལ་དཔྱོད་པའི་རྣལ་འབྱོར་པ་ཆོས་ཅན། ཤིང་རྟ་འདིའི་ཡོད་པ་མི་རྙེད་དེ།
རིགས་པ་རྣམ་པ་བདུན་གྱིས་བཙལ་བས་མེད་པའི་ཤིང་རྟ་གང་ཡིན་པ་དེ་ནི་ཇི་ལྟ་བུར་ཡོད་དེ་མེད་དོ་ཞེས་གཟིགས་པའི་ཕྱིར། གཉིས་པ་ནི་ཁོ་ན་རེ། ཤིང་རྟ་བདེན་པར་མེད་ཀྱང་ཤིང་རྟ་དེའི་ཡན་ལག་ཚོགས་པ་བདེན་པར་མེད་པ་མི་འགྲུབ་བོ་ཞེ་ན། ཤིང་རྟ་ཉིད་རང་བཞིན་གྱིས་ཡོད་པ་མ་ཡིན་ན་དེའི་ཚེ་ཆོས་ཅན། ཤིང་རྟའི་ཡན་ལག་བདེན་པར་མེད་དེ། ཡན་ལག་ཅན་ཤིང་རྟ་བདེན་པར་མེད་པའི་ཕྱིར། ཁྱབ་པ་ཕྱིར་རྒོལ་གྱི་ངོར་སྟོན་པ་ནི། བློ་ཤེས་རབ་ཀྱི་མེས་ཡན་ལག་ཅན་བསྲེགས་ན་དེའི་ཚེ་དེའི་ཡན་ལག་ཀྱང་བསྲེག་དགོས་པ་ཡིན་ཏེ། ཤིང་རྟ་ཐ་མལ་པའི་མེས་ཚིག་ན་དེའི་ཡན་ལག་འཕང་ལོ་སོགས་ཀྱང་ཚིག་ནས་མེད་པའི་དཔེ་བཞིན་ནོ། ། གཉིས་པ་དོན་བདག་གི་འཇོག་ཚུལ་བཤད་པ་ལ།
བདག་ཕུང་པོ་ལ་བརྟེན་ནས་འདོགས་ཚུལ་བཤད་ནས་བདག་ཐ་སྙད་དུ་ཇི་ལྟར་ཁས་བླངས་པའི་ཚུལ་དང༌། བདག་དང་བདག་གི་བ་མེད་བཞིན་དུ་གཏི་མུག་ཅན་ལ་སྣང་བའི་ཚུལ་ལོ། ། དང་པོ་ནི། འཇིག་རྟེན་གྱི་གྲགས་ངོར་བདག་ཁས་ལེན་པར་བསྟན། ཁས་བླངས་པའི་བདག་དེ་ལ་རྟག་གཏི་མུག་སོགས་ཀྱི་དཔྱད་པ་མི་འཇུག་པར་བསྟན། དང་པོ་ནི། བདག་རིགས་ངོར་ཁེགས་ཀྱང་འཇིག་རྟེན་གྱི་གྲགས་པས་བདག་འདི་ནི་ཉེ་བར་ལེན་པ་པོ་ཉིད་དུ་འདོད་ཅིང༌། བྱེད་པ་པོ་ཡང་ཡིན་ལ་ཉེ་བར་ལེན་པའི་ཕུང་པོ་ནི་ཉེ་བར་བླང་བྱ་དང༌། ལས་ཡིན་ནོ་ཞེས་ཁས་བླང་བར་བྱ་སྟེ། ཤིང་རྟ་རིགས་ངོར་ཁེགས་ཀྱང་ཐ་སྙད་དུ་རང་གི་ཡན་ལག་ལ་བརྟེན་ནས་འདོགས་པ་དེ་བཞིན་དུ།
བདག་ཀྱང་ཕུང་པོ་དང་ཁམས་དང་དེ་བཞིན་དུ་སྐྱེ་མཆེད་དྲུག་ལ་བརྟེན་ནས་ཐ་སྙད་འདོད་པའི་ཕྱིར། གཉིས་པ་ནི། གལ་ཏེ་བདག་དངོས་པོའི་རང་བཞིན་ཅན་འགའ་ཞིག་ཡོད་ན་ནི། བདག་དེ་ལ་བརྟན་མི་བརྟན་སོགས་སུ་འགྱུར་ནའང༌། བདག་དེ་དངོས་པོའི་རང་བཞིན་དུ་ཡོད་པ་མ་ཡིན་པའི་ཕྱིར། ཕུང་པོ་ལ་བརྟེན་ནས་ངར་འཛིན་གྱིས་བཏགས་པའི་བདག་འདི་ནི་ཆོས་ཅན། བརྟན་པ་མིན་ཏེ། ཡིན་ན། འདས་པའི་དུས་ན་འབྱུང་འགྱུར་ཞེས་བྱ་བ་འདི་ནི་མི་འཐད་དོ། ། ཞེས་སོགས་ཀྱི་ཉེས་པར་འགྱུར་བའི་ཕྱིར་རོ། །
མི་བརྟན་པ་ཉིད་མ་ཡིན་ཏེ། ཡིན་ན། ཉེ་བར་ལེན་པ་བདག་མ་ཡིན། དེ་དག་འབྱུང་དང་འཇིག་པ་ཡིན། ། ཞེས་པའི་ཉེས་པར་ཐལ་བའི་ཕྱིར་རོ། ། བདག་འདི་ནི་ཆོས་ཅན། སྐྱེ་འཇིག་ཅན་མ་ཡིན་ཏེ། སྐྱེ་དང་འཇིག་པ་ཅན་དུ་འགྱུར། ། ཞེས་པའི་ཉེས་པར་འགྱུར་བའི་ཕྱིར། བདག་འདི་ལ་རྟག་པ་ཉིད་ལ་སོགས་པ་ཡང་ཡོད་པ་མ་ཡིན་ཏེ།
རྟག་དང་མི་རྟག་ལ་སོགས་བཞི། ། ཞི་བ་འདི་ལ་ག་ལ་ཡོད། ། ཅེས་པའི་རིགས་པས་ཁེགས་པའི་ཕྱིར། ཆོས་ཅན་ཕུང་པོ་དང་དེ་ཉིད་དང་གཞན་ཉིད་དུ་མེད་དེ། གལ་ཏེ་ཕུང་པོ་བདག་ཡིན་ན། ། ཞེས་པའི་ཉེས་པར་འགྱུར་བའི་ཕྱིར་རོ། ། གཉིས་པ་ནི། ཕུང་པོ་གང་ལ་བརྟེན་ནས་འགྲོ་བ་རྣམས་རྟག་ཏུ་ངར་འཛིན་པའི་བློ་རབ་ཏུ་འབྱུང་ཞིང༌། ང་དེའི་དབང་བསྒྱུར་བྱ་གང་ཡིན་པ་དེར་ང་ཡིར་འཛིན་བློ་བྱུང་བའི་བདག་དེ་ནི་ཆོས་ཅན་མེད་བཞིན་དུ་མ་བརྟགས་གྲགས་པར་གཏི་མུག་ལས་སྣང་བ་ཡིན་ཏེ། མེད་བཞིན་དུ་ཕུང་པོ་གང་ལ་བརྟེན་ནས་འཇིག་ལྟ་ལྷན་སྐྱེས་ཀྱིས་བཏགས་པ་ཡིན་པའི་ཕྱིར།
འདིར་འགྲེལ་པ་ལས། དེ་བས་ཉེ་བར་བསྟན་པ་ཕྱིན་ཅི་མ་ལོག་པ་ཁོང་དུ་ཆུད་པ་རྣམས་ནི་བདག་ཡོད་པ་མ་ཡིན་པ་ཉིད་དུ་མཉམ་པ་ཉིད་དུ་རིག་པར་བྱས་ནས་ཞེས་དང༌། གང་གི་ཕྱིར་འདི་ནི་ཡོད་པ་མ་ཡིན་མོད་ཀྱི་འོན་ཀྱང་གཏི་མུག་ལས་ཐ་སྙད་འདོགས་པ་ཞེས་དང༌། བདག་ནི་མེད་དེ། དེ་མེད་པ་ཁོ་ནའི་ཕྱིར་ཞེས་གསུངས་པས། བདག་དང་ཤིང་རྟ་ཡོད་མེད་མཚུངས་པར་སྟོན་པ་ག་ལ་ཡིན། དེས་ན་རང་ལུགས་ལ་བདག་ཡོད་པར་ཁས་མི་ལེན་ནོ། ། གཞན་དག་བདག་དང་ཤིང་རྟ་ཡོད་མཉམ་དུ་བཞེད་པ་ནི། གཞུང་དོན་ལོག་པར་འཆད་པ་ཁོ་ནར་སྣང་སྟེ། དེ་ཡང་གཞུང་གི་དོན་ནི།
ཤིང་རྟ་འཛིན་པའི་བློ་ལྷན་སྐྱེས་ཀྱིས་ཤིང་རྟའི་ཡན་ལག་ཚོགས་པ་དང༌། དབྱིབས་ཀྱི་བཀོད་པ་སོགས་ཤིང་རྟར་མི་འཛིན་པར། ཡན་ལག་ཚོགས་པ་ལ་བརྟེན་ནས་ཤིང་རྟའོ་ཞེས་བཏགས་ནས་འཛིན་པ་དཔེར་བྱས་ནས། ངར་འཛིན་ལྷན་སྐྱེས་ཀྱིས་ཕུང་པོ་བདག་ཏུ་མི་འཛིན་པར་ཕུང་པོ་ལ་བརྟེན་ནས་བདག་ཏུ་ཐ་སྙད་འདོགས་པར་སྟོན་པ་ཡིན་ནོ། ། ང་ཙམ་དེ་ཉེ་བར་ལེན་པ་པོ་དང༌། བྱེད་པ་པོ་དང༌། ལས་འབྲས་ཀྱི་བརྟེན་དུ་གསུངས་པ་དེ་ཡང་ངར་འཛིན་ཅན་གྱི་ངོ་བོར་ཡིན་པ་དང༌། དེའི་ངོར་ཇི་ལྟར་ཡིན་པ་བཞིན་དེ་ལ་དཔྱད་པ་མ་བཅུག་པར། ང་དེའི་ཚེ་དེའི་དུས་ན་འདི་ཞེས་བྱ་བར་གྱུར་ཏོ། ། ཞེས་བྱ་བ་ལ་སོགས་པ་ཐ་སྙད་བྱེད་པ་པོའི་དོན་ནོ། །
དེ་ལྟ་མ་ཡིན་པར་བདག་ཡོད་པར་ཁས་ལེན་ན། བདག་འཛིན་ལྷན་སྐྱེས་ཀྱི་འཛིན་སྟངས་ཀྱི་བཟུང་བྱ་ཡོད་པར་ཁས་ལེན་དགོས་ཏེ། གཞུང་འདིར་རིགས་པས་འགོག་རྒྱུའི་བདག་དེ་དང༌། ཐ་སྙད་དུ་ཁས་ལེན་པའི་བདག་གཉིས་ལ་མི་འདྲ་བའི་ཕྱེ་བསལ་མ་མཛད་པའི་ཕྱིར་ཏེ། གང་ལ་བདག་ཏུ་འགྲོ་རྣམས་ངར་འཛིན་བློ། ། ཞེས་དང༌། དེའི་འགྲེལ་པར། ཕྱི་རོལ་པས་བདག་ཕུང་པོ་དང་རྫས་གཞན་དུ་ཁས་ལེན་པ་དང༌། ཉན་ཐོས་པ་རྫས་གཅིག་ཏུ་ཁས་ལེན་པ་དང༌། དབུ་མ་པས་རིགས་པས་འགོག་རྒྱུའི་བདག་དང༌།
མ་བརྟགས་གྲགས་པར་ཁས་ལེན་རྒྱུ་རྣམས་གཅིག་ཁོ་ནར་བཤད་པའི་ཕྱིར་དང༌། གཞུང་འདིའི་སྔ་ཕྱིའི་རིགས་པ་ལ་བརྟགས་ན། བརྟེན་ནས་བཏགས་པའི་ང་ཙམ་དེ་ངར་འཛིན་ལྷན་སྐྱེས་ཀྱི་འཛིན་སྟངས་ཀྱི་གཟུང་བྱ་དང༌། བདག་མེད་མངོན་སུམ་དུ་རྟོགས་པའི་ཤེས་རབ་ཀྱིས་དེ་མེད་པར་རྟོགས་པ་ཤ་སྟག་ཏུ་སྣང་བའི་ཕྱིར། དེས་ན་བོད་རྣམས་ཀྱི་བདག་བརྟེན་ནས་བཏགས་པར་ཁས་ལེན་དགོས་པ་དང༌། བརྟེན་ནས་བརྟགས་པའི་བདག་ཡོད་པར་ཁས་ལེན་པའི་ཁྱད་པར་མ་ཕྱེད་པར་སྣང་ངོ་ཞེས་ཁོ་བོ་སྨྲའོ། ། སྤྱོད་འཇུག་ལས་ཀྱང༌། གལ་ཏེ་སེམས་ཅན་ཡོད་མིན་ན། ། སུ་ལ་སྙིང་རྗེ་བྱ་ཞེ་ན། ། འབྲས་བུའི་དོན་དུ་ཁས་བླངས་པའི། །
རྨོངས་པས་བཏགས་པ་གང་ཡིན་པའོ། ། ཞེས་དང༌། སེམས་ཅན་མེད་འབྲས་སུ་ཡི་ཡིན། ། བདེན་ཏེ་འོན་ཀྱང་རྨོངས་པས་འདོད། ། ཅེས་གསུངས་སོ། ། གཉིས་པ་བདག་གི་བ་དགག་པ་ནི། ཤེས་བྱ་ཆོས་ཅན། བདག་མེད་པར་ཏེ་ཁེགས་པ་ན། བདག་གི་བ་ཡོད་པ་མ་ཡིན་ཏེ། གང་གི་ཕྱིར་ན་བྱེད་པ་པོ་མེད་པ་ཅན་གྱི་ལས་མེད་པ་དེའི་ཕྱིར།
དེའི་ཕྱིར་བདག་དང་བདག་གི་བས་སྟོང་པར་ལྟ་ཞིང་དེའི་དོན་གོམས་པར་བྱེད་པའི་རྣལ་འབྱོར་པ་དེ་ཆོས་ཅན། འཁོར་བ་ལས་རྣམ་པར་གྲོལ་བར་འགྱུར་ཏེ། འཁོར་བའི་རྩ་བ་དྲུངས་འབྱིན་པར་བྱེད་པའི་ཐབས་ལ་ཞུགས་པའི་ཕྱིར། མདོར་ན་ཕུང་པོ་ལ་བརྟེན་ནས་བཏགས་པའི་བདག་དེ་ངར་འཛིན་གྱི་འཛིན་སྟངས་ཀྱི་གཟུང་བྱ་ཡིན་ལ། ཇི་སྲིད་ཕུང་པོ་བདེན་མེད་དུ་མ་རྟོགས་པ་དེ་སྲིད་དུ་དེ་ལ་བརྟེན་ནས་བདག་ཏུ་འདོགས་པས་ན། ངར་འཛིན་གྱི་རྩ་བ་བདེན་འཛིན་ཡིན་ལ། དེ་འདྲའི་བདག་དེ་མེད་པར་རྟོགས་པ་ལ་ཕུང་པོ་བདེན་མེད་དུ་རྟོགས་པ་སྔོན་དུ་འགྲོ་དགོས་པའི་ཕྱིར་ན། ཆོས་ཀྱི་བདག་མེད་མ་རྟོགས་པར་གང་ཟག་གི་བདག་མེད་རྟོག་མི་ནུས་པ་ཡིན་ནོ། ། གཉིས་པ་རིགས་པ་དེས་དངོས་པོ་གཞན་ལ་སྒྲེ་བ་ལ། བདག་དང་ཤིང་རྟའི་དཔྱད་པ་བུམ་སྣམ་སོགས་ཀྱི་དངོས་པོ་ལ་སྒྲེ་བ་དང༌།
རྒྱུ་འབྲས་ཀྱི་དངོས་པོ་ལ་བསྒྲེ་བའོ། ། དང་པོ་ལ། དངོས་དང༌། དེ་སྒྲུབ་པའོ། ། དང་པོ་ནི། བདག་དང་ཤིང་རྟའི་དཔྱད་པ་དེ་ཆོས་ཅན། རིགས་ཅན་གཞན་ཡང་མཚོན་ནུས་ཏེ། བུམ་པ་དང༌། སྣམ་བུ་དང༌། རེ་ལྡེ་དང༌།
དམག་དང༌། ནགས་ཚལ་དང༌། ཕྲེང་བ་དང༌། ལྗོན་ཤིང་དང༌། ཁང་ཁྱིམ་དང༌། ཤིང་རྟ་ཕྲན་དང༌། མགྲོན་གནས་ལ་སོགས་པའི་དངོས་པོ་རྣམས་གང་དག་དང༌། དེ་བཞིན་དུ་མིང་གང་གི་སྒོ་ནས་སྐྱེ་བོ་འཇིག་རྟེན་པ་འདིས་ཐ་སྙད་བཏགས་པ་འདི་རྣམས་རྣམ་པ་བདུན་གྱི་སྒོ་ནས་ཡོད་པ་མ་ཡིན་ཞིང༌། འཇིག་རྟེན་གྱི་གྲགས་པའི་སྒོ་ནས་ཡོད་པར་རྟོགས་བྱ་སྟེ་ནུས་པའི་ཕྱིར། དེ་རྣམས་ཀྱང་ཆོས་ཅན།
གྲགས་པའི་སྒོ་ནས་ཡོད་པ་ཡིན་ཏེ། གང་གི་ཕྱིར་ན། ཐུབ་དབང་དེ་ནི་འཇིག་རྟེན་དང་ལྷན་ཅིག་རྩོད་པ་མི་མཛད་པའི་ཕྱིར་རོ། ། གཉིས་པ་ནི། གང་དག་སྒོ་ནས་ཤེས་པ་དེ་གང་ལ་བྱ་ཞེ་ན། ཡན་ལག་དང་ཡན་ལག་ཅན་དང༌། ཡོན་ཏན་དང་ཡོན་ཏན་ཅན་དང༌། འདོད་ཆགས་དང་ཆགས་པ་སྟེ། དེ་འདྲའི་རྟེན་ནས་ང་ཙམ་དང༌། མཚན་ཉིད་དང༌།
མཚན་གཞི་དང༌། བུད་ཤིང་དང༌། མེ་ལ་སོགས་པའི་དོན་དག་དེ་རྣམས་ཤིང་རྟའི་རྣམ་དཔྱད་བྱས་པས་རྣམ་པ་བདུན་གྱི་སྒོ་ནས་ཡོད་པ་མ་ཡིན་ཞིང༌། དེ་ལས་གཞན་དུ་གྱུར་པ་འཇིག་རྟེན་གྲགས་པའི་སྒོ་ནས་ཡོད་པ་རྣམས་སོ། ། གཉིས་པ་ལ། དངོས་སྨྲ་བ་ལ་རྒྱུ་འབྲས་ཀྱི་རྣམ་གཞག་མི་རུང་བར་ཐལ་བ་དང༌། རང་བཞིན་མེད་པར་སྨྲ་བ་ལ་འཐད་པའི་ཚུལ་ལོ། ། དང་པོ་ལ། རྒྱུ་འབྲས་ལྟོས་གྲུབ་ཡིན་པ་ཤིང་རྟའི་རིགས་པས་འགྲུབ། རྒྱུ་འབྲས་ལྟོས་གྲུབ་མ་ཡིན་པ་ལ་གནོད་བྱེད་བརྗོད་པའོ། །
དང་པོ་ནི། ཤེས་བྱ་ཆོས་ཅན། རྒྱུ་དང་འབྲས་བུ་ཕན་ཚུན་ལྟོས་ནས་བཞག་པ་ཡིན་ཏེ། གང་གི་ཕྱིར་ན། གལ་ཏེ་རྒྱུ་ཡིས་བསྐྱེད་པར་བྱ་བ་བསྐྱེད་པ་དེ་ལྟ་ན་དེ་རྒྱུ་ཡིན་ཞིང༌། གལ་ཏེ་འབྲས་བུ་མ་སྐྱེ་ན་ནི་བྱ་བ་དེ་མེད་པས་རྒྱུ་མེད་པ་ཅན་དུ་འགྱུར་ལ། འབྲས་བུ་ཡང་ནི་རྒྱུ་ཡོད་ན་སྐྱེ་བར་འགྱུར་བ་དེའི་ཕྱིར། དེ་ལྟར་ན། རྒྱུ་འབྲས་ཆོས་ཅན། ཤིང་རྟའི་འཇོག་ཚུལ་ལྟར་ལྟོས་ནས་བཞག་པ་ཡིན་གྱི།
རང་བཞིན་གྱིས་གྲུབ་པ་མ་ཡིན་ཏེ། གལ་ཏེ་རང་བཞིན་གྱིས་གྲུབ་ན། རྒྱུ་གང་ལས་འབྲས་བུ་གང་ཞིག་སྐྱེ་བར་འགྱུར་བ་གང་ཞིག་གི་སྟེ། དེ་གཉིས་ཀྱི་སྔར་གང་ཞིག་འགྱུར་བ་སྨྲོས་ཤིང་སྟེ། དངོས་སྨྲ་བ་ཁྱོད་ཀྱིས་དེ་སྨྲ་མི་ནུས་པའི་ཕྱིར། གལ་ཏེ་རང་བཞིན་གྱིས་གྲུབ་པའི་རྒྱུ་སྔར་ཡོད་དོ་ཞེ་ན། མི་འཐད་དེ། འབྲས་བུ་ལ་མ་ལྟོས་པར་རྒྱུར་བཞག་མི་ནུས་པའི་ཕྱིར། གཉིས་པ་ནི། རྒྱུས་འབྲས་བུ་རང་བཞིན་གྱིས་བསྐྱེད་པར་བྱེད་ན།
ཕྲད་ནས་བསྐྱེད་དམ་མ་ཕྲད་པར་བསྐྱེད། གལ་ཏེ་ཁྱོད་ཉིད་རྒྱུ་ཡིས་ཕྲད་ནས་འབྲས་བུ་སྐྱེད་པར་བྱེད་ན། རྒྱུ་འབྲས་དེ་དག་ནུས་པ་གཅིག་པས་སྐྱེད་བྱེད་རྒྱུ་དང༌། འབྲས་བུ་ཐ་དད་མེད་པར་འགྱུར་ཞིང༌། སོ་སོ་སྟེ་མ་ཕྲད་པར་བསྐྱེད་ན་ནི། རྒྱུ་འདི་ལྟ་བུ་མ་ཡིན་པ་རྣམས་དང་ཁྱད་པར་མེད་པར་འགྱུར་རོ། ། དེ་ལྟ་ན་རྒྱུ་འབྲས་རང་བཞིན་གྱིས་མི་སྐྱེད་པར་ཐལ། རང་བཞིན་གྱིས་བསྐྱེད་པ་ལ་མཐའ་གཉིས་པོ་འདི་དག་སྤངས་ནས་ཏེ། དེ་ལས་མ་གཏོགས་པའི་རྟོག་པར་གྱུར་པ་གསུམ་པ་གཞན་ཡང་ཡོད་པར་འགྱུར་བ་མ་ཡིན་པའི་ཕྱིར། དེས་ན་རྒྱུ་འབྲས་རང་བཞིན་གྱིས་གྲུབ་པའང་ཡོད་པ་མ་ཡིན་ཏེ།
ཅི་སྟེ་ཁྱོད་ཀྱི་རྒྱུ་ཡིས་ཕྲད་མ་ཕྲད་གང་གི་སྒོ་ནས་ཀྱང་འབྲས་བུ་སྐྱེད་པར་མི་བྱེད་པ་དེའི་ཕྱིར་འབྲས་བུ་ཞེས་བྱ་བ་རང་བཞིན་གྱིས་ཡོད་པ་མ་ཡིན་ལ། འབྲས་བུ་དང་བྲལ་བའི་རྒྱུ་ནི་རྒྱུར་འཇོག་བྱེད་མེད་པ་ཅན་དུ་འགྱུར་བས་སོ། ། གཉིས་པ་ལ། དངོས་དང༌། དངོས་སྨྲ་བ་ལ་བརྗོད་པའི་ཉེས་པ་མི་མཚུངས་པར་བསྟན་པའོ། ། དང་པོ་ནི། དབུ་མ་པ་བདག་གི་ཕྱོགས་ལ་ཆོས་ཅན། ཇི་སྐད་བཤད་པའི་སྐྱོན་དུ་མེད་པར་འགྱུར་ཞིང༌། འཇིག་རྟེན་པའི་དངོས་པོ་རྒྱུ་འབྲས་རྣམས་ཀྱང་ཡོད་དེ། གང་གི་ཕྱིར་ན་རྒྱུ་འབྲས་འདི་གཉིས་ཆར་ཡང་ནི་སྒྱུ་མ་དང་འདྲ་བའི་དེའི་ཕྱིར།
གཉིས་པ་ལ། རྩོད་པ་དང་ལན་ནོ། ། དང་པོ་ནི། ཁོ་ན་རེ། དབུ་མ་པ་ཁྱོད་ཀྱི་སུན་དབྱུང་བྱ་ནི་སུན་འབྱིན་པར་མི་ནུས་པར་ཐལ། གང་གི་ཚེའམ་ཕྱིར་ན་སུན་འབྱིན་འདིས་སུན་དབྱུང་བྱ་ཕྲད་ནས་སུན་འབྱིན་པར་བྱེད་དམ་མ་ཕྲད་པར་འབྱིན་པར་བྱེད་པ་ཡིན། ཞེས་བརྟགས་པའི་ཉེས་པ་འདི་ནི་ཁྱོད་ལའང་མཚུངས་པར་འགྱུར་བ་མ་ཡིན་ནམ་སྟེ། མཚུངས་པའི་ཕྱིར་དང༌། གཉིས་པོ་འདི་དག་སྤངས་ནས་རྟོག་པར་འགྱུར་བ་གསུམ་པ་གཞན་ཡང་ཡོད་པ་མ་ཡིན་པའི་ཕྱིར་དང༌། ངེད་དངོས་སྨྲ་བ་ལ་སུན་འབྱིན་དེ་སྐད་སྨྲ་ཞིང་སྨྲས་པ་དེས་དབུ་མ་པ་རང་གི་ཕྱོགས་ཁོ་ན་རྣམ་པར་འཇོམས་པའི་ཕྱིར།
གཞན་ཡང་དབུ་མ་པ་ཁྱོད་ཀྱིས་སྐྱེ་བོ་དམ་པས་བཞེད་པར་མི་འགྱུར་ཞིང་སུན་འབྱིན་ཕྱིན་ཅི་ལོག་ཏུ་རྒོལ་བ་ཡང་ཡིན་ཏེ། གང་གི་ཕྱིར་ན་རང་གི་ཚིག་ལའང་རྒོལ་བ་གཞན་ལ་སྨྲས་པའི་ཐལ་བ་མཚུངས་པའི་ལྟག་ཆོད་ཀྱི་རིགས་པ་མེད་པར་དངོས་སྨྲ་བ་མཐའ་ཐག་ལ་སྐུར་པ་འདེབས་པ་དེའི་ཕྱིར་དང༌། རྒྱུ་མཚན་གཉིས་པ་གང་གི་ཕྱིར་ན། ཁྱོད་ལ་རང་ཕྱོགས་བཞག་ཏུ་མེད་པས་སོ་ཞེ་ན། གཉིས་པ་ལན་ལ། ཉེས་པ་དེ་མི་མཚུངས་པར་བསྟན་པ་དང་འདིར་མ་བཤད་པའི་སུན་འབྱིན་གཞན་ཡང་ཤེས་དགོས་པའི་ཚུལ་ལོ། ། དང་པོ་ལ། དབུ་མ་པ་རང་ལ་ཐ་སྙད་དུ་རང་ཕྱོགས་བསྒྲུབ་པ་ཡོད་པའི་རྒྱུ་མཚན་གྱིས་སུན་འབྱིན་ཕྱིན་ཅི་ལོག་ཏུ་རྒོལ་བ་མ་ཡིན་པར་བསྟན། རང་ཕྱོགས་ཁས་ལེན་ཀྱང་རང་བཞིན་གྱིས་གྲུབ་པར་ཁས་མི་ལེན་པའི་རྒྱུ་མཚན་གྱིས་ཕྲད་མ་ཕྲད་ཀྱི་རིགས་པ་མི་མཚུངས་པར་བསྟན་པའོ། ། དང་པོ་ལ།
རང་བཞིན་ཁས་མི་ལེན་པའི་རྒྱུ་མཚན་གྱིས་ཉེས་པ་མི་མཚུངས་པར་བསྟན་པ་དང༌། རང་བཞིན་ཁས་མི་ལེན་ཀྱང་རང་བཞིན་མེད་པའི་བསྒྲུབ་བྱ་རྟགས་ཀྱིས་བསྒྲུབ་ནུས་པ་དཔེ་དང་བཅས་པའོ། ། དང་པོ་ནི། དབུ་མ་པ་ལ་ཕྲད་མ་ཕྲད་བརྟགས་པའི་ཐལ་བར་འགྱུར་བ་འདི་ནི་སྲིད་པ་མ་ཡིན་ཏེ། སུན་འབྱིན་པས་སུན་དབྱུང་བྱ་མ་ཕྲད་པར་སུན་འབྱིན་པར་བྱེད་དམ་འོན་ཏེ་ཕྲད་ནས་ཡིན་ཞེས་སྨྲས་ཟིན་གྱི་ཉེས་པ་ནི་རྩོད་པའི་སྐབས་འདིར་གང་ལ་ངེས་པ་རང་བཞིན་གྱིས་གྲུབ་པའི་ཕྱོགས་ཡོད་པ་དེ་ལ་འགྱུར་གྱི། བདག་ལ་དེ་ལྟ་བུའི་ཕྱོགས་འདི་ནི་ཡོད་པ་མ་ཡིན་པའི་ཕྱིར། གཉིས་པ་ནི། འོན་ཀྱང་ཐ་སྙད་དུ་རང་བཞིན་གྱིས་གྲུབ་པ་སུན་འབྱིན་ནུས་སོ་ཞེས་སྟོན་པ་ནི། རྒྱུས་འབྲས་བུ་ཕྲད་ནས་བསྐྱེད་དམ་མ་ཕྲད་པར་བསྐྱེད་ཅེས་བརྟགས་ན་འཐད་པ་དང་བྲལ་བའི་གཏན་ཚིགས་ལས་ཀྱང་ཆོས་ཅན། རྒྱུ་འབྲས་རང་བཞིན་གྱིས་མ་གྲུབ་པའི་བསྒྲུབ་བྱ་རྟོགས་ཞེས་ཤེས་པར་བྱ་སྟེ་ཤེས་རབ་ཀྱི་གདོང་གི་དྲི་མ་རྒྱུ་འབྲས་རང་བཞིན་གྱིས་གྲུབ་པར་ཞེན་པ།
དེ་སྦྱངས་པ་ལ་ནུས་པ་མཐོང་བར་འགྱུར་བའི་ཕྱིར། ཇི་ལྟར་ཁྱོད་ཀྱི་ཉི་མའི་དཀྱིལ་འཁོར་ལ་ཡོད་པའི་གཟས་ཟིན་པ་དང༌། མ་ཟིན་པའི་ཁྱད་པར་རྣམས་ཉི་མ་གཟའ་ཡིས་བཟུང་བ་ལ་སོགས་པ་རྣམས་ཀྱི་ཚེ། གཟུགས་བརྙན་ལ་བརྟེན་ནས་མཐོང་བར་འགྱུར་ལ། དེའི་ཚེ་ཉི་མ་དང་ནི་གཟུགས་བརྙན་རྣམས་ཕྲད་པ་དང་མ་ཕྲད་པ་ཞེས་བརྟགས་ན་མི་རིགས་མོད་ཀྱི་སྟེ་དཔྱད་མི་བཟོད་མོད་ཀྱང་གཟུགས་བརྙན་ལ་བརྟེན་ནས་ཉི་མ་གཟའ་ཡིས་བཟུང་བའི་ཐ་སྙད་ཙམ་ཞིག་འབྱུང་བ་སྟེ་རྟོགས་པར་འགྱུར་ཞིང༌། མེ་ལོང་གི་ནང་གི་བྱད་བཞིན་གྱི་གཟུགས་བརྙན་དེ་བྱད་བཞིན་དུ་མི་བདེན་བཞིན་དུའང༌། རང་གི་བྱད་བཞིན་མཛེས་པར་བསྒྲུབ་པའི་ཕྱིར་རམ་རྒྱུ་མཚན་གྱི་ནུས་པ་དེ་ནི། སྒྲུབ་བྱེད་བཞིན་གྱ་གཟུགས་བརྙན་དེ་ལ་ཡོད་པ་ཇི་ལྟ་བ་དེ་བཞིན་དུ། དོན་གྱི་སྐབས་འདིར་ཡང་ངོ༌། ། གཉིས་པ་ལ།
ཕྲད་སོགས་ཀྱི་རིགས་པ་མི་མཚུངས་པ་དངོས་དང༌། རང་བཞིན་མེད་པར་རྟོགས་སླ་ཞིང་རང་བཞིན་གྱིས་གྲུབ་པ་རྟོགས་དཀའ་བར་བསྟན་པས་མཇུག་བསྡུ་བའོ། ། དང་པོ་ནི། དངོས་སྨྲ་བ་ཆོས་ཅན། མ་དག་པའི་ཕྱོགས་ལ་བརྗོད་པའི་ཉེས་པ་དེ་སྐྱོན་གྱིས་དག་པའི་ཕྱོགས་ལ་ཡོད་པ་འདི་ནི། ཁྱོད་ཀྱི་ཡིད་ཆད་དམ་ཡིད་འབྱུང་འབའ་ཞིག་ཡིན་ཏེ། གལ་ཏེ་ངེད་ཀྱི་ཕྱོགས་ལ་རང་གི་བསྒྲུབ་བྱ་གོ་བྱེད་དུ་གྱུར་པའི་གཏན་ཚིགས་དངོས་པོར་བདེན་པར་གྲུབ་པ་དང༌། དངོས་སུ་གོ་བྱ་ཉིད་དུ་འགྱུར་བའི་བསྒྲུབ་བྱའི་ངོ་བོ་ཡང་བདེན་གྲུབ་ཡོད་པར་གྱུར་ན་སྟེ། ངེད་ཀྱི་ཁས་བླངས་ན། ཕྲད་མ་ཕྲད་ལ་སོགས་པའི་རིགས་པ་ཉེ་བར་སྦྱོར་བ་མཚུངས་པར་འགྱུར་བ་ཞིག་ན་དེ་ཡང་ཡོད་པ་མ་ཡིན་པའི་ཕྱིར།
གཉིས་པ་ནི། དབུ་མ་པས། དངོས་སྨྲ་བ་དངོས་པོ་མཐའ་དག་རང་བཞིན་གྱིས་མེད་པར་རྟོགས་སུ་གཞུག་པར་ནི་ནུས་པར་ཆེས་སླ་བ་ཡིན་ཏེ། དེ་ལྟར་བསྒྲུབ་པ་ལ་གཉིས་ཀའི་ཕྱོགས་ལ་མཐུན་སྣང་དུ་གྲུབ་པའི་དཔེ་ཡོད་པའི་ཕྱིར་རོ། ། དེ་སླ་བ་ཇི་ལྟ་བ་དེ་ལྟར་རང་བཞིན་བདེན་གྲུབ་དེ་དབུ་མ་པ་གཞན་དག་ལ་ཁོང་དུ་ཆུད་པར་བདེ་བླག་ཏུ་ནུས་པ་མ་ཡིན་ཏེ། དབུ་མ་པའི་ངོར་བདེན་གྲུབ་སྟོན་པའི་དཔེ་མི་རྙེད་པའི་ཕྱིར་རོ། ། མི་ནུས་པར་མ་ཟད་དགོས་པ་མེད་དོ་ཞེས་སྟོན་པ་ནི། དངོས་པོར་སྨྲ་བ་ཁྱོད་ལ་སུ་ཞིག་གི་བཅོལ་ནས་འདིར་འཇིག་རྟེན་པ་རྣམས་རྟོག་གེ་ངན་པའི་རྟོག་པའི་དྲྭ་བས་ཅིས་ཏེ་འཆིང་བར་བྱེད་དེ་བྱེད་མི་དགོས་པར་ཐལ། འཇིག་རྟེན་པ་རྣམས་དར་གྱི་སྲིན་བུ་ལྟར་རང་གི་ལྷན་ཅིག་སྐྱེས་པའི་རྟོག་པའི་སྦུབས་ཀྱིས་བཏུམས་པའི་ཕྱིར། གཉིས་པ་ནི།
རྩ་ཤེའི་རིགས་པ་རྡོ་རྗེ་གཟེགས་མའི་ལྷག་མ་སློབ་དཔོན་རང་ཉིད་ཀྱི་རིགས་པ་རྒྱུས་འབྲས་བུ་ཕྲད་ནས་སམ་མ་ཕྲད་པར་བསྐྱེད་ཅེས་སོགས་གོང་དུ་བསྟན་པ་ཡང་ནི་ཤེས་པར་བྱས་ནས་དེ་འདྲའི་རིགས་པ་གཞན་ཡང་སྦྱར་བར་བྱ་ཞིང༌། སུན་འབྱིན་གྱི་སུན་དབྱུང་བྱ་ཕྲད་ནས་སམ་མ་ཕྲད་པར་སུན་ཅི་འབྱིན་ཞེས་སོགས་རང་ལ་མཚུངས་པར་བརྩད་པའི་ཕྱོགས་ཀྱི་ལན་གྱི་ཆེད་དུ་སྨྲས་ཟིན་གྱི་ཉེས་པ་འདིར་གང་ལ་ངེས་པར་ཕྱོགས་ཡོད་པ་དེ་ལ་འགྱུར་གྱི་བདག་ལ་ཕྱོགས་འདི་ནི་ཡོད་མིན་པས་ཞེས་སོགས་བཏང་བ་ཤེས་པར་བྱས་ནས། དེ་འདྲའི་རིགས་ཅན་གྱི་རྩོད་ལན་གཞན་ཡང་སྦྱར་བར་བྱ་ཞིང༌། སུན་ཅི་ཕྱིན་དུ་རྒོལ་བ་ལ་ཡང་ཇི་ལྟར་ཡོད་པ་མ་ཡིན་པ་དེ་སྐད་སྔར་བཤད་པའི་ཕྱོགས་འདི་ཉིད་ཀྱིས་ཆོས་ཅན། སྔར་མ་བཤད་པའི་ལྷག་མ་གཞན་ཡང་རྟོགས་པར་བྱ་སྟེ། གཅིག་དང་དུ་བྲལ་སོགས་ཀྱི་གཏན་ཚིགས་ཀྱིས་གཞན་ཕྱོགས་འགོག་པའི་ཚུལ་དང༌། དེ་ལ་གཞན་གྱིས་སུན་ཅི་ཕྱིན་དུ་རྒོལ་བར་ཐལ་བ་ལ་སོགས་པའི་ཉེས་པ་མི་འཇུག་པར་ཤེས་པར་བྱ་དགོས་པའི་ཕྱིར་རོ། ། གཞུང་འདིའི་དོན་རྣམ་པར་དཔྱད་དགོས་པར་སྣང་ངོ༌། ། གཉིས་པ་དེས་གྲུབ་པའི་སྟོང་ཉིད་ཀྱི་དབྱེ་བ་བཤད་པ་ལས། མདོར་བསྟན་པ་དང༌།
རྒྱས་པར་བཤད་པའོ། ། དང་པོ་ནི། བདག་མེད་འདི་ནི་ཆོས་ཀྱི་བདག་མེད་པ་དང༌། གང་ཟག་གི་བདག་མེད་པའི་དབྱེ་བས་རྣམ་པ་གཉིས་སུ་ཕྱེ་སྟེ་གསུངས་པ་ཆོས་ཅན། དགོས་པ་ཡོད་དེ། འགྲོ་བ་རྣམ་པར་དགྲོལ་བའི་ཕྱིར་དུ་ཡིན་པའི་ཕྱིར་རོ། ། གཞུང་འདི། སྔར་གྱི་དོན་བསྡུར་བཤད་ན་ཤིན་ཏུ་འབྲེལ་ལ། འོན་ཀྱང་འགྲེལ་པའི་དངོས་བསྟན་ལ་སྔ་མ་ལྟར་གསལ་ལོ། ། དེ་ཡང་ཉན་རང་གི་རིགས་ཅན་རྣམས་དགྲོལ་བའི་ཕྱིར་དུ་གང་ཟག་གི་བདག་མེད་གསུངས་ལ།
བྱང་ཆུབ་སེམས་དཔའི་རིགས་ཅན་རྣམས་དགྲོལ་བའི་ཕྱིར་དུ་བདག་མེད་པ་གཉིས་ཀ་གསུངས་སོ། ། དེ་ལྟར་ན་ཉན་རང་ལ་ཆོས་ཀྱི་བདག་མེད་རྟོགས་པ་མེད་པར་འདོད་དམ་ཞེ་ན། ཡོད་མོད་ཀྱང་ཐེག་དམན་གྱི་བྱང་ཆུབ་ཐོབ་པ་ལ་ཆོས་ཀྱི་བདག་མེད་རྫོགས་པར་བསྒོམ་མི་དགོས་པས། ཐེག་ཆེན་གྱི་འགྲོ་བ་རྣམས་དགྲོལ་བའི་ཕྱིར་དུ་ཆོས་ཀྱི་བདག་མེད་བསྟན་པ་ཡིན་ནོ། ། འོ་ན་ཐེག་ཆེན་གྱི་བྱང་ཆུབ་ཐོབ་པ་ལ་ཆོས་ཀྱི་བདག་མེད་བསྒོམ་མི་དགོས་སམ་ཞེ་ན། མི་དགོས་པ་ནི་མ་ཡིན་ཏེ། ཉོན་མོངས་སྤོང་བའི་ཐབས་སུ་རང་གི་ཉེར་ལེན་གྱི་ཕུང་པོ་བདེན་མེད་དུ་བསྒོམ་དགོས་པ་ཡིན་ནོ། ། འོ་ན་ཉན་རང་ལ་གང་ཟག་གི་བདག་མེད་ཀྱང་རྫོགས་པར་བསྒོམ་པ་མེད་པར་འགྱུར་རོ་སྙམ་ན། མི་མཚུངས་ཏེ། གང་ཟག་གི་བདག་མེད་རྫོགས་པར་མ་བསྒོམས་ན་ཉོན་མོངས་མ་ལུས་པ་སྤོང་མི་ནུས་པའི་ཕྱིར་རོ། །
ཞེས་པ་འགྲེལ་པའི་དགོངས་པ་ཡིན་ནོ། ། འདིར་གང་དག་བདེན་འཛིན་ལ་ཉོན་གྲིབ་ཀྱིས་ཁྱབ་པར་འདོད་པ་དེའི་ལྟར་ན། གང་བདེན་འཛིན་མ་ལུས་པར་སྤངས་ན་ཆོས་ཀྱི་བདག་མེད་རྫོགས་པར་བསྒོམས་པས་ཁྱབ། དཔེར་ན་གང་ཟག་གི་བདག་འཛིན་མ་ལུས་པར་སྤངས་པ་ལ། གང་ཟག་གི་བདག་མེད་རྫོགས་པར་བསྒོམ་དགོས་པ་བཞིན། ཉན་རང་དགྲ་བཅོམ་པས་ཀྱང་བདེན་འཛིན་མ་ལུས་པ་སྤངས་པར་ཁས་བླངས་སོ། ། ཞེས་པའི་ཐལ་འགྱུར་བཟློག་པར་མི་ནུས་སོ། ། ཡང་གང་དག་གཞུང་འདིས། བདག་མེད་གཉིས་པོ་དགག་བྱའི་སྒོ་ནས་མི་འབྱེད་པར་ཆོས་ཅན་གྱིས་འབྱེད་པར་བསྟན་པ་ཡིན་ནོ། ། ཞེས་ཟེར་བ་ནི་འགྲེལ་པ་དང་མི་མཐུན་ཞིང༌།
རིགས་པས་ཀྱང་མི་འཐད་དེ། དེ་ལྟ་ན་བདག་འཛིན་གཉིས་པོའང་འཛིན་སྟངས་ཀྱིས་མི་འབྱེད་པར་ཆོས་ཅན་གྱིས་འབྱེད་དགོས་ལ། དེ་ལྟ་ན་ང་ཡི་བ་རང་བཞིན་གྱིས་གྲུབ་པར་འཛིན་པ་དེ་ཆོས་ཀྱི་བདག་འཛིན་དུ་འདོད་དགོས་ལ། དེ་ལྟ་ན་རང་རྒྱུད་ཀྱི་ང་ཡི་བ་རང་བཞིན་གྱིས་གྲུབ་པར་ཞེན་པའི་བློ་ཆོས་ཅན། ཆོས་ཀྱི་བདག་འཛིན་མ་ཡིན་པར་ཐལ། འཇིག་ལྟ་ཡིན་པའི་ཕྱིར། གསུམ་ཆར་དངོས་འགལ་ལོ། ། ཁོ་བོ་ནི་བདག་འཛིན་གཉིས་པོ་འཛིན་སྟངས་ཀྱིས་འབྱེད་པ་ཟླ་བའི་ཞབས་ཀྱི་དགོངས་པར་འཆད་དེ། གང་ཟག་གི་བདག་འཛིན་གྱིས་རང་གི་ཕུང་པོ་ལ་དམིགས་ནས་དེ་ལ་བརྟེན་པའི་བདག་ཏུ་འཛིན་ལ། ཅིག་ཤོག་ཀྱིས་ནི་ཆོས་ལ་བདེན་པར་འཛིན་པའི་ཕྱིར་རོ། །
ཞེས་པའོ། ། གཉིས་པ་རྒྱས་པར་བཤད་པ་ལ། བདག་མེད་གཉིས་པོ་ལས་ཕྱེ་ན་སྟོང་ཉིད་ཉི་ཤུར་འགྱུར་བའི་ཚུལ་དང༌། ཉི་ཤུ་ངོས་བཟུང་བའོ། ། དང་པོ་ནི། དེ་ལྟར་བདག་མེད་གཉིས་པོ་འདི་ཉིད་ལ་ནི་སླར་ཡང་སྟོན་པས་རྣམ་པ་མང་པོ་ཕྱེ་སྟེ་གསུངས་པ་ཡིན་ཏེ། གདུལ་བྱའི་བསམ་པ་སྣ་ཚོགས་ལ་དགོངས་ནས་སྟོང་པ་ཉིད་ཉི་ཤུར་དབྱེ་བའི་ཕྱིར། ཇི་ལྟར་ཞེ་ན། སྤྲོས་པ་དང་བཅས་པར་སྟོང་ཉིད་བཅུ་དྲུག་བཤད་ནས། སླར་ཡང་མདོར་བསྡུས་ནས་བཞིར་བཤད་པ་དེ་དག་ནི་ཆོས་ཅན།
ཐེག་ཆེན་དུ་ཡང་བཞེད་པ་ཡིན་ཏེ། ཤེས་སྒྲིབ་སྤོང་བའི་ཐབས་ལ་དགོངས་ནས་གསུངས་པའི་ཕྱིར་རོ། ། འདིས་ཐེག་དམན་ལ་སྟོང་ཉིད་ཉི་ཤུ་རྫོགས་པར་བསྒོམ་པ་མེད་པར་བསྟན་ནོ། ། གཉིས་པ་ལ། བཅུ་དྲུག་ཏུ་དབྱེ་བ། བཞིར་བསྡུ་བའོ། ། དང་པོ་ལ། ནང་སྟོང་པ་ཉིད་སོགས་བརྒྱད་བཤད་པ་དང༌། མཐའ་ལས་འདས་པ་སྟོང་པ་ཉིད་སོགས་བརྒྱད་བཤད་པའོ། ། དང་པོ་ལ་ནང་སྟོང་པ་ཉིད་སོགས་བཞི་བཤད།
ཆེན་པོ་སྟོང་པ་ཉིད་སོགས་བཞི་བཤད། དང་པོ་ལ་བཞི་ལས། དང་པོ་ནི། མིག་ལ་སོགས་པ་དྲུག་པོ་རང་བཞིན་མེད་པ་གང་ཡིན་པ་དེ་ནི་ཆོས་ཅན། ནང་སྟོང་པ་ཉིད་དུ་འདོད་དེ། ཆོས་ཅན་ནང་བདེན་པས་སྟོང་པའི་སྟོང་ཉིད་ཡིན་པའི་ཕྱིར། དེ་སྒྲུབ་པ་ནི། མིག་ནི་མིག་གི་རང་བཞིན་བདེན་གྲུབ་ཀྱིས་སྟོང་སྟེ། གང་གི་ཕྱིར་ན་མིག་ནི་དེའི་རང་བཞིན་བདེན་པས་སྟོང་པ་དེ་ཡིན་པའི་ཕྱིར། དེ་སྒྲུབ་པ་ནི།
མིག་ཆོས་ཅན། བདེན་པས་སྟོང་སྟེ། ཐེར་ཟུག་ཏུ་གནས་པ་བདེན་པ་ཡང་མ་ཡིན། འཇིག་པར་ཡང་བདེན་པ་མ་ཡིན་པ་ཉིད་ཀྱི་ཕྱིར། དེ་བཞིན་དུ། རྣ་བ་དང༌། སྣ་དང༌། ལྕེ་དང༌། ལུས་དང༌། ཡིད་ཀྱང་བསྙད་པར་བྱའོ།
ཐེར་ཟུག་ཏུ་གནས་པ་རྟག་པ་དང༌། འཇིག་པ་འཇིག་རྒྱུ་དོན་གཞན་གྱི་འཇིག་པ་ལ་བྱེད་པ་ལ་འགྲེལ་པས་བཤད་དོ། ། ཕྱི་སྟོང་པ་ཉིད་བཤད་པ་ནི། གང་ཕྱིར་དེ་ཡི་རང་བཞིན་དེ། ། ཡིན་ཕྱིར་གཟུགས་ནི་གཟུགས་ཀྱིས་སྟོང༌། ། སྒྲ་དང་དྲི་རོ་རེག་བྱ་དང༌། ། ཆོས་རྣམས་ཉིད་ཀྱང་དེ་བཞིན་ནོ། ། གཟུགས་སོགས་རང་བཞིན་མེད་ཉིད་ནི། ། ཕྱི་རོལ་སྟོང་པ་ཉིད་དུ་འདོད། ། ཅེས་པ་སྟེ་སྔ་མ་བཞིན་དུ་སྦྱོར།
གཉིས་ཀ་སྟོང་པ་ཉིད་བཤད་པ་ནི། ཕྱི་ནང་གཉིས་ཀ་སྡོམས་པ་རང་བཞིན་མེད་པ་ཉིད་ཀྱིས་ཕྱི་ནང་སྟོང་པ་ཉིད་ཡིན་ནོ། ། ཞེས་སྔ་མ་ལྟར་རོ། ། བཞི་པ་ནི། ཆོས་རྣམས་རང་བཞིན་མེད་པ་ཉིད། ། མཁས་པས་སྟོང་པ་ཉིད་ཅེས་བསྙད། ། སྟོང་ཉིད་དེ་ཡང་སྟོང་ཉིད་ཀྱིས། ། ངོ་བོས་སྟོང་པར་འདོད་པ་ཡིན། ། སྟོང་ཉིད་ཅེས་བྱའི་སྟོང་ཉིད་གང༌། ། སྟོང་ཉིད་སྟོང་ཉིད་དུ་འདོད་དེ། །
སྟོང་ཉིད་དངོས་པོའི་བློ་ཅན་གྱི། ། འཛིན་པ་བཟློག་ཕྱིར་གསུངས་པ་ཡིན། ། ཞེས་པའོ། ། གཉིས་པ་ལ་བཞི་ལས། དང་པོ་ནི། སེམས་ཅན་དང༌། སྣོད་ཀྱི་འཇིག་རྟེན། མ་ལུས་ཁྱབ་བྱེད་ཉིད་ཕྱིར་དང༌། ནམ་མཁའ་ཚད་མེད་པའི་དཔེའི་མུ་མཐའ་ནི་མེད་ཕྱིར་ཕྱོགས་རྣམས་ནི་ཆེན་པོ་སྟོང་པ་ཉིད་ཡིན་ལ། འདི་དག་བཅུ་ཆར་ཕྱོགས་རྣམས་ཀྱིས། །
སྟོང་པ་ཉིད་ནི་གང་ཡིན་ཏེ། ། ཆེན་པོ་སྟོང་པ་ཉིད་ཡིན་ཏེ། ། དགོས་པ་ནི་ཆེན་པོར་འཛིན་པ་བཟློག་ཕྱིར་གསུངས། ། ཞེས་པའོ། ། དོན་དམ་པ་སྟོང་པ་ཉིད་ནི། དེ་ནི་དགོས་པ་མཆོག་ཡིན་པས། ། དོན་དམ་མྱ་ངན་འདས་པ་ཡིན། ། དེ་ནི་དེ་ཡི་སྟོང་ཉིད་གང༌། ། དེ་ནི་དོན་དམ་སྟོང་ཉིད་དེ། ། མྱང་འདས་དངོས་པོའི་བློ་ཅན་གྱི། །
འཛིན་པ་བཟློག་པར་བྱ་བའི་ཕྱིར། ། དོན་དམ་མཁྱེན་པ་དོན་དམ་པ། ། སྟོང་པ་ཉིད་ནི་བསྟན་པ་མཛད། ། ཅེས་པའོ། ། འདུས་བྱས་སྟོང་པ་ཉིད་ནི། རྐྱེན་ལས་སྐྱེས་ཕྱིར་ཁམས་གསུམ་པོ། ། འདུས་བྱས་ཡིན་པར་ངེས་པར་བསྙད། ། དེ་ནི་དེ་ཡི་སྟོང་ཉིད་གང༌། ། དེ་ནི་འདུས་བྱས་སྟོང་ཉིད་གསུངས། ། ཞེས་པའོ། །
འདུས་མ་བྱས་སྟོང་པ་ཉིད་ནི། གང་ལ་སྐྱེས་ནས་མི་རྟག་ཉིད། ། དེ་དག་མེད་པས་འདུས་མ་བྱས། ། དེ་ནི་དེ་ཡི་སྟོང་ཉིད་གང༌། ། དེ་ནི་འདུས་མ་བྱས་སྟོང་ཉིད། ། ཅེས་པའོ། ། གཉིས་པ་མཐའ་ལས་འདས་པ་སྟོང་པ་ཉིད་སོགས་བརྒྱད་བཤད་པ་ལ་བརྒྱད་ལས། དང་པོ་ནི། གང་ལ་མཐའ་ནི་ཡོད་མིན་པ། ། དེ་ནི་མཐའ་ལས་འདས་པར་བརྗོད། །
དེ་དེ་ཁོ་ནས་སྟོང་ཉིད་གང༌། ། མཐའ་ལས་འདས་པ་སྟོང་ཉིད་བསྙད། ། དེའི་མཚན་གཞི་ནི། ཐོག་མ་དང་པོ་ཐ་མ་མཐའ། ། དེ་དག་མེད་པས་འཁོར་བ་ནི། ། ཐོག་མ་ཐ་མ་མེད་པར་བརྗོད། ། འགྲོ་འོང་བྲལ་ཕྱིར་རྨི་ལམ་ལྟའི། ། སྲིད་འདི་དེ་ཡིས་དབེན་ཉིད་གང༌། ། དེ་ནི་ཐོག་མ་དང་ཐ་མ། ། མེད་པ་སྟོང་པ་ཉིད་དོ་ཞེས། །
བསྟན་བཅོས་ལས་ནི་ངེས་པར་བསྙད། ། ཅེས་པའོ། ། གཉིས་པ་དོར་བ་མེད་པ་སྟོང་པ་ཉིད་ནི། དོར་བ་ཞེས་བྱ་འཐོར་བ་དང༌། ། བོར་བ་ལ་ནི་ངེས་པར་བརྗོད། ། དོར་མེད་སྟོང་པ་མེད་པ་སྟེ། ། འགའ་ཡང་འབོར་མེད་གང་ཡིན་པའོ། ། དོར་བ་མེད་པ་དེ་ཉིད་ཀྱིས། ། དེ་ཉིད་སྟོང་པ་ཉིད་གང་ཡིན། ། དེ་ཡི་ཕྱིར་ན་དོར་མེད་པ། །
སྟོང་པ་ཉིད་ཅེས་བྱ་བར་བརྗོད། ། ཅེས་པ་སྟེ། འདིས་ཆོས་ཅན་ནི། བྱང་ཆུབ་ཕྱོགས་མཐུན་ལ་སོགས་པ་རྟོགས་པའི་ཆོས་ལ་བྱའོ། ། རང་བཞིན་སྟོང་པ་ཉིད་ནི། འདུས་བྱས་ལ་སོགས་ངོ་བོ་ཉིད། ། གང་ཕྱིར་སློབ་མ་རང་སངས་རྒྱས། ། རྒྱལ་སྲས་དེ་བཞིན་གཤེགས་རྣམས་ཀྱིས། ། མ་མཛད་དེ་ཕྱིར་འདུས་བྱས་ལས། ། སོགས་པ་རྣམས་ཀྱི་ངོ་བོ་ཉིད། །
རང་བཞིན་ཉིད་དུ་བསྙད་པ་སྟེ། ། དེ་ཉིད་ཀྱིས་ཏེ་སྟོང་ཉིད་གང༌། ། དེ་ནི་རང་བཞིན་སྟོང་པ་ཉིད། ། ཅེས་པ་འདི་དང༌། སྟོང་པ་ཉིད་སྟོང་པ་ཉིད་ཀྱི་སྟོང་གཞིའི་ཆོས་ཅན་ལ་ཁྱད་པར་མེད་ཀྱང༌། དགོས་པ་ཐ་དད་དུ་བློ་ངོར་ཡོད་དེ། སྔར་ནི་སྟོང་པ་ཉིད་ལ་བདེན་པར་འཛིན་པའི་གཉེན་པོར་སྟོང་པ་ཉིད་དེ་བསྟན། འདིར་ནི་སྟོང་ཉིད་འཕགས་པའི་ཤེས་མཐོང་གིས་མཛད་དམ་སྙམ་པའི་དོགས་པ་བསལ་བའི་ཕྱིར། རང་བཞིན་སྟོང་པ་ཉིད་བསྟན་པ་ཡིན་ནོ། ། གང་དག་སྔ་མས་སྟོང་ཉིད་རིགས་ཤེས་ཀྱི་ཡུལ་ཡིན་པས།
བདེན་ནམ་སྙམ་པ་དང༌། ཕྱི་མས་སྟོང་ཉིད་སུས་ཀྱང་མ་བྱས་པར་གཤིས་ལ་གྲུབ་ན་བདེན་པར་གྲུབ་བས་སྙམ་པའི་གཉེན་པོར་གསུངས་པར་འདོད་པ་ནི་མི་རིགས་ཏེ། སྔ་མར་ཁྱབ་བྱེད་སྟོང་ཉིད་བདེན་གྲུབ་ཁེགས་ན་སྟོང་ཉིད་གཤིས་ལ་གྲུབ་པས་བདེན་ནམ་སྙམ་པའང་ཁེགས་དགོས་པའི་ཕྱིར། ཆོས་རྣམས་སྟོང་པ་ཉིད་བཤད་པ་ནི། ཁམས་བཅོ་བརྒྱད་དང་རེག་དྲུག་དང༌། ། དེ་ལས་བྱུང་བའི་ཚོར་དྲུག་དང༌། ། གཟུགས་ཅན་གཟུགས་ཅན་མིན་དེ་བཞིན། ། འདུས་བྱས་འདུས་མ་བྱས་ཆོས་རྣམས། ། ཆོས་དེ་དག་ནི་ཐམས་ཅད་ཀྱིས། ། དེ་དག་གིས་དབེན་སྟོང་ཉིད་གང༌། །
ཡིན་པ་དེ་ནི་ཆོས་ཐམས་ཅད་སྟོང་པ་ཉིད་དོ་ཞེས་སྦྱར་བར་བྱའོ། ། རང་གི་མཚན་ཉིད་སྟོང་པ་ཉིད་བཤད་པ་ལ། མདོར་བསྟན། རྒྱས་པར་བཤད། དོན་བསྡུ་བའོ། ། དང་པོ་ནི། གཟུགས་རུང་ལ་སོགས་དངོས་མེད་གང༌། ། དེ་ནི་རང་མཚན་སྟོང་པ་ཉིད། ། ཅེས་པའོ། ། གཉིས་པ་ལ་གཞིའི་དབང་དུ་བྱས་པའི་མཚན་ཉིད།
ལམ་གྱི་དབང་དུ་བྱས་པའི་མཚན་ཉིད། འབྲས་བུའི་དབང་དུ་བྱས་པའི་མཚན་ཉིད། དང་པོ་ནི། གཟུགས་ནི་གཟུགས་རུང་མཚན་ཉིད་ཅན། ། ཚོར་བ་མྱོང་བའི་མཚན་ཉིད་ཅན། ། འདུ་ཤེས་མཚན་མར་འཛིན་པ་སྟེ། ། འདུ་བྱེད་མངོན་པར་འདུ་བྱེད་པའི་མཚན་ཉིད་ཅན་ཏེ། སེམས་བྱུང་སེམས་པའི་དབང་དུ་བྱས་པའོ། ། ཡུལ་དེ་དོན་གྱི་ངོ་བོ་ལ་སོ་སོར་རྣམ་པར་རིག་པ་དེ་རྣམ་ཤེས་རང་གི་མཚན་ཉིད་དོ། ། ཟག་བཅས་ཀྱི་ཕུང་པོ་ནི་སྡུག་བསྔལ་བའི་རང་གི་མཚན་ཉིད་དང༌།
ཁམས་ཀྱི་བདག་ཉིད་དམ་མཚན་ཉིད་ནི། སྦྲུལ་གདུག་པའི་མཚན་ཉིད་ཅན་དུ་འདོད་དེ། སྦྲུལ་དང་འཛིན་པར་ཆོས་མཚུངས་པའི་ཕྱིར། དེ་ཡང་སྦྲུལ་གྱིས་བཟུང་ནས་རྨ་འབྱིན་ལ། ཡུལ་དབང་རྣམ་ཤེས་གསུམ་གྱིས་ཉོན་མོངས་པ་འབྱིན་པའི་ཕྱིར་རོ། ། སྐྱེ་མཆེད་རྣམས་ནི། སངས་རྒྱས་ཀྱི་སྐྱེ་བའི་སྒོ་གྱུར་ཉིད་དུ་གསུངས། ། རྟེན་ཅིང་འབྲེལ་པར་འབྱུང་བ་གང༌། ། དེ་ནི་འདུ་འཕྲོད་མཚན་ཉིད་དོ། ། གཉིས་པ་ལམ་གྱི་དབང་དུ་བྱས་པ་ལ།
གཏོང་བ་སྦྱིན་པའི་ཕ་རོལ་ཕྱིན། ། ཚུལ་ཁྲིམས་གདུང་མེད་མཚན་ཉིད་བཟོད། ། ཁྲོ་མེད་མཚན་ཉིད་བརྩོན་འགྲུས་ཀྱིས། ། ཁ་ན་མ་ཐོ་མེད་ཉིད་དོ། ། བསམ་གཏན་བསྡུད་པའི་མཚན་ཉིད་ཅན། ། ཤེས་རབ་ཆགས་མེད་མཚན་ཉིད་ཅན། ། ཕ་རོལ་ཕྱིན་པ་དྲུག་རྣམས་ཀྱི། ། མཚན་ཉིད་འདི་དག་ཡིན་པར་བརྗོད། ། ཅེས་པ་སྟེ། སྦྱིན་པའི་ཕར་ཕྱིན་ནི་གཏོང་བའི་མཚན་ཉིད་ཅན་ནོ། །
ཞེས་སོགས་སྦྱར་བར་བྱའོ། ། གཞན་ཡང་བསམ་གཏན་རྣམས་དང་ཚད་མེད་དང༌། ། དེ་བཞིན་གཞན་གང་གཟུགས་མེད་པ། ། དེ་དག་ཡང་དག་མཁྱེན་པ་ཡི། ། མི་འཁྲུགས་པའི་མཚན་ཉིད་ཅན་དུ་གསུངས་ཏེ། དེ་དག་ནི་ཁོང་ཁྲོ་སྤངས་པས་ཐོབ་པའི་ཕྱིར། ཞེས་འགྲེལ་པར་རོ། ། བྱང་ཆུབ་ཕྱོགས་ནི་སུམ་ཅུ་བདུན། ། ངེས་པར་འབྱུང་བྱེད་མཚན་ཉིད་ཅན། ། ཐར་པ་ཐོབ་པར་བྱེད་པའི་མཚན་ཉིད་ཅན་ནོ། །
རྣམ་པར་ཐར་པའི་སྒོ་སྟོང་པ་ཉིད་ཀྱི་མཚན་ཉིད་ནི། དངོས་པོ་དམིགས་པ་མེད་པས་རྟོག་པས་རྣམ་པར་དབེན་པའི་མཚན་ཉིད་ཅན་ནོ། ། མཚན་མ་མེད་པ་ནི། མཚན་མ་མ་དམིགས་པས་ཞི་བའི་མཚན་ཉིད་ཅན་ནོ། ། གསུམ་པ་སྨོན་པ་མེད་པ་ནི་སྡུག་བསྔལ་དང་གཏི་མུག་མེད་པའི་མཚན་ཉིད་ཅན་ནོ། ། རྣམ་པར་ཐར་པ་བརྒྱད་པོ་ནི། རྣམ་པར་གྲོལ་བར་བྱེད་པའི་མཚན་ཉིད་ཅན་ཡིན་ཏེ། སྙོམས་འཇུག་གི་སྒྲིབ་པ་ལས་གྲོལ་བར་བྱེད་པའི་ཕྱིར། གསུམ་པ་འབྲས་བུའི་དབང་དུ་བྱས་པའི་མཚན་ཉིད་ནི། སྟོབས་རྣམས་ཤིན་ཏུ་རྣམ་པར་ནི།
གཏན་ལ་ཕེབས་པའི་མཚན་ཉིད་ཅན་ཡིན་ཏེ། ཡུལ་ལ་ཐོགས་པ་མེད་པ་འཇུག་པའི་ཕྱིར་རོ། ། སྐྱོབ་པའི་མི་འཇིགས་པ་རྣམས་ནི། ཤིན་ཏུ་བརྟན་པའི་ངོ་བོ་ཡིན་ཏེ། སུས་ཀྱང་གཞན་དུ་འགྱུར་བར་བྱ་མི་ནུས་པའི་ཕྱིར་རོ། ། སོ་སོ་ཡང་དག་རིག་རྣམས་ནི་སྤོབས་སོགས་རྒྱུན་ཆད་པ་མེད་པའི་མཚན་ཉིད་ཅན་ནོ། ། ཚད་མེད་བཞིའི་དབང་དུ་བྱས་པ་ནི། འགྲོ་ལ་ཕན་པ་ཉེར་བསྒྲུབ་པ། ། བྱམས་པ་ཆེན་པོ་ཞེས་བྱའོ། ། སྡུག་བསྔལ་ཅན་རྣམས་ཡོངས་སྐྱོབ་པ། །
ཐུགས་རྗེ་ཆེན་པོའོ་དགའ་བ་ནི། ། རབ་དགའི་མཚན་ཉིད་ཅན་ཡིན་ཏེ། ཡིད་བདེ་བའི་མཚན་ཉིད་ཅན་ཡིན་པའི་ཕྱིར། བཏང་སྙོམས་ནི་མ་འདྲེས་པའི་མཚན་ཉིད་ཅན་ཞེས་བྱ་སྟེ། རྗེས་སུ་ཆགས་པ་དང་ཁོང་ཁྲོ་བ་དང་བྲལ་བའི་ཕྱིར། སངས་རྒྱས་ཆོས་ནི་མ་འདྲེས་པ། བཅུ་དང་བརྒྱད་དུ་གང་འདོད་པ་དེ་དག་མི་འཕྲོག་པའི་རང་གི་མཚན་ཉིད་ཅན་ཡིན་ཏེ། གང་གི་ཕྱིར་ན་སྟོན་པ་ལ་འཁྲུལ་པ་སོགས་མི་མངའ་བས་རྒོལ་བ་དེས་མི་འཕྲོག་པར་བྱེད་པ་ཡིན་པའི་དེའི་ཕྱིར། རྣམ་ཀུན་མཁྱེན་པའི་ཡེ་ཤེས་ཤེས་བྱ་ཐམས་ཅད་མངོན་དུ་བྱེད་པའི་མཚན་ཉིད་ཅན་དུ་འདོད་ལ། དེ་བསྒྲུབ་པ་ནི།
གཞན་ནི་ཉི་ཚེ་བ་ཉིད་ཀྱིས། ། མངོན་སུམ་ཞེས་བྱར་མི་འདོད་དོ། ། གསུམ་པ་དོན་བསྡུ་བ་ནི། མདོར་ན། གང་གི་འདུས་བྱས་མཚན་ཉིད་གང༌། ། འདུས་མ་བྱས་པའི་མཚན་ཉིད་གང༌། ། དེ་དེ་ཁོ་ནས་སྟོང་པ་ཉིད། ། དེ་ནི་རང་བཞིན་སྟོང་པ་ཉིད། ། ཅེས་པས་བསྟན་ནོ། ། མི་དམིགས་པ་སྟོང་པ་ཉིད་བཤད་པ་ནི།
ད་ལྟར་བ་འདི་སྐད་ཅིག་གཉིས་པར་མི་གནས་ཤིང༌། འདས་པ་ལ་འགག་པ་དང༌། མ་འོངས་པ་མ་སྐྱེས་ནས་ཡོད་པ་མ་ཡིན་པའི་ཕྱིར། གང་དུ་དེ་དག་མི་དམིགས་པ། ། དེ་ལ་མི་དམིགས་པ་ཞེས་བརྗོད། ། མ་དམིགས་པ་དེ་རང་ངོ་བོ། ། དེ་ཡི་དབེན་པ་ཉིད་གང་དེ། ། ཐེར་ཟུག་གནས་མིན་འཇིག་མིན་པས། ། མ་དམིགས་ཤེས་བྱའི་སྟོང་ཉིད་དོ། ། དངོས་པོ་མེད་པའི་ངོ་བོ་ཉིད་སྟོང་པ་ཉིད་ནི།
རྐྱེན་ལས་བྱུང་ཕྱིར་དངོས་རྣམས་ལ། ། འདུས་པ་པ་ཡི་ངོ་བོ་མེད། ། འདུས་པ་པ་ནི་དེ་ཉིད་ཀྱིས། ། སྟོང་ཉིད་དངོས་མེད་སྟོང་ཉིད་ཀྱིས། ། འདིར་དངོས་མེད་ཅེས་པ་རྒྱུ་རྐྱེན་འདུས་པ་ལ་བྱ་བ་ཡིན་ལ། དེ་ཡང་བདེན་པའི་དངོས་པོར་མེད་པས་དངོས་མེད་ཅེས་བྱའི། འདི་ནི་ཆོས་ཅན་དངོས་མེད་ལ་བྱེད་རྒྱུ་མ་ཡིན་ནོ། ། གཉིས་པ་བཞིར་བསྡུས་པ་ལ་བཞི་ལས། དང་པོ་དངོས་པོ་སྟོང་པ་ཉིད་ནི། དངོས་པོའི་སྒྲས་ནི་མདོར་བསྡུས་ན། །
ཕུང་པོ་ལྔ་རྣམས་བརྗོད་པ་ཡིན། ། དེ་རྣམས་དེ་ཡི་སྟོང་ཉིད་གང༌། ། དེ་དངོས་སྟོང་པ་ཉིད་དུ་བཤད། ། ཅེས་པའོ། ། གཉིས་པ་དངོས་པོ་མེད་པ་སྟོང་པ་ཉིད་ནི། མདོར་བསྡུས་ནས་ནི་དངོས་མེད་པ། ། འདུས་མ་བྱས་ཆོས་རྣམས་ལ་བརྗོད། ། དེ་ཉིད་དངོས་མེད་དེས་སྟོང་ཉིད། ། དངོས་པོ་མེད་པ་སྟོང་ཉིད་དོ། ། ཞེས་པའོ། །
རང་བཞིན་སྟོང་པ་ཉིད་ནི། རང་བཞིན་ངོ་བོ་ཉིད་མེད་ནི། ། རང་བཞིན་ཞེས་བྱའི་སྟོང་ཉིད་དེ། ། འདི་ལྟར་རང་བཞིན་མ་བྱས་པས། ། རང་བཞིན་ཞེས་ནི་བྱ་བར་བསྙད། ། ཅེས་པ་སྟེ། འདི་ནི་སྔར་བཤད་པ་དེ་ཉིད་དང་གཅིག་གོ ། གཞན་གྱི་ངོ་བོ་སྟོང་པ་ཉིད་ནི། སངས་རྒྱས་རྣམས་ནི་བྱུང་བའམ། ། མ་བྱུང་ཡང་རུང་དངོས་སུ་ན། །
དངོས་པོ་ཀུན་གྱི་སྟོང་པ་ཉིད་དེ་ལ་ནི། གཞན་གྱི་དངོས་པོར་རབ་ཏུ་བསྒྲགས་ལ། མིང་གི་རྣམ་གྲངས་གཞན་གྱི་དངོས་པོ་དང༌། ཡང་དག་མཐའ་དང༌། དེ་བཞིན་ཉིད་ཅེས་བྱའོ། ། དེ་བདེན་པས་སྟོང་པ་ནི། གཞན་གྱི་དངོས་པོ་སྟོང་པ་ཉིད་དོ། ། ཚུ་རོལ་མཐོང་བ་ལས་གཞན་ཡེ་ཤེས་ཕུལ་དུ་བྱུང་བས་རྟོགས་པར་བྱ་བས་ན་གཞན་ཞེས་བྱ། ཡང་ན་མཆོག་གི་དོན་གྱིས་ན་གཞན་ཞེས་བྱ། ཡང་ན་ཕ་རོལ་ན་ཡོད་པས་གཞན་ནོ། །
རྣམ་པར་འགྱུར་བ་མེད་པས་ཡང་དག་པའི་མཐའ་དང༌། དེ་བཞིན་ཉིད་ཅེས་བྱའོ། ། སྟོང་པ་ཉི་ཤུར་བཤད་པ་དེ་དག་ཆོས་ཅན། རང་བཟོར་མཛད་པ་མ་ཡིན་ཏེ། ཤེས་རབ་ཕ་རོལ་ཕྱིན་པའི་ཚུལ་གྱི་མདོ་ལས་དེ་སྐད་རབ་ཏུ་བསྒྲགས་པའི་ཕྱིར་རོ། ། གཉིས་པ་ཡོན་ཏན་བསྡུས་ཏེ་བསྟན་པ་ལ། བདེན་གཉིས་ཟུང་དུ་འཇུག་པའི་ཤེས་རབ་དང་ལྡན་པར་བསྟན། དེ་དང་ལྡན་པས་རྒྱལ་བའི་གོ་འཕང་བསྒྲོད་ནུས་པའི་ཡོན་ཏན་ནོ། ། དང་པོ་ལ། དངོས་དང༌།
ཀུན་རྫོབ་མི་འདོར་བའི་ཕན་ཡོན་དང༌། དོན་དམ་རྟོགས་པའི་ཡོན་ཏན་སོ་སོར་བཤད་པའོ། ། དང་པོ་ནི། བྱང་སེམས་ས་དྲུག་པ་བ་དེ་ཆོས་ཅན། ཐ་སྙད་ཀྱི་བདེན་པ་མི་འདོར་བའི་སྟོབས་ཀྱིས་འགོག་པར་འགྲོ་བ་སྟེ། སྙོམས་པར་འཇུག་པ་སྔར་བཤད་པ་དེ་ལྟར་བདེན་གཉིས་རྣམ་པར་འབྱེད་པའི་བློ་གྲོས་ཀྱི་འོད་ཟེར་གྱིས། ཀུན་རྫོབ་ཀྱི་སྣང་བ་གསལ་བར་བྱས་པ་དང༌། རང་གི་ལག་ན་གནས་པའི་སྐྱུ་རུ་ར་བཞིན་དུ་སྲིད་པ་གསུམ་པོ་འདི་དག་མ་ལུས་པ་གདོད་མ་ནས་སྐྱེ་བ་མེད་པར་མངོན་སུམ་དུ་རྟོགས་པའི་བྱང་སེམས་ཡིན་པའི་ཕྱིར་རོ། ། གཉིས་པ་ལ། ཀུན་རྫོབ་མི་འདོར་བའི་ཡོན་ཏན།
དོན་དམ་རྟོགས་པའི་ཕན་ཡོན་ནོ། ། དང་པོ་ནི། བྱང་སེམས་ས་དྲུག་པ་བ་དེ་ཆོས་ཅན། རྟག་ཏུ་འགོག་པར་རྟོགས་པའི་ལྷག་པའི་བསམ་པ་དང་ལྡན་པ་ཡིན་མོད་ཀྱི། འགྲོ་བ་ཡོངས་སུ་འདོར་བ་ནི་མ་ཡིན་ཏེ། འགྲོ་བ་མགོན་མེད་པ་རྣམས་ལ་སྙིང་རྗེའང་སྐྱེད་པར་བྱེད་པའི་སྒོ་ནས་སྦྱོར་བ་འཁོར་བར་རྟོགས་པའི་ཕྱིར་རོ། ། གཉིས་པ་ནི། ས་འདིར་འགོག་པ་ལ་སྙོམས་པར་ཞུགས་པ་ཆོས་ཅན། བྱེད་ལས་ཁྱད་པར་ཅན་གཞན་ཡང་ཡོད་དེ། ས་དེའི་གོང་བདུན་པར་བདེ་གཤེགས་གསུང་སྐྱེས་ཉན་ཐོས་དང༌།
སངས་རྒྱས་འབྲིང་དང་བཅས་པ་ནི་མ་ལུས་པ་བློ་ཡིས་ཕམ་པར་བྱེད་པའང་ཡིན་པའི་ཕྱིར། འདི་སྔར་བཤད་པ་དང་མི་ཟློས་ཏེ། སྔར་བཤད་པ་དེའི་ཁྱད་པར་ཅན་ས་འདིར་ཐོབ་ཅེས་སྟོན་པ་ཡིན་ནོ། ། གཉིས་པ་ནི། ངང་པའི་རྒྱལ་པོ་བྱང་སེམས་ས་དྲུག་པ་བ་དེ་ནི་ཆོས་ཅན། སྐྱེ་བོ་ངང་པས་མདུན་དུ་བདར་ནས་རྒྱལ་བའི་ཡོན་ཏན་གྱི་རྒྱ་མཚོ་ཡང་ཡིན། ཕ་རོལ་དང་མཆོག་ཀྱང་ཡིན་པས། རྒྱ་མཚོའི་ཕ་རོལ་མཆོག་ཏུ་འགྲོ་བར་བྱེད་པའི་ཡོན་ཏན་དང་ལྡན་ཏེ། ཀུན་རྫོབ་སྟེ་རྒྱ་ཆེན་སྤྱོད་པའི་ཕྱོགས་དང༌། དེ་ཉིད་ཀྱི་སྟེ་ཟབ་མོ་སྟོང་པ་ཉིད་ཀྱི་ཕྱོགས་ཀྱི་གཤོག་ཡངས་དཀར་པོ་རྒྱས་པར་གྱུར་པ་དང་ལྡན་ཞིང༌།
དགེ་བའི་རླུང་གི་ཤུགས་ཀྱི་སྟོབས་ཀྱིས་དེར་བསྒྲོད་པའི་ནུས་པ་དང་ལྡན་པའི་ཕྱིར་རོ། ། དབུ་མ་ལ་འཇུག་པའི་རྣམ་པར་བཤད་པ་ངེས་དོན་གནས་ཀྱི་ཊཱི་ཀ་ལས་སེམས་བསྐྱེད་པ་དྲུག་པའི་རྣམ་པར་བཤད་པའོ།། །། གཉིས་པ་ཉན་རང་ཟིལ་གྱིས་གནོན་ནུས་པའི་ས་བདུན་པ་བཤད་པ་ལ། ཤེས་རབ་ཀྱི་ཁྱད་པར་དང༌། ཐབས་ཀྱི་ཁྱད་པར་རོ། ། དང་པོ་ནི། ས་བདུན་པ་རིང་དུ་སོང་བ་འདིར་ནི་ཆོས་ཅན། ཤེས་རབ་ཀྱི་ཁྱད་པར་ས་དྲུག་པ་ལས་ལྷག་པ་ཡོད་དེ། སེམས་ཀྱི་སྐད་ཅིག་རེ་རེ་ལ་ནི་འགོག་པར་འཇུག་པར་འགྱུར་ཞིང༌། ལྡང་བར་ཡང་ནུས་ལ།
འགོག་པ་མངོན་དུ་བྱེད་པ་ནི་མ་ཡིན་པའི་ཕྱིར། གཉིས་པ་ནི། དེ་ཆོས་ཅན། ཐབས་ཀྱི་ཁྱད་པར་དང་ལྡན་ཏེ། ཐབས་ཀྱི་ཕ་རོལ་ཕྱིན་པ་ལེགས་པ་སྟེ། ཡོངས་སུ་དག་པ་འབར་བའང་ཐོབ་པའི་ཕྱིར། སེམས་སྐྱེད་པ་བདུན་པའི་རྣམ་པར་བཤད་པའོ།། །། གཉིས་པ་དག་པའི་ས་གསུམ་བཤད་པ་ལ། ཉོན་མོངས་ཀྱིས་དག་པའི་ས་བརྒྱད་པ་བཤད། མི་མཐུན་ཕྱོགས་ཀྱིས་དག་པའི་ས་ལྷག་མ་གཉིས་བཤད་པའོ། །
དང་པོ་ལ། ས་འདིར་གཙོ་བོར་གྱུར་པའི་ཡོན་ཏན་བཤད། ཡོན་ཏན་གཞན་ཡང་བཤད་པའོ། ། དང་པོ་ནི། ས་བརྒྱད་པ་འདིར་ཆོས་ཅན། སྨོན་ལམ་གྱི་ཕར་ཕྱིན་ལྷག་པར་གྱུར་པ་ཡིན་ཏེ། སེམས་དང་པོ་བསྐྱེད་པའི་ཚེ་སྨོན་ལམ་ཆེན་པོ་བཅུ་ལ་སོགས་པ་སྨོན་ལམ་འབུམ་ཕྲག་གྲངས་མེད་པ་བཅུ་བཏབ་པ་དེ། བྱང་སེམས་འདིས་ཤིན་ཏུ་རྣམ་པར་དག་པར་འགྱུར་བ་ཐོབ་པའི་ཕྱིར། དེའི་རྒྱུ་མཚན་ནི། ས་བདུན་པ་མན་ཆད་དུ་ཡང་དང་ཡང་སྔར་གྱི་དགེ་བ་དེ་ས་སྔ་མ་སྔ་མའི་དགེ་བ་ལས་ཆེས་ལྷག་པ་ཐོབ་པར་བྱ་བའི་ཕྱིར།
ས་གོང་མ་གོང་མ་ལ་འཇུག་ཅིང་བདག་ཉིད་ཆེན་པོ་བྱང་སེམས་ས་བདུན་པ་དེ་གང་དུ་ཕྱིར་མི་ལྡོག་པ་ཉིད་དུ་འགྱུར་བའི་ས་མི་གཡོ་བ་དེ་གང་འཇུག་པ་ཡང་སྔར་གྱི་དགེ་བ་ཐབས་ཀྱི་ཕར་ཕྱིན་ལས་ལྷག་པ་ཐོབ་པར་བྱ་བའི་ཆེད་ཡིན་པའི་ཕྱིར། གཉིས་པ་ལ། འགོག་པ་ལས་སློང་བའི་ཡོན་ཏན་དང༌། ཉོན་མོངས་སྤངས་ཤིང་དབང་བཅུ་ཐོབ་པའི་ཡོན་ཏན་ནོ། ། དང་པོ་ནི། བྱང་སེམས་ས་བརྒྱད་པ་བ་འདིས་འགོག་པ་ཆོས་ཉིད་ལ་རིང་དུ་སྙོམས་པར་ཞུགས་པ་ནི། རྒྱལ་བ་རྣམས་ཀྱིས་འགོག་པ་དེ་ལས་སློང་བར་མཛད་དགོས་པ་ཡིན་ཏེ། གལ་ཏེ་མ་བསླངས་ན། གཞན་དོན་རྒྱུན་ཆད་པའི་མྱང་འདས་མངོན་དུ་བྱེད་པར་འགྱུར་བའི་ཕྱིར་རོ། ། ས་བདུན་པར་སློང་མི་དགོས་ལ་འདིར་སློང་དགོས་པ་ནི།
ས་དེ་དག་ཏུ་ཉོན་མོངས་སྤངས་མ་ཟིན་པས། དེའི་གཉེན་པོར་ཡང་འཇུག་ལྡང་བྱེད་ལ། ས་འདི་ན་ཉོན་མོངས་སྤངས་ཟིན་པས་མྱུར་དུ་སྙོམས་པར་འཇུག་པ་ཡིན་ནོ། ། ཞེས་གསུངས་ཏེ། དཔྱད་དགོས་སོ། ། གཉིས་པ་ལ་ཉོན་མོངས་པ་སྤངས་པར་བསྟན་པ་དང༌། དབང་བཅུ་ཐོབ་པར་བསྟན་པའོ། ། དང་པོ་ནི། ས་བརྒྱད་པ་ལ་ཁམས་གསུམ་གྱི་ཉོན་མོངས་པ་དེ་རྩ་བ་དང་བཅས་པ་དྲི་མ་དེ་དག་ཉེ་བར་ཞི་བར་འགྱུར་བ་ཡིན་ཏེ། ཆགས་པ་མེད་པའི་བློ་ས་བརྒྱད་པའི་ཡེ་ཤེས་ནི།
སྐྱོན་ཉོན་མོངས་རྣམས་དང་ལྷན་ཅིག་མི་གནས་པའི་ཕྱིར། ཉོན་མོངས་ཟད་ཅིང་ས་གསུམ་གྱི་བླ་མར་གྱུར་ཀྱང་འགོག་པ་ལས་ལངས་ནས་ཚོགས་གཉིས་ཀྱི་མཛད་པ་རྒྱ་ཆེན་པོ་བསྒྲུབ་དགོས་ཏེ། ས་བརྒྱད་པ་དེར་སངས་རྒྱས་རྣམས་ཀྱི་མཛད་པ་སྟོབས་སོགས་མཁའ་ལྟར་མཐའ་བྲལ་ཐོབ་པར་ནུས་པ་མ་ཡིན་པའི་ཕྱིར། འདིས་འགོག་པ་ལས་སློང་དགོས་པའི་ཤེས་བྱེད་བསྟན་ནོ། ། དེ་ཡང་ས་འོག་མ་རྣམས་སུ་ཉོན་མོངས་སྤངས་པ་མེད་པས། འགོག་པ་ལ་རིང་དུ་སྙོམས་པར་ཞུགས་ཀྱང་མྱང་འདས་མངོན་དུ་བྱེད་མི་ནུས་པས། ས་འདིར་ཉོན་མོངས་སྤངས་ཟིན་པས་ཐོས་པ་རྒྱ་ཆེན་པོ་དང་མི་ལྡན་པའི་བྱང་སེམས་འགའ་ཞིག་ཆོས་ཉིད་ལ་ཡུན་རིང་དུ་ཞུགས་ན་དེ་ཙམ་གྱིས་ཆོག་པར་བཟུང་ནས་སྟོབས་བཅུ་དང་མི་འཇིགས་པ་སོགས་ཀྱི་ཐབས་ལ་མི་བརྩོན་པས་གཞན་དོན་རྒྱུན་ཆད་པར་འགྱུར་ཏེ། དེས་སངས་རྒྱས་ཀྱི་ཆོས་རྣམས་མ་ཐོབ་པས་ཆོས་ཉིད་ལ་མཉམ་པར་བཞག་བཞིན་དུ་གཞན་དོན་བྱེད་མི་ནུས་པའི་ཕྱིར་རོ། ། ས་འདིར་འགོག་པ་ལས་སློང་བར་བསྟན་པས། ས་འདིར་ཉོན་མོངས་ཟད་པའི་ཤེས་བྱེད་བསྟན་པར་སློབ་དཔོན་འདི་བཞེད་དོ། །
གཉིས་པ་ནི། འོ་ན་ས་འདིར་འཁོར་བ་འགག་ན། ཇི་ལྟར་འདི་ཡིས་སངས་རྒྱས་ཀྱི་ཆོས་ཡོངས་སུ་རྫོགས་པར་བྱེད་ཅེ་ན། བྱང་སེམས་ས་བརྒྱད་པ་བ་ཆོས་ཅན། ཁྱོད་ཀྱི་འཁོར་བ་འགགས་པ་སྟེ་སྤངས་ཀྱང་སངས་རྒྱས་ཀྱི་རྒྱུ་ཚོགས་བསྒྲུབ་པ་མི་འགལ་ཏེ། ཁྱོད་ཀྱི་དབང་རྣམ་པ་བཅུ་པོ་ཐོབ་པར་གྱུར་ཅིང༌། དབང་བཅུ་པོ་དེ་དག་གི་ཡིད་ཀྱི་རང་བཞིན་གྱི་ལུས་བླངས་པའི་སྒོ་ནས་སྲིད་པར་འགྲོ་བར་རང་གི་བདག་ཉིད་སྣ་ཚོགས་སྟོན་པར་བྱེད་པར་འགྱུར་བའི་ཕྱིར། དབུ་མ་ལ་འཇུག་པ་ལས་སེམས་བསྐྱེད་པ་བརྒྱད་པའི་རྣམ་པར་བཤད་པའོ།། །། གཉིས་པ་ལ། ས་དགུ་པ་སྟོབས་ཀྱི་ཕར་ཕྱིན་མི་མཐུན་ཕྱོགས་ཀྱིས་དག་པ་ཐོབ་པའི་ཚུལ་དང༌།
ས་བཅུ་པར་ཡེ་ཤེས་ཀྱི་ཕར་ཕྱིན་མི་མཐུན་ཕྱོགས་ཀྱིས་དག་པའི་ཚུལ་ལོ། ། དང་པོ་ནི། ས་དགུ་པ་ལ་ནི། བྱང་སེམས་དེའི་ཡོན་ཏན་ཁྱད་པར་ཅན་ཡོད་དེ། སྟོབས་ཀྱི་ཕར་ཕྱིན་ལྟ་ཞིག་མཐའ་དག་རྫོགས་པར་མི་མཐུན་ཕྱོགས་ཀྱི་དག་པར་འགྱུར་ཞིང༌། དེ་བཞིན་དུ་སོ་སོ་ཡང་དག་པ་རིག་པའི་ཆོས་རང་གི་ཡོན་ཏན་ཡོངས་སུ་དག་པའང་ཐོབ་པའི་ཕྱིར། ཐུབ་པ་དགོངས་རྒྱན་དུ་མདོ་དྲངས་པ་ལས། སྟོབས་ཀྱི་ཕར་ཕྱིན་ལ་བསམས་པའི་སྟོབས་དང༌། ལྷག་པའི་སྟོབས་དང༌། གཟུངས་ཀྱི་སྟོབས་དང༌།
ཏིང་ངེ་འཛིན་གྱི་སྟོབས་སོགས་སྟོབས་བཅུ་ཚང་བར་བཤད་དོ། ། དབུ་མ་ལ་འཇུག་པ་ལས་སེམས་བསྐྱེད་པ་དགུ་པའི་རྣམ་པར་བཤད་པའོ།། །། གཉིས་པ་ནི། ས་བཅུ་པའི་ས་ལས་བྱང་སེམས་དེ་ཡི་ཆོས་ཅན། ཡོན་ཏན་ཁྱད་པར་ཅན་ཐོབ་པ་ཡིན་ཏེ། ཀུན་ནས་སངས་རྒྱས་རྣམས་ལ་འོད་ཟེར་ཆེན་པོའི་དབང་བསྐུར་བ་དམ་པ་ཐོབ་ཅིང༌། ཡེ་ཤེས་ཀྱི་ཕར་ཕྱིན་མཆོག་ཏུ་ལྷག་པར་མཆོག་ཏུ་འབྱུང་བར་གྱུར་པའང་ཡིན་པའི་ཕྱིར་དང༌། ཆར་སྤྲིན་རྣམས་ལས་ཆུ་ཆར་འབེབས་པ་ཇི་ལྟ་བར་དེ་བཞིན་འགྲོ་བ་རྣམས་ཀྱི་དགེ་བའི་ལོ་ཏོག་གི་ཆེད་དུ་རྒྱལ་སྲས་ས་བཅུ་པ་བ་ལས་ཀྱང་ལྷུན་གྱིས་གྲུབ་པར་དམ་པའི་ཆོས་ཀྱི་ཆར་པ་འབེབས་པའི་ཕྱིར། འོད་ཟེར་ཆེན་པོའི་དབང་བསྐུར་བའི་ཚུལ་མདོ་སྡེ་ས་བཅུ་པར་རྒྱས་པར་གསུངས་སོ། ། དབུ་མ་ལ་འཇུག་པ་ལས་སེམས་བསྐྱེད་པ་བཅུ་པའི་རྣམ་པར་བཤད་པའོ།། །།
གཉིས་པ་ས་བཅུ་པོའི་ཡོན་ཏན་ཐུན་མོང་དུ་བཤད་པ་ལ། མ་དག་པ་ས་བདུན་གྱི་ཡོན་ཏན་བཤད། དག་པ་ས་གསུམ་གྱི་ཡོན་ཏན་བཤད་པའོ། ། དང་པོ་ལ། ས་དང་པོའི་ཡོན་ཏན་བཤད། དེ་ཉིད་ས་ལྷག་མ་རྣམས་ལ་སྟོང་འགྱུར་སོགས་སུ་བསྒྲེ་བའོ། ། དང་པོ་ནི། ས་དང་པོའི་རྗེས་ཐོབ་དེའི་ཚེ་བྱང་སེམས་དེ་ཡི་ཆོས་ཅན། ཡོན་ཏན་བརྒྱ་ཕྲག་བཅུ་གཉིས་ཐོབ་པ་ཡིན་ཏེ། སྐད་ཅིག་གཅིག་ལ་སངས་རྒྱས་བརྒྱ་མཐོང་ཞིང་དེ་དག་གིས་རང་བྱིན་གྱིས་རློབ་པའང་བྱང་སེམས་འདི་ཡིས་རྟོགས་པ་དང༌།
དེ་ཉིད་ཚེ་ན་བསྐལ་པ་བརྒྱར་གནས་པའི་ནུས་པ་ཐོབ་ཅིང་བསྐལ་པ་བརྒྱ་ལ་སྔོན་དང་ཕྱི་མའི་མཐར་ཡེ་ཤེས་ཀྱི་མཐོང་བ་ཡང་དག་པར་འཇུག་པ་དེ་དང༌། བློ་ལྡན་འདིས་ཏིང་ངེ་འཛིན་བརྒྱ་ཕྲག་གཅིག་ལ་སྙོམས་པར་འཇུག་པར་བྱེད་ཅིང་གཏོང་པ་སྟེ། ལྡང་བར་ཡང་བྱེད་པ་དང༌། བྱང་སེམས་འདི་ཡིས་འཇིག་རྟེན་གྱི་ཁམས་བརྒྱ་གཡོ་བར་བྱེད་པ་དང༌། འཇིག་རྟེན་གྱི་ཁམས་བརྒྱ་འོད་ཀྱིས་སྣང་བར་བྱེད་པ་དང༌། དེ་བཞིན་དུ་རྫུ་འཕྲུལ་གྱིས་བྱང་སེམས་བརྒྱ་ཕྲག་ཅིག་སྨིན་པར་བྱེད་ཅིང་བརྒྱ་ཕྲག་གཅིག་གི་རྗེས་སུ་འབྲེལ་བའི་སངས་རྒྱས་ཀྱི་ཞིང་དག་ཏུ་ཡང་འགྲོ་བར་འགྱུར་བ་དང༌། བྱང་སེམས་དེས་ནི་ཆོས་ཀྱི་སྒོ་བརྒྱ་རྣམས་ཡང་དག་པར་འབྱེད་པ་དང༌། ཐུབ་དབང་གི་སྲས་པོ་འདིས་རང་གི་ལུས་ལ་ལུས་བརྒྱ་རྣམས་ཀུན་ཏུ་སྟོན་པར་བྱེད་པའང་ཡིན་པ་དང༌། ལུས་ནི་བརྒྱ་པོ་རེ་རེ་ཞིང་ཡང་རྒྱལ་བའི་སྲས་པོ་བརྒྱ་ཕྲག་དག་དང་རྗེས་སུ་འབྲེལ་བའང་སྟོན་པའི་སྒོ་ནས་རང་གི་འཁོར་དང་བཅས་པས་མཛེས་ཤིང་འབྱོར་པ་ཐོབ་པའི་ཕྱིར། གཉིས་པ་ནི་བློ་ལྡན་རབ་ཏུ་དགའ་བའི་ས་ལ་གནས་པས་བརྒྱ་ཕྲག་བཅུ་གཉིས་པོ་དེ་དག་ནི་ཐོབ་པར་གྱུར་ནས།
དེ་བཞིན་ཁོ་ནར་དྲི་མ་མེད་པའི་ས་ལ་གནས་པའི་ཚེ་ཡོན་ཏན་དེ་དག་ནི་སྟོང་ཕྲག་བཅུ་གཉིས་ཡང་དག་པར་ཐོབ་པར་འགྱུར་རོ། ། དེ་བཞིན་དུ་ས་གསུམ་པ། བཞི་པ། ལྔ་པ། དྲུག་པ། བདུན་པ་སྟེ་ས་ལྔ་པོ་འདི་དག་རྣམས་ལ་བྱང་ཆུབ་སེམས་དཔའ་ཡིས་གོ་རིམ་བཞིན་ཡོན་ཏན་འབུམ་ཕྲག་བཅུ་གཉིས་དང་བྱེ་བ་ཕྲག་བརྒྱ་བཅུ་གཉིས་དང༌། བྱེ་བ་ཕྲག་སྟོང་བཅུ་གཉིས་དང༌། བྱེ་བ་ཕྲག་བརྒྱ་སྟོང་བཅུ་གཉིས་དང༌། བྱེ་བ་ཕྲག་ཁྲིག་བརྒྱར་རྫོགས་པར་ཡོངས་སུ་བསྒྱུར་ནས་སླར་ཡང་སྟོང་དུ་བསྒྱུར་བ་སྟེ། འགྲེལ་པར་ཕྱི་མ་འདི་གཉིས་ལ་བྱེ་བ་འབུམ་དང༌།
བྱེ་བ་ཕྲག་ཁྲིག་འབུམ་ཐོབ་པར་ཤེས་པར་བྱའོ། ། ཞེས་གསུངས། མདོར་ན་ས་བདུན་པས་ཡོན་ཏན་བྱེ་བ་ཕྲག་ཁྲིག་ནི་བྱེ་བ་ཕྲག་ཁྲིག་གཅིག་གི་མིང་ཡིན་ལ། དེ་བརྒྱད་འགྱུར་དུ་བསྒྲེས་ཤིང༌། དེ་ཉིད་ཀྱང་སྟོང་འགྱུར་དུ་བསྒྱུར་ཏེ་བྱེ་བ་ཕྲག་ཁྲིག་འབུམ་གྱི་མིང་ཡིན་ནོ། ། གཉིས་པ་ནི། འདི་ཡན་ཆད་ཀྱི་ཡོན་ཏན་ནི། གྲངས་ཀྱི་གནས་གཞན་གྱིས་བགྲང་བར་མི་ནུས་པས། རྡུལ་ཕྲ་རབ་ཀྱི་གྲངས་ཀྱིས་བགྲང་བར་བྱ་སྟེ། ས་མི་གཡོ་བ་ལ་གནས་པའི་བྱང་སེམས་རྣམ་རྟོག་མེད་པ་དེས་སྟོང་གསུམ་བརྒྱ་ཕྲག་སྟོང་སྡོམ་པའི་འཇིག་རྟེན་ན་རྡུལ་གྱི་གྲངས་ཚད་ཇི་སྙེད་ཡོད་པ་དེ་རྣམས་དང་གྲངས་མཉམ་པའི་ཡོན་ཏན་གྱི་སྡེ་ཚན་བཅུ་གཉིས་དག་ནི་ཐོབ་པར་འགྱུར་རོ། །
ལེགས་པའི་བློ་གྲོས་ཀྱི་ས་ལ་གནས་པའི་བྱང་ཆུབ་སེམས་དཔའ་དེས་སྔར་བསྟན་པའི་ཡོན་ཏན་སྡེ་ཚན་བཅུ་གཉིས་པོ་དེ་དག་སྟོང་གསུམ་གྱི་འཇིག་རྟེན་གྱི་ཁམས་གྲངས་མེད་བརྒྱ་ཕྲག་སྟོང་དུ་ཡང་དག་སྡོམ་པ་ཕྲག་བཅུའི་རྡུལ་གྱི་ཚད་དང་མཉམ་པ་ཐོབ་པར་འགྱུར་རོ། ། རེ་ཞིག་ས་བཅུ་པ་འདིར་དེའི་ཡོན་ཏན་སྡེ་ཚན་བཅུ་གཉིས་པོ་དག་འཇིག་རྟེན་གྱི་ཁམས་ངག་གི་སྤྱོད་ཡུལ་ལས་ཆེས་འདས་པར་གྱུར་ཅིང༌། ངག་གི་སྤྱོད་ཡུལ་མིན་པ་སྡོམ་པ་སྟེ། སངས་རྒྱས་ཀྱི་ཞིང་བརྗོད་དུ་མེད་པའི་རྡུལ་གྱི་གྲངས་དག་ཇི་སྙེད་ཡོད་པ་དེ་སྙེད་ཀྱི་གྲངས་དང་མཉམ་པར་འགྱུར་རོ། ། རེ་ཞིག་ཅེས་པ་ནི། ཡོན་ཏན་སྡེ་ཚན་བཅུ་གཉིས་པོ་དེའི་ཚད་དེ་ཙམ་པར་མ་ཟད། ཡོན་ཏན་གཞན་ཡང་བརྗོད་པའི་གོ་རིམ་སྟོན་པའོ། ། གཞན་ཡང་བྱང་ཆུབ་སེམས་དཔའ་འདིས་བ་སྤུའི་ཁུང་བུ་རེ་རེར་བྱང་ཆུབ་སེམས་དཔའ་རྣམས་དང༌། རྫོགས་པའི་སངས་རྒྱས་ཀྱི་སྐུ་གྲངས་ལས་འདས་པ་རེ་རེ་ཞིང་བྱང་ཆུབ་སེམས་དཔའི་འཁོར་རྣམས་དང་ལྷན་ཅིག་པ་དང༌། སྐད་ཅིག་གཅིག་ལ་ནི་རྣམ་པ་གཞན་དང་གཞན་དུ་སྟོན་པར་ནུས་ལ།
དེ་བཞིན་དུ་ལྷ་དང་ལྷ་མ་ཡིན་ལ་སོགས་པ་དག་ཀྱང་བ་སྤུའི་ཁུང་བུ་རེ་རེ་སྐད་ཅིག་རེ་རེ་ལ་མ་འདྲེས་པར་གྲངས་ལས་འདས་པ་སྟོན་པར་ནུས་སོ། ། གཉིས་པ་འབྲས་བུའི་ས་བཤད་པ་ལ། དང་པོ་སངས་རྒྱ་བའི་ཚུལ། སངས་རྒྱས་ཀྱི་སའི་རྣམ་གཞག་གོ ། དང་པོ་ལ། ལོངས་སྐུས་ཆོས་སྐུ་མངོན་དུ་བྱས་པའི་ཚུལ་དང༌། དེས་ཤེས་བྱ་མཁྱེན་པའི་ཚུལ་ལོ། ། དང་པོ་ནི་བཅོམ་ལྡན་འདས་ཆོས་ཅན། སྔོན་བསྐལ་པ་གྲངས་མེད་པ་གསུམ་དུ་གང་གི་དོན་དུ་འབད་པར་གྱུར་པའི་གོ་འཕང་མཆོག་ཏུ་ཞི་བ་བླ་ན་མེད་པའི་ཡེ་ཤེས་དེ་དང་པོར་འོག་མིན་དུ་ནི་ཁྱོད་ཀྱིས་བརྙེས་པ་ཡིན་ཏེ། གང་གི་ཕྱིར་ན།
དཔེ་ནམ་མཁའ་དྲི་མ་མེད་པ་ལ་ཟླ་བའི་སྣང་བ་ཡར་གྱི་ངོར་གྱུར་པས་འགྲོ་བ་རྣམས་ཇེ་གསལ་དུ་གྱུར་པའི་ཕྱིར་རམ། དེ་བཞིན་དུ། ཁྱོད་ཀྱིས་སྔོན་སྟོབས་བཅུ་བསྐྱེད་པའི་གེགས་སུ་གྱུར་པའི་མུན་པ་སེལ་བའི་ས་བཅུ་ལ། སླར་ཡང་སྟེ་ཡང་ཡང་འབད་པར་གྱུར་ཅིང་དེ་ནས་ས་བཅུ་གཅིག་པ་མངོན་དུ་མཛད་པའི་ཕྱིར། དེ་ལྟར་བརྙེས་པའི་བླ་ན་མེད་པའི་ཡེ་ཤེས་ཆོས་སྐུ་ཆོས་ཅན། ཡོན་ཏན་མཐའ་དག་གི་མཐར་ཐུག་པ་ཡིན་ཏེ། སྟོབས་སོགས་ཡོན་ཏན་མ་ལུས་པ་ཁྱེད་ལ་མཐར་ཐུག་ཅིང་ཕུལ་དུ་བྱུང་བའི་ཕྱིར། ཆོས་སྐུ་དེ་ནི་ཆོས་ཅན། མཚུངས་པ་མེད་པ་ཡིན་ཏེ། གོང་ན་མེད་པའི་ཕྱིར་རོ། །
གཉིས་པ་ལ་སྐད་ཅིག་ལ་ཤེས་བྱ་མཁྱེན་པའི་ཚུལ་དང༌། མཁྱེན་ཚུལ་ལ་རྩོད་པ་སྤང་བའོ། ། དང་པོ་ནི། སྔ་འགྲེལ་ལས། དེར་མངོན་པར་རྫོགས་པར་འཚང་རྒྱ་བ་ན། སྐད་ཅིག་གཅིག་ཁོ་ན་ལ་བཅོམ་ལྡན་འདས་ཀྱི་ཐམས་ཅད་མཁྱེན་པའི་ཡེ་ཤེས་བརྙེས་སོ་ཞེས་བྱ་བ་འདི་བསྟན་པའི་ཕྱིར་བཤད་པ་ཞེས་སོ། ། མཁྱེན་བཟང་བཅོམ་ལྡན་འདས་ཆོས་ཅན། ཁྱོད་ཀྱིས་སྐད་ཅིག་གིས་ནི་ཤེས་བྱ་ཐམས་ཅད་ཐུགས་སུ་ཆུད་པའི་ཡེ་ཤེས་བརྙེས་པ་ཡིན་ཏེ། སྐད་ཅིག་གཅིག་ལ་ཆོས་ཐམས་ཅད་རོ་མཉམ་པ་ཉིད་དུ་ཡང་དག་པར་ཐུགས་སུ་ཆུད་པར་མཛད་གྱུར་ན་སྟེ་གྱུར་པ་དེ་ཡིན་པའི་ཕྱིར། ཆོས་རྣམས་ཀྱི་དེ་ཁོ་ན་ཉིད་དེ་ཆོས་ཅན།
རོ་མཉམ་པ་ཡིན་ཏེ། ཇི་ལྟར་སྣོད་ཀྱི་དབྱེ་བས། མཁའ་ལ་དབྱེ་བ་འཇོག་ནུས་པ་མེད་པ་དེ་ལྟར། དངོས་པོ་སྟེ་ཆོས་ཅན་གྱིས་བྱས་པའི་དབྱེ་བ་འགའ་ཡང་ཁྱོད་ལ་མེད་པའི་ཕྱིར་རོ། ། དེ་ཡང་རོ་མཉམ་ཉིད་དུ་ཞེས་པས་ཇི་ལྟར་མཁྱེན་ཚུལ་དང༌། སྐད་ཅིག་གིས་ནི་ཤེས་བྱ་ཐུགས་སུ་ཆུད་ཅེས་ཇི་སྙེད་པ་མཁྱེན་ཚུལ་བསྟན་པ་ཡིན་ནོ། ། གཉིས་པ་ལ། རྩོད་པ་དང༌། དེ་སུན་དབྱུང་བའོ། ། དང་པོ་ནི།
ཁོ་ན་རེ། རང་བཞིན་གྱིས་སྐྱེ་བ་སོགས་ཞི་བ་ནི་དེ་ཁོ་ན་ཉིད་ཡིན་ན། རང་བཞིན་སྐྱེ་མེད་དེ་ཆོས་ཅན། ཁྱོད་ལ་ཡུལ་ཅན་གྱི་བློ་གྲོས་མི་འཇུག་པར་ཐལ། ཁྱོད་ཀྱི་རྣམ་པ་འཆར་རྒྱུ་མེད་པའི་ཕྱིར། འདོད་མི་ནུས་ཏེ། བློ་ཡུལ་དེ་ལ་མ་ཞུགས་པར་ཤེས་བྱའི་ཡུལ་ཅན་དུ་ངེས་པའང་རིགས་པ་མ་ཡིན་པའི་ཕྱིར། ཅི་སྟེ་དབུ་མ་པ་ན་རེ། ཡོངས་སུ་ཤེས་པ་མེད་པ་ཉིད་དེ་ཁོ་ན་ཡོངས་སུ་ཤེས་པ་ཡིན་ནོ། ། ཟེར་ཅིང་ཡང་མ་མཐོང་བ་ཉིད་ཁོ་ན་མཐོང་བར་འདོད་པ་འདི་ནི་འགལ་བར་འགྱུར་ཏེ།
ཀུན་ནས་ཤེས་པ་མེད་པ་ནི་ཤེས་པར་ཇི་ལྟར་འགྱུར་ཏེ་མི་འགྱུར་བའི་ཕྱིར་རོ། ། ཁྱེད་ཀྱི་གཞན་ལ་དེ་ཉིད་འདི་ལྟ་བུའོ་ཞེས་སུ་ཞིག་གིས་སྟོན་པར་འགྱུར་ཏེ་སྟོན་མི་ནུས་པར་ཐལ། ཡུལ་ཅན་གྱི་བློ་རང་བཞིན་གྱིས་སྐྱེ་བ་མེད་ན་དེ་ཁོ་ན་ཉིད་མཁྱེན་པ་མེད་པར་འདོད་དགོས་པའི་ཕྱིར་ཞེ་ན། ལན་ལ་ཤེས་བྱ་རང་བཞིན་གྱིས་ཞི་བ་ཡིན་ན། དེ་ལ་བློ་མི་འཇུག་པའི་རྩོད་པ་སྤང༌། མཁྱེན་པ་པོ་རང་བཞིན་གྱིས་མེད་ན་གཞན་ལ་སྟོན་པ་མི་འཐད་པའི་རྩོད་སྤོང་ངོ༌། ། དང་པོ་ནི། ཡུལ་ཡུལ་ཅན་རང་བཞིན་གྱིས་ཐ་དད་མེད་ཀྱང་ཐ་སྙད་ཀྱི་བདེན་པ་ལ་བརྟེན་ནས་དེ་ཁོ་ན་ཉིད་རིག་པ་ཡིན་ཞེས་བཏགས་པ་ཡིན་ཏེ། གང་གི་ཚེའམ་ཕྱིར་ན་ཡུལ་རང་བཞིན་གྱིས་སྐྱེ་བ་མེད་པ་ཉིད་ཁོ་ན་ཉིད་ཡིན་ཞིང༌། བློ་ཡང་རང་བཞིན་གྱིས་སྐྱེ་བ་དང་བྲལ་བ་དེ་ཚེ་དེ་ཁོ་ན་ཉིད་དེའི་རྣམ་པའི་རྗེས་སུ་བྱེད་པ་ལ་བརྟེན་པ་ལས།
ཡེ་ཤེས་དེ་ཡིས་དེ་ཁོ་ན་ཉིད་རྟོགས་པ་ལྟ་བུར་ཐ་སྙད་བྱས་པའི་ཕྱིར། ཇི་ལྟར་དངོས་སྨྲ་བ་ལྟར་ན། སྔོར་སྣང་གི་སེམས་ནི་སྔོན་པོ་གང་གི་རྣམ་པ་ཅན་དུ་སྐྱེ་བར་འགྱུར་བ་ན། སྔོ་སྣང་གི་སེམས་དེའི་ཡུལ་སྔོན་པོ་དེ་ཡོངས་སུ་ཤེས་པར་ཐ་སྙད་བྱེད་པ་དེ་བཞིན་ནོ། ། འདིར་འགྲེལ་པར་དེའི་ཕྱིར་བཏགས་པ་ལས་དེ་ཁོ་ན་ཉིད་རྟོགས་སོ་ཞེས་རྣམ་པར་བཞག་གི དངོས་སུ་ནི་འགའ་ཞིག་གིས་འགའ་ཞིག་ཤེས་པ་ནི་མ་ཡིན་ཏེ། ཤེས་པ་དང་ཤེས་བྱ་གཉིས་ཀ་ཡང་མ་སྐྱེས་པ་ཉིད་ཀྱི་ཕྱིར་རོ། ། ཞེས་གསུངས། དེའི་དོན་ནི་ཤེས་པ་དང་ཤེས་བྱ་གཉིས་ཀ་སྐྱེ་མེད་དུ་མཚུངས་པ་ལ། ཡུལ་ཅན་སྐྱེ་མེད་ཀྱིས་ཡུལ་སྐྱེ་མེད་ཀྱི་རྣམ་པ་བརྟེན་ཞེས་བཏགས་པ་ཡིན་གྱི།
ཡུལ་ཡུལ་ཅན་གཉིས་སུ་སྣང་བའི་ཚུལ་གྱི་རིག་པ་ནི་མ་ཡིན་ཏེ། དེ་ཁོ་ན་ཉིད་ལ་མཉམ་པར་བཞག་པའི་ཚེ་ཡུལ་ཡུལ་ཅན་གཉིས་ཀའང་ཆུ་ལ་ཆུ་བཞག་པ་ལྟ་བུར་སོང་བས་ཐ་དད་དུ་མ་སྐྱེས་པའི་ཕྱིར། དཔེར་ན་མདོ་སྡེ་པས། སྔོ་སྣང་དབང་ཤེས་སྐྱེས་སྔོན་པོ་དངོས་སུ་མ་རིག་ཀྱང༌། དེ་དང་འདྲ་བ་ཙམ་ལ་དེས་དེ་རྟོགས་པའི་ཐ་སྙད་བྱེད་པ་བཞིན་ཞེས་པའི་དོན་ཡིན་གྱིས་གཞན་དག་ཇི་ལྟ་བ་མཁྱེན་པའི་ཡེ་ཤེས་ལ་ཆོས་ཉིད་ཀྱི་རྣམ་པར་ཤར་བར་འདོད་པ་ནི་མི་འཐད་དེ། དེ་ལྟ་ན་ཇི་ལྟ་བ་མཁྱེན་པའི་ཡེ་ཤེས་ལ་ཆོས་ཉིད་རང་ལས་ཐ་དད་དུ་སྣང་བར་ཐལ་བའི་ཕྱིར། ཡོད་ན་ཇི་ལྟ་བ་མཁྱེན་པའི་ཡེ་ཤེས་ལ་སྣང་དགོས་པའང་མ་ཡིན་ཏེ། ཆོས་ཉིད་ཀྱི་དོན་སྤྱི་བཞིན། དེས་ན་འདིར་བཏགས་པ་ལས་གཞག་ཅེས་པ། འགའ་ཞིག་གིས་སངས་རྒྱས་ཀྱི་ཆོས་ཉིད་རྟོགས་པ་བཏགས་པ་བར་འདོད་པ་དང༌།
འགའ་ཞིག་གིས་ངོ་བོ་ཉིད་ཀྱིས་གྲུབ་པ་མ་ཡིན་པར་བཏགས་པ་ཙམ་ལས་རྟོགས་ཞེས་སོགས་ཀྱི་སྤྲོས་པ་བྱེད་པ་ནི་ངལ་བ་དོན་མེད་པ་ཡིན་ཏེ། དེ་ཡང་དང་པོ་མི་འཐད་པ་ནི། ཇི་ལྟ་བ་མཁྱེན་པའི་ཡེ་ཤེས་ཀྱིས་ཆོས་ཉིད་མ་རྟོགས་ན། སྐབས་འདིའི་རྩོད་ལན་ཐམས་ཅད་དོན་མེད་ཁོ་ནར་འགྱུར་ཞིང༌། གཉིས་པའང་མི་འཐད་པ་ནི། ཡུལ་རང་གི་ངོ་བོས་མ་གྲུབ་པ་ལས་རྟོགས་ཞེས་སྨྲས་པས། སྔར་གྱི་རྩོད་པ་ལ་ལན་གང་ཡིན་མི་ཐེབས་པའི་ཕྱིར་རོ། ། དེ་ཉིད་རྩོད་གཞི་ཡིན་པར་སྣང་བའི་ཕྱིར། གཉིས་པ་ལ། ཆོས་སྐུ་རང་བཞིན་གྱིས་ཞི་བ་ཡིན་ཡང་གཟུགས་སྐུས་དེ་ཉིད་སྟོན་པར་བསྟན།
དེ་ཡང་སྔོན་གྱི་སྨོན་ལམ་དང༌། གདུལ་བྱའི་བསོད་ནམས་ཀྱི་ཡིན་ཚུལ་དཔེ་དང་བཅས་ཏེ་བསྟན་པའོ། ། དང་པོ་ནི། རྫོགས་པའི་སངས་རྒྱས་ཀྱི་ཆོས་སྐུ་ཆོས་ཅན། ཁྱོད་རང་བཞིན་གྱིས་ཞི་བ་ཡིན་ཡང༌། གཞན་ཡང་དེ་ཁོ་ན་ཉིད་སྟོན་མི་ནུས་པ་མ་ཡིན་ཏེ། ཁྱོད་ཀྱིས་ལོངས་སྤྱོད་རྫོགས་པའི་སྐུ་བསོད་ནམས་བརྒྱ་ཕྲག་གི་ཟིན་པ་དེས་བྱང་སེམས་ཆེན་པོ་རྣམས་ལ་ཆོས་སྟོན་པར་མཛད་པ་དང༌། ཁྱོད་ཀྱི་སྤྲུལ་པའི་སྐུས་ཉན་རང་འཕགས་སྐྱེས་ལས་དག་པ་ལ་ཆོས་སྟོན་པ་དང༌། ཁྱོད་ཀྱི་བྱིན་རླབས་ཀྱི་མཐུས་གཞན་ནམ་མཁའ་དང༌། ཤིང་དང༌།
རྩིག་པ་དང༌། བྲག་ལ་སོགས་པ་ལས་ཀྱང་སྒྲ་གང་ཆོས་ཀྱི་དེ་ཁོ་ན་ཉིད་སྟོན་པ་འབྱུང་བ་དེ་ལས་འཇིག་རྟེན་གྱིས་ཀྱང་དེ་ཁོ་ན་ཉིད་རིག་པ་ཡིན་པའི་ཕྱིར། གཉིས་པ་ལ། ཆོས་སྐུ་ལ་འབད་རྩོལ་གྱི་རྣམ་རྟོག་མེད་ན་ཇི་ལྟར་ཆོས་སྟོན་སྙམ་ན། ཆོས་ཀྱི་སྐུ་ཆོས་ཅན། རྣམ་པར་རྟོག་པ་མེད་ཀྱང་སེམས་ཅན་གྱི་དོན་བྱེད་ནུས་པ་ཡིན་ཏེ། ཇི་ལྟར་འཇིག་རྟེན་འདིར་རྫ་མཁན་སྟོབས་ཆེན་ལྡན་པས་སྔོན་ཡུན་རིང་པོར་ཆེས་འབད་པས་བསྐོར་བའི་འཁོར་ལོ་ནི། རྫ་མཁན་དེའི་རྩོལ་བ་དང་ད་ལྟ་སྐྱེས་པ་མེད་བཞིན་དུའང་འཁོར་ཞིང་བུམ་པ་ལ་སོགས་པའི་རྒྱུན་མཐོང་བ་ལྟར་དཔེ་དེ་བཞིན་དུ། ཁྱོད་ལ་ད་ལྟ་སྐྱེས་པའི་འབད་རྩོལ་གྱིས་རྣམ་པར་རྟོག་པ་མེད་བཞིན་དུ། ཆོས་ཀྱི་བདག་ཉིད་ཅན་གྱི་སྐུ་ཉིད་ལ་བཞུགས་དེ་སེམས་ཅན་གྱི་དོན་ལ་འཇུག་པ་ནི།
གདུལ་བྱའི་སྐྱེ་བོ་དགེ་བ་དང༌། སངས་རྒྱས་རང་ཉིད་ཀྱི་སྔོན་གྱི་སྨོན་ལམ་གྱིས་འཕངས་པ་ལས་བྱུང་བའི་ཆེས་བསམ་གྱིས་མི་ཁྱབ་པའི་ཕྱིར། གཉིས་པ་འབྲས་བུ་སངས་རྒྱས་ཀྱི་སའི་རྣམ་གཞག་ལ། སྐུ་དང་ཡོན་ཏན་གྱི་རྣམ་གཞག་རྒྱས་པར་བཤད། མངོན་པར་བྱང་ཆུབ་པའམ་བཞུགས་ཚད་བསམ་གྱིས་མི་ཁྱབ་པར་བསྟན། དང་པོ་ལ། ཆོས་སྐུ་ངོས་བཟུང་ནས་དེ་ལས་ལོངས་སྐུ་འཆར་ཚུལ། དེ་ལས་སྤྲུལ་སྐུའི་སྣང་བ་བསྟན་ནས་ཆོས་ཇི་ལྟར་སྟོན་པའི་ཚུལ་ལོ། ། དང་པོ་ལ། དངོས་དང༌།
ཡོན་ཏན་གྱི་ཁྱད་པར་བཤད་པའོ། ། དང་པོ་ལ། ཆོས་སྐུ་དང་དེ་ལས་ལོངས་སྐུ་ཤར་བར་བསྟན་པ་གཉིས་སོ། ། དང་པོ་ནི། རྒྱལ་བ་རྣམས་ཀྱི་ཡེ་ཤེས་ཀྱི་རང་བཞིན་གྱི་ཆོས་སྐུ་ཆོས་ཅན། ཞི་བ་ཞེས་བྱ་སྟེ། ཤེས་བྱ་གཟུང་འཛིན་གཉིས་སྣང་གི་བུད་ཤིང་སྐམ་པོ་མ་ལུས་པ་ཤེས་རབ་ཀྱི་མེས་བསྲེགས་པས་སྤྲོས་པ་ཐམས་ཅད་ཉེ་བར་ཞི་བ་ཡིན་པའི་ཕྱིར་ཏེ། ཇི་སྐད་དུ། སངས་རྒྱས་རྣམས་ནི་ཆོས་ཉིད་བལྟ། ། འདྲེན་པ་རྣམས་ནི་ཆོས་ཀྱི་སྐུ། །
ཆོས་ཉིད་ཤེས་བྱ་མ་ཡིན་ཏེ། ། དེ་ནི་ཤེས་པར་ནུས་མ་ཡིན། ། ཞེས་གསུངས་སོ། ། དེའི་ཚེ་དེ་འདྲའི་ཆོས་སྐུ་དེ་ཆོས་ཅན། སྐྱེ་བ་མེད་ཅིང་འགག་པ་མེད་ཅེས་བྱ་སྟེ། ལས་དང་ཉོན་མོངས་པའི་སྐྱེ་འགག་དང༌། ཡིད་ཀྱི་རང་བཞིན་གྱི་སྐྱེ་བ་དང༌། བསམ་གྱིས་མི་ཁྱབ་པའི་འཆི་འཕོ་བ་དང་འགག་པ་དང༌། གཟུགས་ཀྱི་སྐུ་ལྟར་གདུལ་བྱའི་ངོར་སྐྱེ་འགག་ཏུ་སྣང་བ་མེད་པའི་ཕྱིར། ཇི་སྐད་དུ།
འཇམ་དཔལ། སྐྱེ་བ་མེད་ཅིང་འགག་པ་མེད་ཅེས་བྱ་བ་ནི་ཆོས་ཀྱི་སྐུའི་ཚིག་བླ་དགས་སོ། །

ཞེས་གསུངས་པ་ལྟར་རོ། ། དེ་འདྲའི་ཆོས་སྐུ་དེ་ཆོས་ཅན། སེམས་འགགས་པ་ཞེས་བྱ་སྟེ། སེམས་དང་སེམས་ལས་བྱུང་བ་རྣམས་སྤྲོས་པའི་མཐར་མི་འཇུག་པའི་རང་བཞིན་ཅན་ཡིན་པའི་ཕྱིར། ཞི་བ་སོགས་ཁྱད་པར་གསུམ་དང་ལྡན་པའི་ཆོས་ཀྱི་སྐུ་དེ་ཆོས་ཅན། དམན་པའི་ལྷག་མེད་ཀྱི་མྱང་འདས་ལྟར་རྟེན་གྱི་གང་ཟག་མེད་པ་མ་ཡིན་ཏེ། ལོངས་སྤྱོད་རྫོགས་པའི་སྐུའི་མངོན་སུམ་དུ་མཛད་པའི་ཕྱིར། དཔེར་ན་འགོག་པ་ལུས་ཀྱིས་མངོན་དུ་མཛད་པ་བཞིན་ནོ། ། འདིར་སེམས་དང་སེམས་བྱུང་ནི་སྤྲོས་པའི་མཐར་འཛིན་པའི་བློ་ལ་བྱ་བ་ཡིན་གྱི། སངས་རྒྱས་སར་ཡེ་ཤེས་མེད་པར་བཞེད་པ་ནི་མིན་ཏེ། འདིའི་ཐད་ཀྱི་འགྲེལ་པར།
ཡེ་ཤེས་ཀྱི་རང་བཞིན་གྱི་ཆོས་ཀྱི་སྐུ་ཞེས་གསུངས་པའི་ཕྱིར། གཉིས་པ་ནི། དེ་ལྟ་བུའི་ཆོས་ཀྱི་སྐུ་དེ་ལོངས་སྤྱོད་རྫོགས་པའི་སྐུ་ཁོ་ནས་མངོན་དུ་མཛད་ན། ལོངས་སྤྱོད་རྫོགས་པའི་སྐུ་དེ་ཡང་གདུལ་བྱ་གཞན་ལ་མི་སྣང་ངམ་ཞེ་ན། ཞི་བ་ཆོས་སྐུ་མངོན་དུ་མཛད་པའི་ལོངས་སྤྱོད་རྫོགས་པའི་སྐུ་འདི་ནི་ཆོས་ཅན། ཆོས་ཀྱི་སྐུ་དང་འདྲ་བས་སངས་རྒྱས་ཁོ་ནའི་མངོན་སུམ་གྱི་སྤྱོད་ཡུལ་མ་ཡིན་ཏེ། དཔག་བསམ་གྱི་ཤིང་དང༌། ཡིད་བཞིན་གྱི་ནོར་བུ་ཇི་ལྟ་བ་བཞིན་དུ་རྣམ་པར་མི་རྟོག་ཀྱང་འགྲོ་བ་མ་གྲོལ་གྱི་བར་དུ་འཇིག་རྟེན་གྱི་འབྱོར་བའི་སླད་དུ་རྟག་ཏུ་གསལ་བར་འགྱུར་ཞིང༌། སྤྲོས་པ་དང་བྲལ་བའི་བྱང་སེམས་རྣམས་ལ་སྣང་བར་འགྱུར་བའི་ཕྱིར། གཉིས་པ་དེའི་ཡོན་ཏན་གྱི་ཁྱད་པར་བཤད་པ་ནི།
ཆོས་སྐུ་དང་ལོངས་སྐུའི་རྒྱུ་མཐུན་ཇི་ལྟར་སྟོན་པའི་ཚུལ། དེ་ལྟར་སྟོན་ནུས་པའི་རྒྱུ་སྟོབས་བཅུ་བཤད་པའོ། ། དང་པོ་ལ། རང་བཞིན་གྱི་སྤྱོད་ཚུལ་མ་ལུས་པ་དུས་གཅིག་ལ་བ་སྤུའི་ཁུང་བུར་སྟོན་པའི་ཚུལ། ཇི་ལྟར་བཞེད་པ་ལ་དབང་བསྒྱུར་བའི་ཚུལ་ལོ། ། དང་པོ་ལ་རང་གི་དུས་གསུམ་གྱི་མཛད་པ་ཇི་ལྟར་སྟོན་པའི་ཚུལ། གཞན་གྱི་དུས་གསུམ་གྱི་མཛད་པ་མ་ལུས་པ་ཇི་ལྟར་སྟོན་ཚུལ་ལོ། ། དང་པོ་ལ། བྱིས་པའི་དུས་ཀྱི་མཛད་པ་ཇི་ལྟར་སྟོན་པའི་ཚུལ་དང༌། སྔོན་བྱང་སེམས་ཀྱི་དུས་ཀྱི་མཛད་པ་ཇི་ལྟར་སྟོན་པའི་ཚུལ་ལོ། །
དང་པོ་ནི། ཐུབ་པའི་དབང་པོ་ཆོས་ཅན། ལོངས་སྐུ་ལས་གཞན་དུ་གྱུར་པའི་རྒྱུ་མཐུན་གྱི་སྐུས་སེམས་ཅན་གྱི་དོན་མཛད་པ་ཡིན་ཏེ། ལོངས་སྐུ་དེའི་རྒྱུ་མཐུན་གྱི་གཟུགས་སྐུ་གཅིག་ལ་སྔོན་གྱི་བྱིས་པའི་དུས་ཀྱི་རང་གི་སྐྱེ་བའི་གནས་སྐབས་སྔར་འགགས་ཟིན་པ་རྣམས་གསལ་བ་དང༌། མ་འཆོལ་བ་སྟེ་མ་འདྲེས་པར་བྱུང་བའི་ཚུལ་ནི། མ་ལུས་པས་བཀྲ་བ་མཐའ་དག་གཟུགས་བརྙན་གྱི་ཚུལ་དུ་སྟོན་པར་མཛད་པའི་ཕྱིར། གཉིས་པ་ནི། དེ་ཆོས་ཅན། ཡང་དེ་ཡིན་ཏེ། སྔོན་སྦྱིན་པའི་ཕར་ཕྱིན་ལ་སྤྱོད་པ་ན།
སངས་རྒྱས་ཀྱི་ཞིང་གི་ཁྱད་པར་ཅི་འདྲ་བར་ཐུབ་པའི་དབང་པོ་ཅི་འདྲ་བ་ཞིག་གིས་མཛད་པ་བཅུ་གཉིས་ཚུལ་ཇི་ལྟར་བསྟན་པའི་ཚུལ་དེ། སངས་རྒྱས་དེའི་སྐུ་དང༌། སྤྱོད་པའི་ཁྱད་པར་དང༌། མཐུ་སྟོབས་ཅི་འདྲ་བ་དང༌། ཉན་ཐོས་ཀྱི་དགེ་འདུན་ཇི་སྙེད་འདུས་པ་དང༌། ཆོས་གང་ལ་ནན་ཏན་བྱས་པས་དགེ་འདུན་དེར་གྱུར་པ་ཇི་ལྟ་བ་དང༌། ཞིང་དེར་བྱང་ཆུབ་སེམས་དཔའ་རྣམས་གཟུགས་ཇི་འདྲ་བ་དང༌། ཆོས་ཇི་འདྲ་བ་བསྟན་པ་དང༌། ཞིང་དེར་བདག་ཉིད་བྲམ་ཟེ་ལ་སོགས་པ་ཇི་འདྲ་བར་གྱུར་པ་དང༌། བདག་ཉིད་ཀྱིས་ཆོས་གང་ཐོས་ནས་སྤྱོད་པ་གང་ལ་སྤྱད་པ་དང༌།
སངས་རྒྱས་དེ་དང༌། བྱང་སེམས་དེ་དག་ལ་སྦྱིན་པར་བྱ་བའི་དངོས་པོ་གང་དུས་དང༌། ཚད་ཇི་ཙམ་ཕུལ་བ་དེ་ནི་མ་ལུས་པ་ཁྱོད་ཀྱི་རྒྱུ་མཐུན་གྱི་སྐུ་གཅིག་ལ་སྟོན་པར་མཛད་པའི་ཕྱིར་དང༌། སྦྱིན་པའི་ཕར་ཕྱིན་ལ་སྔོན་སྤྱད་པའི་བྱུང་བ་ཇི་ལྟར་སྟོན་པ་དེ་བཞིན་དུ། ཚུལ་ཁྲིམས་དང༌། བཟོད་པ་དང༌། བརྩོན་འགྲུས་དང༌། ཏིང་ངེ་འཛིན་བསམ་གཏན་དང༌། ཤེས་རབ་ཀྱི་ཕར་ཕྱིན་ལ་སྔོན་སྤྱོད་པའི་ཚེའམ་སྔར་གྱི་གནས་སྐབས་གང་མ་ཚང་བ་མེད་པ་དེ་དག་མ་ལུས་པ་རྒྱུ་མཐུན་གྱི་སྐུ་གཅིག་ལ་སྟོན་པར་མཛད་པའི་ཚུལ་དང༌། སྐུ་གཅིག་ལ་དེ་ལྟ་བུའི་གནས་སྐབས་ཐམས་ཅད་ཅིག་ཆར་སྟོན་པ་ལྟ་ཞོག
ཉིད་ཀྱི་སྔོན་གྱི་སྤྱོད་པ་ཀུན་སྐུའི་བ་སྤུའི་ཁུང་པུ་གཅིག་ཏུའང་གསལ་བར་སྟོན་པའི་ཕྱིར། གཉིས་པ་གཞན་གྱི་སྤྱོད་པ་ཇི་ལྟར་སྟོན་པའི་ཚུལ་ལ། སངས་རྒྱས་ཀྱི་མཛད་པ་ཇི་ལྟར་སྟོན་པའི་ཚུལ་དང༌། བྱང་སེམས་སོགས་ཀྱི་མཛད་པ་ཇི་ལྟར་སྟོན་པའི་ཚུལ་ལོ། ། དང་པོ་ནི། ཐུབ་པའི་དབང་པོ་ཆོས་ཅན། སངས་རྒྱས་གང་དག་འདས་པ་དང༌། མ་འོངས་པ་ན་འབྱུང་བར་འགྱུར་བ་གང་དང༌། སངས་རྒྱས་གང་ད་ལྟ་ནམ་མཁའི་མཐར་ཐུག་པར་གདངས་མཐོན་པོས་ཆོས་སྟོན་པས་སྡུག་བསྔལ་གྱིས་བཟུང་བའི་འགྲོ་བ་རྣམས་དབུགས་འབྱིན་ཞིང༌། འཇིག་རྟེན་ན་བཞུགས་པ་དང༌།
དང་པོའི་ཐུགས་བསྐྱེད་པ་ནས་བཟུང་སྟེ། བྱང་ཆུབ་ཀྱི་སྙིང་པོའི་བར་དུ་དུས་གསུམ་གྱི་རྒྱལ་བ་དེ་དག་གི་སྤྱོད་པ་ཀུན། བདག་གི་སྤྱོད་ཚུལ་སྟོན་པ་དེ་བཞིན་དུ། བ་སྤུའི་ཁུང་བུར་དུས་གཅིག་ལ་ནི་གསལ་བ་སྟོན་ནུས་པ་ཡིན་ཏེ། ཐ་མལ་གྱི་མིག་འཕྲུལ་མཁན་དག་གིས་ཀྱང་རང་ལུས་ལ་དངོས་པོ་སྣ་ཚོགས་སྟོན་ནུས་ན། སངས་རྒྱས་དང་བྱང་ཆུབ་སེམས་དཔའ་དངོས་པོ་རྣམས་ཀྱི་རང་བཞིན་མིག་འཕྲུལ་དང་བདེན་བརྫུན་ཁྱད་པར་མེད་པར་མཁྱེན་ནས་རྣམ་འཕྲུལ་སྣ་ཚོགས་སྟོན་པ་ལ་གོམས་པ་རྣམས་ཀྱིས་དེ་ལྟར་སྟོན་མི་ནུས་པ་མི་སྲིད་པའི་ཕྱིར། གཉིས་པ་ནི། ཐུབ་པའི་དབང་པོ་ཆོས་ཅན། སྤྲུལ་པ་གཞན་ཡང་སྟོན་པར་ནུས་པ་སྟེ། ཉིད་ཀྱི་སྤྱོད་པ་དང༌།
དེ་བཞིན་གཤེགས་པ་གཞན་གྱི་སྤྱོད་པ་དག་བ་སྤུའི་ཁུང་བུར་སྟོན་པ་དེ་བཞིན་དུ། དུས་གསུམ་གྱི་བྱང་ཆུབ་སེམས་དཔའ་དང༌། རང་རྒྱལ་འཕགས་པ་དང༌། ཉན་ཐོས་མ་ལུས་པའི་སྤྱོད་པ་དང༌། དེ་རྣམས་ཀྱི་ལྷག་མ་སོ་སོ་སྐྱེ་བོའི་གནས་སྐབས་ཀྱི་སྤྱོད་པ་ནི་ཐམས་ཅད་བ་སྤུའི་ཁུང་བུར་དུས་གཅིག་གི་ཚེ་ཅིག་ཆར་སྟོན་ནུས་པའི་ཕྱིར་རོ། ། དེ་ལྟ་བུའི་སྐུ་འདི་ལ་སྔ་རབས་པ་རྣམས་ཀྱིས་སྐུ་གསུམ་པོ་གང་ཡང་མ་ཡིན་པའི་རྒྱུ་མཐུན་གྱི་སྐུ་ཞེས་འཆད་ལ། དེའི་ཤེས་བྱེད་ནི། འགྲེལ་པར། ཆོས་ཀྱི་སྐུ་ལས་བྱུང་བའམ། གཟུགས་ཀྱི་སྐུའི་མཐུ་ལས་བྱུང་བ་ཡིན་ཀྱང་རུང་སྟེ།
ཇི་སྐད་བཤད་པའི་སྐུ་ལས་གཞན་དུ་འགྱུར་བ་རྒྱུ་མཐུན་པའི་སྐུ་གང་དག་སེམས་ཅན་འདུལ་བའི་རྒྱུས་འབྱུང་བ་ཞེས་གསུངས་པ་ལ་བརྟེན་པར་སྣང་ལ། སྐུ་གསུམ་དུ་བསྡུ་བའི་ཚེ་སྤྲུལ་སྐུའི་ནང་དུ་བསྡུ་དགོས་སོ། ། གཉིས་པ། བཞེད་པ་ལ་དབང་བསྒྱུར་བའི་ཚུལ་ནི། དྲི་མས་དག་པའི་སངས་རྒྱས་འདི་ནི་ཆོས་ཅན། བཞེད་པ་འཇུག་པའི་སྒོ་ནས་ཡུལ་དུས་ཐམས་ཅད་ལ་དབང་བསྒྱུར་ནུས་པའང་ཡིན་ཏེ། ནམ་མཁའི་མཐས་གཏུགས་པའི་འཇིག་རྟེན་རྣམས་རྡུལ་ཕྲ་རབ་གཅིག་གི་ཡུལ་གྱི་ཁྱོན་ལ་སྟོན་པར་ནུས་ལ། འཇིག་རྟེན་མཐས་གཏུགས་པ་རྡུལ་ཕྲ་རབ་གཅིག་གི་ཕྱོགས་ཀྱིས་ཁྱབ་པ་ཡང་སྟོན་མོད། དེ་ལྟར་སྟོན་པས་རྡུལ་རགས་པར་ཡང་མི་འགྱུར་ལ། འཇིག་རྟེན་ཕྲ་བར་མི་འགྱུར་བར་སྟོན་པའི་ཕྱིར་དང༌།
རྣམ་པར་རྟོག་པ་མི་མངའ་བ་ཁྱོད་ཀྱིས་འཁོར་བ་སྲིད་པའི་མཐའི་བར་དུ་སྐད་ཅིག་རེ་རེ་ལ་སྤྱོད་པ་སྣ་ཚོགས་ཇི་སྙེད་སྟོན་པ་དེ་སྙེད་ཀྱི་གྲངས་ནི། འཛམ་བུ་གླིང་མ་ལུས་པ་ན་རྡུལ་ཕྲ་རབ་ཀྱི་གྲངས་ཇི་སྙེད་ཡོད་པ་དེ་སྙེད་ལ་མེད་པའི་ཕྱིར་དང༌། གཉིས་པ་དེ་ལྟར་སྟོན་ནུས་པའི་རྒྱུ་སྟོབས་སོགས་བཤད་པ་ལ། སྟོབས་ཀྱི་ཡོན་ཏན་ཙམ་ཞིག་བརྗོད་ནས་ཡོན་ཏན་གཞན་ནམ་མཁའ་ལྟར་མཐའ་ཡས་པར་བསྟན། བསྟན་བཅོས་འདིར་ཟབ་པ་དང༌། རྒྱ་ཆེ་བའི་ཡོན་ཏན་གཉིས་བསྟན་པ་ཟབ་པ་དང་རྒྱ་ཆེ་བའི་ཡོན་ཏན་ཐོབ་པའི་རྒྱུར་བསྟན་པའོ། ། དང་པོ་ལ་དངོས་དང༌། ཡོན་ཏན་གཞན་མི་བརྗོད་པའི་རྒྱུ་མཚན་བསྟན་པའོ། ། དང་པོ་ལ། མདོར་བསྟན།
རྒྱས་པར་བཤད། དང་པོ་ནི། སྟོབས་ནི་ཆོས་ཅན། བཅུར་ཡོད་དེ། གནས་དང་གནས་མ་ཡིན་པ་མཁྱེན་པའི་སྟོབས་དང༌། དེ་བཞིན་དུ་ལས་ཀྱི་རྣམ་པར་སྨིན་པ་མཁྱེན་པའི་བློ་སྟེ་སྟོབས་དང༌། མོས་པ་སྣ་ཚོགས་པ་ཐུགས་སུ་ཆུད་པའི་སྟོབས་དང༌། ཁམས་ནི་སྣ་ཚོགས་པ་མཁྱེན་པའི་སྟོབས་དང༌། དེ་བཞིན་དུ་དབང་པོ་མཆོག་དང་མཆོག་མ་ཡིན་པའི་སྟོབས་དང༌། ཐམས་ཅད་དུ་འགྲོ་བའི་ལམ་མཁྱེན་པའི་སྟོབས་དང༌།
བསམ་གཏན་དང་རྣམ་ཐར་དང་ཏིང་ངེ་འཛིན་ལ་སྙོམས་པར་འཇུག་པ་སོགས་མཁྱེན་པའི་བློའི་སྟོབས་དང༌། སྔོན་གྱི་གནས་རྗེས་སུ་མཁྱེན་པའི་སྟོབས་དང༌། དེ་བཞིན་དུ་འཆི་འཕོ་བ་དང༌། སྐྱེ་བ་མཁྱེན་པའི་བློའི་སྟོབས་དང༌། ཟག་པ་ཟད་པ་མཁྱེན་པའི་སྟོབས་ཏེ་བཅུ་པོ་འདི་དག་ཡོད་པའི་ཕྱིར་རོ། ། གཉིས་པ་རྒྱས་པར་བཤད་པ་ལ། སྟོབས་དང་པོ་ལྔ་བཤད། སྟོབས་ཕྱི་མ་ལྔ་བཤད། དང་པོ་ནི། རྒྱུ་གང་ཞིག་ལས་འབྲས་བུ་གང་ཞིག་ངེས་པར་སྐྱེ་བར་འགྱུར་པའི་རྒྱུ་དེ་ནི་འབྲས་བུ་དེའི་གནས་སུ་དེ་ལྟར་མཁྱེན་པ་སངས་རྒྱས་རྣམས་ཀྱིས་གསུངས་པ་དེ་ལྟར་བཤད་པ་ལས་བཟློག་པ་དེ་ལ་ནི་གནས་མ་ཡིན་པ་ཞེས་བྱ་ལ།
དེ་ལྟ་བུའི་ཤེས་བྱ་མཐའ་ཡས་པ་ལ་ཆགས་ཐོགས་སྤངས་པའི་མཁྱེན་པ་ནི་ཆོས་ཅན། གནས་དང་གནས་མ་ཡིན་པའི་མཁྱེན་པའི་སྟོབས་སུ་བཤད་པ་ཡིན་ཏེ། གནས་དང་གནས་མ་ཡིན་པ་ལ་ཐོགས་པ་སྤངས་པའི་མཁྱེན་པ་ཡིན་པའི་ཕྱིར། འདོད་པ་དགེ་བའི་ལས་ཟག་བཅས་དང༌། མི་འདོད་པ་མི་དགེ་བའི་ལས་དང༌། དེ་ལས་ཟློག་པ་འདོད་མི་འདོད་འདྲེས་པའི་ལས་དང༌། ཟག་བཅས་ཀྱི་ལས་ཟད་པར་བྱེད་པ་ཟག་མེད་ཀྱི་ལས་ཀྱི་དངོས་པོ་དང༌། ཟག་བཅས་ཀྱི་ལས་དེའི་རྣམ་པར་སྨིན་པ་ཤིན་ཏུ་སྣ་ཚོགས་པ་ལའང་མཁྱེན་པའི་དུས་མཐུ་ཐོགས་པ་མེད་པ་སོ་སོར་འཇུག་པར་འགྱུར་བ་དུས་གསུམ་གྱིས་བསྡུས་པའི་ཤེས་བྱ་མ་ལུས་པ་ལ་ཁྱབ་པར་མཛད་པ་དེ་ནི་ཆོས་ཅན། ལས་དང་རྣམ་སྨིན་མཁྱེན་པའི་སྟོབས་སུ་འདོད་དེ། དེ་ལ་ཐོགས་པ་སྤངས་པའི་མཁྱེན་པ་ཡིན་པའི་ཕྱིར།
ཞེས་ལྷག་མ་རྣམས་ལའང་རིགས་བསྒྲེའོ། ། འདོད་ཆགས་དང༌། དེས་མཚོན་པའི་ཞེ་སྡང་དང༌། དད་སོགས་ཀྱི་བག་ཆགས་འབྱུང་བའི་སྟོབས་ཀྱིས་བསྐྱེད་པའི་འདོད་པའམ། མོས་པ་ཤིན་ཏུ་སྣ་ཚོགས་པ་དང༌། དམན་པ་དང༌། འབྲིང་དང༌། གང་ཡང་ཁྱད་པར་དུ་འཕགས་པའི་འདོད་པ་དང༌། འདོད་ཆགས་ལ་ཞེ་སྡང་གིས་གཡོགས་ཤིང༌། སྒྲིབ་པ་ལྟ་བུ་མོས་པ་དེ་ལས་གཞན་གྱིས་གཡོགས་ཤིང་སྒྲིབ་པ་ལྟ་བུའི་མོས་པ་ལ་ཡང་ཐོགས་པ་མེད་པའི་མཁྱེན་པ་ནི།
དུས་གསུམ་གྱི་འགྲོ་བ་མ་ལུས་པ་ལ་ཁྱབ་པ་དེ་ནི་ཆོས་ཅན། མོས་པ་སྣ་ཚོགས་མཁྱེན་པའི་སྟོབས་ཞེས་བྱ་སྟེ་དེའི་ཕྱིར་རོ། ། སངས་རྒྱས་ཁམས་ཀྱི་རབ་ཏུ་དབྱེ་བ་ལ་མཁས་པ་རྣམས་ཀྱི་མིག་དང་གཟུགས་ལ་སོགས་པའི་ཁམས་བཅོ་བརྒྱད་དང༌། སའི་ཁམས་སོགས་དང༌། འདོད་པའི་ཁམས་ལ་སོགས་པའི་རང་བཞིན་ཏེ་སྟོང་པ་ཉིད་གང་ཡིན་པ་དེ་ཁམས་སུ་གསུངས་ལ། དེ་འདྲའི་རྣམ་ཀུན་གྱི་ཁམས་ཁྱད་པར་མ་རྫོགས་པའི་སངས་རྒྱས་རྣམས་ཀྱི་མཁྱེན་པ་མཐའ་ཡས་ཤིང་འཇུག་པ་ནི་ཆོས་ཅན། ཁམས་སྣ་ཚོགས་པ་མཁྱེན་པའི་སྟོབས་སུ་འདོད་པ་ཡིན་ཏེ། རྟགས་སྔ་མ་དང་འདྲ་བ་དེའི་ཕྱིར་རོ། ། ཡང་དག་མ་ཡིན་པའི་ཀུན་ཏུ་རྟོག་པ་ནི་ཆགས་སོགས་བསྐྱེད་པ་ལ་དབང་བྱེད་པའི་དོན་གྱི་དབང་པོ་ཞེས་བྱ་ལ། རྟོག་པའི་སྒྲས་བསྡུས་པ་དང་སོགས་ཆེས་རྣོ་བ་ཉིད་ནི་མཆོག་ཏུ་བཞེད་ལ།
དབང་པོ་འབྲིང་གི་གནས་སྐབས་དང༌། དབང་པོ་བརྟུལ་པོ་ཉིད་ནི་མཆོག་མིན་པར་བཤད་པ་དང༌། མིག་ལ་སོགས་པའི་དབང་པོ་རང་གི་ངོ་བོ་ཡིན་པ། ཕན་ཚུན་ནུས་པ་བསྒྲུབ་པའི་ནུས་པ་བྱང་ཆུབ་ཅིང་ཐུགས་སུ་ཆུད་པ་ལ་རྣམ་པ་ཐམས་ཅད་མཁྱེན་པའི་ཡེ་ཤེས་ཆགས་ཐོགས་མེད་པའི་མཁྱེན་པ་དེ་ནི་ཆོས་ཅན། དབང་པོ་མཆོག་དང་མཆོག་མ་ཡིན་པ་མཁྱེན་པའི་སྟོབས་སུ་བཤད་པ་ཡིན་ཏེ། གཟུངས་ཀྱི་དབང་ཕྱུག་རྒྱལ་པོས་ཞུས་པའི་མདོ་ལས། ཁྱོད་དེར་གསུངས་པའི་ཕྱིར། གཞན་རྣམས་ལའང་གཏན་ཚིགས་འདི་ལྟར་སྦྱར་ན་འགྲེལ་པ་དང་མཐུན་ནོ། ། གཉིས་པ་ནི། ཡང་ལམ་འགའ་ཞིག་རྒྱལ་བ་ཉིད་དུ་འགྲོ་བ་དང༌།
ལམ་འགའ་ཞིག་རང་རྒྱལ་གྱི་བྱང་ཆུབ་དང་ནི། ལམ་འགའ་ཞིག་ཉན་ཐོས་ཀྱི་བྱང་ཆུབ་ཏུ་འགྲོ་བ་དང༌། ཡི་དྭགས་དང་དུད་འགྲོ་དང༌། ལྷ་དང༌། མི་རྣམས་དང༌། དམྱལ་བ་ལ་སོགས་པར་འགྲོ་བའི་ལམ་དེ་རྣམས་ལ་ཆགས་ཐོགས་མེད་པའི་མཁྱེན་པ་དེ་ཆོས་ཅན། ཐམས་ཅད་དུ་འགྲོ་བའི་མཁྱེན་པའི་སྟོབས་སུ་འདོད་པ་ཡིན་ཏེ། རྟགས་སྔ་མའི་ཕྱིར་རོ། ། འཇིག་རྟེན་མཐའ་ཡས་པ་ན་ཡོད་པའི་རྣལ་འབྱོར་པའི་བྱེ་བྲག་ཐ་དད་ལ་ཡོད་པའི་བསམ་གཏན་བཞི་དང༌། རྣམ་པར་ཐར་པ་བརྒྱད་དང༌།
གང་ཡང་ཞི་གནས་གང་དག་དང༌། སྙོམས་འཇུག་གི་ཁྱད་པར་གཅིག་དང་བརྒྱད་དུ་འགྱུར་བ་སྟེ་མཐར་གནས་ཀྱི་སྙོམས་འཇུག་དགུ་དང༌། དེར་མ་ཟད། ཀུན་ནས་ཉོན་མོངས་པའི་རྒྱུ་མ་རིག་པ་དང༌། ཚུལ་མིན་ཡིད་བྱེད་སོགས་དང༌། རྣམ་པར་བྱང་བའི་རྒྱུ་གཞན་ལས་རྗེས་སུ་མཐུན་པའི་ཆོས་ཐོབ་པ་དང༌། སོ་སོ་རང་གིས་རིག་པའི་ཚུལ་བཞིན་ཡིད་ལ་བྱེད་པ་སོགས་དེ་ལ། ཆགས་ཐོགས་མེད་པའི་མཁྱེན་པ་དེ་ནི་ཆོས་ཅན། ཀུན་ནས་ཉོན་མོངས་པ་དང་རྣམ་པར་བྱང་བ་མཁྱེན་པའི་སྟོབས་སུ་གྱུར་པ་ཡིན་ཏེ། ཞེས་སྦྱར་རོ། །
ཡང་ཇི་སྲིད་གཏི་མུག་མ་ཟད་དེ་སྲིད་དུ་འཁོར་བར་གནས་པ་ན། འདས་པའི་དུས་སུ་བདག་དང་སེམས་ཅན་གཞན་རེ་རེའི་སྲིད་པ་ཡང་ཤེས་པའི་ཚུལ་ནི་སེམས་ཅན་གྱི་གྲངས་ཇི་སྙེད་པ་དེ་སྙེད་ཀྱི་མཐའ་ཡས་པ་སྟེ། བསམ་གྱིས་མི་ཁྱབ་པའི་གཞི་སྟེ་རྒྱུ་དང་བཅས་པ་དྲན་པ་དང༌། ཡུལ་ཕྱོགས་འདི་ལྟར་སྐྱེས་སོ་ཞེས་བྱ་བ་དང་བཅས་པ་རྣམས་ལ་མཁྱེན་བློ་ཐོགས་པ་མེད་པ་གང་དང་གང་ཡིན་པ་དེ་ནི་ཆོས་ཅན། སྔོན་གྱི་གནས་རྗེས་སུ་དྲན་པའི་སྟོབས་སུ་བཤད་པ་ཡིན་ཏེ། ཞེས་སྦྱར། ཡང་སེམས་ཅན་རྣམས་ཀྱིས་སེམས་ཅན་རེ་རེའི་འཆི་བ་འཕོ་བ་དང༌། སྐྱེ་བ་གང་ཡིན་ལ་གནས་པ་ནམ་མཁའི་མཐར་ཐུག་པ་དང༌། ལས་བཟང་ངན་སྣ་ཚོགས་པའི་བཟོ་བོས་བཀྲ་བར་བྱས་པའི་མང་པོ་དེ་ལ་དུས་དེར་མ་ཆགས་པར་འཇུག་པ་ཡིས་རྣམ་པ་ཀུན་དུ་ཡོངས་སུ་དག་པའི་མཁྱེན་པ་དེ་ཆོས་ཅན། མཐའ་ཡས་པའི་འཆི་འཕོ་བ་དང༌།
སྐྱེ་བ་མཁྱེན་པའི་སྟོབས་སུ་འདོད་པ་ཡིན་ཏེ། ཞེས་སྦྱར་རོ། ། རྣམ་པ་ཀུན་མཁྱེན་པའི་རྒྱལ་བ་རྣམས་ཀྱི་སྟོབས་ཀྱིས་ཉོན་མོངས་པ་དག་ནི་བག་ཆགས་དང་བཅས་པ་འཇིག་ཅིང་བཅོམ་པར་གྱུར་པ་དང༌། སློབ་མ་ཉན་ཐོས་དང་རང་རྒྱལ་ལ་སོགས་པའི་ཟག་པ་མེད་པའི་བློ་ཡིས་ཉོན་མོངས་རྣམས་འགོག་པ་དེ་གང་ཡིན་པ་དེ་ལ་ཆགས་ཐོག་མེད་པའི་མཁྱེན་པ་ནི་ཆོས་ཅན། མཐའ་ཡས་པའི་ཟག་པ་ཟད་པའི་སྟོབས་སུ་འདོད་པ་ཡིན་ནོ། ། གཉིས་པ་ཡོན་ཏན་གཞན་མི་བརྗོད་པའི་རྒྱུ་མཚན་ནི། ཟླ་བ་གྲགས་པ་བ་དག་ཆོས་ཅན། ཁྱོད་འདྲས་སངས་རྒྱས་ཁྱོད་ཀྱི་ཡོན་ཏན་འདི་དག་ཅི་ཤེས་པ་དང་ནི་བརྗོད་ནུས་པར་འགྱུར་ཏེ་མི་ནུས་པ་ཡིན་ཏེ། འདབ་ཆགས་འདི་ནི་ནམ་མཁའ་མེད་པས་ལྡོག་པར་མི་འགྱུར་གྱི་རང་གི་མཐུ་ཟད་པས་ལྡོག་པར་འགྱུར་བ་དེ་བཞིན་དུ། སློབ་མ་ཉན་ཐོས་དང་རང་སངས་རྒྱས་དང༌།
སངས་རྒྱས་ཀྱི་སྲས་བྱང་ཆུབ་སེམས་དཔའ་རྣམས་ཀྱི་ཡོན་ཏན་མཁའ་ལྟར་མཐའ་ཡས་པ་བརྗོད་པས་ལྡོག་པར་འགྱུར་བ་ནི། སངས་རྒྱས་ཀྱི་ཡོན་ཏན་ཟད་པས་མ་ཡིན་གྱི་རང་གི་བློའི་མཐུ་ཟད་ནས་ལྡོག་པ་ཡིན་པ་དེའི་ཕྱིར། འོན་ཀྱང་སངས་རྒྱས་ལ་ཡོན་ཏན་བདག་གི་མི་མང་ངམ་སྙམ་པའི་དོགས་པ་སྤངས་ཏེ། ཡོན་ཏན་གྱི་ཕྱོགས་གཅིག་ལས་བརྩམས་ཏེ་ཅུང་ཟད་ཙམ་ཅིག་སྨྲས་པ་ཆོས་ཅན། རང་བཟོར་སྨྲས་པ་མ་ཡིན་ཏེ། ཡོན་ཏན་དེ་དག་འཕགས་པ་ཀླུ་སྒྲུབ་ཀྱིས་བཤད་པ་ལ་བརྟེན་ནས་སྨྲས་པའི་ཕྱིར། འཕགས་པས་མདོའི་རྗེས་སུ་འབྲངས་ནས་བཤད་པ་ལྟར་འདིར་ཡང་བཤད་ཅེས་པའོ། ། འདིར་སངས་རྒྱས་ཀྱི་ཡེ་ཤེས་ཀྱི་ཤེས་བྱ་མཁྱེན་པའི་ཚུལ་ལ། གཞན་དག་ན་རེ། བདེན་གཉིས་རང་འགྲེལ་དུ།
མཁྱེན་པའི་སྐད་ཅིག་གཅིག་གི་ནི། ། ཤེས་བྱའི་དཀྱིལ་འཁོར་ཀུན་ཁྱབ་ཅན། ། ཞེས་པ་ལྟར། སངས་རྒྱས་ཀྱི་སར་མཉམ་རྗེས་ངོ་བོ་ཐ་དད་མེད་པའི་ཡེ་ཤེས་གཅིག་གི་ཤེས་བྱ་བདེན་གཉིས་ཐམས་ཅད་ཅིག་ཆར་མཁྱེན་དགོས་ལ། གང་གི་ཚེ་ཆོས་ཉིད་ལ་ལྟོས་ཏེ་ཇི་ལྟ་བ་མཁྱེན་པའི་ཡེ་ཤེས་སུ་སོང་བ་དེའི་ཚེ། བློ་དེའི་ངོ་བོར་གཉིས་སུ་སྣང་བ་ཐམས་ཅད་ཉེ་བར་ཞི་བ་ཡིན་ནོ། ། གང་གི་ཚེ། ཆོས་ཅན་ལ་ལྟོས་ཏེ་ཇི་སྙེད་མཁྱེན་པ་དེའི་ཚེ་ཡུལ་ཡུལ་ཅན་སོ་སོར་སྣང་བའི་གཉིས་སྣང་ཡོད་ཀྱང་སྣང་ཡུལ་ལ་འཁྲུལ་བ་མིན་ཏེ། གཉིས་སྣང་འཁྲུལ་པའི་བག་ཆགས་དྲུངས་ཕྱུང་བའི་ཕྱིར། དེས་ན་ཆོས་ཅན་ལ་ལྟོས་ཏེ་ཇི་ལྟ་བ་མཁྱེན་པ་མ་ཡིན་ལ།
ཆོས་ཉིད་ལ་ལྟོས་ཏེ་ཇི་སྙེད་པ་མཁྱེན་པ་མིན་ཏེ། དོན་འདི་ཤེས་པ་ན་བདེན་གཉིས་ལས། བཏགས་པའི་དངོས་པོ་དབེན་པ་ཡིས། ། ཇི་ལྟར་སྣང་བ་འདི་ཁོ་ན། ། རྟེན་ནས་སྐྱེས་པ་ཐམས་ཅད་ནི། ། ཐམས་ཅད་མཁྱེན་པས་མངོན་སུམ་གཟིགས། ། ཞེས་དང༌། གང་ཚེ་ཤེས་དང་ཤེས་བྱ་དག ། མཉམ་ཉིད་རྗེས་སུ་མ་མཐོང་བ། ། དེ་ཚེ་མཚན་མ་མི་འགྱུར་ཕྱིར། །
གནས་པ་བརྟན་ཕྱིར་མི་བཞེངས་སོ། ། ཞེས་སངས་རྒྱས་ཀྱི་ཇི་སྙེད་པ་ཐམས་ཅད་མངོན་སུམ་དུ་མཁྱེན་པ་དང༌། དེ་ཡང་གཉིས་སུ་སྣང་བའི་ཚུལ་གྱིས་ཤེས་པ་དང༌། ཤེས་བྱ་གང་ཡང་མི་མཐོང་བར་གསུངས་པ་དང༌། ཆེན་པོ་གཞན་དག་གིས་ཀྱང་དེ་དང་འདྲ་བར་གསུངས་པ་རྣམས་ལ། ཤེས་པ་དང་ཤེས་བྱ་གང་ཡང་མི་མཐོང་བར་སངས་རྒྱས་ཀྱིས་མཐོང་བ་སངས་རྒྱས་རང་སྣང་གི་དབང་དུ་བྱས་པ་དང༌། ཤེས་བྱ་ཐམས་ཅད་མངོན་དུ་མཁྱེན་པ་གདུལ་བྱ་གཞན་སྣང་གི་དབང་དུ་བྱས་པ་ཡིན་པས། སངས་རྒྱས་རང་རྒྱུད་ཀྱིས་བསྡུས་པའི་ཡེ་ཤེས་མེད་ཅེས་ཟེར་མ་དགོས་པར་ཡེ་ཤེས་གཅིག་ཉིད་ཡུལ་གཉིས་ལ་ལྟོས་ཏེ་མཁྱེན་ཚུལ་མི་འདྲ་བ་གཉིས་འོང་བ་ལ་འགལ་བ་ཅུང་ཟད་ཀྱང་མེད་པར་ཤེས་པའི་ཕྱིར་རོ་ཞེས་གསུངས་སོ། ། འདི་ལ་ཅུང་ཟད་དཔྱད་ན། འོ་ན་ཇི་ལྟ་བ་མཁྱེན་པའི་ཡེ་ཤེས་ཀྱིས་ཇི་སྙེད་པ་མཁྱེན་ནམ་མི་མཁྱེན་གཉིས་པ་ལྟར་དངོས་འགལ།
གོང་ལྟར་ན། གཉིས་སྣང་དང་བཅས་ནས་སམ་གཉིས་སྣང་མེད་པར་མཁྱེན། གཉིས་པ་ལྟར་དངོས་སུ་འགལ། དང་པོ་ལྟར་ན་སངས་རྒྱས་ཀྱི་ཇི་ལྟ་བ་མཁྱེན་པའི་ཡེ་ཤེས་དེ་ཆོས་ཅན། ཇི་སྙེད་པ་མཁྱེན་པའི་ཡེ་ཤེས་སུ་སོང་བར་ཐལ། ཇི་སྙེད་པ་གཉིས་སྣང་དང་བཅས་པའི་ཚུལ་གྱིས་མཁྱེན་པའི་སངས་རྒྱས་ཀྱི་མཁྱེན་པའི་ཡེ་ཤེས་ཡིན་པའི་ཕྱིར། འདོད་ན་ཁས་བླངས་ཤིང༌། ཆོས་ཅན་ཇི་སྙེད་པ་ལ་ལྟོས་ཏེ་ཇི་སྙེད་པ་མཁྱེན་པའི་ཡེ་ཤེས་སུ་སོང་བར་ཐལ། འདོད་པའི་ཕྱིར། འདོད་ན་ཁས་བླངས་མོད།
གཉིས་སྣང་ཅན་གྱི་ཤེས་པར་ཐལ། འདོད་པའི་ཕྱིར། དེ་ཡང་འདོད་ན་ཁས་བླངས་མོད། དེ་ཆོས་ཅན་གཉིས་སྣང་ཉེ་བར་ཞི་བའི་ཤེས་པར་ཐལ། ཆོས་ཉིད་ལ་ལྟོས་ཏེ་ཇི་ལྟ་བ་མཁྱེན་པའི་ཡེ་ཤེས་སུ་སོང་བའི་ཕྱིར། གསུམ་ཆར་ཁས་བླངས་སོ། ། ཡང་ཇི་ལྟ་བ་མཁྱེན་པའི་ཡེ་ཤེས་དང༌། ཇི་སྙེད་པ་མཁྱེན་པའི་ཡེ་ཤེས་འགལ་བར་ཐལ། ཇི་ལྟ་བ་མཁྱེན་པའི་ཡེ་ཤེས་ཡིན་ན་ཆོས་ཉིད་ཇི་ལྟ་བ་མཁྱེན་པའི་ཡེ་ཤེས་སུ་སོང་དགོས། དེ་ཡིན་ན།
གཉིས་སྣང་ནུབ་པའི་ཤེས་པ་ཡིན་དགོས་དེ་ཡིན་ན། ཇི་སྙེད་པ་མཁྱེན་པའི་ཡེ་ཤེས་མིན་དགོས་པའི་ཕྱིར། རྟགས་བསལ་ཁས་བླངས། ཇི་ལྟ་བ་མཁྱེན་པའི་སངས་རྒྱས་ཀྱི་ཡེ་ཤེས་ཆོས་ཅན། ཆོས་ཅན་ལ་ལྟོས་ཏེ་ཐམས་ཅད་མཁྱེན་པའི་ཡེ་ཤེས་མིན་པར་ཐལ། དེ་ལ་ལྟོས་ཏེ་ཇི་ལྟ་བ་མཁྱེན་པའི་ཕྱིར་དང༌། ཆོས་ཉིད་ལ་ལྟོས་ནས་ཐམས་ཅད་མཁྱེན་པའི་ཡེ་ཤེས་མ་ཡིན་པར་ཐལ། དེ་ལ་ལྟོས་ཏེ་ཇི་སྙེད་པ་མི་མཁྱེན་པའི་ཕྱིར། རྟགས་ཁས་བླངས་སོ། ། མདོར་ན་སངས་རྒྱས་ཀྱི་ཡེ་ཤེས་སྐད་ཅིག་མ་གཅིག་གིས་བདེན་པ་གཉིས་ཆར་མཁྱེན་པར་འདོད་པ་དང༌།
ཡེ་ཤེས་གཅིག་པོ་དེས་དོན་དམ་བདེན་པ་མཁྱེན་པའི་ཚེ། བློ་དེའི་ངོ་བོར་ཀུན་རྫོབ་བདེན་པའི་སྣང་བ་མེད་པར་ཁས་ལེན་པ་འགལ་ལོ། ། དེས་ན་རང་གི་ལུགས་ནི། སངས་རྒྱས་ཀྱི་ཇི་ལྟ་བ་མཁྱེན་པའི་ཡེ་ཤེས་དེ་ཆོས་ཅན་ལ་ལྟོས་ནས་ཇི་ལྟ་བ་མཁྱེན་པར་སོང་བ་ཡིན་ཏེ། དེ་ལ་ལྟོས་ཏེ་གནས་ལུགས་རྟོགས་པའི་ཤེས་པར་སོང་བའི་ཕྱིར། འོན་ཀྱང༌། ཆོས་ཅན་སྣ་ཚོགས་པ་མཁྱེན་པའི་ཆ་ནས་ཇི་ལྟ་བ་མཁྱེན་པར་བཞག་པ་མ་ཡིན་ནོ། ། འོ་ན་སངས་རྒྱས་ཀྱི་ཆོས་ཀྱི་སྐུའི་ཡེ་ཤེས་ཀྱི་ངོར་ནི་གཉིས་སྣང་ཐམས་ཅད་ནུབ་པར་གསུངས་པ་དང༌། གཟུགས་ཀྱི་སྐུའི་ཡེ་ཤེས་ཀྱི་ངོར་གཉིས་སྣང་ཡོད་པར་གསུངས་པ་ནི། སངས་རྒྱས་རང་སྣང་དང་གདུལ་བྱ་གཞན་སྣང་གི་དབང་དུ་བྱས་པར་གསལ་ལོ། །
རྒྱས་པར་ནི་གཞན་དུ་འཆད་དོ། ། གཉིས་པ་བསྟན་བཅོས་འདིར་ཟབ་པ་དང་རྒྱ་ཆེ་བའི་ཡོན་ཏན་བསྟན་པ་དེ་ཡོན་ཏན་གཞན་ཐོབ་པའི་རྒྱུར་བསྟན་པ་ནི། བསྟན་ཆོས་འདིར་སངས་རྒྱས་ཀྱི་ཡོན་ཏན་ཟབ་པ་དང༌། རྒྱ་ཆེ་བ་གཉིས་བསྟན་པ་ལས་ཟབ་མོ་ནི་སྟོང་པ་ཉིད་ལ་བྱ་ལ། དེ་ཡང་ཆོས་ཀྱི་སྐུའི་ཡོན་ཏན་གྱི་དབང་དུ་བྱས་པ་ཡིན་ལ། རྒྱས་པ་ནི་ཡོན་ཏན་གཞན་སྦྱིན་སོགས་ཕར་ཕྱིན་དྲུག་དང༌། ཀུན་རྫོབ་བྱང་ཆུབ་ཀྱི་སེམས་སོགས་ལ་བྱ་ལ། དེ་ཡང་གཟུགས་ཀྱི་སྐུའི་ཡོན་ཏན་གྱི་དབང་དུ་བྱས་པ་ཡིན་ཞིང༌། དེ་འདྲའི་ཟབ་པ་དང་རྒྱ་ཆེ་བའི་ཚུལ་གཉིས་བསྟན་བཅོས་འདིར་བསྟན་པ་ཆོས་ཅན། དགོས་པ་ཡོད་དེ།
ཁྱོད་ལ་བརྟེན་ནས་ཟབ་པ་དང་རྒྱ་ཆེ་བའི་ཚུལ་གཉིས་ཤེས་པས་བཤད་མ་ཐག་པའི་ཆོས་ཀྱི་སྐུ་དང་གཟུགས་ཀྱི་སྐུའི་ཡོན་ཏན་འདི་དག་ཐོབ་པར་འགྱུར་བའི་ཕྱིར་རོ། ། གཉིས་པ་དེ་ལས་སྤྲུལ་སྐུའི་སྣང་བ་ཤར་ནས་ཆོས་ཇི་ལྟར་སྟོན་པའི་ཚུལ་ལ། ལོངས་སྐུས་སྤྲུལ་སྐུའི་མཛད་པ་ཇི་ལྟར་སྟོན་པའི་ཚུལ། དེས་ཆོས་སྟོན་ཚུལ་བྱེ་བྲག་ཏུ་བཤད་པའོ། ། དང་པོ་ནི། འོག་མིན་དུ་ཆོས་ཀྱི་སྐུ་ལ་མཉམ་པར་བཞག་པ་ལས་མི་གཡོ་བའི་སྐུ་མངའ་བ་ཁྱོད་ཀྱིས་སླར་ཡང་སྤྲུལ་པ་རྣམས་ཀྱི་སྲིད་པ་གསུམ་དུ་བྱོན་ནས་གཤེགས་པ་དང་བལྟམས་པ་དང༌། མངོན་པར་བྱང་ཆུབ་པ་དང༌། ཞི་བ་དམ་པའི་ཆོས་ཀྱི་འཁོར་ལོའང་བསྐོར་བར་སྟོན་པ་མཛད་པ་ཆོས་ཅན། དགོས་པ་ཡོད་དེ། ཇི་ལྟར་མཛད་པ་ཁྱོད་ཀྱིས་འཇིག་རྟེན་གཡོ་བག་སྤྱོད་ཅན་རེ་བའི་ཞགས་པ་མང་པོས་བཅིངས་པ་མ་ལུས་པ་ཐུགས་རྗེ་མྱ་ངན་ལས་འདའ་བར་མཛད་པའི་ཆེད་ཡིན་པའི་ཕྱིར།
གཉིས་པ་ལ། མཐར་ཐེག་པ་གཅིག་ཏུ་བཀྲི་བའི་ཚུལ། གནས་སྐབས་ཐེག་པ་གསུམ་དུ་སྟོན་པའི་རྒྱུ་མཚན་དང་དགོས་པ་བཤད་པའོ། ། དང་པོ་ནི། མཆོག་གི་སྤྲུལ་པའི་སྐུ་ཆོས་ཅན། ཁྱོད་ཀྱི་གདུལ་བྱའི་འགྲོ་བ་ལ་ཐེག་པ་གཞན་དང་མི་མཉམ་པ་གཉིས་དང་ལ་སོགས་པའི་སྒོ་ནས་དབྱེར་མེད་པ་གཅིག་ཏུ་སྟོན་པའི་རྒྱུ་མཚན་ཡོད་པ་ཡིན་ཏེ། གང་གི་ཕྱིར་འདི་ན་དེ་ཁོ་ན་ཉིད་ཤེས་པ་ལས་དྲི་མ་མཐའ་དག་སེལ་བ་ནི་ལྷུར་བྱེད་པ་གཞན་མེད་པའི་ཕྱིར་དང༌། ཆོས་རྣམས་ཀྱི་དེ་ཁོ་ན་ཉིད་ཀྱང་མི་འདྲ་བའི་རྣམ་འགྱུར་གྱི་དབྱེ་བ་ལའང་བརྟེན་པ་མ་ཡིན་པའི་ཕྱིར་དང༌། དེ་ཁོ་ན་ཉིད་ཀྱི་ཡུལ་ཅན་གྱི་བློ་གྲོས་འདི་ཡང་འཛིན་སྟངས་མི་འདྲ་བའི་སྒོ་ནས་ཐ་དད་པར་འགྱུར་བའང་མ་ཡིན་པ་དེའི་ཕྱིར་རོ། ། གཉིས་པ་ནི།
མཆོག་གི་སྤྲུལ་སྐུ་ཆོས་ཅན། གནས་སྐབས་ཐེག་པ་གསུམ་དུ་སྟོན་པའི་རྒྱུ་མཚན་ཡོད་དེ། འཇིག་རྟེན་པ་རྣམས་སངས་རྒྱས་ཀྱི་སྤྱོད་ཡུལ་གཏིང་ཟབ་མོ་ཟབ་པ་དང་རྒྱ་ཆེ་བའི་ཚུལ་ལ་འཇུག་པར་མི་འགྱུར་ཞིང་སྟེ་དེའི་ཕྱིར་དང༌། རྒྱུ་མཚན་གཞན་ཡང་གང་གི་ཕྱིར་ན། བདེ་བར་གཤེགས་པ་ཁྱོད་ལ་མཁྱེན་རབ་དང་ཐུགས་རྗེ་ཐབས་དང་ལྡན་པ་ཅིག་མངའ་བའི་ཕྱིར་དང༌། བདག་གི་སེམས་ཅན་སངས་རྒྱས་ཀྱི་སྤྱོད་ཡུལ་གཏིང་ཟབ་མོ་མྱུར་དུ་འཇུག་པར་མི་ནུས་པ་རྣམས་ཀྱང་སྒྲོལ་ཞེས་ཞལ་གྱིས་བཞེས་པའི་ཕྱིར་རོ། ། གཏན་ཚིགས་དང་པོ་གྲུབ་སྟེ། གང་གི་ཕྱིར། འགྲོ་བ་རྣམས་ལ་སེམས་ལས་སུ་མི་རུང་བའི་ཉེས་པ་སྐྱེད་པར་བྱེད་པའི་རྒྱུ་སྙིགས་མ་ལྔ་པོ་འདི་དག་ཡོད་པར་འགྱུར་བ་དེའི་ཕྱིར། དགོས་པ་ནི།
རྒྱུ་མཚན་དེའི་ཕྱིར་སྤྲུལ་པའི་ཁྱོད་ཀྱི་ཐེག་པ་གཉིས་པོ་འདི་བསྟན་པ་ཆོས་ཅན། དགོས་པ་ཡོད་དེ། དེད་དཔོན་ཐབས་ལ་མཁས་པས་རིན་པོ་ཆེའི་གླིང་དུ་ཆས་པའི་སྐྱེ་བོའི་ཚོགས་ཀྱི་ངལ་བ་ཉེ་བར་སེལ་བའི་དོན་དུ་བར་དུ་གྲོང་ཁྱེར་ཡིད་འོང་རྣམ་པར་བཀོད་པ་ལྟར། དམན་པར་རིགས་ངེས་པའི་སློབ་མ་རྣམས་སྡུག་བསྔལ་ཉེ་བར་ཞི་བའི་ཚུལ་ལ་ཡིད་ཉེ་བར་སྦྱར་བའི་ཕྱིར་དུ་གསུངས་པའི་ཕྱིར། ཡང་དེ་ལས་ཐེག་པ་ཆེན་པོ་གཅིག་ཏུ་གསུངས་པའི་རྒྱུ་མཚན་ཡོད་དེ། གདུལ་བྱ་བློའི་སྐྱོན་སྦྱངས་པ་ཐེག་པ་ཆེན་པོ་རིགས་ངེས་པ་རྣམས་ལ་དང༌། ཉོན་མོངས་པས་རྣམ་པར་དབེན་པ་ཉན་རང་དགྲ་བཅོམ་པ་རྣམས་ལའང་སྟེ། དེ་དག་ཐེག་པ་ཆེན་པོ་ཉིད་ལ་འཇུག་ནུས་པའི་ཕྱིར། གཉིས་པ་བྱང་ཆུབ་པ་དང༌། བཞུགས་པའི་ཚད་བཤད་པ་ལ།
བྱང་ཆུབ་པའི་དུས་ཀྱི་བསྐལ་པ་རྡུལ་གྱི་གྲངས་ལས་འདས་པར་བསྟན། འཇིག་རྟེན་གྱི་དོན་ལ་བཞུགས་པའི་བསྐལ་པ་ནམ་མཁའ་དང་མཉམ་པར་བསྟན། དང་པོ་ནི་བདེ་བར་གཤེགས་པ་སྤྲུལ་པའི་སྐུ་ཆོས་ཅན། ཁྱོད་དང་པོར་བྱང་ཆུབ་པའི་དུས་ཀྱི་ཚད་བཟུང་བར་མི་ནུས་ཏེ། ཁྱོད་བྱང་ཆུབ་མཆོག་རབ་དམ་པར་བཞུགས་པའི་བསྐལ་པ་ནི། སངས་རྒྱས་ཀྱི་ཡེ་ཤེས་ཀྱི་ཡུལ་དུ་གྱུར་པའི་ཕྱོགས་བཅུ་མ་ལུས་པའི་ཞིང་དག་ན། ཕྲ་རབ་རྡུལ་གྱི་རྡུལ་རྣམས་བཟློག་པར་གྱུར་པ་ཇི་སྙེད་ཀྱི་གྲངས་དང་མཉམ་པའི་ཕྱིར། འོན་ཀྱང་ཁྱོད་ཀྱི་གསང་བ་འདི་ནི་སྣོད་མ་ཡིན་པ་ལ་བསྙད་པར་བགྱི་བ་མ་ལགས་སོ། ། དེའི་རྒྱུ་མཚན་ནི་དགེ་བའི་རྩ་བ་མ་བསགས་པ་རྣམས་ཀྱིས་ཐོས་ན་ལོག་པའི་རྒྱུར་འགྱུར་བ་སྲིད་པའི་ཕྱིར། གཉིས་པ་ལ།
དངོས་དང༌། དེ་ལྟར་བཞུགས་དགོས་པའི་རྒྱུ་མཚན་ནོ། ། དང་པོ་ནི། རྒྱལ་བ་མཆོག་གི་སྤྲུལ་པའི་སྐུ་ཆོས་ཅན། འཇིག་རྟེན་མཐའ་དག་མཆོག་ཏུ་རབ་ཏུ་ཞི་བ། སངས་རྒྱས་སུ་འགྲོ་བ་མ་ཡིན་ཞིང་སྟེ། སངས་མ་རྒྱས་ཀྱི་བར་དུ་དང༌། ནམ་མཁའ་རྣམ་པར་འཇིག་པར་གྱུར་པ་དེ་སྲིད་དུ་ཁྱོད་ལ་རབ་ཏུ་ཞི་བར་འགྱུར་བ་སྟེ། མྱ་ངན་ལས་འདའ་བ་གང་ལ་མངའ་བ་སྟེ། ཤེས་རབ་ཀྱི་ཕ་རོལ་ཏུ་ཕྱིན་པའི་ཡུམ་གྱིས་བསྐྱེད་ནས་ཐུགས་རྗེའི་མ་མ་ཡིས་བསྐྱེད་བསྲིངས་པས།
ནམ་མཁའ་མ་ཞིག་གི་བར་དུ་མྱ་ངན་ལས་མི་འདའ་བའི་ཚུལ་ལུགས་དེ་བྱེད་པ་ཡིན་པའི་ཕྱིར། གཉིས་པ་ལ། རྒྱུ་མཚན་གཉིས་ལས། དང་པོ་ནི། མགོན་པོ་མཆོག་གི་སྤྲུལ་པའི་སྐུ་ཆོས་ཅན། མཆོག་ཏུ་རབ་ཏུ་ཞི་བ་ཕྱོགས་གཅིག་པར་གཤེགས་པར་གྱུར་པ་མ་ལགས་ཏེ། གཏི་མུག་གི་སྐྱོན་གྱིས་ཁ་ཟས་དུག་བཅས་ཟ་བའི་འཇིག་རྟེན་ཏེ། འདོད་ཡོན་ལྔ་ལ་མངོན་པར་ཞེན་པའི་སྐྱེ་བོ། བཅོམ་ལྡན་འདས་ཉིད་ཀྱི་ནང་མི་སྟེ་ཐུགས་རྗེས་བདག་གིར་བྱས་པ་དེ་ལ། ཁྱོད་ཐུགས་བརྩེ་བ་ཇི་ལྟ་བ་དེ་ལྟར་དུ་དུག་ཟོས་པའི་བུ་ལ་མ་ཡིས་སྡུག་བསྔལ་བ་མ་ཡིན་པ་དེ་བས་ནའོ། །
རྒྱུ་མཚན་གཉིས་པ་ནི། བཅོམ་ལྡན་འདས་མཆོག་གི་སྤྲུལ་པའི་སྐུ་ལ་ཁྱོད་ལ་ནི། ངེས་པའི་དོན་ལ་མྱ་ངན་ལས་འདའ་བ་མི་མངའ་སྟེ། ཐུགས་རྗེའི་དབང་གིས་ཁྱོད་ཐུགས་ཞི་བ་ཕྱོགས་གཅིག་པ་ལས་བཟློག་པས་སོ། ། རྒྱལ་བ་ཆོས་ཅན། འཇིག་རྟེན་ཐུགས་རྗེའི་ཡུལ་དུ་རབ་ཏུ་དྭང་བའི་རྒྱུ་མཚན་ཡོད་དེ། གང་གི་ཕྱིར་ན། མི་མཁས་པ་དངོས་པོར་མངོན་པར་ཞེན་པའི་བློ་ཅན་ལས་འབྲས་ལ་ཡིད་ཆེས་པས་ནི། ལྷ་དང་མིར་སྐྱེས་ནས། སྐྱེ་བའི་གནས་སྐབས་ཀྱི་སྡུག་བསྔལ་དང༌།
འཇིག་པ་འཆི་བའི་གནས་སྐབས་ཀྱི་སྡུག་བསྔལ་དང༌། སྡུག་པ་དང་བྲལ་བ་དང༌། མི་སྡུག་པ་དང་ཕྲད་པས་བསྐྱེད་པའི་སྡུག་བསྔལ་མྱོང་བ་དང༌། མི་མཁས་དངོས་པོ་མེད་པར་ཞེན་པའི་བློ་ཅན་ལོག་པར་ལྟ་བ་དང་ལྡན་པས་དམྱལ་བ་ལ་སོགས་སྡིག་ཅན་གྱི་འགྲོ་བ་ཐོབ་ནས། གོང་དུ་བཤད་པའི་སྡུག་བསྔལ་ཡང་མྱོང་བར་འགྱུར་བ་དེའི་ཕྱིར། གཉིས་པ་བཤད་པ་མཐར་ཕྱིན་པའི་བྱ་བ་ལ། བསྟན་བཅོས་ཇི་ལྟར་བརྩམས་པའི་ཚུལ་དང༌། བརྩམས་པའི་དགེ་བ་བྱང་ཆུབ་ཏུ་བསྔོ་བའོ། ། དང་པོ་ལ་ཀླུ་སྒྲུབ་ཀྱི་གཞུང་བཞིན་བརྩམས་པས་རང་བཟོ་མེད་ཅིང༌། གཞུང་ལུགས་གཞན་ལས་ལུགས་འདི་མི་འབྱུང་བར་བསྟན།
སེམས་ཙམ་གྱི་གཞུང་ལས་དེ་ཁོ་ན་ཉིད་དུ་བཤད་པ། དེ་དངོས་པོར་སྨྲ་བའི་ལུགས་སུ་བསྟན་པའོ། ། དང་པོ་ལ། རང་བཟོ་མེད་པར་བསྟན། ལུགས་འདི་གཞུང་གཞན་ལས་མི་འབྱུང་བར་བསྟན། དང་པོ་ནི། བསྟན་བཅོས་དབུ་མ་ལ་འཇུག་པའི་ལུགས་འདི་ཆོས་ཅན། རང་བཟོ་མཛད་པ་མ་ཡིན་ཏེ། ཁྱོད་རྩོམ་པ་པོ་དགེ་སློང་ཟླ་བ་གྲགས་པ་ཡིས། ཀླུ་སྒྲུབ་ཀྱིས་མཛད་པའི་དབུ་མའི་བསྟན་བཅོས་ལས་བཏུས་ནས།
ཀླུ་སྒྲུབ་ཀྱི་ལུང་ཇི་ལྟ་བ་བཞིན་དང༌། མན་ངག་ནི་ཇི་ལྟ་བ་བཞིན་བརྗོད་པ་ཡིན་པའི་ཕྱིར། གཉིས་པ་ནི། བསྟན་བཅོས་འདི་ལྟར་བཤད་པའི་བདེན་གཉིས་ཀྱི་ཆ་འགའ་ཞིག་སེམས་ཙམ་གྱི་བསྟན་བཅོས་སོགས་ནས་ཀྱང་འབྱུང་ངམ་ཞེ་ན། བསྟན་བཅོས་འདིར་འབྱུང་བའི་ལུགས་གང་བརྒལ་ལན་དང་བཅས་པར་བསྙད་པ་འདི་དག་ཀྱང་ཆོས་ཅན། མདོ་སྡེ་པ་སོགས་ཀྱི་བསྟན་བཅོས་ན་མེད་ཅེས་མཁས་པ་རྣམས་ཀྱིས་ངེས་པར་མཛད་དགོས་ཏེ། ཀླུ་སྒྲུབ་ཀྱི་དབུ་མའི་བསྟན་བཅོས་འདི་ལས་གཞན་ན། སྟོང་པ་ཉིད་ཅེས་བྱ་བའི་ཆོས་འདི་ཇི་ལྟར་མེད་པ་དེ་བཞིན་ནོ་སྟེ་དེ་དང་མཚུངས་པའི་ཕྱིར། འདིར་འགྲེལ་པར། མདོ་སྡེ་པ་རྣམས་ཀྱི་ལུགས་གང་ཟག་གི་དོན་དམ་པར་སྨྲ་བ་དེ་ཉིད་དབུ་མ་པ་རྣམས་ཀྱི་ཀུན་རྫོབ་ཏུ་འདོད་དོ་ཞེས་སྨྲས་པ་གང་ཡིན་པ་དེ་ནི།
དབུ་མའི་དེ་ཁོ་ན་ཉིད་མངོན་པར་མི་ཤེས་པ་ཁོ་ནས་སྨྲས་པ་ཡིན་ནོ། ། གང་དག་བྱེ་བྲག་ཏུ་སྨྲ་བ་རྣམས་ཀྱིས་དོན་དམ་པར་སྨྲས་པ་དེ་དབུ་མ་པ་རྣམས་ཀྱི་ཀུན་རྫོབ་ཡིན་ནོ་སྙམ་དུ་སེམས་པ་དེ་དག་གིས་ཀྱང་བསྟན་བཅོས་འདི་དོན་གྱི་དེ་ཁོ་ན་ཉིད་ཡོངས་སུ་མ་ཤེས་པ་ཁོ་ན་སྟེ། འདི་ལྟར་འཇིག་རྟེན་ལས་འདས་པའི་ཆོས་ནི་འཇིག་རྟེན་པའི་ཆོས་དང་མཚུངས་པར་མི་རིགས་པའི་ཕྱིར། ལུགས་འདི་ནི་ཐུན་མོང་མ་ཡིན་པའོ། ། ཞེས་མཁས་པ་རྣམས་ཀྱིས་ངེས་པར་བྱའོ། ། དེ་ཉིད་ཀྱི་ཕྱིར་སློབ་དཔོན་གྱི་ཐུགས་དགོངས་མི་ཤེས་ཤིང༌། དོན་གྱི་དེ་ཁོ་ན་ཉིད་ངེས་པར་ཟིན་པ་མེད་པར་ཡི་གེ་ཙམ་ངེས་པར་འཇིག་པར་གྱུར་པ་རྣམས། འཇིག་རྟེན་ལས་འདས་པའི་ཆོས་འདི་ཡོངས་སུ་སྤངས་པ་དེའི་ཕྱིར། བསྟན་བཅོས་ཀྱི་དོན་གྱི་དེ་ཁོ་ན་ཉིད་ཕྱིན་ཅི་མ་ལོག་པར་བསྟན་པའི་ཕྱིར་དབུ་མའི་བསྟན་བཅོས་ལ་འཇུག་པ་འདི་སྦྱར་བ་ཡིན་ནོ། ། ཞེས་གསུངས་སོ། །
གཉིས་པ་ནི། སློབ་དཔོན་དབྱིག་གཉེན་སོགས་བསྟན་བཅོས་རྩོམ་པ་པོའི་སྐྱེ་བོ་རྣམས་ཀྱིས་ཆོས་ཅན། ཀླུ་སྒྲུབ་ཀྱི་བློ་མཚོར་འཁྲུངས་པའི་ལུགས་བཟང་པོ་གང་དག་རྒྱང་རིང་དུ་སྤངས་པའི་རྒྱུ་མཚན་ཡོད་དེ། ཀླུ་སྒྲུབ་ཞབས་ཀྱི་བློའི་རྒྱ་མཚོ་ཤིན་ཏུ་རྒྱ་ཆེ་བའི་ཁ་དོག་གིས་འཇིག་པས་སྤངས་པ་ཡིན་པའི་ཕྱིར། འོ་ན་ཟླ་བ་གྲགས་པས་ཀྱང་སྤངས་སམ་ཞེ་ན། ཟླ་བ་གྲགས་པ་ཆོས་ཅན། ཀླ་སྒྲུབ་ཀྱི་བློ་མཚོར་འཁྲུངས་པའི་ལུགས་བཟང་ཀུ་མུཏྟ་ལྟ་བུ་དེ་རྒྱང་རིང་དུ་སྤངས་པ་མ་ཡིན་ཏེ། ཁྱོད་ཀྱིས་ཀླུ་སྒྲུབ་ཀྱི་བློ་མཚོར་འཁྲུངས་པའི་བསྟན་བཅོས་དེའི་ཚིག་ལེའུར་བྱས་པའི་ཀུ་མུཏྟ་ཕྱེ་ཞིང་ཁ་འབུས་པ་ལས་བྱུང་བའི་ཆུས་ད་ལྟ་ཁྱོད་ཀྱི་རེ་བ་རྣམས་སྐོང་བར་བྱེད་པའི་ཕྱིར། དེ་ལྟ་ན། ཀླུ་སྒྲུབ་ཀྱི་བཞེད་གཞུང་འདི་ལས་གཞན་པའི་གཞན་ལུགས་ཀྱི་གཞུང་གི་ཚུལ་ལུགས་རང་བློས་སྦྱར་བ་དེ་དག་ཆོས་ཅན།
ཁྱོད་མཐོང་ནས་བདག་ཏུ་བརྗོད་པའི་གཞུང་ལུགས་རྣམས་ལ་བྱ་བ་ལྟར་ཁྱོད་ལ་དགའ་བའི་བློ་གྲོས་དོར་བར་བྱ་སྟེ། ཁྱོད་རྩོམ་པ་པོ་དེ་དག་གིས་སྟོང་པ་ཉིད་ཀྱི་དོན་ཐུགས་སུ་མ་ཆུད་པའི་ཕྱིར། དེ་སྒྲུབ་པ་ནི། བཤད་ཟིན་པ་དེ་ཁོ་ན་ཉིད་ཟབ་མོ་འཇིག་རུང་འདི་ནི། གསན་རྒྱ་ཆེ་ཡང༌། དབྱིག་གཉེན་དང༌། ཕྱོགས་ཀྱི་གླང་པོ་ལ་སོགས་པ་བསྟན་བཅོས་རྩོམ་པ་པོ་གཞན་གྱི་ཐུགས་སུ་ཆུད་པར་མི་འགྱུར་བའི་རྒྱུ་མཚན་ཡོད་དེ། ཟབ་མོ་འདི་ནི་སྔོན་གོམས་པ་ཉིད་ལས་སྐྱེ་བོ་ཡིས་ངེས་པར་རྟོགས་དགོས་པ་ལས། བསྟན་བཅོས་རྩོམ་པ་པོ་དེ་དག་ལ་དེ་མེད་པའི་ཕྱིར། གཉིས་པ་བརྩམས་པའི་དགེ་བ་བྱང་ཆུབ་ཏུ་བསྔོ་བ་ལ།
དངོས་དང༌། རྩོམ་པ་པོའི་མཚན་བསྟན་པའོ། ། དང་པོ་ནི། དཔལ་ལྡན་ཟླ་བ་གྲགས་པ་བདག་གིས་སློབ་དཔོན་ཀླུ་སྒྲུབ་ལ་ལུགས་བཟང་བསྙད་པ་ལས་བྱུང་བའི་བསོད་ནམས་དེ་ཆོས་ཅན། སྟོན་ཀའི་རྒྱུ་སྐར་གྱི་བདག་པོ་ལྟར་རམ་དེ་དང་ཆོས་མཚུངས་པ་ཡིན་ཏེ། ཁྱོད་ཀྱི་འོད་ཟེར་གྱིས་ཕྱོགས་ཀྱི་མཐར་ཁྱབ་ཅིང༌། ཡིད་ཀྱི་ནམ་མཁའ་ཉོན་མོངས་ཀྱིས་སྔོན་པོར་བྱས་པའི་དཀྱིལ་དུ་ཆེས་དཀར་བའི་ཕྱིར་རོ། ། འམ་ཞེས་པ་ནི་ཡང་ན་ཆོས་ཅན། ནོར་བུ་དང་འདྲ་བ་ཡིན་ཏེ། སྦྲུལ་གྱི་གདེང་ཀ་མི་སྡུག་པའི་ཁྲོད་ན་གནས་པའི་ཡིད་བཞིན་གྱི་ནོར་བུ་དེ་མཛེས་ཤིང༌།
འདོད་དགུ་བསྐྲུན་ནུས་པ་བཞིན་དུ། ཁྱོད་ཀྱང་སྦྲུལ་དང་འདྲ་བའི་སེམས་མི་སྡུག་པ་སྣ་ཚོགས་ཀྱི་ཁྲོད་ན་ཆེས་མཛེས་ཤིང་གནས་སྐབས་དང་མཐར་ཐུག་གི་དགོས་འདོད་མ་ལུས་པ་བསྒྲུབ་པར་ནུས་པའི་ཕྱིར། དེ་ལྟར་ན། དེ་ལྟ་བུའི་བསོད་ནམས་དེས་ཆོས་ཅན། འཇིག་རྟེན་མ་ལུས་པས་གནས་སྐབས་དེ་ཁོ་ན་ཉིད་རྟོགས་ནས། མཐར་ཐུག་མྱུར་དུ་བདེ་བར་གཤེགས་པ་ཆོས་ཀྱི་རྒྱལ་པོའི་སར་མྱུར་དུ་བསྒྲོད་པར་ཤོག་ཅིག་སྟེ། ཁྱོད་ཀྱིས་གནས་སྐབས་སྟོན་ཀའི་ཟླ་བ་ལྟར་ཡིད་ཀྱི་མུན་པ་བསལ་བར་བྱས་ཤིང༌། མཐར་ཐུག་ཁྱོད་ཡིད་བཞིན་གྱི་ནོར་བུ་དང་འདྲ་བར་ཆོས་ཀྱི་རྒྱལ་མཚན་གྱི་རྩེ་ནས་ལྷུན་གྲུབ་རྒྱུན་མི་ཆད་ཀྱི་ཕྲིན་ལས་ཕུན་སུམ་ཚོགས་པ་སྒྲུབ་པར་ནུས་པའི་ཕྱིར་རོ། ། གཉིས་པ་ནི། དབུ་མ་ལ་འཇུག་པ།
སློབ་དཔོན་ཀླུ་སྒྲུབ་ཀྱི་ལུགས་ཀྱི་ཟབ་པ་དང་རྒྱ་ཆེ་བའི་ཚུལ་གསལ་བར་བྱེད་པ་འདི་ནི། སློབ་དཔོན་ཟླ་བ་གྲགས་པ། ཐེག་པ་མཆོག་ལ་ཐུགས་གཞོལ་བ། མི་འཕྲོགས་པའི་མཁྱེན་རབ་དང་ཐུགས་རྗེ་མངའ་བ། རི་མོར་བྲིས་པའི་བ་དྲུས་མ་ལས་འོ་མ་བཞོས་པས། གདུལ་བྱ་རྣམས་ཀྱི་བདེན་པར་ཞེན་པ་བཟློག་པར་མཛད་པས་སྦྱར་བར་རྫོགས་སོ། ། ཞེས་པའོ། ། གཉིས་པ་སྒྱུར་བྱེད་ལོ་པཎ་གྱི་མཚན་སྨོས་པ་ནི། ཁ་ཆེའི་གྲོང་ཁྱེར་དཔེ་མེད་ཀྱི་དཔུང་སྟེ་དབུས་རིན་ཆེན་སྦས་པའི་གཙུག་ལག་ཁང་དུ། ཁ་ཆེའི་རྒྱལ་པོ་འཕགས་པ་ལྷའི་སྐུ་རིང་ལ།
རྒྱ་གར་གྱི་མཁན་པོ་ཏི་ལ་ཀ་ཀ་ལ་ཤ་ཞེས་པ། ཐེག་ཆེན་བུམ་པ་དང༌། བོད་ཀྱི་ལོ་ཙཱ་བ་པ་ཚབ་ཉི་མ་གྲགས་ཀྱིས་ཁ་ཆེའི་དཔེ་དང་མཐུན་པར་བསྒྱུར། ཕྱིས་ར་ས་ར་མོ་ཆེར། རྒྱ་གར་གྱི་མཁན་པོ་ཀ་ན་ཀ་ཝརྨ་ཞེས་པ་གསེར་གྱི་གོ་ཆ་དང་ལོ་ཙཱ་བ་དེ་ཉིད་ཀྱིས་ཉི་འོག་ཤར་ཕྱོགས་པའི་དཔེ་དང་གཏུགས་ཤིང་ལེགས་པར་བཅོས་ནས་འཆད་ཉན་གྱིས་གཏན་ལ་ཕབ་པའོ། ། ཆོས་ཀྱི་ཆུ་བོ་སྟོང་ཕྲག་འབེབས་བྱེད་ཅིང༌། ། བགྲང་ཡས་གཞུང་ལུགས་བྱེ་བའི་འབབ་ངོགས་མཆོག ། གང་བློའི་རྒྱ་མཚོ་ཆེས་ཆེར་སྤེལ་མཛད་པ། ། དཔལ་ལྡན་ཟླ་བའི་ལེགས་བཤད་དེང་འདིར་བསྙད། ། གཞུང་དོན་ལོག་པར་འཆད་གང་སུན་འབྱིན་པའི། །
སྤྱི་དོན་རིགས་པ་མཐའ་ཆོད་ལུང་དང་འབྲེལ། ། བརྗོད་ན་ཀུན་རྫོགས་སྔ་ཕྱིའི་འབྲེལ་ཆགས་པའི། ། བསྡུས་དོན་ཚོམ་གང་འབྲེལ་ཞིང་རབ་ཏུ་འདྲིལ། ། ཚིག་དོན་རྣོ་གསལ་ངག་ཏུ་བརྗོད་བདེ་བའི། ། ངེས་དོན་ཟབ་མོ་གནད་ཀྱི་ཊཱི་ཀ་འདི། ། ཟླ་བར་གྲགས་པ་ཉིད་ཀྱི་འགྲེལ་ཇི་བཞིན། ། ཉི་མར་གྲགས་པས་གཏན་ལ་ཕབ་གྱུར་པ། ། ཞང་ཐང་སོགས་ལས་བརྒྱུད་པའི་སྲོལ་གང་དེ། ། འཛིན་མཛད་ཆོས་ཀྱི་རྒྱལ་པོ་རོང་སྟོན་རྗེའི། ། གསུང་གི་བདུད་རྩིར་གྱུར་པའི་ཆ་ཙམ་མོ། །
གཞན་དང་མི་མཐུན་གཙོ་བོར་བྱེད་པ་ཡིས། ། རང་བཟོ་བྱེད་པོའི་རྗེས་སུ་འབྲང་མིན་པར། ། གཟུ་བོའི་བློ་ཡིས་དྲང་པོར་འཆད་བྱེད་པ། ། ཤཱཀྱ་མཆོག་ལྡན་དྲི་མེད་ལེགས་པའི་བློ། ། ཀྱེ་མ་འདི་ན་ལ་ལ་སྔོན་གྱི་ལེགས་བྱས་བགོ་སྐལ་ཕམ་པའི་སྟོབས་ཀྱིས་ནོངས་པས་བསོད་ནམས་ལུས་སྟོབས་རབ་ཞན་རྣམ་དཔྱོད་གོམ་སྟབས་དྲང་པོར་འགོད་པའི་ནུས་པ་དང་བྲལ་མང་དུ་ཐོས་པའི་མིག་ཉམས་གཞན་ཟེར་གྱ་གྱུའི་ཚིག་ཙམ་ཁོ་ནའི་རྗེས་སུ་འབྲང་དགོས་འགའ། ། རྒྱལ་བའི་བཀའ་དང་ཚད་ལྡན་མཁས་པའི་གཞུང་བཞིན་འཁྲིད་པའི་མིག་བུ་དང་བྲལ་རང་བཟོའི་ཚང་ཚིང་སྟུག་པོའི་ཁྲོད་དུ་རིངས་པར་འཁྲུངས་པའི་རང་འདོད་གླེགས་བམ་རིང་པོའི་འཁར་བ་འཁྱོག་པོ་ལ་བརྟེན་ཐེ་ཚོམ་ཅན་གྱི་ལམ་དུ་གོམ་པ་གྱ་ཚོམས་འདོར་བ་འཛེམ་མེད་པ། ། མི་ཤེས་རྩུབ་མོའི་མྱ་ངམ་ཐང་ལ་རིང་འཁྱམས་ཉེས་བཤད་མཁན་གྱི་སྦྱིན་གཏོང་ཁང་པར་ཞུགས་པས་ཟང་ཟིང་བགོ་སྐལ་ཅུང་ཟད་ལག་ཏུ་ཐོབ་ནས་འཇམ་པོར་སྨྲ་བའི་སྨྱོ་ཆུ་དྲག་པོས་རབ་ཏུ་མྱོས་པའི་གཞན་དབང་ཅན་དེ་ལམ་ལ་གདེང་ཐོབ་མེད་པར་ངལ་བ་ལས། ། གྲུབ་མཐའི་ཟོལ་ཅན་རྫུན་ཚིག་རེ་རེའི་རྒྱབ་ཏུ་གཞུང་མང་ལོག་པར་འཆད་པའི་རྗེས་འཇུག་རྒྱ་ཡི་དྲྭ་བས་རིང་ནས་བསྐོར་བའི་ངན་རྟོག་ཉག་ཉོག་ཕྲེང་བ་མང་པོ་སྟར་ལ་བརྒྱུས་ནས་ངེས་པའི་ཚིག་གི་རྩིག་པ་སྟུག་པོ་བསྒྲིབས་པའི་ངལ་སྟེགས་དག་ནི་མང་པོ་ཐོབ་པ་ན། ། ཨེ་མ་འདི་འདྲའི་དགེ་བའི་བཤེས་དང་འདི་ལས་ལྷག་པའི་ཆོས་ཚུལ་ཡོད་རེ་རྐན་ཞེས་ཡང་ཡང་མནའ་འདོར་བརྒྱ་ཕྲག་བློན་པོའི་དབུས་སུ་མགོ་འཕང་གཏད་དེ་ཆེ་བའི་ཆེ་རྣམས་དམོད་པའི་བཟླས་བརྗོད་ལ་བརྩོན་པ། ། འདི་འདྲའི་རིང་ལུགས་ལྟོ་ཕྱེ་ནག་པོའི་གཟུགས་ཀྱིས་ཁ་བའི་རིང་ལྗོངས་ཁྱབ་ཅིང་འཁྱོག་པོའི་འགྲོས་ཀྱིས་གཞུང་ཆེན་མང་པོའི་ནམ་མཁའ་མ་སྒྲོད་རང་བཟོར་སྨྲ་བའི་སེང་གེའི་མགོ་ཅན་ལྟག་ཆོད་མགྲིན་པ་ཆེར་བཏེག་པས། །
ཐལ་རང་ཉི་ཟླའི་འགྲོས་གཉིས་ཧྲིལ་པོར་ཟོས་ན་ཟབ་མོའི་གཞུང་ཆེན་ཀུན་ཀྱང་མོག་པོར་བྱས་པའི་ནག་པོའི་མདངས་ཀྱིས་ས་ཆེན་འདི་ཁྱབ་རྟག་ཏུ་རློམ་པའི་འོད་ཀྱིས་ཁེངས་པའི་རྒྱུ་སྐར་ཚོགས་རྣམས་རྣམ་པར་བཀྲ། ། འདི་དག་རྣམས་ཀྱི་རང་མཚང་སྟོན་བྱེད་རིགས་པའི་རྩེ་བརྒྱ་གདེངས་པའི་ཚངས་པའི་འཁོར་ལོ་འདི་ཡིས་ལྟོས་འགྲོ་ནག་པོའི་མགྲིན་པ་དྲལ་ནས་ཐལ་རང་ཉི་ཟླའི་འགྲོས་ཀྱིས་ཐུབ་བསྟན་གླིང་བཞི་རྟག་པར་གསལ་གྱུར་ཅིག ། སྔོན་རབས་གཞན་གྱིས་མ་རྙེད་ལེགས་བཤད་འགའ། ། ཁོ་བོས་རྙེད་ཅེས་ཚུལ་འདིར་ཞུགས་པ་མིན། ། རྒན་རབས་མཁས་པའི་གསུང་གང་སོར་བཞག་ནས། ། ཕྱི་རབས་གཞན་གྱི་རང་བཟོ་བསལ་ཕྱིར་སྦྱར། ། དེ་སྐད་སྦྱར་འདི་ཤེས་ཤིང་ཞུས་བྱས་ནས། ། འདི་འདྲ་ཁོ་བོའི་ལེགས་བཤད་ཡིན་ནོ་ཞེས། ། ལུགས་འདི་མ་མཐོང་སྐད་དུ་བྱེད་པ་ཡི། ། གཡོན་ཅན་དེ་ལ་ཆོས་འདིས་དགེ་མི་འགྱུར། །
ཚུལ་འདི་དྲང་པོའི་བློ་ཡིས་དཔྱད་པ་ན། ། གུས་པའི་ཐལ་མོ་ཅི་ཡང་སྦྱོར་བྱེད་ཅིང༌། ། གཟུ་བོའི་མགྲིན་པ་དུད་པར་གུག་བྱེད་དེ། ། དེ་རིང་ཉིད་ནས་ཟླ་བའི་སྲས་གྱུར་ཅིག ། དེ་སྐད་བརྗོད་ལ་ཉེས་པ་ཅི་མཆིས་ཀྱང༌། ། འགྱོད་པས་འཆགས་སོ་དགེ་བ་གང་ཡོད་དེ། ། ཀླུ་སྒྲུབ་གཞུང་ལུགས་རྒྱ་མཚོ་སྤེལ་བ་ཡི། ། དཔལ་ལྡན་ཟླ་བའི་ཞབས་དང་མཚུངས་པར་ཤོག ། ཀླུ་སྒྲུབ་སློབ་མར་བཅས་པའི་གཞུང་མང་གིས། ། བདག་བློའི་གཏིང་མཐའ་ཡངས་པར་གནས་བྱས་ནས། །
དེ་ལས་བྱུང་བའི་ལེགས་བཤད་སྒྲོས་མང་གིས། ། བློ་གསལ་མང་པོའི་རེ་བ་སྐོང་བར་ཤོག ། ཅེས་པ་འདི་ནི་ཡུལ་བྱང་ཕྱོགས་ཀྱི་རྒྱུད་དུ་བྱུང་བའི་ཐོས་པ་འཛིན་པ་ཟབ་མོའི་དོན་ལ་མངོན་པར་གཞོལ་བའི་བློ་ཅན་དཔལ་ཤཱཀྱ་མཆོག་ལྡན་དྲི་མེད་ལེགས་པའི་བློས། ཐམས་ཅད་མཁྱེན་པ་རོང་སྟོན་ཆོས་རྗེའི་གསུང་གི་བདུད་རྩི་སོར་བཞག་ནས། གངས་ཅན་གྱི་མཁས་པ་ཡོངས་ཀྱི་བསྟི་གནས་དཔལ་གསང་ཕུ་ནེའུ་ཐོག་གི་གཙུག་ལག་ཁང་དུ་ཀུན་འཛིན་ཞེས་པ་ས་ཕོ་བྱི་བའི་ལོ་པཎ་ཆེན་རིན་པོ་ཆེ་དགུང་ལོ་ཞེ་གཅིག་ས་གས་ཉ་བའི་ཉིན། ཡོངས་སུ་རྫོགས་པར་སྦྱར་བ་ཡིན་ནོ། ། འདིས་བསྟན་པ་དང་སེམས་ཅན་ཐམས་ཅད་ལ་ཕན་པ་རྒྱ་ཆེན་འབྱུང་བར་གྱུར་ཅིག། །། མངྒ་ལཾ་བྷ་ཝནྟུ།། །། ༈ བལ་ཡུལ་མཆོད་རྟེན་རིན་པོ་ཆེ་བྱ་རུང་ཁ་ཤོར་གྱི་ཉེ་འགྲམ་རྒྱལ་ཡོངས་ས་ཆེན་ཞེས་པ་གློག་ཀླད་དཔར་ཁང་ལས། བདེར་གཤེགས་༧སྐྱབས་རྗེ་བཅོ་བརྒྱད་ཁྲི་ཆེན་རྡོ་རྗེ་འཆང་མཆོག་གི་ཐུགས་དགོངས་རྫོགས་ཆེད།
སྐྱབས་འོག་པ་ཚར་གྲྭ་གུ་རུས་གློག་ཀླད་ཕྱག་དེབ་ཆེད་འགྲེམ་སྤེལ་ཞུས་པའི་དགེ་འབྲས་སངས་རྒྱས་ཞིང་དུ་བསྔོའོ།། །།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
