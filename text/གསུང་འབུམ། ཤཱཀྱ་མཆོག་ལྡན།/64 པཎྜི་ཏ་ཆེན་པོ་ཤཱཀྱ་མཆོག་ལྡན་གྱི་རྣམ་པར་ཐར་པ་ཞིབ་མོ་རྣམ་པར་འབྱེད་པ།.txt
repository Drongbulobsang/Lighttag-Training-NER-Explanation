གསུང་འབུམ། ཤཱཀྱ་མཆོག་ལྡན།
པོད ༦༤
པཎྜི་ཏ་ཆེན་པོ་ཤཱཀྱ་མཆོག་ལྡན་གྱི་རྣམ་པར་ཐར་པ་ཞིབ་མོ་རྣམ་པར་འབྱེད་པ།
༼མ༽ ༄༅། །པཎྜི་ཏ་ཆེན་པོ་ཤཱཀྱ་མཆོག་ལྡན་གྱི་རྣམ་པར་ཐར་པ་ཞིབ་མོ་རྣམ་པར་འབྱེད་པ་བཞུགས་སོ།། ན་མོ་མཉྫུ་གྷོ་ཥཱ་ཡ། སྨྲ་བ་རྣམས་ཀྱི་མཆོག་ཐམས་ཅད་མཁྱེན་པ་ལ་ཕྱག་འཚལ་ལོ། ། ཐམས་ཅད་གཟིགས་པས་ཡང་དག་མཁྱེན། ། སྔོན་དང་ཕྱི་མཐའ་ཇི་བཞིན་དགོངས། ། མ་འདྲེས་འབྱེད་པའི་སྤྱན་ཡངས་པ། ། རྐང་གཉིས་གཙོ་བོས་དགེ་ལེགས་སྩོལ། ། དཔལ་ལྡན་ཤཱཀྱའི་བསྟན་འཛིན་མཆོག་ཅེས་མཆོག་ཏུ་ངེས་ཚིག་གསལ་ལྡན་ཉིད། ། ཉིད་གསུང་དྲི་མེད་ཚངས་དབྱངས་ལེགས་སྒྲོག་ལེགས་བཤད་མཁྱེན་པའི་བློ་གྲོས་གང༌། །
གང་ཡང་འཇམ་དབྱངས་དགེས་པའི་དཔལ་ཁྱོད་དཔལ་མགོན་མ་ཕམ་དགའ་བའི་བཤེས། ། བཤེས་གཉེན་རབ་སྦྱངས་འབུམ་ཕྲག་གྲངས་ལྡན་བགྲང་ཡས་བློ་གསལ་གཙུག་ན་རྒྱལ། ། འདི་ན་ཡོངས་རྫོགས་བསྟན་པའི་ཁུར། ། འདེགས་བྱེད་སྤོས་ཀྱི་གླང་པོ་ནི། ། གླང་ཆེན་ཁྱུ་ལས་ས་སྲུང་བུ། ། གཉིས་པ་སྲིད་པ་ཡོད་མ་ཡིན། ། དེ་ཕྱིར་རང་གི་ཅོད་པཎ་རྩེར། ། བླ་ན་རྗེ་བཞུགས་དེ་དག་ཀྱང༌། ། བསླབ་གནས་སྔ་མའི་གྲལ་རིམ་ལས། ། ཡོན་ཏན་རྒྱན་ཕྲེང་ལྕི་མ་ལགས། །
རྒྱལ་བའི་བཀའ་དང་དགོངས་འགྲེལ་རྣམས། ། ཇི་བཞིན་འབྱེད་ལ་དབང་འབྱོར་པས། ། གནས་དང་གནས་མ་ཡིན་འདི་ཞེས། ། ཕྲ་རྒྱས་སྤུ་རིས་སོ་སོར་ཕྱེ། ། གསེར་དང་ར་གན་འདྲེས་པ་ལྟའི། ། ཚིག་དོན་ལྡིབ་པོ་ཇི་སྙེད་དག ། ཡོངས་དཔྱོད་རྣམ་དཔྱོད་ནོར་བུ་ཡིས། ། དམན་པ་བསལ་ནས་མཆོག་སྦྱིན་མཛད། ། འཁོར་བའི་རྒྱ་མཚོ་ལས་བརྒལ་ཏེ། ། ཐམས་ཅད་མཁྱེན་གྲོང་ཉམས་དགའ་བར། །
བསླབ་གསུམ་གྲུ་གཟིངས་མ་བཅས་པར། ། སྙིང་སྟོབས་རྐྱལ་གྱིས་ཇི་ལྟར་ཕྱིན། ། འཁོར་བ་མ་རིག་མུན་སྟུག་འཕྲང༌། ། མང་ཐོས་སྒྲོན་མེ་ལག་ཐོགས་ནས། ། ངན་འགྲོའི་གཡང་ལ་རབ་བཟུར་ཏེ། ། ཐར་པའི་ལམ་ལ་རྗེས་འགྲོ་ཉིད། ། གང་ཡང་དད་པའི་རྗེས་ཞུགས་ཡིད་ལ་ཚིག་འབྲུ་ཐོས་པས་ཚིམ་པ་སྟེར། ། གང་དག་ཆོས་ཀྱི་རྗེས་འབྲང་བློ་ཅན་དོན་བཟང་གཏན་ཚིགས་མགུ་བསྐྱེད་དེ། ། གང་ཞིག་ཡོན་ཏན་རྒྱན་ཕྲེང་ལ་དགའ་མཁས་མང་ཡིད་ཀྱི་འདོད་འཇོ་བ། ། གང་གི་བློ་གྲོས་ཡི་གེར་འཕོས་འདྲས་ནང་གི་དེ་ཉིད་མཚོན་པར་བྱས། །
གཏིང་མཐའ་མི་མངོན་རྣམ་ཐར་ཆུ་གཏེར་ལས། ། ཉེ་བར་དྲངས་པའི་ལེགས་བཤད་དལ་འགྲོའི་རྒྱུན། ། རབ་བརྗིད་སྙན་ངག་རྦ་ཀློང་གཡོ་བ་ཅན། ། མདོ་རྒྱུད་ཆུ་ཀླུང་ཀུན་འདུའི་རྒྱ་མཚོ་ལ། ། དམ་ཆོས་ཡིད་བཞིན་ནོར་བུའི་བང་མཛོད་ཅན། ། ལུང་རིགས་རྙོག་མེད་གདེང་ཀས་མངོན་པར་མཛེས། ། སྟོང་ཉིད་སྙེམས་པའི་ཕུཊ་སྒྲའི་སྒྲ་སྒྲོག་པ། ། པཎ་གྲུབ་ཀླུ་དབང་དེ་ལ་སྙིང་ནས་དད། ། ཁྱོད་ཐུགས་དཔལ་གྱི་བེའུ་ལས་སོན་པའི། ། རང་རིག་རང་གསལ་ཆོས་དབྱིངས་གདོད་མའི་དབྱིངས། །
འོད་གསལ་སྣང་བའི་སྒྲོན་མེ་ནོར་བུའི་ཏོག ། ཉམས་ལེན་སྒྲུབ་པའི་རྒྱལ་མཚན་གཙུག་ན་མཐོ། ། བཤད་སྒྲུབ་བརྩོན་པའི་བྱི་དོར་ལེགས་བསྒྲུབས་པས། ། སྒྲིབ་བྲལ་ཆོས་སྐུའི་རང་འོད་འབར་བ་ཅན། ། གང་ལ་གང་འདོད་ཆོས་ཀྱི་ཆར་ཆེན་གྱིས། ། གདུལ་བྱའི་རེ་བ་མ་ལུས་ཡོངས་སུ་གང༌། ། དེ་སླད་ནོར་བུའི་ཁྱིམ་དུ་ཚོང་པའི་བློ། ། འགག་པ་མེད་པ་རབ་ཏུ་འཇུག་པའི་ཚུལ། ། མཁས་བཙུན་བཟང་པོའི་རང་བཞིན་ལས་འོངས་པའི། ། སྐུ་གསུང་ཐུགས་ཀྱི་ལེགས་བྱས་གཏམ་དུ་གླེང༌།། །།
གང་ཡང་བདེ་བར་གཤེགས་པའི་རིང་ལུགས་པ་ཆེན་པོ། རང་དང་གཞན་གྱི་གྲུབ་པའི་མཐའ་རྒྱ་མཚོའི་ཕ་རོལ་ཏུ་སོན་པ། ཡོངས་རྫོགས་གནས་ལྔ་མཁྱེན་པའི་པཎྜི་ཏ། ཤཱཀྱ་མཆོག་ལྡན་དྲི་མེད་ལེགས་པའི་བློ་གྲོས་ཀྱི་རྣམ་པར་ཐར་པའི་ཚུལ་ལ། གླེང་བསླང་སྔོན་བྱུང་གི་རྣམ་པར་ཐར་པའི་ངེས་གསང་མདོ་ཙམ་ཞིག་སྨོས་པ་ཡང་འདི་ལྟ་སྟེ། དབུས་འགྱུར་ཚལ་ན་གང་ཡང་མཚན་བཞག་པ། ། རྟ་དབྱངས་ཞེས་གྲགས་སྙན་ངག་མཁས་པའི་མཆོག ། དབྱངས་ཅན་ཡིད་ཀྱི་མཛའ་བོ་དྲེགས་ལྡན་དེས། ། རྒྱལ་བའི་མཛད་པའི་ཕྲེང་བ་རྒྱ་ཆེར་སྤེལ། ། སྙིང་རྗེའི་ཉམས་བརྒྱས་རོལ་པའི་རྒྱལ་སྲས་ཀྱིས། །
འགྲོ་ལ་ཕན་ཕྱིར་རང་གི་ལུས་སྲོག་ཀྱང༌། ། ཕངས་པ་མེད་པར་གཞན་ལ་སྦྱིན་པའི་གཏམ། ། ཐོས་ཚེ་ཡིད་ཀྱི་སྤུ་ལོང་འབད་མེད་གཡོ། ། ཐུབ་པའི་གསུང་རབ་སྡེབས་ལེགས་སྙན་ངག་གང༌། ། སྨྲ་མཁས་དཔའ་བོས་རྗེས་སུ་བསྐུལ་བ་ན། ། ཐོས་པས་རབ་དགའ་དད་པའི་ཡིད་མགུ་བ། ། ཐར་པའི་ས་བོན་སྲིད་མཐའི་བར་དུ་བསྐྲུན། ། དེ་ཡང་འདི་སྐབས་རྣམ་ཐར་རྡོར་རྒྱལ་མ་ལས། བཅོམ་ལྡན་འདས་ཀྱིས་འཇམ་དཔལ་རྩ་བའི་རྒྱུད་ལས། ཕ་ཁོལ་ལུང་བསྟན་པའི་སྐབས་སུ།
བདག་ཉིད་ཆེན་པོ་འདི་ཉིད་ཀྱི་ཡང་མཚན་གྱི་ཆ་མཚོན་ཚུལ་དང༌། ཡང་མདོ་ལས། སྟོན་པས་གདུལ་བྱ་རྟ་དབྱངས་འདུལ་བྱེད་ཨཱརྻ་དེ་བ་རྣམས་ཀྱི་ངེས་གནས་གསལ་པོ་གསུངས་ཚུལ། དེ་དག་གི་ལོ་རྒྱུས་མཐའ་བཅད་རྣམས་ཀྱང་ཇི་ལྟ་བར་བྲིས་ཤིང༌། ཡང་རྒྱལ་བས་རྔ་བོ་ཆེའི་མདོར། ཀུན་མཁྱེན་དོལ་བུ་ལུང་བསྟན་པའི་ཚིག་རྣམས་ཀྱང་འདིར་ཡང་སྦྱོར་ཏེ། དཀར་ཡོལ་རི་སོགས་ཕན་ཚུན་གྱི་དཀར་པོ་བྲག་གི་མིང་བཞག་དང༌། ངའི་མིང་ཞེས་པས་ཤཱཀྱ་ཚེ་རིང་པོ་ཞེས་པའང་ཀུན་མཁྱེན་ཆེན་པོ་བདུན་ཅུ་ཙམ་ལས། པཎ་ཆེན་རིན་པོ་ཆེ་བརྒྱད་ཅུའི་མཐར་སོན་པ་དང༌། གྲུབ་པའི་མཐའི་ཚུལ་ཟུར་ཅན་དངོས་གནས་རྣམས་མཚོན་དོན་དུ་བགྲང་ནས།
མདོ་འདི་ཉིད་ཀྱི་ལུང་གིས་བསྟན་པའི་སྐྱེས་བུ་མཆོག་ཉིད་ཡིན་པར་འབད་དེ་བསྒྲུབ་པར་མཛད་དོ། ། གཞན་སྔ་ཕྱི་རྣམ་ཐར་གསུམ་ཀ་གུང་མཐུན་པར། སློབ་དཔོན་པདྨའི་མ་འོངས་ལུང་བསྟན་དུ། རྟ་དབྱངས་སྐྱེ་བ་ཤཱཀྱའི་མཚན་ཅན་ལོ་བརྒྱད་ཅུ་པ་ཞིག་གིས་སངས་རྒྱས་ཀྱི་བསྟན་པའི་ཁྲིམས་འཆའ་བར་གསུངས་པ་དང༌། པཎ་ཆེན་རིན་པོ་ཆེ་ཉིད་ཀྱིས་ཡེ་ཤེས་གཟིགས་པའི་ཡུལ་དུ། རྔོག་ལོ་ཙཱ་བ་བློ་ལྡན་ཤེས་རབ་དང༌། པ་ཚབ་བུ་བཞིའི་ཡ་གྱལ་རྨ་བྱང་ཆུབ་བརྩོན་འགྲུས་ཀྱི་སྐྱེ་བར་ལེགས་པར་དགོངས་པའི་བཀའ་སྩལ་དངོས་ལས་ཐོས་ཚུལ། མཁས་གྲུབ་ཀྱི་སྐྱེས་བུ་བདུན་ཙམ་རིམ་ཅན་དུ་བརྒྱུད་རྗེས། ཁམས་ཡུལ་དུ་བག་སྟོན་ཤཱཀྱ་འོད་ཟེར་དུ་འཁྲུངས་ཤིང༌། དེ་ཉིད་ཀྱིས་རང་གི་ཡུམ་སོགས་ལ་བཀའ་བསྒོས་ནས།
སྐུ་སྐྱེ་བ་ཕྱི་མའི་ལུང་བསྟན་ཇི་ལྟར་གནང་ཚུལ་དག་གཅིག་ལ་གཅིག་བྲིས་བཤུས་མཛད་པ་ལྟར་ཡོད་ཅིང༌། ངོ་གྲོ་རབ་འབྱམས་པ་དབང་ཕྱུག་དཔལ་བས་པཎ་ཆེན་རིན་པོ་ཆེ་ལ་བསྟོད་པ་ཕུལ་བའི་ནང་ན་བག་སྟོན་ཤཱཀྱ་དང༌། ཀརྨ་པ་རོལ་པའི་རྡོ་རྗེ་ཐུགས་རྒྱུད་གཅིག་པར་གྲགས་པས། རྒྱལ་དབང་ཀརྨ་པའི་རྣམ་འཕྲུལ་དུ་མཚོན་པའི་ཚིག་སྦྱོར་བྱས་པའི་ཡི་གེ་རྒྱལ་དབང་ཆོས་གྲགས་རྒྱ་མཚོ་དང༌། པཎ་ཆེན་རིན་པོ་ཆེ་གཉིས་ཀའི་གཟིགས་ལམ་དུ་འབྱོར་སྐབས། ཕན་ཚུན་གཉིས་ཀ་ནས་དགོངས་པའི་དབྱིངས་སུ་མི་འབྱོར་བ་མ་བྱུང་ཞེས་ཀྱང་གཏམ་དུ་གླེང་ཞིང༌། ཆོས་རྗེ་ཀརྨ་པ་ཆེན་པོ་ཆོས་གྲགས་རྒྱ་མཚོས། སྡེ་བདུན་རབ་འབྱམས་པ་དབང་ཕྱུག་རྒྱལ་མཚན་པ་ལ་དངོས་ཀྱི་བཀའ་ལུང་བྱོན་པ་ལ་ཡང༌། ངེད་དང་ཆོས་རྗེ་ཆེན་པོ་བ་སེམས་གཅིག་ཡིན་པས་གང་གི་ཞབས་ཐེགས་ཀྱང་བསམ་པ་ཡོངས་སུ་རྫོགས་ཞེས་དགེས་པའི་འཛུམ་ཞལ་དང་ལྡན་པས་ལྷ་ས་པོ་ཏཱ་ལར་བཀའ་ལུང་ཕེབས་པ་ཡོངས་ལ་གསལ་ལོ། ། རང་སྒོའི་ངོས་ནས་ནི།
བཅོམ་ལྡན་འདས་ཐུབ་པའི་དབང་པོའི་རྒྱལ་ཚབ་བྱམས་པ་མགོན་པོ་ཉིད་བསམ་བཞིན་དུ་དབང་འབྱོར་བའི་བྱང་ཆུབ་སེམས་དཔའི་མཛད་པ་མཆོག་གི་ཚུལ་གྱིས། ཐེག་ཆེན་མདོ་སྡེ་རྒྱན་ལས་བཤད་པ་ལྟར། དེ་ནི་ཅིག་ཅར་ལ་ལར་སྒོ་མང་བརྒྱ་ནས་ཆོས་ཀྱི་འཁོར་ལོ་དང༌། སོགས་དང༌། ལ་ལར་སྐྱེ་བ་མི་སྣང་ཞེས་དང༌། ལ་ལར་སྐྱེ་བའི་སྤྱོད་པ་སྣ་ཚོགས་དང༌། ཞེས་དང༌། མདོར་ན། དེ་ནི་གནས་དེ་རྣམས་ལ་རྣམ་པར་གཡོ་མི་མངའ་ལ་ཐམས་ཅད་མཛད། ཅེས་རྒྱལ་ཚབ་མ་ཕམ་པ་རང་གི་བཀའ་སྩལ་དུ་གསུངས་པའི་དོན་ཇི་ལྟ་བར།
སངས་རྒྱས་ཀྱི་བསྟན་པ་རིན་པོ་ཆེ་འདི་ཉིད་འཛིན་ཞིང་སྤེལ་བའི་ཆེད་དུ། མཐའ་ཡས་པ་མཐའ་ཡས་པའི་ཞིང་རྣམས་སུ། མཐའ་ཡས་པ་མཐའ་ཡས་པའི་སེམས་ཅན་རྣམས་ལ། མཐའ་ཡས་པ་མཐའ་ཡས་པའི་ཆོས་ཀྱི་མཛད་པ་དཔག་པར་མི་ནུས་པ་ཞིག་སྟོན་ཏེ། དེ་ལ་རང་འདུལ་བའི་ཞིང་འདིར་ནི། གཡག་རོང་གི་མཚན་འཆང་བའི་སྔོན་རབས་བྱོན་པའི་སྐྱེས་ཆེན་དེ་དག་དང༌། རྗེ་ཉིད་ཀྱིས་མཚོན་པའི་བསྟན་པ་འཛིན་པའི་ཁྱུ་མཆོག་གྲངས་མ་མཆིས་པར་ཡང་སྤྲུལ་ལ། སླད་ནས་ཀྱང་བསྟན་པའི་སྲོག་རྨ་མེད་པ་གང་འཛིན་པར་ནུས་པ་དག་ཀྱང་སྟེ། ཅི་སྟེ་སངས་རྒྱས་ཀྱི་ཡེ་ཤེས་ཆེན་པོས་མ་བཟུང་བའི་ཉན་ཐོས་རང་རྒྱུད་པ་དག་གིས་རྒྱལ་བའི་བཀའ་སྨྲ་བར་མི་སྤོབས་པའང༌། རྒྱལ་བའི་ཉན་ཐོས་པ་དག་ཇི་སྙེད་ཆོས་སྟོན་དང༌། །
འཆད་དང་རིགས་པ་དག་དང་ལྡན་པར་བརྗོད་པ་དང༌། ། མཆོག་འཕགས་བདེ་བ་བྱེད་དང་དེ་ཡི་འབྲས་ཐོབ་པ། ། དེ་དག་ཀུན་ཀྱང་དེ་བཞིན་གཤེགས་པའི་སྐྱེས་བུའི་མཐུ། ། ཞེས་རྒྱུ་མཚན་ངེས་པའི་གཏན་ཚིགས་དང་བཅས་ཏེ་གསུངས་པ་ལྟར་ལས་མཚོན་པར་ནུས་པའོ། ། འོ་ན་ཐ་སྙད་དུ་དུས་སྔ་ཕྱི་དང་བླ་མ་དང་སློབ་མའི་རྣམ་པར་རྩེན་པ་སོགས་ཇི་སྙེད་སྟོན་པ་འདི་དག་ལ་ཇི་ལྟར་བརྗོད་ཅེ་ན། རྣམ་པ་སྣ་ཚོགས་སྟོན་པ་འདི། ། སྤྲུལ་པ་ཡིན་གྱི་རང་རྒྱུད་མིན། ། ཞེས་པའི་དོན་དང་མཐུན་པར་གྱུར་པ་སྟེ། དཔེར་ན། མཁན་ཆེན་གཡག་པ་དང༌།
བག་སྟོན་གཉིས་ཀའི་སྐུའི་སྐྱེ་བར་བདག་ཉིད་ཆེན་པོ་འདི་རྗེས་སུ་སྒྲོགས་ཅིང༌། དེ་གཉིས་དུས་མཚུངས་པའི་དཔོན་སློབ་དུ་གྱུར་པས་ཀྱང་མཚོན་པ་ལས་སོ། ། དེས་ན་གཡག་བསྟོད་དུ། གསང་ཕུར་བྱམས་པའི་ཆོས་ལྔ་གསུངས་པའི་ཚེ། ། ཅིག་ཅར་སྐུ་ལུས་བཀོད་པ་དུ་མ་བསྟན། ། གདུལ་བྱ་རྣམས་ཀྱི་ཐེ་ཚོམ་གཅོད་མཛད་ཅིང༌། ། ངོ་མཚར་དྭང་བ་བསྐྱེད་ལ་ཕྱག་འཚལ་ལོ། ། ཞེས་འབྱུང་བའི་ཅིག་ཅར་སྐུ་ལུས་བཀོད་པ་དུ་མ་བསྟན་པའི་དབང་ལས་གོང་གི་འགལ་བ་སྤོང་ནུས་ཤིང༌། ཡང་གཡག་བསྟོད་དེ་ཉིད་དུ། སྔོན་ཚེ་མ་ག་དྷ་ཡི་གཙུག་ལག་ཏུ། །
ལྔ་རིག་པཎ་ཆེན་བཅུ་ཡི་མཆོག་གྱུར་ཅིང༌། ། ཕྱོགས་བཞིའི་མུ་སྟེགས་སྟོན་པ་ཕམ་མཛད་ནས། ། གངས་རིའི་ཁྲོད་འདིར་འཁྲུངས་ལ་ཕྱག་འཚལ་ལོ། ། ཞེས་འབྱུང་བས་ན། ཉང་སྟོད་རབ་འབྱམས་པ་ལྷུན་གྲུབ་དཔལ་བཟང་པོའི་ཐུགས་མྱོང་ལས། དབྱིག་གཉེན་ཆོས་གྲགས་རིན་ཆེན་འབྱུང་གནས་ཞི་བ་སྟེ་ཡོངས་སུ་གྲགས་པའི་ཤནྟི་པ་རྣམས་ཀྱི་སྐུའི་སྐྱེ་བར་དགོངས་ཤིང་བཀའ་སྩལ་དུ་བྱོན་པ་ལ་ཡང་ཀླན་ཀའི་གནས་མེད་པའོ། ། ཞེས་པཎྜི་ཏ་ཆེན་པོ་ཤཱཀྱའི་མཚན་ཅན་གྱི་སྔོན་བྱུང་གི་གླེང་བསླང་མདོར་བསྡུས་པའི་ངག་སྟེ། དེ་དག་ལ་དཔགས་ནས་བློ་གྲོས་གསལ་བའི་སྨྲ་བ་པོ་དག་གིས་བརྗོད་པར་གྱིས་ཤིག་ཀྭའི།། །། ཇི་སྙེད་སྐྱེ་བར་མངོན་པར་བྱང་ཆུབ་ཚུལ། ། བགྲང་ཡས་ལྕེ་ཡིས་བརྗོད་ཀྱང་ག་ལ་ལྡང༌། །
རྒྱུ་སྐར་གྲངས་དང་མཁའ་དབྱིངས་འདོམ་འཇལ་ལྟར། ། སྨྲ་བ་པོ་དག་རང་ཉམས་བྱིས་པར་མཚོན། ། ཚད་མེད་ཚད་ཀྱིས་གཞལ་བའི་ཡུལ་མིན་ཞིང༌། ། དངོས་མིན་དངོས་པོའི་རང་བཞིན་རྟོགས་དཀའ་བས། ། བློ་ཆུང་བློ་ཡི་ཁྱོན་དུ་ཆུད་མིན་ཕྱིར། ། གསང་ཚིག་གསང་བའི་རྒྱ་ལྡན་དམ་པའི་སྲོལ། ། གང་ཡང་ཕྱོགས་བཅུའི་རྒྱལ་བ་ཀུན་དང་རྒྱལ་བའི་སྲས་པོ་ཐམས་ཅད་པ། ། རྒྱལ་ཡུམ་མཐར་ཡས་ཁྲོ་བོའི་དབང་པོ་གར་དགུའི་ཉམས་ལྡན་མ་ལུས་པ། ། འདིར་ནི་གདན་གསུམ་ཞེས་བཏགས་དཀྱིལ་འཁོར་མཁའ་ཁྱབ་དབྱིངས་རྣམས་གཅིག་བསྡུས་ལ། ། ཡེ་ཤེས་ལས་ཅན་དང་པོའི་སངས་རྒྱས་མཁའ་ཁྱབ་མཁའ་ཡི་རྡོ་རྗེ་ལགས། །
དེ་སླད་སངས་རྒྱས་ཐམས་ཅད་འདུས་པའི་སྐུ། ། དུས་གསུམ་རྒྱལ་བའི་མཁྱེན་བརྩེ་གཅིག་བསྡུས་པ། ། རབ་འབྱམས་དཀྱིལ་འཁོར་འཁོར་ལོའི་མགོན་པོ་མཆོག ། གང་ལ་དད་པས་སྙིང་ནས་སྐྱབས་སུ་མཆི། ། ཨེ་མ་རྣམ་པ་མཐའ་ཡས་པའི། ། སྒྱུ་འཕྲུལ་དྲྭ་བའི་ཟློས་གར་ཅན། ། གཅིག་མིན་དུ་མ་མིན་པའི་ཚུལ། ། ཡེ་ཤེས་སྒྱུ་མའི་སྣང་བ་མཚར། ། ཨ་ལ་སྐྱབས་ཡུལ་མ་ལུས་པ། ། ཁྱོད་ཉིད་ཁོ་ནའི་རང་བཞིན་ཉིད། །
དེ་ཕྱིར་མོས་པའི་རྗེས་འབྲང་བདག ། མང་པོའི་བསམ་གཏན་གཡེང་བས་ཅི། ། བ་སྤུའི་ཁུང་གཅིག་ནང་སོན་པའི། ། རབ་བཀྲམ་དཀྱིལ་འཁོར་ཉེར་སྟོན་གང༌། ། རྡུལ་གཅིག་སྟེང་ན་རྡུལ་སྙེད་ཀྱི། ། སངས་རྒྱས་ནང་གི་སྤྱོད་ཡུལ་འགྱུར། ། ཞེས་པཎྜི་ཏ་ཆེན་པོ་ཤཱཀྱ་མཆོག་ལྡན་དྲི་མེད་ལེགས་པའི་བློ་གྲོས་ཀྱི་རྣམ་པར་ཐར་པ་ཞིབ་མོ་རྣམ་པར་འབྱེད་པ་ལས། སྔོན་བྱུང་གླེང་བསླང་གི་སྐབས་ལས་བསྒྲགས་པའི་རབ་ཏུ་བྱེད་པ་སྟེ་དང་པོའོ།། །། ད་ནི་སྐུ་ཚེ་འདི་ཉིད་ཀྱི་རྣམ་པར་ཐར་པའི་ཚུལ་ཞིབ་ཏུ་བརྗོད་པར་བྱ་སྟེ། དེའང་གཞན་ངོར་བག་སྟོན་ཤཱཀྱའི་བཀའ་ཆེམས་ཇི་ལྟར་མཛད་པ་ལྟར།
དཔལ་གསང་ནེའུ་ཐོག་གི་བཤད་གྲྭ་ཆེན་པོའི་ཞབས་སུ་གྱུར་པའི། གསང་མདའ་བང་རིམ་ཞེས་བྱ་བར་བལྟམས་པའི་ཚུལ་རྗེས་སུ་བསྟན་པའི་གཏམ་ཡང་འདི་ལྟར་ཐོས་ཏེ། དེ་ཡང་བདག་ཉིད་ཆེན་པོ་གང་གི་ཡུམ་དུ་གྱུར་པ་ནི། སྤང་ཁ་ཆོས་སྡིངས་ཀྱི་བཙུན་མ། མཁན་ཆེན་བློ་བཟང་ཕུག་པར་གྲགས་པའི་འདུལ་བ་འཛིན་པ་དེ་ལས་སངས་རྒྱས་བསྟན་པའི་སྒོར་བྱོན་ཞིང༌། རྗེས་སོར་ཡབ་ཏུ་བྱོན་ནས། སྒོ་ཡབ་མཁན་པོ་སངས་རྒྱས་བཟང་པོ་བྱ་བའི་སྤྱན་སྔར་ལུགས་དེ་དག་དང་འབྲེལ་བའི་སྒོམ་ཆོས་མང་དུ་གསན་སྐབས་ཀྱི་གཟིགས་སྣང་ལ། རང་གི་སྐུ་ལུས་སྟོང་གསལ་དུ་ཤར་བའི་དབུ་མའི་ནང་ན། ཤེལ་གྱི་མཆོད་རྟེན་དྭངས་གསལ་འོད་ཀྱི་རང་བཞིན་དུ་ཡོད་པ་བཞུགས་པ་ཅིག་ཡང་ཡང་བྱུང་བས། ཡབ་པ་མཁན་ཆེན་ལ་ཞུས་པས།
ཁོང་རེ་ཞིག་མཉམ་པར་བཞག་ནས། བཙུན་མ་ཁྱེད་ལ་སངས་རྒྱས་བསྟན་པ་འཛིན་སྐྱོང་སྤེལ་བར་ནུས་པའི་སྐྱེས་བུ་དམ་པ་ཞིག་འཁྲུངས་པའི་ལྟས་སུ་འདུག སྔོན་རྒྱ་གར་དུ་བྲམ་ཟེ་མ་གསལ་བའི་ཚུལ་ཁྲིམས་སུ་གྲགས་པས། བསྟན་པའི་ཆེད་དུ་རྒྱལ་རིགས་ཞིག་དང་འགྲོགས་པ་ལས་འཕགས་པ་ཐོགས་མེད་དང༌། བྲམ་ཟེའི་རིགས་ཤིག་དང་རྗེས་སུ་འབྲེལ་བ་ལས། སློབ་དཔོན་དབྱིག་གཉེན་བསྐྲུན་པ་ལྟར་ཡིན་པས། ད་འདིར་མ་སྡོད་པར་རང་ཡུལ་ལ་ལོག་པ་ལེགས། ཞེས་མ་འོངས་མངོན་མཁྱེན་གྱི་བཀའ་སྩལ་བ་ལྟར། གསང་མདར་བྱོན་ཅིང་རྣམ་ཐར་རྗེ་དབོན་མར་ཡང་བྲམ་ཟེ་མ་གསལ་བའི་ཚུལ་ཁྲིམས་ཀྱི་དཔེར་བརྗོད་གནང་བ་འདི་ལ་དགོངས་ཤིང༌། ཡབ་ནི་རྣམ་ཐར་རྡོར་རྒྱལ་མར།
གསང་ཕུའི་སློབ་དཔོན་དཔལ་ལྡན་བཟང་པོར་གྲགས་པའི་མཁས་པ་ཆེན་པོ་དེ་ཡིན་པར་བྱས་ལ། རྣམ་ཐར་གཞན་གཉིས་ལས། དཔོན་དྲུང་དམག་དཔོན་པ་མཚན་དངོས་ནམ་མཁའ་དཔལ་འབར་བར་གྲགས་པ་དེར་བཞེད་ཅིང༌། ཡར་རྒྱབ་ཕྱོགས་ན་ཁམས་པ་དགེ་རྒན་བསོད་ནམས་བློ་གྲོས་ཞེས་པ། ཡི་གེའི་གནས་ལ་ཐོན་མི་སམྦྷོ་ཊའི་འདུ་བྱེད་ལ་འགྲན་པར་བཟོད་པ། དེ་ཉིད་ཡིན་པའི་རྒྱུ་མཚན་གཏན་ཚིགས་ཀྱང་སྒྲོག་གོ ། ཡུམ་གྱི་མཚན་ཡང་རྣམ་ཐར་རྡོར་རྒྱལ་མ་དང༌། རྣམ་ཐར་རྗེ་དབོན་མ་གཉིས་ན་ཤཱཀྱ་བཟང་མོ་དང༌། རྣམ་ཐར་མ་ཏི་མ་ལས་ཤཱཀྱ་མཛེས་ཞེས་འབྱུང་བས། སྐྱོར་མོ་ལུང་ཆེར་ཞིབ་ཏུ་དྲིས་གཏུགས་བྱས་པས།
ཡུམ་ཆོས་སྒོར་མ་ཞུགས་སྐབས་ཀྱི་མཚན་ཤཱཀྱ་བུ་འདྲེན་དང༌། དགའ་ལྡན་ཕུག་པར་བསྟན་པའི་སྒོར་བྱོན་པའི་མཚན་ལ་ཤཱཀྱ་མཛེས་བྱ། ཕྱིས་སྒོ་ཡབ་ལུགས་ཀྱི་ཞིས་བྱེད་དགེ་སློང་མ་མཛད་དུས་ཤཱཀྱ་བཟང་མོ་སྟེ། མཁན་པོ་སངས་རྒྱས་བཟང་པོའི་མཚན་ནས་གྲས་གནང་བ་ཡིན་ཞེས་གླེང་ལ། དེ་ལྟ་བུའི་ཡུམ་དེའི་ལྷུམས་སུ་མེ་མོ་ལུག་གི་ལོ་ལ་བྱོན་ཞིང༌། ནམ་ཞིག་མངལ་འཛིན་པའི་ཟླ་བ་རྫོགས་ནས་ས་ཕོ་སྤྲེའུའི་ལོ་ལ་བདེ་བར་བལྟམས་ཞེས་གྲགས་སོ། ། ཡོན་ཏན་ཕུང་པོ་ས་འདིར་ཤོང་མིན་ཡང༌། ། ཟླ་བ་བཅུ་ཞིག་མངལ་དུ་འཛིན་ནུས་པ། ། ཨེ་མ་སྐལ་ལྡན་ཁྱོད་ཀྱི་ཡུམ་དེས་ནི། ། སངས་རྒྱས་རྣམས་ལ་བྱ་བ་བྱས་པར་ངེས། །
གྲུབ་ཆེན་གཟིགས་པའི་ཡེ་ཤེས་རྒྱ་ཆེ་བས། ། ཡུམ་གྱུར་ཡང་ཡང་ཤཱཀྱའི་མཚན་འཛིན་པ། ། བསམ་བཞིན་སྐྱེ་བའི་གནས་ལ་དབང་འབྱོར་པའི། ། ས་གནས་སེམས་དཔའི་མཛད་པ་ཡ་མཚན་གནས། ། བདེན་གསུངས་བརྫུན་བྲལ་ངེས་ཤེས་དག་པའི་ཚིག ། རབ་བརྟན་རྡོ་ལ་ལྕགས་གཟོང་གིས་བྲིས་འདྲ། ། སྔོན་གྱི་ཡུམ་གྱིས་གང་གསུང་དབྱངས་བླངས་ཚེ། ། ད་ལྟའི་བུ་སློབ་ཡོངས་ཀྱི་སོམ་ཉི་བསལ། ། དམན་ངོར་གཞན་སྣང་འདྲེན་པའི་མིག་འཕྲུལ་འདི། ། རྒྱལ་རྣམས་བྱིས་པའི་སྤྱོད་ཡུལ་ལྷུར་ལེན་ཚུལ། །
བརྩེ་ལྡན་མ་མ་ཞོ་འཐུང་བྱིས་པའི་བློ། ། ངང་གིས་འདྲེན་པའི་དཔེ་ཡི་རྗེས་སུ་མཚོན། ། དེར་ལྷུམས་ནས་བྱོན་པའི་སྐབས་ཉིད་ནས། ཤིན་ཏུ་གྱ་ནོམ་པའི་དྲི་བཟང་པོའི་ངད་ཀྱིས་ནང་གི་ཁྱིམ་མ་ལུས་པ་ཁྱབ་པར་བྱས། ཡུམ་ལ་ཡང་གནོད་པའི་འཚེ་བ་གང་ཡང་མེད་པར་རྨི་ལམ་གྱི་རོལ་མོ་ལྟར་བསྟན་ནས་སྐུའི་རྣམ་པ་ཉིད་མཐོང་བའི་དགའ་བ་རྒྱ་ཆེན་སྤེལ་ལོ། ། དེར་བྱིས་པའི་ཚུལ་རྗེས་སྟོན་གྱི་སྐབས་དག་ན། ཡུམ་གྱི་ནུ་ཞོ་ཙམ་ལས་གཞན་པའི་ཟས་གང་ལའང་ཆགས་བྲལ་དུ་མཛད་ཅིང༌། རྟག་ཏུ་མནལ་བའི་ཟོལ་གྱིས་ཏིང་ངེ་འཛིན་ཉིད་བདག་གིར་གནང་བས། བུ་རྫི་དག་གིས། འདི་ཅི་ཞེས་ཡང་ཡང་སད་པར་བྱེད་པ་ལ།
ཡུམ་ཉིད་ཀྱིས་བརྡའ་སྤྲོད་པར་མཛད་དེ། ཅི་གཉིད་ཞིག་ན་མིག་མི་འཛུམ་པར་འདུག་གམ། འདི་ནི་འོད་གསལ་བའོ། ། ཞེས་གསུངས་པས། ཁོང་དག་གིས་བདེ་བླག་ཏུ་མ་མཚོན་ཞིང་མ་གོ་བར་བཙུན་མ་རང་གི་བུ་ལ་དགའ་གདུང་ཆེ་ཞེས་སྒྲོག་ཅེས་ཀྱང་ཐོས་སོ། ། དེར་ལོ་ངོ་གསུམ་ཙམ་དུ་ཡུམ་དེ་ཉིད་ཀྱིས་བཀུར་སྟི་དང་བསྟི་སྟང་གི་གཙང་སྦྲ་དག་པའི་ཞབས་ཏོག་ལེགས་པར་ཕུལ་ནས། སླར་སྤྲུལ་པའི་སྐུ་ཉིད་ནར་སོན་པའི་སྣང་བས་ཡིད་ཚིམ་པ་ཐོབ་སྟེ། ཡུམ་རང་གི་གཉེན་དང་འབྲེལ་པ་འཛིན་ཞིང༌། ཆོས་ཀྱི་དམ་ཚིག་གིས་འབྲེལ་བའི་སྤང་ཁ་ཆོས་སྡིངས་པའི་བཙུན་མ་ཨ་ནེ་བསམ་གྲུབ་འདྲེན་མ་བྱ་བ་ཞིག་ལ་ཡོངས་སུ་གཏད་དེ། ངའི་བྱིས་པ་འདི་ཉོན་མོངས་པས་བསྐྱེད་པ་མིན་ཞིང༌།
འདིས་སངས་རྒྱས་ཀྱི་བསྟན་པ་རིན་པོ་ཆེ་འཛིན་ཞིང་སྤེལ་བར་བྱེད་པའི་མཐུ་དང་ལྡན་པ་ཉིད་ཡིན་པས་གཙང་སྦྲས་མཐོ་བའི་གཅེས་སྤྲས་སུ་མཛོད་ཅེས་ཕྲིན་དུ་བཞག་ནས་སྤྲུལ་པ་མོ་དེ་ནི། ན་བ་སོགས་ཀྱི་སྣང་བ་ཅི་ཡང་མེད་པར་གང་གང་ནས་འོངས་པའི་ཞིང་མཁའ་ལ་སྤྱོད་པའི་ཕོ་བྲང་དེར་ཡུད་ཀྱིས་ཐེགས་སོ། ། དེ་མཚམས་རྗེ་ཉིད་རང་ཡུམ་གྱི་རང་དབང་དུ་གྱུར་པའི་དངོས་པོ་ཕྲ་བ་དག་ཅིག་ཀྱང་ལྷན་དུ། སྐྱོར་མོ་ལུང་གི་ཆོས་སྡེའི་ལྷོ་ཕྱོགས་ཀྱི་སྤང་ཁ་ཆོས་སྡིངས་ཞེས་གྲགས་པའི་དབེན་དགོན་དེར་བྱོན་ཞིང༌། ཕྱིས་པཎ་ཆེན་རིན་པོ་ཆེ་ཉིད་གཙང་ནས་ཕེབས་རེས་ཅིང༌། སྐྱོར་མོ་ལུང་གི་འགའ་ཁང་གྲྭ་ཚང་དུ་སྤྱན་དྲངས་པའི་ཕྱགས་ཕྱིར་མངའ་རིས་པའི་གྲྭ་པ་འགའ་རེས་ཀྱང་ཕྱིན་པས། གྲྭ་ཚང་གི་ཆུ་བན་ཞིག་སྤྱན་གྱིས་གཟིགས་འཕྲལ་དགེ་སྐོས་ལ། དེ་ག་རེ་གསུངས། སྐུ་མདུན་དུ་བཞག་པ་དེ་ལ་ཕྱག་སོར་གྱིས་ཡང་ཡང་རེག་ཅིང༌། འདི་ངའི་མ་དེའི་ཡིན་ཞེས་བརྩེ་གདུང་གི་རྣམ་པ་ཆེན་པོ་སྟོན་པ་གནང་ཞེས།
དེ་དུས་གྲལ་ཡོད་པའི་དྲུང་བཙུན་ཤེས་རབ་དཔལ་འབྱོར་བའི་གསུངས་ལས་དངོས་སུ་ཐོས་པ་སེམས་ལ་བཞག་ནས། ཕྱིས་སྐྱོར་མོ་ལུང་དུ་ཕྱིན་སྐབས། འགའ་ཁང་པའི་ཆེན་པོ་བ་ལ་རྩད་བཅད་པས་ཡོད་ཟེར། སྤོས་ཀྱི་དུད་པས་སྤྱན་དྲངས་ནས། དད་པའི་བགོ་སྐལ་མི་དམན་པའི་དབང་ལས། བདག་ཅག་གིས་ཕྱག་བསྟབ་པ་དང༌། སྤྱི་བོར་ལེན་པའི་སྐལ་བ་ཡང་མཆོག་ཏུ་ཐོབ་བོ། ། དེར་སྤང་ཁ་ཆོས་སྡིངས་སུ་དགུང་ལོ་ངོ་གསུམ་དུ་གཟིགས་ཙམ་ལ་ཕེབས་ཤིང༌། སྐུ་གཞོན་ནུ་ནས་དེར་བཞུགས་པས། སྐྱོར་མོ་ལུང་པ་རྣམས་ཆོས་རྗེ་ཆེན་པོ་བ་ངེད་ཀྱི་སྤང་ཁ་ཆོས་སྡིངས་སུ་བལྟམས་ཞེས་ཀྱང་སྨྲའོ། །
དེ་སྐབས་བལ་པོ་ཨ་སུའི་གདུང་རྒྱུད་དངོས་གྲུབ་སྡིངས་ཀྱི་དགོན་པ་ནས། བླ་མ་སྔགས་འཆང་བགྲེས་པོ་མཚན་རྟ་མགྲིན་ཡང་དག་གྲུབ་པ་ཞུ་བ་ལས་རྟ་མགྲིན་གྱི་བཀའ་ལེགས་པར་ནོད་ཅིང༌། མཚན་ཡང་རྟ་མགྲིན་མགོན་པོར་གསོལ་ལོ། ། བཀའ་ལས་ངེད་རང་བྱིས་པའི་དུས་འབྲུག་སྒྲ་སེར་བ་རླུང་ནག་སོགས་ལ་སྡིག་མཛུབ་གཏད། ད་ལྟའི་རྟ་མགྲིན་སྔགས་འདི་ལས་མང་བ་ཞིག་བློ་ལ་འདུག་པ་དེ་བཟླས་པས་ཐུབ་པ་ཡོད་གསུང་ཞིང༌། ད་ལྟའི་སྔགས་ཞེས་པ་གསར་མའི་རྟ་མགྲིན་ཡོངས་ཁྱབ་ཡིན་ལ། ཕྱིས་དངོས་གྲུབ་སྡིངས་ཀྱི་བླ་མས་བོས་ནས་དགོན་གནས་དེར་བདག་གིས་ཕྱིན་སྐབས་དེའི་ཚུལ་རྩད་བཅད་པས། རྟ་མགྲིན་ལྕགས་རལ་རྙིང་མ་ལུགས། སྔགས་འབྲུ་ཡང་པི་ཤ་ཙི་ཤ་ཟའི་སྒྲ་ལྟར་ཡོད་པ་ཞིག་ཀྱང་འདུག་གོ ། བླ་མ་འདི་ཡང་བཤེས་གཉེན་དམ་པ་བཅུ་ཕྲག་བཞིའི་བྲི་བྱ་དང་ཡི་གེ་གཉིས་ཀ་ལ་མི་བཞུགས་སོ། །
དེ་ལྟར་སྤྲུལ་པའི་སྐུ་དེ་རབ་བཞག་ནས། ། སྤྲུལ་པའི་ཡུམ་མཆོག་མཁའ་སྤྱོད་ཞིང་ལ་བཞུད། ། སྤྲུལ་པས་སྤྲུལ་པའི་སྣང་བ་རྗེས་སྤེལ་བ། ། སྒྱུ་མས་སྒྱུ་མའི་སྣང་བ་འདོར་ལེན་འདྲ། ། གཙང་དག་དབེན་པའི་རི་ཁྲོད་དེར། ། ཆགས་མེད་རི་དྭགས་ཕྲུག་གུ་བཞིན། ། སྡིག་བྲལ་ཟས་ཀྱིས་ཉེར་འཚོ་བ། ། ཁྱོད་ཀྱི་རྣམ་ཐར་རྗེས་སུ་དྲན། ། དགའ་ལྡན་ལྷ་གནས་བདུད་རྩིའི་བཏུང་བ་ལ། ། མི་སྲེད་དམན་གནས་ཆུ་གཙང་གིས་ངོམས་པའི། །
རབ་ཞི་དྲང་སྲོང་ཁྱོད་ལ་གུས་པའི་ཡིད། ། དྲངས་པ་མེད་ཀྱང་དད་པའི་ཤུགས་དེར་སོང༌། ། པཉྩ་ལི་ཀའི་ལྷ་རྫས་གོས་མཆོག་དག ། སྦྲུལ་ཤུན་བཞིན་དུ་དོར་ནས་སྣལ་མའི་གོས། ། ཁྲེལ་ཡོད་ངོ་ཚའི་ཚུལ་གྱིས་ལེགས་བགོས་ཁྱོད། ། གོས་མཆོག་ཚུལ་ཁྲིམས་རྒྱན་གྱིས་ངང་གིས་མཛེས། ། བྱམས་མགོན་ཆོས་ཀྱི་བླ་མའི་ཞལ་བཟང་ལས། ། དངོས་སུ་གསན་པའི་ཏིང་འཛིན་སྒོ་བརྒྱ་པ། ། རེ་ཞིག་གཏད་ནས་མི་གཟུགས་རྗེས་སློབ་པ། ། མགོན་ཁྱོད་མཉམ་པར་མ་གཞག་ཐུགས་མིན་ནམ། །
ལྷ་བུ་ཡིད་འོང་ཁྲོ་མེད་དག་པའི་འཁོར། ། དགའ་གནས་ཆོས་ཀྱི་གྲོགས་པོ་ཡོངས་བཏང་ནས། ། ཁྲོ་གཏུམ་རྒོད་བག་སྙིགས་མའི་གདུལ་བྱ་ཡིས། ། ཁྱོད་ཐུགས་སུན་དབྱུང་བགྱིས་པ་མ་ལགས་གྲང༌། ། དེ་ལྟ་ན་ཡང་མཉམ་ཉིད་ཐུགས། ། ནམ་མཁའི་དབྱིངས་ལྟར་ཡོངས་ཁྱབ་པས། ། སྲིད་དང་ཞི་བ་མཉམ་པ་ཉིད། ། གཟོད་ནས་རབ་ཞིའི་དེ་ཉིད་གཟིགས། ། ཞེས་པཎྜི་ཏ་ཆེན་པོ་ཤཱཀྱ་མཆོག་ལྡན་དྲི་མེད་ལེགས་པའི་བློ་གྲོས་ཀྱི་རྣམ་པར་ཐར་པ་ཞིབ་མོ་རྣམ་པར་འབྱེད་པ་ལས། འཁྲུངས་པའི་སྐབས་ལས་བསྒྲགས་པའི་རབ་ཏུ་བྱེད་པ་གཉིས་པའོ།། །།
དེ་ནས་རང་གི་ཞང་པོ་དགེ་བཤེས་དོན་གྲུབ་དཔལ་བཟང་ཞེས་པ་དེ་ཉིད་ཁམས་པའི་གྲྭ་ཚང་ན་ཡོད་པའི་སྤྱིལ་བུར་བྱོན་ནས་ཀློག་ཡིག་སོགས་བསླབས་སྦྱངས་ཀྱི་སྒོ་བརྟེན་པའི་མཛད་པས་དཀའ་བ་གང་ཡང་མེད་པར་ལེགས་པར་ཐུགས་སུ་ཆུད་ཅིང༌། རྗེ་ཉིད་ནི་རོང་སྟོན་ཆེན་པོའི་ཞལ་སློབ་ཏུ་འདུག་པའི་མོས་ཞེན་གྱིས་འགའ་ཁང་པའི་སློབ་དཔོན་བསོད་ནམས་ཚུལ་ཁྲིམས་པའི་དྲུང་ཉིད་དུ་ཕྱག་སྟོབས་པ་དང༌། བློ་གསར་གྲྭ་སྐོར་གྱི་ཟིན་ཐུན་ཞལ་སློབས་ལེན་པ་སོགས་རྒྱུན་ལྡན་དུ་གནང༌། སྤང་ཁ་ཆོས་སྡིངས་སུ་ཕེབས་པའི་སྐབས་ཙམ་ན་ཁྱིམ་པའི་ཆས་དག་མིག་རས་ཀྱི་རྩ་ལྟར་རྒྱངས་བསྲིངས་ཏེ་ངུར་སྨྲིག་གོས་མཆོག་འཛིན་པར་མཛད། རང་མཉམ་གྱི་བྱིས་པ་མ་ལུས་པས་སློབ་མའི་རྣམ་པར་ཞབས་འབྲིང་དུ་བསྐོར་བ་ལ། ཚིག་འབྲུ་བཟང་པོས་ཆོས་ལས་བརྩམས་པའི་ངག་ཚིག་ཕུན་སུམ་ཚོགས་པ་རྒྱ་ཆེར་སྩོལ་ཞིང༌། ནུབ་ཀྱི་ཕྱོགས་ལ་མཛུབ་མོས་བརྡའ་གཞལ་ཏེ་ངའི་གདུལ་བྱ་ཡང་དེ་ན་ཡོད་དོ་གསུང༌། དེར་ནུབ་ཕྱོགས་ལ་ཕྱག་མཛུབ་གཏད་པའི་རྗེས་དཔག་ལས། རྣམ་དཔྱོད་དང་ལྡན་པ་ལ་ལ་ནི། འདི་དུས་ངེས་པར་འགྲིག
ས་སྐྱའི་མཁན་ཆེན་གཡག་པ་དེ་ཉིད་སྐྱེ་བ་ཡོངས་སུ་བཟུང་བར་སྣང་ངོ༌། ། ཞེས་ཕྱོགས་ཀུན་ཏུ་སྒྲོག་མོད་ཀྱང༌། ངའི་གདུལ་བྱ་ཞེས་པའི་ངེས་ཚིག་ནི། གསེར་མདོག་ཅན་གྱི་བཤད་གྲྭ་ཁྱད་པར་བ་དག་མ་འོངས་པ་མངོན་སུམ་དུ་གཟིགས་པའི་དབང་ལས་ལུང་སྟོན་པར་མཛད་དོ། ། ཞེས་གཏན་ཚིགས་དང་འབྲེལ་པ་ཡང་སྣང་ངོ༌། ། ཐོག་མ་དེར་བློ་གསར་གྲྭ་སྐོར་ཞིག་སྐྱོར་མོ་ལུང་གི་ཆོས་གྲྭར་མཛད་པར་དགོངས་ནས། མཁན་ཆེན་ཆོས་རྒྱལ་དཔལ་བཟང་པོ་ལ་རྒྱུ་མཚན་དང་བཀའ་གྲོས་ལྗེབས་པར་ཕུལ་བས། བཀའ་ལུང་གི་བསླབ་བྱ་མཛད་པ་ཡང༌། ཁྱེད་ཞང་དབོན་གྲྭ་ཚང་ཐ་དད་པའི་དབང་ལས། ཅུང་ཞིག་དཀའ་བའི་གནས་སུ་ལྷུང་བར་སྣང་བས།
ད་རེས་བཤད་གསར་ལ་དམིགས་པའི་ཆ་རྐྱེན་རྣམས་སྐུ་རིམ་དུ་བསྒྱུར་བ་འཐད་ཅེས་གསུང་བའི་བཀའ་བཀོད་ཞིབ་རྒྱས་སྩལ་བ་ཇི་ལྟ་བར་མཛད་དོ། ། ཞེས་ཀྱང་སྒྲོག་གོ ། ཞང་པོ་དགེ་བཤེས་འདི་ཉིད་ལ་དྲིན་དུ་གཟོ་བའི་ཐུགས་ལྷག་པར་གནང་ཞིང༌། བཤེས་གཉེན་དམ་པ་བཅུ་ཕྲག་བཞིའི་བསྟོད་པའི་ནང་དུའང་མ་ཆུད་འདུག་ཅེས་ཐུགས་ལས་གནང་ཞིང༌། བྲིས་སྐུའི་ནང་དུ་ལེགས་པར་བྲིས་ཏེ། སློབ་དཔོན་དོན་གྲུབ་དཔལ་བཟང་ཞེས་མཚན་གྱིས་མཚོན་པར་གྱུར་ཏོ། ། དེར་དགུང་ལོ་བརྒྱད་དུ་ཕེབས་ཙམ། ཐ་སྙད་ལམ་གྱིས་ཁུར་བོར་བཏགས་པའི་སློབ་དཔོན་མཁས་པ་དཔལ་ལྡན་བཟང་པོ་སྔོན་མཁན་ཆེན་གཡག་པས་བཅོམ་ལྡན་འདས་གཏུམ་པོ་དཀར་པོ་བསྒྲུབ་པས་བར་ཆད་ཀྱི་གཡུལ་ལས་ཡོངས་སུ་རྒྱལ་ནས་ཞལ་མངོན་སུམ་དུ་གཟིགས་པའི་གནས་མི་གཡོ་བྲག་ཕུག་ན་བཞུགས་པའི་དྲུང་དུ་བྱོན། སྐུ་ཆོས་བྱེད་འདོད་ལ་ཞང་པོ་སོགས་ནི་སྐྱོར་མོ་ལུང་ཉིད་སྔོན་ནས་ད་ལྟའི་བར་གྱི་འདུལ་བ་འཛིན་པའི་སྲོལ་མ་ཉམས་པ་ཆུ་བོའི་རྒྱུན་ལྟ་བུའི་གྲྭ་ས་འདི་ཉིད་དུ་གྱིས་ཞེས་བསྐུལ་ལ། དེ་ལས་གཞན་དག་ནི་སེར་འབྲས་སོགས་གཞན་དང་གཞན་དུའང་རིགས་སོ་ཞེས་གླེང་ན་ཇི་ལྟར་བགྱི་བའི་ལེགས་ལམ་སྟོན་པར་ཞུ་ཞེས་གསོལ་བས།
མཁས་པ་ཆེན་པོ་དེས། གཞོན་ནུ་བློ་གསལ་བ་ཐེག་ཆེན་རིགས་ཀྱི་རྒྱུ་ནུས་ཅན་དེ་ཉིད་ཡོངས་སུ་སད་པར་བྱ་བའི་ཕྱིར། གཡག་མ་ཕམ་ཆོས་ཀྱི་བླ་མ་དང༌། རོང་སྟོན་པ་ཤེས་བྱ་ཀུན་རིག་སྟེ་གཡག་རོང་རྣམ་པ་གཉིས་ཀྱི་རྣམ་པར་ཐར་པ་དག་རྒྱ་ཆེར་སྙན་འཇེབས་ཀྱི་གསུང་གིས་སྙན་དབང་དུ་བསྒྲགས་པའི་དབང་ལས། སྔོན་གནས་ཡོངས་སུ་དྲན་པའི་ཚོར་བ་དྲང་སྲོང་ནགས་སུ་སླེབས་པའམ། རི་དྭགས་གྲོང་ལས་ཐར་པ་ལྟར་དགའ་བ་དང༌། སྐྱོ་བའི་ཡིད་ཡོངས་སུ་སྦྲེལ་བ་དག་ཅིག་གི་ཏིང་ངེ་འཛིན་ལ་འགོད་པར་མཛད་དེ། ལུས་སྐྱེས་ཀྱི་སྤུ་ལོང་གི་ཚོགས་དག་ནི་རབ་ཏུ་འཁྲུགས་པའི་བསམ་གཏན། དཔལ་ལྡན་ཟླ་བ་གྲགས་པས་དབུ་མ་ལ་འཇུག་པར། རབ་ཏུ་དགའ་བ་ལས་བྱུང་མིག་ནི་མཆི་མས་བརླན། །
ལུས་ཀྱི་བ་སྤུ་ལྡང་བར་འགྱུར་བ་གང་ཡིན་པ། ། དེ་ལ་རྫོགས་པའི་སངས་རྒྱས་བློ་ཡི་ས་བོན་ཡོད། ། དེ་ཉིད་ཉེ་བར་བསྟན་པའི་སྣོད་ནི་འདི་ཡིན་ཏེ། ། སོགས་རིགས་སད་ཀྱི་སྣང་བ་ཇི་ལྟར་བྱུང་ཚུལ་རྒྱལ་བའི་བཀའ་དང་དགོངས་འགྲེལ་གྱི་ལུང་ཁྱད་པར་བ་དག་གིས་བསྒྲུབ་པར་ནུས་པའི་དབང་ལས། ཡིད་ཆེས་པའི་འབྲས་བུའི་གཏན་ཚིགས་ཡང་དག་པས་བརྒྱན་པར་གྱུར་ཏོ། ། དེར་བཅོམ་ལྡན་འདས་མི་གཡོ་དཀར་པོའི་རྗེས་སུ་གནང་བ་དང་རྗེས་འབྲེལ། མཁན་ཆེན་གཡག་པས་མཛད་པའི་མི་གཡོ་དཀར་པོའི་སྒྲུབ་སྐོར་མི་ཟད་པའི་གཏེར་མཛོད་ཀྱི་ལུང་ཡང་སྩལ་ཞིང༌། ཡང་བཀའ་སྩལ་དུ་མཛད་པ་ནི། མདོར་ན་གང་ཁྱོད་ཀྱི་ཆོས་སྒོ་ལེན་པའི་དགེ་བའི་བཤེས་སུ་གྱུར་པ་ནི། རོང་སྟོན་པ་ཉིད་ཡིན་པས་བློ་བརྟན་པ་དང༌།
བདུད་ལས་ཀྱང་ཡོངས་སུ་བརྒལ་བའི་གོ་ཆ་དང་ལྡན་པར་གྱིས་ཤིག སྐྱོར་མོ་ལུང་གི་ཆོས་གྲྭ་དེ་ཉིད། སྔོན་མཁས་པ་ཡོན་ཏན་ཁྲིས། བཅོམ་ལྡན་འདས་མི་གཡོ་བ་རིགས་ལྔའི་ཞལ་ལེགས་པར་གཟིགས་ཏེ། ལྟ་བ་བཀའ་རྟགས་ཀྱི་ཕྱག་རྒྱ་བཞིའི་ཆོས་ཀྱི་སྒོ་གསན་པའི་གནས་ཡིན་པས། སྔགས་ཀྱི་བཟླས་པ་ཡང་ནན་ཏན་དུ་གྱིས་གསུང་ནས། ཞྭ་སེར་ལེགས་པ་གཅིག་གི་གནང་སྦྱིན་ཡང་སྩལ་ཟེར་རོ། ། དེ་ནས་སླར་ཡང་སྐྱོར་མོ་ལུང་གི་ཆོས་གྲྭ་དེ་ཉིད་དུ་བྱོན་ནས་རེ་ཤིག་བཞུགས་ཤིང་མཁས་པ་ཡོན་ཏན་ཁྲིའི་གཟིམས་སྤྱིལ་སོགས་སུ་ཡང་ཡང་ཕེབས་ནས་བཅོམ་ལྡན་འདས་གཏུམ་པོ་དཀར་པོ་ལ་རྩེ་གཅིག་ཏུ་གསོལ་བ་འདེབས་པ་མཛད་ཅིང༌། རྒྱུན་དུ་ཡི་གེ་བཅུ་པའི་གསང་སྔགས་བཟླས་བརྗོད་འགྲུས་པར་གནང་བས་དུས་དེར་དབོན་པོ་མི་གཡོ་བར་མཚན་གསོལ་ཡང་ཟེར་རོ། ། བཀའ་ལས་ཀྱང༌།
ངེད་རང་གི་ཚེ་འདིར་ཡིད་དམ་གྱི་བསྙེན་བསྒྲུབ་ཐོག་མ་དེ་མི་གཡོ་བ་དཀར་པོ་འདི་ཡིན་ཞིང༌། ངེད་ལོ་དགུ་ཙམ་འགྲོ་དུས་སྲོད་ཐོ་རངས་གཞན་རྐྱེན་ལ་མ་བལྟོས་པར་བཅོམ་ལྡན་འདས་གཏུམ་པོ་དཀར་པོའི་མངོན་རྟོགས་དང་བསྟོད་པ་མཁན་ཆེན་གཡག་པས་མཛད་པའི་སྟེང་ནས་བྱས། ཙཎྜ་མ་ཧཱ་རོ་ཥའི་སྔགས་མང་དུ་བཟླས་པའི་རྗེས་ལ། འདི་ནས་བཤད་པའི་བོགས་འབྱིན་སྡིགས་མཛུབ་ཀྱི་སྦྱོར་བ་དེ་བྱས། རེས་དཔའ་སྤོའི་སེམས་ལ་གཟེངས་མཐོ་བའི་ཟིལ་ཆེན་པོ་འབད་མེད་དུ་ཡོང་གིན་ཡོད་པ། ཕྱིར་དཀོར་འདྲ་ཟོས་པས་ཡིན་ཡོང་ལོད་དུ་སོང་འདུག་གོ་ཞེས་དངོས་སུ་ཐོས་པའི་ངག་ལས་ལེགས་པར་རྟོགས་སོ། ། གང་སྐུ་རབ་མཛེས་ལྷ་བུ་ཡིད་འཕྲོག་ལྟའི། ། མཐིང་སྔོན་རལ་པའི་ཟུར་ཕུད་ལྟ་ན་སྡུག ། མདངས་བཀྲ་འོད་ཆགས་ལྕང་ལོའི་ཚོགས་དེ་རྣམས། ། དག་བྱེད་ཆབ་ཀྱིས་བཀྲུས་ཏེ་སྤུ་གྲིས་སྦྱངས། །
རབ་དྲེགས་ལང་ཚོའི་དཀྱིལ་འཁོར་མ་ཉམས་པ། ། ངུར་སྨྲིག་གོས་ཀྱིས་སྒྲིབ་པས་གསལ་མིན་ཞེས། ། སྲེད་ལྡན་འདོད་པའི་དགའ་སྟོན་ལ་ཆགས་དག ། ཡིད་འབྱུང་སྐྱོ་བའི་སྣ་གླུ་རིང་ནས་ལེན། ། དེ་ཐོས་ལང་ཚོ་རྒྱས་པའི་གཞོན་ནུ་འགའ། ། མཚན་དཔེ་ལ་ཆགས་རབ་ཞི་ལ་ཁྲོས་ནས། ། དགའ་གདུང་འཁོན་འཛིན་སྣང་བས་ཡིད་བྲེལ་བ། ། རི་དྭགས་སྨིག་རྒྱུ་རྗེས་སྙོག་རིངས་པའི་ཚུལ། ། སྐྱེ་བར་བག་ཡོད་ཁྲིམས་ཀྱི་གོས་ཅན་ཁྱོད། ། ནམ་ཡང་འདོད་པའི་གཡང་ལ་འབྱོན་མིན་ཞེས། །
གཞན་འཕྲུལ་བདག་པོའི་བུ་མོ་ཁེངས་ལྡན་མ། ། མེ་ཏོག་མདའ་ཅན་མ་དེ་སྐྱེངས་ཏེ་ཞུམ། ། རང་བཞིན་གྱིས་གྲུབ་ཚངས་སྤྱོད་གསལ་བའི་ཚོན། ། ཐུན་མཚམས་ལི་ཁྲིའི་མདངས་འཕྲོག་སངྒ་ཙི། ། ཕན་ཚུན་མཛེས་པའི་དཔལ་བཟང་འགྲན་པའི་ཟོལ། ། སྐལ་བཟང་མིག་གི་བདུད་རྩིར་ཡོངས་ལ་བསྒྲགས། ། སྔོན་གནས་རྗེས་སུ་དགོངས་པའི་རང་ཉམས་ཅན། ། ཁྱེད་ཐུགས་མེ་ལོང་མ་ཕྱིས་ངང་གིས་གསལ། ། མ་འོངས་གཟུགས་བརྙན་ཤར་བའི་ཟློས་གར་ཆ། ། བྱིས་པའི་འཁོར་ལ་མཛུབ་མོའི་བརྡ་ཡིས་བསྟན། །
སྟོན་པ་སངས་རྒྱས་རང་བྱུང་བསྙེན་རྫོགས་ལྟར། ། ཁྱེད་ཀྱང་རང་བྱུང་ངུར་སྨྲིག་གོས་མཆོག་འཛིན། ། སླད་ནས་མཁན་སློབ་ཁྲིམས་ཀྱི་རྗེས་འགྲོ་བ། ། དངོས་སུ་གླང་ཆེན་ཁྲུས་འདྲ་སྟོན་མིན་གཏམ། ། ཞེས་པཎྜི་ཏ་ཆེན་པོ་ཤཱཀྱ་མཆོག་ལྡན་དྲི་མེད་ལེགས་པའི་བློ་གྲོས་ཀྱི་རྣམ་པར་ཐར་པ་ཞིབ་མོ་རྣམ་པར་འབྱེད་པ་ལས། གཞོན་ནུའི་སྐབས་ལས་རྗེས་སུ་བསྒྲགས་པའི་རབ་ཏུ་བྱེད་པ་གསུམ་པའོ།། །། དེར་སྐྱོར་མོ་ལུང་གི་ཆོས་གྲྭ་དེ་ཉིད་དུ་བཞུགས་པའི་སྐབས། མཁན་ཆེན་ཆོས་རྒྱལ་དཔལ་བཟང་པོས། སྤྱན་གྱི་འབྲས་ལྟར་གཅེས་སྤྲས་སུ་གནང་ཞིང༌། དངོས་དང་བརྒྱུད་ནས།
འདི་ལ་གངས་ཅན་གྱི་ལྗོངས་ཀྱི་འདུལ་བ་འཛིན་པ་ཐམས་ཅད་ཀྱི་མཆོག་ཏུ་གྱུར་པ་ཅིག་ཡོང་ངེས་ཤིང༌། རྣམ་སྲས་འཁོར་བཅས་ཀྱང་ལུས་དང་གྲིབ་མའི་ཚུལ་དུ་རྗེས་སུ་འབྲང་བར་འདུག་གོ་གསུང་ཞིང་བཀའ་ལས་ཀྱང༌། ངེད་རང་བྱིས་པ་ལོ་དགུ་ལོན་པའི་སྐབས། སྐྱོར་མོ་ལུང་ཚོར་ཡུན་རིང་བསྡད། དེ་དུས་ནས་གྲེ་ལྕེ་ལྷག་པར་བདེ་བ་དང༌། བརྗོད་པ་གཙང་བར་ཡོད་པས། ཁོང་ཆེ་བགྲེས་འགའ་རེ་རྣམ་སྲས་ཀྱི་དབྱངས་གྱེར་བའི་ལད་མོ་ཟློས་པས། དབྱངས་རྟ་ཚིག་སྦྱོར་དག་ཡུད་ཙམ་གྱིས་ཤེས་ཤིང༌། རང་རེ་གཏོལ་ཅི་ཡང་མེད་པའི་བྱིས་ཆུང་ཡིན། མཁན་ཆེན་ཆོས་སྐྱབས་པས་དགོངས་པས་དཔྱད་ནས་ཕྱག་རྡོར་འགྲོ་བཟང་མའི་དབང་དང༌།
རྣམ་སྲས་རིགས་བརྒྱད་ཀྱི་རྗེས་གནང༌། རྡོ་རྗེ་ས་འོག་གར་མཁན་མཆོག་སོགས་ཀྱི་རྒྱུད། འགྲོ་བཟང་སྙིང་པོ་ཟངས་དཀར་ལོ་ཙཱ་བ་དང༌། རྦལ་ཏི་དགྲ་བཅོམ་པ་སེ་བ་ཅན་པ་ཡོན་ཏན་ཚུལ་ཁྲིམས་སོགས་ཀྱི་ཡི་གེ་མང་པོའི་ལུང་ཐོབ། དེ་དུས་རྣམ་སྲས་དཀར་པོའི་རྗེས་གནང་ཞུས་ཉིན། རང་རེའི་རྨི་ལྟས་ལ་མི་དཀར་པོ་དར་དཀར་པོའི་གོས་གྱོན་པའི་ཕུ་དུང་ནང་ནས། ངེད་ལ་མགྲོན་བུ་དཀར་པོ་མང་པོ་ཐུ་བར་སྦྱིན་བྱུང་བ་བགྲངས་པས་བརྒྱད་ཅུ་ཙམ་འདུག་ཅིང་དྲུག་ཅུ་རེ་གཅིག་གཉིས་པའི་གྲངས་ཀྱི་མགྲོན་བུ་དེ་ལ་ནག་ཐིག་དཀྱིལ་ན་ཡོད་པ་བྱུང༌། སང་དེ་སྔར་མོར་མཁན་རིན་པོ་ཆེ་ལ་ཞུས་པས། དེ་ཚེ་ཚད་ཡིན། དྲུག་ཅུ་སྐོར་ལ་ཨེ་དོག་ཟེར་བའི་ལུང་བསྟན་དུ་འདུག་གོ་གསུང་བ་བྱུང་གསུང་ངོ༌། །
དེ་ལྟ་ན་མེ་མོ་ལུག་ལ་ལྷུམས་སུ་ཞུགས། ས་ཕོ་སྤྲེའུ་ལ་སྐུ་བལྟམས་ནས། ས་མོ་བྱ་ལྕགས་ཕོ་ཁྱི་རྣམས་ལ་གསང་མདའ་བང་རིམ་རང་དུ་བཞུགས། ལྕགས་མོ་ཕག་ལ་ཡུམ་གཤེགས་ཤིང༌། དེ་ལོ་ནས་ཆུ་ཕོ་བྱི་བ། ཆུ་མོ་གླང༌། ཤིང་ཕོ་སྟག་གི་བར་སྤང་ཁ་ཆོས་སྡིངས་ཁོ་ན་དང༌། ཤིང་མོ་ཡོས། མེ་ཕོ་འབྲུག་གཉིས་ལ་སྐྱོར་མོ་ལུང་གི་ཆོས་གྲྭར་འབྲི་ཀློག་གི་ཚུལ་བསྟན། དེར་མེ་མོ་སྦྲུལ་གྱི་ལོ་གསར་ལ་རོང་སྟོན་ཆེན་པོ་སྐྱོར་མོ་ལུང་དུ་ཕེབས་པ་དང༌།
ཐོག་མར་མཇལ་ཞིང༌། དེ་ཉིད་ནས་ཕྱགས་ཕྱིར་འབྲངས་ཏེ། བདག་ཉིད་ཆེན་པོ་དགུང་ལོ་བཅུར་ཕེབས་པ་ཙམ་གྱི་དུས་དེར་ཤེལ་གྲོང་གི་གཙུག་ལག་ཁང་དུ། བསྟན་པ་རིན་པོ་ཆེའི་སྒོར་ལེགས་པར་འཇུག་པར་མཛད་ནས་ཤཱཀྱ་མཆོག་ལྡན་ཞེས་མཚན་དུ་བཏགས་ཤིང༌། བརྒྱུད་པ་ནས་བརྒྱུད་པར་བཅས་པས་ཞལ་གཟིགས་པའི་ལྷག་པའི་ལྷ་བཅོམ་ལྡན་འདས་མི་གཡོ་བ་དཀར་པོའི་ཤེས་རབ་བློ་འཕེལ་གྱི་རྗེས་སུ་གནང་བ་ཡང་སྩལ་ཞིང༌། ཆོས་རྗེ་དོན་ཡོད་དཔལ་བ་ལ་རོང་སྟོན་ཆེན་པོས་དངོས་ཀྱིས་བཀའ་ལུང་བྱོན་པ་ལ་ཡང༌། འདི་ངའི་གྲོགས་པོ་དམ་པ་བག་གཞོན་གྱི་སྐྱེ་བ་འཁྲུལ་མེད་ཡིན་ཞིང༌། ད་རེས་སྣེ་པ་སོགས་ཀྱིས་དགག་དགོས་གཅད་ཕྱིར་བར་མ་རབ་བྱུང་ཙམ་ལ་གཞག་པ་དེ་ཡིན། འདི་ལ་ཞལ་བཞི་པ་ལུས་དང་གྲིབ་མའི་ཚུལ་དུ་རྗེས་སུ་འབྲངས་པས། བར་ཆད་ཀྱི་གཡེང་བ་གང་ཡང་མེད་པ་ཐོས་བསམ་མཐར་ཕྱིན་པར་འགྱུར་ངེས་པས་སློབ་དཔོན་པ་ཁྱེད་ཀྱིས་ཀྱང་བསླབ་སྦྱངས་ཀྱི་གྲོགས་དན་ཡང་དག་མཛོད་ཅིག་ཅེས་གསུང་ཞིང་གཉེར་གཏད་དུ་མཛད་ནས།
དེའི་དབྱར་ཆོས་སྟེངས་སུ་གསང་ཕུར་ཕེབས་ཞེས་གླེང་ངོ༌། ། དེ་ནས་གནས་སྒོར་བཞུགས་པའི་ཕྲལ་གྱི་གནས་ཀྱི་སློབ་དཔོན་ནི་མཁན་ཆེན་ཉི་མའི་དྲུང་གིས་གནང༌། རྗེ་དོན་ཡོད་དཔལ་བ་ཕྱོགས་ཀྱི་གདུལ་བྱ་ཕྲན་བུ་ལ་ཕེབས་པ་སོགས་ཀྱི་སྐབས་སུ་ཡང་དབོན་ཆུང་རང༌། དྲུང་ཇོ་གདན་པའི་རྩ་རང་དུ་སྡོད་ཅིག གཞན་སྤྱོད་པ་ཆུད་ཟོས་ཡོང་གསུང་བ་ཅིག་ཡོད་ཅེས་དེ་དུས་ཀྱི་རྗེ་དོན་ཡོད་དཔལ་གྱི་གྲྭ་རྒན་མང་དཀར་བ་ཚུལ་ཁྲིམས་དཔལ་མཆོག་ཏུ་གྲགས་པའི་ཚད་སྟོན་གསང་ཕུ་རང་ན་བཟང་བར་བྱས་པ་དེ་ཉིད་གསུང་ཞེས། རྡོ་རྗེ་སློབ་དཔོན་རབ་གསལ་ཟླ་བ་མགོན་པོའི་གསུང་ལས་ཐོས་ཤིང༌། གོང་མའི་ཚུལ་ཁྲིམས་དཔལ་མཆོག་ཀྱང་རྗེ་དེ་ཉིད་ཀྱི་ཁུ་བོ་ཡིན་ནོ། ། དེ་དུས་བདག་ཉིད་ཆེན་པོ་དེ་ཉིད་སྐྱེ་བའི་གནས་དུ་མར་གྲུབ་སྦྱངས་ཀྱི་ལམ་མཐོན་པོའི་གོ་འཕང་མངོན་པར་མཛད་པའི་དབང་ལས། སྒྱུ་མ་ལྟ་བུའི་ཏིང་ངེ་འཛིན་ཐུགས་ལ་གསལ་བར་འཁྲུངས་ནས། རང་གི་སྐུའི་ཆ་ཤས་མ་ལུས་པ་ཕྱི་གསལ་ནང་གསལ་ཤེལ་སྣོད་དྭངས་པར་གངས་ཆུ་བཀོད་པ་ལྟར་གྱུར་པས།
ཕྱག་སོགས་ཀྱི་འགྱུར་བས་སྐུ་ལུས་ཟང་ཐལ་དུ་སོང་བའི་ཐུགས་མྱོང་དང༌། རེས་འགའ་སྐུ་ལུས་རང་ཡང་ག་རེ་ཞེས་ཕྱག་གཡས་གཡོན་ཕན་ཚུན་གཅིག་གིས་གཅིག་བཙལ་བས་རེག་པ་མེད་པར་ཉི་ཟེར་ལ་མཛུབ་མོས་ཉུལ་བ་ཇི་ལྟ་བའི་ཚུལ་གྱིས་དངོས་བྲལ་དུ་དགོངས་པར་གྱུར་ཅིང༌། དུས་དེར་འོད་གསལ་ཟླ་བ་ཤར་བའི་སྣང་བས་ཉིན་མཚན་དབྱེ་བ་མེད་པར་མཚན་དུས་ཀྱང་ཉིན་མོ་ལྟར་བསླབ་སྦྱངས་ཀྱི་དཔེ་མཐའ་དག་གཟིགས་པ་ལ་སྩོལ་བ་མཛད་པར་གྱུར་པའི་སྐབས། གྲོགས་དག་གིས་ཅི་མཚན་ལ་དཔེ་གཡེངས་ནས་ཅི་བྱེད་ཟེར་སྤྱོས་པས། ངེད་རང་ལ་ནི་ཉིན་མཚན་གྱི་མཐོང་ཡུལ་ལ་ཁྱད་པར་ཅུང་ཟད་མི་སྣང་བས་འདི་ནི་འདིའོ་ཞེས། ཉིན་མོ་ལྟར་ཤ་ར་ར་བཀླགས་པས་ཐམས་ཅད་ཡ་མཚན་དུ་གྱུར་ཅིང༌། གྲྭ་རྒན་འགའ་རེས་བློས་མ་མཁྱུད་པར། འདི་འདྲ་བར་ཆད་ཡིན་པ་སྲིད། སྐུ་རིམ་དང་ཞལ་འདོན་ལ་བརྩོན་པ་བསྐྱེད་ཅེས་གྲོས་འདེབས་པའང་བྱུང་ཞེས་གྲག་གོ ། དེར་ཕར་ཚད་གཉིས་ཀའི་གཞུང་གཟིགས་པ་དང༌།
སློབ་དཔོན་ལས་དེ་དག་སོ་སོའི་བསླབ་སྦྱངས་ཀྱི་གནས་ཇི་སྙེད་པ་བདག་གིར་གནང་ཞིང༌། དེའི་སྐབས་ཕར་ཕྱིན་ནི་རོང་ཊཱིཀ་ཉིད་དང༌། ཚད་མ་ལ་རྗེ་དོན་ཡོད་དཔལ་བའི་ངག་སྒྲོས་རང་གི་སྟེང་ནས་གཞུང་ཆོས་ཀྱི་བར་བློ་གསར་བ་གཞན་གང་དག་གིས་ལོ་མང་པོའི་བསླབ་སྦྱངས་ཀྱི་གནས་དག་ཆོས་ཐོག་རེ་རེ་ལ་རྫོགས་པའི་ཚུལ་ཡང༌། རྗེས་སུ་སྟོན་བཞིན་པའི་ས་ཕོ་རྟ་ལོའི་སྟོན་སྟེངས་དགུང་ལོ་བཅུ་གཅིག་ཏུ་ཕེབས་པའི་ཚེ། དཔོན་སློབ་ལྷན་ཅིག་ནཱ་ལནྡྲར་བྱོན་ཞིང༌། རོང་སྟོན་སྨྲ་བའི་སེང་གེ་ཉིད་ཀྱི་སྤྱན་སྔར། རྒྱལ་ཚབ་མ་ཕམ་པའི་བཞེད་དགོངས་ཐོགས་མེད་མཆེད་ལས་བརྒྱུད། རྔོག་ལོ་ཙཱ་བ་ནས་རིམ་གྱིས་ཐམས་ཅད་མཁྱེན་པ་བུ་སྟོན་ཁ་ཆེ་ལ་ལེགས་པར་བཀའ་བབས་པ། གཡག་མ་ཕམ་ཆོས་ཀྱི་བླ་མའི་ཞལ་བུམ་ལས་དངོས་སུ་གསན་པའི་ཟབ་མོ་ཤེས་རབ་ཀྱི་ཕ་རོལ་དུ་ཕྱིན་པའི་སྐོར་རྣམ་གྲངས་དཔག་མེད། གཞུང་ཕྲན་མ་ལུས་པ་དང་བཅས་པའི་ཟབ་མོའི་བདུད་རྩི་དང༌།
རྗེ་བཙུན་འཇམ་པའི་དབྱངས་ལས་ཕྱོགས་ཀྱི་གླང་པོས་དངོས་སུ་གསན་ཞེས་སམ། དེ་ལས་གཞན་དུ་ན་ཐུབ་པའི་དགྲ་བཅོམ་པ་མེ་ཝཾ་གྷ་དགྲ་བཅོམ་པ་ཆོས་སྐྱོབ་ལས་དབྱིག་གཉེན་ཕྱོགས་ཀྱི་གླང་པོ་ཞེས་གང་ལས་འོངས་པ་ཚད་མ་མདོ་དང་དེའི་དགོངས་འགྲེལ། དཔལ་ལྡན་ཆོས་ཀྱི་གྲགས་པའི་སྡེ་བདུན། རྒྱ་གར་གྱི་མཁས་པ་དུ་མའི་ལེགས་བཤད། ཆོས་ཀྱི་རྗེ་དཔལ་ལྡན་ས་སྐྱ་པཎྜི་ཏས་ཁྱད་པར་དུ་སྩལ་དུ་བཏོན་པའི་ངག་རྒྱུན་མ་ཉམས་པའང༌། གཡག་མ་ཕམ་པ་ལས་དངོས་ཀྱིས་ནོད་པའི་བཤད་རྒྱུད་དྲི་མ་མེད་པ་དག་བུམ་པ་གང་འབྱོར་ནོས་ཤིང༌། གཞན་ཡང་ཐལ་རང་གི་དབུ་མའི་གཞུང་ལུགས་རབ་འབྱམས་མ་ལུས་པ་ཡང༌། དགོངས་འགྲེལ་མཁན་པོ་གང་དང་གང་གིས་བཀྲལ་བའི་གཞུང་ལུགས་རྨ་མེད་པ་རྟོག་གེའི་ངན་རྟོག་དག་གིས་ཅི་དགར་མ་སྦགས་པའི་མཐའ་བྲལ་དབུ་མའི་དབྱིངས་གང་གིས་མངོན་སུམ་དུ་གཟིགས་པའི་ཡུལ་དངོས་ཉིད་འདོམས་ཤིང་དེ་ཉིད་ཇི་ལྟ་བར་ཡང་ཐུགས་སུ་བྱོན་ནོ། ། ཞེས་བྱ་བའི་གཏན་ཚིགས་ཡང་དག་པའི་ངེས་པ་ལས་ཀྱང་ཡིད་ཆེས་པར་དོན་གྱི་བྱིན་རླབས་འཕོ་བའི་ལམ་པ་སྟེ། ཚིག་སྦྱོར་ཙམ་བསླབ་སྦྱངས་སུ་ནོད་པ་ལ་ཐ་སྙད་དུ་སྒྲོག་པ་དག་གི་སྤྱོད་ཡུལ་དུ་མ་གྱུར་པའི་རྣམ་པར་དགོངས་པ་ལས་ཀྱང་ངོ༌། །
དེ་ནས་གླང་ཐང་དུ་དེ་ལོའི་སྟོན་ཆག་ལ་ཕེབས་སྐབས། ཐེག་ཆེན་ཆོས་ཀྱི་རྒྱལ་པོའི་སྲས་ཀྱི་ཐུ་བོ་གླང་ཐང་སྤྱན་སྔ་ཀུན་དགའ་རྒྱལ་མཚན་པའི་དྲུང་དུ་གུར་མགོན་ལྷ་བརྒྱད་ཀྱི་རྗེས་གནང་གསན་པའི་གཏོར་མའི་བཀའ་བསྒོ་དུས་ཆོས་སྐྱོང་དངོས་སུ་བཞུགས་དགོངས་པའི་ཟིལ་ཆེན་པོ་དང༌། བླ་མ་དང་ཆོས་སྐྱོང་དབྱེར་མེད་པར་གཟིགས་པའི་དད་མོས་རྒྱ་ཆེར་འཁྲུངས་ཤིང༌། དེའི་ཉིན་མན་ཤཱ་ས་ནའི་སྔགས་ཐུན་རེ་ཡང་གཏན་ནས་མ་ཆག་པ་བྱས། ཕྱིས་ས་སྐྱའི་གནས་མཇལ་ལ་བྱོན་དུས་སྒོ་རུམ་གྱི་བསེ་འབག་ནག་པོ་འཕུར་ཤེས་ལ་མཇལ་དུ་ཕེབས་སྐབས། དཀོན་གཉེར་ན་རེ། མདངས་རྨི་ལམ་དུ་མགོན་པོའི་གསུང་ལས། སང་ང་དང་སྔོན་གླང་ཐང་དུ་འཕྲད་མྱོང་བའི་དགེ་བའི་བཤེས་གཉེན་ཅིག་འཕྲད་དུ་ཡོང་བ་ཡོད་གསུང་བ་འདི་ལ་ལྟ་བར་སྣང་ཟེར་བས། ངེད་རང་གིས་གླང་ཐང་དུ་ཆོས་སྐྱོང་ཞུས་པའི་དུས་ཀྱི་སྣང་བ་དྲན་ཞིང་སྙིང་ནས་ཡིད་ཆེས་ཐོབ་ཅེས་དྲིན་ཅན་སྤྱང་ལུང་པའི་གསུང་ལས་ཐོབ་པའི་ངག་སྒྲོས་སོ། ། དེའི་ཕྱི་ལོ་དབྱར་ཆོས་སྟེངས་སུ་གསང་ཕུར་ཕར་ཚད་ཀྱི་བློ་གསར་གྲྭ་སྐོར་གནང་ཞིང༌།
འདི་ཐད་རྣམ་ཐར་རྗེ་དབོན་མར་དགུང་ལོ་བཅུ་གསུམ་ལ་མཛད་པར་བྱེད་ལ། རྣམ་ཐར་མ་ཏི་མ་ལས། དགུང་ལོ་བཅུ་གཉིས་ཀྱི་སྟེངས་སུ་མཛད་པ་བྱས་པ་ནི། ཕྱི་མ་ལྟར་བཅུ་གཉིས་ཀྱི་སྟེང་ཁོ་ན་ཡིན་ཏེ། བཀའ་ལས་ངེད་ཀྱི་སྔོན་གསང་ཕུར་ལོ་བཅུ་གཉིས་ལ་ཕར་ཚད་གཉིས་ཀའི་རྣམ་གཞག་བྱས་ཤིང༌། དེ་དུས་རོང་ཊཱིཀ་འདི་ནི་སྔོན་ཆད་གཞན་གྱིས་མ་རྟོགས་པའོ། ། ཞེས་པའི་ཚིག་རིགས་རྣམས་ཀྱང་ཇི་ལྟ་བར་ཤར་བས། བཤད་གསར་གྱི་གྲལ་གྲོལ་རྗེས་གླིང་སྨད་ནས་མཁན་པོའི་དྲུང་གིས་ངེད་དཔོན་སློབ་གཉིས་ཀ་ལ་ཇ་བུར་གཟབས་རྒྱས་སྩལ་ནས། ངེད་ལ་དགེས་པའི་ཚུལ་གྱིས་ཞལ་ཀུར་དུ་ཁྱེད་ཤེས་རབ་ཡངས་ཤིང་ཁ་པོ་ཆེ་བ་རང་སྣང་ངོ༌། ། ད་སེམས་ཅན་དཀར་པོ་ལ་སོ་ཐེབས་པ་ཞིག་དགོས་སོ་གསུང་བ་རང་རེས་དུས་དེར་མ་གོ་བར་ནང་དུ་རྗེ་དོན་ཡོད་དཔལ་བ་ལ་རྒྱུ་མཚན་ཞུས་པས།
རོང་ཊཱིཀ་ཚིག་རིགས་ཤར་བ་ལ་མཉེས་པར་འདུག སེམས་ཅན་དཀར་པོ་ཆོས་དུང་བུས་ནས་གསང་ཕུའི་གདན་ས་བྱེད་པ་ལ་བློ་ནུས་གཏད་དགོས་གསུང་བར་སྣང་གསུང་ཞེས། སྔོན་གྱི་མངའ་རིས་ན་ཡོད་པ་གྲྭ་རྒན་རྣམས་ཇ་གྲལ་དུ་ཡང་ཡང་སྨྲ་བས་མཚོན་པའོ། ། དེ་ལོ་རྔོག་ལོའི་གདན་ས་སངས་རྒྱས་ཆོས་སྐྱོང་བའི་དྲུང་དུ་ཕར་ཕྱིན་རོང་ཊཱིཀ་སྟེངས་ནས་གཞུང་ཆོས་དང་ལྷག་པར་ཚད་མ་རྣམ་པར་ངེས་པ་དཔྱིས་ཕྱིན་པའི་ཟབ་བཤད་ཞུས་ཤིང༌། རྣམ་ངེས་ཀྱི་བརྒྱུད་པ་ཡང་འདི་ཉིད་ལས་འདེད་པར་མཛད། གཞན་ཡང་བརྒྱད་སྟོང་པའི་ལུང༌། སྨན་བླའི་མདོ་བཞི་བརྒྱ་པ། མཁན་པོ་བོ་དྷི་ས་ཏྭའི་ཆོ་ག་འབྲིང་པོ། ཤེར་ཕྱིན་བཀའ་བབས་བཞི་སོགས་ཀྱི་ལུང་གསན་ཞིང༌། སྐབས་འདི་ཉིད་དུ་གསང་ཕུའི་སློབ་དཔོན་གྲགས་པ་བཀྲ་ཤིས་པ་ལ་ཡང་ཕར་ཕྱིན་རོང་ཊཱིཀ་གི་སྐབས་གཉིས་དང༌།
ཁྱད་པར་ཆ་བསྡུས་ལ་མཛུབ་ཁྲིད་གནང་ནས་དེ་ནང་གི་བརྗོད་བྱ་ཕྱིས་བྱོན་གྱི་རང་བློས་གཞལ་ནས་འཁྱོག་པོར་ཕྱེ་བའི་དམིགས་བསལ་ཕྱེ་སྟེ་བཙལ་བས་རང་གཞན་གྱི་གྲུབ་མཐའི་ནང་སེལ་འབྱེད་པའི་སྤོབས་པ་སྒོ་ཐོག་མ་འདི་ནས་སྐྱེས་གསུང་ཞིང༌། པཎ་ཆེན་རིན་པོ་ཆེ་ཉིད་ཀྱི་དངོས་སློབ་དྲུང་བཙུན་བཟང་པོ་བརྟན་པར་གྲགས་པ་སྤྱིར་སྔགས་མཚན་ཉིད་གཉིས་ཀྱང་གཞི་ལམ་འབྲས་གསུམ་མཚན་ཉིད་ལྷག ས་རྔོག་གཉིས་པོ་ཡང་རྔོག་ལོ་ཆེས་ཁྱད་པར་དུ་འཕགས། ཚད་མ་ཡང་རྣམ་འགྲེལ་ངེས་གཉིས་ལས། རྣམ་ངེས་ཉིད་མཆོག་ཡིན་ཞེས་གསུང་བ་ཞིག་མངའ་རིས་ན་ཡོད་པ་དེས། བདག་རྣམ་འགྲེལ་གྱི་གཞུང་འཛིན་དུས་ཁོང་གིས་དངོས་ལས་ཐོས་པའི་ཚིག་འདི་དག་མངའ་རིས་སུ་བཤད་པ་ལས་སོ། ། དེ་ནས་འཕྲལ་རྡོ་གཡམ་སོགས་དང༌། ཤོག་ཡན་གང་རྙེད་ལ་ཕྱག་བྲིས་ཀྱིས། བློ་བཟང་མཁྱེན་པའི་ཉི་འོད་གསལ་ན་ཡང༌། ། གྲགས་པའི་རྗེས་སུ་འཁྱོག་པའི་གྱ་གྱུ་མཁན། །
བསྟན་པའི་པད་ཚལ་འབྱེད་པར་མངོན་བརྩོན་ཁྱེད། ། དྲང་ངེས་འདབ་བརྒྱའི་གེ་སར་འབྱེད་ནུས་སམ། ། གསུང་བ་འདི་ལྟ་བུས་མཚོན་པའི་གཞན་གཞུང་ལ་ཟུར་ཟ་བའི་ཚིགས་སུ་བཅད་པའི་རྩོམ་པ་ཡང་ཕྱག་དལ་རེས་གནང་བར་གྲགས་ཤིང༌། རྣམ་ཐར་རྡོར་རྒྱལ་མར་ཡང་ཟུར་ཙམ་འདི་ཐད་བཀོད་འདུག་གོ ། དེ་ཙམ་གྱི་དུས་ན་རྔོག་ལོ་ཙཱ་བའི་བཀའ་སྲུང་དུ་གྱུར་པ། དཔལ་གསང་ནེའུ་ཐོག་གི་གཉེར་གཏད། གནོད་སྦྱིན་ཆེན་པོ་བསེའི་ཁྲབ་ཅན་དང༌། ལྷ་མོ་ནམ་མཁའི་གོས་ཅན་མས་ཀྱང་སྲུང་ཞིང་སྐྱོང་བའི་དགེ་མཚན་དང་ལྡན་པ་ཞིག་སྟེ། དེ་དུས་གསང་ཕུ་སྤྱི་དང་ལྷག་པར་གནས་སྒོ་གྲྭ་ཚང་དུ་ཚད་རིམས་ཀྱི་རྣམ་པ་ཞིག་མཆེད་ནས། རྗེ་དོན་ཡོད་དཔལ་བའི་དབོན་པོའི་ཆ་ཙམ་ཡང་ཡིན་པ།
བྱང་པ་རིན་གྲུབ་ལེགས་བཟང་ཟེར་བ་དང༌། སྤོ་རབ་འཇིགས་མེད་འོད་ཟེར། བཟང་ལྡན་པ་ཤེས་རབ་དོན་ལྡན་སོགས་སློབ་གཉེར་བ་གཅེས་པ་འགའ་ཡར་གཤེགས། གྲྭ་པ་བྱིན་ལ་ཡང་བསྙུང་མི་མང་བར་བྱུང་སྐབས། པཎ་ཆེན་ཉིད་སྐུ་ཤིན་ཏུ་ན་ཚོད་ཕྲ་བ་དགུང་ལོ་བཅུ་གཉིས་ཀྱི་དུས་དེ་ཡིན་ཀྱང༌། སྙིང་རྗེས་གཞན་དབང་གི་ནད་པ་དག་གི་ཁམས་འདྲི་དང༌། སྨན་སྟེར་བའི་བདག་གཉེར་སོགས་གནང་ཡང་སྐུ་ཁམས་དུབ་པ་ཙམ་ཡང་མ་བྱུང་ཞིང༌། དེར་གསང་ཕུ་བའི་མིག་མཐོང་པ་འགའ་རེའི་ལབ་བརྗོད་ལ། དབོན་ཆུང་འདི་ལ་ཆོས་སྐྱོང་ལྕམ་སྲིང་གིས། ཉིན་རེ་ལ་སྐུ་ཁྲུས་ལན་གསུམ་གསུམ་འབུལ་བ་འདུག
འགོ་ནད་སོགས་བར་ཆད་གང་གིས་ཀྱང་མི་བརྫི་ཞེས་ཀྱང་གཏམ་དུ་བཞག་ཅེས་སྔར་བརྗོད་པའི་ཚད་སྟོན་ཚུལ་ཁྲིམས་དཔལ་མཆོག་གིས་དེ་དུས་ཇི་བཞིན་རྟོགས་པའི་ངག་སྒྲོས་རབ་གསལ་ཟླ་མགོན་བརྒྱུད་པ་ལས་སོ། ། དེ་ནས་སྟོན་གྲྭ་ཚང་ཀུན་འཕན་ཡུལ་དུ་ཐེགས་ཤིང༌། རྗེ་དོན་ཡོད་དཔལ་དང་དཔོན་སློབ་དྲུང་གིས། ནཱ་ལེནྡྲར་རོང་སྟོན་ཤེས་བྱ་ཀུན་རིག་མཇལ་བ་ལ་ཐེགས་པས། རྗེ་ཉིད་ཀྱིས་མཛད་པའི་འབུམ་ཊཱིཀ་གི་ལུང་རྫོགས་པའི་དེའི་ཉིན་ནས། ཞུ་བ་པོའི་གཙོ་བོ་མཁན་ཆེན་པདྨ་བཟང་པོ་དང༌། དགས་པོ་བཀྲ་ཤིས་རྣམ་རྒྱལ། ཆོས་རྗེ་དགེ་བ་རྒྱལ་མཚན་པ་གསུམ་གཙོ་བོར་བཞུགས་པའི་དགེ་བའི་བཤེས་གཉེན་འབའ་ཞིག་པའི་ཚོགས་པ་ལ། བརྒྱད་སྟོང་པ་སློབ་དཔོན་སེང་གེ་བཟང་པོའི་བརྒྱད་སྟོང་འགྲེལ་ཆེན་དང་སྦྱར་བའི་བཤད་པ་གནང་བའི་དུས་དང་འཛོམས་ནས་རྗེ་དོན་ཡོད་དཔལ་དང་དཔོན་སློབ་གཉིས་ཀས་གསན། དེ་རྫོགས་མཚམས་ཀ་མ་ལའི་སྒོམ་རིམ་ཐོག་མཐའ་བར་གསུམ།
རྗེ་ཉིད་ཀྱི་ཊཱིཀ་དང་བཅས་པའི་མཐའ་བཅད་དང༌། དབུ་མ་རིགས་པའི་ཚོགས་དྲུག བཤེས་སྤྲིངས། གཏམ་བྱ་རིན་ཆེན་ཕྲེང་བ། ཕར་ཕྱིན་ཁྲིད་ཡིག་སོགས་ཁྲིད་ཡིག་ཐོར་བུ་རོང་ཆེན་ཉིད་ཀྱིས་མཛད་པ་ཀུན་གྱི་ལུང་ཡང་དེ་དུས་རང་ཐོབ་གསུང་ཞེས་རྗེ་རོང་པའི་བཀའ་འབུམ་ཡོངས་རྫོགས་ཀྱི་ལུང་ཡོད་པ། ནཱ་ལེནྡྲའི་གཟིམ་ཁང་འོག་མའི་འཆད་ཉན་སློབ་དཔོན་ཕྲིན་ལས་པ་ཞུ་བ་ལ། བདག་གིས་རོང་པོའི་བཀའ་འབུམ་ཞུ་བའི་སྙན་ཞུས་ལ་ཕྱིན་པས། ཁོང་གི་སྤྱན་ལོང་ཞིང་དཔེ་ཡང་མ་རྙེད་པས་འདོད་དོན་མ་བྱུང་ལ། གཏམ་དེ་དག་དེར་ཐོས་སོ། ། དེ་སྐབས་རོང་སྟོན་ཉིད་ཀྱི་ཕྱག་གིས་རྗེ་འདིའི་དབུ་ལ་བྱིལ་བྱིལ་གནང༌།
བུ་ཁྱོད་ཀྱིས་ཕ་ངའི་རྣམ་ཐར་བཟང་པོ་ལེགས་པར་གསུང་ཞིག་ཅེས་མཇལ་རེས་གསུང་བའི་ཚུལ། རོང་སྟོན་གྱི་ཉེ་གནས་ནམ་མཁའ་དཔལ་ལྡན་པས་ཤེལ་རོང་ལྗངས་པ། འཕན་ཡུལ་གྱི་ཇ་ཡུལ་གཞིས་ཀ་བ་སོགས་སྦྱིན་བདག་ཡོངས་ལ་བསྐྱར་བས། སོ་སོ་ནས་དད་མོས་འཁྲུངས། རྗེ་འདི་ཉིད་ཀྱི་ཕྲིན་ལས་སྒོ་འབྱེད་པའི་རྟེན་འབྲེལ་དུ་ཡང་བྱུང་ཞེས་དྲིན་ཅན་སྤྱང་ལུང་པའི་བཀའ་ལས་ཐོས་ཤིང༌། ཟུར་ཙམ་རྣམ་ཐར་རྡོར་རྒྱལ་མར་ཡང་བྲིས་སོ། ། དེར་རྗེ་ཉིད་དགུང་ལོ་བཅུ་གསུམ་བཞེས་པ་ལྕགས་པོ་སྤྲེའུའི་ལོ་གསར་ཙམ་ལ་རྗེ་རོང་སྟོན་ཆེན་པོའི་བཀས་སྔར་སྣེ་པའི་དགག་དགོས་བལྟ་ཕྱིར་བར་དགེ་ཙམ་ལ་བཞག་པ་ཡིན། ད་ནི་ཚིག་སྔ་མ་དགེ་ཚུལ་གྱི་བརྟུལ་ཞུགས་ལེགས་པར་ལོང་ཞེས་གསུངས་ནས་བཀའ་དྲིན་དུ་མཛད་ཅིང༌། མཚན་སྔར་གྱི་མཐར་དྲི་མེད་ལེགས་པའི་བློ་གྲོས་གནང་བ་ཡིན་ཞེས་དྲུང་ཡིག་ཆོས་རྒྱན་ལས་བརྒྱུད་པའི་ངག་སྒྲོས་སོ། ། སྔོན་ནས་འདྲིས་པའི་གདུང་བའི་དད་པའི་ཤུགས། །
དྲི་ལྡན་པད་མཚོར་བུང་བ་རྗེས་སྙོག་འདྲ། ། ཆོས་དོན་སྦྲང་རྩི་ལེན་འདོད་རྐང་དྲུག་པ། ། མོས་དགེའི་འདབ་གཤོག་རབ་ཏུ་གཡོ་བ་ཉིད། ། གཡག་རོང་རྣམ་ཐར་སྙན་ཚིག་དབྱར་སྐྱེས་རྔ། ། ཐོས་པས་ཡིད་མྱོས་གུས་པའི་གཙུག་ཕུད་ཅན། ། རབ་དགའི་སྤུ་ལོང་རྒྱ་ཆེར་གཡོས་པ་ལས། ། འགྱུར་མེད་དད་པའི་བྲོ་གར་ཡང་ཡང་རྩེས། ། ཆར་སྡོད་བྱེའུས་འབྲུག་སྒྲ་རྗེས་ཐོས་ལྟར། ། ཤཱཀྱའི་རྒྱལ་མཚན་མཚན་ཐོས་ཡིད་མགུ་ཞིང༌། ། རྟག་ཏུ་ངུ་དེ་ཆོས་འཕགས་ལ་ཆགས་ཡིད། །
དུས་དེར་གང་གི་ཐུགས་མཚོར་གསལ་བར་འཕོས། ། ཆགས་ལྡན་ཡིད་དབང་འདྲེན་པའི་ལང་ཚོ་མ། ། དུས་བཏབ་ངལ་བས་ཡིད་དབང་སྐྱོ་བ་ལྟར། ། རོང་སྟོན་ཞལ་བཟང་ལ་སྲེད་དམ་པའི་སྤྱན། ། ཡང་ཡང་འགྱུར་བར་མཛད་པ་རྗེས་འབྲེལ་ཚུལ། ། མཁས་མང་རྒྱུ་སྐར་བྱེ་བས་མི་དཔོགས་པའི། ། རོང་སྟོན་སྨྲ་བའི་ཟླ་བར་མངོན་ཕྱོགས་པ། ། ཁྱོད་བློ་དད་པའི་ཀུ་མུད་གསར་པའི་ཚལ། ། གདུང་ཤུགས་འདབ་བརྒྱའི་གེ་སར་རྒོད་པ་སྙམ། ། ཞེས་པཎྜི་ཏ་ཆེན་པོ་ཤཱཀྱ་མཆོག་ལྡན་དྲི་མེད་ལེགས་པའི་བློ་གྲོས་ཀྱི་རྣམ་པར་ཐར་པ་ཞིབ་མོ་རྣམ་པར་འབྱེད་པ་ལས།
རབ་ཏུ་བྱུང་ཞིང་དགེ་ཚུལ་གྱི་ཚུལ་ཁྲིམས་རྗེས་སུ་མནོས་པའི་སྐབས་ལས་བསྒྲགས་པའི་རབ་ཏུ་བྱེད་པ་བཞི་པའོ།། །། དེ་ནས་ནམ་ཟླའི་དུས་ཀྱི་སྦྱིན་བདག་སོ་སོའི་སར་གནས་སྒོ་གྲྭ་ཚང་ཆོས་དབར་གར་འདེགས་པའི་གནས་དེ་དང་དེ་དག་ཏུ་སྐུ་བསྐྱོད་བཞིན་པའི་ངང་དང༌། བསླབ་སྦྱངས་ཀྱི་གནས་ལ་སྐད་ཅིག་ཙམ་ཡང་མི་གཡེལ་བའི་སྐབས་དེར་འདུལ་བ་མདོ་རྩའི་ཞོགས་འཛིན་དང༌། རྗེ་དོན་ཡོད་དཔལ་བ་ལ་ཉིན་རེ་བཞིན་དེའི་གཞུང་ཤོག་རེ་རེ་ནས་རྒྱུགས་འབུལ་མ་ཆད་པ་དང༌། རྗེས་འབྲེལ་བཤད་ཚོམ་ཀྱང་ཞུས་ལ། དོན་འདི་ལ་དགོངས་ནས་འདུལ་བའི་དཀའ་འགྲེལ་ཉི་མའི་ཤིང་རྟར། གང་འདིས་དང་པོར་གཞུང་གི་ཚིག་ལ་སྦྱངས། ། ཞེས་དང༌། མཆན་དུ་རྗེ་དོན་ཡོད་དཔལ་ཞེས་འབྱུང་ཞིང༌། གང་སྔོན་ནས་ལེགས་པར་སྦྱངས་པའི་སྟོབས་ཀྱིས་རྗེ་དོན་ཡོད་པ་ལ་རང་གིས་གསན་མ་ཐག་ཚིག་དོན་ཐུགས་སུ་བྱོན་ནས།
དེ་མ་ཐག་གཞན་ལ་འདོམས་པ་འཇིགས་པ་མེད་པའི་སྤོབས་པ་རྙེད་ཏེ། དགུང་ལོ་བཅུ་བཞིར་ཕེབས་པ་ལྕགས་མོ་བྱའི་ལོ་མངའ་རིས་པ་ནམ་མཁའ་སེང་གེ་ཞེས་པ་དང༌། ཤར་རྒྱ་མོ་རོང་པའི་དགེ་བའི་བཤེས་གཉེན་སྤྱན་གཅིག་པ་བགྱི་བ་གཉིས་ལ་རིགས་གཏེར་དང་མཛོད་ཀྱི་མཛུབ་ཁྲིད་ལེགས་པར་གནང་ཞིང༌། དེ་སྐབས་སྐུ་ན་ཚོད་གཞོན་པས་ཆོས་ཁྲིའི་ཁར་གྲྭ་པའི་སྒལ་པ་ལས་སྤྱན་འདྲེན། མཚན་སློབ་དཔོན་བུ་ཆུང་བར་གྲགས་ཞེས། ཆོས་གྲྭ་ཆེན་པོ་རྩེ་ཐང་གི་ལས་ཆེན་ཚུལ་ཁྲིམས་གྲགས་ལས་དངོས་སུ་ཐོས་ཚུལ་རྣམ་ཐར་རྡོར་རྒྱལ་མར་བཀོད་ཅིང༌། བཀའ་ལས་ངེད་རང་སློབ་གཉེར་གྱི་དུས་རང་ནས་སློབ་དཔོན་གྱི་དངོས་རྒྱུར་ཀུན་གྱིས་འཛིན། ཚད་མ་སོགས་ཀྱི་གཞུང་ཆོས་མ་འཁྱོར་བ་ཀུན་ཡོངས་ཀྱིས་འདྲི་བ་ཞིག་ཡོད་གསུང༌། ཞེས་གསུང་ཞིང༌། ཆུ་ཕོ་ཁྱི་དགུང་ལོ་བཅོ་ལྔའི་ངོ་གཟིགས་ཙམ་དེ་ཡི་སྐབས།
སྣེའུ་རྫོང་ནས་ས་དགེའི་གྲུབ་མཐའི་ཞལ་འཛིན་ལ་བརྟེན་པའི་བཀའ་ལུང་འཛེར་བག་ཤིན་ཏུ་ཆེ་བ་བྱུང་བའི་གནང་བཀག་ལ་བརྟེན་ནས། སེ་ར་ཚོར་གུང་རུ་བ་རྒྱལ་མཚན་བཟང་པོ་ལས་དཔྱིད་ཆོས་ཤིག་ལ། དབུ་མ་ཚིག་གསལ་གྱི་གཞུང་ཆོས་རྒྱས་པ་གསན་ཞིང༌། ཁོང་གི་གསུང་ལས་དགག་བྱ་བཀག་ཤུལ་གྱི་འཛིན་སྟངས་སྦྱོར་བ་འདི་མཁས་གྲུབ་དགེ་ལེགས་པ་རང་གིས་རྩལ་བཤད་བྱས་པའི་ཁ་འཛིན་རི་བོ་དགེ་ལྡན་པའི་ཆར་གཏོགས་ཡོངས་ཀྱིས་སྒྲོག་པར་སྣང༌། རྗེ་རིན་པོ་ཆེ་དང༌། བླ་མ་རྗེ་བཙུན་རེད་མདའ་བ་གཉིས་དགག་བྱའི་ངོས་འཛིན་ཕྲ་ཞིབ་དཔྱོད་ཚུལ་བག་ཙམ་རྩིང་ཞིབ་ལས། མཉམ་གཞག་ལ་འཇོག་ཚུལ་འདྲ། ལར་རང་མདོ་སྡུད་པར། རྩ་དང་ཤིང་ལས་མེ་བྱུང་བས་ནི་དེ་ཉིད་སྲེག ། ཅེས་ཤིང་དགྲ་མེ།
མེ་དགྲ་ཤིང་ཡིན་ཞིང༌། ཤིང་སྲེག་པ་ལ་མེ་དགོས། མེ་སྦོར་བ་ལ་ཤིང་དགོས། ཤིང་ཟད་མཐར་མེ་འཆི། ཕན་ཚུན་མེད་ན་མི་འབྱུང་གིས། བལྟོས་ཆོས་རྟེན་འབྲེལ་ཡིན་དངོས་སུ་གསུང་ལས་ཐོས་གསུང༌། ཕྱིས་གུང་རུ་བས་མཛད་པའི་དབུ་མའི་དཔེ་ཞིག་སྤྱན་ལམ་འབྱོར་པ་ལ་ཡང་དེ་ཉིད་ཁོ་ན་བྲིས་གནང་ངོ༌། ། ཞེས་པཎ་ཆེན་དངོས་ཀྱིས་སྣར་ཐང་ཀ་བཞི་པ་གྲགས་པ་ཤེས་རབ་ཚུལ་ཁྲིམས་ཕྱིས་མངའ་རིས་ཀྱི་པུ་རངས་རྒྱལ་བྱེད་ཚལ་གྱི་ཆོས་དཔོན་གནང་བ་དེ་ལ་གསུངས་པའི་ངག་རྒྱུན་དྲུང་བཙུན་བཟང་པོ་བརྟན་པ་ལས་སོ། ། ཡང་ལོ་དེའི་དབྱར་ཆོས་སྟེངས་སུ། ཚལ་ཆོས་འཁོར་གླིང་དུ་ཡང་སྣེ་བའི་ཐུགས་འཛིན་ཁྲིད་ཕྱོགས་ཁོ་ནའི་དབང་གིས།
གསང་མདའ་ཆོས་རྒྱལ་བར་གྲགས་པ་ཆེན་པོ་ཆོས་རྗེ་རྣམ་རྒྱལ་བའི་དྲུང་དུ། རྗེ་རིན་པོ་ཆེས་མཛད་པའི་རྩ་འཇུག་གི་ཊཱིཀ་སོ་སོའི་གཞུང་ཆོས་སྨིན་པར་གསན་པས། སྔོན་ཆོས་ཀྱི་གྲགས་པས་ཞང་པོ་གཞོན་ནུ་མང་ལེན་ལས་ཕྱོགས་གླང་གི་ངེས་ཚིག་དང༌། གཞན་སྡེའི་གསང་ཚིག་ལོངས་པ་ཇི་ལྟ་བར་ཕྱིས་བྱུང༌། དེ་ཉིད་ལ་སྦྱངས་པར་རློམས་པ་དག་གི་རྣ་བའི་སྤྱོད་ཡུལ་དུ་མ་གྱུར་པའི་གསལ་བའི་ངག་རྒྱུན་མ་ལུས་ཉེ་བར་ཐུགས་སུ་ཆུད་ནས། གཞན་ལུགས་ཀྱི་དབུ་མ་ལ་ནོར་བ་བརྒྱ་དང་བརྒྱད་གྲངས་བཏབ་ཀྱི་སྐྱོན་ངོས་བཟུང་བ་ལྟ་བུ། ཕྱོགས་སྔའི་བཞེད་དོན་དགོངས་པའི་དཔེ་བཞག་དང༌། དེ་དག་ལས་མཚོན་པའི་འཇམ་དབྱངས་གསར་མའི་ཞལ་ལུང་དུ་བསྒྲུབ་པའི་གནས་ཐམས་ཅད་གནས་མ་ཡིན་པར་གཏན་ལ་འབེབས་པའི་རིགས་པའི་མཚོན་ཆ་འབར་བའི་རྣམ་གསལ་དབུ་མའི་སྟོང་ཐུན་ཆེ་ཆུང་དུ་བཀོད་པ་དག་ལས་དཔོགས་པར་ནུས་པ་ཞིག་གོ ། དཔྱོད་ལྡན་འབུམ་སྡེའི་དབུས་ན་སྨྲ་མཁས་ཞེས། ། གཞོན་ནུ་བློ་གསལ་སྙན་གྲགས་མེ་ཏོག་ཕྲེང༌། །
རབ་བཀྲ་གསར་པའི་ཟུར་ཕུད་ལྡེམ་པ་ཅན། ། ཡིད་འོང་ལྷ་བུ་དགྲ་བཅོམ་གོས་ཀྱིས་ཀླུབས། ། ཆོས་སྨྲའི་མདུན་སར་ཆོས་ཀྱི་སྒོ་བརྒྱ་པ། ། རང་གཞན་མ་འདྲེས་འབྱེད་པའི་གཞན་འཕྲུལ་མཁན། ། རྣར་སྙན་ཀ་ལ་པིང་ཀའི་སྒྲ་དབྱངས་ནི། ། ཐོས་ཚེ་མི་མགུའི་གཟུར་གནས་བློ་ལྡན་སུ། ། མཁྱེན་གསལ་དྭངས་མའི་ཡིད་མཚོར་ཤེས་བྱའི་གཟུགས། ། ཇི་སྙེད་འཆར་ལ་དོགས་པའི་གནས་མིན་པ། ། ཀུན་གསལ་མ་འདྲེས་བཀྲ་བའི་ཚོན་རིས་གང༌། ། མཁའ་ནང་འཇའ་འོད་འཁྱིལ་བས་དཔེ་ཟླ་ཅི། །
དྲེགས་ལྡན་མདའ་ལྔའི་བདག་པོ་ཁྲོས་པའི་ཚིག ། རྩུབ་འགྱུར་ཚལ་གྱི་རྣམ་འགྱུར་སྤོང་བྱེད་ཕྱིར། ། གཞན་གཞུང་སྦྱངས་པ་ཕུལ་ཕྱིན་མཁས་པའི་ངག ། ཇི་ལྟའི་གསང་ཚིག་ཐབས་མཁས་འཕྲུལ་གྱིས་བཞེས། ། ཞེས་པཎྜི་ཏ་ཆེན་པོ་ཤཱཀྱ་མཆོག་ལྡན་དྲི་མེད་ལེགས་པའི་བློ་གྲོས་ཀྱི་རྣམ་པར་ཐར་པ་ཞིབ་མོ་རྣམ་པར་འབྱེད་པ་ལས། སྔོན་བྱུང་གཞོན་ནུ་མང་ལེན་ལས་ཆོས་ཀྱི་གྲགས་པས་རྟོག་གེའི་ཚུལ་བཙལ་བ་ལྟར་ལས་བསྒྲགས་པའི་རབ་ཏུ་བྱེད་པ་ལྔ་པའོ།། །། དེར་མཚལ་ཆོས་འཁོར་གླིང་རང་ན་བཞུགས་སྐབས་དེ་ཉིད་ལ། གླང་ཐང་ནས་ཁུ་བོ་ལྷག་པར་བསྙུང་བའི་སྤྱན་འདྲེན་གྱི་བྱ་མ་རྟ་ཞིག་གློ་བུར་འོངས་པའི་རྐྱེན་བྱས། དེ་མ་ཐག་རང་བསྐྱོད་པ་བདེ་བར་ཡེར་པའི་ལ་ལ་ཕེབས་ཤིང་མཇལ་དུས། དབེན་ཆུང་སླེབས་པ་ཡགས།
ངེད་ཀྱང་ཁམས་ལྷག་པར་མ་བདེ་བས། འཆི་ས་དེ་བླ་མའི་དྲུང་དུ་བསྙགས་ནཱ་ལེནྡྲ་ཉིད་དུ་བྱེད་པས། སང་སྔ་བར་རྟ་ཞིག་གི་གྲབས་གྱིས་ཞེས་བཀའ་སྩལ་མཛད་པའི་ལུགས་བཞིན། ཇ་པ་དཔོན་དར་བའི་རྟ་རྐྱང་བུ་བཟང་བ་ཞིག་ལ་སྒ་བགྱིས་པའི་སྟེང་དུ་སྤྱན་དྲངས་ནས། ཞབས་འབྲིང་བ་འགའ་དང་བཅས་ནཱ་ལེནྡྲར་ཕེབས་པས། དེར་གླང་ཐང་བརྒལ་ནས་རིམ་གྱིས་ས་སྒང་ཞིག་ཏུ་ཕེབས་ཏེ། སྐུ་དུབ་པ་བསལ་ཕྱིར་ཅུང་ཞིག་ཆིབས་ཀྱི་སྟེང་ནས་ཕོག་སྟེ་སྐུ་ངལ་བསྟེན་པའི་ཞལ་གཟིགས་ཕྱོགས་ནཱ་ལེནྡྲར་ཕྱོགས་ལ་གནང་ཡོད་པའི་དུས། རོང་སྟོན་ཆེན་པོ་དབྱར་ཆོས་གསུང་བའི་ཁྲི་སྟེང་ན་བཞུགས་པའི་མཐའ་མ་འཁོར་ཡུག་གྲྭ་པས་བསྐོར་བ་གཟིགས་པའི་དེ་མ་ཐག་དབུ་ཞྭ་ཕུད་ནས་ཡན་ལག་བདུན་པ་ཞིག་གནང་སྟེ། དབེན་ཆུང་ཁྱེད་རང་སོང༌། རྗེའི་དྲུང་དུ་རྒྱུ་མཚན་ཕུལ།
ད་ངའི་སྒྱུ་ལུས་ཀྱིས་མི་བགྲོད་པར་སྣང་ངོ༌། ། གསུང་ནས་སྐུ་བསྲང་སྟེ་སྤྱན་ལྟ་སྟངས་ཀྱི་ངང་ལ་བཞུགས་སོ། ། པཎ་ཆེན་རིན་པོ་ཆེས་མགྱོགས་པར་བསྐྱོད་དེ་ཕེབས་ནས་ཆོས་རའི་མཐའ་ནས་ཕྱག་མཛད་པར་བརྩམས་པ་ན། རོང་སྟོན་ཆེན་པོའི་གསུང་ལྷའི་རྔ་བོ་ཆེ་ལྟ་བུས། དབོན་ཆུང་ཁྱོད་ཀྱི་ཁུ་བོ་ནི་ངའི་སྙིང་གར་འཕོས་བྱུང་ངོ༌། ། ཞེས་བཀའ་སྩལ་དུ་གནང་ཞེས་དེ་དུས་ཆོས་ར་ན་དངོས་སུ་བཞུགས་པའི་ནཱ་ལེནྡྲའི་སློབ་དཔོན་བརྒྱ་རྡོར་གྲགས་པ་ནམ་མཁའ་དཔལ་བཟང་པོའི་གསུང་ལས། དྲིན་ཅན་སྤྱང་ལུང་པས་ལེགས་པར་གསན་པ་བདག་ལ་བཀའ་སྩལ་མཛད་དོ། ། དེར་ནཱ་ལེནྡྲ་དང༌། གླང་ཐང་གནས་སྒོ་རྣམས་སུ་དགོངས་རྫོགས་ཀྱི་རིམ་པ་རྒྱ་ཆེར་བསྒྲུབ་པ་མཛད་རྗེས་སྐྱོར་མོ་ལུང་ཚོར་ཡང་མང་ཇ་འགྱེད་བཅས་ཀྱི་སྐུ་སྐལ་ཞུ་བ་ལ་ཞབས་གཏད་ཕེབས་ནས་འགའ་ཁང་གྲྭ་ཚང་དུ་སྔར་འབྲེལ་སྟབས་ཀྱིས་སློབ་དཔོན་ཚུལ་ཁྲིམས་པའི་དྲུང་དུ་ཐོག་མར་ཕེབས་པས། སློབ་དཔོན་པའི་གསུང་གིས།
ད་རེས་ནོངས་ཀྱིས་ལེགས་ཁྲིད་གནང་མཁས་པ་ཆེན་པོ་དེ་ཞིང་རྗེས་ཀྱང༌། ཁྱེད་འདྲའི་མཁས་པའི་དངོས་རྒྱུ་འདི་འདྲ་ཚབ་ཏུ་བཞག་རྒྱུ་ཡོད། སྣེ་པའི་བྱེད་པས་སེར་ཕྱོགས་སུ་ཁྱེད་འཕྱུགས་ཟེར་བ་བློས་གཏན་མ་བཟོད། ད་ཡིན་པས་འདི་ནས་མཁན་རིན་པོ་ཆེ་པ་ཡུལ་གཉན་ཞིང༌། སྣེའུ་པ་རང་གི་ཡང་བླ་མ་ཡིན་པས་ན་འདིར་སྨྲ་བརྗོད་མི་ཡོང་བས། ད་ལྟ་ལུང་སྡེ་བཞིའི་ལུང་ཞིག་གནང་བའི་དམིགས་ཅིག་ཡོད་པ་འདི་ཉོན། འདུལ་བ་འཛིན་པ་ཤ་སྤེལ་གྱི་བཤད་རྙིང་འདི་ཡང་ནུབ་ན་ཕངས་པ་རང་ཡིན་པས། ཞེས་རང་རེ་རོང་སྟོན་ཆེན་པོ་ངེད་རང་མཇལ་རེས་བཀའ་གནང་བ་ཡིན་པས། འདུལ་བའི་སློབ་གཉེར་མཐར་ཕྱིན་ཅིག་བྱུང་ན་ནཱ་ལེནྡྲར་ཡང་དེ་ཀས་ཐུགས་ཚིམ་པ་ཡོད་གསུང་བའི་བསླབ་བྱ་ནང་སྦྱར་གནང་ཞེས་ཀྱང་སྐྱོར་མོ་ལུང་གི་སློབ་དཔོན་འགའ་ཁང་པའི་ཞབས་ཟིན་དགེ་བའི་བཤེས་གཉེན་བགྲེས་པོ་པཎ་ཆེན་རིན་པོ་ཆེ་ལ་མི་ཕྱེད་པའི་དད་པ་ཐོབ་པ། རྗེ་དབོན་ཤཱཀྱ་རྒྱལ་མཚན་པའི་འདྲི་ཀློག་སོགས་ཀྱི་སློབ་དཔོན་ཞིག་འདུག་པ་ལས་ཐོས་སོ། །
འདི་དོན་རྣམ་ཐར་གསུམ་ག་ན་སློབ་དཔོན་འདིས་ངེད་རང་གར་འགྲོ་གཏོལ་མེད་པ་ལ་རྗེ་རོང་སྟོན་གྱི་རྗེས་སུ་འབྲང་བའི་བསླབ་སྟོན་གནང་བས་བཀའ་དྲིན་ཆེའོ་ཞེས་བྲིས་པ་ཡང་འདི་ལ་དགོངས་སོ། ། དེར་སྐྱོར་མོ་ལུང་གི་ཆོས་གྲྭར་མཁན་ཆེན་ཆོས་སྐྱབས་དཔལ་བཟང་པོ་ལས་ལུང་སྡེ་བཞི་སོ་ཐར་གྱི་མདོ་སོགས་གསན་ཞིང༌། ལྷག་པར་སློབ་དཔོན་འགའ་ཁང་པའི་དྲུང་དུ་འདུལ་བ་མདོ་རྩ་བཟླས་པ་ལན་གསུམ་གྱི་ཕྱག་ཁྲིད་མཐར་ཕྱིན་པར་བསྐྱངས་ཤིང༌། དོན་འདི་ལ་དགོངས་ནས་འདུལ་བའི་དཀའ་འགྲེལ་མཇུག་ཏུ་གོང་གི་འཕྲོས་ལས། སློབ་དཔོན་གསུང་གི་བདུད་རྩི་བར་དུ་མྱངས། ། ཞེས་དང༌། དེ་ཐད་མཆན་ལ། སློབ་དཔོན་འགའ་ཁང་པ་བསོད་ནམས་ཚུལ་ཁྲིམས་ཞེས་འབྱུང་བ་ལས་ཤེས་སོ། ། དེར་མཁན་ཆེན་ཆོས་སྐྱབས་པའི་དྲུང་སྐུ་ན་ཚོད་བགྲེས་པའི་དབང་ལས་སྤྱན་ཡང་རབ་རིབ་ཏུ་གྱུར་པ་དང༌། གཞིས་ཀ་སྣེའུ་པ་སྐྱི་ཤོད་ཀྱི་ཆེ་དགུ་ཡོངས་ཀྱི་གཙུག་ཏུ་བཀུར་བ་དང༌།
སྐྱོར་མོ་ལུང་གི་ཆོས་གྲྭ་ཆེན་པོ་ཡང་ཕྱོགས་བཅུའི་མཆོད་ཞིང་ཉིད་དུ་དེ་དུས་འདུག་པ་ནས། ལུང་སྡེ་བཞིའི་ལུང་འཕྲོ་དེ་ཡང་མ་ཆག་ཙམ་ལས། འགྲོ་ཡང་ལྷག་པར་ཆུང་བས་དེའི་ཕྱི་ལོ་དགུང་ལོ་བཅུ་དྲུག་གི་སྟེངས་སུ་ཕེབས་པ་ཆུ་མོ་ཕག་ལོའི་དཔྱིད་སོས་བར་གནས་དེ་ཉིད་དུ་རྟག་པར་བཞུགས་པ་གནང་ཞིང༌། དེ་ལོ་སློབ་དཔོན་འགའ་ཁང་པའི་དྲུང་དུ་དམ་པའི་ཆོས་མངོན་པ་མཛོད་ཀྱི་བཤད་པ་མཐའ་བཅད་ཆེ་ལོང་ཙམ་དང༌། རྒྱལ་སྲས་ཐོགས་མེད་པས་མཛད་པའི་ཐེག་ཆེན་མདོ་སྡེ་རྒྱན། རྒྱུད་བླ། སྤྱོད་འཇུག་གསུམ་གྱི་རྣམ་བཤད་སོ་སོ་གཞུང་སྦྱོར་གྱི་བཤད་ལུང་རྒྱལ་སྲས་བཀའ་འབུམ་ཐོར་བུ་བ། བྱང་ཆུབ་སེམས་དཔའི་སྐྱེ་རབས་དཔའ་བོས་མཛད་པ་རྣམས་གསན། དེར་འདུལ་བ་ལུང་གི་ལུང་ཡང་ལེགས་པར་རྫོགས་རྗེས་རེ་ཙག་གི་ཇོ་མོའི་རྟེན་མཇལ་ཙམ་གནང་ནས་ཡབ་ལ་བརྒྱུད་དོ། ། དེའི་དབྱར་ཆོས་རིང་ནཱ་ལེནྡྲར་བཞུགས།
རོང་སྟོན་ཆེན་པོ་ཉིད་ཀྱི་ཞལ་སྔ་ནས་འདུལ་མཛོད་ཀྱི་སྤྱི་བཤད་རགས་པ་ཙམ་དང༌། འདུལ་བ་མེ་ཏོག་ཕྲེང་རྒྱུད་ཉིད་ཀྱི་རྣམ་བཤད་སྟེང་ནས་ལྗེན་པ་དང༌། ལྷག་པར་དེ་ལོའི་དབྱར་ཆོས་དེ་ལ་དབུ་མ་རང་རྒྱུད་ཤར་གསུམ་གྱི་ཞིབ་འགྲེལ་རྒྱས་བཤད་པ་ཚབ་ནས་ཞང་ཐང་སག་པ་ལ་བརྒྱུད་པའི་དབུ་མའི་ལྟ་ཁྲིད་དེ་ཡང་གསན་གསུང་ངོ༌། ། དེར་སྟོན་ཆག་ལ་གྲོ་སར་ཐེགས་ནས། སྨར་སྟོན་རྒྱ་མཚོ་རིན་ཆེན་པའི་སྤྱན་སྔར་མཛོད་ཀྱི་བཤད་པ་ཞིབ་པ་དང༌། ཁྱད་པར་མདོ་རྩ་ལ་རྒྱ་ཆེར་འགྲེལ་སྦྱར་བའི་ཐུགས་བཤད་ཚར་གཉིས་སྔོན་གྱི་བྱ་འདུལ་བ་འཛིན་པ་དང༌། རྒྱ་འདུལ། ཤ་མི་འདུལ་འཛིན། ཐག་མ་བ་དཔལ་ཆེན། མཁས་པ་མཚོ་སྣ་པ་སོགས་རྒྱ་བོད་ཀྱི་འདུལ་བ་འཛིན་པ་མ་ལུས་པའི་བཞེད་སྲོལ་མཐའ་དག་རྒྱ་ཆེར་བཀྲོལ་བའི་སྤྱི་བཤད་རླབས་པོ་ཆེ་གསན་ཞིང༌།
འོད་ལྡན་དང་ཀརྨ་ཤ་ཏཾ་ཡང་གསན། གངས་ཅན་གྱི་འདུལ་བའི་གནད་མ་ལུས་པ་ལེགས་པར་དགོངས་ཤིང༌། སྔར་གྱི་འཕྲོས་ལས། གཞན་དུ་ལུགས་བརྒྱ་ལྡན་པའི་སྲོལ་ཡང་ཐོས། ། ཞེས་དང༌། མཆན་ལ། དེ་སྨར་སྟོན་རྒྱ་མཚོ་རིན་ཆེན་ཞེས་འབྱུང་ཞིང༌། ལས་བརྒྱའི་ཊཱིཀ་བ་དན་དཀར་པོའི་རྔ་དབྱངས་ཀྱི་མཇུག་ན་ཡང༌། ཡོངས་ཀྱི་བཤེས་གཉེན་ཤཱཀྱ་རྒྱལ་མཚན་དཔལ། ། འདུལ་མངོན་རྒྱ་མཚོ་རྒྱ་མཚོ་རིན་ཆེན་ཞབས། །
བསོད་ནམས་ཆུ་གཏེར་ཚུལ་ཁྲིམས་རླབས་ཕྲེང་ཅན། ། དེ་སྲས་ཐུ་བོ་དོན་ཡོད་མཁྱེན་བརྩེའི་དཔལ། ། ཞེས་གང་ལས་རྒྱ་ཆེན་འདུལ་བའི་ཆོས་ཚུལ་ལེགས་པར་གསན་ཚུལ་གྱི་ཁུངས་སྟོན་པར་མཛད་དེ། དེས་ན་འདུལ་བའི་བཤད་བརྒྱུད་མ་ཆད་པའི་བསླབ་སྦྱངས་ལ་ནན་བསྐྱེད་དུ་གནང་ཞིང༌། དགུང་ལོ་བཅུ་བདུན་དུ་ཕེབས་པ་ཤིང་ཕོ་བྱི་བའི་ལོ་སླར་གསང་ནེའུ་ཐོག་གི་བཤད་གྲྭ་ཉིད་དུ་ཕེབས་ཏེ། རྗེ་དོན་ཡོད་དཔལ་ལས། མངོན་པ་ཀུན་ལས་བཏུས་པའི་བཤད་པ་གསན་ཞིང༌། དེ་སྐབས་དགོངས་རེ་བཞིན་གཞུང་ཚིག་རེ་ནས་དྲིས་ལན་གྱིས་སྙན་གཙེས་པས། རྗེ་དོན་ཡོད་དཔལ་བའི་བཀའ་ལུང་ལ། ཉིད་དེབ་འདི་འདྲའི་ཞིབ་དཔྱོད་སྔོན་ཆད་ནི་འདྲི་མི་མ་བྱུང༌།
རང་རེས་རོང་སྟོན་ཆེན་པོའི་སྤྱན་སྔར་ཡང་གཞུང་ཚིག་འབྲུ་གཉེར་བཤད་པ་དེ་ཙམ་ལས་མ་ཐོས། ད་དུང་ཨ་ཕོ་རྒན་པོས་ཆུ་བོ་རིར་བཟད་པ་བློ་རྒྱམ་པའི་རྩར་ཕྱིན་ལ་སྦྱངས་ནས་བཤད་ཀྱིས་གསུང་བ་དང༌། འདུལ་བའི་དཀའ་ཕྲང་ལ་ཁོལ་དུ་ཕྱུང་བའི་ཞིབ་བཤད་ཕུལ་བས་མཉེས་ནས། ད་དུང་ཨ་ཕོ་ཡང་འདུལ་འཛིན་ཞིག་ལ་བརྡར་ཤ་རང་གཅོད་དགོས་པར་སྣང་ངོ༌། ། ཞེས་བདག་ཉིད་ཆེན་པོ་གང་གི་བསླབ་སྦྱངས་ཀྱིས་ཐུགས་ཕྲོགས་ཏེ། ཐོས་པས་མི་ངོམས་པའི་སྤོབས་པ་གོང་དུ་སློབ་དཔོན་མཆོག་གིས་ཀྱང་དགོངས་པར་འགྱུར་བ་བྱུང་ཞེས་དེ་དུས་ཀྱི་རྗེ་དོན་ཡོད་དཔལ་བའི་གྲྭ་རྒན་མངའ་རིས་དབུ་ལེགས་པ་ཡོན་ཏན་གྲགས་པ་གསུངས་ཞེས། བདག་གི་གནས་ཀྱི་སློབ་དཔོན་དགེ་སློང་ཐུགས་རྗེ་དཔལ་མགོན་པའི་ངག་ལས་ལན་མང་དུ་ཐོས་པ་ལས་སོ། ། དེར་ཡོངས་སུ་གྲགས་པའི་གཞུང་ལུགས་རབ་འབྱམས་ལ་རང་དང་གཞན་གྱི་གྲུབ་པའི་མཐའ་རྒྱ་མཚོའི་ཕ་རོལ་ཏུ་སོན་པའི་གོ་འཕང་མཆོག་བརྙེས་ཏེ། དགུང་ལོ་བཅོ་བརྒྱད་དུ་ཕེབས་པ་ཤིང་མོ་གླང་གི་ལོ་ནས་ཟུར་འཆད་ཀྱི་མིང་བཞག་གི་འཆད་ཉན་ཡར་ངོའི་ཚེས་ཀྱི་འཕེལ་བ་ལ་འགྲན་པར་བཟོད་པའི་རྣམ་དཀར་གྱི་ཕྲིན་ལས་སྤེལ་བའི་གསུང་གི་བདུད་རྩིའི་བགོ་སྐལ་ཐོག་མར་བཞེས་པ་ཡང༌། གུར་ན་རབ་འབྱམས་པ་ཕྱོགས་ལས་རྣམ་པར་རྒྱལ་བའི་ལྷ་ཞེས་པས་མཚོན་པ་དག་གཅིག་ལ།
གང་སྔོན་ཆད་སུ་གང་དག་གི་རྣ་བའི་ཡུལ་དུ་མ་འོངས་པའི་ལེགས་པར་བཤད་པ་གསར་པ་དག་གཅིག་གིས་མགྲོན་དུ་མཛད་མཛད་པ་ན། གདུལ་བྱ་མ་ལུས་པའི་ཡིད་དབང་ལྷག་པར་གསོས་ཏེ་གསུང་གི་བདུད་རྩིའི་བཏུང་བས་རང་རང་གི་སྐལ་བ་ཇི་ལྟའི་དབང་པོ་ཚིམ་པ་ཉེ་བར་ཐོབ་ཅེས་ཕྱོགས་བཅུར་གྲགས་པའི་གཏམ་དག་གོ ། ཕྱོགས་སུ་མ་ཆད་བདེ་བའི་དབུས་ཤིག་ན། ། ཆོས་སྨྲའི་དགའ་ཚལ་ཕྱོགས་བཅུའི་མགོན་པོའི་ཁྱིམ། ། སྔོན་མེད་ལེགས་བཤད་གསར་པའི་ཚོང་དཔོན་དེས། ། གདུལ་བྱའི་བློ་ཡི་དབུལ་བ་མ་ལུས་བསལ། ། དད་པའི་ཟོང་ཅན་བརྩོན་འགྲུས་ཁ་ལོ་པ། ། ཡུད་ཀྱིས་མཁས་པའི་གྲངས་སུ་ཆུད་པར་གྱུར། ། དེ་ཚེ་ཤེས་བྱའི་དཀོར་ནོར་དཔག་ཡས་ཀྱིས། ། མི་ཤེས་དབུལ་བའི་མིང་ཡང་སྒྲོག་མ་གྱུར། །
རིན་ཆེན་གླིང་སོན་ནོར་བུའི་བང་མཛོད་ལྟར། ། བསླབ་གསུམ་རྒྱན་ཕྲེང་ནོར་བུའི་དོ་ཤལ་ལ། ། ལྟ་འདོད་བློ་གསལ་མཛངས་པའི་མགུལ་པའི་ཁར། ། གང་ལ་ཅི་འདོད་ལེགས་བྱས་སྩོལ་བར་མཛད། ། ཅེས་པཎྜི་ཏ་ཆེན་པོ་ཤཱཀྱ་མཆོག་ལྡན་དྲི་མེད་ལེགས་པའི་བློ་གྲོས་ཀྱི་རྣམ་པར་ཐར་པ་ཞིབ་མོ་རྣམ་པར་འབྱེད་པ་ལས། མཁས་པ་མཁས་པའི་གྲངས་སུ་བགྲངས་པའི་སྐབས་ལས་བསྒྲགས་པའི་རབ་ཏུ་བྱེད་པ་དྲུག་པའོ།། །། དེར་དགུང་ལོ་བཅོ་བརྒྱད་ཀྱི་དུས་དེ་ཉིད་དུ་བཀའ་ལས་གཡག་ཊཱིཀ་འདི་མཁས་པ་ཆེན་པོ་དཔལ་ལྡན་བཟང་པོ་བས་ཆེད་གཉེར་གྱི་ཕྱག་ཁྲིད་སྩལ་བ་ཡིན་པས། འདི་ལ་ད་རེས་འཆད་ཉན་ཅིག་བྱེད་བཀའ་སྩལ་གནང་ནས། མངའ་རིས་དོལ་བུ་བ་སློབ་དཔོན་ལྷ་དབང་ལས་ཆེན་བརྩོན་རིན་གཉིས་དང༌། ཁམས་པ་གཉིས་བཞི་ལ་དབུ་ཞབས་ཚང་བར་གསུངས་ཤིང༌།
ཕྱིས་གསེར་མདོག་ཅན་ཉིད་དུ། རབ་སྒང་ནས་ནན་གྱིས་གསོལ་བ་བཏབ་སྟེ། ཕར་ཕྱིན་ཊཱིཀ་འཇུག་སྒོ་གསུམ་པར་གྲགས་པ་དེའི་ཐུགས་རྩོམ་གནང་ཕྲལ། ཆོས་རྗེ་ཀུན་དགའ་རྒྱལ་མཚན་པས་ལུང་གསོལ་བ་བཏབ་ནས་ཚར་གཅིག་གནང་ཞིང༌། དེར་བཀའ་སྩལ་ལ། ངེད་གསང་ཕུ་ཚོར་མགོ་མ་སློབ་གཉེར་ལ་ཡོངས་དུས། རིན་པོ་ཆེ་གཡག་པའི་ཊཱི་ཀ་ཆེ་ཆུང་གཉིས་ཀ་ལ་ལྟ་མི་འགའ་རེ་འདུག རང་རེས་ཀྱང་སློབ་དཔོན་དཔལ་ལྡན་བཟང་པོ་བ་ལ་གཡག་ཊཱིཀ་རིན་ཆེན་བསམ་འཕེལ་གྱི་ལུང་བཤད་མཛུབ་ཁྲིད་ཐོས། དེ་ནས་ངེད་ཀྱི་ཆོས་འཆད་མིང་བཞག་དེ་རང་ལོ་བཅོ་བརྒྱད་པ་ལ་བྱས། དེ་དུས་གཡག་ཊཱིཀ་མིང་ཙམ་ཡང་མི་གྲག་པ་ཙམ་དུ་སོང་ཟིན་འདུག
དེར་གཡག་ཊཱིཀ་གི་འཕེལ་རྒྱས་འདྲ་ཨེ་ཡོང་བསམ་བཤད་པས། སྔར་སྨོས་པའི་མངའ་རིས་པ་གཉིས། ཁམས་པ་གཉིས་དང་བཞི་དོན་གཉེར་བྱུང༌། ཕྱིས་རང་རེས་སྨྲས་སྨྲས་པས། ད་སྒྲ་ཙམ་གྱི་ཐ་སྙད་མ་ནུབ་ཙམ་ཞིག་ད་དུང་གསང་ཕུ་རང་ན་ཡོད་ཅིང་གཞན་གྲྭ་ས་གང་ན་ཡང་མི་སྣང༌། ངེད་ཀྱི་གཡག་ཊཱིཀ་རིན་ཆེན་བང་མཛོད་གཙང་ལ་འབུལ་སྡུད་ལ་ཕྱིན་དུས་མུས་ཆེན་དཀོན་མཆོག་རྒྱལ་མཚན་ལ་ལུང་ཞུས་ཁོང་པ་ཙམ་ཐུགས་གཉེར་མཛད་སྐབས་བཟང་ལྡན་སོགས་ཡར་ཕྱོགས་སུ་དར་སོ་གཡག་ཊཱིཀ་ཚོ་ལ་ཡང་བྱུང་ཚོད་དུ་འདུག གང་ནའང་གཞུང་གསར་རེ་རྩོམ་པ་བྱས་མ་ཁད་ཨ་གསར་འདྲ་བ་ཞིག་བྱས། གཞུང་ལུགས་རྙིང་པ་ཀུན་གཏན་ནས་རང་ནུབ་འགྲོ་བ་སྣང་བས། ད་ལྟ་ལུང་བཀླགས་པའི་ཊཱི་ཀ་འདི་ཀུན་དེ་རིང་ནས་ཞལ་བསྡམས་ཁམས་ལ་བསྐུར་གཏོང་ངོ༌། ། དིང་སང་ས་གང་ནའང་དར་ཊཱིཀ་དང་ས་གསུམ་མ།
རོང་ཊཱིཀ་དང་གསུང་རབ་རྒྱ་མཚོ་མ་སུ་འདོན་ལ་ས་དགེར་ཐ་སྙད་ཆགས་པ་ཡིན་པས་གོ་བ་གྱིས་ཤིག གསུང་ཞེས་དེ་དུས་ཞུ་བའི་གྲལ་ལ་ཡོད་པའི་མངའ་རིས་པ་མཁས་པ་དཀོན་བཟང་ཆེན་མོ་བྱ་བའི་སྨྲ་བ་ལས་ངེས་སོ། ། དེར་དགུང་ལོ་བཅོ་བརྒྱད་པའི་སྐབས་ཀྱི་སྟོན་ཆག་ལ་ཡང་གྲོ་སར་ཕེབས། སྨར་སྟོན་རྒྱ་མཚོ་རིན་ཆེན་པའི་དྲུང་དུ། སྔར་མདོ་རྩའི་ཐུགས་བཤད་ཚར་གཉིས་གསན་ཡང་ད་རེས་ཀྱང་གླེང་གཞི་དང་སྦྱར་བའི་ཞིབ་བཤད་ལྷག་པར་རྒྱས་པ་དང༌། མངོན་པ་མཛོད་རང་འགྲེལ་དང་བཅས་པའི་བཤད་སྒྲོས། ཟུལ་བུའི་འདུལ་དཀར་ཟེར་བའི་མཁས་པ་ཅིག་གི་འགྲེལ་པའི་སྟེང་ནས་གནང༌། ཕྱིས་རང་རེའི་བྱེ་བྲག་བཤད་མཚོ་རྩོམ་སྐབས་སྔར་གྱི་དཔེ་ཨེ་རྙེད་བལྟས་ཀྱང་གཏན་མ་རྙེད་ཅིང༌། གཙང་ཕྱོགས་ན་མཆིམས་ནམ་མཁའ་གྲགས་དང༌། མཆིམས་བློ་བཟང་པ་དང༌།
མཆིམས་བསམ་གཏན་བཟང་པོ་དང༌། འཇམ་སྒེག་སོགས་ཀྱི་ཊཱི་ཀ་མང་བར་འདུག་གོ ། ཕྱིས་ཊཱི་ཀ་ཕལ་ཆེར་ནི་གྲགས་ཊཱིཀ་ལ་གཞི་བླངས་པ་ཡིན་གསུང༌། དེ་དུས་སྨར་སྟོན་པ་ལ་ཞུ་མི་འདྲ་འདུག་པའི་ཟླ་ལ་རྒྱལ་སྲས་ཆོས་རྫོང་བའི་སྨྱུང་གནས་ཆོ་གའི་ལུང་ཡང་ཐོབ་ཅིང༌། དེ་དུས་གྲོས་པ་འོད་ཟེར་རྒྱལ་པོ་དཔལ་བ་ལ་བཀའ་གདམས་ལམ་རིམ་དགེ་བའི་བཤེས་གཉེན་སྣེ་ཟུར་བས་མཛད་པ་དང༌། དཔེ་ཆོས་རིན་སྤུངས་ཀྱང་ཞུས། སེམས་ལ་འཇགས་པོ་བྱུང༌། ཕྱིས་སྤོ་ཏོ་བའི་དཔེ་ཆོས་ཡང་ཡང་བཤད་ཀྱང་ལམ་རིམ་རང་རེས་ཐོབ་པ་དེའི་དཔེ་གཅིག་འགའ་མ་རྙེད། རྒྱ་མ་སོགས་སུ་འབད་པས་བཙལ། གྲོ་ས་རང་དུ་རྩད་བཅད་ཀྱང་མ་རྙེད་པས་ཡིད་འཕྲེང་བ་རང་ཡོད་ཅེས་ཀྱང་གསུང་ཟེར་རོ། །
དེའི་དཔྱིད་སོས་ཀྱང་ནཱ་ལེནྡྲ་ཉིད་དུ་རོང་སྟོན་ཆེན་པོའི་སྤྱན་སྔར་ཞི་བྱེད་ཨུཏྤ་ལ་འདབ་དྲུག་དང༌། ཇོ་བོ་ནས་བརྒྱུད་པའི་སྒྲོལ་མ་ཉེར་གཅིག་གི་རྗེས་གནང་ལས་ཚོགས། བཅོམ་རལ་གྱིས་མཛད་པའི་དེ་བཞིན་གཤེགས་པ་ཀླུ་དབང་རྒྱལ་པོའི་སྒྲུབ་ཐབས། ཀླུ་སྒྲུབ་ཀྱི་བསྟོད་ཚོགས་རྣམས་ཀྱི་ལུང་གསན་ནས། དཔྱིད་ཆོས་ལ་འཕྲང་ཕུར་ཕེབས། གནས་དེར་རྗེ་དོན་ཡོད་དཔལ་བ་ལ་འདུལ་བ་ཀཱ་རི་ཀ་ལྔ་བཅུ་པའི་ལུང༌། སློབ་དཔོན་ཀ་མ་ལ་ཤཱི་ལའི་འགྲེལ་པ། སློབ་དཔོན་ཙནྡྲ་གོ་མིས་མཛད་པའི་སྡོམ་པ་ཉི་ཤུ་པ། ཞི་བ་འཚོའི་འགྲེལ་པ་རྣམས་འཕྲང་བུ་ཀུན་སྤང་བསོད་ནམས་བཟང་པོ་བས་ཞུས་པའི་ཞོར་ཉན་བྱས། རང་རེས་གྲྭ་པ་འགའ་ལ་ཕྱྭ་བསྡུས་དང་རིགས་གཏེར་སྦྲགས་ནས་ཕྱོགས་སྔ་མའི་ངོས་འཛིན་དགག་བསྒྲུབ་སྤྱི་འགྲེལ་གཞུང་གཉིས་པོ་དཔྲལ་ཐུག་སྤྲད་པའི་མཐེབ་སྦྱོར་བཤད་པས་ཡིད་མགུ་བ་བྱུང་གསུང་ཞིང༌།
དེ་དུས་ཉན་པའི་གསང་ཕུ་ཀ་བཅུ་པ་པད་རྒྱ་མ་ཞུ་བ་ཞིག་གིས་མངའ་རིས་ཀྱི་རྣམ་རྒྱལ་ཆོས་སྡེ་སོགས་སུ། ཚད་མ་རིགས་གཏེར་གྱི། སྡེ་བདུན་རིགས་པའི་དེ་ཉིད་འདི་ཡིན་ཞེས། ། རྒན་པོའི་ལུགས་ངན་དོར་ནས་ངས་འདི་བཤད། ཟེར་བའི་འདི་ཡིན་ཚུལ་དང༌། འདིར་བཤད་ཚུལ་ཤེས་མི་ད་ལྟ་མངའ་རིས་སྐོར་གསུམ་ན་ང་རང་ཙམ་དུ་འདུག་པ། གསང་ཕུའི་སློབ་དཔོན། གཞོན་ནུའི་སྐུ་ལུས་འཆད་པ་པོ། ། ཡེ་ཤེས་སྒྲོན་མེས་རབ་བརྒྱན་ཅིང༌། ། འཇིག་རྟེན་གསུམ་གྱི་མུན་སེལ་བ། །
འཇམ་པའི་དབྱངས་གཅིག་གི་བཀའ་དྲིན་ལས་ལགས་སོ། ། ཟེར་བ་བྱས་པ་ཚིག་བརྗོད་ལུགས་ཚར་བ་འདྲ་བ་ཞིག་བྱུང་ནས། ཆང་ས་ཚུན་དུ་བསྒྲགས་ཤིང༌། ངེད་བྱིས་པའི་སྐབས་ཀྱང་དེའི་གཏམ་མ་ཉམས་པར་འདུག་གོ ། དེར་དབྱར་ཆོས་ལ་གསང་ནེའུ་ཐོག་ཉིད་དུ་ཕེབས་ཤིང༌། རྗེ་ཉིད་དགུང་ལོ་བཅུ་དགུའི་སྟེངས་སུ་ཕེབས་པ་མེ་ཕོ་སྟག་གི་ལོ་རྗེ་དོན་ཡོད་དཔལ་བའི་གདན་ས་གནས་སྒོའི་སློབ་དཔོན་དུ་མངའ་གསོལ་ཕུལ་ནས་ཆོས་ཀྱི་ཁྲི་ལ་བཞུགས་སུ་གསོལ་ཞིང༌། རྗེ་དོན་ཡོད་དཔལ་བས་དབྱར་ཆོས་གྲོལ་མ་ཁད་རང་ཆུ་བོ་རི་དང༌། ཆུ་ཤུལ་གྱི་ཕག་གདོང་གཉིས་སུ་ཕར་བྱོན་ཚུར་བྱོན་མཛད། བཟད་པ་བློ་གྲོས་རྒྱ་མཚོ་བ་ལ་མངོན་པ་ཀུན་ལས་བཏུས་དང༌། མདོ་སྡེ་རྒྱན་གྱི་ཞིབ་བཤད་མཐིལ་ཕྱིན་གསན་པ་ལ་བཞུགས།
པཎ་ཆེན་རིན་པོ་ཆེས་གནས་སྒོ་གྲྭ་ཚང་དང་ལྷན་ཅིག་སྟོན་ཆོས་ལ་ཤེལ་གྲོང་དུ་ཕེབས་ནས་འཁོར་ཚོགས་འདུས་པའི་དབུས་སུ་བླ་ན་མ་མཆིས་པའི་ཆོས་ཀྱི་བདུད་རྩི་ཡང་དག་པ། སྙན་ཞིང་ཡིད་དུ་འོང་བའི་ཚངས་པའི་དབྱངས་ཀྱིས་རྒྱ་ཆེར་སྩལ་བས་ཐ་ན་སྐྱེ་བོ་ཕལ་པ་དག་གིས་ཀྱང་སྒྲ་ཐོས་པ་ཙམ་གྱིས་དད་པའི་སྤུ་ལོང་རང་དབང་མ་མཆིས་པར་ལང་ལོང་དུ་གྱུར་ཏེ་ཕྱག་སྟོབས་པ་ཅི་དགར་སྤྲོ་བའི་ཐར་པའི་ས་བོན་ངང་གིས་བསྐྲུན་ཞིང༌། དེར་འདུས་པའི་བློ་གསལ་དོན་གཉེར་དེ་རྣམས་ཀྱང་ཆོས་ཀྱི་རྙེད་པ་མཆོག་གིས་ཡི་རངས་པར་གྱུར་ནས། སྔར་རང་རང་གིས་ཤེས་པར་རློམ་པའི་ཚིག་དོན་དེ་དག་ནི། བླ་ན་མཆིས་པ་གོང་ན་མཆིས་པའི་ཚུལ་དུ་གོ་ཞིང་རིག་སྟེ། རྐྱེན་དབང་གིས་དབྲོག་པར་མི་ནུས་པའི་དད་པའི་དཔལ་འཛིན་བཞིན་དུ། ངང་པའི་དེད་དཔོན་ངང་པའི་ཚོགས་ཀྱིས་ཡོངས་སུ་བསྐོར་ནས། པདྨའི་མཚོ་གང་ན་བ་དེར་ཡོངས་སུ་ཆས་པ་ལྟར། སྒོ་ལ་ལ་བགྱིས་ནས་ནཱ་ལེནྡྲའི་ཆོས་གྲྭར་བདག་ཉིད་ཆེན་པོ་སློབ་མའི་ཚོགས་དང་བཅས་པས་བསྐྱོད་དེ། རོང་སྟོན་ཐམས་ཅད་མཁྱེན་པའི་ཞབས་ཀྱི་པདྨོ་ཡང་དག་པར་མཆོད་ཅིང༌།
དེ་དུས་རོང་སྟོན་ཆེན་པོའི་དྲུང་ཡང་དེ་ལོ་ཆོས་རྗེ་དགས་པོ་བཀྲ་ཤིས་རྣམ་རྒྱལ་བ་གདན་སར་བཀའ་བསྒོ་གནང་ཚར་ཙམ་འདུག་གསུང་ཞིང༌། ནཱ་ལེནྡྲའི་སྤྱི་ཆོས་སོ་སོས་རང་རེ་ལ་དཔེ་མེད་པའི་བཀའ་དྲིན་གནང་སྦྱིན་སོགས་མཛད། ཁོང་ལ་ལ་དག་གིས་བརྗོད་གླེང་ལ། ད་རེས་ནཱ་ལེནྡྲའི་གདན་ས་པ་ལས། གནས་སྒོ་སློབ་དཔོན་པ་འབབ་སྒོ་ཆེ་བ་བྱུང་སོང་ཟེར་བློས་མི་འཁྱུད་པའི་རྣམ་པ་ཡང་བྱུང་ཞེས་དྲིན་ཅན་སྤྱང་ལུང་པའི་བཀའ་ལས་ཐོས་ཤིང༌། དེར་རོང་སྟོན་ཆེན་པོའི་དྲུང་གིས་ཐེག་ཆེན་རྒྱུད་བླ་ཐོགས་མེད་ཀྱི་འགྲེལ་པ་དང་སྦྱར་བའི་བཤད་པ་གནས་སྒོའི་གྲྭ་ཚང་པ་ཀུན་ལ་སྩལ། རོང་སྟོན་ཉིད་ཀྱི་ཊཱི་ཀའི་ལུང་དང༌། འབྱེད་གཉིས་དབུས་མཐའི་འགྲེལ་པ་དབྱིག་གཉེན་གྱིས་མཛད་པའི་ལུང་ཡང་དེ་དུས་གནང༌། དེ་གྲོལ་མཚམས་ཡབ་ལ་ལ་བྱས་ནས་སྐྱོར་མོ་ལུང་ཚོར་ཕྱིན་པས། རྗེ་དོན་ཡོད་དཔལ་བ་ཕེབས་ནས་ཟླ་བ་གཅིག་ཙམ་སོང་འདུག་ཅིང༌།
བཀའ་ལས་རྗེ་དོན་ཡོད་དཔལ་ལ་བཟད་པ་བློ་རྒྱམ་པས་མངོན་པ་གོང་མ་དང༌། མདོ་སྡེ་རྒྱན་ལ་བཤད་པ་ཕུལ་བྱུང་གནང་བས་ཐུགས་ཚིམ་ནས། འདུལ་བའི་གཞུང་ཆོས་ཅིག་ཀྱང་ཞུས་པས། ཁོང་གི་ཞལ་ནས། ཆོས་རྗེ་སློབ་དཔོན་པའི་ཐུགས་དགོངས་ལ་འདུལ་མངོན་མིང་ཟུང་འབྲེལ་གྱིས་ཤེས་དགོངས་པར་སྣང་ཡང༌།

འདུལ་བ་ལ་རང་རེ་ཅི་ལབ་ཙམ་མེད། ད་ཆ་ཕུ་དགོན་པར་བྱོན་ལ་གསན་ན་ལེགས་གསུངས། དེ་མཐུན་ལ་བློ་འདུན་བྱས་ཀྱང་ལམ་དུ་ངེད་རང་གི་སློབ་མ་ཡིན་པའི་རྒྱལ་རོང་པ་རྣམས་དང་ཕྲད་པས་སྐྱོར་མོ་ལུང་ཚོར་ལེགས་ཚུལ་དང༌། སློབ་དཔོན་པ་ལ་ཕྱག་མཇལ་གྱིས་ཟེར་དར་ཡུག་དམར་པོ་གཅིག་ཀྱང་སྦྱིན་ནས། འདིར་ལམ་འཁྱོགས་པ་ཡིན་སོགས་དཔོན་སློབ་ནང་བསྟན་གྱི་གསུང་སྒྲོས་ཀྱང་ལྷུག་པར་རང་བྱུང་གསུང་ཞིང༌། དེར་རྗེ་དོན་ཡོད་དཔལ་དང་གཉིས་ཀས་ཐུགས་རྩོལ་གནང་ནས་ཟླ་བ་གཉིས་ལ་གཞུང་ཆོས་རྫོགས་པར་མཛད། དེ་སྐབས་སྐྱོར་མགོ་རང་རེས་བྱས་པ་ཡིན་གསུང་ཡང་ཟེར་རོ། ། དེར་པཎ་ཆེན་རིན་པོ་ཆེ་དགུང་ལོ་ཉི་ཤུར་ཕེབས་པ་ཡོས་ལོའི་དཔྱིད་ཆོས་ལ་གྲྭ་ཚང་ལ་ཕོགས་འབུལ་མི་སྙེ་ཐང་ཕྱོགས་སུ་བྱུང་བ་དང་བསྟུན། དེར་ཕེབས་ནས་དཔྱིད་ཆོས་གནང༌། དེ་གྲོལ་རྗེས་པཎ་ཆེན་རིན་པོ་ཆེས། སྙེ་ཐང་ཆོས་རྫོང་དུ་པཎ་ཆེན་བློ་བརྟན་བཞི་པའི་སྤྱན་སྔར་ཕེབས་ནས།
སཾ་སྐྲྀ་ཏའི་སྐད་སྦྱོར་སྒྲ་སྒྱུར་བམ་པོ་གཉིས་པ་དང༌། ཐོན་མིའི་གསུམ་རྟགས་གཉིས། སྨྲ་སྒོ། དཔང་ལོའི་སྔགས་ཀློག་སོགས་དང༌། སྔགས་རྙིང་མའི་ལམ་རིམ་བཻ་རོ་ཙཱ་ནའི་བསྒོམ་ཁོག་ཏུ་གྲགས་པ། སྡོམ་གསུམ་རབ་དབྱེ་ལྷ་བཙུན་བསམ་ཡས་པའི་རྣམ་བཤད་སྟེང་ནས་བསྐྱར་ཆོས་ཞུས་ཤིང༌། དེ་གོང་རང་རེས་རྗེ་དོན་ཡོད་དཔལ་བ་ལ། སྤོས་ཁང་པ་འཇམ་དབྱངས་རིན་ཆེན་རྒྱལ་མཚན་པའི་ཊཱི་ཀའི་སྟེང་ནས་ཚར་གཅིག་སོང་བས་དེ་དུས་སྐྱོར་བའི་འཇུག་པ་བདེ་བ་དང༌། ངེད་གསང་ཕུའི་དབྱར་ཆོས་ལ་འགྲོ་ཐུག་ཞལ་སློབ་མང་བར་གནང་བ་དག་ཆགས་ཐོགས་མེད་པར་བསྐྱར་བས། པཎ་ཆེན་བློ་བརྟན་པ་ལྷག་པར་དགེས་ནས།
དུས་ཕྱིས་གྲགས་པ་ཆེ་ལོང་རང་ཞིག་ཡོང་གིན་འདུག་ཀྱང༌། གནས་སྒོ་སློབ་དཔོན་པ་ཁྱེད་གྲགས་པ་དོན་ལྡན་རང་དུ་འདུག་པས། གསང་ཕུའི་དབྱར་ཆོས་གྲོལ་འཕྲལ་འདི་ནས་ཆིབས་རྫོང་བས་ཅིས་ཀྱང་བྱོན་མཛོད། ངེད་ཀྱི་རིག་གནས་ཀྱི་ཤེས་བྱ་འདིའི་བདག་པོ་ཁྱེད་ལ་འཆོལ་བ་ཡིན། ངེད་རང་ཁ་རྒས་མིག་ཀྱང་རབ་རིབ་ཀྱིས་ཁེབས། ལག་ཀྱང་འདར་བས་ས་རིས་སོགས་འབྲི་དཀའ་བ་ཡོད་ནའང༌། སྔོན་འཇམ་དབྱངས་རལ་གྲི་བའི་དྲུང་དུ་ཀ་ལཱ་པའི་ས་རིས་གཞུང་བཅས་འདི་ཁྱིས་བདས་ཀྱང་བློ་ལ་ཐོན་པ་ཙམ་འབད་པའི་ནུས་པས། ད་ལྟ་ན་ཚོད་ཀྱིས་གཏུགས་ཀྱང་གཞུང་ལ་དཔེ་ལྟ་སོགས་གཏན་ནས་དགོས་པ་མེད་ཅིང༌། ས་རིས་མཛུབ་ཁྲིད་ངེད་རང་གི་རྩ་ན་ཡོད་པའི་སྒྲ་པ་འདིས་ཀྱང་བརྡ་སྦྱོར་ཡོང་བ་ཡོད་པས་ཁོས་ཞབས་ཏོག་སྒྲུབ་པ་ཡིན་གསུང་བའི་བཀའ་སྩལ་བཟང་པོ་འབད་མེད་གནང་ངོ༌། ། དེ་ནས་ནོར་བུ་དགེ་འཕེལ་གྱི་གྲུ་ལ་བྱས་གསང་ཕུའི་དབྱར་ཆོས་ལ་ཕྱིན་ཅིང༌།
དེ་དུས་ཕར་ཚད་ཀྱི་ཐལ་ཕྲེང་ལ་ནན་སྦྱོར་ཆེ་བར་བྱུང་བས། རང་རེས་ཀྱང་དེ་ལུགས་ཀྱི་བློ་སྣ་ཁྲིད་ནས་རྣམ་འགྲེལ་གྱི་གཞན་དོན་དང་ཚད་མ་གྲུབ་པ་ཙམ་དང༌། ཕར་ཕྱིན་སྐབས་ལྔ་པ་ཡན་སོང་བ་འགའ་རེས་ཡི་གེར་བཀོད་འདུག་པ་རང་རེ་རང་གི་དཔེའི་ཟླ་ལ་ཡོད། ཕྱིས་ནི་ཐལ་ངག་དབང་པོའི་རྡོ་རྗེར་མིང་བཏགས། དིང་སང་རང་རེའི་ཕར་ཕྱིན་གྱི་བརྩམས་ཆོས་ཀྱི་ནང་དུ་ཡང་བསྒྲིགས་པ་འདི་ཡིན། དེ་ནས་དབྱར་ཆོས་གྲོལ་འཕྲལ་རང་སྙེ་ཐང་ཆོས་རྫོང་རང་དུ་ཡོངས་ནས། ཀ་ལཱ་པའི་ས་རིས་དང༌། སྡེབས་སྦྱོར་རིན་ཆེན་འབྱུང་གནས། མངོན་བརྗོད་ཨ་མ་ར་ཀོ་ཥ། སྙན་ངག་མེ་ལོང་སོགས་རིག་གནས་སྣ་མ་ཆད་པའི་བསླབ་སྦྱངས་འཇུར་བ་རང་བྱས་པའི་ས་རིས་དང་སྙན་ངག་གི་རྒྱུགས་ལེན་ཀུན་དེ་སྲས་ལོ་ཙཱ་བ་བློ་གྲོས་དབང་ཕྱུག་པས་གནང་ཞིང༌།
པཎ་ཆེན་བློ་བརྟན་པའི་གསུང་ལས། དགེ་བཤེས་ཀྱི་གཟེངས་དེ་རིག་གནས་རང་གིས་ཕྱེད་པ་ཡིན། ཁོང་ལ་ལའི་ཕར་ཕྱིན་གྱི་བརྒྱུད་འདེབས་བྱས་འདུག་པའི་དཔེ་འདི་ཚོར་འཁྱར་བྱུང་བ་ལ། གཉལ་ཞིག་པ་ལ། དམྱལ་སོགས་འགྲོ་བའི་སྡུག་བསྔལ་ཞིག་མཛད་པ། ཟེར་བའི་ཡི་གེའི་བརྡ་ཙམ་ལ་ཡང་གཞིག་པ་མ་ཆུག་པའི་རྩོམ་པ་རང་གཞན་ངོ་ཚ་བ་འདུག་གོ དིང་སང་སྔགས་པ་ཀུན་ཡིག་བརྒྱ་འདྲེན་ཙ་ན་མར་མེ་མུཉྫ་ཟེར་བ་ལ་ཨཱ་ལོ་ཀེ་འདི་ལ་ཨེ་ཟེར་བ་ཡིན། མ་མེ་མུཉྫ་བདག་མ་བཏང་བྱ་བ་དོན་དུ་རྡོ་རྗེ་སེམས་དཔའ་ཞེས་ཡིན། ཡོངས་ཁྱབ་བླ་མ་མཁྱེན་ཟེར་བ་འདི་ཡང༌། དོན་དུ་བླ་མ་ཞེས་ཀ་ཡིན།
སརྦ་ཛྙ་བྱ་བ་ཐམས་ཅད་མཁྱེན་པ་དང་ཀུན་མཁྱེན་གང་བདེ་ཡིན་པས། ཤོང་འགྱུར་དུ་ཀུན་མཁྱེན་ཡེ་ཤེས་འབྱུང༌། གསར་འགྱུར་དུ་ཐམས་ཅད་མཁྱེན་པ་ཡེ་ཤེས་བྱ་བར་བསྒྱུར། གཉིས་ཀའི་སྐད་དོད། སརྦ་ཛྙར་མཐུན་པ་ལགས། འགའ་རེ་བདེ་མཆོག་ལ་རིན་པོ་ཆེའི་རྒྱན་མི་ཕྱེད་ཟེར་བ། བདེ་མཆོག་ལ་རཏྣ་མུ་ཀུ་ཊ་མི་ཟེར་བ་ཨེ་ཡིན་གསུང༌། འདི་རྣམས་བདག་གི་བླ་མ་པཎ་ཆེན་དཔལ་ལྡན་ཚུལ་ཁྲིམས་པས་པཎ་ཆེན་རིན་པོ་ཆེ་ལ་སྒྲ་གསན་དུས་བཀའ་སྩལ་དུ་གནང་བའི་གསུང་དག་མ་ཉམས་པ་ཡིན་ནོ། ། དེ་ལོ་ཀ་ལཱ་པའི་མིང་ལེ་ཡན་དང༌། རིག་གནས་ཕྲན་བུ་དེ་རྣམས་རྫོགས་པར་སོང་ཞིང༌།
དེ་དུས་སྙེ་ཐང་བདེ་བ་ཅན་པའི་སློབ་དཔོན་ཁམས་པ་ཅིག་ཀྱང་ལྷན་དུ་ངེད་དང་མཉམ་པོར་ཡོད་པས། སྙན་ངག་མེ་ལོང་གི་ངག་སློབ་ལ། མཆུ་ནི་དམར་ཞིང་གུག་པ་དང༌། ། གཤོག་པ་ལྗང་ཞིང་ཟོར་བའི་དབྱིབས། ། མགྲིན་པ་ཁ་དོག་གསུམ་གྱིས་མཚན། ། ནེ་ཚོ་འདི་དག་ཚིག་འཇམ་ལྡན། ། བྱ་བའི་ཚིག་དོན་རྒྱས་པར་བཤད་ནས། ད་དེ་ལ་དཔེ་བརྗོད་རེ་སང་སྣོམས་བྱོན་ཞེས་དྲུང་ནས་ལོ་ཙཱ་བའི་གསུང་བྱོན་པའི་སང་དེ་ངེད་རྣམས་ཚོགས་སྐབས། རེ་རེ་ནས་དྲིས་མལ་གནང་བའི་ཁམས་པ་སློབ་དཔོན་ཐང་ལ་ལེན་འདེབས། མཆུ་ནི་ནག་ཅིང་གུག་པ་དང༌། །
གཤོག་པའང་ནག་ཅིང་ཟོར་བ་འདྲ། ། རྐང་པ་གཉིས་ཀྱང་ལྕགས་ལས་བྱས། ། བྱ་རོག་འདི་དག་ཚིག་རྩུབ་སྒྲོག ། ཟེར་བས་དེར་ཚོགས་པ་ཀུན་བཞད་ཆ་ཆེ་ཞིང༌། པཎ་ཆེན་བློ་བརྟན་པ་ཡང༌། ཡང་ཡང་དེ་རང་སྐྱོར། དེ་རིང་ཇ་གྲལ་ལ་བཀའ་སྩལ་དུ་གསུང་དེ་གཅིག་པ་འབྱོན་པ་ཞིག་བྱུང་ཞེས་དྲུང་ཡིག་ཆོས་རྒྱན་བརྒྱུད་པའི་ངག་གོ ། དེ་ནས་གྲྭ་ཚང་གི་ཆོས་དབར་བཏེག་སྒང་འཕན་ཡུལ་ལ་ཕྱིན། དེ་དུས་ནཱ་ལེནྡྲར་གཟིམ་ཁང་གྲྭ་ཚང་དང༌། རང་རེའི་ཁམས་པ་འགའ་རེ་འཐབ་རྩོད་བྱུང་ནས་སྤྱི་པས་བསྡུམས།
ཆོས་རྗེ་གདན་ས་པར་ཇ་ཞུ་དང༌། གནས་སྒོ་སློབ་དཔོན་པས་བཀའ་ཆོས་འབྲེལ་ཙམ་ཞུས་གསུང་བ་བྱུང་ནས། རང་རེས་ཆོས་འབྲེལ་ཞུས་པས་ལམ་འབྲས་ཕྱག་མཆོད་ཀྱི་ལུང་ཅིག་བྱུང་བ། ངེད་རང་ཆོས་རྗེ་དགས་པོའི་ཐུགས་རྩོམ་ཆེ་རེ་ཀུན་ལ་བླ་མ་རིན་པོ་ཆེ་ལ། རྗེ་རོང་སྟོན་དང་ལྷན་ཅིག་བསྟོད་ར་ཆེ་རེ་ཡོད་པ་དེ་ལ་ཡིད་བག་ཙམ་མཇོར་བག་ཡོད་པས། ཆོས་འབྲེལ་ལ་ས་སྐྱ་པའི་ཆོས་སྤྱོད་དང༌། མཆོད་བརྗོད་ལ་དགེ་ལྡན་པའི་ཞལ་འཛིན་འདི་རང་ཚ་རེག་གྲང་རེག་ཏུ་སྣང་སྨྲས་ཚར་སོང་ཞེས། མཁན་རིན་པོ་ཆེ་ཉིད་ཀྱི་བཀའ་ལས་གསན་པ་ཐུགས་ལ་བཞག་ནས། ཕྱིས་ཆོས་རྗེ་དགས་པོའི་གསུང་རྩོམ་ཕར་ཚད་པར་དུ་བརྐོ་དུས་རོང་སྟོན་སྐྱང་བུ་ལས་གཞན་ཚིགས་བཅད་དག་དོར་ཅེས་ཀརྨ་ཕྲིན་ལས་པ་དངོས་ལས་ཡོལ་ཐེག་ཆེན་རྩེར་ཐོས་པ་ལས་ཀྱང་ངོ༌། ། དེའི་ཕྱི་ལོ་པཎ་ཆེན་རིན་པོ་ཆེ་དགུང་ལོ་ཉེར་གཅིག་ཏུ་ཕེབས་པ་ས་པོ་འབྲུག་ལོའི་དཔྱིད་མཚམས་སུ་ཡང་སྔར་བཞིན་པཎ་ཆེན་བློ་བརྟན་བཞི་པ་ཡབ་སྲས་དྲུང་དུ་བསྙེན་ནས།
སྒྲའི་ས་རིས་ཀྱི་ཞབས་དང༌། པཎ་ཆེན་པ་ཉིད་ཀྱིས་དེ་ལོ་རང་མཛད་པའི། བདག་ཉིད་ཆེན་པོ་ས་སྐྱ་པཎྜི་ཏའི་མངོན་བརྗོད་ཆིག་གཏེར་གྱི་འགྲེལ་པ་དེའི་ལུང་རང་རེས་ཐོག་མར་ཐོབ་པ་དེའི་ཞབས་ན། སྐྱེ་བའི་ཆུ་གཏེར་སྡུག་བསྔལ་རླབས་ཕྲེང་ཅན། ། ཉེས་མང་ཆུ་སྲིན་བརྒྱ་ཡིས་གང་མཐོང་ནས། ། མཁས་པ་སུ་ཞིག་ཐ་སྙད་ལྷུར་ལེན་གྱིས། ། རང་གི་སེམས་ནི་ཞི་ལ་སྦྱོར་མི་བྱེད། ། གསུང་བ་འདི་ཐོས་དུས་རང་རེ་ལ་ངེས་པར་འབྱུང་བའི་བློ་དཔག་པར་དཀའ་བ་ཞིག་སྐྱེས་ནས། དེར་ཁམས་འདུའི་རྣམ་པ་ཞིག་བྱུང་བའི་རྒྱུ་མཚན་དྲུང་ལོ་ཙཱ་བ་ལ་བརྒྱུད་ཕུལ་བས། པཎ་ཆེན་བློ་བརྟན་པ་དངོས་ཀྱི་བཀའ་ལུང་ལ་སྒྲ་པ་ཚེ་ཐུང་སྒྲ་པ་སྒོ་དབུལ་ཟེར་བར་གྲགས་ཤིང༌།
རང་རེ་ལ་འཇམ་རལ་གྱིས་གཤིན་རྗེ་གཤེད་འདི་གནང༌། འདི་ལ་བཟླས་བརྗོད་མང་དག་སོང་བས་ཚེ་མཐར་ཕྱིན་པ་བྱུང༌། སྤྱིར་བུ་སྟོན་རིན་པོ་ཆེས་མཁན་ཆེན་ཐར་པ་ལོ་ཙཱ་བའི་དྲུང་དུ་སྒྲ་གསན་དུས་ཀྱང་རྩུབ་འགྱུར་ཆེན་པོ་བྱུང་སྐད། ཁྱོད་ལ་རྡོ་རྗེ་འཇིགས་བྱེད་ཀྱི་དབང་གཅིག་བསྐུར་དགོས་ཀྱང༌། འདི་རང་རེའི་ཡིད་དམ་དང་ལྷག་པའི་ལྷའི་གཙོ་བོ་ཡིན་པས་ལོ་རེ་ལ་ལན་རེ་ལས་མི་བྱེད་ཡོད་པ། ད་ལོའི་དེ་བྱས་ཟིན་པས་སང་ཕོད་ཡོང་ངེས་བྱེད། ད་ལན་ཐེག་ཆེན་ཆོས་ཀྱི་རྒྱལ་པོ་ལས་དངོས་ཀྱིས་ཐོབ་པ་ཡིན་གསུང༌། ཡེ་ཤེས་མགོན་པོའི་གཏོར་དབང་བར་ཆད་ཀུན་སེལ་གནང༌། དེར་དབྱར་ཆོས་གྲོལ་འཕྲལ་གྲྭ་པ་བྱིངས་དང་མ་བསྒྲིགས་པར་རང་རེས་སྔ་མྱུར་རང་འཕན་ཡུལ་ལ་ཕྱིན། ནཱ་ལེནྡྲར་རོང་སྟོན་ཆེན་པོའི་ཞབས་དྲུང་དུ།
བདག་ད་ལོ་ཡིད་འབྱུང་ཞིག་ལ་བརྟེན་པའི་ཁམས་མ་སྙོམས་པ་དང༌། རྨི་ལྟས་ཀྱང་རྩུབ་པ་ཙམ་བྱུང་བས་ཚེ་བསྒྲུབ་ཅིག་གནང་བ་དང༌། ཐུགས་དམ་གྱི་སྐྱབས་འོག་ཏུ་འཇུག་པ་གནང་དགོས་ཞུས་པས། དེ་ཀ་བྱེད་བློ་ཙབ་ཙབ་བྱེད་མི་དགོས་གསུང༌། རྗེ་བཙུན་མ་སྒྲོལ་མ་རྣམ་པར་རྒྱལ་མའི་ཚེ་བསྒྲུབ་དེ་གནང་ནས། ད་ལྟའི་ཆོས་འཁོར་རྩིས་འདི་ན་སྤེ་ཆུང་ཞིག་ཡོད་པ་དེར་སྐུ་མཚམས་བཅད་རྒྱ་མ་ཅིག་མཛད་ནས། ཐུགས་དམ་བཟླས་བརྗོད་འགྲུས་པར་མཛད་པས་ཞག་འགའ་སོང་བ་ན། ཐོ་རངས་ཅིག་པཎ་ཆེན་རིན་པོ་ཆེ་ཉིད་ཀྱི་གཟིགས་སྣང་ལ། མདུན་གྱི་ནམ་མཁའ་ལ་སྒྲོལ་མ་གསེར་གྱི་མདོག་ཅན་ཕྱག་ཏུ་གསེར་གྱི་བུམ་པ་འཛིན་པའི་མཆུ་ལས། འཆི་མེད་ཀྱི་བདུད་རྩི་རྗེ་ཉིད་ཀྱི་ཞལ་དུ་ཐིགས་པའི་རྣམ་པ་རེ་རེ་ནས་གནང་བའི་ཚེ།
ཞལ་བདུད་རྩི་ལ་གཏད་ནས་གྲངས་ཐུགས་ཀྱིས་བཏབ་པས། དྲུག་ཅུ་རེ་གཅིག་གཉིས་ལ་ཐིགས་པ་ཕྲ་བ་ཙམ་བྱུང༌། བརྒྱད་ཅུའི་བར་དུ་གསོལ་བའི་ཐུགས་ཉམས་བྱུང་རྗེས། སྔར་གྱི་བར་ཆད་རང་གྲོལ་གྱུར་ཞེས། པཎ་ཆེན་ཉིད་ལས་དྲིན་ཅན་སྤྱང་ལུང་པས་སྒྲོལ་མ་འདི་ཉིད་ཀྱི་ཚེ་བསྒྲུབ་རྒྱ་མ་དགེ་སློང་མ་མཆོག་གྲུབ་མ་སོགས་ཐུགས་རྗེས་ལྷག་པར་སྐྱོང་བའི་དད་གུས་ཅན་གྱི་རྡོ་རྗེ་སྤུན་འགའ་ལ་རྒྱ་མ་པའི་སངས་རྒྱས་དབོན་གྱིས་བྱིན་གྱིས་བརླབས་པའི་གནས་སུ་སྩལ་དུས། ཡིད་ཆེས་པའི་ལོ་རྒྱུས་ལ་གཅེས་ཆོས་ཀྱི་ཆེ་འཛིན་དུ་སྦྱར་ནས་སྩལ་ཞེས། བདག་ལ་ཡང་སྒྲོལ་མ་རྣམ་པར་རྒྱལ་མའི་ཚེ་བསྒྲུབ་འདི་བཟླས་པ་ལན་གསུམ་ཞུས་དུས། རེ་རེ་ལ་ཡང་ལོ་རྒྱུས་འདི་ཉིད་མ་ཆད་པར་བཀའ་དྲིན་དུ་མཛད་པའི་ཆ་ལས་སོ། ། དེའི་སྟོན་ནཱ་ལེནྡྲར་བདག་པོ་མཐུ་སྟོབས་དབང་ཕྱུག་པ་བྱོན་ཞིང༌། རོང་སྟོན་ཆེན་པོ་དང་མཇལ་སྐབས་གུར་མགོན་དངོས་སུ་གཟིགས་ཟེར་གྲགས་པ་གཡེད་ཆེ་བ་བྱུང༌།
རང་རེས་ཕྱག་མཇལ་ལས་དེ་དུས་བཀའ་འབྲེལ་ནི་མ་ཐོབ་གསུང་ཞེས་རྡོ་རིངས་ཀུན་སྤངས་རིན་པོ་ཆེའི་གསུང་སྒྲོས་སོ། ། སྐྱེ་བར་གོམས་པས་ཤེས་བྱའི་གནས་ཀུན་ལ། ། འདབ་ཆགས་མཁར་སྤྱོད་གསེར་མིག་ཆུར་འཕྱོ་ལྟར། ། ངང་གིས་དཀའ་བ་མེད་པར་བྱང་ཆུབ་ཚུལ། ། རིག་གནས་མཁྱེན་པའི་རོལ་རྩེད་བྲོ་གར་རྩེ། ། སྤུ་མདོག་མིང་དུ་རིགས་གཅིག་ནཻ་ཙོའི་ཁྱུ། ། སྨྲ་ཤེས་བརྗོད་པས་མཚོན་ཞིང་བཀུར་འོས་ལྟར། ། རང་རང་ཆེ་འཛིན་བྱུང་རྒྱལ་མི་སྒྲོགས་ཀྱང༌། ། མཁས་པར་མཚོན་པའི་སྨྲ་མཁས་ཁྱོད་ལས་སུ། ། པཎ་ཆེན་མིང་བཞག་སྒྲ་མདོ་ཀློག་མི་ཕྱེད། །
ཀུན་མཁྱེན་མཚན་སྒྲོག་ཐ་སྙད་གཞུང་ལ་རྨོངས། ། ཐམས་ཅད་མཁྱེན་པ་ཚིག་གིས་དབུལ་གྱུར་པའི། ། གངས་རིའི་ལྗོངས་ཀྱི་དཔྱོད་ལྡན་འདི་འདྲ་མཚར། ། མིང་ལ་དགའ་འཛིན་རང་ཉམས་ཕལ་པའི་སྲོལ། ། རང་བསྟོད་ངོ་འཇོའི་ཕྱེ་འཐོར་བླུན་པོའི་གཤིས། ། བློ་གསལ་བྱེ་བས་དཔོགས་པར་མ་ནུས་ཚེ། ། མཁས་པ་མཁས་པའི་གྲངས་སུ་རིང་ནས་བསྔགས། ། རྒྱ་གར་ཡུལ་དབུས་དྲེགས་ལྡན་རབ་བཀྲམ་གྱིས། ། གང་གི་བློ་གྲོས་གཞལ་བའི་ཡུལ་མིན་ལ། ། མ་སྦྱངས་ཡུས་ཀྱིས་བརྒྱལ་བའི་བོད་ཡུལ་འདིར། །
རྒྱུ་སྐར་དབུས་ན་ཟླ་འོད་བཞིན་དུ་གསལ། ། ཞེས་པཎྜི་ཏ་ཆེན་པོ་ཤཱཀྱ་མཆོག་ལྡན་དྲི་མེད་ལེགས་པའི་བློ་གྲོས་ཀྱི་རྣམ་པར་ཐར་པ་ཞིབ་མོ་རྣམ་པར་འབྱེད་པ་ལས། རིག་པའི་གནས་ལ་སྦྱངས་ཚུལ་བསྟན་པའི་སྐབས་ལས་རྗེས་སུ་བསྒྲགས་པའི་རབ་ཏུ་བྱེད་པ་བདུན་པའོ།། །། དེའི་ཕྱི་ལོ་ཤར་བ་པཎ་ཆེན་རིན་པོ་ཆེ་ཉིད་དགུང་ལོ་ཉེར་གཉིས་སུ་ཕེབས་པས་ས་མོ་སྦྲུལ་གྱི་ལོ། ན་ནིང་གི་ཞལ་བཞེས་སྐུལ་བྱེད་འཕྲང་ཕུའི་དཔྱིད་ཆོས་སྟེང་ནས་འཕྲལ་གྱི་དགོས་ཆ་ཆིབས་ཀྱི་ཕྱགས་ཕྱི་སོགས་འཕྲང་ཕུ་ནས་བསྒྲུབས། འཕྲང་ཕུ་བའི་ཀུན་སྤངས་བསོད་ནམས་བཟང་པོ་བའི་དྲུང་ཡང་དབང་ཞུ་བ་ལ་ལྷན་ཅིག་ཕེབས་ནས། དཔལ་ལྡན་བླ་མ་དམ་པ་བསོད་ནམས་རྒྱལ་མཚན་དཔལ་བཟང་པོས་བྱིན་གྱིས་བརླབས་པའི་གནས་སྙེ་ཐང་ཆོས་རྫོང་དུ། པཎ་ཆེན་བློ་བརྟན་བཞི་པའི་དྲུང་དུ་བསྙགས་ནས་གསོལ་བ་བཏབ་པས་སྔར་ཞལ་གྱིས་བཞེས་པ་ལྟར། བཅོམ་ལྡན་འདས་རྡོ་རྗེ་འཇིགས་བྱེད་རོ་ལངས་བརྒྱད་ཀྱིས་བསྐོར་བའི་བརྟེན་བྱ་རྡུལ་ཚོན་གྱི་དཀྱིལ་འཁོར་ཆེན་པོར་མངོན་པར་དབང་བསྐུར་བ་ལེགས་པར་གསན་ཞིང༌། རིགས་ཀྱི་མེ་ཏོག་གཙོ་བོས་བཞེས་པའི་དབང་ལས།
གསང་མཚན་ཡང་དཔལ་མི་བསྐྱོད་རྡོ་རྗེ་ཞེས་འདོགས་པར་མཛད་ཅིང༌། བཀའ་ལས་ཀྱང༌། རང་རེའི་སྨིན་བྱེད་ཀྱི་དབང་བསྐུར་ཐོག་མ་རང་རྡོ་རྗེ་འཇིགས་བྱེད་རྭ་ལུགས་འདི་ཡིན་ཞིང༌། བརྒྱུད་པ་འདི་ལ་རྒྱ་གར་གྱི་ལ་ལི་ཏ་བཛྲ། ཨ་མོ་གྷ་བཛྲ། པདྨ་བཛྲ། རྭ་ལོ་རྡོ་རྗེ་གྲགས། རྒྱ་སྟོན་ཀུན་དགའ་བརྩོན་འགྲུས། པཎ་ཆེན་འཇམ་རལ། པཎ་ཆེན་བློ་བརྟན་བཞི་པའི་བར་ཞལ་གཟིགས་རང་གི་བརྒྱུད་པར་འདུག་པས།
བྱིན་རླབས་ཀྱང་གཞལ་བའི་ཡུལ་ལས་འདས་པའི་གཟི་འོད་ཡོད་ཅེས། པཎ་ཆེན་དཔལ་ལྡན་ཚུལ་ཁྲིམས་པས་དབང་གསན་དུས་དངོས་སུ་བཀའ་ལས་དགོངས་པའོ། ། དེ་མཚམས་རས་བྲིས་ལ་བརྟེན་པའི་བདེ་མཆོག་ལཱུ་ཧི་པའི་དབང་ཐེག་ཆེན་ཆོས་ཀྱི་རྒྱལ་པོ་ལས་བརྒྱུད་པ་ཡང་སྐབས་དེར་འཕྲང་ཕུ་ཀུན་སྤངས་པས་ཞུས་པའི་ཞོར་ཆོས་སུ་གསན་གསུང་ཞིང༌། དེ་མཚམས་གསང་ཕུའི་དབྱར་ཆོས་ལ་ཐེགས། དབྱར་ཆོས་གྲོལ་རྗེས། ད་ལོ་ཕར་ལམ་ལྷ་ས་ལ་བྱས་ཇོ་མཇལ་ཞིག་བྱེད་པ་ཡིན་གསུང་ནས་དཔོན་སློབ་ཀུན་ལྷ་སར་ཕེབས། དེ་དང་དུས་མཉམ་དུ་ཁམས་ནས་བག་སྟོན་ཤཱཀྱའི་ཡུམ་དེས་ཕྱོགས་ཀྱི་མགྲོན་པོ་འོངས་པ་ཡོངས་ལ་ད་ལྟ་གསང་ཕུའི་མདའ་བང་རིམ་བྱ་བར། མ་ཤཱཀྱའི་མིང་ཡོད་པ་ལ་འཁྲུངས་པའི་སྐྱེས་བུ་མཚན་གྱི་ཐོག་མར་ཤཱཀྱ་ཡོད་པའི་སྤྲུལ་པའི་སྐུ་ཞིག་འབྱོན་རྒྱུ་ཡིན་པས། གཏམ་མེད་དམ་ཞེས་རྒྱུན་དུ་འདྲི་བ་ལས། རེས་ཤིག་གནས་སྒོ་བའི་ཁམས་པ་བློ་གཞུངས་པ་བདག་ཉིད་ཆེན་པོ་ཉིད་ཀྱི་གསུང་གི་བདུད་རྩིའི་བསྒོ་སྐལ་ཐོབ་པ་དག་ཅིག་གིས་བདེན་གཏམ་དུ་བསྙད་དེ།
ཁྱེད་ཉིད་ཀྱི་རེ་བའི་འབྲས་བུར་གྱུར་པ་དེ་ནི་ཇི་སྐད་སྨྲ་བ་ལྟར་གསང་མདའ་བང་རིམ་ཉིད་དུ་ཡུམ་ཤཱཀྱ་བཟང་མོ་ཞེས་བྱ་བའི་ལྷུམས་སུ་ངོ་མཚར་བའི་བརྗོད་པ་དུ་མ་དང་བཅས་ནས་བལྟམས་ཤིང་སྐུ་གཞོན་ནུ་ནས་རབ་ཏུ་བྱོན། ཐོས་པའི་བྱ་བ་མཐར་ཕྱིན། ད་ལྟ་གསང་ཕུའི་བདག་ཅག་གི་གྲྭ་ཚང་གི་སློབ་དཔོན་ཡང་མཛད་ཡོད་དོ། ། ཞེས་པའི་རྫུན་མེད་པའི་གཏམ་བསྙད་པས། ཡུམ་དེ་ཉིད་སྐོམ་པས་བདུད་རྩིའི་བཏུང་བ་ཐོབ་པ་ལྟར་ཚིམ་པའི་མཆོག་རྙེད་ཅིང༌། ད་ནི་ཞལ་གྱིས་འཆེས་པ་ལྟར་བོད་ཡུལ་རྡོ་རྗེ་གདན་ཆོས་འཁོར་ལྷ་སའི་ཇོ་བོའི་དྲུང་དུ་མཇལ་ངེས། ཞེས་སེམས་ཤིང་དོན་དེ་ཉིད་ངག་ནས་སྨྲེང་བཞིན་དུ། སྔོན་དུས་ཀྱི་ཇ་བཟང་པོ་སིགས་བཅུ་གཉིས་ཙམ་གྱི་སྒལ་མ་དང༌། ཡུམ་དེ་ཉིད་སྐུ་ན་ཚོད་བགྲེས་པས་བསྐྱོད་བདེ་བའི་ཆེད་མཛོའི་ཆིབས། དྲེལ་དང་བཅས་ལྷ་སར་གཏད་ནས་བྱོན་པ་ལ།
གང་གི་ཐུགས་རྗེའི་མཐུ་དང༌། སྔོན་གྱི་སྨོན་ལམ་གྱིས་ཉེ་ཞོའི་མིང་ཙམ་ཡང་མེད་པར། ཐོག་མར་སེ་རའི་ཆོས་གྲྭར་ཕེབས་ནས་ཇོ་མཇལ་ལ་བྱོན་པ་དང་བསྐོར་ལམ་དུ་མཇལ་བས། དེ་མ་ཐག་བདག་ཉིད་ཆེན་པོ་སློབ་མའི་ཚོགས། བློ་གྲོས་ཀྱི་པདྨོ་རྒྱས་ཤིང་ངུར་སྨྲིག་གི་མདངས་གསལ་བའི་དགེ་བའི་བཤེས་གཉེན་བརྒྱ་ཕྲག་ཙམ་གྱིས་མདུན་བདར་ཏེ་བྱོན་པའི་སྐུའི་དཀྱིལ་འཁོར་མཚན་དཔེས་སྤྲས་པ་གང་གི་མིག་ལམ་དུ་གྱུར་པའི་སྐད་ཅིག་དེ་ཉིད་ལས་ཐོབ་པའི་དགའ་བ་ཙམ་གྱིས་ཡིད་ཡོངས་སུ་བརྒྱན་བཞིན་དུ་གུས་པས་ཕྱག་བགྱི་བ་དང་ལྷན་ཅིག བདག་གི་བུ་སྐྱེས་བུ་ཆེན་པོ་འདི་ལྟ་བུའི་སྐུའི་སྐྱེ་བ་ཡོངས་སུ་བཟུང་ཡོང་སེམས་པ་ད་ནི་མངོན་སུམ་དུ་མཐོང་ངོ་ཞེས། གང་གི་ཡན་ལག་མཆོག་གིས་ཞབས་ཀྱི་པདྨོ་ལ་ཡོངས་སུ་བཏུད་དེ་འཁོད་ཅེས་དེར་འདུས་པའི་དགེ་འདུན་མ་ལུས་པ་རྗེས་སུ་སྒྲོག་གོ ། དེ་ནུབ་དད་པ་ཅན་དེའི་མོས་དུངས་ཀྱི་ལྕགས་ཀྱུས་རབ་ཏུ་ཞི་ཞིང་དུལ་བའི་ཡོངས་རྫོགས་བསྟན་པའི་ཁུར་འཆང་བའི་གླང་པོའི་མཆོག་གང་དེ་སེ་རའི་རང་འདུག་པའི་སྐྱེད་ཚལ་དེར་སྤྱན་དྲངས་ནས། རྟ་དང་དྲེལ་དང་ཇ་སིགས་ཀྱི་ཚོགས། རྒྱ་གོས་དང་དར་ཁ་དོག་སྣ་ཚོགས་སྤུངས་པའི་དངོས་པོའི་སྙེད་པ་ཡོངས་སུ་བསྟབས་ཤིང༌།
སྔོན་ཇི་སྐད་བཀའ་སྩལ་པའི་ཐུགས་དམ་ཀྱང་ཡང་དག་པར་བསྐུལ། སྔོན་གནས་སྒོ་དུ་མས་ཐུགས་རྗེའི་རང་བཞིན་ཡང་དག་པར་གསོས་བཏབ་སྟེ། ཡུམ་དེ་ཉིད་པུས་བཙུགས་ཐལ་སྦྱར་བའི་ལུས་ཀྱི་སྤྱོད་ལམ་དང་ལྷན་ཅིག་ཏུ། ཡང་ཁམས་ཕྱོགས་ལ་འབྱོན་པར་གསོལ་བ་རྩེ་གཅིག་ཏུ་བཏབ་པས། དེའི་ཚེ་གང་གསོལ་བའི་ཡུས་སུ་སྨྲེང་བའི་ཡུལ་དུ་གྱུར་པའི་ཡུམ་དེ་ཉིད་ཡུལ་གཉན་ཞིང༌། ལམ་གྱི་དཀའ་སྤྱད་སོགས་དུ་མས་ཁུར་ལྕི་བའི་དབང་ལས་དགོངས་ཏེ་དེའི་བསམ་པའི་དོན་ཇི་བཞིན་དུ་བསྒྲུབ་པར་ཞལ་གྱིས་བཞེས་པས་དབུགས་ཕྱུང་སྟེ། བསགས་པ་ཅན་མ་དེའི་སླད་ནས་ཀྱང་བསོད་ནམས་ཀྱི་ཚོགས་རྒྱ་ཆེར་སྤེལ་བའི་ཆེད་དུ། གུས་པས་བསྟབས་པའི་འབུལ་བ་དག་ཀྱང་བདག་གི་བ་ཉིད་དུ་བཞེས་པས། ཡིད་མགུ་བ་བླ་ན་མེད་པའི་བཀའ་དྲིན་སྩོལ་བར་མཛད་པས་ཚིམ་པ་ཐོབ་སྟེ། དེ་མ་ཐག་ཏུ་དགའ་བའི་གཏམ་སྙན་པར་སྒྲོགས་པ་ལ་རིངས་པའི་ཚུལ་གྱིས་ཁམས་ཡུལ་ལ་བཞུད་ཅིང༌།
བཀའ་ལས་དེ་གོང་རང་རེ་ཁལ་མ་བོང་བུ་རྐྱང་དཀར་བ་དང༌། བྱིན་པའི་རྟ་ལས་མེད་པའི་དབུལ་བ་བསལ་ནས། དེ་ཕྱིན་རྟ་དང་དྲེལ་ཁལ་རེ་ཁོར་མོར་བྱུང་གསུང་ཞེས་གྲག་གོ ། འདི་སྐབས་རྣམ་ཐར་རྗེ་དབོན་མར་སེ་རར་ཞག་བདུན་ཙམ་ཞེས་དང༌། རྣམ་ཐར་མ་ཏི་མར་ཞག་གསུམ་སྦྲེལ་ཞེས་དང༌། རྣམ་ཐར་རྡོར་རྒྱལ་མར་ལྷ་སར་མཇལ་བ་ཙམ་ལས་མ་སྨོས་ལ། དོན་དུ་ཆོས་དབར་གྱི་སྟབས་ཡུན་རིང་ནི་མ་བཞུགས་པར་མངོན་ནོ། ། དེར་སྟོན་ཆག་ལ་ཡང་ཞལ་གྱིས་བཞེས་པའི་དགོངས་པ་དེ་ཉིད་ལ་དགོངས་རྩེ་གཏད་ནས་ཁམས་ཕྱོགས་སུ་གཞན་ཕན་སྔགས་གཙོ་ཆེ་ཞིང༌། དེའང་ཡུམ་བཞུགས་པའི་ཕྱོགས་དེར་ཀརྨ་པའི་ཆོས་བརྒྱུད་ལྷག་པར་དར་བ་ཡོད་པས། དེའི་ཆེད་དུ་མཚུར་ཕུར།
མཚུར་ཕུ་འཇམ་དབྱངས་དོན་གྲུབ་འོད་ཟེར་བའི་དྲུང་དུ་གཏད་ཕེབས་པས། ཁོང་པ་ལྷ་བསྙེན་ཁག་ཆེ་བ་ཞིག་གི་སྐུ་མཚམས་སྒང་དང་ཐུག་ཚུལ་ཕུལ་བས། ཁྱེད་ལྟ་བུའི་བསྟན་འཛིན་སྐྱེས་བུ་ལ་ཆོས་འབུལ་བ་དང་སྤྲོ་ཡང༌། རྒན་པོ་འཆི་ལྟས་ཞིག་གིས་གཙེས་པས་ཚེ་བསྙེན་ཞིག་ལ་ཡོད་ནའང༌། ལྟས་ལེགས་པ་མ་བྱུང་བས་འགུམ་པ་ལ་ཕྱོགས་འདུག་པ་མཚམས་བསེངས་པའི་བརྗོད་འདོགས་སྲིད་པས། ད་འདི་ནས་ཀྱི་བརྡའ་སྦྱོར་ཡི་གེ་འདི་དང་བཅས་གནས་ནང་དུ་སློབ་དཔོན་གྲགས་པ་འོད་ཟེར་བའི་དྲུང་དུ་བྱོན་ན་འཐད་ཅེས་པའི་བསླབ་སྟོན་ལྟར་ཕྱིན། དེར་ནག་རྒྱ་ཕག་གསུམ་དང་མཁའ་འགྲོ་རྒྱ་མཚོ་སོགས་ཀརྨ་པའི་ལུགས་ཀྱི་དབང་ལུང་མང་བ་དང༌། ནང་བརྟག་རྒྱུད་གསུམ་སོགས་བཤད་ཚོམ་ཀྱང་མང་དག་ཐོབ། གར་ཐིག་དབྱངས་སོགས་ཀྱི་ཕྱག་བཞེས་ཀྱང་ཡང་དག་པར་སྩལ་ནས། ཕར་ལམ་ནམ་མཁའ་ཁྱུང་རྫོངས་ལ་བྱས་ཀམ་དགོན་དུ་ཕྱིན་དེར་ཐེག་ཆེན་ཆོས་རྗེའི་བུ་ཆེན་བློ་གྲོས་ཆོས་སྐྱོང་བའི་སྤྱན་སྔར་འཇིགས་བྱེད་རྭ་ལུགས་སྐོར་གྱི་དབང་རྒྱུད་མན་ངག
གུར་བརྟག་སཾ་གསུམ་གྱི་བཤད་པ་ཐེག་ཆེན་ཆོས་རྒྱལ་ལས་བརྒྱུད་པ་དང༌། ལཱུ་ནག་དྲིལ་གསུམ་གྱི་དབང་ཡང་ཐེག་ཆེན་པ་ཉིད་ལས་བརྒྱུད་པ། གཞན་ཡང་ཐེག་ཆེན་པའི་ལུགས་ཀྱི་གཤེད་དམར་སོགས་དབང་བསྐུར་མང་རབ་དང༌། གུར་གར། དཔལ་ལྡན་བླ་མ་དམ་པའི་དངོས་སློབ་ཤེས་རབ་སྣང་བའི་ཕྱག་བཞེས། རྗེ་ཀམ་དགོན་པས་ཤེས་རབ་སྣང་བ་ཉིད་ལས་ནོད་པ་ལྟར་སྩལ། དེར་གུར་གར་ལ་སཾ་སྐྲྀ་ཏའི་སྐད་མང་དུ་དགོས་པ་དང༌། སྐབས་འགར་དུར་ཁྲོད་ཀྱི་གར་སོགས་ལ་པྲ་ཀྲྀ་ཏའི་སྐད་དགོས་པ་རྣམས་སོ་སོར་ཕྱེ་བས་དགེས་ནས་པཎྜི་ཏ་ཞེས་ཡང་ཡང་གསུངས་པས། ངེད་རང་ལ་པཎ་ཆེན་གྱི་གདགས་པ་ཐོག་མ་དེ་ནས་བྱུང་གསུང་ཞིང༌། སླར་ནཱ་ལེནྡྲར་རོང་སྟོན་ཆེན་པོའི་ཞབས་དྲུང་དུ་ཕྱག་སྟོབ་པ་སོགས་མཛད།
དེ་དུས་ཡུམ་ལ་གནང་བའི་འཕོ་བའི་ལུང་དེ་ཐོབ་ཅིང༌། དེར་གསང་ཕུའི་དགུན་ཆོས་ལ་ཕྱིན་པས། མཚུར་ཕུ་འཇམ་དབྱངས་གུ་ཤྲཱི་བའི་གཤེགས་རྫོང་གི་མང་སྐོལ་བ་སླེབས་བྱུང་བས་སྔར་རང་རེ་ལ་གནང་བའི་ཕྱག་དམ་དེ་བསྟན་པས། དེར་འདུས་ཀུན་གྱིས་མངོན་མཁྱེན་ཡོད་པར་གོ་བ་བྱུང་ཞེས་དྲུང་ཆེན་སངས་རྒྱས་སེང་གེ་བ་ལས་བརྒྱུད་པའི་གསུང་སྒྲོས་ལས་སོ། ། དགུན་ཆོས་གྲོལ་རྗེས་གསང་ཕུ་བྲག་ནག་ཏུ་བྲག་ནག་པ་རིན་ཆེན་རྒྱལ་མཚན་པར་གྲགས་པ། བྲག་ནག་པ་ཆོས་རྗེ་ངག་གི་དབང་ཕྱུག་པའི་ཕྱག་ཚར་ངོར་ཆེན་ཀུན་དགའ་བཟང་པོ་བ་དབུས་གོང་མས་གདན་དྲངས་དུས། ཐོག་མར་ཕྱག་ལེན་གྱི་དཔང་པོར་བྱོན་པ་ལ་ཕྱིས་དད་པ་ཐོབ་ནས་ཡོ་གའི་དབང་མང་དུ་ནོས། ལམ་འབྲས་ཀྱང་གསན། འཆག་མེད་ཀྱི་རྒྱུན་ཡང་མ་ཆག་པར་གནང་བ་དེའི་དྲུང་དུ་བྱོན། དཔལ་མཆོག་རྩེ་མོ།
ཁམས་གསུམ་རྣམ་རྒྱལ་རྣམས་ཀྱི་དབང་དང༌། ཁྱད་པར་དཔལ་ལྡན་བླ་མའི་ཕྱག་བཞེས་ལྟར་གྱི་རྡོར་དབྱིངས་ཀྱི་བྲིས་ཐིག་གར་དབྱངས་སོགས་ལ་ཉིན་མཚན་གོར་མ་ཆག་པར་སྦྱངས། དེ་དུས་སུམ་པ་ལོ་ཙཱ་བའི་བོང་སྟོར་མར་གྲགས་པའི་དབྱངས་ཀྱི་ཨོཾ་ཞེས་པའི་ངང་ལ་བྲག་ནག་གི་གཙུག་ལག་ཁང་ལ་སྐོར་བ་ལན་རེ་ཐོངས་པ་བྱུང་ཞིང༌། དེའི་ཕྱི་ལོ་ལོ་ཆེན་བསོད་ནམས་རྒྱ་མཚོའི་སྡེས་ཀྱང་བྲག་ནག་ཏུ་ཡོ་གའི་ཕྱག་ལེན་བཞེས་པ་ལ་ཕེབས། དབྱངས་སྐབས་ལོ་ཆེན་དྲུང་གིས་མགུར་ལ་གསལ་ངོམ་གནང་བས། བྲག་ནག་པ་རིན་ཆེན་རྒྱལ་མཚན་པའི་གསུང་གིས། དྲུང་ནས་ཀྱི་མགུར་དབྱངས་སྣ་འདྲེན་པའི་བཞུན་པོ་ནི་ཡིན། གཞན་ན་ནིང་གནས་སྒོ་སློབ་དཔོན་པའི་ཆར་ཡང་མི་བསྒྲུན་གསུང་ཞིང༌། རྗེ་ལོ་ཆེན་བསོད་ནམས་རྒྱ་མཚོའི་དབོན་པོ་གངས་ཁྲོད་པ་བྱ་བའི་ངག་ལས་ཡར་རྒྱབ་ཏུ་གསལ་བར་ཐོས་པ་ལས་སོ། ། དེར་གསང་ཕུ་བྲག་ནག་པ་ལ་རྡོ་རྗེ་འབྱུང་བའི་ལུང་བཤད་དང༌།
ཁྱད་པར་ཁམས་སུ་དགོས་པ་ཉིད་ལ་བརྡར་བཞག་པའི་ཀུན་རིག་གཞན་ཕན་འོད་ཟེར་ཆེན་མོའི་ཕྱག་རྒྱ་དབྱངས་སོགས་ཕྱག་བཞེས་ཞིབ་དཔྱོད་ཁོལ་དུ་གནང༌། ཕྱིས་མངའ་རིས་སུ་ཕེབས་སྐབས། མངའ་རིས་ཀུན་རིག་དར་བས། དེར་བཀའ་ལས། རྡོར་སེམས་མའི་དབྱངས་དེ་འདི་འདྲ་ཞིག་ཡོང་གསུང་སྩལ་བའི་རྒྱུན་ད་ལྟ་ཡང་མ་ཉམས་པར་སྣང་ངོ༌། ། འཇམ་དབྱངས་རབ་ཞི་འཁྲུངས་པའི་དུས་དེར་ཁྱོད། ། ལེགས་བྱས་མེ་ཏོག་གསར་པའི་ཟུར་ཕུད་ལྡེམ། ། མཐིང་སྔོན་རལ་པའི་མུཉྫ་ཅོད་པཎ་ཅན། ། གསུང་རབ་ཡོངས་ཀྱི་གླེགས་བམ་འཛིན་པ་བསྐྲུན། ། གསེར་མདོག་ངུར་སྨྲིག་དུལ་བའི་རྒྱན་ཕྲེང་ནི། །
མ་བྱིན་པར་ཡང་རང་གིས་རབ་བཞེས་ནས། ། མཚན་དཔེའི་གཟི་ལྡན་མཁྱེན་ཡངས་རལ་གྲི་ཡིས། ། མི་ཤེས་གཡུལ་ལས་ངང་གིས་རྒྱལ་བར་མཛད། ། དེ་ལྟའི་རྒྱུ་ཡིས་འཇམ་མགོན་གཞོན་ནུ་གང༌། ། རབ་ཁྲོས་འཇམ་དཔལ་འཇིགས་མཛད་ཧེ་རུ་ཀ ། རང་བཞིན་དབྱིངས་ནས་མ་གཡོས་ཐུགས་རྗེའི་གར། ། འབད་མེད་སྐུལ་བའི་དཔའ་བོ་སྲིད་འདིར་སྤྲུལ། ། ཚངས་དབྱངས་ང་རོ་སྲིད་རྩེའི་མཐར་སོན་ཞིང༌། ། མཚམས་གར་བསྐྱོད་པའི་ལྡེམ་བག་ཡིད་འཕྲོག་པ། ། དེ་ལྟའི་རྡོ་རྗེ་སློབ་དཔོན་གངས་ཅན་འདིར། །
འཇིགས་མེད་འབྱུང་གནས་དལ་གྱིས་བྱོན་མིན་ནམ། ། ཞེས་པཎྜི་ཏ་ཆེན་པོ་ཤཱཀྱ་མཆོག་ལྡན་དྲི་མེད་ལེགས་པའི་བློ་གྲོས་ཀྱི་རྣམ་པར་ཐར་པ་ཞིབ་མོ་རྣམ་པར་འབྱེད་པ་ལས། སྔགས་གཞུང་རྒྱ་མཚོའི་གནས་ལ་སྦྱངས་པའི་སྐབས་ལས་བསྒྲགས་པའི་རབ་ཏུ་བྱེད་པ་བརྒྱད་པའོ།། །། དེ་ནས་དགུང་ལོ་ཉེར་གསུམ་གྱི་སྟེངས་སུ་ཕེབས་པ་ལྕགས་ཕོ་རྟའི་ལོའི་དཔྱིད་མཚམས་ལ་ཡང་ཀམ་དགོན་ཉིད་དུ་བྱོན་ནས། རྗེ་བློ་གྲོས་ཆོས་སྐྱོང་སྤྱན་སྔར་གཏུགས་ཏེ། གུར་སཾ་གཉིས། ཀྱེ་རྡོར་བཀའ་བབས་བཞི། འདུས་པ་འཇམ་རྡོར། སྒྲོལ་མ་བླ་མེད། གཤེད་དམར་བཅུ་གསུམ་མ།
དགྲ་གདོང་འཁོར་ཆེན་དུས་འཁོར་ས་བཟང་ལུགས་སོགས་ཐེག་ཆེན་ཆོས་ཀྱི་རྒྱལ་པོ་འབའ་ཞིག་ལས་བརྒྱུད་པའི་རྣལ་འབྱོར་བླ་མེད་ཀྱི་ཟུར་བཀའ་ཉི་ཤུ་ཙམ་དང༌། ཀུན་རིག་གཞན་ཕན་སྙིང་པོའི་དབང༌། སྔ་ཕྱིར་འཇིགས་བྱེད་རྭ་ལུགས་ཀྱི་དབང༌། མན་ངག རྒྱུད་བཤད་བཟླས་པ་ལན་དྲུག་གསན་གསུང༌། དེའི་དབྱར་ཆོས་ལ་ནཱ་ལེནྡྲར་ཕེབས། རོང་སྟོན་ཆེན་པོ་ལ་སྤྱི་ཆོས་བྱང་ཆུབ་སེམས་འགྲེལ་གྱི་བཤད་པ་དང༌། ཕར་ཚད་དབུ་མ་འདུལ་མངོན་མཐའ་དག་གི་གཏོང་ཆོས་ལ་ལའི་མགོ ལ་ལའི་སྐེད། ལ་ལའི་མཇུག
མདོར་ན་གཞུང་ལེན་སོ་སོའི་འཕྲོ་གང་གནང་ཀུན་མ་ལུས་པར་གསན་ཞིང༌། དེའི་དབྱར་ཆོས་གྲོལ་རྗེས་གྲྭ་ཚང་ཆོས་འཁོར་རྩེར། སྤེའུ་ལ་སློབ་དཔོན་བཞུགས་ས་དང༌། ཁྱམ་ལ་གྲྭ་པའི་ཤག་སོ་སོ་ཡོལ་སྐོར་མཛད་ནས་བཞུགས་སྐབས། ཆོས་སྡིངས་ནས་སྤྱང་ལུང་རིན་པོ་ཆེས་གྲྭ་ཚང་ལ་ཟླ་ཕོགས་གཅིག་གནང་ནས་སྤྱང་ལུང་དུ་ཕེབས། དེ་དུས་སྤྱང་ལུང་རིན་པོ་ཆེས་དགུང་ལོ་བདུན་ཅུ་དོན་ལྔ་བཞེས་པའི་སྟེངས་སུ་མཇལ། འདི་པཎ་ཆེན་རིན་པོ་ཆེ་དང་མཇལ་བའི་སྔ་མ་ཡིན། དེ་དུས་རིན་པོ་ཆེ་པ་ཟུར་བཞུགས་གནང༌། སྤྱང་ལུང་ཕོ་བྲང་གི་གདན་སར་ཆོས་རྗེ་གཞོན་ནུ་དཀོན་མཆོག་པ་བཞུགས་པ་ལ་ཡང་བསླབ་ཕྱག་མཛད། ཕྱིས་གསེར་མདོག་ཅན་དུ་ཕེབས།
གཞིས་ཀ་རིན་སྤུང་སོགས་ཀྱི་བླ་མར་གྱུར་ནས་ཀྱང་སྤྱང་ལུང་དུ་ཡང་ཡང་ཕེབས་སྐབས་ཀྱང༌། བླ་མ་བཀའ་དྲིན་ཅན་དེའི་གདན་ས་ཡིན་གསུང་ཕྱག་གི་བཀུར་སྟི་མ་ཉམས་པ་གནང་སྐད་དོ། ། དེ་དུས་སྤྱང་ལུང་རིན་པོ་ཆེ་ལ་བཀའ་ཆོས་ཀྱི་ཐོག་མ་རང༌། རྒྱལ་བ་ཚེ་དཔག་མེད་ལྷ་དགུའི་དབང་བསྐུར་གཅིག་གསན་ཞིང༌། བཀའ་ལས། རང་རེ་ཚེ་མཐར་ཕྱིན་པ་འདི། སྤྱང་ལུང་རིན་པོ་ཆེ་པ་ལ་བཀའ་འབྲེལ་ཐོག་མ་ཚེ་དཔག་མེད་ཀྱི་དབང་ཐོབ་པའི་རྟེན་འབྲེལ་ཡིན་ཞེས་དང༌། ངེད་ཀྱི་ཚེ་དཔག་མེད་འདི་རྗེ་བཙུན་གོང་མ་ལྔ་པོ་ནས་བླ་མ་བདག་ཉིད་ཆེན་པོ། ཆོས་རྗེ་བླ་མ་དམ་པ་ཐེག་ཆེན་ཆོས་ཀྱི་རྒྱལ་པོ། དེ་ལ་སྤྱང་ལུང་རིན་པོ་ཆེ་པས་གསན།
མི་བར་ཁྱི་མ་ཞུགས་པའི་བརྒྱུད་པ་ཡིན་གསུང་པ་དང༌། བླ་མ་བདག་ཉིད་ཆེན་པོ་བཟང་པོ་དཔལ་བས་དགུང་ལོ་བཅུ་དགུ་བཞེས་པའི་སྟེངས་སུ། འགྲོ་མགོན་ཆོས་རྒྱལ་འཕགས་པ་ལ་ཚེ་དབང་ཀྱཻ་རྡོར། མགོན་པོ་ལྕམ་དྲལ་གསན་ཟེར་བ་འདུག་གོ་ཞེས་ཀྱང་ཡང་ཡང་དུ་གསུང་ངོ༌། ། དེར་བྱང་སེམས་བདེ་མོ་ཐང་པས་ཞུ་བ་པོ་མཛད་ནས་བློ་སྦྱོང་རིགས་མི་འདྲ་བ་དྲུག་ཅུ་ཙམ་དང༌། ཁྲོ་ཕུ་བའི་ཆོས་སྐོར་རྒྱས་པ། སྙིང་པོ་དོན་གསུམ། རེད་མདའ་བའི་དབུ་མ་ལྟ་ཁྲིད་རྣམས་ཐོབ། བློ་སྦྱོང་རྣམས་སྤྱང་ལུང་རིན་པོ་ཆེས་བྱང་སེམས་རྭ་སྒྲེང་བར་གྲགས་པ། མཚན་དངོས་ཤཱཀྱ་བསོད་ནམས་ཟེར་བ་རྒྱལ་སྲས་ཆོས་རྫོང་པའི་དངོས་སློབ་དེ་ལ་གསན་པར་འདུག
བརྒྱུད་ཐག་ཤིན་ཏུ་ཉེ། རྒྱལ་སྲས་བཀའ་འབུམ་ནང་ན་ཡོད་པའི་བཀའ་ཤོག་གནང་བའི་ཤཱཀྱ་བསོད་ནམས་དེ་ཀ་ཡིན་ཞེས། བདག་གི་བླ་མ་རྗེ་བཙུན་ཀུན་དགའ་མཆོག་གྲུབ་པས་བློ་སྦྱོང་མ་ལུས་པ་གསན་དུས་པཎ་ཆེན་རིན་པོ་ཆེས་བཀའ་ལུང་བྱོན་པའི་གསུང་སྒྲོས་མ་ཉམས་པ་ཡིན། དེ་མཚམས་མཁར་རྩེ་བས་ཀྱང་ཟླ་ཕོགས་བཟང་བ་ཞིག་ཕུལ་རིང་ལ། ཕྱིས་གླིང་སྨད་གདན་ས་པར་གྲགས་པའི་ཆོས་རྗེ་ཤེས་རབ་དཔལ་ལྡན་པས་ཞུ་བ་པོ་མཛད་ནས། དུས་ཀྱི་འཁོར་ལོའི་མཆོག་དབང་སྔོན་དུ་འགྲོ་བའི་སྦྱོར་བ་ཡན་ལག་དྲུག་པའི་ཁྲིད་གནང་བའི་སྔོན་འགྲོའི་སྐབས། བསྡུས་རྒྱུད་བཟུང་ཞིང་ས་རིས་ཀྱང་དུས་དེར་སྤྱང་ལུང་རིན་པོ་ཆེ་ཉིད་ཀྱིས་བསྩལ། དེར་དུས་ཞབས་སྙན་བརྒྱུད། ཡེ་ཤེས་སྤྱན་བསྒྲུབ། སྦས་པ་མིག་འབྱེད།
ཤ་ཝ་རའི་རྡོ་རྗེའི་གཞུང་ཆུང༌། གྲུབ་ཆེན་ཡུ་མོའི་གསལ་སྒྲོན་རྣམ་བཞི། རྡོ་རྗེ་གཞུང་ཆུང་གི་འགྲེལ་པ་ཐོག་མཐའ་བར་དགེ་རྣམས་ཀུན་སྤང་ཀུན་ཏུ་བཟང་པོས་མཛད་པ་དང༌། བུ་སྟོན་ཆོས་རྗེ་བླ་མ་ཇོ་ནང་ཕྱོགས་ལས་རྣམ་རྒྱལ་བ་རྣམས་ཀྱི་ཁྲིད་ཡིག་སོ་སོ་ངོ་སྤྲོད་རྣམས་དང་བཅས་པ་ཐོབ་ཅིང༌། ངེད་རང་ལ་སྒོས་སུ་ཤ་ཝ་རས་སྨར་སྟོན་ཤཱཀྱ་ལ་དངོས་སུ་གནང་བ། དེས་གྲུབ་ཆེན་བསོད་ནམས་སེང་གེ་པ་ལ། དེས་སྤྱང་ལུང་རིན་པོ་ཆེ་ཉིད་ལ་གནང་བའི་དུས་ཞབས་སྙན་བརྒྱུད་ཀྱི། རབ་ཀྱིས་དང་པོར་རྒྱུད་ལས་རྟོགས། ། ཞེས་པའི་དོན། ཟབ་ཁྲིད་ཉེ་བརྒྱུད་ཀྱི་གདམས་པ་ཡང་གཅིག་བརྒྱུད་དུ་སྩལ་ཞེས་དྲིན་ཅན་སྤྱང་ལུང་པ་རིན་པོ་ཆེས་པཎ་ཆེན་ཉིད་ལ་སྦྱོར་དྲུག་གསན་དུས་བཀའ་གནང་བའོ། །
དེ་མཚམས་ནཱ་ལེནྡྲར་ཕེབས། རོང་སྟོན་ཆེན་པོའི་དྲུང་དུ་གྲུབ་པའི་རྒྱལ་མོའི་ཚེ་སྒྲུབ་ཞག་བདུན་མའི་ཁྲིད་གསན། འདི་ནི་རོང་སྟོན་ཆེན་པོ་ལ་ཆོས་གསན་པའི་རྗེས་མཐའ་ཡིན་གསུང་ཞིང༌། དེ་སྐབས་དངོས་ཀྱི་བཀའ་ལུང་ལ། ང་ནི་ཁམས་པ་ཕོབ་ཕོབ་འདི་འདྲ་བྱས་སྡོད་མི་ཁོམ། བྱམས་མགོན་དྲུང་དུ་ལྷ་བུ་དཀར་སིང་ངེ་བ་ཅིག་བྱེད་པ་ཡིན་གསུང་ཞེས་ཀྱང་དྲུང་ཡིག་ཆོས་རྒྱན་ལས་བརྒྱུད་པའི་ངག་སྒྲོས་སྨན་ཁབ་མཁན་ཆེན་ལས་ཐོས་སོ། ། དེར་དགུན་སྟོད་ཀམ་དགོན་དུ་ཆོས་རྗེ་བློ་གྲོས་ཆོས་སྐྱོང་བ་ལས་སྦྱོང་རྒྱུད། གཞན་ཕན་སྐོར་གསུམ་གྱི་བཤད་པ་གསན་ནས་གྲོལ་མཚམས་ཟླ་བ་བཅུ་གཉིས་པའི་ཡར་ངོའི་གྲལ་ཚེས་བཅུ་བཞིའི་ཐོ་རངས་རོང་སྟོན་ཆེན་པོ་དགའ་ལྡན་ལ་ཐེགས། སྤྱི་འགྲོར་ཞག་འགའ་གསང་ཀྱང་པཎ་ཆེན་རིན་པོ་ཆེ་ལ་བཅོ་ལྔའི་ཉི་ཤར་ལ་བང་ཆེན་བྱུང་ནས། ནཱ་ལེནྡྲར་ཕེབས།
དེར་ཆོས་རྗེ་དོན་ཡོད་དཔལ་ཀྱང་དེ་ཀ་ན་བཞུགས་འདུག་ཅིང༌། ངེད་གཙང་ཕྱོགས་ལ་འགྲོ་བའི་རྒྱུ་མཚན་ཕུལ་བས། ཟླ་འཕྲོ་འདི་ཁར་སྡོད་མང་ཇ་འུར་ཆིལ་བ་ཡོང་གསུང་ནས་བསྡད་པ་འདི་ལ་དགོངས་པར་སྣང་གསུང༌། དེར་པཎ་ཆེན་རིན་པོ་ཆེ་ཉིད་དགུང་ལོ་ཉི་ཤུ་རྩ་བཞིར་ཕེབས་པ་གནས་ཡུལ་ནས་ལོག་ཆུ་མོ་ལུག་གི་ལོ་ཤར་བ་ཀུན་མཁྱེན་རོང་སྟོན་ཆེན་པོའི་དགུང་ཞག་རྣམས་རྫོགས་རྗེས་རང༌། རྗེ་དོན་ཡོད་དཔལ་བ་དཔོན་སློབ་རགས་བསྡུས་ཅིག་གཙང་ལ་ངོར་ཚོར་བཀའ་ཆོས་གསན་པ་ལ་ཐེགས། དེར་གང་གི་སྒོ་ནས་ཀྱང་ཡིད་སྐྱོ་བ་རང་གི་བཤད་ཉན་གྱི་སྣང་བ་ཡང་ནུབ་པ་འདྲའི་སྐབས་དེར། གླང་ཐང་ནས་སྤྱན་སྔ་ཡོན་ཏན་རྒྱལ་མཚན་པའི་བཀའ་ལུང་ལས། ངེད་ཆོས་སྡིངས་རིན་པོ་ཆེ་པ་ལ་ལམ་འབྲས་ཅིག་ཞུར་འགྲོ་བ་ཡིན། སྐུ་ཆས་སོགས་གང་དགོས་ཕྱག་ཕྱི་བསྒྲུབ་ཅིང༌། ད་རེས་ཅིས་ཀྱང་བྱོན་གསུང་བའི་བསྐུལ་འདེབས་གནང་བས་ཡིད་དྲངས་ནས་ཕྱིན།
དེའི་དཔྱིད་ནས་སྟོན་སྟོན་པར་ཆོས་སྡིངས་རང་དུ་བསྡད། ཐེག་ཆེན་ཆོས་ཀྱི་རྒྱལ་པོ་ནས་བརྒྱུད་པའི་ལམ་འབྲས་ཆ་ལག་ཡོངས་རྫོགས་མ་ལུས་པར་ཐོབ། གཞུང་བཤད་མན་ངག་གི་གཏེར་མཛོད་ཀྱི་དཔེ་རྒྱུགས་སྤྱང་ལུང་རིན་པོ་ཆེ་ཉིད་ལ་འཕྲག་གནོན་ཕུལ་རྗེས། གནས་སྒོ་ནས་དགེ་རྒན་སེང་གེ་རྒྱལ་མཚན་སོགས་ཀྱིས་གྲོས་དོན་བྱས། གཙང་ཕྱོགས་ལ་དུས་མཆོད་འབུལ་བསྡུད་ལ་ཕྱིན་པས། ཡར་ལམ་རྗེ་དོན་ཡོད་དཔལ་བ། དཔལ་ནམ་སྒ་གདོང་ན། ཀུན་མཁྱེན་ཆོས་སྐྱབས་དཔལ་བཟང་བའི་དྲུང་ན་ཁོང་རང་གིས་མཛད་པའི་སྡོམ་གསུམ་ཊཱི་ཀ་ཆེ་ཆུང་གི་བཤད་པ་རྫོགས་པའི་ཆོས་རྗེ་གཞོན་ནུ་སེང་གེ་བའི་ཊཱི་ཀ་དེའི་ལུང་གི་དབུ་ཚུགས་ཙམ་ལ་སླེབས། དེར་ངལ་བསོ་དང་རྗེ་དོན་ཡོད་དཔལ་བའི་དྲུང་དུ་བཀའ་གྲོས་ཞུ་ཆེད་སོགས་ལ་བསྡད། ཁོང་དཔོན་སློབ་རྣམས་དང་ལྷན་ཅིག་ངེད་ཤར་ནས་ཡོངས་པ་རྣམས་ཀྱིས་ལུང་འཕྲོ་རྫོགས་པར་ཞུས་ཤིང༌།
འཇམ་དབྱངས་རིན་རྒྱལ་བ་ནས་བརྒྱུད་པའི་འཇམ་དཔལ་སྨྲ་སེང་རྗེ་བཙུན་དམ་པ་རྒྱ་གར་བའི་ཁྱད་ཆོས་དེའི་རྗེས་གནང་སྒྲུབ་སྐོར་ཡང་ཞུས། དེར་རྗེའི་བསླབ་སྟོན་ཡང་ཞུ་ཡིག་དང་བཅས་ངོར་དགོན་གསར་དུ་ཕྱིན། ཆོས་རྗེ་རྡོ་རྗེ་འཆང་ཆེན་པོ་མཇལ། དེ་དུས་རྡོ་རྗེ་འཆང་དགུང་ལོ་བདུན་ཅུ་པའི་སྟེངས་སུ་ཡིན་ཞིང༌། དུས་ཆོས་ཀྱི་ལམ་འབྲས་ལ་ཞུགས། གཞན་ཟུར་བཀའ་གསང་འདུས་མི་བསྐྱོད་པ། བདག་མེད་ལྷ་མོ་བཅོ་ལྔ། བདེ་མཆོག་ལཱུ་ཧི་པ་རྣམས་ཀྱི་དབང༌། ས་སྐྱ་པའི་མཆོག་སྒྲུབ་པའི་དམར་མོ་སྐོར་གསུམ། ཐུན་མོང་སྒྲུབ་པའི་དམར་པོ་སྐོར་གསུམ།
ལམ་ཟབ་བིར་སྲུང་སོགས་ལམ་འབྲས་ཀྱི་ཆ་ལག་ཐོར་ཙམ་ཐོབ་རྗེས་ལོ་གསར་པ། པཎ་ཆེན་རིན་པོ་ཆེ་ཉིད་དགུང་ལོ་ཉེར་ལྔར་ཕེབས་པ་ཆུ་ཕོ་སྤྲེའུའི་ལོ། མཁན་པོ་ངོར་ཆེན་ཀུན་དགའ་བཟང་པོ་དང༌། ལས་ཀྱི་སློབ་དཔོན་ཁྭ་ཆར་བྱང་ཆུབ་སེམས་དཔའ་བསོད་ནམས་རྒྱལ་མཚན་པ་དང༌། གསང་སྡེ་སྟོན་པ་ལ་སློབ་དཔོན་མུས་ཆེན་དཀོན་མཆོག་རྒྱལ་མཚན་པ་དང༌། དུས་སྒོ་བ་འཇམ་པའི་དབྱངས་ཤེས་རབ་རྒྱ་མཚོ་གྲགས་པ་དཔལ་དང༌། གྲོགས་དན་རྒྱལ་ཚབ་དམ་པ་ཀུན་དགའ་དབང་ཕྱུག་པ་དང༌། ཁ་སྐོང་གི་དགེ་འདུན་སེམས་དཔའ་ཆེན་པོ་ལེགས་པའི་ཤེས་རབ། མངའ་རིས་པ་དཀོན་མཆོག་འོད་ཟེར། བླ་མ་ནམ་མཁའ་དཔལ་བཟང་པ།
དོལ་བུ་རྒྱལ་བ་འཕེལ་རྣམས་ཀྱིས་མཛད་ནས། ངོར་དགོན་གསར་བླ་མའི་གདན་ས་དེ་ཉིད་དུ་བསྙེན་པར་རྫོགས་ཤིང༌། དེ་དུས་བསྒྲུབ་བྱ་རོགས་གཉིས་འདུག་པ་དགེ་བསྙེན་དགེ་ཚུལ་ནས་སྐྱོར་གྱིན་སྣང༌། ངེད་ཀྱི་རྗེ་རོང་སྟོན་དྲུང་དུ་སེམས་ཚིམ་པར་ཐོབ་པས་མ་བསྐྱར་བར་བསྡད་པས། ཆོས་རྗེ་ཀུན་དགའ་དབང་ཕྱུག་པས་རྗེའི་དགོངས་པ་བླངས་པའི། འདིའི་ཕྱག་ལེན་ཡང་ཡིན་ཞིང༌། བསྐྱར་བ་འཐད་གསུང་བའི་བཀའ་ལུང་བྱུང་བ་ལ། རང་རེས་རབ་བྱུང་དགེ་ཚུལ་རྗེ་རོང་སྟོན་དྲུང་དུ་ཐོབ། ཐོབ་ས་བཟང་པོ་ཡིན་པའི་ཡུས་ཡོད་པས་མི་སྐྱོར་ཞུས་རྗེས། ཆོས་རྗེ་ཀུན་དགའ་བའི་དྲུང་གིས།
དེ་དུས་སྐུ་ན་ཕྲ་བ་ཚུན་ངེས་འབྱུང་གི་བསམ་པ་སོགས་གསལ་མ་ཐེབས་པ་ཡང་སྲིད་པས་ཅིས་ཀྱང་ད་རེས་སྐྱོར་བ་ལེགས་ཞེས་བཀའ་ནན་བྱུང་ཡང༌། ངེས་འབྱུང་གི་བསམ་པ་སོགས་ཚད་མ་རྒྱུད་ལ་སྐྱེས་པའི་ངེས་ཤེས་བརྟན་པོའི་ཡིད་ཆེས་ཡོད་པས་གཏན་མི་སྐྱོར་བྱས་ནས་མགོ་ཁྲེགས་པོ་བྱས། དེར་བསྙེན་རྫོགས་ལས་མ་བསྒྲུབས་ཞེས་དང༌། ཕྱིས་བཀའ་ལས། རང་རེས་ཚིག་སྔ་མ་འདི་རྣམས་རོང་ཆེན་ཐམས་ཅད་མཁྱེན་པའི་ཞལ་སྔར་ཐོབ་པ་ཡིན་པས་གསུང་དཔའ་བོའི་གཙིགས་གཙིགས་མཛད་ཅིང༌། ཡང་བཀའ་ལས་ད་ལྟ་འདི་ན་རོང་སྟོན་ཆེན་པོ་ནས་བརྒྱུད་པའི་དགེ་ཚུལ་དང་རྩད་གཅོད་མི་རང་མི་འདུག་ཀྱང༌། ཁམས་ཚོ་ན་རྗེ་རོང་ཆེན་པའི་ཞལ་སློབ་བགྲེས་པོ་འགའ་རེ་བཞུགས་པ་ཁོང་གིས་གསན་ན་དགེས་ཡོང་བ་ཡིན་ཡང༌། གསུང་ངོ་ཞེས་ཡོངས་སུ་གྲགས་སོ། ། སྐབས་འདིར་རྣམ་ཐར་རྡོར་རྒྱལ་མར་དགུང་ལོ་ཉི་ཤུ་རྩ་ལྔའི་སྟེངས་སུ། ཆོས་ལུང་ཚོགས་པའི་མཁན་བརྒྱུད་ལས་བསྙེན་པར་རྫོགས་ཞེས་འབྱུང་བ་ནི་རྣམ་པར་མ་བརྟགས་པ་ཡིན་ཏེ།
འདིར་ཁ་ཆེ་པཎ་ཆེན་ནས་རྡོ་རྗེ་དཔལ། འོད་ཟེར་དཔལ། བསོད་ནམས་དཔལ། བཀྲ་ཤིས་ཚུལ་ཁྲིམས་ཞེས་ཚོགས་བྱེ་རྫིང་པའི་མཁན་རིམ་སྨོས་ནས། བཀྲས་ཚུལ་བ་ལ་ཤར་པ་ཡེ་ཤེས་རྒྱལ་མཚན་བ། དེས་རྗེ་ངོར་པ། དེའི་དྲུང་དུ་བསྙེན་པར་རྫོགས་པས་སོ། ། ཡང་སྔ་མོའི་གསུང་སྒྲོས་འགའ་རེར་ངེད་རང་བསྙེན་པར་རྫོགས་པ་དེ་ལོ་ཉེར་དྲུག་ཡིན་ཀྱང༌། འདིར་ཚིག་གི་སྡེབས་སྦྱོར་ངོར་ཉེར་ལྔ་ཞེས་སྨོས་གསུང་བར་གྲགས་ཀྱང་དོན་ལ་མི་གནས་ཏེ། པཎ་ཆེན་རིན་པོ་ཆེ་ཉིད་དགུང་ལོ་ཉེར་དྲུག་གི་སྐབས།
ཆུ་མོ་བྱའི་ལོ་བསྙེན་རྫོགས་ཞུ་བའི་ཡུལ་མཁན་པོར་གྱུར་པ་ཆོས་རྗེ་རྡོ་རྗེ་འཆང་ཆེན་པོ་དང༌། གྲིབ་ཚོད་པ་རྗེ་ཀུན་དབང་པ་གཉིས་གློ་བོ་བྲག་དཀར་ན་བཞུགས། དུས་སྒོ་བ་འཇམ་དབྱངས་ཤེས་རབ་རྒྱ་མཚོ་གློ་བོ་རྣམ་རྒྱལ་ཆོས་སྡེའི་མཁན་པོ་དང༌། ལས་སློབ་ཁྭ་ཆར་བྱང་ཆུབ་སེམས་དཔའ་མངའ་རིས་གུང་ཐང་གི་ནམ་གླིང་གི་མཁན་པོ་གནང༌། ལས་ཀྱི་ཁ་སྐོངས་སེམས་དཔའ་ཆེན་པོ་ལེགས་པའི་ཤེས་རབ་པ་པུ་རངས་རྒྱལ་བྱེད་ཚལ་གྱི་ཆོས་དཔོན་དུ་བསྐོས། མངའ་རིས་པ་དཀོན་མཆོག་འོད་ཟེར་བ་དང༌། བླ་མ་རྒྱལ་བ་འཕེལ། ནམ་མཁའ་དཔལ་བཟང་བ་གསུམ་ཀ་ཡང་རང་རང་གི་མངའ་རིས་ཀྱི་ཡུལ་སོ་སོར་བྱོན། ངོར་དགོན་པར་གསང་སྟོན་རྗེ་མུས་ཆེན་གཅིག་པོ་ལས་མི་བཞུགས་པ་དང༌། དགུང་ལོ་ཉེར་དྲུག་ལ་དབུས་ཉིད་ལས་གཙང་ཕྱོགས་ལ་གཏན་མ་ཕེབས་པས་མཚོན་པར་བྱོས་ཤིག
ཡང་རྣམ་ཐར་རྗེ་དབོན་མར་དེ་རེས་དགུང་ལོ་ཉེར་ལྔའི་དུས་འདིར་བསྙེན་རྫོགས་མ་བཞེས་པས། སླད་ནས་ལོ་གསུམ་སོང་བའི་དུས་སླར་བསྙེན་རྫོགས་ཞུ་བ་ལ་འབྱོན་ཞེས་པ་བྲིས་ཡོད་ཀྱང༌། འདི་ནི་ཕྱི་མ་ས་སྐྱར་གྲྭ་སྐོར་མཛད་པའི་དུས་ཡིན་ཅིང༌། དེ་ལྟ་ན་དགུང་ལོ་ཉེར་བརྒྱད་སྟེངས་སུ་བསྙེན་རྫོགས་བཞེས་པ་སོགས་ཐལ་ཆེས་སོ། ། དེར་བསྙེན་པར་རྫོགས་པའི་རྗེས་ཐོགས་ཉིད་དུ་ལམ་འབྲས་ཀྱང་གྲོལ་ཞིང༌། སླར་ཉུང་བསྡུས་ཀྱི་གདུལ་བྱ་འོས་སུ་གྱུར་པ་དག་ལ་རྡོ་རྗེ་རྣལ་འབྱོར་མའི་རྩ་དབུ་མའི་ཁྲིད་གསུང་བ་ཡང་གསན། འདི་སྐབས་རང་རེའི་མཚན་ཉིད་པ་འདི་ཆོས་རྒྱུས་ཆུང་བས་ངེད་ལ་ཟླ་བོ་རྣམ་པས། ད་འབུལ་སྡུད་འཕྱིས། དབུ་མ་རྩ་བའི་གཞུང་ནི་ཤེས། ཁྲིད་ཀྱིས་ཅི་བྱ་ཟེར།
གདགས་པ་མ་ཆགས་པའི་སྐྱོར་ཟློས། དྲུང་བཙུན་ཤེས་རབ་དཔལ་འབྱོར་བས་རྩ་དབུ་མའི་ཁྲིད་གསན་དུས་གསན་པའི་སྒྲོས་སོ། ། འདི་སྐབས་སློབ་དཔོན་ཁྭ་ཆར་བྱང་ཆུབ་སེམས་དཔའ་ལ་སྦྱོང་དཀྱིལ་བཅུ་གཉིས། གུར་སཾ། ཀྱེ་རྡོར་བཀའ་བབས་ཕྱི་མ། རྡོ་རྗེ་འཇིགས་བྱེད་རྭ་ལུགས་རོ་ལངས་བརྒྱུད་སྐོར་གྱི་དབང་ཁྲིད། རྒྱུད་བཤད། རྭ་པོད་ཡོངས་སུ་རྫོགས་པའི་ལུང༌། ལྷག་པར་ས་དགེ་སོ་སོའི་འཇིགས་བྱེད་ཀྱི་དགག་སྒྲུབ་མཐའ་གཅོད་ཞིབ་མོ་རང་དང༌། སྒྲོལ་མ་བླ་མེད།
འཁོར་ཆེན། གསང་འདུས་མི་བསྐྱོད་པའི་དབང་བཀའ་རྙིང་མ། འཇམ་རྡོར་ལོ་ཆེན་རིན་བཟང་ནས་བརྒྱུད་པའི་སྟོད་ལུགས་ཀྱི་དབང་རྣམས་ཞུས། གསང་སྟོན་མུས་ཆེན་དྲུང་དུ་གཤེད་དམར་ལྷ་ལྔའི་དབང༌། སྤྲོས་མེད་ཁྲིད་སྐོར། དྲིལ་བུ་ལུས་དཀྱིལ། དྲིལ་བུ་རིམ་ལྔ། བདེ་མཆོག་དཀར་པོའི་བྱིན་རླབས་ཁྲིད་བཅས། དེ་དག་སོ་སོའི་ཡིག་ལུང༌། འགོས་ཀྱི་གསང་འདུས་སྟོང་ཐུན།
རང་རེས་ཆེད་གཉེར་གསོལ་བ་བཏབ་ནས་གཡག་ཊཱིཀ་རིན་ཆེན་བང་མཛོད་ཀྱི་ལུང་ཡང་ཐོབ་གསུང༌། དེར་བཀའ་ཆོས་དེ་རྣམས་གྲོལ་རྗེས། རྗེ་རྡོ་རྗེ་འཆང་གིས། སྲད། སེང་གེ་རྩེ། དཔལ་ལྡན་ས་སྐྱའི་བར་དུ། བླ་མ་སྡེ་དཔོན་སོ་སོ་ལ་འབུལ་སྡུད་ཀྱི་བཀའ་ཤོག་འཐེམས་པ་སྩལ་ཞིང༌། ད་དྲུང་ནས་སློབ་དཔོན་པ་རྣམས་སྔོན་ལ་བྱོན། ངེད་ཀྱང་གློ་བོ་ནས་འབོད་མི་འདུག་པས། རྗེས་ལ་སླེབས་ཡོང་བས་ངེད་གང་འདུག་ཏུ་བྱོན་མཛོད།
ཅེས་པའི་བཀའ་ལུང་བཞིན་སྔོན་ལ་ཕྱིན། དེ་རྗེས་ཕྱག་དམ་ལ་རྟེན་འབུལ་སྡུད་ཀྱང་དཔེ་བྲལ་བྱུང་ཞིང༌། ཟླ་གཅིག་ཙམ་སོང་དུས་ཆུ་འདུས་ཚོར། རྗེ་དཔོན་སློབ་རྣམས་ཕེབས་ཟེར་བ་ཐོས་ནས། ཞབས་དྲུང་དུ་བསྙགས། དེར་ཟླ་བ་ཕྱེད་ཙམ་གདན་ཆགས་ཤིང༌། དེ་རིང་ཚོགས་ལ་ཞེན་པ་བཞི་བྲལ་གྱི་ཁྲིད་གསུང་བ། ངེད་ཤར་ཕྱོགས་ནས་ཡོངས་པའི་དཔོན་སློབ་ཀུན་གྱིས་ཞུས་ཤིང༌། དེར་རྗེའི་ཕྱགས་ཕྱིར་བྱོན་འདུག་པས། ཁྭ་ཆར་བྱང་ཆུབ་སེམས་དཔའི་དྲུང་དུ།
གཟུངས་ཆེན་གྲྭ་ལྔ་དང༌། གཙུག་ཏོར་གདུགས་དཀར་ཅན། ལྷ་མངས་གཉིས་ཀའི་དབང་དང༌། ལྷ་མོ་འོད་ཟེར་ཅན་ལྷ་ལྔའི་དབང༌། འཇམ་དབྱངས་ཤེས་རབ་རྒྱ་མཚོའི་དྲུང་དུ་སེང་གེ་སྒྲ་རྗེ་བཙུན་བསོད་ནམས་རྩེ་མོའི་ཡིག་ཆའི་སྟེང་ནས་རྗེས་གནང༌། གདོན་དགྲོལ་དཀར་ཤཱཀ དམར་ཆོས་རྒྱལ། གདུང་བརྒྱུད་རིན་རྒྱལ་རྣམས་ཀྱིས་མཛད་པའི་ལུང་ཡང༌། ཆུ་འདུས་པའི་སྡེ་པ་ཞལ་ངོའི་ཟླ་ལ་རྡོ་རྗེ་འཆང་ཆེན་པོས་བཀའ་སྩལ་གནང་ནས་ཐོབ། དེར་རྡོ་རྗེ་འཆང་གིས་འབུལ་སྡུད་ལ་ཕན་པའི་དངོས་པོའི་གནང་སྦྱིན་བསམ་གྱིས་མི་ཁྱབ་པ་དག་དང༌།
ཁྭ་ཆར་བྱང་ཆུབ་སེམས་དཔའ། འཇམ་དབྱངས་ཤེས་རབ་རྒྱ་མཚོ་བ་གཉིས་ཀྱིས་ཀྱང་རྗེ་རོང་ཆེན་པའི་དགོངས་རྫོགས་ལ་དམིགས་པའི་དེར་འབུལ་བ་བྱུང་བ་ཀུན་སྩལ། སེམས་དཔའ་ཆེན་པོ་ལེགས་པའི་ཤེས་རབ་དྲུང་ལ། དེ་དུས་གནང་རྒྱུ་ཆེར་མི་སྣང་ཡང༌། མངའ་རིས་ཕྱོགས་ནས་དགེ་བསྐུལ་དང་བཅས་བགྱིད་ཅེས་བརྩེ་བའི་ཐུགས་དུངས་ཡང་དག་སྣང༌། དེ་རྗེས་དཔོན་སློབ་ཡོངས་ཀྱིས་ཐུགས་བརྩེ་བ་ལྷུང་བ་དེའི་མཐུས། སྤྱིར་སྡེ་པ་ཆུ་འདུས་པས་གནང་སྦྱིན་དཔག་མེད་དང༌། ལྷག་པར་ཆུ་འདུས་མཁས་བཙུན་པའི་དྲུང་གིས་སྣམ་བེམ་སྐྱེར་ཁ་སྣམ་བུ་གང་ཞིག་ལ་དེ་བས་ལེགས་པ་རང་རེས་གྱོན་མ་མྱོང་གསུང་བའི་ན་བཟའ་དཔེ་བྲལ། དེས་གཙོས་པའི་འབུལ་བ་གནང་སྦྱིན་ཡང་དག་སྩལ་ཞིང༌། དེ་ལྟའི་ན་བཟའ་དེ་ནི་ཕྱིས་གསེར་མདོག་ཅན་གྱི་ཆོས་འཁོར་ཆེན་མོ་མཛད་དུས་ཀྱང་སྐུ་ལ་གསོལ་ཞིང༌།
དེ་རྗེས་གློ་བོ་ཆོས་རྗེ་བློ་གྲོས་རྒྱལ་མཚན་པ་ལ་མངའ་རིས་ལ་ཕེབས་དུས་སྩལ་ནས། དིང་སང་བདག་པའི་མཆོད་ཞིང་དུ་མངའ་རིས་ན་བཞུགས་སོ། ། དེར་རྡོ་རྗེ་འཆང་གི་བཀའ་ལུང་ལ། ད་རེས་གསང་ཕུའི་དུས་མཆོད་གཏོང་བ་སོགས་ལ་བྱོན། གློ་བོ་ནས་ཀྱང་དུས་མཆོད་རང་གི་སྟེངས་སུ་མི་འབྱོར་པ་འདུག་ཀྱང༌། དགུན་ཆོས་སྟེངས་སུ་མང་ཇ་འགྱེད་བཅས་ཀྱི་བསྐུལ་འདེབས་བྱེད། ངེད་མངའ་རིས་སུ་ལོ་ངོ་གསུམ་ཙམ་ལས་མི་ཐོགས་པས་སླར་ངོར་ཚོར་སླེབས་པ་གསན་སྐབས་བྱོན། ཆོས་འཕྲོ་སོགས་ཡོང་བ་བགྱིད་སོགས་ཀྱི་བསླབ་སྟོན་དང༌། མར་ཕྱོགས་ཀྱི་སྡེ་པ་སོ་སོར་ཡང་འབུལ་སྡུད་ལ་ཕན་པའི་བཀའ་ཤོག་ལམ་ཡིག་སྩལ་ཞེས། འདི་དག་ཆུ་འདུས་པ་དབང་ཕྱུག་གི་ངག་ལས་དངོས་ཀྱིས་ཐོས་སོ། །
གསང་སྔགས་རབ་འབྱམས་སློབ་མཁས་གོང་མའི་མདུན། ། ཇི་བཞིན་མཁས་པར་བསླབས་ཁྱོད་ཁེངས་མིན་ལ། ། རང་བློ་ཡིག་ངོར་དྲངས་པའི་མཁས་འདོད་ཅན། ། སྨྲ་བརྗོད་མཁན་དེ་གླུ་མཁན་གཞོགས་འཕྱའི་ཚུལ། ། རོང་སྟོན་བསྟན་པའི་ཉི་མ་ནུབ་ཀྱི་སྤོར། ། མཛད་པའི་རྗེས་མཐར་ཡོངས་སུ་ནུབ་ནས་སླར། ། ཁྱོད་སྐུ་དགེ་མཚན་བྱེ་བའི་འོད་དཀྲིས་ཅན། ། ལེགས་སྨོན་ཤར་གྱི་རི་རྩེར་ལྷང་ངེར་གསལ། ། རིག་འཛིན་འཆི་མེད་མཆོག་བརྙེས་གྲུབ་པའི་རྗེ། ། དྲང་སྲོང་བགྲེས་པོའི་སྤྱན་སྔར་རྒན་པོའི་ངག །
ཕྱིས་འབྱུང་བྱིས་པའི་བླ་བརྗོད་མ་འདྲེས་པའི། ། སྔོན་རབས་ཆོས་ཀྱི་རོ་བཅུད་ཚིམ་པར་བཞེས། ། ཚུལ་གནས་དྲི་བསུང་འཕྲོ་བའི་མཁན་པོ་མཆོག ། ཞི་དུལ་སྦྱངས་པའི་གནས་བརྟན་དམ་པའི་དྲུང༌། ། ཇི་སྐད་བཤད་པའི་ལས་གྲྭ་དཔེ་བྲལ་ལས། ། གང་ཁྱོད་བསྙེན་པར་རྫོགས་ཞེས་གཏམ་དུ་གླེང༌། ། འདུལ་བ་རྒྱ་མཚོའི་ཕ་རོལ་མཐར་ཕྱིན་ཞིང༌། ། གནང་བཀག་ཁྲིམས་བརྒྱའི་ངེས་གནས་ནོར་བུའི་མཛོད། ། འདུལ་འཛིན་འབུམ་སྡེའི་དེད་དཔོན་ཟླ་བྲལ་ཁྱོད། ། གསོལ་བཞིའི་ལས་ཀྱི་སྒྱུ་ཐབས་ལེན་འདི་མཚར། །
རང་བཞིན་ཁྲིམས་ཀྱི་ལུས་གཙང་དྲི་མ་མེད། ། བག་ཡོད་ཤེས་བཞིན་གོས་མཆོག་འཛིན་པ་ཅན། ། མཁན་སློབ་ལས་ཀྱི་ཆོ་གའི་མིག་འཕྲུལ་ལ། ། ཅི་ནས་བརྟན་འདི་དམ་ཆོས་སྒྱུ་མའི་གར། ། ཞེས་པཎྜི་ཏ་ཆེན་པོ་ཤཱཀྱ་མཆོག་ལྡན་དྲི་མེད་ལེགས་པའི་བློ་གྲོས་ཀྱི་རྣམ་པར་ཐར་པ་ཞིབ་མོ་རྣམ་པར་འབྱེད་པ་ལས། བསྙེན་པར་རྫོགས་པའི་སྐབས་ལས་བསྒྲགས་པའི་རབ་ཏུ་བྱེད་པ་དགུ་པའོ།། །། དེར་འབུལ་སྡུད་ཀྱི་དངོས་གནས་རྣམས་ཞུ་ཕྱིར་མར་ལམ་རྗེ་དོན་ཡོད་དཔལ་བ་དཔོན་སློབ་རྣམས། སྤན་ཁྱུང་ཚང་ན་བཞུགས་པའི་དྲུང་དུ་བྱོན་པས་དགེས་དགེས་དཔག་མེད་དང༌། ན་ནིང་སྐྱོར་མོ་ལུང་ཚོར་བསྡད་དུས་སློབ་དཔོན་འགའ་ཁང་པའི་གསུང་གིས། མཁན་ཆེན་ཆོས་སྐྱབས་པས་རྣམ་སྲས་ལུས་དང་གྲིབ་མ་བཞིན་དུ་འབྲང་གསུང༌།
གནས་སྒོ་སློབ་དཔོན་པ་ལ་ཐུགས་མཐོང་ཆེ་ཟེར་དུས། འཆམས་སྐུ་གོག་པོ་དཀོན་གཉེར་གྱིས་དྲུང་པའི་ཉམས་ཅིག་ལས་མ་བྱུང༌། ད་འ་རྫི་རྫི་བ་འདུག་གོ ། ངེད་ཀྱིས་ཀུན་མཁྱེན་སྒ་གདོང་པ་ལ་ཚེ་དབང་དང༌། བཀྲ་ཤིས་ཚེ་རིང་མའི་དབང་གསོལ་བ་བཏབ་ནས་ཞལ་གྱིས་བཞེས་ཡོད་པས་མིང་དེའི་དོན་ཁྱེད་ལ་ལྡན་དགོས་པ་ཨ་ཕོ་རྒན་པོ་དང་ལྷན་ཅིག་ཞུ་བ་ལགས་སོ་གསུང༌། ངེད་ལ་སྐྱེལ་ཐུང་གི་ཚུལ་དུ་རིན་ཆེན་གླིང་བར་ཕེབས། རྗེའི་དྲུང་དང་མཆོད་ཡོན་ཐུགས་སྣང་དག་པར་འདུག་ཅིང༌། དད་མོས་ལྷག་པར་ཆེ་བ་གནང་བས། ངེད་དཔོན་སློབ་གསར་རྙིང་ཡོས། ནང་པའི་ནང་དེར་གནས་ཚང་བྱས།
དེའི་ཡ་ཚད་ཀྱི་ཇོ་མོ་དགོན་ཆུང་ཆུད་དེར། ཀུན་མཁྱེན་སྒ་གདོང་པ་བཞུགས་པ་གནང་བའི་སར་ངེད་དཔོན་སློབ་དང༌། རིན་ཆེན་གླིང་ནང་པ་རྣམ་པས་ཕྱིན། མ་ཕམ་གཡག་པ་ལས་ཆོས་རྗེ་གཞོན་ནུ་སེང་གེ་བས་གསན། དེ་ལ་ཀུན་མཁྱེན་སྒ་གདོང་པ་རང་གིས་གསན་པའི་ཚེ་དཔག་མེད་གྲུབ་པའི་རྒྱལ་མོའི་ཚེ་དབང་དང༌། བཀྲ་ཤིས་ཚེ་རིང་མཆེད་ལྔའི་རྗེས་གནང་བྱུང་ཞིང༌། དེའི་སྐབས་ནམ་ཟླ་དཔྱིད་སོས་ཀྱང་གངས་ཐུལ་ཙམ་བབས་པས་ཀུན་མཁྱེན་སྒ་གདོང་པའི་གསུང་གིས། ཁྱེད་དཔོན་སློབ་ལ་ཚེ་རིང་མ་འགོ་བར་སྣང་གསུང་ཞིང༌། དེ་དུས་ཀུན་མཁྱེན་སྒ་གདོང་པ་སྐུ་ཆས་ཇོ་གདན་ཆོས་ལུང་པའི་ལུགས་ཀྱི་ཕྲག་དབྱུང་མ། དེའི་ཕྱི་ལ་སྣམ་སྟོང་དུར་ཁ་དར་ལྗང་གིས་མཐར་ཆག་བྱས་པ་ཞིག་དང༌།
དབུ་ཞྭ་པཎ་ཞྭ་དམར་པོ་སྣ་རིངས་ཅིག་གསོལ་འདུག་པས། ངེད་དེར་འདུས་ཀྱི་སློབ་དཔོན་ཡོ་འགའ་རེ་སྐུ་ཆས་ཀྱི་རྣམ་པའི་ཚུལ་འགའ་རེ་གཏོར་མ་ཚེ་རིང་མའི་གངས་གཏོར་ཡིན་ཟེར་བའི་རི་འདྲ་བ་ལ་མར་གྱིས་བྱིལ་བྱིལ་བྱས་པ་འདུག་པ་ལ། འགའ་རེ་རོལ་མོའི་ཆས་རྡུང་བའི་རྣམ་འགྱུར་སོགས་རྒྱུ་མཚན་མ་ངེས་པ་སོ་སོ་ནས་རྒད་ཆ་ཆེ་བ་རེ་བྱུང་བ་ཅིའི་རྟེན་འབྲེལ་ཡིན་ནི་མ་ངེས་གསུང་ཞེས་རྣལ་འབྱོར་དབུ་ལེགས་གྲུབ་ཆེན་པའི་གསུང་སྒྲོས་ལ་སོགས་བརྒྱུད་པའོ། ། དེར་གསང་ཕུ་ཚོ་འདི་ལ་རང་མོས་འབྲེལ་ཆེ་ཞེས། བུ་སྟོན་ཐམས་ཅད་མཁྱེན་པའི་ཐུགས་དམ་ཟབ་ཁྱད་རྔོག་ལོ་ཙཱ་བ་བློ་ལྡན་ཤེས་རབ་ནས་བརྒྱུད་པའི་འཇམ་དབྱངས་གང་བློ་མའི་བསྟོད་བསྒྲུབ་འོད་ཟེར་དགུ་ཕྲུགས་མ་དེ་ཡང༌། ངེད་ཤར་ནས་འོངས་པའི་དཔོན་སློབ་རྣམས་ལ་སྩལ། དེ་ནས་མར་ལམ་གཞིས་ཀ་རིན་སྤུངས་ནས། ངུར་སྨྲིག་གི་རྗེ་བཙུན་སྒྲོལ་མ་དང་མཇལ། དཔལ་སྡེ་ལ་བྱས་ནས་མར་ལམ་ཉེས་སྐྱོན་གཏན་མེད་པར་གསང་ཕུར་ཕྱིན་ཞིང༌། དབྱར་ཆོས་ཀྱི་དུས་མཆོད་སྟེངས་སུ་ཇ་ཕོགས།
སྐམ་འགྱེད་སོགས་སྔོན་མེད་ཀྱི་སྲོལ་རྒྱ་ཆེར་གཏོད་པའི་དུས་མཆོད་བཟང་དཔེ་ལ་འཁྱེར་བ་རང་རེའི་བསམ་པ་སྙིང་ནས་ཚིམ་པ་བྱུང་ཞིང༌། སྤྱིར་གསང་ཕུའི་སློབ་དཔོན་ཚོ་ལ་དུས་མཆོད་མ་ཐོངས་བར་ཕྲིན་ལས་ཆེར་མི་ཡོང་ཞིང༌། དུས་མཆོད་ལེགས་པ་རེ་ཐོངས་རྗེས་འབད་མེད་ལྷུན་གྲུབ་ཡོང་བ་ཞིག་ཡོད་པ་ལྟར། རང་རེ་ལ་ཡང་དུས་མཆོད་དེ་ཐོངས་ཕྱིན། གྲྭ་པ་རྣམས་ལའང་ན་ཚ་ཤི་ཆད་དཀོན་པ་དང༌། ཁ་ཏོན་སློབ་གཉེར་འཕེལ་ངེས་བྱུང་བས། འཕྲང་པོ་ཉི་མ་ཕུག སྐྱོར་མོ་ལུང༌། གུང་ཐང༌། མཁར་རྩེ།
ནཱ་ལེནྡྲ། གླང་ཐང༌། ཆོས་སྡིངས། རྒྱ་མ་སོགས་ངེས་མེད་དུ་འཕོ་སྐྱས་ལ་བརྟན་པའི་འཆད་ཉན་སྙིང་ནོན་པ་རང་བྱུང་ཞེས་འཕྲོས་སོ། ། དེར་དུས་མཆོད་དེ་ཐོངས་རྗེས་ནཱ་ལེནྡྲར་ཕེབས་པས་དེ་དུས་རྗེ་རོང་ཆེན་གྱི་ནང་རྟེན་ཐུབ་དབང་དང༌། དངུལ་གདུང་གི་རབ་གནས་ལ་བདག་པོ་མཐུ་སྟོབས་དབང་ཕྱུག་ཞྭ་ལུ་བ་བསོད་ནམས་རྒྱལ་བ་སྤྱན་དྲངས་འདུག་པའི་རབ་གནས་གྲོལ་རྗེས་ངེད་ཚོས་སླེབས། དེར་ཁོང་དག་གི་སྐྱོར་ཟློས་ལ་མར་ལམ་རྫོང་དཀར་དུ་ཀུན་མཁྱེན་སངས་རྒྱས་འཕེལ་བས་སྤྱན་དྲངས། དེར་རོང་ཕྱོགས་ན་བྲག་ཁྱུང་མགོ་སྡིག་པ་འདྲ་བ། སྐྱེད་ཚལ་གྱི་ཆོས་གྲྭ་ལ་ས་དགྲ་ཆེ་བ་ཞིག་ཡོད་པ་ལ། གཏོར་མ་གཏད་ནས་འཕངས་པའི་དེ་མ་ཐག་བྲག་རལ་ནས་བྱུང་ཟེར་བ་དང༌།
ཞག་ལྔ་དྲུག་ཅིག་གི་གོང་ཙམ་དུ་ནཱ་ལེནྡྲ་རང་དུ་ཐོག་བྱུང་བ་སྡིགས་མཛུབ་ཀྱིས་བསྐོར། ཤིང་སྡོང་གདགས་གཞི་ཅན་ཞིག་ཡོད་པ་ལ་བརྒྱབ་པ་དངོས་གསལ་དུ་ཕེབས་པས་དད་མོས་ཀྱིས་སེམས་དྲངས་ནས་ཀྱེ་རྡོར་རྒྱུ་དབང༌། གུར་ལྷ་བརྒྱད། ཁྱད་པར་ཞལ་བཞི་པའི་བསྙེན་བསྒྲུབ་ལས་གསུམ། སྦགས་ཆོག་བྲམ་ཟེའི་རིག་གཏད་དང་ལྔའི་རྗེས་གནང་བསྒྲུབ་སྐོར་རྣམས་ཞུས་ཤིང༌། དེའི་དགུན་ཀླུ་གོང་ཕྱོགས་སུ་དེའི་རྒྱལ་པོས་གནོད་འཚེ་ཆེར་བྱུང་བ། ནཱ་ལེནྡྲ་ནས་ཆོས་རྗེ་དགས་པོ་བའི་སྐུ་ཆོས་ཀྱིས་བཅིངས་པ་ལ་སྟྭ་གྲི་བསྣུན་པས། ཤིང་སྡོང་ལ་ཁྲག་ཤོར་ཞིང༌། དམ་ལ་དངོས་སུ་ཐོགས། དེའི་སྙན་པས་དབུས་གོང་མའི་ཐུགས་ལ་རྒྱ་འདྲའི་ཚང་བཅས་ལོ་མང་པོ་སོང༌།
དབུས་ཕྱོགས་ཀྱི་བླ་མ་ནུས་ཆེ་ཆེ་མོ་མང་པོས་བཏུལ་ཀྱང་གཏན་གླགས་མ་ཕྱེ་བ་ལ། ཆོས་རྗེ་པ་ནཱ་ལེནྡྲ་ནས་སྤྱན་དྲངས་ཞག་བཅུར་བསྟེན། དེ་དང་ཆོས་འབེལ་གཏམ་གནང་སྐད་ཅིང༌། མཐར་ཁོ་ཉིད་རྒྱ་གར་དུ་པཎྜི་ཏ་བུདྡྷ་བྷ་དྲ་བྱ་བར་སྐྱེ་བ་བཟུང་རྒོལ་བ་སོགས་གསལ་པོར་ཞུས། ཞབས་སྤྱི་བོར་ནོད་ནས་ཕྱིར་ཐོན། གོང་མ་ཆེན་མོ་སྐུ་ཁམས་སོར་ཆུད་རྗེས་འབུལ་བ་ཞབས་འདེགས་བསམ་གྱིས་མི་ཁྱབ་པ་དང་བཅས་བྱོན་པའི་ཚུར་ལམ། ངེད་གསང་ཕུའི་དགུན་ཆོས་ལ་འགྲོ་བ་དང་རམ་སྒང་དུ་མཇལ་བས་ཡིད་སྤྲོ་བ་བྱུང་ནས། རྗེ་རང་གི་ཐུགས་དམ་ཕྱག་ན་རྡོ་རྗེ་འབྱུང་པོ་ཀུན་འདུལ་གྱི་རྗེས་གནང་ཞིག་ཞུ་ཞེས་ཞུ་བ་གནང་བས། ཆོས་རྗེ་དགས་པོའི་གསུང་གིས། དེ་ཀ་བྱེད་བྱིན་རླབས་ཀྱི་རྒྱུན་བརྟན་པར་ཡོད་གསུང་དགེས་བཞིན་དུ་སྩལ།
དེ་ཕྱིན་ཆད་བསྒོམ་བཟླས་མ་ཆག་པར་བྱས་ཤིང༌། ཧཱུྃ་བཛྲ་ཕཊ་འདིས་ཆོ་ཕྱེ་བ་ཞིག་ཡིན་གསུང་ནས། དྲིན་ཅན་སྤྱང་ལུང་པའི་བཀའ་འབྲེལ་གསན་པའི་ཐོག་མ་རང་ཡིན་པས་དེ་ལྟར་གསུང་ཞེས་བདག་ཅག་ལ་བཀའ་སྩལ་ཏོ། ། དེའི་ལོ་དགུན་ཆོས་སྟེངས་སུ་མངའ་རིས་གློ་བོ་ནས། ནང་ཆེན་དཔལ་དྲུང་བཙན་ཞེས་པས་མགོ་བྱས་པའི་གསང་ཕུར་མང་ཇ་བསྐོལ་བ་ལ་གནང་བ་ཀུན་གྱིས་ལམ་བདེ་བ་ཁོ་ནས་ལེགས་པར་བརྟོལ་ཏེ། དེར་མང་ཇ་ཞག་སྦྲེལ་མང་པོ་དང༌། ཛ་ཏི། རས་སྔོ་དམར་སོ་བ་འགའ་བྱི་སོགས་སྟོད་རྫས་ཀྱིས་ཚོགས་ལ་སྤྱི་འགྱེད་བཟང་པོ། མཁན་སློབ་རྣམས་ལ་དགོངས་ཇ་བུ་རམ་སྟེངས་སུ་ཤེལ་ཀ་ར། རྒྱལ་མོ་ཀ་ར།
བྱེ་མ་ཀ་ར། རྒུན་འབྲུམ་སོགས་ཤིང་འབྲས་རྣམ་གྲངས་མང་པོ། རྒྱ་གར་ནས་འོངས་པའི་དགེ་སློང་གིས་བསྟེན་རུང་ཁ་ན་མ་ཐོ་བ་མེད་པའི་བསྙེན་བཀུར་བློ་འདས། ཟངས། གསེར། བྱི་རུ། སྤོས་ཤེལ། མུ་ཏིག་སོགས་ཀྱི་འབུལ་བ་གྱ་ནོམ་པ་སྔོན་ཆད་མཐོང་ཐོས་ཀྱི་ཡུལ་དུ་མ་གྱུར་པའི་ཟབ་རྒྱས་དཔག་མེད་བྱུང༌། དེར་ལོ་རྒྱུས་མཁན་པོ་འདུས་པའི་དབུས་སུ་པཎ་ཆེན་རིན་པོ་ཆེ་ཉིད་ཀྱིས་གནང་ནས། རྒྱལ་བའི་བསྟན་པ་སྤྱི་དང་ཁྱད་པར་དག་ལས་བརྩམས་ཏེ།
སྙན་ངག་གི་ཚིགས་སུ་བཅད་པ་སྤེལ་ལེགས་ངང་པའི་སྒྲ་དང༌། བུང་བའི་དབྱངས་ལྟར་རྗེས་སུ་སྒྲོག་པར་མཛད་པས་དེར་འདུས་པ་ཀུན་དང༌། ཁྱད་པར་མངའ་རིས་པའི་མོས་དགེ་ཅན་དེ་དག་གིས། སྔོན་ཆད་རྣ་བའི་རྒྱན་ཆར་མ་བླངས་པའི་ལེགས་བཤད་ཨུཏྤ་ལའི་ཕྲེང་བ་གསར་པ་དག་གིས་ཡིད་དབང་ལྷག་པར་ཕྲོགས། སྙིང་ནས་དད་པའི་སྤུ་ལང་ལོང་དུ་རྒྱ་ཆེར་གཡོས་པར་གྱུར་ཏེ་རང་རང་གི་རྒྱན་དུ་བཏགས་པའི་སྤོས་ཤེལ་གྱི་ཞགས་པ་ཡིད་དུ་འོང་ཞིང་རིན་གཞལ་དཀའ་བ་དག་ཀྱང་རྡོས་ཕངས་པ་མེད་པར་ཆམ་ཆོམ་དུ་བརྡུངས་ནས་སྤོས་དུད་སྦྱངས་ཏེ་དད་པའི་མིག་ཆུའི་ཡོན་ཆབ་ཀྱིས་བཞིན་རས་ཀྱི་མེ་ཏོག་བརྒྱན་པར་བྱས་ནས་འདུས་པའི་ཚོགས་དེ་དག་ལ་གུས་པར་བསྟབས་སོ། ། དེར་ཡོང་པའི་དགེ་བའི་ལས་ཅན་དེ་དག་སླར་རང་ཡུལ་དུ་ལམ་གྱི་འཇིགས་པ་གང་གིས་ཀྱང་མ་རེག་པར་སོན་པར་གྱུར་ཚེ། དངོས་ནས་ཀྱི་ཚུལ་དེ་དག་རྒྱ་ཆེར་སྒྲོག་ཅིང༌། ལྷག་པར་སྙན་ངག་གི་ཚིག་འབྲུ་གསར་པའི་ཡི་གེ་དག གློ་བོ་སྡེ་པ་ཚངས་ཆེན་བཀྲ་ཤིས་མགོན་པོའི་སྤྱན་ལམ་དུ་ཕེབས་པས་དགེས་པ་རབ་དང་མཆོག་གི་རྩེར་བྱོན་ཞེས་གྲགས་ཤིང༌། དེ་དུས་ཀྱི་སྙན་ངག་གི་ཚིག་སྡེབས་ལེགས་སུ་བསྒྲིགས་པའི་ཆ་ཙམ་ཞིག་བརྗོད་ན།
འཛམ་བུའི་སྒྲ་ཡིས་མཚོན་པ་ཡི། ། ཞིང་འདི་མཛེས་པའི་རྒྱན་དྲུག་དང༌། ། སྤྱོད་པའི་བརྟུལ་ཞུགས་གྲུབ་པ་ཡིས། ། འཕགས་ཡུལ་བདུད་རྩིའི་ལམ་ཆེན་གཏོད། ། ཅེས་རྒྱ་གར་དུ་དམ་པའི་ཆོས་རྒྱས་ཤིང་དར་ཚུལ། རྨོངས་པའི་ཁང་བུར་ཡུན་རིང་དུ། ། མི་ཤེས་ནད་ཀྱིས་གཟིར་བ་ཡི། ། གངས་ཁྲོད་མུན་པའི་སྨག་རུམ་འདིར། ། ལོ་པཎ་ཆོས་ཀྱི་ཉི་མས་བསྐྱངས། ། ཞེས་བོད་ཡུལ་དུ་སངས་རྒྱས་ཀྱི་བསྟན་པ་རིན་པོ་ཆེ་འཕེལ་ཚུལ།
སྨོན་ལམ་གྲུབ་པའི་རྒྱལ་སྲས་ནི། ། པདྨོ་ཅན་དང་འཇམ་དབྱངས་དང༌། ། ཀུན་གྱི་ཡབ་གྱུར་ཀུན་བཟང་གིས། ། འགྲོ་འདིའི་བདེ་སྐྱིད་ཡུན་རིང་བཟུང༌། ། ཞེས་ཆོས་རྒྱལ་མེས་དཔོན་རྣམས་གསུམ་གྱི་སྐུ་རིང་ལ་བསྟན་པ་སྔ་དར་གྱི་བྱུང་ཚུལ། མདའ་ལྔ་ལྡན་པའི་སྙིང་སྟོབས་ཀྱིས། ། འབྱུང་པོའི་དཔུང་ཚོགས་ཀུན་བསྡུས་ནས། ། དུས་མཐར་རྒྱལ་ངན་གླང་ཆེན་གྱིས། ། རྨོངས་པའི་དུག་གིས་ཉེར་གཙེས་མོད། ། ཅེས་གླང་དར་གྱིས་བསྟན་པ་བསྣུབས་ཚུལ།
དེ་ཚེ་དེར་ཡང་དགེ་བློ་ཅན། ། སེམས་དཔའ་སྙིང་སྟོབས་ཆེན་པོས་ནི། ། མཐུ་སྟོབས་ཡེ་ཤེས་སྣང་བ་ཡིས། ། མུན་པའི་ཀློང་ཆེན་སྐད་ཅིག་བསལ། ། ཞེས་ལྷ་ལུང་དཔལ་གྱི་རྡོ་རྗེས་གླང་དར་སྒྲལ་ཚུལ། ཐུབ་པའི་བླ་མ་འཇམ་པའི་དབྱངས། ། སྙིགས་མ་ལྔ་ལ་བརྩེར་དགོངས་ནས། ། ཉི་མའི་གཉེན་གྱི་གདུང་འཛིན་པའི། ། ཡེ་ཤེས་འོད་ཅེས་བྱ་བ་འཁྲུངས། ། ལྟ་ངན་བོན་གྱི་གཞུང་ལུགས་དང༌། །
སྦྱོར་སྒྲོལ་ཆོས་སུ་སྒྲོག་པའི་ངག ། སྐལ་དམན་མུ་སྟེགས་གཞོགས་འཕྱ་བའི། ། སྤྱོད་པའི་ལམ་ངན་དེངས་པར་མཛད། ། ཅེས་བསྟན་པ་ཕྱི་དར་གྱི་དབུ་བརྩམས་ཚུལ། དེ་ནས་མངའ་རིས་ཀུནྡའི་གཉེན། ། ལོ་ཆེན་སྒྲིབ་བྲལ་ཟླ་བ་དང༌། ། བྱང་ཕྱོགས་པད་ཚལ་བྱེད་པའི་ལྷ། ། བློ་ལྡན་སྨྲ་བའི་ཉི་མ་བལྟམས། ། ཞེས་ལོ་ཆེན་རིན་བཟང་དང༌། རྔོག་བློ་ལྡན་ཤེས་རབ་བྱོན་ཚུལ།
དུས་དེར་འཆད་རྩོད་རྩོམ་པ་དང༌། ། ཐུབ་བསྟན་རིན་ཆེན་འཛིན་པའི་ཕུལ། ། འཇིགས་རྟེན་མིག་གྱུར་ལོ་ཙཱ་བས། ། ཁ་བ་ཅན་ལྗོངས་ཡོངས་སུ་ཁྱབ། ། ཅེས་འབྲོག འགོས། མར་པ་ལོ་ཙཱ་སོགས་པ་བསྟན་འཛིན་གྱི་སྐྱེས་བུ་དཔག་མེད་བྱོན་ཚུལ། དུས་འདིར་ངེས་པར་མིའི་དབང་པོ། ། ཚངས་པ་བཞིན་དུ་དགེ་བ་དང༌། ། དཔལ་དང་འབྱོར་པ་ཕུན་སུམ་ཚོགས། །
བཀྲ་ཤིས་དཔལ་གྱི་མགོན་པོ་དེས། ། ཞེས་སྦྱིན་བདག་གི་ངེས་གནས་ཀྱི་ཚུལ། ས་སྟེངས་འདི་ན་འགྲན་མེད་ཅིང༌། ། སྐྱ་རེངས་བུ་ལྟར་གྲགས་པའི་ཏོག ། སྲིད་རྩེའི་བར་དུ་བསྒྲེང་མཁས་པའི། ། བསྟན་པའི་རིང་ལུགས་ཉེ་བར་བཟུང༌། ། ཞེས་ས་སྐྱ་པའི་བསྟན་པའི་སྦྱིན་གནས་མཆོག་ཏུ་བཞུགས་ཚུལ། དཔལ་ལྡན་ས་སྐྱའི་རིག་འཛིན་དབང༌། ། ཀུན་དགའི་ཆོས་ཀྱི་འཁོར་ལོ་བསྒྱུར། ། བླ་ན་མེད་པའི་དོན་སྩོལ་བ། །
འདོད་དགུའི་དཔག་བསམ་བཟང་པོ་རྙེད། ། ཅེས་ཁྱད་པར་དེ་དུས་རྡོ་རྗེ་འཆང་སྤྱན་དྲངས་པའི་སྐབས་མཚོན་ཚུལ་རྣམས་ཚིག་ཉུང་ཞིང་དོན་མང་བ། སྡེབས་ལེགས་པའི་ལེགས་པར་བཤད་པས་ཐུགས་མཆོག་ཏུ་དགེས་ཏེ། ད་ནི་འདི་ལྟ་བུའི་བསྟན་འཛིན་གྱི་སྐྱེས་བུ་དམ་པ་འདི། ས་འདིར་སྤྱན་ཅི་ནས་འདྲོངས་པར་བྱས་ནས་སངས་རྒྱས་ཀྱི་བསྟན་པ་ཡོངས་སུ་རྫོགས་པའི་རྒྱུན། རྒྱ་ཆེན་པོ་དར་ཞིང་རྒྱས་པའི་བྱ་བ་བསྒྲུབ་པ་ཉིད་ལ་ནན་ཏན་དུ་བགྱིད་དོ། ། ཞེས་ཐུགས་ཀྱི་ཡུལ་དུ་དགོངས་ནས་ཡང་ནས་ཡང་དུ་གསུང་བྱོན་པ་ཡིན། ཞེས་དེ་དུས་ཀྱི་ཞབས་འབྲིང་དག་གཅིག་གི་ངག་ནས་གླེང་ངོ༌། ། དེར་གསང་ཕུའི་དགུན་ཆོས་གྲོལ་ནས། འཕྲང་ཕུའི་དཔྱིད་ཆོས་མ་ཚུགས་བར་དུ་གྲྭ་ཐང་དུ་ཕེབས་ནས།
ཆོས་རྗེ་དགེ་བ་རྒྱལ་མཚན་པའི་དྲུང་དུ་ཚད་མ་རིགས་པའི་གཏེར་རང་འགྲེལ་དང་བཅས་པ་འུ་ཡུག་པའི་རིགས་མཛོད་དང་སྦྱར་བའི་ཟབ་བཤད་ཉིད་ལེགས་པར་གསན་ཞིང༌། དེར་ཆོས་རྗེ་ཤེས་རབ་ཟླ་བ་སོགས་ཀྱིས་ཞུས་པའི་ཟླ་ལ། རྡོ་རྗེ་འཇིགས་བྱེད་ཀྱི་དབང༌། རྣལ་འབྱོར་བཞིའི་ཁྲིད་ཀྱང་གསན་ནོ། ། དེ་མཚམས་འཕྲང་ཕུར་དཔྱིད་ཆོས་ལ་ཕེབས། དེ་གྲོལ་རྗེས་འཕྲང་ཕུ་ན་ཐ་སྙད་ཀྱིས་པཎ་ཆེན་རིན་པོ་ཆེ་ཉིད་ཀྱི་ཨ་ནེར་མཚོན་པའི་འཕྲང་ཕུ་བའི་ཡུམ་བགྲེས་མོ་ཞིག་བཞུགས་པ་དེས་བསླབ་བྱ་མཛད་པ་ནི། དྲུང་ནས་ཁྱེད་ལ་སྐུ་ཚེ་རིང་བ་གཅིག་པུས་ཆོག་པར་སྣང་བས། ཚེ་བསྒྲུབ་རང་ལ་འབུངས་མཛོད་ཅིག སྐུ་ཚེ་རིང་ན་དེ་བར་ལ་ང་ལྟའི་འགྲན་ཚོལ་རང་མཉམ་ཡོ་རྫོགས་ནས། འགྲན་ཟླ་ཀུན་བྲལ་གྱི་བསྟན་པའི་བྱ་བ་རླབས་ཅན་རང་འབད་མེད་དུ་མཛད་རྒྱུ་ཡོད་པས།
རང་རེ་བོད་འདྲ་བའི་གདམས་ངག་འདི་ཀུན་ལ་ཟུངས་ཤིག་རང་མི་སྣང༌། ན་ནིང་ཤེད་འདི་ན་མར་ལ། པཎྜི་ཏ་ཤཱ་རིའི་པུ་ཏྲོ་བྱ་བ་དགུང་ལོ་བརྒྱ་ཙམ་ལོན་ངེས་ཡིན་ཟེར། འཕྲལ་ནི་དགུང་ལོ་ལྔ་བཅུ་ང་བགྲང་ཙམ་འགྲོ་བའི་ཚོད་ཅིག་འདུག ཁོང་ཀུན་ལ་འཆི་མེད་གྲུབ་པ་བྱ་བའི་གདམས་པ་བཞུགས་ཟེར་ནའང༌། དེ་ཀུན་ནི་ཁམས་ལ་བྱས་རྒྱ་ནག་རྒྱལ་པོས་སྤྱན་དྲངས་སོང་ཟེར། ད་ལྟ་ཡང་བསམ་ཡས་ན་རྒྱ་གར་གྱི་པཎྜི་ཏ་ནགས་ཀྱི་རིན་ཆེན་ཟེར་བའི་མཁས་པ་ལས་ཀྱང་གྲུབ་པ་གཙོ་ཆེ་བ་ཞིག་བཞུགས་ཡོད་པར་འདུག་ཅིང༌། པཎྜི་ཏ་དེ་རང་རེའི་ཀུན་མཁྱེན་རོང་པོས་ངའི་ལོ་བདུན་གྱི་གོང་དེ་ལ། དྲང་སྲོང་སྲིན་པོ་རིའི་བདེ་མཆོག་ཕོ་བྲང་དུ། མི་གཡོ་བླ་མེད་སོགས་ཀྱི་དབང་གསན་པའི་བླ་མ་ཡང་ཡིན་པས།
པཎྜི་ཏ་དེའི་དྲུང་དུ་བྱོན་ལ། ཁོང་ལ་རྒྱ་གར་གྱི་སློབ་དཔོན་ངག་གི་དབང་ཕྱུག་དངོས་ཀྱིས་གནང་བའི་སྒྲོལ་དཀར་གྱི་ཚེ་སྒྲུབ་བཞུགས་ཟེར་བས་དེ་ཞུས་མཛོད། རྒྱ་གར་བ་བྱ་བ་རྟེན་འབྲེལ་བརྟག་དཔྱད་ཆེ་ཞིང༌། གསེར་ལ་གཙིགས་སུ་ཆེ་བས་འདི་དག་ཕུལ་ཟེར་སྔོན་གྱི་བཀྲ་ཤིས་ཁ་ཐགས། སྒོ་ཚད་མ་གསར་པ་དྲི་མ་མེད་པ་གཅིག་དང༌། གསེར་ཞོ་གསུམ་བྱིན། ལམ་གྱི་རྟ་དང་ཆས་སོགས་ཀྱང་བསྐུར་ནས། ཆུ་བྱང་ལ་བྱས་ཕྱིན་པས། པཎ་ཆེན་ནགས་རིན་བསམ་ཡས་ཀྱི་བྱང་ཆུབ་ཆེན་པོའི་དྲུང་ན་བཞུགས་པ་དང་མཇལ། དེར་ལོ་ཙཱ་བ་མངའ་རིས་པ་ཡིན་ཟེར་བའི་མཉྫུ་བ་ཟེར་བ་ཞིག་འདུག་པ་ལ་ཞུ་བ་བསྐུར་བས།
མཇལ་ཁ་དེ་འཕྲལ་རང་ལ་བྱུང༌། ཁོང་གིས་བསྐུར་བའི་བཀྲ་ཤིས་ཁ་ཐགས་བཟང་པོ་དེ་ཕྱག་མཇལ་ལ་ཕུལ་བས། འཛུམ་མཛད་ནས་མ་ཧཱ་ཙིན་གྱི་པ་ཊོ་ལ་གསུང་ཕྱག་ཏུ་བཞེས་སོ། ། དེ་ལོ་ཙཱ་བ་དེས་རྒྱ་ནག་གི་དར་དཀར་པོ་ཡིན་གསུང་ཟེར་བསྒྱུར་བྱུང༌། དེ་འཕྲལ་ཆོས་འབྲེལ་ཐོག་མ་གྱིས་གསུང༌། རྣམ་འཇོམས་དང་མཚན་བརྗོད་རྒྱ་སྐད་དུ་ལུང་སྩལ། དེའི་སང་ཉི་ཤར་ལ་བྱང་ཆུབ་ཆེན་པོའི་དྲུང་དུ། སྐུ་ཚལ་བའི་སྐུ་ངོ་རྣམས་བསྙེན་གནས་ཞུ་བ་ལ་བྱོན་གསུང༌། ཁོང་དག་ལ་བསྙེན་གནས་ཀྱི་བསླབ་སྟོན་སྩལ་རྗེས། ངེད་ལ་ལོ་ཙཱ་བ་དེ་བརྒྱུད་ནས་ཁྱེད་རྟེན་གང་ཡིན་གསུང༌།
དགེ་སློང་ཡིན་ཞུས་པས། འོ་ནང་པར་གཞན་ལ་སྟེར་དགོས། ང་ཡང་སྡེ་པ་ཐམས་ཅད་ཡོད་སྨྲ་ཀ་ཡིན་གསུང༌། བརྒྱུད་པ་གསུངས་པའི་ཀླུ་སྒྲུབ་ཡན་ཡོངས་གྲགས་འདི་ཀར་འདུག དེར་སཾ་སྐྲྀ་ཏའི་སྐད་དུ་ལུང་སྩལ། དེར་ལོ་ཙཱ་བ་མཉྫུ་བ་ལ། རང་གི་འདོད་ཀྱི་སྒྲོལ་དཀར་ཚེ་བསྒྲུབ་དེ་ཞུས་པས། ཁོ་ན་རེ། པཎྜི་ཏ་ངག་གི་དབང་ཕྱུག་དང་དུས་ཀྱང་མི་མཚུངས། དངོས་སུ་གསན་པའི་རྒྱུ་མེད།
སྔར་མི་མ་ཚོར་ཞུས་པས་ཆོག་ཟེར་ཞུས་བྱུང་བས། ཞལ་འཛུམ་མཛད་ངེད་རང་ལ་བོད་དུ་འདི་དགོས་ཟེར་བ་ཁོ་གཅིག་པུ་ལས་མ་བྱུང་ནའང༌། བར་དུ་ལོ་ཙཱ་ནི་བྱེད་དུ་མི་བཏུབ། ཁོས་ནི་ངའི་སྐད་མི་གོའམ་གསུང་ཕེབས་པའི་བཀའ་ལུང་བྱུང་བས། དེར་ངེད་ཀྱིས་ཁ་རྩང་གནང་བའི་རྒྱ་སྐད་རྣམས་ལེགས་པར་གོ ། སཾ་སྐྲྀ་ཏའི་སྐད་ཅུང་ཟད་ཤེས་ཞུས་པས། པཎ་ཆེན་ནགས་རིན་དགེས་ནས་དྲུང་དུ་བོས། རྒྱ་གར་གྱི་སྐད་དུ་འདྲི་མལ་གནང་བའི་ལན་འདེབས་རིམ་པར་ཕུལ་བས། སད་ཏ་སད་ཏ་གསུང་ཞིང༌། དེར་གསེར་ཞོ་གསུམ་པོ་ཕུལ་ནས་ཚེ་བསྒྲུབ་ཁྱད་པར་ཅན་དེ་ཡང་ཞུས།
དགེས་པའི་སྒོ་ནས་སྩལ་ཞིང༌། ཕྱག་དཔེ་ཀ་ལཱ་པའི་སྒྲ་མདོའི་པོ་ཏི་ཞིག་ཀྱང་གནང་བ་ཡང་ད་ལྟའི་བར་ཡང་ལག་ན་ཡོད་དོ། ། ཕྱིས་གོས་སྐུ་གཡེད་ཅན་འགྲུབ་པ་དང༌། ཚེ་ལ་བར་ཆད་མེད་པ་པཎྜི་ཏ་དེ་ལ་བཀྲ་ཤིས་ཁ་ཐགས་ཕུལ་བ་དང༌། ཚེ་བསྒྲུབ་ངོ་མཚར་ཅན་ཐོབ་པའི་རྟེན་འབྲེལ་དུ་འདུག་གསུང་ཞེས་ལེགས་པར་རྟོགས་སོ། ། འདི་ཐད་ཟུར་ཙམ་རྣམ་ཐར་རྡོར་རྒྱལ་མ་ན་བྲིས་སྣང་ངོ༌། ། མཁྱེན་ཡང་བློ་གྲོས་རབ་རྒྱས་སྤྲིན་གྱི་རྔ། ། སྙན་པར་བསྒྲགས་པས་རྨ་བྱ་གཞོན་ནུའི་ཡིད། ། དགའ་བའི་མདོངས་མཐའ་རྒྱས་པ་ངོམས་བྱེད་ཅིང༌། ། ཡི་རངས་གར་གྱི་ཟློས་གར་ཅི་ཡང་བསྒྱུར། །
དཔྱོད་ལྡན་ཡོངས་ཀྱི་ཚད་མའི་དཔང་གྱུར་ཏེ། ། འཇིགས་མེད་སྨྲ་བའི་དབང་པོར་མཚན་གསོལ་བ། ། གང་ལ་རྩད་ཅིང་དྲིས་པའི་དོན་འདི་རྣམས། ། ཡིད་ལ་རེ་བའི་འབྲས་སྩོལ་ཨ་ཤྭ་ཐ། ། ཚུལ་གནས་མང་ཐོས་ཞི་དུལ་བག་ཡོད་ཚུལ། ། མཐོང་བས་རབ་མགུ་གུས་པའི་སྤུ་ལོང་དག ། འབད་མེད་གཡོ་བའི་རང་བཞིན་ལས་འོངས་པའི། ། ཟང་ཟིང་ཡོན་གྱི་སྦྱིན་གནས་མཆོག་ཏུ་བཀུར། ། དཀོན་ནོར་དཔག་ཡས་འདུས་པའི་དགེ་འདུན་ལ། ། དྭང་བའི་ཤུགས་ཀྱིས་བསྟབས་ནས་དགེ་ཚོགས་དག །
མཐའ་ཡས་འགྲོ་ལ་སྦྱིན་མཛད་ཁྱོད་ཀྱི་ཐུགས། ། རབ་ཏུ་དགེས་པས་ཚིམ་སྟེ་དལ་བར་བཞུགས། ། ཆོས་སྦྱིན་བསམ་ཡས་ལྷར་བཅས་འགྲོ་བའི་ཡིད། ། ཡོངས་དྲངས་ཟང་ཟིང་མི་འཇིགས་བྱམས་པས་བསྐྱངས། ། ཕན་དང་བདེ་བའི་དཔལ་ལ་འགོད་པའི་གཉེན། ། ལུས་ཅན་ཡོངས་ཀྱི་མ་འདྲིས་མཛའ་བཤེས་མཆོག ། ཅེས་པཎྜི་ཏ་ཆེན་པོ་ཤཱཀྱ་མཆོག་ལྡན་དྲི་མེད་ལེགས་པའི་བློ་གྲོས་ཀྱི་རྣམ་པར་ཐར་པ་ཞིབ་མོ་རྣམ་པར་འབྱེད་པ་ལས། གསང་ཕུར་དགེ་ཚོགས་རྒྱ་ཆེར་སྤེལ་བའི་སྐབས་ལས་བསྒྲགས་པའི་རབ་ཏུ་བྱེད་པ་བཅུ་པའོ།། །། དེར་པཎ་ཆེན་རིན་པོ་ཆེ་དགུང་ལོ་རྩ་བདུན་དུ་ཕེབས་པ་ཤིང་ཕོ་ཁྱི་ལོའི་དབྱར་ཆོས་སྟེངས་སུ་ཐུགས་རྩོམ་ཆེ་བ་རྣམས་ཀྱི་ཐོག་མ་ཤེས་རབ་ཀྱི་ཕ་རོལ་ཏུ་ཕྱིན་པའི་བཀའ་འགྲེལ་བཞེད་ཚུལ་རྒྱ་མཚོའི་རླབས་ཀྱི་ཕྲེང་བའི་ཐུགས་རྩོམ་ཡང་གནང་ཞིང༌། དེ་གོང་དུ་ཡང་ལུས་དང་ཡན་ལག་རྒྱས་པར་བཤད་པ་ལུང་དོན་རྒྱ་མཚོ།
སྦྱོར་ཊཱིཀ་གནད་ཀྱི་སྒྲོན་མེ་སོགས་རོང་ཊཱིཀ་ཉིད་ཀྱི་དགོངས་ལེན་ཇི་ལྟ་བའི་བསྟན་བཅོས་ཕྲན་བུ་བ་དག་གིས་ཀྱང་གདུལ་བྱའི་ཞེ་འདོད་ཀྱི་རེ་བ་ཡོངས་སུ་རྫོགས་པར་མཛད་ལ། གཞན་ཡང་མཚོན་བྱེད་དཔེའི་དགེ་འདུན་གྱི་ཟུར་འདེབས་ངག་གི་དབང་པོའི་མཛེས་རྒྱན། བསམ་གཟུགས་ཀྱི་ཟུར་འདེབས་ངག་གི་དབང་པོའི་དོ་ཤལ། རྟེན་འབྲེལ་གྱི་ཟུར་འདེབས་སྲིད་ཞིའི་གནས་ཚུལ་འཆར་བྱེད་རྣམས་ཀྱང་རྣམ་བཤད་ཚིག་དོན་རབ་གསལ་ཉིད་དང་རྗེས་འབྲེལ་ཡིན་ནོ། ། དགུང་ལོ་ཉེར་བདུན་གྱི་སྐབས་ཀྱི་སྟོན་ཆག་ལ་ཡང་གྲྭ་ཚང་ཆོས་སྡིངས་སུ་ཟླ་བ་ཉིས་སྦྲེལ་ཙམ་གྱི་ཕོགས་འབུལ་མི་བྱུང་ནས་ཕེབས། དེ་དུས་སྤྱང་ལུང་རིན་པོ་ཆེའི་དྲུང་ན་བྱང་སེམས་བདེ་མོ་ཐང་པ་དཔོན་སློབ་འགའ་ལ་ཐུགས་རྗེ་ཆེན་པོའི་དམར་ཁྲིད་གྲུབ་ཐོབ་ཚེམ་བུ་བ་ནས་བརྒྱུད་པ་དེ་གནང་བའི་དབུ་ཚུགས་ཙམ་ལ་སླེབས་ནས་ངེད་གྲྭ་ཚང་པ་ཀུན་གྱིས་ཞུས། དེ་གྲོལ་རྗེས་རི་བོ་དགེ་ལྡན་པའི་དགེ་བཤེས། ཕྱིས་དཀར་བརྒྱུད་དུ་ཕྱོགས་པ་ཤ་ར་རབ་འབྱམས་པ་སངས་རྒྱས་སེང་གེ་བས་ཞུ་བའི་གཙོ་བྱས་ནས། འབྲི་སྟག འབྲུག་པ་སྟོད་སྨད།
ཀརྨ་ཞྭ་དམར་ནག་གཉིས་ཀའི་བརྒྱུད་པ་ཚང་བའི་ནཱ་རོ་ཆོས་དྲུག་དང༌། ཕྱག་རྒྱ་ཆེན་པོ་སྤྱན་སྔ་བསོད་ནམས་རྒྱལ་མཚན་པས་མཛད་པའི་ཁྲིད་ཡིག་མ་རིག་མུན་སེལ་དུ་གྲགས་པ་དེའི་སྟེང་ནས་ལྷན་ཅིག་སྐྱེས་སྦྱོར། ཡང་དགོན་པའི་རི་ཆོས་སྐོར་གསུམ་གྱི་ལུང་སོགས་དང༌། ཡང་དེ་གྲོལ་རྗེས་རང་ཆོས་རྗེ་ཤེར་འབྱུང་བློ་གྲོས་སྦས་པ་ཞུ་བའི་རི་བོ་དགེ་ལྡན་པའི་གྲུབ་ཐོབ་ཆེན་པོ་རང་དུ་གྲགས་པ་དེས་ཞུས་ནས། ནཻ་གུའི་ཁྲིད་ཚར་གཅིག་ཀྱང་ཐོབ་ཅིང༌། སྔ་ཕྱིར་ནཻ་གུ་ལན་བཞི་ཞུས་ཞེས་པཎ་ཆེན་རིན་པོ་ཆེ་ཉིད་ཀྱི་སློབ་མ་མངའ་རིས་སུ་བྱོན་པའི་བསྒྲུབ་པའི་བརྒྱུད་འཛིན་གཅིག་པུ་བ། ཁོག་ལུང་རབ་འབྱམས་པ་ནམ་མཁའ་རབ་གསལ་བའི་ཞལ་ནས་བརྒྱུད་པའི་གསུང་སྒྲོས་སོ། ། དེར་སྤྱང་ལུང་རིན་པོ་ཆེའི་དྲུང་དུ་བཀའ་ཆོས་གསན་རྗེས། གླང་ཐང་སྤྱན་སྔ་ཀུན་རྡོར་བ་སྐུ་མཆེད་ཀྱིས་སྤྱན་འདྲེན་རྐང་བཙུགས་བྱུང་ནས། གླང་རི་འོད་ལྡན་དུ་ཕེབས་པས་བཀའ་ལུང་ལ་གཙང་ཕྱོགས་ནས་མགྲོན་པོ་ཡོང་བའི་སྐད་ཆ་ལ།
ཆོས་རྗེ་རྡོ་རྗེ་འཆང་ཆེན་པོ་མངའ་རིས་གློ་བོ་འཁོར་ནས་ངོར་ཚོར་ཕེབས་ཡོད་འདུག་པས་སྔོན་ཞལ་བཞེས་བཟང་པོ་ཡོད་པའི་དོན་ལ་རྐང་གཏད་གཙང་ཕྱོགས་ལ་འབྱོན་པར་རིགས་གསུང༌། དེར་རྗེ་རྡོ་རྗེ་འཆང་ཆེན་པོའི་དྲུང་དུ་ཞུ་ཡིག རྟེན་གོས་བེམ་ལུ་ཧཾ་རི་མོ་མེ་ཏོག་ཟླུམ་འཇིངས་མ་གཅིག་དང༌། གནང་སྦྱིན་ཆོས་ཞུ་བའི་ཆས་ལ་ཕན་པའི་ཇ་གོས་དར་དཔག་མེད་སྩལ་ནས། དགུན་གྲང་བའི་སྒང་རང་ཡིན་ནའང་བློས་ལོངས་པ་བྱས། ཚལ་པ་རིན་རྒྱལ་བ་དང་ཁྲ་ཕུ་བ་སངས་རྒྱས་བཟང་པོས་གཙོ་མཛད་པའི་གྲྭ་པ་སློབ་གཉེར་བ་མཐར་ཕྱིན་ལུང་རིགས་བརྡ་སྦྱངས་པ་རང་དྲག་བསྡུས་དང་བཅས་གཙང་ཕྱོགས་སུ་ཕེབས་ཤིང༌། དེ་ཡང་ཐོག་མར་རྗེ་དོན་ཡོད་དཔལ་བ་དཔོན་སློབ་རྣམས་པན་ཁྱུང་ཚང་ན་བཞུགས་པའི་དྲུང་དུ་ཐེགས། དེར་ཡབ་སྲས་ཞལ་མཇལ་མ་ཐག་དགེས་དགེས་མཐའ་ཡས་རང་གནང་ཞིང༌། ཞག་འགའ་རེའི་གོང་དུ་ངོར་ཚོར་ཕེབས། རྡོ་རྗེ་འཆང་དང་མཇལ་བའི་གསུང་སྒྲོས་དང༌།
ད་རྡོ་རྗེ་འཆང་ཡང་སྤྱན་ཀྱང་རབ་རིབ་ཏུ་སོང༌། སྐུ་ན་ཚོད་མཐར་ཕྱིན་པའི་སྟབས་བཀའ་ཆོས་ཞུ་བའི་སྐབས་རང་ན་འདུག ཉི་མ་གངས་ཐོགས་ཏུ་ཕེབས་ཟེར་བའི་དཔེར་གདའོ་གསུང༌། དེར་པཎ་ཆེན་རིན་པོ་ཆེའི་ཐུགས་དགོངས་ལ་རྗེ་རྡོ་རྗེ་འཆང་དགུང་ལོ་བདུན་ཅུ་དོན་བཞིར་ཕེབས་པ་ཡིན་ཀྱང༌། སྤྱང་ལུང་རིན་པོ་ཆེ་དགུང་ལོ་བརྒྱད་ཅུ་གྱ་བཞི་བཞེས་པ་ཡང༌། སྤྱན་གསལ། སྙན་སང༌། ལྗགས་བདེ། སྐུ་ལུས་བསྐྱོད་པ་ཡང༌། བཀའ་ཆོས་ཉིན་རང་སྩོལ་ཡང་དུབ་པ་མི་མངའ་བ་འདུག་པ་སྙམ་པ་བྱུང་ཡང་དེའི་ཕྱི་ལོ་རང་རྗེ་རྡོ་རྗེ་འཆང་ཞིང་ཁམས་བརྗེ་བ་གནང་སོང་ཞིང༌།
རང་རེའི་རྗེ་དོན་ཡོད་དཔལ་བའི་བཀའ་ལུང་འདི་ཀུན་མ་འོངས་མངོན་མཁྱེན་རང་དུ་ཡོད། ཅེས་པཎ་ཆེན་དངོས་ལ་ཆོས་རྗེ་ཀུན་དགའ་རྒྱལ་མཚན་པས་གསན་པའི་གསུང་སྒྲོས་སོ། ། དེར་དགུན་ཆོས་ཀྱི་བརྡོད་འཐག་སོགས་ལ་ཞག་འགའ་ཆགས་པས། ངོར་ཚོར་སླེབས་དུས་སྣང་གསུམ་གྱི་དག་པའི་སྣང་བ་དེ་ནོན་ཙམ་བྱུང་ཞིང༌། དེར་སེམས་བསྐྱེད་སྔགས་ལམ་མན་དང༌། སྔར་མ་ཐོབ་པའི་ལམ་འབྲས་ཀྱི་ཆ་ལག་རྣམས་དང༌། སྒྲུབ་ཐབས་བརྒྱ་རྩ་རྣམས་བྱུང༌། དེར་རང་རེའི་གྲོགས་རྣམས་པས་གྲོས་འདེབས་ད་རེས་གཙང་ལ་ཕེབས་པ་ལ་དཔལ་ལྡན་ས་སྐྱར་གྲྭ་སྐོར་གཅིག་གནང་བ་ལེགས་ཟེར་བྱུང་བ་ལ། རང་རེས་དེ་འདྲའི་ཤེས་འདོད་ཀྱང་མེད། གསང་ཕུའི་ལས་འཛིན་འདིའི་སྟབས་དང༌།
ད་རེས་ཆོས་ཞུ་བ་ལ་རང་རྐང་གཏད་པའི་གཡེང་བར་འགྱུར་བས་མི་བྱེད་བྱས་ཐག་བཅད་པས། ཁོང་ཚོས་རྗེ་རྡོ་རྗེ་འཆང་ཆེན་པོའི་དྲུང་དུ་ཚུལ་ཕུལ་ནས། དེར་བཀའ་ལུང་ལ། སྤྱིར་ས་སྐྱ་པའི་དགེ་བཤེས་སུ་འཇོག་པ་ལ་གདན་ས་ཆེན་པོར་བསྟན་པའི་རྣམ་གཞག་རེ་ངེས་པར་གནང་བ་སྲོལ་དུ་འདུག་ཅིང༌། ཁྱེད་ལྟ་བུའི་མཁྱེན་རབ་ཡོད་པས་གྲྭ་སྐོར་ཅིག་གནང་ན་མ་འོངས་པའི་མིག་ལྟོས་ལ་ཡང་ཕན་པས་ཅིས་ཀྱང་མཛོད། ཅེས་བཀས་བསྐུལ་ཚུལ་རྣམ་ཐར་རྗེ་དབོན་མ་ཏི་མ་ལས་འབྱུང་ཞིང༌། འདི་སྐབས་དེ་གཉིས་ཀ་དང་གཞན་དག་གི་སྙུན་ན་མི་བཞུགས་པའི་ཁྱད་པར་བའི་བརྗོད་པ་དག་ཅིག་རྣམ་ཐར་རྡོར་རྒྱལ་མར་བྲིས་པ་ནི། གོང་གི་བཀའ་དང་རྗེས་འབྲེལ། སྔོན་དེར་གྲྭ་སྐོར་ཅིག་གི་བཞེད་པ་ཡོད་ཀྱང༌། སྔགས་ཕྱོགས་ལ་འདུན་པས་མདོའི་སློབ་གཉེར་ཙམ་མ་འགྲུབ་པས་མ་བྱུང༌།
ད་དེའི་ཚབ་ཏུ་དམིགས་ནས་ཁྱོད་ཀྱིས་མཛོད་ཅེས། རྗེ་རྡོ་རྗེ་འཆང་ཉིད་ཀྱི་ན་བཟའ་ངུར་སྨྲིག་ཚོན་ལྡན་གྱི་དབུ་ཞྭ་ནས་ཞབས་ལྷྭམ་ཡན་གྱི་གནང་སྦྱིན་གནང་བས་དེར་པཎ་ཆེན་རིན་པོ་ཆེས། བཀའ་བཞིན་གྲྭ་སྐོར་བསྒྲུབ་པར་ཞུ། བླ་མའི་ན་བཟའ་འ་རེས་གར་ལོངས་སྤྱོད་སྤོབས་ཞེས་བཞུགས་སར་བླ་རེ་གནང་བ་གསན་ནས། ཡང་སྔར་ལྟ་བུའི་ངུར་སྨྲིག་ཚོན་ལྡན་གསར་པ་ཆ་གཅིག་གནང་ནས། སྔར་དེ་ངེད་ཀྱིས་གྱོན་པས་ཁྱེད་མི་བསྣོམས་ན་འདི་བཞེས་མཛོད་ཅེས་བཀའ་ལུང་གནང་ཞེས་འབྱུང་ངོ༌། ། དེར་བཀའ་ལུང་ལ། གྲྭ་པ་རྣམས་པན་རང་དུ་སློབ་དཔོན་པའི་རྩར་བཏང་ན་ཁོང་རང་རྣམ་པ་ཡང་དཔེ་ཆ་འདྲ་གཏོང་བའི་ཁྱད་འདྲ་ཡང་ཡོང་བས་དེ་ལུགས་དང༌། འདི་ནས་རང་ཡང་དེ་རིང་སྐུ་མཚམས་ཀྱི་མུ་ནས་ཕྱག་དཔེ་གཟིགས་པ་ལ་ནན་ཏན་མཛོད། ཕྱག་དཔེ་གང་དགོས་དགེ་སློང་པའི་ལག་ནས་བཞེས་པས་ཁྱབ་གསུང་བ་ལ།
གྲྭ་པ་རྣམས་བཀའ་བཞིན་པན་ཁྱུང་ཚང་རང་དུ་རྫོང་ཞིང༌། དཔེ་ཆ་ལྟ་མི་དགོས་པ་ཡོད་ལགས་ཤིང༌། ད་རེས་ཆོས་ཞུ་རང་ལ་བསྙགས་པ་ཡིན་པས། བཀའ་ཆོས་གང་རྒྱས་རང་གི་སྐུ་དྲིན་དགོས་ཞུ་བ་གནང་ཡང༌། རྡོ་རྗེ་འཆང་གི་བཀའ་ལུང་ལ་ས་སྐྱའི་གྲྭ་སྐོར་འདི་བླ་མ་གོང་མའི་བྱིན་རླབས་ཀྱི་ཟིལ་དང་བྱས་དཀའ་བ་རང་ཞིག་ཡོད་པས། ཕྱག་དཔེ་གཟིགས་པའི་སྐུ་མཚམས་དམ་པ་རང་མཛོད། གསུང་ཆོས་མ་གསན་པ་འདྲ་ཡོད་ན་བརྡ་འབུལ་གསུང༌། དེར་དཔེ་ནི་ལྟ་དགོས་པ་མེད་པས་དབེན་པོ་བྱུང་བ་ནས་ཡི་དམ་གྱི་ལྷ་ཞིག་གི་གྲངས་བསྙེན་ཞིག་བྱས་ཞེས་རྣམ་ཐར་རྗེ་དབོན་མར་འབྱུང་ངོ༌། ། དེར་གྲྭ་སྐོར་ལ་འབྱོན་པའི་དུས་སུ་བར་ནས། རྗེ་རྡོ་རྗེ་འཆང་གི་གདན་སའི་ལས་ཆེན་ཡོན་ཏན་རྒྱ་མཚོ་བས་གཙོ་མཛད་ལ།
གསང་ཕུ་ནས་བྱོན་པའི་སློབ་དཔོན་པ་དཔོན་སློབ་འདི་དག་ངེད་ཀྱི་སྐུལ་མ་བྱས། བསྟན་པའི་རྒྱུན་ལ་བསམ་ནས་བརྫངས་པ་ཡིན་པས་ཁོང་པ་ལ་གྲངས་ཆེན་རྣམས་ཀྱི་སྟེང་དུ་ཡང༌། ཁོང་རང་གི་ཐུགས་བཞེད་ལྟར་གྱི་མདོ་སྔགས་རིག་གནས་ཀྱིས་བརྒྱན་པའི་པོད་གྲངས་ལྔ་བཅུ་ལ་གྲྭ་སྐོར་བྱས་མཆོག་པ་སོགས་ཕུལ་དུ་གང་ཆེའི་བཀུར་སྟི་ཡང་དག་རང་དགོས་ཞེས་པའི་བཀའ་ཤོག་ནན་ཏན་རང་གནང་ནས་ཕེབས། དེར་པཎ་ཆེན་རིན་པོ་ཆེ་ཉིད་དགུང་ལོ་ཉེར་བརྒྱད་ཀྱི་སྟེང་དུ་སོན་པ་ཤིང་མོ་ཕག་ལོའི་ཟླ་བ་ལྔ་པའི་ངོ་དཀར་ཙམ་ཡིན་གསུང་ཞིང༌། སྔར་ངོར་དུ་གྲྭ་པ་ཁམས་པའི་དགེར་རྒན་ཞིག་གིས་མཁན་ཆེན་གཡག་པས་མཛད་པའི་རྟགས་རིགས་ཞིག་གི་ཕྱེད་ཕུལ་བའི་ནུབ་མནལ་ལམ་ན། པུ་ཏྲ་ཡིན་སྙམ་པའི་ཨ་ཙ་ར་དུང་ལོང་ཅན་ཞིག་ན་རེ། འདི་གཡག་པའི་ཕྱག་དཔེ་ཕྱག་རིས་མ་དངོས་ཡིན། འདིའི་ཕྱེད་པོ་ཡང་ཁྱེད་ལ་གཏོང་ངོ་ཟེར་བ་ཞིག་བྱུང་བའི་མནལ་ལམ་དེའི་ཆེད་དུ་སང་གནས་མཇལ་ལ་དགའ་ལྡན་བླ་བྲང་དུ་ཕེབས་དགོངས་པའི་ནུབ། བླ་བྲང་དེའི་དཀོན་གཉེར་གྱི་རྨི་ལམ་དུ། མཁན་ཆེན་གཡག་པ་ཡིན་ཟེར་བའི་དགེ་བཤེས་བོངས་རིང་ཅིག་བྱུང་ནས་ང་རང་གི་དཔེ་ཆ་ལྟ་བ་ལ་ཡོང་གསུང་བའི་སྒང་ལ་གཉིད་སད།
དེའི་སང་པཎ་ཆེན་རིན་པོ་ཆེ་དཔོན་སློབ་རྣམ་པས་ཕེབས་པས། དཀོན་གཉེར་དེས་མདང་གི་རྨི་ལམ་ཞུས་ཤིང༌། ཁྱེད་རང་མཁན་ཆེན་གཡག་པ་དངོས་སུ་གདའ་བས་ཕྱག་དཔེ་གང་དགོས་སྣོམས་མཛོད། ཅེས་དད་པའི་མཆི་མ་བྱུང་སྟེ་ཞབས་ལ་ཕྱག་བྱས། དེར་པཎ་ཆེན་རིན་པོ་ཆེས་ཕྲ་ཕུ་བ་ལ། ཕྱག་དཔེ་པོ་ཏི་གཅིག་ལ་ཕྱག་མཛུབ་གཏད་ནས་དེ་ལོང་གསུང་བའི་དབུ་རང་ནས་སྔར་གྱི་རྟགས་རིགས་ཀྱི་ཕྱེད་ཁ་དེ་འདུག་པས། དཔོན་སློབ་དེར་ཚོགས་པ་ཀུན་ཐུགས་ཡ་མཚན་དུ་གྱུར་ཅིང༌། དེར་མཁན་ཆེན་གཡག་པའི་སྐུའི་སྐྱེ་བར་གདན་སའི་ཆེ་བཙུན་ཡོངས་ཀྱིས་དགོངས་ནས། ཞབས་ཏོག་དང་གསོལ་བྱ་ཞུ་བ་རང་གིས་ཉིན་མཚན་འདའ་བར་གྱུར་ཏོ། ། འདི་སྐབས་རྣམ་ཐར་རྡོར་རྒྱལ་མར།
དེར་གྲྭ་སྐོར་དུས་ཐུག་ཅིང༌། ཕྱག་དཔེ་གཟིགས་སྐབས་གཏན་ནས་མ་བྱུང་བས། ཕྲ་ཕུ་བའི་དྲུང་གིས་ཡང་ཡང་བསྐུལ་རྗེས་ཁོང་ཡིད་མ་ཆེས་པར། ཉིན་གཅིག་ཞོགས་པས་བཞེངས་ནས་ཕྱག་དཔེ་ཞལ་བཞེས་གནང་བའི་གཞུང་མ་ལུས་པའི་གཞུང་སྐྱུར་དབུ་ཞབས་བར་གསུམ་ནས་ཕུལ་བས།

གང་ལ་ཡང་བཤད་པ་འཕྲོས་དོན་ཐགས་ཐོགས་མེད་པར་དེ་རིང་བཟུང་བ་འདྲ་བ་རེ་གནང་བས། ཁྱེད་ངེད་ཚོའི་རྩར་དཔེ་ལྟ་བ་སྐད་དེ་རྫུན་ཐབས་རེད། ཡེ་ནས་རང་བྱུང་གི་ཐམས་ཅད་མཁྱེན་པར་འདུག་པས་ཅི་དགའ་དགའ་མཛོད། ཅེས་ཞུ་ཞིང་སེམས་རྣལ་དུ་འཁོད་ཅེས་འབྱུང་ངོ༌། ། དེར་བཞི་ཐོག་པ་བདག་ཆེན་ཀུན་དགའ་དབང་ཕྱུག་ལེགས་པའི་འབྱུང་གནས་པའི་དྲུང་དུ། བཀའ་འབྲེལ་འཇམ་དབྱངས་ཨ་ར་པ་ཙ་ན་དཀར་པོ་ལྷ་ལྔའི་དབང་སྤྱོད་པའི་རྒྱུད་ལས་ཇི་ལྟར་བཤད་པའི་ཕྱག་བཞེས་ཀྱིས་བརྒྱན་པ། ལྷ་དེ་ཉིད་དང་རྗེས་འབྲེལ་དཔའ་བོ་ཆིག་གྲུབ་ཀྱི་རྒྱུད། ས་སྐྱ་པ་རང་བཞེད་དུ་བཀྲལ་བའི་རྒྱུད་ཀྱི་བཤད་ལུང་ཡང་འཐེམས་པ་རང་ཞིག་གསན་པས། ཕྱིས་བྱམས་ཆེན་དང་ལམ་འབྲས་བརྒྱུད་པའི་རྟེན་རྫོངས་སྐབས། གནོད་སྦྱིན་འཁོར་ལོའི་ནང་བཞུགས་ལ། དྲུང་ཡིག་ཆོས་རྒྱན་པ་དང༌།
ཆོས་རྗེ་བྲག་དམར་བ་ཀུན་དགའ་ཚེ་འཕེལ་དྲུང་ཞལ་མ་འཆམ་པར། བུ་སྟོན། ས་བཟང་མ་ཏི། ཤར་བ་སོགས་ཐ་དད་ཀྱི་ཡིག་ཆ་མང་པོ་དང༌། ཇོ་ནང་མཁན་པོ་བྱང་ཆུབ་སེང་གེ་བས་ཆོས་རྗེ་དཔལ་ལྡན་བླ་མའི་བཀའ་བཀོད་ཀྱི་དཔེ་རིས་སོགས་མང་པོ་བསགས་སྐབས། པཎ་ཆེན་རིན་པོ་ཆེའི་བཀའ་སྩལ་ལ། འདི་དག་ངེད་རང་ལོ་ཉེར་བརྒྱད་དུས། ས་སྐྱར་གྲྭ་སྐོར་གྱི་རྣམ་གཞག་བྱེད་དུས། བདག་ཆེན་གཞི་ཐོག་པའི་དྲུང་དུ་ཕྱག་ཁྲིད་ཞུས་པས་འདི་ལྟར་གསུང་ཞེས་ཐག་ཆོད་གནང་བ་དང༌། རྗེ་རྡོ་རྗེ་འཆང་གི་ཕྱག་ལེན་ཟིན་བྲིས་སུ་བཀོད་པ་དག་ཞུས་དག་བྱས་པ་ལྟར་འདུག་ཅེས་དེ་དུས་རྟེན་རྫོངས་ཀྱི་ཕྱག་གཡོག་བགྱིད་པ་པོ།
དོལ་བུ་ནམ་སྟོང་པ་བླ་མ་བཀྲ་ཤིས་ཀྱི་ངག་ལས་དྲུང་པ་བ་ལུང་པས་གསན་པའི་འཕྲོས་སོ། ། དེ་དུས་རྒྱུན་གྱི་ཕྱག་སྲོལ་དབྱར་ཉི་ལོག་འཕྲལ་དུས་སྦྱོར་གཟའ་སྐར་དགེ་བ་ལ་གྲྭ་སྐོར་གྱི་མཛད་པ་བསྟན་པའི་མིག་རྐྱེན་ལ་ཕན་པ་སྩལ་ཞིང༌། ས་སྐྱ་རང་དུ་གྲགས་པའི་ཕར་ཚད། འདུལ་མངོན། སྡོམ་རིགས། མངོན་པ་མཛོད། ཚད་མ་མདོ། ཚད་མ་རྣམ་ངེས། རྩ་འཇུག་གཞི་གསུམ། བྱམས་ཆོས་ཕྱི་མ་བཞི།
སྤྱོད་འཇུག སོ་སོར་ཐར་པའི་མདོ་རྣམས་ཀྱི་སྟེང་དུ་ཡུམ་རྒྱས་འབྲིང་བསྡུས་གསུམ། ཐེག་བསྡུས། དབྱིག་གཉེན་གྱི་སུམ་ཅུ་པ། ཉི་ཤུ་པ། ཕུང་པོ་ལྔའི་རབ་བྱེད། ས་སྐྱ་པའི་ཐུགས་ཞེན་ལས་ངོར་ནས་ཆེད་ཀྱིས་བཀའ་སྩལ་པའི་ཐུབ་པ་དགོངས་གསལ། མཁས་པ་འཇུག་པའི་སྒོ། སྒྲ་ཉེར་མཁོ་བསྡུས་པ། གསོ་བ་རིག་པའི་བསྟན་བཅོས།
སྡེབ་སྦྱོར་མེ་ཏོག་གི་ཆུན་པོ། མངོན་བརྗོད་ཚིག་གཏེར། སྙན་ངག་མཁས་པའི་ཁ་རྒྱན། ཟློས་གར་རབ་དགའི་འཇུག་པ། ལེགས་བཤད་རིན་པོ་ཆེའི་གཏེར་རྣམས་ས་སྐྱ་པཎྜི་ཏས་མཛད་པ་ལ་ཆེད་དུ་བརྗོད་པའི་ཚུལ་དུ་གཞུང་དབུ་ཞབས་ཚང་མ་བཤད་པ་དང༌། དེའི་རྒྱབ་འགྲེལ་མཚོན་པར། སྒྲ་མདོ་ཀ་ལཱ་པ། སྙན་ངག་མེ་ལོང༌། སྡེབ་སྦྱོར་རིན་ཆེན་འབྱུང་གནས། མངོན་བརྗོད་ཨ་མ་ར་ཀོ་ཥ།
ཀླུ་ཀུན་ཏུ་དགའ་བའི་ཟློས་གར། སྨན་དཔྱད་ཡན་ལག་བརྒྱད་པ། ཐོན་མི་སམྦྷོ་ཊའི་སུམ་རྟགས། སྨྲྀ་ཏི་ཛྙཱ་ནའི་སྨྲ་སྒོ། རྗེ་བཙུན་རྩེ་མོའི་བྱིས་འཇུག་རྣམས་དང༌། སྐུའི་ཕྱག་ཚད་དུས་འཁོར་དང་སྡོམ་འབྱུང་ནས་བསྟན་ཚུལ། ནང་རིག་གི་མཚོན་བྱེད་རྒྱུད་ལ་འཇུག་པའི་སྒོ་སྟེ། རྒྱུད་སྡེ་སྤྱི་རྣམ་དང༌། ཆོས་ལ་འཇུག་པའི་སྒོས་མཐའ་བརྟེན་ནས་ཚོགས་སུ་ཆོས་ཁྲི་ཁར་མཐའ་དཔྱད་རྒྱས་ཤིང་སྨིན་པ་སྤྱི་འགྲོར་སྩལ་ཞིང༌། སླར་གཞི་ཐོག་ཉིད་དུ་ས་སྐྱའི་ཆེ་དགུ་འབའ་ཞིག་གི་ནང་ཆེན་གྲལ་དབུས་སུ་ཀྱེ་རྡོར་རྒྱུད་གསུམ།
སེམས་འགྲེལ་སྐོར་གསུམ། འཇམ་དཔལ་མཚན་བརྗོད་དང༌། འཇམ་དཔལ་ཞལ་ལུང༌། སྒྲུབ་ཐབས་མདོ་བྱས། མདོ་སྡེ་རྣམ་གཞག་རིམ་པ། སྤྱོད་བསྡུས་སྒྲོན་མེ་སོགས་ཀྱི་སྔགས་གཞུང༌། དེ་དག་གི་བཤད་ཚོམ་དང༌། མཐར་རབ་ཏུ་གནས་པའི་རྒྱུད་ཀྱི་བཤད་པ་རྒྱས་པའི་བར་གནང་ཞིང༌། དེར་དཔལ་ལྡན་ས་སྐྱའི་གནས་དང༌། གོང་མ་ལྔ་ལ་མཚན་སྤེལ་བའི་མཆོད་བརྗོད་གནང་ནས་སྒོ་གོང་དུ་སྦྱར་བས་འདི་ལྟ་བུའི་སྙན་ངག་སུ་ཞིག་གིས་བྲིས་ཞེས་གླེང་བ་ན།
དེའི་ཕྱི་ཉིན། དེ་སྐད་སྨྲ་བ་ང་ཡིན་སོགས་ང་བརྒྱད་མ་སྦྱར་བྱང་དུ་བཀོད་དོ། ། ཕྱགས་ཕྱི་ཚལ་པ་རིན་རྒྱལ་ཕྲ་ཕུ་བ་སངས་རྒྱས་བཟང་པོ་ལ་སོགས་པ་རྣམས་ཀྱིས་སྤྱི་འགྲོའི་གྲྭ་སྐོར་ཡང་དག་དང༌། ཁྱད་པར་རིགས་པའི་སྒོ་ནས་གྲགས་པས་ས་སྟེངས་མ་ལུས་པ་ཁྱབ་པར་བྱས་སོ། ། ཚུལ་འདི་དག་རྣམ་ཐར་གསུམ་གར་དུ་མི་འབྱུང་མདོ་ཀྱང༌། དེའི་དུས་ཀྱི་གཞུང་ལས་པར་གྱུར་པ་ས་སྐྱ་པ་ལས་ཆེན་ཡོན་ཏན་རྒྱ་མཚོ་བ་དངོས་ལས། གཏིང་སྐྱེས་རབ་འབྱམས་པ་སྡེ་བདུན་དབང་ཕྱུག་རྒྱལ་མཚན་པས་གསན་པའི་ངག་རྒྱུན་འཕེལ་བ་ལས་རྙེད་པ་དག་གོ ། དེར་འདུས་པའི་མཁས་རྨོངས་ནས་བྱིས་པའི་བར་རང་དབང་མ་མཆིས་པའི་དད་པའི་སྤུ་ལོང་གཡོས་ཤིང༌། རྒྱང་རིང་པོ་ནས་ཀྱང་སྐུའི་རྒྱལ་མཚན་མཐོང་བའི་མདོ་ལ་ཕྱག་འཚལ་བ་དང༌། ངག་ནས་ཆེད་དུ་བརྗོད་པའི་ང་རོས་སྐྱབས་སུ་མཆི།
ཞེས་ཐལ་མོ་སྦྱོར་བར་བྱེད་པའི་མོས་དགེའི་ས་བོན་རྒྱ་ཆེར་བསྐྲུན་ནས། སླར་ཨེ་ཝཾ་ཆོས་ལྡན་བླ་མའི་བཞུགས་གནས་ངོར་དགོན་གསར་དུ་ཕེབས་ཤིང༌། དེ་རྗེས་རྗེ་བཙུན་རྡོ་རྗེ་འཆང་ཆེན་པོ་དགེས་པ་མཆོག་ཏུ་འཁྲུངས་ཏེ་བཞུགས་གདན་གྱི་བཀུར་སྟི་སོགས་ཀྱང་བློ་འདས་ཀྱི་དབུ་འདོན་སྩལ་བས། ཕྱིས་ངོར་ཚོར་རྒྱལ་ཚབ་ཀུན་དབང་པའི་དུས་ཕེབས་སྐབས་ཀན་ཙའི་སྟེངས་དུ་ཕེབས་ཤིང༌། རྗེ་བླ་མས་སྩལ་བའི་གདན་ཁུར་ཡིན་ནོ་གསུང༌། སྔར་གྱི་བཞུགས་གདན་མཐོ་ལ་སྤུས་གཙང་བའི་བཀུར་སྟི་མ་ཉམས་པར་མཛད་པའི་ཚུལ། ངོར་ཟུར་འཆང་བ་སློབ་དཔོན་བསོད་ནམས་སངས་རྒྱས་པའི་དབོན་པོའི་ཁ་སྒོ་ནས་ཐོས་སོ། ། དེར་རྗེ་རྡོ་རྗེ་འཆང་ཆེན་གྱིས་གྲྭ་སྐོར་གྱི་ལེགས་ཇའི་སྟེངས་སུ། སྔོན་ས་སྐྱ་པཎྜི་ཏ་ལ་ཁ་ཆེ་པཎ་ཆེན་གྱིས་གནང་བ་ཡིན་གསུང་བའི་སྟོན་པའི་རྒྱ་སྐུ་ལི་མ། འགྲོ་མགོན་འཕགས་པ་རིན་པོ་ཆེའི་སྣམ་སྦྱར་དེ་ཉིད་ཀྱི་སྐུ་ལ་རྒྱུན་བཞེས་ལོ་ཉི་ཤུ་རྩ་ལྔ་གནང༌།
དེའི་རིང་གི་རབ་གནས་དབང་བསྐུར་བསྙེན་རྫོགས་སོགས་ཀྱི་བྱིན་རླབས་ཅན། ཧོར་གོས་ལུ་ཧཾ་སྐུ་དྲེག་དང་བཅས་པ་ཚུལ་ཁྲིམས་ཀྱི་དྲིས་ཕྱོགས་བཅུར་ཁྱབ་པ་དེ་དང༌། དབུས་གོང་མ་གྲགས་པ་འབྱུང་གནས་པས་ཕུལ་བའི་གསོལ་ལྷུང་རྣམས་སྩལ་ཞིང༌། འདི་དག་བྱམས་པའི་ནང་བཞུགས་ཉིད་ལ་ཡོད་ངེས་དཀར་ཆག་གིས་མཚོན་པར་ནུས་ལ། གཞན་རྗེ་ཉིད་ལྟ་ཞོག་ཕྱག་གཡོག་གི་གྲྭ་སྐོར་གནང་བའི་ཚལ་པ་རིན་རྒྱལ་ཕྲ་ཕུ་སངས་རྒྱས་བཟང་པོ་བ་སོགས་ལའང༌། གོས་ལུ་ཧཾ་སྲབ་མོའི་ཆོས་གོས་སོགས་གནང་སྦྱིན་ཡང་དག་གི་བཀའ་དྲིན་མཛད། ཕྱིས་དེ་དུས་བཞུགས་གྲལ་ལ་བདག་ཆེན་ཆུ་མིག་པའི་དྲུང་དང༌། ཤར་པ་བདག་ཆེན་ཡེ་ཤེས་དབང་ཕྱུག་པར་གྲགས་པའི་སྐུ་ན་གཞོན་ནུ་རྡོ་རྗེ་འཆང་ཆེན་པོས་བཀུར་སྟི་ས་སྐྱ་བདག་ཆེན་པ་ལས་ཀྱང་ཆེ་ཆེ་ཙམ་གནང་བ་ཞིག་གྲལ་གྱི་དབུ་ལ་བཞུགས་འདུག་ཅིང༌། ཕྱིས་རྗེ་རྡོ་རྗེ་འཆང་ཞིང་བརྗེས་ནས་ལོ་སྐོར་གཅིག་སོང་བའི་ཕྱི་ལོ། རང་རེས་རྗེ་དོན་ཡོད་དཔལ་བ་མཇལ་བ་ལ་རྐང་གཏད་ཡོང་དུས།
ཆུ་མིག་ཚོར་ཆོས་ཞུ་བ་ལ་ཡུན་རིང་བསྡད་སྐབས། བདག་ཆེན་རིན་པོ་ཆེས་སྔོན་གྱི་དེའི་སྐྱོར་ཟློས་གནང༌། ངེད་ཀྱིས་རྗེ་རྡོ་རྗེ་འཆང་ཆེན་པོའི་ཞབས་དྲུང་དུ་མི་ལོ་སུམ་ཅུ་སོ་གྲངས་གཅིག་འབྲལ་མེད་བསྟེན་ཀྱང༌། ཁྱེད་ལ་དགེས་དགེས་དེ་ལྟ་བུ་དང༌། ཁྱེད་རྣམས་ལ་ཡང་དེ་དུས་གནང་བའི་གནང་སྦྱིན་དཔེ་བྲལ་དེ་འདྲ་སུ་ལ་ཡང་གནང་བ་མི་དྲན་པ་ལགས་ཞེས་ཐུགས་ཧ་ལས་ལས་མཛད་ནས་གསུང་ཞེས། རྡོ་རིང་རིན་པོ་ཆེ་དངོས་ལས་ཐོས་སོ། ། དེར་རྗེ་རྡོ་རྗེ་འཆང་གིས་བདེ་མཆོག རྣལ་འབྱོར་མའི་སྐོར་གྱི་དབང་བྱིན་རླབས། ཆོས་སྐྱོང་སོགས་དབང་ཁང་དུ་ཆིག་བརྒྱུད་དུ་གནང་ནས། འདི་དག་ལ་ཐུགས་དམ་གྱི་སྙིང་པོ་མཛོད་ཅིག་ཅེས་དང༌།
ས་སྐྱ་པཎྜི་ཏས་བསྒྱུར་བའི་རྡོ་རྗེ་སྙིང་པོ་རྒྱན། གསང་བ་ནོར་བུ་སོགས་རྒྱུད་གསུམ་དང༌། ལྷག་པར་གསང་འདུས་རིམ་ལྔའི་ཁྲིད་དང༌། ཁ་ཆེ་པཎ་ཆེན་དང་ས་པཎ་གཉིས་ཀྱིས་ལོ་པཎ་གནང་བའི། སློབ་དཔོན་སྒྲ་གཅན་འཛིན་དཔལ་བཤེས་གཉེན་གྱི་མཛད་པའི་གསང་འདུས་ཀྱི་དཀྱིལ་ཆོག་རས་བྲིས་ལ་བརྟེན་པ་ཟུང་འཇུག་གསལ་བར་གྲགས་པ་དེའི་ལུང་ཡང་སྩལ་ནས། གསང་འདུས་འདི་ལ་རང་གཞན་ཤན་འབྱེད་པའི་བཤད་པ་དང༌། ཡི་གེ་ཡང་དག་རྩོམ་ཞེས་ཀྱང་བཀའ་བསྒོ་བ་ཐུགས་ལ་བཞག ཕྱིས་གསེར་མདོག་ཅན་ཐེབས་རྗེས། གསང་འདུས་རྣམ་བཤད་རྣམ་པར་ཐར་པའི་སྒོ་བརྒྱ་པའི་ཐུགས་རྩོམ་དང༌། པར་ཡང་བསྒྲུབས་ནས།
ངོར་གྱི་རྗེ་རྡོ་རྗེ་འཆང་གི་གཟིམས་མལ་སྐུ་འདྲའི་དྲུང་དུ་འབུལ་མི་གནང༌། དེ་དུས་ངོར་གདན་སར་ཆོས་རྗེ་འདྲེན་མཆོག་བཞུགས་པའི་དུས་ཡིན་པས། དཔེའི་ཕྱི་འདྲིལ་ཁ་ཐགས་དཀར་པོ་དྲི་མ་མེད་པ་ཞིག་ལ་ཕྱག་རྟགས་འབྱར་བ་དེའི་རྒྱ་ཡང་མ་ཉམས་པར་ཆོས་རྗེ་རིན་པོ་ཆེ་ཉིད་ཀྱི་ཕྱག་གིས་རྗེ་རྡོ་རྗེ་འཆང་ཆེན་པོའི་སྐུ་འདྲའི་ཕྱག་ཆོས་འཆད་གནང་བའི་བར་དུ་ཕུལ་ནས། བདག་ལོ་བཅུ་གསུམ་པ་ལ་ངོར་དུ་ཕྱིན་དུས་ཀྱང་མིག་གིས་རིག་ཅིང༌། ཆོས་རྗེ་ལྷ་མཆོག་པའི་སྐུ་རིང་ལ་ཡང་དེ་ཀར་ཡོད་ཀྱང༌། དིང་སང་ནི་དགག་སྒྲུབ་བྱེད་པའི་དཔེ་ལྟ་ལ་སོང་ཟེར་གར་ཡང་མ་དམིགས་ལགས་སོ། ། དེ་རྗེས་རྡོ་རྗེ་འཆང་གི་བཀའ་ལུང་ལ། ཆོས་བདག་པོའི་དཔེར་འདུག་ཅིང༌། རང་རེའི་མིག་གིས་མི་ཆོད་པར་འདུག་པས། བདག་པོ་ཆུ་མིག་པའི་དྲུང་དུ་ས་སྐྱ་བཀའ་འབུམ་གྱི་ལུང་ཞུ་དང༌།
ཆོས་སྐྱོང་གི་སྐོར་རྣམས་ཞུས་མཛོད། རང་རེས་དངོས་ཀྱི་བཀྲི་ཐབས་བགྱིད་གསུང་ནས། དེའི་ལོའི་དབྱར་སྨད་ཆུ་མིག་ཏུ་ས་སྐྱ་པ་ཆེན་པོའི་བཀའ་འབུམ་དང༌། ཆོས་སྐྱོང་ལྕམ་དྲལ་གྱི་རྗེས་གནང་སྒྲུབ་སྐོར་རྫོགས་པར་བྱུང་རྗེས་སྟོན་ཆག་ལ་ཡང་ངོར་དུ་ཕྱིན། བསྙེན་རྫོགས་པ་མང་པོའི་ལས་སློབ་གྱིས་གསུང་བ་བཞིན་བསྒྲུབས། བཀའ་ཆོས་སླར་ཡང་རྩ་དབུ་མའི་ཁྲིད་ཅིག་བྱུང་ཞིང༌། གཞན་ཡང་ལམ་ཟབ་ཕྱི་ནང་དང་བྱས་པའི་འདོད་ཆོས་འགའ་རེ་ཐོབ། དེར་ཞབས་ལ་ཕྱག་བགྱིས། རང་རེ་མཚན་ཉིད་པ་སྐམ་པོ་མིག་ཏུ་སྒོག་སྐྱ་བཅུག་ན་མིན་པ་མཆི་མ་མི་འཆོར་རིགས་ཡིན་ཀྱང༌། བླ་མ་དེའི་མཁས་བཙུན་བཟང་གསུམ་གྱི་ཡོན་ཏན་ཁྱད་པར་ཅན་ལ་དྭང་བའི་དད་པ་སྙིང་ཁོང་ནས་སྐྱེས་པའི་མཐུས་མིག་ཆུ་འཛགས་པའི་རྒྱུན་མི་ཆོད་བཞིན་དུ་འོངས་ཞེས་པཎ་ཆེན་དངོས་ལས་རྗེ་བཙུན་ཀུན་དགའ་མཆོག་གྲུབ་ཀྱིས་གསན་པའི་གསུང་སྒྲོས་སོ། །
དེར་ཞྭ་ལུའི་རྟེན་མཇལ་ལ་བསྙགས་ནས་ལྕགས་བརྒྱུད་ཡོངས། དེ་དུས་ཞྭ་ལུ་མཁན་པོར་གཙང་སྟོན་ཆོས་གྲུབ་དཔལ་བཟང་བར་གྲགས་པ་དེ་ཚོ་བཞུགས་ཀྱི་འདུག་ཀྱང༌། རང་རེ་བླ་མས་དྲེགས་པའི་མཇལ་མཇལ་ཀྱང་མ་བྱས་ཞྭ་ལུ་རི་ཕུག་ན་སྒྲ་པ་ཆེན་པོ་གནས་བརྟན་ལེགས་རྒྱལ་བ་ཚོ་བཞུགས་འདུག་པས་རང་རེ་ལ་གཞི་ལེན་གཟབ་རྒྱས་སྩལ། སྔར་ས་སྐྱར་བརྩམས་པའི་དཔལ་ལྡན་ས་སྐྱའི་གནས་དང་གང་ཟག་ལ་སྒྲ་ལས་དྲངས་པའི་བསྟོད་པ་ངག་གི་དབང་པོའི་དགའ་སྟོན་དེ་ཕྱག་ཏུ་བྱུང་འདུག་པས་ཐུགས་ལ་བྱང་བར་བཞུགས་འདུག དེ་ལ་འདིའི་ནང་ན་གཽ་སྒྲ་དོན་དགུ་ལ་འཇུག་པའི་བ་ལང་ལ་གླང་ཆེན་དཀར་པོས་བཏེག་པའི་ཁྲི་སྟེང་དུ་ཟེར་བ་འདི་ལ་གླང་པོའི་སྐད་དོད་ཧསྟི་ཡིན་དུས། གཽ་བ་ལང་ལ་འགྲིག དོན་དུ་ཡང་འཇམ་དབྱངས་ཀྱི་རིགས་རྣམས་སེང་ཁྲི་འབའ་ཞིག་རང་བཤད་པས། གླང་པོར་མི་ཡོང་བས་ངེད་ལ་ཐེ་ཚོམ་བག་ཙམ་བྱུང༌། གཞན་འདི་འདྲ་སུས་ཤེས་གསུང༌། དེར་དེ་མ་ཐག་སྔར་དཔྱད་པ་མ་ཞུགས་ནའང༌།
རིག་གནས་ལ་སྦྱངས་པའི་མཐར་བྱོན་པའི་བཀའ་ལུང་ཇི་ལྟ་བར་འདུག་པས། བ་མཆོག་དཀར་མོས་བརྒྱན་པའི་མཚོ་དབུས་སུ། ། ཞེས་སྦྱར་ན་ཅི་མཆིས་ཞུས་པའི་མོད་ལ། ཁོང་ཤིན་ཏུ་སྐུ་བགྲེས་པའི་དབང་ལས་ཕྱག་འདར་བར་འདུག་པ་དེ་འདར་སི་ལི་ལི་ཐུགས་ཀར་སྦྱོར་བ་མཛད་ནས། འོ་ངོ་མཚར་ཆེ་ངེད་ཀྱིས་ནི་ཁ་རྩང་འདི་རྟོགས་མན་བསམ་མནོ་ཁོར་མོར་བཏང་ཀྱང་མ་དྲན་ལགས་སོ། ། ཁྱེད་ཀྱི་མཚན་ལ་པཎྜི་ཏ་བློ་གྲོས་མི་ཟད་པ་ཞུ་བ་ཡིན་ནོ། ། ངེད་རྒན་པོའང་ཚེའི་དུས་བྱས་ནས་ཁྱེད་ལྟ་བུའི་ལུས་ཤིག་ཐོབ་པའི་ཡིད་སྨོན་ཅི་ནས་བགྱིད། བ་ལང་གི་དངོས་མིང་གཽ་བ་ཡིན་ཞིང༌། བ་མཆོག་འདོད་འཇོའི་བར་བསྒྲགས་པ་ལ་ཞུ། མཚོ་དབུས་བྱས་པས་ཚིག་འདི་རང་གིས།
འདབ་བརྒྱའི་ལྟེ་བར་འོད་སྟོང་གིས་འབར་ལི་ཁྲིའི་ལུས་ཅན་ངྷཱི་ཡིག་ནི། སོགས་ཀྱི་ཚིག་གི་འདྲེན་དང་ལུས་འབྲེལ་བར་སྣང་གསུང་ཞེས། བདག་གིས་བླ་མ་མཁས་པའི་མཁས་པ་པཎ་ཆེན་དཔལ་ལྡན་ཚུལ་ཁྲིམས་པས་པཎ་ཆེན་དངོས་ལ་གསན་ཚུལ་ཇི་ལྟ་བར་ཐོས་པ་དང༌། ཞྭ་ལུ་ལོ་ཆེན་པས་ཁོང་གི་དབོན་པོ་ལོ་ཙཱ་བ་པདྨ་དཀར་པོ་ལ་གསུངས་པ་བདག་ལ་བཤད་པ་གཉིས་ཞུས་དག་པར་སྣང་ངོ༌། ། དེ་ནས་མར་ལམ་ཇ་བཟང་ན་ཀུན་མཁྱེན་དོན་ཡོད་དཔལ་དབེན་པ་བརྟེན་བཞུགས་པ་གནང༌། གྲྭ་པ་དག་ནི་སྟོན་གྱི་བསོད་སྙོམས་ལ་སོང་ནས་མི་འདུག དེར་ངེད་རྣམས་ལ་དགེས་པའི་བཀའ་ལུང་དཔག་མེད་བྱོན་ཞིང༌། ལྷག་པར་རང་རེ་ལ་ད་ཁྱེད་ས་པཎ་ལས་མཁས་སྨྲས་ན་ནི། མི་འདི་རྣམས་ཀྱིས་རྒན་པོ་བློ་མ་ཚད་ཁོང་རང་གི་སློབ་མའི་ཆེ་བརྗོད་བྱས་ཟེར་འོང༌། མིན་ན་ནི་ཁྱེད་ཀྱིས་ད་ལོ་ས་སྐྱར་བཤད་པ་དེ་དག་ས་སྐྱ་པཎ་ཆེན་གྱིས་གསུང་མ་མྱོང་ཨང༌།
ཞེས་ཐུགས་མཚར་མཚར་མང་པོའི་གཟེངས་བསྟོད་དང༌། ཁྱེད་ངས་ལོ་བཅུ་གཅིག་འགྲོ་བ་ཞིག་ནས་བསྐྱངས་པ་ཡིན། ད་ཨ་ཕོ་རྒན་པོའི་གདན་ས་འདི་ལ་ཕྱི་ཐག་བསྲིངས་ནས་འབྱོན་ལོས་དགོས་སོགས་གནད་ལ་ཕབ་པའི་བཀའ་སྩལ་ཡང་མང་དུ་གནང༌། རང་རེས་སྔར་མཚན་ཉིད་ཀྱི་བཀའ་ཆོས་ཟབ་རྒྱས་ལས། སྔགས་དང་རྗེས་འབྲེལ་གང་ཡང་ཞུ་མ་མྱོང་བས། ད་རེས་དབང་བཀའ་བྱིན་རླབས་དགོངས་པས་དཔྱད་པ་ཞུས་པས། འོ་ན་འན་བུ་རང་གི་ཕ་སྔགས་པ་རྡོ་རྗེ་འཛིན་པ་ཆེན་པོ་རྡོ་རྗེ་ཀུན་གྲུབ་དེ་ངེད་རང་བཙས་ཕྲལ་ལ་ལྷ་མཆོག་འདིར་མཐོང་བ་ལགས་ཤིང༌། ཕ་ཆོས་ཀྱང་ལགས་པས་འདི་བགྱི་གསུང་རྟ་མགྲིན་ལྕགས་རལ་ཅན་བྱང་སེམས་ཟླ་བ་རྒྱལ་མཚན་ནས་བརྒྱུད་པ་འདིའི་རྗེས་གནང་སྒྲུབ་སྐོར་དགེས་པའི་ངང་ནས་སྩལ་ཞིང༌། དེར་ཚལ་པ་རིན་རྒྱལ་བ་ལ་ཕོ་བ་ན་བའི་ནད་རོ་ཞིག་འདུག་པ་ལ་ཕན་བྱེད། སངས་རྒྱས་མཁའ་འགྲོ་མ་དཀར་མོའི་བྱིན་རླབས་དང༌།
རྡོ་ཟ་བའི་མན་ངག་ཞུ་ཡིན་འདུག་པ་ཡང་ལྷན་དུ་ཞུས། དེར་ལམ་ལ་ཞུགས་ནས་ཡོང་པས་སྟག་གྲུ་ཁར་གླང་ཐང་ནས་སྤྱན་སྔ་སྐུ་གཞུན་པ་བློ་གྲོས་པའི་དྲུང་མུས་སུ་སྤྱན་སྔ་ཀུན་རྡོར་བ་འབྱོན་པའི་སྙན་ཞུས་དང༌། དེ་ལོ་ངོར་ཚོར་དགུན་ཆོས་ཀྱི་ལམ་འབྲས་གསན་པ་ལ་བྱང་ལམ་ལ་བྱས་སྟག་པ་རུ་བ་བརྒྱུད་ཕེབས་པ་དང་མཇལ། གནས་ཚུལ་རྣམས་ཕུལ་བས་མཉེས་མཉེས་དཔའ་སྦོའི་དགེས་དགེས་མཐའ་མེད་གནང་ཞིང༌། ངེད་རྣམས་ལ་ཡང་རོང་ཆུང་གི་ལམ་གཡང་ས་ཅན་དེ་འདྲ་ལ་འབྱོན་དུ་ག་ལ་རུང་བས། ངེད་སྐྱེལ་མིའི་འབྲོག་ཕ་བ་དེ་རྣམས་ལ་བཅོལ་དམ་བྱེད་པས་བྱང་ལམ་ལ་བྱོན་གསུང་ནས་བཀའ་བཞིན་ཕྱིན། སྒལ་དང་ནམ་ཟླ་བཟང་བ་རང་གི་དུས་ཡིན་པས་སྐྱིད་པར་དགོན་གསར་དུ་སླེབས། དེ་ན་རྡོ་རྗེ་འཆང་གི་དངོས་སློབ་རུ་ཕ་བཀའ་བཞི་པར་གྲགས་པ་དེ་བཞུགས་འདུག་པ་དང་མཇལ་དུས་འཁོར་གྱི་དཀའ་འཕྲང་མ་བདེ་བ་འདྲའི་དྲི་བ་ཕུལ་བས་ཡིད་ཆེས་པའི་ལན་འདེབས་སྩལ། ཕྱིས་དུས་འཁོར་ཞུ་བ་ལ་ཡོད་པའི་སྙན་གསན་བཏབ་ནས་གླང་ཐང་དུ་ཡོང༌། སྤྱན་སྔ་རིན་པོ་ཆེ་ཀུན་དགའ་རྡོ་རྗེའི་དྲུང་དང་མཇལ།
ཡར་ཕྱོགས་ཀྱི་སྐད་ཆ་ཕུལ་བས་ཁོང་པ་ཡང་ཐུགས་བསྐུལ་བ་ལྟར་སོང་ནས་དེ་ལོ་ཀ་དེ་འཕྲལ་ངོར་ལ་ཆིབས་ཁ་བསྒྱུར། དགུན་བཞུགས་དང་དུས་མཆོད་ཀྱི་ལམ་འབྲས་གསན་རྗེས་སྐུ་མཆེད་གཉིས་ཀ་མུས་སུ་ཆོས་ཞུ་བ་ལ་ཐེགས་སྐད་དོ། ། འཕགས་ཡུལ་པཎ་ཆེན་གསུང་གི་ངེས་གསང་ནི། ། ལེགས་སྦྱར་སྐད་ལས་འཆི་མེད་བདུད་རྩི་བླངས། ། ཞབས་བསྟེན་དྲེགས་ལྡན་ལོ་ཙཱས་མ་མྱོང་བའི། ། ངོ་མཚར་གདམས་པའི་ཁུ་བཅུད་ཁྱོད་ཀྱིས་བཞེས། ། རིག་འཛིན་གྲུབ་བརྙེས་སྤྱན་སྔར་གྲུབ་ཐོབ་གསུང༌། ། མཐའ་ཡས་གཏིང་མཐའ་བྲལ་བའི་ཟབ་ཆེའི་ཆོས། ། ཁྲིད་ཚུལ་དུ་མའི་ཟབ་ཁྲིད་དཔག་མེད་ཀྱིས། ། ངེས་གནས་གསལ་བའི་རྟོགས་པས་ཕྱུག་པར་མཛད། །
རིགས་མཐོ་མཁྱེན་བརྩེའི་སྤྱན་མངའ་མཆེད་ཀྱིས་གསུང༌། ། རྣར་སྙན་རྔ་སྒྲས་ལེགས་པར་བསྐུལ་བྱས་ནས། ། རྡོ་རྗེ་འཆང་དབང་མི་ཡི་ཚུལ་འཛིན་པ། ། ཀུན་དགའི་མཚན་མཆོག་བཟང་པོའི་ཞབས་པད་བསྟེན། ། གསང་ཆེན་གདམས་པའི་ཆོས་རྒྱུན་ཏིང་འཛིན་གང༌། ། གང་ཡང་ས་བཅུའི་སྲས་ལ་རྒྱལ་བས་བཞིན། ། བཞིན་བཟང་དད་ལྡན་འདུས་པའི་ཆོས་གྲྭར་ཡང༌། ། ཡང་དག་ཐུགས་ཀྱི་བཞེད་མཚོ་རྒྱ་ཆེར་གང༌། ། མཁས་པར་སྒྲོག་པའི་རྒྱུ་མཚན་ལེགས་བྱས་གཏམ། ། ཐ་གྲུ་ཡངས་པའི་ཕ་མཐར་རྗེས་འགྲོ་བ། །
སྔོན་མེད་ཡོངས་རྫོགས་བསྟན་པའི་གྲངས་ངེས་ཚིག ། གཞུང་ལུགས་རབ་འབྱམས་ཚངས་པའི་དབྱངས་ཀྱིས་བསྙད། ། དེའི་ཚེ་ལྷ་བཅས་འཇིག་རྟེན་མ་ལུས་པས། ། མཐུན་པར་རྗེས་སུ་བསྔགས་པའི་བསྟོད་ཚིག་དག ། ཡི་གེར་འཕོས་ནས་ས་ལ་རབ་བརྟན་གྱི། ། གླང་ཆེན་ཁུར་དུ་ལོངས་པའི་ཆོས་ཕུང་སྤེལ། ། ཅེས་པཎྜི་ཏ་ཆེན་པོ་ཤཱཀྱ་མཆོག་ལྡན་དྲི་མེད་ལེགས་པའི་བློ་གྲོས་ཀྱི་རྣམ་པར་ཐར་པ་ཞིབ་མོ་རྣམ་པར་འབྱེད་པ་ལས། གདན་ས་ཆེན་པོར་གཞུང་ལུགས་རབ་འབྱམས་ཀྱི་ངག་རྗེས་སུ་སྒྲོགས་པའི་སྐབས་ལས་བསྒྲགས་པའི་རབ་ཏུ་བྱེད་པ་བཅུ་གཅིག་པའོ།། །། དེར་པཎ་ཆེན་རིན་པོ་ཆེ་ཉིད་དགུང་ལོ་ཉེར་དགུར་ཕེབས་པ་མེ་ཕོ་བྱི་བའི་དཔྱིད་སོས་ལ་ཡར་རྒྱབ་ཕྱོགས་སུ་ཕེབས་ནས། གྲྭ་བྱམས་པ་གླིང་དུ་ཆོས་རྗེ་ཡར་དབོན་པ་བསོད་ནམས་རྣམ་རྒྱལ་བའི་དྲུང་དུ་སེམས་ཙམ་ལུགས་ཀྱི་སེམས་བསྐྱེད་དང༌།
བྱང་སའི་ཚུལ་ཁྲིམས་ལེའུའི་ལུང་གསན་དུས། དེ་ན་ནཱ་ལེནྡྲ་པའི་གཟིམ་ཁང་འོག་པའི་གྲྭ་ཚང་ཡང་ཡོད་པས་ཁོང་ཚོས་འཇིག་རྟེན་མཐུན་འཇུག་ཏུ་གདགས་གཞི་བྱས་ཤིང༌། དེར་རྣམ་སྣང་མངོན་བྱང་གི་དབང་རྡུལ་ཚོན་མ་ཞིག་ཀྱང་གསན། འདིའི་སྐབས་ཆུ་དབང་གི་དུས་བཛྲ་ཨ་བྷི་ཥིཉྩ་ཞེས་གསུང་བའི་དུས། བུམ་ཆུ་མ་ལུས་པ་ལུད་ནས་པཎ་ཆེན་རིན་པོ་ཆེའི་དབུའི་གཙུག་ནས་གཟུང་སྒྱུ་ལུས་ཐམས་ཅད་ཡོངས་སུ་གང་བ་དེར་དབང་གྲལ་ལ་ཡོད་པའི་རྒྱ་སྟོན་ལྕགས་རི་སོགས་ཡོངས་ཀྱི་གཟིགས་ལམ་དུ་ཕེབས་ཤིང༌། པཎ་ཆེན་ཉིད་ཀྱི་བཀའ་ལས་ཀྱང༌། རང་རེ་དེ་དུས་མཚན་ཉིད་པའི་བརྐམ་ཆགས་མ་སངས་པས་བུམ་ཆུས་ཆོས་གོས་སྲབ་ཆེན་ངུར་སྨྲིག་ཅིག་ཡོད་པ་དེ་བངས་པའི་བློ་གཡའ་བྱུང་ཡང༌། ཆུའི་རང་མཚན་ཆུ་རྡུལ་ཙམ་ཡང་མི་སྣང་བས་མཚར་བ་བྱུང་ཞེས་གསུང་ངོ༌། ། དེར་གསང་ཕུའི་གཡར་ཆོས་གྲོལ་རྗེས་ཆོས་དབར་ཚལ་གྱི་ཆོས་འཁོར་གླིང་ན་བཞུགས་དུས། གཙང་ནས་རྗེ་དོན་ཡོད་དཔལ་གྱི་ཕྱག་དམ་ཕེབས་པའི་ནང་ན་ཟླ་བ་བཞི་པའི་ཉེར་ལྔ་ལ་རྡོ་རྗེ་འཆང་དག་པའི་ཞིང་དུ་ཕེབས་ཚུལ་གནང་བ་གཟིགས་མ་ཐག་དད་པའི་སྤྱན་ཡངས་པོའི་ནམ་མཁའ་མོས་གུས་ཀྱི་ཆུ་འཛིན་སྟུག་པོ་འཁྲིགས་ནས།
བྱིན་རླབས་བདུད་རྩིའི་དྲག་ཆར་འབེབས་བཞིན་དུ་ཐོས་མཆོད་ལ། ཐ་ན་ཞལ་བུ་ཚུན་ཡང་སྦྱིན་གཏོང་གནང་ཞིང༌། རྒྱལ་བ་གཉིས་པ་ཆོས་ཀྱི་རྗེ། ། རྗེ་ཉིད་ངོ་མཚར་འོག་མིན་དུ། ། དུ་མའི་མགོན་དུ་གཤེགས་གྱུར་ཚེ། ། ཚེ་འདི་དོན་མེད་བྱས་སྙམ་མོད། ། སོགས་ཀྱི་གདུང་དབྱངས་གནང་བའི་ཞུ་ཡིག་ངོར་དགོན་པར་རྒྱལ་ཚབ་ཀུན་དགའ་དབང་ཕྱུག་པའི་སྤྱན་སྔར་འབུལ་བ་ཡང་མཛད་དོ། ། དེ་མཚམས་སྤྱང་ལུང་རིན་པོ་ཆེའི་དྲུང་དུ་ཕེབས་པས་ཡར་ལུང་ནས་ལྷུན་སྡེ་རབ་འབྱམས་པ་དཔོན་སློབ་རྣམས་སྤྱང་ལུང་དུ་ཁྲིད་ཞུ་བ་ལ་ཕེབས་པ་དང་དུས་འཛོམ་ཞིང༌། ཁོང་དཔོན་སློབ་རྣམ་པས་ཚོགས་འཁོར་རྒྱ་ཆེར་བཤམས། གསོལ་བ་བཏབ་ནས་ནཻ་གུའི་ཁྲིད་ཕྱག་ཆེན་གའུ་མ་སོགས་ཤངས་པའི་གསེར་ཆོས་བཞིའི་ཁྲིད་མ་ལུས་པ་དབང་དང་རྗེས་འབྲེལ་ཡེ་ཤེས་མགོན་པོ་ཕྱག་དྲུག་པ་དཀར་དམར་མཐིང་ཁ་སོགས་ཤངས་ཆོས་ཡོངས་སུ་རྫོགས་པར་ཐོབ།
དེ་དུས་ད་ལྟའི་གྲུབ་ཐོབ་དབུས་སྨྱོན་པ་འདི་ལྷུན་སྡེ་པའི་མཛོ་རྫི་ལ་འདུག་ཅིང༌། དེ་ལོ་སྤྱང་ལུང་རིན་པོ་ཆེ་དགུང་ལོ་གྱ་ལྔ་པའི་སྟེངས་ཡིན་པས། དེ་བར་གྱི་རྣམ་ཐར་དེ་ཡང་ཆེན་པོ་དཔལ་རྒྱ་མ་པས་བསྐུལ་ནས་དུས་དེ་ཀར་སྦྱར་བ་ཡིན་སོགས་དྲིན་ཅན་སྤྱང་ལུང་རིན་པོ་ཆེ་ལས་ཐོས་སོ། ། དེ་མཚམས་པཎ་ཆེན་རིན་པོ་ཆེ་དགུང་ལོ་སུམ་ཅུར་ཕེབས་པ་མེ་མོ་གླང་གི་ལོའི་དབྱར་ཆོས་གྲོལ་རྗེས་གླང་ཐང་ཚོར་ཕེབས་དུས། སྤྱན་སྔ་སྐུ་མཆེད་དྲུང་གིས་བཀའ་སྩལ་ལ་སྔར་གླང་རི་ཐང་འདི་བཀའ་གདམས་པའི་གྲྭ་ས་གྲགས་ཐོབ་ཡིན་འདུག་ཅིང༌། ཕྱིས་སྔགས་ལ་འགྱུར་ཕྱིན་ས་སྐྱ་པའི་ལུགས་གཙོ་ཆེ་བར་དར་འདུག་པ་ལ། སྤྱན་སྔ་གོང་མ་རྣམ་པ་ཐེག་ཆེན་ཆོས་རྗེ་པའི་ཕྱག་ལེན་ཉིད་སྐྱོང་བ་གནང༌། དེའི་རྒྱུན་ལྟར་ན་དིང་སང་ཐེག་ཆེན་ཆོས་རྒྱལ་བའི་དངོས་སློབ་ལ་ཆོས་སྡིངས་རིན་པོ་ཆེ་ལས་ལྷག་པའི་མཁས་གྲུབ་མི་རྙེད་ཅིང༌། རང་རེ་དང་རྟ་ཆགས་རྐྱང་འགུག་གི་ས་ན་བཞུགས་པ་འདི་ཡིན་ཀྱང༌། སྔོན་རྗེ་རོང་སྟོན་ཆེན་པོའི་བཀའ་ལུང་ལ།
ངེད་ཀྱི་ས་སྐྱར་ཐེག་ཆེན་པའི་དྲུང་དུ་ལམ་འབྲས་ཞུ་བ་ལ་ཕྱིན་དུས། ས་སྐྱའི་ཤཱཀ་བཟང་བླ་བྲང་ནས་བཟད་པ་ཀུན་དགའ་བཟང་པོ་བ་བཞུགས་འདུག་པའི་རྩར་ཇ་མགྲོན་ལ་ཕྱིན། སྔགས་ཆོས་ཀྱི་གླེང་སློང་བྱུང་བས་བླ་མའི་དྲུང་དུ་ཉན་ཆོས་ཞུས་པ་ལས་ལྷག་པའི་བློ་བསྐྱེད་ཤ་སྟག་བྱུང༌། དིང་སང་སྔགས་ཀྱི་ཚུལ་ལ་རྡོ་རྗེ་འཆང་མངོན་སུམ་དུ་བཞུགས་སྣང་བས་འདིར་སྔགས་སློབ་ཟེར་མི་ཀུན་ཀྱང་ངོར་ཚོར་བརྫངས་ཤིང༌། ལྷ་འབྲི་སྟོན་པ་ཤེས་རབ་འོད་ཟེར་བ་ནི་སྔགས་ལ་ཡང་བཀའ་རབ་འབྱམས་སུ་སྨྲ་བ་ཞིག་བྱུང་སྣང་ངོ༌། ། ཁྱེར་རང་རྣམ་པའང་སྔགས་སློབ་ན་དེར་སྙོགས་ཞེས་པའི་བཀའ་ལུང་ལ་ཚད་མ་བྱས་སྔ་རྟིང་དུ་ངོར་ཚོར་ཕྱིན་ས་སྐྱ་པའི་ཡབ་ཆོས་རྒྱུད་གསུམ་མན་ངག་དང་བཅས་པའི་དབང་བཀའ་མཐིལ་ཕྱིན་ཐོབ་ནའང་དབང་རབ་འབྱམས་དང་རྒྱུད་འབུམ་གྱི་ལུང་སོགས་ཀྱི་བཞེད་ཆེ་བར་ཡོད་པས། ཆོས་རྗེ་རྡོ་རྗེ་འཆང་ལ་རྒྱུ་མཚན་ཕུལ་དུས། སློབ་དཔོན་ཤེས་རབ་རྒྱ་མཚོ་བ་རང་དྲག་གསུང་ཟུར་སློབ་ལ་བརྟེན་སྐབས། མངའ་རིས་གློ་བོའི་རྣམ་རྒྱལ་ཆོས་སྡེའི་ཆོས་དཔོན་ལ་སྤྱན་དྲངས། དེ་རྗེས་མུས་ཚོར་བརྟགས་ཀྱང༌།
རྗེ་མུས་པ་ཐུགས་ནང་རང་ལ་གཞོལ་བས་འཆད་ཉན་སོགས་འཁོབས་ཆུང་ཞིང༌། མུས་ཕྱོགས་ལུང་ལག་དོག་པས་འཕྲལ་ཆས་སོགས་ཀྱི་མཐུན་རྐྱེན་འགྲིགས་པ་ལའང་དཀའ་ཚེགས་ལྷག་པར་ཆེ་བ་སྣང་བས། ཁོང་དེ་ཡབ་སྲས་གཉིས་ཀའི་ཞལ་སློབ་དུ་འདུག་པ་དང༌། ཁ་རྩང་ནས་གྲུབ་མཐའི་དགག་སྒྲུབ་སོགས་ཀྱི་རྩ་བ་ལ་བརྟེན། གོང་དཀར་བའི་ཆོས་མཛད་པ་སོགས་ཀྱིས་ཀྱང་སྡང་སྨྲས་ཆེར་བྱེད་ཅིང་ཡོད་སྣང་བའི་དབུ་འདོན་དུ་ཡང་སྣང་བས། སློབ་དཔོན་གུང་རུ་བ་ཤེར་བཟང་པ་ཤེལ་གྲོང་ནས་བོས། སྔར་མ་ཐོབ་པའི་དབང་རྣམས་ཞུས་ན་བསམ་པ་ཅི་ལེགས་ཀྱི་བཀའ་གྲོས་གནང་དུས། པཎ་ཆེན་རིན་པོ་ཆེས། གུང་རུ་བར་ད་རེས་ཙམ་གྱི་བླ་མའི་འོས་ཅི་ཡིན། གོང་དཀར་ཚོར་ཡང་གྲུབ་མཐའ་ལ་བརྟེན་མཐུན་རྒྱུ་མི་འདུག
འཕྲལ་ཁམས་པའི་གྱོང་བཙོངས་པས་ཡོན་མཆོད་སྣ་ཆང་ལ་སོང་བར་སྣང་ཞིང༌། ཕུགས་ཆོས་རྗེ་རྡོ་རྗེ་འཆང་ཆེན་པོའི་ཕྲིན་ལས་ལ་ཡང་གནོད་ངེས་སུ་སྣང་ལགས། ད་འདི་ལྟར་གསན་པ་རྒྱ་ཆེ་རང་ཞིག་གི་དགོངས་བཞེད་ཡོད་ན། རྗེ་རྡོ་རྗེ་འཆང་ཆེན་པོའི་ངོར་དགོན་པ་འདེགས་དུས་ཀྱི་གྲྭ་རྙིང༌། རུ་པ་ཀ་བཞི་པ་ཞུ་བའི་སྐུ་བཙན་ཞིང་མདོ་སྔགས་ཀྱི་གསན་སྦྱོང་མཐར་ཕྱིན་རང་ཞིག་ད་ལྟ་རུ་དགོན་སར་རང་ན་བཞུགས་སྣང་བས་རང་རེས་ཀྱང་མར་ལམ་མཇལ། སྔགས་སྤྱི་དང༌། ཁྱད་པར་དུས་ཀྱི་འཁོར་ལོ་ལ་དུས་དིང་སང་འགྲན་ཟླ་ཀུན་བྲལ་དུ་འདུག་པས་དེ་ཀུན་ཀྱང་སྤྱན་དྲངས་ན་འོས་ཞུས་པས། དེར་སྤྱན་སྔ་སྐུ་མཆེད་དྲུང་གི་གསུང་གིས་དེ་འདྲ་སྔར་མ་ངེས། འོ་ན་དེ་རིང་ཉི་མ་མེ་བཞིའི་ཁྲི་ལ་བཞུགས་པའི་འགྲུབ་སྦྱོར་བཟང་པོ་ཡང་ཡོད་པས་ད་ལྟ་རང་ཞུ་ཡིག་བྲིས་ནས་རྫོངས་གསུང༌། དེའི་ཉིན་རང་དགེ་རྒན་སེང་གེ་རྒྱལ་མཚན་གྱིས་གཙོས་པའི་ཆིབས་སྒ་ལ་སོགས་ཡང་དག་དང་བཅས་རྫོང་བ་གནང༌།
དེར་ངེད་རང་གིས་རག་མ་ལ་ཁར་ཆིབས་བསུ་ལ་ཕྱིན་པས་མཇལ་དུས། ངེད་ན་ནིང་ཁྱེད་དང་མཇལ་བ་དེ་ཕྱིན་ནི་ཁྱེད་རང་སེམས་པ་ཞིག་བྱུང་གསུང་ཞིང༌། དེར་སྤྱན་སྔ་སྐུ་མཆེད་དྲུང་གིས་གཙོ་མཛད་ངེད་དང་བཅས་པའི་དབང་ཆ་གཅིག་ལ། ཆོས་རྗེ་བླ་མ་དམ་པ་བསོད་ནམས་རྒྱལ་མཚན་པའི་མངོན་དཀྱིལ་སྟེང་ནས་དུས་འཁོར་གྱི་དབང་ངོར་དགོན་སར་བཏབ་ལོ་རང་རྗེ་རྡོ་རྗེ་འཆང་གིས་གནང་བའི་ཕྱག་ལེན་ཇི་ལྟར་དབང་གི་སྒོ་འབྱེད་ཐོག་མར་སྩལ། ། འདི་སྐབས་རྗེ་རྡོ་རྗེ་འཆང་གི་གསུང་སྒྲོས། སྔོན་འཇམ་དབྱངས་གྲགས་པས་བྱང་ཤམྦྷ་ལར་དྲང་སྲོང་བྱེ་བ་ཕྲག་ཕྱེད་དང་བཞི་ཆོས་རྒྱལ་ཟླ་བ་བཟང་པོས་བཞེངས་པའི་བློས་བསླངས་དྲུང་དུ་དབང་བསྐུར་སྒྲུབ་བྱེད་དུ་བཞག དིང་སང་དུས་འཁོར་བ་ཀུན། དབང་གི་བརྟེན་བྱའི་དཀྱིལ་འཁོར་བློས་བསླངས་དང༌། དབང་མི་གྲངས་མེད་བྱེད་པ་ཞིག་འདུག་ཀྱང༌། ས་སྐྱ་པཎྜི་ཏས།
འཕགས་པ་རྣམས་ཀྱི་གང་ཟག་རབ། ། སྤྲུལ་པ་ཡི་ནི་དཀྱིལ་འཁོར་དུ། ། དབང་བསྐུར་མཛད་ཅེས་གསུངས་པ་ནི། ། སྔོན་གྱི་ཆོ་ག་འཕགས་པའི་ཡིན། ། ཞེས་གསུངས་པ་ལྟར་སྔོན་ཆོག་ཡན་ངེས་པས། འདིར་རྒྱུད་འགྲེལ་ཉིད་ལས། དབང་བསྐུར་བ་བདུན་པོ་འདི་དག་ནི་རྡུལ་ཚོན་གྱི་དཀྱིལ་འཁོར་དུ་བཅུག་ནས་སྦྱིན། ཞེས་གསུངས་པས་གྲུབ་བོ་སོགས་ཀྱི་གསུང་སྒྲོས་ཕྱག་བཞེས་གཅིག་པུས་སྤྱན་སྔ་རིན་པོ་ཆེ་སྐུ་མཆེད་ཐུགས་ཚིམ་ནས། རང་རེ་ལ་ཡང་གྲོས་སྟོན་དེ་ལེགས་ཤེས་དགེས་པ་ཡང་དག་ཐུགས་ལ་བཏགས། དེར་ཚོགས་པ་སྤྱི་ལ་བུ་ལུགས་ཀྱི་དུས་འཁོར་རྒྱས་པའི་དབང་བསྐུར་གནང་ཞིང༌།
སླར་དྲག་བསྡུས་ལ་རྡོ་རྗེ་སློབ་དཔོན་བདག་པོའི་དབང་བསྐུར་ཡང་སྩལ་རྗེས། བསྡུས་རྒྱུད་ཤོང་འགྱུར་བུ་སྟོན་དང༌། ཇོ་ནང་ཕྱོགས་ལས་པའི་མཆན་བུ་གཉིས་སྦྱར་སྟེངས་ནས་བཤད་པ་མཐིལ་ཕྱིན་གནང་བའི་སྐྱོར་མགོ་རང་རེས་བྱས་ཤིང༌། རི་རབ་ཀྱི་འཆགས་བཀོད། གཽ་ལ་འཁོར་ཚུལ་སོགས་དཔེ་རིས་ཀྱིས་གཏན་ལ་ཕབ། རྗེ་དུས་ཞབས་པ་རང་གི་ཕྱག་དཔེ་དངོས་ངེད་ལ་གནང་བ་འདི་ཡིན། ཞེས་ཕྱིས་གསེར་མདོག་ཅན་ཚོར་དུས་འཁོར་གསུང་དུས་ཀྱང་སྟོན་པ་གནང་ཞེས་གྲགས་སོ། ། དེར་སེམས་འགྲེལ་ཕྱི་མ་དབང་མདོར་བསྟན་སོགས་ཕྲན་བུ་དུ་མ་དང༌། ཤངས་པ་ཀུན་མཁྱེན་ལས་གསན་པའི་དུས་འཁོར་ལས་བཤད་པའི་འཁོར་ལོ་སྒྱུར་བ་དྲུག སྡོམ་པ་ཆེ་ཆུང༌།
འཇམ་དཔལ་སྒྱུ་དྲྭ་རིགས་གསུམ་རྣམས་ཀྱི་དབང་བཀའ་ཡང་བཤད་བཀའ་དང་མུ་སྦྲེལ་དུ་སྩལ་ཞིང༌། ཡང་མཁའ་འགྲོ་རྒྱ་མཚོ་ས་བཟང་འཕགས་པའི་ཡིག་ཆའི་སྟེང་དང༌། སངས་རྒྱས་མཉམ་སྦྱོར་བག་སྟོན་པའི་ཡི་གེ་དང༌། གསང་འདུས་གཉིས་མེད་རྣམ་རྒྱལ་ལོ་ཙཱ་བ་མཆོག་ལྡན་པའི་ཡི་གེའི་སྟེངས་ནས་དཀྱིལ་འཁོར་རྡུལ་ཚོན་མ་མཛད། དབང་ཆ་རེ་རེ་གནང༌། དེར་རང་རེས་སྔར་རང་ལོ་ཉེར་བཞི་པའི་སྟེངས་དུ་ཆོས་སྡིངས་རིན་པོ་ཆེའི་སྤྱན་སྔར་བསྡུས་རྒྱུད་གཟུང་སྐབས་ས་རིས་ཀྱང་རྗེའི་ཞལ་ནས་དང༌། ས་རིས་ཁྲིད་ཕྱོགས་མཛུབ་ཁྲིད་གཟིམས་དཔོན་གཞོན་ནུ་སེང་གེ་ཕྱིས་ཞོ་ལུང་མཚོ་ཁའི་གདན་ས་བྱས་པ་དེ་ཀུན་གྱིས་བྱས་ཁོང་དུ་ཆུད་པས། དུས་དེར་རྗེ་དུས་ཞབས་པས་གསུངས་ཙམ་ལ་བློ་ཡུལ་དུ་ཚུད་ནའང༌། གཞན་དེ་དུས་གསན་མི་རྣམས་སྔར་དུས་འཁོར་ལ་སྦྱངས་པ་ཆེར་མ་གནང་བས། དཀའ་ཚེགས་ཆེ་བ་རང་འདུག་པས།
དགུན་དེ་ཡང་དུས་འཁོར་རང་གི་ས་རིས་སོགས་སྐྱོར་བ་མཛད་ནས་གཞི་སློབ་གནང༌། རང་རེས་ནི་གསང་ཕུའི་དགུན་ཆོས་ཀྱི་འཕྲལ་དེ་ལ་ཡོང་ཤིང་དགུན་ཆོས་གྲོལ་འཕྲལ་གྲྭ་ཚང་པའི་འཕྲལ་གྱི་དཔེ་ཆའི་གྲོགས་དན་ལ་ཕྲ་ཕུ་བ་བཞག རང་རེས་ཆོས་ཞུ་བ་ལ་གླང་ཐང་དུ་བསྙགས་པས། དེར་རྗེ་སྤྱན་སྔ་རྣམ་པའི་དུས་འཁོར་གྱི་ཐུགས་བཞེད་རྫོགས་མཚམས་དཔོན་སློབ་སོ་སོ་ནས་སྐུ་ངལ་བརྟེན་པའི་སྐུ་མཚམས་སང་འགྲོལ་གནངས་འགྲོལ་ལ་སླེབས། དེ་མཚམས་ཐོག་མར་གསང་འདུས་མི་བསྐྱོད་པའི་དབང་བཀའ་རྙིང་མ་ཁའུ་བ་རྡོ་རྗེ་བདུད་འཇོམས་ཀྱི་ཡིག་ཆའི་སྟེང་ནས། གསང་འདུས་ལུས་དཀྱིལ་བོ་དོང་དགེ་སློང་པ་ནམ་མཁའ་དཔལ་བའི་ཡིག་སྟེངས། འཇམ་རྡོར་སྟོད་ལུགས་བུའི་མངོན་དཀྱིལ་འཇམ་དཔལ་ཡིད་འཕྲོག་དང༌། དེ་སྟེངས་ནས་འདོན་པ་བསྒྱུར་བའི་ཇོ་བོ་རྗེའི་ལུགས་ཀྱི་གསང་འདུས་སྤྱན་རས་གཟིགས་དང༌། འཇིགས་བྱེད་ཞེ་དགུ་མ་ཆོས་རྒྱལ་འཕགས་པའི་མངོན་རྟོགས་དང༌། གདུང་བརྒྱུད་རིན་རྒྱལ་བའི་དཀྱིལ་ཆོག་སྟེངས་ནས་དང༌།
གཤེད་དམར་བཅུ་གསུམ་མ་འཕགས་པའི་མངོན་རྟོགས་དང་དཀྱིལ་ཆོག་རྗེ་རྡོ་རྗེ་འཆང་གི་གཤེད་དམར་ལྷ་ལྔའི་ནང་ནས་འདོར་ལེན་མཛད་པ། ཚེ་དཔག་མེད་གྲུབ་རྒྱལ་མ་ལྷ་མང་ས་གན་པའི་ཡིག་སྟེངས་ནས་དང༌། ཕྱག་རྡོར་འཁོར་ཆེན་དམར་གྱི་མངོན་དཀྱིལ་དང༌། ཕྱག་རྡོར་གཏུམ་ཆུང་ཁྱུང་ཉེར་གཅིག་མ་ཤངས་པ་དར་ཚུལ་གྱི་མངོན་དཀྱིལ་དང༌། ཀུ་རུ་ཀུལླེ་ལྷ་ལྔ་མ་དང༌། སྤྱན་རས་གཟིགས་ལྷ་མངས་མཁན་ཆེན་གྲགས་ཚུལ་བའི་ཡི་གེ་དང༌། རྣམ་འཇོམས་མ་ཎི་བཛྲ་ལྷ་བཅུ་དགུ་མ་རྣམ་འཇོམས་བིར་ལུགས་ཀྱི་དབང་གན་པ་རིན་རྒྱལ་དང༌། བདེ་མཆོག་མཻ་ཏྲི་བཅུ་གསུམ་མ་གྲུབ་ཐོབ་གླིང་གི་ཡི་གེ་ནས་དང༌། སངས་རྒྱས་ཐོད་པ་ལྷ་ཉེར་ལྔ་མ་གདུང་བརྒྱུད་རིན་ཆེན་རྒྱལ་མཚན་པའི་མངོན་དཀྱིལ་དང༌། ཡི་གེ་དེ་སྟེངས་ནས་འདོར་ལེན་བྱས་པའི་སངས་རྒྱས་ཐོད་པ་ལྷ་དགུ་མའི་དབང༌།
མཧཱ་མཱ་ཡ་ལྷ་ལྔ་འཕགས་པ་རིན་པོ་ཆེའི་མངོན་དཀྱིལ་སྟེང་ནས་དང༌། རྡོ་རྗེ་གདན་བཞི་ལྷ་མངས་ས་བཟངས་པའི་ཡི་གེའི་སྟེང་དང༌། བདེ་མཆོག་སྡོམ་འབྱུང་མངོན་དཀྱིལ་དུ་སྟོན་པའི་ཡི་གེ་དང༌། བདེ་མཆོག་སྦྱངས་པའི་ཡོན་ཏན་ལྷ་བཅུ་གསུམ་མ་མར་ངོའི་ཡི་གེ་དང༌། བདེ་མཆོག་དྲིལ་བུ་ལྷ་ལྔ་ལོ་ཙཱ་བ་རིན་ཆེན་རྣམ་རྒྱལ་བའི་ཡི་གེ་དང༌། བདེ་མཆོག་ནག་པོ་པ་འཕགས་པའི་མངོན་དཀྱིལ་སྟེང་ནས་དང༌། ཀྱེ་རྡོ་རྗེ་མཚོན་ཆ་ཅན་རྡོ་རྗེ་འཆང་གི་མངོན་རྟོགས་སྟེང་ནས་དང༌། བདག་མེད་ལྷ་མོ་ཉེར་གསུམ་མ་གུང་པ་བཀྲ་ཤིས་བཟང་པོའི་ཡི་གེའི་སྟེང་ནས་དང༌། གཞན་ཡང་ཀྱཻ་རྡོར་བཀའ་བབས་བཞི་བདག་མེད་ལྷ་མོ་བཅོ་ལྔ། སྒྲོལ་མ་བླ་མེད་བཅུ་བདུན་མ།
སྒྲོལ་མའི་ནང་ལུས་དཀྱིལ། རྣམ་དག་གཙུག་ནོར་ནས་བཤད་པའི་སྒྲོལ་མ་ཉེར་གཅིག་གི་དབང་མི་གཡོ་བླ་མེད་ལྷ་དགུ་མ་ལོ་ཙཱ་བ་གྲགས་རྒྱལ་གྱི་ཡིག་སྟེངས་ནས་དང༌། གུར་སྒྲོལ་ལྷ་བཅུ་མ་བདེ་བ་ཅན་པ་ཡེ་ཤེས་མགོན་གྱི་ཡི་གེའི་སྟེང་དང༌། མཆོག་གི་སྒྲོལ་མ་དམར་མོའི་དབང་བློ་ཆེན་སངས་རྒྱས་སྲས་ཀྱི་ཡི་གེའི་སྟེང་དང༌། གཞན་ཡང་རྔོག་པའི་དཀྱིལ་འཁོར་བདུན་དུ་གྲགས་པ་ཀྱེ་རྡོར་ཡབ་བཀའ་ཡུམ་བཀའ་གཉིས། རྡོ་རྗེ་གུར། གདན་བཞི་ཡབ་བཀའ་ཡུམ་བཀའ་གཉིས། མ་ཧཱ་མཱ་ཡ། འཇམ་དཔལ་གསང་ལྡན་ཏེ་དཀྱིལ་འཁོར་བདུན་གྱི་དབང་དང༌། སྤྱན་རས་གཟིགས་པདྨ་དྲྭ་བ་བུ་སྟོན་གྱི་ཡི་གེའི་སྟེང་ནས་དང༌།
ཕག་མོ་གཞུང་དྲུག་ཏུ་གྲགས་པ་ཞལ་གཉིས་མ་ཆེ་ཆུང༌། དབུ་བཅད་མ་ཆེ་ཆུང༌། དོན་གྲུབ་མ་ཆེ་ཆུང་རྣམས་ཀྱི་བྱིན་རླབས་གསན་ཞིང༌། དབང་འདི་ཡིག་ཆ་འདིའི་སྟེང་ནས་གསན་ཚུལ། དེ་དུས་གླང་ཐང་སྤྱན་སྔ་སྐུ་མཆེད་གཉིས་ཀྱི་དབང་དེབ་གནང་བའི་ཡི་གེ་དངོས་མིག་གིས་མཐོང་བའི་འཁྲུལ་མེད་ལས་ཡིན་ཞིང༌། དབུས་གོང་མ་དག་གིས་བླ་མ་རྣམས་ལ་དབང་གསན་དུས་འདི་ལྟར་མཛད་པ་བྱུང་བའི་སྤྱན་ལྟོས་ལྟར་ཡིན་པར་མངོན་ནོ། ། དེ་ལྟར་དབང་རབ་འབྱམས་ཀྱི་གསན་པ་གྲུབ་རྗེས། སྟོན་ཆག་ལ་ཆོས་སྡིངས་སུ་ཕེབས། ས་ཕོ་སྟག་ལོ་དགུང་ལོ་སོ་གཅིག་བཞེས་པའི་དུས་དེར་སྤྱང་ལུང་རིན་པོ་ཆེ་པ་ལ། རྩ་རྒྱུད་བརྟག་གཉིས་ཤར་རབ་འབྱམས་པས་ཞུས་ནས་གསན་ཞིང༌།
དག་ལྗོན་སྐོར་གསུམ་ལ་སྐྱོར་ཆོས་བྱས་ཤེས། སྤྱང་ལུང་དགོན་པ་ན་གཏམ་དུ་བཞག་སྣང་ངོ༌། ། འདིའི་ཕྱི་ལོ་ས་མོ་ཡོས་ལོ་དགུང་ལོ་སོ་གཉིས་ཀྱི་སྟེང་དུ་གླང་ཐང་དུ། དུས་ཞབས་པ་ཆེན་པོ་རིན་ཆེན་བཀྲ་ཤིས་པའི་སྤྱན་སྔར་རྡོ་རྗེ་སློབ་དཔོན་གྱི་ལས་མ་ལུས་པ་གཅིག་ཏུ་སྡོམས་པའི་དབང་བསྐུར་རྡོ་རྗེ་འཕྲེང་བ་དང༌། ཀྲྀ་ཡ་ས་མུ་ཉྩ་རྗེས་འབྲེལ་གྱི་དབང་བསྐུར་བཞི་བཅུ་ཞེ་ལྔ་ལུང་གིས་བརྒྱན་པ་ཡང་གསན། དེར་གླང་ཐང་སྤྱན་སྔ་མཆེད་ཀྱིས་རྗེ་དུས་ཞབས་པ་ལ་འབུལ་བ་བློས་དཔག་པར་མི་དཔོགས་པའི་རྙེད་པའི་ཡོན་ཡང་དག་པ་ཕུལ་ཏེ། སླར་རུའི་དགོན་པའི་བར་དུ་ཕྱགས་བྱི་འཐེམས་པར་གནང་བ་ཡིན་སྐད་དོ། ། དབང་ལུང་གདམས་པའི་ཆུ་བོ་སྟོང་ཕྲག་བརྒྱ། ། ཁྱོད་བློའི་མ་དྲོས་ཐུགས་མཚོར་ལེགས་བབས་མོད། ། ཁེངས་པའི་རླབས་ཀྱིས་མི་བསྐྱོད་རབ་ཞིའི་ཀློང༌། །
གཏིང་མཐའ་མེད་པའི་ཆོས་ཀྱི་རྒྱ་མཚོ་ཉིད། ། གསང་བདག་ཕྱག་ན་བཛྲ་འཛིན་པའི་རྗེ། ། རྡོ་རྗེ་སློབ་དཔོན་མཆོག་དེས་དགེས་པའི་འཛུམ། ། ཡར་ངོའི་ཟླ་ལྟར་སྣང་བའི་ངང་ཉིད་ལས། ། མི་ཟད་དབང་གི་ཆར་རྒྱུན་བསིལ་བར་ཕབ། ། ཀུན་རྟོག་སྤྲིན་ཚོགས་ཕྱོགས་བཅུར་འཐོར་བ་ཡི། ། སྟོང་གསལ་ནམ་མཁའི་རང་བཞིན་གཡའ་དག་པ། ། རང་རིག་ཡེ་ཤེས་འབར་བའི་འཇའ་འོད་ཀྱི། ། ཡ་མཚན་དབང་གི་ཡེ་ཤེས་ཨེ་མ་ཧོ། ། ཡོངས་གྲུབ་གདོད་མའི་ལྷ་ཁྱོད་བཅོས་མིན་ཀྱང༌། །
གཞན་དབང་ཆོ་གའི་ལྷན་སྐྱེས་བརྡ་སྤྲོད་པ། ། ཀུན་བརྟགས་བུམ་ཆུའི་ཁྲུས་ཀྱི་ཟོལ་སྦྱོར་ཅན། ། མཚན་ཉིད་གསུམ་གྱི་ཚུལ་དུ་དབང་ཆོག་བཞེས། ། འདུས་བྱས་དཀྱིལ་འཁོར་བརྟགས་པའི་རྙོག་མ་ནི། ། རྣམ་ཡང་ཆོས་སྤྱན་དག་པས་གཟིགས་མིན་ལ། ། དེར་འདུས་ཡོངས་ཀྱིས་མ་མཐོང་ཆོས་ཉིད་ཀྱི། ། འོད་གསལ་ཚོན་རིས་བཀྲ་བ་ཁྱོད་ཀྱིས་གཟིགས། ། བཟོ་སྦྱར་ལས་སྣང་སྒྱུ་མའི་ཅོད་པཎ་དེས། ། རིགས་ལྔའི་དབུ་རྒྱན་བཅིངས་རློམ་མིག་འཁྲུལ་མཁན། ། ལྟར་སྣང་བྱིས་པའི་དབང་མིའི་ཡིད་འདྲེན་པའི། །
ཁྲོམ་ཚོགས་འདུས་པའི་དབུས་དེར་ཁྱོད་ཀྱང་བཞུགས། ། སྒྱུ་མ་མཁན་པོ་སྒྱུ་མའི་འཆར་སྒོ་ལ། ། བཅིངས་གྲོལ་མཚན་མ་མེད་པར་གནས་པ་ལྟར། ། ཐ་སྙད་དབང་གིས་རྫས་ཀྱི་རོལ་རྩེད་ཀྱང༌། ། བྱིས་པའི་མིག་ཁྲིད་རྒན་པོས་རྩེ་ལྟར་དགོངས། ། ཞེས་པཎྜི་ཏ་ཆེན་པོ་ཤཱཀྱ་མཆོག་ལྡན་དྲི་མེད་ལེགས་པའི་བློ་གྲོས་ཀྱི་རྣམ་པར་ཐར་པ་ཞིབ་མོ་རྣམ་པར་འབྱེད་པ་ལས། དབང་བསྐུར་རབ་འབྱམས་རྗེས་སུ་ནོད་པའི་སྐབས་ལས་བསྒྲགས་པའི་རབ་ཏུ་བྱེད་པ་བཅུ་གཉིས་པའོ།། །། དེར་གསང་ཕུའི་དབྱར་དགུན་གྱི་དུས་ཆོས་ལ་བྱ་དུས་བཏབ་པ་ལྟར་གཡོ་བ་མེད་ངོས་ལྕགས་ཕོ་འབྲུག ལྕགས་མོ་སྦྲུལ། ཆུ་ཕོ་རྟ།
ཆུ་མོ་ལུག ཤིང་ཕོ་སྤྲེའུ་སྟེ་དེ་ཉིད་ཀྱི་དགུང་ལོ་སོ་བདུན་དུ་སོན་པའི་བར་གྱི་ལོ་ལྔ་པོ་འདི་དག་ལ་ཆོས་དབར་འཕྲད་པོ་དགའ་ལྡན་གླིང༌། ཡང་དབེན་ཉི་མ་ཕུག ཤེལ་གྲོང་སྐྱོར་མོ་ལུང༌། ཚལ་ཆོས་འཁོར་གླིང༌། རྒྱ་མ་གླང་རི་ཐང༌། ནཱ་ལེནྡྲ། རྒྱལ་ལྷ་ཁང༌། གྲོས། ཆ་རི།
ཆོས་འཁོར་རྩེ་རྣམས་སུ། འཕྲང་པོ་སེང་གེ་སྒང་པ། ཚལ་ཁུང༌། གླང་བུ་གྲོང༌། ཤེལ་གྲོང༌། ཡ་ཆོས་པ། རྒྱ་མ་མཁར་རྩེའི་ཞལ་ངོ་ཐ་དད་དང༌། བྱང་སེམས་མངོན་དགའ་མ། གྲོག་མཁར་བ། མདུན་གྲོད་པ།
གླང་ཐང་ཆོས་སྡིངས་གཟིམ་ཁང་སོགས་སྦྱིན་བདག་སོ་སོའི་སྤྱན་གང་དྲངས་པར་ཁོར་མོར་ཕེབས་ཤིང༌། འཆད་ཉན་ལ་ཉིན་གཅིག་ཀྱང་རེས་འཇོག་མེད་པའི་ཆོས་སྦྱིན་ཡང་དག་སྩོལ་ཞིང༌། གླང་ཐང་དུ་ཆོས་དབར་ཕེབས་རེས་སྤྱན་སྔ་ཀུན་རྡོར་བའི་གསུང་གིས་དྲུང་ནས་གནས་སྒོ་བའི་འཆད་ཉན་འདི་སྟབས། རྗེ་དུས་ཞབས་པ་ལ་ཁྱེད་ཆོས་དབར་ལ་ཐེགས་རིང་རྒྱུད་འབུམ་གྱི་ལུང་སོགས་དང༌། བྱ་སྤྱོད་ཀྱི་དཀྱིལ་འཁོར་ཕྲ་མོ་འདི་རྣམས་ཀྱི་དབང་ཞུས་ཤིང༌། དཀྱིལ་འཁོར་ཆེ་བ་རྣམས་ནི་རང་རེ་ལྷན་ཅིག་ཏུ་གཅིག་ཀྱང་མ་ཆད་པར་གསན་པ་དེ་ཡིན། ། གཞན་འདི་རྣམས་ཀྱང་ཁྱེད་ལ་འཕྲོད་པར་གྱིས་ཞེས་རྗེ་བླ་མ་དུས་ཞབས་ཆེན་པོའི་བཀའ་ལུང་ནན་ཅན་ཡོད་པས་འབུལ་དགོས་གསུངས་ནས། རྒྱུད་འབུམ་པོ་ཏི་བཅུ་བདུན་གྱི་ལུང༌། སྒྲུབ་ཐབས་རྒྱ་མཚོ། ཚེ་དཔག་མེད་ལྷ་དགུ།
མི་འཁྲུགས་པ་ལྷ་དགུ། ཨ་ར་པ་ཙ་ན་ལྷ་ལྔ། གཟའ་ཡུམ། རྨ་བྱ་ཆེན་མོ། རིགས་གསུམ་སྤྱིའི་དབང་དང་བདུན། ནག་པོ་གཞུང་དྲུག་གི་ལུང་རྣམས་སྤྱན་སྔ་ཉིད་ཀྱི་ཐུགས་ཀྱིས་ཆེད་གཉེར་ལྟ་བུ་མཛད་ནས་བཀའ་དྲིན་དུ་མཛད། ཤིང་མོ་བྱ་ལོ་དབྱར་ཆོས་གྲོལ་རྗེས་སྣེའུ་རྫོང་དུ་གྲྭ་ཚང་པའི་ཞུ་དོན་འགའ་ལ་ཞབས་གཏང་ཕེབས་པས། ས་དགེའི་ཀུན་སློང་སྟབས་ཞུ་སྒོ་ལྷག་པར་ལྕི་བའི་ངང་ནས་གནས་ཚང་དུ་སྒུགས་སྡོད་ལ་བཞུགས་ཡོད་དུས། རྒྱ་གར་གྱི་པཎྜི་ཏ་ལོ་ཀོཏྟ་ར་སྣེ་པས་སྤྱན་འདྲེན་ཞུས་ནས་སྣེའུ་རྫོང་ན་བཞུགས་པའི་དུས་ཡིན་པས་པཎྜི་ཏ་ལ་སྟག་ལུང་ནས། སྟག་ལུང་ངག་དབང་གྲགས་པས་རྒྱ་གར་གྱི་ཡི་གེར་ཞུ་ཡིག་བཀོད་ནས་ཕུལ་བས།
པཎྜི་ཏས་ལྷོགས་ཀྱང་དེ་བོད་སྐད་དུ་བསྒྱུར་མ་མཁྱེན་པར། སྣེ་པ་ལ་འདི་སྒྱུར་མི་ཚོལ། ངེད་སྟག་ལུང་ལ་ལན་བསྐུར་དགོས་གསུངས་ནས། སྣེའུ་བས་འབྲས་སེར། དགེ་ལྡན། དགའ་སྐྱོར། ཟུལ་བུ་སོགས་སྡེ་དགོན་ཡོར་ཡི་གེ་བསྐུར་ནས། ཤེས་མི་ཨེ་ཡོད་བང་ཆེན་རིམ་པར་བརྫངས་པས། ཡི་གེ་ཕྱེད་མི་གཅིག་ཀྱང་མ་བྱུང་ནས། དེར་བློ་གསལ་བ་འདྲས་སྙེ་ཐང་ཆོས་རྫོང་ཆོར་པཎ་ཆེན་བློ་བརྟན་པ་ཡབ་སྲས་བཞུགས་དུས་སྒྲ་དར་བས་ད་ལྟ་ཡང་ཤེས་མི་ཨེ་སྲིད།
གཞན་དབུས་གཞུང་ཐལ་བའི་འདི་ན་མེད། གྲྭ་ཕྱོགས་སུ་མི་གནང་དགེས་ཨེ་ཡིན་ཞུ་མི་བྱུང་བས། དེར་སྙེ་ཐང་ཕྱོགས་སུ་བང་ཆེན་བརྫངས་པས་ད་ལྟ་འདི་ཕྱོགས་ན་པཎ་ཆེན་ཡབ་སྲས་དེ་རྣམས་གཤེགས་རྗེས་རིག་གནས་ཀྱི་འཆད་ཉན་སྟོངས་ནས་མེད། སྔར་འདིར་བྱོན་པའི་གནས་སྒོའི་སློབ་དཔོན་ཆོས་ལེགས་པར་དགོངས་པ་ནི་དིང་སང་གྲྭ་ཚང་གི་ཞུ་དོན་ལ་གཞིས་ཀ་དེ་རང་ན་བཞུགས་ཡོད་པ་ཁོང་གིས་རྒྱུ་མཚན་འབུལ་ཐུབ་ངེས་ཡིན་ཞུ་བ་བྱུང་བས། དེར་ཚོད་བགམ་པའི་ཕྱིར་པཎྜི་ཏས་བཀྲ་ཤིས་ཀྱི་ཚིགས་བཅད་གཅིག་མཛད་ནས། འདི་དེ་རིང་འདིར་དགོས་པ་བྱུང་བས་ཁྱེད་ཀྱིས་བསྒྱུར་ཨེ་ཐུབ་གསུང༌། གླང་ཕུ་ནང་པའི་ངོ་མཁྱེན་གཅིག་པཎ་ཆེན་རིན་པོ་ཆེའི་དྲུང་དུ་བཏང་བས། དེ་མ་ཐག་དེ་རང་ལ་མཆན་བུ་གནང་སྐད་གཉིས་བསྒྱུར་ནས་ཕུལ་བ་དེ་པཎྜི་ཏ་ལ་གཟིགས་ཕུལ་བས། མ་ཧཱ་ལོ་ཙཱ་བ་ཨ་ཙེ་འདིར་ད་ལྟ་བོས། མིན་ན་ང་ཁོང་གར་ཡོད་སར་སྐྱོལ་གསུང་བྱུང་བས།
དེ་མ་ཐག་སྤྱན་དྲངས་དེར་སྣེ་པའི་བཞུགས་གྲལ་དབུས་སུ་པཎྜི་ཏས་སྟག་ལུང་ནས་བྱུང་བའི་ཕྱག་དམ་རྒྱ་སྐད་མ་དེ་གནང་བྱུང་བ་ཐོག་མར་ལེགས་སྦྱར་གྱི་སྐད་དུ་ཚར་གཅིག་ཐགས་ཐོགས་མེད་པར་བསྒྲགས་པས་པཎྜི་ཏ་མཉེས་བྱུང༌། དེ་མཚམས་བོད་སྐད་དུ་བསྒྱུར་ནས། པཎྜི་ཏ་ཁྱེད་ཀྱི་ཡུལ་གང་ཡིན། རིགས་ཅི། སྡེ་པ་བཞི་པོ་གང་ཡིན། རྟེན་དགེ་ཚུལ་དགེ་སློང་གང་ཡིན། མཁན་སློབ་ཀྱི་མིང་གང༌། མདོ་སྔགས་གང་ལ་མཁས། བོད་ལ་བྱོན་ནས་ལོ་ཇི་ཙམ་སོང༌། ད་ལྟ་ཁམས་སྙོམས་སམ།
འདི་དག་གི་ལོན་ཆ་གསལ་བ་ཅིག་བསྐུར་ཟེར་བར་འདུག་ཞུས་པས། དེར་ཚོགས་པ་ཀུན་ཧ་ལས་ཤིང༌། ཡང་དེ་མཚམས་པཎྜི་ཏས་སྟག་ལུང་དུ་ཞུ་ཡིག་མཛད་པའི་རྒྱ་ཡིག་པཎྜི་ཏས་ཕྱག་གིས་གནང་བའི་འགྲོལ་ལེགས་པར་གནང་ནས། ངེད་ཀྱི་ཡུལ་རྒྱ་གར་ཤར་ཕྱོགས་སངྒྷ་རཏྣ། ཕ་མ་བྲམ་ཟེའི་རིགས། སྡེ་པ་བཞིའི་མང་པོས་བཀུར་བ་ཡིན། མཁན་པོ་ཐམས་ཅད་མཁྱེན་པའི་བཤེས་གཉེན། སློབ་དཔོན་སྨྲ་བའི་སེང་གེ གསང་སྟོན་འཇིགས་མེད་དགའ་བ། ང་རང་མིང་འཇིག་རྟེན་འགྲོ་བའི་མཆོག་ཟེར།
ཡོན་ཏན་དབུ་ཚད་ལ་སྦྱངས། ཆོས་ཀྱི་གྲགས་པའི་རྣམ་འགྲེལ་གྱི་ལྷ་ཤཱཀ་གི་འགྲེལ་པ་བློ་ལ་ཡོད། གཞན་རྒྱན་ཆོས་མཆོག་ཛ་མཱ་རིའི་འགྲེལ་པ་ཡང་ཤེས། ཚད་མའི་སྐོར་གྱི་དཔེ་མང་པོའི་རྒྱ་དཔེ་ཡང་ཁུར་ཡོད་ཅིང༌། སྤྱོད་འཇུག་གི་རང་འགྲེལ་ཞི་བ་ལྷ་རང་གིས་མཛད་པ་ཡང་ཡོད། སྔགས་ཀྱི་བདེ་མཆོག་དང་རྣལ་འབྱོར་མའི་སྐོར་ཤེས། ཐུགས་དམ་ཕག་མོ་ཞལ་གཉིས་མ་ལ་བྱེད་པ་ཡིན། ལམ་ཁ་ཆེ་ན་མར། ཡུལ་གུ་གེ་དང་གློ་བོ་བརྒྱུད་ནས་འོངས། བླ་མ་ཀརྨ་པའི་ཡི་གེ་བྱུང་བས་དཀོང་པོ་ལ་འགྲོ།
ལོ་བརྒྱ་དང་ཉི་ཤུ་ལོན། བོད་ས་གྲང་ཟས་རྩུབ་པས་སྦྱོངས་པོ་བྱུང་ཟེར་བར་བསྒྱུར་ནས་བཀླགས་ཤིང༌། སྟག་ལུང་དུ་ཡང་ཞུ་ཡིག་དེ་བཞིན་ཕུལ་བས། སྣེ་པ་རང་གིས་གཙོ་བྱས་པའི་དྲག་ཞན་ཀུན་ཞལ་མཐུན་པར་རང་རེ་བོད་མུན་པའི་གླིང་དུ་གྲགས་པ་དོན་ལ་གནས་སྣང༌། སློབ་དཔོན་པ་འདི་ཀུན་འདི་འདྲའི་པཎྜི་ཏ་ཆེན་པོ་ཡིན་པའི་འདུ་ཤེས་མ་ཤར་ཟེར། དེ་ཕྱིན་ཆད་པཎྜི་ཏ་བགྲེས་པོ་དེའི་ཐུགས་རྗེས། རང་རེ་ལ་ཡང་སྣེ་པས། དགྲ་མཐོང་ལྟ་བུ་དེ་གཏན་ནས་མ་གནང་བ་ཡིན་གསུང་ངོ༌། ། དེ་དུས་ཀྱི་པཎྜི་ཏ་ལོ་ཀོཏྟ་རའི་ཕྱག་བྲིས་ཝརྡྷུ། པཎ་ཆེན་རིན་པོ་ཆེའི་མཚན་གྱི་ཞུ་ཡིག་སྟག་ལུང་ངག་དབང་གྲགས་པ་ལ་ཕུལ་བ་དངོས།
བདག་གིས་སྟག་ལུང་དུ་མིག་གིས་མཐོང་བ་ལྟར་བྲིས་པ་ལས་སོ། ། འདི་ཐད་རྣམ་ཐར་གཉིས་སུ་མི་འབྱུང་ཞིང༌། རྣམ་ཐར་རྡོར་རྒྱལ་མར། པཎྜི་ཏ་ལོ་ཀོཏྟ་ར་བྱ་ཡུལ་ནས་བྱོན་པ། པཎ་ཆེན་ནགས་རིན་དང་གྲྭ་ཐང་དུ་མཇལ་བས། གསང་ཕུ་ན་སྒྲ་ཤེས་པའི་སློབ་དཔོན་ཞིག་འདུག་གསུང་བ་སོགས་བྲིས་པ་ནི་ཐུགས་མཉམ་པར་མ་གཞག་པ་ཡིན་ཏེ། པཎ་ཆེན་ནགས་རིན་གྱིས་བོད་དུ་ལན་སྔ་མ་བྱོན་དུས་མེ་ཕོ་རྟ་ལོ་ཡིན་ཞིང༌། འདི་སྐབས་རྩེ་ཆེན་དུ་གྲུབ་ཆེན་ཀུན་དགའ་བློ་གྲོས་པའི་དྲུང་དུ་སྦྱོར་དྲུག་གསན་དུས། བཞུགས་གནས་ཀྱི་ས་ཁྱོན་རྣམས་དུས་ཀྱི་འཁོར་ལོའི་གཞལ་ཡས་ཁང་དུ་པཎ་ཆེན་ནགས་རིན་གྱིས་གཟིགས་ཞེས་ཆོས་རྗེ་གྲུབ་ཆེན་གྱི་རྣམ་ཐར་དུ་ཡང་འབྱུང་ཞིང༌། དགེ་བའི་བཤེས་གཉེན་དཔྱད་པ་ཆེ་བ་རྣམས་པཎ་ཆེན་ནགས་རིན་པས་སྦྱོར་དྲུག་རང་རེའི་རྗེ་གྲུབ་ཆེན་ལ་གསན།
ཐུགས་དམ་ཡང་མངོན་གྱུར་འཁྲུངས་པ་ཡིན་ངེས་ཀྱང༌། ཕྱིས་དེའི་ཚུལ་གསང༌། རྣམ་ཐར་དུ་བཀའ་ཆོས་གསན་པ་ཙམ་ཡང་མ་བྲིས་པར་བལ་ཡུལ་དུ་ཤ་ཝ་ར་ལ་གསན་པ་སོགས་མཛེས་བསྒྲིགས་པ་ལ་ཐུགས་སུ་མི་འབབ་པའི་རྣམ་པ་སྟོན་པ་མང་དུ་ཡང་འབྱུང་ཞིང༌། གཟུ་བོའི་བློས་བརྟགས་ན་དོན་ལ་ཡང་གནས་སོ། ། དེ་དུས་པཎ་ཆེན་རིན་པོ་ཆེ་མ་འཁྲུངས་གོང་གི་ལོ་གཉིས་ཙམ་གྱི་སྐབས་ཡིན། ལན་བར་མ་པཎ་ཆེན་ནགས་རིན་ཕེབས་དུས། ཆེ་ས་གོང་མ་གྲགས་པ་འབྱུང་གནས་དང༌། ཀུན་མཁྱེན་རོང་པོ་ཆེན་པོས་བཀའ་ཆོས་གསན་ཞིང༌། འདི་སྐབས་ཀྱང་པཎ་ཆེན་རིན་པོ་ཆེ་དང་མ་མཇལ། ཕྱིས་པཎ་ཆེན་རིན་པོ་ཆེ་དགུང་ལོ་ཉེར་དྲུག་ཏུ་ཕེབས་དུས་པཎ་ཆེན་ལན་རྗེས་མ་གོང་མ་ཀུན་དགའ་ལེགས་པ་མཆེད་ཀྱིས་སྤྱན་དྲངས་དུས་བསམ་ཡས་སུ་མཇལ་ནས།
ཚེ་སྒྲུབ་ཁྱད་འཕགས་སོགས་གསན། དེ་ནས་ལོ་སྐོར་གཅིག་སོང་བའི་བྱ་ལོ་ལ་པཎྜི་ཏ་ལ་ལོ་ཀོཏྟ་ར་བྱོན་པ་ཡིན་པས་སོ། ། དེར་སྣེའུ་ནས་སྟོན་ཆག་ལ་ཆོས་སྡིངས་སུ་ཕེབས། གླིང་སྨད་གདན་ས་ཤེས་རབ་དཔལ་ལྡན་པས་ཞུས་པའི་ཟླ་ལ་དེ་ལོ་ཡང་ནཻ་གུའི་ཁྲིད་ཆོས་སྨིན་པ་ཅིག་གསན་གསུང་ཞིང༌། དེ་མཚམས་ཁོང་རྣམ་པ་ལ་སྤྲོས་མེད་ཀྱི་ཁྲིད་གནང་རྒྱུར་འདུག་ཀྱང༌། རང་རེས་གསང་ཕུའི་དགུན་ཆོས་ལ་བསྙགས་ཡོང་པས་མ་ཐོབ་གསུང་ངོ༌། ། དེའི་ལོའི་དགུན་ཆོས་སྟེངས་སུ་ཆེན་པོའི་མངའ་གསོལ་ཡང་བཞེས། གསང་ནེའུ་ཐོག་གི་འདུས་པའི་དགེ་འདུན་ས་དགེ་གཉིས་ཚོགས་ཀྱི་བསྟོད་བཀུར་བསྔགས་གསུམ་གྱི་ཡུལ་མཆོག་ཏུ་བཀུར་ཞིང༌། དེ་དུས་གསང་ཕུ་བའི་མཚར་གཏམ་ལ། རང་རེ་མཚན་ཉིད་ཀྱི་ཐ་སྙད་དུ་གྲུབ་པའི་ཚུལ་འདི་གླིང་སྟོད་ན་དབུ་ཚད་ཀྱི་ཡུལ་ལ་འདྲིས་པའི་གཉལ་པས་དམ་བཅའ་བཞག
གླིང་སྨད་ནས། རིགས་པའི་བརྡ་སྦྱངས་པའི་ཆེན་པོ་པས་བགྲོས་གླེང་བཏང་དུས། དགེ་བའི་བཤེས་གཉེན་ནང་ཁོ་ནའི་སྤྱོད་ཡུལ་དུ་གྱུར་པའི་ལུང་རིགས་ཡང་དག་གཅིག་གི ལྟད་མོ་ཆེན་པོ་འདུག གཞན་རང་རང་གི་ཤེས་འདོད་སྒྲུབ་པའི་ཁྲབ་ཁྲབ་དེར་ཟད་ཅེས་ཞེ་ནས་སྒྲོག་པ་བྱུང་ངོ༌། ། ཞེས་དེ་དུས་གསང་ཕུར་ཡོད་པའི་སློབ་དཔོན་སྲས་མཆོག་སོགས་ཀྱི་ངག་ལས་སོ། ། དེའི་ཕྱི་ལོ་མེ་ཕོ་ཁྱི་ལོ་དབྱར་བཞུགས་གླང་ཐང་ན་བཞུགས་ཡོད་སྐབས། ཆོས་སྡིངས་རིན་པོ་ཆེའི་སྐུ་རིམ་ལ་འཕན་ཡུལ་གྱི་སེར་ཚོགས་བསགས་པའི་དབང་ལས། ངེད་ཆོས་ཀྱང་ཕྱིན། གྲལ་དབུ་ལ་བདག་ཆེན་བློ་གྲོས་རྒྱལ་མཚན་པ་ནཱ་ལེནྡྲར་ནས་སྤྱན་དྲངས་སོང་ཞིང༌།
ངེད་ཀྱིས་ཀྱང་ཐོག་མ་རང་དེ་ཉིད་དུ་མཇལ། ཚོགས་གྲོལ་རྗེས། སྤྱང་ལུང་རིན་པོ་ཆེ་པའི་དྲུང་དུ་མཇལ་བ་ལ་ཕྱིན་དུས། བཀའ་ལུང་ལ་ན་ནིང་ཞིག་རང་རེའི་དེ་རིང་འདྲ་བའི་རིམ་གྲོའི་དབུ་ལ་བདག་པོ་རྒྱ་གར་བ་སྤྱན་དྲངས། དེ་དུས་རྨི་ལམ་དུ་ཆོས་སྐྱོང་གི་རྣམ་འཕྲུལ་ཆེ་བ་འགའ་བྱུང༌། མདངས་ནུབ་ནི་རྣམ་པར་རྒྱལ་མའི་མཆོད་རྟེན་མདངས་གསལ་ལྟ་བས་ཆོག་མི་ཤེས་པ་འོད་ཟེར་ལྔ་ལྡན་ཅིག་བྱུང་བས། བདག་ཆེན་སྐུ་མཆེད་གཉིས་པོ་སྤངས་རྟོགས་གཅུང་པོ་མཐོ་ངེས་སུ་སྣང་གསུང་བས། དད་མོས་སྐྱེས་ནས་ནཱ་ལེནྡྲར་བཀའ་འབྲེལ་ཞུ་བ་ལ་ཕྱིན་པས། ཚེས་བརྒྱད་ཀ་བཅུ་པ་སོགས་ལ་ཕྱག་ཆེན་ཡི་གེ་མེད་པའི་བྱིན་རླབས་གནང་བའི་མཆོད་བཤོམས་གྲུབ་འཕྲལ་སླེབས་ནས། ཚུལ་ཕུལ་བས་དགེས་བཞིན་གསུངས་ཞིང༌།
བཀའ་ཆོས་ཀྱི་འབྲེལ་པ་གཞན་ནི་ཡེ་མི་གསན། ཕྱིས་ཡང་ཡང་རྡོ་རྗེ་ཕུར་པ་ས་སྐྱ་པའི་ལུགས་ཀྱི་དབང་ཞིག་གི་གསོལ་བཏབ་མཛད་ཅིང་གནང་བ་ཞལ་གྱིས་བཞེས་ཀྱང་གསན་པ་ཞིག་མ་བྱུང་ལ། བདག་ཆེན་བློ་གྲོས་རྒྱལ་མཚན་པའི་བསྟོད་པའི་མཇུག་ན། གང་ལས་ཕྱག་རྒྱ་ཆེན་པོ་མཆོག་གི་ཆོས་ཀྱི་བདུད་རྩི་ནོད་པ་སོགས་བཀུར་ཡུལ་ལྷག་པར་བའི་ཆེ་བསྟོད་ཟུར་ཅན་ཀྱང་གནང་འདུག་གོ ། དེར་དགུང་ལོ་བཞི་བཅུར་ཕེབས་པའི་མེ་མོ་ཕག་གི་ལོ་གསང་ཕུར་བཞུགས་སྐབས་དབུ་མའི་རྣམ་ཐར་ངེས་པ་ཆེ་ཆུང་འདི་ནང་གི་རང་གཞན་ཤན་འབྱེད་པའི་ལུང་རིགས་དག་ལ་དགོངས་པའི་འཇུག་པ་ཡང་ཤར་བའི་དུས་གཅིག ཐོ་རངས་ཀྱི་ཆར་གྱུར་པ་ན། རྗེ་ཉིད་ཀྱི་མདུན་གྱིས་ནམ་མཁར་འཇམ་དབྱངས་དམར་སེར་ལི་ཁྲིའི་མདོག་ཅན་ལྟ་བས་ཆོག་མི་ཤེས་པ་ཅིག་གཟིགས་བྱུང་བ་ལ། བཅོམ་ལྡན་འདས་གཏུམ་པོ་དཀར་པོའི་བསྐྱེད་རིམ་གསལ་བཏབ་ནས། སྔགས་ཕྲེང་སྐོར་ཙམ་སོང་རྗེས། མཐར་གྱིས་དེ་ཀརྨ་པའི་ཆ་བྱད་ཅན་ཞིག་ཏུ་འགྱུར་བྱུང་རྗེས།
སླར་ཡང་ཏིང་ངེ་འཛིན་དེ་དྲག་ཏུ་གནང་བས། གཞན་གཞུང་ཁས་ལེན་གྱི་ཕྱོགས་སྔ་མའི་དགེ་བའི་བཤེས་གཉེན་གྱི་གཟུགས་འཆང་བའི་ངུར་སྨྲིག་གོས་ཅན་ཞི་ཞིང་དུལ་བ་ཞིག་གི་རྣམ་པར་བསྟན་ནས། མཐར་ཇེ་དམའ་ཇེ་དམར་གྱུར་ནས་གསང་ཕུའི་ཕ་བོང་རུས་སྦལ་དུ་ཐ་སྙད་བཞག་པ་དེའི་འོག་ཏུ་ནུབ་པ་གཟིགས་སྐད་དོ། ། དེར་ཆེན་པོའི་གནས་ནས་རིམ་གྱིས་མཁན་པོའི་གོ་འཕང་དུ་བྱོན་པའི་ཚུལ་ཡང་དགོངས་ཤིང༌། སྤྱིར་གསང་ཕུ་ཚོ་ལུང་རིགས་ཀྱི་གཡེང་ཆེ་ཞིང༌། མཁས་པ་ཡོངས་ཀྱིས་ཕུད་དུ་འཛིན་པ་དང༌། གྲུབ་མཐའི་སྒོ་ཡང་རང་གཞན་མ་ལུས་པའི་གནད་ཕན་ཚུན་ནས་ལེགས་པར་གོ་ཞིང༌། འཐད་མི་འཐད། དག་མ་དག ཡིན་མིན་སོགས་དབྱེ་འབྱེད་ཤེས་ཀྱང༌།
འཕྲལ་ཁས་ལེན་རང་ངོའི་གང་བབ་ཙམ་རིགས་ངོར་སྐྱོང་བ་ལས་གཞུང་ཚུགས་པའི་སྨྲ་བ་པོ་སུ་ཡང་མེད་ཅིང༌། རྣམ་པ་དག་སྣང་དང་འབྲེལ་བའི་སྒོ་ནས་རང་གཞུང་བརྟུལ་ཕོད་པ་ཡང་འཛིན་རྔོ་མི་ཐོགས་པའི་ཡམ་ཡམ་དེ་རང་གིས། འཆད་ཉན་པ་རྣམས་སྐུ་ཚེ་མཐར་ཕྱིན་པའི་གནས་འཛིན་པ་ཞིག་ལ་ཡང་ཐུགས་ནེམ་ནུར་དུ་གྱུར་པ་ཅུང་ཞིག་འཁྲུངས་པའི་དབང་ལས། གནས་སྒོའི་སྐུ་ཚབ་ཏུ་ཞལ་སློབ་རིགས་པ་སྨྲ་བ་རྣམས་ཀྱི་ཐོག་མར་བྱོན་པ་ཁྲ་ཕུ་བ་སངས་རྒྱས་བཟང་པོ་བ་ལ་བཀའི་ཅོད་པཎ་དབུར་བཅིངས་ཤིང༌། སློབ་མའི་ཚོགས་ཀྱང་གཏད་ནས་པཎ་ཆེན་རིན་པོ་ཆེ་ཉིད་དཔོན་སློབ་ཉུང་བསྡུས་རང་ཞིག དེའི་དགུན་རྒྱ་མ་སངས་རྒྱས་དབོན་གྱི་གནས་གང་ན་བ་དེར་ཕེབས། དེའི་གནས་ན་བཞུགས་པའི་འཕགས་པ་བཅུ་གཅིག་ཞལ་གྱི་དྲུང་དུ་སྨོན་ལམ་ཆོ་འཕྲུལ་རིང་གནང་བས། མེ་ཏོག་ཧ་ལའི་སྡོང་པོ་སྐམ་པོ་དབྱར་དུས་ཕུལ་བ་ཞིག་འདུག་པ་ལ་ཡང་མེ་ཏོག་གསར་དུ་ཁ་བྱེ་བ་སོགས་ངོ་མཚར་དཔག་ཏུ་མེད་པའི་ཆོ་འཕྲུལ་བྱུང་བ་ནི། ཕྱིས་སྔོན་རབས་རྒན་པོའི་བཞེད་གཞུང་མ་ལུས་པ་ལ་བསླབ་སྦྱངས་ཉན་བཤད་སོགས་གང་ཡང་མེད་པར་བགྲེས་པ་དེ་སླར་འཆད་ཉན་གྱི་མེ་རོ་གསོས། སྔོན་མེད་ལེགས་པར་བཤད་པའི་མེ་ཏོག་ངོ་མཚར་ཡ་མཚན་པ་དག་ཅིག་བསྐྲུན་པར་མཛད་པའི་སྔ་ལྟས་རྟེན་འབྱུང་ཡང་དག་པའོ། །
ཞེས་རྗེས་སུ་རྟོགས་སོ། ། མཁས་པའི་སྤྱན་སྔར་ཡིད་དབང་འདྲེན་བྱེད་ནི། ། ལང་ཚོས་མ་ལགས་རིགས་གཟུགས་འབྱོར་པས་མིན། ། ཡོན་ཏན་རྒྱན་ཕྲེང་གསལ་བའི་གཟི་འོད་དེ། ། གང་ལ་མངའ་བ་དཔྱོད་ལྡན་ཤེས་པར་བྱོས། ། སྐྱེ་བར་སྦྱངས་པས་ཤེས་བྱའི་གནས་ཀུན་ལ། ། འབད་པ་ཆུང་ངུས་མཁྱེན་རྟོགས་ཆེར་འཁྲུངས་པ། ། རང་ནོར་བཅོལ་པོ་ལེན་དཔེ་ཇི་ལྟའི་ཚུལ། ། ཡུད་ཀྱིས་མཁས་པའི་འགྲན་བྲལ་གོ་འཕང་བརྙེས། ། ཤུལ་རིངས་འཕགས་པའི་ཡུལ་བྱོན་པཎྜི་ཏ། །
རང་ཚིག་གཟུགས་ཀྱིས་ཚིམ་ཚེ་བརྗོད་བྲལ་བས། ། ལྐུགས་པའི་རྨི་ལམ་ཇི་ལྟའི་ངང་ཉིད་དུ། ། ཞག་མངས་ངལ་བའི་ཁུར་གྱིས་གནོན་བཞིན་བཞུགས། ། དེ་ཚེ་ཕྱོགས་བཅུར་བསྔགས་པའི་བྱ་མ་རྟ། ། ཕྲིན་ཡིག་མགུལ་ཐོགས་འདབ་ཆགས་བུ་ཚོལ་ལྟར། ། ས་མཐའ་ཡོངས་སུ་ཉུལ་ཡང་མུན་པའི་རུམ། ། གངས་ཁྲོད་རང་གི་དེ་ཉིད་གསལ་བར་བྱས། ། ཆེར་ཁྲོས་སྦྲུལ་གདུག་གནས་པའི་ཁང་ལོགས་སུ། ། ནོར་བུ་རབ་དྭངས་འོད་སྣང་གསལ་མིན་ལྟར། ། སྐད་གཉིས་སྨྲ་མཁས་དེ་ནི་མདུན་བཞག་ནས། །
གླང་རྫི་ཡོངས་ལ་ཤེས་སམ་བརྡ་སྦྱོར་དྲིས། ། སླད་ནས་མཛངས་གྲུང་ལྡན་པའི་ཁ་ལོ་པས། ། སྙན་ལྗེབས་ཤིང་རྟས་དྲངས་པའི་བཀྲ་ཤིས་ཚིག ། ལེགས་བསྒྱུར་ངོ་མཚར་དད་པའི་ཤར་རིའི་རྩེར། ། སྨྲ་མཁས་ཉིན་བྱེད་གཞོན་ནུ་གསལ་བར་ཤར། ། པཎྜི་ཏ་དེའི་ཡིད་ཀྱི་པདྨོའི་ཚལ། ། རབ་རྒྱས་ཕྱུར་མཐོང་ཆེ་དགུའི་བུང་བའི་ཚོགས། ། བདག་ཉིད་ཆེ་དེའི་ཞབས་རྟེན་གདིང་བའི་གོས། ། ལེན་པར་བརྩོན་ལ་གཤོག་རྩེ་གཡོ་བ་འདྲ། ། བསླབ་སྦྱངས་ཡོན་ཏན་རྩི་སྨན་མཆོག་དེ་ཡིས། །
སྡུག་སེམས་སྡང་བའི་ཟུག་རྔུའི་ཚོགས་བཀྲུས་ནས། ། ཡིད་ངོར་མཛེས་པའི་མིག་ཟུར་དཀྱུས་རིང་དག ། སྙིང་ནས་ཆགས་པས་ཡུན་དུ་བལྟ་བར་བྱས། ། བདུད་དཔུང་ལས་རྒྱལ་རྒྱལ་བའི་སྲས་ཁྱོད་ནི། ། མི་འཇིགས་གདོང་ལྔ་ལྔ་རྩེན་ཁྲིར་འཁོད་དེ། ། ཕྱོགས་བཅུར་རབ་གྲགས་གྲགས་པའི་རྔ་ཆེན་དག ། འབད་པ་མེད་བཞིན་བཞིན་བཟང་ཡོངས་ཀྱིས་བསྐུལ། ། ཅེས་པཎྜི་ཏ་ཆེན་པོ་ཤཱཀྱ་མཆོག་ལྡན་དྲི་མེད་ལེགས་པའི་བློ་གྲོས་ཀྱི་རྣམ་པར་ཐར་པ་ཞིབ་མོ་རྣམ་པར་འབྱེད་པ་ལས། ངོ་མཚར་གྱི་དུམ་བུ་འགའ་ཞིག་ལས་བསྒྲགས་པའི་རབ་ཏུ་བྱེད་པ་བཅུ་གསུམ་པའོ།། །། དེར་ཆོ་འཕྲུལ་གྱི་སྨོན་ལམ་གྲོལ་རྗེས་མལ་གྲོའི་ནང་དུ་ཕེབས་ནས།
སྔོན་གསང་ཕུར་བཞུགས་དུས་གནས་ཀྱི་སློབ་དཔོན་མཆོག་ཏུ་གྱུར་པའི་མཁན་ཆེན་ཉི་མ་རྒྱལ་མཚན་པའི་དྲུང་དུ་སྐྱིད་སྡུག་ལམ་ཁྱེར་དང༌། ཁྲོ་ཕུ་བའི་བདེ་མཆོག་དཀར་པོ་ཁ་ཆེ་པཎ་ཆེན་ལུགས་དེ་གསན་རྗེས། དཔྱིད་སོས་ཀྱང་རྒྱ་མ་རིན་ཆེན་སྒང་ཉིད་ན་བཞུགས་དུས། རྒྱལ་རྩེ་ནས་རྣམ་ཐར་རྡོར་རྒྱལ་མར་ཆོས་ཀྱི་རྒྱལ་པོ་རབ་བརྟན་ཀུན་བཟང་འཕགས་པ་དང༌། རྣམ་ཐར་རྗེ་དབོན་མར་སོག་པོ་འཕགས་པས། དཔལ་འཁོར་བདེ་ཆེན་གྱི་ཆོས་དཔོན་དུ་སྤྱན་འདྲེན་ཕྱིར་འཕགས་པ་ཐུགས་རྗེ་ཆེན་པོ་དོན་ཡོད་ཞགས་པའི་ལི་མ་ཁྱད་འཕགས་དང༌། གདུགས་དཀར་པོའི་ཞུ་ཡིག་རྟེན་བཅས་བྱོན་པ་ལ་དཀོན་མཆོག་གི་སྤྱན་སྔར་ལེགས་སྨོན་གྱི་བརྟག་པ་མཛད་པས་མ་ཆོད་པར། ཐབས་མཁས་ཀྱི་འཕྲུལ་གྱིས་བཏང་སྙོམས་སུ་བསྒྱུར་བའི་ཞུ་འཕྲིན་སྤེལ་ལེགས་ཀྱི་སྙན་ངག་ཕུལ་ལོ། ། དེ་ནས་ཆོས་སྡིངས་རིན་པོ་ཆེའི་སྤྱན་སྔར་ཕྱག་འབུལ་ལ་ཕེབས། འབྲུག་པ་རྒྱལ་དབང་ཆོས་རྗེ་ཡང་ནཻ་གུའི་ཁྲིད་གསན་པ་ལ་ཕེབས་གནང་བས་རང་རེས་ཀྱང་ཞུས།
དེར་སྔར་ལྟར་འཆད་ཉན་གྱི་སྦྲེལ་བཀོད་མེད་པས། ཡིད་ལ་ངེས་འབྱུང་སོགས་ཀྱི་འཁུལ་ཆེ་ངོས། སྒྱུ་མ་རྨི་ལམ་གྱི་གོ་མྱོང་ལྷུག་པ་རང་ཞིག་སྐྱེས། སྔ་ཕྱིར་ནཻ་གུའི་ཁྲིད་བཟླས་པ་ལན་བཞི་ཐོབ། དབང་བྱིན་རླབས་རྗེས་འབྲེལ་ནི། ལྷུན་སྡེ་རབ་འབྱམས་པས་ཞུ་དུས་དེ་རང་ཡིན། གཞན་གསུམ་ཀ་ཁྲིད་རྐྱང་རེ་རང་བྱུང་ཞེས་དྲིན་ཅན་སྤྱང་ལུང་པའི་གསུང་སྒྲོས་སོ། ། དེའི་དབྱར་སྨད་ནས་དཔྱིད་སོས་བར་འོད་གསལ་རྩེར་སྐུ་མཚམས་དམ་པ་རང་གནང་ནས་ཀྱེ་རྡོ་རྗེའི་གཞི་བསྙེན་མཛད་ཅིང༌། ཟླ་བ་དགུ་ལ་ཁ་གསོའི་སྦྱིན་སྲེག་བར་མཐར་ཕྱིན། བཀའ་ལས་ཀྱང་རང་རེ་ལྕེ་མི་བདེ་བ་རང་མེད་ཅིང༌།
ཡིད་ལྷག་པར་འཇུར་བས། ཨཥྚ་གྲངས་བཏབ་བཀོད་པས་འབུམ་ཕྲག་བཞི་ཟླ་བ་དྲུག་ལ་འགྲོ་ཙམ་བྱུང་ཞིང༌། སླར་ཡང་ཟླ་བ་ཕྱེད་དང་གཉིས་ཀྱང་ནན་སྦྱོར་གྱིས་བགྲངས་དེང་སང་ནི་དུས་མྱུར་རང་ལ་གྲངས་བསྙེན་རེ་སོང་བ་སྐད་ཀྱིན་འདུག་ནའང༌། དེ་ཀུན་གྱིས་མ་རེ་མ་རེ་ཀ་རེ་ཀ་རེ་བྱས་པ་ཀ་ལོས་ཡིན། འདི་འདྲ་ལ་བྱིན་རླབས་གང་ལ་ཡོང༌། སྔགས་དག་དགོས་ཞེས་དྲུང་བཙུན་ཤེས་རབ་དཔལ་འབྱོར་བ་ལ་དངོས་སུ་གསུངས་པས། བདག་ལོ་བཅོ་བརྒྱད་ལོན་དུས་ཀྱཻ་རྡོ་རྗེའི་གཞི་བསྙེན་བྱེད་དུས་ཁོང་པས་ནན་གྱིས་བོས་ནས་བཀའ་སྩལ་དུ་གནང་བ་ཡིན་ནོ། ། མང་དཀར་བ་ཟླ་བ་མགོན་པོའི་སྙན་ན། ངོར་དུ་གྲྭ་སྐོར་གྱི་སྐབས། རྗེ་རྡོ་རྗེ་འཆང་ཆེན་གྱིས་དཔེ་ལྟ་གྱིས་ཤེས་བསྐུལ་དུས།
གཞི་བསྙེན་མཛད་གསུང་བ་ཅིག་བཞུགས་འདུག་ཀྱང་མ་དག་པ་ཡིན་ཏེ། དེ་དུས་ཡུན་ཟླ་བ་གསུམ་ལས་མ་སོང་བ་དང༌། ཡང་པཎ་ཆེན་རིན་པོ་ཆེ་ཉིད་ཀྱི་བཀའ་ལས། ངེད་རང་གིས་བླ་མེད་ཀྱི་དབང་ཐོབ་པ་དང༌། བསྙེན་པ་བྱས་པའི་ཐོག་མ་དེ་གཉིས་ཀ་འཇིགས་བྱེད་འདི་ཡིན། བྱིན་རླབས་ཀྱི་ཟིལ་ཆེས་ཆེ་བ་ཅིག་རང་ཡོད་ཅེས་བདག་གི་བླ་མ་པཎ་ཆེན་དཔལ་ལྡན་ཚུལ་ཁྲིམས་པ་ལ་དངོས་སུ་བཀའ་ལུང་གནང་འདུག་པས། དེ་དུས་ཀྱི་ལྷ་བསྙེན་དེ་ཡང་འཇིགས་བྱེད་ཉིད་དུ་མངོན་ནོ། ། ཡང་བཀའ་ལས་རང་རེའི་གསང་ཕུའི་ཆེན་པོའི་ཁུར་དེ་བཞག་འཕྲལ། འོད་གསལ་རྩེར་ཀྱེ་རྡོ་རྗེའི་བསྙེན་བསྒྲུབ་ཟླ་བ་དགུ་པ་ཅིག་མཚམས་བཅད་ཆ་དམ་པ་རང་བྱས། དེ་དུས་སྡིག་པ་འདྲ་དག་པའི་རྟགས་ཡིན་ཡོད།
ཐོ་རང་འོད་གསལ་གྱི་འཆར་སྒོ་ཡ་མ་ཆ་འགའ་རེ་བྱུང༌། འོད་གསལ་རྩེ་མོ་མིང་དོན་ལྡན་ཡིན། ཞེས་གླང་ཐང་དུ་ནཻ་གུ་གསུང་བའི་སྐབས་ཅིག་གསུང་ཞེས། ནཻ་གུ་ཉན་པའི་མངའ་རིས་པའི་གྲྭ་རྒན་འགའ་རེས་ཟེར་བ་ཐོས་ཤིང༌། ཡང་ཁོག་ལུང་རབ་འབྱམས་པ་ནམ་མཁའ་རབ་གསལ་བའི་གསུང་ལས། པཎ་ཆེན་རིན་པོ་ཆེས་འཕན་ཡུལ་གྱི་ནཱ་ལེནྡྲའི་འཁྲིས་ཀྱི་འོད་གསལ་རྩེར་འོད་གསལ་གྱི་ངང་ནས་སངས་རྒྱས་ཀྱི་ཞིང་ཁམས་གཟིགས་ལུགས་དེ་འདྲ་སྔོན་གྱི་གྲུབ་ཐོབ་གོང་མ་གང་ནའང་མེད་གསུང་ངོམ་ངོམ་མཛད་པས་ཀྱང་མཚོན་ནོ། ། དེར་དགུང་ལོ་བཞི་བཅུ་ཞེ་གཅིག་ཏུ་ཕེབས་པ་ས་ཕོ་བྱི་བའི་ལོ། དབུ་མ་འཇུག་པའི་ཊཱི་ཀ་ངེས་དོན་གནད་ཀྱི་ལྡེ་མིག་འདིའི་ཐུགས་རྩོམ་གནང་འཕྲལ། དབྱར་དེ་ཡང་སྐུ་མཚམས་བཅད་ཆ་མ་ཞིག་གི་དགོངས་པ་ཡོད་པ་ལ། གཙང་ཕྱོགས་ནས་སྐད་ཆ་འཕར་མ་ལ།
རྗེ་དོན་ཡོད་དཔལ་བའི་དྲུང་ཚོ། གཞི་སྡེ་མཁྱེན་རབ་པས་གསང་ཐབས་ཀྱིས་བྱང་ལམ་ལ་སྤྱན་འདྲེན་པ་འདུག་ཟེར་བ་གསན་འཕྲལ། དེ་ལྟར་ན་ཕྱག་འབུལ་ཞིག་ལ་མ་ཕྱིན་ན་ག་ལ་ཡོང་དགོངས། པཎ་ཆེན་ཉིད་ལ་ཆིབས་ཙམ་ལས་གཞན་སྒལ་མ་མ་གནང་བར་མྱུར་སྤྱོད་དུ་ཕེབས་པས། རྗེ་དོན་ཡོད་དཔལ་བ་དཔོན་སློབ་རྣམས་ཉུག་རྒྱལ་ཁང་ན་ཆོས་དབར་ལ་བཞུགས་པའི་སྟེངས་སུ་ཕེབས། དེར་རྗེ་དོན་ཡོད་དཔལ་བའི་དྲུང་གིས། ཕྱག་ལེན་སོགས་དཔེ་མེད་ཀྱི་བཀུར་སྟི་གནང་ཞིང༌། དེར་འདུས་གྲྭ་པ་བུ་སློབ་ཀུན་གྱིས། སྔ་སོར་སྲས་མཆོག་པས་གསང་ཕུ་ཚུལ་དུ་སྙན་གསན་ཕུལ་བའི་དོན་འབྲས། རྗེ་དོན་ཡོད་དཔལ་བའི་གདན་ས་གནང་དགོས་ཟེར་ནན་བསྐྱེད་ཀྱི་ཞུ་བ་ཕུལ་བས།
པཎ་ཆེན་རིན་པོ་ཆེའི་བཀའ་ལས། ཐོག་མར་གཞི་བྱེད་ཡོ་བགྲོས་ནས་རྗེ་དོན་ཡོད་དཔལ་བ་གུ་གེར་མི་ཕེབས་པའི་ཞུ་བ་གྱིས་གསུང་ནས་མཛད་པས། དྲུང་ཆེན་པོ་བ་གསུང་ན་ཨ་ཕོ་རྒད་པོ་སྡོད་ལགས་གསུང༌། ཞལ་གྱིས་བཞེས་ཞིང༌། དོན་དུ་རྗེ་དོན་ཡོད་དཔལ་གཞིས་ཀ་བའི་ཏི་ཤྲཱི་སོང་བས་སྤྱན་འདྲེན་ཡང་མ་སྤོབས་པར་གུ་གེ་བའི་མི་རྣམས་ལོག་དགོས་པ་བྱུང་ཞིང༌། དེ་ལོ་ཆོས་རྗེ་རྡོ་རྗེ་འཆང་ཆེན་པོ་བདེ་བར་གཤེགས་ནས་ལོ་སྐོར་གཅིག་སོང་བའི་དུས་ཡིན་པས་བླ་མའི་རྗེས་དྲན་ལ་ངོར་དགོན་སར་དུ་ཕེབས། དེ་དུས་གདན་སར་རྒྱལ་ཚབ་ཀུན་དགའ་དབང་ཕྱུག་པ་བཞུགས་པས། ཀན་ཙའི་སྟེང་ནས་བསུ་བ་སོགས་ཆེ་བཀུར་དཔག་མེད་སྩལ། དེར་ཀྱེ་རྡོར་ཌོཾ་བྷི་ལུགས་དང༌། མཚོ་སྐྱེས་ལུགས་ཀྱི་དབང་གནང་ཚར་བའི།
ནག་པོ་ལུགས་ཀྱི་སྟ་གོན་དང་འགྲིག་ནས་ཞུ་བ་གནང་ཞིང༌། སྐུ་གསུང་ཐུགས་སྙིང་པོ་ཀྱེ་རྡོ་རྗེ་དང་བཞིའི་དབང་གསན་ཞིང༌། ཁྱད་པར་སྔར་རྡོ་རྗེ་འཆང་ཉིད་ལ་གསན་ལྷག་གི་རྗེ་རྡོ་རྗེ་འཆང་གི་བཀའ་འབུམ་ཕྱེད་ཙམ་གྱི་ལུང་ཡང་གསན། དེ་རྗེས་ཆུ་མིག་ཏུ་ཆེ་ས་བདག་ཆེན་པའི་དྲུང་དུ་ཕེབས། སྔར་གྱི་ས་སྐྱ་བཀའ་འབུམ་གྱི་ལུང་ལྷག་ཡོངས་སུ་རྫོགས་པ། པུ་ཏྲ་མིང་སྲིང་གི་རྗེས་གནང༌། དཀར་བདུད་ལྕམ་དྲལ། དུར་ཁྲོད་བདག་པོའི་རྗེས་གནང༌། དེ་དག་གི་སྒྲུབ་སྐོར་ཡོངས་སུ་རྫོགས་པར་གསན། བཀའ་ལས་སློབ་དཔོན་དོན་ཡོད་དཔལ་བའི་གྲྭ་ཚང་འདི་གཡག་རོང་གི་ངག་སྒྲོས་ཐུན་མོང་མ་ཡིན་པ་སྐྱོང་བའི་བཤད་གྲྭ་ཡིན་པས་འདིའི་མགོ་འདོན་བསྟན་པའི་རྒྱུན་ལ་དགོངས་ནས་ཁྱེད་ཀྱིས་མཛོད།
རང་རེའི་བུ་ཚབ་ཀྱང་ཁྱེད་ལ་འཆོལ། ཆུ་མིག་གཞིས་ཀ་འདི་ཡང་ཆོས་གཞིས་ལ་སྦྱོར་སོགས་བཀའ་ལུང་ཟློག་དཀའ་བ་རང་གནང་བས་ཁས་ལེན་འབུལ་དགོས་བྱུང་གསུང་ཞིང༌། དེ་ནས་མར་ལམ་དགོན་པ་ཤར་དུ་ཞག་འགའ་བསྡད་ནས། མཚན་བརྗོད་ཊཱི་ཀ་དང༌། འཇམ་དབྱངས་རིགས་དྲུག་གི་བསྟོད་པ་དེ་ཡང་བརྩམས། དེ་དུས་དགེ་རྒན་བསོད་རྒྱལ་བ་ཡོང་ནས་ངེད་ལ་ཚོགས་སུ་འདོན་རྒྱུའི་རྗེའི་སྐུ་བསྟོད་ཅིག་དགོས་ཟེར་བས་རྒྱལ་བའི་གསུང་རབ་མ་འདི་བརྩམས་པ་ཡིན་ཡང་གསུང་ངོ༌། ། དེའི་སྟོན་ཀ་དབུས་ལ་ཕེབས་ནས་ལམ་མི་འཆག་ལ་སྤྱང་ལུང་རིན་པོ་ཆེའི་དྲུང་དུ་ཕྱག་འབུལ་ལ་ཕེབས་པས། དེར་སྤྱང་ལུང་རིན་པོ་ཆེ་བའི་ཞལ་ནས། ཁྱེད་ཀྱི་གྲགས་པས་ནི་སྔར་རྣ་བ་འོན་འགྲོ་བ་ཙམ་བྱུང༌། ད་ནི་མངོན་པར་རྟོགས་པའི་ཡོན་ཏན་ཆེན་པོ་ཞིག་ཀྱང་ཐུགས་ལ་འཁྲུངས་སྣང་ངོ༌། །
ཁྱེད་ཀྱིས་ཕྱག་བྱས་དུས་ཀྱང་ངེད་ལ་ཟིལ་ཆེན་པོ་ཞིག་ཡོད་སྣང་གསུང་བ་ཡོངས་ཁྱབ་ཏུ་གྲགས་སོ། ། དེའི་དཔྱིད་ཆོས་འཁོར་རྩེར་བཞུགས་ནས་དབུ་མ་རྩ་བ་ཤེས་རབ་ཀྱི་ཊཱི་ཀ་སྐལ་བཟང་འཇུག་ངོགས་ཀྱི་ཐུགས་རྩོམ་གནང་བའི་དབུ་བཙུགས་ཙམ་ལ་མངའ་རིས་གློ་བོ་ནས་ཆོས་རྒྱལ་བཀྲ་ཤིས་མགོན་པོས་སྤྱན་འདྲེན་གྱི་སྙན་གསན་འདེབས་བྱེད་རིན་པོ་ཆེའི་རྟེན་དང་བཅས་པའི་ཞུ་ཡིག་ཞིབ་རྒྱས་ཕུལ་བས། ད་ཁྱེད་རྣམས་ས་ཐག་རིང་ནས་འོངས་པ་ལ། ཇོ་བོ་ཤཱཀྱ་མུ་ནེ་གསུང་བྱོན་ཅིག་ཡོད་པ་ལ་མཇལ་ཀ་ཞུ་ཞིང་ངེད་ཀྱང་འགྲོ་སྡོད་ཀྱི་ལུང་བསྟན་ཞུ་ཕྱིར་ཆོས་སྡིངས་སུ་འགྲོ་གསུང་ཕེབས། དེར་རིན་པོ་ཆེ་དེ་རྣམས་མཎྜལ་དུ་མཛད་ནས་སྤྱང་ལུང་རིན་པོ་ཆེའི་དྲུང་དུ་ཕུལ། རྒྱུ་མཚན་ལུང་བསྟན་ཞུས་པས། རེ་ཞིག་ཐུགས་མཉམ་པར་བཞག་ནས། དེར་སྐུ་སྟོད་སེང་མཛད་ནས། དྲུང་ཆེན་པོ་བ་སེམས་ཅན་གྱི་འགྲོ་དོན་ཆེར་ཡོད་སྣང་བས། འབྲུག་ལོ་ལ་བྱོན་པ་ལེགས་གསུང་བ་ཇི་ལྟ་བའི་ཞུ་ཡིག་ལན་ཡང་མངའ་རིས་ལ་གནང་སྐད་དོ། །
བློ་གསལ་བྱེ་བ་སྟོང་གི་དབང་གྱུར་ཏེ། ། སྒྲུབ་དང་སུན་འབྱིན་གནས་ཀྱི་ཚད་མའི་ཡུལ། ། ལེགས་སྦྱངས་མཁས་པས་སོར་བཅུས་བཀུར་བའི་གནས། ། ཆེན་པོའི་གོ་འཕང་དེ་ཡང་ཁྱེད་ཀྱིས་སྤངས། ། ཆོས་བརྒྱད་མཛེས་སྣང་རི་དྭགས་སྨིག་རྒྱུའི་དཔེ། ། མཁས་རློམ་ཕལ་གྱི་སྙིང་གིས་མི་འཕོང་ཀྱང༌། ། སྣང་སྲིད་སྒྱུ་མ་རྨི་ལམ་ཡུལ་སྣང་བཞིན། ། ལེགས་དགོངས་ཁྱེད་ཀྱིས་སྲང་མདོའི་རྩྭ་ལྟར་དོར། ། ཡེ་ཤེས་མཁའ་འགྲོའི་ཞལ་ལུང་གསང་བའི་ཆོས། ། ཡང་དང་ཡང་དུ་སྙན་ནས་ཐུགས་སུ་སིམ། །
འོད་གསལ་དྭངས་ཤེལ་གསལ་བའི་མེ་ལོང་དེར། ། མཐའ་ཡས་ཤེས་བྱའི་ཡུལ་ཀུན་རྗེན་པར་ཤར། ། ཕྱོགས་བཅུའི་སངས་རྒྱས་མ་ལུས་ཐམས་ཅད་ཀྱིས། ། ཞིང་རྡུལ་ཇི་སྙེད་མ་འདྲེས་གཟིགས་མོའི་ཆ། ། ཡེ་ཤེས་མིག་གཅིག་དྲི་མེད་མངའ་བ་ཅན། ། ཁྱེད་ཀྱི་རྣམ་ཐར་གསང་བ་བརྗོད་ལས་འདས། ། དགེས་མཛད་ཏིང་འཛིན་གསལ་བའི་དཀྱིལ་འཁོར་དུ། ། མཚན་སྐྱོབ་སྔགས་ཀྱི་ནཱ་ད་གླུར་ལེན་ཞིང༌། ། ལྷ་དང་ཡེ་ཤེས་སྣང་བའི་རོལ་མོ་པ། ། གསང་སྔགས་འཛིན་པ་ཡོངས་ལའང་འདི་མ་གྲགས། །
རྣམ་རྟོག་བཟླས་བརྗོད་གྲངས་ཀྱིས་ཆོག་ཆོད་མཁན། ། ཀུན་བརྟགས་འཁྲུལ་པའི་རྨི་ལམ་རོ་མྱང་བའི། ། བྱིས་པའི་རྡོ་རྗེ་འཛིན་པ་ལས་འདས་ཁྱོད། ། ས་ལ་རྡོ་རྗེ་སེམས་དཔར་རབ་གྲགས་ལགས། ། ཞེས་པཎྜི་ཏ་ཆེན་པོ་ཤཱཀྱ་མཆོག་ལྡན་དྲི་མེད་ལེགས་པའི་བློ་གྲོས་ཀྱི་རྣམ་པར་ཐར་པ་ཞིབ་མོ་རྣམ་པར་འབྱེད་པ་ལས། རྟོགས་པའི་རང་བབ་མངོན་སུམ་དུ་གྱུར་པའི་སྐབས་ལས། བསྒྲགས་པའི་རབ་ཏུ་བྱེད་པ་བཅུ་བཞི་པའོ།། །། རྣམ་ཐར་རྡོར་རྒྱལ་མར་ས་གླང་ལ་གསེར་མདོག་ཅན་བཏབ་ཅེས་འབྱུང་ཡང༌། རྣམ་ཐར་གཞན་གཉིས་སུ་མི་སྣང་ཞིང༌། ངོ་བོ་སྔར་བརྗོད་པ་ལྟར་བྱི་ལོའི་སྟོན་དགོན་པ་ཤར་དུ་བཞུགས་ས་ཙམ་མཛད།
དེར་རྒྱ་རྒན་ནང་པས་གདན་འདྲེན་ཞུས། དེ་དུས་རྒྱ་རྒན་དཔོན་བགྲེས་པ་རང་རས་འབོལ་རིང་བ་ཅིག་གི་སྣ་ལ་བསྡད་འདུག་པས་ལྡང་བ་ཙམ་གྱི་བཞེངས་བཀུར་བྱས་ཞེས་གསུང་ཞིང༌། ལྕགས་ཕོ་སྟག་ལོ་དགུང་ལོ་ཞེ་གསུམ་སྟེང་དེར་བསྡད་དབུ་བཙུགས་པའི་རྩ་ཤེའི་ཊཱི་ཀ་གྲུབ་རྗེས། གསེར་མདོག་ཅན་དུ་དགུང་ལོ་ཞེ་བཞིའི་ངོ་ལ་རྟ་པའི་ཆོ་འཕྲུལ་གྱི་ཡར་ཚེས་ལ་ཕེབས་ཤིང༌། སྔོན་གནས་དེར་རྒྱལ་བ་གཡུང་སྟོན་པས། རྟ་དྲེ་ཁ་དོག་དཀར་བ་རེ་དང༌། དངུལ་བྲེ་ཆེན་གཅིག་བཅལ་ནས་ཉོས་པ་ཡིན་ཏེ། ད་ལྟའི་ཕུག་མོ་ཆེར་གྲགས་པའི་གང་ཕུག་དེར་ཡང་ཕུར་གྱི་བསྒྲུབ་ཆེན་གནང་བས་ལྷག་པའི་ལྷ་དེ་དག་གི་ཞལ་གཟིགས་ཤིང༌། དམ་ཆོས་རྫོགས་པ་ཆེན་པོའི་ལྟ་སྒོམ་ཡང་མངོན་དུ་གྱུར་པས། རིན་བཅལ་བ་ཟི་བར་དགོངས་ནས་ཟི་ལུང་དུ་མིང་བཞག་ཅེས་གཡུང་སྟོན་པའི་རྣམ་ཐར་ནང་དུ་འབྱུང་བ་བཞིན་གནས་ལ་མིང་དེ་ལྟར་དུ་ཡོངས་སུ་གྲགས་པས།
རྗེ་དོན་ཡོད་དཔལ་བའི་སྐུ་རིང་ལ་མིང་དེ་ཀ་སྒྲོག་ཅིང༌། པཎ་ཆེན་རིན་པོ་ཆེས་ཞབས་བཀོད་ཕྱིན་གསེར་མདོག་ཅན་ཞེས་དགོན་པའི་མིང་ཡང་གསར་འདོགས་མཛད་ནས་དེར་སྨོན་ལམ་སོགས་ཆོས་སྒྲིགས་ཀྱི་དབུ་ཚུགས་ཙམ་གནང་རྗེས་དཔྱིད་ཆོས་ཤངས་ཀྱི་སྲེག་ཤིང་ན། ས་སྐྱ་པཎྜི་ཏའི་ཆོས་ཁྲི་ཡོད་པའི་སྟེངས་ནས་སྩལ་བས་རྟེན་འབྲེལ་ལྷག་པར་ལེགས་པ་གཙང་ཕྱོགས་སུ་དཔལ་ལྡན་ས་སྐྱ་པའི་འཆད་ཉན་དོན་དང་ལྡན་པ་ཞིག་ཚུགས་ངེས་སྙམ་དུ་དགོངས་ཞེས་གསུང་སྒྲོས་ལས་འབྱུང་ཞིང༌། དེའི་དབྱར་གནས་ལ་སླར་གསེར་མདོག་ཅན་དུ་ཕེབས་ནས་གཞི་གསུམ་ཆོ་གའི་ཕྱག་བཞེས་ལེགས་པར་སྲོལ་གཏོད། དེ་གོང་རྗེ་དོན་ཡོད་དཔལ་བའི་དུས་ཀྱང་དེ་འདྲའི་ཐ་སྙད་ཡེ་མེད་པས། དཀར་པོ་བྲག་པའི་རྒན་ཞུགས་ཞིག་དང་ལྷན་ཅིག་དྲུང་ནས་ཆོས་ཀྱི་བཟང་པོ་སོགས་ཀྱིས་ཀྱང་སྤྱི་བཤགས་སོགས་ལ་རྗེས་ཟློས་གསུང་བ་དྲན་ཞེས་སློབ་དཔོན་སྲས་མཆོག་པ་གསུང་ཞིང༌། དེའི་ཕྱི་ལོ་ཆུ་ཕོ་འབྲུག་ལོ་དགུང་ལོ་ཞེ་ལྔར་ཕེབས་པའི་སྣོན་གྱི་ཟླ་བ་ལ་གསེར་མདོག་ཅན་ནས་བཏེག་སྟེ། དེའང་རིགས་རུས་ཡོན་ཏན་དུ་མས་མངོན་པར་མཐོ་བའི་རྗེ་བཙུན་ངག་དབང་ཆོས་ཀྱི་རྒྱལ་པོ་དང༌། ཤར་མི་ཉག་གི་པཎྜི་ཏ་ཆོས་གྲགས་དཔལ་བཟང་པོས་གཙོ་མཛད་པའི་སྡེ་སྣོད་འཛིན་པ་བརྒྱ་ཕྲག་གཅིག་གཞན་སློབ་གཉེར་བ་ཤ་སྟག་ཉིས་བརྒྱ་སྟེ་སློབ་དཔོན་སུམ་བརྒྱ་ཙམ་དཔལ་ལྡན་ས་སྐྱའི་ཆོས་གྲྭ་ཆེན་པོ་ལས་བརྒྱུད་ནས་རིམ་གྱི་དམ་པ་རྒྱ་གར་གྱི་གྲུབ་གནས་དིང་རི་གླང་འཁོར་ལ་མཛད་དེ། བསྟན་པའི་སྦྱིན་གནས་མཆོག་ཏུ་གྱུར་པ་དེའི་ཡུལ་ལྗོངས་ག་ལ་བ་དེར་བསྐྱོད་བདེ་བར་གཤེགས་པར་མཛད་དོ། །
དེར་གློ་བོ་ནས་ཀྱང་བསུ་བའི་བཀོད་པ་ཁྱད་པར་ཅན་དག་གིས་ཀྱང་རིམ་གྱིས་སྤྱན་འདྲེན་པ་གནང་སྐབས་འབྲོག་ལམ་གྱི་རི་ཁྲོད་ཅིག་ན། རི་གཅིག་མ་དཔལ་ལྡན་གཞོན་ནུར་གྲགས་པའི་ནཻ་གུའི་གྲུབ་ཐོབ་ཆེན་པོ་ཅིག་བཞུགས་པའི་ཁོང་གི་སྒྲུབ་གནས་དེ་དང་ཉེ་བར་པཎ་ཆེན་རིན་པོ་ཆེ་འཁོར་བཅས་ཕེབས་པའི་ནུབ་མོ་མནལ་གྱི་འོད་གསལ་གྱི་ངང་ལས། ཕྱོགས་དེར་རྗེ་བཙུན་འཇམ་དབྱངས་བྱང་ཆུབ་སེམས་དཔའི་འཁོར་དང་བཅས་པ་བཞུགས་པའི་སྣང་བ་བྱུང་ནས་སང་ཆེད་ཀྱིས་མཇལ་བ་ལ་བྱོན་ཏེ། བདག་ལ་ཆོས་འབྲེལ་དུ་འཇམ་དབྱངས་ཀྱི་བསྟོད་པ་ཞིག་སྩོལ་ཞེས་ཞུས་ནས། གང་བློ་མའི་ལུང་མཛད་ཅེས་གྲགས་ཤིང༌། ཡང་གློ་བོར་རང་གི་ལུང་ནང་དུ་ཕེབས་པའི་ཉིན། དེའི་ཤར་ལུང་ན་བཞུགས་པའི་རྟོགས་ལྡན་དཔལ་ལྡན་ལེགས་པ་ཞུ་བ་ཞིག་ལ་མནལ་ལམ་དུ། རྗེ་བཙུན་འཇམ་དབྱངས་སྨྲ་བའི་སེང་གེ སེང་གེ་སྔོན་པོ་ལ་ཆིབས་པ་ཞིག་དང་མཇལ། ཁོང་གི་བྱིན་རླབས་ཅིག་ཞུ་ཞུས་པས།
ཞལ་ནས་ཡི་གེ་དྷཱིཿཡིག་གཅིག་གནང་བ་མིད་པས་ལུས་སེམས་བདེ་བའི་ངང་ནས་མནལ་སད་དེ། དེའི་དོན་ལ་བསམ་པས་དེ་རིང་ཤར་ཕྱོགས་ནས་འབྱོན་ཟེར་བའི་བླ་མ་དེ་ནི་མཁས་པར་མ་ཟད་རྗེ་བཙུན་འཇམ་དཔའི་དབྱངས་དངོས་གཅིག་ཡོད་པར་འདུག་པས་ད་ལྟ་རང་མཚམས་ནས་ཧར་འདོན་བྱས་འགྲོ་སྙམ་བཞེངས་ནས་བྱོན་པས་སྙིང་རྗེ་ཁང་བུར་མཇལ་ནས་བདག་ལ་དངོས་གྲུབ་ཅིག་ཞུ་ཞུས་པས། པཎ་ཆེན་རིན་པོ་ཆེ་ཆིབས་པ་སྔོན་པོ་ཞིག་ཆིབས་ནས་ཞལ་འདོན་གནང་བའི། ཕྱིར་མི་ལྡོག་པ་ཕྱིར་མི་འོང༌། གསུང་བའི་ཚིག་མཚམས་དེར་ཧག་ཐུ་གསུང་ལྗགས་ལུད་ཅིག་སྩལ་བ་ཁོང་ཉིད་ཀྱི་གཟིགས་ལམ་དུ་ཡི་གེ་དྷཱིཿགུར་ཀུམ་གྱི་མདོག་ཅན་དུ་གྱུར་བ་ཞིག་ཏུ་གཟིགས་ཤིང༌། དེ་མ་ཐག་ད་ཞལ་དུ་མིད་པས་རོ་དཔེས་མི་མཚོན་པ་ཞིག་བྱུང་གསུང༌། ཕྱིས་མི་ཕྱེད་པའི་དད་པས་མཚན་ནས་བརྗོད་པའམ། གཞན་གྱིས་མཚན་བརྗོད་པ་གསན་ནའང་སྤྱན་ཆབ་གཡོ་བ་ཞིག་བྱུང་ཞིང༌། ཁོང་རྡོ་རྗེ་འཇིགས་བྱེད་ཀྱི་རྣལ་འབྱོར་མཐར་ཕྱིན་ཡིན་པས། འདྲེ་འདུལ་ལ་ཡང་ཡང་གཤེགས་དུས་ཀྱང་ལྷ་འདྲེ་གང་བབས་ཀུན་གྱིས་སྐྱབས་སུ་མཆིའོ། །
ཁྱེད་རང་ཕྱིར་མི་ལྡོག་པའི་ས་ཐོབ་པའི་བྱང་ཆུབ་སེམས་དཔའ་ལགས་སོ། ། ཞུ་བ་ཡང་བྱུང་ངོ༌། ། དེར་གློ་བོའི་ཐུབ་ཆེན་རྣམ་པར་རྒྱལ་བའི་གཙུག་ལག་ཁང་དུ་ཐོག་མར་ཕེབས། དེ་མཚམས་རྣམ་རྒྱལ་ཆོས་སྡེར་སྤྱན་དྲངས་ཤིང༌། བྱེས་པའི་དཔོན་སློབ་ཀུན་དང༌། གཞི་པ་སློབ་གཉེར་དོན་འདུན་ལྔ་བརྒྱ་ཙམ་ཞིག་ཀྱང་འདུས་ནས། དེར་དཔོན་སློབ་སློབ་གཉེར་བ་ཤ་སྟག་དེ་རྣམས་ལ་ཆོས་རྒྱལ་བཀྲ་ཤིས་མགོན་པས་གཞན་སྨོས་ཀྱང་ཅི། ཐ་ན་འཚོ་བྱེད་ཚུན་ཡང་ཆེད་སྐོས་སྦྱར་ཏེ་གང་གིས་ཀྱང་གཡེང་བ་མེད་པའི་སོ་སོ་ནས་སློབ་གཉེར་འབའ་ཞིག་གིས་ཉིན་མཚན་དུས་འདའ་བར་གྱུར་ཅིང༌། དེར་སྔ་ཕྱིའི་གཏོང་ཆོས་དུས་གཉིས་སུ་མཛད་པའི་རེ་རེ་ལ་ཡང་ཕར་ཚད་རྣམ་རྒྱལ་ཆོས་སྡེའི་སྒྲིགས་ཡིག་ཆོས་རྗེ་རྡོ་རྗེ་འཆང་གི་ཕྱག་རྟགས་འབྱར་བའི་སྟེངས་ནས་མཛད་པའི་དབང་ལས། རོང་ཊཱིཀ་རང་གི་སྟེང་ནས་མངོན་པ་མཛོད་ཀྱང་རོང་ཊཱིཀ་དང༌།
རིགས་གཏེར་གཡག་མི་ཕམ་ཆོས་ཀྱི་བླ་མས་མཛད་པའི་སྦྱོར་ཊཱིཀ་གི་སྟེངས་དང༌། སྡོམ་གསུམ་རྗེ་རྡོ་རྗེ་འཆང་གི་གཅུང་པོ་གཞོན་ནུ་སེང་གེ་བའི་ཊཱི་ཀའི་སྟེང་ནས་གནང་དགོས་པ་ལྟར་མཛད་ཅིང༌། སྐབས་འདི་མངོན་པ་ཀུན་ལས་བཏུས་ལ་བཟད་པ་བློ་རྒྱམ་པའི་ཊཱི་ཀ་དང༌། མདོ་རྩ་རྗེ་བཙུན་རེད་མདའ་པའི་ཊཱི་ཀའི་སྟེངས་ནས་གསུངས་ཞེས་དེ་དུས་གཞུང་ཆོས་གསན་པ་ཡོངས་ཀྱིས་གསུངས་ཤིང༌། གཞན་ཞལ་ནས་སྤྱི་དོན། ཐལ་རང༌། ཐ་མ་ཐུན་མོང་ཟིན་ཐུན་ནས་བསྡུས་སྦྱོར་བར་པཎ་ཆེན་རིན་པོ་ཆེ་ཉིད་ཀྱིས་སྩལ་ཞིང༌། དེར་ཕྱིས་ཀྱི་འཆད་ཉན་པའི་ངོ་བོ་དྲུང་ནས་ལྷ་བཙུན་པ་བཀྲ་ཤིས་ལྷུན་པོ་ཚོར་ཐུགས་གཉེར་གྱི་མགོ་བག་ཙམ་གནང་བ་ཞིག དྲུང་ནས་ཉང་རམ་པའང་རིགས་འབྲིང་ཙམ་སྔོན་སོང༌། དྲུང་ནས་སངས་བློ་བས་གྲྭ་ཚང་ཆེན་མོར་ལུང་འབྲིང་ཙམ་མཛད་པ།
དྲུང་ནས་གྲགས་བཟང་པ་ཡང་སྣར་ཐང་ཚོར་བསྡུས་ར་དང་བསྒྲིགས་པས་ཀས་ཙམ་རེ་ཡོད་ཅེས་གྲག་གོ ། གཞན་བློ་གསར་ནས་བཀའ་བཅུ་རབ་འབྱམས་པར་ཐུགས་བསྐྱེད་དེ་དུས་ལས་ཆེ་བ་མི་དྲན་གསུང་ཞིང༌། ནམ་ཟླ་རེ་ལ་སྒྲིགས་གོང་དུ་འཕར་བའི་ཚུལ་འཛིན་པ་ཤ་སྟག་བྱུང༌། དེའི་ལོ་གསར་པ་ཆུ་མོ་སྦྲུལ་གྱི་ལོའི་དཔྱིད་སོས་དེར་གློ་བོ་སྨོན་ཐང་གི་དཔལ་འབྱོར་ལ་སྤྱན་ཟུར་མ་བདེ་བའི་དབང་ལས་ལྷོ་བྱང་གི་ཁྲི་དམག་ལྷགས་ཤིང༌། དེར་པཎ་ཆེན་རིན་པོ་ཆེ་ཉིད་སྤྱི་མཆོད་དུ་གྲགས་པས་བར་ཞུགས་གནང་བའི་ལེགས་སྤེལ་ཅི་ཡང་གནང་ཡང༌། གཞན་ཕྱོགས་ནས་གསན་སྒོ་ཆེར་མེད་པར་གྱུར་པའི་སྐབས། ཆོས་རྒྱལ་བཀྲ་ཤིས་མགོན་པས། གློ་བོ་ནང་གི་སྔགས་བན་མཐུ་བོ་ཆེར་རློམ་པ་ཡོངས་ལ་གཏོར་ཟློག་སོགས་སྐུ་རིམ་ཆེར་གནང་ཀྱང་དམིགས་འགྲོ་ཙམ་ཡང་མ་བྱུང་བར་དམག་དཔུང་རྣམས་གློ་བོ་རང་གི་ཉིན་ལམ་ཙམ་དུ་སླེབས་པས་ཐུགས་སྐྲག་ནས། རྣམ་རྒྱལ་ཆོས་སྡེར་སྡེ་པ་རང་ཡང་ཕེབས། པཎ་ཆེན་རིན་པོ་ཆེ་ལ་ཡུས་སུ་གསོལ་ཏེ།
ཐུགས་དམ་གཏོར་མ་ཅིག་གནང་དགོས་ཞུས་པས། ད་དེ་རང་བྱེད་པའི་དུས་ལ་བབ་འདུག་པས་དེ་ལྟར་བགྱིའོ་གསུང༌། དེར་སྡེ་པ་དཔོན་སློབ་རྣམས་ཀྱི་དགོངས་པ་ལ་དྲག་གཏོར་ལྟ་བུའི་འཇིགས་འཇིགས་ཤིག་ཡོངས་དགོངས་པའི་ངང་ནས་རྒྱུན་གྱི་ཐུགས་དམ་གཏོར་ཆུང་དེ་རང་གཟིམས་ཁང་གི་སྟེང་གི་དམག་དཔུང་ཡོང་ལམ་ཕྱོགས་སུ་བཞག་པའི་སྐད་ཅིག་དེ་ལ། དེར་འཚོགས་ཡོངས་ལ་གསལ་པའི་བྱ་རོག་ཆེར་ཁྲོས་པ་ཞིག་གིས་སྐད་ཀྱི་ང་རོ་དྲག་པོ་དང་བཅས་གཏོར་མ་མཆུས་ཁྱེར་ནས་དམག་ཕྱོགས་ལ་མདའ་ལྟར་སོང་བས་ཀུན་འཇིགས་ཤིང་ཡ་ང་བའི་ངང་ནས། ད་ནི་བཀའ་སྲུང་རང་གིས་ཕྲིན་ལས་བསྒྲུབ་ཅེས་ཡིད་རྣལ་དུ་འཁོད་པར་གྱུར་ཅིང༌། དེ་ནུབ་མཚོ་རྔུབས་ཟེར་བའི་གློ་བོའི་ལུང་སྲུབས་ཅིག་ན་བྱང་སེམས་དཀོན་རྒྱལ་བར་གྲགས་པའི་ནཻ་གུའི་གྲུབ་ཐོབ་ཆེན་པོ་ཞིག་བཞུགས་པའི་མནལ་ལམ་དུ། རྣམ་རྒྱལ་ནས་དཔལ་མགོན་ཞལ་བཞི་པའི་དམག་དཔུང་བློས་མི་འཁྱུད་པའི་གོ་མཚོན་ཅན་ས་ཡ་ཁྲག་ཁྲི་གང་ཐོན་ནས་དགྲ་ཕྱོགས་སུ་སོང་བའི་མཚན་མ་འོད་གསལ་ལ་དགོངས་ནས་སྔ་བར་ཀུན་ལ་བཀའ་གནང་ཞིང༌། ལྷོ་བྱང་གི་དམག་མི་ཀུན་ཀྱང་དེ་ནུབ་རང་ལ། རང་འུར་ལ་གར་སོང་ཆ་མེད་དུ་ལངས་ནས། ཤུལ་ན་དངོས་སྤྱད་ཇི་སྙེད་ལུས་པ་དག་ལ་ལམ་འགྲོན་པ་དག་གིས་ཧབ་ཐོབ་ཏུ་བྱས་སོ། །
དཔལ་མགོན་ཞལ་བཞི་པའི་བདག་པོར་གྲགས་ནས། གློ་བོ་ནང་གི་དགོན་ཆེ་ཆུང་གི་བླ་མ་སློབ་དཔོན་མང་པོས་རྗེས་གནང་རྩེ་གཅིག་ཏུ་གསོལ་བ་བཏབ་པས། གཞན་ལ་ཐུགས་དམ་བརྟག་པ་མ་ཆུད་པར། བསམ་རྩེ་ཀུན་སྤངས་པར་གྲགས་པའི་ཆོས་སྐྱོང་གི་གྲུབ་ཐོབ་ཏུ་བྱེད་པ་ཅིག་ལ་གནང་བས། དེར་གློ་བོའི་ས་ཕྱོགས་མ་ལུས་པ་ཤ་ཆེན་བསྲེགས་པའི་དུད་པས་གང་བའི་ཆོ་འཕྲུལ་དངོས་སུ་བསྐུལ་ལོ། ། འདིའི་ལོ་རྒྱུས་དག་རྣམ་ཐར་གཉིས་སུ་མ་ཆུད་ཀྱང༌། རྣམ་ཐར་རྗེ་དབོན་མར་ཟུར་ཙམ་འབྱུང་ངོ༌། ། དེར་ཤིང་ཕོ་རྟ་ལོའི་དཔྱིད་ཆོས་ལ་ཀུན་མཁྱེན་རོང་པོའི་རྣམ་ཐར་དང༌། དབྱར་གནས་སྟེངས་སུ་གཞི་གསུམ་གྱི་ཆོ་ག་བདུད་རྩིའི་རོལ་མཚོ་ཡང་རྩོམ་པ་གནང་ཞིང༌། དེ་ལོ་ཚད་མ་རྣམ་འགྲེལ་གྱི་དཀའ་འགྲེལ་རིགས་པའི་སྣང་བའི་ཐུགས་རྩོམ་ཡང་གྲུབ་རྗེས།
སྟོན་དུས་ཆོས་རྒྱལ་བཀྲ་ཤིས་མགོན་པས་འཕགས་པ་བརྒྱད་སྟོང་པའི་བཤད་ལུང་གསན་དུས་མེ་ཏོག་གི་ཆར་ཆེན་པོ་བབས་པ་ལ། བཀའ་ལས་རང་རེའི་ནུས་པ་མིན་རྒྱལ་བའི་བཀའ་དྲི་མ་མེད་པ་ལ་བསྟན་པ་ལ་དགའ་བའི་ལྷའི་ཚོགས་ཀྱིས་མཆོད་པ་ཡིན་ཞེས། ཁེངས་བསྐྱུང་ཡང་གནང་ཞིང༌། དེར་ལུང་སྩལ་བའི་བརྒྱད་སྟོང་པ་ཕྲེང་བ་ཅན་ཨར་བྱང་ཆུབ་ཡེ་ཤེས་ཀྱི་ཐུགས་དམ་ཡིན་ཞེས་ཀྱང་ཐོས་སོ། ། སླར་ཡང་པཎ་ཆེན་ནགས་རིན་ལས་གསན་པའི་སྒྲོལ་དཀར་ཚེ་བསྒྲུབ་ཆིག་བརྒྱུད་ཀྱང་སྩལ་ཞེས་ཐོས་སོ། ། དེ་སྐབས་སྔགས་གཏན་མི་གསུང་བའི་ཚོད་ཙམ་ཡིན་ཞིང༌།

སྐྱེ་བོ་བྱིན་ལ་ཁྲོམ་ཆོས་དབུ་མ་ལུགས་ཀྱི་སེམས་བསྐྱེད་ལན་མང་དུ་སྩལ། སྡེ་པ་ཨ་སེང་པས་ཉ་སྟོང་ཚེས་བརྒྱད་གསུམ་ཀ་ལ་བསྙེན་གནས་ཡན་ལག་བརྒྱད་པ་མ་ཆག་པར་ཞུས་དུས། པཎ་ཆེན་ནགས་རིན་གྱི་ཕྱག་བཞེས་ལྟར་སྩལ་བས་སྡོམ་པ་རྒྱ་གར་མའི་ཐ་སྙད་བྱུང་ཞིང༌། དེར་དགེ་ཚུལ་དགེ་སློང་ཁ་ཡར་བསྒྲུབ་པ་གནང་བའི་ལས་སློབ་ཐམས་ཅད་མི་ཉག་ཆོས་གྲགས་པས་གནང་ཟེར་ཞིང༌། བྲག་སྟེངས་བླ་མ་བྱང་ཆུབ་དཔལ་བ་ཞུ་བས་པཎ་ཆེན་རིན་པོ་ཆེ་ལ། བདག་ལ་སྣམ་སྦྱར་ལེགས་པ་ཞིག་ཡོད་པ་གྱོན་དགོས་པར་མཆིས་པ་བསྙེན་རྫོགས་ཞུས་པས་མཚར་ཏོ་གསུང༌། སྤྱན་ཆབ་གཡོས་གཡོས་བཞད་ཅེས་ཀྱང་སྒྲོག་གོ ། དེ་སྐབས་གློ་བོ་ན་གསོལ་ཇ་རི་ཤིང་དུ་གྲགས་པ་དང༌། རྐྱང་ཟིར་གྲགས་པའི་གང་བཟང་གཉིས་ཡོད་པ་གང་བཟང་ལ་མ་འཆམ་པར། ཇ་དེ་གཉིས་སྐོལ་ཚད་རེ་ཞུ་མི་བས་ངེད་མ་འཆམ་པས། པཎ་ཆེན་རིན་པོ་ཆེས་བཀའ་གནང་ཞིག་ཐུགས་ལ་འདོགས་པར་ཞུ་ཞུས་པས།
ལྕགས་ཐབ་ཆུ་འཛིན་སྔོན་པོའི་སྤྲིན་རུམ་ན། ། ཙནྡན་མེ་ལྕེ་དམར་པོ་གློག་ལྟར་འཁྱུག ། འུར་དིང་འབྲུག་གི་བུ་མོ་ངར་སྒྲ་འབྱིན། ། གན་གར་འཁོར་ཡུག་ཡངས་པའི་གནས་མཆོག་འདིར། ། རི་ཤིང་བདུད་རྩིའི་ཆར་རྒྱུན་ལེགས་ཕབ་པའི། ། དང་པོའི་ཕུད་དེ་ཏཱ་ར་ཉིད་ལ་འབུལ། ། དེ་ནས་རང་གི་མགྲིན་པའི་ལམ་དུ་མྱངས། ། ད་ལྟའི་དུས་ན་ལེགས་བཤད་ཀུན་འཕེལ་ཞིང༌། ། ན་ཆུང་རྐྱང་ཟིའི་བུ་མོ་སྐྱེངས་ཏེ་ཐལ། ། ཞེས་གསུང་ཞེས་གཏམ་དུ་སྒྲོག་གོ །
འདི་དུས་དྲུང་ཆེན་སངས་རྒྱས་སེང་གེ་བ་གནས་སྒོའི་ཁམས་པ་གནས་སྐོར་བ་འགའ་དང་བཅས་གངས་རི་མཚོ་གསུམ་སྐོར་ནས་ཕྱིར་འོངས་པ་དང་མར་ལམ་རྣམ་རྒྱལ་ཆོས་སྡེར་མཇལ། དེ་ཕྱིན་འཕགས་པ་ཀུན་དགའ་བོ་བཞིན་བླ་མ་མཆོག་དེའི་རིམ་གྲོ་བར་བཞུགས་སོ། ། དེར་པཎ་ཆེན་རིན་པོ་ཆེ་ཉིད་ཀྱིས་ཚད་མའི་མཐའ་གཅོད་ཆེན་མོའི་ཐུགས་རྩོམ་གནང་ཞིང༌། སྦྱིན་པའི་བདག་པོ་ལ་བཀའ་བསྒོས་ནས། ཕར་ཚད་སོགས་གཞུང་ཆེན་རྣམས་པར་དུ་བསྒྲུབས་པའི་པར་ཕུད་ལ། འཇམ་དཔལ་མཚན་བརྗོད་རྒྱ་པར་མ་དང་འགྲན་བཟོད་དེ་བརྐོས་ཤིང༌། པར་བྱང་རྣམས་ཀྱང་པཎ་ཆེན་རིན་པོ་ཆེའི་ཐུགས་རྩོམ་དུ་གནང་ལ། པར་གྲུབ་ཕྲལ་གཞུང་རྣམས་ཀྱི་ལུང་དང་ལྷན་ཅིག་པར་བྱང་གི་ལུང་ཡང་སྩལ་བས། མངའ་རིས་ན་ལུང་རྒྱུན་བཞུགས་ལ་བཀའ་འབུམ་ན་མཚུངས་སྣང་ངོ༌། ། དེར་བདག་མེད་རྟོགས་པའི་ཏིང་ངེ་འཛིན་ཁྱད་པར་ཅན་ཐུགས་རྒྱུད་ལ་འཁྲུངས།
རྨ་བྱ་བྱང་བརྩོན་གྱིས་མཛད་པའི་དབུ་མའི་སྟོང་ཐུན་གཟིགས་པའི་མོད་ལ་སྔོན་གྱི་གནས་རྗེས་སུ་དགོངས་ཤིང༌། བཅོམ་ལྡན་འདས་འཇམ་པའི་རྡོ་རྗེ་དཀར་པོའི་ཞལ་འཛུམ་ལྷག་པར་གསལ་བར་གཟིགས་པས། དེ་ཕྱིན་འཇམ་དཔལ་དགེས་པའི་བཤེས་གཉེན་ཞེས་མཚན་ཟུར་ལ་འདོགས་པ་གནང་ཞིང༌། སྔོན་རྣམ་རྒྱལ་ཆོས་སྡེར་བཞུགས་པའི་མཁན་ཁང་དེ་ཉིད་ན། ཀུན་མཁྱེན་རོང་པོའི་བསྟོད་ཚིག་འཁོར་ལོའི་རེ་མིག་མའི། ཁྱོད་ཀྱིས་རབ་འབྱམས་མདོ་ལུང་ལེགས་སྦྱངས་གནང་བཀག་ཇི་བཞིན་མཁྱེན་སོགས་བྲིས་པ་དང༌། ཆོས་ཀྱི་ཁྲི་ཡང་མ་ཉམས་པར་བཞུགས། དེར་འགྲོ་བ་མི་སྨོས་ཅི། མི་མ་ཡིན་པའི་འགྲོ་བའི་ཚོགས་དུ་མ་དག་ཀྱང་ཡོངས་སུ་སྨིན་ཞིང་སེམས་རྣམ་པར་གྲོལ་བའི་ལམ་ལ་བཀོད་དོ། ། རྣམ་རྒྱལ་རང་གི་རྫོང་བཙན་དུ་གྲགས་པའི་མི་སྲུན་པ་རང་ཞིག་ཀྱང་དེ་ཕྱིན་རབ་ཏུ་ཞི་བའི་དཔལ་འཛིན་པ་དང༌།
གློ་བོའི་ལུང་ལག་བསམ་རྫོང་བྱ་བ་ན། ཕ་ཇོ་བོར་གྲགས་པའི་ཡུལ་འདྲེ་མི་དངོས་སུ་ཁྱེར་ནས་ཟ་བ་ཞིག་ཡོད་པ་ཡང་དེའི་དུས་མན་སེམས་ཅན་ལ་གནོད་འཚེ་གཏན་ནས་མི་བྱེད་པ་དང༌། གཞན་ཆེ་བཙན་དུ་གྲགས་པའི་གླིང་བཞི་ཀུན་ཁྱབ་དེ་ཉིད་ཇོ་བོ་ཞལ་ཁྲོད་བྱ་བ་ན། མུས་ཆེན་དཀོན་མཆོག་རྒྱལ་མཚན་པའི་དངོས་སློབ་ལམ་འབྲས་པའི་གྲུབ་ཆེན་ནམ་བཟར་བྱ་བ་ཞིག་བཞུགས་པའི་དྲུང་དུ་ནུབ་རེ་བཞིན་གཏོར་མ་ལེན་དུ་དངོས་སུ་ཡོད་པ་ལ། དེ་སྐབས་དུས་བཟང་ཀུན་ལ་མ་བྱུང་བས། ཁོང་གིས་ཁྱེད་དུས་བཟང་ལ་གར་འགྲོ་ཡིན་ཡོད་སྨྲས་པས། དེང་སང་རྣམ་རྒྱལ་ཆོས་སྡེ་ན་སྟོན་པ་བཅོམ་ལྡན་འདས་འཁོར་འཕགས་པའི་གནས་བརྟན་བཅུ་དྲུག་དང་བཅས་པ་བཞུགས་པ་ལ་ཕྱག་དང་མཆོད་པ་འབུལ་དུ་ཕྱིན་ཟེར་བས་མཚོན་པའོ། ། དེའི་ཕྱི་ལོ་ཤིང་མོ་ལུག་ལོ་ཤར་འཕྲལ་དགུང་ལོ་ཞེ་བརྒྱད་པ་ལ་ཚད་མའི་མཐའ་གཅོད་ཆུང་བའི་ཐུགས་རྩོམ་གནང་ཞིང༌། དེ་མཐར་ཕྱིན་མཚམས་ཙམ་དབུས་ནས་རྒྱ་མ་མཁར་རྩེ་བའི་སྐུ་ངོ་སྤྱི་དང༌། ལྷག་པར་སྤྱན་སྔ་བློ་གྲོས་པ་མཆེད་ཀྱིས་དོ་དམ་ཡང་དག་གནང་ནས་ཤར་ཕྱོགས་སུ་སྤྱན་འདྲེན་ནན་བསྐྱེད་དང༌།
ཆོས་འཁོར་རྩེའི་ཐུས་བཙུན་སོགས་བསྟན་པའི་རྒྱུན་གྱི་བཀའ་སྒྲོས་ལྡེབས་ཆེ་བའི་སྙན་སྒྲོན། གོས་མཚལ་ཁ་གསེར་མའི་སྣམ་སྦྱར་ཡ་མཚན་རྨད་བྱུང་སོགས་ན་བཟའ་རྣམ་གྲངས་དུ་མ། ཇ་གོས་དར་གྱི་འབུལ་བ་དཔག་མེད་དག་དང༌། སྤྱང་ལུང་རིན་པོ་ཆེས་ཀྱང་བཀའ་ཤོག རྒྱུན་བཞེས་ཀྱི་གསོལ་དཀར་དང་བཅས་པའི་གནང་སྦྱིན་ཕེབས། འགྲུལ་དེ་སྐོར་ལ་འབྲས་ཡུལ་སྐྱེད་ཚལ་ནས་ཀྱང་གློ་བོ་ཕྱོགས་ལ་འབུལ་སྡུད་པའི་མི་སྣ་དྲག་པ་ཞིག་ཀྱང་བྱུང་བས། དེར་ཡོན་མཆོད་ཀུན་གྲལ་ལ་བཞུགས་སྐབས། པཎ་ཆེན་རིན་པོ་ཆེས། ད་ལྟ་ཀུན་མཁྱེན་བྱམས་ཆེན་རབ་འབྱམས་པ་བཤད་ཉན་གཙོ་བོ་གང་ལ་གནང་གསུངས་པས། དེ་དུས་གློ་བོ་ས་སྐྱ་པ་རང་གི་མོས་ཞེན་པ་ཡིན་དུས་དེ་ལ་དམིགས་ནས་སྡོམ་རིགས་གཉིས་དང༌།
ལྷག་པར་སྡོམ་གསུམ་རང་ལ་གནང་ཞུས་པས། འོ་ན་སྡོམ་གསུམ་གྱི་འདི་སྐབས་ཅི་གསུང་ཞེས་དབུ་ཞབས་ནས་དྲི་མལ་མང་དུ་གནང་བས་ལགས་ལགས་ལས་ཚིག་གཅིག་ཞུ་རྒྱུ་མ་བྱུང་བས་རྐྱེན་བྱས། ཆོས་རྒྱལ་བཀྲ་ཤིས་མགོན་པས་ཆེད་ཀྱིས་གསོལ་བ་བཏབ་སྟེ། སྡོམ་གསུམ་ལ་དྲི་བ་བརྒྱ་རྩ་ཞིག་གནང་བའི་སྒོ་དབྱེ་མཛད་པས། དེ་ལྟར་ན་གསུང་ཐོག་མར་སྨན་བླའི་མདོ་བརྒྱད་བརྒྱ་པ་དང༌། དེ་རྗེས་སྡོམ་གསུམ་གྱི་དྲི་བ་བརྒྱ་རྩ་བརྒྱད། རིགས་གཏེར་ལ་ཡང་མཚོན་ཙམ་གྱི་དྲི་མལ་རྣམས་མཛད་ནས། སྡོམ་གསུམ་གྱི་དྲི་ཡུལ་ཐོག་མར་དུས་དེང་སང་གི་བསྟན་པའི་མེས་པོ་ཡིན་པས་གསུང༌། ཀུན་མཁྱེན་སངས་རྒྱས་འཕེལ་བའི་སྤྱན་སྔར་འབུལ་སྡུད་པ་དེ་རྣམས་རང་ལ་ཕུལ་ཞིང༌། གཞན་བྱང་ཚོར་ཆོས་རྒྱལ་རྣམ་རྒྱལ་གྲགས་བཟང་པའི་དྲུང་སོགས་ཡོངས་སུ་ཁྱབ་པར་མཛད་ཅེས་གཏམ་དུ་གླེང་ངོ༌། །
མངའ་རིས་ཀུནྡ་བཞེད་པའི་དཔལ་གང་ནི། ། ཉ་གང་ཟླ་ལྟར་མཁྱེན་དགོངས་ཡོངས་རྫོགས་པ། ། བཀྲ་ཤིས་ཤིང་རྟས་དྲངས་པའི་རྒྱུ་སྐར་མགོན། ། སྨོན་ལམ་དག་པའི་མཁར་དབྱིངས་དབུས་དེར་ཤར། ། མཁྱེན་ཡང་བྱ་ལམ་ཁྱོན་དེར་ཤེས་བྱའི་ཡུལ། ། མ་ལུས་ཐོགས་མེད་ཡོངས་སུ་གསལ་བ་ན། ། ཀུན་ཁྱབ་གྲགས་པའི་རྔ་ཆེན་ཕྱོགས་བཅུའི་མགྲོན། ། མ་བོས་ངང་གིས་བལྟ་ཕྱིར་འོངས་པ་སྙམ། ། འཇིག་རྟེན་མེས་པོས་མ་བྱས་སྲིད་འདི་ན། ། གང་ཡང་མི་མངོན་སྒྲོག་ཚེ་འདི་ལྟའི་ཚུལ། །
རྒྱལ་བ་མཆོག་གི་མཛད་པ་སྒྱུ་མའི་འཕྲུལ། ། ངོ་མཚར་འདི་འདྲ་ཚངས་པའི་ཡུལ་ལས་འདས། ། ཚོགས་གཉིས་ཤིང་རྟའི་འཁོར་ལོས་ཉེར་དྲངས་པས། ། ཡོངས་རྫོགས་བསྟན་པའི་བདག་པོ་སློབ་མའི་ཚོགས། ། སངས་རྒྱས་སྲས་བཅས་རྒྱལ་པོའི་ཁབ་ཏུ་བཞིན། ། ཡ་མཚན་འདི་ནི་སྙིགས་མའི་དུས་ལས་བརྒལ། ། ལྷར་བཅས་འགྲོ་བའི་བསོད་ནམས་ཞིང་གྱུར་པ། ། འདུལ་བ་མདོ་སྡེ་མངོན་པ་འཛིན་པའི་རྗེ། ། ཆོས་སྨྲའི་སྐྱེ་བོ་མཆོག་ཁྱེད་རྙེད་བཀུར་གྱིས། ། རབ་བསྔགས་ཁྲི་ལ་ཁེངས་པ་མེད་པར་བཞུགས། །
གང་གི་རྗེས་སློབ་དགྲ་བཅོམ་འཕགས་པའི་འཁོར། ། ཞི་ཞིང་རབ་ཞི་ངུར་སྨྲིག་གོས་ཅན་གྱི། ། ཚུལ་གནས་མང་ཐོས་མཐར་སོན་སྤོང་བ་པས། ། མངའ་རིས་ཡུལ་ལྗོངས་དགེ་བའི་ཕན་བདེ་སྩལ། ། ཅེས་པཎྜི་ཏ་ཆེན་པོ་ཤཱཀྱ་མཆོག་ལྡན་དྲི་མེད་ལེགས་པའི་བློ་གྲོས་ཀྱི་རྣམ་པར་ཐར་པ་ཞིབ་མོ་རྣམ་པར་འབྱེད་པ་ལས་མངའ་རིས་ཀྱི་ཡུལ་འཁོར་དུ་ཆོས་སྒྲ་སྒྲགས་པའི་སྐབས་ལས་རྗེས་སུ་བསྒྲགས་པའི་རབ་ཏུ་བྱེད་པ་བཅོ་ལྔ་པའོ།། །། དེར་སྡོམ་གསུམ་གྱི་དྲི་བ་ཐོག་མ་རང་དེ། གློ་བོའི་ལུང་ལག་ཉི་ཕུག་དགོན་པ་ན་མཁན་པོ་སེང་གེ་བཟང་པོར་གྲགས་པ་བཟོད་པ་སྐྱ་གཤོག་པའི་དངོས་སློབ་ཅིག་བཞུགས་པ་དེ་ལ་ཕུལ་བས། ཚིག་སྦྱོར་སོགས་པོ་ཏོལ་ཆེ་བའི་ཕལ་ཉམས་ཅན་ཞིག་བྱུང་བས་ཅུང་ཞིག་ཐུགས་མཛངས་ཤིང༌། རང་རེས་བསྟན་པའི་བྱི་དོར་ལ་བསམས། ལྷག་བསམ་རྣམ་དག་གིས་ཡིན་ཀྱང༌།
དེར་མི་མཚོན་པའི་བརྗོད་གླེང་ཅན་གྱི་ཀུ་ཅོའི་རྒྱུར་འགྲོ་བ་ཞིག་ཡོང་བ་འདྲ་གསུང༌། ཐུགས་དབེན་མཛད་པའི་ཚུལ་ཡང་བསྟན་ཞིང༌། དེ་མཚམས་རྭ་སྟོན་ཡོན་ཏན་དཔལ་བཟང་པོས། ས་པཎ་གསུང་གི ཉི་མའི་འོད། མི་ཤེས་སྤྲིན་གྱིས་བསྒྲིབ་པའི་ཆ། ། ལེགས་བྱས་དྲི་བའི་རླུང་གཞོན་གྱིས། ། བསྟན་བཅོས་འོད་རིས་གསལ་བར་མཛད། ། ཅེས་སོགས་ཆེད་དུ་བརྗོད་པའི་སྙན་ངག་དང་རྗེས་འབྲེལ་གྱི་དྲིས་ལན་ཞིག་ཕུལ་བས། སྔ་མའི་ཚིག་སྒྲ་དེ་ཁེགས་སྣང་ངོ་གསུང་དགེས་པ་འཁྲུངས་ཤིང༌།
ཡང་ཆོས་ཟོམ་ལྦ་བ། མཚན་དངོས་ཤེས་རབ་སེང་གེར་གྲགས་པ་དེས་ཀྱང་དྲིས་ལན་ཞིག་ཕུལ་བས། དེའི་དོན་བསྡུ་ཕྱིས་གསེར་ཐུར་དུ་འདྲི་དགོས་པའི་རྒྱུ་མཚན། མ་དྲིས་ན་བསྟན་བཅོས་ཆུད་ཟ་བ། དྲིས་ལན་དངོས་དང་གསུམ་གྱི། བར་པའི་ཆ་དེ་ཁོལ་པོར་ཕྱུང་བ་ལྟ་བུའི་ལན་འདེབས། སླར་དྲི་བ་གནད་ལ་འབེབས་འདྲའི་བསྟན་བཅོས་ཤིག་སྤྱན་ལམ་དུ་ཐོགས་པས། དེར་པཎ་ཆེན་རིན་པོ་ཆེ་ཡང་དགེས་པ་མཆོག་ཏུ་འཁྲུངས་ཏེ་མངའ་རིས་ན་མདོ་སྔགས་ཀྱི་ཚུལ་ལ་སྦྱངས་པ་མཐར་ཕྱིན་པའི་མཁས་པ་འདི་འདྲ་ཡང་སྣང༌། ངོ་མཚར་ཞེས་དང༌། ཤེས་རབ་སེང་གེར་མིང་བཏགས་པ་དོན་མཐུན་དུ་འདུག་གོ །
ཞེས་ཀྱང་ཡང་ཡང་བཀའ་སྩོལ་བར་མཛད་ཅེས། བདག་གི་བླ་མ་མཁས་པའི་དབང་པོ་དཔལ་ལྡན་ཚུལ་ཁྲིམས་པའི་གསུང་ལས་ཐོས་སོ། ། དེ་རྗེས་གཞི་བྱེད་ཀྱི་དགེ་བའི་བཤེས་གཉེན་ཕྲ་རགས་ཀུན་གྱི་གྲྭ་སྐོར་གནང་མཚམས། ཤར་ནས་བྱོན་པའི་དཔོན་སློབ་ཡོངས་ལ་འབུལ་བའི་རྣམ་གཞག ཙནྡན་ཇོ་བོས་གཙོ་བྱས་པའི་ཟངས། གསེར། སྤོས་ཤེལ། བྱི་རུ། མུ་ཏིག རས་སྔོན་དམར།
བཟང་དྲུག་སོགས་སྟོད་ཟོང་སྤུས་དག་གི་འབུལ་བ་དཔག་མེད་ཕུལ། སྒལ་མ་རྟ་ཉི་ཤུ་ཙམ་དགེ་འདུན་སྤྱི་འགྲོར་ཕུལ་ཞིང༌། ཕྱིས་འདི་སྐབས་ཀྱི་འཕྲོས་གླང་ཐང་སྤྱན་སྔ་གྲུབ་རྒྱལ་བས། སྟག་ལུང་ངག་དབང་གྲགས་པའི་དྲུང་ཚོར་ཞུས་པའི་བརྗོད་གླེང་ཐོས་པ་ལ། དེ་དུས་གྲྭ་པ་སྙོམས་ཆུང་ཤོས་ལ་ཡང་ལོ་གསུམ་རེའི་རྒྱགས་མཐུད་ཡོང་ངེས་བྱུང་ཞིང༌། དེ་ལས་ཀྱང་དཔོན་སློབ་སུམ་བརྒྱ་ལོ་གསུམ་གྱི་རིང་དབྱར་དགུན་སོ་སོའི་གོས་མལ་ཐོགས་མེད་དེ་རང་ཧ་ལས་པ་བྱུང༌། པཎ་ཆེན་རིན་པོ་ཆེ་ལ་འབུལ་བའི་རྣམ་གཞག་བློ་ལས་འདས་པ་འདུག་ཀྱང་དེའི་ནང་ནས་ཙནྡན་དཀར་དམར་མིའི་རྒྱབ་ཁུར་ཐེག་ཚད་ཀྱི་སྡོང་པོ་གཉིས་དང༌། བྱི་རུའི་རྒྱལ་མོ་ལག་པ་ཡལ་ག་སུམ་ཅུ་སོ་བདུན་ལ་དཔངས་རྩེ་ཁྲུར་ལོངས་པ་ཞིག་སྣང་བ་དེ་ཀུན་ཡང་ངོ་མཚར་ཆེ་བར་འདུག་ཞུ་ཞེས་སྟག་ལུང་དུ་ཐོས་སོ། ། དེར་གཡས་རུ་བྱང་ནས་ཆོས་རྒྱལ་རྣམ་རྒྱལ་གྲགས་བཟང་པས་དུས་འཁོར་སྨན་དཔྱད་སྐོར་ལ་དྲི་བ་དུ་མར་གནང་བའི་ལན་འབུལ་བ་དང༌། ད་ངེད་ཀྱང་ལོ་བརྒྱད་བཅུ་གྱ་གཉིས་སྟེངས་སུ་སླེབས།
ཉི་མ་གངས་ཐོག་ཏུ་འཁྱོལ་བ་ཡིན་པས་ཕྱིས་མཇལ་བའི་སྤྲོས་པ་མེད། ད་རེས་ཅིས་ཀྱང་མཇལ་བའི་ཐུགས་ཚམ་དོར་ངོས། ལམ་བྱང་ཕྱོགས་ལ་འབྱོན་དགོས་གསུང་ནས་ཕེབས་ལམ་བྱང་ལ་གནང་ཞིང༌། དེར་ཆོས་རྒྱལ་བཀྲ་ཤིས་མགོན་པས་མར་ལམ་པཎ་ཆེན་རིན་པོ་ཆེ་ལ། ནང་རས་པར་མ་ཁྲ་མོ་ལེགས་པོས་བྱས་ཕྱི་སོ་བ་འགའ་ཇི་དཀར་པོས་བྱས་པའི་གུར། ཡོལ་གཅོད་ཀྱི་ཕུགས་སུ་གཟིམ་ཆུང་དང་བདེ་སྤྱོད་ཉིས་སྦྲག མདོར་ཡོལ་བ་ཕྱོགས་གང་གསལ་དེ་ལ་གཡབ་ཁ་ཕྱོགས་དེར་བསྟན། ཡོལ་སྐོར་གནང་དུས་གཟིམ་ཁང་ཀ་བཞི་ཡངས་པ་ཙམ་གྱི་ཁྱོན་ཀ་བ་སོགས་ཆེར་མི་དགོས་པའི་འཕྲུལ་རྒྱ་གར་བཟོ་ཁྱད་འདོན་ཞིག་ཕུལ་བས། མཐོང་བ་ཀུན་བློ་འདས་ཀྱི་ཡ་མཚན་དུ་བྱེད་ཅིང༌། ཕྱིས་གསེར་མདོག་ཅན་གྱི་གོས་སྐུ་གཡེད་ཅན་བསྒྲུབ་ནས་རབ་གནས་གནང་དུས་ཡོ་ཡ་མཚན་དུ་སྒྲོག་ཅིང༌།
སློབ་དཔོན་མྱང་རམ་པའི་ཞལ་ནས། སྔོན་གློ་བོ་ནས་ཕུལ་བའི་རས་གུར་ཁྱད་འདོན་དེ་ཀུན་ཁྱེད་ཚོས་མ་མཐོང་བ་ཡིན་ཡོད། ང་ལ་ནི་གོས་སྐུ་བཀྲམ་པ་དེ་ལ་ཐང་ཀ་ཆེན་པོ་ཞིག་གི་མཐོང་ལས་མེད་གསུངས་པས་དེར་ཚོགས་ཀུན་བཞད་ཆ་བྱུང་ཞིང༌། དེར་པཎ་ཆེན་རིན་པོ་ཆེའི་ཞལ་ནས། སྔོན་གྱི་དེ་ལ་ཡང་གུར་ལྷ་ཁང་མ་ཟེར་བ་ཡིན་གསུང༌། མཚར་པོ་རང་ཅིག་ཡོད་ཅེས་སྤྲུལ་སྐུ་སྨན་ཐང་པས་བཤད་དོ། ། དེར་ཆོས་རྒྱལ་བཀྲ་ཤིས་མགོན་ཡབ་སྲས་རྣམས་ཀྱིས་ཉིན་ལམ་གསུམ་གྱི་བར་དུ་སྐྱེལ་མ་མཛད། མཐར་གསེར་གྱི་མཎྜལ་ཕུལ། ཞབས་སྤྱི་བོར་བླངས། གདུང་བའི་སྤྱན་ཆབ་གཡོ་ཞིང་སྨོན་ལམ་དཔག་མེད་བཏབ་ནས།
སླར་གློ་བོ་ནང་དུ་ཕེབས། པཎ་ཆེན་རིན་པོ་ཆེ་དཔོན་སློབ་ཀུན་ཀྱང་མར་ལམ་ཤུལ་བདེ་བར་བྱང་ངམ་རིངས་སུ་ཕེབས། དེར་དབྱར་ཆོས་ཀྱི་སྒང་དུ་སྣང་བས་རིགས་པའི་བྲོ་གར་སོ་སོར་བསྒྱུར་ཞིང༌། མཁན་ཆེན་སྤོ་ར་བ་འཇིགས་མེད་གྲགས་པ་བཞུགས་པས། སྤྱན་འདྲེན་ཞུས། ཕན་ཚུན་ཕྱག་རྐྱོང་བ་གང་བདེར་གནང་ཞིང༌། ཞབས་ཏོག་བསྙེན་བཀུར་ཡང་དག་པས་ཕེབས་ལམ་གྱི་དུབ་པ་བསལ། དེར་སྡོམ་རིགས་ཀྱི་དྲི་བ་ལས་བརྩམས་པའི་འབེལ་གཏམ་ཡང་སྒོ་དུ་མ་ནས་གནང་ངོ༌། ། དེ་མཚམས་ལྷུན་སྡིངས་སུ་ཆོས་རྒྱལ་རྣམ་རྒྱལ་གྲགས་བཟང་དང་མཇལ་ནས། ཆོས་ཀྱི་འབེལ་གཏམ་མང་དུ་མཛད་པས་ཐུགས་ལྷག་པར་རངས་ཏེ།
དྲུང་ཆེན་པོ་བ་རང་གིས་བླ་མའི་གཙོ་བོར་བཀུར་བའི་ཆོས་རྗེ་རོང་སྟོན་ཤེས་བྱ་ཀུན་རིག་པ་དང༌། ངོར་ཆེན་ཀུན་དགའ་བཟང་པོ་བ་གཉིས་ཀ་དང་ངེད་འཕྲད་ཅིང༌། ཆོས་ཀྱི་དྲི་མལ་མཐའ་ཡས་པ་བྱེད་མྱོང་ནའང༌། འདི་འདྲའི་ཕྱོགས་ཙམ་ཡང་མེད། རང་རེའི་བསམ་པ་ལ་རྗེ་ཐམས་ཅད་མཁྱེན་པ་ཕྱོགས་ལས་རྣམ་རྒྱལ་བ་ཞིང་བརྗེས་ཕྱིན། བོད་ཡུལ་འདིར་བསྟན་པ་ཡོངས་རྫོགས་ཀྱི་མིག་རྐྱེན་ཁུར་བའི་སྨྲ་བ་པོ་ཅིག་མི་སྲིད་སྙམ་པའི་ཡིད་ཁོང་དུ་བསྡུས་ཡོད་ཀྱང༌། ད་སེམས་སོས་ཞེས་དགེས་པའི་བཀའ་ལུང་དཔག་མེད་སྩལ། དེར་པཎ་ཆེན་ཉིད་ཀྱིས་ཀྱང་དུས་འཁོར་གྱི་བཀའ་འཕྲང་མ་བདེ་བ་ཀུན། ཇ་གྲལ་དུ་གླེང་སློང་གི་ཞུ་མལ་ཁོ་ནས་སྒྲོག་ཁྲོལ་ཏེ། ཕྱིས་མཚན་ནས་སྨོས་དུས་རིགས་ལྡན་པདྨ་དཀར་པོ་ཞེས་ཉེ་ཚེར་གསུང་ཞིང༌།
དེར་དུས་ཀྱི་འཁོར་ལོ་སྡོམ་པ་ཆེན་པོའི་དབང་བསྐུར་ཡང་གསན། དེ་ནས་དཔོན་སློབ་རྣམས་ཤར་ཕྱོགས་སུ་ཕེབས་དུས། བྱང་པ་ལ་རྒྱལ་ཁྲིམས་མིག་རྐྱེན་སྲུང་མི་མེད་པས་མངའ་རིས་ཀྱི་རྫས་སྟོབས་ཆེ་བ་མིག་ཏུ་མ་ཚུད་པར། ཆོས་རྒྱལ་རྣམ་རྒྱལ་གྲགས་བཟང་པ་བཞུགས་ནས་ཚ་ལམ་ཙམ་གྱི་སར། ནར་ཁུ་གཡུང་དྲུང་ཟེར་བའི་སྡིག་ཅན་དེས་ཆོམ་པོ་བྱས། དངོས་པོ་གོང་ཁལ་འགའ་རེ་ཕྲོགས་ལྷག་པར་དྲུང་ཆེན་སངས་རྒྱས་སེང་གེ་ལ། བརླ་ལ་མདུང་རྩེ་དམ་པ་ཞིག་ཕོག་ནས་རྨས་སོ། ། དེར་དེའི་ཉིན་རང་ཆོས་རྒྱལ་རྣམ་རྒྱལ་གྲགས་པས་གསན་ནས། དེའི་སྲོད་ལ་ཐུགས་དམ་གཏོར་མ་ཟུར་དྲུག་པ་འཕངས་པས་བསྟན་གཤིགས་དེའི་ཁང་པའི་སྟེངས་དུ་མེ་སྒྲ་དང་བཅས་བབས། དེར་དངོས་པོ་ཕྲན་ཚེགས་དེ་རྣམས་ཐུགས་ཀྱིས་བཏང༌།
ལམ་སྲངས་ནས་འབྱོན་འདོད་ལ། བྱང་ནས་ཞུ་ནན་བྱས་རེ་ཤིག་འཇད་མཐོང་སྨོན་དུ་བཞུགས་ཤིང༌། དེའི་རིང་རྒྱུད་འབུམ་གཟིགས་རྟོག་དང༌། གྲངས་ཆེན་བཅོ་བརྒྱད་ལ་སྔར་རྒོལ་དུ་ཞལ་བཞེས་ཀྱི་དམ་བཅའ་བཀོད་པའི་གྲུབ་མཐའ་བསྡུས་པ་དེ་ཡང་མཛད། དེར་ཆོས་རྒྱལ་རྣམ་རྒྱལ་གྲགས་པ་ཉིད་ཀྱིས་ཆེ་ཐང་དུ་བཀས་བཅད་ནས། སྐུ་རྒྱལ་བློ་འདས་དང༌། དྲུང་ཆེན་སངས་རྒྱས་སེང་གེ་ལ་ཡང་རྒྱལ་ཀ་ཆེན་པོའི་ཡུས་འདོགས་མཛད། དེ་རྗེས་སྟོན་སེར་གསེར་མདོག་ཅན་དུ་ཕེབས། རྗེ་དོན་ཡོད་དཔལ་བ་དང་ཡབ་སྲས་ཞལ་མཇལ་གནང་མཚམས། ད་ལོ་དབྱར་དེ་དབྱར་མེད་སོང་བའི་གསོབ་བྱེད་དགོས་གསུང༌།
ཚོགས་པའི་མཁན་ཆེན་བློ་གྲོས་བསྟན་པས་ཞུས་པའི་ངོར། མདོ་རྩའི་དཀའ་འགྲེལ་ཉི་མའི་ཤིང་རྟའི་ཐུགས་རྩོམ་སྐུ་མཚམས་སེ་བའི་ངང་ནས་གནང་ཞིང༌། འདུལ་བ་ཉིད་སངས་རྒྱས་ཀྱི་བསྟན་པའི་རྩ་བར་དགོངས་པའི་གཅེས་སྤྲས་ཀྱིས་ལས་བརྒྱའི་ཊཱི་ཀ་བ་དན་དཀར་པོའི་རྔ་དབྱངས་བསླབ་བྱ་ཆེན་མོ་སོགས་སྔོན་མེད་ཀྱི་ལེགས་བཤད་དག་གཅིག་ཀྱང་རིམ་གྱིས་ཡི་གེར་འཁོད་པར་མཛད་དོ། ། དེར་ལོ་གསར་ཤར་བའི་མེ་ཕོ་སྤྲེའུ་དགུང་ལོ་ཞེ་དགུར་ཕེབས་པའི་དུས། ཐོག་མར་ངོར་དགོན་གསར་བླ་མའི་གདན་སར་མང་ཇ་འགྱེད་བཅས་ཞུ་བ་ལ་ཕེབས་པས། རྒྱལ་ཚབ་ཀུན་དགའ་དབང་ཕྱུག་པའི་དྲུང་གིས་སྔར་ལྟར་དཔེ་མ་མཆིས་པའི་བཀའ་དྲིན་བསྐྱངས་ཤིང༌། དེར་ཟླ་ཕྱེད་ཙམ་གྱི་རིང་ལ་གསང་འདུས་འཇམ་རྡོར་ས་སྐྱ་པའི་ཐུགས་དམ་གྱི་མཐིལ། བླ་མ་གཉན་ལོ་ཙཱ་བའི་ལུགས་ཀྱི་དབང་བསྐུར་རྡུལ་ཚོན་མ་དང༌། དེ་དང་རྗེས་འབྲེལ་གསང་འདུས་སྤྱན་རས་གཟིགས་ཀྱི་དབང༌། རྒྱ་གཞུང་ཐ་དད་ཀྱི་ལུང༌།
འཇམ་པའི་རྡོ་རྗེའི་བསྐྱེད་རྫོགས་ཁྱད་པར་བ་དག་གསན། དེར་རྒྱལ་ཚབ་ཀུན་དབང་པས་ཁྱེད་དབུས་ལ་མི་འབྱོན་པའི་རྟེན་འབྲེལ་ཡོད་དོ་གསུང༌། བཅོམ་ལྡན་འདས་མི་བསྐྱོད་པའི་རྒྱ་ནག་གི་སྐུ་རྩེ་ཁྲུ་གང་པ་གཅིག་གི་གནང་སྦྱིན་ཡང་སྩལ། དེ་མཚམས་ཆུ་མིག་ཏུ་ཆེ་ས་བདག་ཆེན་བློ་གྲོས་དབང་ཕྱུག་པའི་དྲུང་དུ་ཕེབས་པས། ཁྱེད་མངའ་རིས་སུ་བཞུགས་རིང་ཐུགས་དམ་རྟོགས་པ་ཁྱད་པ་ཅན་ཞིག་འཁྲུངས་ཡོད་པར་སྣང༌། སྔར་ངེད་རང་རུས་གོག་འདི་ཆེས་པས་རྟོག་པ་མ་ཆུང༌། ད་ནི་ཁྱེད་ཀྱིས་ཕྱག་བྱས་དུས་དཔྲལ་བ་ཚ་ཞུམ་ཞུམ་བྱས་ཡོང་གི་སྣང་ཞེས་ཆེ་བསྟོད་དང༌། བཞུགས་ས་ཡང་གཟིམས་ཆུང་གཅིག་ལ་ཡོལ་གཅོད་མཛད་ནས་གནང་ཞིང༌། ཐོ་རངས་བདག་ཆེན་དྲུང་གསུང་ཕྲ་མོས། རྡོ་རྗེ་འཆང་ཆེན་རྡོ་རྗེ་རྣལ་འབྱོར་མ། །
གྲུབ་ཆེན་ནཱ་རོ་པ་དང་ཕམ་མཐེང་པ། ། ཤེས་རབ་བརྩེགས་དང་མལ་གྱོ་ས་སྐྱ་པ། ། རྗེ་བཙུན་སྐུ་མཆེད་རྣམས་ལ་གསོལ་བ་འདེབས། ། ཁོ་དེ་ཚོ་ལོངས་ཇ་སྐོལ། དྲུང་ཆེན་པོ་བའི་དྲུང་འོ་བརྒྱལ་གསུང་བ་ཞིག་ཡོད་ཅེས། པཎ་ཆེན་རིན་པོ་ཆེས་གསུངས་པའི་གསུང་སྒྲོས་མངའ་རིས་སུ་སྐྱོར་མི་མང་པོ་བྱུང་ངོ༌། ། དེར་ད་གཙང་རང་དུ་བཞུགས་ལ་ས་སྐྱ་པའི་བསྟན་པའི་རྒྱུན་ལ་ཕན་པའི་འཆད་ཉན་རང་གནང་དགོས། ད་ལོ་ཐོག་མར་ཆོས་གཞིས་འདི་དག་བསྐུལ་ཞིང༌། ངེད་ཤི་མཚམས་ཤི་རྗེས་གང་ཡོད་མཛོད་ལ། ཆུ་མིག་སྟོང་སྐོར་འདི་རྣམས་ཁྱེད་ཀྱིས་འཆད་ཉན་དང༌།
གསེར་མདོག་ཅན་གྱི་ཐེས་མཛོད། ཁྱེད་ཐུགས་མི་དོག་པར་ངེད་རང་མ་ཤི་གོང་ནས་ཡི་གེ་ཐེལ་འབྱར་བྱེད་གསུང་བའི་བཀའ་ལུང་ནན་ཆེན་གནང་ཞིང༌། དེའི་ལོ་རྗེ་མུས་ཆེན་དང༌། ཆོས་རྗེ་འཇམ་དབྱངས་ཤེར་རྒྱམ་པའི་སྐུ་བསྟོད་ཐུབ་བསྟན་གསེར་ཁང་མ་དང༌། མཐའ་ཡས་མ་གཉིས་བརྩམས་འཕྲལ་རེ་འདུག་པའི་ལུང་ཡང་སྩལ་ནས། སླར་ཡང་གསེར་མདོག་ཅན་དུ་འོངས། དེ་ནས་དབུས་ཕྱོགས་སུ། རྒྱ་མ་མཁར་རྩེ་བས་གློ་བོ་རང་དུ་འབོད་མི་བྱུང་བ་དང༌། ཁྱད་པར་དུ་སྤྱང་ལུང་རིན་པོ་ཆེ་དགུང་ལོ་བརྒྱ་དང་ལྔ་བཞེས་པ་དེའི་ཞལ་ཞིག་མཐོང་འདོད་རང་གིས་ཅིས་ཀྱང་དབུས་ཕྱོགས་ལ་འགྲོ་རྩིས་རང་གིས་བཞེད་ཆེ་བ་བྱས་ཀྱང༌། གཞིས་ཀ་ནས་དང༌།
དཔོན་དྲུང་གཡུང་པ་སོགས་ཀྱིས་ཀྱང་ང་དགོན་པ་གསར་པའི་འགྲམ་བཏིང་ཙམ་ལ་མ་བཞུགས་ན་རྗེས་དོད་པའི་ཚད་གཏན་ནས་མི་སྲིད་པས་ཟེར། ནན་བསྐྱེད་བྱུང༌། དེར་ན་ནིང་ཡང་དབྱར་མེད་དུ་སོང་བས་ཡིད་སྐྲག ད་ལོ་དབྱར་ཁས་ལེན་བྱས་ནས། དགག་དབྱེ་གྲོལ་དང་བསྟུན་འགྲོ་རྩིས་རང་ལ་ཆོས་སྡིངས་ནས་རིན་པོ་ཆེ་པའི་དྲུང་ཟླ་བ་བདུན་པའི་ཚེས་བཅོ་ལྔ་ལ་ཞིང་བརྗེས་པའི་ཚུལ་འབུལ་མི་བྱུང་བས། ཐུགས་ཁྲལ་མཐའ་མེད་གནང་ཞིང༌། གདུང་རྟེན་གྱི་རྒྱུར་ཟངས་གསེར་མང་དུ་སྩལ། ད་སྟེ་གཉིས་མེད་སེང་གེ་ལ་རྒྱུ་མཚན་མེད་པས་གྲྭ་ཚང་གི་མིང་བཞག་འདིའི་སོ་ཆིས་ལ་བསྡད་པ་དྲག་སྣང་གསུང་ནས། ལོ་བཞིའི་བར་གཙང་ཕྱོགས་རང་དུ་ཞབས་བརྟན་པར་བཞུགས་ཤིང༌། དགུང་ལོ་ཞེ་དགུ་པའི་སྟེང་དེ་ཉིད་དུ།
རྒྱ་རྒན་ནང་པས་དོ་དམ་མཛད། སྤན་མི་དམངས་ཀྱིས་ཀ་བ་སུམ་ཅུ་སོ་དྲུག་གི་སའི་ཀུན་ར་རྙིང་པ་འདི་བསྒྲུབས་ཤིང༌། འདི་ཉིད་ཀྱི་གཙང་ཁང་ན་བཞུགས་པའི་བྱམས་མགོན་དོན་ཡོད་དཔལ་བའི་སྐུ་འདྲ་སྐུ་ཚད་མ་འདི་རྟེན་བཞེངས་ཀྱི་ཐོག་མར་མཛད་ཅིང༌། འདི་ཉིད་སྐུ་དངོས་ཇི་ལྟ་བའི་འདྲ་ལེན་གྱིས། དབུའི་གཙུག་ཏོར་གསལ་པོར་འཕགས་པ་ཡང་བཅོས་ཡོད་པས། རབ་གནས་ལ་རྗེ་དོན་ཡོད་དཔལ་བ་རང་གདན་འདྲེན་ཞུས་པས། གཟིགས་མོ་ཡང་ཡང་མཛད་ནས་བཞེད་ཅིང༌། དེར་དབུ་ཞྭ་ཞྭ་སེར་ཅིག་ཞུས་ཡོད་པ་བསལ་བས། དབུའི་གཙུག་ཏོར་གཟིགས་པས། ཕྱག་གིས་ནེམ་མནན་ནས་འན་བུ་ལ་འདི་འདྲ་མི་བདོག་གསུངས་པས་རྗེས་མེད་དུ་གྱུར་ཅེས་དེ་དུས་དངོས་སུ་གཟིགས་པའི་མངའ་རིས་པ་རྣམས་ཀྱིས་གསུངས་པས་མངའ་རིས་ན་གྲགས་ཚོད་ཤིན་ཏུ་ཆེ་ཞིང༌།
བཀའ་ལས་ཀྱང་འདི་ལ་རབ་གནས་ཞལ་དྲོ་རང་ཞིག་བྱུང་བས། ཕྱིས་ཀྱི་རྟེན་ཐམས་ཅད་ལ་བར་ཆད་མེད་པའི་རྟེན་འབྲེལ་རབ་འགྲིག་ལ་སོང་ཞེས་གསུང༌། ཞེས་ཐོས་ཤིང༌། ད་ལྟ་ཡང་དགེ་བའི་ལྟས་ལ་དབུ་ཞྭ་རྒྱབ། མི་དགེ་བ་ལ་མདུན་ངོས་བསྐྱུར་ཡོང་ཞིང༌། རྟོག་པ་བཅུག་ན་ཞལ་གྱི་གཟི་མདངས་དང༌། ཞལ་ངོ་ནག་མི་ནག་རང་གིས་ལེགས་ཉེས་འབྱེད་པར་སྣང་ངོ༌། དེར་མེ་མོ་བྱའི་ལོ་དགུང་ལོ་ལྔ་བཅུའི་སྟེང་དུ་དཔྱིད་ཆོས་ལ་གཞིས་ཀ་ནས་སྦྱིན་བདག་གནང༌། འབྲོང་སྒང་ནས་ཞབས་ཏོག་བསྒྲུབས་ཏེ་སྲེག་ཤིང་དུ་མཛད་པས། སྔར་བཞིན་ས་སྐྱ་པཎ་ཆེན་གྱི་ཆོས་ཁྲི་ཉིད་ཀྱི་སྟེང་ནས་དཔྱིད་ཆོས་མཛད།
དེར་རྗེས་དབྱར་ཞལ་བཞེས་འདུ་ཁང་རྙིང་པ་ཉིད་དུ་གནང་ཞིང༌། དུས་ཚིགས་ཀྱི་མདོ་འདོན་པ་སོགས་ལ་ཐུགས་བརྩོན་ཆེ་བའི་ཁུར་བཞེས་མཛད་པས། དྲུང་ནས་ཆོས་ཀྱི་བཟང་པོ་བས། རང་རེའི་རྗེའི་དྲུང་ཆེན་པོ་བ་ཀུན་ཀྱང༌། དགེ་ལྡན་པ་ལ་སྐྲུས་པའི་དབྱར་གནས་འདིས་ཐ་ན་གྲྭ་པའི་ཆས་ཀ་འཚོལ་བ་ཚུན་ལ་ཞག་བདུན་ལས་འགྲོ་ས་མེད་པ་འདི་གུ་རང་དོག་ཅེས། དེ་གོང་ས་སྐྱ་པ་ལ་བསྔགས་པ་ལྟ་ཞོག མཚན་ཉིད་པ་རང་ལ་ཡང་འདུལ་བའི་མིག་རྐྱེན་ཅི་ཡང་མ་དམིགས་པ་འདིས་མཚོན་ཏོ། ། གཞན་ཡང་གནས་བརྟན་ཚུལ་བློ་བ་ལ། ཕྱིས་པཎ་ཆེན་རིན་པོ་ཆེས་ཞལ་ཀུར་གནང་དུས། སྔོན་རྗེ་དོན་ཡོད་དཔལ་བའི་གྲྭ་པ་རྣམ་རྒྱལ་བཙུགས་ནས།
ཁྱི་ཤིག་བསད་པ་ལ་སྡོམ་པ་འཆོར་མི་འཆོར་དེ་ལ། ད་གནས་བརྟན་ནས་ཅི་གསུང༌། གསུངས་པས། ལོས་འཆོར་ལགས། འདུལ་བ་ན་སྲོག་གཅོད་པ་དང་ཞེས་གསུངས་ཤིང་ཁྱི་ཤིག་ལ་སྲོག་ཡོད་པ་ལ་འོས་ཅི་ཡོད། རྒྱུན་དུ་ཞུ་བ་ལྟར་འཆད་ཉན་རྒྱུགས་ལེན་ལས། གྲུབ་མཐའི་ངེས་གཟུང་སྨོས་ཅི། ཐ་སྙད་གང་ལའང་བརྡར་མ་ཐོགས་པ་ཞིག་ལས་མེད། ཕྱིས་པཎ་ཆེན་རིན་པོ་ཆེའི་སྐུ་ཚེའི་སྟོད་ལ། མངའ་རིས་པའི་སློབ་གཉེར་བ་འདྲ་ཡར་སླེབས་དུས་ཐུན་མོང་ཟིན་ཐུན་བསྐྱར་བས།
རྗེ་དོན་ཡོད་དཔལ་བའི་གྲྭ་རྒན་ཡོན་ཏན་ཆེ་བ་རང་དུ་བྱས་པ་གཅིག་ན་རེ། ཁྱེད་ཀུན་གྱིས་རིག་པ་སྒྲིམས་ཤིག ངས་བྱམས་མགོན་དོན་ཡོད་དཔལ་བཟང་པོའི་དྲུང་དུ། མི་ལོ་ཆེན་པོ་ཉི་ཤུ་རྩ་གཅིག་བསྡད་དེ། དཔལ་ལྡན་ཆོས་ཀྱི་གྲགས་པའི་ཚད་མ་སྡེ་བདུན་བྱ་བ་ལས་མིང་མ་ཐོས། མངོན་པ་སྡེ་བདུན་དང་ཁ་འཆལ་དེ་འདྲ་མིས་ཚོར་རོ་ཟེར་བྱུང་བ་ལ། བློ་གསར་པ་དེ་ཀུན་གྱིས། ། ཡེ་ཤེས་ལ་འཇུག་ཀ་ཏྱ་བུས། ། རབ་ཏུ་བྱེད་པ་དབྱིག་བཤེས་ཀྱི། ། རྣམ་ཤེས་ཚོགས་ནི་ལྷ་སྐྱིད་ཀྱིས། །
ཆོས་ཀྱི་ཕུང་པོ་ཤཱ་རིའི་བུས། ། གདགས་པའི་བསྟན་བཅོས་མོའུ་འགལ་བུས། ། འགྲོ་བའི་རྣམ་གྲངས་གསུས་པོ་ཆེས། ། ཁམས་ཀྱི་ཚོགས་ནི་གང་པོས་བསྡུས། ། ཞེས་མཛད་པ་པོའི་དགྲ་བཅོམ་པ་བདུན་དང་བཅས་པའི་མིང་གསལ་བར་བརྗོད་པས། ཁོང་བགྲེས་པོ་དེ་ན་རེ། འདུག་འདུག་ངོ་མཚར་ཆེའོ་ཟེར་བ་ཡང་བྱུང་ཞེས་གཏམ་ཡོད་དོ། ། ས་ཕོ་ཁྱི་ལོ་དགུང་ལོ་ལྔ་བཅུ་ང་གཅིག་སྟེངས་སུ། སྔར་གསང་ཕུར་བདུད་སྡེ་བཅོམ་པའི་ལྟས་ཁྱད་པར་བའི་མཚན་མ་བསྟན་པའི་དབུ་མའི་སྟོང་ཐུན་ཆེ་ཆུང་གཉིས་དང༌། ཕར་ཕྱིན་གྱི་སྤྱི་དོན་ཆེན་མོའི་བརྩམས་ཆོས་ཀྱི་དབུ་བཙུགས་ཏེ།
རིམ་གྱིས་མཐར་ཕྱིན་པར་མཛད་ལ། སྔར་མངའ་རིས་སུ་དགུང་ལོ་ཞེ་གཅིག་དུས། གནས་གསུམ་གསལ་བྱེད། ཀུན་མཁྱེན་རོང་པོའི་རྣམ་ཐར། སྡོམ་གསུམ་གྱི་དྲི་བ་སོགས་ཀྱི་ཡིག་མཁན་ཀོང་སྟོན་མགོན་པོ་རྒྱལ་མཚན་ཡིན་ཞིང༌། ཕྱིས་དགུང་ལོ་དོན་བདུན་བར་གྱི་རྩོམ་ཡིག་དྲུང་ནས་ལོ་ཙཱ་བ་ཆོས་རྒྱལ་མཚན་པས་གནང༌། ཁོང་རྒྱ་གར་ལ་གཤེགས་ཕྱིན། བདེ་མཆོག་རྣམ་བཤད། བྱམས་ཆོས་ལམ་རིམ་སོགས་སྐུ་ཚེ་མཐར་ཕྱིན་གྱི་གསུང་རྩོམ་དག་གི་ཡི་གེ་པ་ནི་ད་ལྟའི་ཨ་ཞང་བསོད་ལྷུན་པ་ཉིད་ཡིན་ལ། དྲུང་ཡིག་ཆོས་རྒྱན་པ་ཡང་གློ་བོའི་སྡེ་པ་བཀྲ་ཤིས་མགོན་པས་སྤྱན་ལམ་དུ་ཐོགས་པ་རང་མ་བྱུང་བས།
མངའ་རིས་གུང་ཐང་ཚོར་ཕེབས། མངོན་དགའ་ཆོས་སྡེར་མཁས་བཙུན་དཔལ་ལྡན་དར་གྱི་དྲུང་དུ་སྒྲའི་ས་རིས། སྙན་ངག སྡེབ་སྦྱོར། རྒྱ་ཡིག་རྣམས་གྲངས་དུ་མའི་བསླབ་སྦྱངས་ཡང་དག་གནང་རྗེས། ཁོང་པས་ཁྱོད་བློ་གསལ་བར་འདུག་པས་བསྟན་པ་ལ་ཕན་པ་སྲིད། མཚན་ཉིད་ཀྱི་སློབ་གཉེར་ལ་བཀྲ་ཤིས་ལྷུན་པོར་བྱོན་གསུང་བ་ལྟར་བྱོན་ནས་ཕར་ཕྱིན་གྱི་ལུང་འབྲིང་ཙམ་མཛད་སྐབས། མངའ་རིས་གློ་བོའི་གྲྭ་པ་བྲག་དཀར་ཆོས་རྗེ་ཡོན་ཏན་བཟང་པོ་དང༌། དྲུང་བཙུན་ཤེས་རབ་དཔལ་འབྱོར་བས་བློ་བརྐུས་ནས་ས་སྐྱ་བར་ཞལ་བསྒྱུར་ཏེ། པཎ་ཆེན་རིན་པོ་ཆེའི་ཞབས་དྲུང་ཚོར་ཕེབས།
དྲུང་ནས་ཤངས་པ་ལ་ཕར་ཚད་དབུ་གསུམ་གྱི་གཏོང་ཆོས་ཞུས་ནས། ཐོག་མར་ཐུགས་གཉེར་རང་ལོ་སྦྲེལ་མཛད་རྗེས། རིམ་གྱིས་རིག་གནས་ཀྱི་སྐུ་ཡོན་ལ་དཔགས་ནས། པཎ་ཆེན་རིན་པོ་ཆེའི་སྤྱན་ལམ་ཐོགས་ཏེ་རྩོམ་ཡིག་གི་མཐིལ་མ་གནང་བའི་བཀའ་འབུམ་ཕལ་ཆེར་དུ། ཡི་གེ་པ་ནི་བློ་བཟང་ཆོས་ཀྱི་རྒྱལ་མཚན་ནོ་ཞེས་འབྱུང་བས་སོ། ། ལོ་ཙཱ་བ་འདིས་ཀྱང་ཚད་མའི་བརྒྱུད་འདེབས་ཁ་ཆེ་པཎ་ཆེན་གྱི་གོང་མ། ཝ་གཱིནྡྲ་པཎྜི་ཏ་སྟེ་པཎ་ཆེན་ངག་དབང་ཟེར་བ་ལ། ཝ་བུ་པཎ་ཆེན་དང༌། པཎྜི་ཏ་ཆོས་ཀྱི་ཉིན་བྱེད་ཀྱིས་རྒྱ་གར་གྱི་ལམ་ནས་ཞུ་ཡིག་ཕུལ་བའི་རྒྱ་སྐད་ལ། དྷརྨ་དཱི་པ་ཀ་ར་ཞེས་བོད་སྐད་ཆོས་ཀྱི་ཉིན་བྱེད་ལ་ཆོས་ཀྱི་སྣང་བྱེད་དུ་བྱས་པ།
འཇམ་དབྱངས་དཀར་པོའི་ས་བོན། རྫོགས་པའི་སངས་རྒྱས་ཨ་ལས་བྱུང༌། ། ཞེས་ཨ་ཐུང་ཡིན་པ་ལ་འབྲུ་གསུམ་གྱི་ཟླས་ཕྱེ་བའི་ཨཱཿཡིག་ཏུ་བྲིས་པ་སོགས་དཔྱད་རྒྱུ་ཅུང་ཟད་ཅིག་འདུག་ཀྱང༌། སྔོན་ནི་སུས་ཀྱང་གླེང་བརྗོད་མ་མཛད་སྣང་ངོ༌། ། དེའི་དཔྱིད་ཆོས་ལ་ཉུག་རྒྱལ་ཁང་དུ་ཕེབས་ཤིང༌། དེར་མངའ་རིས་གློ་བོ་ནས། རྒྱལ་ཚབ་ཀུན་དགའ་དབང་ཕྱུག་པའི་དྲུང་ཞིང་བརྗེས་པའི་མང་ཇ་ཞུ་མི་སླེབས་པས། ལྔ་མཆོད་པ་སོགས་སྔར་གློ་བོར་བཀའ་ཆོས་ཞུས་པའི་གྲྭ་རིགས། བདག་གི་བླ་མ་རྗེ་བཙུན་ཀུན་དགའ་མཆོག་གྲུབ། པཎ་ཆེན་བྱམས་པ་གླིང་པ་དཔལ་ལྡན་ཚུལ་ཁྲིམས་པ་སྐུ་མཆེད།
བྲག་དཀར་ཆོས་རྗེ་ཡོན་ཏན་བཟང་པོ་བ། དབུ་མཛད་ཀུན་རྒྱལ་བ་སོགས་དྲག་རིགས་རེ་རེས་ཐོས་མཆོད་ལ་མང་ཇ་རེ་ཞུས་ཤིང༌། དེར་པཎ་ཆེན་རིན་པོ་ཆེ་དང༌། དགོན་པ་ཤར་ན་རྗེ་དོན་ཡོད་དཔལ་བ་བཞུགས་པའི་ཡབ་སྲས་གཉིས་ཀའི་དྲུང་དུ་བསྔོ་རྟེན་སོ་སོ་དང་བཅས་པ་ཟླ་ཕྱེད་ཙམ་བསྒྲུབས་རྗེས། པཎ་ཆེན་རིན་པོ་ཆེའི་གསུང་གིས། ངེད་ཀྱིས་ཐོས་མཆོད་ལ། རྗེ་རྡོ་རྗེ་འཆང་གི་བཀའ་འབུམ་གྱི་ལུང་ཞིག་སྒྲོག་གསུང༌། ཉུག་པའི་ཕྱག་དཔེའི་སྟེང་ནས་པོད་བཞི་མའི་ལུང་ཞག་རེ་ལ་པོ་ཏི་ཕྱེད་ཕྱེད་ཞག་བརྒྱད་ལ་རྫོགས་པར་གནང་ཞིང༌། སྔར་སྨྲོས་པའི་མངའ་རིས་པའི་ཆེ་བཙུན་དེ་རྣམས་ཀུན་གྱིས་གསན་ནོ། ། དབྱར་ཞལ་བཞེས་གསེར་མདོག་ཅན་དུ་མཛད་ཅིང༌།
འདིའི་ལོ་མངོན་པ་ཀུན་ལས་བཏུས་ཀྱི་དཀའ་འགྲེལ་གྱི་ཐུགས་རྩོམ་ཡང་གནང༌། དེའི་གྲུབ་མཐའ་བསྡུས་པ་དང༌། རབ་བྱེད་གསུམ་གྱི་ཊཱི་ཀ་ཡང་ཕྱིས་མཛད་དོ། ། དེ་ལྟར་གཙང་ཕྱོགས་སུ་ལུག་སྤྲེ་བྱ་ཁྱི་སྟེ་ལོ་ངོ་བཞི་གདན་ཆགས། གཙང་ཕྱོགས་ཀྱི་ཕྲིན་ལས་ཀྱི་རྨངས་གཞི་ཐིངས་ནས། སླར་གླང་ཐང་ནས་སྤྱན་སྔ་བློ་གྲོས་རྒྱལ་མཚན་པའི་ཆོས་འཁོར་རྩེའི་གྲྭ་སྡུད་བྱས་པའི། གྲྭ་པ་འདི་ཕྱོགས་ཀྱི་དྲག་བསྡུས་རང་འདི་དག་རབ་བྱུང་གནང་བའི་ཆེད་དུ་དེ་ནས་ཞབས་མ་བསྐྱོད་ན། ངེད་རྣམ་པ་ཆེ་ཕྲ་ཀུན་གྱི་བསམ་པ་གཏན་མི་གང་བ་ཡོད་པས་ཞེས་ནན་ཞུས་རང་གནང་བའི་དབང་ལས། དབུས་ཕྱོགས་སུ་ཆིབས་ཁ་བསྒྱུར་བ་གནང་སྐད་དོ། ། འདི་སྐབས་རྣམ་ཐར་རྗེ་དབོན་མར།
གསེར་འཕྱང་མེ་མོ་བྱ་ལོ་ཕེབས་གསུང་བ་ནི་ཐུགས་རྟོག་མ་ཆུག་པ་ཡིན་ཏེ། དེ་ལྟར་ན་ལོ་བཞི་གཙང་དུ་བཞུགས་ཞེས་གོང་དུ་བྲིས་པ་ལ་ལོ་གཅིག་མི་ཚང་བས་སོ། ། དེ་ནས་ས་ཕོ་ཁྱི་ལོ་སྨིན་དྲུག་གི་ཟླ་བ་ངོ་དཀར་ཙམ་ལ་གཙང་ཕྱོགས་ནས་ཞབས་ཟུང་གི་འཁོར་ལོ་བསྐྱོད་བདེ་བར་བསྐུལ་ཏེ། རིན་སྤུངས་ནས་དཔོན་སློབ་ཐམས་ཅད་ལ་གསོལ་ཕོགས། ལམ་ཆས་རྒྱ་ཆེར་བཏབ་ནས། སྡེ་སྣོད་འཛིན་པ་བརྒྱ་ཕྲག་ལྔ་ལྷག་ཙམ་གྱིས་མདུན་ནས་བདར་བཞིན་དུ། ངུར་སྨྲིག་གི་ཇོ་མོ་སྒྲོལ་མའི་དྲུང་དུ་སྙན་དར། དཀར་མེ། གསེར་ཆབ་ཞུས། དཔོན་སློབ་ཡོངས་ཀྱིས་ལྷན་ཅིག་གསོལ་བཏབ་གནང་ནས།
རིམ་གྱིས་དཔལ་བདེ་དང༌། གོང་དཀར། ལུམ་པ་རྣམས་ཀྱི་ཞག་ཕོག་དང་བསྟུན་པའི་ཞབས་ཏོག་བསྒྲུབ་པའི་ངང་ནས། དྲང་སོང་སྲིན་པོ་རིའི་བདེ་མཆོག་མཇལ་བ་ལ་ཕེབས་ཤིང༌། དེའི་ནུབ་པཎ་ཆེན་རིན་པོ་ཆེའི་ཞལ་སྔ་ནས། བདེ་མཆོག་ལྷ་ཁང་ཉིད་དུ་གཟིམས་པས། སྲོད་ཀྱི་ཆ་ལ་བདེ་མཆོག་ལྷ་དཔའ་བོ་གཅིག་པ་དེ་ཉིད་ཞལ་བཞི་ཕྱག་བཅུ་གཉིས་པའི་སྐུར་གཟིགས་ཤིང༌། དེའི་གླང་ལྤགས་ནམ་མཁའ་ལ་གདུགས་བསྐོར་བ་ལྟར་གཟིགས་ནས། པཎ་ཆེན་ཉིད་ཀྱང་ཐུགས་དམ་ཟིལ་ཆེ་བའི་ངང་ནས། རེ་ཞིག་ཕྱག་གི་བཞུགས་སྟངས་གཟིགས་སྣང་ལྟར་ལ་ཡུན་རིང་དུ་བཞུགས་པ་དྲུང་ཆེན་སངས་རྒྱས་སེང་གེ་བས་མཐོང་ལ།
རྒྱུ་མཚན་གཏན་ཚིགས་དང་འབྲེལ་བ་ནི། དྲུང་ཡིག་ཆོས་རྒྱན་པས་དགོངས་ཏེ་དྲུང་བཙུན་ཤེས་རབ་དཔལ་འབྱོར་བ་ལ་གསུངས་པ་ལས་བདག་གིས་ཐོས་ཤིང༌། འདི་ཐད་རྣམ་ཐར་གསུམ་ཀ་ན་མཐུན་པར་སྲིན་པོ་རིར་བདེ་མཆོག་གི་གཟིགས་སྣང་བྱུང་ཞེས་ཐ་དད་ན་བཀོད་ཡོད་དོ། ། དེ་ནས་རིམ་གྱིས་འཕྲང་པོར་ཕེབས། ཟླ་གཅིག་གི་གསོལ་ཕོགས་ཕུལ་རིང་ཆོས་ར་རིགས་ལུང་སྨར་བ་གནང༌། དེ་མཚམས་ཤེལ་གྲོང་ནས་ཟླ་ཕྱེད་ཕོགས་ཤིག་ཕུལ་བ་ལ་ལམ་ཆས་སུ་མཛད་ནས། ཆོས་འཁོར་ལྷ་སའི་ཇོ་བོ་རིན་པོ་ཆེ་ལ་གསེར་ཆབ་འབུལ་བ་སོགས་དང༌། དཔོན་སློབ་ཡོངས་ཀྱིས་སྨོན་ལམ་རྒྱ་ཆེར་གནང་རྗེས། གྲྭ་པ་བྱིང་རྣམས་གཞུང་ལམ་བསྲངས་རྒྱ་མ་ཁྲི་ཁང་དུ་རྫོང་བ་མཛད། པཎ་ཆེན་རིན་པོ་ཆེ་དཔོན་སློབ་དྲག་བསྡུས་རང་ཞིག་སྤྱང་ལུང་དུ་ཕེབས།
སྤྱང་ལུང་རིན་པོ་ཆེའི་ཐུགས་ལྗགས་སྤྱན་གསུམ་བྱོན་པ་མཇལ་བ་གནང་ཞིང༌། ལྷག་པར་སྔར་སྤྱང་ལུང་རིན་པོ་ཆེ་ཞལ་བཞུགས་དུས་ཕྱག་ནས་འབྱར་བའི་སྐུ་འདྲ་སྐུ་ཚད་མ་བླ་མ་དངོས་བྱོན་དེ་སྟེང་གི་གཡབས་ལྷོ་བསྟན་ན་ཡོད་པའི་དྲུང་དུ་ཕེབས་ནས་མཇལ་བའི་མོད་ལ། སྐུ་འདྲ་རིན་པོ་ཆེ་དེའི་སྤྱན་གཉིས་ལས་འོད་ཟེར་སྣ་ལྔ་ཉི་མའི་མཐའི་འོད་འཕྲེང་ལྟ་བུ་འཕྲོ་བ་དེར་འདུས་ཡོངས་ཀྱིས་མཐོང་ཞིང༌། དེ་དུས་དྲིན་ཅན་སྤྱང་ལུང་པ་གཞོན་ནུ་ཆོས་གྲུབ་པའི་ཞལ་སྔ་ནས་དགུང་ལོ་བཅོ་ལྔ་བཞེས་པ་ཞིག་ཡོད་གསུང་ཞིང༌། པཎ་ཆེན་རིན་པོ་ཆེ་དང་ཞལ་མཇལ་བའི་སྔོན་མ་རང་དེ་ཡིན་ནའང་དེའི་ལོ་བཀའ་འབྲེལ་ནི་མ་ཐོབ། ཕྱག་དབང་ཙམ་ཀ་ཡིན་ཞེས་དངོས་སུ་གསུང་ངོ༌། ། སྦྱངས་གནས་ཕྲ་བའི་ཡོན་ཏན་དཔག་དཀའི་དངོས། ། ཆེར་རློམ་རྒྱང་མིག་སྤྱོད་པས་མཐོང་མིན་ཀྱང༌། ། ཤིན་ཏུ་ཟབ་མོའི་རྣམ་དཔྱོད་གསལ་ལྡན་པ། ། གཏིང་མཐའ་མེད་པའི་བློ་གྲོས་ལེགས་བྱས་ཞེས། །
བརྩང་དྲིས་བརྟགས་པས་མཁས་པ་ཕལ་གྱི་གཏིང༌། ། ཡོངས་སུ་མི་རྟོགས་གངས་ཅན་ལྗོངས་འདིར་སུ། ། གང་ནས་སྨྲས་ཀྱང་དེ་ཉིད་ལ་སྦྱངས་ཚུལ། ། བློ་གྲོས་མི་ཟད་སྤོབས་པ་བརྩེགས་པར་གྲགས། ། དུས་འཁོར་རིན་ཆེན་གཞལ་མེད་ཁང་བཟངས་རྩེར། ། བློ་ཆུང་ཕལ་གྱིས་བགྲོད་པའི་སྤོབས་མེད་ལ། ། རིགས་ལྡན་ཡེ་ཤེས་གཟིགས་པའི་ཡུལ་འཛིན་ཁྱོད། ། དཀའ་བ་མེད་པར་ཚུལ་དེར་བྱང་ཆུབ་གྱུར། ། ཐོས་ཙམ་མཁྱེན་པའི་རང་བཞིན་ཁྱེད་ལ་ཡང༌། ། མ་ཐོས་སྒྲིབ་བྱེད་སྙེམས་བྱེད་འདི་མཚར་ཏོ། །
ཡུད་ཀྱིས་ཉེར་དགོངས་ཐེ་ཚོམ་ཕྲ་བའི་ཆ། ། ཁྱེད་ཐུགས་ལ་འཇུག་གཞན་ངོར་སྟོན་མིན་ནམ། ། བཟོད་པའི་རང་མཚན་བཟོད་འབྲས་ཡིད་འཕྲོག་སྐུ། ། དྲང་པོའི་རང་བབས་དྲང་པོར་སྩོལ་བའི་གསུང༌། ། གདོད་ནས་རབ་ཞི་གདོད་ནས་དག་པའི་ཐུགས། ། ཡོན་ཏན་རྒྱན་ལྡན་ཡོན་ཏན་འོད་ལྟར་འཁུམས། ། བསྟན་དང་འགྲོ་བའི་དོན་བྱེད་གང་གི་ཐུགས། ། ཡོངས་སུ་བསྐུལ་བས་འབད་མེད་ཆོས་སྟོན་གསུང༌། ། དད་པའི་ཤིང་རྟ་འདྲེན་བྱེད་ཡིད་འཕྲོག་སྐུ། ། ཐུགས་གསུང་སྐུ་ཡི་དཀྱིལ་འཁོར་ལྟ་ན་སྡུག །
ཡིད་དམ་ཡོངས་གྲུབ་གཟིགས་པའི་དཔལ་གང་གིས། ། གཞན་དབང་མཛེས་པའི་གར་བསྒྱུར་ངོ་མཚར་གནས། ། ཀུན་བརྟགས་གདུལ་བྱའི་ངོར་ཡང་བརྩེ་བ་ཅན། ། ཡེ་ཤེས་རབ་བཀྲའི་སྤྱན་ལྔ་ལྷུན་གྱིས་གྲུབ། ། ཅེས་པཎྜི་ཏ་ཆེན་པོ་ཤཱཀྱ་མཆོག་ལྡན་དྲི་མེད་ལེགས་པའི་བློ་གྲོས་ཀྱི་རྣམ་པར་ཐར་པ་ཞིབ་མོ་རྣམ་པར་འབྱེད་པ་ལས། ཡིད་དམ་གྱིས་རྗེས་སུ་གཟུང་བ་དང་མངོན་པར་མཁྱེན་པའི་གནས་ལས་བསྒྲགས་པའི་རབ་ཏུ་བྱེད་པ་བཅུ་དྲུག་པའོ།། །། དེར་རྒྱ་མའི་གཙུག་ལག་ཁང་དེར་གཞི་བྱེད་ཀྱི་ཚོགས་པ་མ་ལུས་པ་ལ་ཟླ་ཕོགས་བཟང་བ་ཞིག་གི་བསྙེན་བཀུར་ཕུལ་ནས། ཆོས་ར་རིགས་ལུང་སོགས་ལྷག་པར་སྨར་བར་གནང་ཞིང༌། དེར་སྐུ་འཆག་པ་ལ་སྔོན་རྒྱ་མ་སངས་རྒྱས་དབོན་གྱི་གཙུག་ལག་ཁང་དེ་ཉིད་དུ་ཞབས་སྐོར་གནང་བའི་ཚེ། རེ་ཤིག་ཅིག་ནས་དྲུང་བཙུན་ཤེས་རབ་དཔལ་འབྱོར་བས་ཞབས་ཕྱི་ལ་སྐོར་བ་གནང་བས།
སྐོར་བ་ལན་གསུམ་ཙམ་སོང་དུས། ག་རེ་གསུང་ནས། གཙུག་ལག་ཁང་སྔོན་གྱི་ཐོག་དཔངས་ཕལ་ཐོག་དགུ་ཙམ་ཡོད་པ་དེ་ལ་ཕྱག་བརྐྱངས་ནས་དེའི་ཤིང་བད་ཡོ་ལ་ཕྱག་རེག་སྟེ། འདི་ལྟར་ག་བད་རེ་རེའི་ནང་ན་ཡང་སངས་རྒྱས་ཀྱི་སྐུ་དེ་བཞིན་གཤེགས་པའི་རིང་བསྲེལ་གྱི་སྙིང་པོ་ཅན་རེ་རེ་དང༌། མཆོད་པ་ཆ་ཚང་བ་བཞུགས་པས་གསུང༌། སྟོན་པའི་གསེར་སྐུ་འཁྱིད་གང་པ་དང༌། སྔོན་གྱི་ཏིང་རྙིང་པ་འདྲ་ལ་ཕྱག་གཡོན་པའི་མཐིལ་དུ་བཞག་ནས། གཡས་པའི་མཐེབ་མཛུབ་ཀྱིས་སྒྲ་རྗེས་སུ་བསྐུལ་བར་མཛད་པ་དངོས་སུ་གཟིགས་པ་ལས། ཇི་སྲིད་ནས་བསམས་པས་སྐུའི་རྣམ་པར་འཕྲུལ་པ་བསྟན་པར་ཡིད་ཆེས་པའི་དད་པས་སྙིང་བརླན་པར་གྱུར་ཏེ། རང་གི་མཆེད་པོ་མཆོག་ཏུ་གྱུར་པ་དྲུང་ཡིག་ཆོས་རྒྱན་ལ་བཤད་པས།
ཁོང་ན་རེ། རང་རེའི་བླ་མ་འདིའི་སྐུ་གསུང་ཐུགས་ཀྱི་གསང་བ་བསམ་གྱིས་མི་ཁྱབ་པའི་གནས་འདི་སུ་ཞིག་གིས་བརྗོད་པར་སྤོབས། རེས་རྩོམ་ཡིག་དྲུང་དུ་བྱས་དུས། ཤོག་ལོགས་རེ་ཙམ་ཕྱག་ཐོགས་མེད་པར་ཞལ་པད་གནང་བ་དེ་འབྲི་བའི་རིང༌། བདག་གི་སྣང་ངོར་མནལ་བའི་རྣམ་པ་རེ་གནང་བས། ད་ཚིག་མཚམས་ཇི་ལྟར་ཡོད་བསམ་ནས་མནལ་སད་ཕྱིར་སྨྱུག་མས་ཐག་ཐག་བསྐུལ་བས། ཡང་སྔར་གྱི་དེ་རང་གི་ཐད་ནས་ཤ་རེ་བཀའ་སྩལ་ཞིང༌། དེ་ལྟ་བུའི་སྒྲིབ་མེད་དག་པའི་ཐུགས་དང་ལྡན་ཡང༌། གཞན་ངོར་ཐུགས་རྩོམ་ཆེ་བ་ཀུན་ལ་གལ་པོ་ཆེའི་ཆེད་དུ་གནང་ནས། རྗེ་བཙུན་འཇམ་དཀར་གྱི་བྲིས་ཐང་སྨན་ལྷ་དོན་གྲུབ་པའི་གཟབས་བྲིས་མ་ཆུང་ཆུང་ཞིག་ཡོད་པའི་དྲུང་དུ་མཆོད་པ་གསར་པ་རེ་བཤམས།
པཎ་ཆེན་ཉིད་ཀྱང་རེ་ཤིག་དབུ་གཏུམས་ནས་ཐུགས་དམ་བཟླས་བརྗོད་ཀྱི་ཚུལ་རེ་དང༌། ཤ་ཤ་དྷ་ར་དང༌། རི་བོང་འཛིན་པ་ལྟར་དཀར་སོགས་སྐད་གཉིས་སྤེལ་བའི་འཇམ་དཀར་གྱི་བསྟོད་པ་དེ་གསུང་ནས། གང་ཡིན་པའི་ཐུགས་རྩོམ་ལ་འཇུག་པ་ཡིན་ནོ་གསུང་ཞིང༌། ཆོས་རྗེ་དྲུང་བཙུན་པ་ནི། ངས་བསམས་ན་མཆེད་པོ་ལོ་ཙཱ་བ་རང་ཡང་སངས་རྒྱས་ཀྱི་ཡེ་ཤེས་ཀྱིས་བཟུང་བའི་ཉན་ཐོས་མཆོག་གི་ཚུལ་འཛིན་པར་ཀ་འདུག དེང་སང་སྡེ་པ་ཀུན་གྱི་ཡིག་མཁན་འདི་དག་ཉིན་རེ་བཞིན་དང༌། ཡི་གེའི་སྤོར་རྩོམ་གྱིས་དུས་འདའ་བར་འདུག་སྟེ། ཚིག་རེ་ནས་ལེན་པའི་སྡུག་བརྩིར་འདི་ལ། བསྟན་བཅོས་ཆེན་པོ་མཐའ་དག་ནི་ཐུགས་རྩོམ་ཤོག་ལོགས་རེ་ལན་རེ་ལས་སྐྱོར་མི་དགོས་པ་ཡ་མཚན་རྨད་དུ་བྱུང་བར་གོ །
ཞེས་ལན་བརྒྱར་གསུངས་པ་ཐོས་སོ། ། དེར་རྒྱ་མ་ནས་གླང་ཐང་དུ་ཕེབས། དབྱར་སྔ་མ་ནས་ཞལ་བཞེས་གནང་ཞིང༌། སྔར་པཎ་ཆེན་རིན་པོ་ཆེ་མངའ་རིས་སུ་ལོ་གསུམ་བཞུགས་རིང་བསྟུད་མར་སེར་བས་ལོ་ཏོག་བཅོམ་པས་སྔགས་པ་མཐུ་བོ་ཆེས་སེར་སྲུང་ལ་འབད་དགོས་པ་དེ་ལ། ད་ལོ་པཎ་ཆེན་རིན་པོ་ཆེ་བཞུགས་ཕྱིན་ལོ་གཉེར་གྱིས་གང་བྱེད་ཅེས་ཡུལ་མི་ཀུན་ངག་འཆམ་ནས་གཏད་མེད་དུ་བཞག་པས་ལོ་དགྲའི་རྣམ་པ་ཅུང་ཟད་ཀྱང་མ་བྱུང་བར། དེ་ལོ་ལས་ལོ་ལེགས་པ་མི་དྲན་པ་བྱུང་ངོ༌། ། དེར་དགེ་འདུན་ཚོགས་ཀྱི་དབུ་ལ་པཎ་ཆེན་རང་ཡང་ཕེབས་ནས། སྤྱན་སྔ་བློ་གྲོས་རྒྱལ་མཚན་པའི་དྲུང་དུ་ཐུབ་པ་དགོངས་གསལ་གྱི་བཤད་ལུང་ཞང་མདོ་སྡེ་དཔལ་བའི་དགོངས་འགྲེལ་དང་སྦྱར་བ་དང༌། ལོགས་སུ་པཎ་ཆེན་རིན་པོ་ཆེ་རང་གི་གསང་འདུས་ཀྱི་འགྲེལ་བཤད། བུ་སྟོན་རིན་པོ་ཆེས་མཛད་པའི་མཐའ་དྲུག་རབ་གསལ་གྱི་ལུང་གསན་ནོ། །
དབྱར་རིང་སྤྱན་སྔ་བློ་གྲོས་པས་མཁན་པོ་དང༌། པཎ་ཆེན་རིན་པོ་ཆེའི་དྲུང་གིས་སློབ་དཔོན་གནང་ནས། ཐུས་བཙུན་གཏོས་ཆེ་བ་རང་ལ་རབ་བྱུང་གནང་ཞིང༌། མཁས་པ་ཆེན་པོ་ལྕང་རྭ་བའི་དྲུང་ཡང་དེ་ལོ་རབ་བྱུང་གནང་ཏེ་མཚན་བློ་གྲོས་བཟང་པོར་བཏགས་པས་ཤེས་སོ། ། དེར་ཚོགས་པ་རྣམས་དང་སྐྱེ་བོ་གྲངས་མེད་པ་ལ། འཕགས་པ་བརྒྱད་སྟོང་པའི་བཤད་ལུང་གཟབ་རྒྱས་གནང་ཞིང༌། དེ་དུས་གནང་བའི་བརྒྱད་སྟོང་པའི་བཤད་ཚོམས་དོན་བསྡུའི་གསུང་རྒྱུན་སྣར་ཐང་པ་ཤེས་རབ་ཚུལ་ཁྲིམས་ཀྱིས་ཡི་གེར་བཀོད་པའི་དཔེ་དངོས་ཁོང་རང་གི་ཕྱག་ནས་དྲུང་བཙུན་བཟང་པོ་བརྟན་པའི་ཕྱག་ཏུ་གནང་བ་ཁོང་གིས་བདག་ལ་སྩལ་ཀྱང་ད་ལྟ་མངའ་རིས་སུ་ལུས། དེ་ནས་དཔེ་གཞན་མ་འཕེལ་བས་ཡིད་ལྷག་པར་འཕྲེང་ངོ༌། ། དེར་གྲྭ་གསར་སློབ་གཉེར་བ་རྣམས་ཆོས་འཁོར་རྩེར་སློབ་གྲྭ་གསར་འཛུགས་གནང་ཞིང༌། དབྱར་གྱི་དགག་དབྱེ་ཐོན་རྗེས་གླང་ཐང་པའི་ཆེ་བཙུན་གྲོང་ཆེན་མ་ལུས་པས་རང་རང་གི་ཁྱིམ་དུ་སྤྱན་དྲངས་ནས་བསྙེན་བཀུར་དང་འབུལ་བ་རྒྱ་ཆེར་ཕུལ་ཞིང༌།
དེ་སྐབས་གྲོག་མཁར་ནང་སོ་ལ་བར་བརྒྱུད་མཛད། སྟག་ལུང་ངག་དབང་གྲགས་པས་སྤྱན་འདྲེན་གནང༌། རིན་ཆེན་སྒང་དུ་གྲགས་པའི་སྟག་ལུང་པའི་དགོན་གཞིས་ཉན་པོའི་མདུན་དེར་མཇལ། བཀའ་འབྲེལ་གྱི་ཐོག་མར་རྗེ་ཐམས་ཅད་མཁྱེན་པ་ཕྱོགས་ལས་རྣམ་རྒྱལ་བའི་ཞལ་གཟིགས་ཀྱི་དབྱངས་ཅན་མ་དཀར་མོའི་རྗེས་གནང་དེ་གསན་པའི་ཕྱགས་ཕྱིར་བདག་གི་བླ་མ་དཔལ་ལྡན་ཚུལ་ཁྲིམས་པས་ཀྱང་གསན་ཞིང༌། དྲུང་ཡིག་ཆོས་རྒྱན་པ་ཡང་ཡོད་ཅེས་གསུང་ངོ༌། ། དེ་སྟག་ལུང་ངག་དབང་གྲགས་པ་དང་མཇལ་བའི་སྔོན་མ་རང་ཡིན། དེར་སྟག་ལུང་ངག་དབང་གྲགས་པས་གོས་བེམ་ཧ་ཧཱུྃ་རི་མོ་མེ་ཏོག་ཟླུམ་འཛིངས་མ་ཁྱད་དུ་འཕགས་པའི་ན་བཟའ་གཅིག་གིས་གཙོས་པའི་གནང་སྦྱིན་ཡང་དཔག་མེད་སྩལ་ཞིང༌། བཀའ་ལས། ད་ལོ་ཁྱེད་ཀྱི་དབྱར་རིང་འཕགས་པ་བརྒྱད་སྟོང་པའི་ལུང་མཛད་དུས་སྟེང་གི་ནམ་མཁའ་ལ་འཇའ་འོད་ཉིས་རིམ་རྣ་ཆ་དགུ་འཕྲེང་གིས་བསྐོར་བའི་ཡ་མཚན་དང་རྗེས་འབྲེལ་ནམ་མཁའ་ལ་བལྟས་དུས། ལྷ་རྫས་ཀྱི་མེ་ཏོག་དཀར་པོའི་ཆར་པ་སལ་མ་སིལ་མ་བབས་པ།
དེའི་རིང་ལམ་ལ་འགྲོ་མི་ཚོང་པ་ཀུན་གྱིས་ཀྱང་མཐོང་བར་སྣང་བས་ངེད་ལ་ཟེར་མི་ཡང་ཡང་བྱུང་བས་ཡིད་ལྷག་བསམ་དག་པ་བྱུང་བས་ན་སྤྱན་འདྲེན་ཞུས་པ་ཡིན་ཞེས་ད་ལྟའི་བར་དུ་སྟག་ལུང་ཐང་ན་གཏམ་དུ་སྒྲོག་པར་བྱེད་པ་ལས་སོ། ། དེའི་དོན་དེ་གཙང་ཕྱོགས་སུ་ཕེབས་ནས། དེ་ཕྱིན་ཆོས་གྲྭ་ཆེན་པོར་ཆོས་སྒྲིགས་ཀྱི་བཅའ་ཁྲིམས་དགུན་སྨལ་པོའི་ཟླ་བ་ནས་རྟ་ཟླའི་བར། ཕར་ཕྱིན་དང་མངོན་པ་གོང་འོག་རེ་མོས་བྱས་ཚར་རེ་ཐུགས་བཤད་གནང་ཞིང༌། དབོ་དང་ནགས་པ་ཟླ་བ་ལ་དཔྱིད་ཆོས་ལ། དབུ་མ་རྩ་འཇུག་རྫོགས་པ་རེ་གསུངས། སྣྲོན་གྱི་ཟླ་བའི་ཡར་ངོའི་བཅོ་ལྔ་ལ་གསོ་སྦྱོང་དང༌། དབྱར་གནས་ཀྱི་སྦྱོར་བ་མཛད། མར་ངོའི་དགའ་བ་དང་པོ་ལ་དབྱར་གནས་པར་ཞལ་གྱིས་བཞེས་ནས། འདུལ་བ་དང་ཚད་མའི་མཐའ་གཅོད་རྒྱ་ཆེར་གསུང་བར་མཛད་དོ། །
དེ་ལྟར་སྤྱི་ཆོས་ཀྱི་ཆོས་ཚོམས་རྩོལ་བའི་ངང་ནས་སྒོས་ཆོས་རང་རང་གི་བློ་ཚོད་དང་བསྟུན་པའི་ཕར་ཚད་སྤྱི་ཊཱིཀ ཡན་ལག་རྒྱས་བཤད། དོན་བདུན་ཅུ། རྟགས་རིགས། བློ་རིགས། ཕར་ཚད་སོ་སོའི་ཐལ་ཕྲེང༌། ཐུན་མོང་ཟིན་ཐུན་སྦྱོར་བ་རྩི་བའི་བར་དང༌། དེ་ལས་བློ་ཚོད་གོང་ཞུགས་ལ་ས་སྐྱར་ཐ་སྙད་བཞག་པའི་གྲངས་ཆེན་བཅོ་བརྒྱད་དུ་གྲགས་པའི་གཞུང་ཆེན་དག་གི་བཤད་འཐེམས། འབྲུག་ཉེར་སྦྱོར་བས་བརྒྱན་པ་ཡང༌། པཎ་ཆེན་རིན་པོ་ཆེ་ཉིད་ཀྱིས་ཟུར་འཆད་གང་ལ་ཡང་མ་བལྟོས་པར་རྩོལ་བར་མཛད་དེ།
དཔེར་ན་ངེད་ཀྱི་ཨ་ཇོ་གློ་བོ་དཔོན་དྲུང་རྣམ་སྲས་པར་གྲགས་པས། པཎ་ཆེན་དང་མཇལ་བའི་སྐབས། གློ་བོ་ནང་གི་ཞིབ་དཔྱོད་དྲིས་མལ་གནང་དུས། བཀའ་ལས། ཆོས་རྗེ་བྱམས་པ་གླིང་པ་དཔལ་ལྡན་ཚུལ་ཁྲིམས་པ་དེས། ངེད་རང་གི་མདུན་དུ་གྲངས་ཆེན་བཅོ་བརྒྱད་ཀྱི་གཞུང་ཚིག་འབྲུ་སྣ་གཅིག་ལ་ཡང་ལྷག་ཆད་མེད་པར་སྤྱི་ཊཱིཀ་རང་རེའི་ངག་ལས་རྫོགས་ཤིང༌། ཚིག་གཅིག་ལ་ཡང་ཟུར་མ་ཉམས་པར་བཤར་སྦྱང་བྱས། ད་ལྟར་རབ་འབྱམས་པ་གྲགས་པ་ཅན་མང་དག་འདི་ཚོ་ན་ཡོད་ཀྱང་འགྲན་དཔེ་མེད། སྔགས་ཀྱི་ནི་ཐ་ན་བྲིས་ཐིག་ཚུན་སྔར་ནས་ཤེས་ཚར་བའི་བྱང་ཆུབ་པར་འདུག་པས། རང་རེའི་དུས་འཁོར་དབང་མོ་ཆེའི་རྡུལ་ཚོན་ཡང་ཁོང་གིས་བཞེངས།
དེ་དུས་ལག་པ་གཉིས་ཀས་ས་ཚོན་འབྲི་བ། སྨན་ཐང་ནང་པ་དོན་གྲུབ་པས་གཟིགས་པ་འདི་འདྲའི་གདོད་བྱས་ན། ངེད་ཀྱི་པིར་གྱིས་འབྲི་བ་བརྫུན་གསོབ་ཏུ་སྣང༌། ངེད་ལ་དངོས་སུ་ཟེར་བ་ན་ཡང༌། མཚན་ཉིད་པ་སྐད་འདི་ཆགས་སྡང་སྤུན་འཚག་ཆེ་བར་སྣང་བས། ཁོང་གིས་བསླབས་ཤེས་ཡོ་ངེས་རྫོགས་སྐད་སྒྲོག་པ་སྣང་ངོ༌། ། སྒྲ་སྙན་ངག་སྡེབ་སྦྱོར་རྣམས་ཀྱང་ངེད་རང་གི་ལག་ཚར་ཡིན། ཕྱིས་སློབ་དཔོན་མི་ཉག་པས་ཁོང་ལ་རང་རེའི་ལག་ན་ཡོད་པའི་སྒྲ་ཊཱིཀ་ཆེན་མོའི་སྟེང་ནས་ས་རིས་གཏོང་བ་སྐད་ཀྱིས་གྲགས་ཀྱང༌། དེ་སུས་སུ་ལ་སློབ་པ་ཡིན་མ་ངེས། རྩིས་ཀྱང་མཐར་ཕྱིན་པ་ལོབས་འདུག
མངའ་རིས་སུ་མཁས་པ་རྩིས་ཕྲུག་བྱ་བའི་ཕ་ལས་བསླབས་ཟེར། ལྷ་རིས་ཀྱང་རྒྱབ་ཏུ་རྩོལ་མེད་དུ་འབྲི་ཤེས་པའི་གྲགས་པ་ཐོས། ཁོང་འདིའི་སློབ་གཉེར་རྫོགས་པ་ནས་བྱམས་གླིང་དབུ་ཆེ་བའི་གྲོས་བཏོན་ཡིན། ངོར་ཚོར་ལོ་གསུམ་ཙམ་འགྲོ་དགོས་པར་སྣང༌། ངེད་ལ་ཞུར་བྱུང་བས་དེ་ཁ་ལེགས་ཁྱེད་རང་གིས་མ་ཤེས་པ་ནི་བསླབ་རྒྱུ་མེད། མ་ཐོབ་པའི་དབང་ལུང་འདྲ་ཡོད་བྱས་ཕྱིས་དེ་ཀ་བྱུང་འདུག ན་ནིང་ངེད་ལ་ཡི་གེ་བསྐུར་བྱུང་བའི་ནང་ན། ས་སྐྱ་པ་གོང་མ་ལྔའི་བཀའ་འབུམ་བློར་ཆུད་ཟེར་བར་འདུག དེང་སང་ས་སྐྱའི་བཀའ་འབུམ་བློ་ལ་ཡོད་པ་ཁོང་ཙམ་ཀ་ཡིན། ངེད་ཀྱང་བསམ་པ་རྫོགས་པས་ཆེ་བཀུར་གྱི་ཡིག་ལན་བྱས་ཀྱང༌།
ད་དེ་ལུང་ཆུང་དེར་ཕངས་པ་ཡོད་དེ། བྱ་བ་སྔོན་གྱི་ལས་ཀྱི་རང་ཡིན་པར་འདུག་གོ ། གསུང་ཞེས་དངོས་ཀྱིས་ངེད་དང་སྒྲོས་བྱུང་བ་ལས་སོ། ། དེ་དུས་གནང་བའི་བཀའ་ཤོག་གི་ནང་ན་ཡང་འདི་ལྟར། དཔལ་ལྡན་ཤཱཀྱ་སེང་གེ་དེའི། ། གསུང་རབ་མཐའ་ཡས་ཡི་གེའི་གཟུགས། ། རྣམ་དཔྱོད་གླེགས་བུར་རབ་བསྡུས་ནས། ། ཚུལ་ཁྲིམས་སྐེ་རགས་མཛེས་པ་ཅན། ། རྡོ་རྗེ་འཆང་གི་གསང་བ་ལ། ། བློ་གྲོས་གོམས་པ་འདོར་མཛད་ཁྱོད། །
མཁས་པ་མཁས་པར་ཡོངས་ཤེས་པའི། ། ཡོན་ཏན་རྒྱན་ཕྲེང་དཔག་དཀའ་བ། ། སོགས་ཆབ་ཤོག་བཀའ་འབུམ་ནང་ན་འདི་ལས་བསྟོད་བཀུར་ཆེ་བ་མ་གསུངས་པས་མཚོན་ནོ། ། དེ་ལྟར་པཎ་ཆེན་རིན་པོ་ཆེ་ཉིད་ཀྱི་ཞལ་ལུང་ལས། བློ་གྲོས་ཡོངས་སུ་སྨིན་པའི་མཁས་པ་བགྲངས་བར་མི་དཔོགས་པ་ཙམ་གྱིས། སྟོད་མངའ་རིས། སྨད་མདོ་ཁམས། བར་དབུས་གཙང་རུ་བཞིའི་ཁྱོན་མ་ལུས་པ་ཁྱབ་པའི་རྣམ་དཀར་གྱི་ཕྲིན་ལས་ཡར་ངོའི་ཟླ་ལྟར་རྒྱ་ཆེར་འཕེལ་ཞིང༌། དེ་དུས་སྲོད་ཀྱི་ཆ་ལ་བསྡུས་སྦྱོར་ཟུར་རྣོ་བ་འགའ་རེའི་ཞལ་སྤོར་གནང་ནས། ཉིན་རངས་རྒྱལ་བའི་བཀའ་དང་དགོངས་འགྲེལ་གྱི་དོན་འཆད་ཉན་བྱས་པས།
ད་ལྟའི་ཁ་འཆལ་ཨན་ཙམ་འདི་ལ་སངས་རྒྱས་བྱང་སེམས་ཀྱིས་མི་ཁྲེལ་ལས་ཆེ་ཡང་གསུང་ཞིང༌། ཡི་གེར་འཁོད་པའི་གསུང་རབ་ཀྱི་ནང་ན་ཡང༌། ཁ་བ་ཅན་དུ་ཕྱིས་གྲགས་པའི། ། རྫས་དང་ལྡོག་པའི་བསྟན་བཅོས་ནི། ། འཛིན་བྱང་ཀུན་ཆུབ་སྨོས་ཅི་འཚལ། ། ཐོས་པར་གྱུར་ཚེ་རྣ་བ་དགབ། ། ཅེས་གསུངས་པ་ལྟར་ཤེས་པར་བྱའོ། ། དེ་ནས་སྔར་གོང་དུ་བརྗོད་པ་ལྟར། རང་གཞུང་བརྟུལ་ཕོད་པའི་རིང་ལུགས་རྗེས་སུ་སྐྱོང་བར་འདོད་ནས། དགུང་ལོ་ང་གཉིས་བཞེས་པའི་ས་མོ་ཕག་གི་ལོ་དེ་ཉིད་ལ་ཕར་ཕྱིན་གྱི་སྤྱི་དོན་ཆུང་བའི་ཐུགས་རྩོམ་གྱི་དབུ་ཚུགས་ནས།
དེའི་ལོ་ཕྱི་མ་ལྕགས་ཕོ་བྱི་བའི་ལོ་མཐར་ཕྱིན་ཞིང༌། འདི་སྐབས་བདག་གི་གནས་ཀྱི་སློབ་དཔོན་མཁས་པ་དོན་ཡོད་གྲུབ་པ་ཡང་ཞབས་དྲུང་དུ་ཕེབས་པ་གནང་ངོ༌། ། དེར་དགུང་ལོ་ང་བཞིར་ཕེབས་པ་ལྕགས་མོ་གླང་གི་ལོ་ལ། ཆུ་མིག་བདག་ཆེན་ཆོས་དབྱིངས་སུ་བཞུད་པའི་དགོངས་རྫོགས་ཀྱི་རིམ་པའི་ཁུར་ལེན། སྐུ་གདུང་ཞུགས་འབུལ་བར་གྱི་བདག་གཉེར་མ་ལུས་པ་པཎ་ཆེན་རིན་པོ་ཆེ་ཉིད་ཀྱིས་ལྷུམས་ཞུགས་གནང་ནས། དགོངས་རྫོགས་དངོས་གཞི་ལ་ངོར་དང༌། ཐུབ་བསྟན་རྣམ་རྒྱལ་གཉིས་ཀའི་ཚོགས་པ་མཆོད་ཞིང་དུ་སྤྱན་འདྲེན་གནང་ཞིང༌། དེ་དུས་ངོར་དགོན་གསར་གྱི་མཁན་སྟེངས་ན་མཁས་གྲུབ་དཔལ་ལྡན་རྡོ་རྗེ་བ་བཞུགས་པའི་དུས་ཡིན་པས། དེར་ཕྱག་གི་བཀུར་སྟི་སོགས་ཚུལ་བཞིན་གནང་ཞིང༌། ཐུབ་བསྟན་མཁན་པོར་མཁས་པ་ཆེན་པོ་གོ་བོ་རབ་འབྱམས་པ་ཉིད་བཞུགས་པས་དེར་ཆུ་མིག་ཏུ་དགོན་གསུམ་ཀའི་དགེ་འདུན་རྣམས་བསགས།
བདག་ཆེན་དྲུང་གི་ཕྱག་རྫས་རྟེན་མཆོད་པར་འོས་པ་རྣམས་ངོར་དང༌། རྗེས་བྱོན་གྱི་དཔོན་སློབ་རྣམས་ཀྱི་ཕྱག་ཏུ་བཏང་ཞིང༌། སྔོན་བདག་ཆེན་ཞལ་བཞུགས་དུས་གནང་བའི་རྡོ་རྗེ་ཕྲེང་བའི་དཀྱིལ་འཁོར་ཞེ་གཉིས་མ་དེང་སང་ཀ་དྲུག་མར་བཞུགས་པ་འདི་དང༌། ལམ་འབྲས་ལྷ་ཁང་གི་དར་ནག་ལ་བྲིས་པའི་དར་གྱི་འཁོར་ཆེན་འཇིགས་བྱེད་རྣམས་ཀྱི་དཀྱིལ་ཐང་དང་གྲས་མཐུན་གྱི་རྡོ་རྗེ་འཆང་རྣམས་ལས་གཞན་ཕྱག་དཔེ་དབང་རྫས་སོགས་སྣ་གཅིག་མ་ལུས་པར་ཚོགས་འགྱེད་གནང་བས། ཁོང་ལ་ལ་དག་ཆོས་རྗེ་ཆེན་པོ་བའི་དྲུང་མཚན་ཉིད་པ་སང་སང་དུ་སོང་བས་གསང་སྔགས་ཀྱི་ཆས་ལ་ཐུགས་རྩིས་མི་གནང་བ་ཡིན་ཡོད་ཟེར་མི་ཡང་བྱུང་སྐད་དོ། ། དེ་དུས་ཀྱི་འབུལ་ཡིག་གི་དབུར། འཁོན་གྱི་རིགས་བརྒྱུད་འོད་དཀར་མ་ཉམས་ཤིང༌། ། མཁྱེན་པའི་ཆ་ཤས་མང་པོའི་མཛོད་བཟུང་ནས། ། ཐུགས་རྗེའི་བསིལ་ཟེར་ཕྱོགས་བརྒྱར་སྤྲོ་མཁས་པ། ། བློ་གྲོས་ཆོས་ཀྱི་དབང་ཕྱུག་འདི་ན་ཤར། །
ཞེས་སྤེལ་ལེགས་ཀྱི་སྙན་ངག་ཀྱང་པཎ་ཆེན་ཉིད་ཀྱིས་གནང་ཞིང༌། དེར་བཀའ་ལས། རང་རེའི་ཕ་སྒོ་མ་སྒོ་སློབ་དཔོན་སྒོ། ། སྒོ་གསུམ་མཆོད་པའི་སྐུ་དྲིན་ཅན། ། ཟེར་བ་དེ་རང་ཡིན་ནོ་གསུང༌། ། དུས་ཆེན་ལ་ཡང་མང་ཇ་འབད་མེད་སྩོལ་བའི་རྒྱུན་རྗེ་ཀུན་དགའ་རྒྱལ་མཚན་པའི་དུས་ཀྱང་ཡོད་མོད། ཕྱིས་ནན་གྱིས་བཅག་ནས་མིང་མི་གྲག་གོ ། དེ་ནས་དགུང་ལོ་ལྔ་བཅུ་ང་ལྔ་པའི་སྟེངས་སུ་རིགས་གཏེར་གྱི་ཊཱི་ཀའི་ཐུགས་རྩོམ་གནང་ཞིང༌། འདི་བསྐུལ་བ་པོ་གསང་ཕུའི་ཆེན་པོ་ཀུན་དགའ་དཔལ་འབྱོར་བས་མཛད་ཅིང༌། འདི་ལ་ཀོང་སྟོན་བྱང་ཆུབ་སེམས་དཔའ་དབང་ཕྱུག་གྲུབ་པ་ཡང་ཐུགས་ལྷག་པར་མཉེས་ཤིང༌།
ཞལ་ནས། ཚད་མ་རིགས་གཏེར་འཆད་ན་དྲུང་ཆེན་པོ་བས་མཛད་པའི་སྡེ་བདུན་ངག་རོལ་འདི་དགོས་པར་འདུག ཅེས་ཡང་ཡང་གསུང་བ་པཎ་ཆེན་རིན་པོ་ཆེས་ཀྱང་སྙན་དུ་གསན་ནས། ཕྱིས་ཆོས་རྗེ་ཀོང་སྟོན་ཐུབ་བསྟན་གདན་སར་ཕེབས་དུས་ཀྱང་ཁྲི་སྟོན་ལ། ཆོས་རྗེ་ཀོང་པོ་རབ་འབྱམས་པ་འདི་ལ་དགེས་པར་འདུག་ཟེར་གསུང༌། སྡེ་བདུན་ངག་རོལ་ཞིག་འབུལ་བ་གནང་ངོ༌། ། ཆུ་ཕོ་སྟག་ལོ་འདི་ལ་སྡེ་པ་གཙང་ཆེན་པ་དང༌། ཧོར་ཤཱཀྱ་བ་སོགས་སྟོབས་ཀྱི་འཁོར་ལོ་སྒྱུར་བ་དེ་རྣམས་ཀྱི་བླ་མར་བཀུར་ཞིང༌། ཕྱག་དང་འདུད་པ་སྔོན་དུ་འགྲོ་བས་ཞབས་ཀྱི་པདྨོ་འདེགས་པར་མཛད་དོ། ། དེའི་ཕྱི་ལོ་ཆུ་མོ་ཡོས་ལོ་ཤར་བའི་སྐབས།
དབུས་ནས་མཁན་ཆེན་ཉི་མའི་དྲུང་དང༌། ནུབ་ཆོས་ལུང་ནས་ཀྱང་མཁན་ཆེན་རཏྣ་ཀ་རས་ཞུ་གསོལ་མཛད་ནས། སྔར་དགུང་ལོ་ཞེ་བརྒྱད་སྐབས་ཀྱི་དྲིས་ལན་ལེགས་བཤད་གསེར་གྱི་ཐུར་མར་མཚན་གསོལ་བའི་ལན་འདེབས་ཀྱི་བསྟན་བཅོས་ཀྱི་ཐུགས་རྩོམ་ཡང་འབྲི་བ་གནང་ལ། སྔར་བསྟན་པའི་མེས་པོར་དགོངས་ནས་ཀུན་མཁྱེན་སངས་རྒྱས་འཕེལ་བའི་དྲུང་ཚོར་ཐོག་མའི་དྲི་བ་ཕུལ་བ་ལ། མཛད་དཀའི་དབང་ལས་བཏང་སྙོམས་སུ་གནང་ནས་ཐུགས་ཁ་ཨེན་མ་ཁེངས་པའི་ཚུལ་ཙམ། གསེར་ཐུར་ཉིད་ནས་དཔེས་དོན་གོ་བར་རྙེད། རྟ་ཐུལ་གྱིས་ནི་ཚངས་ཆེན་ལ། ། འབྱུང་ཆེན་གང་དུ་འགག་དྲིས་པས། མེས་པོར་རློམ་པའི་བསྙེམས་པ་ཡིས། ། བདེན་གཏམ་རླུང་ལ་བསྐུར་ཞེས་ཐོས། །
ཞེས་པས་མཚོན་པའོ། ། གནད་ཀྱི་དོན་ཡང༌། ཚད་ཐུབ་འགྲེལ་ཆེན་བཞི་དང་གཞུང་ཉིད་དུ། ། ཚིག་ཟུར་ཇི་བཞིན་མ་ཕྱིན་འདིར་དཔྱད་ཀྱི། ། ཚངས་པར་རློམས་པའི་བཅོལ་ཆུང་བགྲང་ཡས་དག ། དཔྱད་ཡུལ་མིན་པས་བདེ་བར་གཉིད་བྱོས་ཤིག ། ཅེས་ཀྱང་གསུངས་སོ། ། དེ་དུས་དྲུང་བཙུན་བཟང་པོ་བརྟན་པ་སོགས་མངའ་རིས་པ་འགས་སྟོན་བསོད་སྙོམས་ལ་ཕྱིན་དུས། སྟག་ཚང་ཆོས་འཁོར་ན་སྒྲ་པ་ཤེར་རིན་པ་སྐུ་ཚེ་མཐར་ཕྱིན་པའི་སྐབས་དང་མཇལ་བས། དེང་སང་ཆོས་རྗེ་ཆེན་པོ་བ་ཅི་མཛད་ཀྱི་སྣང་གསུང་བ་ལ།
སྔར་གྱི་སྡོམ་གསུམ་གྱི་དྲིས་ལན་དེ་མཛད་ཀྱི་སྣང་ཞུས་པས། ཁོང་གི་གསུང་གིས། རང་རེའི་དེའི་དཔེ་ཞིག་བཙལ་བས་མ་རྙེད། མི་འདྲའི་ངག་ནས། རིན་ཆེན་ཕྲེང་བར་གསུངས་པ་ཡི། ། ཟབ་མོ་དཀྲོལ་བ་ཅི་ལ་ཟེར། ། བྱ་བ་འདི་ལ་ངེད་སྒྲ་པར་ཐ་སྙད་བཏགས་པའི་དབང་ལས་འདྲི་མི་མང་བ་བྱུང་ལ། འགྱུར་ཁྱད་དྲིས་པ་ཡིན། དོན་དུ་བཀོལ་བ་བྱ་དགོས་རྒྱུ་ཡིན་སྨྲས། འཇམ་དབྱངས་ཆེན་པོའི་ཐུགས་དགོངས་ལ།
ཁོང་རང་གི་ཐུགས་ཁ་ཁེངས་པའི་མཁས་པ་ཞིག་གིས་དྲིས་པ་ཇི་ལྟའི་ལན་འདེབས་ཡོང་དགོས་པར་སྣང་ཡང༌། དེང་སང་སུས་བྱེད་ཡིན། ད་འདྲི་བའི་གནས་ཤིན་ཏུ་བརླིང་བ་གནང་འདུག་པས་ལེན་འདེབས་དཀའ་བ་ཡོད་པར་སྣང་གསུང་བའི་ཚུལ། པཎ་ཆེན་རིན་པོ་ཆེའི་དྲུང་དུ་རྒྱུ་མཚན་ཕུལ་བས། ག་རེ་དེར་དྲི་བ་འདི་ཕུལ་ན་ཡོང་རྒྱུ་ལ་གསུང་ཞེས་གྲག་གོ ། མདོར་ན་སྡོམ་གསུམ་གྱི་དྲིས་ལན་ཕྱོགས་ནས་ཕུལ་བ་བཅུ་གཅིག གསེར་ཐུར་ཉིད་དང་བཅུ་གཉིས། དྲིས་ལན་ལ་ཡང་ལེན་དུ་སྤེལ་བ་བཞི་བདག་གི་མིག་གིས་མཐོང་སྟེ། ཚིག་ཟུར་མ་ཉམས་པར་ཡིད་ལ་གནས་སོ། ། དེར་གློ་བོ་ནས་ཆོས་རྒྱལ་བཀྲ་ཤིས་མགོན་པས་ཐོག་མར་རིན་པོ་ཆེའི་ཁུ་བས་གསེར་རྐྱང་དུ་ཚར་གསུམ་བྲིས་ཤིང༌།
སླར་པར་དུ་རྐོ་བའི་སྦྱིན་གནས་ཀྱང་གནང་ངོ༌། ། ཕྱིས་སྟག་ལུང་ངག་དབང་གྲགས་པའི་གཟིགས་ལམ་དུ་གསེར་ཐུར་ཕེབས་སྐབས། དྲུང་ཆེན་པོ་བའི་སྡོམ་གསུམ་གྱི་དྲི་བ་དེ་ལེགས་སྣང་ཡང༌། དྲིས་ལེན་དེ་མ་ལེགས་སྣང་ཞེས་ས་བཀར་གྱི་ཆགས་སྡང་གི་བཀའ་སྩོལ་བྱོན་ཞེས་ཀྱང་གྲགས་སོ། ། འཇམ་དབྱངས་མི་གཟུགས་འཇམ་པའི་དབྱངས་གང་གིས། ། སྐྱེ་ནས་སྐྱེ་བ་ཉི་ཤུ་རྩ་ལྔའི་བར། ། རྗེས་བཟུང་རྗེས་དཔག་ཚད་མའི་བློ་གྲོས་ཅན། ། ས་འཛིན་སྐྱ་བའི་ས་སྐྱ་པཎ་ཆེན་རྒྱལ། ། རྒྱལ་བའི་བསྟན་པ་ལས་ལོག་ཚིག་དང་དོན། ། དོན་བཞིན་གསུང་རབ་དཔང་བཞག་མཁས་པའི་འཕྲུལ། །
འཕྲུལ་ཆེན་ཆོས་ཀྱི་སྒོ་མོ་བརྒྱད་ཁྲི་དག ། དག་པའི་ཐུགས་སུ་ཤར་བའི་དཔྱོད་ལྡན་སུ། ། རང་གཞན་སྤྱི་དང་བྱེ་བྲག་མ་འདྲེས་པར། ། ཚིག་དོན་སིལ་བུར་ཕྱེ་ནས་སྟོན་པའི་ངག ། སྡེབས་ལེགས་དོན་བཟང་ལེགས་བཤད་དཔེ་བྲལ་བའི། ། བསྟན་བཅོས་རབ་དབྱེར་བཏགས་ལ་ཕྱག་བགྱིའོ། ། དངོས་བསྟན་གསལ་དང་དངུལ་དཀར་མེ་ལོང་གཟུགས། ། མཐོང་བས་ཡིད་འདྲེན་ཡོངས་ཀྱི་ཡིད་འཇོ་བ། ། སྦས་བཤད་གཏིང་ཟབ་རྒྱ་མཚོའི་ནོར་བུ་ལྟའི། ། དགོངས་དོན་དབྱིངས་དེ་སྔོན་ཆད་སུ་ཡིས་ཤེས། །
སྨྲོས་ཤིག་སྨྲ་འདོད་ལྕེ་བདེ་འཁྱོག་པོ་ཅན། སྐད་གཉིས་བསྡེབས་ལྟར་རང་མཚན་སིལ་བུ་ལས། ། དབུ་ཞབས་འགའ་མེད་གནད་འདོམས་སྙིང་པོའི་ཚིག ། གཟུང་བདེ་འཆད་ཤེས་སྔོན་དང་ད་ལྟ་སུ། ། དཔྱོད་ལྡན་གཟུ་བོའི་སྤྱན་སྔར་ཚུར་སྤྱོན་དང༌། ། ཡོན་ཏན་རྒྱན་ཕྲེང་ལྟ་བའི་མིག་མཆིས་ན། ། བཀའ་དང་བཀའ་ཡི་དགོངས་འགྲེལ་དཔང་བཞག་པར། ། ཡིན་མིན་ལེགས་པར་གཞིགས་ཚེ་གསལ་བར་མཐོང༌། ། གནད་དྲིས་གནད་འདོམས་གནད་ནས་གཞལ་བའི་ཚེ། ། རང་གཞུང་རང་བཞིན་རང་གི་བཞེད་དོན་རྟོགས། །
གཞན་ཟེར་གཞན་བཞེད་གཞན་དང་མ་འདྲེས་པར། ། བསྟན་བཞིན་བསྟན་བཅོས་བསྟན་པའི་སྙིང་པོ་གྲུབ། ། ཅེས་པཎྜི་ཏ་ཆེན་པོ་ཤཱཀྱ་མཆོག་ལྡན་དྲི་མེད་ལེགས་པའི་བློ་གྲོས་ཀྱི་རྣམ་པར་ཐར་པ་ཞིབ་མོ་རྣམ་པར་འབྱེད་པ་ལས། མཁས་པའི་མཛད་པའི་མིག་འཕྲུལ་ལས་རྗེས་སུ་བསྒྲགས་པའི་རབ་ཏུ་བྱེད་པ་བཅུ་བདུན་པའོ།། །། དེར་སླར་ཡང་སྡོམ་གསུམ་ས་བཅད་ཁ་སྐོང་གི་ཐུགས་རྩོམ་ཕྲན་འགའ་ཡང་གནང་ཞིང༌། ས་འབྲི་ཤན་འབྱེད་པའི་བཀའ་དྲིན་བླ་ན་མ་མཆིས་པའི་སྤོབས་པ་མཆོག་ལ་ཆོས་ཀྱི་སྤྱན་ལྡན་རྣམས་ཀྱི་ཆེད་དུ་བརྗོད་པར་ཡང་མཛད་དོ། ། རྔོག་ལོའི་རྣམ་ཐར་མཁས་པ་དུས་མཚུངས་ཀྱི་ཡི་གེ་ཡང་དེ་ལོ་ཀ་མཛད་ནས་མངའ་རིས་ལ་གནང༌། དེའི་དབྱར་གནས་གྲོལ་ཁའི་གུང་ཚིགས་རན་ཙམ་ལ་དགོན་པ་ཤར་ནས། རྗེ་དོན་ཡོད་དཔལ་བའི་གསོལ་དཔོན་ཚེ་ཚེ་ཟེར་བ་ཞིག་ཡོད་པ་དེ་སྤྱན་འདྲེན་ལ་བྱུང་ནས་ཕེབས་ཤིང༌། ཡབ་སྲས་ཞལ་མཇལ་བས་མཉེས་ཚོར་དཔག་མེད་གནང༌།
ཕ་ལ་བུ་སྐྱེས་ཟེར་བ་དེ་འདི་ལ་ཟེར་བ་ལགས་སོ། ། བ་ལ་མཛོ་སྐྱེས་ཟེར་བ་ཡང་འདི་ལ་ཟེར་བ་ལགས་སོ། ། ཨ་ལ་ལ་གསུང་མངའ་རིས་ནས་ཕུལ་བའི་རས་ཀྱི་སྐུ་ཆོས་རྙིང་པ་ཞིག་ལ་ཕོད་གཟུགས་གནང་ནས་འཆམས་མཛད། དེར་བཞུགས་གདན་ལ་བཞུགས་ནས། འོ་ད་དྲུང་ཆེན་པོ་ནས་མཉེས་པའི་སྒོག་སྐྱ་ཡང་ཡོད། འུ་སུ་ཡང་ཡོད་ལ་འཛིམ་བུ་ཡང་ཡོད་དོ་གསུང༌། ཟས་སྣ་མང་པོ་བསགས་པའི་གདན་བཞེས་ཤིག་ཞུས། དེ་གྲོལ་རྗེས། ད་རང་རེ་ཕ་སྦད་བཀའ་གྲོས་དགོས་པར་སྣང་གསུང་ནས་རས་ཡོལ་རྙིང་པ་དེས་བཅད། གསུང་ཆུང་ཆུང་གིས།
ད་ཕོ་ལོ་བརྒྱད་ཅུ་གྱ་གཉིས་ལོན་པས་འཆི་རན་པ་ལགས། ངེད་ཤི་བ་དང་ཁོང་བྱམས་ཆོས་པ་བོས་ལ། རོ་འདི་ཕོ་ཚིར་སྲེགས་མཛོད། རྒྱབ་འདི་ན་ཇ་སིགས་གཉིས་ཡོད་པ་ལ་མང་ཇ་མཛོད། ཁྱེད་ལ་མི་ཀུན་ས་སྐྱ་པ་མིན་ཟེར་མི་འདུག་ཟེར་བས་ཆོས་རྒྱལ་མ་རེ་ཚོགས་སུ་ཐོན་མཛོད་གསུང༌། ད་བཀའ་བགྲོས་གྲོལ་བ་ཡིན་པས་དགོངས་ཆོས་ལ་གཤེགས་མཛོད་ཅིག་གསུང་ནས། སླར་ལམ་མི་འཆག་ལ་བྱ་རྒོད་ཕུང་པོའི་ཆོས་ཁྲིར་ཕེབས། དེར་གང་བློ་མ་སོགས་བཏོན་རྗེས་རང༌། ག་རེ་དེ་རིང་འདི་ལྟར་བཀའ་ལུང་འབྱོན་གྱིན་འདུག ན་ནིང་ཤེད་ཀྱང་དགོངས་མོའི་ཆོས་སྤྱོད་ཚུགས་ཙམ་ལ་ཕེབས་བྱུང་ནས།
རང་རེས་ཁྲི་ཁ་ནས་ལངས་ཕྱག་བྱས། འདིར་བཞུགས་ནས་གྲྭ་པ་སྔར་བཀའ་འབྲེལ་མ་ཐོབ་པའི་གསར་བུ་རྣམས་ལ་སྒྲོལ་མའི་ལུང་ཞིག་ཐུགས་རྗེས་འཛིན་དགོས་ཞུས་པས། ངེད་དེར་མི་སྡོད་འདི་ནས་བྱེད་གསུང༌། འདུ་ཁང་རྙིང་པའི་སྐས་ལ་ཐེགས་ནས་གཡབ་ཀའི་སྟེངས་ནས་ཚོགས་པ་ཞལ་བསྟན་ནས། འོ་སྔོན་འཕགས་པ་སྤྱན་རས་གཟིགས་ཀྱིས་བཤུམས་ཟེར་བར་གདའ། དེའི་སྤྱན་ཆབ་ལས་འཕགས་མ་ལྷ་མོ་སྒྲོལ་མ་འཁྲུངས་པ་ལགས་སོ་གསུང༌། ཕྱག་འཚལ་ཉེར་གཅིག་གི་ལུང་གནང་དུས་ཁྱེད་ཚོ་བཞད་ཆ་བྱེད་པར་སྣང་ཡང༌། ངེད་དོགས་པ་ཆེན་པོ་ཟོས་བྱུང༌། དེ་ལོ་གྲྭ་པ་དུ་མ་དགོས་མེད་དུ་ཆུས་ཁྱེར་སོང༌། ད་ཡང་ཅི་ཆ་འཇིགས་རང་འཇིགས་སོ། །
གྲུབ་པའི་སྤྱོད་པ་ལ་ཅི་ཡང་འཆར། མཚར་པོ་སྣང༌། ལར་རྒན་པོ་བྱིས་པ་འདྲ་ན་བཞེད། དེ་རང་ཡིན་གསུང་ནས་སྤྱི་ཆོས་སྩལ་བས། བདག་གི་བླ་མ་རྗེ་བཙུན་ཀུན་དགའ་མཆོག་གྲུབ་དང༌། དྲུང་བཙུན་ཤེས་རབ་དཔལ་འབྱོར་བ་སོགས་ཀྱིས་ལུང་བསྟན་ལ་ཚད་མར་གཟུང་ནས་དགོན་པའི་འདུ་ཤེས་ཀྱིས་གསོལ་ཇ་ཡང་ཡང་ཞུ་བ་དང་མཇལ་བ་ལ་བྱོན་ཞིང༌། བཀའ་ཆོས་ནི་ལུང་འདྲ་བའི་སད་སུད་དང༌། ལོ་རྒྱུས་དང༌། སྒྲུང་བརྒྱུད་འདྲ་དང༌། ཆོས་མགུར་འདྲ་གསུང་བ་ལས།
དེ་དུས་ནི་ཆེར་མི་གནང་ཞིང༌། སྔ་ཐོག་གི་གྲྭ་བགྲེས་རྗེ་བྲག་དམར་བ་ཀུན་དགའ་ཚེ་འཕེལ་བ་དང༌། སློབ་དཔོན་ཤངས་པ་སངས་རྒྱས་བློ་གྲོས་པ་ཡན་གྱི་བསྙེན་རྫོགས་བསྒྲུབས་པའི་མཁན་པོ་གནང་ཞིང༌། འོ་འན་བུའི་བསྙེན་རྫོགས་འདི་ཚོགས་པའི་རྒྱལ་པོ་ཆོས་ལུང་ཚོགས་པ་ནས་བརྒྱུད་པ་ལགས་སོ། ། འཇམ་པའི་དབྱངས་རིན་ཆེན་རྒྱལ་མཚན་པ་ལ་སོགས་པ་ལ་ཐོས་པ་སོགས་གསུངས་པའི་ངོམ་ངོམ་རང་གནང་ཞེས་མངའ་རིས་ཀྱི་གྲྭ་རྒན་རྣམས་གླེང་བ་ཐོས་ཤིང༌། ཡང་གཏིང་སྐྱེས་པའི་རྗེ་དྲུང་སྐུ་མཆེད་རྣམ་པ་གསུམ་པོ་ཐུགས་གཉེར་ལ་ཐོག་མར་ཕེབས་སྐབས། པཎ་ཆེན་རིན་པོ་ཆེའི་སྐུ་མཚམས་བསྡམས་པའི་ཞབས་ཤིག་མ་གྲོལ་བར། བླ་བྲང་དུ་དྲུང་ཆེན་སངས་རྒྱས་སེང་གེ་དང༌། ཀོང་སྟོན་མགོན་པོ་རྒྱལ་མཚན་པས་གཞི་ལེན་ཞུས། དེར་པཎ་ཆེན་རིན་པོ་ཆེའི་བཀའ་ལུང་ལ།
ངེད་ད་དུང་ཞག་འགའ་མཚམས་མི་གྲོལ་བ་འདུག་པས། དེ་བར་རྗེ་དོན་ཡོད་དཔལ་བའི་ཞབས་དྲུང་དུ་ཕྱག་འབུལ་དང་བཀའ་ཆོས་ཀྱི་འབྲེལ་པ་ཞུ་བ་སོགས་ཀྱིས་རྟེན་འབྲེལ་ལེགས་ཤིང་བར་ཆད་སེལ་བ་ཡིན་གསུང་ནས། དེ་དུས་རྗེ་དོན་ཡོད་དཔལ་བ་སྤན་ནོར་བུ་གླིང་ན་བཞུགས་པའི་དྲུང་དུ་སྙན་གསན་འབེབས་མི་བརྫངས་པས། གཏིང་སྐྱེས་པའི་ཞལ་ངོ་རྣམ་པ་གསུམ་ཙམ་དུས་གཅིག་རང་ལ་ཕེབས་པ་ཧ་ཆེ་བ་ཡིན། འདིར་གྲོང་ཁྱིམ་དུ་སྤྱན་དྲངས་ན་ཁོང་རྣམས་དད་པ་ལོག་ཡོད་པས། ཨ་ཕོ་རྒད་པོ་དགོན་པ་ཤར་དུ་འགྲོ་གསུང་ཕེབས་ནས། པཎ་ཆེན་རིན་པོ་ཆེ་སྐུ་མཚམས་མ་གྲོལ་གོང་དུ་གསང་ཆོས་ཞིག་བྱེད་པ་ལགས་སོ་གསུང༌། ཀྱཻ་རྡོ་རྗེའི་རས་བྲིས་ལ་བརྟེན་པའི་དབང་བསྐུར་ཞིག་གནང༌། དེའི་དངོས་གཞིའི་སྐབས་སུ་ཆུ་དབང་དུས་བུམ་པ་ཕྱག་གིས་བཟུང་ནས། འན་བུའི་བླ་མ་ཐེག་ཆེན་ཆོས་ཀྱི་རྒྱལ་པོ་དབང་གནང་དུས་འདི་ལྟར་མཛད་གསུང་སྐུ་སྒེག་དང་བརྗིད་བསྟན་ནས་གནང་ཞིང༌།
ཡང་ཆོས་རྗེ་རྡོ་རྗེ་འཆང་ཆེན་པོ་འདི་ལྟར་དུ་གནང་གསུང༌། སྐུ་གཟུགས་ཅི་བདེར་མཛད་ནས་བུམ་དབང་ལན་རེ་དང་ཆུ་དབང་ལན་གཉིས་གནང༌། དེ་དུས་དབང་དེ་གནང་བའི་ཞིང་གཞན་སྦྱིན་བདག་འདྲ་ལ་ཚེ་དབང་རེ་ཙམ་གནང་ཞོར་ལ་གྲྭ་རྒན་འགས་ཐོབ་པ་ཙམ་ལས་དབང་རྗེས་གནང་སོགས་ཐོབ་པ་གཏན་མེད། འཕྲལ་གྱི་བྱམས་པའི་མཚན་བརྒྱ་དང༌། བྱམས་སྨོན་གྱི་ལུང་གཉིས་ཕལ་ཆེར་གྱིས་ཆོས་འབྲེལ་དུ་ཐོབ་པ་ཅིག་ཡོད་ཅེས་ཐོས་སོ། ། དེར་ཡོས་ལོ་དེ་ཉིད་ཀྱི་བསྟན་བཅོས་པའི་ལོ་འཕོས་པའི་རྒྱལ་ཟླའི་ཚེས་བཅོ་ལྔའི་ཉིན། གུང་ཚིགས་རན་ཙམ་ལ་པཎ་ཆེན་རིན་པོ་ཆེ་བྱ་རྒོད་ཕུང་པོའི་ཆོས་ཁྲིའི་ཁ་ནས་བཞེངས། བླ་བྲང་དུ་ཕེབས་པའི་ཞལ་བསྒྱུར་ཙམ་ན། དགོན་པ་ཤར་ནས་དགེ་བཤེས་བསམ་གཏན་པ་སླེབས་བྱུང་ནས། ད་ལྟ་རང་ཕེབས་དགོས་པ་འདུག་ཞུ་ཡིན་འདུག་པས།
དྲུང་ཡིག་ཆོས་རྒྱན་པ་ལ་ཁྱོད་སོང་ལས། ཁ་ཐགས་དཀར་པོ་ཅིག་མགྱོགས་པར་ཁྱེར་ཤོག་གསུང༌། དྲུང་བཙུན་ཤེས་རབ་དཔལ་འབྱོར་བ་ལ། ཁྱོད་རང་ངའི་གདིང་བ་དང་ཟླ་ཁམས་འདི་ཁུར་ལ་འདེད་གསུང་ཞབས་བསྐྱོད་པ་མྱུར་བར་ཕེབས་པས། རྗེ་དོན་ཡོད་དཔལ་སྐུ་བསྲངས་སྤྱན་ཟིམ་མེ་འདུག དེར་པཎ་ཆེན་རིན་པོ་ཆེའི་དྲུང་གིས་གསུང་དཔངས་ལྷག་པར་མཐོ་བས། བདག་དྲུང་དུ་སླེབས་ཡོད་པས་དགོངས་ཀྱི་ཨེ་འདུག་ཞུ་བ་གནང་སོང་བས། སྤྱན་ཁྲོལ་ལེ་བཞད་ཡལ་མཛད་ནས་ཕྱག་མཛུབ་ཀེར་གནང་བྱུང་བས། པཎ་ཆེན་རིན་པོ་ཆེའི་སྐུ་ཆོས་ཀྱིས་ལྗིབས་ནས་ཕྱག་གིས་བཟུང་སྟེ། དབུ་དཔྲལ་དུ་བཞག་ནས་སྨོན་ལམ་གྱི་རྣམ་པ་ཞིག་གནང་བའི་རིང་ལ་ཞིང་བརྗེས་སོང༌།
དེ་མཚམས་དྲུང་ཡིག་ཆོས་རྒྱན་པ་སླེབས་བྱུང་ནས་འགང་དཀར་དེ་འབུལ་བ་གནྡ་སོང་བས། པཎ་ཆེན་རིན་པོ་ཆེ་ཉིད་ཀྱི་ཕྱག་གིས་རྗེ་དོན་ཡོད་དཔལ་བའི་ཞལ་གདོང་ལ་ཕུལ་ནས། རྒྱུད་བླ་མའི་རྡོ་རྗེའི་གནས་བདུན་དེ་ཚར་གསུམ་གསུང༌། ད་ངེད་ཀྱིས་གྲབས་འདྲ་དང༌། གཞིས་ཀ་དང་ཤངས་ཚོར་མི་རྣ་འདྲ་རྫོང་བ་ལ་འགྲོ། བསྙུང་བའི་ཚུལ་ཙམ་མེད་པའི་ཞིང་བརྗེས་པ་འདི་ཡ་རང་ཆ་འདུག་གོ་གསུང་ནས་ཕེབས་ཤིང༌། དེར་བླ་བྲང་དུ་ཕེབས་འཕྲལ་དྲུང་ནས་ཆོས་ཀྱི་པ་དང༌། དྲུང་ནས་སངས་བློ་བ་གཉིས་དེ་མ་ཐག་སྐུ་གདུང་གི་དྲུང་དུ་མཆོད་འབུལ། བྱམས་ཆོས་སྒྲོག་པ་ལ་རྫོང་བ་གནང་རྗེས། སྔར་གྱི་བཀའ་བཞིན་དུ་སྐུ་གདུང་ཞུགས་འབུལ་བ་ལ་སྲང་དགོན་གསར་ནས་སྲད་པ་ཀུན་བློ་ཡང་སྤྱན་འདྲེན་ལ་གནང༌།
དེར་དེ་ཉིན་ནས་ཐོག་མར་སྐུ་རིམ་དུ་མིང་བཏགས་པའི་མང་ཇ་བཙུགས་རྗེས་ཤངས་མཐོང་སྨོན་གཞིས་ཀ་སོགས་ནས། སྐུ་ངོ་རྣམ་པས་གདུང་མཇལ་གནང་བ་གྲུབ་པ་དང་བསྟུན་གསང་བརྟོལ་གྱི་མང་ཇ་འགྱེད་ཆས་བླ་བྲང་ནས་གནང༌། དགོངས་རྫོགས་གཙོ་བོར་བླ་མའི་གདན་ས་ཡིན་པས་གསུང༌། ངོར་ཚོར་ཚྭ་ར་མང་ཇ་དང་འགྱེད་ཕུན་སུམ་ཚོགས་པ་ཞུ་བ་ལ་དྲུང་ཆེན་སངས་རྒྱས་སེང་གེ་བའི་ཕྱགས་ཕྱིར་ངོར་པ་རང་གི་ཟུར་འཆད་པ་སློབ་དཔོན་བསོད་ནམས་སངས་རྒྱས་པའི་དབོན་པོ་ཀུན་དགའ་བཟང་པོ་དང༌། ཕྱིས་རྒྱ་བར་ནང་པའི་མཆོད་གནས་ལ་རྒྱུན་བཞུགས་ཀྱི་དབོན་པོ་དབང་ཕྱུག་པ་གཉིས་ཀྱིས་གཙོས་པའི་ནང་ཟན་མི་སྣ་རགས་བསྡུས་རྫོང་བ་གནང༌། དེ་དུས་ངོར་གདན་སར་ཆོས་རྗེ་གོ་བོ་རབ་འབྱམས་པ་བསྐོས་ཕྲལ་ཡིན་ཞིང༌། དེའི་བསྔོ་བའི་སྐབས། ཚེ་ལས་འདས་པ་དོན་ཡོད་དཔལ་བ་ལ་དགོངས་སུ་གསོལ། གསུངས་པས། དྲུང་ཆེན་སངས་རྒྱས་སེང་གེ་བ་བསྔོ་བ་ཞུ་མི་ཡིན་པ་སྡོད་མ་ཟུག་པར་ཧར་ལངས་བྱས་ནས་ཤར་ལ་ལམ་མི་འཆག་ལ་ཐེགས་ཤིང༌།
ངོར་རང་གི་ཚོགས་པ་ཀུན་ཀྱང་ཐུགས་མ་རངས་པ་དང་གཞི་བྱེད་ཡོ་ཞལ་སྐྱེངས་པར་བྱུང༌། དེའི་རྗེས་ཀྱི་བྱ་བ་རྣམས་དབོན་པོ་རྣམ་གཉིས་ཀྱིས་བསྒྲུབས་ནས་བྱོན། དེ་གོང་རྗེ་རྡོ་རྗེ་འཆང་ཆེན་གྱི་དུས་ཆེན་ས་གའི་ཉེར་ལྔའི་སྟེངས་སུ་ངོར་ཚོར་ལོ་རེ་བཞིན་མང་ཇ་རེ་དང༌། གཟིམས་མལ་སྐུ་འདྲའི་དྲུང་དུ་དར་ཆེན་གྱི་སྣམ་སྦྱར་རེ་འབུལ་བ་གནང་ནས། ད་ལྟ་ཡང༌། དགེ་སློང་ཤཱཀྱ་མཆོག་ལྡན་དྲི་མེད་ལེགས་པའི་བློ་གྲོས་ཀྱིས་དད་པས་ཕུལ་གསུང་བའི་ཡི་གེ་སྦྱར་བ་ཡོད་ཅིང༌། དེ་ཕྱིན་དྲུང་ཆེན་སངས་རྒྱས་སེངྒེ་བ་གཏན་འགྲོ་མ་འདོད་པར། མང་ཇ་ཡོད་ན་འདི་ཀར་དྲོངས་ཟེར་མ་ཉན་པས། དུས་ཆེན་ལ་ཚོགས་སུ་མང་ཇ་གནང་སྟེ་བསྔོ་བའི་སྐབས་ཁྱབ་བདག་རྡོ་རྗེ་སེམས་དཔའི་ངོ་བོར་བཞུགས་པ་བཀའ་དྲིན་མཉམ་མེད་རྗེ་བཙུན་ཀུན་དགའ་ཞེས་པ་ནས། གསུང་འདར་སྤྱན་ཆབ་ཀྱིས་སྤྱན་གང་སྟེ།
བསྔོ་བའི་ཞབས་མེད་པ་རང་ཞིག་ཡོད་པ་སྣང་ཞེས་གསུང་ཞིང༌། སྔར་གྱི་ངོར་དུ་མང་ཇ་སྐོལ་སྐབས་ཀྱི་སྒྲོས་རྣམས་དབོན་པོ་རྣམ་གཉིས་ལ་དངོས་སུ་ཡང་ཐོས་སོ། ། དེ་ནས་པཎ་ཆེན་རིན་པོ་ཆེའི་བཀའ་ལུང་ལ། ད་གཟིམས་མལ་སྐུ་འདྲའི་ན་བཟའ་དེ་སྐྱེལ་མི་མི་འབྱོར་སྣང་བས་སྐུ་ཚབ་ཅིག་འདིར་བཞེངས་དགོས་པ་འདུག་གསུང་ནས། ད་ལྟའི་བར་དུ་བཀྲ་ཤིས་བརྩེགས་པའི་རྟེན་གཙོ་ལ་བཞུགས་པའི་ཆོས་རྗེ་རྡོ་རྗེ་འཆང་གི་སྐུ་འདྲ་འདི་ཟངས་གསེར་ལས་བསྒྲུབས་ནས། ལོ་རེ་བཞིན་གོས་ཆེན་ཁ་དོག་མི་གཅིག་པའི་སྣམ་བེམ་རེ་འབུལ་བ་གནང་བ་ད་ལྟ་ཡང་སྐུ་ལ་ཡོད་པས་རྟོགས་སོ། ། དེར་རྗེ་དོན་ཡོད་དཔལ་བའི་རྩ་བའི་གྲྭ་ས་ཡིན་པས་གསུང༌། བྱང་གི་བཟང་ལྡན་ཆོས་སྡེ་དང༌། གཞན་འབྲས་ཡུལ་སྐྱེད་ཚལ། ཤངས་ཀྱི་གྲྭ་ཚང་ཆེན་མོ་བ་སོགས་གཙང་ཕྱོགས་དང༌།
ལྷག་པར་གསང་ཕུ། ནཱ་ལེནྡྲ། གླང་ཐང་སོགས་སུ་མང་ཇ་འགྱེད་བཟང་པོའི་དགོངས་རྫོགས་སྒྲུབ་མི་ཡང་དགུང་ཞག་གི་ཁོངས་སུ་བརྫངས་ཤིང༌། དགུང་ཞག་གསུམ་པའི་སྟེངས་སུ་སྐུ་གདུང་བཞུ་འབུལ་གནང༌། དེ་སྐབས་གྲུབ་ཐོབ་ཀྱི་གསུང་ཡིན་པས་ཏིག་ཏིག་ནི་མེད། སྔོན་མི་ལ་རས་པས་ཞལ་ཆེམས་ཀྱི་ཡི་གེ་འདྲ་བ་ཞིག་ཀ་ཨེ་ཡོད་ཡིན་ནའང་བཀའ་བཅག་ཏུ་མི་རུང་བས། སྐུ་རྒྱབ་ཕྱོགས་ཀྱི་ས་བང་དེའི་ནང་ན་ཅི་འདུག་ལྟོས་ཤོག་གསུང་ནས། དྲུང་ཆེན་སངས་རྒྱས་སེང་གེ་བ་དང༌། དགེ་བཤེས་བསམ་གཏན་པ་གནང༌། ཁོང་གཉིས་པོས་གཟིགས་དུས་ཇ་སིགས་བཟང་མ་གཉིས་དང༌།
གོས་ཡུག་གསེར་ཞོ་བཞི། དར་ཁ་འགའ་རེ་འདུག་པ་ཕུལ་བའི་མོད་ལ། པཎ་ཆེན་རིན་པོ་ཆེ་སྤྱན་ཆབ་གཡོས། དེར་ཚོགས་ཀུན་ལུས་འཇིག་པ་ཙམ་གྱི་ཟུག་རྔུའི་ངེས་འབྱུང་སྐྱེས་ཞེས། དྲུང་བཙུན་ཤེས་རབ་དཔལ་འབྱོར་བའི་གསུང་ལས་ཐོས། དེར་སྔར་གྱི་བཀའ་ལྟར་ཇ་རྣམས་མང་ཇ་གནང༌། གོས་ཆེན་དེ་སྐུ་གདུང་བཞུ་མི་ལ་འབུལ་བ་མཛད་ཅིང༌། གདུང་ཚྭ་ཨ་མོ་གྷ་ཤྲཱིའི་རྟགས་ཅན་གསེར་གྱི་ན་བཟའ་སྟོང་རྭ་ཙམ་བཏབ་ནས་ཕྱོགས་བཅུར་མོས་རྟེན་དུ་བཀྱེ། སྐུ་གདུང་བྱིན་རྟེན་བཞེངས་ཅིག་ཨེ་འགྲུབ་ལྟ་གསུང་ནས་ཕྱག་རྟགས་ཀྱིས་སྤྲས་ཏེ་མཆོད་ཡུལ་དུ་བཞུགས་སོ། ། སྣ་ཚོགས་སྨྲ་བ་ལྷུར་ལེན་ཁ་བའི་ལྗོངས། །
འོན་ཐོས་ངོ་ཐོན་སྒྲོག་པའི་གངས་ཅན་པ། ། སྤྱང་གླང་སྤྲེའུའི་ཟློས་གར་བསྟན་འཛིན་རྣམས། ། ཅི་སྨྲ་ཁུངས་ཀྱིས་འཕོངས་པའི་མཚར་གཏམ་གླེང༌། ། སེང་གེའི་ཕྲུ་གུར་གླང་པོ་སྐྱེས་ལྟའི་ཚུལ། ། གང་ཡིན་མིན་མཚོན་གྲུབ་མཐའི་བཞེད་དོན་མཁན། ། ཟོལ་སྦྱོར་གཅམ་བུའི་རང་སྣང་ཡིད་བདེ་བ། ། མ་རྟགས་གཅིག་པུར་ཉམས་དགའ་བླུན་མོའི་གཤིས། ། དྲེགས་ལྡན་མཁས་པས་དཔྱད་ཚེ་སྙན་རྒྱུད་ཅེས། ། མདོ་རྒྱུད་རྒྱང་དུ་འཕངས་པའི་ལོག་ཤེས་ཀྱིས། ། རྒྱན་དྲུག་ལས་བཟློག་ལེགས་བཤད་ཡུས་པོ་ཆེ། །
མཁྱེན་ཡངས་སུ་ཡི་ཡིད་ལ་ཚད་མར་འཛིན། ། རང་ཚིག་ཙམ་ལའང་ཞིབ་མོར་དཔྱོད་པའི་སྲོལ། ། རིང་དུ་དོར་ནས་སྣ་ཚོགས་གཟིགས་པའི་སྤྱན། ། རྒྱང་མཐོང་མདུན་གནས་མ་མཐོང་གད་མོའི་གནས། ། གོང་དུ་གང་སྨྲས་སོམས་ཤིག་མཁས་འདོད་རྣམས། ། དབུ་ཞབས་ཆོལ་བསྒྲིགས་འདིར་མཚོན་མ་དམིགས་པའི། ། སྲང་མདའི་ངག་ཚིག་བསྒྲིགས་པའི་བསྟན་བཅོས་ལས། ། བཟློག་སྟེ་རྒྱལ་བའི་དགོངས་འགྲེལ་ཇི་ལྟའི་གཞུང༌། ། ཡི་གེར་བཀོད་ལ་དེང་སང་སུ་ཡིད་ཆེས། ། སྙིགས་མའི་དུས་ཀྱི་འགྱུར་བས་ཐུགས་ཕྱུང་ནས། །
བསྟན་འཛིན་དམ་པའི་ཚོགས་ཀྱང་ཞིང་གཞན་གཤེགས། ། ལྷག་པར་བྱམས་མགོན་གཉིས་པ་ཨ་མོ་གྷ། ། རང་གནས་དགའ་ལྡན་ཕོ་བྲང་གང་དེར་བཞུད། ། དམ་པའི་རྗེས་སུ་སྐྱེས་བུ་དམ་པའི་སྲོལ། ། ཆོས་ཀྱི་རྗེས་འབྲང་ཆོས་ལས་སྐྱེས་པའི་སྲས། ། འགྲན་བྲལ་གང་གིས་འགྲན་པའི་སྲོལ་མེད་པའི། ། དགོངས་པའི་དབྱིངས་བཞིན་དགོངས་པ་ཡོངས་སུ་བཀང༌། ། ཞེས་པཎྜི་ཏ་ཆེན་པོ་ཤཱཀྱ་མཆོག་ལྡན་དྲི་མེད་ལེགས་པའི་བློ་གྲོས་ཀྱི་རྣམ་པར་ཐར་པ་ཞིབ་མོ་རྣམ་པར་འབྱེད་པ་ལས། བྱམས་མགོན་དོན་ཡོད་དཔལ་བ་དབྱིངས་དགའ་ལྡན་དམ་པར་གཤེགས་པའི་སྐབས་ལས་བསྒྲགས་པའི་རབ་ཏུ་བྱེད་པ་བཅོ་བརྒྱད་པའོ།། །། དེར་དཔྱིད་སོས་ཀྱང་དེ་ལོ་ཆོས་དབར་སོགས་མ་བཏེག་པར།
དགོངས་པའི་མཐིལ་དེ་འདིས་རང་རྫོགས་པ་ཡོད་གསུངས་ནས་དེ་ལོའི་དཔྱིད་ཆོས་དེ་ལྷག་པར་འཆད་ཉན་འཕེལ་བའི་ཁུར་ལེན་གནང་རྗེས། ཤིང་ཕོ་འབྲུག་གི་ལོ་དཔྱིད་མཚམས་རིང་མོ་ལ་དཔོན་སློབ་ལྔ་བརྒྱ་ཙམ་གཞུའི་བྱང་ལམ་ལ་མཛད་ཕེབས། དེ་དུས་རྗེ་དུས་ཞབས་པ་ཞིང་བརྗེས་ཚར་བའི་ནང་རྟེན་སོགས་ལ་སྙན་དར་སྦྲོན་པ་སོགས་གནང་ཞིང༌། རུ་དགོན་གསར་གྱི་མཁན་པོ་ལ་སྐུ་ཞང་ཀུན་དགའ་སྙིང་པོ་བཞུགས་པ་སྣ་དཀར་རྩེར་གདན་འདྲེན་བྱས། གཞི་ལ་མི་བཞུགས་པས། ཕྱིས་པཎ་ཆེན་རིན་པོ་ཆེ་དང་མ་མཇལ་གསུང་ནས་ཐུགས་ཁྲལ་ལྷག་པར་ཆེ་བ་གནང་ཞེས་པར་མཁན་ཆོས་ལེགས་པའི་ངག་ལས་ཐོས་སོ། ། དེ་ནས་གནམ་རྩེ་ལྡན་དུ་ཀརྨ་པ་ཆོས་གྲགས་རྒྱ་མཚོ་དང་སྔོན་མ་རང་མཇལ་སྐབས་མཐོང་བཀུར་བསམ་གྱིས་མི་ཁྱབ་པར་གནང༌། པཎ་ཆེན་རིན་པོ་ཆེས་དབུ་མཛད་རྗེས་ཀྱི་ཚོགས་པ་ལྔ་བརྒྱ་པོས་ཞག་བདུན་གྱི་རིང་ལ། ཀརྨ་པ་རོལ་པའི་རྡོ་རྗེས་མཛད་པའི་དབུ་མའི་གཏན་ཚིགས་ཆེན་པོའི་གཞིའི་ཁྲིད་གསན་དུས། སློབ་དཔོན་ཉང་རམ་པའི་གསུང་གིས།
ག་རེ་ངེད་ཀྱི་བསམ་པ་ལ་ཀརྨ་པ་ཟེར། མ་ཎི་པདྨའི་ལུང་རེས་མི་ནོར་ཡོ་སྡུད་པའི་སྨྲ་བསམ་བརྗོད་མེད་ཡིན་སྙམ་པ་མཐོལ་ལོ་བཤགས། འདི་ན་ནི་ཡ་ཆ་འདུག་གོ་ཟེར་ཐུགས་མཐོང་སྐྱེས་པའི་གསུང་སྒྲིབ་མེད་དུ་བྱོན་ཞེས། མངའ་རིས་པ་སློབ་དཔོན་དཀོན་མཆོག་བཟང་པོ་ཆུང་བས་བཤད་ཅིང༌། དེ་ནས་བྱང་ལམ་ལ་གནང༌། ཐང་འབྲོག་ཏུ་ཕེབས་དུས། སྟག་ལུང་ངག་དབང་གྲགས་པ་སྐུ་མཚམས་གནང་བའི་སྐབས་དེ་ཡིན་པས། པཎ་ཆེན་རིན་པོ་ཆེ་སྐུ་རྐྱང་ལས་གྲྭ་པ་བྱིན་ལ་མཇལ་ཀ་མ་བྱུང་ཞིང༌། བཀའ་ལས་ཕར་སྟག་ལུང་ཚོར་རྟེན་མཇལ་སོགས་མཛོད། དཔོན་སློབ་ཡོངས་ལ་ཇ་བུར་གང་བཟང་གི་བསྙེན་བཀུར་གྱིས་ཟེར་བའི་ལོན་ཆ་སོང་ཡོད་གསུང་ཞིང༌།
དེར་པཎ་ཆེན་རིན་པོ་ཆེ་དང་གསུང་སྒྲོས་གནང་བའི་འཕྲོས་ལ། ངེད་རང་གི་ཉན་པོའི་འགྲམས་རིན་ཆེན་སྒང་གི་ལོགས་ཀྱི་རི་བྲག་ཁ་ལྷོར་བསྟན་དེར་རྣམ་སྲས་བསྒྲུབས་པས་ཐོ་རངས་ཅིག་སྒ་ཞིག་ལ་སྙེ་མ་བཅིངས་པ་དང༌། བྲེ་ཞིག་ཏུ་རྩམ་པ་སྤུངས་པ་གཅིག་འདོམས་ཟེར་བས་རྩམ་པ་དེ་འདམས། ཕྱིས་བསམ་དུས་འདམས་རིགས་སྣང༌། ད་ལྟ་བོང་ཚོང་བའི་ལྷོ་པ་ཀུན་ཁྱེ་ཙམ་མི་ཐོགས་ཀྱང༌། ཆག་ལ་བུད་ཡོང་བ་འདི་དངོས་གྲུབ་ཏུ་འདུག གཞན་སྒལ་དེང༌། ཚོང་བྱས་ནས་བསྒྲུབ་དགོས་ཟེར་ལེར་སྣང་གསུང་བས། དེར་པཎ་ཆེན་རིན་པོ་ཆེས་བདག་ལ་བཀའ་དྲིན་ལྷག་པར་ཆེ་བའི་གནས་ཀྱི་སློབ་དཔོན་ཞིག་ཡོད་པ་ཞིང་བརྗེས། དེའི་དགོངས་རྫོགས་ལ།
རྟེན་བཞེངས་རྒྱ་ཆེ་ཙམ་ཞིག་འགྲུབ་ན་བསམ་པ་ཡིན་ཀྱང༌། ངེད་རང་མཚན་ཉིད་པ་ནི་སྒོ་དབུལ་བས་མ་འགྲུབ་དོགས་ལགས་པས། འདི་ནས་དངོས་གྲུབ་ཀྱི་དོན་དུ་རྣམ་སྲས་ཀྱི་རྗེས་གནང་ཞིག་གནང་དགོས་ཞུ་བ་གནང་བས། སྟག་ལུང་ངག་དབང་གྲགས་པའི་གསུང་གིས། ཁྱེད་རང་གིས་སྔར་སྐུ་ན་གཞོན་དུས་སྐྱོར་མོ་ལུང་ཚོར་རྣམ་སྲས་རིགས་ཆེན་བརྒྱད་སོགས་གསན་རྒྱ་ཆེན་པོ་འདུག ངེད་རྣམས་ལ་སེར་པོ་རྟ་བདག་བརྒྱད་པོ་འདི་ལས་མེད། ད་ལྟ་འདི་ན་དབང་ཆས་མེད་པས་ངེད་ཀྱི་ཡི་གེ་བྱེད། སྟག་ལུང་མཆོད་ཁང་པ་ལ་ཕར་ལམ་རྗེས་གནང་ཞིག་ཞུས་མཛོད། སྤྱིར་ཡང་འཇིག་རྟེན་ཁ་གཏམ་ལ། ཚེ་བསྒྲུབ་བླ་མ་བགྲེས་ལ་ཞུས། །
ནོར་བསྒྲུབ་བླ་མ་ཕྱུག་ལ་ཞུས། ། ཟེར་བ་ཡིན་པས་ཁོང་ཇ་གོས་དར་གྱི་དཀྱིལ་ན་ཉལ་ཡོད་པས་རྟེན་འབྲེལ་ལེགས་ཞེས་བཀའ་གནང་བའི་ལུགས་ལྟར་སྟག་ལུང་མཆོད་ཁང་དུ་ཆོས་རྗེ་བཀྲ་ཤིས་དཔལ་བ་ལ་རྣམ་སྲས་ཀྱི་རྗེས་གནང་གསན། དེའི་ཕྱགས་ཕྱིར་ངོ་གྲོ་རབ་འབྱམས་པ་དབང་ཕྱུག་དཔལ་བ་ཡང་ཡོད་པས་ཁོང་གི་གཟིགས་སྣང་ལ། རྟེན་བསྐྱེད་པའི་སྐབས་རྣམ་སྲས་འཁོར་ས་གསུམ་དང་བཅས་པའི་ཕོ་བྲང་བློ་འདས་ཀྱི་གསལ་སྣང་བྱུང་ཞིང༌། རྗེས་གནང་རྫོགས་རྗེས། ད་རྣམ་སྲས་ཀྱི་རྟེན་ཅིག་སྐྱོར་མོ་ལུང་ཚོ་ནས་རྟེན་འབྲེལ་འགྲིག་པར་གདའ་ལགས་གསུང་བ་བཞིན། ཡར་ལམ་འགའ་ཁང་གདན་ས་པས་རྣམ་སྲས་ཀྱི་འཕྱར་དར་སེར་པོ་འདི་ཕུལ་བས་ཐུགས་ལྷག་པར་མཉེས་ཏེ། རྟེན་འབྲེལ་ལེགས་པར་འགྲིགས་པར་དགོངས་ཞེས་ཁུང་དང་སྦྲེལ་བར་ཐོས་པ་ལགས་སོ། ། སྟག་ལུང་ནས་རྒྱ་མ་ཚོང་འདུས་སུ་རྨའི་རིགས་ལས་སི་ཏུའི་ལུང་དང་ལས་ཀས་མངོན་པར་མཐོ་བ་ནང་སོ་རྣམ་རྒྱལ་བ་ཡབ་ཡུམ་སྲས་བཅས་ཀྱིས་དཔོན་སློབ་རྣམས་དབྱར་གནས་ཀྱི་ཞབས་ཏོག་བསྒྲུབས་ནས། ཆོས་རྭ་རིགས་ལུང་ཡང་དེ་ཉིད་དུ་གནང༌།
དགག་དབྱེ་གྲུབ་ནས་མཁར་རྩེ་གླང་ཐང་དུ་རིམ་གྱིས་ཕེབས། སྤྱན་སྔ་བློ་གྲོས་པའི་དྲུང་དང༌། མཁན་སློབ་དགུང་བསྒྲིགས་གནང་ནས་སྔར་གྱི་ཁ་སྐོང་དུ་དམིགས་པའི་མཐུས་བཙུན་སྟོབས་ཆེ་བ་རབ་བྱུང་གྲུབ་རྗེས་ཆོས་འཁོར་རྩེར་སློབ་གྲྭ་གསར་པའི་རྒྱུན་ལ་འདྲེ་བ་གནང་ཞིང༌། གླང་ཐང་ན་པཎ་ཆེན་རིན་པོ་ཆེ་གདན་ཆགས་པའི་སྐབས་དེར།

དྲིན་ཅན་སྤྱང་ལུང་པ་དགུང་ལོ་ཉེར་གཅིག་བཞེས་པ་གསང་ཕུ་ན་ཐུགས་སྦྱོང་ལ་བཞུགས་པས། གསན་འཕྲལ་རྐང་བཙུགས་ཕེབས་པས། ལྷ་ས་ནས་སྒོ་ལ་ལ་གནང་ཅི་མྱུར་རང་མཛད་པས། གསོལ་གྲོ་ཐོན་རྗེས་ཕྱག་ན་རྡོ་རྗེ་འབྱུང་པོ་ཀུན་འདུལ་གྱི་རྗེས་གནང་ཞིག་གནང་བའི་དབང་མི་རྣམས་ཀྱང་གཟིམས་ཁང་སྒོར་འགྲིག་ཙམ་ལ་སླེབས་ནས། དྲུང་ཡིག་ཆོས་རྒྱན་པ་ལ་རྒྱུ་མཚན་ཕུལ་བས་དེ་འཕྲལ་ཤོག་གསུང་ནས་ཕེབས། ཕྱག་མཇལ་ལ་གསང་ཕུར་མངའ་རིས་པ་འདྲས་འགྱེད་ལ་བྱུང་བའི་གུ་གུལ་ཉག་གང་ཙམ་ཡོད་པ་ཕུལ་བས། པཎ་ཆེན་རིན་པོ་ཆེའི་བཀའ་ལུང་ལ་རང་རེའི་སྤྱང་ལུང་དབོན་ཆུང་གདོན་སྟེངས་སུ་ཤོར་ཆོག་པ་ཞིག་ཡོད་པ་སྣང་ངོ་གསུང་ནས། སྔར་ནས་ཆོས་རྗེ་དྭགས་པོའི་ལོ་རྒྱུས་རྒྱས་བཤད་དང་བཅས་ནས་རྗེས་གནང་གནང༌། འདི་དྲིན་ཅན་སྤྱང་ལུང་པས། པཎ་ཆེན་རིན་པོ་ཆེ་ལ་བཀའ་ཆོས་གསན་པའི་ཐོག་མ་རང་ཡིན། དེར་རྒྱ་མ་པའི་ཞལ་ངོ་རྣམས་དང༌།
མདུན་གྲོང་ནང་སོ་སོགས་འགའ་ལ་ནཻ་གུ་གཅིག་གནང་བའི་དབུ་གཙུག་ཙམ་འདུག་པ། དྲུང་ཡིག་ཆོས་རྒྱན་པ་ལ་ཞུ་བ་བསྐུར་བས། ད་ལྟ་སློབ་གཉེར་སྐབས་ཡིན་པས་གཏན་ནས་མི་ཡོང་གསུང་མ་གནང་བས། ཐུགས་ཀྱིས་མ་བཟོད་པར་དེར་ཉིན་རང་བཤུམས་པས། དེའི་དགོངས་ཇའི་དུས་སྐུ་མདུན་དུ་ཤོག་གསུང་ཕྱིན་པས་ན་ནིང་ཆོས་སྡིངས་སུ་ཡོང་དུས་སྤྱང་ལུང་གདན་ས་པ་གཞོན་ནུ་དཀོན་མཆོག་པའི་གསུང་གིས། དབོན་པོ་གཉིས་པོ་གཞོན་པ་འདིས་ཕན་ཐོགས་ཞེས་སྤྱང་ལུང་རིན་པོ་ཆེས་ལུང་བསྟན་ཡོད་གསུང་བ་རང་རེའི་སྤྱང་ལུང་རིན་པོ་ཆེ་དེ། དུས་གསུམ་སྒྲིབ་མེད་ཀྱི་སྤྱན་ལྡན་ཡིན་པས། ཁྱེད་རང་གི་འགྲོ་དོན་ཡོང་བ་ཡང་དཔེ་བས་སྐྱོར་གསུང་ནས། སྔར་ཁོང་ལ་གསུང་བ་རྣམས་བསྐྱར་ཆོས་གནང་བས་ས་ཐོབ་པ་ཙམ་གྱི་དགའ་བ་བྱུང༌། དེའི་ཉིན་མན་ངག་བྱེད་སྟོང་རའི་དམིགས་པ་ཉིན་རེ་ལ་ཚར་སྟོང་རྭ་ཅན་བསྒོམ་པ་འཆག་མེད་ཡིན་གསུང་བ་དངོས་ལས་ཐོས་སོ། །
དེར་དགུན་ཆོས་ལ་རྒྱ་མར་ཕེབས་དགོས་པའི་སྙན་ཞུས་ཕུལ་ཞིང༌། ཞལ་བཞེས་ཀྱང་གནང་ཚར་བ་ལ། གཙང་ཕྱོགས་སུ་དུས་མི་བདེ་བའི་ཐུགས་གཡེངས་ཆེན་པོའི་དབང་གིས་གཞིས་ཀ་རིན་སྤུངས་ནས་སྤྱན་འདྲེན་དོས་དྲག་པའི་སྟབས་ཀྱིས་མགྱོགས་མྱུར་རོང་ཆུང་གི་འཕྲང་ལ་བྱས་ཕེབས་ཤིང༌། འབྲས་ཡུལ་རྫོང་དཀར་དུ་བསྟན་པའི་མེས་པོ་བྱམས་ཆེན་རབ་འབྱམས་པ་སངས་རྒྱས་འཕེལ་བ་དང་མཇལ། རྒྱང་རིང་མོ་ནས་གཞིར་བཞུགས་པའི་དགེ་འདུན་ཚོགས་ཀྱིས་བསུ་བའི་བཀོད་པ་རྒྱ་ཆེན་པོས་སྤྱན་དྲངས་ཤིང༌། བསྟན་པའི་རིང་ལུགས་མི་ཉམས་པའི་ཆེད་དུ་བསླབ་ཕྱག་གི་བཀུར་སྟི་ཕུལ་བ་ན། ཕྱག་ལན་སོགས་གུས་པའི་དག་སྣང་མ་ལོག་པར་སྩོལ་བར་མཛད་ཅིང༌། དེར་བྱམས་ཆེན་རབ་འབྱམས་པ་དགེས་པ་མཆོག་ཏུ་འཁྲུངས་ཏེ། རང་རེའི་གྲྭ་པ་ར་རྒན་མ་ཆར་པས་བརྡུངས་པ་འདྲ་བ་རྣམས་གྲལ་གྱི་མཐར་ལ་ཕུད་ལ། དྲུང་ཆེན་པོ་བའི་གྲྭ་པ་སེང་ཆེན་འགྱིང་བ་འདྲ་བ་དེ་རྣམས་གྲལ་གྱི་གུང་ལ་སྒྲིགས་ཤིག་ཅེས་གསུང༌།
དཔངས་མཐོ་བའི་གྲལ་བསྒྲིགས་རྣམས་ཀྱང་བཀས་ཁྱབ་པར་མཛད་ཅིང༌། བྱེས་ཀྱི་དཔོན་སློབ་མ་ལུས་པས་འཇམ་དབྱངས་ཀྱི་བསྟོད་པ་གང་བློ་མའི་ལུང་ཆོས་འབྲེལ་དུ་གསན་ཞེས། དེ་དུས་གྲལ་ལ་ཡོད་པའི་བྱམས་ཆེན་རབ་འབྱམས་རྗེའི་དངོས་སློབ་ཆོས་ཟོམ་རབ་འབྱམས་པ་གཞོན་ནུ་བློ་གྲོས་པ་དང༌། པཎ་ཆེན་གྱི་ཞབས་ཕྱི་ལ་ཡོད་པའི་དེ་དུས་ཀྱི་གྲྭ་རྒན་ཀུན་ངག་མཐུན་པར་བརྗོད་པའི་ངག་སྒྲོས་དག་ངེས་ཡིན་ནོ། ། དེར་གསེར་མདོག་ཅན་དུ་འབྲུག་ལོའི་དགུན་ཆོས་ལེགས་པར་གནང་ནས། དཔྱིད་སོས་ཤིང་མོ་སྦྲུལ་ལོ་ཤར་བ་ན་དཔྱིད་ཆོས་ཆུ་མིག་ཏུ་གནང༌། སྣར་ཐང་སྟོང་དཔོན་ཤེས་རབ་བཟང་པོ་བས་ཀྱང་ཟླ་ཕོགས་ཤིག་ཕུལ་ཞིང༌། དེར་ཚོགས་པའི་སྐྱ་བཙུན་སྟོང་རྭ་ཙམ་ལ་སྒྲུབ་ཐབས་རྒྱ་མཚོའི་རྗེས་གནང་སྩལ་བའི་མྱ་ངན་མེད་པའི་སྒྲོལ་མའི་རྗེས་གནང་གི་སྐབས་གཙང་ཁང་ན་མི་སུ་ཡང་མེད་པ་ལ། ཨོཾ་ཏཱ་རེ་ཞེས་ཡི་གེ་བཅུ་པའི་སྒྲ་གསང་འཁར་རྔ་དཀྲོལ་བ་ཙམ་དེར་དུས་ཡོངས་ཀྱིས་ཐོས་པ་བྱུང་བས། ཆུ་མིག་གི་རྗེ་བཙུན་སྒྲོལ་མས་གསུང་བྱོན་ཞེས་གྲགས་པའི་གཡེད་ཆེ་བ་བྱུང་ཞེས།
རྡོ་རིངས་ཀུན་སྤངས་རིན་པོ་ཆེའི་གསུང་ལས་ཐོས་སོ། ། དེ་ནས་ཀྱང་དབྱར་གནས་ལ་གསེར་མདོག་ཅན་དུ་ཕེབས་ནས་དབྱར་ཞལ་བཞེས་དང༌། དགུང་ལོ་ང་བརྒྱད་པའི་དུས་འདིར། མངོན་པ་མཛོད་ཀྱི་མཐའ་བཅད་བྱེ་བྲག་བཤད་མཚོའི་ཐུགས་རྩོམ་དབུ་འཛུགས་པ་གནང་ཞིང༌། དེ་དུས་རྗེ་བཙུན་རིན་པོ་ཆེ་ཁོག་ལུང་པ་བཞུགས་ས་བླ་བྲང་མདུན་གྱི་ཕུག་མོ་ཆེར་གནང་ནས། ཕར་ཕྱིན་སྐྱོར་རན་དུས། ཐོག་མར་སྐྱབས་འགྲོ་སེམས་བསྐྱེད་ཚད་མེད་བཞི། ཨོཾ་ཤུ་ནྱ་ཏ་སོགས་རྗེས། བཤར་སྦྱངས་གནང་བ་པཎ་ཆེན་རིན་པོ་ཆེས་གསན་པས། ཕར་ཕྱིན་སྔགས་ལུགས་པར་མཚན་བཏགས་ཤིང༌།
དེར་ཐུགས་སྦྱོང་མཐར་ཕྱིན་ནས་ས་སྐྱར་གྲྭ་སྐོར་ལ་ཕེབས་དུས། རིགས་གཏེར་རང་འགྲེལ་ཞིག་ཡོད་དམ་ཞེས་རང་རེའི་ལས་ཆེན་ཀུན་ཤེས་པས་གསུངས་པས། སྔར་བློ་ལ་ནི་མེད། དཔེ་ཡོད་ན་གཟུང་བས་ཆོག་ཞུས་པས། ད་གྲྭ་སྐོར་དུས་ཐུག་འདུག་པས་གཟུང་ཀྱང་མི་ཟིན། དཔེ་རང་ངེད་ཀྱིས་གཡར་ཆོག ཅིས་ཀྱང་འཛིན་ན་མཚན་མོ་ཡང་དཔེ་འཛིན་མཛོད་ཅེས། མར་ནག་དམ་པེ་གང་དང༌། རང་འགྲེལ་བཙུན་མོ་པར་ཞིག་གཡར་པོ་སྩལ་བ་བསྣམས་ནས་གནས་ཚང་དུ་བྱོན། མར་མེ་བཏེག་ནས་གླེགས་བམ་ཞལ་ཕྱེ་བས་ཐུགས་ལ་ཡོད་པ་འདྲ་བ་ཞིག་འདུག
ངས་ནི་སྔར་དཔེ་ཡང་མ་མཐོང་དགོངས། དེ་ནུབ་ཞལ་བལྟབ་བསྡད། སང་དེ་གྲྭ་གཡོག་ལ་བསམ་གྲུབ་རྩེ་པ་དགེ་འདུན་རྒྱལ་མཚན་ཟེར་བ་ཡོད་པ་གནོན་དུ་བཅུག་པས། ཚིག་འབྲུ་གཅིག་ཀྱང་མ་ཆད་པར་གཙང་སངས་ཐོན། དེར་ཞག་བདུན་ཙམ་ནས་ལས་ཆེན་པ་ལ་རྒྱུགས་ཕུལ་བས་ཧ་ལས་ལས་མཛད། གྲྭ་སྐོར་ཐོངས་རྗེས། པཎ་ཆེན་རིན་པོ་ཆེ་ལ་རྒྱུ་མཚན་ཕུལ་དུས། ན་ནིང་ནས་ཁྱེད་ཀྱི་སྐྱེ་བ་སྔ་མ་དེ་རིགས་གཏེར་རང་འགྲེལ་ལ་སྦྱངས་པའི་བག་ཆགས་ཀྱི་ལས་འཕྲོ་ཞིག་ཡོད་པར་གོ ། ད་ཚེ་མཇུག་ལ་བསྒྲུབ་པ་ཅིག་བྱས་ན་རྗེ་བཙུན་མི་ལའི་རྣམ་ཐར་འཁྱོངས་པ་ཞིག་ཡོང་བར་སྣང་གསུང་བ་ཐུགས་ལ་བཞག མངའ་རིས་སུ་མི་ལོ་ཆེན་པོ་བཞི་བཅུའི་བར་འཚོ་བ་བྱེ་མའི་བཅུད་ལེན་འབའ་ཞིག་ལ་བརྟེན་ནས་བསྒྲུབ་པ་མཐར་ཕྱིན་ཞིང༌།
རྗེ་བཙུན་ཆེན་པོ་མི་ལ་རས་ཆེན་གྱིས་ཟྭའི་དཀའ་ཐུབ་ལོ་དགུ་ཀ་ཡིན་དུས། དཀའ་སྤྱད་ཞེ་དམ་མི་ལ་ལས་ཆེས་ཆེ་བར་དངོས་སུ་གྲུབ། པཎ་ཆེན་རིན་པོ་ཆེའི་ཞབས་ཟིན་ལ་བསྒྲུབ་པའི་རྣམ་ཐར་འདི་ལས་ལྷག་པའི་ཞལ་སློབ་གཅིག་ཀྱང་མ་དམིགས་སོ། ། དེར་ཤིང་མོ་སྦྲུལ་ལོ་ནས་བརྩམས་ཏེ་མ་ཕམ་བྱམས་པའི་སྐུ་བཞེངས་པའི་ལས་ར་བཙུགས། པཎ་ཆེན་ཉིད་ཀྱི་བཀའ་སྲུང་གི་མཐུས་ནེ་པཱ་ལེའི་ལྷ་བཟོ་བ་བཞིས་ལེགས་པར་བསྒྲུབས་ཏེ། མེ་ཕོ་རྟ་མེ་མོ་ལུག་ཚུན་ལ་ལེགས་པར་མཐར་ཕྱིན་ཏེ། དགུང་ལོ་ང་དགུ་དང་དྲུག་ཅུའི་སྟེངས་སུ་བསྒྲུབས་ཤིང༌། བྱམས་སྐུའི་ཞབས་རྡོ་རྗེ་སྐྱིལ་ཀྲུང་ནས་བརྩམས་དབུའི་གཙུག་ཏོར་མཆོད་རྟེན་དང་བཅས་པ་ལ་པཎ་ཆེན་རིན་པོ་ཆེའི་ཕྱག་ཁྲུ་བཅུ་བཞི་ལྷག་ཙམ། པདྨ་ལ་ཕྱག་ཁྲུ་ཕྱེད་དང་གསུམ་དང་བཅས་པའི་ཚད་དུ་གནང་ཞིང༌། དེ་ཡང་ཐོག་མར་བཟོ་བོའི་མིང་ལ་ཀཱིརྟི་པཱ་ལ་ཟེར་བའི་ཚུལ་ལས།
ངམ་རིང་བྱམས་ཆེན་བསྒྲུབ་པའི་ལྷ་བཟོ་དེར་དགོངས་ནས། རྗེ་བཙུན་བྱམས་པའི་སྐུ་བརྙན་བཞེངས་པའི་ཐུགས་བཞེད་ལྷག་པར་འཁྲུངས་པ་ལས། ཕྱིས་གཞིག་མལ་གནང་སྐབས་མིང་གཅིག་པ་ཙམ་ལས་ལག་གི་འདུ་བྱེད་སྔར་གྱི་ཡུལ་དུ་མ་གྱུར་པས་བྱམས་པའི་སྐུ་ཚད་འདི་ལས་ལྷག་པར་དགོངས་ཀྱང༌། ཐུགས་ཀྱི་བཞེད་མཚོ་འདུ་བྱེད་པས་བསྐྲུན་པར་མ་ནུས་ཤིང༌། བཟོའི་དབྱིབས་ཀྱི་ཁྱད་པར་དུ་མ་བཞག་ཀྱང༌། དགའ་ལྡན་ནས་ཡེ་ཤེས་ཆེན་པོའི་གཟིས་བྱིན་ཕབ་པས། ཞལ་གྱི་དཀྱིལ་འཁོར་ལྟ་བས་མི་ངོམས་པའི་མཚན་དཔེའི་དཔལ་འབར་ཞིང༌། ལྷག་པར་རྟེན་རྫོངས་འབུལ་བའི་དབུ་བཙུགས་པའི་སྐབས་དེར། རྒྱ་གར་ནས་པུ་ཀཾ་གི་དགེ་སློང་ཨཱ་ནནྡ་མ་ཏི་བྱ་བས་བྱང་ཆུབ་ཀྱི་ཤིང་ལོ། རྡོ་རྗེ་གདན་སོགས་ཀྱི་ས་རྡོ་རྣམས་སྒོ་སྐྱེལ་དུ་འབུལ་དུ་བྱོན་ཞིང༌།
དེར་བྷིཀྵུ་ཁོང་སྐྱེལ་མི་དང་བཅས་ཇོ་བོ་མཇལ་བ་ལ་ཐེགས་པས། མར་ལམ་འབྲས་ཡུལ་ནོར་བུ་གླིང་དུ་གཤེགས་ནས། ཆོས་གོས་གསུམ་དང་ལྷུང་བཟེད་ཇོ་བོ་ཤཱཀྱ་མུ་ནེ་ལ་ཕུལ་ཞེས་གྲག་གོ ། ཡང་རྣམ་ཐར་རྡོར་རྒྱལ་མའི་རྩ་འགྲེལ་གཉིས་ཀའི་ཚིག་ཟུར་ལས་ཐོན་པ་ལྟར། བྱམས་པའི་དབུའི་ཁྲ་ཚོམས་སུ་བཀོད་པའི་ཆུ་ཤེལ་ནང་དུ་སྟོན་པ་ཤཱཀྱའི་རྒྱལ་པོ་སྤྲུལ་པའི་སྐུ་རང་ཤར་དུ་འཁྲུངས་པའི་ཡ་མཚན་རླབས་པོ་ཆེ་དང༌། ནང་བཞུགས་ཀྱི་དཀར་ཆག་ལ་གསལ་བ་ལྟར་བློས་དཔག་པར་མི་ནུས་པའི་རྟེན་རྫོངས། འཛམ་བུའི་གླིང་གི་དཔལ་ཀུན་བསྡུད་ནས་བཞུགས་པ་ལྟར་ཡིན་ཞིང༌། བྱམས་སྐུ་དང་ལྷན་དུ། དགའ་ལྡན་ཆོས་ཀྱི་ལྷ་ཁང་ཀ་བ་བཅུ་དྲུག་གི་ས། ཀ་ཆེན་བཞིས་བཏེག་པ་འདིའི་འགྲམ་ཡང་འདིངས་པར་མཛད་ནས་སྤན་པ་མི་མངས་རྣམས་ཀྱིས་བློས་བླངས་པའི་ཞབས་ཏོག་ཡང་དག་གུས་ཞེན་དང་དད་མོས་རྩེ་གཅིག་པས་བསྒྲུབས་ཤིང༌།
བཀྲ་ཤིས་བརྩེགས་པའི་གཟིམ་ཁང་རྩེ་དེ་ཉིད་དང༌། གྲྭ་ཁང་ཡང་ཕལ་ཆེར་ཐེབས། གྲྭ་པའི་ཚོགས་ཀུན་ཀྱང་ཉིན་པར་སྒོ་གསུམ་དགེ་བས་འཁོལ་བའི་གཡེང་བ་དེས་བྲེལ་བའི་ངང་ཉིད་ལས། སླར་ཆོས་བརྗོད་རིགས་ལུང་སྟོང་ཆོས་སོགས་གང་ལ་ཡང་ཐོ་མི་ཕོག་པའི་བློ་བསྐྱེད་སོགས་ལྷག་པར་ཆེ་བ་ལ་བསམས་ན། སངས་རྒྱས་མཆོག་གི་མཛད་པའི་འཕྲུལ། སྤྲུལ་པ་མང་པོ་བྱེ་བ་ཕྲག་བརྒྱའི་ཚུལ་ཉིད་དུ་གྱུར་པའི་དབང་དང༌། གཙུག་ལག་ཁང་གི་ལྕམ་ཤིང་སོགས་ཀྱང༌། མི་མ་ཡིན་པའི་འགྲོ་བ་དྲེགས་ལྡན་མཐའ་དག་གིས་གུས་པས་བསྟབས་པའི་རྣམ་འཕྲུལ་བསམ་གྱིས་མི་ཁྱབ་པ་དང༌། ཀ་གདུང་སོགས་མི་བརྒྱར་ལོངས་ཀྱིས་བསྒུལ་བསྐྱོད་དཀའ་བ་དག་ཀྱང༌། ཨར་ལས་པ་མི་ཉི་ཤུ་ཙམ་གྱིས་བདེ་བར་ཕྲག་པའི་ཁར་ལེན་ནུས་ཤིང༌།
ངལ་བ་དང་ཆད་པ་སྐད་ཅིག་མེད་ཅིང་ལེགས་པར་འདྲོངས་པ་སོགས། བསམ་ཤིང་ཡིད་ལ་ངོ་མཚར་བའི་དད་པའི་མཆོག་ལྷག་པར་སྐྱེ་བ་ཉིད་ཡིན་པར་གོར་མ་ཆག་གོ ། དེར་ལུག་ལོ་ལ་བྱམས་པའི་སྐུ་དང༌། གཙུག་ལག་ཁང་གི་ཁྱོན་ཆེ་ལོང་ལེགས་པར་གྲུབ་པའི་རབ་གནས་དགེས་པ་རྡོ་རྗེའི་རྡུལ་ཚོན་གྱི་དཀྱིལ་འཁོར་ལེགས་པར་བཞེངས་ནས། དགེ་སློང་རྡོ་རྗེ་འཛིན་པའི་ཞབས་འབྲིང་པའི་ཚོགས་དང་བཅས་པས་བཀྲ་ཤིས་མངའ་གསོལ་བརྟན་བཞུགས་ཞལ་བསྲོའི་བར་གྱི་ཆོ་གའི་ལེགས་བྱས་ཡང་དག་ཕུན་ཚོགས་སྩལ། དེའི་སྔ་སོར་སྡེ་པ་གཙང་ཆེན་དྲུང་དང༌། ཧོར་ཤཱཀྱ་པ་སོགས་ཀྱིས་དབང་ཡོན་དུ་ཕུལ་བའི་ཆུ་དབར་ཆོས་རྫོང༌། བདག་ཆེན་རིན་པོ་ཆེ་ཆུ་མིག་པ་བློ་གྲོས་དབང་ཕྱུག་པས་སྩལ་བའི་ཆོས་གཞིས། སླར་ཡང་དབང་ལྡན་ཆོས་འཁོར་སོགས་ཉང་སྟོད་སྐོར་ནས་ཀྱང་བོད་འབྲོག་གི་ཆོས་གཞིས་གསར་དུ་བྱུང་བ་ཀུན་ལ་གཞི་གནང༌། གཙོ་བོར་སྟོད་མངའ་རིས།
སྨད་མདོ་ཁམས་བར་གྱི་དད་མོས་ཅན་མཐའ་དག་གིས་གུས་པས་བསྟབས་པའི་དངོས་པོ་ཆེ་ཆུང་མ་ངེས་པ་དང༌། ཐ་ན་ནས་འབྲུ་ཕྲ་བ་ཙམ་ཡང་ལོག་འཚོར་མི་འགྱུར་བའི་དགེ་ཚོགས་ཀྱི་ལེགས་འཕེལ། ཉེར་གནས་ཡིད་བཞིན་ནོར་བུ་རིན་པོ་ཆེ་དྲུང་ཆེན་སངས་རྒྱས་སེང་གེ་བས་ཕྱག་བཞེས་ཀྱིས་ཐོ་བ་གནང་ནས། དབྱར་དགུན་གྱི་ཐུག་ཚུལ་སོགས་ཀྱང་སྒྲིགས་སུ་འཁྱོན་པ་གནང་ཞིང༌། བཅའ་ཡིག་རྣམས་སུ་འཁོད་པ་ལྟར་སྒྲིགས་རྣམ་གཞག་སྤྱི་དང༌། ཆོས་ཀྱི་སྒྲིགས་སྤྱི་བསྐྱུར་དང༌། གླིང་བསྲེས་དག་ཀྱང་གསང་ཕུའི་རྒྱུན་གྱི་ཐ་སྙད་མ་ཆག་པ་རེ་གནང་ངོ༌། ། དེར་མེ་ལུག་དགུང་ལོ་དྲུག་ཅུའི་སྟེངས་སུ་ཕེབས་པའི་སྐབས་ཀྱི་སྟོན། སྤྱི་བསོད་པ་རྣམས་ཀྱི་ནས་ཕུང་ལ་ཕྱག་ནས་ཞུས་པས་རྒྱས་པར་གནང་ཞིང༌། དེ་མཚམས་དབོན་པོ་རིན་ཆེན་བཀྲ་ཤིས་པ་བར་སྒོར་ཕྱགས་ཕྱིར་འབྲངས་པ་ལ་དངོས་ཀྱི་བཀའ་ལུང་ལ།
ཁྱེད་རང་རྣམ་པ་ནས་ཁལ་བཅུ་གསུམ་ཙམ་རེ་དང་བྲེ་ཁ་རེ་ཨེ་ཡོང་ལྟོས་གསུང་བའི་བཀའ་ལུང་བསྒྱུར་བས། ཁོང་རྣམས་ཀྱི་ནས་ཀྱི་བྱུང་ཁུངས་བསྒྲིགས་པས། མི་རེ་ལ་ཁལ་བཅུ་རེ་ལས་ཐོབ་མི་ཐོབ་ལས་མ་བྱུང་བས། ཡུན་རིང་བར་དུ་བསོད་སྙོམས་ནས་བགོད་རྔོ་མ་ཐོགས་པར་ལུས། དེར་རྒན་པ་འགས་གྲོས་ཐག་བཅད་ནས། ད་བཀའ་ལུང་བཞིན་རང་བགོས་བྱས་ནས། སྤྱི་ཟོ་ལ་བཤར་བས་གྲྭ་པ་མི་རེ་ལ་ཁལ་བཅུ་གསུམ་དང་བྲེ་ལྔ་དྲུག་རེ་ཁྱེད་པས་ཀུན་མཚར་དུ་འཛིན་ཅིང༌། མི་ཟད་ནམ་མཁའི་མཛོད་ལ་དབང་སྒྱུར་བའི་ཏིང་ངེ་འཛིན་གྱི་རྣམ་འཕྲུལ་ཁྱད་པར་ཅན་གྱིས་དབུལ་བའི་ཡུལ་ལས་ཡོངས་སུ་སྐྱོབས་པའི་བཀའ་དྲིན་མཛད་པ་ནི་ཡོངས་ལ་གསལ་ཏོ། ། དེར་ས་ཕོ་སྤྲེའུའི་ལོ་དགུང་ལོ་རེ་གཅིག་གི་སྟེང་དུ་ཕེབས་སྐབས་ཚད་མའི་ཊཱི་ཀ་ཐུགས་རྩོམ་མཛད་ནས་སྔ་ཕྱིར་གཏོང་ཆོས་ལ་སྩལ་ཞིང༌། བཀའ་ལས་ཕར་ཕྱིན་རོང་ཊཱིཀ་དང༌།
རྗེ་དོན་ཡོད་དཔལ་བའི་ཚད་མའི་ཊཱི་ཀ་གཉིས་རང་རེས་དེ་སྔ་ཡན་ལ་ཚར་ལྔ་བཅུ་ལྷག་རེ་ལྕེ་ཐོག་ནས་སོང་ཡོད་དོ་གསུང་ཞིང༌། དེ་ཕྱིན་ཀུན་བཟང་རོལ་མཚོ་ཉིད་གནང་ངོ༌། ། ཊཱི་ཀ་འདི་ལ་ཕྱིས་ཀྱི་མཁས་པ་རབ་འབྱམས་གཞུང་ལུགས་བརྒྱ་པར་གྲགས་པ་སྟེ་ཆོས་རྗེ་དངོས་གྲུབ་དཔལ་འབར་བ་དང༌། ལྕགས་ཟངས་རབ་འབྱམས་པ་བསོད་ནམས་དཔལ་ལྡན་པ་གཉིས་ཀ་ཞལ་མཐུན་པར་ཤཱཀ་ཊིཀ་ཏུ་མཚན་གསོལ་ནས་ཆེ་བསྟོད་བསྔགས་གསུམ་བརྗོད་པ་དང་བཅས་འདི་སྟེངས་ནས་འཆད་ཉན་གནང་ངེས་ཡིན་ནོ་ཞེས་ཀྱང་གྲག་གོ ། དེའི་ཕྱི་ལོ་དགུང་ལོ་རེ་གཉིས་ས་མོ་བྱ་ལོའི་སྐབས་སུ་སྔར་གྱི་མཚན་ལྟས་ལྟར་གཞན་ངོར་སྤྱན་མི་གསལ་བའི་ཚུལ་བསྟན་ཞིང༌། དེ་ཡང་ཐད་སོར་གཟིགས་པས་མི་ངོ་བདེ་བླག་ཏུ་མི་དགོངས་པར་སྤྱན་ཚབ་པས་བརྡའ་སྦྱོར་འབུལ་དགོས་ཤིང༌། ཡང་སྐུའི་མདུན་ངོས་ཀྱི་དངོས་སྤྱད་ཕྲ་བ་ཡང་གཟིགས་པ་ཞིག་ཡོད་པས། དེ་སྐབས་བཀྲ་ཤིས་བརྩེགས་པའི་ཉི་གྲིབ་མཚམས་ན་བཞུགས་པ་གནང་བ་ལ། རྒྱ་བར་མདའ་དཔོན་པས་སྐུ་དྲུང་དུ་བྱོན། སྒོ་གསེང་ནས་ག་ལེར་བལྟས་པས།
པཎ་ཆེན་རིན་པོ་ཆེ་ཉི་ཤུར་ལ་བཞུགས་པའི་སྐུ་པང་ན་ན་བཟའ་ལ་སྤུ་ཡོད་པ་ཕྱིར་ཕྱག་གིས་གསོལ་བ་གནང་གིན་འདུག་པ་མཐོང་རྗེས། ནང་དུ་ཐལ་འོངས་ཕྱག་ཕུལ་བས་དེ་སུ་ཡིན་གསུང་བ་ལ། ཁོང་གིས་ཡོན་མཆོད་ཐུགས་སྣང་དག་པའི་ཤགས་ཀ་ཕུལ་ཏེ། བདག་སྤུ་ལས་ཕྲ་བ་དེ་ཡིན་ཞུས་ཟེར་རོ། ། དེ་ལོ་ལུགས་གཉིས་རྣམ་འབྱེད་ཀྱི་འགྲེལ་པ་དེའི་ཐུགས་རྩོམ་དང༌། སྔ་ཕྱིར་དབུ་མའི་ལྟ་ཁྲིད་ཆེ་ཆུང༌། བྱང་ཆུབ་སེམས་འགྲེལ། ཆོས་དབྱིངས་བསྟོད་པ་རྣམས་ཀྱི་འགྲེལ་བཤད། སྤྲིངས་ཡིག་བདུད་རྩིའི་ཐིགས་པའི་འགྲེལ་པ་དང༌། སྤྲིངས་ཡིག་ཚངས་པའི་འཁོར་ལོའི་ངེས་དོན་ལ་བདུད་རྩི་ཐིགས་པ་སོགས་ཀྱང་རིམ་པར་གནང༌།
དེ་སྐབས་དྲུང་ནས་ཆོས་ཀྱི་བཟང་པོ་བས་གསོལ་ཇ་ལ་སྤྱན་འདྲེན་ཞུས་པས། པཎ་ཆེན་རིན་པོ་ཆེ་གཞན་ངོར་སྤྱན་མི་གསལ་བའི་ཚུལ་གྱིས་ཕེབས་བཞུད་ལ་གོ་ནང་ཡོད་ཚུལ་དྲུང་ནས་ཆོས་ཀྱི་བཟང་པོ་པས་གཟིགས་པས། ཕ་ང་འདི་འདྲ་མ་མཐོང་ཙམ་ལ་གུམ་པར་མ་ནུས་ཨང༌། ཞེས་ཐུགས་ལྷག་པར་འབྱུང་བའི་ཉན་སྐད་གནང་ཞིང༌། དེར་གསོལ་ཇ་གྲུབ་རྗེས་པཎ་ཆེན་རིན་པོ་ཆེ་བླ་བྲང་དུ་ཕེབས། དྲུང་ནས་ཆོས་ཀྱི་བཟང་པོ་བ་གཞན་བསྙུང་བའི་རྣམ་པ་གང་ཡང་མེད་པར་དེ་ནུབ་རང་འོད་ཀྱི་སྦུ་གུའི་འཕོ་བ་མཛད་ནས་གཤེགས་པས། གདུགས་དང་བླ་རེ་རས་ཁྲའི་འཁོར་ལོ་མ་ཆུང་ཆུང་མ་ཅིག་དབུ་ཐོག་ན་ཡོད་པ་བ་ཐག་དཀར་དམར་བབ་ལའི་རྒྱ་ཐག་འདྲ་བས་སྦྲེལ་བ་དེ་དུས་ཀྱི་ཕྱག་གཡོག་མཐིལ་མ་ཡིན་པའི་མངའ་རིས་པའི་རབ་འབྱམས་པ་ཐར་པ་བཟང་པོས་དངོས་སུ་མཐོང་བ་ལས་ཐོས་སོ། ། དྲུང་ནས་ཆོས་ཀྱི་བཟང་པོ་བ་འཕྲལ་པཎ་ཆེན་རིན་པོ་ཆེ་ལ་ཞུ་ཕོད་ཆེ་ཞིང༌། པཎ་ཆེན་དྲུང་གིས་ཀྱང་འཇོག་མལ་དང་ཆེ་བཀུར་དཔག་མེད་གནང༌། བཀའ་ཆོས་ཀྱང་ཀུན་མཁྱེན་རོང་པོའི་རྣམ་ཐར་གྱི་ལུང་ཙམ་ལས་མ་གསན་པ་ཡིན་ཞེས་དེ་དུས་ཀྱི་གྲྭ་རྒན་རྣམས་གསུང་ངོ༌། །
འདི་དུས་ཉིན་གཅིག་སྔ་ཆོས་བྱ་རྒོད་ཕུང་པོར་གསུངས་ནས་གསོལ་གྲོ་ལ་བླ་བྲང་དུ་ཕེབས་ཕྱག་གཡོག་ལ་དྲུང་བཙུན་ཤེས་རབ་དཔལ་འབྱོར་པ་ཡོད་པས། ཁོང་གིས་བཞུགས་གདིང་དང་གསེག་ཀ་ལི་ཁུར་ནས་ཕྱིན་པས། པཎ་ཆེན་རིན་པོ་ཆེས་སྤྱན་གྱིས་མི་གཟིགས་པའི་ཚུལ་གྱིས་བླ་བྲང་གདོང་གི་ཤིང་སྦྱར་པའི་སྡོང་པོ་དེ་ལ་དབུ་དཔྲལ་བརྡབས་ནས་སོང་བས། ཁོང་ཞེད་དྲགས་ནས་ཉེན་སྐད་ཀྱང་ཁ་ནས་ཤོར་བས། པཎ་ཆེན་རིན་པོ་ཆེའི་དྲུང་ཕྱག་གཡས་པ་ཡུག་ཡུག་མཛད་ནས། ཨའུ་རྩི་གསུངས་པ་ན་ཤིང་སྡོང་དེ་ལ་ཕྱག་ཐགས་ཐོགས་ཅི་ཡང་མེད་པ་ཁོང་གིས་མངོན་སུམ་དུ་གཟིགས་པས། ཀུན་རྫོབ་འཁྲུལ་པའི་སྣང་བ་མཐའ་དག་རང་བཞིན་མེད་པ་ཆུ་ཟླ་ལྟར་རང་ངོ་སྟོང་པར་གཟིགས་པའི་ལྟད་མོ་དང་རྗེས་འབྲེལ། མི་ཕྱེད་པའི་དད་པས་སྙིང་བརླན་ནས། དེ་ཉིན་མན་ཤཱཀ་དབང་མ་བརྒྱ་རྩ་རེ་འདོན་པའི་དམ་བཅའ་ནམ་གཤེགས་བར་མ་ཆག་ཅིང༌། དེར་སློབ་མ་མཐིལ་ཕྱིན་དམ་ཚིག་གཙང་མ་རྣམས་ལ་དངོས་སུ་བཀའ་ལུང་བྱོན་པ་ལ་ཡང༌།
ངེད་རང་གི་ལམ་དུས་དེ་ཤཱཀ་དབང་མ་འདོན་པ་འདི་རང་ཡིན་གསུང་ཞིང༌། ཕྱིས་དྲུང་བཙུན་ཤེས་རབ་དཔལ་འབྱོར་བ་གཤེགས་པའི་སྐུ་གདུང་ཞུགས་འབུལ་བྱས་དུས། དབུ་ཐོད་ལ་ཤཱཀ་དབང་མའི་ཡི་གེས་བསྐོར་བ་འཁྲུངས་ཏེ། ལམ་ཐམས་ཅད་བླ་མའི་མོས་གུས་ཀྱིས་རྫོགས་པ་ཞིག་ཡིན་ལ། དྲུང་བཙུན་རིན་པོ་ཆེ་པ་འདི་ལ། བདག་གིས་མའི་ལྟོར་གནས་པ་ནས་བཟུང་སྟེ། ལོ་ཉི་ཤུ་རྩ་དྲུག་འགྲོ་བའི་བར་ཞབས་བརྟེན་ནས། པཎ་ཆེན་རིན་པོ་ཆེ་ནས་བརྒྱུད་པའི་དབང་རྗེས་གནང་གྲངས་མེད་པ་ཐོབ་བོ། ། དེ་ལྟར་དེ་ལྟ་བུའི་ཚུལ་རང་གི་མཆེད་གྲོགས་མཆོག་དྲུང་ཡིག་ཆོས་རྒྱན་པ་ལ་བཤད་པས། ཁོང་ན་རེ།
དེ་ཀ་ཡིན་ན་ནིང་ཅིག་གཞིས་ཀར་སྡེ་བདག་དོན་ཡོད་རྡོ་རྗེ་ལ་གཤེད་དམར་གྱི་དབང་བསྐུར་ཞིག་གནང་དུས། འཕྲལ་གྱི་གཟིམས་ཆུང་བ་ལ་གཡག་སྡེ་དཔེ་ལུང་བའི་དཔོན་ཆུང་དེ་བསྐོས་འདུག་ཅིང༌། ཁོང་གིས་སྔར་གཡག་སྡེ་སེ་པའི་ཞལ་ངོ༌། བོ་དོང་པ་ཡིན་པའི་མཁས་མཆོག་ཡོན་ཏན་རྒྱ་མཚོ་ཟེར་བ་དེ་ཀུན་གྱིས་ཕྱག་གཡོག་བྱས་འདུག་ཅིང༌། ཁོང་དབང་བཀའ་གང་གནང་ལ་སྤྲོས་སྤྲོས་ཀྱིས་ཆོ་ག་སོགས་མཛད་པའི་མིག་རྒྱུགས་བྱས་ནས། སྡེ་པའི་དྲུང་དུ་པཎ་ཆེན་རིན་པོ་ཆེ་མདོའི་མཁྱེན་རབ་ནི་འཇམ་དབྱངས་དངོས་ཡིན་ངེས་སུ་འདུག སྔགས་རང་མི་མཁྱེན་པ་འདྲ། དབང་གནང་བ་ལ་ས་ཆོག་གི་གར་སོགས་ཀྱང་མཛད་རྒྱུ་མི་སྣང་ཞུས་པས་བདེན་དགོངས་སྡེ་པའི་དྲུང་གིས་ཀྱང་ཅོ་འདྲིའི་ཚུལ་དུ། ཞབས་དྲུང་འདི་ནས་དབང་ལ་ས་ཆོག་སོགས་མི་མཛད་ཡོད་ལགས་སམ་ཞུ་ཡིན་འདུག་པ་ལ། པཎ་ཆེན་རིན་པོ་ཆེའི་བཀའ་ལུང་ལ།
ས་ཆོག་སོགས་སྤྱིར་བཏང་དང་དམིགས་བསལ་བྱེད་དགོས་པས། ཕོ་བྲང་འདི་ཀུན་སྔར་བླ་མ་གོང་མ་མང་པོས་བྱིན་གྱིས་བརླབས་པར་འདུག་པས་མི་དགོས་པར་འདུག ས་ཆོག་གི་གར་སོགས་སྔར་རང་རེ་ལོ་གཞོན་པའི་དུས་ཁམས་སུ་འགྲོ་སྙམ། གསང་ཕུ་བྲག་ནག་དང་མཚུར་བུ་གཉིས་སུ་མཁས་པར་སྦྱངས་ཤིང༌། ལྷག་པར་ཀམ་དགོན་དུ་གུར་ལ་མཁས་པའི་མཚན་གཞིར་ཐོགས་པ་ལགས། དེ་བས་དབང་བསྐུར་བ་ལ་འདི་གལ་ཆེ་བར་སྣང་གསུང༌། སྐུ་མདུན་གྱི་རྡོ་རྗེ་དྲིལ་བུ་གཉིས་ཕྱག་གིས་བཞེས་ནས་མདུན་གྱི་བར་སྣང་ལ་བཞག་སོང༌། དེ་དགོངས་པ་མཛོད་གསུང༌། ཡང་ཕྱག་གིས་སྔར་ཤུལ་དུ་འཇོག་པ་གནང་སོང་བས། སྡེ་པའི་དྲུང་ཐུགས་མོས་པ་ཐུན་མོང་མ་ཡིན་པར་སྐྱེས།
དབུ་དཔྲལ་ཞལ་བ་ལ་རྡེབས་ཤིང་ཕྱག་བརྒྱ་ཙམ་གནང་རྗེས། ཞབས་དབུར་བཀོད་དེ་ཡུན་རིང་ཅིག་སྨོན་ལམ་གནང་ནས། ངེད་ལ་ཤོག་གསུང་བའི་སྤྱན་བརྡའ་གནང་ནས་ཕྱིར་ཕེབས་པའི་ཕྱགས་ཕྱི་བྱས་ཕྱིན་པས། དཔེ་ལུང་པའི་ཁ་འཆལ་དེས་འཇིགས་ལ་དགའ་སྤྲོ་ཆེ་བ་དུས་མཉམ་ཅིག་བྱུང༌། ད་རང་རེས་བསོད་ནམས་བསགས་འདུག་པས་སྙིང་ནས་དགའ་བ་བསྒོམས་ཤིག གྲུབ་རྟགས་འདི་འདྲ་བྱུང་བ་མི་ལ་ཤོང་རིའི་རང་རེ་མཛུབ་མཐུད་བླ་མའི་སྐུ་ཚེའི་དགག་བྱ་ཡོང་གསུང་ནས། མཛུབ་མོ་མཐུད་པ་ཡིན་པས་ད་རེས་ལས་སོ་སྒོར་མ་བཏོན། ད་ཁ་སྡོམས་ཟེར་ནས་སྨྲས་བརྗོད་སྤངས་ཞེས་བདག་གིས་ཡང་ཡང་དངོས་ལས་ཐོས་སོ། ། དེའི་ཕྱི་ལོ་ལྕགས་ཕོ་ཁྱི་ལོ་ཤར་འཕྲལ་མཁར་ཁ་བའི་མིག་འབྱེད་པས་སྤྱན་དབྱེའི་ཚུལ་ཕུལ་བས། དཀའ་ཚེགས་གང་ཡང་མེད་པར་གསེར་ཐུར་བསྒྲིལ་ཐེངས་གཅིག་ལ་གསལ་བ་རབ་ཀྱི་མཐར་ཕྱིན་པའི་ཚུལ་སྟོན་པ་གནང་ཞིང༌།
དེར་སྤྱན་འབྱེད་པས་ཕྱག་བཙལ་ནས་དར་སྔོན་པོ་ཞིག་ཕྱར་ཏེ་དགོངས་ལགས་སམ་ཞུས་པས་ཤེས་བྱུང༌། ནམ་མཁའི་མདོག་ཏུ་སྣང༌། ག་རེ་དྲུང་ནས་ཆོས་ཀྱི་བཟང་པོ་བ་དེ་བཞུགས་ན་ཨང་ཁོང་དེ་ལ་དགེས་པ་མཐའ་དབུས་མེད་པ་ཅིག་འཁྲུང་བ་སྣང་བས་གསུང༌། ཞེས་དྲུང་ཡིག་ཆོས་རྒྱན་ལས་བརྒྱུད་པའི་གསུང་སྒྲོས་སོ། ། འདི་ལྟར་ཚུལ་སྟོན་པ་ཡང་སྔོན་བག་སྟོན་པའི་དུས་ཀྱང་སྤྱན་ཡ་གཅིག་མི་གསལ་ཞིང༌། དེའི་རྒྱུ་མཚན་ཡང་བག་སྟོན་ཉིད་ཀྱི་གསུང་ལས། སྔོན་ང་རྟར་སྐྱེས་དུས་རྟ་རོགས་ལ་ཕྲ་བ་བརྒྱབ་པས་མིག་སྣང་བའི་ལས་ཀྱི་མཐའ་ཡིན་གསུང་བ་ལྟར་དང༌། སྔར་ཚེ་བསྒྲུབ་གནང་ངོ་ཅོག་ལ་དྲུག་ཅུ་རེ་གཅིག་གཉིས་དོག་པའི་ལུང་བསྟན་གྱི་དབང་ལས་ཡིན་པར་སྣང༌། དེར་སྤྱན་གསལ་གྱི་ཞལ་དཀར་རྒྱ་ཆེར་འབུལ་མི་བྱུང་ཞིང༌། སྔར་ལས་གསལ་བའི་ཚུལ་གྱི་ཕྱག་དཔེའི་མཆན་ཕྲ་མོའི་ཡི་གེ་ཡང་བདེ་བླག་ཏུ་གཟིགས་ཚུལ་གནང༌།
དེ་ནས་ཁྱི་ལོའི་དཔྱིད་མཚམས་ལ་རིན་སྤུངས་སུ་སྤྱན་དྲངས་ནས། སྡེ་བདག་སྐུ་མཆེད་རྣམས་ཀྱིས་དབང་དང་བྱིན་རླབས་དཔག་མེད་གསན་ཞིང༌། རོང་དང་ཤངས་སོགས་ནས་དད་འདུས་ཀྱི་དགེ་བསྙེན་དགེ་ཚུལ་དགེ་སློང་ཞུ་མི་མང་བ་དང༌། སེམས་བསྐྱེད་དབུ་སེམས་གཉིས་ཀ་ཡང་ཞུ་མིའི་ངོར་སྩལ། ཀྱེ་རྡོ་རྗེ་རས་བྲིས་ལ་བརྟེན་པའི་དབང་ཆ་གསུམ་ཙམ་རྣམས་གནང་ཞིང༌། སྐལ་བཟང་དམ་ཚིག་ཅན་དེ་དག་གིས་ཞུས་པའི་ངོར། ཁྱོད་བླ་མ་མཆོག་གི་སྤྲུལ་སྐུ། ། ང་རང་ལུས་རྩ་ཡི་འཁོར་ལོ། ། ཆོས་བུམ་པའི་དབང་བསྐུར་སྩལ་བས། ། དོན་བསྐྱེད་རིམ་ལྷ་ཡི་དཀྱིལ་འཁོར། །
དུས་དེ་རིང་འགག་མེད་དུ་ཤར་རོ། ། སྐབས་འདིར་ཡང་བཀའ་དྲིན་ཆེའོ། ། ཞེས་སོགས་ཀྱི་གསུང་མགུར་ཡང་གནང་ཞིང༌། དེར་བུ་རམ་བསྒར་མ་རང་ཡང་དྲེལ་ཁལ་གཉིས་ཀྱི་སྐུ་འཁྱོས་དང་བཅས་ནས་སླར་གསེར་མདོག་ཅན་དུ་ཕེབས། མང་ཇ་བུར་འགྱེད་སོགས་ཀྱིས་གྲྭ་པ་རྣམས་ཡིད་ཚིམ་པའི་བཀའ་དྲིན་སྩལ་ཏོ། ། མ་ཕམ་ཞལ་གྱི་དཀྱིལ་འཁོར་མདངས་གསལ་བ། ། བརྒྱུད་པར་བཅས་པའི་སྤྱན་ཡངས་ལ་འཁྱུད་དེ། ། བྱམས་ཆོས་ལུས་སྒྲུབ་གཟུགས་བརྙན་གསལ་བའི་ཚིག ། དེང་འདིར་སྔོན་མེད་ལེགས་བཤད་རྒྱ་ཆེར་སྤེལ། ། བྱམས་སྐུའི་རི་བོ་རིན་ཆེན་ལས་བསྒྲུབས་པ། །
གསེར་མདོག་གཟི་འོད་འཕྲོ་བའི་དཔལ་གང་ནི། ། དཀའ་བ་མེད་པར་དགའ་ལྡན་ལྷ་གནས་ནས། ། ངང་གིས་བྱོན་ཏེ་གནས་འདིར་བཞུགས་པ་བཞིན། ། བྱམས་མགོན་གཉིས་པ་དོན་ཡོད་དཔལ་བཟང་པོའི། ། སྐུ་གདུང་ཁ་བའི་འོད་ཆགས་དུམ་བུ་དག ། རིན་ཆེན་དར་གོས་ཀྱིས་ཀླུབས་ཆོས་སྐུའི་རྟེན། ། བྱེ་བ་ཕྲག་བརྒྱར་སྤེལ་ནས་དེ་ནང་བཞུགས། ། ལྷ་གནས་ཡིད་འཕྲོག་བྱམས་པའི་གཙུག་ལག་ཁང༌། ། མི་དང་མི་མིན་དད་པའི་འཕྲུལ་ལས་བསྒྲུབས། ། ལྷ་བཅས་འགྲོ་བའི་ཕྱག་དང་མཆོད་པའི་ཞིང༌། །
ངོ་མཚར་དཔག་ཡས་ཐུགས་རྗེའི་དཔལ་གྱིས་བསྐྲུན། ། རྒྱ་གར་ཡུལ་ནས་ཉན་ཐོས་དགེ་སློང་གང༌། ། སློང་བའི་སྣོད་དུ་བྱང་ཆུབ་ཤིང་ལོའི་ཚོགས། ། མ་སྦགས་གཙང་སྤྲའི་བཀུར་སྟིས་སྤྱན་དྲངས་ཏེ། ། བྱམས་པའི་སྐུ་ལ་ཆེད་དུ་འབུལ་བར་མཛད། ། བྱམས་པའི་རང་བཞིན་གཡག་རོང་ཨ་མོ་གྷ། ། བྱམས་པས་རྗེས་སྤྲུལ་པཎ་ཆེན་ཆོས་ཀྱི་རྗེ། ། བྱམས་ཆོས་བསྟན་པའི་བདག་པོ་བརྒྱུད་པར་བཅས། ། བྱམས་པའི་ཐུགས་ཀྱིས་འགྲོ་བའི་སྐྱབས་མགོན་གྱུར། ། ཅེས་པཎྜི་ཏ་ཆེན་པོ་ཤཱཀྱ་མཆོག་ལྡན་དྲི་མེད་ལེགས་པའི་བློ་གྲོས་ཀྱི་རྣམ་པར་ཐར་པ་ཞིབ་མོ་རྣམ་པར་འབྱེད་པ་ལས།
བྱམས་པའི་སྐུའི་སྣང་བརྙན་རྗེས་སུ་བསྒྲུབས་པའི་སྐབས་ལས་བསྒྲགས་པའི་རབ་ཏུ་བྱེད་པ་བཅུ་དགུ་པའོ།། །། དེར་པཎ་ཆེན་རིན་པོ་ཆེ་སློབ་མའི་ཚོགས་ཀྱི་ཞབས་འབྲིངས་དང་བཅས་པས་སྟག་གྲུ་ཁ་ནས་འུ་ཡུག་ལ་གནང༌། དེ་ནས་སྟག་པའི་རུ་བ་སོགས་ལ་བརྒྱུད་དེ་བྱང་ལམ་ལ་མཛད་ནས། འཕན་ཡུལ་རིག་པའི་འབྱུང་གནས་ཀྱི་གཙོ་བོ་མཁར་རྩེར་ཕེབས་ཤིང༌། དེར་དཔོན་སློབ་བྱེད་པ་རྣམས་སྐུ་ངལ་བསྟེན་ཆེད་བཅག་མལ་ཙམ་གནང་ནས་སྐལ་ལྡན་ཤིང་རྟའི་ཕོ་བྲང་རྒྱ་མ་ཁྲི་ཁང་དུ་ཕེབས་ནས། ཟླ་བ་གཉིས་ཀྱི་རིང་ཙམ་བཞུགས། ཆོས་རྭ་རིགས་ལུང་ལྷག་པར་སྨར་ཞིང༌། རྒྱ་མའི་ཞལ་ངོ་རྣམ་པས་གཙོ་མཛད་ལ། ནཱ་རོ་ཕྱག་ཆེན། ལྷན་ཅིག་སྐྱེས་སྦྱོར།
ནཻ་གུ་དབང་དང་རྗེས་འབྲེལ་གྱི་ཤངས་པའི་གསེར་ཆོས་བཞི་ཚང་མ་རྣམས་གནང་ལ། བྱེད་པའི་ཆེ་བཙུན་གཅིག་ཀྱང་མ་ཚུད་ལ། དྲིན་ཅན་སྤྱང་ལུང་པས་དེར་གནང་བ་ཀུན་གསན་ཞིང༌། པཎ་ཆེན་རིན་པོ་ཆེའི་ཞལ་ནས། འདི་རྣམས་སྤྱང་ལུང་རིན་པོ་ཆེ་ནས་བརྒྱུད་པ་ཡིན་ཞེས་ཆེད་དུ་སྩལ་ཞིང༌། དྲིན་ཅན་སྤྱང་ལུང་པ་སྐུ་རྐྱང་ལ་མཆོག་དབང་སྔོན་དུ་འགྲོ་བའི་སྦྱོར་བ་ཡན་ལག་དྲུག་གི་ཁྲིད་ཀྱང་གནང་སྟེ། པཎ་ཆེན་རིན་པོ་ཆེས་སྦྱོར་དྲུག་གནང་བའི་ཐོག་མ་རང་འདི་ཡིན་གསུང་ངོ༌། ། དེར་གཞི་བྱེད་ཀྱི་ཚོགས་པ་ཀུན་ལ། རྗེ་རོང་སྟོན་ཆེན་པོ་ནས་གསན་པའི་ཇོ་བོ་རྗེ་དཔལ་ལྡན་ཨ་ཏི་ཤའི་ལུགས་ཀྱི་སྒྲོལ་མ་ཉི་ཤུ་རྩ་གཅིག་གི་རྗེས་གནང་ཡང་ཚོགས་སུ་སྩལ་ཞིང༌། པཎ་ཆེན་རིན་པོ་ཆེས་མཁན་པོ་དང༌།
སྤྱན་སྔ་གྲུབ་རྒྱལ་བས་སློབ་དཔོན་མཛད་ནས་རྒྱ་མར་གྲྭ་ཚང་གསར་འཛུགས་ཀྱི་ཐུས་བཙུན་སྟོབས་ཆེ་བའི་རབ་བྱུང་བསྒྲུབ་པ་དེར་བཞུགས་རིང་གནང་ཞིང༌། ཁྱད་པར་དེ་དུས་རྒྱ་མ་བའི་ཞལ་ངོ་ཆོས་མཛད་མ་ཆོས་གྲུབ་དཔལ་མོ་འཚོའི་དྲུང་གིས་པཎ་ཆེན་རིན་པོ་ཆེའི་དྲུང་དུ་མཁན་པོ་ཞུས། ལས་ཀྱི་སློབ་དཔོན་སྤྱན་སྔ་གྲུབ་པའི་རྒྱལ་པོ། གསང་རྟོན་རྗེ་བཙུན་ཀུན་དགའ་རྒྱལ་མཚན། ཚངས་སྤྱོད་ཉེར་གནས་ཀྱི་སློབ་དཔོན་རྗེ་བྲག་དམར་བ། དུས་སྒོ་བ་དྲུང་དབང་བཟང་པ། གྲོགས་དན་པ་ཆོས་རྗེ་བསམ་གཏན་པ། ལས་གྲྭའི་ཁ་སྐོང་བྱེད་ཀྱི་སློབ་དཔོན་པ་རྣམ་བཞིས་མཛད་ནས། དགེ་སློང་མའི་སྡོམ་པ་བཞེས་ཏེ་རྒྱ་མ་དགེ་སློང་མར་མཚན་ཐོབ་བོ། ། དེ་ནས་གླང་ཐང་དུ་ཕེབས་དབྱར་ཞལ་བཞེས་གནང༌།
གཞི་བྱེད་ཀྱི་གྲྭ་པ་བློ་ཚོད་མཐོ་བ་འགའ་ཞིག་བསྡུས་པ་སུམ་བརྒྱ་ཙམ་ལ་ལམ་འབྲས་ངོར་ལུགས་ཚོགས་ཆོས་སུ་གསུངས་ཤིང་རྒྱ་ནའི་ཞལ་ངོ་རྣམས་དང༌། ལྷག་པར་དྲིན་ཅན་སྤྱང་ལུང་པ་ལ། ཁྱེད་ཆོས་སྡིངས་པའི་ཕ་ཆོས་རང་དེ་འདི་ཡིན་གསུང་ཐེག་ཆེན་ཆོས་ཀྱི་རྒྱལ་པོ་ལས་བརྒྱུད་པའི་ལམ་འབྲས་ཆ་ལག་ཡོངས་སུ་རྫོགས་པར་སྩལ། དེ་ལོ་ཆར་ལྷག་པར་དཀོན་པས། ཡབ་པ་སྒོ་མོ་སོགས་ཀྱི་ནུས་ཆེ་ཆེའི་རྟོགས་ལྡན་ཀུན་གྱིས་ཆར་འབེབ་ཅི་བྱས་ཀྱང་ཆར་མ་ཕེབས་པར་ཞིང་པའི་རེ་ཐག་ཆད་པའི་སྐབས་དེར། གླང་ཐང་གི་འཁྲིས་ཀྱི་ཆུ་མིག་དེར་གཞི་བྱེད་ཀྱི་དགེ་འདུན་ཡོ་བསགས། མང་ཇ་ཉིས་སྦྲེལ་རིང་སྤྲིན་ཆེན་པོའི་མདོ་ཀློག་པ་དང༌། སྒྲོལ་མའི་འུར་འདོན་གནང་ནས། ཁྲུས་གསོལ་རྒྱ་ཆེར་མཛད་པས། ནམ་མཁའ་ལ་སྤྲིན་སོགས་ཅང་མ་བྱུང་བས་གྲྭ་པ་ཀུན་ཐུགས་མཛངས་པའི་ཚུལ་དུ་སྣང་ལ།
གྲོང་ཁྱིམ་པ་ཀུན་ངེས་པར་ཆར་འབེབས་མཁན་གཞན་དང་ཡེ་མི་འདྲ་བས་ཐུགས་རྗེ་བསླུ་བ་མེད་ཅེས་མགྲིན་གཅིག་ཏུ་སྒྲོག་གོ ། དེར་དེ་ནུབ་ཐུགས་དམ་ལ་བཞུགས་དུས། དྲུང་ཡིག་ཆོས་རྒྱན་པ་ལ་ག་རེ། ནམ་མཁའ་ལ་སྤྲིན་ཅི་སྣང་ལྟོས་གསུང་དུས། སྤྲིན་ཡེ་མི་སྣང་ཆར་འབབ་པའི་གཤིས་སུ་མི་འདུག་ཞུས་པས། འོ་ན་ད་དུང་ཡང་སྒྲོལ་མ་ལ་ཡོན་ཆབ་ཤིག་ཤོམས་ཤིག་གསུང་ནས། སློབ་དཔོན་ཙནྡྲ་གོ་མིའི་ཐུགས་དམ་ཡིན་ངེས་ཀྱི་སྒྲོལ་མ་རྒྱ་གར་མ། གློ་བོ་སྡེ་པ་ཨ་སེང་པས་ཕུལ་བ། ཞབས་ལ་ལཉྫའི་ཡི་གེར་དགེ་བསྙེན་ཟླ་བའི་ཡི་དམ་དུ་བཞེངས་ཟེར་བ་ཞིག་སྐུ་དང་འབྲལ་མེད་གར་ཕེབས་ཏུ་སྣོམས་པའི་འཕགས་མའི་དྲུང་ལ་ཆེད་ཀྱིས་མཆོད་ཤོམས་གནང་ནས་གསོལ་བཏབ་མཛད་པའི་སྐད་ཅིག་དེ་ལ། ཕྱོགས་བཅུ་ནས་གློ་བུར་དུ་ཆར་སྤྲིན་འདུས་ཏེ།
འབྲུག་སྒྲ་ཟབ་མོའི་སྒྲ་འབྱིན་པ་དང་ལྷན་ཅིག་ཆར་ཆེན་ཕབ་ཅིང༌། དེ་ནུབ་རང་ལ་གཉའ་ཤིང་གི་དཔངས་ཙམ་གྱི་སའི་དཀྱིལ་འཁོར་མ་ལུས་པ་ཡོངས་སུ་ཚིམ་པར་གྱུར་པས་སང་སྔ་ཆོས་ཀྱི་ཆོས་ཁྲི་ཁར་ཕེབས། གང་བློ་མ་གནང་སྐབས་ཉིད་ནས་ཡུལ་འཁོར་གྱི་གྲོང་པ་མ་ལུས་པ་དགའ་སྟོན་གྱི་ཕྱག་འཚལ་བ་ལ་ལྷགས་ཏེ། མར་ཀྲོག་ཕུལ་བ་སྐུ་མདུན་དུ་གངས་འཕྱུར་བ་ཙམ་བྱུང་ཞིང༌། རྒན་པ་འགའ་རེ་འདི་འདྲའི་སྐྱིད་སྩལ་བས་ངེད་རང་གི་རྟ་འབུལ་བ་ཞུ་ཞེས་སྨྲེང་བ་ལས་མཚོན་པའི་ཡིད་དགའ་བའི་དཔལ་གྱིས་ཁྱབ་པར་གྱུར་ཅིང༌། བཀའ་ལས་ཀྱང༌། རྗེ་བཙུན་སྒྲོལ་མའི་སྐུ་འདི་ལ་དེང་སང་ཚུན་ལ་བྱིན་རླབས་ཆར་འབེབས་མར་མཚན་གསོལ་ཏོ། ། ཞེས་གསུང་ཞིང༌། ཕྱིས་པཎ་ཆེན་རིན་པོ་ཆེ་ཞི་བའི་དབྱིངས་སུ་བཞུད་རྗེས་རྗེ་དབོན་ཤཱཀྱ་རྒྱལ་མཚན་པས། སྟག་ལུང་ཆོས་རྗེ་རྣམ་རྒྱལ་གྲགས་པ་ལ།
གླང་ཐང་པ་དང་སྟག་ལུང་པའི་རྩོད་གླེང་ཞིག་གི་ཆེད་དུ་ཕུལ་ཏེ། དེང་སང་སྟག་ལུང་ན་བཞུགས་སྣང་བས་བདག་གིས་ཕྱག་མཆོད་སྨོན་ལམ་གྱི་སྐལ་བ་ཐོབ་བོ། ། དེ་ལྟར་ན་དབྱར་གྱི་དགག་དབྱེ་དང་དུས་མཚུངས་སུ་སྤྱན་སྔ་བློ་གྲོས་རྒྱལ་མཚན་པའི་ནང་རྟེན་གསེར་སྐུ་རྡོ་རྗེ་འཆང་ཇོ་ཚད་མ་དེ་ཉིད་ཀྱི་རབ་གནས་རྒྱས་པར་མཛད་རྗེས། ད་མི་ལ་ཡང་རབ་གནས་ཤིག་དགོས་པ་ཡོད་གསུང་ནས། པཎ་ཆེན་རིན་པོ་ཆེས་བཀའ་བཀོད་དྭང་ལེན་ཐམས་ཅད་མཛད་ནས། པཎ་ཆེན་རིན་པོ་ཆེ་རང་གིས་མཁན་པོ། གླང་ཐང་སྤྱན་སྔ་གྲུབ་རྒྱལ་བས་ལས་སློབ། རྗེ་ཀུན་དགའ་རྒྱལ་མཚན་པས་གསང་སྟོན་དང༌། ཆེན་པོ་ར་ཆུང་པ་ཡོན་ཏན་ཆོས་འཕེལ་བས་དུས་སྒོ་བ། རྗེ་བྲག་དམར་བ་ཀུན་དགའ་ཚེ་འཕེལ་བས་གྲོགས་དན་པ།
སློབ་དཔོན་དྲུང་ནས་གྲགས་པ་བྱང་ཆུབ། ཉང་སྟོད་རབ་འབྱམས་པ་ལྷུན་གྲུབ་དཔལ་བཟང་པོ། ཤངས་སྟོན་སངས་རྒྱས་བློ་གྲོས། མངོན་པ་བ་གྲགས་པ་བཟང་པོ་སྟེ་བཞི་དང༌། རིགས་གཏེར་སློབ་དཔོན་པ་ཀུན་དགའ་བསམ་གཏན་དང༌། རྒྱ་མ་སློབ་དཔོན་དབང་ཕྱུག་བཟང་པོ་བ་སྟེ། གཞི་བྱེད་ཀྱི་སློབ་དཔོན་དེ་རྣམས་ཀྱིས་གྲངས་ཀྱི་ཁ་སྐོང་གནང་ནས་བདག་གི་དྲིན་ཅན་རྩ་བའི་བླ་མ་མཆོག་དཔལ་སྤྱང་ལུང་པ་གཞོན་ནུ་ཆོས་གྲུབ་པའི་ཞལ་སྔ་ནས་ལ་བསྙེན་པར་རྫོགས་པའི་བཀའ་དྲིན་སྩལ། ལས་གྲྭ་རྣམ་པ་ལ་པཎ་ཆེན་རིན་པོ་ཆེ་ཉིད་ཀྱིས་ཇ་བུར་བཟང་པོའི་བསྙེན་བཀུར་དང༌། བསྙེན་པར་རྫོགས་པའི་རབ་སྟོན་པཎ་ཆེན་རིན་པོ་ཆེ་ཉིད་ཀྱི་སྐུ་ལ་བཅར་བའི་སྣམ་སྦྱར་ཞིག་གིས་དབུ་བྱས་པའི་གནང་སྦྱིན་ཡང་དག་པ་སྩལ་ནས། ངེད་ལ་རིན་པོ་ཆེ་ཆོས་སྡིངས་པས་འཁོར་བ་མེད་པའི་བཀའ་དྲིན་གྱིས་བསྐྱངས་པའི་དྲིན་གསོབ་དུ་དམིགས་པ་ལགས་སོ་ཞེས་དཔལ་གྱི་མགུར་ནས་བཀའ་སྩལ་དུ་མཛད་དོ། །
ཡང་དུས་དེར་ལས་གྲྭ་བཟང་བས་ཞེས་བསྙེན་རྫོགས་ཞུ་མི་མང་དུ་བྱུང་ཞིང་དེར་དགག་དབྱེ་གྲོལ་རྗེས། གྲྭ་པ་བསོད་སྙོམས་དགོས་པ་རྣམས་ཀྱིས་འཕེན་ཡུལ་གྱི་ལུང་པ་ཕུ་ཞབས་ལ་རྙེད་པ་བླངས་པས། ཀུན་ཁ་འཆམ་པར་རང་རེའི་ཆོས་རྗེའི་གྲྭ་པར་སྣང་ཞེས་བསོད་སྙོམས་འབད་མེད་དུ་ཕུལ་ཞིང༌། འགའ་རེའི་ལབ་བརྗོད་ལ་གླང་ཐང་པའི་སྐྱ་བཙུན་སངས་རྒྱས་རབ་བདུན་གྱིས་མ་ཐུལ་བ་འདི་ཀུན་ཆོས་རྗེ་ཆེན་པོ་བའི་དྲུང་གིས་བལ་ཆུར་སྦངས་པ་འདྲ་བ་ཅིག་ལ་བཏང་སོང་ཞེས་སྨྲ་མཁན་ཡང་བྱུང་ཟེར་རོ། ། དེ་དུས་མངའ་རིས་པའི་སློབ་གཉེར་བ་འགས། གུང་ཐང་གི་གྲོང་དེར་བསོད་སྙོམས་ལ་ཕྱིན། ཁོང་རྣམ་པ་ལ་གདིང་ལྷུང་སོགས་རབ་བྱུང་གི་ཆས་བཟང་པོ་ཡོད་པས། དེའི་སྦྱིན་བདག་ཅིག་གིས་རི་བོ་དགེ་ལྡན་པར་འདུག་བསམ་དད་མོས་ཀྱིས་ཁྱིམ་དུ་སྤྱན་དྲངས་གདན་ནོན་ཞུས་རྗེས། དེ་རིང་འདི་ཀར་བཞུགས་ཟེར། དེར་དགོངས་ཕྱོགས་ཁོས་གསོལ་ཇ་ཁྱེར་ནས་ཡོང་དུས།
རུང་ཆུ་ཨ་དགོས་བྱས་པས། ཧ་ནི་མ་གོ་ཡང་ལགས་ལགས་བྱས་པས། ཁོས་ཆུ་གྲང་ཅིག་རྐྱེན་ལ་གཏོར་སོང༌། དེ་ནས་དགོངས་ཁ་ཁྱེད་རྣམས་འོད་དམར་ཨེ་སྲུང་ཟེར་བས། རྒྱུ་མཚན་ཅི་ཡང་མ་ངེས་པར་ཡང་ལགས་ལགས་བྱས་པས། ཁོས་ལགས་ལགས་དང་ཁྱེད་རང་རྣམ་པ་དང་མཇལ་མྱོང་འདུག་གོ་ཟེར་བས་ཞེད་དེ་སང་སྔ་བར་ལངས་ཕྱིན་པས། གླང་ཐང་དུ་སླེབས་འཕྲལ་དོ་གལ་ཆེན་པོ་རང་ཡོད་པ་སྐད་ཀྱིས་པཎ་ཆེན་རིན་པོ་ཆེ་ལ་རྒྱུ་མཚན་ཕུལ་བས། ལྷག་པར་བཞད་ཅིང་དེ་ལ་ཞེད་མི་དགོས། འདུལ་བའི་བརྡའ་ཆད་ཅིག་ཡིན་གསུང་ཞིང༌། ཕྱིས་ཀྱང་འདིས་སྐྱོར་ཟློས་ཡང་ཡང་གནང་བ་ཞིག་བྱུང་ཟེར།
གཞན་གྲྭ་པ་འཕན་ཆས་བཟང་བ་བསོད་སྙོམས་མི་དགོས་པ་འགས་བྱང་རྭ་བསྒྲེང་སོགས་ཀྱི་གནས་སྐོར་ལ་བྱོན། ཡང་རྐང་པ་བཟང་བ་འགའ་རེ་དབུས་སྟོད་ལ་ཇ་སློང་ལ་ཕྱིན་ཞེས་གྲགས་ཤིང༌། དེ་སྐབས་པཎ་ཆེན་རིན་པོ་ཆེས་སྟག་ལུང་དུ་ཕེབས་ནས། སྟག་ལུང་ངག་དབང་གྲགས་པ་ལ་དོ་ཧ་སྐོར་གསུམ་པར་པུ་བ་བློ་གྲོས་སེང་གེའི་ཊཱི་ཀའི་སྟེང་ནས་ཟབ་བཤད་དང༌། ཕྱག་ཆེན་ལྔ་ལྡན་དང་ཡི་གེ་བཞི་པའི་ཁྲིད། རྒྱབ་ཆོས་སུ་གྲུབ་པ་སྡེ་བདུན། ཨ་མ་ན་སིའི་ཆོས་སྐོར་མཻ་ཏྲི་པ་ལས་བརྒྱུད་པའི་རྒྱ་གཞུང་ཉེར་བཞིའི་ལུང༌། ཡེ་ཤེས་མགོན་པོ་ཕྱག་བཞི་པའི་དབང་སྒྲུབ་སྐོར་མ་ལུས་པ་དང་སྟག་ལུང་པའི་དཀའ་བརྒྱུད་གསེར་འཕྲེང་གི་ལུང་རྣམས་གསན། འདི་སྐབས་རྗེ་དྲུང་ཀུན་དགའ་རྒྱལ་མཚན་པ་དང༌། རྗེ་བྲག་དམར་བ་གཉིས་ཀྱང་ཕྱགས་ཕྱིར་ཡོད་ཅིང་སྟག་ལུང་ངག་དབང་གྲགས་པ་ལ་དཀའ་འགྲེལ་གསན་ནོ། །
དེར་སྟག་ལུང་ངག་དབང་གྲགས་པས་ས་སྡེ་ལ་གཙོ་བོར་དྲི་མལ་གནང༌། གཞན་ཡང་འདུལ་མངོན་སོགས་ནས་རིག་གནས་ཕྲ་མོའི་བར་ལ་ཉིན་རེ་བཞིན་དུ་གང་དྲི་བ་གནང་བའི་ཚིག་དེས་ཇ་གྲལ་དེ་འཁྱོངས་པས་ཐུགས་གཏིང་ནས་དགེས། ག་རེ་ཡོན་གནས་ཀྱི་མཆོག་དམ་པ་རང་ཞིག་འདུག་གོ་གསུང༌། གོས་དར། གསེར་བརྟུལ་མ་ཞོ་བརྒྱད་ཅུ་རྣམས་ཀྱི་གནང་སྦྱིན་མཛད། སྟག་ལུང་གི་གྲྭ་ནང་གླིང་པ་ཀུན་ལ་ཡང་འདི་འདྲའི་དགེ་བའི་བཤེས་གཉེན་ལ་རྙེད་པ་དར་ཁ་རེ་ཐེངས་ན་ཡང་འཁོར་བ་མཐའ་ཅན་རང་དུ་སྣང་ངོ་གསུངས་པས། གོས་དར་བསམ་གྱིས་མི་ཁྱབ་པ་རི་སྤུངས་པ་ཙམ་གྱི་འབུལ་བ་དང༌། གསེར་བརྟུལ་མ་རང་འབུལ་མི་མང་པོ་བྱུང་བས། ཚུར་ལམ་གླང་ཐང་དུ་ཕེབས་ཕྲལ་སྟག་ལུང་པའི་ལྟོ་དཀར་གོང་མ་བ་དར་ཡུལ་ནས་བོས་ཏེ། ཐུགས་དམ་དུ་འཕགས་པ་བརྒྱད་སྟོང་པ་ཕྲེང་བ་ཅན་རྔོག་འགྱུར་དེ་ཡི་གེ་གཟབས་བྲིས་རང་གིས་རྒྱ་ཤོག་ལ་བཞེངས་པ་གནང་ནས།
དྲུང་ཡིག་ཆོས་རྒྱན་པ་རང་གིས་ཆེད་དུ་གཏང་བའི་ཞུས་དག་ཀྱང་མཛད་པའི་དཔེ་བྲལ་དེ་བསྒྲུབས་ཤིང༌། དགུན་ཆོས་ལ་ནཱ་ལེནྡྲར་ཕེབས། རྫོང་ཆུང་དུ་བཞུགས་གནས་གནང༌། བྱེད་པའི་ཚོགས་པ་རྣམས་ཀྱིས་ཆོས་ཁྲི་ཁར་རིགས་ལུང་བཙུགས། གཞི་བྱེད་ཀྱི་ཚོགས་པ་ཡོངས་ལ་ཐུབ་པ་དགོངས་གསལ་དང༌། སྡོམ་གསུམ་རབ་དབྱེའི་སྤྱི་ཆོས་སྔ་ཕྱི་ལ་གསུངས་ཤིང༌། འདུ་ཁང་དུ་སྒྲུབ་ཐབས་བརྒྱ་རྩའི་རྗེས་གནང་གནང༌། དེར་ནཱ་ལེནྡྲ་པ་ཚོས་གདན་སའི་ཞུ་འབུལ་ནན་བསྐྱེད་མཛད་ཀྱང་ཞལ་བཞེས་མ་གནང་ཞིང༌། དྲིན་ཅན་སྤྱང་ལུང་པ་དང༌། ཀྲོག་མཁར་ནང་སོ་རྡོར་མགོན་པ་མདུན་གྲོང་པའི་སྐུ་ངོ་རྣམ་པས་གསོལ་བ་བཏབ་པས་ཚེ་དཔག་མེད་གྲུབ་པའི་རྒྱལ་མོའི་ཚེ་དབང་ཚེ་ཁྲིད་རྣམས་གནང་བ་ལ།
བྱེད་པའི་རྗེ་ཀུན་དགའ་རྒྱལ་མཚན་པ་དང༌། རྗེ་བྲག་དམར་ཀུན་དགའ་ཚེ་འཕེལ་བ། དྲུང་ནས་རྣམ་པ་བཞི་རྣམས་ལ་ཡང་གནང༌། དེར་རག་མའི་ནང་ལ་གནང་ནས་བདེ་ཆེན་གྱི་ཕུག་ལ་བྱས། རུ་དགོན་སར་ནས་བརྒྱུད་ཕེབས་དུས་ཆིབས་བརྡབས་ཀྱི་རྣམ་པ་ཞིག་གིས། ཡར་ལམ་པཎ་ཆེན་རིན་པོ་ཆེའི་ཕྱག་གཡོན་པ་ཞག་འགའ་མ་བདེ་བའི་ཚུལ་བསྟན་ཏོ། ། དེར་གསེར་མདོག་ཅན་དུ་ཕེབས་འཕྲལ་ལྕགས་མོ་ཕག་གི་ལོ་དགུང་གྲངས་དྲུག་ཅུ་རེ་བཞིར་ཕེབས་པའི་དུས་དེར་བྱམས་སྐུའི་ལྡེམ་གཡས་གཡོན་འཇམ་དབྱངས་དང་སྤྱན་རས་གཟིགས་གཉིས་ཀྱི་བཟོ་དང༌། ལྷག་པར་དྲུང་ནས་སློབ་དཔོན་པ་ཚོ་ལ་ངོམ་ངོམ་མཛད་དབུས་ཕྱོགས་ཀྱི་གོས་དར་སྤུས་གཙང་གི་འབུལ་བ་ཡོ་ཕྱོགས་གཅིག་ཏུ་སོག་པ་གནང་ནས། ངེད་རང་གིས་ན་ནིང་མར་ཅིག་ཐོག་མར་ངོ་དྲོ་བའི་ཁ་ཏ་བྱས་ཁོང་རང་གཟིགས་བཀོད་རྣམ་སྲས་འཁོར་ས་གསུམ་མ་དེའི་བྲིས་སྐུ་དེ་བཞེངས། དྲུང་ཇོ་གདན་པ་རྣམ་པའི་ཕྱག་བཟོ་གནང་འདུ་བྱས་པའི་རྣམ་སྲས་ཀྱི་ཕོ་བྲང་དེ་ཡང་བསྒྲུབས།
རྔ་ཆུང་ལྡེ་རི་རི་བརྡུང་བའི་གྲུབ་འབྲས་ཡིན་སྣང་བས། ད་སྟེ་སྟོན་པའི་སྐུ་ལ་འཕགས་པའི་གནས་བརྟན་བཅུ་དྲུག་གིས་བསྐོར་བའི་གོས་སྐུ་ཅིག་བཞེངས་གསུང་ནས། སྤྲུལ་སྐུ་སྨན་ཐང་པ་ཡབ་སྲས་མཆེད་བཅས་ཀྱིས་སྐྱ་རིས་བཏབ་པའི་ཉིན་མེ་ཏོག་གི་ཆར་སིམ་པ་ཞིག་བབས་ཤིང༌། འདི་སྐབས་གོས་ཆེན་མི་ཤ་ཁ་ཞིག་ཚོལ་བ་ལ་རིན་སྤུངས་སེང་གེ་རྩེ་སོགས་གཙང་གི་སྡེ་དཔོན་མཐའ་དག་དང༌། དབུས་ཀྱི་ཡང་ཐུགས་འབྲེལ་ཡོད་པ་ཀུན་ཏུ་བང་ཆེན་གནང་ཡང་རྙེད་དཀའ་བ་ཙམ་བྱུང་རྗེས། གོས་ཆེན་མི་ཤ་ཁ་ཧོར་དུས་རང་ལ་ཕོ་བ་རིས་ཡོད་པ་ཅིག་བྱུང་ནས་སྟོན་པའི་མཆོག་ཟུང་སྟེ། ཤཱ་རིའི་བུ་དང་མཽའུ་གལ། འཕགས་པའི་ཉན་ཐོས་རྣམས་ཀྱི་སྐུ་ཤ་ལ་འབུལ་བ་གནང་ཞིང༌། དེར་སློབ་དཔོན་ཉང་རམ་པས་ཉིན་གཅིག་བླ་བྲང་དུ་ཕེབས་ཞོར་ཅིག་ལ། གོས་སྐུ་འཚེམས་སར་ཕེབས་པས།
ཤཱ་རིའི་བུ་དང་མཽའུ་གལ་གྱི་བུ་གྲུབ་ནས། ཁོང་རྣམས་ཚད་ཚད་གནང་བ་གཟིགས་འཕྲལ་ལ། ད་རང་རེའི་གྲྭ་ས་འདིར་གྲྭ་པ་ཚེག་ངོ་བ་མང་པོ་རང་ཞིག་འཚོགས་པའི་རྟེན་འབྲེལ་ཞིག་བྱུང་འདུག་གོ་གསུངས་པས། ཁོང་དེར་ཚོགས་ཡོད་བཞད་ཆ་བྱས་མོད། ཕྱིས་བརྟགས་དུས་འབྲུམ་པའི་སྐབས་ནད་ལྗོན་ཆེ་བ་དང་ལྕི་བ་རང་ཞིག་གིས་གྲྭ་པ་རྣམས་ལ་འཚེ་བ་མངོན་སུམ་དུ་གྲུབ་བོ། ། དེར་རྡོ་རྗེ་གོས་སྐུའི་བཞུགས་གནས་ཀྱི་གྱེང་ཁར་དུ་མཛད་ནས་གོས་སྐུ་ལེགས་པར་གྲུབ་པའི་ཞལ་དྲོའི་རབ་གནས་ལ་ཤངས་འབྲོང་སྒང་ནས་སྡེ་པའི་བསྙེན་བཀུར་དང༌། བླ་བྲང་ནས་སྤན་པ་མི་མང་ལ་གྲོ་འགྱེད་བཟང་བ་རང་ཞིག་སྩལ་ཞིང༌། བྱ་རྒོད་ཕུང་པོའི་ཆོས་ཁྲིའི་སྟེངས་ནས་ལྷག་གནས་ཀྱི་མེ་ཏོག་འཐོར་བ་གནང་དུས། ནམ་མཁའ་ལ་འཇའ་སྤྲིན་ལེགས་པ་དང༌། མེ་ཏོག་གི་ཆར་ཆེན་པོ་བབས་ཤིང༌།
དེའི་ཉིན་རྒྱ་བར་མདའ་དཔོན་མ་མི་དམངས་བྱིན་གྱི་ཁྲོམ་གནོན་ལ་ཡོད་དུས་ཁོང་གིས་བརྡའ་སྦྱོར་བྱས་ནས། ཤཱཀྱ་ཐུབ་པ་ཟེར་བའི་གྲགས་ཚོད་ཅན་དེ་འདི་འདྲ་ཞིག་ཡོད་སྣང་བས་གཟིགས་ཤིག ལར་པཎ་ཆེན་རིན་པོ་ཆེ་རྒྱལ་བ་བྱམས་པ་དངོས་འདིས་བཀའ་བཀོད་གནང༌། སྤྲུལ་སྐུ་སྨན་ཐང་པ་ཡབ་སྲས་འཇམ་དབྱངས་དངོས་བྱོན་རྣམ་པས་ཕྱག་བཟོ་གནང་བ་ལ། ད་ལྟ་བརྟགས་དུས་ཤཱཀྱ་ཐུབ་པའི་ལྟོ་སྣོད་ཕྱག་ཏུ་ཡོད་པ་དེ་ཆད་འདུག་པས། རང་རེ་སྤན་པའི་མི་དམངས་རྣམས་ལ་ཨེ་དགའ་འམ་བྱས་པས། རྣམ་རྟོག་ཟོས་པ་འགའ་རེ་བྱུང་བའི་གཏམ་རིམ་གྱིས་པཎ་ཆེན་རིན་པོ་ཆེའི་སྙན་དུ་དགོངས་ནས། ག་རེ་བླུན་པོ་གང་ལབ་ཁུངས་ཅི་ཡོང༌། ལར་རང་སངས་རྒྱས་ཏིང་ངེ་འཛིན་ལ་བཞུགས་པའི་ཕྱག་ཏུ་བཞེས་སྣོད་ཅི་ཡོད། ལྷ་སའི་ཇོ་བོ་རིན་པོ་ཆེའི་ཕྱག་ཏུ་ལྷུང་བཟེད་ཕུལ་བའི་རྟེན་འབྲེལ་ལས།
རང་རེ་ཡོ་ཟས་ཕྱིར་ཐོས་བསམ་བསྒོམ་གསུམ་ཡོ་རང་ཤོར་བ་འདི་བྱུང་བ་ཡིན་ནོ། ། གསུང་ཞེས་ནང་པ་སྨན་ཐང་པའི་ངག་ལས་ཐོས་སོ། ། དེ་ནས་དགུན་བཞུགས་ལ་འཇམ་དབྱངས་སྤྱན་རས་གཟིགས་ཏེ་ལྡེམ་གཉིས་ལ་ཡང་རབ་གནས་ཕུལ་ནས། བྱམས་པའི་སྐུའི་གཡས་གཡོན་དུ་བཞུགས་སུ་གསོལ་ཞིང༌། དེ་གཉིས་ཀྱི་སྐུ་ཚད་ལ་པཎ་ཆེན་རིན་པོ་ཆེའི་ཕྱག་ཁྲུ་དྲུག་ལྷག་པ་པད་གདན་དང་བཅས་པ་ཡོད་གྲགས་ཤིང༌། དེ་ལོ་ཡན་ལ་འདུ་ཁང་གསར་པ་ཀ་བ་སུམ་ཅུ་སོ་དྲུག་གིས། ཀ་ཆེན་ཉི་ཤུ་རྩ་བཞིས་བཏེག་པ་ཡང་ལེགས་པར་གྲུབ་བོ། ། རབ་སྦྱངས་མཁྱེན་པའི་ཤིང་རྟའི་ཁ་ལོ་པས། ། ཉེར་དྲངས་ཡོངས་རྫོགས་བསྟན་པའི་ཉིན་བྱེད་ནི། ། གདུལ་བྱ་གླིང་བཞི་མུན་སེལ་དབང་པོའི་ཚུལ། །
རང་རང་སྐལ་བའི་པད་ཚལ་འབྱེད་པར་མཛད། ། རབ་བརྩེའི་དཀྱིལ་འཁོར་རྒྱས་པ་དག་པའི་ཐུགས། ། ཀུན་ལ་སྙོམས་པའི་ཕན་དགོངས་བསིལ་ཟེར་ཅན། ། རིང་ནས་དད་པའི་ཀུ་མུད་རྒྱས་པའི་གཉེན། ། མ་འདྲིས་ལུས་ཅན་ཡོངས་ཀྱི་བློ་མིག་གསལ། ། རྒྱུ་སྐར་བྱེ་བས་བསྐོར་བའི་ཟླ་བ་བཞིན། ། བདག་ཉིད་ཆེན་པོ་སློབ་མའི་ཚོགས་དང་བཅས། ། ཀློང་ཡངས་དབུས་གཙང་དག་པའི་ཞིང་ཁམས་འདིར། ། འགག་མེད་ཡོངས་ཀྱི་གཙུག་ན་ས་ལེར་བཞུགས། ། གང་དག་དྭང་བའི་ཡིད་མཚོ་རྙོག་བྲལ་བར། །
ཁྱོད་སྐུ་སྲས་བཅས་ཆུ་མཚོར་རྒྱུ་སྐར་དཔེ། ། ཡངས་དོག་སྤངས་པའི་སྣང་བའི་གཟུགས་བརྙན་ནི། ། ཕྱི་ནང་རྟེན་ཅིང་འབྲེལ་འབྱུང་ངོ་མཚར་རྨད། ། རབ་བཀྲ་ཆོས་ཀྱི་སྤྱན་ཡངས་གཟིགས་པའི་ཡུལ། ། རབ་འབྱམས་རྒྱལ་བའི་གསུང་མཛོད་མ་ལུས་པའི། ། རབ་ཕྲའི་གནས་ལའང་ཐགས་ཐོགས་མ་མཆིས་པས། ། རབ་མཆོག་མཁྱེན་པའི་རྩེར་སོན་ཁྱོད་ཞབས་མཆོད། ། ཅེས་པཎྜི་ཏ་ཆེན་པོ་ཤཱཀྱ་མཆོག་ལྡན་དྲི་མེད་ལེགས་པའི་བློ་གྲོས་ཀྱི་རྣམ་པར་ཐར་པ་ཞིབ་མོ་རྣམ་པར་འབྱེད་པ་ལས། བསྔགས་པར་འོས་པའི་ཆ་ཤས་འགའ་ཞིག་ལས་རྗེས་སུ་བསྒྲགས་པའི་རབ་ཏུ་བྱེད་པ་ཉི་ཤུ་པའོ།། །། དེ་ནས་དགུང་ལོ་དྲུག་ཅུ་རེ་ལྔའི་སྟེངས་སུ་ཕེབས་པ་ཆུ་ཕོ་བྱི་བ་ལ་གཙུག་ལག་ཁང་དང་འདུ་ཁང་སོགས་ཀྱི་གྱང་རིས་རྣམས་སྨན་ཐང་པ་ཡབ་སྲས་རྣམས་ཀྱིས་བསྒྲུབས་ཏེ།
མདོ་བཀོད་དང་ལྟུང་བཤགས་ཀྱི་སངས་རྒྱས་སོ་ལྔ། སྨན་བླའི་བདེ་གཤེགས་འཁོར་བཅས་སོགས་སངས་རྒྱས་བྱང་སེམས་འབའ་ཞིག་ལས། ཕྱིས་ཇི་ལྟར་འབྱུང་ཡང་མི་ངེས་སོ་གསུང༌། བླ་མའི་སྐུ་སོགས་ཀྱི་རྣམ་པ་གང་ཡང་འབྲི་བ་བཀས་མ་གནང་ཞིང༌། དེ་ལོ་མངའ་རིས་ཀྱི་དབུ་ལེགས་ནས་ཆོས་རྗེ་ཡོན་ཏན་གྲགས་པས་གསེར་ཞོ་གསུམ་གྱི་མཎྜལ་དང་བཅས་གསོལ་བ་བཏབ་ནས། བྱམས་མགོན་དོན་ཡོད་དཔལ་བཟང་པོའི་རྣམ་ཐར་དེའི་ཐུགས་རྩོམ་དང༌། ཕྱིས་གླང་ཐང་སྤྱན་སྔ་སྐུ་མཆེད་ཀྱི་རྣམ་ཐར་ཐུགས་རྩོམ་ཡང་གནང་ངོ༌། ། དེའི་ཕྱི་ལོ་གླང་ལོ་ལ་གྱང་རིས་རྣམས་ཀྱང་ཆེ་ལོང་གྲུབ་ཅིང༌། འདི་སྐབས་རྗེ་དབུས་སྨྱོན་པ་ཤངས་ནས་མཇལ་བ་ལ་ཕེབས། ཞག་བདུན་སྒུགས་སྡོད་གནང་ཡང་སློབ་མའི་སྣོད་བརྟག་ཕྱིར་མཇལ་ཁ་མ་གནང་ཞིང༌།
བཀའ་ལུང་སོགས་ཀྱང་བསྒྱུར་ལེན་གང་ཡང་མ་གནང་བར་བུ་རམ་བསྒར་མ་ཆེན་པོ་ཞིག་གསོལ་དཔོན་བློ་གྲོས་སེང་གེ་ལ་སྐྱོལ་ཤོག་གི་བཀའ་ལུང་གནང་བས། ཁོང་ཞེད་ནས་འགྲོ་མ་ནུས་པར་དགེ་རྒན་ཤཱཀྱ་ཁམས་གསར་ཐོབ་ཐོབ་ཅིག་ཡོད་པས་དེ་བཏང་བས། དེར་དབུས་སྨྱོན་པ་བྱ་རྒོད་ཕུང་པོ་ན་མ་ཎི་བསྐུལ་གྱིན་བཞུགས་སྣང་བའི་ཕྱག་ཏུ་ཕུལ་བས། དེ་འཕྲལ་རང་རྗེ་དབུས་སྨྱོན་པ་རང་གི་ཞལ་དུ་ཤོང་ཚད་ཅིག་བརྫངས་རྗེས། དེ་ན་ཡོད་པའི་ཁྲོམ་ཡོ་ལ་གནང་ནས། བསྒར་མ་ཟོ་ལ་ལོག་རྒྱུག ཨོཾ་ཀྱང་མ་ཎི་པདྨེ་ཧཱུྃ། གསུང་ནས་རྐང་དུང་སྐད་ཆེ་བ་གསུམ་བུས་ནས་གཤེགས་སོང་ཞིང༌། རྐང་དུང་གི་སྐད་པཎ་ཆེན་རིན་པོ་ཆེའི་སྙན་དུ་དགོངས་རེས་བཞིན་རྟོགས་ལྡན་གྲགས་པ་ཅན་ཞིག་ཡོང་རེད་ལན་གསུམ་བཏུད་མར་གསུང༌། འདི་དུས་པཎ་ཆེན་རིན་པོ་ཆེའི་ཞབས་དྲུང་ན་རྗེ་ཁོག་ལུང་པ་བཞུགས་པའི་གསུང་སྒྲོས་ཡིན།
དེ་མཚམས་སྟོན་སེར་འདུ་ཁང་གི་རབ་གནས་གནང་ཞིང༌། བཀའ་ལས། དགེ་འདུན་འདུ་བའི་འདུ་ཁང་གི་རབ་གནས་ཚུལ་ལྡན་མང་ཐོས་རྣམས་ཚོགས་ནས་མཐུན་པའི་གསོ་སྦྱོང་གི་དགའ་བ་ཉམས་སུ་མྱོང་བ་ཞིག་ཡིན་པས། རང་རེ་ཡང་བྱམས་པའི་སྐུ་དང་གོས་སྐུ་ལྷ་ཁང་སོགས་ཀྱི་རབ་གནས་ལ་ཆོས་འཁོར་ཨེན་ཙམ་ཞིག་ཨེ་འགྲུབ་ལྟ་དགོས་ཞེས་བཀའ་ལུང་འབུས་ཙམ་རབ་གནས་དེར་བཞུགས་ཀུན་ལ་གསུང་ཞིང༌། རབ་གནས་གྲུབ་ཉིན་ཆོས་རྗེ་བློ་གྲོས་རྒྱལ་མཚན་པའི་དྲུང་དཔོན་སློབ་རྣམས་ངོར་ནས་ཕེབས་པ་ལ་རྟེན་འབྲེལ་ལེགས་གསུངས་ནས། འདུ་ཁང་ཉིད་དུ་བཞུགས་གདན་གྱི་བཀོད་ཤོམས་གནང་ནས་མཇལ་འཕྲད་སོགས་མཛད་ཅེས། དེ་དུས་ཕྱགས་ཕྱིར་ཡོད་པའི་མངའ་རིས་པ་འགའ་ལས་ཐོས་ཤིང༌། ཆོས་རྗེ་བློ་གྲོས་རྒྱལ་མཚན་པའི་དྲུང་གིས་མངའ་རིས་རང་དུ་མདོ་ཕྱོགས་ཀྱི་གསན་སྦྱོང་ཕར་ཕྱིན་འདུལ་བ་སོགས་ལ་གནང་ཚར་བའི་གསེར་མདོག་ཅན་ཚོར་ཚད་མ་རང་གི་གསན་སྦྱོངས་ལ་ཞབས་གཏད་ཡིན་པའི་ཐུགས་འདུན་གནང་ནས། ཐོག་མར་ཚད་མའི་རྟགས་རིགས་བློ་རིགས་ཀྱི་ཞལ་རྒྱུན་བཞེས་ཤིང་དེ་དུས་ཀྱི་གཏོབ་ཆོས་གྲོགས་ལྡན་རྣམས་མངའ་རིས་པ་ནང་མཐུན་གྱི་དགོངས་པས་མཁས་པ་དོན་ཡོད་པས་ཕྱག་གཡོག་བསྒྲུབ། དེར་དབྱར་གནས་འདུལ་གྲྭར་ཆོས་རྗེ་བློ་གྲོས་རྒྱལ་མཚན་པས་ཀྱང་ཕེབས་ནས།
སྔར་མངའ་རིས་སུ་ཐུགས་གཉེར་གནང་བའི་གྲྭ་ཚང་ཆེན་མོ་བའི་ངག་སྒྲོས་སྟེངས་ནས་བཤད་པ་མཛད་དུས། ནང་པ་རྗེ་རོང་ཆོས་མཛད་པ་ཡང་འདུལ་གྲྭ་ལ་ཡོད་པས། ཁོང་གིས་ཤགས་ཀ་ཕུལ་ནས། ལྷ་ཡུལ་དུ་འདྲེ་སྐད་དེ་འདྲ་མི་གནང་བ་ཞུ། ཉི་ཤུ་དགུ་ལ་གསོ་སྦྱོང་བཅུ་བཞི་པ་བྱེད་པ་ནི། གཞན་དག་འབལ་མོ་དང་ལྷན་ཅིག་གསོ་སྦྱོང་དག་མིན་མ་དག་མིན་བྱེད་པའི་གཏམ་སྐད་ལགས་ཞུས་པས། ཆོས་རྗེ་བློ་གྲོས་རྒྱལ་མཚན་པའི་དྲུང་འཕྲལ་དཔོན་པོ་བློ་མ་གཞི་མཐུན་པའི་ངར་པོ་ཡོད་པས། སྐུ་སྐེད་ནས་བ་སོའི་ཡུ་བ་བྱས་པའི་ཕྱག་ཤན་ཆུང་ཆུང་ཅིག་བཏོན་ཏེ། འདུལ་བ་ཉག་གཅིག་ལ་ཁྱེད་ལས་ངའི་བླ་མ་དཔལ་འབྱོར་བཟང་པོ་མི་མཁས་རིའི་དབུ་བསྙུང་བཞེས་པས། དེར་བཞུགས་ཡོ་ཐུགས་ལྷག་པར་མཛངས་པ་རང་ཞིག་གི་ངང་ལ་གྱེས།
དེར་དེའི་སྔ་དྲོའི་སྟེངས་སུ་མཁས་པ་དོན་ཡོད་པས་པཎ་ཆེན་རིན་པོ་ཆེའི་དྲུང་དུ་བྱོན་ནས་གསོལ་བའི་ཕྱགས་ཕྱི་གནང༌། གསོལ་བ་གྲུབ་འཕྲལ་གསོལ་རྟིང་མའི་གསོལ་ཇའི་སྟེང་དུ། ནང་པ་རྗེ་རོང་པ་ཡང་བྱོན་བྱུང་བས་མདང་གི་སྐྱོར་ཟློས་བྱས། ཁྱེད་མངའ་རིས་ཀྱི་ཆུ་ཀུ་ཅོ་འདོན་ས་ནས་ཡོངས་པ་ཚོ་ལ་ཞེད་དོ་ཟེར་བ་ལ། པཎ་ཆེན་རིན་པོ་ཆེའི་དྲུང་གིས་བཀའ་བཀྱོན་མཛད། རང་ཕལ་པ་ནང་གི་ཁ་འཆལ་ཡུལ་གཉེན་པོ་ལ་སྤོབ་ཏོལ་བྱེད་པ་ཧ་རང་ཆེ། ངས་རྒྱལ་ཁམས་ཆུ་བཞིན་བསྐོར་ཡང་དཔོན་གཡོག་གི་ཤན་ཕྱེད་པ་གློ་བོ་སྨོན་ཐང་རང་གཅིག་པོར་འདུག་གོ ། མཁས་བཙུན་དཔལ་འབྱོར་བ་ཟེར་བ་དེ་ཀུན་པའི་ཐུགས་ལ་འདུལ་བ་ལུང་བཞུགས་ཟེར་བས། ཆོས་རྗེ་པ་གསུང་བ་ཡང་མང་མོད། རང་རེའི་འདི་ན་མདོ་རྩའི་འགོ་ཞབས་གཙང་སིང་ངེ་བ་ཡང་བློ་ལ་ཐོན་པ་ཡང་དཀའ་བར་འདུག་གོ །
འོན་ཀྱང་སྔོན་སློབ་དཔོན་མི་ཉག་པའི་བློ་ལ་འདུལ་བ་རྒྱ་ཆེར་འགྲེལ་བྱང་པོ་ཡོད་པས་ང་རྒྱལ། ངེད་རང་ལ་དྲུང་པ་ཆོས་རྗེར་འབོད་པས། འདུལ་བ་རང་ལ་ང་རང་མཁས་སྙམ་ནས་ཉན་དུས། དྲུང་པ་ཆོས་རྗེའི་བཤད་པ་དེ་ཐོས་ཙ་ན་ངའི་བློའི་རྒྱ་ཆེར་འགྲེལ་དེ་ཡི་གེ་ནག་ཐམ་ཐམ་དེར་རེད་ཟེར། ད་གཟོད་ངེད་རང་ལ་དག་པ་འདྲོངས་པ་ཡིན་ནོ། ། དཔེ་དེ་བཞིན་ལུང་སྡེ་བཞི་ཡང་ཡི་གེར་ཀ་བཞུགས་ལས་ཆེ་ནའང༌། རྒྱལ་བའི་བཀའ་དྲི་མ་མེད་པ་ཐུགས་ལ་མངའ་བ་ངོ་མཚར་ཏོ། ། གསུང་ཞེས་མཁས་པ་ཆེན་པོ་དོན་ཡོད་པ་ལས་དངོས་སུ་ཐོས་སོ། ། དེར་ནཻ་གུའི་ཁྲིད་ཀྱི་གསོལ་བཏབ་དང༌། ད་ལྟའི་ནཻ་གུའི་བརྒྱུད་འདེབས་འདི་ཡང་ཆོས་རྗེ་བློ་གྲོས་རྒྱལ་མཚན་པས་ཀ་དེ་དུས་གསོལ་བ་བཏབ་ནས་གནང་བ་ཡིན་ནོ། །
ཁྲིད་ལ་རྗེ་དྲུང་གཏིང་སྐྱེས་ནས་སྐུ་མཆེད་གསུམ་དང༌། རྗེ་བྲག་དམར་བ། སློབ་དཔོན་རྣམ་པ་བཞི་སོགས་དྲག་པ་ཀུན་ཡོད་ཅིང༌། ཁྲིད་གྲོལ་རྗེས་ནཻ་གུའི་དབང་རྣམས་གསོལ་བཏབ་གནང་བས་པཎ་ཆེན་རིན་པོ་ཆེའི་ཞལ་ཀུར་གྱི་ཚུལ་གྱིས། ནཻ་གུ་དབང་ལ་ཚོགས་འཁོར་བཟང་པོ་དང༌། གསེར་གྱི་མཎྜལ་དགོས་ཟེར་བ་ནི་འདུག་གསུངས་པས། དེ་ཉིན་ཆོས་རྗེ་བློ་གྲོས་རྒྱལ་མཚན་པ་ལ་ཉ་རི་དགའ་བདེ་བས་བཞེས་སྤྲོ་སྣ་ཚང་དང༌། ཤ་སྐམ་གཙང་ཁོག་པ་མང་པོ་ཕུལ་བ་རྣམས་དང༌། གསེར་ཐིག་པོ་ཞོ་བཅུ་གསུམ་འགོད་པ་ཅིག་རྣམས་བཀོད་ནས། བསྐྱར་ཞུས་ཕུལ་བས་ཞལ་གྱིས་བཞེས།
སྒྱུ་ལུས་དབང་མོ་ཆེ་དང་ཆོས་དྲུག་སོ་སོའི་བཀའ་དྲུག་ཙམ་སྩལ་ཞིང༌། ཚོགས་འཁོར་ནི་མ་གནང༌། མཚོན་བྱེད་བུར་རྡོག་རེ་བཀྱེ་ཞེས་གཏམ་དུ་སྒྲོག་གོ ། དབང་ལ་རྗེ་བློ་གྲོས་རྒྱལ་མཚན་པ། རྗེ་ཀུན་དགའ་བཀྲ་ཤིས། འཕན་ཡུལ་གྱི་དགའ་མོ་ཆོས་མཛད་པ། པུ་རངས་པ་དཔལ་ལྡན་བློ་གྲོས། གློ་བོ་བ་ཡིན་པའི་དབུས་ཕྲུག་ཏུ་མིང་གྲགས་པ། དྲིལ་བུ་བསམ་སྡིངས་པའི་བླ་མ་རྟོགས་ལྡན་པ། སྤན་རྒྱ་རྒན་པའི་མི་ངོར་བྱེད་པའི་བཀའ་བཅུ་པ་ཆོས་དཔལ།
དྲུང་ཡིག་ཆོས་རྒྱན་པ་རྣམས་ཡིན་ཟེར་ཞིང༌། གཙང་དབུས་གཉིས་སུ་སྔ་ཕྱིར་ནཻ་གུའི་ཁྲིད་གྲངས་མེད་སྩལ་ཀྱང༌། ཁྱི་ལོ་རྒྱ་མར་ལན་གཅིག་དང༌། དེ་དུས་ལས་དབང་བཀའ་ནི་གཏན་མ་གནང་ཞིང༌། གཙང་དུ་ཤངས་པའི་གསེར་ཆོས་ལྷག་མ་བཞི་ཡང་མ་གནང་ངོ༌། ། དེས་ན་རྗེ་བྲག་དམར་བས་ནཻ་གུའི་བཀའ་བྱིན་རླབས་རྣམས་ལྕགས་སུ་ཆོས་རྗེ་མོན་རྫོང་པ་ལ་གསན་དུ་ཕེབས་ཤིང༌། རྗེ་སེམས་དཔའ་བྲག་དཀར་བས་རྣལ་འབྱོར་གྱི་དབང་ཕྱུག་ཛྙཱ་ན་སཱ་ག་ར་ལས་གསན་དགོས་པ་བྱུང་བས་མཚོན་ནོ། ། ནཻ་གུའི་ཆོས་རྣམས་གྲོལ་རྗེས། ཆོས་རྗེ་བློ་གྲོས་རྒྱལ་མཚན་པས་གསོལ་བཏབ་གནང་ནས། དུས་འཁོར་གྱི་དབང་སོགས་གནང་བའི་སྤྱི་བཤད།
རྗེ་དུས་ཞབས་པའི་གསུང་སྒྲོས་དཔེ་རིས་རྣམས་ཀུན་མཁྱེན་བུའི་ངེས་དོན་སྙེ་མའི་སྟེངས་སུ་སྦྱར་བའི་རྒྱས་བཤད་གནང༌། དཀྱིལ་འཁོར་བྲི་བ་ལ་དགོངས་པས། པཎ་ཆེན་དཔལ་ལྡན་ཚུལ་ཁྲིམས་པ་ངོར་ན་བཞུགས་པ་ལ་རྗེ་བློ་གྲོས་རྒྱལ་མཚན་པས་བཀའ་ཤོག་གནང་ནས་འབོད་མི་དང་ཆིབས་སུ་ཡང་གནང་ནས་ཕེབས། དེ་ཕྱིན་དུས་འཁོར་གྱི་ས་རིས་སྐོར་མགོ་སོགས་པཎ་ཆེན་དཔལ་ལྡན་ཚུལ་ཁྲིམས་པས་མཛད། དེར་ཤིང་ཕོ་སྟག་གི་ལོ་ཤར་བ་པཎ་ཆེན་རིན་པོ་ཆེ་དགུང་ལོ་རེ་བདུན་ཕེབས་སྐབས་དེར། རྗེ་བློ་གྲོས་པའི་དྲུང་ཞྭ་ལུ་རི་ཕུག་ཏུ་ཆོས་རྗེ་མཁྱེན་རབ་པ་ལ་ཡོ་གའི་དབང་གསན་པ་ལ་གློ་བུར་དུ་ཕེབས་རྗེས། དུས་འཁོར་གྱི་རྡུལ་མཚོན་འདུ་ཁང་གསར་པར་བདག་གི་ཡོངས་སུ་འཛིན་པའི་བཤེས་གཉེན་མཁས་པའི་མཁས་པ་མཁས་མཆོག་དཔལ་ལྡན་ཚུལ་ཁྲིམས་པའི་ཞལ་སྔ་ནས་ཀྱིས་ཕྱག་གཉིས་ཀའི་འཕྲུལ་གྱིས་ལེགས་པར་འབྲི་བ་གནང་བས། སྤྲུལ་སྐུ་བི་ཤྭ་ཀརྨའི་ངོ་བོར་གྱུར་པ་ནང་པ་སྨན་བླ་དོན་གྲུབ་པ་ཡང་ཐུགས་ཧ་ལས་པར་གྱུར་ཀྱང༌། མཚན་ཉིད་སྐད་ཀྱི་ཆགས་སྡང་མཁན་རྣམས་ཀྱིས་འཕྱས་འདོགས་པའི་ངག་ཚིག་སྒྲོག་པ་བྱུང་ངོ༌། ། དེ་དུས་དུས་འཁོར་བདག་པོ་ཆེན་པོའི་དབང་གི་མཐར་ཐུག་པ།
རྒྱུད་འགྲེལ་ཡོངས་རྫོགས། གཞན་སེམས་འགྲེལ་གཉིས་དང་བཅས་པའི་བཤད་པ་མཐའ་ཆོད་གནང་རྗེས། ཉུང་བསྡུས་ལ་སྦྱོར་བ་ཡན་ལག་དྲུག་པ་གནང་བས། སློབ་དཔོན་ཚལ་པ་རིན་ཆེན་རྒྱལ་མཚན་པའི་དྲུང་སྔ་བར་བཞེངས་ནས་པཎ་ཆེན་རིན་པོ་ཆེའི་དྲུང་དུ་ཕེབས། ག་རེ་ངེད་ལ་མི་ཤིས་པ་ཨེ་ཡིན། དུ་བས་ནང་ཆུང་གང་བ་བྱུང་བས། བྱིན་རླབས་ཞུར་འོངས། ཞུས་པས། པཎ་ཆེན་རིན་པོ་ཆེས་བཞད་མོ་གནང༌། ངེད་རང་མཚན་ཉིད་པ་སྐམ་པོ་རང་ཡིན།
དེ་ཐུགས་དམ་ལགས་མོད་གསུངས་པས། ཡ་ཅི་སོ་མ་སོང་བའི་ཟར་ཟིར་ཞིག་ནི་འདུག་ཅེས། པཎ་ཆེན་དཔལ་ལྡན་ཚུལ་ཁྲིམས་དངོས་ཀྱི་གསུང་ལས་རྣ་བར་སོན་པའོ། ། དེ་ནས་རྗེ་བྲག་དམར་བས་ཞུ་བའི་གཙོ་བོ་གནང་བས། གསང་འདུས་འཕགས་སྐོར་གྱི་དབང་རྒྱུད་རིམ་ལྔའི་ཕྱག་ཁྲིད་རྣམས་ཀྱང་སྩལ་ལོ། ། དེ་ལོ་དཔྱིད་ཆོས་སྲེད་ཁ་སྦེད་བཏེག་ཅིང༌། དེར་དཔོན་ས་བདག་ཆེན་མའི་དྲུང་ལ་སྦྱོང་རྒྱུད་ཀྱི་དཀྱིལ་འཁོར་བཅུ་གཉིས་ཀྱི་དབང་བསྐུར་གནང་ནས། རྣར་ཐང་པས་ཟླ་ཕྱེད་ཕོག་ཅིག་ཕུལ། ཆུ་མིག་ཏུ་བཞུགས། དེའི་རིང་སྒྲོལ་མ་ཉེར་གཅིག
རྣམ་དག་གཙུག་གི་ནོར་བུའི་ལུགས་ཀྱི་དབང་རྗེས་གནང་ཚོགས་ལ་སྩོལ་བར་མཛད་ནས། དབྱར་གནས་ལ་གསེར་མདོག་ཅན་དུ་ཕེབས་པས། སླར་རྣལ་འབྱོར་དབང་ཕྱུག་དབུས་སྨྱོན་རུས་པའི་རྒྱན་ཅན་ཞབས་དྲུང་དུ་བྱོན། ལས་ཅན་གྱི་གདུལ་བྱར་གཟིགས། ལམ་འབྲས་ཞག་བདུན་མ་དང༌། རྒྱུད་ཀྱི་རྒྱལ་པོ་དཔལ་བརྟག་པ་གཉིས་པ་སོགས་སྩལ། དེ་དུས་རྗེ་དབུས་སྨྱོན་པས་ཨ་ཡ་སྤྲང་པོའི་ཁང་པར་གནས་ཚང་གནང༌། དེར་ཆོས་ཀྱི་ཡོན་དུ་ཇ་ཉག་རེ་ལ་ཇ་སིགས་རེའི་གཟུགས་བཅོས་པའི་སིག་མ་བཅུ་གསུམ། ལྷ་ས་ཞོའི་གསེར་ཞོ་བཅུ་གསུམ་སོགས། བཅུ་གསུམ་མཚན་པ་བཅུ་གསུམ་གྱི་འབུལ་བ་མཛད་ཅེས།
རི་དྭགས་ཀྲྀཥྞ་ས་རའི་པགས་པ་ཞིག་བཏིང་བའི་ཁར་རྗེ་གྲུབ་ཐོབ་དབུས་སྨྱོན་པ་རང་གི་དབུ་རལ་བཀྲམས། དེའི་སྟེང་དུ་པཎ་ཆེན་རིན་པོ་ཆེའི་ཞབས་གཉིས་བཞག་ནས། ཡུན་རིང་དུ་སྨོན་ལམ་འདེབས་པ་གནང་ཞིང༌། བརྟག་གཉིས་ཀྱི་བསྡུས་དོན། དབུ་མའི་ལྟ་ཁྲིད། རྣམ་ཐར་བསྟོད་པ་དགེ་ལེགས་ཀུན་འབྱུང་མ་ཡང་བསྐུལ་བར་མཛད། པཎ་ཆེན་རིན་པོ་ཆེས་དབུས་སྨྱོན་རྡོ་རྗེ་བདུད་འདུལ་ཞེས་མཚན་དུ་གསོལ་ཞིང༌། ཕྱིར་ལམ་སྨྱུག་ལའི་མི་གཅོད་གནང་བས་བར་ཆོད་ཀྱི་གཡུལ་ལས་ཡོངས་སུ་རྒྱལ་ཏེ་གྲགས་པས་འཛམ་གླིང་མ་ལུས་པ་ཁྱབ་པར་གྱུར་ལ། ཕྱིས་པཎ་ཆེན་རིན་པོ་ཆེའི་ཞལ་སློབ་ཆེ་ཕྲ་ཡོངས་ཀྱིས་བླ་མར་བཀུར་ཞིང་ཞབས་ཀྱི་པདྨོ་སྤྱི་བོས་མཆོད་པར་བགྱིད་དོ། ། སླར་པཎ་ཆེན་རིན་པོ་ཆེ་དགུང་ལོ་བདུན་ཅུ་དོན་ལྔའི་སྐབས་སུ་ཕེབས་དུས་ཀྱང་གླང་ཐང་ཚོར་མཇལ་བ་ལ་ཕེབས།
ལམ་སྐོར་ཕྱི་མ་བརྒྱད་གསན་ཞིང༌། བསྡུས་དོན་གྱི་ཡི་གེ་ཡང་ཞུས། དེ་དུས་དྲུང་ཆེན་སངས་རྒྱས་སེང་གེ་བ་དང་དྲུང་ཡིག་ཆོས་རྒྱན་པ་སོགས་ཕྱག་གཡོག་ཀུན་ལ་བྱིན་རླབས་ཞུ་བ་གནང་ཞེས་བརྫུན་མེད་ལས་ཐོས་སོ། ། ཚུལ་གནས་ཐོས་པའི་ལང་ཚོ་རྒྱས་པའི་བཞིན། ། ཆོས་ཅན་དག་པའི་དབྱིངས་ཀྱི་མཛའ་བོ་པ། ། ལེགས་བཤད་གཏམ་གྱི་སྐྱེས་ལ་མངོན་སུམ་དུ། ། དགའ་བའི་མཛུབ་མདངས་མི་གཡོ་སྲིད་འདིར་སུ། ། ཆེན་པོའི་ཁེངས་པས་སློབ་གནས་སྤངས་པའི་དཔེ། ། རྒྱ་ཆེན་ཡི་གེའི་ངལ་བས་ཡིད་གཡེངས་པ། ། སྣ་ཚོགས་རང་གཞན་བརྗོད་ཚིག་འཁྲུལ་པའི་བློའི། །
མུན་པའི་ཀློང་དེ་མཁས་པའི་སྒྲོན་མེས་བསལ། ། ཡིག་འབྲུའི་ཚོགས་པས་སེམས་མགུ་དྲེགས་ལྡན་རྣམས། ། ལུང་རིགས་གཞལ་བྱས་དཔྱད་ཚེ་སྨྲ་བ་བྲལ། ། ཅི་ལབ་ཁུངས་ཀྱིས་ཕོངས་པའི་ཟོལ་སྦྱོར་ནི། ། བསྒྲུབས་ལ་གཞོལ་བར་འདོད་པའི་ཚིག་གིས་སྒྲིབ། ། དཔྱོད་ལྡན་རིགས་པའི་མཚོན་ཆའི་འཁོར་ལོ་པ། ། ལུང་ཚིག་བརྩོན་པའི་ཆོས་གྲྭ་ཆེར་བཞུགས་ནས། ། རྣམ་འགྱུར་མི་འདྲའི་རང་གཞན་གྲུབ་མཐའི་སྲོལ། ། དགག་བསྒྲུབ་ཚུལ་བརྒྱ་ཤེས་དེ་མཁས་པ་ཡིན། ། བསྒྲུབ་དང་སུན་འབྱིན་རིགས་པའི་ང་རོ་པ། །
གསང་སྔགས་བཟླས་པའི་ནུས་མཐུ་མངོན་གྱུར་པ། ། གནས་དོན་ཕྱག་རྒྱ་ཆེ་ལ་དབང་བསྒྱུར་བ། ། ཁྱེད་ལ་མཚན་དུ་ཇི་ལྟར་སྦྱོར་མ་ཤེས། ། རྒྱ་ཆེན་གཙུག་ལག་རྒྱལ་བའི་སྐུ་གཟུགས་དག ། དཔེ་བྲལ་བསྒྲུབས་པའི་མཛད་པས་སྐྱེ་དགུ་ཚིམ། ། གསུང་གི་བདུད་རྩིས་མཁས་རྣམས་ཡིད་མགུ་ཞིང༌། ། རྟོགས་པའི་གཟི་ཡིས་གྲུབ་བརྙེས་རལ་པའི་རྩེར། ། ཁྱོད་ཞབས་བཀོད་པའི་ཟིལ་ཆེན་ཨེ་མ་ཧོ། ། ཞེས་པཎྜི་ཏ་ཆེན་པོ་ཤཱཀྱ་མཆོག་ལྡན་དྲི་མེད་ལེགས་པའི་བློ་གྲོས་ཀྱི་རྣམ་པར་ཐར་པ་ཞིབ་མོ་རྣམ་པར་འབྱེད་པ་ལས། མཁས་པ་དང་གྲུབ་པའི་དཔལ་འཛིན་པའི་སྐབས་ལས་རྗེས་སུ་བསྒྲགས་པའི་རབ་དུ་བྱེད་པ་ཉི་ཤུ་རྩ་གཅིག་པའོ།། །།
དེར་དགུང་ལོ་རེ་བརྒྱད་ཀྱི་སྟེངས་སུ་སོན་པ་ཤིང་མོ་ཡོས་ཀྱི་ལོ་གསར་ལ་ཆོས་ཀྱི་འཁོར་ལོ་རྒྱ་ཆེན་པོ་བསྐོར་བའི་དགོངས་པའི་དབང་ལས། སྟག་ལོ་ནང་དུ་སྡེ་སྣོད་འཛིན་པའི་བཤད་གྲྭ་མ་ལུས་པར་སྙན་གསན་གྱི་ཞུ་འཕྲིན་ཡི་གེར་བཀོད་པའི་བྱ་མ་རྟའི་ཚོགས། ཤར་ནུབ་ལྷོ་བྱང་དབུས་དང་ལྔར་འབྱེད་པ་གནང་ཞིང༌། སླར་ཡང་ཡོས་ལོ་དེ་ཉིད་ཀྱི་རྟ་ཟླའི་གྲལ་ཚེས་དཀར་བ་ནས་དབུ་འཛུགས་པར་དགོངས་ཀྱང༌། རྒྱུ་སྐར་གྱི་དབང་དང་གསོ་སྦྱོང་གི་དུས་མཚམས་ལ་བརྟེན་གནམ་གང་གི་ཉིན་ནས་དབུ་ལེགས་པར་བཙུགས་ཏེ། དེ་ཡང་ཐོག་མའི་ཉི་མ་དེ་ཉིད་ལ་གཞི་བཞུགས་ཕྱོགས་ནས་འདུས་པ་དང་བཅས་པའི་དགེ་སློང་གི་དགེ་འདུན་སྡེ་སྣོད་འཛིན་པ་ཚུལ་ལྡན་མང་ཐོས་དེ་དག་གི་གྲལ་དབུར་གདན་སེང་གེའི་ཁྲིར་བརྟེན་པར་བཞུགས་ཏེ། དུས་བཟང་གི་གསོ་སྦྱོང་གི་རིམ་པ་སྔོན་ཆད་ཡོངས་སུ་གྲགས་པ་སྤྱི་ལས་ཁྱད་པར་དུ་གྱུར་པ། གང་འདུལ་བ་ཉིད་ཀྱི་ལག་ལེན་ལས་འོངས་པའི་ལེགས་པར་ཕྱེ་བའི་སྲོལ། གངས་ཅན་གྱི་འདུལ་བ་འཛིན་པ་ཆེན་པོ་དག་གི་རྣ་བའི་སྤྱོད་ཡུལ་དུ་མ་གྱུར་པའི་བཀྲ་ཤིས་པའི་གསོ་སྦྱོང་གིས་དགེ་མཚན་གྱི་མཛད་པ་ཁྱད་པར་ཅན་གྱི་སྒོ་དབྱེ་བར་སྣང༌། དེ་ནས་ཆོ་འཕྲུལ་གྱི་ཡར་ཚེས་ནས་བཟུང་སྟེ།
ཞག་ཉེར་གཅིག་གི་རིང་ལ་དཀོན་མཆོག་གི་རྟེན་བྱམས་སྐུས་གཙོ་མཛད་པའི་སྤྱན་སྔར་དར་གྱི་ལྷབ་ལྷུབ་ཕྱེ་མའི་ཕུར་མ་དང༌། གདུགས་དང༌། རྒྱལ་མཚན་དང༌། བ་དན་གྱི་ཁྱད་པར་བཅུ་ཕྲག་རེ་དང༌། མེ་ཏོག་དང་དྲི་དང༌། ཁལ་ལྔ་བཅུ་ཙམ་གྱི་ཞལ་ཟས་ཟུང་གིས་ཐོག་དྲངས་པའི་ལྔ་བརྒྱ་ཙམ་དང༌། དཀར་མེའི་ཕྲེང་བ་ཉིན་མཚན་འཁོར་ཡུག་ཏུ་བརྒྱ་རྩ་རེ་དང༌། མཚན་ཐོག་ཐག་མར་མེའི་རྒྱལ་མཚན་བརྒྱ་ཕྲག་གཉིས་དང༌། གཞན་ཡང་རོལ་མོའི་བྱེ་བྲག་སྣ་ཚོགས་རྣམས་ཀྱིས་བཀུར་སྟི་དང༌། བླ་མ་དང༌།
རི་མོ་དང༌། ཞེ་ས་དང་ཕུ་དུད། དུས་སོ་སོ་བ་རྣམས་སུ་མཆོད་འབུལ་དུ་བགྱིས་ཤིང༌། འདུས་པའི་དགེ་འདུན་གྱི་ཚོགས་རྣམས་ལ་སྤྱི་ཟོའི་ནས་ཁལ་སྤུས་དག་མ་གཉིས་རེའི་ཕོགས་དང༌། དབུ་གཞུང་ཐོན་གསུམ་གྱི་བསྙེན་བཀུར་བཟང་པོ་དང༌། མང་ཇ་ཞག་ཉི་ཤུ་རྩ་གཅིག་ལ་ཟུར་ཆོས་པ་དང༌། གཞུང་ལུགས་རབ་འབྱམས་སྨྲ་བ་བརྒྱ་ཕྲག་ལྷག་ཙམ་ལ་གསོལ་ཇ་གང་བཟང་རེའི་སྦྱོར་སྟེངས་སུ། ནང་རེ་བཞིན་ཆོས་ཀྱི་བགྲོས་པ་སྒོ་དུ་མ་ནས་གླེང་བ་དང༌། ཚོགས་སུ་མང་ཇ་ཟུང་དུ་སྦྲེལ་བ་ལ་མང་ཇ་སྔོན་མ་ལ་ཁལ་བཅུ་དང༌། ཕྱི་མ་ལ་ཁལ་ལྔ་བཏབ་པ་དང་བཅས་པའི་བསྙེན་བཀུར་སྔོན་དུ་འགྲོ་བས།
དེར་འདུས་པའི་ཚོགས་གྲངས་སུ་བགྱིས་པ་སྟོང་བརྒྱད་བརྒྱ་ཙམ་དང༌། ཟུར་ཆོས་དང་གཞུང་ལུགས་རབ་འབྱམས་སྨྲ་བ་བརྒྱ་ཕྲག་ཙམ་དང༌། རིགས་གྲྭ་དང་ལུང་གྲྭ་ཆེན་མོར་གཏོགས་པ་སུམ་བརྒྱ་ཙམ་དང༌། དེ་ལྷག་གཞུང་འཛིན་གྱི་མཐར་བརྟེན་ནས་བྱོན་པ་རིགས་གྲྭ་ལུང་གྲྭ་སོ་སོར་མ་ཕྱེ་བ་རང་རང་རྣམ་པར་དཔྱོད་པས་ཕྱེ་བའི་བཤད་པ་བགྲོས་གླེང་རྣམས་གང་དགར་མཛད་ཅིང༌། ཁྲོམ་ཚོགས་ཚོམ་བུ་རིགས་སུ་བཞུགས། ཚོགས་སུ་ལུང་རིགས་བརྡ་སྤྲོད་ལ་བློའི་སྤོབས་པ་ཐོབ་པ་ཤ་སྟག་གིས་ཉིན་ཐོག་ཐག་བཤད་པའི་ཚུལ་རྒྱ་ཆེན་པོས་དུས་འདའ་བ་དང༌། མཚན་ཐོག་ཐག་བགྲོ་གླེང་ལ་བཞེངས་ནས་མཐའ་གཅོད་པའི་རིགས་པའི་འཕེན་ལེན་འཁོར་ཡུག་ཏུ་གནང་བའི་དབང་པོའི་ཚུལ་ཉིད་དུ། གྲལ་དབུ་ལ་པཎ་ཆེན་རིན་པོ་ཆེ་ཉིད་འབྲེལ་མེད་དུ་བཞུགས་ཤིང༌། ཡར་ཚེས་ཀྱི་གྲལ་ཚེས་གསུམ་པ་ལ་སྤན་རྒྱ་རྒན་ནང་པས་ཐོག་མའི་འཛུགས་སྟོན་ལེགས་པར་ཞུས་ཤིང༌། དེའི་ཕྱི་ཉིན་ནས་བརྩམས་ཏེ།
ཚེས་བཅུའི་བར་དུ་སྡེ་སྣོད་འཛིན་པའི་བཤེས་གཉེན་རྣམ་དཔྱོད་ཀྱི་ཟུར་ཐོན་པ་དག་ཆོས་ཀྱི་ཁྲི་བཤམས་པ་གདུགས་དང་རྒྱལ་མཚན་བསྒྲེང་བའི་སྟེངས་སུ་འཁོད་དེ། ཉི་མ་དང་པོ་ལ་སྡེ་བདུན་མདོ་དང་བཅས་པའི་བཤད་པ་དྲི་མ་ཅན་དུ་དགག་ཡུལ་སོ་སོ་ནས་ཚིག་འབྲུ་གཞན་གཞུང་ཇི་ལྟར་བར་བཤད་ནས། དེ་ཉིད་སུན་འབྱིན་པའི་གཏན་ཚིགས་ཀྱི་སྒྲུབ་པ་རོ་གསང་མཐོན་པོའི་འཇོག་ལུགས་གཟེངས་སུ་མཐོ་བའི་བཤད་པ་སྤྲོ་བར་མཛད་ཅིང༌། དེ་ཕྱི་ཉིན་རང་གཞུང་གི་བཤད་བྱ་སྙིང་པོར་ཁས་ལེན་པའི་ངག་ཚིག སྡེ་བདུན་མདོ་དང་བཅས་པའི་དགོངས་པ་ཚད་མ་རིགས་པའི་གཏེར་རྩ་འགྲེལ་དུ་བཀོད་པའི་གཞུང་གི་ཆ་འབའ་ཞིག་པ་བཏུས་པ་རྩ་དམ་དུ་འགོད་པའི་བཤད་ཚོམས་དང༌། ཉི་མ་གསུམ་པ་དང་བཞི་པ་ལ་འདུལ་བ་མདོ་རྩ་དང༌། ཀརྨ་ཤ་ཏཾ་གྱི་རྒྱས་བཤད་རང་བཞེད་དུ་བསྐྱར་ནས། ནང་སེལ་ཕྲ་བའི་ཆ་ལ་རང་གཞན་གྱི་དབྱེ་འབྱེད་ཙམ་གྱི་བཤད་འཕྲོས་སྤེལ་ཞིང༌། ཉི་མ་ལྔ་པའི་ཉིན་དམ་པའི་ཆོས་མངོན་པ་མཛོད་ལ་ཁ་བ་ཅན་དུ་ཕྱིས་ལོག་པར་སྒྲོ་འདོགས་པ་མ་བྱུང་ཡང༌། སྔོན་དུས་བཤད་ཉན་ལྷག་པར་དར་བས་སྒྲོ་སྐུར་དུ་གྱུར་པ་དག་གི་བརྗོད་གླེང་ཙམ་གྱིས་མཚོན་ནས།
རང་ལུགས་དཔྱིས་ཕྱིན་པའི་ལུང་རིགས་རྣམ་དཔྱད་འདི་ལྟར་ཡིན་ཞེས་བསྒྲགས། ཉི་མ་དྲུག་པ་ལ་དམ་པའི་ཆོས་མངོན་པ་ཀུན་ལས་བཏུས་པ་ལ་སྔོན་དང་ཕྱིས་གང་དུ་ཡང་ལོག་པར་བཤད་པ་ཤིན་ཏུ་ཉུང་ཡང༌། འགྲེལ་པ་འགྲེལ་བཤད་བྱིངས་ཆེས་པའི་སྟོབས་ཀྱིས་བཤད་པ་ཟུར་ཐོན་བཤད་ཤེས་པ་བོད་གཞན་གྱི་རྣམ་བཤད་རྣམས་ན་མི་སྣང་བས། གྲུབ་མཐའ་ཟུར་ཕྱིན་པར་འཆད་པའི་རྣམ་བཤད་རྒྱས་པར་འགྲེལ་པར་མཛད་ཅིང༌། ཉི་མ་བདུན་པའི་ཉིན་དབུ་མ་ཐལ་རང་གི་གཞུང་འགྲེལ་གྱི་ཚོགས་རྣམས་ཐད་སོར་བཞག་ནས། ངེས་དོན་བག་ཆགས་ཡོད་པ་རྣམས་ལ་འཆད་ཤེས་པ་སླ་བ་ལྟ་བུ་སྣང་ཡང༌། ཕྱིས་ཁ་བའི་ལྗོངས་འདིར་ངེས་དོན་འཁྱོག་པོར་འདྲེན་པའི་གླེགས་བམ་གྱི་ཚོགས་ཤིན་ཏུ་ཁུར་ལྕི་བས་ནོན་པའི་ལྷད་ཅན་གྱི་ཆ་ལ། གཞུང་དངོས་ཉིད་དཔང་པོར་བཞག་པའི་གནམ་ཐིག་དྲང་པོར་བཏབ་ནས། རྟོག་བཅོས་ཀྱི་རས་མ་འདོར་ཚུལ་ཉིད་ལ་མཐིལ་ཕྱིན་པའི་ལུང་རིགས་རྒྱས་བཤད་འཐེམས་ཆེ་བ་གནང༌། ཉི་མ་བརྒྱད་པ་ལ་སེང་གེ་རྩེ་ཚོ་ནས་བར་སྟོན་བསྒྲུབས་སྟེངས།
བྱམས་ཆོས་རྣམ་པ་ལྔའི་ཚིག་དང༌། ངེས་དོན་གྱི་འགྲེལ་ཚུལ་ཐོགས་མེད་ཀྱིས་བཀྲལ་བ་འདི། ཆོས་བདག་པོ་ཉིད་ཀྱིས་བཀྲལ་བའི་བཤད་པ་ཡིན་ཀྱང༌། ཕྱིས་ཀྱི་གངས་ཅན་པས་དབུ་མ་ཐལ་འགྱུར་བ་ཉིད་མཆོག་ཏུ་གྲུབ་པའི་བསམ་སྦྱོར་གྱིས། བྱམས་པའི་ཆོས་འཁྲུལ་པའི་འདམ་དུ་བྱིང་བ་གྱེན་དུ་འདེགས་པའི་ལུང་རིགས་ཚད་ལྡན་གྱི་ཤིང་རྟ་ཆེན་པོའི་གཞུང་ཚུགས་ཀྱི་ཟབ་བཤད་མཐིལ་ཕྱིན་པ་གནང༌། ཉི་མ་དགུ་པའི་ཉིན་རྗེ་བཙུན་ས་སྐྱ་པའི་སྔགས་གཞུང་རྣམས་ཀྱི་ངེས་གནས་མ་ལུས་པ་དགེས་པ་རྡོ་རྗེའི་རྩ་བའི་རྒྱུད་བརྟག་པ་གཉིས་པར་དྲངས་པའི་སྤྱི་བཤད་ཆེ་ལོང་ཙམ་ཆོས་ཀྱི་ཁྲིར་འཁོད་པ་དག་ཅིག་གིས་ཉིན་རེར་སྤེལ་ནས། སླར་གཞན་གྱིས་ཆེད་དུ་བཞག་པའི་དྲང་ངེས་རྣམ་པར་འབྱེད་ཚུལ་ལས་བཟློག་སྟེ། ཤིང་རྟ་ཆེན་པོའི་སྲོལ་གཉིས་འགལ་མེད་དུ་སྒྲུབ་པའི་ལེགས་བཤད། རྒྱལ་བའི་བསྟན་པའི་སྲོག་གི་བདུད་རྩི་གྲུབ་པ་སྔོན་དང༌། ད་ལྟའི་ཕྱོགས་རེའི་མིག་ཅན་དག་གི་བློའི་ཡུལ་དུ་ཅུང་ཟད་ཀྱང་མི་འཆར་བའི་གནད་སྒྲིལ་ཁྱད་པར་བ་དག་དང༌།
དེ་ལས་གཞན་ཡང་བཀའ་འཁོར་ལོ་གསུམ་གྱི་བཞུགས་ཚུལ། སྔོན་དང་ད་ལྟའི་མདོ་སྔགས་གཞུང་ལུགས་སྨྲ་བ་སོ་སོའི་བཞེད་ཚུལ་རགས་ཙམ་བསྡུས་ནས། ཞིབ་ལེན་ངག་འདོན་ཉུང་ངུ་རྣམས་གསལ་དུ་ཕྱེ་བའི་བཤད་པ་སྤུས་གཙང་བ་བཀའི་བསྡུ་བ་སང་སང་པོར་སྒྲོག་པ་དང༌། ཡང་བཤེས་གཉེན་བློ་གསལ་བ་སྤོབས་པ་ཆུ་བོའི་གཞུང་ལྟ་བུར་གྱུར་ཅིང༌། ངག་ལྕེ་བདེ་བ་དག་གིས་བསྟན་བཅོས་ལུས་གྲུབ་ཡི་གེར་འཁོད་ཟིན་པའི་རྗོད་བྱེད་ཀྱི་ཚིག་དབུ་ཞབས་གཙང་སིང་བར་ཚོགས་ཀྱི་དབུས་དེར་བཤོར་བ་སོགས་དམ་པའི་ཆོས་ཀྱི་དཔལ་སྦོམ་ཆེན་པོ་ཡང་དག་པའི་རོལ་རྩེད་ཀྱང་བསྒྱུར་བར་མཛད་ལ། དེ་སྐབས་ངལ་བསོའི་ཇ་མཚམས་སོ་སོར་པཎ་ཆེན་རིན་པོ་ཆེ་ཉིད་ཀྱི་ཞལ་ནས་སྟོན་པའི་ཆོ་འཕྲུལ་བསྟན་པའི་མདོ་ཚིག་ཚེས་གང་དང་གང་ལ་བབ་པ་དེ་གསུངས་ཤིང༌། ཚེས་བཅུ་མན་གྱི་ཉི་མ་ལྷག་དེ་དག་ལ་ལུང་རིགས་ཀྱི་འགལ་འབྲེལ་དང༌། གཞན་གྲུབ་མཐའི་སྐྱོང་ཚུལ་སོ་སོའི་དབང་ལས་ཁུངས་དང་འབྲེལ་བ་དང༌། དེ་ལས་གཞན་གྱིས་ཀྱང་རིགས་པའི་འགལ་སྤོང་རང་རང་གི་བློའི་འཕྲུལ་ལས་འོངས་པ་དག་རྩོད་པའི་ངག་སྒོར་བྱུང་སྟེ། རིགས་པ་ཡང་དག་པར་མཚོན་པའི་ཐལ་བའི་འགྱུར་བ་བརྗོད་པའི་ལུས་གང་དང་ལྷན་ཅིག་ཏུ་སྐད་སང་སང་པོས་སྒྲོག་པའི་ཐ་སྙད་བགྲོ་གླེང་དུ་སྨྲ་བས་དུས་འདའ་བར་གྱུར་ཏོ། །
དེར་སེང་གེ་རྩེ་ནས་བར་སྟོན་ཞུ་བ་དང་དུས་མཚུངས་གྲལ་ཚེས་བཅོ་ལྔ་ཉ་གང་བའི་ཆ་ཤས་རྫོགས་པའི་ཉིན། མཐུན་པའི་གསོ་སྦྱོང་ལ་བསླབ་པ་གསུམ་གྱི་དཔལ་འཛིན་པའི་འདུས་པའི་ཚུལ་ལྡན་དགེ་འདུན་གྱི་ཚོགས་དེ་རྣམས་ཀྱིས་ཡོངས་སུ་བསྐོར་བའི་དབུས་སུ། དུས་བཟང་གི་མདོ་ཚུལ་ཁྲིམས་ཡོངས་སུ་དག་པའི་ཆེ་བ་ལེགས་པར་བརྗོད་ནས། སླར་ཡང་དགེ་སློང་གི་ཚོགས་གང་དག་མཆིས་པ་དེ་དག་གི་དབུས་དེར་སོ་སོར་ཐར་པའི་མདོའི་རྩོད་པ་ཞི་བར་བྱེད་པ་ཡན་ལ་པཎ་ཆེན་ཆོས་ཀྱི་རྒྱལ་པོ་ཉིད་ཀྱིས། ངང་པའི་སྒྲ་དང་སེང་གེའི་ང་རོར་ཡོངས་སུ་སྒྲོག་པར་མཛད་ཅིང༌། ཚེས་བཅུ་དྲུག་ནས་བཟུང་སྟེ་ཕྱོགས་ཀྱི་མཁས་པ་རང་རང་གི་དད་མོས་ཀྱི་སྒོ་ནས་ཞུ་ཕུལ་བའི། ཟབ་པ་དང་རྒྱ་ཆེ་བའི་ཆོས་ཀྱི་འབྲེལ་པ་རང་རང་གི་བློའི་ཡུལ་དུ་འཇུག་པའི་མཆོད་སྦྱིན་ཡང་རིམ་གྱིས་སྩོལ་བཞིན་པའི་ངང་ནས། དུས་ཀྱི་མཐར་སོན་པ་ཉེར་གཅིག་གི་ཉིན་འགྲུབ་སྦྱོར་ལྷག་པར་དགེ་བ་ལ། གཞིས་ཀ་རིན་སྤུངས་ནས་ལེགས་སྟོན་གྱི་མཐའ་རྟེན་གྱི་སྟོན་ཆེན་ཞུས་པའི་དགོངས་ཇ་བླ་བྲང་ནང་ནས་སྩལ་བའི་སྟེང་དུ་རྙེད་པའི་ཡོན། ཆོས་རྗེ་རྣམ་པ་བཞི།
ཕྱོགས་བྱོན་གྱི་ཟུར་འཆད་རྣམ་པ། ཚོགས་ཀྱི་དབུ་མཛད་ཆེན་མོ་སྟེ་སུམ་ཅུར་ཉེ་བ་ལ་གསེར་ནས་ཇ་རྣམས་ཀྱི་ཞོ་རེ། ཆོས་རྗེ་རྣམ་པ་བཞི་ལ་མཎྜལ་གྱི་རྒྱན་བཟང་པོ་རེ། གློ་བོ་ཆོས་རྗེ་དང༌། ཆོས་རྗེ་ཀུན་དགའ་རྒྱལ་མཚན་པ་ལ་རྒྱའི་རྡོ་རྗེ་དྲིལ་བུ་ཁྱད་འཕགས་རེ་རེ། རྟེན་ཁེབས་རེ། ཆོས་རྗེ་བྲག་དཀར་བ་ལ་རྟེན་ཁེབས། གདུང་རྟེན་རྒྱ་གར་མ། ཁ་ཆེའི་སྤོས་ཕོར། ཆོས་རྗེ་ཀུན་དགའ་བཀྲ་ཤིས་པ་ལ་རྟེན་ཁེབས།
ཏིང་ཤགས་ཛ་ལནྡྷ་ར་མ། དངུལ་གྱི་རིལ་བ་སྤྱི་བླུགས། ཕྱོགས་ནས་སྤྱན་དྲངས་པའི་སློབ་དཔོན་རྣམ་པ་བརྒྱད་ལ་གདན་ཡུག་རེ། ན་བཟའ་སྣ་རེ། རྟེན་ཁེབས་རེ་དང་བཅས་པ་ལྷག་པར་ཕུལ། ཕྱོགས་ནས་བྱོན་པའི་དགེ་འདུན་གྱི་སྡེ་མཚན་སོ་སོ་ལ་ཚོགས་ཟངས་ཆེ་བ་རེ། ཟངས་མའི་བཅུ་རེ། ཇ་ཞོ་རེ། གསང་ཕུ་བ་ལ་དེ་སྟེངས་སུ་སློབ་དཔོན་པ་ལ་ན་བཟའ་ཆ་ཚང༌། གཎྜི།
སིལ་སྙན། ཆོས་འཁོར་རྩེ་བ་ལ་གཎྜི་བྱིན་རླབས་ཅན། སེང་གེའི་ཁྲི་ལ་འཁོད་ནས་བཤད་པ་མཛད་པ་རྣམས་ལ་ནས་ཞོ་རེ། ལུང་རིགས་ཀྱི་གྲྭ་ཆེན་མོ་ནས་ཉིས་སྡེབས་སུ་བཞེངས་པ་རྣམས་ལ་ནས་ཞོ་ཕྱེད་རེ། གཞིར་བཞུགས་ཀྱི་དགེ་འདུན་རྣམས་ལ་སེང་གེ་རྩེ་ནས་ཟླ་ཕོགས་རེ་ཆུ་མིག་ཏུ་འབུལ་རྒྱུ་ལ་འདུམ་པར་མཛད་དོ། ། ཐོག་མཐའ་བར་གྱི་སྟོན་ཆེན་གསུམ་པོ་ལ་མཚན་བརྗོད་འབུམ་ཐེར་རེའི་རྒྱུ་ཚོགས་གར་འགྲོ་ལ་ཆ་བཞག་ནས་བསྒྲུབས་སོ། ། དེའི་ཚེ་གཏན་ཚིགས་སུ་གཞལ་བ་ཡང་བཞེད་ལུགས་རྣམས་གྲངས་མང་བར་སྣང་ཡང༌། དཔལ་ལྡན་ས་སྐྱ་པའི་རྗེས་སུ་འབྲངས་ནས། ཤིང་མོ་ཡོས་ཀྱི་ལོ་འདི་ཡན་ལ་སྟོན་པ་སྐུ་བལྟམས་ནས་ལོ་སུམ་སྟོང་དང་བདུན་བརྒྱ་ཐམ་པ་ལོན། མྱ་ངན་ལས་འདས་ནས་བསྟན་པ་ལོ་ལྔ་སྟོང་དུ་གནས་པར་འབུམ་ཊཱིཀ་ལས་གསུངས་པ་དེའི་དབང་དུ་བྱས་པའི་ལུང་གི་དུས་ཀྱི་མངོན་པའི་དུས་ལྔ་བརྒྱ་པ་ཕྲག་གཅིག་ཐལ་ནས།
མདོ་སྡེའི་དུས་ཀྱི་མགོ་ཚུགས་ནས་ལོ་བརྒྱ་དང་ཉི་ཤུ་ཙམ་གྱི་དུས་སུ། མདོ་སྡེའི་ལྷག་འབྱུང་འགྱུར་སུམ་བརྒྱ་བརྒྱད་ཅུ་ཙམ་དང༌། འདུལ་བའི་དུས་ལྔ་བརྒྱ་པ་ཕྲག་གཅིག་དང༌། རྟགས་ཙམ་འཛིན་པའི་ལྔ་བརྒྱ་པ་ཕྲག་གཅིག་ལྷག་མར་འབྱུང་ལ། དུས་ཀྱི་འཁོར་ལོའི་ལུགས་ཀྱི་དངོས་བསྟན་དེ་ཉིད་ལ་དབྲི་བསྣན་མེད་པར་བྱས་པའི་ཚེ། ལོ་ཙཱ་བ་ནམ་མཁའ་བཟང་པོས་བྱས་པའི་ཡི་གེ་ན། གདེངས་ཅན་རི་བོ་ལག་མིག་ལ། ། ཁྲོ་མོ་ལ་སོགས་འདས་ལོ་བསྲེ། ། དེ་ནི་དོན་གྲུབ་བལྟམས་པ་ནས། ། ད་ལྟའི་བར་གྱི་འདས་པའི་ལོ། །
ཞེས་འབྱུང་ལ། དེ་གཞིར་བྱས་ནས་སྔར་ལུགས་གསུམ་གསལ་བའི་མེ་ལོང་དུ། ས་མོ་གླང་གི་ལོ་ཡན་དུ། འབྱུང་བ་དུས་དང་མེ་མིག་ལ། ། ཀུན་དགའ་ལ་སོགས་འདས་ལོ་བསྲེ། ། དེ་ནི་དོན་གྲུབ་བལྟམས་པ་ནས། ། ད་ལྟའི་བར་གྱི་འདས་པའི་ལོ། ། ཞེས་གསུངས་པ་དེ་སྟེངས་སུ་ལོ་ཉི་ཤུ་རྩ་དྲུག་བསྲེས་པས། འབྲས་བུའི་དུས་ཀྱི་ལྔ་བརྒྱ་པ་ཕྲག་གསུམ་དང༌། སྒྲུབ་པའི་དུས་ཀྱི་ལྔ་བརྒྱ་པ་དང་པོ་ཐལ་ནས།
ལྔ་བརྒྱ་པ་ཕྲག་གཉིས་པའི་ནང་ན་ཡོད་པས་འབྱུང་འགྱུར་ལ་སྒྲུབ་པའི་དུས་ཀྱི་ལྔ་བརྒྱ་པ་ཕྲག་གཅིག་དང་བརྒྱ་ལྷག་ཙམ་དང༌། ལུང་གི་དུས་ཀྱི་ལྔ་བརྒྱ་པ་ཕྲག་ཐམས་ཅད་ལྷག་མར་གནས་ཞེས། ཆོས་འཁོར་དེབ་ཐེར་མཛངས་པ་དགའ་བྱེད་ཉིད་དུ་ཇི་ལྟར་འགོད་པར་མཛད་པ་ལྟར་འདིར་བཀོད་པ་ཡིན་ནོ། ། གང་བློས་བརྟགས་པའི་ཚིག་དོན་ཡང་མོ་གང༌། ། གང་ཡང་ཁུངས་བྲལ་རྟོག་གེའི་རིགས་པ་གང༌། ། གང་དག་བློ་ཆུང་ཡུས་པའི་ཐལ་འགྱུར་གང༌། ། གང་གི་མདུན་སར་སྲང་མདའི་རྩ་སྐྱ་གང༌། ། ཡང་ཡང་ལེགས་སྦྱངས་ཞི་དུལ་སྨྲ་བ་ཡང༌། ། ཡང་དག་མཁས་པའི་གྲངས་སུ་སྒྲོག་པ་ཡང༌། ། ཡང་ནས་ཡང་དུ་ཆོས་ཀྱི་བགྲོ་བ་ཡང༌།
ཡངས་ཤིང་དྭངས་པའི་གཙུག་ལག་ཁང་དེ་ཡང༌། ། རྣམ་མང་འདུས་པའི་ཚོགས་ཀྱི་གཟི་འོད་རྣམས། ། རྣམ་དཀར་མཛད་པའི་ལེགས་བྱས་བརྒྱ་ཕྲག་རྣམས། ། རྣམ་འགྱུར་མཁས་པའི་བློ་གསལ་སྨྲ་མཁས་རྣམས། ། རྣམ་གསལ་བྱེ་བའི་དཔེ་བྲལ་བརྗོད་འདས་རྣམས། ། ཕྱོགས་བྲལ་སངས་རྒྱས་བསྟན་པའི་རིམ་གྲོ་བ། ། ཕྱོགས་མེད་ཡངས་པའི་འདུ་གནས་ཉམས་དགའ་བ། ། ཕྱོགས་བཅུའི་དགེ་བའི་བཤེས་ཀྱི་སྲིད་ཞུ་བ། ། ཕྱོགས་འཛིན་དུག་ཆུས་མྱོས་པའི་ཡིད་བློང་བ། ། སྣ་ཚོགས་མཆོད་པའི་སྤྲིན་ཕུང་ངོ་མཚར་གནས། །
གནས་མཆོག་བཀོད་པའི་ཁྱད་པར་སྟོན་སྣ་ཚོགས། ། སྣ་ཚོགས་བསྙེན་བཀུར་མང་པོའི་མཆོད་པའི་གནས། ། གནས་དེར་སྤྱན་དྲངས་མང་ཐོས་གྱུར་སྣ་ཚོགས། ། བློ་འདས་གཞལ་བའི་ཡུལ་མིན་འདི་འདྲའི་བློ། ། བློ་ཆེན་བྱེ་བས་བསྐལ་བརྒྱར་མི་དཔོག་བློ། ། བློ་ཡི་ཁྱོན་དུ་ཆུད་མིན་གང་གི་བློ། ། བློ་གྲོས་མཆོག་གིས་དུས་འདིར་བསྐྲུན་པའི་བློ། ། རྒྱ་ཆེན་ཚོགས་གཉིས་ཟུང་འབྲེལ་མཁྱེན་པའི་རྒྱ། ། རྒྱ་ཆེར་གྱུར་པའི་མཁའ་ཀློང་ཇི་ལྟའི་རྒྱ། ། རྒྱ་ཁྱོན་ས་ཆེན་ཡུལ་ལས་འདས་པའི་རྒྱ། །
རྒྱ་བོད་གང་དུ་མི་སྲིད་མཛད་པའི་རྒྱ། ། ཞེས་པཎྜི་ཏ་ཆེན་པོ་ཤཱཀྱ་མཆོག་ལྡན་དྲི་མེད་ལེགས་པའི་བློ་གྲོས་ཀྱི་རྣམ་པར་ཐར་པ་ཞིབ་མོ་རྣམ་པར་འབྱེད་པ་ལས། ཆོས་ཀྱི་འཁོར་ལོ་རྨད་བྱུང་བསྐོར་བའི་སྐབས་ལས་བསྒྲགས་པའི་རབ་ཏུ་བྱེད་པ་ཉེར་གཉིས་པའོ།། །། དེར་ཆོས་འཁོར་ལེགས་པར་གྲུབ་རྗེས། དཔྱིད་ཆོས་སྟེངས་སུ་སེང་གེ་རྩེ་ནས་ཀྱི་ཕོགས་འབུལ་དང་སྒོ་འབྲེལ། ཆོས་འཁོར་གྱི་དགའ་སྟོན་ལ་དམིགས་པ་ཡིན་གསུང༌། གཞིར་བཞུགས་ཀྱི་དགེ་འདུན་ཡོངས་ལ་མང་ཇ་ཚར། པཎ་ཆེན་རིན་པོ་ཆེའི་དྲུང་དུ་ན་བཟའ་ཆ་ཚང༌། ཇ་སིགས། གོས་ཕྱི་ནང་སོགས་དྲུང་ནས་རྣམ་པ་བཞི་ལ་ཡང་སྐུ་ཟླམ་རེ་དང་དབུ་ཞྭ།
བཞུགས་གདིང་རེ་རེ། དྲུང་ཡིག་ཆོས་རྒྱན་དང༌། དྲུང་ཆེན་སངས་རྒྱས་སེང་གེ་ལ་རིང་ཤག་གོས་སྟོད་མ་རེ་དང༌། གཟན་རེ་སོགས་ཡང་དག་པའི་འབུལ་འདེགས་གནང་ཞིང༌། དཔྱིད་མཚམས་རིང་མོའི་དུས། རྣམ་སྲས་ཀྱིས་ཇ་པ་ཁམས་པའི་གཟུགས་སུ་སྤྲུལ་ནས་ཇ་སྡུམ་དཔེ་བྲལ་གྱི་འབུལ་བ་ཡོངས་ཀྱི་གཟིགས་མཐོང་དུ་ཕུལ་ཞིང༌། བཀའ་ལས། ད་རང་རེའི་བསམ་སྒོ་ཕལ་པའི་ཕྲིན་ལས་ལེགས་ཚོགས་འགྲུབ་པའི་གཏང་རག་ཏུ། ད་ལོའི་དབྱར་འདི་མགོན་ཁང་ཞིག་ཀྱང་བཞེངས་གསུངས་ནས། གུར་ཞལ་འཁོར་བཅས་ཀྱི་རྟེན་བཟོའི་དབུ་འཛུགས་པ་གནང་ཉིན།
བལ་པོ་ཕམ་མཐིང་ཚུན་འཁོར་བའི་རྣལ་འབྱོར་པ་གཅིག་གིས་རུས་པའི་རྒྱན་དྲུག་ཁྱད་འཕགས་ཤིག་ཕུལ་ཞིང༌། རྟེན་འབྲེལ་ལྷག་པར་འགྲིག་ཅེས་དགྱེས་པ་གནང་རྗེས་བལ་པོ་ལྷ་བཟོ་བ་གཅིག་ཀྱང་ཞབས་དྲུང་དུ་བྱུང་བས་ཆོས་སྐྱོང་གི་ནང་བཞུགས་ཀྱི་བཅའ་ཚུལ་ནས་བཤད་པའི་བསྒྲུབ་དགོས་ཀུན་ལྷུན་གྲུབ་ཏུ་བྱུང་ནས། བར་ཆད་ཀྱི་མཚན་མ་ཅི་ཡང་མེད་པར་ལེགས་པར་གྲུབ་སྟེ་རབ་གནས་གནང་དུས། ཕྱག་གཡོག་རྣམས་ལ་རོལ་མོའི་སྒྲ་དབྱངས་ཟབ་པ་རང་ཞིག་གྱིས། ཞེས་བཀས་བསྐུལ་ནས། ཡེ་ཤེས་པ་སྤྱན་འདྲེན་གནང་བས་མགོན་ཁང་གི་ནང་དེར་རླུང་སོགས་ཡོང་བའི་བུག་པ་གང་ཡང་མེད་ཀྱང༌། བླ་རེའི་དར་ཤམ་བསྐྱོད་པས་མར་མེ་ཡང་གཡོ་བར་ནུས་པའི་རླུང་རེག་བྱ་ལྷག་པར་ཚ་བ། དབྱར་གྱི་ཉི་ཁྱིམ་གྱི་དུས་ཀྱི་ཚ་རེག་ལྟ་བུ་ཞིག་བྱུང་ནས། དེར་འཁོད་པ་ཡོ་ལུས་རྔུལ་ཞིང་ཡིད་ལྷག་པར་ཟིལ་ཆེ་བའི་ཏིང་ངེ་འཛིན་དང་ལྷན་ཅིག་རབ་ཏུ་གནས་པའི་གཟི་བྱིན་ཕེབས་ཤིང༌།

དེ་ཕྱིན་བྲམ་ཟེའི་གཟུགས་ཅན་དེའི་སྐུ་ལ། སྔར་མེད་པའི་སྨེ་བ་ནག་པོའི་ཕྲེང་བ་སྟར་ལ་བརྒྱུས་པ་དང༌། སྐུའི་ཞལ་གདོང་རྔུལ་རིས་དང་ལྡན་པ་ལྟར་མི་བཟོད་པའི་ཟིལ་ཆེན་རྒྱས་པ་འདི་བྱོན་པ་ཡིན་ལ། དེ་ནས་དེའི་དབྱར་གཞུག་དེ་རང་ལ་ཤངས་ནས་རྣལ་འབྱོར་དབུ་ལེགས་གྲུབ་ཆེན་བསོད་ནམས་རྒྱལ་མཚན་པ་བྱོན་ཏེ། པཎ་ཆེན་རིན་པོ་ཆེའི་དྲུང་དུ་བདག་གི་ཉམས་སྣང་ལ་ཁ་སང་རབ་གནས་གནང་བའི་ཉིན་མོ་དཔལ་ལྡན་ས་སྐྱའི་བཀའ་སྲུང་སྡེ་ཚོགས་གསེར་མདོག་ཅན་དུ་འགྲོ་ཟེར་སོང་བ་ལ། སླར་དཀར་བདུད་ལྕམ་དྲལ་དང༌། དུར་ཁྲོད་བདག་པོ་གཉིས་ངེད་ལ་སྡོད་རྟེན་ཅིག་མ་བཞེངས་འདུག་པས་ལོག་ཡོང་ཟེར་བྱུང་བས། རང་རེའི་མགོན་ཁང་དུ་དཀར་བདུད་དང༌། དུར་ཁྲོད་བདག་པོ་ཞིག་ཀྱང་འབྲི་དགོས་པ་འདུག་ཞུས་པས། དེ་ཀ་བགྱི་གསུང་ནས། སྨན་ཐང་པ་ནང་པ་ལྷུན་གྲུབ་པས་ཕྱག་བྲིས་སུ་མཛད་ནས།
དཀར་མོ་ཉི་ཟླ་བདུད་རྒྱལ་ཐོད་ཕྲེང་ཅན། དཔའ་བོ་དུར་ཁྲོད་བདག་པོ་ཡབ་ཡུམ་རྣམས་གྱང་རིས་སུ་གནང་ངོ༌། ། དེའི་ཕྱི་ལོ་མེ་ཕོ་འབྲུག་ལོ་ལ་ཡང་ཚོགས་པ་ཕལ་ཆེ་བ་ལ་གསུང་ངག་རིན་པོ་ཆེ་གནང་ཞིང༌། དེ་གྲོལ་རྗེས་ཆོས་རྗེ་འཕྲང་པོ་བ་བྱོན་ནས། ཐེག་ཆེན་ཆོས་ཀྱི་རྒྱལ་པོ་ནས་སྤྱང་ལུང་རིན་པོ་ཆེ་ལ་བརྒྱུད་པའི་ལམ་འབྲས་ཞུ་བ་རང་ལ་དབུས་ནས་ཞབས་གཏད་ཕེབས་ཚུལ་ཕུལ་བས། བཀའ་ལུང་ལ་ཐེག་ཆེན་ལུགས་ཀྱི་ལམ་འབྲས་ཡོངས་རྫོགས་ཆ་ལག་ཚུན་རང་ཆོས་སྡིངས་སུ་སྤྱང་ལུང་རིན་པོ་ཆེ་ལ་ཐོབ། དེ་ཕྱིན་ལམ་དུས་ཐུན་བཞི་འཆག་མེད་བྱས་ཤིང༌། དེ་དུས་ཚིག་འདོན་དེ་དཔལ་ལྡན་བླ་མ་དམ་པས་མཛད་པའི་ཀྱེ་རྡོར་མངོན་རྟོགས་དེ་རང་ཡིན་པས། ངོར་ཚོར་ལམ་འབྲས་རྗེས་ནས་ཞུས་དུས། རྗེ་རྡོ་རྗེ་འཆང་ལ་ངེད་ཀྱི་ད་ལྟ་ཁ་བཏོན་གྱི་ཀྱཻ་རྡོར་མངོན་རྟོགས་འདི་བླ་མ་དམ་པའི་ལུགས་ཡིན་པས།
ངོར་ཚོར་ཡོངས་གྲགས་བགྱིད་པའི་མངོན་རྟོགས་བྱ་བྲལ་མ་འདི་གསར་འཛིན་དགོས་ལགས་སམ་ཞུས་པས། དྲུང་ཆེན་པོ་བ་རང་སྔར་ཁྱུད་དེས་རང་ཆོག ངེད་རང་གི་རྒྱུན་གྱི་ཉམས་ལེན་ཡང་ཆོས་རྗེ་བླ་མ་དམ་པས་མཛད་པ་འདི་སྟེང་རང་ནས་ལགས་གསུང་དངོས་ཀྱི་བཀའ་སྩལ་གནང་བ་ཡིན། སྐྱེས་བུ་མཆོག་དེ་ཀུན་གྱི་ཐུགས་ལ་མཚན་འཛིན་མི་མངའ་ཡང༌། ངེད་ད་ལྟ་གཙང་ཕྱོགས་སུ་གྲྭ་ས་གསར་འཛུགས་བཏབ་པ་འདི་ལ། མདོ་ཀུན་མཁྱེན་རོང་སྟོན་དང༌། སྔགས་ངོར་པ་རྡོ་རྗེ་འཆང་རང་གི་གསུང་རྒྱུན་ཕྱག་བཞེས་མ་ཉམས་པ་རང་ཞིག་བྱེད་དགོས་པའི་ལུགས་གཉིས་ཀའི་དམ་ཚིག་ཁྲེལ་གཞུང་ཆེ་བར་ཡོད་པས། གསེར་མདོག་ཅན་ཚོའི་བཅའ་ཡིག་ཏུའང་འཁོད། རང་རེ་རང་གི་ཐེལ་ཚེ་ཡང་འབྱར་ཟིན་པས་ས་འདིར་ངོར་ལུགས་ལས་གཏན་འཆད་མི་སྤོབས་ཤིང༌། སྔར་རྒྱ་མར་ཆོས་སྡིངས་དབོན་པོ་ལ་ནི་སྤྱང་ལུང་རིན་པོ་ཆེ་བའི་ཕྲིན་ལས་རྒྱུན་ཆད་དོགས་རང་རེས་གྲོས་བཏབ་བྱས་ནས་རྫོགས་པར་བཤད་པ།
དེ་དུས་ཀྱང་གཞི་བྱེད་ཀྱི་གསོལ་བ་འདེབས་མི་མང་བ་བྱུང་ཀྱང་གཅིག་ལའང་བཤད་པ་མེད་གསུང་ནས་ཟླ་ཕྱེད་ཙམ་བཀའ་མ་གནང༌། དེ་རྗེས་ཆོས་རྗེ་རབ་མདོ་པ་རང་གིས་ཡང་ཡང་ནན་ཞུས་མཛད་པས་ཁོང་རང་དཔོན་སློབ་རྣམ་པ་རང་ལ་གཞུང་རྐྱང་གི་དམིགས་པ་ཡོད་ཙམ་ཞིག་གསང་ཐབས་སུ་མྱུར་བར་གནང་རྗེས། ས་སྐྱ་བཀའ་འབུམ་གྱི་ལུང་ཞིག་ཆེད་གཏད་ཞུས་པས། དྲུང་ཡིག་ཆོས་རྒྱན་པས་སྤྱན་ཆབ་མཛད་ནས་བཀྲ་ཤིས་བརྩེགས་པར་སྩལ་དུས། དེའི་ལོའི་ཆོས་ཁྲིམས་ལ་ད་ལྟའི་ས་སྐྱ་ལས་ཆེན་ཡེ་ཤེས་ལྷུན་གྲུབ་པ་འདི་ཡོད་དུས། བཀའ་ལུང་ལ། ཆོས་རྗེ་འཕྲང་པོ་བས་ས་སྐྱ་བཀའ་འབུམ་གྱི་ལུང་དགོས་ཟེར་བྱུང་བས། ཡང་ཡང་མི་ཡོང་ཁྱེད་རང་ཡང་ཉོན་གསུང་བ་ལ། བདག་ཆོས་ཁྲིམས་ཀྱི་གཡེང་བས་མི་འགྲུབ་ཅིང༌། ཁ་སང་གྲངས་ཆེན་བཅོ་བརྒྱད་ཀྱི་ལུང་ང་ལ་བཀའ་ལུང་ཐུགས་ལ་བཏགས།
ས་སྐྱ་བཀའ་འབུམ་རང་གི་མཁོ་ཞིག་མི་འདུག་ལགས་ཞུས་པས། ག་རེས་ས་སྐྱར་སྡོད་དགོས་པ་ཡོད། དེ་དུས་ཕྱོགས་ཤིག་ནས་ས་སྐྱ་བཀའ་འབུམ་གྱི་ལུང་ཞུ་བའི་མི་ཡོད་པས་ཉོན་གསུངས་ནས་གསན་ཞིང༌། ཕྱིས་བདག་གིས་པཎ་ཆེན་རིན་པོ་ཆེ་ནས་བརྒྱུད་པའི་ས་སྐྱ་བཀའ་འབུམ་གྱི་ལུང་ཁོང་ལ་བཞུགས་པའི་ཁུངས་ཆོད་ནས་སྙན་བཅག་འབུལ་མི་བརྫངས་པས། སྔར་གྱི་ལོ་རྒྱུས་གསུངས་སྤྱན་ཆབ་བསིལ་ཞིང༌། པཎ་ཆེན་ཤཱཀྱ་མཆོག་ལྡན་ཁྱེད་ཀྱིས་དུས་གསུམ་ས་ལེ་རང་གཟིགས་ཨ་གསུང་དགེས་བཞིན་དུ་ལུང་རྫོགས་པར་ཐོབ་ཅིང༌། དངོས་སུ་མཇལ་དུས་ངེད་ཀྱི་གདན་ས་ཆེན་པོ་ས་སྐྱར་མི་ལོ་བཞི་བཅུ་ཞེ་བགྲངས་ཤིག་བསྡད་ཀྱང༌། ས་སྐྱ་བཀའ་འབུམ་གྱི་ཤོག་སྡེབས་གཅིག་ཀྱང་དགོས་ཟེར་མི་མ་བྱུང༌། འདི་པཎ་ཆེན་རིན་པོ་ཆེ་རང་གིས་ལེགས་པར་དགོངས་པའི་མ་འོངས་ལུང་བསྟན་ཡིན་པས་གསུང༌། སྤྱན་རབ་རིབ་དང་ཆབ་ཀློག་ཀྱང་ལྷག་པར་ངན་པར་འདུག་ནའང༌།
ས་སྐྱ་པ་གོང་མ་ལྔའི་བཀའ་འབུམ་དང༌། གྲངས་ཆེན་བཅོ་བརྒྱད་ཀྱི་ལུང་རྫོགས་པར་ནོས་སོ། ། དེ་ནས་མེ་མོ་སྦྲུལ་ལོ་ཤར་བའི་དགུང་ལོ་བདུན་བཅུའི་སྟེང་དུ་ཕེབས་སྐབས། དཔྱིད་མཚམས་ལ་དབུས་ཕྱོགས་ལ་ཕེབས་ཤིང༌། གཞིར་དྲུང་ཆེན་སངས་རྒྱས་སེང་གེ་བཅར་བཞུགས་གནང་ནས་དབྱར་རིང་ལ་ལྷ་ཁང་གསར་མའི་རི་མོ་རྣམས་ཀྱི་ཞབས་མ་ལུས་པ་ཡོངས་སུ་རྫོགས་པར་བསྒྲུབས་ཤིང༌། དྲུང་ནས་རྣམ་པ་བཞིས་ཀྱང་པཎ་ཆེན་རིན་པོ་ཆེ་དབུས་ནས་ནམ་ཕེབས་བར་དུས་ཆོས་མ་ཆག་པར་རང་རང་གིས་ཆེད་གཉེར་གནང༌། གསོ་སྦྱོང་གི་མདོ་འདོན་པ་སོགས་དྲུང་ནས་ལྷ་བཙུན་པའི་དྲུང་གིས་མཛད། དེར་པཎ་ཆེན་རིན་པོ་ཆེས་དབྱར་རིང་གླང་ཐང་གི་གཞིར་བཞུགས་དང༌། གནས་སྒོའི་བྱེད་པའི་བགྲེས་པ་འགའ་རེས། ཕྱོགས་ཀྱི་ཆོས་ཉན་རྣམས་ཀྱིས་གསོལ་བ་བཏབ་ནས་གསུང་ངག་དང་རྗེས་འབྲེལ་དབྱར་ཞལ་གྱིས་བཞེས་པ་གནང་ཞིང༌།
དགག་དབྱེའི་རྗེས་ལ་རྒྱ་མར་སྤྱན་དྲངས། རབ་བྱུང་བསྙེན་རྫོགས་མང་དུ་གནང་ཞིང༌། འདི་ལོ་ཡང་དྲིན་ཅན་སྤྱན་ལུང་པས་ལམ་འབྲས་ཚོགས་སུ་གསུངས་པ་དང༌། ལོགས་སུ་ཆོས་སྐྱོང་གུར་ཞལ་གྱི་བཀའ་རྗེས་གནང་སྒྲུབ་སྐོར་དང༌། དགའ་མོ་ཆོས་མཛད་པས་ཞུས་པའི་ཟླ་ལ་ཕྱག་ཆེན་ལྷན་ཅིག་སྐྱེས་སྦྱོར། ལྔ་ལྡན། ཡི་གེ་བཞི་པ་སོགས་ཀྱི་ཁྲིད་གསན་གསུང་ཞིང༌། སྔོན་དེ་མྱུར་བར་ལམ་གཅོད་གནང་ནས་གསེར་མདོག་ཅན་དུ་ཕེབས་ཞེས་གྲག་གོ ། དེ་ནས་ཕྱི་ལོ་ས་ཕོ་རྟ་ལོའི་འགོ་ལ་ཕར་ཕྱིན་ཊཱི་ཀ་འཇུག་སྒོ་གསུམ་པའི་ཐུགས་རྩོམ་གནང་ཞིང༌། དེ་གྲུབ་ནས་དབྱར་དབང་བསྐུར་རྡོ་རྗེ་ཕྲེང་བ་ཟླ་གཅིག་དང་ཞག་ལྔའི་རིང་ལ་རྫོགས་པར་མཛད་ཅིང༌།
དེ་སྐབས་རྗེ་ཀུན་དགའ་རྒྱལ་མཚན་པ་སྐུ་མཆེད་རྣམས་དང༌། རྗེ་བྲག་དམར་བ། སློབ་དཔོན་རྣམ་པ་བཞི་སོགས་བུ་ཆེན་དྲག་རིགས་རྣམས་དང༌། ཚོགས་པ་བྱིན་གྲངས་ལྔ་བརྒྱ་ཙམ་ལ་འདུ་ཁང་གསར་པར་གནང་ཞིང༌། མི་ནག་པ་འདར་པ་མི་བསྐྱོད་པ་ཡབ་སྲས། སྤྲུལ་སྐུ་སྨན་ཐང་པ་དང༌། རྟོགས་ལྡན་སངས་རྒྱས་རྣལ་འབྱོར་པ་ཙམ་ལས། གཞན་དགེ་འདུན་འབའ་ཞིག་ཡིན་ཞིང་དེར་དབང་ཐོག་མའི་ཉིན་ཡེ་ཤེས་དབབ་དུས། མངའ་རིས་དབུ་ལེགས་པ་ཨ་བ་གྲགས་ཟེར་བ་ཞིག་ལུས་གར་སྟབས་སུ་འཕར་རྗེས་འདུ་ཁང་གི་ཕྱིར་ཐོན། དེར་དབང་གི་སྒང་ཡིན་པས་རྗེས་ལ་འགྲོ་མི་ཡང་མ་བྱུང་ཞིང༌།
ཁོང་བྱང་གི་ཆུ་ལ་ཡང་ཐགས་ཐོགས་མེད་པར་ཐང་ལྟར་ཕྱིན་ནས་དེ་ནུབ་ཆུ་དབར་དུ་སླེབས། གྲུ་ཀོ་སོགས་གང་ཡང་མ་དམིགས་པའི་མཚར་བའི་གཏམ་དང༌། ཡང་དེ་དུས་རྡོ་རྗེ་ཕྲེང་བ་སང་འཛུགས་རྒྱུའི་བཀའ་བགྲོས་ལ་དྲུང་ནས་སློབ་དཔོན་རྣམ་པས་པཎ་ཆེན་ཞབས་དྲུང་དུ་ཕེབས་ནས་བཀའ་བགྲོས་ཐག་བཅད། རང་སར་ཕེབས། དེར་དྲུང་ནས་ལྷ་བཙུན་པས་ད་ལྟའི་རབ་གསལ་ཟླ་མགོན་པ་ལ། ཁྱེད་རང་པཎ་ཆེན་ལ་ཞབས་དབང་ཞིག་ཞུས་ལ། ཟླ་བ་གཅིག་ཙམ་ཁྲིམས་རོགས་ཞིག་ཁྲིད་དཔེ་མཚམས་ལ་སོང་གསུང་བ་བཞིན། པཎ་ཆེན་གྱི་སྤྱན་སྔར་ཕེབས་པས། ཅི་ལ་ཡོང་གསུང༌། ཞབས་དབང་ཞིག་ཞུ་བ་ལ་ཡོང་ཞུས་པས།
ན་བ་བཞིན་ནི་མིན་ནམ་གསུང༌། ན་བ་མིན་ལགས་དྲུང་ནས་ཀྱི་བཀའ་ལུང་འདི་བཞིན་བྱུང་བས་ཡིན་ཞུས་པས། དབང་རྡོ་རྗེ་ཕྲེང་བ་ཙམ་གྱི་དགག་དགོས་བཤོལ་བའི་དཔེ་ཆའི་བློ་འཛིན་དེས་གར་སླེབས། ཁྱེད་རང་ཞེད་མི་དགོས་ངས་སློབ་དཔོན་པ་ལ་དཀྲོལ་བས་ཆོག སང་དེ་ད་ཙམ་སོང་དུས་རྡོ་རྗེ་འཕྲེང་བ་བསྐུར་དགོས་པ་ཡིན་ནོ་གསུང་ཞིང༌། ཕྱིས་དེ་ཇི་ལྟ་བར་རབ་གསལ་ཟླ་མགོན་པ་དགུང་ལོ་བདུན་ཅུ་དོན་གཅིག་བཞེས་པ། པཎ་ཆེན་རིན་པོ་ཆེས་རྡོ་རྗེ་ཕྲེང་བ་གནང་བའི་དགུང་ལོའི་ཚོད་དེ་རང་ལ་བདག་གིས་སྤྱན་དྲངས་ནས་དཀྱིལ་འཁོར་བཞི་བཅུ་ཞེ་ལྔ་མའི་དབང་བསྐུར་ཞུས། ཁོང་གི་སྐུ་ཚེ་ལ་དབང་གཅིག་པོ་དེ་ཀ་ཡིན་ཞིང༌། དབང་མི་ལྔ་བརྒྱ་པོའི་ནང་ནས་དབུས་སུ་པཎ་ཆེན་རྡོར་རྒྱལ་བས་དབང་ཚར་འགའ་གནང་བ་མ་གཏོགས་གཞན་གནང་མི་གཅིག་ཀྱང་མ་བྱུང་སྐད་དོ། ། མཁས་གྲུབ་ལྕང་རྭ་བ་འདི་སྐབས་ཆོས་འཁོར་རྩེ་ན་འཆད་ཉན་ལ་བཞུགས་པས།
ཕྱིས་གཏིང་སྐྱེས་སུ་རྗེ་ཀུན་དགའ་བཀྲ་ཤིས་པའི་དྲུང་དུ་གསོལ་བཏབ་གནང༌། འབུལ་བར་ཞལ་གྱིས་བཞེས་ཀྱང་ཕྱག་ཐོག་ཏུ་མ་ཁེལ་འདུག་གོ ། དེ་ནས་པཎ་ཆེན་རིན་པོ་ཆེ། དགུང་ལོ་དོན་གཉིས་སུ་ཕེབས་པ་ས་མོ་ལུག་གི་ལོའི་དཔྱིད་སོས་དེ། རྒྱ་གར་ཧ་རི་པུཉྩ་ཞེས་པ་ཉན་ཐོས་ཀྱི་དགེ་འདུན་ཁྲི་ཁྲག་ཚོགས་པའི་གནས་ནས་པཎྜི་ཏ་ཆོས་ཀྱི་ཉིན་བྱེད་དང༌། འཕགས་པའི་རིགས་སུ་མཚན་བཏགས་པ་གཉིས་རྒྱ་ནག་ནས་བརྒྱུད་དེ་ཞབས་དྲུང་དུ་ཕེབས། ལེགས་སྦྱར་གི་སྐད་དུ་མཆོག་གི་དང་པོའི་སངས་རྒྱས་དཔལ་དུས་ཀྱི་འཁོར་ལོའི་དབང་བསྐུར་བ་ཞུས་ཏེ། མངའ་རིས་གློ་བོར་བྱོན། དེ་དུས་གློ་བོ་ན་རྒྱ་གར་གྱི་པཎྜི་ཏ་སི་རོ་མ་ཎི་བྱོན་འདུག་ཅིང༌། ཁོང་གི་ཕྱག་ན་རྒྱལ་སྲས་ཞི་བ་ལྷའི་སྤྱོད་འཇུག་རང་འགྲེལ་གྱི་རྒྱ་དཔེ་འདུག་པ་གློ་བོ་སྡེ་པ་བཀྲ་ཤིས་མགོན་གྱིས་སྦྱིན་བདག་གནང་ནས་བསྒྱུར་དགོངས་ནས།
རྒྱལ་རྩེར་གུར་པའི་སློབ་དཔོན་སྟེང་ན་གློ་བོ་རང་གི་སྟེངས་ཆེན་མཁན་པོ་བྱས་པའི་ཆོས་རྗེ་དཀོན་མཆོག་ཆོས་སྐྱབས་པར་གྲགས་པ། མི་ཉག་གྲགས་རྡོར་བའི་སྒྲའི་བུ་ཆེན་དེས་ཁས་བླངས་ནས་བྱོན་པས་ཕྱོགས་ཀྱང་མ་མཚོན་པར་འདུག་པའི་སྐབས་དེར་འདུག་པས། པཎྜི་ཏ་རྣམ་པ་གཉིས་ཀྱིས་སྡེ་པ་བཀྲ་ཤིས་མགོན་ལ། ཁྱེད་རང་གློ་བོ་ཡིན་པའི་ལོ་ཙཱ་བ་དྷརྨ་དྷྭ་ཛ་བསྒྱུར་དུ་བཅུག་ན་ཁོང་གིས་ལེགས་པར་ཤེས་པ་འདུག་ཞུས་པས་འབོད་མི་དང༌། པཎ་ཆེན་རིན་པོ་ཆེའི་ཞབས་དྲུང་དུ་ཡང་རྫོང་དགོས་པའི་ཚུལ་ཕུལ་ཡང༌། བ་ལྷའི་རང་འགྲེལ་སྔོན་གྱི་པཎྜི་ཏ་ལོ་ཀོཏྟ་རའི་ཕྱག་ན་ཡང་འདུག་པ་རྒྱ་དཔེའི་སྟེང་ནས་ངེད་ཀྱིས་ཀྱང་མཐོང༌། ད་ལྟའི་དེ་ཡང་དེ་ཀ་ཡིན་ཚོད་དུ་འདུག་ནའང༌། སྔོན་གྱི་སྒྲ་བསྒྱུར་ཆེན་པོས་འབད་ནས་བསྒྱུར་བ་ལ་ཉན་བཤད་མེད་པའི་གསར་འགྱུར་དེས་གང་བྱེད་གསུང༌། དྲུང་ཡིག་ཆོས་རྒྱན་པ་ཡང་བཀས་མ་གྲོལ་ཞེས་གཏམ་དུ་གླེང་ངོ༌། ། པཎྜི་ཏ་དེ་ཉིད་གློ་བོ་ནས་བརྒྱུད་དེ་རྒྱ་གར་དུ་གཤེགས་ཤིང༌།
ལམ་དུ་པཎྜི་ཏ་འཕགས་པའི་རིགས་ཞེས་མཚན་ཡོད་པ་དེ་གཤེགས་ནས། པཎྜི་ཏ་ཆོས་ཀྱི་ཉིན་བྱེད་ཀྱིས་ཞུ་ཡིག་རྒྱ་གར་གྱི་ཡི་གེ་བྲིས་ནས། ཛོ་ཀི་ཨ་མྲྀ་ཏ་ནཱ་ཐ་ཟེར་བ་ལོ་ལྔ་བརྒྱ་ལོན་ཞིང༌། ལྷ་གནས་སུམ་ཅུ་རྩ་གསུམ་དུ་ཕྱིན་པ་དེ་ལ་བསྐུར་ནས་གསེར་མདོག་ཅན་དུ་ཕུལ་བ་ཡིན་ནོ། ། དེའི་ཕྱི་ལོ་དགུང་ལོ་དོན་གསུམ་བཞེས་པ་ས་མོ་ལུག་གི་ལོ་ཡང་གསང་འདུས་བདེ་མཆོག་དུས་འཁོར་སོགས་ཀྱི་བསྐྱེད་རྫོགས་ཀྱི་བཤད་པ་མཐིལ་ཕྱིན་གནང་ཞིང༌། ལྷག་པར་གསང་འདུས་འཇམ་པའི་རྡོ་རྗེའི་དཀྱིལ་འཁོར་རྡུལ་ཚོན་དུ་བཞེངས་ནས་དབང་ཚར་བཅད་པའི་དབང་ལན་གྲངས་དཔག་མེད་རང་སྩལ། གཏིང་སྐྱེས་སུ་རྗེ་ཀུན་དགའ་བཀྲ་ཤིས་པ་ལ་ཡང་དབང་བསྐུར་ནོན་ངེས་བྱོན་གསུངས་པས། ཐུགས་བྲེལ་འགས་གཡེངས་ནས་འགོར་ཤིན་ཏུ་ཆེ་བ་བྱུང་བས་འདིའི་དབང་རྫོགས་ནས་སང་དཀྱིལ་འཁོར་ལ་གཤེགས་གསོལ་འབུལ་རྒྱུའི་དོ་ནུབ་རྗེ་ཀུན་བཀྲ་པས་མནལ་ལམ་བཟུང་ནས་ཕེབས་པས་དཀྱིལ་འཁོར་གཙོ་བོ་དང་བླ་མ་དབྱེར་མེད་ལ་དབང་གསན། སང་སླེབས་པ་གྱིས་ཞེས་པའི་བཀའ་ལུང་གནང་ཞིང༌། དེའི་ཉིན་དྲུང་ཡིག་ཆོས་རྒྱན་པས།
ད་རང་དབང་མི་རྫོགས་འདུག་ཅིང་ཞག་འགའ་དེ་ནི་སྒུག་སྡོད་ལ་བདག་འཇུག་རེ་སྐུ་དྲིན་སྐྱོང་བ་གནང༌། ད་དེ་ཡར་ཕྱོགས་ཀྱང་ཕྲིན་ལས་སྣ་མང་བས་མ་བྱོན་དོགས་དང༌། ད་ལན་གྱི་བཀའ་ཆོས་གསོལ་བ་འདེབས་པའི་གཙོ་བོ་ཆོས་རྗེ་བྲག་དམར་བ་ཡང་ཆོས་སྡེའི་དུས་ཆོས་སོགས་ལ་ཕེབས་དུས་ཐུག་སྣང་བས། དཀྱིལ་འཁོར་གཤེགས་གསོལ་གནང་ནས་འཇམ་དཔལ་ཞལ་ལུང་གྲོལ་ཐིག་སོགས་ཞལ་བཞེས་ཀྱི་བཀའ་ཆོས་རྣམས་ཐུགས་ལ་འདོགས་པ་ལེགས་པ་འདྲ་ཞུས་པས། ཁོང་ལ་མདང་ཡང་དཀྱིལ་འཁོར་འདིར་དབང་བསྐུར་ཡོད་ཅིང༌། དེ་རིང་དགོངས་ཕྱོགས་བྱོན་ཡོང་གསུང་བའི་བཀའ་ལུང་སྔ་དྲོ་གནང་བའི་དགོངས་ཀྱི་ཆ་ལ་ཕེབས་ཞེས་ཐོས་སོ། ། དེ་ལོ་ནཱ་རོ། ནཻ་གུ། སྙིང་པོ་དོན་གསུམ། སྨར་ཁྲིད་རྣམས་ཞུ་མི་སོ་སོ་ལ་རིམ་ཅན་དུ་གནང་ཞིང༌།
ཡང་དེ་སྐབས་མུ་རྫི་རྟོགས་ལྡན་ཀུན་དགའ་ལེགས་བཟང་པ་ཡང་དཔོན་སློབ་འགའ་ཞིག་མཇལ་བ་ལ་ཕེབས་པས་ཞེན་པ་བཞི་བྲལ་གྱི་ཁྲིད་དང༌། ཁོང་གིས་གསོལ་བ་བཏབ་ནས་དྲི་བ་ལྷག་བསམ་རབ་དཀར་གྱི་དྲིས་ལན་ཡང་ཐུགས་རྩོམ་བཀའ་དྲིན་དུ་མཛད་དོ། ། དེ་དུས་འགྲོ་མགོན་གཞོན་ནུ་ཆོས་བཟང་པས་ཀྱང་བཀའ་འབྲེལ་གསན་པས་ཐུགས་ལྷག་པར་མོས་པས་དད་པའི་ས་ལ་བཞུགས་པ་ཡིན་ནོ། ། དེ་དུས་ནཻ་གུའི་ཁྲིད་སྐབས་ཤིག་གི་དུས། རྟ་དཔོན་ཤཱཀྱ་བཟང་ལ་འོད་གསལ་གྱི་ཉམས་ཤར་ནས། གསེར་མདོག་ཅན་གྱི་གླིང་མ་ལུས་པའི་དངོས་གནས་ཤེས་པ་བྱུང་ཞིང༌། འདི་དུས་པཎ་ཆེན་རིན་པོ་ཆེ་ཉིད་ཀྱི་དངོས་ཀྱི་བཀའ་ལུང་ལ། དེ་རིང་ནི་གློ་བོ་ན་རང་རེ་ལ་ཙནྡན་གྱི་སྐུ་འབུལ་མི་ཡོང་བ་ཡོད་གསུང་བའི་ཉིན། ཙནྡན་དཀར་དམར་ལས་བིརྺ་པ་དང༌། ས་སྐྱ་པ་ཆེན་པོ།
ས་སྐྱ་པཎ་ཆེན་གསུམ་གཟབས་བརྐོས་བྱས་ནས་འབུལ་མི་སླེབས་བྱུང་ཟེར་རོ། ། དེ་ནས་སྡེ་བདག་སྒར་པ་མི་དབང་དོན་ཡོད་རྡོ་རྗེས་བསམ་གྲུབ་རྩེར་སྤྱན་འདྲེན་དུས་གཤེད་དམར་སྤྲོས་མེད་ཀྱི་ཁྲིད་གསན་པའི་སྐྱོར་དཔོན་དུ་རྗེ་བྲག་དམར་བ་ཀུན་དགའ་ཚེ་འཕེལ་བ་ལ་བཀའ་ལུང་གནང་བས། ད་དབྱར་ཆོས་འདི་བྱིས་པ་རྣམས་ལ་བསྡུས་སྦྱོར་གཏོང་དགོས་པས་མི་ཁོམ་ཞུས་ནས་མ་ཕེབས་ཤིང༌། པཎ་ཆེན་གྱི་ཐུགས་རྩེ་སྡེ་པའི་བླ་མ་ལ་སྦྱོར་གཏོད་གནང་བའི་ལེགས་སྦྱོར་དུ་དགོངས་པ་ཡིན་ཞེས་དེ་དུས་ཀྱི་ཞབས་འབྲིང་བ་དག་སྒྲོག་གོ ། དེ་ནས་གསེར་མདོག་ཅན་དུ་ཕེབས་ནས་ཀྱཻ་རྡོ་རྗེ་རྒྱུད་གསུམ་གྱི་བཤད་པ་བཀའ་དང་རྗེས་འབྲེལ་རྗེ་རྡོ་རྗེ་འཆང་གིས་མཛད་པའི་ཀྱཻ་རྡོ་རྗེའི་རྣམ་བཤད་ཟླ་ཟེར་ལ་ཞིབ་བཤད་རང་ཞིག་ཀ་དྲུག་མར་གསུངས་ཤིང༌། རྡོ་རིངས་ཀུན་སྤངས་རིན་པོ་ཆེས་གསོལ་བ་བཏབ་ནས་ཕྲང་མོ་ཆེ་པའི་བརྒལ་ལན་ཡང་གནང༌། རྡོ་རིངས་ཀུན་སྤངས་རིན་པོ་ཆེ་ལ་དཔལ་མགོན་གདོང་བཞི་པའི་རྗེས་གནང་མཛད་དུས། པཎ་ཆེན་རིན་པོ་ཆེའི་སྐུ་རྒྱབ་ན་བྲམ་གཟུགས་ནམ་མཁའི་མདོག་ཅན་ཞིག་བཞུགས་པ་ཡང་ཞལ་གཟིགས་ཞེས་དངོས་ལས་ཐོས་སོ། ། ཡང་ཀུན་སྤངས་རིན་པོ་ཆེའི་གསུང་སྒྲོས་ནང་བསྟན་དུ་གནང་བ་ལ། པཎ་ཆེན་རིན་པོ་ཆེ་སྲིད་ཞི་མཉམ་པ་ཉིད་ཀྱི་ཐུགས་ཅན་དེ་ཉིད་ཀྱང་རང་རེའི་གཞན་སྣང་དུ་སྤྲུལ་སྐུ་ཞྭ་དམར་ནག་གི་ཕྱོགས་འཛིན་ཆེ་བ་རང་གིས་ཚུལ་སྟོན་པ་གནང་འདུག་པས་དེའི་རྟེན་འབྲེལ་ཡིན་པ་འདྲ།
ལྕགས་ཕོ་སྤྲེའུའི་ལོ་སྤྲུལ་སྐུ་ཞྭ་དམར་བས་གསེར་མདོག་ཅན་གྱི་གོས་སྐུ་ལ་རབ་གནས་ཀྱི་མེ་ཏོག་སྡེ་པ་སྒར་པས་ནན་གྱི་ཞུ་བ་གནང་ནས་མཛད་ཕྱིན། སྔར་གྱི་གོས་སྐུའི་གཟི་བྱིན་དེ་གཏན་ནས་མེད་པའི་རླུང་ཚུབ་སོགས་ཀྱིས་བསྐྱོད་ཐུབ་ལ་མེ་ཏོག་གི་ཆར་ཆེན་པོ་འབབ་པའི་རྒྱུན་ཡང་མེད་དེས་ཀུན་སློང་མརྗོད་མིན་པར་བྱུང་བ་ཡང་རྗེ་ཞྭ་དམར་ཅོད་པཎ་འཛིན་པ། སྤྲུལ་སྐུ་ཞྭ་ནག་པ་དང་ཐུགས་འགྲས་ཨེན་ཙམ་གྱི་ཕྱི་ནང་གི་རྟེན་འབྲེལ་ཡིན་ངེས་གསུང༌། བདག་གསེར་མདོག་ཅན་དུ་ཡོད་དུས་དྲུང་ནས་རྣམ་པ་བཞི་ཀ་འཛོམས་པ་ལ་གསུང་བ་ཐོས་ཤིང༌། ཞྭ་དམར་པ་སྡེ་པའི་དྲུང་གིས་ནན་བསྐྱེད་གནང༌། གསེར་མདོག་ཅན་ཚོར་སྤྱན་འདྲེན་ཞུ་དགོས་བྱུང་སྐབས། ཆོས་རྗེ་ཞྭ་ལུ་ལོ་ཆེན་པ་ཡང་ཞྭ་དམར་ཅོད་པཎ་འཛིན་པའི་ཕྱགས་ཕྱིར་ཡོད་པས་སྔར་ཞྭ་ལུ་གནས་བརྟན་ས་དྷུ་དྷྭ་ཛ་པས་སྙན་པ་བརྗོད་པའི་དབང་ལས་སེམས་ལྷག་པར་དད་པ་ཡོད་པས། དེ་དུས་བཀའ་འབྲེལ་ཞིག་ཞུས་པས། ངེད་རང་མཚན་ཉིད་པ་སྐམ་པོས་འདི་ལས་མི་ཤེས་གསུང༌། གང་བློ་མའི་ལུང་ཞིག་ཐུགས་ནས་གནང་གསུང་བ་ས་སྐྱ་བདག་ཆེན་རབ་མཛེས་པའི་དྲུང་དང་ཞལ་འཕྲོས་མཛད་སྐབས།
བདག་ཆེན་དྲུང་གིས་འོ་ན་ཆོས་འབྲེལ་གཡས་ཆུང་བར་འདུག་ཞུས་པས། ཆོས་རྗེ་ཞྭ་ལུ་ལོ་ཆེན་པའི་གསུང་ནས། ག་རེ་འཇམ་དབྱངས་དངོས་བྱོན་ལ་འཇམ་དབྱངས་དངོས་ཀྱི་བསྟོད་པའི་ལུང་ཐོབ་པ་ལས་ལྷག་པའི་ཆོས་འབྲེལ་གང་ཡོད་གསུང་ཞེས་ཞྭ་ལུ་ལོ་ཆེན་པའི་དབོན་པོ་བའི་ངག་ལས་ཐོས་སོ། ། དགུང་ལོ་དོན་གསུམ་བཞེས་པའི་ལོ་ལ་ཡང་ལམ་འབྲས་ཀྱི་ཚོགས་ཆོས་རྒྱ་ཆེར་གནང་ཞིང༌། གཞན་ཡང་སྔགས་ཆོས་ཕྲན་ཡང་བདེ་མཆོག་ལཱུ་ཧི་པའི་དབང་དང་བསྐྱེད་རྫོགས། བདེ་མཆོག་དྲིལ་བུ་པའི་ལུས་དཀྱིལ་དང་འབྲེལ་བར་དྲིལ་བུ་རིམ་ལྔའི་ཁྲིད། བདེ་མཆོག་དཀར་པོའི་བྱིན་རླབས་ཁྲིད་དང་བཅས་པ་རྗེ་བྲག་དཀར་དམར་གྱིས་ཞུ་བ་པོ་གནང་ནས་རིམ་པར་སྩལ་ཞིང༌། རྗེ་སེམས་དཔའ་བྲག་དཀར་བའི་དྲུང་གཏིང་སྐྱེས་ཚོར་དགོངས་དབྱིངས་བག་ཙམ་འཛེར་བག་བྱུང་བའི་དབང་ལས་ཕེབས་སྐབས་ཤིག་བཞུགས་ས་བླ་བྲང་གི་ཀ་དྲུག་མ་རང་དུ་གནང་ནས། བདེ་མཆོག་ནག་པོ་པའི་དབང་སོགས་བཀའ་ཆོས་ཟབ་མོ་རྣམས་དང༌། ད་ལྟའི་ཆོས་ཕྲན་བརྒྱ་རྩའི་ནང་གི་བརྗེད་བྱང་ཞུས་པའི་བཀའ་ཆོས་ཕལ་ཆེར་ཀྱང་ཆིག་བརྒྱུད་དུ་གསན་ཞིང༌།
བདེ་མཆོག་ནག་པོ་པའི་དཀྱིལ་ཐང་ཆེད་དུ་གཏད་ནས་ངས་བྲིས། དེའི་སྟེང་ནས་དབང་བསྐུར་ཡང་མཛད་ཅེས་དཔོན་དར་དངོས་ལས་ཐོས་ཤིང༌། རྗེ་སེམས་དཔའ་ཆེན་པོ་བྲག་དཀར་བས་ཕྱིས་གསེར་མདོག་ཅན་དུ་ཕེབས། ལམ་འབྲས་ཐོག་མ་རང་དེ་ཚོགས་ལ་གནང་དུས་གཏིང་སྐྱེས་པ་རང་གི་སྤྱི་ཁང་ན་བཞུགས་སྐབས་ཕྱག་གཡོན་པའི་སྲིན་མཛུབ་ལས་མཚལ་ཁྲག་རང་རྡོལ་དུ་བྱུང་བས། རྒྱ་རྒན་པའི་ཆོས་མཛད་པས་དངོས་སུ་མཐོང་བས་ནན་བསྐྱེད་གསོལ་བ་བཏབ་ནས། བླ་བྲང་དུ་སླར་རང་རེ་རང་ལ་དབང་བསྐུར་གནང་དུས། དབོན་དར་གྱིས་ཆེད་གཏད་རང་བྲིས་པའི་བདེ་མཆོག་ནག་པོ་པའི་དཀྱིལ་ཐང་གཡར་པོ་དགོས་ཞུར་གནང་བ། རྗེ་དབོན་ཤཱཀྱ་རྒྱལ་མཚན་པས་ཀྱང་དགོངས་ནས་ནན་ཞུས་གནང་སྟེ། དེར་ད་གསུམ་དགོས་པས་གསུང༌། ཉུག་པ་དབུ་མཛད་དཀོན་མཆོག་རྒྱལ་མཚན་པ་དང་དབང་མི་གསུམ་རང་ལ་ཐོག་མར་སྩལ་ཞིང༌།
ཕྱིས་སྤོས་ཁང་པའི་མཁན་ཐོག་རང་དུ་གདན་ཆགས་སྐབས་མཁན་རིན་པོ་ཆེའི་ཞལ་སྔ་ནས་སེམས་དཔའ་ཆེན་པོའི་དྲུང་དུ་གསེར་མདོག་ཅན་དུ་གསུང་ངག་གསན་ནས་ཚུར་ཕེབས་སྐབས། བཀྲ་ཤིས་བརྩེགས་པར་སྐུ་རྐྱང་ལ་བདེ་མཆོག་ནག་པོ་པའི་དབང་གནང་བ་བདག་གིས་ངེས་ཏེ་འབད་དེ་ཞུས་སོ། ། པཎ་ཆེན་རིན་པོ་ཆེས་ཀྱང་རྗེ་སེམས་དཔའ་ཆེན་པོ་ལ་དཀྱིལ་ཐང་ཚུན་གསར་དུ་བཞེངས་པ་མཛད་སྩལ་བ་དེ་ལས་གཞན་གཅིག་ཀྱང་མ་གནང་ཞིང༌། རྗེ་རིན་པོ་ཆེ་བྲག་དམར་བའི་དྲུང་གིས་ཀྱང་པཎ་ཆེན་རིན་པོ་ཆེ་ཉིད་ལ་གསན་དེས་དགོངས་པ་ཐུགས་ལ་བཞག་ནས། སྡོམ་གསུམ་རིན་ཆེན་སྤུངས་པར་མ་བརྒྱུད་བདེ་མཆོག་གི་སྐབས་སུ་བརྒྱུད་པ་ཡང་རྡོ་རྗེ་འཆང༌། སྟག་ལུང་བཀའ་བཞི་པ་རིན་ཆེན་བཀྲ་ཤིས། པཎ་ཆེན་རིན་པོ་ཆེ་ལས་ཞེས་བཀོད་ཀྱང༌། རྗེས་ནས་གཏན་གསན་མ་ཐུབ་པར་ཕྱིས་ཞྭ་ལུ་མཁན་ཆེན་དཀོན་མཆོག་ཚུལ་ཁྲིམས་པ་ལས་གསན་པ་ཡིན་ནོ། ། དམ་པའི་ཆོས་བཞིན་སྤྱོད་པའི་བཀའ་སྲུང་ཆེ། ། དམ་ཚིག་ཅན་གྱི་ཆོས་སྐྱོང་འཁོར་བཅས་རྣམས། །
དམ་ཅན་མ་ལུས་འདུས་པའི་ཕོ་བྲང་ན། ། དམ་བཅས་ཚུལ་བཞིན་དགོངས་པའི་དབྱིངས་ན་བཞུགས། ། རྣམ་མང་སྐྱེ་དགུའི་ཚོགས་རྣམས་ཚིམ་མཛད་པའི། ། རྣམ་དཀར་འཕྲིན་ལས་ཡོངས་ལ་མངོན་གྱུར་ཅིང༌། ། རྣམ་གྲངས་དུ་མའི་མཛད་པའི་ལེགས་བྱས་ནི། ། རྣམ་དག་རྒྱལ་བའི་བསྟན་པ་རྒྱས་ཕྱིར་ལགས། ། གྲགས་པ་བསམ་ཡས་འཛམ་གླིང་ས་ཡི་ཁྱོན། ། གྲགས་པའི་རྔ་ཆེན་སྒྲ་ཡིས་ཁྱབ་བྱས་ནས། ། གྲགས་པ་དོན་མཐུན་ཆོས་ཅན་དག་པ་ཡི། ། གྲགས་པའི་བ་དན་དཀར་པོ་སྤེལ་བར་མཛད། །
རྒྱ་གར་གནས་ལྔ་རིག་པའི་པཎྜི་ཏས། ། རྒྱ་ཡིག་ལེགས་སྦྱར་སྐད་དུ་བཀོད་པའི་ཕྲེང༌། ། རྒྱ་གར་ཡུལ་ནས་འོངས་པའི་རྣལ་འབྱོར་པས། ། རྒྱ་གར་འཁོར་ཚེ་གང་གི་དྲུང་དུ་ཕུལ། ། ཆོས་ལས་བརྩམས་པའི་ཉིན་མཚན་མཛད་པའི་ཚོགས། ། ཆོས་བཞིན་སྤྱོད་པའི་འཁོར་འབངས་སློབ་མར་བཅས། ། ཆོས་ཀྱི་རྗེས་འབྲངས་དད་པའི་ས་ཐོབ་དག ། ཆོས་ཀྱི་རྒྱལ་པོ་གང་གི་ཞབས་པད་མཆོད། ། ངག་གི་དབང་པོས་རྗེས་བཟུང་མཁས་པའི་ཕུལ། ། ངག་དབང་གསུང་གིས་འགྲོ་བློའི་མུན་སེལ་བ། །
ངག་ཚིག་སྡེབས་ལེགས་ཡོངས་ཀྱི་ཡིད་འདྲེན་པའི། ། ངག་གི་དབང་ཕྱུག་འཇམ་དབྱངས་བླ་མ་རྒྱལ། ། མཁྱེན་རབ་མཐར་ཕྱིན་ཤེས་བྱའི་གནས་རྣམས་ལ། ། མཁྱེན་པའི་དཔལ་གྱི་མི་ཤེས་མུན་སེལ་གང༌། ། མཁྱེན་ལྡན་ལོ་ཆེན་མཆོག་གི་ཉེར་དགོངས་ནས། ། མཁྱེན་ཡངས་ས་ལོ་དེ་ལ་ལེགས་པར་བསྙད། ། ཅེས་པཎྜི་ཏ་ཆེན་པོ་ཤཱཀྱ་མཆོག་ལྡན་དྲི་མེད་ལེགས་པའི་བློ་གྲོས་ཀྱི་རྣམ་པར་ཐར་པ་ཞིབ་མོ་རྣམ་པར་འབྱེད་པ་ལས། ཐུན་མོང་མ་ཡིན་པའི་ཡོན་ཏན་ལས་བསྒྲགས་པའི་རབ་ཏུ་བྱེད་པ་ཉེར་གསུམ་པའོ།། །། དེ་ནས་དགུང་ལོ་དོན་བཞིར་ཕེབས་པ་ལྕགས་མོ་བྱ་ལོའི་དཔྱིད་ཆོས་ཡན་ལ། མདོ་ཕྱོགས་ཀྱི་དབུ་ཚད་ཆོས་འབྱུང་ཙམ་མ་གཏོགས་པའི་གསུང་རྩོམ་ཕལ་ཆེར་གྲུབ་ཅིང༌།
ཡི་གེ་རང་གི་སྟེང་ནས་ལུང་བཤད་རྫོགས་པར་སྩལ། རྟོག་གེའི་སྙིང་པོ་གློ་བོ་ཆོས་རྗེ་བློ་གྲོས་རྒྱལ་མཚན་པས་པར་གྱི་སྦྱིན་བདག་མཛད། ཀུན་བཟང་རོལ་མཚོ་གུ་གེ་ཆོས་རྗེ་རྣམ་རྒྱལ་བས་སྦྱིན་བདག་གནང་བས་མཚོན་པའི་ལུང་སྙིང༌། ཀུན་ལས་བཏུས་ཀྱི་དཀའ་འགྲེལ། འདུལ་བའི་བསླབ་བྱ་ཆེན་མོ། དབུ་མའི་སྟོང་ཐུན། ལུགས་གཉིས་རྣམ་འབྱེད་རྩ་འགྲེལ་གྱིས་མཚོན་པའི་པར་རྣམས་ཀྱང་རང་རང་གི་དད་བརྩོན་གྱིས་ལེགས་པར་བསྒྲུབ་ཏེ། དཔེར་ན་དབུ་མའི་སྟོང་ཐུན་ཆེན་མོ་བྱ་ཡུལ་དུ་གཏིང་སྐྱེས་རབ་འབྱམས་པ། དྲུང་ནས་སྡེ་བདུན་པ་དབང་ཕྱུག་རྒྱལ་མཚན་པས་བསྒྲུབས་པའི་པར་བྱང་འབྱུང་བ་ལྟར་དང༌། པར་ཕལ་ཆེར་གྱི་པར་བྱང་ཡང་པཎ་ཆེན་རིན་པོ་ཆེ་ཉིད་ཀྱིས་གསུང་རྩོམ་དུ་གནང་བ་ཡིན་ཏེ།
རྟོག་གེའི་སྙིང་པོའི་འཇུག་ན་སྒྲུབ་པ་དང་ནི་སུན་འབྱིན་གྱི། ། གནས་རྣམས་ལེགས་པར་ཐུགས་ཆུད་ནས། ། ཚུལ་བཞིན་འདོམས་མཛད་ཚད་མ་ཡི། ། མཁན་པོ་ཡང་དག་རྫོགས་སངས་རྒྱས། ། དེ་ནས་ཕྱོགས་ཀྱི་གླང་པོ་ཡིས། ། དོན་དེ་འཇམ་དཔལ་དབྱངས་ལ་གསན། ། ཕྱོགས་གླང་གཞུང་བརླིང་རྟོགས་དཀའ་བ། ། གསལ་བར་འཆད་མཁས་གྲགས་པའི་མཚན། ། གཞུང་རྩོམ་གཞན་ལ་མ་གྲགས་པ། ། རྔོག་ལོས་གསལ་བར་བཤད་ཅེས་གསུང༌། །
བོད་ཀྱི་རྒན་པོའི་ལུགས་དོར་བ། ། ས་སྐྱའི་འཇིགས་མེད་དཔའ་བོས་བཤད། ། སྔོན་མས་གསལ་བར་མ་བྲིས་ཤིང༌། ། ཕྱིས་འབྱུང་གཏམ་གྱིས་མ་སྦགས་པར། ། རྟོག་གེའི་མཚོ་ནས་བརྡ་ཆད་ཀྱི། ། སྙིང་པོ་བསྡུས་པའི་དཔག་བསམ་འདི། ། གང་གི་རྣམ་དཔྱོད་སྐྱེད་ཚལ་དུ། ། དགེ་བར་གཤིན་ཞིང་ཤིས་གྱུར་པ། ། རྗེ་བཙུན་བློ་གྲོས་རྒྱལ་མཚན་དཔལ། ། བཟང་པོའི་བཀའ་དང་དེ་ཉིད་ཀྱི། །
འབྱོར་པའི་བང་མཛོད་ནས་བྱོན་པའི། ། ཞེས་སྔོན་དང་ད་ལྟའི་གནས་མ་ལུས་པའི་གནས་དོན་བདེ་བླག་ཏུ་རྟོགས་པར་བྱེད་པ་ཤ་སྟག་འབྱུང་ངོ༌། ། གཞན་ཕྱོགས་གླང་ཆོས་གྲགས་ཀྱི་རྟོགས་བརྗོད། གཞི་གསུམ་ཆོ་ག ཕྱྭ་པས་གསེར་ཐུར་ལ་དྲིས་པའི་ལན་འདེབས་སོགས་གསུང་རྩོམ་ཕྲ་མོའི་པར་ཀྱང་མང་དུ་སྤེལ་ལོ། ། དངོས་བསྟན་བསྟན་བཅོས་སུ་མ་འཁོད་པར་གཞུང་ཚིག་རང་གི་སྟེངས་སུ་བཀའ་སྩལ་གྱི་བཤད་པས་གཏན་ལ་ཕབ་པའི་ཚུལ་རྣམ་ཐར་གཉིས་སུ་ཟུར་ཙམ་ཡང་མ་སྨོས་འདུག་ལ། རྣམ་ཐར་མ་ཏི་མར་གྲངས་སུ་བཏབ་པ་ནི་འདི་ལྟར། འཕགས་པ་བརྒྱད་སྟོང་པ་སློབ་དཔོན་སེང་གེ་བཟང་པོའི་བརྒྱད་སྟོང་འགྲེལ་ཆེན་དང་བཅས་པ། སྡུད་པ། འདུལ་བ་མེ་ཏོག་ཕྲེང་རྒྱུད་རྗེ་རོང་སྟོན་ཆེན་པོའི་ཊཱི་ཀའི་སྟེངས་དང༌།
ཡང་དེ་ཉིད་ཀྱིས་མཛད་པའི་དབུ་མའི་སྟོང་ཐུན། བསླབ་སྤྱོད་གཉིས། དཔའ་བོའི་སྐྱེ་རབས། ཐེག་བསྡུས། མདོ་སྡེ་རྒྱན། རྒྱུད་བླ་མ། དབུས་མཐའ་རྣམ་འབྱེད་རྣམས་ཀྱི་འགྲེལ་པ། དབུ་མ་ཚིག་གསལ། ཡེ་ཤེས་སྙིང་པོའི་བདེན་གཉིས། ཇོ་བོའི་ལམ་སྒྲོན།
གཏམ་བྱ་རིན་ཆེན་ཕྲེང་བ། བཤེས་སྤྲིང༌། ཕྱྭ་བསྡུས། རིགས་གཏེར་རང་འགྲེལ། རྨ་བྱ་བྱང་བརྩོན་གྱི་དབུ་མའི་སྟོང་ཐུན། ཐུབ་པ་དགོངས་གསལ། འདུལ་བའི་གླེང་འབུམ་དང༌། བུ་སྟོན་ཆོས་འབྱུང་རྣམས་ལ་ཡང་ཞུ་བ་པོ་སོ་སོའི་ངོར་བཤད་ལུང་ཡང་དག་སྩལ་ལོ་ཞེས་འབྱུང་ངོ༌། ། བྱ་ལོ་འདི་ལ་བླ་མའི་སྐུའི་དཀྱིལ་འཁོར་མེ་ལོང་ལ་གཟུགས་བརྙན་ཤར་བ་ཇི་ལྟ་བའི་སྐུ་འདྲ་ཡིད་བཞིན་ནོར་བུ་ཡང་བསྒྲུབ་པར་མཛད་ཅིང༌། འདིའི་ནང་བཞུགས་སོགས་ཀྱི་ངེས་གནས་དྲུང་ཡིག་ཆོས་རྒྱན་པས་ཡི་གེར་འགོད་པ་གནང་བ་ལས་ཤེས་པར་བྱའོ། །
དེ་ནས་ཆུ་ཕོ་ཁྱི་ལོ་དགུང་ལོ་དོན་ལྔར་ཕེབས་སྐབས། སྒྲ་པ་གྲགས་པ་བློ་གྲོས་པ་དཔལ་སྡིངས་ནས་འབྲས་ཡུལ་དུ། བྱང་པ་བདག་མོ་ཚེ་རིང་མས་སྤྱན་དྲངས་པའི་ཡར་ལམ་མཇལ་དུ་ཕེབས་པ་ལ་དྲི་མལ་གནང་བས། སྒྲའི་ཕྱོགས་ལ་ཕུལ་དུ་ཕྱིན་པའི་མཁྱེན་པ་མངའ་བར་ལེགས་པར་དགོངས་ནས། པཎ་ཆེན་རིན་པོ་ཆེ་ཉིད་ཀྱིས་ཀྱང་ལུང་དང་མཐུན་པ་ཙནྡྲ་པའི་ས་རིས་ཁོང་ལ་གསན་པར་བཞེད་དེ་བཀའ་སྩལ་གནང་བས་སྒྲའི་གླེགས་བམ་གཉིས་ཕྱག་ཏུ་བཞག་ནས། འབྲས་ཡུལ་ནས་བྱུང་བའི་འབུལ་ནོར་རྣམས་སྐྱེལ་བ་དང༌། སླར་ཡང་སྒྲའི་དཔེ་ཉེར་མཁོ་འདྲ་ལེན་པ་ལ་འབྱོན་ཞུས་པས། མི་གནང་བ་ལས་དྲུང་ནས་རང་སྐུ་ན་ཚོད་བགྲེས་པ་ཚུན་ལམ་ལ་འོ་བརྒྱལ་ཞིང༌། རིན་ཆེན་ཆོས་ཀྱང་དཀོན་ལ་རྟག་ཏུ་འཚེ་བའང་མང༌། ཡིན་པས་བར་ཆད་དུ་ཡང་འགྱུར་སྲིད་པས་གཏན་མི་ལེགས་གསུང་ཀྱང༌།
དངོས་པོ་རྣམས་ཐུགས་ཀྱིས་མ་དཔོགས་པས་སྐྱེལ་མ་ལ་བྱོན། དེར་ཆིབས་དཔོན་ཤཱཀ་བཟང་ཆིབས་སྐྱེལ་དང༌། སླར་ཆིབས་བསུ་ལ་གནང་ཞིང༌། སྒྲ་པ་སྒྲགས་བློ་བས་ཁོང་རང་གི་ཕྱག་རྫས་རྣམས་ཐེལ་འབྱར་ཡང་དག་གི་ཉེར་ཅག་མཛད་རྗེས། སང་ཤར་ལ་འབྱོན་རྒྱུའི་དོ་ནུབ་སྐས་ལ་འབྱོལ་བས་རྐྱེན་བྱས་གློ་བུར་དུ་གཤེགས་ནས། ཆིབས་སླར་ལོག ཚུར་ཕུལ་བས་ཐུགས་ཁྲལ་ཆེར་གནང་ཞིང༌། ཚོགས་སུ་མང་སྐོལ་དང་བསྔོ་བ་རྒྱས་པར་གནང་ཞེས་ཐོས་སོ། ། དེ་མཚམས་དབྱར་ཆོས་རྒྱལ་ལྷུན་པོ་ནས་རྒྱལ་བའི་དབང་པོ་ཀརྨ་པས་བཀའ་ཤོག་གནང༌། དེར་ཉི་མ་དབུས་གཙང་གི་ཕྱོགས་ལ་རྟ་ཁ་བསྒྱུར་ཡོན་པ་ཡིན་པས།
བསྟན་པ་ལ་ཕན་པའི་གྲོས་འདྲི་འདྲ་སྣང་བ་ལ་དབུས་ཕྱོགས་སུ་མྱུར་བར་འབྱོན་པ་དང༌། དབུ་ཚད་ཀྱི་ཆོས་འབྱུང་དེ་རྩོམ་ལ་བསྐུར་མཛོད་གསུང་བའི་བཀའ་ལུང་ཕེབས་དོན་ལ། དབུས་ལ་ལན་རྗེས་མ་དཔོན་སློབ་ཉུང་བསྡུས་རང་ཕེབས་པའི་སྐབས། ཆོས་འཁོར་ལྷ་སར་རྒྱལ་དབང་ཀརྨ་པ་དང་མཇལ་ནས། ལུགས་གཉིས་ཀའི་ངེས་གསང་དཔག་མེད་གནང་རྗེས། གླང་ཐང་དང་རྒྱ་མ་རྣམས་སུ་ཡུལ་ཙམ་ཞབས་ཀྱིས་བཅགས། སྐལ་ལྡན་རྣམས་ལ་དབང་དང་བྱིན་རླབས་སྒོ་དུ་མས་རྒྱུད་སྨིན་ཅིང་གྲོལ་བར་མཛད། ལྷག་པར་དགའ་མོ་ཆོས་མཛད་པས་སྔ་རེས་ཕེབས་སྐབས་ལམ་ཟབ་བསག་སྦྱངས་ཞུས་ནས་ནམ་མཇལ་མཎྜལ་འབུལ་བ་མ་ཆག་པའི་གདུང་ཤུགས་འབུལ་བ་གནང་བ་ལ། དེ་རེས་ལམ་ཟབ་མོ་བླ་མའི་རྣལ་འབྱོར་གྱི་བྱིན་རླབས་གླང་རི་ཐང་གི་གཟིམས་ཁང་གསར་པ་དགེ་འཕེལ་དུ་སྩལ་བས་གྲོ་ཡུན་ཅིག་ཡང་དག་པའི་ཏིང་ངེ་འཛིན་བཟང་པོ་ལ་འབྱམས་ཤིང༌། པཎ་ཆེན་རིན་པོ་ཆེའི་བཀའ་ལས་ཀྱང༌།
འོ་ཟབ་མོའི་ལམ་གྱིས་བྱིན་གྱིས་བརླབས་པའི་ཚེ། ། རྗེ་བཙུན་བླ་མ་འཇམ་པའི་དབྱངས་སུ་གཟིགས། ། སྐད་ཅིག་གཅིག་ལ་ཆོས་རྣམས་ཐུགས་སུ་ཆུད། ། ཐུགས་གྲོལ་ཁྱོད་ལ་སྤྱི་བོས་ཕྱག་འཚལ་ལོ། ། ཟེར་བའི་དཔེ་དེ་དེ་རིང་གི་འདི་རེད་དོ་ཞེས། དྲིན་ཅན་སྤྱང་ལུང་པ་དངོས་ཀྱིས་གསན་ནས་བདག་ལ་བཀའ་ལུང་དུ་གནང་ངོ༌། ། དེ་རྗེས་ཆོས་རྗེ་སྟོང་རྭ་བ་ཤཱཀྱ་བཟང་པོ་བས་གསོལ་འདེབས་སུ་གནང་ནས། དྲིན་ཅན་སྤྱང་ལུང་པའི་དྲུང་སོགས་དབང་ཆ་གཅིག་ལ་ཀྱེ་རྡོ་རྗེ་རྒྱུ་ལམ། ལམ་ཟབ་བིར་སྲུངས། ནཱ་རོ་མཁའ་སྤྱོད་མའི་བྱིན་རླབས་སྩལ་རྗེས།
རྒྱ་མ་དགེ་སློང་མའི་དྲུང་གིས་ཞུས་ནས་སྙིང་པོ་དོན་གསུམ་གྱི་ཁྲིད་གནང་ཞིང༌། འཕོ་བའི་སྐབས་སྟོང་རྭ་བ་ལ་དངོས་སུ་འཕོ་བ་འཐེབས་ཙམ་གྱིས་བརྒྱལ་ཐབས་སུ་གནས་པ་ལ། དྲུང་ཡིག་ཆོས་རྒྱན་པས་དབུ་གཙུག་ནས་བརྡུང་བ་གནང་ཞིང༌། སྙན་ལ་ཞལ་གཏད་དེ་འབོད་པ་གནང་བས་ཇི་ཞིག་ནས་ཐུགས་དྲན་རྙེད་བྱུང་ཞེས་དངོས་སུ་གཟིགས་པའི་གསུང་སྒྲོས་དྲིན་ཅན་སྤྱང་ལུང་པའི་ཞལ་ལས་ཐོས་སོ། ། འདི་དབུས་ཕྱོགས་སུ་བཀའ་ཆོས་གནང་བའི་རྗེས་མར་སྣང་ངོ༌། ། དེར་དྲོ་སའི་ལ་རྩེ་བར་སྐྱེལ་ཐུང་ལ་ཞལ་སློབ་དྲག་པ་ཡོད་ཕེབས་ཤིང༌། དེར་དགའ་མོ་ཆོས་མཛད་པས་བདག་ཉིན་རེ་བཞིན་ཇ་འཐུང་བ་ལ་ཇ་མཆོད་བདག་རང་གི་བླ་མ་རྣམ་གསུམ་གྱི་མཚན་ཐོན་པ་ཞིག་ཞུ་ཞེས་གསོལ་བ་བཏབ་པས། ད་ལྟའི་ཇ་མཆོད་རྣམ་ཤེས་མ་འདི་དེ་ཕྲལ་ཇ་གྲལ་དེར་དྲུང་ཡིག་ཆོས་རྒྱན་པ་ལ་ཞལ་སྤྲོར་གནང་ཞིང༌། ཐོག་མ་ལ་ངག་དབང་གྲགས་པའི་ཞལ་དུ། དེ་ནས་པཎ་ཆེན་མཁས་པའི་ཞལ་དུ།
དེ་ནས་ཐར་པའི་རྒྱལ་མཚན་ཞལ་དུ་གསུང་བ་ཡོད། དྲིན་ཅན་སྤྱང་ལུང་པས་གསན་པའི་བཀའི་བདུད་རྩིའི་མཐའ་ཡང་འདི་ཉིད་ཡིན་ནོ། ། ཞེས་བྱ་མཆོད་མཛད་རེས་ཀྱིས་གསུང་ངོ༌། ། ཡར་ལམ་དབྱར་གྱི་ཆུ་འགོ་རྒྱས་པའི་དུས་ཀྱི་ཆུ་ལུད་པ་ཞིག་དང་ཐུག་སྟེ། ཁལ་གྱིས་ལམ་མ་བགྲོད་པར་མཚོམས་སྐབས། པཎ་ཆེན་རིན་པོ་ཆེའི་ཞབས་དྲུང་ཕེབས། དེར་རམ་པ་སོགས་ཀྱི་ལ་བསྐོར་བ་མིན་པ་མི་ཐར་ངེས་པའི་ཚུལ་ཕུལ་བས། ཨའུ་རྩི་འདེངས་གསུང་ནས་ཕེབས་མ་ཁད་རང་ཆུ་ཐོག་སོ་གསུམ་རེ་གློ་བུར་དུ་བྲི་ནས་སྒལ་ཚས་ཀྱི་སྣེ་ཙམ་ཡང་མ་བངས་པར་འཕྲང་ལ་ཕེབས་སྐབས་འཕྲལ། སྔར་ལྟར་ཆུ་སྔར་ཤུལ་དུ་འཕེལ་བའི་གྲུབ་རྟགས་གནང༌། དེར་གསེར་མདོག་ཅན་དུ་དབྱར་གནས་མཛད་ཅིང༌།
མཚན་བརྗོད་ཀྱི་ཊཱི་ཀའི་བཤད་པ་སོགས་བཀའ་ཆོས་ཕྲན་བུ་འགའ་དང༌། མི་ཉུང་བསྡུས་ལ་སྦྱོར་དྲུག་གི་ཁྲིད་ཅིག་སྩལ་ཟེར་རོ། ། དེ་ནས་དགུང་ལོ་དོན་དྲུག་བཞེས་པའི་དུས། ཚེས་བཅོ་ལྔ་ཞིག་གི་ཉིན་རྣམ་སྲས་སེར་ཆེན་གྱི་རྗེས་གནང་གནང་གྲབ་ལ། རྗེ་དབོན་ཤཱཀྱ་རྒྱལ་མཚན་པའི་དྲུང་དང༌། ད་ལྟའི་ཨ་ཞང་བསོད་ལྷུན་པ་སོགས་དབུས་ནས་ཕེབས་པས། དེ་འཕྲལ་མཇལ་ཀ་གནང་ཞིང༌། དེའི་ཉིན་རྣམ་སྲས་རྗེས་གནང་ཡང་གནང་བས། དྲུང་ཆེན་དཔལ་དར་བས་པཎ་ཆེན་རིན་པོ་ཆེའི་དྲུང་དུ་རྗེ་དབོན་པས་ཐོག་མར་རྣམ་སྲས་གསན་པའི་རྟེན་འབྲེལ་གྱིས་རྣམ་སྲས་བྲན་དུ་འཁོལ་བ་ཞིག་ཡོད་ལགས་སམ་ཞུས་པས། ཅི་ཆ་དབོན་ཆུང་རྣམ་སྲས་ཕྱི་ལ་ཁྲིད་པ་ཞིག་ནི་ཡོད་རེ་གསུངས་པས།
དེ་དུས་ཁོང་དག་གི་བློ་ཡུལ་དུ་རྣམ་སྲས་ཕྱི་བཞིན་དུ་བྱོན་པའི་གོ་བ་བྱས་ཀྱང༌། ད་ལྟ་བསམ་དུས་ནོར་ལྷ་ཕྱིར་ཁྲིད་གསུང་བར་སྣང་བས། གསེར་མདོག་ཅན་བླ་བྲང་གི་ཁྱད་ནོར་རྣམས་དབུས་ཀྱི་གླང་ཐང་གི་ཕྱོགས་སུ་ཕྱིར་སྐྱེལ་གནང་བའི་མ་འོང་ལུང་བསྟན་དུ་སེམས་སོ། ། དེར་གནས་ཀྱི་སློབ་དཔོན་དྲུང་ནས་ལྷ་བཙུན་པའི་དྲུང་དུ་བཅོལ་དམ་གནང་བས་སྔར་དབུས་སུ་ཡང་ཆེན་པོར་འཕྱུར་བའི་དྲུང་བསྡུས་ར་སོགས་བརྡ་སྦྱར་ཙམ་གནང་བའི་སྣེ་མཐུད་པའི་ཐུགས་གཉེར་མུ་མཐུད་གནང་ཞིང༌། ལོ་དེའི་དཔྱིད་ཆོས་ལ་དཔོན་ས་བདག་མོ་ཆེན་པོས་ཆོས་དབར་གནས་གསར་དུ་བཏེགས་པས་རྗེ་དབོན་ཤཱཀྱ་རྒྱལ་མཚན་པས་གཙོ་མཛད་མངའ་རིས་པ་ཧོར་རབ་འབྱམས་པ་སོགས་ལ་ཆོས་དབར་སར་དུ་འབྲུམ་པ་བྱུང་ནའང༌། ཉེས་སྐྱོན་གཅིག་ཀྱང་མ་བྱུང་བར་ལེགས་པར་ཐར་བ་འབའ་ཞིག་བྱུང་ངོ༌། ། དེར་གྲྭ་པ་བྱིངས་གསེར་མདོག་ཅན་དུ་ལོག པཎ་ཆེན་རིན་པོ་ཆེའི་ཞབས་ཕྱིར་དྲུང་ནས་ཉང་རམ་པ་དང༌། པཎ་ཆེན་རྡོར་རྒྱལ་བ་གྲྭ་ཤར་དུ་ཡོད་པ་ཅིག་ཀྱང་ཕྱགས་ཕྱིར་ཁྲིད་ནས་རྩེ་ཆེན་དུ་ཕེབས། ཚེ་དབང་སོགས་བཀའ་ཆོས་མང་བ་གནང་ཞིང༌།
རྩེ་ཆེན་དུ་གནམ་ལྕགས་ཀྱི་ཐོག་བྱུང་བ་ཡང་ཐུགས་རྗེའི་མཐུས་ཉེས་སྐྱོན་གང་ཡང་མ་བྱུང་ཚུལ་གཟིགས་གསལ་གྱི་ཐུགས་རྒྱུས་སྟེང་ནས་འདི་ཐད་རྣམ་ཐར་རྡོར་རྒྱལ་མར་ཞིབ་ཏུ་བཀོད་འདུག་གོ ། དེ་ནས་དབྱར་བཞུགས་དགག་དབྱེ་གྲོལ་རྗེས། རིན་སྤུངས་སུ་རྗེ་ཐམས་ཅད་མཁྱེན་པ་ཞྭ་ནག་ཅོད་པཎ་འཛིན་པ་རྒྱལ་དབང་ཆོས་གྲགས་རྒྱ་མཚོ་བའི་སྤྱན་སྔར་ཕེབས། ཟླ་གཅིག་ཙམ་གདན་ཆགས་ཤིང༌། ཕྱོགས་རིས་ཀྱི་འདུས་པའི་དགེ་འདུན་ལུང་རིགས་སྨྲ་བ་མ་ལུས་པའི་རྩོད་པའི་དཔང་པོར་བཞུགས་ཤིང༌། རྒྱལ་བའི་དབང་པོ་ཉིད་ཀྱིས་མཛད་པའི་ཚད་མའི་རིགས་གཞུང་རྒྱ་མཚོའི་དཔེ་སྩལ་ནས་དག་བྱེད་མཛོད་ཅེས་བཀའ་བསྒོ་བ་གནང་བས། ཉིན་མཚན་དུ་ཐུགས་གཡེངས་ཆེས་པས་གཟིགས་སྐབས་མ་བྱུང་བར་དེ་དུས་ཕྱགས་ཕྱིར་མཁས་པ་དོན་ཡོད་པ་ཡང་བཞུགས་པས། ཕྱག་དཔེ་སྩལ་ནས་གང་གཞན་ལུགས་འདྲེས་པའམ་ཁྱད་ཐོན་གྱི་ཟུར་ཆ་གང་འདུག་ལ་ཤོག་གཟེར་ཐོབ་ཤོག ཅེས་བཀའ་གནང་བ་ལྟར་མཛད་ནས་ཕུལ་བས། ཞོགས་པའི་ཡུད་ཙམ་གཟིགས་པས་ཞག་འགའི་བར་དུ་རིགས་གཞུང་རྒྱ་མཚོ་ལས་བརྩམས་པའི་བཤད་པ་ཁོ་ནས་དུས་འདའ་བར་མཛད་རྗེས།
སྔར་རྒྱལ་དབང་ཀརྨ་པ་ཉིད་ཀྱིས་བཀས་བསྐུལ་བའི་དབུ་ཚད་ཀྱི་ཆོས་འབྱུང་རྣམས་ཕྱག་ཏུ་བཞེས་ནས་འདུས་པའི་དབུས་དེར་རེ་རེ་ནས་དྲི་མལ་གནང་བ་ལ། འཕྲོས་པའི་ཟབ་བཤད་འབའ་ཞིག་པས་ཟླ་བ་ཙམ་གྱི་ཡུན་འདའ་བར་མཛད། འདི་སྐབས་ཀོང་སྟོན་བྱང་ཆུབ་སེམས་དཔའ་དབང་ཕྱུག་གྲུབ་པ་དཔལ་བཟང་པོ་ཡང་ཀརྨ་པ་མཇལ་བ་ལ་བྱོན་ཡོད་པས་དེར་པཎ་ཆེན་རིན་པོ་ཆེས་བཤད་པ་གནང་རེས་བཞིན་སློབ་མ་གུས་ལྡན་སློབ་དཔོན་གྱི་བཤད་འདོམས་ཉན་པའི་ཚུལ་བཞིན་དུ་གསན་ཅེས་རང་གཞན་གྱི་ཆས་བསྡུས་པའི་གྲལ་ལ་འཁོད་པ་ཀུན་གྱིས་སྒྲོག་ཅིང༌། དེ་ནས་སླར་གསེར་མདོག་ཅན་གྱི་ཆོས་གྲྭ་ཉིད་དུ་ཕེབས་ནས་དགུན་ཆོས་ཀྱི་དུས་ཆོས་སྐྱོང་བར་མཛད་སྐད་དོ།། །། སྔོན་རབ་མཁས་པ་ཡོངས་ཀྱིས་མ་གཟིགས་པའི། ། ལེགས་བཤད་གཞུང་ཚིག་ལ་གནས་མངོན་སུམ་པ། ། ཆོས་སྤྱན་ཡངས་པས་ཕྲ་རྒྱས་སྤུ་རིས་ཀྱང༌། ། མ་འདྲེས་གསལ་བའི་ཡུལ་དུ་ལེགས་པར་དགོངས། ། རང་བཞེད་ལུང་དང་རིགས་པའི་དམག་དཔུང་གིས། ། གཞན་ཟེར་ལུང་རིགས་ལྟར་སྣང་སུན་ཕྱུང་བ། །
ཁྱོད་ཀྱིས་ལེགས་སྨྲས་མཁས་པའི་ཁ་རྒྱན་གྱིས། ། བསྟན་བཅོས་གང་དེ་བསྟན་པའི་ནོར་རྫས་ཉིད། ། རྒྱལ་བའི་བཀའ་དང་དགོངས་འགྲེལ་བསྟན་བཅོས་དག ། གཞུང་ཚིག་ཡི་གེ་ཉིད་ལ་རབ་དཔྱད་ནས། ། འདི་དེའི་དགོངས་པ་འདི་ལྟ་ཉིད་ཡིན་ཞེས། ། བདེན་གསུངས་ལྗགས་ལས་དག་གསལ་འདོམས་པར་གསུངས། ། ཀརྨ་པར་གྲགས་བདུན་པའི་བཀའ་ཡི་འཕྲིན། ། རབ་ཆགས་ཐུགས་རྗེའི་ལྕགས་ཀྱུས་ཡོངས་བསྐུལ་བས། ། ཡོངས་རྫོགས་བསྟན་པའི་ཁུར་ཁྱེར་གླང་པོ་ཁྱོད། ། སྲིད་དང་ཞི་བའི་ཕུན་ཚོགས་དབུས་དེར་བྱོན། །
བཤད་མཁས་གང་གིས་ཆོས་དོན་སྒྲར་བསྙད་ཚེ། ། ཉན་མཁས་སྙིང་ལ་ཟིམ་ཆར་བཞིན་དུ་འབབ། ། སྨྲ་མཁས་ཡོངས་ཀྱིས་ཆེད་དུ་སྒྲོག་པའི་གཞི། ། བརྗོད་མཁས་དོན་བཟང་རྒྱལ་བའི་བཀའ་དང་མཚུངས། ། ཁྱོད་གསུང་ལེགས་བཤད་ལྷ་ཡི་རྔ་བོ་ཆེ། ། ཐོས་པས་མ་རིག་གཉིད་ལས་རབ་བསླང་ཞིང༌། ། རབ་སྙན་ལྷ་རྫས་པི་ཝཾ་གླིང་བུའི་སྒྲ། ། ཡུན་རིང་རྣ་བའི་ལམ་ནས་སྙིང་དབུས་བཞུགས། ། ཚིག་དང་དོན་དུ་བཅས་པའི་ངེས་གསང་ནི། ། རྒྱལ་བའི་ཆོས་རྣམས་ཡོངས་ཀྱི་བཅུད་བསྡུས་པ། །
གཅིག་ཤེས་ཀུན་གྲོལ་འཆད་མཁས་འཕྲུལ་གྱི་སྒོ། ། དུས་དེར་ལེགས་ལམ་སྒོ་བརྒྱ་དབྱེ་བར་མཛད། ། ཅེས་པཎྜི་ཏ་ཆེན་པོ་ཤཱཀྱ་མཆོག་ལྡན་དྲི་མེད་ལེགས་པའི་བློ་གྲོས་ཀྱི་རྣམ་པར་ཐར་པ་ཞིབ་མོ་རྣམ་པར་འབྱེད་པ་ལས། གཟུར་གནས་ཀྱི་མཁས་པ་དགེས་པའི་སྐབས་ལས་རྗེས་སུ་བསྒྲགས་པའི་རབ་ཏུ་བྱེད་པ་ཉི་ཤུ་རྩ་བཞི་པའོ།། །། དེ་ནས་དགུང་ལོ་དོན་བདུན་དུ་ཕེབས་པ་ཤིང་ཕོ་བྱི་བའི་ལོ། གཞན་སྣང་དུ་ཆབ་གཞི་ལ་བརྟེན་པའི་བསྙེལ་བའི་ཚུལ་སྟོན་པ་གནང་སྐབས་སྡེ་བདག་སོ་སོའི་ཕྱག་རྩ་འཛིན་པའི་འཚོ་བྱེད་སྨན་གྲོང་པ་དང༌། བོ་དོང་འཚོ་བྱེད་པ་སོགས་མཁས་པ་རྣམས་ཞབས་དྲུང་དུ་མངགས་ནས་གསོལ་སྨན་ཞུ་བ་སོགས་ཀྱི་འཕྲོད་བསྟེན་གནང་ཡང་ཆེར་སྐུ་ཁམས་ལ་དྭངས་བསྐྱེད་མ་བྱུང་བར་དབུས་ཕྱོགས་སུ་གྲོངས་སྒྲ་ཆེན་པོ་བྱུང་ཞིང་འཚོ་བྱེད་རྣམ་པ་ཡང་སྐུ་ནས་དང་བསྟུན་པའི། ད་སྟེ་གསོལ་བ་ཐེབས་པ་དཀའ་ཞེས་ཡིད་ཁོང་དུ་ཆུད་པ་ལས། སླར་སྐུ་ཚེའི་འདུ་བྱེད་བྱིན་གྱིས་རློབས་པར་མཛད་དེ། གཞན་ངོར་རླུང་སྦྱོར་ལ་བརྟེན་པའི་ཐུགས་ཀའི་ཐད་ནས་ཆབ་ཆུ་རྣམས་མངོན་སུམ་དུ་ཕྱིར་བསལ་ནས།
མོད་ལ་སྐུ་ཟོ་མདོག་བདེ་བའི་དཔལ་འཛིན་པ་གནང་བས་ཡོངས་ཀྱི་ཡིད་སོས་ཤིང༌། ཞལ་དཀར་བའི་བསྙུངས་དྭངས་འབུལ་མི་སྟོད་མངའ་རིས་ནས་བཟུང་སྟེ། དབུས་གཙང་གི་བར་གྱི་དཀོན་ནོར་དཔག་མེད་ཀྱི་མེ་ཏོག་དབུལ་བར་བྱས་སོ། ། དེར་པཎ་ཆེན་རིན་པོ་ཆེ་ཉིད་ཀྱི་སྤྱན་སྔ་བར་གྱུར་པའི་དྲུང་ནས་ལོ་རྩ་བ་དྷརྨ་དྷྭ་ཛ་ཡང་དེ་ལྟ་བུས་ཐུགས་བསྐུལ་ནས་རྒྱ་གར་རྡོ་རྗེ་གདན་བསྐོར་བ་ལ་གཤེགས་ཏེ། དེ་ཕྱིན་མངའ་རིས་བཞི་སྡེ་པ་གཟིམས་དཔོན་རྣམ་རྒྱལ་བས་སྤྱན་ཚབ་ཀྱི་ཕྱགས་ཕྱི་གནང་ཞིང༌། དྲུང་ཡིག་ཆོས་རྒྱན་པ་རྒྱ་གར་ལ་གཤེགས་ཕྱིན། དུས་འཁོར་གྱི་ཕྱི་ནང་གཞན་གསུམ་དང༌། བདེ་མཆོག་གི་རྣམ་བཤད་དང་པོའི་སངས་རྒྱས་རབ་ཏུ་གྲུབ་པའི་ཞལ་ལོབས་ཀྱི་ཡི་གེ་པ་ཡང་ད་ལྟའི་ཨ་ཞང་པར་གྲགས་པ་འདིས་གནང་བས། བསྟན་བཅོས་འདི་དག་གི་མཇུག་ན་ཡི་གེ་བ་ནི་བསོད་ནམས་ཡེ་ཤེས་ལྷུན་གྲུབ་བོ་ཞེས་འབྱུང་བས་མཚོན་ལ། དེ་དག་གི་སྐབས་སུ་རྗེ་བྲག་དཀར་དམར་གཉིས་ཀྱིས་སྔགས་ཆོས་ཞུ་བ་པོ་གཙོ་བོར་གནང་ནས།
རྗེ་བྲག་དམར་བས་འདི་སྐབས་སྡོམ་གསུམ་རིན་ཆེན་སྤུངས་པའི་ཐུགས་རྩོམ་རི་བོ་གསེར་སྡིངས་ཀྱི་ངོགས་ཡངས་དབེན་གནས་ཡང་དགོན་རྩེར་མཛད་ཅིང༌། རྗེ་སེམས་དཔའ་བྲག་དཀར་བས་ཆོས་མཚན་རྒྱ་རྩ་བརྒྱད་ཀྱི་ཞུ་བ་པོ་གནང་ནས་དཔལ་གྱི་མགུར་ལས་ཉེར་འདོམས་སུ་ཡི་གེར་བཀོད་པའི་བཀའི་བསྡུ་བ་ཡང་འདི་ཡན་གྱིས་ཡོངས་སུ་གྲུབ་བོ། ། ཤིང་མོ་གླང་ལོ་དགུང་ལོ་དོན་བརྒྱད་བཞེས་སྐབས། སྡེ་པ་སྒར་པའི་དྲུང་སོགས་ས་ཆེན་སྐྱོང་བའི་སྟོབས་ཀྱི་རྒྱལ་པོ་ཆེན་པོ་དག་ལ་དབང་ཁྲིད་དུ་མའི་ཆོས་ཀྱི་བདུད་རྩེ་སྩོལ་ཞིང༌། གདུལ་བྱའི་ཡུལ་དག་ལ་ཡང་མདོ་དང་སྔགས་ཀྱི་ཆོས་ཀྱི་ཆར་ཆེན་པོ་དུས་རྒྱུན་ཆད་མེད་པར་བཀའ་དྲིན་དུ་མཛད་བཞིན་པའི་སྐབས་ནས། འབྲོང་སྒང་བསམ་འགྲུབ་རྩེ། སེང་གེ་རྩེ་རྣམས་སུ་ཟླ་ཕྱེད་ཙམ་དེའི་རིང་ཕེབས་བཞུད་གནང་བ་ལ་ཡང་ཐུགས་མི་ལོངས་པའི་རྣམ་པ་གནང་ཞིང༌། སླར་འཕྲལ་ལ་རང་ལོག་ནས་གསེར་མདོག་ཅན་དུ་ཕེབས་མ་ཐག་བློ་བདེའོ་ཞེས། དུས་རྒྱུན་ལྡན་དུ་བཀའ་ལུང་བྱོན་ཞིང༌། མདོ་སྔགས་ཀྱི་འཆད་ཉན་རྒྱ་ཆེན་གྱི་ངང་ཉིད་ནས་ཐུགས་དམ་གྱི་རིམ་པ་ཆུ་བོའི་རྒྱུན་གྱི་རྣལ་འབྱོར་ལ་སྐད་ཅིག་ཀྱང་གཡེལ་བ་མེད་པར་སྔ་དགོང་གི་ཐུན་གཏོར་གྱི་བར་ཉིན་གཅིག་ཙམ་ཡང་འཆག་པའི་སྐབས་མི་སྲིད་པར་དུས་འཁོར་མོར་གནང་ཞིང༌།
སྲོད་ཆེན་ལ་ཀྲྀཥྞ་ས་རིའི་རྭ་དུང་ཅིག་བུས། གུ་གུལ་གྱི་དུད་པ་ཆེན་པོ་ཅིག་བཏང་བ་ནས། སང་ནམ་མ་ལངས་བར་གཟིམ་ཆུང་དུ་སུ་ཡང་མི་འགྲོ་བ་སྔ་མོ་མན་གྱི་ཕྱག་སྲོལ་ཡིན་ཞིང༌། སྔར་གོས་སྐུ་བཞེངས་མན་ལ་ནུབ་མོ་ཕྱག་རྔ་ཡང་བརྡུང་བ་གནང་ཞེས་སྒྲོག་ལ། ཕྱག་རྔ་ལ་མེ་འབར་བའི་ཆོ་འཕྲུལ་དྲུང་ཆེན་སངས་རྒྱས་སེང་གེས་གཟིགས་ཞེས་རྣམ་ཐར་རྡོར་རྒྱལ་མར་བྲིས་གནང་ཞིང༌། རྒྱུན་དུ་ཌཱ་དྲིལ་ཡུན་རིང་གནང༌། བཀའ་ལས་ཀྱང༌། ཌཱ་མ་རུ་འཁྲོལ་དུས་ན། མཁའ་འགྲོ་མ་གཙོ། མཁའ་འགྲོ་མཚོ།
དུར་ཁྲོད་གནས་སུ་ཨེ་འགྲོ་མི་འགྲོ། འགྲོ་ན་ད་འགྲོ་འགྲོ་ན་ད་འགྲོ་ཟེར་བ་ཞིག་དགོས་པས་ཡོང་གི་ཨེ་གནང་གསུང་ཞིང༌། བརྟགས་ན་དེ་ཉིད་ཀྱི་སྒྲ་ཁོ་ནར་འབྱུང་ཟེར་རོ། ། དེར་མྱུར་དུ་དགའ་ལྡན་ལ་བསྐྱོད་པར་དགོངས་པའི། བྱ་རྒོད་ཕུང་པོར་འཚོགས་པ་ཀུན་ལ་ཡང༌། ངེད་རང་གིས་དཀོར་དེ་སྔ་མོ་ནས་ཟོས་པས་ཁ་པོ་དེ་འདོན་ལོང་མི་ཡོང་བསམ་པ་བྱུང༌། དོན་གསུམ་ལོན་ནས་ཁ་པོ་དེ་འདོན་བྱས་ནས་ཀྱང་ལོ་ཁ་ཡར་སོང༌། ལོ་བརྒྱ་ཡར་མར་གྱི་མཁས་པ་སོ་སོའི་བཞེད་མ་འདྲེས་པའི་ཤན་འབྱེད་དེ་ཐུབ་རང་དགོས་པ་ཡིན། ཕྱིས་གང་ལབ་འཆོར་ཆས་སུ་བྱས་ངོ་སོར་སྒྲོག དེ་ལས་གཞན་པ་ས་སྐྱ་པ་མ་ཡིན་པ་སྐད་བྱེད་པའི་ཆོས་སྐད་ཟུར་བཞག་ཅིག་ཡོད་སྐད་ཀྱི་སྡང་སྨྲས་བྱེད།
ཆོས་སྤྱོད་ཤླཽ་ཀ་ཅིག་འདོན་མི་འདོན་གྱིས་ས་དགེའི་དབྱེ་བྱེད་བྱས་རང་ཚུགས་ཐུབ་པ་ཅིག་དཀོན་སྣང་ངོ༌། ། རང་རེས་དུམ་རེ་སྨྲས་ཀྱང་གྲོག་པོ་འདིའི་འབུམ་ཆུང་ཡན་ཆད་དུ་ཀ་ཡིན། ཡིན་ཀྱང་སྔ་མོ་ངེད་རང་གི་འདོད་པ་སུ་གང་གིས་ཀྱང་མ་འཁྱོར་བ་ལ། ད་འཁྱོར་བ་དེ་དགའ་རབ་འཁྱོར་གྱི་འདུག ངེད་རང་གི་ལྟ་གྲུབ་འཕྱུགས་ཟེར་མི་འདུག་ཀྱང༌། དེ་ཙམ་ཅིག་འཕྱུགས་མ་འཕྱུགས་ཀྱི་རྣམ་དཔྱོད་སྤྲོ་རྒྱུ་ཡོད། དོན་དུ་གཏུགས་ན་མནའ་སྐྱེལ་ཕེར་བ་ཡོད་དོ་གསུང་ཞིང༌། རང་རེ་ལོ་འདི་དང་འདི་ལ་གནས་འདི་དང་འདིར་ཕྱིན། བླ་མ་འདི་དང་འདི་ལ་ཆོས་འདི་དང་འདི་ཞུས་ཞེས་སྔར་ཡི་གེར་བཀོད་པའི་དོན་བསྡུ་ལྗེན་པར་གསུང༌། དེ་དུས་ཀྱི་མངའ་རིས་པ་བློ་གསལ་བ་མང་པོ་ལས་ཐོས་ཚོད་གོང་དུ་ཐད་སོར་བྲིས་པའོ། །
དེ་ལྟར་ཞིབ་པར་གསུངས་ནས་འདི་འདྲ་ཡང་སེམས་ལ་ངེས་དགོས་ཕྱོགས་གར་ཤེད་དུ་ཕྱིན་དུས། མིས་དྲུང་པ་ཁྱེད་རྣམ་པའི་པཎ་ཆེན་པས་ཆོས་འདི་བླ་མ་སུ་ལ་གསན་ཞིང༌། གང་ནས་གང་དུ་བརྒྱུད་འདྲིར་བྱུང་དུས་བཤད་རྒྱུ་ཡོད་པ་རེ་ཡང་དགོས་ཞེས་ཀྱང་གསུང་ཞིང༌། དེ་ནས་མེ་ཕོ་སྟག་གི་ལོའི་དཔྱིད་སོས་བྱམས་སྐུའི་རྒྱབ་ཡོལ་རྒྱན་དྲུག་གི་བཟོ་མཐར་ཕྱིན་རྗེས། སྤྱི་ཆོས་དུས་བྱ་རྒོད་ཕུང་པོར་བཀའ་ཞལ་ལ། རང་རེའི་འདིར་ཡང་ལམ་འབྲས་བརྒྱུད་པ་རྣམས་བཞེངས་དགོས། གཞན་རྣམ་པས་ས་སྐྱ་པ་མིན་ཞེས་ལབ་ཀྱི་ཡོད་འདུག་གོ ། ལར་ལབ་པ་རང་ལ་སྙིང་པོ་ཅི་ཡོད། གློ་བོ་པ་མང་ཇ་སྐོལ་མི་འདྲ་ལ་གླེང་བསླང་བྱས་པས་ཁོང་ལ་ལ་དག་ཆོས་རྗེ་བོ་དོང་པ་ཐམས་ཅད་མཁྱེན་པ་ཕྱོགས་ལས་རྣམ་རྒྱལ་བ་ཀླུ་དཀར་རྒྱལ་གྱི་སྐྱེ་བ་ཡིན་ལོ། རྒྱུ་མཚན་དྲིས་པས་ཆོས་འཆད་དུས་མེ་ཏོག་གི་ཆར་བབ་པས་ཟེར།
གློ་བོ་སྟེང་ཆེན་ན་བོ་དོང་པའི་རྣམ་ཐར་ཞིང་བཀོད་དུ་བྲིས་པ་ཐམས་ཅད་ཆུ་དྲོན་མོས་བཀྲུས་སོ། ། ཨ་ཙ་མ་ཆོས་སྤོང་གི་ལས་ཞེ་རང་འཇིགས་སོ། ། ལར་རང་སུས་སུའི་བརྒྱུད་པ་འཛིན་དང༌། བླ་མ་སུའི་བྱིན་རླབས་སུ་ལ་ཞུགས་དང༌། བརྒྱུད་པ་སུ་རྣམ་པར་དག་རང་ཆ་ག་ལ་ཡོད་དེ། ཆོས་སྲང་ཁའི་རལ་རུལ་ཡོ་བསྡུས་པའི་ཁ་ཟེག་བོན་གྱེར་ལ་བརྒྱུད་པ་དེད་པས་ཅི་ཕན། བློ་བཟུང་མའི་ཆོས་ལུགས་ལ་རྡོ་རྗེ་འཆང་ལ་བརྒྱུད་པ་སྙེག་པ་ཡིན་ནོ། ། ངེད་ལ་ཆོས་དང་ཆོས་བརྒྱུད་གཉིས་ཀ་མི་བར་དུ་ཁྱི་མ་ཚུད་པ་ཡོད་པས། རྡོ་རྗེ་འཆང་ཡན་གྱི་བརྒྱུད་པ་རེ་བཞེངས་པ་ཡིན་གསུང་ནས། སྔོན་ཆོས་རྒྱལ་མེས་དབོན་གྱི་སྐབས་ཀྱི་ལྡེར་བཟོ་ལྟར་སྐུ་རྒྱུ་སྨན་དར་ལས་བསྒྲུབས་ཤིང༌།
གྲང་གསེར་གྱིས་བྱིལ་མོར་བྱུགས་པའི་བརྒྱུད་པ་དངོས་བྱོན་རྣམས་རིམ་གྱིས་བཞེངས། མཐར་དྲུང་ཆེན་སངས་རྒྱས་སེང་གེ་བས་ད་ལོ་རྗེ་དྲུང་ཐུགས་ཀྱང་ན་ནིང་ཚོ་དང་མི་འདྲ་བའི་ཐུགས་ངང་ཐུང་ཙམ་དང༌། ཚོགས་སུ་ཡང་ཅལ་ཅོལ་མང་པོ་གསུང་བའི་བློ་མ་བདེ་བས། སྐུའི་རིམ་གྲོ་ལ་དམིགས་ནས་སྔར་ཡང་སྐུ་ཚེ་སྤེལ། ཞལ་གཟིགས་པའི་རྒྱུན་ཡིན་པས་རྗེ་བཙུན་མ་སྒྲོལ་མ་རྣམ་པར་རྒྱལ་མའི་སྐུ་གཅིག་ཀྱང་ཅི་ནས་བཞེངས་དགོས་པར་སྣང་ཟེར་བཞེངས་པའི་ཉིན་གཅིག་ལས་ར་དེར་པཎ་ཆེན་རིན་པོ་ཆེ་ཕེབས་ནས་སྒྲོལ་མའི་སྐུའི་རུས་ཤིང་ལ་ཕྱག་མཛུབ་གཏད་ནས་འདི་གང་རེད་གསུང་བ་ལ། གཟིམ་དཔོན་རྣམ་རྒྱལ་བས་རྒྱུ་མཚན་ཕུལ་བས། སངས་རྒྱས་སེང་གེ་ལ་རྐྱག་གཏད་གང་ཡོད། མི་ཕོ་ལོ་བརྒྱད་ཅུ་ལོན་པ་ལ་ཚེ་སྒྲུབ་དང་ཧ་མ་གོ་བ་ཡིན། ད་སྔར་རྗེ་དོན་ཡོད་དཔལ་བ་མྱ་ངན་ལས་འདས་ལོ་དེ་གཟིམས་མལ་སྐུ་འདྲ་ཞིག་བཞེངས་བསམ་པ་ལ། བཀའ་ལས་རང་རེའི་གཟུགས་བརྙན་སྔར་བཅོས་འདུ་ཁང་རྙིང་པ་ན་ཡོད་པ་དེས་ཆོག
ངེད་ལ་དམིགས་པའི་སྐུ་བཞེངས་ན་རྗེ་རྒྱལ་རོང་པ་ཆེན་པོའི་སྐུ་གཅིག་བཞེངས་མཛོད་གསུང་བ་གྲུབ་ཐོབ་ཀྱི་བཀའ་ཡིན་བསམ་ད་ལྟ་བཀྲ་ཤིས་བརྩེགས་པ་ན་ཡོད་པའི་རྗེ་རྡོ་རྗེ་འཆང་གི་གཡས་ཕྱོགས་ན་བཞུགས་པའི་རྗེ་རོང་སྟོན་གྱི་གསེར་སྐུ་འདི་ཡིན། ད་ལོ་རྗེ་དོན་ཡོད་དཔལ་བ་ཡང་ཡང་དྲན། རྨི་ལམ་དུ་ཡང་ཡང་མཇལ། དགའ་ལྡན་ན་མེ་ཏོག་ཡིད་འོང་ཕུབ་ཙམ་འདུག་ཅེས་གསུང་བ་ཡང་བྱུང་བས། ད་སྟེ་རྗེ་དོན་ཡོད་དཔལ་བའི་སྐུར་སྒྱུར་ཅིག་གསུང་ནས་བླ་བྲང་དུ་ཕེབས། དེར་བཟོ་བོས་དྲུང་ཆེན་སངས་རྒྱས་སེང་གེ་ལ་བཀའ་ལུང་བསྒྱུར་ནས་ཇི་ལྟར་ལེགས་དྲིས་པས། ད་ལོ་བན་རྒན་ལབ་ལབ་རང་མང༌། ད་སྟེ་གཉིས་ཀ་བཞེངས་ཟེར་ནས་རྗེ་དོན་ཡོད་དཔལ་བའི་སྐུའི་རུས་ཤིང་ལོགས་སུ་བཙུགས། དེར་གཟིམས་དཔོན་རྣམ་རྒྱལ་བ་ལ་རང་རེས་ཁ་སང་སྨྲས་པའི་རུས་ཤིང་དེ་ངེས་པར་དོན་ཡོད་དཔལ་བའི་སྐུ་རང་དུ་བསྒྱུར་སྨྲོས་ཡང་ཡང་གསུང་བས། ཞེད་ནས་སྒྲོལ་མའི་སྐུ་རབ་གནས་བར་དུ་པཎ་ཆེན་རིན་པོ་ཆེའི་སྤྱན་ལམ་དུ་མི་གཟིགས་པ་བྱས་སོ། །
དེར་ནང་རྫོང་སྐབས་ངོར་དུ་ཆོས་རྗེ་གདན་ས་པ་དཀོན་མཆོག་འཕེལ་བའི་དྲུང་དུ་ཞུ་ཡིག་ཕུལ། འདིར་ལམ་འབྲས་བརྒྱུད་པ་ཞིག་བཞེངས་ཡོད་པས་ནང་བཞུགས་ལ་བླ་མ་གོང་མའི་བྱིན་རླབས་རྣམས་གནང་དགོས་ཞུས་པའི་ལན་དུ། རྗེ་རྡོ་རྗེ་འཆང༌། མུས་ཆེན་འཇམ་དབྱངས་པ། རྒྱལ་ཚབ་ཀུན་དཔང་པ་རྣམས་ཀྱི་གདུང་ཚ་གསེར་ཆུ་མ་རྟེན་གྲངས་རེ་ཕུལ་བ་ཡང་རེ་རེ་ལ་རེ་རེ་བཞུགས་ཞེས་དེ་དུས་ནང་བཞུགས་ཀྱི་ཕྱག་གཡོག་པ་དབུ་ལེགས་དགེ་སློང་ཀུན་དགའ་ཆོས་དཔལ་བ་ལས་ཐོས་སོ། ། དེར་བརྟེན་མཐར་ཕྱིན་ནས་བླ་བྲེ་ཁྱད་འཕགས་དང༌། རྡོ་རྗེ་འཆང་གི་སྐུ་མདུན་རྒྱ་དྲིལ་དང༌། ཟུར་པོ་ཆེའི་ལི་ཐོད་སྟེགས་བཅས། གཞན་བརྒྱུད་པ་ཀུན་ལ་རྒྱའི་རྡོ་རྗེ་དྲིལ་བུ། མུས་རྡོའི་ཀ་པཱ་ལ་ཁ་གཅོད་དང་བཅས་པ་སོགས་མཆོད་རྫས་བསམ་གྱིས་མི་ཁྱབ་པའི་བཀོད་ཤོམས་གནང་དུས།
དྲུང་ཆེན་གྱིས་ད་འདི་ལྟར་ལྷ་ཡ་མཚན་ཆེ་བ་ལ། ལོགས་བྲིས་སྨན་ཐང་པས་བྲིས་པ་ཞིག་དགོས་ངེས་ཞུས་དུས། ད་སྟེ་ལོགས་རིས་དང་མི་གྲུབ་པས། རང་རེ་ལ་རྒྱ་མ་བས་ཕུལ་བའི་ལམ་འབྲས་བསི་ཐང་དེ་ཀུན་བླ་མ་སོ་སོའི་རྒྱབ་ཏུ་ཁྲོམ། དེ་བརྒྱུད་པ་ཐེག་ཆེན་ལུགས་ཡིན་པས་བརྒྱུད་པ་གཉིས་ལྡན་ཡག་པོ་རང་ཅིག་ཡོད་གསུངས་ནས་ལོགས་ལ་བཀྲམས་ཤིང༌། དེར་ཀྱེ་རྡོ་རྗེའི་རས་བྲིས་ལ་བརྟེན་པའི་རབ་གནས་མཛད་སྐབས། སྒྲོལ་མའི་སྐུའི་ཕྱག་ཏུ་ལི་བུམ་ཆུང་ཆུང་ཅིག་བཟོ་ཁྱད་དུ་ཕུལ་ནས་ཡོད་པ་ལ་ཕྱག་མཛུབ་བཙུགས། ད་རེས་སྒྲོལ་མའི་ཕྱག་གི་བུམ་པ་བདུད་རྩི་སྟོང་པ་དེ་རེ་བདེན། ཞེས་ཚིག་སྒྲ་དམན་པའི་སྐབས་དེར། ཀོང་པོ་ནས་རྒྱལ་དབང་ཆོས་གྲགས་རྒྱ་མཚོ་སྟག་ལོ་དེ་ཉིད་ཀྱི་ཟླ་བ་དང་པོའི་ཚེས་བཅུ་བཞི་ལ་ཞིང་བརྗེས།
དེ་བར་ཉེ་རིང་ཡོངས་ལ་གསང་བའི་གསང་བརྟོལ་གྱི་མང་ཇ་ཞུ་མི་ཡང་སླེབས་པས་ཐུགས་ལྷག་པར་འབྱུང་ཞིང༌། ཡས་གཏམ་དཔེ་བྲལ་ཤུགས་རིང་དང་བཅས་པས་བསྔོ་བ་གནང༌། དེ་ལོ་དྲུང་ནས་ལྷ་བཙུན་པའི་དྲུང་ཡང་ཞིང་བརྗེས། དབུ་ཐོད་ལོགས་ལ་ཀྱཻ་རྡོ་རྗེ་ཞལ་བརྒྱད་ཕྱག་བཅུ་དྲུག་པའི་སྐུ་གསལ་བར་བྱོན་པའི་གཟིགས་འབུལ་བྱས་པས། ཐུགས་ལྷག་པར་ཆེས་པའི་བཀའ་སྩལ་གནང་ཞིང༌། སྟོན་བཞུགས་ལ་བལ་པོར་རྟེན་ལི་མ་རྣམས་བཞུགས་པའི་བཀྲ་ཤིས་སྒོ་མངས་བཞེངས་མིའི་བལ་པོ་བཟོ་བོ་རྣམས་འབོད་པ་ལ་ཆིབས་དཔོན་ཤཱཀྱ་བཟང་བ་ལ་བཀའ་ལུང་གནང་བས་ཕྱག་དམ་འཐེམས་པའི་ཆེད་གཉེར་ཆེ་བ་གནང་ཞིང༌། དེ་ལོ་ཕྱོགས་བྱོན་གྱི་སྐུ་དྲག་འགའ་ལ་ཀྱཻ་རྡོ་རྗེའི་རྒྱུ་དབང༌། ལམ་ཟབ། བིར་སྲུང༌། ནཱ་རོ་མཁའ་སྤྱོད་སོགས་ཀྱི་བྱིན་རླབས་དང༌།
ཞུ་མི་སོ་སོའི་ངོར་སྙིང་པོ་དོན་གསུམ་གྱི་ཁྲིད་ལན་འགའ་བཟླས་ནས་གསུངས་ཤིང༌། དེར་མེ་མོ་ཡོས་ཀྱི་ལོ་ཤར་བ་པཎ་ཆེན་རིན་པོ་ཆེ་ཉིད་དགུང་ལོ་བརྒྱད་བཅུའི་མཐར་སོན་པའི་དཔྱིད་སོས་འབོད་མི་གནང་བའི་བལ་པོ་བཟོ་བོ་འདོད་པའི་ལྷས་ལས་མ་ལུས་པའི་དངོས་གྲུབ་ཡོངས་སུ་སྦྱིན་པའི་ལས་གྲྭ་ཚང་བ་ཞིག་ཀྱང་ཞབས་དྲུང་དུ་ལྷགས་ཤིང༌། ཡོས་ལོ་ཟླ་བ་བཞི་པའི་ཚེས་བཅུ་བདུན་གྱི་ཉིན་གཟའ་སྐར་དགེ་བ་ལ་མཆོད་རྟེན་སྒོ་མངས་ཀྱི་རུས་ཤིང་འཛུགས་པ་གནང༌། གཟིགས་རྟོག་ལ་ཕེབས་པའི་ཚེ། ཁྱེད་ཚོའི་མཆོད་རྟེན་གྱི་བུམ་པ་ཆུང་པ་འདྲ་གསུངས་ནས་ཆེར་བསྐྱེད་པ་གནང་ཞིང༌། དེ་ཡང་འདྲ་འབག་ཐོག་མ་འདུ་ཁང་རྙིང་པར་ས་ལ་བཅོས། དེའི་ཕྱིར་དཔོན་དོན་གྱིས་ཤིང་ལས་དེ་ཇི་ལྟ་བར་བསྒྲུབས། དེ་རྗེས་བལ་པོས་ལག་འཕྲུལ་གྱིས་ཟངས་དངུལ་ལ་འཕུལ་བརྡུངས་བྱས་ནས་རིམ་སྤྱོད་དུ་བཞེངས་པ་གནང་ལ། ཟླ་བ་ལྔ་པའི་ཉི་ཤུ་གཅིག་གི་ཉིན་ཆོས་ཁྲི་ཁར་ཕེབས་མ་ཐག་གྲྭ་པ་ཚོ་ཀློག་སྒྲོགས་ལ་ཚོགས་ཡོད་པས། ཆོས་སྒྲོགས་འབད་ལ་གྱིས།
རང་རང་སོ་སོ་ལ་མི་དགོས་ནའང་བསྟན་པ་ལ་ཡང་སྐུ་ཆགས་ཡོང་གིན་སྣང་ངོ་གསུང་ཞིང༌། ངེད་ལ་མཚན་མ་ལོད་པོ་རང་ཞིག་བྱུང༌། ཐིབས་གནོན་མི་ཡོང་བར་བྱ་གཏོང་བ་དེ་ཨེ་དྲག་ཡིན་ཞེས་ཀྱང་གསུང་ངོ༌། ། འདི་སྐབས་རྣམ་ཐར་རྗེ་དབོན་མར་བྱམས་ཆོས་ལམ་རིམ་གྱི་ལུང་སྩལ་ཞེས་རྗེ་ཀུན་དགའ་རྒྱལ་མཚན་པས་སྔར་མ་གསན་པ་ནས་ཀུན་བཟང་རོལ་མཚོའི་ལུང་ཅིག་གསོལ་བ་བཏབ་ནས་ཚོགས་སུ་གནང༌། དེ་མཚམས། དེ་ཕྱིར་མིག་དང་གཟུགས་དག་ལ། ། བརྟེན་ནས་མིག་བློ་སྐྱེ་བར་འགྱུར། ། ཞེས་པའི་སྐབས་སུ་ཆོས་མཚམས་གནང་ནས། རྩེ་ཆེན་དུ་གྲུབ་ཆེན་ཀུན་བློ་བའི་བཀའ་འབུམ་གསན་པ་ལ་ཐེགས་ཤུལ། ཆོས་རྗེ་ནམ་བྱོན།
དེ་རང་དེ་ལྟར་དབྱར་གནས་སྐབས་ཡིན་པས། འདུལ་བ་ནས་ཟས་བཅུ་གཅིག་བཤད་ཀྱང་ཡོད། དགེ་འདུན་ཉི་ཤུ་གཅིག་བཤད་ཀྱང་ཡོད། དེ་གཉིས་ཀ་ལ་གདུལ་བྱ་རེ་རེ་འོང་བར་བྱེད་པ་ཡིན། ངེད་རང་ཚོ་ལ་ཡང་གདུལ་བྱ་ཞིག་ཨེ་ཡོང་བྱེད་པ་ཡིན་མོད། ད་མན་དགེ་འདུན་ཉི་ཤུ་ནས་འཆད་པ་ཡིན་གསུང་ནས། བྱང་སེམས་འཕགས་པ་འདོད་པར་སྐྱེ་བ་ལེན་པ་འདོད་ཉོན་མཚན་ཉིད་པ་དགོས་མི་དགོས་དང༌། ལྷག་མེད་དུ་ཉན་རང་མྱ་ངན་ལས་འདའ་བ་དེ་དགོངས་པ་ཅན་ཡིན་ནམ། ཉན་རང་ལྷག་མེད་དུ་མྱ་ངན་ལས་འདའ་བ་དེ་རང་མིན་པ་འདྲ། དབང་པོའི་ལུས་སུ་བྱིན་གྱིས་བརླབས་འཚང་རྒྱ་བ་དེ་ཡིན་པ་འདྲ།
གཞན། ཅིག་ཤོས་ཕྱིར་མི་འོང་བ་དང༌། ། ལྡན་ཕྱིར་སྤྲུལ་པ་རབ་ཏུ་བསྒྲུབ། ། ཅེས་པའི་གཞུང་འཕྲོས་དོན་དང་བཅས་པ་ལ་ཡང་བཤད་པ་འཕྲོས་དོན་དང་བཅས་པ་རང་གིས་ཟླ་འཕྲོ་དེ་ཟླ་བ་གནང་ཞིང༌། སྒོམ་སྡེ་རབ་འབྱམས་པ་རྒྱལ་འོད་ཟེར་བ་དེའི་བློ་ལ་དགེ་འདུན་ཉི་ཤུ་མི་གཅིག་པའི་དཔེ་བཅུ་གཅིག་ཙམ་ཡོད། ཁོང་གི་བསམ་པ་ལ་དགེ་འདུན་ཉི་ཤུ་རང་གི་ཐད་ལ་པཎ་ཆེན་རིན་པོ་ཆེ་ལས་ཀྱང་ང་རང་བློ་ཚོགས་ཆེ་ཞིང་ཞིབ་སྙམ་པའི་ཡིད་ཉེས་པས་སྐྱོ་ནས། དེའི་རིང་མཆི་མ་རང་དབང་མེད་པར་འཛག་པ་ཞིག་བྱུང་ཡང་ཟེར་རོ། ། ཟླ་བ་དེའི་ཉི་ཤུ་དགུའི་སྤྱི་ཆོས་ལ་མདངས་གི་གསུང་ཆོས་དེའི་འཕྲོ་ཨེན་ཙམ་གསུང་ནས། རྗེ་རོང་ཆེན་གང་བློ་མའི་རྗེས་ལ་ཕར་ཕྱིན་གསུང་ཙ་ན། ཉན་ཐོས་ཞི་བ་ཚོལ་མ་གསུང༌།
རྣམ་འགྲེལ་གསུང་ན། ཕ་རོལ་ཀུན་དུ་རྒྱུ་བ་བྲམ་ཟེའི་བུ། ། ཚུ་རོལ་བསྟན་པའི་པད་ཚལ་ལེགས་འོངས་ནས། ། ཡང་དག་རིགས་པའི་ལྷ་ལམ་གསལ་པོར་གཟིགས། ། སྡེ་བདུན་མཛད་པ་དེ་ལ་ཕྱག་བགྱིའོ། ། གསུང༌། དབུ་མ་གསུང་ན། གང་གིས་གཉིས་མེད་ཡེ་ཤེས་གསུང་བའི་ཚོགས། ། ཞེས་སོགས་གསུང༌། མངོན་པ་གསུང་བ་ཡིན་ན།
འཇིག་རྟེན་ཀུན་ལ་ཕན་ཕྱིར་ཐོགས་མེད་ཅེས་བྱ་བ། ཞེས་སོགས་གསུང༌། སྨར་སྟོན་རྒྱམ་རིམ་པ་འདུལ་བ་གསུང་ཙ་ན་གང་བློ་མའི་རྗེས་ལ། འདུལ་བ་རྒྱ་མཚོའི་གཏིང་མཐའ་ཕ་རོལ་བརྙེས་གྱུར་ཅིང༌། ། གསུང༌། རྗེ་དོན་ཡོད་དཔལ་བ་རྗེ་རོང་ཆེན་གང་མཛད་ཀྱི་ལད་མོ་རང་མཛད་ཀྱི་སྣང༌། རང་རེའི་འདི་གསང་ཕུ་ཆོས་ཁྲིའི་ཁར་ཐོན་པའི་ཉིན་མོ་ཁ་ནས་གང་ཐོན་བྱས་པས་འདི་བྱུང་བ་ཡིན། ཆོས་རྗེ་གོང་མ་སུའི་ཡང་སྒྲིགས་བཅགས་མིན་གསུང་ངོ༌། ། གནམ་གང་གི་ཉིན་ཡང༌། འདོད་པའི་ཕྱོགས་གཅིག་ལ་ཆགས་བྲལ་བྱས་པའི་བྱང་སེམས་འཕགས་པ་དེ་སྤྲུལ་པ་སྒྲུབ་མི་དགོས་པར་སྙིང་རྗེ་དང༌།
སྨོན་ལམ་གྱི་དབང་གིས་སྐྱེ་བ་བླངས་པས་ཆོག་པ་ཡིན་སོགས་རྒྱས་བཤད་གནང་རྗེས། བསམ་ཆུང་རང་འདུག་གོ ། བསམ་པ་ཆེ་དགོས། ཏིང་ཤགས་དང་དྲིལ་བུ་སིལ་སིལ་གྱི་ཆོས་དགོས་ཟེར་བ་མང་པོ་འདུག་ཏེ། ཆོས་ཞུས་ནས་དམ་ཚིག་སྲུང་མཁན་མི་འདུག་གོ་གཟོབས་ཤིག ད་རང་རེ་རྣམས་གསོ་སྦྱོང་ལ་འགྲོ་བ་ཡིན་གསུང་སློབ་དཔོན་ཚོ་རང་གྲོགས་ལྡན་ཞིག་གྱིས་ལ་གཎྜི་བྱུང་བ་དང༌། གསོ་སྦྱོང་ལ་འདུས་ཤོག་ཅེས་བཀའ་སྩལ་ནས་ཞལ་རས་ལྷ་ཁང་དུ་ཕེབས། སྐུ་འདྲའི་གཞོགས་གཡས་ཕྱོགས་དེ་སངས་རྒྱས་སེང་གེ་རང་མཐོ་གཞལ་གྱིས་དང་ཞེས་གསུང་ནས། མཐོ་འདི་ཙམ་སྣང་ཞུས་དུས། འོ་ན་བཀྲ་ཤིས་སྒོ་མངས་བཞུགས་ས་ཡོང་བར་འདུག
ཏོག་དེ་ཐོག་ལ་རེག་པ་ཞིག་དགོས། ངེད་རང་ཤི་ན་ཡང་རྟེན་བཞེངས་འདི་ཀ་ཡིན་པས། བུམ་པ་དེ་རྣམས་ཀྱང་ཆུང་ན་མི་ཉན། དབང་དུས་ན་སྲེག་ཆོག་བྱས་ཚ་ཚ་བཏབ་པ་ལུགས་དང་མཐུན་ཞིང༌། ཡང་དབང་མ་བྱུང་ན་ངེད་ཀྱི་སྐུ་གདུང་བཞུགས་དགོས་པ་ཞེས་གསུང་འཕྲོ་ལ། དྲུང་ཆེན་སངས་རྒྱས་སེང་གེས་ཞལ་ཏ་གང་མིན་རང་མི་གསུང་བ་ཞུ། ཏོག་ཐོག་ལ་རེག་པའི་དངུལ་མེད་ཞུས་པས། དངུལ་འདི་ཀུན་ཀྱང་བཏང་བས་ཆོག ཁྱེད་རང་དག་བློ་བདེ་མོ་འདུག་སྟེ། དེ་ལས་ཆུང་ན་ནཱ་ལེནྡྲར་དངུལ་གདུང་བཞེངས་མཁན་རྣམས་ལ་ངོ་མི་ཚའམ་གསུང་ནས།
གཎྜི་སྒྲ་དབྱངས་དང་རྗེས་འབྲེལ་ཚོགས་སུ་ཆོས་ཀྱི་ཁྲིའི་སྟེངས་སུ་བཞུགས་ཞེས་རྣམ་ཐར་མ་ཏི་མར་འབྱུང་བ་བཞིན། མཁས་པ་སངས་རྒྱས་འོད་ཟེར་བ་དང༌། མངའ་རིས་པ་ཧོར་སྒོམ་རབ་འབྱམས་པ་སྨྲ་མཁན་མང་པོ་གུང་འགྲིགས་པ་བཞིན་ཞིབ་པར་བྲིས་ལ། རྣམ་ཐར་རྡོར་རྒྱལ་མར་ངེད་ཆོས་ཁྲི་འདི་ལ་དྲིན་ལན་མཇལ་དགོས་པས་ཐུགས་དམ་བྱེད་ཅིང་འདི་ཁར་སྡོད། སློབ་དཔོན་ཚོས་གྲོགས་ལྡན་རེ་ཤོད་གཎྜི་དང་བསྟུན་ནས་གསོ་སྦྱོང་ལ་འཚོགས་ཤོག་གསུངས་ནས། དེ་བར་ཁྲི་ཁར་བཞུགས་གཎྜི་མ་བྱུང་ཙམ་ལ་པཎ་ཆེན་རྡོར་རྒྱལ་བས་སྐུ་དྲུང་དུ་བྱོན་པ་དང༌། དེ་སུ་རེད་གསུང༌། གཟིམ་དཔོན་རྣམ་རྒྱལ་བས་སློབ་དཔོན་རྡོར་རྒྱལ་བ་རེད་ཞུས་པས། གཎྜི་སྙན་པོ་ཨེ་སྣང་གསུང༌། སྣང་ལགས་ཞུས་པས།
ཆོས་ཀྱི་གཎྜི་སྒྲ་བོ་ཆེ། ། ཟེར་བ་ཡིན། འདི་དཔལ་འཁོར་བདེ་ཆེན་ནས་ཇ་གནས་ཞིག་གིས་ཕུལ་བའི་གསར་པ་དེ་ཡིན། རྙིང་པ་བྱིན་རླབས་ཅན་དེ་ཆོས་འཁོར་ཆེན་མོའི་དུས་ཆོས་འཁོར་རྩེ་བ་ལ་ཕུལ་ནས་ཡོད་གསུང་པས། ཆོས་འཁོར་རྩེར་གཎྜི་བརྡུངས་ལ་ཤོད་ཅེས་གསུང་བར་གོ་ཞེས་འབྱུང་ངོ༌། ། དེར་དགེ་འདུན་གྱི་ཚོགས་ཀྱིས་འདུ་ཁང་ཁྲིག་ཁེངས་པས་ལྷག་པར་མཉེས་ནས། རང་རེས་སྔོན་ཐོག་མ་འདུ་ཁང་རྙིང་པར་དབྱར་གནས་སྔ་མ་བྱས་དུས་དཀར་པོ་བྲག་པའི་རྒན་ཞུགས་གཅིག་དང་བྱས་པ་ལ་ཡང་ཚོགས་ཀྱི་ཁ་སྐོང་རེ་དགོས་པ་བྱུང༌། ད་ལྟ་ཡོས་བཤགས་པ་སོགས་འོར་དིངས་པ་རྣ་བ་འོན་ཡོང་བ་འདྲ་བ་འདི་མཚར་རང་ཆེ། སྔོན་གྱི་དུས་དེར་ནི་དྲུང་ནས་ཆོས་ཀྱི་བཟང་པོ་བ་ལ་ཡང་རྗེས་ཟློས་ལས་བཤགས་ཚིག་ཐུགས་ལ་མི་འདུག་གོ ། ངེད་རང་གིས་གློ་བོ་ནས་ཡོང་ལོ་མར་ལམ་དེ་དབྱར་སྒང་ཡིན་པས་དབྱར་མེད་ལ་སོང༌།
གཞན་གཅིག་ཀྱང་ཆག་པ་མེད་དོ། ། གཞི་གསུམ་གྱི་ལག་ལེན་འདི་མི་ལ་ཡོད་ན་སྨོན་རྒྱུ་དང༌། རང་ལ་ཡོད་ན་ངོམ་རྒྱུ་ཡིན། སངས་རྒྱས་བསྟན་པའི་རྩ་བ་རང་ཡིན་པས་མདོ་སུས་འདོན་ཀྱང་ཡོང༌། གསོ་སྦྱོང་ལ་ཡོང་བ་མ་ཆག་པའི་ཁུར་ལེན་གལ་ཆེའོ། ། དེ་རིང་གནམ་གང་ཡིན་པས་སློབ་དཔོན་རྣམ་པ་བླ་བྲང་དུ་ཤཱ་ས་ན་ལ་འབྱོན་དགོས་པས། གྲོགས་ལྡན་རེ་མཛོད་ལས་བྱོན་ཅིག་གསུང་ནས་བཞུགས་ཁྲི་ཁ་དེ་ནས། ཀུན་གྱི་ཐོས་པའི་གསུང་གཟེངས་མཐོ་བ་ཐུགས་ལྷག་པར་དགེས་པའི་ངང་ནས་གསོ་སྦྱོང་ལེགས་པར་གྲུབ་རྗེས། པཎ་ཆེན་རིན་པོ་ཆེས་བླ་བྲང་དུ་ཕེབས། སློབ་དཔོན་པ་སོ་སོས་རང་རང་གི་ཆོས་ཁྲིར་བྱོན་ནས་གཏོང་ཆོས་དེ་སྩལ་ནས་ཤཱ་ས་ནའི་བཟླས་པ་ལ་ཞབས་དྲུང་དུ་ཕེབས་པས།
སྔགས་ཐུན་གྲོལ་རྗེས་ཐུགས་དམ་འདོགས་འབུལ་མི་ཞིག་བྱུང་བ་ལ། བཟང་སྤྱོད་བྱམས་སྨོན་བཟླས་པ་ལན་དུ་མ་དང༌། བསྔོ་བ་རྒྱས་པར་གནང༌། ངེད་རང་ལ་ད་ནང་ཡར་རྒྱབ་དཔོན་ཆེན་པས་ཞྭ་གོས་ཆ་ཚང་ཞིག་ཕུལ་བྱུང་བ་དེ་སང་ཚེས་གཅིག་ནས་གྱོན་ཡོང་ངོ་གསུང་ཞིང༌། སློབ་དཔོན་ཚོས་གྲལ་ལས་བཞེངས་ཕྱག་འབུལ་གནང་ནས་ཕྱིར་བྱོན། དེའི་སང་དེ་ཟླ་བ་དྲུག་པའི་ཚེས་གཅིག་ལ་ཡར་རྒྱབ་པས་ཕུལ་བའི་ན་བཟའ་ཡོ་སྐུ་ལ་བཞེས་ནས། བྱ་རྒོད་ཕུང་པོའི་ཆོས་ཁྲི་ཁར་ཕེབས་འཕྲལ་གྲྭ་པ་ཡོ་ལ་གཟིགས་ནས། ངེད་ལ་ལྟད་མོ་ལྟོས་ཤིག སྦྱིན་བདག་དད་པ་ཅན་གྱི་དགེ་བ་ལ་རྗེས་སུ་ཡི་རང་གྱིས་གསུང༌། དེར་ཚོགས་པས་གསུང་སྒྲོགས་གནང༌།
པཎ་ཆེན་རིན་པོ་ཆེའི་སྐུ་བསྲངས་ནས་སིམ་མེ་བཞུགས་པ་གནང་འདུག་པ་ལ་དྲུང་ནས་རྡོར་རྒྱལ་བས་གཟིགས་ཏེ། དེར་འཁྲིས་ན་ཡོད་པ་ཀུན་ལ། ཡའི་པཎ་ཆེན་རིན་པོ་ཆེའི་སྐུའི་གཟི་འོད་ལ་ལྟོས་དང༌། ཞལ་གྱི་སྒོ་ཐམས་ཅད་ནས་འོད་ཟེར་འཕྲོ་བ་རང་སྣང་ངོ་ཟེར། ཁོང་ཚོས་ཀྱང་གཞིག་མལ་བཅུག་པས་དེ་བཞིན་དུ་འདུག་ཅིང༌། ཡང་དྲུང་ནས་རྡོར་རྒྱལ་བའི་གསུང་གིས་ངེད་ལ་གསོལ་དཔོན་བློ་གྲོས་སེང་གེ་བ་ཟེར་ཙ་ན། ད་ལོ་བན་རྒན་སྐུ་གཟུགས་ལྷག་པར་བཟང༌། བག་ཚ་ཡང་མཆོད་ཐུབ་ཟེར་བས་བློ་བདེ་གསུང་བའི་གསུང་སྒྲོས་མཛད་ཅེས་མངའ་རིས་པ་གཡུ་རྩེ་རབ་འབྱམས་པའི་ངག་ལས་ཐོས་སོ། ། དེར་ཀློག་སྒྲོགས་གྲོལ་རྗེས་གང་བློ་མ་གནང་ནས། ཁ་སང་གནང་བའི་འཕྲོ་སྤྲུལ་པ་བསྒྲུབ་པའི་ཚུལ་དང༌།
དེས་གཞན་དོན་སྙིང་རྗེ་དང་སྨོན་ལམ་གྱི་སྒོ་ནས་འབད་མེད་བསྒྲུབ་ཚུལ་འབུས་ཙམ་ཁ་སང་གི་འཕྲོར་གསུངས་ནས། དེང་སང་གི་མཚན་ཉིད་པ་འདི་ཀུན་ཐོས་རྒྱ་རང་ཆུང༌། སློབ་དཔོན་ངན་ངན་རེའི་སར་གྲྭ་པ་ངན་ངན་རེ་བསྟེན་པའི་གང་གི་ཡང་ཧ་མ་གོ་བ་སྣང་བས། རང་རེས་ནི་ས་འདིར་བསྟན་པ་མཁའ་ཁྱབ་རིག་གནས་ཀྱིས་བརྒྱན་པ་བཤད་ཡོད་དོ། ། སྔོན་ངེད་རང་གི་པོ་སྟི་རེ་རེ་སློབ་ཕྱིར་ཡང་གྲྭ་ས་རེ་བཤགས་དགོས་པ་བྱུང༌། དེང་སང་ཀུན་ས་གཅིག་ཏུ་བསླབས་ཆོག་པ་ལ་དགའ་བ་བསྒོམས་ཤིག ཁོང་ལ་ལ་དག་ནི་དེ་རིང་གི་ཆོས་ར་རིགས་ལུང་མི་ཡོང་ལྔ་མཆོད་ཡིན་པས་ཟེར། བླ་མའི་མཆོད་པ་ལ་ཇ་ཕོར་རེ་བཏུངས། དེས་ཟི་བེར་སོང་དུས་བཞི་གདོང་མ་ལ་ས་གསུམ་མའི་དབྱངས་རྟ་རེ་བཅུག་པ་ལ་ཟལ་ངོམས་བྱེད་པར་འདུག་ཀྱང༌། དེ་ཀུན་མཚན་མའི་རྣམ་པར་གཡེང་བ་ཡིན།
བླ་མའི་དུས་མཆོད་དེ་བཤད་ཉན་རང་གིས་འཛིན་དགོས། རྣམ་པ་ཐམས་ཅད་དུ་ཆོས་ཡོངས་སུ་བརྟགས་པས་སངས་རྒྱས་མཉེས་པ་དང༌། ཟེར་བ་འདི་མ་བརྗེད་པར་གྱིས། རིན་པོ་ཆེ་གཡག་པ་དང༌། རྗེ་རོང་སྟོན་སོགས་སྐུ་ཚེ་འཆད་ཉན་གྱིས་འདས་པ་དེ་ཀུན་ལ་ཐུགས་དམ་མེད་པ་མིན་མོད། ཚལ་པ་ཤེས་རིན་ལ་ཉེ་གནས་ཀྱིས་ད་རང་སྦྱོར་བ་བརྩི་བརྩི་ལས་ཐུགས་དམ་མཛད་ན་ལེགས་ཞུས་པས། ཁོང་ནས་དེ་ཀ་རང་འདུག་ཡིན་ནའང་རང་རེའི་རིགས་པ་འདི་གཞན་ལ་མི་འདུག་པས་ཟེར་ཐལ་མོ་བརྡབས་བྱུང་ལོ། ། སློབ་དཔོན་རིན་རྒྱལ་བས་འཆི་ཁར་ཆོས་ཤེས་པ་བརྗེད་པས་ཕངས་ཟེར་བ་ལ་རང་རེ་ཡང་རྗེས་དཔག་སྐྱེས་ཏེ། ད་ལོ་རང་རེ་གཞུང་ཆེན་ཀུན་གྱི་བརྗེད་བསབས། སྒྲ་ཊཱིཀ་ཆེན་མོ་སོགས་ཀྱང་སྒྲོག་ཏུ་བཅུག་ནས་བག་ཆགས་བཞག་ཡོད།
ཕྱིས་ཀྱི་སྡེ་དགོན་མང་པོ་ན་དགེ་འདུན་གྱི་ཚོགས་གྲལ་ལ་བདེ་མལ་ལ། སངས་རྒྱས་ཀྱི་བཀའ་ཚིག་རེ་ཡང་མི་བྱེད་པར་རང་གི་གཏད་འཆལ་འབའ་ཞིག་བོན་གྱེར་བྱེད། དོན་དུ་གཏུགས་ཙ་ན་དེ་ཙམ་བཞག་ནས། ད་སྒྲོལ་མ། བདུད་བཟློག་རེ་ཐུགས་ལ་ཐོགས་ཟེར་བ་རང་འདུག་གོ ། རང་རེ་ལ་བདེ་སྡུག་གང་བྱུང་རུང༌། སངས་རྒྱས་ཀྱི་རྫོགས་སྨིན་སྦྱངས་གསུམ་མཐར་ཕྱིན་པའི་དབང་ལས། བཀའ་དྲི་མ་མེད་པ་དེ་རང་དགོས་སོ། ། སྔོན་དམ་པ་ཏོག་དཀར་དགའ་ལྡན་ནས་འཛམ་གླིང་དུ་བྱོན་དུས་རྒྱལ་བ་བྱམས་པའི་དབུ་ལ་ཅོད་པཎ་དེ་བཅིངས་ཟེར། གཞན་གདན་ས་དང་བཀོད་པའི་སྤྲོས་སྤྲོས་མ་མཛད་འདུག་གོ །
ངེད་ཀྱི་ཆོས་ཁྲི་སྟོང་པར་བཞག་ན་བར་ཆད་བྱུང་དོགས། ཟླ་བ་སྔ་མའི་ཚེས་གཅིག་ནས་ཆོས་ཁྲི་ཁ་འདིར་འོངས། དེ་རིང་གིས་ཟླ་བ་གཅིག་སོང་བས་ངེད་ཆོས་མཚམས་དེ་རིང་ནས་བྱེད་སློབ་དཔོན་རྣམ་པའི་ཆོས་མཚམས་དེ་བྱེད་མི་བྱེད་གྲོས་ཤིག་དགོས་པ་སྣང་བས་གྲོགས་ལྡན་ཐུང་ཙམ་རེ་ཤོག་ལ། བརྡ་བྱུང་འཕྲལ་བླ་བྲང་དུ་བྱོན་གསུངས་ཞེས་ཡོངས་ལ་གསལ་ཞིང༌། རྣམ་ཐར་གཉིས་ན་ཡོད་པ་ལྟར་གྱི་ངག་རྒྱུན་ཡིན་ལ། འདི་ཐད་རྣམ་ཐར་རྡོར་རྒྱལ་མ་ན་སྤྱི་བབས་བྲིས་མ་ཐག་ལྟར་ལགས། རང་རེས་བསྟན་པའི་རྒྱུན་ལ་བསམས་འཆད་ཉན་ལ་འབད་རྩོལ་བྱས་ནས་དམིགས་སུ་གཞལ་བའི་རེ་བ་ཅན་ཡོད་པ་ཀུན་ཀྱང་སྔོན་ལ་འདས། ད་ནི་སྤྲུལ་པ་མང་པོ་བྱེ་བ་ཕྲག་བརྒྱ་ཡིས་རང་ཞིག་གལ་ཆེ་བར་སྣང་ཞེས་ཅོང་དབྱངས་དང་བཅས་གསུངས་པའི་མཐར། སྤྱན་བར་སྣང་ལ་ཁྲོལ་གཟིགས་དང་བསྟུན་ཧའི་ཡ་ཆ་འདུག་གོ་གསུང༌། ཕྱག་སེ་གོལ་ཏོག་ཏོག་གནང་ནས་ད་ནི་ཆོས་ཐུན་དེ་རིང་པ་ཡིན་ནམ།
ཆོས་ལ་དུས་ཚོད་མེད་ན་བན་རྒན་འཆལ་པ་ཨེ་ཡིན། ངེད་རང་བསེར་མའི་རྣམ་པ་ཞིག་ཀྱང་འདུག་ཨ། ཞེས་སོགས་གོང་ལྟར་འབྱུང་ངོ༌། ། དེར་སློབ་དཔོན་རྣམ་པ་ཚོས་བཀྲ་ཤིས་བརྩེགས་པར་ཞབས་དྲུང་དུ་ཕེབས་སྐབས་སྒོར་གཟིམས་དཔོན་རྣམ་རྒྱལ་བ་དང་མཇལ་བས། ད་ལྟ་བྱ་རྒོད་ཕུང་པོ་ནས་ཕེབས། བཀྲ་ཤིས་རྩེགས་པའི་བཞུགས་གདན་ཁར་ཕེབས་འཕྲལ་བཞུགས་གདན་ལ་བཞུགས་མ་ཐག་པཎ་ཆེན་ཉིད་ཀྱི་ཕྱག་གཡོན་པ་དེ་བརྐྱང་ནས། ཐུབ་པའི་ཕྱག་ནི་ཤིང་བལ་ལྟར་འཇམ་དང༌། ག་ན་ཕྱག་ཐོང་དང་གསུང་ནས་ཕྱག་འཐེན་གཏོང་མི་ཡོད་པའི་ཉམས་ཤིག་མཛད་ཀྱི་འདུག་པ་དེ་ཀའི་མོད་ལ་བསྙུང་བའི་ཚུལ་ཅུང་ཟད་ཙམ་བསྟན་བྱུང་ཟེར། ནང་དུ་སློབ་དཔོན་རྣམ་པས་ཕེབས་པས། ཕྱག་གཡོན་པས་སྤོས་ཤེལ་གྱི་ཕྱག་ཕྲེང་སྐོར་གཅིག་ལ་འདྲེན་ཚུལ་དང༌།
ཕྱག་གཡས་པས་སྤྱན་གཉིས་ཀྱི་སྨིན་མཚམས་བར་ལ་རེག་ནས་དེ་ཝ་པི་ཙུའི་བཟླས་པ་ཞིག་གནང་གིར་འདུག་ཅིང༌། དེ་འཕྲལ་གསོལ་ཇ་ཐོན་བྱུང་བས་ཅི་ཡང་མི་གསུང་བར་ཕྱག་གིས་སློབ་དཔོན་ཚོ་ལ་དྲོངས་ཀྱི་བརྡ་ཆོས་གནང༌། ཇ་གྲོལ་རྗེས་རང་སློབ་དཔོན་ཚོས་བཞེངས་ནས་བྱོན། ཁམས་པ་འཚོ་བྱེད་གསར་པ་ཅིག་གསེར་མདོག་ཅན་ན་ཡོད་པས། གསོལ་སྨན་ཐུན་ཅིག་ཡོད་པ་ཕུལ་བ་བཞེས་པས། སྐུ་འཁྲིས་སེལ་ཕྱིར་གྱི་རྣམ་པས་དབུའི་བསྙུང་བའི་ཚུལ་དེ་འཕྲལ་ལ་ཆག གཞན་བསྙུང་བ་སོགས་གང་ཡང་མེད། ཐུགས་དམ་རིམ་པ་རྣམས་ཀྱང་སྔར་ལྟར་གནང༌། གསོལ་བ་ཡང་བདག་གིར་མི་གནང༌། གསོལ་ཇ་ཨེན་རེ་བཞེས་པ་གནང་ཞིང༌།
ཚེས་བཞིའི་དགོངས་མོ་ས་སྐྱ་བདག་ཆེན་ཤཱཀྱ་རྒྱལ་མཚན་པའི་དྲུང༌། མཇལ་བ་ལ་ཞབས་གཏད་ཕེབས། རྒྱུ་མཚན་ཕུལ་བས། ད་སྟེ་ད་རེས་མ་མཇལ་ན་རྗེས་ནས་ཏིག་ཏིག་མི་ཡོང་གསུང་ཚེས་ལྔའི་ཉི་རྩེ་ལ་མཇལ། རྗེ་རོང་སྟོན་ནས་བརྒྱུད་པའི་གྲུབ་རྒྱལ་མའི་ཚེ་བསྒྲུབ་ཁྱད་པར་ཅན་དེ་སྩོལ་བ་གནང་སྐབས་ཀྱང༌། གསུང་ལྡབ་ལྡིབ་བྱེད་ཚིག་འདྲེས་པ་སོགས་གཏན་ནས་མེད་པར་སྔར་ཁོ་ན་བཞིན་བྱུང༌། དེ་རྗེས་བདག་ཆེན་ལ་དེ་རིང་བསམ་གྲུབ་རྩེའི་ཅི་ནས་ཀྱང་ཕེབས་པ་ཞུ་གསུང་ནན་བསྐྱེད་ཀྱི་བཀའ་ལུང་གནང་ནས། གནས་ཚང་དུ་ཕེབས་འཕྲལ་གསོལ་ཇ་ཡང་མ་གནང་བར་ལམ་བསྲང་ནས་བཞུད་ཅིང༌། བདག་ཆེན་དྲུང་ཡང་སྐུ་ཚེ་མཐར་ཕྱིན་ཞིང༌། སྟོན་པའི་ཆོས་ཀྱི་མཐའ་ཀུན་ཏུ་རྒྱུ་རབ་བཟང་ལ་སྩལ་བ་དང་མཚུངས་པར་གྱུར།
ཕྱིས་ལེགས་པར་བརྟགས་དུས་ཚེ་སྒྲུབ་འདི་ཆོས་ཀྱི་རྗེས་མཐའ་ཕྱོགས་ལ་གནང་བའི་རྟེན་འབྲེལ་ལས། ཕྱོགས་ཀྱི་ཞབས་ཟིན་བུ་སློབ་མ་ལུས་པ་ཀུན་སྐུ་ཚེ་ལྷག་པར་རིང་ཞིང༌། གསེར་མདོག་ཅན་རང་གི་བླ་མ་སློབ་དཔོན་སྤྱིར་སྐུ་ཚེ་དམན་ཙམ་གྱི་ཆ་ཤས་སུ་མཚོན་ཏོ། ། དེ་ནས་བདག་ཆེན་ཕེབས་འཕྲལ་བཀྲ་ཤིས་བརྩེགས་པའི་ཉི་མཐོངས་ལ་བཞུགས་དུས་མེ་ཏོག་ཁ་བ་ལྟར་དཀར་ཟིང་ཟིང་བེར་གྱི་ཁར་བབས་པས་རྗེ་དབོན་པའི་ཕྱག་གིས་བསལ་བས། གངས་ཨེ་རེད་གསུང་ནའང་མེ་ཏོག་ཏུ་འདུག་ཞུ་ནི་མ་ནུས་པར་སིམ་མེ་ལུས། དེར་སྤྱན་དྭངས་པ་རང་ལ་མནལ་འདྲ་བའི་རྣམ་པ་ཞིག་གནང་བས། གཟིམས་དཔོན་རྣམ་རྒྱལ་བས་ཁྲུས་ཆབ་འབུལ་རྒྱུའི་རྣམ་འཇོམས་གནང་བའི་བུམ་ཆུ་གཏོར་བས་མ་བྱེད་གསུང༌། མནལ་མཛད་པས་མི་ཡོང་ཞུས་པས། མིན་གསུང༌། འོ་ན་ཅི་ལགས་ཞུས་པས།
འོད་གསལ་ཟེར་བ་དེ་ཡིན་པར་སྣང་ངོ༌། ། ངོ་ཤེས་དགོས་པ་ཡིན་གསུང་ཞིང༌། དེར་གཏོར་ཤོམ་ད་ལྟ་རང་གྱིས་ཤིག་གསུང་བའི་ལུགས་ལྟར་བཤམས་ནས་རྒྱས་པར་འབུལ་བ་གནང༌། སྔགས་ཕྱག་རྒྱ་ཏིང་ངེ་འཛིན་ནན་སྦྱོར་དུ་མཛད་རྗེས། སེང་གེའི་ཉལ་སྟབས་ཀྱིས་ཨེན་ཙམ་གཟིམས་པའི་ཚུལ་བསྟན། དེ་ལས་བཞེངས་ནས་བོ་དོང་འཚོ་བྱེད་པས་ཕྱག་རྩ་གཅིག་ཞུས་པས། རྩ་དེ་མ་བསྡུས་སྣང་ངམ་གསུང་བ་ལ། ཆེར་མི་རྟོགས་པ་འདུག་ལགས་ཟེར། ཕྱག་འབུལ་ཞིག་བྱས་ནས་གསོལ་ཇ་སང་ཙམ་ཞིག་བཞེས་ཨེ་སྤྲོ་ཞུ་བ་ལ། དེ་ཀ་བགྱི་གསུང་ནས།
གསོལ་ཇ་ཐོན་བྱུང་དུས། གཟིམས་དཔོན་རྣམ་རྒྱལ་བས་གསོལ་དཀར་བཏེག་ནས་ཞལ་ཧུབ་གང་གསོལ་ནས་དེ་བསྡུས་གསུང་སྟེ། སྐུ་བསྲང་ཕྱག་གཉིས་ས་གནོན་མཉམ་གཞག་གནང༌། དགོངས་པ་མངོན་དུ་མཛད་དེ་ཆོས་ཀྱི་དབྱིངས་སུ་སྙོམས་པར་ཞུགས་པའི་དེ་མ་ཐག རྗེ་ཀུན་དགའ་རྒྱལ་མཚན་པས་ཉང་སྟོད་ནས་ལམ་བསྲངས་ཕེབས་པས། དྲུང་ཆེན་སངས་རྒྱས་སེང་གེས་ནང་དུ་སྤྱན་དྲངས། ཕྱག་མཛད་སྐུ་མདུན་དུ་བཞུགས་པས་སྤྱན་ཅེར་གཟིགས་བྱུང༌། བཀའ་ལུང་གཞན་ནི་ཅི་ཡང་མི་གསུང༌། དེར་རྗེ་ཀུན་དགའ་རྒྱལ་མཚན་པས་ཀྱང༌། སྐུ་དྲུང་དུ་བཞུགས་ནས་ཐུགས་དམ་ལམ་དུས་ཤིག་ལེན་པ་གནང་བ་ཡིན།
ཞེས་ཐོས་སོ། ། ཀྱེ་མ་འཛམ་གླིང་ས་ཡི་ལྗོངས་འདིར་ནི། ། ཐུབ་པའི་སྐྱེས་མཆོག་ལན་གཉིས་འདའ་ཚུལ་བསྟན། ། རྒྱ་བོད་གདུལ་བྱའི་ཡིད་བདེའི་དཔལ་འཕྲོག་པའི། ། བརྩེ་ལྡན་ཁྱོད་ལས་ཁྲོས་པ་སྲིད་འདིར་སུ། ། ཐུབ་བསྟན་མཁའ་དབྱིངས་གསལ་བའི་ཀློང་ཡངས་འདིར། ། བསྟན་འཛིན་རྒྱུ་སྐར་འཆར་ནུབ་མང་ན་ཡང༌། ། ཡོངས་རྫོགས་བསྟན་པའི་ཉི་ཟླ་ཁྱོད་གཤེགས་ནས། ། འཛམ་གླིང་གནམ་ས་མ་ལུས་མུན་པས་ཁྱབ། ། མགོན་ཁྱོད་མགོན་མེད་འགྲོ་འདི་ཡོངས་དོར་ན། །
དགའ་གནས་དགའ་ལྡན་ཞིང་དེར་དགོངས་པའི་ཚེ། ། སྒྲ་བསྒྱུར་སྒྲ་ཚད་ཚུལ་རིག་ལོ་ཙཱ་བ། ། ཡིད་འབྱུང་ཡིད་སྐྱོའི་ངང་ནས་རྒྱ་གར་བཞུད། ། ལྷ་མིའི་གཙུག་རྒྱན་འཇམ་དབྱངས་ཞིང་འཕོ་ལ། ། ལྷ་དབང་འཆི་ལྟས་མཐོང་ལྟར་རབ་སྐྲག་སྟེ། ། ལྷ་ཡི་བཙུན་པ་ཤཱ་ར་དྭ་ཏིའི་བུ། ། ལྷ་མཆོག་ཤཱཀྱའི་རྒྱལ་པོའི་སྔོན་ལ་ཐེགས། ། གངས་ཅན་སྐལ་མེད་རྨོངས་པ་སྤྱི་བརྟོལ་ཅན། ། སྨྲ་མཁས་མཆོག་གི་ཉི་མ་འདས་ཟིན་གྱི། ། ལྟ་ངན་འུག་སྐད་མི་སྲུན་སྲིན་བྱའི་ཚོགས། །
འབད་དེ་རང་སྐད་སྒྲོག་ལ་གད་མོ་བྱོས། ། སྟོན་པའི་བསྟན་པ་འདུས་ནད་གཟེར་བུ་ཅན། ། འཚོ་བྱེད་སྨན་པའི་རྒྱལ་པོས་རིང་སྤངས་པ། ། བཤད་བསྒྲུབ་ཟུང་ཟད་སྲོག་གི་ལྷག་མ་ཁྱོད། ། འགྲོ་འདིའི་བདེ་སྐྱིད་དག་དང་ལྷན་ཅིག་གུམ། ། ཉི་ཚེའི་ཐོས་སྦྱངས་ཡུས་དག་མཁས་པའི་ཚོགས། ། བསྟན་པའི་ཚིག་དོན་དཔྱོད་པའི་ཁུར་མེད་ཀྱིས། ། སངས་རྒྱས་ལས་ལྷག་བློ་གྲོས་ཆེར་རློམ་དེས། ། སྨྲ་བརྗོད་འཆད་རྩོད་རང་དྲན་ལྷུར་ལོང་ཤིག ། ཅེས་པཎྜི་ཏ་ཆེན་པོ་ཤཱཀྱ་མཆོག་ལྡན་དྲི་མེད་ལེགས་པའི་བློ་གྲོས་ཀྱི་རྣམ་པར་ཐར་པ་ཞིབ་མོ་རྣམ་པར་འབྱེད་པ་ལས།
ཡོངས་སུ་མྱ་ངན་ལས་འདས་པའི་སྐབས་ལས་བསྒྲགས་པའི་རབ་ཏུ་བྱེད་པ་ཉི་ཤུ་རྩ་ལྔ་པའོ།། །། དེར་ཐོག་མར་གསང་ཐབས་ཀྱིས་སྐུ་རིམ་དུ་མིང་བཏགས་པའི་མང་སྐོལ་བསྟུད་མར་གནང་རྗེས། གསང་བརྟོལ་དང་རྗེས་འབྲེལ་མི་དབང་ཆེན་པོ་སྒར་པའི་དྲུང་ཡང་ཕེབས་ནས་གདུང་མཇལ་སོགས་གནང་ཞིང༌། སྐུ་གདུང་གི་ཆས་འབུལ་མི་ཀུན་གྱི་སྤྱན་ལམ་དུ་གསང་བའི་གནས་ལྟར་མི་མངོན་པ་དང༌། དབུའི་གཙུག་ཏོར་མཆོག་ཏུ་འཕགས་པ་སོགས་གསལ་བར་རྟོགས་ཤིང༌། གདུང་ལས་འཕྲོ་བའི་འོད་ཟེར་གྱིས་མཆོད་པ་བཤམས་པའི་མར་མེའི་འོད་ཟིལ་གྱིས་གནོན་པ། མཁས་པ་སངས་འོད་པ་དེ་དུས་སྐུ་གདུང་དྲུང་ན་བྱམས་ཆོས་ཀློག་སྒྲོགས་ལ་བཞུགས་པས་དངོས་སུ་གཟིགས་ཤིང༌། དེར་སྡེ་བདག་དྲུང་གིས་བཀས་བཅད། སྐུ་གདུང་ཡིད་བཞིན་དབང་གི་རྒྱལ་པོ་ཉིད་རིལ་པོ་གཅིག་ཏུ་བཞུགས་པའི་བཞུགས་གནས་དངུལ་གདུང་བཀྲ་ཤིས་སྒོ་མངས་མ་གྲུབ་བར་ཤིང་སྒམ་དུ་དར་ཟབ་དྲི་བཟང་གིས་བཀུར་སྟི་གནང༌། གདུང་འབུལ་ཕྱོགས་བཅུ་ནས་བྱུང་བ་དང༌།
གཞིར་བཞུགས་ཀྱི་ཞལ་བཞུགས་མ་ལུས་པས་དགུང་ཞག་སོ་སོ་དང༌། གསང་ཕུ། ནཱ་ལེནྡྲ། གླང་ཐང༌། རྒྱ་མ་ཆོས་སྡིངས་སོགས་བསྒྲུབ་འོས་ཀུན་ཏུ་དགོངས་པའི་དབྱིངས་ཡོངས་སུ་རྫོགས་པར་བྱ་བའི་འཕྲུལ་རྒྱ་ཆེན་གནང་ཞིང༌། གདུང་ཞག་ཁོངས་སུ་བཀྲ་ཤིས་བརྩེགས་པའི་ཆོས་རྗེ་རྡོ་རྗེ་འཆང་དང༌། ཀུན་མཁྱེན་རོང་པོའི་སྐུ་འདྲ་དང་གྲངས་མཉམ་གྱི་གསེར་སྐུ་འདི་བཞེངས་པའི་ལུགས་གཏོང་དུས། དྲུང་ཆེན་སངས་རྒྱས་སེང་གེས་པཎ་ཆེན་ཉིད་ཀྱི་དབུ་སྐྲ་བུབས་གཅིག་ལུགས་ཁར་བཏབ་པས། ལྷ་བཟོ་བའི་བལ་པོ་ཧ་ལས་བཞིན་དངང་སྐྲག་དང་བཅས་བླུག་པས། འདྲང་ཕྱིས་ཀྱང་འཕུལ་མི་དགོས་པ་འདྲ་བའི་འཇའ་འོད་འཁྱིལ་བ་ཞིག་བྱུང་ཞིང༌།
སྤྲུལ་སྐུ་སྨན་ཐང་པས་སྔར་པཎ་ཆེན་རིན་པོ་ཆེ་རང་གིས་ཕྱག་བཞེངས་གནང་བའི་རྔོག་ལོའི་རྣམ་ཐར་ཞིང་བཀོད། རྗེ་རོང་སྟོན་ལ་བཤེས་གཉེན་དམ་པ་བཅུ་ཕྲག་བཞིས་བསྐོར་བ། ཀུན་མཁྱེན་དོན་ཡོད་དཔལ་བའི་སྐུ་འདྲ་བཀའ་འབྲེལ་ཞུས་པའི་བླ་མ་མ་ལུས་པས་བསྐོར་བ་རྣམས་དང་དྲས་མཉམ་དེ་བྲིས་སོ། ། དེར་དགུང་ཞག་ཀུན་དང་ལྷག་པར་ཚེས་བཅོ་ལྔ་ཡིན་ནོ་ཅོག་ལ་མེ་ཏོག་གི་ཆར་གསལ་བར་བབས་སོ། ། དེར་རྒྱལ་བ་གཉིས་པའི་སྐུའི་སྣང་བ་ནུབ་ནས། སླར་དད་མོས་ཀྱི་མིག་རྐྱེན་ནི་སྔར་དགུང་ལོའི་ཐད་སོ་སོའི་རྩོམ་པའི་ཕྲེང་བ་སྤེལ་བ་ལྟར་བཀའི་གླེགས་བམ་འདི་དག་ཉིད་ཡིན་པའི་ཕྱིར། བདག་ཉིད་ཆེན་པོ་སངས་རྒྱས་དངོས་བྱོན་གང་གི་རྗེས་སུ་འབྲང་བའི་ཡིད་དམ་མཆིས་ན་ཐམས་ཅད་མཁྱེན་པ་གང་གི་གསུང་གི་བདུད་རྩི་འདི་རྣམས་ལ་ནན་ཏན་གྱིས་ལྟ་ཞིང་ཀུན་ཆུབ་པར་བྱ་བ་ཉིད་ལས་འབད་པའི་གནས་མེད་དོ། ། ཞེས་ངེས་པར་བྱ་བའི་ཕྱིར་ཉུང་ངུའི་ཚིག་ཏུ་བསྡེབས་ནས་བརྗོད་པ་འདི་ལྟར། བློ་གསལ་སྨྲ་བའི་ངག་གི་དཔལ་སྟེར་རིག་གནས་ཕྲ་མོའི་ལེགས་བཤད་ཚོགས། ། སྔོན་རབས་ཤེས་བྱེད་བླ་མའི་ཡོན་ཏན་རྒྱན་ཕྲེང་སྤེལ་བའི་རྣམ་ཐར་དང༌། །
དེ་དེ་ཇི་བཞིན་བཤེས་གཉེན་དམ་པའི་ཡོན་ཏན་བརྗོད་པའི་བསྟོད་པའི་ཚིག ། རང་གི་མཛད་པའི་ངོ་མཚར་སྟོན་པའི་དེབ་གཏེར་བསྟོད་པའི་རབ་བྱེད་བཞི། ། རྒྱལ་དང་དེ་སྲས་མཆོག་ལ་བསྔགས་པའི་སྙན་ངག་མཁས་པའི་ཡིད་འཕྲོག་དང༌། ། གཞན་གྱིས་བརྩད་ཅིང་དྲིས་པའི་རྒལ་ལན་སྤྲིང་ཡིག་སྣ་ཚོགས་སྤེལ་བའི་སྡེ། ། སྔགས་གཞུང་ཟབ་དགུའི་བཅུད་བསྡུས་སྡེབས་ལེགས་རང་གཞན་འབྱེད་པའི་བརྡ་གསང་གང༌། ། ལྷག་པའི་ལྷ་མཆོག་བརྙེས་པའི་སྒྲུབ་ཐབས་སྔགས་འབྲུ་ཤེས་བྱེད་སྒོ་དུ་མ། ། ཚད་མའི་ཆོས་འབྱུང་དཔྱོད་ལྡན་དགའ་བྱེད་དཀའ་འགྲེལ་རིགས་པའི་སྣང་བ་འཕྲོ། ། རྟོག་གེའི་འཁྲུལ་པ་ཡོངས་སུ་འཇོམས་བྱེད་རྟོག་གེའི་སྙིང་པོ་བསྡུས་པའི་བཅུད། ། སྡེ་བདུན་རིགས་པའི་གཏེར་གྱི་རོལ་མཚོ་སྡེ་བདུན་བང་མཛོད་ལྡེ་མིག་ཅན། ། སེམས་ཙམ་གསལ་བའི་མེ་ལོང་གང་དེར་ཤེས་བྱའི་གཟུགས་བརྙན་མ་ལུས་ཤར། །

བཞེད་ཚུལ་རྒྱ་མཚོའི་རླབས་ཀྱི་འཕྲེང་བར་རྒྱ་བོད་མཁས་པའི་འགྲེལ་ཚུལ་བསྟན། ། ལུས་དང་ཡན་ལག་རྒྱས་པར་འཆད་བྱེད་ལུང་དོན་རྒྱ་མཚོའི་གཏིང་མཐའ་ཡས། ། གཞུང་ཚིག་རེ་རེ་སྦྱོར་བའི་ཊཱི་ཀ་གནད་ཀྱི་སྒྲོན་མེས་གསལ་བར་བྱས། ། རང་གཞུང་སྒྲུབ་པའི་ལུང་རིགས་རྒྱ་མཚོ་ལེགས་བཤད་རྦ་ཀློང་གཡོ་བ་ཅན། ། ཟུར་འདེབས་ཆུ་ཆེན་རྣམ་པ་བཞི་དེ་ལུང་གི་རྒྱ་མཚོ་ཆེན་པོར་འབབ། ། འཇུག་སྒོ་གསུམ་གྱི་མཐར་རྒྱས་འཆད་བྱེད་ལུང་གི་ཆོས་ཀུན་སྙིང་པོའི་མཛོད། ། ལོག་རྟོག་ཚིག་འབྲུ་ཕྱེ་མར་ཐག་བྱེད་ཐལ་ངག་དབང་པོའི་རྡོ་རྗེ་འབར། ། བྱམས་པའི་ཆོས་ལྔའི་ངེས་དོན་རབ་གསལ་བྱམས་ཆོས་ལམ་གྱི་བང་རིམ་ལས། ། ཉེ་བར་འཛེགས་ནས་བརྒྱུད་པའི་བསྟི་གནས་དགའ་ལྡན་བགྲོད་པའི་ལམ་སྒོ་ཕྱེ། ། དབུ་མའི་བྱུང་ཚུལ་ཡིད་བཞིན་ལྷུན་པོ་རྩ་འཇུག་ཊཱི་ཀ་ལྟ་ཁྲིད་གཉིས། ། ལུགས་གཉིས་རྣམ་འབྱེད་དབུ་མའི་ངེས་གསང་གསལ་བར་འཆར་བྱེད་སྟོང་མཐུན་གཉིས། །
གཞན་གཞུང་ནོར་བ་གྲངས་སུ་བགྲང་བྱས་དངོས་གནས་གསལ་བ་སྒོ་བརྒྱ་པ། ། ངེས་དོན་བདུད་རྩིའི་ཐིགས་པ་མཆོག་དེ་ཚངས་དབྱངས་འཁོར་ལོ་ཕྱོགས་བཅུར་སྒྲོག ། ཉི་ཟླའི་ཤིང་རྟས་ལེགས་པར་དྲངས་པའི་བསླབ་གནས་འཆད་བྱེད་རྒྱས་བསྡུས་དག ། གཞི་གསུམ་ཕྱག་བཞེས་བདུད་རྩིའི་གསོས་ཀྱིས་འདུལ་བའི་བསྟན་པའི་སྲོག་ནས་བཟུང༌། ། རྣལ་འབྱོར་སྤྱོད་གཞུང་རྒྱ་མཚོའི་རླབས་འཕྲེང་བྱེ་བྲག་བཤད་པའི་རྒྱ་མཚོར་འཁྱིལ། ། སྡོམ་གསུམ་ངེས་གནས་གསལ་བྱེད་སྒྲོན་མེས་དཔྱོད་ལྡན་མིག་གི་དགའ་སྟོན་སྤེལ། ། ཞེས་ཟུར་གྱིས་མཚན་སྨོས་པའི་ཕར་ཕྱིན་ཐེག་པ་དང་རྗེས་འབྲེལ་ཤོག་བུ་མདའ་ཚད་བཞུགས་ལྔ་བརྒྱ་མའི་གླེགས་བམ་བཅུ་གཉིས། མདོ་སྔགས་སྤེལ་མའི་དབུས་པ་གདོང་འདོན་པོད་གྲངས་བཞི། བསྟོད་ཚོགས་ཆབ་ཤོག་ལ་ས་སྐྱ་གྲས་ཀྱི་པོ་སྟི་གཉིས་ཏེ་པོད་གྲངས་བཅོ་བརྒྱད་པོ་གཏིང་སྐྱེས་ཆོས་རྗེ་སྐུ་མཆེད་རྣམ་པ་གསུམ་གྱིས་རེ་རེ་ཕྱག་བཞེངས་གནང་ཞིང་བདག་གིར་གནང་བ་ནི་བཀའ་དྲིན་ཟླ་མེད་པའི་བསྟན་པའི་ཁུར་བསྣམས་པར་སྣང་ཞིང༌། བདག་གིས་ཀྱང་འབད་ནས་དེ་དག་གི་ལུང་ལེགས་པར་ཐོབ་བོ། །
དེར་དངུལ་གདུང་གི་ལས་ཀ་ཡང་མཐར་ཕྱིན་ནས་སྐུ་གདུང་ཡིད་བཞིན་ནོར་བུ་དབང་གི་རྒྱལ་པོ་ཉིད་ཀྱང་སྤྱན་དྲངས་ཏེ་སྔོན་བཀས་བཅད་པའི་དགོངས་དབྱིངས་བཞིན་དུ་བཞུགས་སུ་གསོལ་ཞིང༌། ཆབ་སེར་ལས་བསྒྲུབས་པའི་སྟོན་པ་འཇམ་དབྱངས། བྱམས་པ་རྣམས་ཀྱི་བར་སྐུ་སྟོང་རྭ་རེ་བཏབ་པ་ཡང་སྐུ་གདུང་གི་མཐར་གསེར་དངུལ་གྱི་ན་བཟའ་དང་བཅས་པ་བཞུགས་ཤིང༌། གཞན་གཟུངས་དང༌། སངས་རྒྱས་ཀྱི་རིང་སྲེལ་སོགས་ནང་བཞུགས་དཔག་ཏུ་མེད་པ་དང༌། སྔར་བཀའི་རྗེས་གནང་མཛད་པའི་ལུགས་ལྟར་རྟེན་ལི་མ་ཁྱད་པར་འཕགས་པ་དག་ཀྱང་བཀྲ་ཤིས་སྒོ་མངས་ཀྱི་སྒོ་སོ་སོ་བ་དག་ཏུ་བཀོད་ཅིང༌། ལྷག་པར་བལ་པོ་མ་ཎི་པཱ་ལས་བལ་པོ་ཉིད་ནས་བསྒྲུབས་ཏེ། སྤྱན་རས་གཟིགས་བཅུ་གཅིག་ཞལ་ཕྱག་སྟོང་དང་ལྷན་ཅིག་ཕུལ་བའི་བདེ་མཆོག་ཞལ་བཞི་ཕྱག་བཅུ་གཉིས་པ་བལ་འབུམ་སྡེ་ན་ལེགས་གྲགས་ཆོད་པ་དེ་དངུལ་གདུང་གི་བུམ་སྒོའི་ཐད་ཆེ་ཆུང་གི་སྒོར་བཞུགས་སུ་གསོལ། དེར་ཐུགས་སྲས་ཞལ་སློབ་རྣམས་ཀྱིས་རབ་གནས་བརྟན་བཞུགས་ཀྱང་ཕུལ། ས་སྐྱོང་ཆེན་པོ་མིའི་དབང་པོ་ཁུ་དཔོན་བློན་འབངས་དང་བཅས་པས་ཀྱང་བཀྲ་ཤིས་དགའ་སྟོན་རྒྱ་ཆེར་སྤེལ་ཞེས་ཡོངས་སུ་གྲགས་སོ། །
གང་གི་འཕྲིན་ལས་སྲིད་པ་ཇི་སྲིད་པ། ། མི་ཉམས་ལྷག་པར་སྤེལ་བའི་ཕན་དགོངས་ཅན། ། པཎ་ཆེན་ཞལ་ལས་གདམས་པའི་ཆབ་རྒྱུན་གྱིས། ། ཡོངས་སྨིན་ཁྱོད་ཐུགས་རྗེས་སྤྲུལ་འཕགས་པའི་ཚོགས། ། ཀུན་དགའ་ ་་་་་གཏིང་སྐྱེས་པ་ རྒྱལ་མཚན་ཆོས་ཀྱི་ཁྲི་ལ་བཞུགས། ། ཀུན་དགའ་ ་་་་་བྲག་དམར་བ་ ཚེ་འཕེལ་ཟབ་ཆོས་འཁོར་ལོ་བསྒྱུར། ། བློ་གྲོས་ ་་་་་གློ་བོ་པ་ རྒྱལ་མཚན་ཆོས་ཀྱི་རྗེ་བོའི་ཚུལ། ། རྣམ་རྒྱལ་ ་་་་་གུ་གེ་པ་ དཔལ་བཟང་ཆོ་རིགས་བཙུན་པའི་ངང༌། ། ཆོས་ ་་་་་མི་ཉག་ གྲགས་དཔལ་བཟང་ཆེ་དགུའི་གཙུག་ན་མཐོ། ། རིན་ཆེན་ ་་་་་ཚལ་པ་ རྒྱལ་མཚན་མཁས་བཙུན་བཟང་པོར་གྲགས། །
སངས་ ་་་་་ཕྲ་ཕུ་བ་ རྒྱས་བཟང་པོ་རིགས་པ་སྨྲ་བའི་མཆོག ། མཁས་ ་་་་་ཁང་གསར་གྲྭ་ཚང་གི་ པ་མགར་ཚ་ཕྱོགས་ཀྱི་བློ་གསལ་སྐྱོང༌། ། ལྷ་ཡི་བཙུན་ ་་་་་སློབ་དཔོན་པ་ པ་ཉིད་ཀྱི་ཐུགས་མཚོར་ཐིམ། ། ལྷུན་གྲུབ་ ་་་་་སློབ་དཔོན་ཉང་དམ་པ་ དཔལ་བཟང་གྲུབ་སྤྱོད་ལྷུག་པར་སྟོན། ། སངས་རྒྱས་ ་་་་་སློབ་དཔོན་ནངས་པ་ བློ་གྲོས་རིགས་པའི་རལ་གྲི་འཕྱར། ། གྲགས་ ་་་་་སྣར་ཐང་སློབ་དཔོན་ པ་བཟང་པོ་མངོན་པའི་སྡེ་སྣོད་འཛིན། ། བསོད་ ་་་་་བྲག་དཀར་བ་ ནམས་རྒྱལ་མཚན་ཡོངས་ཀྱིས་སྲིད་ཞུའི་དང༌། ། ཀུན་དགའ་ ་་་་་གསེར་གླིང་པ་ བཀྲ་ཤིས་སྒྱུ་ལུས་རྨི་ལམ་འབྱོངས། ། ངག་དབང་ ་་་་་གླང་ཐང་གྲུབ་རྒྱལ་བ་ ཆོས་རྒྱལ་སྤྱན་སྔའི་མཚན་དཀར་ཞེས། ། རྗེ་དཔོན་ཤཱཀ་རྒྱན་ངེས་མེད་ཆོས་ལ་དགེས། །
ཁྲ་ཆར་ ་་་་་པུ་རངས་པ་ མཁན་པོ་ཞི་དུལ་མཐོང་བས་མཛེས། ། བྱམས་ ་་་་་གློ་བོ་པ་ གླིང་མཁན་པོ་སྨྲ་བ་མཁས་པའི་མཆོག ། བྲག་ ་་་་་གློ་བོ་པ་ དཀར་མཁན་པོ་ཉིད་ལ་དད་པའི་ཕུལ། ། མངའ་རིས་ཕྱིར་་་་་་ དབུ་ལེགས་མཁན་པོ་ལུགས་གཉིས་ཕ་མཐར་སོན། ། རྗེ་བཙུན་་་་་་ ཀུན་དགའ་མཆོག་གྲུབ་སྟོང་ཉིད་སྙིང་རྗེའི་སྐུ། ། གཞོན་ ་་་་་སྤྱང་ལུང་པ་ ནུ་ཆོས་གྲུབ་དམན་འགྲོ་ཡོངས་ལ་བརྩེ། ། བློ་གྲོས་ ་་་་་པུ་རངས་ཆོས་གྲུབ་པ་ རྣམ་རྒྱལ་ཐུགས་རྗེ་ཆེ་ལྡན་པ། ། ཤེས་རབ་ ་་་་་གློ་བོ་ཀ་རག་པ་ དཔལ་འབྱོར་སྙིང་རྗེའི་ཉམས་ཀྱིས་མྱོས། ། རྣམ་འབྱོར་དབུས་སྨྱོན་གྲུབ་ ་་་་་ཀུན་དགའ་བཟང་པོ་ པའི་ས་ལ་བཞུགས། ། དབུ་ བསོད་ནམས་རྒྱལ་་་་་་ ལེགས་གྲུབ་ཆེན་ཉམས་རྟོགས་མངོན་དུ་གྱུར། །
དགའ་མོ་ ་་་་་འཕན་ཡུལ་བ་ ཆོས་མཛད་རྟོགས་པའི་དོན་རྒྱུད་འཛིན། ། ནམ་ ་་་་་ཁོག་ལུང་ མཁའ་རབ་གསལ་བསྒྲུབ་པའི་རྒྱལ་མཚན་འཛུགས། ། བློ་གྲོས་བཟང་ ་་་་་མཁར་རྩེ་སྤྱང་ར་བ་ པོ་རིག་པའི་ངར་སྒྲ་སྒྲོག ། རྡོ་རྗེ་རྒྱལ་ ་་་་་ཉང་སྟོད་རྩེ་ཆེན་པ་ པོ་སྐད་གཉིས་ཟུང་སྦྱོར་ངོམས། ། དོན་ཡོད་ ་་་་་མངལ་བ་གློ་བོ་པ་ གྲུབ་པ་གཞུང་ཚིག་བློ་ནས་བཤོར། ། ཡེ་ཤེས་ལྷུན་གྲུབ་ ་་་་་ཕུལ་བྱུང་བ་ གདན་སའི་ལས་གཏེར་འཛིན། ། རབ་ མང་དཀར་བ་་་་་་ གསལ་ཟླ་མགོན་དབང་བརྒྱའི་ཕྲིན་བསྒྱུར་མཁན། ། ཐུགས་ ་་་་་མུས་པ་ རྗེ་དཔལ་བ་བཟླས་བརྗོད་དག་ལ་བརྩོན། ། དཀོན་མཆོག་ ་་་་་མུས་རམ་པ་ གྲགས་པ་ཆོས་སྒོ་སྣ་ཚོགས་འཆད། ། རིན་ཆེན་བཀྲ་ བསམ་གྲུབ་རྩེ་པ་་་་་་ ཤིས་རིགས་ལྡན་ཆོས་བརྒྱུད་སྤེལ། །
དཀོན་མཆོག་ ་་་་་ཕུ་ཆུང་ཀ་བཅུ་ལ་ རྒྱལ་མཚན་འཕྲིན་ལས་མཁའ་དང་མཉམ། ། ཤེས་ སྣར་ཐང་མཁན་པོ་་་་་་ རབ་དཔལ་ལྡན་གནས་བརྟན་སྤྲུལ་པར་གྲགས། ། ར་མོ་ཆེ་པ་་་་་་ ཡོན་ཏན་ཆོས་འཕེལ་དབུ་ཚད་སྦྱངས་པའི་དཔེ། ། སྡེ་བདུན་པ་་་་་་ དབང་ཕྱུག་རྒྱལ་མཚན་ཕྲིན་ལས་དར་རྒྱས་ཆེ། ། སངས་ ་་་་་ཆུ་འདུས་པ་ རྒྱས་འོད་ཟེར་འཆད་ཉན་ངེད་ལ་གཤེགས། ། ཕྱོགས་ལས་རྣམ་རྒྱལ་བསྟན་ཕྱིར་འོད་ཞུར་ཡལ། ། རྡོ་རིང་ཀུན་སྤངས་ཆོས་སྐྱོང་བྲན་དུ་འཁོལ། ། དབང་ ་་་་་གློ་བོ་པ་ ཕྱུག་དཔལ་བས་རྣམ་སྲས་འཁོར་བཅས་གཟིགས། ། རྭ་བ་ ་་་་་འཕྲང་པོ་སེང་གེ་སྒང་པ་ མདོ་པས་ཚོགས་བདག་ལས་ལ་འཁོལ། ། དོན་ཡོད་རྡོ་རྗེས་ ་་་་་སྡེ་པ་སྒར་པ་ ཀུ་རུ་ཀུལླེ་འགྲུབ། །
འཁོན་གྱི་ ་་་་་ཤཱཀྱ་རྒྱལ་མཚན་ གདུང་བརྒྱུད་མཁའ་དབྱིངས་ཉི་ལྟར་གསལ། ། ཚོགས་པའི་མཁན་བརྒྱུད་གསེར་རིའི་ཕྲེང་ལྟར་ ་་་་་མཁན་ཆེན་བློ་བརྟན་པ། མཁན་ཆེན་ལྷུན་གྲུབ་བཀྲ་ཤིས། མཁན་ཆེན་ལེགས་པ་རིན་ཆེན། མཁན་ཆེན་ཀུན་དགའ་དཔལ་འབྱོར། མཁན་ཆེན་གྲགས་པ་རྒྱལ་མཚན། མཁན་ཆེན་རིན་པོ་ཆེ་བཀྲ་ཤིས་རྣམ་རྒྱལ་ཏེ་མཁན་རབས་དྲུག ཆོས་ལུང་མཁན་ཆེན་སངས་རྒྱས་དཔལ་བཟང་པོ། མཁན་ཆེན་ནམ་མཁའ་ལྷུན་གྲུབ། སྟོད་རྭ་བ་སོགས་པ།
བསྒྲིགས། ། གཟུར་ ་་་་་གླིང་སྨད་མཁན་པོ་ཀུན་དགའ་དཔལ་འབྱོར་སོགས། གནས་མཁས་སློབ་ཕྱོགས་བཅུའི་རྒྱུ་སྐར་འདྲ། ། ཆེ་དགུའི་བུ་སློབ་བསྟོད་ཚིག་རྔ་ཆེན་སྒྲོག ། མཚན་སྨོས་པ་འདི་དག་ནི་མཚོན་བྱེད་ཙམ་སྟེ། གང་གི་ཞལ་སློབ། ཡང་སློབ་རྗེས་འཇུག བརྒྱུད་འཛིན་དང་བཅས་པ་ཇི་སྲིད་སངས་རྒྱས་ཀྱི་བསྟན་པའི་རྒྱུན་དང་ལྷན་ཅིག་ཕྲིན་ལས་མཆོག་གི་བྱ་བ་ཆད་པ་མེད་པར་ཆུའི་རྒྱུན་ལྟ་བུར་གྱུར་པ་ཉིད་དོ། ། ཞེས་པཎྜི་ཏ་ཆེན་པོ་ཤཱཀྱ་མཆོག་ལྡན་དྲི་མེད་ལེགས་པའི་བློ་གྲོས་ཀྱི་རྣམ་པར་ཐར་པ་ཞིབ་མོ་རྣམ་པར་འབྱེད་པ་ལས། ཕྲིན་ལས་ཀྱི་འཁོར་ལོ་རྒྱུན་མི་ཆད་པའི་སྐབས་ལས་རྗེས་སུ་བསྒྲགས་པའི་རབ་ཏུ་བྱེད་པ་ཉི་ཤུ་རྩ་དྲུག་པའོ།། །།
དེ་ལྟར་རྣམ་ཐར་སྔ་མ་གསུམ་གདན་བཀོད་དུ་བྱས་མ་ཟློས་ཤིང༌། གང་མ་ཚང་བའི་ཐད་ཁོལ་དུ་ཁ་སྐོང་བགྱིས། རང་རེས་འབད་རྩོལ་དྲག་པོས་པཎ་ཆེན་ཉིད་ཀྱི་ཞབས་ལ་གཏུགས་ཤིང༌། གསུང་གི་བདུད་རྩི་དངོས་སུ་བཞེས་པའི་སློབ་མའི་མཆོག་བཅུ་གཉིས། ཡང་སློབ་བརྒྱུད་པ་འཛིན་པ་བཞི་སྟེ། དགེ་བའི་བཤེས་གཉེན་བཅུ་དྲུག་གི་དྲུང་དུ་གང་ལས་བརྒྱུད་པའི་དབང་ལུང་གདམས་པའི་སྒོ། ཆོས་ཀྱི་རྒྱལ་པོའི་དཔལ་གྱི་མགུར་ལས་བཀའ་སྩལ་པ་ཕལ་ཆེར་ཐོབ་ཅིང༌། དེ་སྐབས་རེ་རེ་ནས་ཀྱང་རྣམ་ཐར་གྱི་ཟུར་མི་འདྲ་བའི་ཆ་ཕྲ་བ་ཐོས་པ་ཀུན་ཀྱང་མ་བརྗེད་པར་བློ་ལ་གཟུངས་སུ་བསྟེན་པ་དག་སོ་སོར་བཀོད། དགུང་ལོ་བརྒྱད་ཅུའི་བར་ལ་ཧོར་ཀོངས་མེད་ཅིང་དབུ་ཞབས་གཏན་མ་ལོག་པ། རྒྱུ་སྐར་འཆར་བའི་གོ་རིམ་ལྟར་བྲིས་པ་འདི་ཡོངས་སུ་རྫོགས་པར་གྲུབ་པའོ།། །།
པཎ་ཆེན་ཉིན་བྱེད་དགའ་ལྡན་ནུབ་རིའི་རྩེར། ། དགོངས་པ་བསྐྱོད་པོ་སྲིན་བུ་མེ་ཁྱེར་བདག ། མ་ལས་བཙས་པས་སྐལ་མེད་བདག་གི་མིག ། ཁྱེད་སྐུ་མཐོང་བའི་ཡུལ་དུ་མ་གྱུར་གྲང༌། ། དད་པའི་སློང་མོས་ཐོས་ལྡན་ཕྱུག་པོའི་སྒོར། ། ལོ་རྒྱུས་ཟས་ཀྱི་རྙེད་པ་བསླངས་པའི་ཆ། ། རྣ་བའི་སྣོད་དུ་ཅུང་ཟད་ཆགས་པ་དག ། གདུང་ཤུགས་བཀྲེས་པའི་ཉམས་ཀྱིས་གཅེས་པར་བཟུང༌། ། གྲོག་མཁར་སྦྲང་རྩི་དཔེ་བཞིན་ཕྲ་བའི་དངོས། ། རྡུལ་ཕྲན་མ་འདྲེས་བསགས་པའི་ཚིག་སྦྱོར་འདི། །
ཆ་ཤས་ཡོངས་སུ་གང་བའི་ཟླ་བ་སྟེ། ། རྣམ་ཐར་ཡོངས་ཀྱི་ཚིག་དོན་ཀུ་མུཏ་ཕྱེ། ། ཤིན་ཏུ་བློ་དམན་ཉམས་ཆུང་བུང་བའི་སྩལ། ། རྣམ་དཔྱོད་གཤོག་སྒྲོ་བསྐྱོད་པའི་སྟོབས་ཞན་ཡང༌། ། རྣམ་ཐར་པད་ཚལ་རྒྱུ་བའི་རྐང་དྲུག་བདག ། ལོ་རྒྱུས་སྦྲང་རྩིའི་བཅུད་ཀྱིས་ལྷག་པར་ཚིམ། ། གང་ཡང་རང་གི་བླ་མའི་རྣམ་ཐར་རང་རང་མོས་དད་འདྲེན་བྱེད་གང༌། ། གང་ཡང་མཛད་པའི་ལེགས་བྱས་རྒྱ་ཆེན་རྒྱ་མཚོའི་ནོར་བུ་ནོར་མཆོག་གང༌། ། གང་ཡང་བརྗོད་པས་ཟད་པར་མི་ནུས་མི་ཟད་གཏེར་གྱི་བུམ་བཟང་གང༌། ། གང་ཡང་སྔགས་འོས་ཡོན་ཏན་རྒྱན་ཕྲེང་སྙན་ཚིག་ཕྲེང་དུ་དངར་བ་གང༌། །
འདི་ལྟར་དམ་པའི་མཛད་པའི་ཆ། ། ལེགས་བརྗོད་བསོད་ནམས་གཟུགས་མཆིས་ན། ། ལྷུན་པོའི་སྤོ་ལས་ཡོངས་རྒལ་ཏེ། ། གླིང་བཞིའི་ཁྱོན་དུ་ཚུད་པ་མིན། ། ཕལ་ཚིག་དཀྱུས་སུ་བྲིས་པ་དང༌། ། བློ་དམན་སྐྱེ་བོས་གོ་ཆེད་དེ། ། མ་བསྡམས་བླུན་ངོར་བརྗོད་པ་ན། ། སྨྲ་པོ་རང་ཉིད་ཕྱུགས་དང་མཚུངས། ། སྙན་ངག་སྡེབས་ལེགས་མངོན་བརྗོད་ལང་ཚོ་མ། ། རིག་གནས་མཁྱེན་པའི་ཡིད་ཀྱི་འདོད་འཇོ་བ། །
རྣར་སྙན་བརྗོད་ཚིག་རབ་གཙང་དག་པའི་ངག ། མཁས་མང་ཡིད་ཀྱི་ཤིང་རྟ་འདྲེན་བྱེད་ཡིན། ། ཚིག་གྲོགས་མ་ཉམས་དོན་བཟང་ལྗེན་པ་ཅན། ། སྨྲ་བ་པོ་གང་བླུན་པོ་ལས་འདས་མོད། ། ཡི་གེའི་སྣང་བ་སྤྲོ་བྱེད་རྨོངས་པ་བདག ། ནམ་ཡང་རང་ཉམས་མཁས་པའི་ཁེངས་པ་བྲལ། ། ཅུང་ཟད་ལས་དཀར་དག་པས་ཡིད་བསྐུལ་ནས། ། ཆོས་ཕྱིར་དཀའ་བའི་ཁུར་བསྐྱེད་ཕྱོགས་མཐའ་ཉུལ། ། རྙེད་གྲགས་ཁྱད་གསད་ཁྱོད་ཞབས་བསྟེན་པའི་བཤེས། ། གང་དག་ཞལ་སྒོར་དབང་ལུང་གདམས་པ་ནོད། །
ཕྱོགས་མེད་ཕྱོགས་བྲལ་ཕྱོགས་འཛིན་བཏང་བའི་བློ། ། ཕྱོགས་མཐོང་ཕྱོགས་གཅིག་སྨྲ་བའི་ཕྱོགས་བྱོལ་ནས། ། ཕྱོགས་བཅུ་ཕྱོགས་ཀྱི་བཤེས་གཉེན་ཕྱོགས་གཏོགས་ལ། ། ཕྱོགས་ཙམ་ཕྱོགས་མཚུངས་ཕྱོགས་ལས་རྣམ་པར་རྒྱལ། ། ཁྱོད་ཀྱི་གསུང་གི་ཟེགས་མ་ཕྲ་མོ་ཡང༌། ། ཁྱོད་ལ་རྗེས་བསམས་འབད་པས་ལེགས་བཙལ་ཏེ། ། ཁྱོད་ཀྱི་རྗེས་སློབ་ཡོངས་ལ་ཕན་བསྐྱེད་ཕྱིར། ། ཁྱོད་ཀྱི་བསྟན་པའི་ཁུར་ཆེན་སྙིང་ནས་བླངས། ། ཀྱེ་མ་སྙིགས་མའི་དབང་གྱུར་པས། ། རང་བློས་གཞལ་ནས་ཀླན་ཀ་སྒྲོག །
ཕྱོགས་འཛིན་རབ་རིབ་མིག་ལྡོངས་པས། ། ཇི་བཞིན་མཐོང་བའི་ཡུལ་མ་གྱུར། ། འདི་ན་གྱ་ཚོམ་སྤྱོད་པའི་འགྲོས་ཅན་འཇིག་རྟེན་ལས་སྣང་མཆོར་ཆས་མཁན། ། ཆོས་ལྟར་བཅོས་པའི་ཚུལ་གྱིས་རབ་དྲེགས་ཚིགས་སྒྲས་བསྟན་པ་འཛིན་བརྩོན་ཞིང༌། ། བསླབ་གསུམ་རྒྱན་གྱིས་ཆོག་པར་མི་འཛིན་འབད་པའི་ལས་རོ་བ། ། བསྟན་པའི་མིག་རྐྱེན་དམན་པར་གྱུར་གང་སྙིང་ནས་སྙིང་རྗེའི་ཡུལ་ཉིད་ལགས། ། ཤཱཀྱའི་བསྟན་འཛིན་མཆོག་འདིའི་དགོངས་པའི་དབྱིངས། ། ཚུལ་ལྡན་མང་ཐོས་སྤོང་བ་ལྷུར་ལེན་པ། ། རབ་དུལ་ཞི་ཞིང་གསོང་པོར་སྨྲ་བ་ཅན། ། ཆོས་བརྒྱད་བྲལ་གང་ཁྱོད་ཀྱི་རྗེས་སློབ་ཡིན། །
ཡོངས་རྫོགས་བསྟན་པའི་གཞུང་ལུགས་མ་ལུས་པ། ། གཟིགས་པ་རྒྱ་ཆེན་རང་གཞན་མ་འདྲེས་ཕྱེད། ། ལུང་རིགས་དག་པའི་སྒྲོན་མ་འཛིན་པ་ཅན། ། ཀློག་པ་པོ་དེ་ཁྱོད་ཀྱིས་བསྔགས་པའི་ཡུལ། ། ངེས་འབྱུང་ཡིད་ཅན་ངུར་སྨྲིག་གོས་ཅན་དག ། རི་དྭགས་དམན་པ་ཇི་བཞིན་བས་མཐར་གནས། ། འཚོ་བ་དག་ཅིང་ཅི་ཡང་མེད་འཆང་བའི། ། སྤོང་བ་པ་དེས་ཁྱོད་ཀྱི་ཞབས་པད་བསྟེན། ། མདོ་དང་ཚིག་དོན་ཟུང་འབྲེལ་འཆད་པའི་ངག ། ཁུངས་ལྡན་བརྒྱུད་པའི་སྲོལ་བརྒྱ་འབྱེད་མཁས་པའི། །
ཆོས་འཁོར་སོ་སོའི་གྲངས་ངེས་མ་འདྲེས་པར། ། ལེགས་རྟོགས་གང་དེ་ཁྱོད་ཀྱི་བསྟན་འཛིན་ཡིན། ། དེ་ལྟར་ཡང་ཡང་རྗེས་ལས་གང་བརྩམས་ནས། ། མང་དུ་བརྗོད་ལ་དགེ་ཚོགས་ཅི་མཆིས་པས། ། མཐའ་ཡས་འགྲོ་བའི་ལས་སྒྲིབ་ཀུན་སྦྱངས་ནས། ། ཆོས་ཀྱི་རྒྱལ་པོ་ཁྱོད་དང་མཚུངས་གྱུར་ཅིག ། ཅེས་པཎྜི་ཏ་ཆེན་པོ་ཤཱཀྱ་མཆོག་ལྡན་དྲི་མེད་ལེགས་པའི་བློ་གྲོས་ཀྱི་རྣམ་པར་ཐར་པ་ཞིབ་མོ་རྣམ་པར་འབྱེད་པ་ལས། ཡོངས་སུ་རྫོགས་པའི་སྐབས་ལས་བསྒྲགས་པའི་རབ་ཏུ་བྱེད་པ་ཉེར་བདུན་པའོ།། །། དེ་ལྟར་པཎ་ཆེན་རིན་པོ་ཆེའི་སྐུ་ཆེ་བའི་ཡོན་ཏན་ཞིབ་མོར་བྲིས་པའི་རབ་བྱེད་ཉེར་བདུན་པ་འདི་ཡང་མ་བྱོན་པའི་སངས་རྒྱས་གསུམ་པ་ཁ་ཆེ་པཎ་ཆེན་ཤཱཀྱ་ཤྲཱིའི་གདན་སེང་གེའི་ཁྲི་ལ་མངོན་པར་རབ་ཏུ་མཐོ་བ། སྐྱེ་མེད་རང་གསལ་ཆོས་དབྱིངས་གདོད་མའི་མགོན་པོ་མངོན་སུམ་དུ་གཟིགས་པའི་མཁན་ཆེན་རིན་པོ་ཆེའི་ཞལ་སྔ་ནས་ཀྱིས་བཀས་བསྐུལ་བའི་དབང་ལས།
སྙོམས་ལས་ཀྱི་བགྱི་བ་ཅུང་ཞིག་བསལ་ཏེ། གང་གི་བཀའ་མི་འགོག་པའི་སླད་དུ། གྲོལ་མཆོག་གིས་ཡི་གེར་བཀོད་པ་འདིས། བདག་སོགས་སེམས་ཅན་ཐམས་ཅད་རྒྱལ་བའི་བསྟན་པའི་གཞུང་ལམ་ལ་རྗེས་སུ་འཇུག་པའི་སྐལ་བ་མཆོག་དང་ལྡན་པར་གྱུར་ཅིག། །། མངྒ་ལཾ་བྷ་ཝནྷུ།། །། ཤུ་བྷཾ།། །། ༈ བལ་ཡུལ་མཆོད་རྟེན་རིན་པོ་ཆེ་བྱ་རུང་ཁ་ཤོར་གྱི་ཉེ་འགྲམ་རྒྱལ་ཡོངས་ས་ཆེན་ཞེས་པ་གློག་ཀླད་དཔར་ཁང་ལས། བདེར་གཤེགས་༧སྐྱབས་རྗེ་བཅོ་བརྒྱད་ཁྲི་ཆེན་རྡོ་རྗེ་འཆང་མཆོག་གི་ཐུགས་དགོངས་རྫོགས་ཆེད། སྐྱབས་འོག་པ་ཚར་གྲྭ་གུ་རུས་གློག་ཀླད་ཕྱག་དེབ་ཆེད་འགྲེམ་སྤེལ་ཞུས་པའི་དགེ་འབྲས་སངས་རྒྱས་ཞིང་དུ་བསྔོའོ།། །།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
