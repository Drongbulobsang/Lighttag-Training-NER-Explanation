གསུང་འབུམ། ཤཱཀྱ་མཆོག་ལྡན།
པོད ༡༠༨
འདུལ་བ་མདོའི་དཀའ་བའི་གནས་རྣམ་པར་བཤད་པ་མདོའི་སྣང་བྱེད་ཉི་མའི་ཤིང་རྟ།
༼ཟ༽ ༄༅། །འདུལ་བ་མདོའི་དཀའ་བའི་གནས་རྣམ་པར་བཤད་པ་མདོའི་སྣང་བྱེད་ཉི་མའི་ཤིང་རྟ་བཞུགས།། ན་མཿསརྦ་ཛྙཱ་ཡ། འདུལ་བ་མདོའི་དཀའ་གནས་ཀྱི་གཞུང་སོ་སོའི་དོན་གསལ་བར་བྱེད་པའི་བསྟན་ཆོས། མདོའི་སྣང་བྱེད་ཉི་མའི་ཤིང་རྟ་ཞེས་བྱ་བ། སྨྲ་བ་རྣམས་ཀྱི་མཆོག་ཐམས་ཅད་མཁྱེན་པ་ལ་ཕྱག་འཚལ་ལོ། ། བརྩེ་ཆེན་སྨྲ་བའི་དབང་ཕྱུག་ཐམས་ཅད་མཁྱེན། ། འཇིགས་མེད་ཞི་བའི་ནགས་ཁྲོད་དེར་ཞུགས་ནས། ། ཆོས་འདུལ་སེང་གེའི་ང་རོ་བགྲང་ཡས་ཀྱིས། ། ཀུན་གྱི་རྒུད་པ་སེལ་ཁྱོད་ཕྱག་གི་གནས། །
བྱུང་བཅས་རོལ་མཚོའི་སྐྱེ་མཆེད་མཚར་དུ་དངར། ། རྗེས་བཅས་གསེར་རིའི་ལང་ཚོ་བལྟ་ན་སྡུག ། གནང་བཀག་ཆུ་གཏེར་བཞི་ཡི་ཁྲིར་འཁོད་པའི། ། ཆོས་འདུལ་ལྷུན་པོ་གང་ཁྱོད་བསྔགས་པར་འོས། ། མེ་ཏོག་གཞུ་དང་སྦྲང་རྩིའི་དགྲ་བོ་ཡི། ། མཚོན་ཆའི་འཁྲུལ་འཁོར་མང་པོས་མ་དུལ་བའི། ། ཡིད་ཅན་དེ་ཀུན་བག་ཡོད་བདུད་རྩི་ཡིས། ། དུལ་མཛད་ཡོངས་འདུའི་ཚོགས་ལ་ཕྱག་བགྱིའོ། ། ཀུན་མཁྱེན་དེས་གསུངས་མདོ་ལུང་པད་དཀར་གཉེན། ། སྡེབ་ལེགས་ངག་གི་ཤིང་རྟ་ལ་དྲངས་པ། །
བསྟན་འཛིན་ཀུན་གསལ་སྒེག་མོའི་མགུལ་རྒྱན་དུ། ། སྟེར་མཛད་ཡོན་ཏན་འོད་བརྒྱའི་མགོན་དེས་བསྲུངས། ། བདུད་རྩིའི་དགྲ་བོས་མ་མྱང་རོ་བརྒྱ་པ། ། རྣམ་དཔྱོད་ཧུབ་ཀྱིས་གསོལ་ནས་གཞན་ཕན་གྱི། ། ཕྲེང་མཛེས་ཀུན་དགའི་དཔལ་དུ་སྟེར་བརྩོན་པ། ། རྒྱུད་པའི་བཤེས་གཉེན་མཁའ་ལྡིང་གིས་འདིར་སྐྱོངས། ། མདོ་ལུང་ཚིག་དོན་གོ་སླ་ཕལ་ཆེ་བ། ། དལ་བུར་ཀློག་པའི་ངལ་བ་ཉིད་ཀྱིས་ཤེས། ། རྟོགས་དཀའི་གནས་རྣམས་གཞན་གྱིས་མ་བརྗོད་པ། ། བཟུང་བདེར་འཆད་དོ་དོན་གཉེར་གཟུ་བོས་ཉོན། །
དེ་ལ་འདིར་ཆོས་འདུལ་བ་ནི་གཉིས་ཏེ། ཐེག་པ་ཐུན་མོང་གི་དང༌། ཐུན་མོང་མ་ཡིན་པའི་འོ། ། དང་པོ་ལ། བརྗོད་བྱ་དོན་གྱི་དང༌། རྗོད་བྱེད་ཚིག་གིའོ། ། དང་པོ་ནི། བྱུང་བ་དང༌། བཅས་པ་དང༌། རྗེས་སུ་བཅས་པ་དང༌།
གནང་བ་དང༌། བཀག་པ་རྣམས་སོ། ། གཉིས་པ་ནི། རྩ་བའི་ལུང་སོ་སོར་ཐར་པ་གཉིས་དང༌། བཤད་པའི་ལུང་སྡེ་བཞིའོ། ། དེ་ལས་ཀྱང་ལུང་རྣམ་པར་འབྱེད་པ་ནི་སོ་སོར་ཐར་པ་གཉིས་ཀྱི་ཚིག་གི་འགྲེལ་པའོ། ། དེ་ལའང་དགེ་སློང་ཕ་མའི་དབྱེ་བས་གཉིས་སུ་ཡོད་ལ། དང་པོ་ལ་བམ་པོ་བརྒྱད་ཅུ་གྱ་གསུམ་མོ། ། ལུང་གཞི་ནི། སོ་སོར་ཐར་པ་རྣམ་པ་གཉིས་ཀྱི་མ་ཚང་བ་ཁ་བསྐང་བའི་འགྲེལ་པ་ཡིན་ལ།
བམ་པོ་ནི་བརྒྱ་དང་བཅུའོ། ། ལུང་ཕྲན་ཚེགས་ནི། བསླབ་པའི་གནས་ཕྲ་མོ་རྣམས་རྒྱས་པར་གཏན་ལ་ཕབ་པའི་སྒོ་ནས། སོ་སོར་ཐར་པ་རྣམ་གཉིས་ཀྱི་སྤྱི་དོན་ལྟ་བུར་གྱུར་པའི་འགྲེལ་པ་ཡིན་ལ། བམ་པོ་ནི་ལྔ་བཅུ་རྩ་དགུའོ། ། གཞུང་དམ་པ་ནི་དེ་གཉིས་ཀྱི་དཀའ་བའི་གནས་རྣམས་གཏན་ལ་འབེབས་པ་ལ་ཤིན་དུ་གཅེས་པའི་འགྲེལ་པ་ཡིན་ལ། བམ་པོ་ནི་ལྔ་བཅུ་རྩ་ལྔ་དང༌། སྡེ་ཚན་མི་གཅིག་པ་ནི་བཅུ་གཅིག་སྟེ། ཞུ་བ་དང༌། འདུལ་བྱེད་དང༌།
གཅིག་ནས་བཅུའི་བར་དུ་འཕྲོས་པ་དང༌། ལུང་མ་མོ་དང༌། བྲམ་ཟེའི་བུ་མོ་དང༌། ཨུཏྤ་ལའི་ཕྲེང་བ་དང༌། བྱ་བའི་ཕུང་པོ་དང༌། ལྕི་ཡང་བསྟན་པ་ལ་སོགས་པའོ། ། གཞུང་བླ་མ་ནི་ཟུར་དུ་བགྲང་དགོས་པ་མ་ཡིན་ཏེ། གཞུང་དམ་པ་དང་འགྱུར་གྱི་ཁྱད་པར་ཡིན་པའི་ཕྱིར་དང༌། དགེ་ལེགས་བཤེས་གཉེན་གྱི་འགྲེལ་པས་གཏན་ལ་ཕབ་པའི་ཞུ་བ་ཁ་ཆེ་བ་ལ་གཞུང་བླ་མ་ཞེས་བཏགས་པ་ཙམ་དུ་ཟད་པའི་ཕྱིར་དང༌། བོད་དུ་བམ་པོ་བཅུ་གཉིས་ལས་ལྷག་པ་མ་འགྱུར་བའི་ཕྱིར་རོ། །
དེ་དག་གི་བཞུགས་ཚུལ་ལ། བོད་སྔ་མ་རྣམས་ཐོག་མར་ལུང་གཞི་དང༌། དེའི་འོག་ཏུ་རྣམ་འབྱེད་བཞུགས་པར་མཛད་དོ། ། བུ་སྟོན་རིན་པོ་ཆེས་ནི། ཐོག་མར་ལུང་རྣམ་འབྱེད་བཞུགས་པར་མཛད་མོད། སློབ་དཔོན་ཡོན་ཏན་འོད་ཀྱི་བཞེད་པ་ནི། མདོ་རྩ་བ་ལས་འབྱུང་བའི་གོ་རིམ་བཞིན་ནོ། ། འདུལ་བ་དེ་འཛིན་པའི་དགེ་འདུན་ནི་གཉིས་ཏེ། ཉན་ཐོས་སྡེ་པ་དང༌། ཐེག་པ་ཆེན་པོའོ། །
དང་པོ་ལ། རྩ་བའི་སྡེ་བཞི་དང༌། གྱེས་པ་བཅོ་བརྒྱད་དོ། ། དེ་དག་ལ་འདུལ་བ་མི་འདྲ་བའི་དབྱེ་བའང་བཅོ་བརྒྱད་དུ་ཡོད་པ་ཡིན་ཏེ། འདུལ་བ་ཡི་གེར་བྲི་བར་སངས་རྒྱས་ཀྱིས་མ་གནང་བའི་རྒྱུ་མཚན་གྱིས་ཡུན་རིང་པོ་སོང་བ་ན། སོ་སོར་ཐར་པའི་མདོའི་འདོན་ཚུལ་མ་མཐུན་པའི་དབང་གིས་སྡེ་པ་བཅོ་བརྒྱད་དུ་གྱེས་པར་བཤད་པའི་ཕྱིར་རོ། ། དེ་ལྟར་གྱེས་ཀྱང་བཀའ་བསྡུ་བ་གསུམ་པའི་ཚེ། གྱེས་པ་བཅོ་བརྒྱད་པོ་ཐམས་ཅད་སངས་རྒྱས་ཀྱི་བཀར་སྒྲུབས་ཤིང༌། འདུལ་བའི་ཚོགས་དེ་དག་ཡི་གེར་བྲིས་པ་ཡིན་ནོ། ། དེ་དག་ལས་འདིར་གང་བཤད་པར་བྱ་བའི་ཆོས་ནི།
འཕགས་པ་གཞི་ཐམས་ཅད་ཡོད་པར་སྨྲ་བའི་འདུལ་བའོ། ། མི་མཁས་པ་གང་དག་འདི་ཉན་ཐོས་ཀྱི་ཐུན་མོང་མ་ཡིན་པའི་སྡེ་སྣོད་དོ་ཞེས་ཟེར་བ་དེ་དག་ནི་འཐད་པ་མ་ཡིན་ཏེ། འདུལ་བ་འདི་ལས་འབྱུང་བའི་ཆ་ཤས་ཅུང་ཟད་ཀྱང་ཁས་མི་ལེན་པའི་ཐེག་པ་ཆེན་པོ་པ་མེད་པའི་ཕྱིར་དང༌། འདིའི་ནང་ན་ཉན་ཐོས་སྡེ་པས་ཐུན་མོང་མ་ཡིན་པར་ཁས་ལེན་དགོས་པའི་གྲུབ་པའི་མཐའ་ཅི་ཡང་མི་སྣང་བའི་ཕྱིར། འདི་ཆོས་ཀྱི་འཁོར་ལོ་དང་པོ་ཁོ་ནའི་མཚན་གཞིར་འདོད་པ་ཡང་ལེགས་པ་མ་ཡིན་ཏེ། མངོན་པར་སངས་རྒྱས་ནས་མྱ་ངན་ལས་མ་འདས་ཀྱི་བར་དུ་བྱུང་བ་དང་བཅས་པའི་རྣམ་པར་གཞག་པ་ཐམས་ཅད་འདིར་བསྡུས་པའི་ཕྱིར་དང༌། མྱ་ངན་ལས་འདས་ནས་བཀའ་བསྡུ་གཉིས་པ་མ་བྱུང་གི་བར་གྱི་ཐེག་པ་ཐུན་མོང་གི་འདུལ་བའི་རྣམ་པར་གཞག་པ་ཐམས་ཅད་ཀྱང་འདི་ན་བཞུགས་པའི་ཕྱིར་རོ། ། དེའི་དགོངས་པ་འགྲེལ་པའི་བསྟན་བཅོས་ནི་གཉིས་ཏེ། ཉན་ཐོས་ཀྱི་ཐུན་མོང་མ་ཡིན་པའི་དང༌། ཐེག་པ་ཐུན་མོང་གིའོ། །
དང་པོ་ནི། བསྟན་བཅོས་བྱེ་བྲག་ཏུ་བཤད་པ་ཡིན་ལ། གཉིས་པ་ནི། ས་གསུམ་པ་འོད་བྱེད་པ་མཉེས་པ་བྲམ་ཟེའི་བཙུན་པ་འཕགས་པ་ཡོན་ཏན་འོད་ཀྱིས་མཛད་པའི་བསྟན་བཅོས་འདུལ་བའི་མདོའོ། ། བསྟན་བཅོས་འདི་ཉན་ཐོས་སྡེ་པ་ཐུན་མོང་མ་ཡིན་པའི་བསྟན་བཅོས་སོ་ཞེས་ཟེར་བ་ནི། མི་མཁས་པ་དག་གིས་གྱ་ཚོམ་དུ་སྨྲས་པ་ཡིན་ཏེ་བསྟན་བཅོས་འདིའི་ནང་ན། ཉན་ཐོས་སྡེ་པ་ཐུན་མོང་མ་ཡིན་པའི་གྲུབ་མཐའ་ཅུང་ཟད་ཀྱང་མི་སྣང་བའི་ཕྱིར་དང༌། གྲུབ་མཐའ་གོང་མ་སྨྲ་བ་དག་གིས་ཁས་ལེན་དུ་མི་རུང་བ་ནི་ཆ་ཤས་ཙམ་ཡང་བསྟན་བཅོས་འདི་ན་མི་བཞུགས་པའི་ཕྱིར་རོ། ། དེ་ལྟར་ན་ཐེག་པ་ཐུན་མོང་གི་བསྟན་བཅོས་འདིའི་མཚན་གྱི་རྣམ་གྲངས་ནི། འདུལ་བའི་མདོ་ཞེས་བྱ་སྟེ།
བཤད་པའི་ལུང་སྡེ་བཞི་པོ་མཐའ་དག་གི་བརྗོད་བྱའི་དོན་ཚན་མ་ལུས་པ་མདོར་བསྡུས་པའི་ཕྱིར། འདུལ་བ་ཀུན་ལས་བཏུས་པ་ཞེས་ཀྱང་བྱ་སྟེ། འཕགས་པ་གཞི་ཐམས་ཅད་ཡོད་པར་སྨྲ་བའི་འདུལ་བའི་ལུང་ཀུན་ལས་བཏུས་པའི་ཕྱིར། བོད་རྣམས་ཀྱིས་མདོ་རྩ་བ་ཞེས་ཀྱང་བཏགས་མོད། རྒྱུ་མཚན་སྔ་མ་ཉིད་དོ། ། དེ་ལྟ་བུའི་བསྟན་བཅོས་འདི་ནི། རྣམ་འབྱེད་རྣམ་གཉིས། གཞི་བཅུ་བདུན་དང་བཅས་པ་གཞུང་ཤིང་དུ་བྱས་ཤིང༌། གཞན་རྣམས་ཁ་སྐོང་གི་ཚུལ་དུ་སྦྱར་ནས་འཆད་པར་བྱེད་དོ། ། འདི་འཆད་པར་བྱེད་པའི་ཐབས་ཀྱི་འགྲེལ་པ་ནི་བཞི་སྟེ།
ཉིད་ཀྱི་རྣམ་བཤད་དུ་གྲགས་པ་དང༌། བྱེ་བྲག་དུ་སྨྲ་བའི་སློབ་དཔོན་ཆོས་ཀྱི་བཤེས་གཉེན་གྱིས་མཛད་པའི་རྒྱ་ཆེར་འགྲེལ་དང༌། སློབ་དཔོན་ཤེས་རབ་བྱེད་པས་བྱས་པ་འགྲེལ་པ་བར་པ་དང༌། ཡོན་ཏན་འོད་ཅེས་བྱ་བས་མཛད་པར་མིང་བཏགས་པའི་འགྲེལ་ཆུང་རྣམས་སོ། ། དེ་དག་ལ་ཡིད་བརྟན་དུ་རུང་བ་ནི་དང་པོ་གཉིས་ཁོ་ན་ཡིན་ལ། རྒྱ་འགྲེལ་རྣམས་སུ་མ་ཐོན་པའི་འཆད་ཚུལ་ཆེས་ཤིན་ཏུ་ལེགས་པ་དག་ཀྱང་བོད་ཀྱི་སློབ་དཔོན་སྔ་མ་དག་གིས་མཛད་པར་སྣང་བས། དེ་དག་ལའང་གུས་པ་བསྐྱེད་པར་བྱའོ་དེ་ལྟར་སྤྱིར་བཤད་ནས། གཞུང་གི་དོན་ལ་གཉིས་ཏེ། བསྟན་བཅོས་ཀྱི་དགོས་སོགས་ཐོག་མར་བཀོད་པ་དང༌། དགོས་སོགས་དེ་དང་ལྡན་པའི་བསྟན་བཅོས་སོ། །
དང་པོ་ལ། སྤྱི་དོན་དང༌། གཞུང་གི་འབྲུ་གཉེར་བ་གཉིས་ལས། དང་པོ་ནི། སྤོང་བ་བདུན་འཁོར་དང་བཅས་པའི་ཚུལ་ཁྲིམས་ནི་བསྟན་བཅོས་འདིའི་བརྗོད་བྱའོ། ། འདི་ལ་བརྟེན་ནས་དེ་བདེ་བླག་དུ་རྟོགས་པ་ནི་དགོས་པའོ། ། དེ་ལས་ལྷག་མེད་ཀྱི་མྱང་འདས་མངོན་དུ་བྱས་པ་ནི་ཉིང་དགོས་སོ། ། དགོས་སོགས་གསུམ་དང་བསྟན་བཅོས་འདི་ཐབས་དང་ཐབས་བྱུང་དུ་གྱུར་པ་ནི་འབྲེལ་པའོ། ། འོ་ན་བཞི་པོ་དེ་གཞུང་འདིས་ཇི་ལྟར་བསྟན་ཅེ་ན། དགོས་འགྲེལ་གཉིས་ཤུགས་ལ་བསྟན་ཅིང༌།
གཞན་གཉིས་པོ་དངོས་སུ་བསྟན་ནོ། ། འདིར་ངེས་འབྱུང་ཞེས་པ་འཁོར་བ་ལས་ངེས་པར་འབྱུང་འདོད་ཀྱི་བློ་ལ་འདོད་པ་ནི་མ་ཤེས་པ་ཡིན་ཏེ། དེ་ཙམ་ནི་ཕྱི་རོལ་པ་ལའང་ཡོད་པའི་ཕྱིར་དང༌། ཡི་གེའི་དོན་ལ་མ་ཞུགས་པའི་ཕྱིར། དེས་ན་ངེས་པར་འབྱུང་བ་ནི་ལྷག་མེད་ཀྱི་མྱང་འདས་ཡིན་ལ། དེ་ལའང་ཐེག་པ་གསུམ་གྱི་དབྱེ་བས་གསུམ་མོ། ། ཚུལ་ཁྲིམས་ལའང་གསུམ་སྟེ། འདོད་པའི་སས་བསྡུས་པ་སོ་སོར་ཐར་པ་དང༌། གཟུགས་ཀྱི་སས་བསྡུས་པ་བསམ་གཏན་གྱི་དང༌། ཁམས་དང་སས་མ་བསྡུས་པ་ཟག་པ་མེད་པའི་འོ། །
གཉིས་པ་ལ་གཉིས་ཏེ། ཕྱི་རོལ་པའི་དང༌། ཆོས་འདི་པའི་འོ། ། དེ་ལའང་རྒྱུའི་ཀུན་སློང་གི་དབང་དུ་བྱས་ན་གསུམ་སྟེ། ངེས་འབྱུང་གི་དང༌། ལེགས་སྨོན་གྱི་དང༌། འཇིགས་སྐྱོབ་ཀྱིའོ། ། འདིར་ནི་དང་པོ་ཁོ་ནའི་དབང་དུ་བྱས་སོ། ། གཉིས་པ་གཞུང་གི་འབྲུ་གཉེར་བ་ནི། འབྱུང་བ་ཞེས་བྱ་བ་ནི།
གང་ནས་དང༌། གང་གིས་དང༌། གང་དུ་འབྱུང་བ་གསུམ་ཀ་ལ་འཇུག་ཀྱང༌། འདིར་ནི་ཐ་མའི་དབང་དུ་བྱས་པ་ཡིན་ཏེ། ཐོབ་བྱ་འཆད་པའི་སྐབས་ཡིན་པའི་ཕྱིར། དེ་ལའང་གནས་སྐབས་དང་མཐར་ཐུག་གི་དབྱེ་བས་གཉིས་ལས་ཕྱི་མའི་དབང་དུ་བྱས་ཏེ། ངེས་པར་ཞེས་བྱ་བའི་ཚིག་དང་འབྲེལ་བའི་ཕྱིར། དེ་སྐད་དུ་ཡང༌། ཊཱི་ཀ་ལས། ངེས་པར་འབྱུང་བ་ནི་ངེས་པར་འབྱུང་བ་སྟེ།
ཕྱིར་མི་ལྡོག་པ་ཐོབ་པར་བྱ་བ། ཕུང་པོ་ལྷག་མ་མེད་པའི་མྱ་ངན་ལས་འདས་པ་ཐོབ་པ་ཞེས་བྱ་བའི་ཐ་ཚིག་གོ ། ཞེས་འབྱུང་ངོ༌། ། དེ་ཐོབ་བྱེད་ཀྱི་རྒྱུ་ཡིན་པས་ན་དེའི་ཚུལ་ཁྲིམས་ཞེས་དྲུག་པའི་སྒྲ་སྨོས་སོ། ། དེ་དེའི་ཐོབ་བྱེད་ཀྱི་རྒྱུ་ཡིན་ཏེ། དེ་ལས་ཡེ་ཤེས་སྐྱེ་བའི་ཕྱིར་རོ། ། དབང་དུ་བྱས་ཞེས་པ་ནི། བསྟན་བཅོས་འདི་ཡོངས་སུ་རྫོགས་པ་ཚུལ་ཁྲིམས་དེའི་དབང་དུ་བྱས་ཞེས་པའོ། ། ཏེ་ཞེས་པ་ནི་དམ་བཅའ་བ་ཡིན་ཏེ། དེ་ལྟར་དམ་བཅས་པས་རྩོམ་པ་མཐར་ཕྱིན་པར་འགྱུར་བའི་ཕྱིར་རོ། །
ཡང་ན་མཚམས་སྦྱོར་བར་བྱེད་པའི་ཚིག་ཡིན་ནོ། ། ངག་དོན་ནི། ངེས་འབྱུང་ཆོས་ཅན། བསྟན་བཅོས་འདིའི་ཉིང་དགོས་ཡིན་ཏེ། དེའི་མཐར་ཐུག་གི་དགོས་པ་ཡིན་པའི་ཕྱིར། དེའི་ཚུལ་ཁྲིམས་ཆོས་ཅན། འདིའི་བརྗོད་བྱ་ཡིན་ཏེ། འདིའི་བསྟན་བྱའི་གཙོ་བོ་ཡིན་པའི་ཕྱིར། གཉིས་པ་ལ། ལུང་གི་སྐབས་རྒྱས་པར་བཤད་པ་དང༌།
རུང་མཐུན་བསྡུས་ཏེ་བསྟན་པའོ། ། དང་པོ་ལ། སློབ་པ་པོ་རྟེན་གྱི་གང་ཟག་དང་གང་ཟག་དེའི་བསླབ་པར་བྱ་བའོ། ། དང་པོ་ལ། ལུང་གཞི་སོགས་ལས་གསུངས་པ་མ་ཐོབ་པ་ཐོབ་པའི་རྟེན་དང༌། རྣམ་འབྱེད་ནས་གསུངས་པ་ཐོབ་ཟིན་མ་བཏང་བའི་རྟེན་ནོ། ། དང་པོ་ལ། ལུང་གཞི་ལས་གསུངས་པ་གཞུང་གི་ཚུལ་དུ་བཤད་པ་དང༌། ཕྲན་ཚེགས་ལས་གསུངས་པ་ཁ་སྐོང་གི་ཚུལ་དུ་བཤད་པ་དང༌། ཞུ་བའི་སྐབས་ནས་འབྱུང་བ་དོགས་གཅོད་ཀྱི་ཚུལ་གྱིས་བཤད་པ་དང་གསུམ་ལས།
དང་པོ་ལ་ཚེགས་ཆུང་ངུས་རྫོགས་པ་སྔོན་གྱི་ཆོ་ག་དང༌། ཚེགས་དང་བཅས་པས་རྫོགས་པ་ད་ལྟར་གྱི་ཆོ་གའོ། ། དང་པོ་སྤྱིའི་དོན་དང༌། གཞུང་གི་དོན་ཏེ། དང་པོ་ལ་གཉིས་ལས། གཞན་གྱི་ལུགས་བཀོད་པ་ནི། བོད་ཀྱི་སློབ་དཔོན་རྣམས་སྔོན་གྱི་ཆོ་ག་ནི་བཅུ་སྟེ། སངས་རྒྱས་གཉིས་ལ་རང་བྱུང་གི་དང༌། ལྔ་སྡེ་བཟང་པོ་ངེས་པར་འཇུག་པའི་དང༌། ཤཱ་རིའི་བུ་སོགས་ཚུར་ཤོག་གི་དང༌།
འོད་སྲུངས་ཆེན་པོ་སྟོན་པར་ཁས་བླངས་པས་དང༌། ལེགས་བྱིན་དྲི་བས་མཉེས་པའི་དང༌། སྐྱེ་དགུའི་བདག་མོ་སོགས་ལྕི་བའི་ཆོས་བརྒྱད་སྤོང་བར་ཁས་བླངས་པའི་དང༌། མཆོད་སྦྱིན་མ་ཕོ་ཉས་དང༌། བཟང་སྡེའི་ཚོགས་དྲུག་ཅུ་ལ་སྐྱབས་གསུམ་ཁས་བླངས་པས་དང༌། ཡུལ་དབུས་སུ་བཅུའི་ཚོགས་དང༌། མཐའ་འཁོབ་ཏུ་ལྔའི་ཚོགས་ཀྱི་བསྙེན་པར་རྫོགས་པའོ། ། ཞེས་གསུངས་སོ། ། འདི་ལ་སློབ་དཔོན་ཕྱི་མ་དག་ན་རེ། འདི་མི་འཐད་དེ།
མཛོད་དང་ལུང་མ་མོ་ལས་སྡོམ་པའི་ཐོབ་རྒྱུ་དང༌། བསྙེན་རྫོགས་ཙམ་གྱི་དབྱེ་བ་བཤད་པ་ཡིན་གྱི། སྔོན་དང་ད་ལྟར་གྱི་དབྱེ་བ་མེད་པའི་ཕྱིར་དང༌། འཕྲིན་ཆོག་ཡིན་ན། ད་ལྟར་གྱི་ཆོ་ག་ཡིན་དགོས་པའི་ཕྱིར་དང༌། ལྔ་ཚོགས་དང༌། བཅུ་ཚོགས་དང༌། ལྕི་ཆོས་ནི་ད་ལྟར་གྱི་ཆོ་གའི་རྗེས་སུ་བྱུང་བའི་ཕྱིར་དང༌། རང་བྱུང་གཉིས་དང་ཡེ་ཤེས་ཁོང་དུ་ཆུད་པ་ལ་ནི་རིག་བྱེད་མེད་པས་ཆོ་གའི་དོན་མ་ཚང་བའི་ཕྱིར་དང༌། སྔོན་གྱི་ཆོ་ག་གཞུང་ལས་བཤད་པ་ཡིན་ངོ་ཤེས་པ་འདི།
དེ་དག་དུ་མ་འདུས་པའི་ཕྱིར། ཞེས་གསུངས་སོ། ། གཉིས་པ་རང་གི་ལུགས་ནི། བསྙེན་པར་རྫོགས་པའི་དབྱེ་བ་ནི་གཉིས་ཏེ། གསོལ་བ་དང་བཞིའི་ལས་ཀྱི་ཆོ་ག་ལ་ལྟོས་པ་དང༌། མི་ལྟོས་པའོ། ། དང་པོ་ལ་གཉིས་ཏེ། ད་ལྟར་གྱི་ཆོ་ག་དང༌། སྔོན་གྱི་ཆོ་གའོ། ། དང་པོ་ལའང་གཉིས་ཏེ།
དངོས་སུ་སྒྲུབ་པ་དང༌། ཕྲིན་གྱིས་བསྒྲུབ་པའོ། ། དང་པོ་ལ་གཉིས་ཏེ། མ་མཐའི་ས་མཚམས་བཅུ་ཚོགས་དང༌། ལྔ་ཚོགས་སོ། ། འདིར་ལྔ་ཚོགས་ནི། ལས་བྱེད་པ་པོ་དང་ལྔ་ཡིན་གྱི། ཁ་སྐོང་གི་དགེ་སློང་ལྔ་ཁོ་ན་ངེས་པར་དགོས་པ་མ་ཡིན་ཏེ། ལུང་ལས་བཞིས་ཆོག་པར་གསུངས་ཤིང༌། དེས་མི་ཆོག་པའི་རིགས་པ་ཡང་མི་སྣང་བའི་ཕྱིར་རོ། །
གཉིས་པ་མི་ལྟོས་པ་ལ་གཉིས་ཏེ། རང་ཉིད་ཀྱི་རྒྱུད་ལ་དོན་དམ་པའི་དགེ་སློང་སྐྱེས་པས་དང༌། སངས་རྒྱས་ཀྱི་བྱིན་གྱིས་བརླབས་པས་བསྙེན་པར་རྫོགས་པའོ། ། དང་པོ་ནི། སངས་རྒྱས་གཉིས་དང་ལྔ་སྡེ་བཟང་པོའོ། ། གཉིས་པ་ནི། ལྷག་མ་རྣམས་སོ། ། འདི་དག་ལ་སྔོན་གྱི་བསྙེན་པར་རྫོགས་པ་ཞེས་བྱ་སྟེ། སྔོན་གྱི་གང་ཟག་སྲིད་པ་ཐ་མ་པར་གྱུར་པ་ཤ་སྟག་གི་རྒྱུད་ལ་བྱུང་བའི་བསྙེན་པར་རྫོགས་པ་ཡིན་པའི་ཕྱིར། དེའི་ཕྱིར་དེ་དག་གི་ཆོ་གའི་མིང་བཏགས་ཀྱང་འགལ་བ་མེད་དོ། །
ཡེ་ཤེས་ཁོང་དུ་ཆུད་པ་སོགས་ལ་རིག་བྱེད་མེད་དོ་ཞེས་ཟེར་བ་མི་ལེགས་ཏེ། རིག་བྱེད་ལ་མ་ལྟོས་པར་འདོད་པར་གཏོགས་པའི་རིག་བྱེད་མ་ཡིན་པ་མངོན་དུ་འགྱུར་བའི་སྐབས་མི་སྲིད་པའི་ཕྱིར། ད་ལྟར་ཆོ་ག་བཅས་རྗེས་སུ་བྱུང་བའི་བསྙེན་རྫོགས་ཀྱི་ཆོ་ག་ཡིན་ན། ད་ལྟར་གྱི་ཆོ་ག་ཡིན་མི་དགོས་ཏེ། སྟོན་པ་མྱ་ངན་ལས་འདའ་ཁར་ཚུར་ཤོག་གི་བསྙེན་རྫོགས་མཛད་པ་བཞིན་ནོ། ། འཕྲིན་གྱི་ཆོ་ག་ཡང༌། ད་ལྟར་གྱི་ཆོ་ག་ཁོ་ནར་མ་ངེས་ཏེ། ཆོ་ག་གཉིས་ཀའི་གསོལ་བཞིའི་ལས་ལ་བརྟེན་པའི་ཕྲིན་ཆོག་འབྱུང་བར་གདོན་མི་ཟ་བའི་ཕྱིར། དེ་ལྟར་བཤད་པས་གྲུབ་པའི་དོན་ནི། ད་ལྟར་གྱི་ཆོ་ག་ལ་མ་ལྟོས་པར་བསྒྲུབ་བྱ་བསྙེན་པར་རྫོགས་པར་བྱེད་པའི་ཆོ་ག་དེ།
སྔོན་ཆོག་གི་མཚན་ཉིད། ཆོ་ག་འདིས་རབ་བྱུང་དང་བསྙེན་རྫོགས་ཅིག་ཅར་དུ་བྱེད་པའི་ཁྱབ་པ་མེད་དེ། རང་སངས་རྒྱས་དང་ལྔ་སྡེ་བཟང་པོ་ནི་སྔར་རབ་དུ་བྱུང་ནས་ཕྱིས་བསྙེན་པར་རྫོགས་པ་ཐོབ་པའི་ཕྱིར་དང༌། སྟོན་པ་སངས་རྒྱས་ནི་སྔར་བསྙེན་པར་རྫོགས་ནས་ཕྱིས་རབ་དུ་བྱུང་བའི་ཕྱིར། མཁན་སློབ་མེད་པའི་ཁྱབ་པ་ཡང་མེད་དེ། ཚུར་ཤོག་སོགས་ཀྱི་ཚེ་སྟོན་པ་སངས་རྒྱས་མཁན་པོ་ཡིན་པར་གྲུབ་ལ། གསོལ་བཞིའི་ལས་ཀྱིས་སྔོན་ཆོག་བྱས་པའི་ཚེ། ལས་བྱེད་པ་པོ་དེས་དོན་གྲུབ་པའི་ཚེ། སློབ་དཔོན་དུ་འགྱུར་བ་ལས་འོས་མེད་པའི་ཕྱིར་རོ། ། དབྱེ་བ་ནི་སྔོན་གྱི་ཆོ་ག་བཅུ་སྟེ།
རང་བྱུང་གཉིས་སོ་སོར་ཕྱེ་བ་དང༌། ཡེ་ཤེས་ཁོང་དུ་ཆུད་པ་དང༌། ཚུར་ཤོག་དང༌། སྟོན་པར་ཁས་བླངས་པ་དང༌། དྲི་བས་མཉེས་པ་དང༌། ལྕི་བའི་ཆོས་ཁས་བླངས་པ་དང༌། འཕྲིན་དང༌། སྐྱབས་འགྲོ་ཁས་བླངས་པ་དང༌། གསོལ་བཞིའི་ཆོ་ག་རྣམས་སོ། ། སྔོན་ཆོག་གི་རྗེས་སུ་བཅས་པ་མཛད་པའི་གསོལ་བཞིའི་ཆོ་ག་འཁོར་དང་བཅས་པ་དེ།
ད་ལྟར་ཆོ་གའི་མཚན་ཉིད། དབྱེ་ན། བཅུ་ཚོགས་དང༌། ལྔ་ཚོགས་དང༌། དགེ་འདུན་སྡེ་གཉིས་ལས་རྫོགས་པ་དང༌། ཕྲིན་གྱི་ཚིགས་སྔ་ཕྱི་རིམ་ཅན་དུ་སྒྲུབ་པར་བྱེད་པ་རྣམས་སོ། ། གཉིས་པ་གཞུང་གི་དོན་ནི། ཡུལ་གྱི་ཁྱད་པར་མཚམས་ནང་དེ་ན་ཡོད་པའི་དགེ་འདུན་ཐམས་ཅད་འདུས་པ་ན། ཆ་ལུགས་ཀྱི་ཁྱད་པར་ཆོས་འདི་པའི་དགེ་སློང་བཞིན་དུ་བྱས། བྱ་བའི་ཁྱད་པར་རྒན་རིམ་ལ་ཕྱག་གསུམ་གསུམ་བྱས་ནས།
སྤྱོད་ལམ་གྱི་ཁྱད་པར་ཐལ་མོ་སྦྱར། ཙོག་ཙོག་པོར་འདུག་ཅིང༌། ཆོ་གའི་ཁྱད་པར་བསྒྲུབ་བྱ་དེས་གསོལ་བ་ལན་གསུམ་བཏབ་པར་གྱུར་པ་དང༌། ལས་བྱེད་པའི་དགེ་སློང་གིས་གསོལ་བ་དང་བཞིའི་ལས་ཀྱིས་ཅིག་ཆར་རབ་ཏུ་བྱུང་བ་དང་བསྙེན་པར་རྫོགས་པ་ཉེ་བར་བསྒྲུབས་པར་གྱུར་པ་ལྟ་བུ་ནི་ཆོས་ཅན། སྔོན་གྱི་ཆོ་ག་ཡིན་ཏེ། སྔོན་གྱི་གང་ཟག་སྲིད་པ་ཐ་མ་པའི་རིགས་ཅན་རྣམས་ལ་གཙོ་བོར་བྱ་བའི་བསྙེན་རྫོགས་ཀྱི་ཆོ་ག་ཡིན་པའི་ཕྱིར། འདིར་ལྟ་བུ་ཞེས་སྨོས་པ་ནི་མཚན་ཉིད་ངོས་བཟུང་བ་ཡིན་ལ། ནི་ཞེས་སྨོས་པ་ནི། འོག་ནས་འབྱུང་བའི་ད་ལྟར་གྱི་ཆོ་ག་ལས་བགར་བའོ། ། ཁ་ཅིག་མཛོད་ནས་འབྱུང་བའི་བསྙེན་རྫོགས་བཅུའི་དབྱེ་བ་དེ་བྱེ་བྲག་ཏུ་སྨྲ་བ་ཁོ་ནའི་འདོད་པ་ཡིན་ནོ། །
ཞེས་གསུངས་པ་ནི་རྣམ་པར་མ་བརྟགས་པ་ཡིན་ཏེ། འདུལ་བའི་ལུང་ལས་གསལ་བར་གསུངས་པའི་ཕྱིར། གཉིས་པ་ད་ལྟར་གྱི་ཆོ་ག་ལ། སྡོམ་པ་མ་ཐོབ་པ་ཐོབ་པར་བྱེད་པའི་ཐབས། ཐོབ་པ་མི་ཉམས་པར་བསྲུང་བའི་ཐབས། འགལ་རྐྱེན་བར་ཆད་ཀྱི་སྤྲོས་པ་རྣམས་སོ། ། དང་པོ་ལ་གཉིས་ལས། སྤྱིའི་དོན་ནི། སོ་ཐར་སྡོམ་པའི་མཚན་ཉིད། འཆལ་ཚུལ་གྱི་རྒྱུན་སྡོམ་པར་བྱེད་པའི་ཆོས་འདི་པ་དག་གི་འདོད་པ་ན་སྤྱོད་པའི་ཚུལ་ཁྲིམས་སོ། །
དབྱེ་བ་ནི་རྫས་བཞི་ཁོ་ནའོ། ། ངོ་བོ་ལ་བྱེ་བྲག་ཏུ་སྨྲ་བ་ནི། རིག་བྱེད་མ་ཡིན་པའི་གཟུགས་སུའོ། ། མདོ་སྡེ་པ་རྒྱུད་ཡོངས་སུ་འགྱུར་བའི་ཁྱད་པར་ལ་འདོད་དེ། མཛོད་འགྲེལ་ལས། ལས་སྔོན་དུ་འགྲོ་བའི་སེམས་ཕྱིར་ཞིང་འབྱུང་བ་གང་ཡིན་པ་དེ་ནི་རྒྱུད་ཡིན་ནོ། ། དེ་གཞན་དང་གཞན་དུ་སྐྱེ་བ་ནི་ཡོངས་སུ་འགྱུར་བ་ཡིན་ནོ། ། ཞེས་གསུང་པས་སོ། ། སེམས་ཙམ་པ་ནི། སེམས་པ་ས་བོན་དང་བཅས་པ་ལ་འདོད་ལ།
དེ་ཡང་སེམས་པ་རྐྱང་པ་ལ་བྱས་ན་རྒྱུན་མེད་ལ། བག་ཆགས་ཙམ་ལ་བྱས་ན་འཆི་འཕོས་ནས་ཀྱང་རྗེས་སུ་འབྲང་བའི་ཕྱིར། དོན་དེ་ཉིད་ལས་གྲུབ་པའི་རབ་ཏུ་བྱེད་པ་ལས་གསལ་བར་གསུངས་པ་ཡིན་ནོ། ། བུ་སྟོན་རིན་པོ་ཆེས། བྱེ་བྲག་ཏུ་སྨྲ་བས་སོ་ཐར་སྡོམ་པའི་ངོ་བོ་རིག་བྱེད་དང༌། རིག་བྱེད་མ་ཡིན་པ་གཉིས་ཀ་ཡོད་པ་འདོད་དོ། ། ཞེས་གསུང་བ་ནི་ལེགས་པ་མ་ཡིན་ཏེ། ལུས་ངག་གི་ཚུལ་ཁྲིམས་ལ་དེ་གཉིས་སུ་ཡོད་པར་བཤད་པ་ཡིན་གྱི། སྡོམ་པ་ལ་དེར་བཤད་པ་མེད་པའི་ཕྱིར་དང༌། དང་པོའི་རྣམ་རིག་རྣམ་རིག་མིན། །
སོ་སོར་ཐར་དང་བྱ་བའི་ལམ། ། ཞེས་གསུངས་པའང་སོ་སོར་ཐར་པ་དང༌། དེའི་སྡོམ་པ་ལ་མུ་བཞི་བརྩི་བའི་སྐབས་ཡིན་པའི་ཕྱིར། དེ་ལྟར་ན་དེ་དེར་འཆད་པའི་ལུང་མེད་དོ། ། རིགས་པ་དང་འགལ་བ་ནི། འབྱུང་བ་བཞི་ཚན་གཅིག་ལས་རིག་བྱེད་དང་རིག་བྱེད་མ་ཡིན་པ་གཉིས་ཅིག་ཆར་དུ་སྐྱེ་བ་ནི་བྱེ་སྨྲའི་འདོད་པ་མ་ཡིན་པའི་ཕྱིར་དང༌། ལུས་ངག་གི་རིག་བྱེད་གང་རུང་ཡིན་ན། མིག་ཤེས་ཀྱི་བཟུང་བྱ་དང༌། ཉན་ཤེས་ཀྱི་མཉན་བྱ་ཡིན་དགོས་ལ། སྡོམ་པ་ཡིན་ན་བསྟན་དུ་ཡོད་པ་དང༌།
ཐོགས་བཅས་མ་ཡིན་དགོས་པ་ནི། དེའི་འདོད་པ་ལས་གསལ་བའི་ཕྱིར་དང༌། དགེ་སློང་གཅིག་གི་རྒྱུད་ལ་དུས་ཉི་མ་གཅིག་ལ་ཡང་སོ་ཐར་སྡོམ་པའི་ཁྱད་པར་ཞིག་རྒྱུན་ཆད་ཅིང་གསར་དུ་སྐྱེ་བའི་ལན་གྲངས་བརྒྱ་ཕྲག་དུ་མ་བྱེད་པར་ཐལ་བའི་ཕྱིར། སྡོམ་པ་གཏོང་བའི་རྒྱུ་ནི། ཇི་སྐད་དུ། བསླབ་པ་ཕུལ་དང་ཤི་འཕོས་དང༌། ། ཞེས་སོགས་འབྱུང་བ་དེ་ཉིད་ཡིན་ལ། རྩ་བའི་ལྟུང་བ་སྡོམ་པའི་གཏོང་རྒྱུ་ཡིན་མིན་ལ་སྡེ་པ་གཉིས་མི་མཐུན་པ་ཡིན་ཏེ་མདོ་སྡེ་པ་ནི། ཕམ་པ་ལ་འཆབ་བཅས་ཀྱིས་ཁྱབ་ཅིང༌། དེ་ལས་གང་རུང་ཅིག་བྱུང་ན་སྡོམ་པའི་རྩ་བ་མཐའ་དག་གཏོང་བ་ཡིན་ཏེ།
རྒྱུད་ཁྲེལ་མེད་པ་ཤས་ཆེན་པོ་དང་ལྡན་པར་བྱས་པའི་ཕྱིར། ཇི་སྐད་དུ། ལུང་ལས། དེ་བྱས་ན་བྱས་མ་ཐག་ཏུ་དགེ་སློང་དུ་མི་རུང༌། དགེ་སྦྱོང་དུ་མི་རུང་ཞེས་པ་ནས། དེའི་དགེ་སྦྱོང་གི་ཚུལ་ཞིག་པར་འགྱུར། ཞེས་གསུངས་པས་སོ། ། ཞེས་ཟེར་རོ། ། བྱེ་བྲག་ཏུ་སྨྲ་བ་ནི། འཆབ་སེམས་ཕམ་པའི་ཡན་ལག་དུ་དགོས་པ་མི་འཐད་དེ།
འདོད་ཆགས་ཀྱི་རོ་མྱོང་བ་དང༌། འཆབ་སེམས་དུས་ཅིག་ཆར་དུ་འབྱུང་བ་མི་སྲིད་པའི་ཕྱིར་དང༌། ལྟུང་བ་བྱུང་རྗེས་ཀྱི་འཆབ་སེམས་ཀྱང་ལྟུང་བའི་ཡན་ལག་དུ་མི་རུང་བའི་ཕྱིར། ལུང་གི་དོན་ཡང་ཚེ་དེ་ཉིད་ལ་དོན་དམ་པའི་དགེ་སློང་ཐོབ་པའི་སྐལ་བ་མེད་པ་ལ་དགོངས་པ་ཡིན་ནོ། ། དེས་ན་རྩ་ལྟུང་འཆབ་བཅས་བྱུང་ཀྱང་སྡོམ་པ་གཏོང་བ་མེད་དེ། ལུང་ལས། དགེ་སློང་ཚུལ་ཁྲིམས་འཆལ་བ་ཞིག་དགེ་སློང་མ་ལ་རྗེས་སུ་སྟོན་ན་ལྟུང་བྱེད་དོ། ། ཞེས་གསུངས་པའི་ཕྱིར་དང༌། རིགས་པ་ཡང༌། ཕྱོགས་གཅིག་ཉམས་ན་མཐའ་དག་གཏོང་བ་མི་རིགས་པའི་ཕྱིར།
དེ་བས་ན་ཕམ་པ་འཆབ་བཅས་གང་རུང་བྱུང་བའི་དགེ་སློང་དེ་ཚུལ་ཁྲིམས་འཆལ་པ་དང་ཚུལ་ཁྲིམས་ལྡན་པ་གཉིས་ཀ་ཡིན་ཏེ། བུ་ལོན་ཅན་དང༌། ནོར་ཅན་གྱི་དཔེ་བཞིན་ནོ། ། ལུང་ལས་ཀྱང༌། དགེ་སློང་བཞི་སྟེ་ལྔ་པ་མེད། ། ལམ་གྱིས་རྒྱལ་དང་ལམ་སྟོན་དང༌། ། ལམ་གྱིས་འཚོ་དང་ལམ་སུན་འབྱིན། ། ཞེས་པའང་འདི་ལ་དགོངས་པ་ཡིན་ནོ། ། ཞེས་ཟེར་རོ། ། སྔ་རབས་པ་དག་ན་རེ།
ཕམ་པ་འཆབ་མེད་ཀྱིས་ཀྱང་སྡོམ་པ་གཏོང་བ་ཡིན་ཏེ། ལུང་ཞུ་བ་ལས། བསྙེན་པར་མ་རྫོགས་པ་ལ་དགེ་འདུན་གྱི་ལྷག་མ་འབྱུང་བ་ཡོད་དམ། བཀའ་སྩལ་པ། ཡོད་དེ། བསླབ་པ་བྱིན་པ་ལའོ། ། ཞེས་དང༌། ཕྲན་ཚེགས་ལས། བསླབ་པ་བྱིན་པའི་བསླབ་པ་ནི་དགེ་སློང་དང་འདྲའོ། ། ཞེས་གསུངས་པའི་ཕྱིར།
ཞེས་ཟེར་རོ། ། བོད་ཀྱི་སློབ་དཔོན་རྣམས་ནི། བྱེ་བྲག་ཏུ་སྨྲ་བའི་འདོད་པ་དེ་ཉིད་ལུང་གི་དགོངས་པར་སོང་བ་ཡིན་ཏེ། ཕམ་པ་འཆབ་བཅས་ཀྱི་སྡོམ་པ་གཏོང་ན། ཐུན་མོང་མ་ཡིན་པའི་ཕམ་པ་འཆབ་བཅས་ཀྱི་ཡང་དེ་གཏོང་བར་ཐལ་བ་དང༌། ལུང་ལས་ཕམ་པ་བཞི་ཅར་བྱུང་བའི་དགེ་སློང་གསུངས་པ་དང༌། དགེ་སློང་ཉམས་པ་ལ་ཕམ་པས་སྐུར་པ་བཏབ་ན་དགེ་འདུན་ལྷག་མར་གསུངས་པའི་ཕྱིར་དང༌། ཨ་སྨྲ་སྐྱོང་མ་ལ་སྲོག་གཅོད་ཀྱི་ཕམ་པ་ལན་དུ་མ་བྱུང་བར་གསུངས་པའི་ཕྱིར། ཞེས་གསུངས་སོ། ། དེ་ལྟ་མོད་ཀྱི།
སློབ་དཔོན་བདག་ཉིད་ཆེན་པོ་འདིའི་བཞེད་པ་ནི། ཕམ་པ་འཆབ་བཅས་ཅན་ལ། དགོས་པ་སྒྲུབ་ནུས་ཀྱི་སྡོམ་པ་མེད་པ་དང༌། བར་མ་རབ་བྱུང་ཙམ་ཡོད་པ་དང༌། ཕམ་པ་འཆབ་མེད་ཅན་ལ་སྡོམ་པ་དགོས་པ་སྒྲུབ་ནུས་སུ་ཡོད་ཅིང༌། དེས་ཕམ་པའི་ཆད་ལས་ཉམས་སུ་ལེན་པར་བྱེད་ན་དགེ་སློང་རྣམ་དག་དང་འདྲ་བར་བཞེད་དོ། ། གཉིས་པ་གཞུང་གི་དོན་ལ། ཚིགས་སྔ་མ་དགེ་ཚུལ་དུ་སྒྲུབ་པའི་ཆོ་ག་དང༌། ཚིགས་ཕྱི་མ་བསྙེན་རྫོགས་སུ་སྒྲུབ་པའི་ཆོ་གའོ། ། དང་པོ་ལ།
སྦྱོར་བ་དང༌། དངོས་གཞི་དང༌། མཇུག་གསུམ་མོ། ། དང་པོ་ལ། ད་ལྟར་གྱི་ཆོ་གས་རབ་ཏུ་འབྱུང་བ་མཁན་པོ་ལ་ལྟོས་པར་བསྟན། མཁན་པོས་བར་ཆད་དྲིས་ནས་སྡོམ་པ་གསུམ་རང་རང་ཆོ་གས་རིམ་གྱིས་སྦྱིན་དགོས་པར་བསྟན། མཁན་པོར་གསོལ་བ་བཏབ་ནས་རབ་བྱུང་སྟེར་དགོས་པར་བསྟན་པ་རྣམས་སོ། ། དང་པོ་ནི། ད་ལྟར་ཆོ་ག་ལ་བརྟེན་ནས་རབ་ཏུ་བྱུང་བ་དང༌། བསྙེན་པར་རྫོགས་འདོད་ཀྱི་བསྒྲུབ་བྱ་ལྷ་སྦྱིན་ཆོས་ཅན།
དགོས་པ་རབ་ཏུ་བྱུང་བ་དང་བསྙེན་པར་རྫོགས་པ་དེའི་ཕྱིར་ཡུལ་དགེ་སློང་འགའ་ཞིག་ལ། དང་པོ་མཁན་པོ་ཉིད་དུ་སྟ་གོན་གྱི་སྒོ་ནས་གནས་དགོས་པ་ཡིན་ཏེ། ད་ལྟར་ཆོ་ག་ལ་བརྟེན་ནས་ཉེས་མེད་ཕུན་ཚོགས་ཀྱི་རབ་བྱུང་དང་བསྙེན་པར་རྫོགས་འདོད་ཀྱི་བསྒྲུབ་བྱ་ཡིན་པའི་ཕྱིར། གཉིས་པ་ནི། བྱེད་པ་པོ་དང་པོ་རབ་བྱུང་གི་མཁན་པོ་ཉིད་དུ་སྟ་གོན་གྱི་སྒོ་ནས་གནས་པའི་དགེ་སློང་དེ་ཆོས་ཅན། ལས་སུ་བྱ་བ་བར་ཆད་དྲིས་ནས། དགོས་པའི་ཁྱད་པར་རབ་ཏུ་བྱུང་བའི་སྐབས་དབྱེ་དགོས་པ་ཡིན་ཏེ། བསྟན་པ་ལ་བྱ་བ་བྱས་པར་འགྱུར་བའི་ཕྱིར། དེ་ཆོས་ཅན། དགེ་བསྙེན་ཉིད་དང༌།
དགེ་ཚུལ་ཉིད་དང༌། དགེ་སློང་ཉིད་དག་གི་སྔ་མ་བསྙེན་པར་མ་རྫོགས་པ་སྟེ་ཚིགས་སྔ་མ་སྔ་མ་སྔོན་དུ་མ་སོང་བར་ཕྱི་མ་ཕྱི་མ་སྦྱིན་པར་མི་བྱ་སྟེ། བསྟན་པ་ལ་རིམ་གྱིས་སློབ་དགོས་པའི་ཕྱིར། དེ་ལྟ་ན་ཡང་མི་སྐྱེ་བ་ནི་མ་ཡིན་ཏེ། ལུང་ལས། ཁྱིམ་པ་རབ་ཏུ་མ་བྱུང་བ་ཞིག་བསྙེན་པར་རྫོགས་པ་བགྱིད་ན། རྫོགས་ཞེས་བགྱིའམ། ཉེ་བར་འཁོར་རྫོགས་ཞེས་བྱའོ། ། ཞེས་གསུངས་པས་སོ། ། འོ་ན་ཇི་ལྟར་སྦྱིན་ཅེ་ན།
དེ་ཆོས་ཅན། སྐྱབས་འགྲོ་རྩོམ་བྱེད་དུ་བྱས་ཏེ། ཁས་ལེན་ལན་གསུམ་བྱེད་དུ་བཅུག་པའི་སྒོ་ནས་བསྒྲུབ་བྱ་དེ། དགེ་བསྙེན་ཉིད་དང༌། དགེ་ཚུལ་ཉིད་དུ་བསྒྲུབ་དགོས་པ་ཡིན་ཏེ། དེ་ལྟར་བྱེད་པ་དེ་གཉིས་ཀྱི་ཐབས་ཁྱད་པར་ཅན་ཡིན་པའི་ཕྱིར། དགེ་ཚུལ་གྱི་ཆོ་ག་ནི། ཚིག་ཚོགས་ཆུང་བའི་ཕྱིར་འདིར་གསུངས་ཀྱང་འཆད་པའི་ཚེ་འོག་ཏུ་དེ་ཉིད་འཆད་པའི་སྐབས་དེར་བཤད་ན་འབྲེལ་ཆགས་པ་ཡིན་ནོ། ། འོ་ན་དགེ་འདུན་ལ་མ་ཞུས་པར་མཁན་པོ་རང་ཉིད་ཀྱིས་དགེ་ཚུལ་དུ་བསྒྲུབས་པས་ཆོག་གམ་སྙམ་ན། དེ་ཆོས་ཅན།
བསྒྲུབ་བྱ་དེ་རང་གིས་དགེ་བསྙེན་ཉིད་དུ་ཉེ་བར་བསྒྲུབས་ནས། དགེ་འདུན་ལ་ཞུ་བའི་དགེ་སློང་ལ་གཏད་པ་བྱ་དགོས་པ་ཡིན་ཏེ། སྐུར་པ་སྤང་ཞིང་ངོ་ཚ་ཁྲེལ་ཡོད་ཀྱི་བསམ་པ་སྐྱེད་དགོས་པའི་ཕྱིར། གཏད་པ་ཡུལ་གྱི་དགེ་སློང་དེ་ཆོས་ཅན། ཡོངས་སུ་དག་གམ་ཞེས་དྲིས་ལ། དག་ན་དགེ་འདུན་དུ་ལོངས་པའི་དགེ་སློང་ལ་ཞུ་དགོས་པ་ཡིན་ཏེ། དེར་མ་ལོངས་པ་ལ་ཞུས་པས་དེའི་གོ་མི་ཆོད་པའི་ཕྱིར། གསུམ་པ་ལ། སྦྱོར་བ། དངོས་གཞི།
ལུགས་གཞན་བསྟན་པ་དང་གསུམ། དང་པོ་ནི། བསྒྲུབ་བྱ་དེ་ཆོས་ཅན། སྔར་གྱི་དགེ་སློང་དེ་ལ་མཁན་པོར་གསོལ་བ་འདེབས་དགོས་པ་ཡིན་ཏེ། དེ་མ་བཏབ་ན་དེར་མི་འགྱུར་བ་གང་ཞིག མཁན་པོ་དེ་རབ་བྱུང་གི་མེད་ན་མི་འབྱུང་བའི་རྒྱུ་ཡིན་པའི་ཕྱིར། གཉིས་པ་ནི། དེ་ལྟར་གསོལ་བ་བཏབ་ནས་ཁས་བླངས་པའི་དགེ་སློང་དེ་ཆོས་ཅན། སྐྱབས་འགྲོ་རྩོམ་བྱེད་དུ་བྱས་ཏེ་ཁས་ལེན་ལན་གསུམ་དུ་བྱེད་དུ་བཅུག་པའི་སྒོ་ནས། བསྒྲུབ་བྱ་དེ་བར་མ་རབ་ཏུ་བྱུང་བ་བསྒྲུབ་པར་བྱ་དགོས་པ་ཡིན་ཏེ།
དེའི་རབ་བྱུང་གི་མཁན་པོར་ཁས་བླངས་པའི་དགེ་སློང་ཡིན་པའི་ཕྱིར། གསུམ་པ་ནི། འདུལ་བ་འཛིན་པ་ཁ་ཅིག་ན་རེ། མཁན་པོར་གསོལ་བའི་འོག་དེ་མ་ཐག་ཏུ་རབ་ཏུ་བྱུང་ནས། དེའི་རྗེས་སུ་སྐྲ་དང་ཁ་སྤུ་བྲེགས་པ་སོགས་བྱེད་པ་ཡིན་ནོ། ། ཞེས་ཟེར་རོ། ། དེ་མི་འཐད་དེ། གཙུག་ཕུད་བཞག་པ་དང༌། མཚན་བརྟག་པ་དོན་མེད་དུ་ཐལ་བའི་ཕྱིར། དེ་ལྟ་ན་ཡང༌།
རུང་ངོ་ཞེས་པ་ནི། ལུགས་གཞན་ཐ་དད་པ་སྟོན་པ་ཡིན་ནོ། ། ཞེས་འགྲེལ་པ་མཁན་པོ་གསུང་ངོ༌། ། གཉིས་པ་དངོས་གཞི་ནི། མཁན་པོས་གཏན་པའི་དགེ་སློང་ཆོས་ཅན། ཅི་ཡོངས་སུ་དག་གམ་ཞེས་དྲིས་ལ་དག་ན་བསྒྲུབ་བྱ་དེ་དགེ་ཚུལ་ཉིད་དུ་བསྒྲུབ་པར་བྱ་དགོས་པ་ཡིན་ཏེ། དེར་འོས་པའི་དགེ་སློང་ཡིན་པའི་ཕྱིར། གསུམ་པ་འཇུག་གི་དོན་ལ། བླ་མ་རྣམས་ཀྱི་དབྱེ་བ། བླ་མར་གྱུར་པའི་དུས་གྱུར་པ་ན་མཚན་སྨོས་པའི་རིམ་པའོ། །
དང་པོ་ནི། བསྒྲུབ་བྱ་དགེ་ཚུལ་དུ་སྒྲུབ་པའི་དགེ་སློང་དེ་ནི་ཆོས་ཅན། དགེ་ཚུལ་དེའི་སློབ་དཔོན་ཡིན་ཏེ། དེ་ལ་དེ་སྦྱིན་པའི་དགེ་སློང་ཡིན་པའི་ཕྱིར། དེར་མ་ཟད་བསྒྲུབ་བྱ་བསྙེན་པར་རྫོགས་པའི་དུས་ཀྱི་གསང་སྟེ་སྟོན་པ་དང༌། ལས་བྱེད་པ་དང༌། གནས་སྦྱིན་པ་དང༌། ཀློག་ཏུ་འཇུག་པའི་དགེ་སློང་ཡང་ཆོས་ཅན། གང་ཟག་དེའི་སློབ་དཔོན་ཡིན་ཏེ། དེའི་སློབ་དཔོན་དུ་སྟོན་པས་བཅས་པའི་ཕྱིར།
དགེ་བསྙེན་གྱི་སློབ་དཔོན་ནི་ཕལ་ཆེར་མཁན་པོར་འགྱུར་བ་ལ་དགོངས་ནས་ལོགས་སུ་མ་བཤད་དོ། ། གཉིས་པ་ནི། སློབ་དཔོན་དུ་འགྱུར་བའི་དགེ་སློང་ལྔ་པོ་དེ་ཆོས་ཅན། རང་རང་གི་དོན་ནམ་དགོས་པ་དེ་གྲུབ་པའི་ཚེ་ན་སློབ་མ་དེ་རྣམས་ཀྱི་སློབ་དཔོན་དུ་གྱུར་པ་ཉིད་ཡིན་ཏེ། དེ་དེར་འགྱུར་བའི་མེད་ན་མི་འབྱུང་བའི་རྒྱུ་ཡིན་པའི་ཕྱིར། འོ་ན་མཁན་པོར་འགྱུར་བའང་དོན་གྲུབ་པ་ལ་ལྟོས་སམ་ཞེ་ན་མཁན་པོར་ཞེས་སོགས་སོ། ། འོ་ན་གྲུབ་པའི་དུས་དེ་གང་ཡིན་ཞེ་ན། བརྗོད་པ་ཐ་མ་ཞེས་སོགས་སོ། ། གསུམ་པ་ནི། དེ་གཉིས་ལས་གཞན་དུ་ཞེས་སོགས་སོ། །
ཚིགས་ཕྱི་མ་དགེ་སློང་དུ་སྒྲུབ་པའི་ཆོ་ག་ལ། སྦྱོར་བ་དང༌། དངོས་གཞི་རྗེས་གསུམ་མོ། ། དང་པོ་ནི། དགེ་འདུན་ལས་སོགས་སོ། ། གཉིས་པ་ནི། མཁན་པོས་གསོལ་བ་བཏབ་པའི་དགེ་འདུན་ཆོས་ཅན། བསྒྲུབ་བྱ་དེ་བསྙེན་པར་རྫོགས་པ་ཉེ་བར་སྒྲུབ་པར་བྱ་དགོས་པ་ཡིན་ཏེ། དེ་ལྟར་བྱ་བ་དེ་ཁྱོད་ཀྱི་སྒྲུབ་པའི་བསླབ་བྱ་ཡིན་པའི་ཕྱིར། གསུམ་པ་ལ།
བསྙེན་བཀུར་གྱི་གནས་དང་གནས་མ་ཡིན་པ་ཤེས་པའི་དོན་དུ་ཐོབ་པའི་དུས་གོ་བར་བྱ་བ་དང༌། སྡོམ་པ་མི་ཉམས་ཤིང་འཕེལ་བར་བྱ་བའི་དོན་དུ་གདམས་ངག་བརྗོད་པའོ། ། དང་པོ་ལ། གྲིབ་ཚོད་དང༌། ཉིན་མཚན་གྱི་ཆ་དང༌། དུས་གོ་བར་བྱ་བ་དང་གསུམ་མོ། ། གསུམ་པ་ལ་སྤྱིའི་དོན་དང༌། གཞུང་གི་དོན་ནོ། ། དང་པོ་ནི། འདུལ་བ་ལས་དུས་ཀྱི་རྣམ་པར་གཞག་པ་གཉིས་གསུངས་ཏེ།
བཞིར་བཤད་པ་དང༌། གསུམ་དུ་བཤད་པའོ། ། དང་པོ་ནི། དགུན་དཔྱིད་དབྱར་སྟོན་བཞི་ལ་ར་འབྲིང་ཐ་གསུམ་གསུམ་དུ་ཕྱེ་ནས། འཇིག་རྟེན་ན་གྲགས་པ་དེ་ཉིད་ཐད་སོར་བཞག་པའོ། ། གཉིས་པ་ནི། བསྟན་བཅོས་པ་རང་གི་ལུགས་ཏེ། དགུན་དང༌། དཔྱིད་དང༌། དབྱར་གསུམ་དུ་ཕྱེ་བའོ། །
འདི་ལའང་དབྱར་ལ་གསུམ་དུ་ཕྱེ་ནས་དུས་ཚིགས་ལྔར་བཤད་པའི་ལུགས་དང༌། གསུམ་པོ་རེ་རེ་ལ་གཉིས་གཉིས་སུ་ཕྱེ་ནས་དྲུག་ཏུ་བཤད་པའི་ལུགས་སོ། ། ལྔར་བཤད་པའི་དགོས་པ་ནི། དབྱར་ཐུང་ངུའི་དུས་ངོས་བཟུང་བའི་ཕྱིར་ཡིན་ལ། དེའི་ཡང་དགོས་པ་ནི་དབྱར་ཕྱི་མའི་ཁས་ལེན་གྱི་དུས་རྟོགས་པའི་ཕྱིར་ཡིན་ནོ། ། དྲུག་ཏུ་ཕྱེ་བའི་དགོས་པ་ནི། གསོ་སྦྱོང་མི་ཐུབ་པའི་དུས་ངོ་ཤེས་པའི་ཆེད་ཡིན་ནོ། ། འོ་ན་དུས་ཚིགས་ཀྱི་དང་པོ་གང་ནས་འཛིན་ཅེ་ན། ཇི་སྐད་དུ། སངས་རྒྱས་པ་ཐམས་ཅད་ཀྱི་དུས་ཀྱི་དང་པོ་ནི་དགུན་ནོ། །
ཞེས་གསུངས་པ་ལྟར་དགུན་ནས་འཛིན་ལ། དགུན་གྱི་ཐོག་མ་འཛིན་པའི་ལུགས་ལའང་མི་མཐུན་པ་གཉིས་ཏེ། འཇིག་རྟེན་པ་རྣམས་དགུན་ཟླ་ར་བའི་ཡར་ངོའི་ཚེས་གཅིག་ནས་འཛིན་པ་དང༌། འདུལ་བ་བསྟོན་ཟླ་ཐ་ཆུང་གི་ཚེས་བཅུ་དྲུག་ནས་འཛིན་པའོ། ། འོ་ན་སྟོན་ཟླ་ཐ་ཆུང་གང་ལ་བྱ་ཞེས་ཟེར་བ་ལ། མི་མཐུན་པ་གསུམ་སྟེ། ཧོར་ཟླ་བརྒྱད་པ་ཁྲུམས་ཀྱིས་ཉ་བའི་ཚེས་གཅིག་ནས་གནམ་སྟོང་གི་བར་ལ་དེར་འདོད་པ་དང༌། ཧོར་ཟླ་དགུ་པ་དབྱུག་པས་ཉ་བའི་དེ་ཉིད་ལ་དེར་འདོད་པ་དང༌། བཅུ་པ་སྨིན་དྲུག་གིས་ཉ་བའི་དེ་ལ་དེར་འདོད་པའི་ལུགས་དང་གསུམ་ལས། བོད་ཀྱི་འདུལ་བ་འཛིན་པ་ཕལ་ཆེ་བ་ནི་འདུལ་བ་ཚིག་ལེའུར་བྱས་པ་ལས།
སྨིན་དྲུག་ནས་ནི་ཁྲ་ཡི་བར། ། སྲ་རྐྱང་གདིང་བའི་དུས་སུ་བཤད། ། ཅེས་དང༌། གྲོ་བཞིན་ཅན་གྱི་ཚེས་གཅིག་ནས། ། སྔ་མའི་དབྱར་ཏེ་གཙོ་བོ་ཡིན། ། ཞེས་གསུངས་པས་ལུགས་ཕྱི་མ་འདི་ཉིད་རྣམ་པར་དག་པ་ཡིན་ནོ། ། གྲུབ་པའི་མཐའ་ལ་དེ་ལྟར་ཡིན་ཀྱང༌། ལག་ཏུ་ལེན་པའི་རིམ་པ་ལ་ཧོར་ཟླ་བཞི་པ་དང༌། ལྔ་པ་གུང་གི་བཅོ་ལྔ་ལ་ཚུལ་དུ་འཇུག་དགོས་པ་ཡིན་ཏེ། གྲུབ་པའི་མཐའ་བཞིན་དུ་ན། །
འཕྱིས་པའི་ཉེས་པ་ཡོད་པས་སོ། ། ཞེས་གསུངས། བོད་ཕྱི་མ་དག་མདོ་སྡེ་ཉི་མའི་སྙིང་པོའི་ལུང་ཁུངས་སུ་བྱས་ནས། དེ་ཉིད་འདུལ་བའི་ལུགས་ཡིན་པར་སྨྲ་ཞིང༌། ཁས་ལེན་གྱི་དུས་ཀྱང་གྲུབ་པའི་མཐའ་བཞིན་དུ་བྱེད་པར་རློམ་པའི་ཁེངས་པས་རྒྱལ་བར་གྱུར་མོད། མ་གོ་བ་ཡིན་ཏེ། མདོ་སྡེ་དེའི་ལུགས་ཀྱིས་སྟོན་ཟླ་ཐ་ཆུང་མར་ངོ་སྔོན་འགྲོར་བཤད་པ་དང༌། འདུལ་བ་ནས་ཡར་ངོ་སྔོན་འགྲོར་བཤད་པ་གཉིས་ཀྱི་ཤན་མ་ཕྱེད་པར་སྣང་བའི་ཕྱིར་དང༌། མདོ་དེར་སྟོན་ཟླ་ཐ་ཆུང་ཧྲིལ་པོ་ལོའི་འགོར་བཞག་པ་དང༌། འདུལ་བ་ལས་སྟོན་ཟླ་ཐ་ཆུང་གི་ཕྱེད་ལོ་འགོར་བཞག་པ་གཉིས་ཀྱི་ཤན་མ་ཕྱེད་པར་སྣང་བའི་ཕྱིར་དང༌།
མདོ་སྡེ་དེར། སྟོན་ཟླ་ཐ་ཆུང་ལ་བྲ་ཉེ་དང་སྨིན་དྲུག་ལན་གཉིས་འཁོར་བར་བཤད་ཅིང༌། ཉིན་མཚན་མཉམ་པར་བཤད་ལ། ཁྱེད་སྟོན་ཟླ་ཐ་ཆུང་དུ་འདོད་པའི་སྨིན་དྲུག་ཅན་གྱི་ཚེས་གཅིག་ནས་གནམ་སྟོང་གི་བར་ལ་ཚུལ་དེ་ལྟ་བུ་འབྱུང་བའི་གོ་སྐབས་མེད་པའི་ཕྱིར་དང༌། དབྱར་ཟླ་བ་གཉིས་ལས་ལྷག་པར་ཚུལ་དུ་མི་འཇུག་པའི་ངེས་པ་དང་པོ་ཉིད་ནས་སྔོན་དུ་སོང་བའི་སྒོ་ནས་དབྱར་ཁས་ལེན་པའི་རྣམ་གཞག་སངས་རྒྱས་ཀྱིས་མ་གསུངས་པས་མི་འཆགས་པའི་ཕྱིར་དང༌། ནམ་གཞུག་སོང་ནས་དབྱར་ཕྱི་མའི་ཁས་ལེན་བྱེད་དགོས་པ་དང༌། དགག་དབྱེ་གྲོལ་ནས་རས་ཆེན་འཆང་དུ་གནང་བ་དགོས་མེད་དུ་ཐལ་བ་སོགས་མི་རིགས་པ་ཤིན་ཏུ་མང་བའི་ཕྱིར་རོ། ། བུ་སྟོན་རིན་པོ་ཆེ་ནི། མདོ་སྡེ་ཉི་མའི་སྙིང་པོ་ལས་སྟོན་ཟླ་ཐ་ཆུང་དུ་གསུངས་པ་དེ་ནི། དྲང་སྲོང་རྔ་བོང་གི་དུས་ཀྱི་སྟོན་ཟླ་ཐ་ཆུང་ཡིན་ལ།
དུས་དེ་ནས་སྟོན་པ་བྱོན་པའི་བར་ལ། ཉི་མ་ལྡོག་པ་ཟླ་བ་གཅིག་གིས་སྔ་བར་སོང༌། སྟོན་པ་ནས་དིང་སང་གི་བར་ཞག་བཅུ་གསུམ་གྱིས་ཉི་མ་ལྡོག་པ་སྔ་བར་སོང༌། དེའི་རྒྱུ་མཚན་གྱིས་སྟོན་ཟླ་ཐ་ཆུང་ཀྱང་སྨིན་དྲུག་ཅན་གྱི་ཟླ་བ་ལས་ཟླ་བ་ཕྱེད་དང་གཉིས་ཙམ་གྱི་གོང་ནས་འཛིན་དགོས་པ་ཡིན་ནོ། ། ཞེས་གསུངས། འདི་ཡང་འཐད་པར་མ་མཐོང་སྟེ། དེ་ལྟ་ན་དིང་སང་གི་དུས་སུ་ཧོར་ཟླ་བདུན་པ་ལ་སྟོན་ཟླ་ཐ་ཆུང་དུ་བྱེད་རིགས་པར་ཐལ། རྔ་བོང་གི་དུས་སུ་ཧོར་ཟླ་དགུ་པའི་ཚེས་བཅུ་དྲུག་ནས་སྟོན་ཟླ་ཐ་ཆུང་དུ་བཤད་པ་གང་ཞིག སྟོན་པའི་དུས་སུ་ཧོར་ཟླ་བརྒྱད་པའི་བཅུ་དྲུག་ནས་དེ་འཛིན་དགོས། རིན་པོ་ཆེ་བུ་སྟོན་པ་རང་གི་དུས་སུ་ཧོར་ཟླ་བརྒྱད་པའི་ཚེས་གསུམ་ནས་འཛིན་དགོས།
དེ་ནས་དིང་སང་གི་བར་ལ་ཞག་ཤས་ཤིག་གི་འཆུགས་ཡོད་པར་ཁས་ལེན་དགོས་པའི་ཕྱིར། དེ་ཡང་དེ་ལྟ་ན། ཧོར་ཟླ་གསུམ་པ་དང་བཞི་པ་ལ་དབྱར་གྱི་ཁས་ལེན་བྱེད་དགོས་པར་འགྱུར་ལ། དེ་ལྟ་ན། དབྱར་གྱི་ཐོག་མ་ཉིད་དུ་དགག་དབྱེ་བྱེད་པར་ཁས་ལེན་དགོས་པ་སོགས་ཧ་ཅང་ཐལ་བར་འགྱུར་བ་དང༌། གཞན་ཡང་དིང་སང་གི་དུས་སུ་ཧོར་ཟླ་བདུན་པའི་གནམ་སྟོང་གི་ཉིན་ལོའི་འཇུག་རྫོགས་པ་ཡིན་པར་ཐལ། རྔ་བོང་གི་དུས་ཧོར་ཟླ་དགུ་པའི་ཚེས་བཅོ་ལྔས་ལོའི་འཇུག་རྫོགས་བར་མདོ་དེར་བཤད་པ་གང་ཞིག དུས་དེ་ལས་ལོའི་འཇུག་རྫོགས་པ་ཟླ་བ་ཕྱེད་དང་གཉིས་ནི་དིང་སང་གི་དུས་སུ་སྔ་བ་ཡིན་པའི་ཕྱིར། དེ་ཡང་འདོད་ན། ཧོར་ཟླ་བརྒྱད་པའི་ཚེས་གཅིག་ནས་དགུན་གྱི་ཐོག་མ་འཛིན་དགོས་པས།
ཤིན་ཏུ་འཆོལ་བར་འགྱུར་རོ། ། དེ་བས་ན་སྨིན་དྲུག་ཅན་རྔ་བོང་གི་དུས་ཀྱི་སྟོན་ཟླ་ཐ་ཆུང་ཡིན་པ་དང༌། དབྱུག་པས་ཉ་བ་སྟོན་པའི་དུས་ཀྱི་སྟོན་ཟླ་ཐ་ཆུང་ཡིན་པའི་ངེས་པ་ཡང་མི་འཐད་དེ། སྤྱིར་སྟོན་པའི་དུས་སུ་ཡང་སྨིན་དྲུག་ཅན་ལ་སྟོན་ཟླ་ཐ་ཆུང་དུ་བཤད་པ་ཤིན་ཏུ་མང་བའི་ཕྱིར་དང༌། སྟོན་པས་ནག་པའི་ཉ་ལ་དུས་ཀྱི་འཁོར་ལོ་གསུངས་པ་དང༌། དེ་ཉིད་དཔྱིད་འབྲིང་དུ་བྱེད་པར་ཁྱེད་རང་གི་ཁས་བླངས་པ་དང་འགལ་བའི་ཕྱིར། གཉིས་པ་རང་གི་ལུགས་ནི། ཡར་ངོ་སྔོན་དུ་འགྲོ་བའི་ཟླ་བ་གང་ལ་སྟོན་གྱི་ཉིན་མཚན་མཉམ་པ་འབྱུང་བའི་ཟླ་བ་དེ་སྟོན་ཟླ་ཐ་ཆུང་ཡིན་ལ། དེའི་ཚེས་བཅུ་དྲུག་ནས་ལོ་འགོ་འཛིན་དགོས་པ་ཡིན་ནོ། ། དང་པོ་གྲུབ་ཏེ།
དེ་ལ་དེ་བྱེད་དགོས་པ་ནི། ། དབྱར་གྱི་ཟླ་བ་གཉིས་པ་ཡི། ། ཞེས་སོགས་མངོན་པའི་ཆོས་སྐོར་ལས་ཤིན་ཏུ་གསལ་བའི་ཕྱིར་རོ། ། གཉིས་པའང་གྲུབ་ཏེ། དེ་ནས་དེ་འཛིན་དགོས་པར་འདུལ་བ་ཉིད་ཀྱི་ཆོས་བསྐོར་ནས་ཤིན་ཏུ་གསལ་བའི་ཕྱིར་རོ། ། དེ་ལྟ་མོད་ཀྱི་འདུལ་བ་ཚིག་ལེའུར་བྱས་པ་སོགས་ལས། སྨིན་དྲུག་ཅན་ལ་སྟོན་ཐར་བཤད་པ་དེ་ནི་འཇིག་རྟེན་པའི་ལུགས་སོར་བཞག་པ་ཡིན་གྱི། འདུལ་མངོན་པའི་རང་ལུགས་མ་ཡིན་ཏེ། མངོན་བརྗོད་ཀྱི་བསྟན་བཅོས་སོགས་ནས་འབྱུང་བའི་འཇིག་རྟེན་རྒན་པོའི་ལུགས་དེ་ཉིད་སོར་བཞག་ནས་ལོ་ཙྪ་བ་རྣམས་ཀྱིས་འགྱུར་མཛད་པའི་ཕྱིར། དེའི་ཕྱིར་ཕལ་ཆེར་ནི་ཧོར་ཟླ་དགུ་པ་ལ་སྟོན་ཟླ་ཐ་ཆུང་དུ་བྱེད་ལ།
ལོ་གཅིག་ལ་ཟླ་བ་བཅུ་གསུམ་བྱུང་བ་དེའི་ཚེ་ཧོར་ཟླ་བཅུ་པ་ལ་བྱེད་པ་ཡང་སྲིད་དོ། ། ཞེས་བྱ་བ་ནི་ངེས་པའོ། ། གཉིས་པ་གཞུང་གི་དོན་ནི། དུས་ཚིགས་དེ་དག་ནི་ཆོས་ཅན། འདིར་དགོས་པའི་དབང་གིས་ལྔར་ཕྱེ་བ་ཡིན་ཏེ། དགུན་གྱི་དུས་དང༌། དཔྱིད་ཀྱི་དུས་དང༌། དབྱར་གྱི་དུས་དང༌། དབྱར་ཐུང་ངུའི་དུས་དང༌། དབྱར་རིང་པོའི་དུས་རྣམས་སུ་ཕྱེ་བའི་ཕྱིར།
དེ་ལྟར་ཕྱེ་བ་ཆོས་ཅན། དགོས་པ་ཡོད་དེ། དབྱར་ཐུང་ངུ་ཤི་བ་དང་འདྲ་བ་དེ་བདེ་བླག་ཏུ་རྟོགས་པར་བྱ་བའི་ཆེད་ཡིན་པའི་ཕྱིར། དང་པོ་གཉིས་ནི་ཆོས་ཅན། ཟླ་བ་བཞི་བཞིའི་དུས་ཅན་ཡིན་ཏེ། སྟོན་ཟླ་ཐ་ཆུང་གི་ཚེས་བཅུ་དྲུག་ནས། དཔྱིད་ཟླ་ར་བའི་ཚེས་བཅོ་ལྔའི་བར་དང༌། དེའི་བཅུ་དྲུག་ནས་དབྱར་ཟླ་འབྲིང་པོའི་ཚེས་བཅོ་ལྔའི་བར་གྱི་དུས་ཅན་ཡིན་པའི་ཕྱིར། དེའི་འོག་མ་དབྱར་གྱི་དུས་ཆོས་ཅན། ཟླ་བ་གཅིག་ཏུ་ངེས་པ་ཡིན་ཏེ།
དབྱར་ཟླ་འབྲིང་པོའི་ཚེས་བཅུ་དྲུག་ནས། དབྱར་ཟླ་ཐ་ཆུང་གི་ཚེས་བཅོ་ལྔའི་བར་གྱི་ངེས་པ་ཅན་ཡིན་པའི་ཕྱིར། དེའི་འོག་མ་དབྱར་ཐུང་ངུའི་དུས་ཆོས་ཅན། ཉིན་ཞག་ཕྲུགས་གཅིག་ཏུ་ངེས་པ་ཡིན་ཏེ། དབྱར་ཟླ་ཐ་ཆུང་གི་ཚེས་བཅུ་དྲུག་གི་ཉིན་ཞག་ཕྲུགས་གཅིག་པོ་དེའི་དུས་ཅན་ཡིན་པའི་ཕྱིར། ཐ་མ་དབྱར་རིང་པོའི་དུས་ཆོས་ཅན། ཟླ་བ་གསུམ་དུ་ཉིན་ཞག་གཅིག་པོ་དེས་མ་ཆོག་པའི་དུས་ཅན་ཡིན་ཏེ། དབྱར་ཟླ་ཐ་ཆུང་གི་ཚེས་བཅུ་བདུན་གྱི་སྐྱ་རེངས་དང་པོ་ནས་སྟོན་ཟླ་ཐ་ཆུང་གི་ཚེས་བཅོ་ལྔའི་བར་གྱི་དུས་ཅན་ཡིན་པའི་ཕྱིར། གཉིས་པ་ལ་བསླབ་བྱ་ཡུལ་ལ་གདམས་པ་དང༌། སློབ་བྱེད་ཡུལ་ཅན་ལ་གདམས་པའོ། །
དང་པོ་ལ། བསླབ་བྱའི་གཙོ་བོ་དངོས་སུ་བརྗོད་པའི་ཚུལ་གྱིས་གདམས། མ་བརྗོད་པ་ཡོངས་སུ་ཤེས་པའི་ཐབས་ལ་གདམས་པའོ། ། དང་པོ་ལ། བརྟེན་པ་འཚོ་བ་རྣམ་དག་དང༌། བསྲུང་བྱ་ཚུལ་ཁྲིམས་རྣམ་དག་དང༌། ཉམས་ལེན་སྤྱོད་པ་རྣམ་དག་དང༌། ། རྟོག་དོན་ལྟ་བ་རྣམ་དག་ལ་གདམས་པའོ། ། གཉིས་པ་གཞུང་ཚན་རྣམ་པ་ལྔས་སྟོན་ཅིང་གཞན་རྣམས་བརྡ་འཕྲོད་པར་སླའོ། ། གཉིས་པ་མི་ཉམས་པར་བསྲུང་བའི་ཐབས་ལ་གནས་དང་གནས་པའི་ཚུལ་ཁྲིམས་དང༌།
དེ་དང་དེའི་མཚན་ཉིད་དོ། ། གཉིས་པ་ལ་གཉིས་ཏེ། བཅས་པའི་སྐབས་དང༌། རྗེས་བཅས་ཀྱི་སྐབས་སོ། ། དང་པོ་ལ་གཉིས་ཏེ། རང་སྨིན་པར་བྱེད་པའི་མཚན་ཉིད་དང༌། གཞན་རྗེས་སུ་འཛིན་པར་བྱེད་པའི་མཚན་ཉིད་དོ། ། དང་པོ་ནི། བཅས་ལྡན་དགེ་སློང་ཆོས་ཅན། བསྙེན་པར་རྫོགས་ནས་སྡོམ་རྒྱུན་བར་མ་ཆད་དུ་ལོ་བཅུ་མ་ལོན་པར་གཞན་གྱི་མཁན་པོ་ཉིད་དང༌།
གཞན་གྱི་གནས་ཉིད་དང༌། རང་ཉིད་ཀྱང་གནས་ལ་མི་གནས་པར་འདུག་པར་མི་བྱ་སྟེ། དེ་མ་ལོན་གྱི་བར་དུ་ཁྱོད་གནས་པ་སློབ་མའི་རིགས་ཡིན་པའི་ཕྱིར། དེའི་ཤུགས་ལ་དེར་རྫོགས་ནས་དེ་ལོན་པའི་དགེ་སློང་ཆོས་ཅན། གཞན་གྱི་མཁན་སོགས་གསུམ་བྱར་རུང་བའི་ཡན་ལག་ཅན་ཡིན་ཏེ། དེར་རུང་བའི་བརྟན་པའི་ཡན་ལག་དང་ལྡན་པའི་ཕྱིར། འོ་ན་དེ་ཙམ་གྱིས་ཆོག་གམ་ཞེ་ན། གཉིས་པ་ལ། མདོར་བསྟན་པ་དང༌། རྒྱས་པར་བཤད་པ་གཉིས།
དང་པོ་ནི། དེ་ཆོས་ཅན། མཁན་སོགས་གསུམ་རུང་བ་ལ། སྔ་མ་དེ་ཙམ་གྱིས་ཆོག་པ་མ་ཡིན་ཏེ། འོག་ནས་འབྱུང་བ་དག་ལས། ལྔ་ཚན་དུ་ལྷན་ཅིག་སྦྱར་བ་གང་ཡང་རུང་བ་གཅིག་དང་ཡང་མི་ལྡན་པས་ནི་དེ་རུང་བ་མ་ཡིན་པའི་ཕྱིར། དེའི་ཤུགས་ལ་དེར་རྫོགས་ནས། དེ་བར་མ་ཆད་དུ་དེ་ལོན་ཅིང༌། ལྔ་ཚན་ཉི་ཤུ་རྩ་གཅིག་པོ་གང་རུང་དང་ལྡན་པའི་དགེ་སློང་ཆོས་ཅན། གཞན་གྱི་དེ་གསུམ་རུང་བ་ཡིན་ཏེ།
བརྟན་མཁས་གཉིས་ཀའི་ཡོན་ཏན་དང་ལྡན་པའི་དགེ་སློང་ཡིན་པའི་ཕྱིར། མདོར་ན་གཞུང་འདི་གཉིས་ཀྱི་དངོས་བསྟན་ལ་གནས་པའི་དང༌། ཤུགས་བསྟན་ལ་གནས་ཀྱི་མཚན་ཉིད་སྟོན་ནོ། ། གཉིས་པ་རྒྱས་པར་བཤད་པ་ལ། སྤྱིའི་དོན་དང༌། གཞུང་གི་དོན་ནོ། ། དང་པོ་ལ། ལྔ་པ་རྣམས་ཀྱི་དབྱེ་བ་བསྡུ་བ། རང་དབང་ཅན་ཡིན་མ་ཡིན་གྱི་དོན། ལྔ་པ་ཁ་བསྡུས་ཀྱི་ཆོག་མི་ཆོག་དཔྱད་པའོ། །
དང་པོ་ནི། ཇི་སྐད་དུ་ལུང་ལས། ལོ་བཅུ་འཛིན་དང་མཁས་པ་དང༌། ། རིག་དང་གསལ་དང་འཛིན་འཇུག་དང༌། ། སློབ་དང་སློབ་འཇུག་རྣམ་པ་གཉིས། ། ཕུན་སུམ་ཚོགས་གཉིས་རྣམ་པ་གསུམ། ། སློབ་དང་མི་སློབ་བྱུང་བཅས་དང༌། ། གནས་འཆའ་འཆར་འཇུག་ལྟུང་བ་ཤེས། ། ལྷོ་ཡི་རི་ལ་རྒྱུ་བ་ཡི། ། སྡེ་ཚན་ཡང་དག་བསྡུས་པ་ཡིན། །
ཞེས་པའོ། ། གཉིས་པ་ནི། ཉེར་གཅིག་པོ་གཉིས་སུ་འདུས་ཏེ། ཁྱད་པར་ཅན་དང༌། ཁྱད་པར་ཅན་མ་ཡིན་པའོ། ། དང་པོ་ནི་འདུལ་བ་ཤེས་པའི་སྟེང་དུ་སྡེ་སྣོད་གཞན་ཤེས་པའི་ཡོན་ཏན་སོགས་དང་བཅས་པའོ། ། གཉིས་པ་ནི། འདུལ་བ་རྐྱང་པ་ཤེས་པའི་དབང་དུ་བྱས་པའི་ལྔ་པ་རྣམས་སོ། ། གསུམ་པ་ནི། ལྔ་པ་རང་དབང་ཅན་ཡིན་མིན་གྱི་དོན་དང༌།
ཡན་ལག་རང་དབང་ཅན་ཡིན་མིན་གྱི་དོན་དང༌། གང་ཟག་རང་དབང་ཅན་ཡིན་མིན་གྱི་དོན་ནོ། ། དང་པོ་ནི། ལྔ་པ་དེ་རྒྱུད་ལ་ལྡན་པ་ལ་ལྔ་པ་གཞན་སྔོན་དུ་འགྲོ་མི་དགོས་པ་ནི། རང་དབང་ཅན་ཏེ། སྡེ་སྣོད་འཛིན་པ་དང་ཕུན་སུམ་ཚོགས་གཉིས་ལྟ་བུའོ། ། ལྔ་པ་གཞན་སྔོན་དུ་འགྲོ་དགོས་པ་ནི། རང་དབང་ཅན་མ་ཡིན་པའི་དོན་སྟེ། འཛིན་འཇུག་དང་སློབ་འཇུག་གི་ལྔ་པ་ལྟ་བུའོ། ། གཉིས་པ་ནི།
རང་ཉིད་ཀྱིས་ལྔ་ཚན་གྱི་གཞི་མ་བྱེད་ཅིང༌། ལྔ་ཚན་གཞན་གྱི་ཁ་སྐོང་དུ་འགྲོ་མི་དགོས་པ་ནི་ཡན་ལག་རང་དབང་ཅན་གྱི་དོན་ཏེ། དཔེར་ན་སྡེ་སྣོད་འཛིན་པ་དང༌། ནང་དུ་ཡང་དག་པར་བཞག་པ་ལྟ་བུའོ། ། དེ་མི་བྱེད་ཅིང་གཞན་དུ་འགྲོ་དགོས་པ་ནི་དེ་མ་ཡིན་པའི་དོན་སྟེ། དཔེར་ན། ཚུལ་ལྡན་མང་ཐོས་ལྟ་བུའོ། ། གསུམ་པ་ནི། བརྟན་མཁས་གཉིས་ཀ་དང་ལྡན་པ་ནི། གང་ཟག་རང་དབང་ཅན་དང༌།
དེ་མ་ཡིན་པ་ནི་ཅིག་ཤོས་སོ། ། བཞི་པ་ནི། ལྔ་པ་ཁ་བསྡུས་ཀྱིས་ཆོག་པ་མ་ཡིན་ཏེ། གཞན་དུ་ན་ལྔ་ཚན་གྱི་སྦྱར་བ་དོན་མེད་དུ་ཐལ་བའི་ཕྱིར། ཇི་སྐད་དུ། ཚུལ་ཁྲིམས་ལྡན་ཅིང་འདུལ་བའི་ཆོ་ག་ཤེས། ། ཞེས་སོགས་ཀྱི་ལྔ་པ་ཁ་བསྡུས་ཀྱིས་ཆོག་པར་བསྟན་ཏོ་ཞེས་གསུངས་པ་དེ་ཡང་མ་ཡིན་ཏེ། འདུལ་བ་ཤེས་པ་ལ། ལྷན་ཅིག་སྦྱར་བ་གཅིག་ངེས་པ་ཚང་དགོས་པའི་ཕྱིར་རོ། ། གཉིས་པ་གཞུང་གི་དོན་ལ།
སྡེ་སྣོད་གཉིས་ལ་མཁས་པའི་ལྔ་ཚན། སྡེ་སྣོད་གསུམ་ལ་མཁས་པའི་ལྔ་ཚན། འདུལ་བའི་སྡེ་སྣོད་རྐྱང་པ་ལ་མཁས་པའི་ལྔ་ཚན་ནོ། ། དང་པོ་ལ། ལྔ་ཚན་སྦྱར་བ་དང༌། གཞུང་གི་ངག་དོན་ནོ། ། དང་པོ་ནི། གནས་པ་སློབ་མ་ལ་སྙིང་བརྩེ་བའི་དགོས་པ་ནད་གཡོག་བྱེད་དམ། བྱེད་དུ་གཞུག་ནུས་པ་དང༌། བདག་ལ་ལྟུང་བ་བྱུང་ངམ་མ་བྱུང་སྙམ་པའི་འགྱོད་པ་བསལ་བ་བྱེད་དམ་བྱེད་དུ་གཞུག་ནུས་པའམ།
མངོན་པ་ལ་མཁས་པས་སྡིག་པ་ཅན་གྱི་ལྟ་བའི་རྣམ་པ་སྤངས་པ་བྱེད་དམ་བྱེད་དུ་འཇུག་ནུས་པ་དང༌། གནས་མངོན་པར་མི་དགའ་བ་འདོར་བར་བྱེད་དམ། དེར་ནུས་པ་དང༌། བསྙེན་པར་རྫོགས་ནས་བར་མ་ཆད་དུ་ལོ་བཅུ་ལོན་པའོ། ། འདིར་འདུལ་བ་ལ་གནས་པའི་དོན་ནི་འགྱོད་པ་བསལ་བས་བསྟན་ནོ། ། གཉིས་པ་ནི། ལོ་བཅུ་ལོན་པའི་ལྔ་པ་དང་ལྡན་པའི་དགེ་སློང་ཆོས་ཅན། གནས་ཀྱི་བླ་མའི་མཚན་ཉིད་ཅན་ཡིན་ཏེ། ཅེས་སམ། མཁན་སོགས་གསུམ་རུང་བ་ཡིན་ཏེ།
བརྟན་མཁས་གཉིས་དང་ལྡན་པའི་དགེ་སློང་ཡིན་པའི་ཕྱིར། ལོ་བཅུ་ལོན་པའི་ལྔ་ཚན་ཆོས་ཅན། ལྷན་ཅིག་ཏུ་སྦྱར་བ་ཡིན་ཏེ། ལྔ་ཕྲུགས་ཡིན་པའི་ཕྱིར། འོག་མ་དག་ལའང་འདི་བཞིན་ནོ། ། གཉིས་པ་ལ། ཡན་ལག་ཐུན་མོང་བ་བཤད། ཐུན་མོང་མ་ཡིན་པ་སོ་སོར་བཤད་པའོ། ། དང་པོ་ནི། སྡེ་སྣོད་འཛིན་པ་ནས་སློབ་པ་ཉིད་དོ་ཞེས་པ་ཡན་ཆད་ལྔ་ཚང་བ་མ་ཡིན་པ་རྣམས་ལ་ཆོས་ཅན།
ཚུལ་ཁྲིམས་དང་ལྡན་པ་ཉིད་དང༌། མང་དུ་ཐོས་པ་ཉིད་སྦྱར་ནས་ལྔ་ཚན་དུ་ཚང་བར་བྱ་དགོས་པ་ཡིན་ཏེ། དེ་ལྟར་སྦྱར་བ་ལུང་གི་དོན་ཡིན་པའི་ཕྱིར། གཉིས་པ་ལ། ལུང་སྡེ་སྣོད་གསུམ་གྱི་ཚིག་ལ་མཁས་པའི་དབང་དུ་བྱས་པ་དང༌། དེའི་བརྗོད་བྱ་བསླབ་པ་གསུམ་རྒྱུད་ལ་བསྐྱེད་མཁས་པའི་དབང་དུ་བྱས་པ་དང་གཉིས། དང་པོ་ལ། རང་མཁས་པའི་ཡོན་ཏན་དང༌། གཞན་མཁས་པར་བྱེད་དུ་འཇུག་པའི་ཡོན་ཏན་ནོ། ། དང་པོ་ལ།
འཛིན་མཁས་རིག་གསལ་གྱི་དབྱེ་བས་བཞི་ཡོད་ཀྱང་གཉིས་སུ་བསྡུད་དེ། རང་གི་རྒྱུད་ལ་སྦྱོར་མཁས་པ་དང༌། གཞན་ལ་གསལ་བར་འཆད་མཁས་པའོ། ། དང་པོ་ལ་གསུམ་སྟེ། ཚིག་འཛིན་མཁས་པ་དང༌། དོན་སོ་སོར་འབྱེད་མཁས་པ། ཚིག་དོན་མཐུན་པའི་བསྟན་བཅོས་རྩོམ་མཁས་པའོ། ། དང་པོ་ལ་ལྔ་ཚན་ནི། སྡེ་སྣོད་གསུམ་གྱི་ཚིག་མི་བརྗོད་པར་འཛིན་པའི་དབྱེ་བས་གསུམ་དང༌། ཚུལ་ཁྲིམས་དང་ལྡན་པ་དང༌།
མང་དུ་ཐོས་པ་དང་གཉིས་ཏེ་ལྔའོ། ། སྡེ་སྣོད་འཛིན་པའི་ཚད་ནི་ཤླཽ་ཀ་འབུམ་ཕྲག་གཅིག་ཡན་ཆད་ལ་བྱེད་པར་གཞི་འགྲེལ་ལས་བཤད་དོ། ། ཚུལ་ཁྲིམས་དང་ལྡན་པ་ནི་བསླབ་པ་འཁྲུལ་བཅས་སུ་མ་གྱུར་པའོ། ། མང་དུ་ཐོས་པ་ནི། བསྟན་བཅོས་མང་པོ་ཐོས་པ་ལ་ངོས་འཛིན་པ་ཡིན་ལ། ལྔ་ཚན་གང་དུ་འདུལ་བ་ལ་གནས་པའི་དོན་གསལ་པོ་མི་ཐོན་པ་རྣམས་ལ། འདུལ་བའི་ལུང་ཚིག་གི་མང་དུ་ཐོས་པ་ཞེས་སྦྱོར། གཉིས་པ་ལ་ལྔ་ཚན་ནི། སྡེ་སྣོད་གསུམ་གྱི་དོན་ཕན་ཚུན་མ་འདྲེས་པར་སོ་སོར་འབྱེད་ནུས་པའི་དབྱེ་བས་གསུམ་དང༌། ཐུན་མོང་བ་གཉིས་ཏེ་ལྔའོ། །
གསུམ་པ་ལ་ལྔ་ཚན་ནི། སྡེ་སྣོད་གསུམ་གྱི་དབང་དུ་བྱས་པའི་བསྟན་བཅོས་ཚད་མ་གསུམ་དང་མི་འགལ་བར་རྩོམ་ཤེས་པ་དང༌། ཐུན་མོང་བ་གཉིས་ཏེ་ལྔའོ། ། གཉིས་པ་ལ་ལྔ་ཚན་ནི། གསུམ་པོ་རང་གི་ཇི་ལྟར་སྦྱར་བ་བཞིན་གཞན་ལ་གསལ་བར་འཆད་ནུས་པ་དང༌། ཐུན་མོང་བ་གཉིས་ཏེ་ལྔའོ། ། གཉིས་པ་གཞུང་དོན་ནི། སྡེ་སྣོད་མངོན་པར་ཤེས་པ་ཉིད་དོ། ། ཞེས་པའི་གཞུང་འདི་ཆོས་ཅན། ལྔ་ཕྲུགས་བཞི་བསྟན་པ་ཡིན་ཏེ།
འཛིན་མཁས་གསལ་རིག་བཞིའི་སྒོ་ནས་སྡེ་སྣོད་མངོན་པར་ཤེས་དགོས་པ་དེ་ཁྱོད་ཀྱི་བསྟན་བྱའི་དོན་ཡིན་པའི་ཕྱིར། གཉིས་པ་ལ། ལྔ་ཚན་ནི། སྡེ་སྣོད་གསུམ་པོ་དེ་དག་གི་དོན་རང་གི་ཤེས་པའི་སྒོ་ནས་གཞན་འཛིན་དུ་འཇུག་ནུས་པ་ཉིད་ཀྱི་དབྱེ་བས་གསུམ་དང༌། ཐུན་མོང་བ་གཉིས་སྟེ་ལྔའོ། ། ངག་དོན་ནི་སྔ་མ་བཞིན་ནོ། ། གཉིས་པ་བརྗོད་བྱ་མངོན་པར་རྟོགས་པའི་དབང་དུ་བྱས་པ་ལ། བསླབ་པ་གསུམ་ཙམ་གྱི་དབང་དུ་བྱས་པ་དང༌། དེ་འཁོར་དང་བཅས་པའི་དབང་དུ་བྱས་པའོ། ། དང་པོ་ལ།
ཡིད་ཀྱི་བསླབ་པ་གསུམ་ལ་སློབ་པའི་དབང་དུ་བྱས་པ་དང༌། ལུས་ངག་གིས་དེ་ལ་སློབ་པའི་དབང་དུ་བྱས་པའོ། ། དང་པོ་ལ་རང་གི་སློབ་པའི་ལྔ་པ་དང༌། གཞན་སློབ་དུ་འཇུག་པའི་ལྔ་པའོ། ། དང་པོ་ལྔ་ཚན་ནི། ལྷག་པ་ཅེས་པ་ནི་མྱ་ངན་ལས་འདས་པ་ཡིན་ལ། དེའི་དབང་དུ་བྱས་པའི་ཚུལ་ཁྲིམས་དང༌། སེམས་བསམ་གཏན་བཞི་དང༌། ཤེས་རབ་ཟག་པ་མེད་པ་གསུམ་ལ་སློབ་ཅིང་གོམས་པར་བྱེད་པ་དང༌། སྔ་མ་གཉིས་ཏེ་ལྔའོ། །
གཞུང་གི་དོན་ནི་སྔ་མ་བཞིན་ནོ། ། གཉིས་པ་ནི་རང་གིས་ཇི་ལྟར་སློབ་པ་བཞིན་གཞན་དེ་གསུམ་ལ་སློབ་དུ་འཇུག་ཀྱང་ནུས་པའི་དབྱེ་བས་གསུམ་དང༌། ཐུན་མོང་བ་གཉིས་ཏེ་ལྔའོ། ། ངག་དོན་ནི། བསྙེན་པར་རྫོགས་ནས་སྡོམ་རྒྱུན་བར་མ་ཆད་དུ་ལོ་བཅུ་ལོན་ཅིང༌། བསླབ་པ་གསུམ་ལ་སློབ་འཇུག་གི་ལྔ་པ་དང་ལྡན་པའི་དགེ་སློང་ཆོས་ཅན། དེ་གསུམ་རུང་བ་ཡིན་ཏེ་ཞེས་དང༌། བསླབ་པ་གསུམ་ལ་སློབ་འཇུག་གི་ལྔ་པ་ཆོས་ཅན། ལྷན་ཅིག་ཏུ་སྦྱོར་བ་ཡིན་ཏེ་ཞེས་སོགས་སྔ་མ་བཞིན་ནོ། ། གཉིས་པ་ལུས་ངག་གིས་སློབ་པའི་ལྔ་པ་ལ།
དེ་བཞིན་ནོ་ཞེས་གསུངས་པས་འདི་ལའང་སློབ་པ་དང༌། སློབ་འཇུག་གཉིས་སུ་དབྱེ། དང་པོ་ལ་ལྔ་ཚན་ནི། ལྷག་པའི་སྤྱོད་པ་དང༌། ལྷག་པའི་འདུལ་བ་ཞེས་པ་རྗོད་བྱེད་ཚིག་གི་འདུལ་བ་དང༌། སོ་སོར་ཐར་པ་ཞེས་པ་བརྗོད་བྱ་དོན་གྱི་འདུལ་བ་ལ་རང་ཉིད་སློབ་པ་དེ་གསུམ་དང་ཐུན་མོང་བ་གཉིས་ཏེ་ལྔའོ། ། གཉིས་པ་ལ་ལྔ་ཚན་ནི། དེ་གསུམ་ལ་རང་ཇི་ལྟར་སློབ་པ་བཞིན། གཞན་སློབ་དུ་འཇུག་ཀྱང་ནུས་པའི་དབྱེ་བས་གསུམ་དང་ཐུན་མོང་བ་གཉིས་ཏེ་ལྔའོ། ། ངག་དོན་ནི་སྔ་མ་བཞིན་ནོ། །
འདི་སྡེ་སྣོད་གསུམ་གྱི་དབང་དུ་བྱས་པ་ཅི་ཞེ་ན། སྡེ་སྣོད་གཞན་གཉིས་མང་དུ་ཐོས་པ་ཡན་ལག་དུ་སྦྱོར་དགོས་པའི་དོན་གྱིས་སོ། ། གཉིས་པ་བསླབ་པ་གསུམ་འཁོར་དང་བཅས་པའི་ལྔ་ཚན་ལ། ཐོས་བྱུང་གི་དབང་དུ་བྱས་པ་དང༌། སྒོམ་བྱུང་གི་དབང་དུ་བྱས་པའོ། ། དང་པོ་ལ། ལྔ་ཚན་ནི། དཀོན་མཆོག་གསུམ་ལ་ཡིད་ཆེས་པའི་དད་པ་དང༌། བརྗོད་བྱ་དོན་གྱི་ཚུལ་ཁྲིམས་དང༌། འདུལ་བ་མང་དུ་ཐོས་པ་དང༌།
ཡོ་བྱད་ལ་མ་ཆགས་པའི་རང་བཞིན་ཅན་གྱི་གཏོང་བ་དང༌། ཆོས་རབ་ཏུ་རྣམ་པར་འབྱེད་པའི་ཤེས་རབ་ཕུན་སུམ་ཚོགས་པ་ཉིད་དོ། ། ངག་དོན་ནི། དེར་རྫོགས་ནས་དེ་བར་མ་ཆད་དུ་དེ་ལོན་ཅིང༌། ཕུན་སུམ་ཚོགས་པ་གོང་མའི་ལྔ་པ་དང་ལྡན་པའི་དགེ་སློང་ཆོས་ཅན། མཁན་སོགས་གསུམ་རུང་བ་ཡིན་ཏེ། བརྟན་མཁས་གཉིས་དང་ལྡན་པའི་དགེ་སློང་ཡིན་པའི་ཕྱིར། ཕུན་སུམ་ཚོགས་པ་གོང་མའི་ལྔ་ཚན་ཆོས་ཅན། ལྷན་ཅིག་ཏུ་སྦྱར་བ་ཡིན་ཏེ། ལྔ་ཕྲུགས་ཡིན་པའི་ཕྱིར།
གཉིས་པ་ལ། འཕགས་རྒྱུད་ཀྱི་ཡོན་ཏན་ཕུན་སུམ་ཚོགས་པའི་དབང་དུ་བྱས་པ་དང༌། ཚོགས་སྦྱོར་བའི་སྒོམ་བྱུང་གི་དབང་དུ་བྱས་པ། དགེ་སྦྱོང་ཚུལ་ཁྲིམས་དབང་དུ་བྱས་པའོ། ། དང་པོ་ལ་ལྔ་ཚན་ནི། རྗོད་བྱེད་ཚིག་གི་ཚུལ་ཁྲིམས་ཕུན་སུམ་ཚོགས་པ་དང༌། དམིགས་པ་ལ་རྩེ་གཅིག་པའི་ཏིང་ངེ་འཛིན་དང༌། ཆོས་རབ་ཏུ་རྣམ་པར་འབྱེད་པའི་ཤེས་རབ་ཕུན་སུམ་ཚོགས་པ་དང༌། རྣམ་པར་གྲོལ་བ་ཞེས་པ་ནི་མོས་པ་རྣམ་གྲོལ་ཏེ། རྣམ་པར་གྲོལ་བའི་ལམ་དང༌།
དེ་ཤེས་པ་ཞེས་བྱ་བ་ནི། སྤངས་པ་རྣམ་གྲོལ་དེ་ཤེས་པ་ལ་བྱ་བ་ཡིན་ལ། དེ་ཡང་ཟད་པ་དང་མི་སྐྱེ་བ་ཤེས་པའོ། ། དེ་མཐོང་བ་ནི་རྣམ་པར་གྲོལ་བ་དེ་མཐོང་བ་སྟེ། དེ་ཡང་མི་སློབ་པའི་ཡང་དག་པའི་ལྟ་བ་ཕུན་སུམ་ཚོགས་པ་ཉིད་དོ། ། ངག་དོན་ནི་སྔ་མ་བཞིན་ནོ། ། ལྔ་པ་འདི་གཉིས་ཀྱི་སྐབས་སུ་ཤེས་རབ་ཕུན་སུམ་ཚོགས་པས་མངོན་པ་དང་འབྲེལ། ཏིང་ངེ་འཛིན་དང་གཏོང་བ་ཕུན་སུམ་ཚོགས་པ་ནི་མདོ་སྡེ་དང་འབྲེལ་བ་ཡིན་ནོ། ། གཉིས་པ་ཚོགས་སྦྱོར་བའི་ལྔ་པ་ལ། ཡན་ལག་ཐུན་མོང་བ་དང་ཐུན་མོང་མ་ཡིན་པའོ། །
དང་པོ་ནི། དྲན་པ་དང་ལྡན་པ་ཞེས་པ་ནས་སློབ་པ་ཉིད་དོ་ཞེས་པ་ཡན་ཆད་ལྔ་ཚན་དངོས་སུ་མ་ཚང་བ་རྣམས་ལ་ཆོས་ཅན། ཚུལ་ལྡན་མང་ཐོས་གཉིས་པོ་ཙམ་ཞིག་ཁ་བསྐང་བས་ཆོག་པ་མ་ཡིན་ཏེ། བརྩོན་འགྲུས་བརྩམས་པ་ཉིད་དང༌། ཤེས་རབ་དང་ལྡན་པ་ཉིད་དང་ཡང་སྦྱར་དགོས་པའི་ཕྱིར། གཉིས་པ་ལ། དྲན་པ་ཉེར་བཞག་གི་ལྔ་ཚན། སྐྱོན་དང་བྲལ་བའི་ལྔ་ཚན་རྣམས་སོ། ། དང་པོ་ལ་ལྔ་ཚན་ནི། ལུས་ཚོར་སེམས་ཆོས་རྣམས་ལ་རང་སྤྱིའི་ཚུལ་གྱིས་བརྟགས་ནས་སྒོམ་པར་བྱེད་པའི་དྲན་པ་ཉེ་བར་བཞག་པ་བཞི་དང་ལྡན་པ་དང༌།
ཡན་ལག་ཐུན་མོང་བ་བཞི་སྟེ་ལྔའོ། ། འདིར་བརྩོན་འགྲུས་བརྩམས་པ་ནི། ཡང་དག་པ་སྤོང་བ་བཞིའི་ངོ་བོར་གྱུར་པའི་བརྩོན་འགྲུས་སོ། ། གཉིས་པ་ལ་ལྔ་ཚན་ནི། ལུས་འདུ་འཛི་དང་སེམས་རྣམ་པར་གཡེང་བ་ལས་རབ་ཏུ་དབེན་ཞིང༌། ནང་དུ་ཡང་དག་པར་ཞག་པ་ཉིད་དང་ཐུན་མོང་བ་བཞི་དང་ལྔའོ། ། གསུམ་པ་ལ་ལྔ་ཚན་ནི། བྱིང་རྒོད་དང་བྲལ་བའི་སྒོ་ནས་སེམས་མཉམ་པར་བཞག་པ་དང༌། ཐུན་མོང་བ་བཞི་སྟེ་ལྔའོ། ། དགེ་སྦྱོང་ཚུལ་གྱི་ལྔ་པ་ལ།
ཉོན་མོངས་སྤོང་བ་ལ་སློབ་བཞིན་པའི་ལྔ་པ་དང༌། དེ་སྤངས་ཟིན་པའི་ལྔ་པའོ། ། དང་པོ་ལ་ལྔ་ཚན་ནི། སློབ་པའི་གང་ཟག་བདུན་པོ་གང་རུང་གི་རྒྱུད་ལ་ཡོད་པའི་ཟག་མེད་ཀྱི་ཚུལ་ཁྲིམས་དང༌། ཏིང་ངེ་འཛིན་དང༌། ཤེས་རབ་དང༌། མོས་པ་རྣམ་གྲོལ་དང༌། དེ་ཤེས་པ་ཆོས་ཤེས་དང༌། དེ་མཐོང་བ་ནི་ཆོས་བཟོད་པ་དང༌། སྒོམ་ལམ་བར་ཆད་མེད་ལམ་རྣམས་སོ། །
གཉིས་པ་ལ་ལྔ་ཚན་ནི། མི་སློབ་པའི་རྒྱུད་ཀྱི་ཟག་པ་མེད་པའི་ཕུང་པོ་ལྔ་པོ་དེ་ཉིད་དོ། ། འདི་དང་ཕུན་སུམ་ཚོགས་པ་འོག་མའི་ཁྱད་པར་ནི། སློབ་དཔོན་སྔ་མ་རྣམས་ཡན་ལག་དང་པོ་ལ་ཁྱད་པར་ཡོད་པ་ཡིན་ཞེས་གསུང་ཡང༌། ཡན་ལག་ལྔ་པོ་ཉིད་ཕུན་སུམ་ཚོགས་པ་ཡིན་མ་ཡིན་གྱི་སྒོ་ནས་ཁྱད་པར་འཕགས་པའོ། ། འདི་གཉིས་ཀྱི་སྐབས་སུ་འདུལ་བ་ལ་གནས་པ་དོན་གང་གི་བསྟན་ཅེ་ན། སློབ་དཔོན་ཆོས་ཤེས་དང་དགེ་ལེགས་བཤེས་གཉེན་ནི། ལོ་བཅུ་ལོན་པས་ཞེས་གསུངས་ཀྱང༌། དེ་ཙམ་གྱིས་བསྟན་པར་མི་ནུས་ཏེ། གཞན་དུ་ན་ལྔ་ཕྲུགས་སུ་སྦྱར་བ་རྣམས་དགོས་པར་བཤད་པ་རྣམས་དོན་མེད་པའི་ཕྱིར་རོ། །
དེས་ན་ལོ་བཅུ་ལོན་པ་དང༌། འཕགས་པ་ཡིན་པ་གཉིས་ཚོགས་ཀྱིས་བསྟན་པ་ཡིན་ཏེ། འཕགས་པ་རྣམས་ནི་ལོ་བཅུར་བསྙེན་པར་རྫོགས་པ་དང་ལྡན་ན། ལོ་བཅུར་འདུལ་བ་ལ་འབད་པ་བྱས་པས་ངེས་པར་ཤེས་པའི་ཕྱིར་རོ། ། གཉིས་པ་འདུལ་བ་རྐྱང་པའི་དབང་དུ་བྱས་པ་ལ། དོན་ཤེས་པའི་ལྔ་པ་དང༌། དོན་ཤེས་པ་བཞིན་ཉམས་སུ་ལེན་པའི་ལྔ་པ་དང༌། ཚིག་དོན་གཉིས་ཀ་ཤེས་པའི་ལྔ་པའོ། ། དང་པོ་ལ་ལྔ་ཚན་ནི། གླེང་གཞི་དང༌།
བྱེད་རྒྱུ་དང༌། རྒྱུ་མཚན་རྣམས་ཤེས་པ་ནི་བྱུང་བ་ཤེས་པའོ། ། འདི་ལ་བྱུང་བ་བཅས་པ་དང་མ་བཅས་པའི་དབྱེ་བས་གཉིས་ཡོད་དོ། ། བསླབ་པའི་གཞི་རྣམ་པར་བཞག་པ་ཤེས་པ་ནི་བཅས་པ་ཤེས་པའོ། ། འདི་ལ་གསུམ་སྟེ། དགེ་སློང་བཟང་སྦྱིན་གྱིས་མི་ཚངས་པ་སྤྱད་པ་ལ་བརྟེན་ནས་ཕམ་པ་དང་པོའི་བཅས་པ་མཛད་པ་ལྟ་བུ་དགག་པའི་བཅས་པ་དང༌། མུ་སྟེགས་ཅན་འཕྱ་བ་ལ་བརྟེན་ནས་གསོ་སྦྱོང་བྱའོ་ཞེས་པ་ལྟ་བུ་བསྒྲུབ་པའི་བཅས་པ་དང༌། ཤཱ་རིའི་བུས་ཀུན་ཏུ་རྒྱུ་ཚར་བཅད་པ་ལ་བརྟེན་ནས་ཕྱི་རོལ་པའི་བསྟན་བཅོས་ཀློག་དུ་གནང་བ་ལྟ་བུ་གནང་བའི་བཅས་པ་དང་གསུམ་མོ། ། རྗེས་སུ་བཅས་པ་ཤེས་པ་ཞེས་བྱ་བ་ནི་བཅས་པ་སྔ་མ་དེའི་རྗེས་སུ་བཅས་རིགས་གཉིས་པ་མཛད་པ་རྣམས་ཤེས་པའོ། ། འདི་ལ་རྗེས་བཅས་མི་འདོར་བ་མུ་གསུམ།
འདོར་བ་མུ་དྲུག་ཏེ་དགུའོ། ། དེ་ཡང་དུད་འགྲོ་མོ་ལ་མི་ཚངས་སྤྱོད་བཀག་པ་ལྟ་བུ་བཀག་པའི་རྗེས་སུ་བཀག་པའི་བཅས་པ་དང༌། དབྱར་སྔ་མ་ཁས་ལེན་པ་དང་འོད་ནམ་ཡང་གསོ་སྦྱོང་ཉིད་བྱ་བར་བསྟན་པ་ལྟ་བུ་བསྒྲུབ་པའི་རྗེས་སུ་བསྒྲུབ་པ་བཅས་པ་དང༌། ཉི་མའི་སུམ་ཆ་བདེ་བ་མ་ཡིན་པ་ལ་ཕྱི་རོལ་པའི་བསྟན་བཅོས་ཀློག་དུ་གནང་བ་ལྟ་བུ་གནང་བའི་རྗེས་སུ་གནང་བ་བཅས་པ་སྟེ་གསུམ་མོ། ། འདི་གསུམ་ལ་མི་འདོར་བ་ཞེས་བྱ་སྟེ། བཅས་རིགས་སྔ་ཕྱི་མཐུན་པའི་ཕྱིར། གཉིས་པ་འདོར་བ་དྲུག་ནི། ནད་པ་ལ་ཕྱི་དྲོའི་ཁ་ཟས་གནང་བ་ལྟ་བུ་བཀག་པའི་རྗེས་སུ་གནང་བ་དང༌། དགེ་སློང་མ་ན་ན་ལྷན་ཅིག་དགོས་པ་ལྟ་བུ་བཀག་པའི་རྗེས་སུ་བསྒྲུབ་པ་དང༌། ཞག་གཅིག་གིས་དོན་དུ་གནས་འཆའ་བ་བཀག་པ་ལྟ་བུ་བསྒྲུབ་པའི་རྗེས་སུ་བཀག་པ་དང༌།
དབྱར་ཞག་བདུན་དུ་བྱིན་གྱིས་བརླབས་པ་ལྟ་བུ་བསྒྲུབ་པའི་རྗེས་སུ་གནང་བ་བྱས་པ་དང༌། མཆིལ་ལྷྭམ་ཀྲོག་ཀྲོག་ཟེར་བ་བཀག་པ་ལྟ་བུ་གནང་བའི་རྗེས་སུ་བཀག་པ་བཅས་པ་དང༌། གནང་བའི་རྗེས་སུ་བསྒྲུབ་པ་བཅས་པ་ནི། གྲོགས་ན་ན་ནད་གཡོག་བྱེད་དགོས་པར་གནང་བ་ལྟ་བུའོ། ། དྲུག་པོ་འདི་ལ་འདོར་བ་ཞེས་བྱ་སྟེ། བཅས་རིགས་སྔ་ཕྱི་མི་མཐུན་པའི་ཕྱིར། བཀག་པ་མངོན་པར་ཤེས་པ་ཞེས་བྱ་བ་ནི། སྲོག་ལ་བབ་ཀྱང་གནང་བའི་གོ་སྐབས་མེད་པ་ཆང་འཐུང་བ་ལྟ་བུ་དང༌། ཚ་བའི་དུས་སུ་ཁྲུས་བྱ་བ་ལྟ་བུ་ཅི་དགར་གནང་བ་རྣམས་མངོན་པར་ཤེས་པ་ཉིད་དོ། ། ངག་དོན་ནི།
བྱུང་བཅས་ཀྱི་ལྔ་པ་ཆོས་ཅན། ལྷན་ཅིག་ཏུ་སྦྱར་བ་ཡིན་ཏེ་ཞེས་དང༌། བརྟན་ཅིང་བྱུང་བཅས་ཀྱི་ལྔ་པ་དང་ལྡན་པའི་དགེ་སློང་ཆོས་ཅན། གསུམ་བྱར་རུང་སྟེ། བརྟན་མཁས་གཉིས་དང་ལྡན་པའི་དགེ་སློང་ཡིན་པའི་ཕྱིར། གཉིས་པ་ལ། གནས་འཆར་འཇུག་གི་ལྔ་པ་དང༌། རེ་ཤིག་འཆར་འཇུག་གི་ལྔ་པའོ། ། དང་པོ་ལ་ལྔ་ཚན་ནི། བར་དུ་གཅོད་པ་དང༌།
བར་དུ་གཅོད་པ་མ་ཡིན་པ་ཤེས་པ་དང༌། དེ་གཉིས་སློབ་མ་ལ་སྟོན་མཁས་པས་སྨྲ་བ་པོ་ཉིད་དང༌། དེ་གཉིས་སློབ་མ་ལ་བསྟན་པས་སློབ་མ་བྱ་བ་མ་ཡིན་པ་ལས་ཟློག་པར་ནུས་པ་རྗེས་སུ་སྟོན་པ་ཉིད་དང༌། རང་ཉིད་ཡུལ་གཞན་དུ་འགྲོ་བའམ། སློབ་མ་དེའི་དོན་དུ་མི་འགྱུར་ན་གཞན་ལ་གནས་འཆར་འཇུག་ནུས་པའོ། ། གཉིས་པ་ལ་ལྔ་ཚན་ནི། བཞི་པོ་དེའི་སྟེང་དུ་རེ་ཤིག་གནས་འཆར་འཇུག་ནུས་པ་ཉིད་དང་སྦྱོར། ངག་དོན་ནི་སྔ་མ་བཞིན་ནོ། ། གསུམ་པ་ཚིག་དོན་གཉིས་ཀ་ཤེས་པའི་ལྔ་པ་ལ། ལྔ་ཚན་ནི།
ལྟུང་བ་དང་ལྟུང་བ་མ་ཡིན་པ་དང༌། ཡང་བ་དང་ལྕི་བ་ཉིད་ཤེས་པ་དང༌། སོ་སོར་ཐར་པ་དང༌། རྒྱས་པ་ཐོན་པ་གཅིག་དུ་བྱས་པ་རྣམས་སོ། ། འདིར་ལྕི་ཡང་ནི། འདུལ་བ་བསྡུས་པ་ལས། ངོ་བོ་ཉིད་དང་བྱེད་པ་དང༌། ། བསམ་དང་གཞི་དང་ཚོགས་པ་དང༌། ། རྟེན་དང་ལྕི་ཡང་དྲུག་ཏུ་འདོད། ། ཅེས་པ་ལྟར་རོ། །
ངག་དོན་ནི། ལྟུང་ཤེས་ཀྱི་ལྔ་པ་ཆོས་ཅན། ལྷན་གཅིག་ཏུ་སྦྱར་བ་ཡིན་ཏེ། འདུལ་བ་ཤེས་པའི་ཡོན་ཏན་ཅན་གྱི་ལྔ་ཕྲུགས་ཡིན་པའི་ཕྱིར། གཉིས་པ་རྗེས་བཅས་ཀྱི་སྐབས་ལ། གཞི་ལ་གནས་པའི་བསླབ་བྱ་དང༌། ལམ་དུ་ཞུགས་པའི་དམིགས་བསལ་ལོ། ། དང་པོ་ནི། རྒན་པ་མེད་ན་སོགས་སོ། ། གཉིས་པ་ནི་ལོ་ལྔ་ལོན་ཅིང་ཅེས་སོགས་སོ། །
གསུམ་པ་འགལ་རྐྱེན་བར་ཆད་ཀྱི་སྤྲོས་པ་ལ། ལྟ་བ་དང་ལུས་མ་རྫོགས་པས་སྡོམ་པ་སྐྱེ་བ་ལ་བར་དུ་གཅོད་པ་དང༌། གནས་པ་དང་ཁྱད་པར་དུ་འགྱུར་བ་ལ་བར་དུ་གཅོད་པ་དང༌། འགྲོ་བ་ཉམས་པ་སོགས་ཀྱིས་སྐྱེ་བ་ལ་བར་དུ་གཅོད་པ་གཞན་བསྟན་པ་དང༌། སྐྱེ་ཡང་རབ་ཏུ་དབྱུང་མི་འོས་པའི་བར་ཆད་བསྟན་པ་དང་བཞིའོ། ། དང་པོ་ལ་ལྟ་བ་ལོག་པས་བར་ཆད་དུ་འགྱུར་བ་དང༌། ལུས་མ་རྫོགས་པས་བར་གཅོད་འགྱུར་བའོ། ། དང་པོ་བར་ཆད་དྲི་ཚུལ་མུ་སྟེགས་ཅན་ལ་མཚོན་ཏེ་བསྟན། ཚིག་ཚོགས་སྐྱུང་པའི་ཆེད་དུ་བཀོལ་པའི་མིང་དང་མིང་ཅན་སྦྱར། མུ་སྟེགས་ཅན་མགུ་བ་བརྟག་ཚུལ་རྒྱས་པར་བཤད་པའོ། །
དང་པོ་ནི། རབ་ཏུ་སོགས་སོ། ། གཉིས་པ་ནི་བཀོལ་པ་དེ་ནི་ཞེས་སོགས་སོ། ། འདིར་མིང་ཅན་ངག་དྲུག་ནི། རབ་བྱུང་གི་ཚེ་དྲི་བ་དང༌། བསྙེན་རྫོགས་ཀྱི་ཚེ་དྲི་བ་དང༌། སུས་དྲིས་ན་རབ་བྱུང་གི་ཚེ་མཁན་པོས་དྲིས། བསྙེན་རྫོགས་ཀྱི་ཚེ་སློབ་དཔོན་དག་གི་དྲི། ཡིན་ཟེར་ན་བར་ཆད་ཅན་རབ་ཏུ་དབྱུང་བར་མི་བྱ་བ་དང༌། བསྙེན་པར་རྫོགས་པར་མི་བྱ་བ་རྣམས་སོ། །
སྦྱོར་ཚུལ་ནི། བཀོལ་པ་ཞེས་པའི་མིང་གང་བྱུང་སར་མིང་ཅན་དྲུག་པོ་དེ་གོ་བར་བྱ་བའོ། ། གསུམ་པ་ནི། དཀོན་མཆོག་སོགས་སོ། ། གཉིས་པ་ལུས་མ་རྫོགས་པའི་བར་ཆད་ལ། བཅས་པ་དང༌། རྗེས་བཅས་གཉིས། དང་པོ་ནི་རབ་ཏུ་སོགས་སོ། ། གཉིས་པ་ནི་ནུས་སོགས་སོ། ། གཉིས་པ་ལ།
གནས་པ་ལ་དང༌། ཁྱད་པར་དུ་འགྲོ་བའོ། ། དང་པོ་ལ། བྲན་རྗེ་དཔོན་གྱི་དབང་དུ་གྱུར་པ། བུ་ལོན་ཅན་བདག་པོའི་དབང་དུ་གྱུར་པ། བུ་ཙ་ཕ་མའི་དབང་དུ་གྱུར་པའོ། ། དང་པོ་ནི། བཀོལ་པ་བྲན་ནོ་སོགས་སོ། ། གཉིས་པ་ནི་ཁྱོད་ལ་སོགས་སོ། ། གསུམ་པ་ནི་རབ་ཏུ་འབྱུང་བར་འདོད་པ་ཕ་མ་སོགས་སོ། །
གཉིས་པ་ནི། ནད་པ་མ་ཡིན་ནམ་སོགས་སོ། ། གསུམ་པ་ལ། ཁྱབ་བྱེད་ཀྱི་མདོ་དང༌། སོ་སོའི་མཚན་ཉིད་དོ། ། དང་པོ་ནི། བཀོལ་པ་ཆད་པ་ཡན་ཆད་དོ། ། གཉིས་པ་ལ། རྣམ་སྨིན་གྱི་སྒྲིབ་པ་དང༌། ལས་ཀྱི་སྒྲིབ་པའི་དབང་དུ་བྱས་པ་དང༌།
དང་པོ་ནི། སྤྲུལ་པ་སོགས་སོ། ། གཉིས་པ་ནི་རྐུ་ཐབས་སོགས་སོ། ། བཞི་པ་སྐྱེ་ཡང་འབྱུང་བར་མི་འོས་པ་ལ་ལས་ཀྱི་སྒྲིབ་པ་རྗེས་མཐུན་པ་དང༌། རྣམ་སྨིན་གྱི་སྒྲིབ་པ་རྗེས་མཐུན་པའོ། ། དང་པོ་ནི། རྒྱུ་ལས་ཟློག་པ་སོགས་སོ། ། གཉིས་པ་ནི། ལག་རྡུམ་དག་དང་སོགས་སོ། ། དེ་དག་ལས་ཁྱད་པར་རྐུ་ཐབས་སུ་གནས་པའི་མཚན་ཉིད་ནི།
རང་བསྙེན་རྫོགས་ཀྱི་ཆོ་ག་མ་བྱས་པ་ཉིད་དང༌། མ་ཆགས་པ་ཉིད་དུ་ཤེས་ཤིང་རྐུ་སེམས་ཀྱིས་དགེ་འདུན་དང་ལྷན་གཅིག་ལན་གཉིས་ཕན་ཆད་ལས་ཉམས་སུ་མྱོང་བ་མཐར་ཐུག་པའི་དགེ་སློང་གི་རྟགས་ཅན་དེ་ཆོས་ཅན། དེར་གནས་པ་ཡིན་ཏེ། རྐུ་སེམས་ཀྱི་དགེ་འདུན་གྱི་ལས་ལན་གཉིས་ཕན་ཆད་ཉམས་སུ་མྱོང་བའི་རྟགས་ཅན་ཡིན་པའི་ཕྱིར། ཇི་སྐད་དུ། གཏམ་གྱི་གཞི་ལས། གང་གི་ལན་གཉིས་སམ་གསུམ་གསོ་སྦྱོང་གི་ལས་དག་ཉམས་སུ་མྱོང་བར་གྱུར་པ་དེ་ནི། རབ་ཏུ་དབྱུང་བར་མི་བྱ། བསྙེན་པར་རྫོགས་པར་མི་བྱ། གང་གིས་ལན་གཅིག་ཉམས་སུ་མྱོང་བར་གྱུར་པ་དེ་ནི།
རབ་ཏུ་དབྱུང་བར་བྱ། བསྙེན་པར་རྫོགས་པར་བྱ་ཞེས་སོགས་སོ། ། འདི་ནི་མཚོན་པ་རྩམ་སྟེ། ཇི་སྐད་དུ་ཞུ་བ་ལས། བསྙེན་པར་མ་རྫོགས་པ་གསོ་སྦྱོང་ངམ། དགག་དབྱེ་འམ། གང་ཟག་བཅུ་གཉིས་སྐོ་བ་དག་ཉམས་སུ་མྱོང་བར་གྱུར་ན་དེ་ཙམ་གྱི་རྐུ་ཐབས་སུ་གནས་པ་ཡིན་ནོ། ། ཞེས་དང༌། ཉིད་ཀྱི་རྣམ་པར་བཤད་པ་ལས། དེ་ལྟར་ཡིན་ན་རབ་ཏུ་བྱུང་བ་ཞུ་བ་དང༌།
དགེ་ཚུལ་ཉིད་དུ། ཉེ་བར་བསྒྲུབ་པ་དང༌། གསང་སྟེ་སྟོན་པ་དང༌། ཡོངས་སུ་དག་པ་དང་མགུ་བ་དང༌། སྤོང་བ་ལ་སོགས་པ་ཞུ་བ་དང༌། རྗེས་སུ་ཐོབ་པ་རྣམས་ཀྱང་སོ་སོར་ཉམས་སུ་མྱོང་བ་ལ་རྐུ་ཐབས་སུ་གནས་པ་ཉིད་རྣམ་པར་གནས་པ་ཡིན་ནོ། ། ཞེས་གསུངས་པས་སོ། ། སློབ་དཔོན་ཤེས་རབ་བྱེད་པ་ནི། རབ་བྱུང་ཞུ་བ་ཙམ་སོགས་ལས་ཕྲན་ཚེགས་རྣམས་ཉམས་སུ་མྱོང་བས་རྐུ་ཐབས་སུ་གནས་པར་མི་འགྱུར་རོ་ཞེས་འདོད། མུ་སྟེགས་ཅན་ཞུགས་པའི་མཚན་ཉིད་ནི།
རབ་ཏུ་བྱུང་བ་འདི་ཡང་དག་པར་བླངས་པ་རྗེས་སུ་མུ་སྟེགས་ཅན་གྱི་ལྟ་བ་དེ་དང་ལྡན་པར་བྱས་ནས་ཆོས་གོས་འདི་བོར། མུ་སྟེགས་ཅན་གྱི་རྒྱལ་མཚན་དེས་མུ་སྟེགས་ཅན་གྱི་གནས་དེར་སྐྱ་རེངས་ཤར་བ་དེ་ཆོས་ཅན། དེ་ཡིན་ཏེ། ཆོས་འདི་པའི་སྡོམ་པ་དང་རབ་བྱུང་སྐྱེས་རྗེས་སུ་མུ་སྟེགས་ཅན་དུ་གྱུར་པའི་ཕྱིར། དེ་འདྲའི་ཁྱད་པར་བཞི་པོ་དེ་མ་བྱས་པར་ཡང་ལྟ་བ་དེ་དང་ལྡན་པས་དགེ་འདུན་དང་ལྷན་ཅིག་ལས་ཉམས་སུ་མྱོང་བར་གྱུར་པ་དེ་ཆོས་ཅན། མུ་སྟེགས་ཅན་ཞུགས་པ་ཡིན་ཏེ། རྐུ་ཐབས་སུ་གནས་པ་དང་འདྲ་བར་རྐུ་ཐབས་ཀྱི་སྒོ་ནས་མུ་སྟེགས་ཅན་དུ་གྱུར་པའི་ཕྱིར། འདི་དང་སྔ་མ་གཉིས་ལ་སྔར་མེད་ཀྱི་སྡོམ་པ་མི་སྐྱེ་ཡང༌། སྔར་ཡོད་ཀྱི་སྡོམ་པ་གཏང་བ་མ་ཡིན་ཏེ། གཏོང་རྒྱུ་མ་བྱུང་བའི་ཕྱིར།
དགེ་འདུན་གྱི་དབྱེན་དང༌། ངན་སེམས་ཀྱི་ཁྲག་ཕྱུང་བ་བཞིན་ནོ། ། གཉིས་པ་ལུང་ཕྲན་ཚེགས་ནས་འབྱུང་བ་ཁ་སྐོང་གི་ཚུལ་གྱི་བཤད་པ་ལ། ཐུན་མོང་བ་ཕ་ཆོག་གི་སྤྲོས་པ་དང༌། ཐུན་མོང་མ་ཡིན་པ་མ་ཆོག་གི་རྣམ་བཞག་ལུང་གཞི་ན་མེད་པ་དེ་ཉིད་བཤད་པའོ། ། དང་པོ་ལ། མ་ཐོབ་པ་ཐོབ་པར་བྱེད་པའི་སྤྲོས་པ། ཐོབ་པ་མི་ཉམས་པར་བསྲུང་བའི་སྤྲོས་པའོ། ། དང་པོ་ལ། འགལ་རྐྱེན་བར་ཆད་ཀྱི་སྤྲོས་པ།
དངོས་གཞི་འཇུག་དང་བཅས་པའི་སྤྲོས་པ། སྦྱོར་ཆོག་གི་སྤྲོས་པ་རྣམས་སོ། ། དང་པོ་ནི། རྒྱལ་པོས་བཀྲབས་པ་ཞེས་སོགས་སོ། ། གཉིས་པ་ནི། བསྒྲུབ་བྱ་དུ་མ་མཁན་པོ་གཅིག་པ་རྣམས་ཆོས་ཅན། དཀྱིལ་འཁོར་གཅིག་གི་ནང་དུ་གསུམ་མན་ཆད་དུ་བཅད་ནས། གསོལ་བཞིའི་ལས་ཚིག་གཅིག་གིས་བསྙེན་པར་རྫོགས་པར་བྱ་དགོས་པ་ཡིན་ཏེ། གསུམ་ལས་ལྷག་ན་ཚོགས་ཀྱིས་ཚོགས་ལ་ལས་མི་འཆགས་པའི་ཕྱིར། འདི་ཡང་དཀྱིལ་འཁོར་གཅིག་གི་དབང་དུ་བྱས་པ་ཡིན་གྱི།
མཚམས་ཐ་དད་དུ་ནི་གསུམ་ལས་ལྷག་པ་ལ་ལས་འཆགས་སྟེ། ལུང་ཞུ་བ་ལས། བཙུན་པ་གསོལ་བ་གཅིག་དང་ལས་གཅིག་གིས་གང་ཟག་བཞི་བསྙེན་པར་རྫོགས་པར་བགྱིས་ན། ལས་ཀྱང་བགྱིས་ན། དགེ་སློང་དེ་དག་ཀྱང་འདས་པ་དང་བཅས་པར་མི་འགྱུར་བར་མཆིས་སམ། ཨུ་པ་ལི་ཡོད་དེ། ལས་བྱེད་པའི་དགེ་སློང་གིས་མཚམས་མནན་ཏེ་འདུག་ལ། གཉིས་ནི་མཚམས་ཀྱི་ནང་དུ་བཞག གཉིས་ནི་མཚམས་ཀྱི་ཕྱི་རོལ་དུ་བཞག་ཏེ་ལས་བྱས་ནའོ། ། ཞེས་པ་ནས་བཅུ་གཉིས་ཀྱི་བར་དུ་རྒྱས་པར་གསུངས་སོ། །
འདི་ལ་བརྟེན་ནས་བོད་ཀྱི་འདུལ་བ་འཛིན་པ་ཆེན་པོ། རྡོ་རྗེ་གཞོན་ནུས། ཐག་པའི་མཚམས་ཀྱིས་སོ་སོར་སྐོར་བའི་ནང་དུ་བསྒྲུབ་བྱ་གསུམ་མན་ཆད་བཞག མཚམས་དེ་ཐམས་ཅད་ནོན་པའི་སྟེང་དུ་ལས་བྱེད་པའི་དགེ་འདུན་ཚང་བར་བཞུགས་ནས། བསྒྲུབ་བྱ་མང་པོ་དུས་ཅིག་ཅར་དུ་བསྙེན་པར་རྫོགས་པའི་ཕྱག་ལེན་འབྲི་ཁུང་དུ་མཛད་པ་ལ། དཔལ་ཆེན་གྱི་ཐག་རྒྱ་མ་ཞེས་གྲགས་སོ། ། གཉིས་པ་སྦྱོར་ཆོག་གི་སྤྲོས་པ་ལ། རྟགས་ཉམས་པ་སྤངས་པ་དང༌། བར་ཆད་སྤངས་པ་གཉིས། དང་པོ་ལ།
ལུས་ཀྱི་བྱི་དོར་གྱི་དང༌། སྣོད་སྤྱད་ཀྱིའོ། ། དང་པོ་ནི། དགོན་པ་པ་སོགས་སོ། ། སྐབས་འདིར་ཞར་བྱུང་བསྲོ་ཁང་བསྟེན་པའི་ཚུལ་ལ། དགེ་སློང་གིས་བསྲོ་ཁང་བསྟེན་པར་བྱའོ་ཞེས་གནང་བའི་བསླབ་བྱ་མཛད་པ་ཆོས་ཅན། དགོས་པ་ཡོད་དེ། ཕན་ཡོན་ལྔ་གཟིགས་ནས་མཛད་པའི་ཕྱིར། ཇི་སྐད་དུ་ལུང་མ་མོ་ལས། དུགས་ཁང་ལ་ཡོན་ཏན་ལྔ་ཡོད་དེ།
རྡུལ་དང་དྲི་མ་བྱང་བ་དང༌། ལྤགས་པ་མདངས་གསལ་བ་དང༌། ལྤགས་པ་ལ་ནད་ཡོད་པ་རྣམས་འབྱིན་པ་དང༌། རླུང་དང་བད་ཀན་རྣམས་མེད་པར་བྱེད་པ་དང༌། དུགས་ཁང་ནི་ནད་མེད་པར་བྱེད་པའོ་ཞེས་གསུངས། དེ་ཡང་ལུས་བསྲོ་ཞིང་བ་སྤུ་སྣུམ་གྱིས་དགང་བས་ན་དེ་སྐད་ཅེས་བྱའོ། ། ངོ་བོ་ནི་རེག་བྱ་རྣམ་པ་ལྔ་བརྟེན་པའོ། ། ལྔ་ནི། མེ་དང༌། ཕྲུགས་སྤྱད་དང༌།
ཁྲུས་དང༌། ཁེའུ་སུས་དང༌། བསྐུ་མཉེ་བསྟེན་པའོ། ། གཉིས་པ་སྣོད་སྤྱད་ཀྱི་རྟགས་ཉམས་པ་སྤང་བ་ལ། ལྷུང་བཟེད་མེད་དུ་མི་རུང་བ་དམིགས་བསལ་དང་བཅས། ལྷུང་བཟེད་བསྐྱང་བའི་ཚུལ་རྒྱས་པར་བཤད། བཅོས་ལེགས་བྱ་བ་ཡལ་བར་མི་དོར་བ་དང་གསུམ་མོ། ། དང་པོ་ནི། ལྷུང་བཟེད་མེད་པར་སོགས་སོ། ། འོ་ན་ཆུང་ངུ་དང་ཆེན་པོ་དང༌།
སྐྱ་བས་ཀྱང་མི་བྱའོ་ཞེས་གསུངས་ན། དེའི་ཚད་ཇི་ལྟ་བུ་ཞེ་ན། འདིར་རྒྱ་དཔེ་ལས་ལྷུང་བཟེད་གསུམ་སྟེ། ཆུང་ངུ་དང༌། འབྲིང་དང༌། ཆེན་པོའོ། ། ཞེས་གསུངས་ཀྱང་བོད་དཔེ་ལ་མེད་དོ་ཞེས་བུ་སྟོན་རིན་པོ་ཆེ་གསུང་ངོ༌། ། གསུམ་པོའི་ཚད་ནི་འདི་ལྟར། ཁའི་ཆའི་མཐའ་ཁོ་ན་ནས་ཐེ་བོའི་ལྟོ་གང་གི་ལྷག་མར་འབྲས་འཐུག་པོ་ཆེ་མ་ག་དྷའི་བྲེའུ་ཆུང་གང་བཙོས་པ། བྱེ་བྲག་སྲན་ཚོད་དམ།
སྤྱིར་བཏང་དུ་ཚོད་མ་སྟེ། བྱ་ན་དང་བཅས་པ་ཤོང་བ་དེ་ཆུང་ཚད། དེ་ཉིས་འགྱུར་དུ་ཤོང་བ་དེ་རབ་ཚད། དེ་གཉིས་ཀྱི་བར་མ་རྣམས་འབྲིང་ཚད་དུ་རིགས་པ་ཡིན་ནོ། ། འོ་ན་མ་ག་དྷའི་བྲེའུ་ཆུང་གི་ཚད་ཇི་ལྟ་བུ་ཞེ་ན། འདི་ལ་ལུགས་གཉིས་ཏེ། ཕུལ་ཚད་ཀྱི་སྒོ་ནས་རྩི་བ་དང༌། སྲང་ཚད་ཀྱི་སྒོ་ནས་རྩི་བའོ། ། དང་པོ་ནི། ཁྱོར་བ་ཉི་ཤུ་རྩ་གཅིག་ལ་བྲེ་གང་དུ་བྱེད་ཅིང༌།
དེ་ལ་ཕུལ་བདུན་དུ་རྩི་ཞིང༌། བདུན་ཕུལ་དོ་དང་ཁྱོར་བ་གང་ནི་མ་ག་དྷའི་བྲེའུ་ཆུང་གང་གི་ཚད་ཡིན་ཏེ། བམ་པོ་ལྔ་བཅུ་པ་དང་གཞི་འགྲེལ་ལས། ཡུལ་མ་ག་དྷའི་བྲེའུ་ཆུང་གང་ལ་བོད་ཀྱི་སྲང་ཚད་དུ་བརྩི་ན་སྲང་སུམ་ཅུ་རྩ་གཉིས་ཡོད་དོ། ། ཕུལ་ཚད་དུ་རྩི་ན་ནི། བདུན་ཕུལ་དོ་དང་ཁྱོར་གང་ཡོད་ཅེས་གསུངས་པས་སོ། ། དེ་ལྟ་མོད་ཀྱི་བོད་བྲེའི་ཚད་དེ་སླར་ཡང་བསྒྲུབ་པར་བྱ་དགོས་སོ། ། གཉིས་པ་ནི། ཉིད་ཀྱི་རྣམ་པར་བཤད་པ་ལས། ཡུལ་ཐ་དད་པའི་སྲང་གི་ཚད་འདྲེས་པའི་སྐྱོན་རྣམ་པར་བསལ་བའི་དོན་དུ།
མན་ངག་ལས་འབྱུང་བའི་ཚད་བརྗོད་པར་བྱ་སྟེ། མམ་ས་སེ་བ་བརྒྱད་ཅེས་བྱ། ། མམ་ས་བརྒྱད་ལ་ཞོ་གཅིག་འདོད། ། གསེར་ཞོ་གང་ལ་རབ་བརྗོད་དེ། ། གསེར་ཞོ་བརྒྱད་ལ་སྲང་གཅིག་གོ ། ཞེས་གསུངས་ཤིང༌། གཞི་འགྲེལ་དང་བམ་ལྔ་མཐུན་པར། མ་ག་དྷའི་སྲང་གཅིག་ལ་བོད་ཀྱི་སྲང་གཉིས་ཡོད་པར་བཤད་དོ། ། ལུང་དེ་དག་གི་དགོངས་པ་རྣམ་པར་བཞག་པ་ནི་འདི་ཡིན་ཏེ། སེ་བ་ཞེས་པ་ནི་འོལ་མ་སེའི་འབྲས་བུ་ཡིན་ལ།
དེའི་མིང་ནི་ཁ་བ་ཅན་ན་དམར་རུ་མགོ་ནག་ཅེས་གྲགས་ལ། དེ་ནི་བོང་ཚོད་ཆེ་ཆུང་གང་ཡིན་ཀྱང་ལྕིད་མཉམ་པོ་ཁོ་ན་ཡིན་པས་ཚད་ངེས་པའོ། ། མམ་ས་ཞེས་པ་ནི། སྐད་ཀྱི་ཟུར་ཉམས་པས་ཏེ་མཱ་ཥའོ། ། དེ་ཡང་བོད་སྐད་དུ་སྲན་མའོ། ། དེ་བརྒྱད་ལ་རྒྱ་གར་གྱི་ཞོ་གཅིག་ཡིན་པ་དེའི་ཚེ། སེ་བ་དྲུག་ཅུ་རེ་བཞིའོ། ། བོད་ཀྱི་ཞོ་གང་ནི་དེའི་ཕྱེད་ཡིན་པས་སེ་བ་སུམ་ཅུ་སོ་གཉིས་སོ། ། དིང་སང་ལག་ལེན་དུ་བྱེད་པའི་གསེར་འགུར་མོའི་ཞོ་གང་ནི། ཚད་འདི་ཁོ་ནར་ངེས་པ་ཡིན་ཏེ།
སེ་བ་ཉི་ཤུ་རྩ་བཞི་ལ་གསེར་བྱེས་པའི་ཞོ་གང་ངམ། ལྷ་སའི་ཞོ་གང་ཡིན་ལ། དེའི་སྟེང་དུ་སེ་བ་བརྒྱད་མནན་པས་འགུར་མོའི་ཞོ་གང་འབྱུང་བར་དིང་སང་དུ་མཐུན་ནང་དུ་གྲུབ་པའི་ཕྱིར། དེ་ལྟ་བུའི་གསེར་འགུར་མོའི་སྲང་སུམ་ཅུ་སོ་གཉིས་ཀྱི་ལྕིད་དང་མཉམ་པའི་འབྲས་སྐམ་པོ་དེའི་ཚད་ལ་མ་ག་དྷའི་བྲེའུ་ཆུང་གང་འབྱུང༌། གོང་དུ་བཤད་པའི་བོད་བྲེའི་ཚད་དེའི་དབང་དུ་བྱས་པའི་དྲུག་ཕུལ་དོའམ་བདུན་ཕུལ་དོ་དང་ཁྱོར་གང་འབྱུང༌། མིང་དེ་གསུམ་གང་བཏགས་ཀྱང་རུང་ཁྱོར་བ་ཚད་ལྡན་བདུན་འབྱུང༌། དེ་བཙོས་ན་གསུམ་འགྱུར་ཡིན་པས་ཁྱོར་བ་ཉི་ཤུ་རྩ་གཅིག ཚོད་མ་ནི་ཇི་ཙམ་གྱིས་འབྲས་ཆེན་སྤག་པར་ནུས་པ་ཞེས་གསུངས་ཀྱི། ཚད་གསལ་བར་མ་གསུངས་ཀྱང་ཚོད་མ་བཞི་ཆ་ཡིན་པར་གྲགས་པས་ཁྱོར་བ་བདུན། སྔ་མ་སྡོམ་པས་ཉི་ཤུ་རྩ་བརྒྱད།
དེའི་སྟེང་དུ་ཐེ་བོའི་ལྟོ་གང་གིས་སྟོང་པའི་ཆ་ལ་ཇི་ཙམ་ཡོད་པ་དེ་ལྷུང་བཟེད་ཆུང་ཚད་ཡིན། དེ་ཉིས་འགྱུར་དུ་ཤོང་བ་དེ་རབ་ཚད། དེ་གཉིས་ཀྱི་བར་རྣམས་འབྲིང་ཚད་དོ། ། སྟོང་པའི་ཆ་ལ་ཁ་ཅིག་དྲུག་ཕུལ་གང་ཡིན་ཞེས་གསུངས་ཞིང༌། ཁ་ཅིག་བྲེ་གང་གི་བཞི་གསུམ་ཡིན་ཞེས་གསུངས་ཞིང༌། དེ་གཉིས་ཀ་ཡང་ལྷུང་བཟེད་མཐའ་ཚད་ཀྱི། དབང་དུ་བྱས་པ་ཡིན་པས་གང་བདེ་དཔྱད་པར་བྱའོ། ། བུ་སྟོན་རིན་པོ་ཆེ་ནི། འབྲས་སྐམ་པོ་སྲང་སུམ་ཅུ་སོ་གཉིས་ལ་ཚོང་འདུས་འགུར་མོའི་གསེར་བྲེའི་བྲེ་གང་དང་གསུམ་གཉིས་འབྱུང༌། དེ་སུམ་འགྱུར་ཚོད་མ་དང༌།
སྟོང་པའི་ཆ་དང་བཅས་པ་ཐམས་ཅད་སྡོམ་པས། འགུར་མོའི་གསེར་བྲེ་བདུན་དང༌། ལྔ་ཕུལ་དོ་ཤོང་བ་དེ་ལྷུང་བཟེད་མཐའ་ཚད་ཡིན་གསུང་ངོ༌། ། དེ་ལྟར་གསུང་བ་དང་གོང་དུ་བཤད་མ་ཐག་པ་གཉིས་དོན་གཅིག་ལ་འདུ་བ་ཡིན་མོད། གོང་དུ་རྒྱས་པར་བཤད་པའི་གསེར་གྱི་སེ་བའི་གྲངས་ནས་བརྩི་ཚུལ་དེ་ངེས་པ་ཅན་ཡིན་པས། མངོན་སུམ་དུ་གཏན་ལ་ཕབ་པས་འཁྲུལ་པ་མེད་དོ། ། ངག་དོན་ནི། ལྷུང་བཟེད་ཀྱི་ཚད་ཆོས་ཅན། གསུམ་དུ་བཤད་པ་ཡིན་ཏེ། རབ་འབྲིང་ཐ་མ་གསུམ་གྱི་ཚད་ཅན་དུ་བཤད་པའི་ཕྱིར།
གཉིས་པ་བརྐྱང་བའི་ཚུལ་ནི། འགྲེང་བཞིན་དུ་ཞེས་སོགས་སོ། ། གསུམ་པ་བཅོས་ལེགས་བྱ་བའི་ཚུལ་ལ། གླན་པའི་ཚུལ་དང༌། བསྲེག་པའི་ཆོ་གའོ། ། དང་པོ་ནི། ལྷུང་བཟེད་གླན་པ་ལ་སོགས་སོ། ། གཉིས་པ་ནི། སྤྱོད་པ་ཉིད་ཡིན་ན་སོགས་སོ། ། གཉིས་པ་བར་ཆད་སྤངས་པ་ནི།
ལོ་ཚིགས་མི་ཤེས་ན་སོགས་སོ། ། ཐོབ་པ་མི་ཉམས་པར་བསྲུང་བའི་སྤྲོས་པ་ལ། གནས་དང་གནས་པའི་སྤྲོས་པ། ཞར་ལ་ནད་པ་སྐྱོང་བའི་སྤྲོས་པ། གནས་བརྟན་དང་ཕྱི་བཞིན་འབྲང་བའི་དགེ་སྦྱོང་གི་སྤྲོས་པ། སླར་ཡང་གནས་པའི་ཚུལ་ཁྲིམས་ཀྱི་སྤྲོས་པའོ། ། དང་པོ་ནི། གང་ན་གནས་མེད་པ་དེར་སོགས་སོ། ། གཉིས་པ་ནི་ལྷན་གཅིག་གནས་པ་དང་སོགས་སོ། ། གསུམ་པ་ནི།
དགེ་འདུན་འདུས་པ་སོགས་སོ། ། བཞི་པ་ནི། ཁྱིམ་དུ་མི་རྒོད་པ་དང་སོགས་སོ། ། ཐུན་མོང་མ་ཡིན་པ་མ་ཆོག་གི་ཁྱད་པར་ལ། མཐུན་རྐྱེན་ཚང་དགོས་པའི་ཁྱད་པར་དང༌། འགལ་རྐྱེན་སྤང་དགོས་པའི་ཁྱད་པར་རོ། ། དང་པོ་ལ། དངོས་གཞིའི་ཆོ་གའི་ཁྱད་པར། སྦྱོར་ཆོག་གི་ཁྱད་པར། འཇུག་ཆོག་གི་ཁྱད་པར་རོ། །
དང་པོ་ནི། དགེ་སློང་གི་གནས་སུ་ཞེས་སོགས་སོ། ། གཉིས་པ་ནི་བར་ཆད་དྲི་བ་ཞེས་སོགས་སོ། ། གསུམ་པ་ནི་གནས་རྣམས་ཞེས་སོགས་སོ། ། གཉིས་པ་ནི། བཀོལ་པ་སོགས་སོ། ། སྐབས་འདིར་དཀའ་བའི་གནས་ནི། མ་ཆོག་ལ་བརྟེན་ནས་བུད་མེད་བསྙེན་པར་རྫོགས་པ་བྱེད་པའི་ཚེ། མཁན་མོ་ནི་གསུམ་སྟེ། རབ་བྱུང་གི་དང༌།
དགེ་སློབ་མའི་དང༌།

བསྙེན་པར་རྫོགས་པའི་འོ། ། ལས་བྱེད་པའི་སློབ་དཔོན་ནི་བཞི་སྟེ། དགེ་ཚུལ་མའི་དང༌། དགེ་སློབ་མའི་དང༌། ཚངས་སྤྱོད་ཉེར་གནས་ཀྱི་དང༌། བསྙེན་པར་རྫོགས་པའི་འོ། ། དེ་ལ་གསུམ་ནི་དགེ་སློང་མ་ཡིན་ལ། བསྙེན་རྫོགས་ཀྱི་ལས་བྱེད་པ་ནི་དགེ་སློང་ཕའོ། ། འདིར་ཡང་བསྙེན་རྫོགས་ཀྱི་སྡོམ་པ་ནི། དགེ་སློང་གི་དགེ་འདུན་ཁོ་ན་ལས་ངེས་པར་སྐྱེ་དགོས་པ་ཡིན་ཏེ། ཇི་སྐད་དུ།
དགེ་སློང་རྣམས་ལས་འདི་བསྙེན་རྫོགས་ཞེས་དགེ་སློང་གི་དགེ་འདུན་ལས་མ་རྫོགས་ན་ལྕི་བའི་ཆོས་འདས་སུ་གསུངས་པའི་ཕྱིར་དང༌། ལུང་དང་འགྲེལ་ཆེན་ལས། དགེ་སློང་མའི་ཚོགས་བསོག་པ་ནི་ཚུལ་དང་མཐུན་པ་ཙམ་དུ་ཟད་པར་གསུངས་པའི་ཕྱིར་དང༌། ཕ་ཆོག་རྐྱང་པ་ལ་བརྟེན་ནས་བུད་མེད་བསྙེན་པར་རྫོགས་སུ་རུང་བར་ལུང་ཞུ་བ་ལས་གསུངས་པ་བཞིན་དུ། མདོ་རྩ་བར་གཏན་ལ་ཕབ་པའི་ཕྱིར། ཡང་བར་ཆད་དྲི་བ་ནི་བཞི་སྟེ། དང་པོ་རབ་བྱུང་གི་ཚེ་དང༌། གསང་སྟོན་གྱི་ཚེ་དང༌། ཚངས་སྤྱོད་ཉེར་གནས་ཀྱི་ཚེ་དང༌། བསྙེན་རྫོགས་ཀྱི་ཚེའོ། །
འོ་ན་ཕ་ཆོག་ལ་བརྟེན་ནས་དགེ་སློང་མའི་སྡོམ་པ་སྐྱེ་ན། ཇི་སྐད་དུ། ཚངས་པར་སྤྱོད་པ་ལ་ཉེ་བར་གནས་པའི་སྡོམ་པ་མ་ཐོབ་པར་བསྙེན་པར་རྫོགས་པར་མི་འགྱུར་རོ། ། ཞེས་གསུངས་པ་དང་ཇི་ལྟར་མི་འགལ་ཅེ་ན། དེ་ལྟར་བཤད་པ་དེ་ནི་མ་ཆོག་ལ་བརྟེན་པ་ཁོ་ནའི་དབང་དུ་བྱས་ཀྱི། ཕ་ཆོག་ལ་བརྟེན་ནས་བུད་མེད་བསྙེན་པར་རྫོགས་པ་ལ་དེ་མི་དགོས་ཏེ། དགེ་སློབ་མ་བཞིན་ནོ། ། གཞན་དུ་ན། དགེ་སློང་ཕ་མར་མཚན་གྱུར་པའི་དུས་ཀྱི་མའི་སྡོམ་པ་མེད་པར་འགྱུར་སྟེ། དེའི་ཚེ་ཚངས་སྤྱོད་ཉེར་གནས་ཀྱི་སྡོམ་པ་སྔོན་དུ་མ་སོང་བའི་ཕྱིར།
འདིར་བུ་སྟོན་རིན་པོ་ཆེའི་ཞལ་ནས། དགེ་སློབ་མའི་སྡོམ་པ་ནི། སོ་སོར་ཐར་པའི་སྡོམ་པ་མཚན་ཉིད་པར་ཁས་ལེན་དགོས་ཏེ། གཞན་དུ་ན་སོ་ཐར་རིགས་བརྒྱད་མི་ཚང་བར་འགྱུར་བའི་ཕྱིར་དང༌། དགེ་ཚུལ་གྱི་སྡོམ་པ་དང་རྫས་གཅིག་མ་ཡིན་པར་ཐལ་བར་འགྱུར་བའི་ཕྱིར་ཞེས་གསུངས་སོ། ། དེ་ཡང་རིགས་པ་མ་ཡིན་ཏེ། ཇི་སྲིད་འཚོ་བའི་སྡོམ་པར་ཐལ་བ་དང༌། མཚན་གྱུར་པས་མི་གཏོང་བར་ཐལ་བ་དང༌། སོ་ཐར་སྡོམ་པའི་གཏོང་རྒྱུར་བཤད་པ་རྣམས་མ་བྱུང་ན་མི་གཏོང་བར་ཐལ་བ་དང༌། བུད་མེད་ལ་སོ་ཐར་གྱི་སྡོམ་པའི་རིས་གཅིག་ཉིད་ལན་དུ་མར་སྐྱེ་བར་ཐལ་བ་དང༌།
དགེ་སློབ་མའི་སྡོམ་པ་ལེན་པའི་ཆོ་གས་ཐོབ་པའི་སྡོམ་པའི་རྩ་བ་ཡོད་པར་ཐལ་ལོ། ། འདོད་པར་ནུས་པ་མ་ཡིན་ཏེ། རིམ་པ་བཞིན་ལོ་གཉིས་ཀྱི་ངེས་པ་ཅན་དུ་བཤད་པའི་ཕྱིར་དང༌། དགེ་སློབ་ཕ་མི་སྲིད་པའི་ཕྱིར་དང༌། འཁྲིག་པ་བརྟེན་པར་ཁས་ལེན་པ་ཙམ་གྱིས་གཏོང་བར་བཤད་ཅིང༌། དེ་སླར་ཡང་བླངས་པས་སྐྱེ་བར་བཤད་པའི་ཕྱིར་དང༌། དགེ་སློབ་མའི་སྡོམ་པ་བླངས་པའི་དུས་སུ་རྩ་བ་བཞི་པོ་གང་ཡང་བླངས་པ་མེད་པའི་ཕྱིར། དེས་ན་འདི་ནི་བར་མ་མཚན་ཉིད་པ་དང༌། སྡོམ་པ་བཏགས་པ་བའོ། ། གཞན་དུ་ན།
ཇི་སྲིད་འཚོ་བའི་སྡོམ་པ་དང༌། ཉིན་ཞག་གཅིག་པའི་སྡོམ་པ་གཉིས་ལས་གང་ཡིན། དང་པོ་ལྟར་ན་མཚན་གྱུར་ཐེངས་གཅིག་ཁོ་ནས་གཏོང་བ་མ་ཡིན་པར་འགྱུར་ལ། གཉིས་པ་ལྟར་ན། བསྙེན་གནས་ཀྱི་སྡོམ་པར་ཧ་ཅང་ཐལ་ལོ། ། གཞན་ཡང་ཁྱེད་ཀྱི་ཚངས་སྤྱོད་ཉེར་གནས་ཀྱང་སྡོམ་པ་མཚན་ཉིད་པར་ཁས་བླངས་དགོས་པར་འགྱུར་ལ། དེ་ལྟ་ན་རིས་བརྒྱད་ཀྱི་གྲངས་ངེས་ཀྱང་འཇིག་གོ ། འོན་ཀྱང་ཁོ་བོ་ཅག་ལྟར་ན། འདི་ནི་སྡོམ་པ་མཚན་ཉིད་པར་ཁས་བླངས་དགོས་པ་འདྲ་སྟེ་སྡོམ་པ་འདི་སྟེར་བ་ཁོ་ནའི་ཆེད་དུ་བར་ཆད་ལོགས་སུ་དྲི་དགོས་པར་གསུངས་པའི་ཕྱིར། འོ་ན་འདི་ལ་སྡོམ་པའི་རྩ་བ་གང་ཡོད་ཅེ་ན།
འདུལ་བ་ལས་བྱུང་བའི་སྡོམ་པའི་རྩ་བ་ནི་བཞི་པོ་ཁོ་ནར་ངེས་པས་དེ་ཉིད་དོ། ། འོ་ན་སྔ་མ་ལ་ཡང་མཚུངས་སོ་ཞེ་ན། མི་མཚུངས་ཏེ། སྔ་མའི་བསླབ་པ་བརྗོད་པའི་དུས་སུ་བཅུ་གཉིས་པོ་ཁོ་ན་བཤད་ཀྱི། གཞན་མ་བཤད་པའི་ཕྱིར་རོ། ། འདིར་ལྕི་བའི་ཆོས་བརྒྱད་ཀྱི་རྣམ་པར་བཞག་པ་ནི། དགེ་སློང་རྣམས་ལས་བསྙེན་པར་རྫོགས་པ་གསོལ་བ་དང༌། ཟླ་བ་ཕྱེད་ཕྱེད་ཅིང་གདམས་ངག་བཙལ་བ་དང༌། དགེ་སློང་མེད་པའི་གནས་སུ་དབྱར་གནས་པ་ཁས་མི་བླངས་པ་དང༌། དགེ་སློང་ལ་ཚུལ་ཁྲིམས་ཉམས་པས་མི་གླེང་བ་དང༌།
དགེ་སློང་ལ་ཇི་ལྟར་ཡང་མི་སྤྱོ་བ་དང༌། དགེ་སློང་གསར་བུ་ལ་ཕྱག་བྱ་བ་དང༌། གཉིས་ཀའི་དགེ་འདུན་ལ་མགུ་བ་སྤྱད་པ་དང༌། གཉིས་ཀའི་དགེ་འདུན་ལས་དགག་དབྱེ་བྱ་བ་སྟེ་བརྒྱད་དོ། ། མ་རྣམས་ལས་དགེ་སློང་གི་དགེ་འདུན་ལ་གསོ་སྦྱོང་མི་བྱེད་པ་ཡང་ལྕི་བའི་ཆོས་འདས་སུ་བཤད་མོད། སྔ་མ་དགག་དབྱེ་མི་བྱེད་པའི་ནང་དུ་འདུས་པའམ། དགེ་འདུན་ལས་མཐུན་པ་ཐོབ་པ་ཙམ་གྱིས་ཉེས་པ་དེ་ཁེགས་པས་འདིར་མ་འགྲངས་སོ། ། གསུམ་པ་ལུང་ཞུ་བ་ནས་འབྱུང་བ་དོགས་གཅོད་ཀྱི་ཚུལ་གྱིས་བཤད་པ་ལ། སྡོམ་པ་སྐྱེ་བ་དང༌། མི་སྐྱེ་བའི་ཁྱད་པར་མང་པོ་བསྟན།
བར་ཆད་ཀྱི་མཚོན་དོན་དང་མཚན་ཉིད་རྒྱས་པར་བཤད། བུད་མེད་བསྙེན་པར་རྫོགས་པའི་གནས་ཀྱི་ཁྱད་པར་བཤད། འགལ་རྐྱེན་གྱིས་མི་སྐྱེ་བའི་ས་མཚམས་བསྟན་པའོ། ། དང་པོ་ནི། མི་མ་ཡིན་པ་སོགས་སོ། ། གཉིས་པ་ནི། སྐྱེས་པ་འདྲ་བའི་སོགས་སོ། ། གསུམ་པ་ནི། བུད་མེད་བསླབ་པ་ཕུལ་ནས་སྐྱེས་པ་ཉིད་དུ་གྱུར་པ་ཞེས་སོགས་སོ། ། བཞི་པ་ནི།
སྐྱེ་བའི་ཚེ་ཞེས་སོགས་ཏེ། འདིར་སྡོམ་པ་སྐྱེ་བའི་ཚེ་ཞེས་པ་ནི་གཉིས་ཏེ། སྐྱེ་བ་ལ་མངོན་དུ་ཕྱོགས་པ་དང༌། སྐྱེ་བཞིན་པ་གཉིས། དང་པོ་ནི། དངོས་རྒྱུ་ནུས་པ་ཐོགས་མེད་ཀྱི་གནས་སྐབས་ལ་བྱ་ལ། གཉིས་པ་ནི། སྡོམ་པ་སྐྱེ་བ་ལ་སྐད་ཅིག་མ་དུ་མས་ཆོད་པའི་གནས་སྐབས་ལ་བྱ་བ་ཡིན་ནོ། ། དེ་ལྟར་ན་བསྙེན་པར་རྫོགས་འདོད་ཀྱི་བསྒྲུབ་བྱ་ཆོས་ཅན། སྡོམ་པ་སྐྱེ་བཞིན་པ་སྐྱེ་བའི་ཚེ་ཉིད་ན་ལེན་སེམས་ལོག་པ་ལྟ་བུའི་དགོས་ཕྱིར་ཕུལ་ལམ།
མཚན་གཉིས་ཅིག་ཅར་དུ་བྱུང་བའི་སྒོ་ནས་རྟེན་ཉམས་ན། སྡོམ་པ་མི་སྐྱེ་བ་ཡིན་ཏེ། དེ་སྐྱེ་བའི་མཐུན་རྐྱེན་མ་ཚང་བའམ། སྐྱེ་བའི་བར་ཆད་མངོན་དུ་གྱུར་པ་གང་རུང་ཡིན་པའི་ཕྱིར། དང་པོ་སྐྱེ་བ་ལ་མངོན་ཕྱོགས་པ་ཞེས་བཤད་པ་དེ་ལ་ནི། འདི་སྲིད་པ་ཡིན་ཏེ། དེ་ལ་ནི་གང་གིས་ཀྱང་གེགས་བྱ་བར་མི་ནུས་པའི་ཕྱིར། ཇི་སྐད་དུ། མ་ཚང་མེད་རྒྱུ་དེ་ལ་ནི། ། འབྲས་བུ་གང་གིས་ཟློག་པར་བྱེད། །
ཅེས་གསུངས་པ་ལྟར་རོ། ། དེ་དག་གིས་ནི་སློབ་པ་པོ་སྡོམ་པ་མ་ཐོབ་པར་བྱེད་པའི་རྟེན་གྱི་གང་ཟག་ལུང་གཞི་ནས་འབྱུང་བ་དེ་ལེགས་པར་བཤད་ཟིན་པ་ཡིན་ནོ། ། གཉིས་པ་ཐོབ་ཟིན་མ་གཏང་བའི་རྟེན་གྱི་གང་ཟག་ལུང་རྣམ་འབྱེད་ཀྱི་སྐབས་ནས་འབྱུང་བ་དེ་འཆད་པ་ནི། བསླབ་པ་འབུལ་ཆོག་གི་གཞུང་རྣམས་ཏེ། འདི་ལ་དགོས་པའི་དོན། བསྡུས་པའི་དོན། ཚིག་གི་དོན་ནོ། ། དང་པོ་ནི། སྐབས་འདིར་བསླབ་པ་འབུལ་ཆོག་བཤད་པ་ཆོས་ཅན། དགོས་པ་ཡོད་དེ།
འཆད་པར་འགྱུར་བའི་ལྟུང་བ་སྡེ་ལྔ་བསྐྱེད་པའི་རྟེན་དང༌། ཉམས་སུ་བླངས་བྱ་འཇུག་པའི་ཚུལ་ཁྲིམས་སློབ་པའི་རྟེན་དེ་ཡིན་ན་བསྙེན་རྫོགས་ཀྱི་སྡོམ་པ་སྔར་བཤད་པའི་ཆོ་གས་ཐོབ་ཅིང༌། འདིར་འཆད་པའི་ཆོ་གས་མ་གཏོང་བ་གཅིག་དགོས་སོ། ། ཞེས་ཤེས་པར་བྱ་བའི་ཆེད་ཡིན་པའི་ཕྱིར། བསླབ་པ་ཕུལ་བའི་ཡང་དགོས་པ་ནི། ཇི་སྐད་དུ། དགེ་སློང་ལ་རབ་ཏུ་གཅེས་པའི་མདོ་ལས། གང་ཞིག་བསླབ་པ་ལ་མི་གནས་པ། ། བདེ་གཤེགས་རྒྱལ་མཚན་འཆང་བ་བས། ། བསླབ་ལ་མི་གནས་སྐད་ཅིག་ལ། །
གཟུགས་པོར་ཁྱིམ་པར་གནས་པ་བཟང༌། ། ཅེས་གསུངས་པ་ལྟར་རང་གི་རྒྱུད་གསོར་མི་རུང་དུ་མི་འགྱུར་ཞིང༌། སྔར་བསླབ་པ་བསྲུངས་པའི་ཕན་ཡོན་ཐོབ་པའོ། ། གཉིས་པ་བསྡུས་པའི་དོན་ནི། འདིར་སྡོམ་པ་གཏང་བ་ལ་གཉིས་ཏེ། ཕུལ་བ་དང༌། ཉམས་པའོ། ། འདི་ལ་མུ་བཞི་སྟེ། ཕུལ་ལ་མ་ཉམས་པའི་མུ། ཉམས་ལ་མ་ཕུལ་བ།
གཉིས་ཀ་ཡིན་པ་དང་གསུམ་ལ་སྡོམ་པ་མེད་དོ། ། གཉིས་ཀ་མ་ཡིན་པ་ནི། ཕམ་པ་འཆབ་བཅས་བྱུང་བ་ལྟ་བུའོ། ། གསུམ་པ་ཚིག་གི་དོན་ལ། བསླབ་པ་འབུལ་བའི་ཆོ་ག་མདོ་ཉིད་ཀྱིས་བསྟན་པ་དང༌། ཉམས་པར་བྱེད་པའི་ཆོ་ག་ལུང་གིས་ཁ་བསྐང་བའོ། ། དང་པོ་ལ། འབུལ་བྱེད་ཀྱི་ཀུན་སློང་གི་ཁྱད་པར། འབུལ་བྱ་ཡུལ་གྱི་ཁྱད་པར། འབུལ་ཚུལ་ཆོ་གའི་ཁྱད་པར་རོ། །
གསུམ་པ་ལ། བསླབ་པ་རང་གི་ངོ་བོ་འབུལ་བ། རྩ་བ་དཀོན་མཆོག་གསུམ་འབུལ་བ། རྒྱུ་སྡེ་སྣོད་གསུམ་འབུལ་བ། སྦྱོར་བྱེད་མཁན་སློབ་འབུལ་བ། གང་དུ་སློབ་པའི་གནས་སམ་རྟེན་འབུལ་བ། སློབ་པའི་གྲོགས་ཁྱད་པར་ཅན་རྣམས་འབུལ་བ་རྣམས་ནི་གཞུང་དང་སྦྱོར། གཉིས་པ་ནི། ཇི་སྐད་དུ་ལུང་ལས། ཚེ་དང་ལྡན་པ་མཁྱེན་པར་མཛོད་ཅིག
ཚངས་པར་སྤྱོད་པ་སྤྱད་དཀའོ། ། རབ་ཏུ་དབེན་པ་བྱ་དཀའོ། ། གཅིག་པུ་ཉིད་ལ་མངོན་པར་དགའ་བ་དཀའོ། ། གནས་མལ་དགོན་པ་དང༌། ནགས་ཁྲོད་དང༌། རི་དྲུང་དང༌། བས་མཐའ་དག་ཏུ་གནས་པ་ཁོང་དུ་ཆུད་པ་དཀའོ། ། གཅིག་པུ་དགོན་པར་གནས་པ་སྡུག་བསྔལ་ལོ། ། ཕ་མ་དང༌། ཕུ་ནུ་དང་སྲིང་མོ་དྲན་ནོ། །
བདག་བཟོ་དག་སློབ་དུ་ཆུག་ཤིག བདག་གི་ལས་ཀྱི་མཐའ་དག་ཚོལ་ཤིག བདག་ཁྱིམ་བཟང་པོ་དག་ཏུ་གཏོད་ཅིག་ཅེས་བརྗོད་པ་ལྟ་བུའོ། ། འདི་དང་སྔ་མ་གཉིས་ཀ་ལ་སྡོམ་པ་གཏོང་འདོད་ཀྱི་བསམ་པ་དགོས་ཏེ། དེ་མེད་ན་ཉེས་པ་གཞན་དུ་འགྱུར་གྱི། སྡོམ་པ་མི་གཏོང་ངོ༌། ། གཉིས་པ་གང་ཟག་དེའི་བསླབ་བྱ་ལ། སྤང་བྱ་བཟློག་པའི་ཚུལ་ཁྲིམས། ཉམས་སུ་བླང་བྱ་འཇུག་པའི་ཚུལ་ཁྲིམས་སོ། ། དང་པོ་ལ་ཐུན་མོང་བ་དགེ་སློང་ཕའི་རྣམ་འབྱེད།
ཐུན་མོང་མ་ཡིན་པ་དགེ་སློང་མའི་རྣམ་འབྱེད། དེ་གཉིས་ཀའི་སྤྱིའི་རྣམ་གཞག ཞུ་བ་སྤྱིར་བསྟན་པ་དང་གསུམ་མོ། ། དང་པོ་ལ། སྤྱིའི་དོན་དང༌། གཞུང་གི་དོན་ནོ། ། དང་པོ་ལ་བསླབ་པ་བཅས་པའི་ཕན་ཡོན་དང༌། ཕན་ཡོན་ཅན་གྱི་བསླབ་པའི་དབྱེ་བ་བཤད་པའོ། ། དང་པོ་ནི། རང་རེའི་སྟོན་པ་ཐུགས་རྗེ་ཆེན་པོ་དང་ལྡན་པ་དེས་ཕན་ཡོན་རྣམ་པ་བཅུ་གཟིགས་ནས་བསླབ་པའི་གཞི་འཆའ་བ་མཛད་པ་ཡིན་ནོ། །
ཇི་སྐད་དུ། དགེ་འདུན་བསྡུ་བར་བྱ་བའི་ཕྱིར་དང༌། ལེགས་པར་བསྡུས་པའི་ཕྱིར་དང༌། ཅི་བདེར་གནས་པར་བྱ་བའི་ཕྱིར་དང༌། མ་དད་པ་རྣམས་དྭང་བར་བྱ་བའི་ཕྱིར་དང༌། དད་པ་རྣམས་ཕྱིར་ཞིང་སྤེལ་བའི་ཕྱིར་དང༌། གནོང་མི་ཁུར་བའི་གང་ཟག་ཚར་བཅོད་པའི་ཕྱིར་དང༌། ངོ་ཚ་ཤེས་པ་རྣམས་བདེ་བར་གནས་པའི་ཕྱིར་དང༌། ཚེ་འདིའི་ཟག་པ་རྣམས་སྡོམ་པའི་ཕྱིར་དང༌། ཚེ་ཕྱི་མའི་ཟག་པ་རྣམས་བཞོམ་པའི་ཕྱིར་དང༌།
ངའི་ཚངས་པར་སྤྱོད་པ་ཡུན་རིང་དུ་གནས་པར་བྱ་བའི་ཕྱིར་དང༌། ཚངས་པར་སྤྱོད་པ་ལ་འཇུག་པ་རྣམས་བདེ་བར་འཇུག་པར་འགྱུར་བའི་ཕྱིར་ན། སྐྱེ་བོ་མང་པོ་ལ་ཕན་པ་དང་བསྟན་པ་ཡུན་རིང་དུ་གནས་པའི་ཕྱིར་བསླབ་པའི་གཞི་བཅའ་བར་མཛད་དོ་ཞེས་གསུངས་པས་སོ། ། དེ་ཡང་དང་པོ་ནི་རབ་བྱུང་གི་གཞིས་སྟོན་ནོ། ། གཉིས་པ་ནི་རྣམ་འབྱེད་རྣམ་པ་གཉིས་ཀྱིས་སྟོན་ནོ། ། གསུམ་པ་བདེ་བར་གནས་པའི་ཕྱིར། ཞེས་པ་ནི་མདོར་བསྟན་པ་ཡིན་ལ། དེའི་འོག་ནས་གཉིས་ནི་གོས་གཞི། སྨན་གཞི། གནས་མལ་གྱི་གཞི་གསུམ་གྱིས་སྟོན་ནོ། །
གནོང་མི་བཀུར་བ་ཚར་གཅོད་པ་ནི་ནན་ཐུར་དང༌། ལས་དང་འཁོར་ལོ་བྱེ་བ་དང༌། རྩོད་པའི་གཞི་རྣམས་ཀྱིས་སྟོན་ནོ། ། དེ་ནས་གཅིག་ནི། སྤོ་བ་བཤགས་པའི་ཕྱིར་བཅོས་དང༌། དུས་འབྱུང་བཞི་དང༌། ས་གཞན་བཞི་དང༌། ཡོངས་སྦྱངས་ཀྱི་བཞི་རྣམས་ཀྱིས་སྟོན་ནོ། ། ཚེ་འདིའི་ཟག་པ་རྣམས་སྡོམ་པ་ནི། གསོ་སྦྱོང་དང༌།
དབྱར་དང༌། དགག་དབྱེའི་གཞི་གསུམ་གྱིས་སྟོན་ནོ། ། དེའི་ལྷག་མ་རྣམས་ནི་ཐམས་ཅད་ཀྱི་ཆ་མཉམ་པར་སྟོན་ནོ། ། གཉིས་པ་ཕན་ཡོན་དེ་དང་ལྡན་པའི་བཅས་པ་རང་གི་ངོ་བོ་ནི། སྟོན་པའི་གསུང་གི་མཚམས་རྣམ་པར་བཞག་པ་ཡིན་ལ། དེ་ལས་འགལ་བར་བྱས་པ་ནི་ལྟུང་བའོ། ། དེ་ལ་མཚན་ཉིད། མཚན་གཞིའི་དབྱེ་བ། རྣམ་གཞག་གཏན་ལ་ཕབ་པ་དང་གསུམ། དང་པོ་ནི།
རབ་ཏུ་བྱུང་བའི་སྡོམ་པ་ཐོབ་ལ་གསེ་རུང་དང་ལྡན་པའི་རྟེན་ཅན་གྱིས་བཅས་པ་དང་འགལ་བར་བྱས་པའི་ཉེས་པའོ། ། འཆལ་བའི་ཚུལ་ཁྲིམས་ལ་ལྟུང་བས་ཁྱབ་པ་མ་ཡིན་ཏེ། དེ་ནི་སྤྱིར་བཅས་པའི་རྟེན་ཅན་མ་ཡིན་པ་དང༌། བྱེ་བྲག་སྡོམ་མིན་ཅན་ལ་ཡང་ཡོད་པའི་ཕྱིར་རོ། ། སྡོམ་ལྡན་ཡིན་ཀྱང་དགེ་བསྙེན་རྣམས་ལ་ལྟུང་བའི་རྣམ་བཞག་ཡོད་པ་མ་ཡིན་ཏེ། ཇི་སྐད་དུ། ཁྱིམ་པ་རྣམས་ལ་ནི་བསོད་ནམས་མ་ཡིན་པ་མང་ངོ་ཞེས་གསུངས་པའི་ཕྱིར། དགེ་ཚུལ་ལ་དེའི་རྣམ་པར་བཞག་པ་ཡོད་ཀྱང་ཉེས་བཅས་ཀྱི་མིང་ཅན་ལས་གཞན་གྱི་རྣམ་པར་བཞག་པ་མ་མཛད་དེ། ཇི་སྐད་དུ། འོད་ལྡན་ལས།
དགེ་ཚུལ་གྱི་ལྟུང་བ་ནི་རྣམ་པ་ཐམས་ཅད་དུ་ཉེས་བྱས་ཁོ་ནར་ཟད་དོ་ཞེས་གསུངས་པས་སོ། ། དེ་ལའང་གསུམ་ཏེ། ཕམ་འདྲའི་དང༌། བཤགས་བྱའི་དང༌། ཡིད་ཀྱི་བསྡམ་བྱའི་ཉེས་བྱས་རྣམས་སོ། ། དང་པོ་ལའང་འཆབ་བཅས་དང༌། འཆབ་མེད་ཀྱི་དབྱེ་བས་གཉིས་ལས། དང་པོ་ལ་དག་བྱེད་མ་གསུངས་ལ། གཉིས་པའི་དག་བྱེད་དུ་དགེ་འདུན་གྱིས་བསླབ་པ་བྱིན་ནས་སྤྱོད་དགོས་པར་གསུངས་སོ། ། གཉིས་པ་དབྱེ་བ་ལ།
སྡེ་ཚན་གྱི་སྒོ་ནས་དབྱེ་བ། ངོ་བོའི་སྒོ་ནས་དབྱེ་བ། ཀུན་སློང་གི་སྒོ་ནས་དབྱེ་བའོ། ། དང་པོ་ནི། དགེ་སློང་ཕ་མའི་ལྟུང་བ་ནི་རིགས་ལྔ་སྟེ། ཕམ་པ་དང༌། དགེ་འདུན་ལྷག་མ་དང༌། ལྟུང་བྱེད་དང༌། སོ་སོར་བཤགས་པར་བྱ་བ་དང༌། ཉེས་བྱས་རྣམས་སོ། །
སྦོམ་པོ་ནི་ཕམ་ལྷག་གང་རུང་གི་སྡེ་ཚན་དུ་གཏོགས་ལ། སྦྱོར་བའི་ཉེས་བྱས་རྣམས་ཀྱང་རང་རང་གི་སྡེ་ཚན་དུ་གཏོགས་ལ། ལྟུང་བ་སྡེ་ལྔའི་སྐབས་དང་མ་འབྲེལ་བའི་ཉེས་བྱས་རྣམས་ཀྱང་ཉེས་བྱས་ཀྱི་སྡེ་ཚན་ལས་གཞན་མ་ཡིན་ནོ། ། སྡེ་ཚན་ལྔ་པོའི་ཁྱད་པར་ཡང་ཀུན་སློང་གི་སྒོ་ནས་འབྱེད་དགོས་པ་ཡིན་ཏེ། དཔེར་ན་རེག་པ་དང་འཁྲིག་ཚིག་སྨྲ་བ་ལྟ་བུ་ཕམ་པ་དང་པོའི་ཀུན་སློང་གིས་བསླང་ན་དེའི་སྦྱོར་བར་འགྱུར་ལ། དེས་མ་སླང་ན་ལྷག་མར་འགྱུར་བ་བཞིན་ནོ། ། དེ་སྐད་དུ་ཡང༌། དེའི་ཆ་ནི་དེར་གཏོགས་སོ། ། ཞེས་གསུངས་སོ། ། སོ་སོའི་མཚན་ཉིད་ནི།
བསྙེན་པར་རྫོགས་པའི་རྒྱུད་ཀྱི་བཅས་པ་དང་འགལ་བའི་ལྟུང་བ་གང་ཞིག རང་གི་དག་བྱེད་བསླབ་པ་བྱིན་ནས་སྤྱོད་པའི་རིགས་ཡིན་པའོ། ། དབྱེ་ན་འཆབ་བཅས་དང༌། འཆབ་མེད་གཉིས། དང་པོའི་མཚན་ཉིད། ཕམ་པ་གང་ཞིག རྟེན་དེ་ལ་རང་རྒྱུད་གསོར་མི་རུང་དུ་བྱས་པའོ། ། དབྱེ་ན་དགེ་སློང་ཕ་མའི་དབྱེ་བས་གཉིས་ལས། ཕའི་འཆབ་བཅས་ནི་ཚེ་དེ་ལ་སོར་ཆུད་པ་མི་སྲིད་ཅིང༌། མའི་འཆབ་བཅས་མཚན་གྱུར་པའི་དབང་གིས་སོར་ཆུད་པ་ཡོད་དེ།
དཔེར་ན་རེག་ཕམ་འཆབ་བཅས་ལྡན་བཞིན་པའི་དགེ་སློང་མ་མཚན་གྱུར་པ་ན། དེའི་འཆབ་ཉེས་དག་པ་ཡིན་ཏེ། ཇི་སྐད་དུ། དེ་ལ་ཉེས་པ་བཅབས་པ་མ་ཡིན་པ་མ་ཡིན་ནོ། ། ཞེས་གསུངས་པའི་ཕྱིར། འཆབ་མེད་དེ་ཡང་རེག་པའི་སྦོམ་པོར་གནས་གྱུར་པ་ཡིན་ཏེ། ཇི་སྐད་དུ། བྱས་པ་ནི་རང་གི་ཉིད་དོ་ཞེས་གསུངས་པས་སོ། ། མདོར་ན་ཐུན་མོང་མ་ཡིན་པའི་ཕམ་པའི་མཚན་ཉིད། ཕམ་པའི་མིང་ཅན་གྱི་ལྟུང་བ་གང་ཞིག
དགེ་སློང་ཕའི་རྟེན་ལ་ཕམ་པར་མ་བཅས་པའོ། ། ཕམ་པའི་ངོ་བོ་ནི། བྱེ་སྨྲ་ལྟར་ན་རིག་བྱེད་མ་ཡིན་པའི་གཟུགས་སུ་ངེས་ལ། དེའི་སྦྱོར་བའི་ལྟུང་བ་ལ་ནི་རིག་བྱེད་ཀྱི་གཟུགས་ཀྱང་སྲིད་དོ། ། གཉིས་པ་དགེ་འདུན་ལྷག་མའི་མཚན་ཉིད། དེའི་རྒྱུད་ཀྱི་བཅས་པ་དང་འགལ་བའི་ལྟུང་བ་གང་ཞིག ལྷག་མའི་མིང་གི་ཕྱིར་བཅོས་བྱས་ན་འདག་དུ་རུང་བའོ། ། དབྱེ་ན། ཐུན་མོང་བ་དང༌། ཐུན་མོང་མ་ཡིན་པའོ། །
མཚན་ཉིད་ནི། དེ་གང་ཞིག་ཕ་མ་གཉིས་ཀའི་རྟེན་ལ་ལྷག་མར་བཅས་པ། ཞེས་དང༌། དེ་གང་ཞིག ཕའི་རྟེན་ལ་ལྷག་མར་མ་བཅས་པ་ཞེས་དང༌། དེ་གང་ཞིག་མའི་རྟེན་ལ་ལྷག་མར་མ་བཅས་པ་ཞེས་སོ་སོར་སྦྱོར། དབྱེ་ན་ཕ་ལ་བཅུ་གསུམ་དང༌། མ་ལ་ཉི་ཤུའོ། ། ཡང་དེ་གང་ཞིག་ལྟུང་བྱེད་ཀྱི་མིང་རིགས་ཀྱིས་ཕྱིར་བཅོས་བྱས་པས་དག་ཏུ་རུང་བ་དེ། ལྟུང་བྱེད་ཀྱི་མཚན་ཉིད།
དབྱེ་ན་སྤང་བ་ལྟུང་བྱེད་དང༌། ལྟུང་བྱེད་འབའ་ཞིག་པའོ། ། དང་པོའི་མཚན་ཉིད། དེ་གང་ཞིག་དེའི་མིང་གིས་ཕྱིར་བཅོས་བྱས་ན་དག་ཏུ་རུང་བའོ། ། དབྱེ་ན། ཐུན་མོང་བ་བཅུ་དགུ། དགེ་སློང་མ་ལ་ཐུན་མོང་མ་ཡིན་པ་བཅུ་བཞིའོ། ། གཉིས་པའི་མཚན་ཉིད་ནི། ཡང་དེ་གང་ཞིག ལྟུང་བྱེད་འབའ་ཞིག་པའི་མིང་གི་དེ་བྱས་ན་དེར་རུང་བའོ། །
དབྱེ་ན་ཐུན་མོང་བ་བདུན་ཅུ་རྩ་གཉིས། དགེ་སློང་མ་ལ་ཐུན་མོང་མ་ཡིན་པ་བརྒྱ་དང་བཅོ་བརྒྱད་དོ། ། སྡེ་ཚན་བཞི་པ་སོར་བཤགས་ཀྱི་མཚན་ཉིད། དེ་གང་ཞིག་དེའི་མིང་གིས་ཕྱིར་བཅོས་བྱས་ན་དག་ཏུ་རུང་བའོ། ། དབྱེ་ན་ཕ་ལ་བཞི་དང༌། མ་ལ་བཅུ་གཅིག་ཡོད་པ་ལས་ཐུན་མོང་བ་ནི་གཅིག་ཁོ་ནའོ། ། སྡེ་ཚན་ལྔ་པ་ཉེས་བྱས་ཀྱི་མཚན་ཉིད། དེ་གང་ཞིག་དེའི་མིང་གིས་དེ་བྱས་ན་དེར་རུང་བའོ། ། དབྱེ་ན་བརྒྱ་དང་བཅུ་གཉིས་ལས་ཕ་མ་ལ་སོ་སོར་ཐུན་མོང་མ་ཡིན་པ་གཉིས་གཉིས་སོ། ། དེ་དག་ཀྱང་སྡོམ་གྱིས་བསྡུས་པའི་དབང་དུ་བྱས་ལ།
མ་བསྡུས་པ་ནི་ཤིན་ཏུ་མང་ངོ༌། ། གཉིས་པ་ངོ་བོའི་སྒོ་ནས་དབྱེ་བ་ནི། བྱ་བ་མི་བྱེད་པ་དང༌། མི་བྱ་བ་བྱེད་པའོ། ། དང་པོ་ནི་གནས་ཀྱི་བླ་མ་ལ་མི་བརྟེན་པ་དང༌། གསོ་སྦྱོང་དང་དགག་དབྱེ་ལ་སོགས་པ་མི་བྱེད་པའོ། ། གཉིས་པ་ནི། བཤད་མ་ཐག་པའི་སྡེ་ཚན་ལྔ་པོ་རྣམས་བྱེད་པའོ། ། གསུམ་པ་ཀུན་སློང་གིས་དབྱེ་བ་ནི། རང་བཞིན་གྱི་ཁ་ན་མ་ཐོ་བ་དང༌།
བཅས་པའི་ཁ་ན་མ་ཐོ་བའོ། ། གཉིས་པོའི་ཁྱད་པར་བམ་པོ་ལྔ་བཅུ་པ་ལས། འཇིག་རྟེན་དང་འགལ་བ་དང༌། འདུལ་བ་དང་འགལ་བ་ཞེས་གསུངས། མཛོད་འགྲེལ་ལས། སེམས་ཉོན་མོངས་པ་ཅན་ཁོ་ནས་ཀུན་ནས་སློང་དགོས་པ་དང༌། དེ་ལས་གཞན་ལུང་མ་བསྟན་གྱིས་ཀྱང་ཀུན་སློང་བྱེད་སྲིད་པ་ཞེས་གསུངས། བོད་སྔ་མ་ཁ་ཅིག རྐྱེན་དགོས་ཁྱད་པར་འགའ་ཞིག་ལ་ལྟོས་ནས་གནང་བའི་སྐབས་ཡོད་པ་དང་མེད་པ་ཞེས་དང༌། ཡང་ཁ་ཅིག་རབ་ཏུ་བྱུང་བ་ཁོ་ནའི་རྟེན་ལ་ཉེས་པར་འགྱུར་བ་ཞེས་གསུངས།
རང་གི་ལུགས་ནི། སྤྱིར་རང་བཞིན་གྱི་ཁ་ན་མ་ཐོ་བ་ནི། བཅས་པ་མེད་པའི་རྒྱུད་ལ་འབྱུང་བའི་མི་དགེ་བ་དང་ཕལ་ཆེར་དོན་གཅིག་པས་འདིར་འཆད་པའི་སྐབས་སུ་མ་བབ་ལ། འདིར་ལྟུང་བར་གྱུར་པའི་རང་བཞིན་གྱི་ཁ་ན་མ་ཐོ་བའི་མཚན་ཉིད་ནི། བསྙེན་པར་རྫོགས་པའི་རྒྱུད་ཀྱི་བཅས་པ་དང་འགལ་བའི་ལྟུང་བ་གང་ཞིག ལྟུང་བ་ཁྱོད་ཀྱི་དུས་ཀྱི་ཀུན་སློང་ཉོན་མོངས་པ་ཅན་གྱིས་ངེས་པར་བྱེད་དགོས་པའོ། ། འདིར་སློབ་དཔོན་དམར་སྟོན་པའི་གསུང་གིས་ལྟུང་བ་དེའི་རྒྱུ་དེའི་རིགས་ཐམས་ཅད་ཉོན་མོངས་ཅན་དུ་ངེས་པ་ཞེས་གསུངས་པ་ལ་ནི། སྙིང་རྗེས་ཀུན་ནས་བསླང་བའི་སྲོག་གཅོད་ཀྱི་ཕམ་པ་ལྟ་བུ་ལ་མ་ངེས་སོ། ། ཡང་དེ་གང་ཞིག ལྟུང་བ་ཁྱོད་ཀྱི་དུས་ཀྱི་ཀུན་སློང་གི་རིགས་ལ་ཉོན་མོངས་ཅན་ཡང་སྲིད།
ལུང་མ་བསྟན་ཡང་སྲིད་པ་དེ་བཅས་རྐྱང་གི་མཚན་ཉིད་དོ། ། དམར་སྟོན་པ་ལྟུང་བ་དེའི་རྒྱུ་གཉེན་པོའི་བློས་ཀྱང་བྱེད་སྲིད་པ་ཞེས་གསུངས་པ་ནི་མ་ཡིན་ཏེ། ཉོན་མོངས་ཅན་གྱི་ཟླས་ཕྱེ་བའི་གཉེན་པོའི་བློ་ཡིན་ན་དགེ་བ་ཡིན་དགོས་ལ། བཅས་ལྟུང་གི་དུས་ཀྱི་ཀུན་སློང་དགེ་བ་མི་སྲིད་པའི་ཕྱིར་རོ། ། དབྱེ་ན་གཉིས་ཏེ། རང་བཞིན་དང་འབྲེལ་བའི་བཅས་པ་དང་བཅས་པ་རྐྱང་པ་ཅན་ནོ། ། དང་པོ་སྲོག་གཅོད་ཕམ་པ་ལྟ་བུའོ། ། གཉིས་པ་ནི་མེ་ལ་རེག་པའི་ལྟུང་བྱེད་ལྟ་བུའོ། ། དེ་ལྟར་བཤད་པ་ན་བཅས་རང་གི་ལྟུང་བ་འགལ་བ་མ་ཡིན་ཏེ། དགེ་སློང་གི་རྒྱུད་ཀྱི་མི་བསད་པའི་ལྟུང་བ་ཡན་ལག་ཚང་བ་དེ་རྣམ་སྨིན་སྡུག་བསྔལ་འབྱིན་པའི་ཆ་ནས།
རང་བཞིན་དང༌། སངས་རྒྱས་ཀྱི་བཅས་པ་དང་འགལ་བའི་ཆ་ནས་བཅས་ལྟུང་དུ་བཞག་པའི་ཕྱིར། དེའི་ཕྱིར་ལྟུང་བ་ལ་བཅས་ལྟུང་གིས་ཁྱབ་པ་ཡིན་པས་ན། རང་བཞིན་དང་འབྲེལ་བའི་བཅས་ལྟུང་དང༌། བཅས་རྐྱང་གི་ལྟུང་བ་གཉིས་ཀྱི་ཁྱད་པར་གང་ཡིན་ཞེས་དཔྱད་པར་བྱ་བ་ཡིན་གྱི། སྤྱིར་བཅས་རང་གི་ལྟུང་བའི་ཁྱད་པར་གང་ཡིན་ཞེས་དཔྱད་པ་ནི་མཁས་པ་མགུ་བ་སྐྱེད་པའི་ཡན་ལག་མ་ཡིན་ནོ། ། འོ་ན་དེ་ཉིད་ཀྱང་མ་བཤད་པས་འཆད་མི་དགོས་སོ་ཞེ་ན། འདི་ལ་མུ་བཞི་སྟེ། རང་བཞིན་གྱིས་ཁ་ན་མ་ཐོ་བ་ཡིན་ལ་བཅས་པའི་ཁ་ན་མ་ཐོ་བ་མ་ཡིན་པའི་མུ་ནི། ཁྱིམ་པའི་རྒྱུད་ཀྱི་སྡིག་པ་རྣམས་སོ། །
ཅིག་ཤོས་ཡིན་ལ་དེ་མ་ཡིན་པ་ནི་བཅས་པ་རྐྱང་པ་ཅན་གྱི་ལྟུང་བ་རྣམས་སོ། ། གཉིས་ཀ་ཡིན་པ་ནི་ཕམ་པ་བཞི་པོ་ལྟ་བུའོ། ། གཉིས་ཀ་མ་ཡིན་པ་ནི། དགེ་སློང་མ་ཟླ་མོའི་ཁ་ན་མ་ཐོ་བ་འཆབ་པ་ལྟ་བུའོ། ། དེ་ཡང་ལུང་དུ་བསྟན་པ་གང་ཞིག རང་འབྲས་ཡིད་དུ་མི་འོང་བ་འབྱིན་བྱེད་དེ། རང་བཞིན་གྱིས་ཁ་ན་མ་ཐོ་བའི་མཚན་ཉིད། དབྱེ་ན་བཅས་པ་དང་མ་འབྲེལ་བ་དང༌། འབྲེལ་བ་གཉིས་སོ། ། གསུམ་པ་རྣམ་བཞག་གཏན་ལ་ཕབ་པ་ལ།
ལྟུང་བའི་ངོ་བོ་ལ་དཔྱད་པ། རྒྱུ་ལ་དཔྱད་པ། ལྡང་བའི་ཐབས་ལ་དཔྱད་པའོ། ། དང་པོ་ནི། སྤྱིར་ཉེས་པ་ལ་ཡིད་ཀྱི་ཉེས་པ་མང་ཞིང་གཙོ་ཆེ་མོད་འདིར་ནི་ལུས་ངག་གི་ཉེས་པ་ངོས་འཛིན་པ་སྐབས་སུ་བབ་པ་ཡིན་ཏེ། སོ་ཐར་སྡོམ་པའི་འགལ་ཟླ་འཆད་པ་སྐབས་སུ་བབ་པའི་ཕྱིར། འོ་ན་ཇི་ལྟར་ཞེ་ན། བྱེ་བྲག་དུ་སྨྲ་བས་ནི། ལུས་ངག་གི་ལས་ལ་གཟུགས་ཅན་གྱིས་ཁྱབ་ཅིང༌། དེ་ལ་རིག་བྱེད་དང་རིག་བྱེད་མ་ཡིན་པའི་དབྱེ་བས་གཉིས་སོ། །
མདོ་སྡེ་པ་ནི། ལྟུང་བའི་ངོ་བོ་ནི་སེམས་བྱུང་སེམས་པ་ཡིན་ལ། དེ་དང་ལྷན་ཅིག་པའི་ལུས་ངག་གི་རིག་བྱེད་ནི། ལྟུང་བའི་རྒྱུ་དང་འབྲས་བུ་ལ་ལྟུང་བའི་མིང་གིས་བཏགས་པའོ། ། ཞེས་འདོད་ཅིང༌། དོན་ལ་གནས་པ་ནི། ལྟུང་བ་གང་དང་གང་ཡིན་པ་དེའི་མཐར་ཐུག་གྲུབ་ཟིན་པའི་དེ་དུས་ཀྱི་སེམས་བྱུང་སེམས་པ་ནི་ལྟུང་བ་དངོས་གཞི་དང༌། ལུས་ངག་གི་བྱ་བ་དང་ལྷན་ཅིག་ཏུ་འཇུག་བཞིན་པའི་སེམས་བྱུང་སེམས་དཔའ་ནི་སྦྱོར་བའི་ལྟུང་བ་མཚན་ཉིད་པའོ། ། ལྟུང་བ་དེ་དང་དེའི་རྒྱུའི་ཀུན་སློང་དུ་གྱུར་པའི་སེམས་པ་ནི། འདིར་ལྟུང་བར་མི་འཇོག་སྟེ།
ཡིད་ཀྱི་ལས་ཁོ་ན་ཡིན་པའི་ཕྱིར། དཔེར་ན་སྲོག་གཅོད་ཀྱི་རྒྱུ་དུས་ཀྱི་ཀུན་སློང་དེ་སྲོག་གཅོད་ཀྱི་ལྟུང་བར་མི་འཇོག་པ་བཞིན། འདིར་བུ་སྟོན་རིན་པོ་ཆེའི་གསུང་གིས་བྱེ་བྲག་དུ་སྨྲ་བའི་ལུགས་ལ་སྡོམ་པའི་ངོ་བོ་ལ་རིག་བྱེད་ཡིན་མ་ཡིན་གཉིས་ཡོད་པ་བཞིན་དུ། ལྟུང་བ་ལ་ཡང་རིག་བྱེད་ཡིན་མ་ཡིན་གཉིས་ཡོད་པ་ཡིན་ཏེ། རང་གིས་བྱེད་པ་རྣམས་ལ་རིག་བྱེད་ཡོད་པའི་ཕྱིར་དང༌། བཅོལ་བས་འགྲུབ་པ་རྣམས་ནི་རིག་བྱེད་མ་ཡིན་པ་ཁོ་ནར་ངེས་པའི་ཕྱིར་ཞེས་གསུངས་མོད་ཀྱང་ཞིབ་ཏུ་འབྱེད་དགོས་པ་ཡིན་ཏེ། དེ་ཡང་འདི་ལྟར། ལུས་ངག་གི་མི་དགེ་བ་བདུན་པོ་གང་རུང་གི་ལས་ལམ་དངོས་གཞི་ཡིན་ན། རིག་བྱེད་མ་ཡིན་པའི་གཟུགས་ཡིན་དགོས་ཏེ། གཞན་དུ་ན།
འབྱུང་བ་ཚོགས་པ་གཅིག་ལས་རིག་བྱེད་དང་རིག་བྱེད་མ་ཡིན་པའི་གཟུགས་གཉིས་ཅིག་ཅར་དུ་སྐྱེ་བ་ཉིད་དུ་ཐལ་བར་འགྱུར་བའི་ཕྱིར་དང༌། སྲོག་གཅོད་པ་ལྟ་བུའི་ལུས་ཀྱི་བྱ་བ་མ་རྫོགས་ཀྱི་བར་དུ་སྲོག་གཅོད་ལྟ་བུའི་ལས་ལམ་དངོས་གཞི་མི་འབྱུང་བའི་ཕྱིར་དང༌། རྫུན་སྨྲ་བ་ལྟ་བུའི་ངག་གི་རིག་བྱེད་མ་རྫོགས་པའི་བར་དུ་ཕ་རོལ་པོས་དོན་གོ་བ་མི་འབྱུང་ལ། དེ་མེད་པར་དེའི་ལས་ལམ་དངོས་གཞི་མི་འབྱུང་བའི་ཕྱིར་དང༌། ལས་ལམ་དངོས་གཞིའི་ངོ་བོར་གྱུར་པའི་རིག་བྱེད་དང་རིག་བྱེད་མ་ཡིན་པ་གཉིས་དང་པོར་སྐྱེ་བའི་དུས་སྔ་ཕྱི་བར་ཁས་བླང་དུ་ཡང་མི་རུང་བའི་ཕྱིར་རོ། ། ཡང་ཇི་སྐད་དུ། མི་དགེ་དྲུག་ནི་རྣམ་རིག་མིན། ། ཞེས་བཤད་པའང་དྲུག་པོ་དེ་གཞན་ལ་བཅོལ་བས་རྫོགས་པའི་ཚེ། རྣམ་པར་རིག་བྱེད་མེད་པར་སྟོན་པ་ཡང་མ་ཡིན་ཏེ། འདོད་པ་ན་སྤྱོད་པའི་རྣམ་པར་རིག་བྱེད་མ་ཡིན་པ་འགྲུབ་པ་ནི་ངེས་པར་རྣམ་པར་རིག་བྱེད་ལ་རག་ལས་པའི་ཕྱིར།
གཅིག་རྣམ་གཉིས་ཞེས་བཤད་པའང་ལོག་གཡེམ་གྱི་དངོས་གཞི་ལ་རིག་བྱེད་དང་རིག་བྱེད་མ་ཡིན་པ་གཉིས་ཀ་ཡོད་པར་སྟོན་པ་མ་ཡིན་ཏེ། ལས་ལམ་དངོས་གཞི་སྐྱེས་པ་དང་དུས་མཉམ་དུ་ལས་བྱེད་པ་པོ་རང་ཉིད་ཀྱི་རིག་བྱེད་ཡོད་པར་སྟོན་པ་ཡིན་པའི་ཕྱིར། ཡང་ཇི་སྐད་དུ། དེ་དག་ཀྱང་བྱེད་ནའོ་ཞེས་པས་ཀྱང༌། མི་དགེ་བ་དྲུག་པོ་རང་ཁོ་ནས་བྱས་པའི་ཚེ། ལས་ལམ་དངོས་གཞིའི་ངོ་བོར་གྱུར་པའི་རིག་བྱེད་ཡོད་པར་སྟོན་པ་མ་ཡིན་ཏེ། དེའི་ཚེ་ཡང་དེ་དང་དུས་མཉམ་དུ་རང་གི་ལུས་ངག་གི་རིག་བྱེད་ཡོད་པ་ལ་བསམས་པའི་ཕྱིར། དེའི་དུས་ཀྱི་རིག་བྱེད་དེ་དག་ལས་ལམ་དངོས་གཞི་ཡིན་ནོ་སྙམ་ན། དེ་ཡང་མ་ཡིན་ཏེ། འདི་ལྟར་མ་བྱིན་ལེན་གྱི་དངོས་གཞིའི་ལྟུང་བ་དང་དུས་མཉམ་པའི་ལུས་ཀྱི་བྱ་བ་དེ་ཆོས་ཅན།
དེའི་དངོས་གཞིའི་ལྟུང་བ་མ་ཡིན་ཏེ། དེའི་འཇུག་གི་བྱ་བ་ཡིན་པའི་ཕྱིར། དཔེར་ན་གནས་ནས་སྤོས་ཏེ་སྦེད་པའི་བྱ་བ་ལྟ་བུའོ། ། ལས་ལམ་དེའི་དངོས་གཞི་དང་ལྷན་གཅིག་ཏུ་འབྱུང་བའི་མི་དགེ་བ་ཡིན་པ་ཙམ་གྱིས་དེའི་ལས་ལམ་དངོས་གཞི་ཡིན་པ་མི་འགྲུབ་སྟེ། དཔེར་ན་སྲོག་གཅོད་ཀྱི་དངོས་གཞི་དང་ལྷན་གཅིག་ཏུ་འབྱུང་བའི་སེམས་པའི་ལས་བཞིན་ནོ། ། དེས་ན་རང་གི་ལུགས་ནི། རང་བཞིན་གྱི་ཁ་ན་མ་ཐོ་བའི་དབང་དུ་བྱས་པའི་སྦྱོར་འཇུག་གི་ལྟུང་བ་ལ་རིག་བྱེད་དང་རིག་བྱེད་མ་ཡིན་པ་གཉིས་གཉིས་ཡོད་ལ། དངོས་གཞིའི་ལྟུང་བ་ལ་རིག་བྱེད་མ་ཡིན་པས་ཁྱབ་པ་དང༌། བཅས་པའི་ཁ་ན་མ་ཐོ་བའི་དབང་དུ་བྱས་པའི་དངོས་གཞི་ལ་ཡང་རྣམ་པར་རིག་བྱེད་ཀྱི་གཟུགས་འདོད་པ་ནི་བྱེ་བྲག་ཏུ་སྨྲ་བའི་བསམ་པའོ། ། དེ་ཡང་དཔེར་ན་དགྲ་བཅོམ་པའི་རྒྱུད་ཀྱི་བཅས་འགལ་གྱི་ལྟུང་བ་ལྟ་བུ་ཡིན་ལ།
དེ་རིག་བྱེད་མ་ཡིན་པའི་གཟུགས་སུ་མི་འདོད་དེ། ལུང་མ་བསྟན་ཡིན་པའི་ཕྱིར། ཇི་སྐད་དུ། རྣམ་རིག་མིན་ལུང་བསྟན་མིན་མེད། ། ཅེས་གསུངས་པས་སོ། ། འོ་ན་དགྲ་བཅོམ་པ་ལ་ལྟུང་བ་ཡོད་དམ་ཅེ་ན། ཡོད་དེ་ཇི་སྐད་དུ། དགེ་སློང་དགྲ་བཅོམ་པས་བརྒྱ་ལམ་བརྒྱ་ལམ་ན་དྲན་པ་ཉམས་པར་གྱུར་ནས་ཆོས་གོས་བྱིན་གྱིས་མ་བརླབ་པ་འཆང་བ་དང༌། སྦྱར་མ་མེད་པ་གྲོང་དུ་འཇུག་པ་དང༌། ཡང་ཡང་ཟ་བ་དང༌།
འདུས་ཤིང་ཟ་བ་དང༌། གཉིད་ལོག་པའི་བུད་མེད་ཀྱི་མལ་དུ་ཉལ་བ་ལ་སོགས་པ་དེ་ལྟ་བུ་དག་ནི། དགེ་སློང་དགྲ་བཅོམ་པས་བྱེད་ན་ཉེས་པ་དེ་ཐམས་ཅད་ཀྱང་ལུང་དུ་མ་བསྟན་པའི་སེམས་ཀྱིས་བྱེད། ཅེས་ལུང་མ་བསྟན་གྱི་གཞིར་གསུངས་པས་སོ། ། ཡང་དགེ་སློང་གི་ཉོན་མོངས་པ་ཅན་གྱི་སེམས་མེད་པར་ཤིང་ལྗོན་པ་བཅད་པར་བྱའོ་སྙམ་པས། གཞན་གྱི་སྲོག་གཅད་པ་ལྟ་བུ་ལ་ནི་བཅས་ལྟུང་རིག་བྱེད་ཁོ་ན་ཡོད་པ་ཡིན་གྱི། རིག་བྱེད་མ་ཡིན་པ་ནི་ཡོད་པ་མ་ཡིན་ཏེ། དེ་དུས་ཀྱི་ལྟུང་བ་དེ་མི་དགེ་བ་མ་ཡིན་པའི་ཕྱིར། དུས་དེར་ལྟུང་བ་མེད་པ་མ་ཡིན་ཏེ། སྦྱོར་བ་ལ་ཉེས་བྱས་བསྐྱེད་པར་བཤད་པའི་ཕྱིར་དང༌།
རྒྱུ་མཐུན་གྱི་འབྲས་བུ་འབྱིན་པར་གསུངས་པའི་ཕྱིར་རོ། ། གཉིས་པ་རྒྱུ་ལ་དཔྱད་པ་ནི། ཇི་སྐད་དུ། འདུལ་བ་བསྡུས་པ་ལས། དེ་ཡི་རྒྱུ་ཡང་རྣམ་བཞི་སྟེ། ། མི་ཤེས་པ་དང་བག་མེད་དང༌། ། ཉོན་མོངས་མང་དང་མ་གུས་པའོ། ། ཞེས་གསུངས་པ་ལྟར་མི་ཤེས་པ་དང༌། བག་མེད་པ་གཉིས་ནི་ཉོན་མོངས་པ་ཅན་མ་ཡིན་པའོ། ། གསུམ་པ་ལྡང་བའི་ཐབས་ནི།
ཇི་སྐད་དུ། བསྡུ་བ་ལས། འགྱོད་པ་རྣམ་པ་ལྔ་སྐྱེད་དང༌། ། བག་ཡོད་རྣམ་པ་ལྔ་དང་ནི། ། རྣམ་ལྔ་འགྱོད་པ་བསལ་བ་ལ། ། བརྟེན་ནས་ལྟུང་ལས་ལྡང་བར་འགྱུར། ། ཞེས་གསུངས་པ་རྣམས་ནི་ལྡང་བའི་རྒྱུ་ཡིན་ལ། ལྡང་བ་དངོས་ནི། ཇི་སྐད་དུ་ལུང་ལྔ་ཚན་ལས། གསོལ་བས་ལྡང་བ་དང༌།
གསོལ་མི་དགོས་པར་ལྡང་བ་དང༌། བརྡས་ལྡང་བ་དང༌། དོན་དམ་པར་ལྡང་བ་དང༌། དགེ་སློང་མ་མཚན་གྱུར་པས་ལྡང་བའོ། ། ཞེས་གསུངས་ལ། དེའི་དང་པོ་ནི་བཤགས་པ་ལ་བྱ། གཉིས་པ་ནི་བཤགས་མི་དགོས་པར་ཡིད་ཀྱིས་བསྡམ་པ་ཙམ་ལ་བྱ། གསུམ་པ་ནི། ལྟུང་བ་བྱིན་གྱིས་རློབས་པའི་ཆོ་ག་ལ་བྱ། བཞི་པ་ནི་དགྲ་བཅོམ་པ་ཐོབ་པའོ། །
ལྔ་པ་ནི་ཤེས་པར་སླའོ། ། ཡང་ལུང་ལྔ་ཚན་ལས། ཉེས་པ་ལས་འབྱུང་བ་ནི་ལྔ་སྟེ། མཐོང་བས་འབྱུང་བ་དང༌། བསྒྲགས་པས་འབྱུང་བ་དང༌། ཐོག་མ་ནས་བྱས་པས་འབྱུང་བ་དང༌། བྱིན་གྱིས་བརླབ་པས་འབྱུང་བ་དང༌། བཤགས་པས་འབྱུང་བ་དང་ལྔ་གསུངས་སོ། ། དང་པོ་ནི་ཉེས་པ་ལ་ཉེས་པར་མཐོང་བའོ། ། གཉིས་པ་ནི་ཆད་ལས་ཉམས་སུ་བསླངས་པའོ། །
གསུམ་པ་ནི། དང་པོ་ནས་འཐོལ་བས་འཆབ་ཉེས་མི་འབྱུང་བའོ། ། བཞི་པ་ནི་བྱིན་གྱིས་བརླབས་ནས་ཉེས་པ་མི་འཕེལ་བའོ། ། ལྔ་པ་ནི་ཤེས་པར་སླའོ། ། འོ་ན་བཤགས་པས་ཉེས་པ་འདག་པར་གསུངས་པ་དེ་ས་བོན་འདག་པ་ཡིན་ནམ་ཞེ་ན། མ་ཡིན་ཏེ། ས་བོན་འཇོམས་པའི་ནུས་པ་ནི་འཇིག་རྟེན་པའི་ལམ་གང་ལ་ཡང་མེད་པའི་ཕྱིར་དང༌། ལྟུང་བ་རྣམས་ནི་མཐོང་སྒོམ་ལམ་གྱི་སྤང་བྱ་ཡིན་པའི་ཕྱིར། དེ་བས་ན། ཉེས་པ་དེ་དང་དེའི་རྣམ་སྨིན་དང༌།
བདག་པོའི་འབྲས་བུ་འབྱིན་པ་ཐག་སྲིངས་པ་ལ་ཉེས་པ་ལས་ལྡང་བའི་ཐ་སྙད་ཀྱི་གསུངས་པ་ཡིན་ནོ། ། གཉིས་པ་གཞུང་གི་དོན་ལ། ཉམས་པར་བྱེད་པ་ཕམ་པའི་སྡེ། གསོ་བ་དགེ་འདུན་ལ་རག་ལས་པ་ལྷག་མའི་སྡེ། དགེ་བའི་ཆོས་ལས་ལྟུང་བར་བྱེད་པ་ལྟུང་བྱེད་ཀྱི་སྡེ། སྨྲེ་སྔགས་ཀྱི་རྣམ་པས་འཐོལ་བ་སོ་སོར་བཤགས་པའི་སྡེ། ནན་ཏན་དུ་བསླབ་པར་བྱ་བ་བསླབ་བྱའི་སྡེ་ཚན་རྣམས་སོ། ། དང་པོ་ལ། འདོད་པ་ལས་གྱུར་པ། གནོད་པ་ལས་གྱུར་པ།
བསྒོ་བ་ལས་གྱུར་པའོ། ། དང་པོ་ལ། ནང་སེམས་ཅན་ལ་འདོད་པར་གྱུར་པ་དང༌། ཕྱི་རོལ་ཡོ་བྱད་ལ་འདོད་པ་ལས་གྱུར་པའོ། ། དང་པོ་ལ། ལུང་རྣམ་པར་འབྱེད་པ་གཞུང་གི་ཚུལ་དུ་བཤད། ཕྲན་ཚེགས་ནས་འབྱུང་བ་ཁ་སྐོང་གི་ཚུལ་དུ་བཤད། གཞུང་དམ་པ་ནས་འབྱུང་བ་ཁྱད་པར་ཞིབ་མོར་གཏན་ལ་འབེབས་བྱེད་ཀྱི་ཚུལ་དུ་བཤད་པའོ། ། གསུམ་པ་ལ་གཉིས་ཏེ། ཞུ་བའི་སྐབས་ནས་དང༌།
འདུལ་བྱེད་ཀྱི་སྐབས་ནས་འབྱུང་བའོ། ། དེ་རྣམས་གཞུང་དང་བརྡ་སྤྲོད་པ་ནི་སླའོ། ། སྐབས་འདི་དག་ཏུ་འདི་ལྟར་ཤེས་པར་བྱ་སྟེ། གླེང་གཞི་དང༌། ལྟུང་བ་རྣམ་པར་བཞག་པའོ། ། དང་པོ་ནི། ཡུལ་གང་དུ། གང་ཟག་གང་གིས། ཉོན་མོངས་པ་ཇི་ལྟ་བུས་ཉེས་པ་གང་བྱས་པ་རྣམས་སོ། ། ཅིའི་ཕྱིར་གླེང་གཞི་ཞེས་བྱ་ན།
དེའི་སྐད་དོད་ལ་ནི་ཌཱ་ན་ཞེས་པ་ངེས་པར་སྟེར་བའི་ཕྱིར་དེ་སྐད་ཅེས་བྱའོ། ། གཉིས་པ་ནི། གཞི་དང༌། བསམ་པ་དང༌། སྦྱོར་བ་དང༌། མཐར་ཐུག་པ་བཞིའི་སྒོ་ནས་བཤད་པར་བྱའོ། ། དང་པོ་གཞི་ལ། རྟེན་དགེ་སློང་ནི་ཚུལ་ཁྲིམས་དང་ལྡན་པ། བཅས་པ་དང་ལྡན་པ་གཉིས་ཚོགས་དགོས་པ་ཡིན་ཏེ། ལུང་ལས་དགེ་སློང་གང་དགེ་སློང་རྣམས་དང་ལྷན་ཅིག་བསླབ་པ་མཚུངས་པར་གྱུར་པས།
བསླབ་པ་མ་ཕུལ་བསླབ་པ་ཉམས་པར་མ་བྱས་པར་ཞེས་སོགས་གསུངས་པའི་ཕྱིར་དང༌། ལས་དང་པོ་པ་ལ་བཅས་པ་མེད་པར་གསུངས་པའི་ཕྱིར། འོ་ན་བཅས་པ་མཛད་པ་དུས་ནམ་གྱི་ཚེ་ཡིན་ཅེ་ན། མངོན་པར་སངས་རྒྱས་ནས་ལོ་བཅུ་གཉིས་པ་ལ་བཅས་པ་མཛད་པར་ལུང་དུ་གསལ་བར་གསུངས་ལ། ཁ་ཅིག་ད་ལྟར་གྱི་ཆོ་ག་བྱུང་བ་དང་བཅས་པ་མཛད་པ་དུས་མཚུངས་ཡིན་ནོ། ། ཞེས་ཟེར་བ་ནི་མི་འཐད་དེ། སྟོན་པ་སངས་རྒྱས་ནས་ལོ་དྲུག་པ་ལ་ཚེ་དང་ལྡན་པ་འཆར་ཀ་ད་ལྟར་གྱི་ཆོ་གས་བསྙེན་པར་རྫོགས་པ་བྱས་པར་ལུང་དུ་གསལ་བར་གསུངས་པའི་ཕྱིར། གཉིས་པ་ཕྱི་རོལ་ཡོ་བྱད་ལ་ཆགས་པ་མ་བྱིན་པར་ལེན་པའི་ཕམ་པ་ལ་གསུམ་སྟེ། རྣམ་འབྱེད་གཞུང་གི་ཚུལ་དུ་བཤད། ཕྲན་ཚེགས་ཁ་སྐོང་གི་ཚུལ་དུ་བཤད།
གཞུང་དམ་པ་དོགས་གཅོད་ཀྱི་ཚུལ་དུ་བཤད་པའོ། ། དང་པོ་ལ་སྤྱིའི་དོན་དང་གཞུང་གི་དོན་ནོ། ། དང་པོ་ལ། གཞི། བསམ་པ། སྦྱོར་བ། མཐར་ཐུག་དང་བཞི་ལས། དང་པོ་ལ་རྟེན་ན་དགེ་སློང་གི་སྡོམ་པ་གསོར་རུང་ཡན་ཆད་དང་ལྡན་པ་བསམ་པ་རང་བཞིན་དུ་གནས་པའོ། ། ཡུལ་ནི་མིའི་འགྲོ་བ་པ། རང་ལས་ནོར་ཐ་དད་པའོ། །
དངོས་པོ་རིན་ཐང་ཚང་བའོ། ། བསམ་པ་གཉིས་ལས། སྤྱིར་འདུ་ཤེས་མ་འཁྲུལ་བ་དང༌། བྱེ་བྲག་ཏུ་ཀུན་སློང་ནི་ནོར་འདི་ནི་གཞན་གྱི་ཡིན་ཏེ། མ་གནང་ཀྱང་བདག་ཉིད་ཀྱི་ཆེད་དུ་གཏན་དུ་དབྲལ་སྙམ་པའོ། ། སྦྱོར་བ་ལུས་ངག་དུ་གྲུབ་ཅིང་རྐུ་བར་བརྩམས་པའོ། ། མཐར་ཐུག་གནས་ནས་སྤོས་པའོ། ། འདི་ལ་གཉིས་ཏེ། རིན་ཐང་གི་ཚད་བརྩི་བ་དང༌། གནས་ནས་སྤོས་པའི་ཚད་བརྩི་བའོ། །
དང་པོ་ལ་གཉིས་ཏེ། རིན་ཐང་ཇི་ལྟར་ཚང་བའི་ཚུལ་དང༌། རིན་ཐང་གི་ཚད་དངོས་སོ། ། དང་པ་ནི། ཡུལ་དུས་ཀྱི་ཁྱད་པར་དེ་ཉིད་དུ་རིན་ཐང་ཚང་བ་དགོས་ཏེ། ཡུལ་གཞན་དུ་ཁྱེར་བ་དང༌། དུས་གཞན་དུ་འགྱུར་བའི་ཁེ་སྤོགས་མི་རྩི་བའི་ཕྱིར། དེ་ཡང་ཇི་སྐད་དུ། རིན་ཐང་ནི་རྐུ་བའི་གནས་དང་དུས་ཀྱིས་སོ། ། ཞེས་གསུངས་སོ། །
རྐུ་བྱ་དང་རྐུ་བྱེད་གཉིས་ཀ་ལ་ལྟོས་སྟེ་རིན་ཐང་ཚང་བ་དགོས་ཏེ། རྐུན་པོ་བཅུས་བདག་པོ་བཅུ་ལ་རྐུ་བའི་ཚེ། རིན་ཐང་ཚང་བ་བརྒྱ་དགོས་པ་ལྟ་བུའོ། ། དེའི་ཚེ་རྐུན་པོ་རེ་རེའི་ལག་ཏུ་རིན་ཐང་ཚང་བ་བཅུ་བཅུ་དགོས་པའོ། ། དེ་ཡང་རྐུན་པོ་དང་བདག་པོ་གཉིས་ཀས་བགོ་བཤའ་བྱས་པའི་དབང་དུ་བྱས་པ་ཡིན་ལ། གཉིས་ཀའི་འཇོག་རྫས་ཀྱི་དབང་དུ་བྱས་ན་གཅིག་གིས་གཅིག་ལ་རྐུ་བ་དང༌། བཅུས་བཅུ་ལ་རྐུ་བ་གཉིས་རིན་ཐང་གི་ཚད་ལ་མང་ཉུང་མེད་དོ། ། རྐུན་པོ་དང་བདག་པོ་གང་རུང་གི་འཇོག་རྫས་དང་གང་རུང་གི་བགོ་རྫས་ཡིན་ན། བཅུས་བཅུ་ལ་རྐུ་བའི་ཚེ་རིན་ཐང་ཚང་བ་བཅུས་ཆོག་པ་ཡིན་ནོ། ། དོན་དེ་དག་ཀྱང་དབྲལ་བར་བྱ་བ་དུ་མ་ཉིད་ཡིན་ན་དེའི་ཆ་སོ་སོའོ། །
རྐུན་པོ་རྣམས་ཀྱང་ངོ༌། ། ཞེས་གསུངས་སོ། ། ཡང་སྦྱོར་བ་གཅིག་གི་ནང་དུ་རིན་ཐང་ཚང་དགོས་ཏེ། སྦྱོར་བ་སོ་སོ་བ་སྡོམས་ནས་རིན་ཐང་ཚང་ཡང་མཐར་མི་འགྱུར་བའི་ཕྱིར། དེ་སྐད་དུ་ཡང༌། ཕུང་པོ་ལས་རྐུ་ན་ལན་རེ་རེ་ཞིང་བླངས་པ་ཐ་དད་དོ་ཞེས་གསུངས་སོ། ། གཉིས་པ་ལ། གཞུང་ལས་འབྱུང་བ་དང༌། གཞན་གྱི་བཞེད་པ་དང༌། རང་གི་འཐད་པ་བཞག་པའོ། །
དང་པོ་ནི། གཞུང་འགྲེལ་ལས། རིན་ཐང་གི་ཚད་ཀར་ཤ་པ་ནིའི་བཞི་ཆ་ཡིན་པ་ནི་མི་མཐུན་པ་མེད་པར་གསུངས་ལ། དེའི་རིན་ཐང་གི་ཚད་ལ་ངེས་པ་ནི་ཡོད་པར་མ་གསུངས་ཏེ། རེས་འགའ་མ་ཤ་ཀ་ཉི་ཤུ་ལ་དང༌། རེས་འགའ་བཅུ་གཉིས་ལ་དང༌། རེས་འགའ་བཞི་བཅུ་ལ་བྱེད་པར་ལུང་དུ་གསུངས་ཤིང༌། རྒྱ་ཆེར་འགྲེལ་པ་བརྩམ་པའི་དུས་སུ། མ་ཤ་ཀ་བཅུ་དྲུག་ཀར་ཤ་པ་ན་གཅིག་གི་ཚད་དུ་བཤད་པས་སོ། ། མ་ཤ་ཀ་དང་ཀར་ཤ་པ་ན་གཉིས་ཀ་ཡང་དངོས་པོ་རང་གི་ངོ་བོ་ལ་ངེས་པ་མི་སྣང་སྟེ།
ལུང་ཞུ་བ་ལས། དེ་གཉིས་ཀ་ཡང་གསེར་རམ་དངུལ་ལམ་ཟངས་སམ་ལྕགས་ལས་བྱས་པ་གཟུགས་སུ་དོད་པ་བཙོང་དུ་རུང་བ་ཞིག་ཡིན་པར་བཤད་པས་སོ། ། གཉིས་པ་ནི། བོད་ཀྱི་སློབ་དཔོན་སྔ་མ་རྣམས་ན་རེ། རྒྱ་གར་དུ་ཀར་ཤ་པ་ནིའི་རྣམ་བཞག་བྱེད་པ་ན། དངུལ་ལས་བྱས་པ་དེ་དབང་བཙན་པར་ཞུ་འགྲེལ་ལས་བཤད་ཅིང༌། བོད་ན་དེའི་རྣམ་བཞག་མེད་པས། རྟ་རྒོད་མ་རེ་ཙམ་ལ་དེའི་ཚད་དུ་འཇོག་པ་ཡིན་ཏེ། གསོད་པའི་ཆད་པ་དང་སྒོ་བསྟུན་པའི་ཕྱིར་ཞེས་གསུངས། ཁ་ཅིག་ན་རེ།
ནས་ཁལ་བཞི་ཙམ་ཡིན་ཏེ། འོད་ལྡན་དུ་ཆུ་གཏོང་འགོག་གི་སྐབས་སུ་ཁལ་བཞི་དཔེར་གསུངས་པའི་ཕྱིར། ཞེས་གསུངས། ཕྱི་རབས་ཀྱི་མཁས་པ་དག་དིང་སང་གི་དུས་སུ་གསེར་སེ་བ་གསུམ་ཙམ་ལ་ཚད་དུ་བྱེད་དགོས་པ་ཡིན་ཏེ། བརྗེད་བྱང་དོན་བརྒྱད་མ་ལས། དངུལ་ཞོ་གཅིག་ལ་བཤད་པ་དང༌། ཤེས་རབ་བྱེད་པ་ལས་དངུལ་ཞོའི་བརྒྱད་ཆ་གཅིག་ལ་མ་ཤ་ཀ་གཅིག་གི་ཚད་དུ་བཤད་པའི་ཕྱིར། ཞེས་གསུང་ངོ༌། ། གཉིས་པ་རང་གི་བསམ་པ་བཞག་པ་ནི། མ་ཤ་ཀ་ཞེས་པ་ནི་སྐད་ཀྱི་ཟུར་ཆག་པ་སྟེ།
སྐད་ཐད་སོར་བཞག་ན་མཱ་ཥ་ཀ་ཞེས་པའོ། ། དེ་བོད་སྐད་དུ་སྲན་མ་ཡིན་ལ། གསེར་ལ་སོགས་པ་རྒྱ་སྲན་རེ་རེའི་ཚད་ལ་ནི། སེ་བ་བརྒྱད་ཡོད་པ་ཡིན་ཏེ། ཇི་སྐད་དུ་རང་འགྲེལ་ལས། མཱ་ཥ་སེ་བ་བརྒྱད་ཅེས་བྱ། ། མཱ་ཥ་བརྒྱད་ལ་ཞོ་གཅིག་འདོད། ། གསེར་ཞོ་གང་ལ་རབ་བརྗོད་དེ། ། གསེར་ཞོ་བརྒྱད་ལ་སྲང་གཅིག་གོ ། ཞེས་བཤད་པའི་ཕྱིར།
གཞུང་འདིའི་དོན་ལ་དཔྱད་པ་ན་སྤྱིར་ཀར་ཤ་པ་ནའི་རྒྱུ་ལ་ངེས་པ་མེད་ཀྱང༌། མཱ་ཥ་ཀ་ནས་རྩི་བ་དེའི་གསེར་རམ་དངུལ་གྱིས་ཀར་ཤ་པ་ནའི་ཚད་བཟུང་བ་ཡིན་པའི་ཕྱིར་ངེས་ཏེ། ཟངས་དང་ལྕགས་ལྟ་བུ་ལ་ནི་སྲན་མའི་ཚད་ཀྱིས་འཇལ་རིན་མི་ཆོག་པའི་ཕྱིར། ཡང་ན་སྤྱིར་པ་ཎ་ཙམ་ལ་ངེས་པ་མེད་དེ། གཞུང་འདི་ཉིད་དུ། རྙེད་པ་ཆུང་ངུ་ལ་པ་ཎ་ལྔ་ལ་སོགས་པའོ། ། ཞེས་རྙེད་པ་ཆུང་ཚད་དུ་བཤད་པའི་ཕྱིར། དེ་ལྟ་མོད་ཀྱི་ཀཱར་ཤ་པ་ཎ་ཞེས་ངེས་པར་བཟུང་བ་དེའི་ཚད་ནི་གསེར་དངུལ་ཁོ་ན་ཡིན་ཏེ། ཀ་ན་ཀ་ཞེས་པ་གསེར་གྱི་སྐད་དོད་ཡིན་པའི་ཕྱིར་དང༌། ན་ན་ཀ་ཞེས་པ་དངུལ་གྱི་སྐད་དོད་ཡིན་པའི་ཕྱིར།
དེ་ལྟར་བཤད་པ་ན་དངུལ་གྱི་མ་ཤ་ཀ་ལྔ་ལ་ཀཱར་ཤ་པ་ཎ་བཞི་ཆར་བྱས་པ་དེའི་ཚེ། རིན་ཐང་གི་ཚད་གསེར་སེ་བ་ལྔ་དང༌། ཡང་དེ་བཅུ་ལ་དེའི་བཞི་ཆར་བྱས་པའི་ཚེ་གསེར་སེ་བ་བཅུ་དང༌། དེ་གསུམ་ལ་དེའི་བཞི་ཆར་བྱས་པ་དེའི་ཚེ། རིན་ཐང་གི་ཚད་དུ་བཞག་དགོས་པ་ཡིན་ཏེ། སྐབས་འདིའི་མཱ་ཥ་ཀ་དེ་དངུལ་སྲན་མ་གཅིག་གི་ཚད་ལ་བྱེད་ཅིང༌། མཱ་ཥ་ཀ་རེ་རེའི་ཚད་ལ་དངུལ་སེ་བ་བརྒྱད་བརྒྱད་ཡོད། གསེར་དང་དངུལ་ནི་ཕལ་ཆེར་བརྒྱད་འགྱུར་དུ་བརྩི་དགོས་པའི་ཕྱིར། གལ་ཏེ་དྲུག་འགྱུར་དུ་བྱེད་ན། དངུལ་མཱ་ཥ་ཀ་ལྔ་པོ་དེ་ལ་གསེར་སེ་བ་དྲུག་དང༌།
ཡང་གསེར་སེ་བ་གཅིག་ལ་དངུལ་སེ་དོས་མཆོག་པ་དེ་རིན་ཐང་གི་ཚད་ཡིན་པར་གྲུབ་བོ། ། འོ་ན་ཀཱར་ཤ་པ་ཎའི་རྒྱུ་ལ་རྣམ་པ་མི་འདྲ་བ་མང་པོ་ཡོད་ན། འདི་དངུལ་གྱི་ཀཱར་ཤ་པ་ཎའི་དབང་དུ་བྱས་པར་གང་ལས་ཤེས་ཤེ་ན། གཞུང་འགྲེལ་ལས། ཀཱར་ཤ་པ་ཎ་ནི་ཟོང་གི་ཁྱད་པར་དེ་དངུལ་ལས་བྱས་པ། གཟུགས་སུ་དོད་པ། བཙོང་དུ་རུང་བའོ་ཞེས་དང༌། གཞི་འགྲེལ་ལས། ཀཱར་ཤ་པ་ཎའི་བྱེ་བྲག་སྟེ། མངོན་མཚན་ཅན་ཡིན་ན་ནི་དངུལ་ལས་བྱས་པ་ཡིན་ནོ་ཞེས་གསུངས་སོ། །
ཡང་རྣམ་གྲངས་གཉིས་པ་ལ། འདིའི་མཱ་ཥ་ཀ་དེ་གསེར་གྱི་སྲན་མའི་ཚད་ལ་བྱེད་པ་དེའི་ཚེ་ན་ནི། མཱ་ཥ་ཀ་ལྔ་ནི་གསེར་སེ་བ་བཞི་བཅུ་ཡིན། དེ་ལ་ནི་གསེར་འགུར་མོའི་ཞོ་གང་དང་སེ་བ་བརྒྱད་འབྱུང༌། མཱ་ཥ་ཀ་གསུམ་ལ་རིན་ཐང་ཚང་བ་དེའི་ཚེ། གསེར་སེ་བ་ཉི་ཤུ་རྩ་བཞི་འབྱུང༌། དེ་ནི་བྱེས་པའི་ཞོ་གང་ཡིན། རྒྱ་ཆེར་འགྲེལ་པ་བརྩོམ་དུས་མཱ་ཥ་ཀ་བཞི་ལ་རིན་ཐང་ཚང་བ་དེའི་ཚེ། གསེར་སེ་བ་སུམ་ཅུ་སོ་གཉིས་འབྱུང༌། དེ་ནི་གསེར་འགུར་མོའི་ཞོ་གང་ཡིན།
ཡང་ལུང་ལས། མཱ་ཥ་ཀ་བཅུ་ལ་ཀཱར་ཤ་པ་ཎ་བཞི་ཆར་བྱེད་པ་གཅིག་གསུངས་པ་དེའི་ཚེ་ན་ནི། གསེར་སེ་བ་བརྒྱད་ཅུ་འབྱུང༌། དེ་ནི་གསེར་འགུར་མོའི་ཞོ་དོ་དང་སེ་བ་བཅུ་དྲུག་གོ ། འོ་ན་འདི་གསེར་གྱི་ཀཱར་ཤ་པ་ཎའི་དབང་དུ་བྱས་པ་གཅིག་སྲིད་པར་གང་ལས་ཤེས་ཤེ་ན། ལུང་རྣམ་འབྱེད་ཀྱི་འགྲེལ་པ་ལས། དབྱིག་ཅེས་བྱ་བ་ནི་གསེར་རམ་དངུལ་ལས་མངོན་མཚན་ཅན་དུ་བྱས་པའི་རྫས་སོ། ། མངོན་མཚན་ཅན་ཞེས་བྱ་བ་ནི། ཐ་སྙད་དུ་བྱས་པའི་མཚན་མ་ཅན་ཏེ། ཟླུམ་པོ་ལ་སོགས་པ་བྱས་པའི་དབྱིབས་ལ་མི་ལ་སོགས་པའི་རྟགས་བྱས་པའོ། །
ཞེས་གསུངས་སོ། ། མདོར་ན་ཀཱར་ཤ་པ་ཎའི་རྒྱུ་ལ་བཞི་བཤད་ཀྱང༌། ཟངས་མ་དང་ལྕགས་ལ་སྲན་མ་ཙམ་གསུམ་ལ་སོགས་པའི་ཚད་ཀྱིས་རིན་ཐང་རྩི་རིན་མི་ཆོག་པས། གསེར་དངུལ་གང་རུང་དུ་ངེས་ལ། དེ་ཡང་དངུལ་དབང་བཙན་པ་དེའི་ཚེ། རིན་ཐང་གི་མ་ཐའི་ཚད་གསེར་བྱེས་པའི་ཞོ་གང་ཡིན་པར་ངེས་སོ། ། འོ་ན་འདི་གཉིས་ལ་ཐད་པའི་ཕྱོགས་སུ་གང་བཟུང་ཅེ་ན། དེ་གཉིས་ཀ་ལ་གཞུང་འགྲེལ་གྱི་རྒྱབ་རྟེན་ཆ་མཉམ་པ་ཡོད་མོད། ཉིད་ཀྱི་རྣམ་པར་བཤད་པ་དང༌། རྣམ་འབྱེད་ཀྱི་འགྲེལ་པ་ལྟར་ན་གསེར་གྱི་ཀཱར་ཤ་པ་ན་དབང་བཙན་པར་བཤད་ཅིང༌།
བོད་ཀྱི་རིན་ཐང་གི་ཚད་དང་བསྟུན་ན། འདི་ཉིད་ལེགས་པ་ཡིན་ཏེ། བོད་རྣམས་གསེར་བྱེས་པའི་ཞོ་གང་ཙམ་ཞིག་བརྐུས་པ་ལ། རྒྱལ་པོའམ་བློན་པོ་བློ་ཚད་མས་རྐུན་མའི་གྲངས་སུ་འཇོག་པའི་ཕྱིར། རྒྱ་གར་གྱི་རིན་ཐང་གི་ཚད་དང་ཡང་འདི་ཉིད་མཐུན་པ་ཡིན་ཏེ། མཱ་ཥ་ཀ་ལྔ་པོ་དེ་འགྲོན་བུ་བཞི་བརྒྱའི་རིན་ཐང་གི་ཚད་དུ་བཤད་ལ། དེར་ནི་འགྲོན་བུ་སྲེག་པའི་ཐལ་བ་ལ་ཤིན་ཏུ་རྩིས་ཆེ་བས། འགྲོན་བུ་ཇི་ལྟར་མོད་ཀྱང་གསེར་སེ་བ་གསུམ་གྱིས་འགྲོན་བུ་བཞི་བརྒྱ་ཁུགས་པའི་སྐབས་མི་སྲིད་པའི་ཕྱིར་དང༌། གསེར་སེ་བ་ཉི་ཤུ་རྩ་བཞི་དང༌། འགྲོན་བུ་བཞི་བརྒྱ་དོད་སྙམ་པ་ཁོ་ནར་ངེས་པའི་ཕྱིར།
འདིར་ཉེ་བར་མཁོ་བའི་སེ་བའི་ཚད་ནི། འལ་མ་སེའི་འབྲས་བུ་གཅིག་གི་ཚད་དོ། ། དེ་ནི་ཁ་དོག་དམར་པོ་ལ་ནག་པོའི་ཐིག་ལེ་ཡོད་པ། ཆེ་ཆུང་ཐམས་ཅད་ལྕིད་མཉམ་པས་ཚད་ངེས་པ་ཅན་དུ་བྱས་པའོ། ། དེ་ལྟ་བུའི་སེ་བ་དེ་བཞི་ལ་ཀ་ཀ་ནིའམ། བོན་ཏཱི་ཀ་གཅིག་གི་ཚད་འབྱུང༌། དེ་བཞི་ལ་མཱ་ཥ་ཀ་གཅིག་གོ ། འདི་དག་ནི་གཞན་གྱིས་མ་བཤད་པའི་ལེགས་པར་བཤད་པའོ། ། གཉིས་པ་གནས་སྤོས་ཀྱི་ཚད་བཤད་པ་ལ། རྨ་ཚོ་བྱང་རྡོར་ནི་རྫས་གནས་ནས་གནས་སུ་སྤོས་པ་ལ་བྱེད་པ་ཡིན་ཞེས་གསུངས་པ་ལ།
གཞན་དག་ན་རེ། དེ་ལྟ་ན་ཞིང་ཁང་བརྐུ་བ་མི་སྲིད་པར་འགྱུར་རོ། ། ཞེས་གསུངས། ། རྒྱ་འདུལ་བ་འཛིན་པ་ན་རེ། གྲུབ་བློ་སྐྱེས་པ་དེ་གནས་སྤོས་ཀྱི་ཚད་ཡིན་ཞེས་གསུངས་པ་ལ་སློབ་དཔོན་གཞན་དག་ན་རེ། དེ་ལྟ་ན་གཏམ་པ་སྦས་པའི་རྫས་སར་བརྣོགས་པའི་ཚེ་ན་མཐར་ཐུག་གྲུབ་པར་བསལ། གྲུབ་བློ་སྐྱེས་པའི་ཕྱིར་ཅེས་གསུངས། སློབ་དཔོན་དམར་སྟོན་པའི་གསུང་གིས་གྲུབ་བློས་ཁྱད་པར་དུ་བྱས་པའི་གནས་སྤོས་དགོས་པ་ཡིན་ཏེ། ལུང་དུ་གནས་སྤོས་གསུམ་མཐར་ཐུག་དུ་གསུངས་པའི་ཕྱིར། གྲུབ་བློ་མེད་པའི་གནས་སྤོས་ཙམ་གྱིས་ཆོག་པ་མ་ཡིན་ཏེ།
ཊཱི་ཀ་ལས། ཇི་སྲིད་བག་ཚ་བ་མེད་པའི་ཡུལ་དུ་ཕྱིན་ནམ། དབང་དུ་བྱས་པ་མ་གྱུར་གྱི་བར་དུ་རྐུས་པ་མ་ཡིན་ནོ་ཞེས་གསུངས་པའི་ཕྱིར་ཞེས་གསུང་ངོ༌། ། འདི་ཡང་ལེགས་པར་མི་མངོན་ཏེ། སྐབས་འདིར་གྲུབ་བློ་མེད་ན་གནས་སྤོས་སུ་ཡང་འཇོག་པར་མི་ནུས་པའི་ཕྱིར་དང༌། གཞན་དུ་ན་གནས་སྤོས་ཞེས་པ་དང་པོའི་གནས་ནས་གཞན་དུ་ཁྱེར་བ་ལ་ངེས་པར་འཆད་དགོས་པ་ལས། དེ་ཡང་མ་ཡིན་པའི་ཕྱིར་དང༌། རང་ཉིད་ལ་གྲུབ་བློ་དགོས་པ་ཡང་མ་ཡིན་ཏེ། ཕོ་ཉ་གཏང་ནས་རྐུ་བ་དེའི་ཚེ་དེ་མི་དགོས་པའི་ཕྱིར། རང་གི་ལུགས་ནི།
རིན་ཐང་ཚང་བའི་དངོས་པོ་དེ་གནས་གཞན་དུ་ཁྱེར་རམ། དང་པོའི་གནས་དེ་ཉིད་དུ་གནས་ཀྱང་རུང་སྟེ། དང་པོའི་བདག་པོ་དེ་དབང་བའི་གནས་ནས་མི་དབང་བའི་གནས་སུ་སོང་ཞིང༌། ཕྱིས་ཀྱི་བདག་པོ་དེ་དབང་བའི་གནས་སུ་སོང་བ་ལ་གནས་ནས་སྤོས་པ་ཞེས་བྱ་བའི་ཐ་སྙད་མཛད་པ་ཡིན་ལ། དེའི་བྱེ་བྲག་མང་པོ་རྣམས་ནི་མདོའི་གཞུང་ཉིད་དུ་རྒྱས་པར་གསུངས་སོ། ། མདོར་ན་ལྟུང་བ་གཞན་ཕལ་ཆེ་བ་ལ་མཐར་ཐུག་གྲུབ་ཚུལ་གཅིག་གིས་ཆོག་ལ། འདིར་དེས་མ་ཆོག་པས་མི་འདྲ་བ་ཤིན་ཏུ་མང་པོ་གསུངས་ལ། དེ་ཐམས་ཅད་ཀྱི་མིང་ལ་གོ་བདེ་བའི་ཕྱིར་ལུང་ལས་གནས་སྤོས་ཞེས་བྱ་བའི་ཐ་སྙད་གསུངས་སོ། ། དོན་དེ་དག་ཀྱང་ཇི་སྐད་དུ། འོད་ལྡན་ལས།
གནས་ནས་གནས་སུ་སྤོ་བར་བྱེད་ཅེས་བྱ་བ་ནི། གནས་གང་ན་རྫས་གང་ཡོད་པ་དེ་ནས་གཞན་དུ་སྤོད་པར་བྱེད་པ་སྟེ། དཔེར་ན་གལ་ཏེ་བརྩད་པས་རྐུ་བ་ན་འོག་ཟུར་བརྩད་ལ་དེར་དེ་ཕ་རོལ་གྱི་རེ་བ་མ་ཆད་པའི་གནས་ནས་རེ་བ་ཆད་པའི་གནས་སུ་ཕྱིན་པར་བྱེད་པ་ནི། གནས་ནས་གནས་གཞན་དུ་སྤོ་བར་བྱེད་པ་དང༌། གལ་ཏེ་བླའི་གྲར་བརྩོད་ན་དེར་ཕ་རོལ་པོ་མ་ཕམ་པའི་གནས་ནས་ཕམ་པའི་གནས་སུ་ཕྱིན་པར་བྱེད་པ་ནི། གནས་ནས་གནས་གཞན་དུ་སྤོས་པར་བྱེད་པ་ཞེས་བྱ་བའི་ཐ་ཚིག་གོ ། ཞེས་སོགས་རྒྱ་ཆེར་གསུངས་སོ། ། གཉིས་པ་གཞུང་གི་དོན་ལ་གསུམ་སྟེ། ལྟུང་བ་རྣམ་པར་གཞག་པ་དང༌། ལྟུང་མེད་བསླབ་བྱའོ། །
དང་པོ་ལ་མདོར་བསྟན་པ་དང༌། རྒྱས་པར་བཤད་པའོ། ། དང་པོ་ནི། ཅི་ཞིག་བྱས་པས་མ་བྱིན་པར་ལེན་པའི་ཕམ་པར་འགྱུར་ཅེ་ན། རྐུས་པར་འགྱུར་རོ་ཞེས་པ་བཤད་པའི་གཞིར་ཞོག བྱེད་པ་པོ་གང་གིས་ན། དགེ་སློང་རང་ཉིད་ཀྱིས་རྐུའམ། རྐུར་བཅུག་པའམ། ཕོ་ཉ་བ་ལྟ་བུ་མངགས་པས་ཀྱང་རྐུའམ་རྐུར་བཅུག་པ་དག་གིས་སོ། ། ལས་སུ་བྱ་བ་གང་ཞེ་ན།
བདག་པོས་མ་བྱིན་པའོ། ། ཚད་ཇི་ཙམ་ཞིག་ཅེ་ན། མཱ་ཥ་ཀ་ལྔ་ལ་སོགས་པའོ། ། ཀུན་སློང་ནི་རྐུ་བའི་སེམས་ཀྱིས་སོ། ། མ་བྱིན་པའི་ཁྱད་པར་ཡང་རང་ལས་རྫས་ཐ་དད་པའི་མིའི་རྒྱུད་ཀྱིས་ཡོངས་སུ་བཟུང་བའོ། ། འདུ་ཤེས་ནི། གཞན་གྱི་ཡིན་པ་ལ་དེར་འདུ་ཤེས་པས་སོ། ། ངག་དོན་ནི། བཅས་ལྡན་དགེ་སློང་འཆར་ཀ་ཆོས་ཅན་ཁྱོད་ལ་མ་བྱིན་ལེན་གྱི་ཕམ་པ་སྐྱེད་པ་ལ། ཡན་ལག་ཅིག་གིས་ཆོག་པ་མ་ཡིན་ཏེ།
གཞི་བསམ་པ་སྦྱོར་བ་གསུམ་ཚོགས་དགོས་པའི་ཕྱིར། ལུང་རྣམ་འབྱེད་དུ་རྐུ་བ་ལ་དགུར་གསུངས་ཏེ། བདག་ཉིད་ཀྱིས་རྐུ་བ་དང༌། ཞལ་ལྟ་བྱས་ཏེ་རྐུ་བ་དང༌། མངགས་པས་རྐུ་བ་གསུམ་རེ་རེ་ལ་གསུམ་གསུམ་དུ་ཕྱེ་བའི་ཕྱིར། ཇི་ལྟར་ཞེ་ན། རྐུ་བ་དང༌། རྐུར་བཅུག་པ་དང༌། གནས་ནས་སྤོས་པ་གསུམ་གསུམ་མོ། ། ཞལ་ལྟ་བྱེད་པ་དང་མངགས་པའི་ཁྱད་པར་ནི།
རང་གིས་དངོས་སུ་བསྐོས་པ་དང༌། དེས་ཀྱང་ཕོ་ཉ་བ་ཉིས་རྒྱུད་དང་གསུམ་རྒྱུད་ལ་སོགས་པ་བསྐོས་པའི་ཁྱད་པར་རོ། ། རྐུ་བ་དང༌། རྐུར་བཅུག་པའི་ཁྱད་པར་ནི། རྐུ་བྱེད་གསུམ་པོ་རང་རང་གི་ལུས་ཀྱིས་རྐུས་པ་དང༌། དེ་དང་འབྲེལ་པའི་ལྕགས་ཀྱུ་དང༌། འཁར་བ་ལ་སོགས་པས་རྐུས་པའོ། ། གཉིས་པ་རྒྱས་པར་བཤད་པ་ལ། ཡན་ལག་གི་མཚན་ཉིད། སེལ་བ།
མཐར་ཐུག་གི་དབྱེ་བ་རྒྱས་པར་བཤད་པའོ། ། དང་པོ་ནི། བདག་པོ་གཞན་གྱི་རྫས་རླུང་ངམ། རྐུན་པོ་ལ་སོགས་པས་ཁྱེར་བ་ཉིད་ན་བདག་པོ་དེའི་བསམ་པས་མ་བཏང་བ་ཉིད་ཆོས་ཅན། མ་བྱིན་ལེན་གྱི་ཕམ་པའི་རྒྱུར་གྱུར་པའི་རྫས་ཀྱི་ཡན་ལག་ཏུ་རུང་བ་ཡིན་ཏེ། རྟེན་དགེ་སློང་རང་ལས་རྫས་ཐ་དད་པའི་བདག་པོ་ཉིད་དང་མ་བྲལ་བ་ཉིད་ཡིན་པའི་ཕྱིར། ཡང་དགེ་སློང་གི་རྫས་ཆོམ་རྐུན་པས་ཁྱེར་བ་ཉིད་ན་དགེ་སློང་གིས་བསམ་པས་མ་བཏང་བ་ཉིད་ནི་ཆོས་ཅན། དེ་སླར་ཡང་འཕྲོག་པས་ཕམ་པར་མི་འགྱུར་ཏེ། བདག་པོ་དགེ་སློང་ཉིད་དང་མ་བྲལ་བའི་ཕྱིར། འོད་ལྡན་ལས་ཀྱང༌།
རྐུན་པོས་ཆོས་གོས་ལ་སོགས་རྫས་ཕྲོགས་ན། དེ་ལ་རེ་བ་མེད་ན་བདག་གི་མིན། ། དེ་ཕྱིར་ནན་གྱིས་དེ་ལ་ལེན་ན་མཐའ། ། བསམ་པས་མ་བཏང་བ་ལ་ཉེས་པ་མེད། ། ཅེས་གསུངས་སོ། ། གཉིས་པ་སེལ་བའི་རྣམ་གཞག་ལ། གཙོ་བོའི་སེལ་བ་ལྟུང་མེད་དང༌། གཙོ་བོ་མ་ཡིན་པའི་སེལ་བ་ན་སྨད་དོ། ། དང་པོ་ནི། མ་བསམ་པ་ལ་ཞེས་སོགས་སོ། །
གཉིས་པ་ལ་གཞུང་གི་དོན་དང༌། སྤྱི་དོན་སྦོམ་པོའི་རྣམ་གཞག་གཏན་ལ་ཕབ་པའོ། ། དང་པོ་ནི། འོ་ན་ལྟུང་བ་སྡེ་ལྔའི་སྐབས་སུ་སྦྱོར་བའི་སྐབས་སུ་ལྟུང་བ་ཅི་ཡང་མི་འབྱུང་ངམ་ཞེ་ན། ལྟུང་བ་སྡེ་ལྔ་པོ་ཐམས་ཅད་དུ་ཆོས་ཅན། སྦྱོར་བ་ལ་ལྟུང་མེད་མ་ཡིན་ཏེ། དེ་ལ་ཉེས་བྱས་བསྐྱེད་པའི་ཕྱིར་ནི་ཞེས་པ་གོང་དུ་ལྟུང་མེད་དུ་བཤད་པ་རྣམས་ལས་དགར་བའོ། ། འོ་ན་དེའི་ཁྱབ་པ་ཡོད་དམ་ཅེ་ན། ཕམ་པའི་སྡེ་ཚན་དེ་ལ་ཆོས་ཅན། སྦྱོར་བ་ལ་ཉེས་བྱས་ཡིན་པའི་ཁྱབ་པ་མེད་དེ།
གལ་ཏེ་དངོས་གཞིའི་སྦྱོར་བ་ཡིན་ན་ཉེས་པ་སྦོམ་པོར་འགྱུར་བའི་ཕྱིར། འོག་མ་ལྷག་མའི་སྡེ་ཚན་ལ་ཡང་དེ་བཞིན་དུ་སྦྱོར། གཞན་དག་ཕམ་ལྷག་བསྐྱེད་ངེས་ཀྱི་སྦྱོར་བ་ཡིན་ན། སྦོམ་པོ་ཡིན་པས་ཁྱབ་ཅེས་ཟེར་བ་ནི་མ་ཤེས་པ་ཡིན་ཏེ། དེ་གཉིས་ཀྱི་སྦྱོར་བའི་སྦྱོར་བས་མ་ངེས་པའི་ཕྱིར། འདིར་སྦྱོར་བ་ལ་གཉིས། དངོས་གཞིའི་སྦྱོར་བ་དང༌། སྦྱོར་བའི་སྦྱོར་བའོ། ། དང་པོ་ལ་ཉེས་བྱས་ཡིན་མ་ཡིན་གཉིས་འབྱུང་ཞིང༌། གཉིས་པ་ལ་ཉེས་བྱས་ཀྱིས་ཁྱབ་བོ། །
གཉིས་པ་སྦོམ་པོའི་རྣམ་གཞག་ལ། སྦོམ་པོ་ངོས་བཟུང་བ་དང༌། སོ་སོའི་མཚན་ཉིད་དང༌། མཚན་གཞི་དཔེར་བརྗོད་པའོ། ། དང་པོ་ནི། སྤྱིར་སྦོམ་པོ་ལ་གཉིས་ཏེ། སྦོམ་པོའི་མིང་མ་བཏགས་ཀྱང༌། རང་བཞིན་གྱིས་ཉེས་པ་ཆེ་ཞིང་སྦོམ་པའི་དོན་གྱིས་ཉེས་པ་སྦོམ་པོར་བཞག་པ་དང༌། དེ་ལས་ཅུང་ཟད་དམན་པ་སྦོམ་པོ་ཞེས་པའི་མིང་གང་ལ་དངོས་མིང་དུ་འཇུག་པའི་གཞི་ལ་སྦོམ་པོར་བཞག་པ་དང༌། སྦོམ་པོ་ཞེས་པའི་སྒྲ་བཤད་འཇུག་གཉིས་ཀ་མེད་ཀྱང་དེ་ལ་སྦོམ་པོར་བཏགས་པ་རྣམས་སོ། །
དང་པོ་ནི། ཕམ་ལྷག་གཉིས་ཡིན་ཀྱང་དེ་ལ་སྦོམ་པོའི་མིང་གིས་མ་བཏགས་སོ། ། གཉིས་པ་ནི། དམན་པ་སྦོམ་པོ་ཡིན་ལ། དེ་ལ་སྦོམ་པོའི་མིང་གིས་བཏགས་ཤིང༌། འདིར་འཆད་པ་སྐབས་སུ་བབ་པ་ནི་དམན་པ་སྦོམ་པོ་དེ་ཉིད་དོ། ། གསུམ་པ་ནི་ལྟུང་བྱེད་ལ་སོགས་པ་གསུམ་ལན་མང་དུ་བྱུང་བའོ། ། དེ་སྐད་དུ་ཡང༌། ལུང་ལས་རྣམ་པ་གཉིས་ཀྱི་ཕྱིར་ཉེས་པ་སྦོམ་པོ་ཞེས་བྱ་སྟེ། རང་བཞིན་གྱིས་ཉེས་པ་སྦོམ་པས་ན་ཉེས་པ་སྦོམ་པོ་སྟེ་དེ་ནི་ཉེས་པ་སྦོམ་པོ་ཞེས་བྱའོ། །
ཉེས་པ་སྦོམ་པོ་མེད་པའི་ཉེས་པ་སྦོམ་པོ་གང་ཞེ་ན། ཉེས་པའི་རིགས་ལྷག་མ་གསུམ་པོ་སྟེ། ལྟུང་བ་དང༌། སླར་འཆགས་པ་དང༌། ཉེས་བྱས་ཏེ། འདི་ནི་ཉེས་པ་སྦོམ་པོ་མེད་པའི་ཉེས་པ་སྦོམ་པའོ། ། ཞེས་གསུངས་སོ། ། འདིར་སྐབས་སུ་བབ་པ་དམན་པ་སྦོམ་པོ་དེ་ཉིད་འཆད་པ་ལ། སྦོམ་པོ་ནི་གཉིས་ཏེ། མིང་དུ་ཆགས་པའི་སྦོམ་པོ་དང༌།
ཡོན་ཏན་གྱི་སྒྲའི་སྦོམ་པོའོ། ། དེ་སྐད་དུ་ཡང་འོད་ལྡན་ལས། ཉེས་པ་སྦོམ་པོ་ཞེས་བྱ་བའི་སྒྲ་འདི་ནི་རྣམ་པ་གཉིས་སུ་སྟོན་ཏེ། མིང་དུ་ཆགས་པའི་སྒྲ་དང༌། ཡོན་ཏན་གྱི་སྒྲའོ། ། དེ་ལ་མིང་དུ་ཆགས་པའི་སྒྲ་ནི། ཉེས་པ་ཆུང་ངུ་ཞེས་བྱའོ། ། ཡོན་ཏན་གྱི་སྒྲ་ནི་ཉེས་པ་མང་པོ་ཞེས་བྱའོ། ། ཞེས་གསུངས་སོ། ། གཉིས་པོའི་ཁྱད་པར་བོད་ཀྱི་སྔ་རབས་པ་དག་ན་རེ།
དང་པོ་ནི། སྦོམ་པོ་མཚན་ཉིད་པ་དང༌། གཉིས་པ་ནི་སྦོམ་པོ་བཏགས་པ་པ་ཡིན་ནོ། ། དེ་ཡང་སྔ་མ་ནི་རྟེན་དགེ་སློང་ཕ་མ་དང༌། སྡེ་ཚན་ཕམ་ལྷག་ཁོ་ན་དང༌། གནས་སྐབས་སྦྱོར་དངོས་གཉིས་དང༌། གདགས་གཞི་གཅིག་ཁོ་ན་དང༌། ཕྱིར་བཅོས་ཀྱང་སྦོམ་པོའི་མིང་གིས་བྱེད་པའོ། ། ཕྱི་མ་ནི་རྟེན་རབ་ཏུ་བྱུང་བ་ཐམས་ཅད་དང༌། སྡེ་ཚན་ལྟུང་བ་རིགས་ལྔ་པོ་ཐམས་ཅད་དང༌།
གནས་སྐབས་སྦྱོར་བའི་སྦྱོར་བ་སོགས་དང༌། གདགས་གཞི་དུ་མ་ཚོགས་པ་དང༌། ཕྱིར་བཅོས་ཀྱང་སྦོམ་པོའི་མིང་གིས་མི་བྱེད་པར་གང་བཏགས་པའི་གདགས་གཞི་དེ་ཉིད་ཀྱི་མིང་གིས་བྱེད་པའོ་ཞེས་གསུངས་སོ། ། འདི་ལ་བུ་སྟོན་རིན་པོ་ཆེ། སྦོམ་པོ་གཉིས་པོའི་ཁྱད་པར་བོད་རྣམས་ཀྱིས་སྦྱར་བ་དེ་ལ་བརྟག་དཔྱད་བྱ་དགོས་སོ། ། ཞེས་གསུངས། དེ་ལ་དཔགས་ནས་བླ་མ་རེད་མདའ་པ་ན་རེ། དང་པོ་སྦོམ་པོ་མཚན་ཉིད་པ་ཡིན་ལ། གཉིས་པ་ཡོན་ཏན་གྱི་སྒྲའི་སྦོམ་པོ་ནི། ཡིད་ཀྱི་ཉེས་བྱས་མང་པོ་ལ་སྦོམ་པོར་མིང་བཏགས་པ་ཡིན་པས་བསྡམ་བྱ་ཙམ་ཡིན་གྱི།
གཤེགས་བྱ་མ་ཡིན་ནོ། ། དེ་ཇི་ལྟར་ཤེས་ཤེ་ན། ལུང་ལས། དགེ་སློང་མས་གཞན་གྱི་མངལ་མེད་པར་བྱས་པ་ཡིད་ཀྱིས་དང་དུ་བླངས་པ་དང༌། དགེ་སློང་ཡོ་བྱད་མང་པོ་ཅན་ཞིག་ན་བ་ན། ནད་གཡོག་གིས་འདི་ཤི་ན་དགེ་འདུན་ལ་ནོར་རྫས་མང་པོ་འོང་ངོ་སྙམ་དུ་བསམས་ནས་རིམ་གྲོ་མ་བྱས་པ་དག སྦོམ་པོར་གསུངས་པའི་ཕྱིར། དེས་ན་སྔ་རབས་པ་དག་གིས་ཡོན་ཏན་གྱི་སྒྲའི་སྦོམ་པོ་ངོས་མ་ཟིན་ཞེས་གསུངས། དེ་ནི་ཤིན་ཏུ་མི་རིགས་ཏེ། ཡིད་འབའ་ཞིག་གི་ཉེས་པ་ལ་སྦོམ་པོར་འཆད་པ་འདུལ་བའི་གཞུང་འགྲེལ་གྱི་ལུགས་མ་ཡིན་པའི་ཕྱིར་དང༌།
དྲངས་མ་ཐག་པའི་ལུང་གི་དོན་ཡང་དེ་དང་དེའི་ལུས་ངག་གི་བྱ་བ་ལ་འཆད་དགོས་པ་ཡིན་གྱི། ཡིད་འབའ་ཞིག་པའི་ཉེས་པ་ལ་ལྟུང་བ་སྦོམ་པོར་འཆད་པའི་སྐབས་མེད་དེ། ལུང་གཏམ་གྱི་གཞི་ལས། སེམས་ལས་བྱུང་བ་འབའ་ཞིག་གི་ལྟུང་བ་མེད་དོ་ཞེས་གསུངས་པས་སོ། ། བོད་སྔ་རབས་པའི་ལུགས་དེ་ཡང་འཐད་པ་མ་ཡིན་ཏེ། རབ་ཏུ་བྱུང་བ་སྡེ་ལྔ་པོ་ཐམས་ཅད་དང་ལྟུང་བ་རིགས་ལྔ་པོ་ཐམས་ཅད་ལ་སྦོམ་པོའི་བཤད་པ་གཞུང་འགྲེལ་ན་མེད་པའི་ཕྱིར་དང༌། སྦྱོར་བའི་སྦྱོར་བ་ལ་ཉེས་བྱས་ཁོ་ནར་བཤད་ཀྱི་སྦོམ་པོར་བཤད་པ་གཅིག་ཀྱང་མེད་པའི་ཕྱིར་དང༌། མེད་བཞིན་དུ་བློས་བཏགས་ནས་བྱེད་ན་ཧ་ཅང་ཐལ་བའི་ཕྱིར་རོ། ། དེ་ནས་རང་གི་འདོད་པ་བཤད་པ་ནི་འདི་ཡིན་ཏེ། ལུང་ལས་གསུངས་ཚུལ་དང༌།
ཤཱཀྱ་འོད་ཀྱིས་ཕྱེ་ཚུལ་ལོ། ། དང་པོ་ནི། ལུང་མ་མོ་ལས། ཉེས་པ་སྦོམ་པོ་གང་ཞེ་ན། ཕས་ཕམ་པ་དང༌། དགེ་འདུན་ལྷག་མའོ། ། ཉེས་པ་སྦོམ་པོ་མེད་པའི་ཉེས་པ་སྦོམ་པོ་གང་ཞེ་ན། ཉེས་པའི་རིགས་ལྷག་མ་གསུམ་མོ་ཞེས་གསུངས་སོ། ། གཉིས་པ་ནི། ལུང་ལས་བཤད་པའི་ཉེས་པ་སྦོམ་པོ་མཚན་ཉིད་པ་དེ་ལ།
མིང་དུ་ཆགས་པའི་སྒྲའི་སྦོམ་པོ་ཡོན་ཏན་གྱི་སྒྲའི་སྦོམ་པོའོ། ། དང་པོ་ནི། སྦོམ་པོའི་མིང་གིས་བཏགས་ཤིང་གཞུང་འགྲེལ་ལས་སྦོམ་པོ་མཚན་ཉིད་པར་བཤད་པ་རྣམས་སོ། ། གཉིས་པ་ནི། དོན་ལ་སྦོམ་པོའི་ཡོན་ཏན་དང་ལྡན་ཤིང་དེའི་སྒྲ་བཤད་དུ་ཡོད་ཀྱང༌། སྦོམ་པོའི་མིང་གིས་མ་བཏགས་ཤིང༌། གཞུང་འགྲེལ་ལས་སྦོམ་པོར་མ་བཤད་པ་རྣམས་ཏེ། ཕམ་ལྷག་གི་དངོས་གཞི་རྣམས་སོ། ། དེ་སྐད་དུ་ཡང་འོད་ལྡན་ལས། དེ་ལྟར་བྱས་ན་ཉེས་པ་སྦོམ་པོ་ཞེས་བྱ་བའི་སྒྲ་ནི་གཉིས་སུ་སྟོན་ཏེ།
མིང་དུ་ཆགས་པའི་སྒྲ་དང༌། ཡོན་ཏན་གྱི་སྒྲའོ། ། དེ་ལ་མིང་དུ་ཆགས་པའི་སྒྲ་ནི་ཉེས་པ་ཆུང་ངུ་ཞེས་བྱ་བ་ཡིན་ཏེ། ཡོན་ཏན་གྱི་སྒྲ་ནི་ཉེས་པ་མང་པོ་ཞེས་བྱའོ་ཞེས་གསུངས་ལ། ཉེས་པ་མང་བ་དང༌། ཉེས་པ་སྦོམ་པོ་ཡང་དོན་གཅིག་ལ་འདུ་བ་ཡིན་ནོ། ། དེ་ལྟར་སྤྱིར་བཤད་ནས་གཉིས་པ་མཚན་ཉིད་དང༌། མཚན་གཞི་ལ་གཉིས་ཏེ། སྐྱེས་བུ་དམ་པ་རྣམས་ཀྱི་བཞེད་པ་འགོད་པ་དང༌། རང་གི་འདོད་པ་བསམ་པའོ། །
དང་པོ་ནི། རྒྱ་འདུལ་བ་འཛིན་པ་ཆེན་པོའི་ཞལ་ནས། སྦོམ་པོ་མཚན་ཉིད་པ་ནི་གཉིས་ཏེ། སྦྱོར་བའི་སྦོམ་པོ་དང༌། དངོས་གཞིའི་སྦོམ་པོའོ་ཞེས་གསུངས། འདུལ་བ་འཛིན་པ་ཆེན་པོ་ཤ་མི་ནི། སྦྱོར་བའི་སྦོམ་པོ་དང༌། སྦྱོར་བའི་རྣམ་པའི་དང༌། དངོས་གཞིའི་རྣམ་པའི་སྦོམ་པོ་གསུམ་མོ། ། དང་པོ་ནི།
དངོས་གཞི་སྐྱེད་ངེས་ཀྱི་སྦྱོར་སྦོམ་རྣམས་སོ། ། གཉིས་པ་ནི། སྦྱོར་སྦོམ་དེ་དང་ཚད་མཉམ་ཞིང་རང་གི་དངོས་གཞི་བསྐྱེད་པར་མ་ངེས་པ། འདུན་པ་ལོག་པའི་གནས་སྐབས་ཀྱི་སྦོམ་པོ་ལྟ་བུའོ། ། གསུམ་པ་ནི་སྦྱོར་སྦོམ་དང་ཚད་མཉམ་ཞིང་རང་གི་ངོ་བོ་སྦྱོར་ལྟུང་གི་རིགས་སུ་མི་གནས་པ་མཐར་ཐུག་གི་ལྟུང་བའི་རིགས་སུ་གནས་པ་སྟེ། རྨ་ཉམས་པར་ཉམས་སུ་མྱོང་བ་ལྟ་བུའོ་ཞེས་གསུངས། བྱ་འདུལ་བ་འཛིན་པ་ཆེན་པོ་ནི། གསུམ་པོ་དེའི་སྟེང་དུ་དངོས་གཞིའི་སྦོམ་པོ་བསྣན་ནས་བཞིར་མཛད་དོ། ། གསུམ་པའི་ངོས་འཛིན་སྔ་མ་དང་འདྲ་ཞིང༌། དངོས་གཞིའི་སྦོམ་པོ་ནི་ཕམ་ལྷག་གང་རུང་གི་རྒྱུ་ཚོགས་ཅི་རིགས་པ་ཚང་ཞིང༌།
འགའ་ཞིག་མ་ཚང་བ་ལ་མཐར་ཐུག་པའོ། ། ཞེས་གསུངས་སོ། ། བླ་མ་རེད་མདའ་པ་ནི་དངོས་གཞིའི་སྦོམ་པོ་བྱ་བ་མི་འཐད་དེ། ཕམ་ལྷག་གང་རུང་གི་དངོས་གཞི་ཡིན་ན་སྦོམ་པོར་འགལ་བའི་ཕྱིར་ཞེས་གསུངས། སློབ་དཔོན་དམར་སྟོན་པའི་གསུང་གིས་སྦོམ་པོ་མཚན་ཉིད་པ་ནི་གཉིས་ཏེ། སྦྱོར་བའི་སྦོམ་པོ་དང༌། སྦྱོར་བའི་རྣམ་པའི་སྦོམ་པོའོ། ། དང་པོ་ནི། ཕམ་ལྷག་གི་སྦྱོར་སྦོམ་མཚན་ཉིད་པ་རྣམས་སོ། ། བོད་སྔ་མས་འདོད་པའི་སྦྱོར་བའི་རྣམ་སྦོམ་གྱི་མཚན་གཞི་དེ་དག་ཀྱང་སྦྱོར་སྦོམ་མཚན་ཉིད་པ་ཡིན་ནོ། །
གཉིས་པ་སྦྱོར་བའི་རྣམ་སྦོམ་ནི་བོད་སྔ་མ་དངོས་གཞི་དང༌། དངོས་གཞི་རྣམ་སྦོམ་གྱི་མཚན་ཉིད་བཤད་པ་དེ་རྣམས་སོ་ཞེས་གསུང་ངོ༌། ། གཉིས་པ་རང་གི་འདོད་པ་བཞག་པ་ནི། འདིར་འཆད་པའི་སྦོམ་པོ་ཡིན་ན་ཕམ་ལྷག་གང་རུང་གི་སྡེ་ཚན་དུ་གཏོགས་པས་ཁྱབ་ཅིང༌། དེའི་དངོས་གཞི་ཡིན་པ་འགལ་བ་གཞིར་བྱས་ནས་འཆད་པ་ལ། སྦོམ་པོའི་མིང་གི་ཕྱིར་བཅོས་བྱས་ན་དག་ཏུ་རུང་བའི་ལྟུང་བ་དེ། འདིར་བསྟན་སྦོམ་པོའི་མཚན་ཉིད། དེ་ལྟ་བུའི་དམན་པ་སྦོམ་པོ་དེ་ལ་གཉིས་ཏེ། ཕམ་ལྷག་གང་རུང་གི་སྦྱོར་བར་གྱུར་པའི་སྦོམ་པོ་དང༌། དེའི་སྡེ་ཚན་དུ་གཏོགས་ཀྱང་དེའི་སྦྱོར་བ་མ་ཡིན་པའི་སྦོམ་པོའོ། །
དང་པོའི་མཚན་ཉིད། ཕམ་ལྷག་གང་རུང་གི་རྒྱུའི་ཀུན་སློང་གིས་ཀུན་ནས་སླང་བའི་སྦོམ་པོ་གང་ཞིག མཐར་ཐུག་གི་ལྟུང་བའི་རིགས་སུ་མི་གནས་པའོ། ། མཚན་གཞི། མཐར་ཐུག་ལ་ཕམ་ལྷག་དངོས་གཞི་སྐྱེད་དམ་མི་སྐྱེད་ཀྱང་རུང༌། སྦྱོར་བའི་གནས་སྐབས་ཀྱི་སྦོམ་པོར་བཤད་པ་མཐའ་དག་གོ ། གཉིས་པའི་མཚན་ཉིད། སྦོམ་པོ་ཅིའི་མཚན་ཉིད་གཞིར་བྱས་པ་ལ་ཕམ་ལྷག་གང་རུང་གི་སྦྱོར་སྦོམ་མ་ཡིན་པའོ། ། དེ་ལ་དབྱེ་ན། ཕམ་ལྷག་གང་རུང་གི་དངོས་གཞིའི་རྣམ་པའི་སྦོམ་པོ་དང༌།
དེའི་སྦྱོར་བའི་རྣམ་པའི་སྦོམ་པོའོ། ། དང་པོའི་མཚན་ཉིད་ནི། ཕམ་ལྷག་གང་རུང་གི་རྒྱུའི་ཀུན་སློང་གིས་ཀུན་ནས་སླངས་ཤིང༌། རང་གི་ངོ་བོ་ཕམ་ལྷག་གང་རུང་གི་དངོས་གཞིའི་ལྟུང་བ་མ་ཡིན་ཡང༌། མཐར་ཐུག་གི་ལྟུང་བའི་རིགས་སུ་གྲུབ་པའོ། ། མཚན་གཞི་ནི། མ་བྱིན་ལེན་གྱི་ཡན་ལག་གཞན་རྣམས་ཚང་བ་ལ། མཐར་ཐུག་གི་དུས་སུ་རིན་ཐང་མ་ཚང་བ་ཐོབ་པ་ལྟ་བུ་དང༌། ལ་བ་དང་ཕྱིང་པའི་བར་དུ་འབྱིན་པ་ལྟ་བུའོ། ། ཡང་ན་ཊཱི་ཀ་ལས་དངོས་གཞི་ལ་དོན་གཙོ་བོར་བཤད་པ་ལྟར་ན།
སྲོག་གཅོད་ཕམ་པའི་ཀུན་སློང་གིས་མི་མིན་ལ། མིར་འདུ་ཤེས་པའི་སྒོ་ནས་མི་མ་ཡིན་བསད་པའི་སྦོམ་པོ་དང༌། མ་དང་མངལ་ན་གནས་པ་གཉིས་ལས་མ་བསམ་པ་ཤོས་ཤི་བའི་སྦོམ་པོ་ལྟ་བུའོ། ། འདི་སྦྱོར་སྦོམ་དུ་མི་འཐད་དེ། མཐར་ཐུག་གི་ལྟུང་བ་ཡིན་པའི་ཕྱིར། སྦྱོར་བའི་རྣམ་སྦོམ་དུ་ཡང་མི་འཐད་དོ། ། འདི་ལ་སྦྱོར་བའི་རྣམ་པའམ་འདྲ་ཆོས་གང་ཡང་མ་ཚང་བའི་ཕྱིར། བཤད་མ་ཐག་གི་མཐར་ཐུག་གི་རིགས་སུ་གནས་མི་གནས་ཀྱི་དོན་ནི་ཉེས་པ་རང་རང་གི་རྒྱུའི་ཀུན་སློང་ལ་ལྟོས་ཏེ་ལུས་ངག་གི་བྱ་བ་འཕྲོ་ཅན་དུ་ལུས་པ་དང་མ་ལུས་པའོ། ། གཉིས་པའི་མཚན་ཉིད། ཕམ་ལྷག་གང་རུང་གི་ཀུན་ནས་མ་བླངས་ཤིང༌།
ལྟུང་བ་རང་གི་ངོ་བོ་ཕམ་ལྷག་གི་སྦྱོར་ལྟུང་སྦོམ་པོ་དང་ཚད་མཉམ་ཞིང་རིགས་འདྲ་བའོ། ། མཚན་གཞི་ནི། ཇི་སྐད་དུ། མིའི་འགྲོ་བ་པ་ཡི་ལག་པ་གཅོད་ན་སྦོམ་པོའོ་ཞེས་སོགས་དང༌། བསྟེན་པར་བྱ་བར་བྱ་བ་དང༌། བསྟེན་པར་བྱེད་པ་ལུས་ལས་ཐ་དད་པ་བྱས་པ་གཉིས་ཀྱིའོ། ། ཞེས་སོགས་ཀྱིས་བསྟན་པའི་སྦོམ་པོ་རྣམས་སོ། ། གནས་སྐབས་འདི་ལའང་མཐར་ཐུག་མ་ཐུག་གཉིས་ཡོད་མོད། མཐར་མ་ཐུག་པའི་གནས་སྐབས་སུ་སྦོམ་པོར་འགྱུར་བ་མི་སྲིད་དེ་དེ་སྐབས་ཀྱི་མཐར་ཐུག་ལ་སྦོམ་པོ་ལས་ལྷག་པ་མེད་པའི་ཕྱིར། དེ་ལྟར་བཤད་པ་ན་ཉེས་པ་སྦོམ་པོ་ནི་གསུམ་སྟེ།
ཕམ་ལྷག་གང་རུང་གི་སྦྱོར་བའི་སྦོམ་པོ་དང༌། དེའི་སྦྱོར་བ་མ་ཡིན་ཡང༌། དེའི་སྦྱོར་བ་དང་ཆ་འདྲ་བ་སྦྱོར་བའི་རྣམ་པའི་སྦོམ་པོ་དང༌། ཕམ་ལྷག་གང་རུང་གི་དངོས་གཞི་མ་ཡིན་ཡང༌། དེ་དང་ཆ་འདྲ་བ་དངོས་གཞིའི་རྣམ་པའི་སྦོམ་པོ་རྣམས་སོ། ། དེ་ཡང་སྦྱོར་སྦོམ་དང་དངོས་གཞིའི་རྣམ་སྦོམ་གང་རུང་ཡིན་ན། རྒྱུ་དུས་ཀྱི་ཀུན་སློང་ཕམ་ལྷག་གང་རུང་དང་མཚུངས་པས་ཁྱབ། སྦྱོར་བའི་རྣམ་སྦོམ་ཡིན་ན་དེ་དང་ཀུན་སློང་མི་མཚུངས་པས་ཁྱབ་པར་ངེས་སོ། ། བྱ་འདུལ་དང་བུ་སྟོན་རིན་པོ་ཆེ་དངོས་གཞིའི་སྦོམ་པོ་དང་བཞིར་བཞེད་ཀྱང༌། མཚན་གཞི་འཛིན་རྒྱུ་གསལ་པོ་མ་རྙེད་ཅིང༌།
དངོས་གཞིའི་རྣམ་སྦོམ་གྱི་མཚན་གཞི་ཕྱིན་ཅི་ལོག་ཏུ་སོང་བས་ཤིན་ཏུ་ནོངས་པའི་ཕྱིར། ཇི་ལྟར་ཞེ་ན། དེ་ལྟུང་བ་རྣམ་བཞག་གི་ཀུན་སློང་གྱིས་ཀུན་ནས་མ་སླང་བར་ཁྱེད་ཀྱིས་བཤད་པས། མིའི་འགྲོ་བ་པའི་ལག་པ་གཅོད་པའི་སྦོམ་པོ་སོགས་ཐམས་ཅད་དངོས་གཞིའི་རྣམ་པའི་སྦོམ་པོར་ཐལ་བ་ལས་དེ་ཡང་ཁྱེད་ཀྱིས་མི་བཞེད་པར། སྦྱོར་སྦོམ་གྱི་ཁོངས་སུ་གཏོགས་སོ་ཞེས་བཞེད་པའི་ཕྱིར་རོ། ། ཡང་ན་འདི་ལྟར་ཡང་བཤད་དུ་རུང་སྟེ། སྦོམ་པོ་ནི་གཉིས་ཏེ། སྦྱོར་བར་གྱུར་པའི་དང༌། མཐར་ཐུག་པར་གྱུར་པའོ། ། དང་པོ་ནི།
ཕམ་ལྷག་གང་རུང་གི་སྦྱོར་བར་ངེས་སོ། ། གཉིས་པ་ལ་ཕམ་ལྷག་གང་རུང་གི་ཀུན་སློང་གིས་ཀུན་ནས་སླང་བ་དང་མ་སླང་བའོ། ། དང་པོ་ནི། དངོས་གཞིའི་རྣམ་པ་སྟེ། ཇི་སྐད་དུ། གཞན་གྱི་དོན་ཉིད་ན་དངོས་གཞིའི་རྣམ་པའོ། ། ཞེས་དང༌། སྦོམ་པོའི་དབང་དུ་བྱས་པ་ནི། གང་གིས་གང་ལེན་པ་ཞེས་པའི་གཞུང་གིས་སྟོན་ནོ། ། གཉིས་པ་ནི།
མཐར་ཐུག་དང་སྦོམ་པོའི་གཞི་མཐུན་ཏེ། མིའི་འགྲོ་བ་པའི་ལག་པ་གཅད་པའི་སྦོམ་པོ་ལྟ་བུའོ། ། འདི་མཐར་ཐུག་གི་ལྟུང་བ་ཡིན་པ་ལ་མི་འཆམ་པ་མེད་ཀྱང༌། དངོས་གཞི་ཡིན་མ་ཡིན་དཔྱད་དགོས་ལ། དེ་འདྲ་དེ་དངོས་གཞི་ཡིན་པར་གྲུབ་ན་སྦོམ་པོའི་དབྱེ་བ་ནི། སྦྱོར་བའི་དང༌། དངོས་གཞིའི་དང༌། དངོས་གཞིའི་རྣམ་པའི་སྦོམ་པོ་ཞེས་བྱའོ། ། དེ་ལྟར་བཤད་ན་སྦྱོར་བའི་རྣམ་སྦོམ་ལོགས་སུ་བགྲང་རྒྱུ་མི་ཡོང་བས། དེའི་ཚེ་ཡང་སྦོམ་པོའི་དབྱེ་བ་གསུམ་ཁོ་ནའོ། །
གསུམ་པ་མཐར་ཐུག་དབྱེ་བ་རྒྱས་པར་བཤད་པ་ནི། དེ་བྱས་ནས་རྐུ་བ་ལ་ནི་ཁུར་བརྐུས་ནའོ། ། ཞེས་སོགས་སོ། ། སྐབས་དེར་སྤྱིངས་པ་ལ་ནི་ཞེས་སྨྲས་པ་ལ། ཁོ་ན་རེ། དེ་མི་འཐད་དེ་སྤྱིངས་པ་དེ་ཕྱིས་དབྱུང་ངོ་སྙམ་པའི་བློ་ཡོད་ན་དེ་དབྱུང་བ་དེའི་ཚེ་བརྐུས་པར་འཇོག་པའི་ཕྱིར་ཞེ་ན། ནོར་ས་འོག་ཏུ་སྤྱིངས་པ་དེ་ཕྱིས་འབྱུང་ངོ་སྙམ་པའི་བློ་གྲོས་གང་ཡིན་པ་དེ་ནི་ཆོས་ཅན། གསར་དུ་རྐུ་བའི་བློ་མ་ཡིན་ཏེ། བརྐུས་ཟིན་གཞན་དུ་བཀུར་བའི་བློ་ཡིན་པའི་ཕྱིར། ཡང་ཁྱད་པར་ཅན་ཆུ་གཏོང་འགོག་གིས་རྐུ་བའི་མཐར་ཐུག་གྲུབ་པའི་ཚད་ནི།
ཡུལ་གྱི་ཁྱད་པར་གཞན་གྱི་ཞིང་ལས་ཀྱི་མཐའ་དག་ལ་བྱ་བའི་ཁྱད་པར་ཆུ་གཏོང་བའམ། འགོག་པ་བྱས་པའི་སྒོ་ནས་རྐུ་བ་མཐར་ཐུག་གྲུབ་པ་ལ་ནི་ཆོས་ཅན། དགོས་པའི་ཁྱད་པར་རང་གི་ལོ་ཐོག་འཕེལ་བ་དེའི་ཆེད་དུ། ཀུན་སློང་གི་ཁྱད་པར་དེར་འདུན་པས། འབྲུའི་ཁྱད་པར་རང་གི་ཞིང་ལས་ཀྱི་མཐའ་གྲུབ་ཅིང༌། གཞན་གྱི་ཞིང་ལས་ཀྱི་མཐའ་སྔར་ལས་གཞན་དུ་གྱུར་པ་གཅིག་དགོས་ཏེ། དེ་ཁྱོད་ཀྱི་མེད་ན་མི་འབྱུང་བའི་རྒྱུ་ཡིན་པའི་ཕྱིར། འོ་ན་གཞན་གྱི་ལོ་ཐོག་འབྱུང་ཚོད་དེ་འགྲིབ་ཀྱང་རང་གི་འབྱུང་ཚོད་དེ་ལས་མ་འཕེལ་ན་ཇི་ལྟར་བྱ་ཞེ་ན། རང་གི་ཞིང་ལ་སྔར་འབྱུང་ཚོད་སྐྱེད་མ་གཏོགས་པས་ཏེ། དེ་རྩི་བར་མི་བྱའོ། །
འོ་ན་གང་ཞིག་བརྩི་ཞེ་ན། གཞན་གྱི་ལོ་ཐོག་སྔར་ལས་འགྲིབ་པའི་ཆ་དང༌། རང་གི་ལོ་ཐོག་འཕེལ་བའི་ཆ་གང་མཚུངས་པ་དེ་ཙམ་ཞིག་བརྩི་དགོས་པ་ཡིན་ཏེ། གཞན་གྱི་ལོ་ཐོག་ལ་ཁལ་གསུམ་འགྲིབས། རང་གི་དེ་ལ་ཁལ་གཅིག་ལྷག་ན་ཁལ་གཅིག་པོ་དེ་ཉིད་ཀྱི་རིན་ཐང་རྩི་བ་དང༌། གཞན་ལ་ཇི་ཙམ་འགྲིབས་ཀྱང་རང་གི་དེ་མ་འཕེལ་ན། རིན་ཐང་བརྩི་རྒྱུ་མེད་པ་བཞིན་ནོ། ། གཉིས་པ་ལྟུང་མེད་ནི། རྐུ་སེམས་མེད་པ་ལ་སོགས་སོ། ། བསླབ་བྱ་ནི།
གང་གིས་བསླངས་པ་ཞེས་སོགས་སོ། ། སྐབས་འདིར་ཤོ་གམ་གྱི་མཚན་ཉིད་ནི། བཙོང་བར་བྱ་བའི་རྫས་ཁོ་ན་ལ་ཤོ་གམ་འཇལ་དགོས་པ་ཡིན་ཏེ། ཇི་སྐད་དུ་བྱེ་བཤད་ལས། མཆོད་རྟེན་གྱི་དཀོར་ལ་ནི་ཤོ་གམ་སྦྱིན་པར་མི་བྱའོ། ། དེ་ཅིའི་ཕྱིར་ཞེ་ན། དེ་ནི་ཉོ་ཚོང་བྱ་བའི་རྒྱུར་མི་འགྱུར་བའོ། ། ཞེས་གསུངས་སོ། ། དེས་མཚོན་ནས་དགེ་སློང་གི་འཚོ་བའི་ཡོ་བྱད་དང༌། ལམ་རྒྱགས་དང༌།
ཕ་མ་དང༌། དཀོན་མཆོག་གི་དངོས་པོ་ལ་ཤོ་གམ་འཇལ་མི་དགོས་པར་གསུངས་ཞིང༌། རྒྱལ་པོའི་ལུགས་ཀྱི་བསྟན་བཅོས་ལས་ཀྱང༌། བག་མ་གཏོང་ལེན་དང༌། མཆོད་སྦྱིན་དང༌། ལྟས་མཁན་དང༌། ལྷ་ལ་མཆོད་པ་འབུལ་བ་དང༌། གཙུག་ཕུད་འདྲེག་པ་དང༌། དུས་སྟོན་དང༌། གཙུག་ལག་ཁང་བརྩིག་པའི་རྫས་སོགས་ལ་ཤོ་གམ་འཇལ་མི་དགོས་པར་བཤད་དོ། །
དེ་ཡང་སྐྱེ་རྒུ་རྣམས་ཆོས་བཞིན་དུ་བསྲུང་སྐྱབས་བྱེད་པའི་རྒྱལ་པོ་ལ་བསྲུང་གླར་ཤོ་གམ་གཞལ་དགོས་པ་ཡིན་ཏེ། ཇི་སྐད་དུ། སྐྱེ་རྒུ་ཉོན་མོངས་བསྲུང་བའི་ཕྱིར། ། རྒྱལ་པོ་ལ་ནི་ཤོ་གམ་བཞལ། ། གལ་ཏེ་དེ་ཡང་བསྲུང་བ་ཡིས། ། ཉོ་ན་གླ་ནི་བུ་ལོན་ཡིན། ། ཞེས་གསུངས་སོ། ། གཉིས་པ་ཕྲན་ཚེགས་ཀྱི་སྐབས་ནི། ཡོངས་སུ་བཟུང་བ་སོགས་སོ། ། གསུམ་པ་གཞུང་དམ་པའི་སྐབས་ལ།
ཞུ་བས་དོགས་པ་བཅད་པ་དང༌། འདུལ་བྱེད་ཀྱིས་ཞིབ་མོར་གཏན་ལ་ཕབ་པའོ། ། དང་པོ་ལ། དངོས་པོའི་སྐབས། བདག་པོའི་སྐབས། རྗེས་སུ་བསྒྲུབ་པའི་སྐབས། མཐར་ཐུག་གི་སྐབས་སོ། ། དང་པོ་ནི། འོ་ན་རྣམ་འབྱེད་དུ་མཱ་ཥ་ཀ་ལྔ་ལ་སོགས་པའོ་ཞེས་བཤད་ན། མ་ཤ་ཀའི་ཚད་ཇི་ལྟ་བུ་ཞེ་ན།
དེའི་ལན་ལ་གཉིས་ཏེ། མ་ཤ་ཀའི་ཚད་ངོས་བཟུང༌། ལྔའི་ངེས་གཟུང་སྨོས་པའི་རྒྱུ་མཚན་ནོ། ། དང་པོ་ནི། གསེར་རམ་དངུལ་ལས་བྱས་པའི་མ་ཤ་ཀ་ཆོས་ཅན། ཁྱོད་ཀྱི་ཚད་བཟུང་དུ་ཡོད་དེ། འཇིག་རྟེན་པ་རྣམས་ཀ་ཀ་ནི་ཞེས་པ་འགྲོན་བུ་ཉི་ཤུའི་རིན་ཐང་གི་ཚད་ལ་ཁྱོད་གཅིག་གི་ཚད་དུ་འཇོག་པའི་ཕྱིར། གཉིས་པ་ནི། ལུང་རྣམ་འབྱེད་དུ་མ་ཤ་ཀ་ལྔ་ཉིད་རིན་ཐང་གི་ཚད་དུ་བཞག་པ་ནི་ཆོས་ཅན། རིན་ཐང་གི་ཚད་དེ་ཁོ་ནར་ངེས་པའི་རྒྱུ་མཚན་གྱིས་བཤད་པ་མ་ཡིན་ཏེ།
ཀར་ཤ་པ་ཎི་བཞི་ཆའི་དཔེའམ་མཚོན་བྱེད་ཙམ་ཡིན་པའི་ཕྱིར། དེ་དེའི་མཚོན་བྱེད་དུ་འཇོག་པའི་རྒྱུ་མཚན་ཅི་ཡིན་ཅེ་ན། དེ་དེར་འཇོག་པའི་རྒྱུ་མཚན་ཡོད་དེ། སྟོན་པས་མ་བྱིན་ལེན་གྱི་ཕམ་པའི་བཅས་པ་མཛད་པའི་གནས་དང༌། དུས་ཀ་ན་ཀར་ཤ་པ་ན་དེའི་རིན་ཐང་གི་ཚད་ཉིད། མ་ཤ་ཀ་ཉི་ཤུ་ཡིན་པ་དེ་ལ་བརྟེན་པའི་ཕྱིར། འོ་ན་དུས་ཐམས་ཅད་དུ་མ་ཤ་ཀ་ལྔ་ཉིད་རིན་ཐང་གི་ཚད་དུ་འཇོག་གམ་ཞེ་ན། དེར་མི་འཇོག་སྟེ། རྐུ་བའི་གནས་དང་དུས་ཀྱི་ཀར་ཤ་པ་ན་དེའི་བརྩི་བ་རྣམ་པར་གཞག་དགོས་པའི་ཕྱིར། གཉིས་པ་བདག་པོའི་སྐབས་ནི།
བྱང་གི་སྒྲ་མི་སྙན་སོགས་སོ། ། རྗེས་སུ་བསྒྲུབ་པའི་སྐབས་ནི། བརྙན་པ་ངེས་པར་བྱིན་པ་སོགས་སོ། ། བཞི་པ་མཐར་ཐུག་གི་སྐབས་ནི། དེ་ལ་གྲུབ་པ་ན་ཞེས་སོགས་སོ། ། སྐབས་འདིར་བསྙོན་པ་ནི་སྦྱོར་བའོ་ཞེས་དང༌། བརྣོགས་ན་བརྐུས་པ་ཡིན་ནོ། ། ཞེས་པ་ལ་འཕྲོས་ནས། འོ་ན་གཉིས་ལ་ཁྱབ་པ་ཡོད་དམ་ཞེ་ན། བཏམས་པ་ཞེས་བྱ་བ་ནི།
རྒྱས་བཏབ་སྟེ་བཅོལ་བ་ལ་ཟེར་བ་ཡིན་ལ། བརྣོགས་པ་ཞེས་བྱ་བ་ནི། བདག་པོ་ལ་ཕྱིར་མི་སྟེར་བ་ཐག་བཅད་པའོ། ། བཏམས་པ་དེ་ལ་གཉིས་ཏེ། ཞལ་ལྟ་པའི་མངོན་སུམ་དུ་བདག་པོ་ཉིད་ཀྱིས་སྦས་པ་དང༌། བདག་པོས་མི་ཤེས་པ་ཞལ་ལྟ་པས་སྦས་པའོ། ། གཉིས་པ་དེའི་དབང་དུ་བྱས་པ་ནི་མདོ་གོང་མ་གཉིས་ཀྱིས་གཏན་ལ་ཕབ་ཟིན་པ་དེ་ཡིན་པས་དེར་ངེས་སོ། ། དང་པོའི་དབང་དུ་བྱས་པ་ནི། བདག་པོས་བཏམས་པ་བདག་པོ་ཉིད་ཀྱི་ཞལ་ལྟ་པའི་མངོན་སུམ་དུ་སྦས་པ་ལ་ཆོས་ཅན། བསྙོན་པ་མངོན་དུ་སོང་བའི་བརྣོགས་པ་ཙམ་གྱིས་བརྐུས་པར་མི་བཞག་སྟེ།
གནས་གཞན་དུ་སྤོས་པ་དང་ལྷན་ཅིག་ཏུ་བརྣོགས་པ་དང༌། སྤོས་པའི་འོག་ཏུ་བརྣོགས་ན་བརྐུས་པར་འཇོག་པའི་ཕྱིར། གཉིས་ཀ་ལ་ཡང་བསྙོན་པ་སྔོན་དུ་སོང་བ་དགོས་པར་འདྲའོ། ། འོ་ན་དེ་ལྟ་བུའམ་བཏམས་པ་སྦས་པ་དེ་ལ་སྔར་ཐག་བཅད་ནས་ཕྱིས་གནས་སུ་སྤོས་ན་ཅིར་འགྱུར་ཞེ་ན། དེ་འདྲ་དེའི་ཚེ་སྔར་ཐག་བཅད་ན་ནི་ཆོས་ཅན། ཉེས་མེད་མ་ཡིན་ཏེ། སྦྱོར་བའི་ལྟུང་བ་ཡིན་པའི་ཕྱིར། འོ་ན་དེ་འདྲ་དེ་སྦྱོར་ལྟུང་སྦོམ་པོ་ཡིན་ནམ་ཞེ་ན། དེ་ཆོས་ཅན། དེ་ཡིན་པའི་ངེས་པ་མེད་དེ།
བསྙོན་པ་ལས་གཞན་པའི་ལྟུང་བ་ཡིན་པའི་ཕྱིར། དེའི་གོ་དོན་ནི། དང་པོར་ཐག་བཅད། བར་དུ་བསྙོན། ཐ་མར་གནས་ནས་སྤོས་ན། དང་པོ་སྦྱོར་བའི་སྦྱོར་བ། གཉིས་པ་སྦྱོར་ལྟུང་སྦོམ་པོ། གསུམ་པའི་ཚེ་ན་དངོས་གཞིའོ། ། ཡང་དང་པོར་བསྙོན། བར་དུ་ཐག་བཅད།
ཐ་མར་སྤོས་ན། ཐག་བཅད་པ་སྦོམ་པོའོ། ། ཞེས་བྱ་བ་འདིས་ནི་མ་བྱིན་ལེན་གྱི་དཀའ་བའི་གནས་རྣམས་བཤད་ཟིན་ནོ། ། གཉིས་པ་གནོད་པ་ཞེ་སྡང་ལས་གྱུར་པ་སྲོག་གཅོད་ཀྱི་ཕམ་པ་ལ། ལུང་གི་བྱེ་བྲག་གསུམ་ལས་དང་པོ་ལ། བསླབ་བྱ་དང༌། ལྟུང་བ་རྣམ་པར་གཞག་པ་དང༌། བསླབ་བྱ་གཞན་བསྟན་པའོ། ། དང་པོ་ནི། ནད་པ་ལ་སོགས་སོ། །
གཉིས་པ་ལ་མདོར་བསྟན་པ་དང༌། རྒྱས་པར་བཤད་པའོ། ། དང་པོ་ནི་ཅི་ཞིག་བྱས་པས་ཕམ་པ་འདིར་འགྱུར་ཞེ་ན། ལས་སུ་བྱ་བ་སྲོག་གཅད་ན་ཕམ་པར་འགྱུར་རོ་ཞེས་པ་བཤད་པའི་གཞིར་ཞོག ཀུན་སློང་གི་ཁྱད་པར་དེ་ལྟར་བསམ་པས། ཡུལ་གྱི་མིར་གྱུར་པ་ལ། འདུ་ཤེས་ཀྱི་ཁྱད་པར་སྤྱི་དང་བྱེ་བྲག་མ་འཁྲུལ་བར་དེ་ལྟར་དུ་འདུ་ཤེས་པས། བྱེད་པ་པོའི་ཁྱད་པར་འོག་ནས་འཆད་པའི་སྦྱོར་བ་གང་ཡང་རུང་བས་སོ། ། ངག་དོན་ནི་བཅས་ལྡན་དགེ་སློང་ཆོས་ཅན། སྲོག་གཅོད་ཀྱི་ཕམ་པ་འབྱུང་བ་ལ་རྒྱུའི་ཡན་ལག་གཅིག་གིས་ཆོག་པ་མ་ཡིན་ཏེ།
གཞི་བསམ་པ་སྦྱོར་བའི་ཡན་ལག་རྣམས་ཚང་དགོས་ཡིན་པའི་ཕྱིར། གཉིས་པ་ལ། མཚན་ཉིད་རྒྱས་པར་བཤད་པ་དང༌། སེལ་བ་རྒྱས་པར་བཤད་པའོ། ། དང་པོ་ལ་སྦྱོར་བའི་དབྱེ་བ་དང༌། དངོས་གཞིའི་དབྱེ་བ་དང༌། མཐར་ཐུག་གི་མཚན་ཉིད་དོ། ། དང་པོ་ནི། བྱེ་བྲག་སོགས་སོ། ། གཉིས་པ་ནི་བསད་པར་བྱ་བ་སོགས་སོ། །
གསུམ་པ་ནི་གཞི་དེས་སོགས་སོ། ། གཉིས་པ་ལ། ཀུན་སློང་གི་སེལ་བ་དང༌། གཞིའི་སེལ་བའོ། ། དང་པོ་ནི། འདུན་པ་སོགས་སོ། ། གཉིས་པ་ནི་གཞན་དུ་འགྲོ་སོགས་སོ། ། གསུམ་པ་བསླབ་བྱ་ལ། ནད་པ་དང་འབྲེལ་བའི་དང༌། དེ་ལ་འཕྲོས་ནས་ལྟུང་བ་རྣམ་བཞག་གཞན་བསྟན་པ་དང༌།
ལག་གི་བླ་དང་འབྲེལ་བའི་དང༌། རྐུན་པོ་དང་འབྲེལ་བའི་དང༌། གྲོགས་པོ་དང་འབྲེལ་བའི་བསླབ་བྱའོ། ། དང་པོ་ནི། དྲི་བར་བྱ་བ་སོགས་སོ། ། གཉིས་པ་ནི། ཕན་པར་འདོད་པ་སོགས་སོ། ། གསུམ་པ་ནི། ཁུར་འདེགས་པ་སོགས་སོ། ། བཞི་པ་ནི་རྐུན་པོ་སོགས་སོ། །
ལྔ་པ་ནི་དགེ་སློང་སོགས་སོ། ། གཉིས་པ་ལུང་ཕྲན་ཚེགས་ཀྱིས་ཁ་བསྐང་བ་ནི། མིའི་འགྲོ་བ་སོགས་སོ། ། གསུམ་པ་ལ། ཞུ་བས་དོགས་པ་བཅད་པ་དང༌། འདུལ་བྱེད་ཀྱིས་གཏན་ལ་ཕབ་པའོ། ། དང་པོ་ནི། ལྟུང་བ་རྣམ་གཞག་དང༌། བསླབ་བྱ་དང༌། ལྟུང་མེད་གསུམ་གྱིས་འཆད་དོ། །
གཉིས་པ་འདུལ་བྱེད་ཀྱང་ལྟུང་བ་རྣམ་གཞག་དང༌། བསླབ་བྱ་གཉིས་ཀྱིས་འཆད་དོ། ། ད་ནི་དཀའ་བའི་གནས་དཔྱད་པར་བྱ་སྟེ། འདི་ལ་མདོ་སྔ་ཕྱིའི་དངོས་བསྟན་ལ་དཀའ་གནས་དཔྱད་པ་དང༌། འོད་ལྡན་སོགས་ནས་འབྱུང་བའི་དཀའ་བའི་གནས་བཤད་ནས་དེ་དཔྱད་པའོ། ། དང་པོ་ནི། སྐབས་འདིར་དེ་ལྟར་འདུ་ཤེས་པས་སོ་ཞེས་པ་དང༌། སྤྱིར་བསྟན་དུ་འགྲོ་བ་གཞན་གྱི་རྣམ་པ་རྟེན་པ་བསད་པ་ལ་ཡང་ངོ༌། ། ཞེས་བཤད་པ་གཉིས་ནི་དཀའ་བའི་གནས་སོ། ། ཇི་ལྟར་ཞེ་ན།
འདིར་མི་ལ་མིར་ཤེས་ཀྱིས་བསད་པ་དགོས་པར་བཤད་པ་དང༌། འོག་ཏུ་མི་ལ་དུད་འགྲོར་འདུ་ཤེས་ཏེ་བསད་པས་ཀྱང་དངོས་གཞི་ལ་ཕམ་པ་བསྐྱེད་པར་བཤད་པའི་རྒྱུ་མཚན་གྱིས་སོ། ། འདིའི་དོན་འབྱེད་པ་ལ་རྒྱ་ཆེར་འགྲེལ་པ་མཁན་པོ་ནི། སྦྱོར་བ་ལ་འདུ་ཤེས་གཙོ་ཆེ་ཞིང་དངོས་གཞི་ལ་དོན་གཙོ་ཆེ་བའི་རྒྱུ་མཚན་གྱིས་ཡིན་ནོ། ། དེའི་ཤེས་བྱེད་ཀྱང་ཇི་སྐད་དུ། སྦྱོར་བ་ལ་ནི་འདུ་ཤེས་ཡན་ལག་ཡིན་ནོ། ། ཞེས་དེ་ལ་དེ་གཙོ་བར་དངོས་སུ་གསུངས་ཞིང༌། ནི་ཞེས་པ་དགར་བའི་ཚིག་ཡིན་པས། དངོས་གཞི་ལ་དོན་གཙོ་ཆེ་བར་བཤད་པའི་ཕྱིར་ཞེས་གསུང་ངོ༌། ། འདི་ལ་བོད་ཀྱི་སློབ་དཔོན་གཞན་དག་ན་རེ།
འགྲེལ་པ་མཁན་པོ་ལ་ནང་འགལ་ཏེ། ཤིང་སྐམ་པོ་བཅད་པར་བྱའོ་སྙམ་པས་མི་བསད་པ་ན་དངོས་གཞི་ལ་ཕམ་པ་འབྱུང་བར་ཐལ། དངོས་གཞི་དོན་གཙོ་ཆེ་བའི་ཕྱིར། འདོད་ན་སྦྱོར་དངོས་གཉིས་ཀ་ལ་ཉེས་མེད་དུ་བཤད་པ་དང་འགལ། ཡང་ཤིང་ལྗོན་པ་བཅད་པར་བྱེད་དོ་སྙམ་དུ་འདུ་ཤེས་ཏེ། མི་བསད་པ་ན། སྦྱོར་བ་ལ་ཉེས་བྱས་དང༌། དངོས་གཞི་ལ་ཕམ་པ་བསྐྱེད་པར་ཐལ། གཏན་ཚིགས་སྔ་མ་དེ་ཉིད་ཀྱི་ཕྱིར་རོ། ། འདོད་ན།
དེའི་དུས་ཀྱི་དངོས་གཞི་ལ་ཉེས་མེད་དུ་འགྲེལ་པར་བཤད་པ་དང་འགལ། ཡང་ལྷ་སྦྱིན་བསད་པར་བྱའོ་སྙམ་དུ་བསམ་ནས་མཆོད་སྦྱིན་བསད་པ་ན་དངོས་གཞི་ལ་ཕམ་པ་བསྐྱེད་པར་ཐལ། གཏན་ཚིགས་དེ་ཉིད་ཀྱི་ཕྱིར། འདོད་ན། ཇི་སྐད་དུ། བསམ་པ་ལ་ནི་དེ་ཉིད་ཅེས་པའི་མདོ་དང་འགལ། ཞེས་སུན་འབྱིན་བརྗོད་ནས་རང་གི་ལུགས་ལ། འགྲོ་བ་གཞན་གྱི་རྣམ་པ་བརྟེན་པ་བསད་པ་ལ་ཕམ་པ་འབྱུང་བའི་ཚེ་ཡང༌། མི་ལ་མིར་ཤེས་པ་དགོས་པ་ཡིན་ཞེས་གསུངས་ཞིང༌། བྱེ་བྲག་ཏུ་བུ་སྟོན་རིན་པོ་ཆེའི་ཞལ་ནས།
འགྲེལ་པའི་ལུགས་འདི་མི་འཐད་དེ། ལུང་ཞུ་བ་ལས།

མི་ལ་མི་མ་ལགས་པར་འདུ་ཤེས་པས་བཀུམ་ན་ཅིར་འགྱུར། ཉེས་པ་སྦོམ་པོ་རོ་ཞེས་བཤད་པ་དང་འགལ། གལ་ཏེ་རྒྱུད་གཅིག་པའི་སྒོ་ནས་རྟེན་ངེས་པར་གཟུང་བ་ཙམ་གྱིས་ཆོག་ན། ཁྲི་འོག་གི་མ་ལ་རྐུན་པོ་ཡིན་པས་འདི་བསོད་སྙམ་དུ་རྟེན་ངེས་པར་གཟུང་བའི་ཕྱིར་མཚམས་མེད་དུ་ཐལ་བ་དང༌། ལུང་གཏམ་གྱི་གཞི་ལས། གང་གིས་གཞན་གྱི་འདུ་ཤེས་ཀྱིས་མ་འཚོ་བ་དང་འཕྲལ་བ་དེ་ནི་བསྙེན་པར་རྫོགས་པ་ཡང་བགྱིས་ཤིག་ཅེས་གསུངས་པ་དང༌། མདོ་འདིར་ཡང༌། དེར་འདུ་ཤེས་པས་སོ། ། ཞེས་གསུངས་པ་དང་འགལ། དེས་ན་སྦྱོར་བ་ལ་དེར་འདུ་ཤེས་པ་མེད་ན་དངོས་གཞི་ལ་མི་བསད་ཀྱང་ལྟུང་མེད་ཡིན་ནོ་ཞེས་གསུངས། དོན་འདི་དག་བརྟག་པར་བྱ་བ་ལ་གཉིས་ཏེ།
འགྲེལ་པ་མཁན་པོའི་དགོངས་པ་བཤད་ནས་ཉེས་པ་དེ་དག་མི་འཇུག་པར་བསྟན། གཞན་གྱིས་འདོད་པ་སུན་ཕྱུང་ཞིང༌། ཉེས་པ་དེ་དག་གཞན་ལ་འཇུག་པར་བསྟན་པའོ། ། དང་པོ་ནི། མིས་འགྲོ་བ་གཞན་གྱི་རྣམ་པ་བརྟེན་པ་བསད་པའི་ཚེ། ཕམ་པ་བསྐྱེད་པའི་ཡན་ལག་དུ་མིར་འདུ་ཤེས་པ་དགོས་པ་མ་ཡིན་ཏེ། དོན་ལ་མི་ཡིན་ཤིང་བསད་བྱ་དེ་ཉིད་ལ་དེ་ཉིད་རང་དུ་འདུ་ཤེས་པའི་སྒོ་ནས་བསད་པ་ཙམ་གྱིས་སྲོག་གཅོད་ཕམ་པའི་ཡན་ལག་རྫོགས་པའི་ཕྱིར་དང༌། དེ་ལས་གཞན་དུ་ཁྱོད་འདོད་པ་ལྟར། དུད་འགྲོའི་དབྱིབས་ཅན་འདི་མི་ཡིན་ནོ་སྙམ་དུ་འདུ་ཤེས་པ་དགོས་ན། མདོ་འདི་ལ་ཚིག་གི་ནུས་པ་གཅིག་ཀྱང་མ་བྱུང་བའི་ཕྱིར་དང༌།
མདོ་འདིས་ནི། འདུ་ཤེས་ལ་མིའི་འདུ་ཤེས་ཡོད་ཀྱང་རུང༌། དུད་འགྲོའི་དབྱིབས་ཅན་དོན་ལ་མིར་གནས་པ་དེ། སྲོག་གཅོད་ཕམ་པའི་ཡུལ་གྱི་ཡན་ལག་དུ་རུང་བར་སྟོན་པའི་ཕྱིར། དེས་ན་དེ་ལྟ་བུའི་ཡུལ་གྱི་གང་ཟག་དེ་རྟེན་དགེ་སློང་གིས་བསད་པ་ལས་སྦྱོར་གྱི་ལྟུང་བ་བསྐྱེད་པའི་ཚེ། སྦྱོར་བ་ལ་འདུ་ཤེས་གཙོ་ཆེ་བ་ཡིན་ཏེ། དོན་ལ་མིར་གནས་ཀྱང་དུད་འགྲོར་འདུ་ཤེས་ན་སྦྱོར་ལྟུང་ཉེས་བྱས་ལས་མི་བསྐྱེད་པའི་ཕྱིར། དངོས་གཞི་ལ་འདུ་ཤེས་གཙོ་ཆེ་བ་མ་ཡིན་ཏེ། དེར་དོན་དང་འདུ་ཤེས་མཐུན་པ་དགོས་ཀྱི། རེ་རེ་རྐྱང་པས་མི་ཆོག་སྟེ།
འདུ་ཤེས་གཙོ་བོས་བསྐྱེད་པའི་ལྟུང་བ་རྣམས་ཀྱི་སྤྱི་ལུགས་ཡིན་པའི་ཕྱིར། གལ་ཏེ་འོ་ན། འདི་ལ་དོན་དང་འདུ་ཤེས་མཐུན་པ་མེད་དེ། དོན་ལ་མིར་གནས། འདུ་ཤེས་ཀྱི་དུད་འགྲོར་འདུ་ཤེས་པའི་ཕྱིར་སྙམ་ན། དེ་ལྟ་ན་ཡང་དོན་ཤེས་མི་མཐུན་པ་མེད་དེ། དེའི་ཚེ་རང་ལས་རྫས་གཞན་པའི་གསད་བྱ་དེ་ཉིད་གཞན་དང་མ་ནོར་བར་བསད་པའི་ཕྱིར། དེའི་ཕྱིར་མ་དང་རྐུན་པོ་ནོར་བ་དང༌། ལྷ་སྦྱིན་དང༌། མཆོད་སྦྱིན་ནོར་བ་དང༌།
མི་དང་ལྗོན་ཤིང་ནོར་བ་སོགས་ལ་ཐལ་བ་མཚུངས་པའི་གོ་སྐབས་ག་ལ་ཡོད། དེས་ན་གསད་བྱའི་ཡུལ་དེ་ཉིད་མ་ནོར་བར་བསད་པ་དེའི་ཚེ། སྦྱོར་བ་ལ་འདུ་ཤེས་གཙོ་ཆེ། དངོས་གཞི་ལ་དོན་དང་འདུ་ཤེས་མཐུན་པར་དགོས་པའི་རྒྱུ་མཚན་གྱིས་དོན་གཙོ་ཆེ་ཞེས་ཚིག་རྣམ་པར་སྦྱོར། གཉིས་པ་ནི། འོ་ན་ཕ་མ་དུད་འགྲོ་ལས་སྐྱེས་པའི་མིའི་འགྲོ་བ་པ་དེ་ལ། དུད་འགྲོར་འདུ་ཤེས་ཏེ་བསད་ན། སྲོག་གཅོད་ཀྱི་ཕམ་པ་མི་འབྱུང་བས་ཁྱབ་པར་ཐལ། དེའི་ཚེ་མི་ལ་མིར་འདུ་ཤེས་མེད་པའི་ཕྱིར། འདོད་ན་ཇི་སྐད་དུ།
གཞན་ལས་སྐྱེས་པ་ནི་རང་གི་འགྲོ་བ་ཉིད་མ་ཡིན་ནོ། ། ཞེས་གསུངས་པ་དང་འགལ། ཡང་མ་སྐྱེས་པར་མཚན་གྱུར་པའི་སྐྱེས་པ་དེ་བསད་ཀྱང་མ་བསད་པའི་མཚམས་མེད་མི་འབྱུང་བར་ཐལ། དེའི་ཚེ་མ་ལ་མར་ཤེས་པ་མེད་པའི་ཕྱིར། འདོད་ན། ཇི་སྐད་དུ། མཚན་ནི་གཞན་དུ་གྱུར་ཀྱང་འགྱུར། ། ཞེས་གསུངས་པ་དང་འགལ། གཞན་ཡང་མ་བསོད་པར་བསམས་པ་ལས་མངལ་ན་གནས་པ་ཤི་ན། མཐར་ཐུག་ལ་ལྟུང་མེད་དང༌།
སྦྱོར་བ་ལ་སྦོམ་པོ་ཡིན་པར་ཐལ། སྦྱོར་བ་ལ་མི་ལ་མིར་ཤེས་ཡོད་པ་གང་ཞིག དངོས་གཞི་ལ་དོན་ཤེས་མཐུན་པ་མེད་པའི་ཕྱིར། ཁྱབ་པ་ཁས་བླངས། འདོད་ན། ཇི་སྐད་དུ་མ་དང་མངལ་ན་གནས་པ་གཉིས་ལས་མ་བསམ་པ་ཤོས་ན་སྦོམ་པོའོ། ། ཞེས་གསུངས་པའི་དོན་ལ་ཁྱེད་རང་གིས་སེམས་རྩུབ་པས་ཞུགས་པའི་ཕྱིར་སྦོམ་པོའོ། ། ཞེས་མཐར་ཐུག་གི་ལྟུང་བར་བཞེད་པ་དང་འགལ། འོ་ན་ཁྱེད་ལྟར་ན་དངོས་གཞི་ལ་དོན་ཡན་ལག་ཡིན་པས་ཕམ་པར་འགྱུར་བ་མིན་ནམ་ཞེ་ན། མ་ཡིན་ཏེ།
འདི་ལ་མ་ནོར་བར་བསད་པ་མེད་པའི་ཕྱིར། འོ་ན་ལྟུང་བ་འདི་ཡུལ་གང་ལ་རྟེན་པའི་ལྟུང་བ་ཡིན་ཞེ་ན། གང་བསོད་པར་བསམས་པ་དེ་ལ་བརྟེན་པའི་སྦོམ་པོ་ཡིན་གྱི། ཅིག་ཤོས་ལ་བརྟེན་པའི་མ་ཡིན་ཏེ། དེ་ལ་བརྟེན་པའི་སྦྱོར་དངོས་ཀྱི་ལྟུང་བ་གང་གི་ཡང་ཡན་ལག་མ་ཚང་བའི་ཕྱིར། དེ་བཞིན་དུ་སྤྲུལ་པ་བསད་པ་ལ་སྦོམ་པོར་བཤད་པ་ཡང༌། སྦྱོར་བའི་ཆ་ནས་ཡིན་གྱི་དངོས་གཞི་ལ་ནི། དོན་ཤེས་ཇི་ལྟར་མཐུན་པའི་ཚུལ་ལས་བཞག་དགོས་པ་ཡིན་ཏེ། དུད་འགྲོས་མིར་སྤྲུལ་པ་ལ་ལྟུང་བྱེད། ལྷས་མིར་སྤྲུལ་པ་ལ་སྦོམ་པོ་དང༌།
རྒྱུད་ཀྱི་མ་བསྡུས་པ་ལ་ལྟུང་མེད་ཡིན་ནོ། ། བྱེ་བྲག་ཏུ་བུ་སྟོན་རིན་པོ་ཆེ་ལྟར་ན། སློབ་པ་རྒྱུན་ཞུགས་ལ་དགྲ་བཅོམ་དུ་འདུ་ཤེས་ཏེ་བསད་ན། ཉེ་བའི་མཚམས་མེད་མི་འབྱུང་བར་ཐལ་བ་དང༌། དགྲ་བཅོམ་པ་ལ་སོ་སྐྱེར་འདུ་ཤེས་ཏེ་བསད་ན། དགྲ་བཅོམ་བསད་པའི་མཚམས་མེད་མི་འབྱུང་བར་ཐལ། དེའི་ཚེ་དེ་ལ་དེ་ཉིད་དུ་ཤེས་པ་མེད་པའི་ཕྱིར། ཁྱབ་པ་ཁས་བླངས། འདོད་ན། ཁྱེད་རང་གིས་དེ་ལ་དེ་འབྱུང་བར་ལུང་དྲངས་ནས་བསྒྲུབས་པ་དང་འགལ་ལོ། །
གཞན་ཡང་མི་ལ་མི་མ་ལགས་པར་འདུ་ཤེས་པས་བཀུམ་ན་ཉེས་པ་སྦོམ་པོ་འབྱུང་བ་མིན་པར་ཐལ། དངོས་གཞི་ལ་ཉེས་མེད་ཡིན་པ་གང་ཞིག སྦྱོར་བ་ལ་དེ་འདྲ་འོང་དོན་མེད་པའི་ཕྱིར། ཡང་འགྲེལ་པ་ལ། སོ་སོ་སྐྱེ་བོའི་རྟེན་ལ་སྦྱོར་བ་བྱས། དགྲ་བཅོམ་པའི་རྟེན་ལ་མཐར་ཐུག་གྲུབ་ན་ཕམ་པ་དང་མཚམས་མེད་གཉིས་ཀ་འབྱུང་ཞེས་གསུངས་པ་ལ་བོད་རྣམས་ཇི་སྐད་དུ། བསྣུན་འོག་དགྲ་བཅོམ་པ་ལ་མ་ཡིན། ཞེས་གསུངས་པ་དང་འགལ་ལོ། ། ཞེས་ཟེར་བ་དེ་ཡང་མ་གོ་བ་ཡིན་ཏེ། སྦྱོར་བ་བྱས་ཞེས་པའི་དོན་དེ་འཆི་ངེས་ཀྱི་སྦྱོར་བ་མཚོན་བསྣུན་པ་ལྟ་བུ་ལ་བྱ་བ་མ་ཡིན་གྱི།
དེའི་གོང་གི་སྦྱོར་བ་ལ་བྱེད་པ་ཡིན་པར་འགྲེལ་པ་ཉིད་དུ། འདིར་ཁུངས་ནི་ཨུ་ཏྲ་ཡ་ནའི་རྟོགས་པ་བརྗོད་པ་དྲན་པར་བྱ་སྟེ། ཞེས་དྲངས་པ་ཉིད་ཀྱིས་ཤེས་པའི་ཕྱིར་ཁུངས་དེར་ཡང༌། ཨུ་ཏྲ་ཡ་ནས་གཤེད་མ་པ་དག་ལ་སྨྲས་པ། རེ་ཤིག་སྡོད་ཅིག་ཁོ་བོས་དགྲ་བཅོམ་པའི་འབྲས་བུ་མངོན་དུ་བྱའོ། ། དེ་ནས་མཚོན་ཕྱུང་ཤིག་ཅེས་སྨྲས་སོ། ། དེ་ནས་རེ་ཤིག་ལོན་པ་དང༌། ཨུ་ཏྲ་ཡ་ནས་གཙུག་ཕུད་ཅན་ལ་ཕྲིན་དུ་སྤྲིངས་པ་ནི། ཁྱོད་ཀྱིས་མཚམས་མེད་གཉིས་ཤིག་བྱས་ཏེ། གང་ཞེ་ན་ཕ་བསད་པ།
དགྲ་བཅོམ་པ་བསད་པའོ། ། ཞེས་འབྱུང་ངོ༌། ། འདི་ལ་ཡང་བོད་ཀྱི་འདུལ་བ་འཛིན་པ་རྣམས་ན་རེ། མཚམས་མེད་གཉིས་འབྱུང་བར་བཤད་པ་དེ་གཙུག་ཕུད་ཅན་འགྱོད་དུ་བཅུག་པའི་ཕྱིར་ཡིན་གྱི། རྟེན་གཅིག་ལ་མཚམས་མེད་གཉིས་མི་འབྱུང་ངོ༌། ། ཞེས་ཟེར་བ་དེ་ཡང་མ་གོ་བ་ཡིན་ཏེ། རྟེན་གཅིག་ཡིན་ཀྱང་ཉེས་པ་ཤིན་ཏུ་ལྕི་བ་གཉིས་འབྱུང་བ་ནི། ཕ་ཡིན་པ་དགྲ་བཅོམ་པའི་ཡོན་ཏན་ཐོབ་པའི་ཆ་ནས་སོ་སོར་ཕྱེ་བའི་ཕྱིར། གཞན་དུ་རྟེན་གཅིག་པོ་དེ་ལས་ཕམ་པ་དང་མཚམས་མེད་གཉིས་ཀྱང་མི་འབྱུང་བར་ཧ་ཅང་ཐལ་ལ། འདོད་ན་གཞུང་འགྲེལ་དང་འགལ་ལོ། །
དཀའ་བའི་གནས་གཉིས་པ་དཔྱད་པ་ལ། གལ་ཏེ་མི་བཅུས་ཉིན་གཅིག་ལ་སྦྱོར་བ་བྱས་ཏེ། དང་པོས་མི་དེ་ཞག་བཅུ་ན་འཆི་བར་མཚོན་བསྣུན། གཉིས་པས་ཞག་དགུ་ན་དང༌། རིམ་པ་བཞིན་ཐ་མས་ད་ལྟ་རང་འཆི་བར་མཚོན་བསྣུན་ན། བཅུ་ཆར་ལ་ཕམ་པ་བསྐྱེད་དམ་མི་སྐྱེད། མི་སྐྱེད་ན་བྱེ་བྲག་དུ་བཤད་པ་ལས་དང་པོ་དགུ་པོ་དག་གིས་ནི་ཕམ་པའི་རིག་བྱེད་མ་ཡིན་པ་བཟུང་ལ། བཅུ་པས་ནི་ཕམ་པའི་རིག་བྱེད་དང་རིག་བྱེད་མ་ཡིན་པ་གཉིས་ཀ་བཟུང་ངོ༌། ། ཞེས་གསུངས་པ་དང་འགལ་ལོ། ། བསྐྱེད་ན་དེས་ཤི་བ་ཐ་མ་ཁོ་ན་ལ་ཡོད་པ་ཅི་ཞེ་ན།
འདིའི་ལན་ལ། སློབ་དཔོན་དམར་སྟོན་པའི་གསུང་གིས་ཐམས་ཅད་ལ་རང་རང་གི་སྟེང་ན་འཆི་ངེས་ཀྱི་སྦྱོར་བ་རེ་རེ་ཡོད་པས་སྦྱོར་བ་མཐུན་པའི་ཕྱིར་དང༌། འབྲས་བུ་མི་དེ་ཤི་བར་གཅིག་པའི་ཕྱིར། ཐམས་ཅད་ལ་སྦྱོར་བ་དེ་ཤི་ཡོད་དོ་ཞེས་གསུངས་པ་ནི་མ་ཡིན་ཏེ། ཉི་མ་དང་པོ་ལ་སྦྱོར་བ་བྱས་པ་དེས་ཤི་བ་མ་ཡིན་པའི་ཕྱིར་དང༌། སྦྱོར་བ་དེའི་མཐར་ཐུག་གྲུབ་པ་མི་སྲིད་པའི་ཕྱིར། གཞན་དུ་ན་གཞན་གྱིས་བྱས་པའི་སྡིག་པ་གཞན་ལ་འབྱུང་བར་ཐལ་ལོ། ། འོ་ན་འོད་ལྡན་ལས་འགལ་བ་མེད་དེ། བཅུ་ཆར་ཡང་སྦྱོར་བ་མཐུན་པའི་ཕྱིར་དང༌། འབྲས་བུ་གཅིག་པའི་ཕྱིར་ཞེས་བཤད་པ་མིན་ནམ་ཞེ་ན།
དེ་ལྟར་བཤད་དེ་དང་བྱེ་བཤད་ཀྱི་ལུང་དྲངས་མ་ཐག་པ་དེའི་དོན་ནི། གསོད་བྱེད་བཅུ་པོ་ཐམས་ཅད་ཀྱིས་བློ་མཐུན་གྲོས་གཅིག་བྱས་ནས། མཚོན་དེ་ལྟར་དུ་བསྣུན་པའི་དབང་དུ་བྱས་པར་བརྒྱ་དང་རྨ་གཙོ་འཆད་པ་ལྟར་ཡིན་ནོ། ། ཡང་གསོད་བྱེད་དང་པོས་ཚེས་གཅིག་གི་ཉིན་ཚེས་བཅུ་ན་འཆི་བར་མཚོན་བསྣུན། གཅིག་གིས་ཚེས་དགུའི་ཉིན་ཚེས་བཅུ་ན་འཆི་བར་མཚོན་བསྣུན་པ་ནས། ཐ་མས་ཚེས་བཅུའི་ཉིན་ད་ལྟ་རང་འཆི་བར་མཚོན་བསྣུན་ན། ཐམས་ཅད་ལ་ཕམ་པ་བསྐྱེད་དམ་མི་བསྐྱེད་ཅེ་ན། བསྐྱེད་པ་ཁོ་ན་ཡིན་ཏེ། བྱེ་བཤད་དང་འོད་ལྡན་གྱི་ལུང་གིས་གྲུབ་པའི་ཕྱིར་དང༌། ཐམས་ཅད་ལ་སྦྱོར་བ་དེས་ཤི་ཡོད་པའི་རིགས་པས་དེ་ལྟར་དུ་གྲུབ་པའི་ཕྱིར།
ཡང་བསད་བྱ་དེ་འཆི་བའི་དུས་ལ་བབ་པར་གྱུར་པ་དེའི་ཚེ། གསོད་བྱེད་ཀྱི་སྦྱོར་བ་བྱས་ནས་སྦྱོར་བ་དེས་ཤི་ན་ཕམ་པ་སྐྱེད་པ་ཡོད་དམ་ཅེ་ན། མ་ཡིན་ཏེ་འོད་ལྡན་ལས། དབུགས་རྒྱུ་བ་ཐ་མར་གྱུར་པ་ནི་འཇིག་པའི་གནས་སྐབས་ཉིད་ཡིན་པའི་ཕྱིར། བྱེད་པ་དོན་མེད་པ་ཡིན་ནོ། ། ཞེས་དང༌། དགྲ་བཅོམ་པ་ཆོས་དགའི་འདོད་པ་བསྟན་པ་ལས། ཚེའི་སྐད་ཅིག་མ་གཅིག་ལུས་པ་དེའི་ཚེ་གསོད་པ་གང་ཡིན་པ་དེ་ལ་མཐར་འགྱུར་ལ། གཞན་རྣམས་ལ་ནི་སྦོམ་པོའོ། ། ཞེས་གསུངས་སོ། །
ཞེས་བྱ་བ་འདིས་ནི་སྲོག་གཅོད་ཕམ་པའི་དཀའ་བའི་གནས་བསྟན་ཟིན་ཏོ། ། གསུམ་པ་སྒོ་བ་ལས་གྱུར་པ་བརྫུན་སྨྲའི་ཕམ་པ་ལ། ལུང་གི་བྱེ་བྲག་གསུམ་ལས། དང་པོ་རྣམ་འབྱེད་ལ། སྤྱིའི་དོན་དང༌། གཞུང་གི་དོན་ནོ། ། དང་པོ་ནི་བོད་སྔ་མ་རྣམས་ཀྱི་བཞེད་པས། གང་ལ་སྨྲ་བའི་ཡུལ་ནི་ཐ་སྙད་ལྔ་དང་ལྡན་པ་དགོས་ཏེ། མི་ཡིན་པ། སྨྲ་ཤེས་པ།
དོན་གོ་བ། ཤེས་པ་རང་བཞིན་དུ་གནས་པ། མ་ནིང་དང་མཚན་གཉིས་པ་མ་ཡིན་པའོ། ། ངོ་བོ་ནི་མིའི་ཆོས་བླ་མའོ། ། སྦྱོར་བ་ངག་མཚན་ཉིད་དྲུག་ལྡན་ཏེ། རང་གིས་དང༌། ངག་གིས་དང༌། བདག་ཉིད་དང་འབྲེལ་བའི་དང༌། བསམ་པའི་དོན་དང༌། གསལ་པོར་དང༌།
མངོན་སུམ་དུ་སྨྲས་པའོ། ། མཐར་ཐུག་དེའི་རྐྱེན་གྱིས་དོན་གོ་བའོ་ཞེས་གསུང་ངོ༌། ། འདིར་མི་ཆོས་བླ་མ་ནི། མཚན་ཉིད་པ་མྱ་ངན་ལས་འདས་པ་ནས། རྒྱུན་དུ་ཞུགས་པའི་འབྲས་བུ་ཡན་ཆད་ཡིན་ལ། རྗེས་མཐུན་པ་ནི་བསམ་གཏན་གྱི་དངོས་གཞི་ཐོབ་པ་ཡན་ཆད་ཡིན་ལ། བསམ་གཏན་གྱི་ཉེར་བསྡོགས་ལ་བརྟེན་པའི་དྲན་པ་ཉེ་བར་གཞག་པ་དང༌། ཡང་དག་པར་སྤོང་བ་སོགས་ནས་སྦྱོར་ལམ་གྱི་བར་ནི་སྐབས་འདིར་བླ་མར་མི་འོང་སྟེ། མོས་པ་ཡིད་བྱེད་ཀྱི་དབང་དུ་བྱས་པའི་ཕྱིར། ཇི་སྐད་དུ།
སྦོམ་པོའི་དབང་དུ་བྱས་པ་ཉིད་ནི་ཞི་གནས་ཀྱི་རྒྱུ་མཚན་རང་གི་མཚན་ཉིད་འཛིན་པ་ཉོན་མོངས་པ་རྣམ་པར་གནོན་པའོ། ། ཞེས་གསུངས་པ་ཡིན་ནོ། ། གཉིས་པ་གཞུང་གི་དོན་ལ། ལྟུང་བ་རྣམ་གཞག་དང་བསླབ་བྱའོ། ། དང་པོ་ལ་མདོར་བསྟན་པ་དང༌། རྒྱས་པར་བཤད་པའོ། ། དང་པོ་ནི་འདུ་ཤེས་སོགས་སོ། ། གཉིས་པ་ལ་འབྲས་བུའི་སྒོ་ནས་དང༌། ངོ་བོའི་སྒོ་ནས་དང༌། ཁྱད་པར་གྱི་ཆོས་བརྗོད་པའི་སྒོ་ནས་བསྟན་པའོ། །
དང་པོ་ནི། མཐོང་ངོ་སོགས་སོ། ། གཉིས་པ་ནི་མི་རྟག་པ་སོགས་སོ། ། གསུམ་པ་ནི་དེ་དང་ལྡན་པ་སོགས་སོ། ། ཞུ་བ་ལ་དངོས་གཞི་དང༌། སེལ་བའོ། ། དང་པོ་ནི་བླ་མ་ཐོབ་པ་སོགས་སོ། ། གཉིས་པ་ནི་བླ་མ་བརྗོད་པ་སོགས་སོ། ། གསུམ་པ་འདུལ་བྱེད་ལ་ཡོན་ཏན་དང་དུ་ལེན་པ་དང༌། རྙེད་བཀུར་དང་དུ་ལེན་པའོ། །
དང་པོ་ནི་སྦོམ་པོ་སོགས་སོ། ། གཉིས་པ་ནི་བཙུན་པ་སོགས་སོ། ། གཉིས་པ་དགེ་འདུན་ལྷག་མའི་སྡེ་ཚན་ལ་གསུམ་སྟེ། འདོད་པ་ལས་གྱུར་པ། གནོད་པ་ལས་གྱུར་པ། བསྒོ་བ་ལས་གྱུར་པའོ། ། དང་པོ་ལ་གཉིས་ཏེ། ནང་སེམས་ཅན་ལ་ཆགས་པ་དང༌། ཕྱི་རོལ་ལོངས་སྤྱོད་ལ་ཆགས་པ་ལས་གྱུར་པའོ། ། དང་པོ་ལ་གཉིས་ཏེ་རང་འདོད་པ་བསྟེན་པ་ལས་གྱུར་པ་དང༌།
གཞན་འདོད་པ་བསྟེན་དུ་འཇུག་པ་ལས་གྱུར་པའོ། ། དང་པོ་ལ་གཉིས་ཏེ། ལུས་ཀྱི་རེག་བྱ་ལ་ཆགས་པ་དང༌། སྨྲ་བའི་བདེ་བ་ལ་ཆགས་པའོ། ། དང་པོ་ལ་གཉིས་ཏེ། རང་གི་ལུས་ཀྱི་རེག་བྱ་ལ་དང༌། གཞན་གྱི་ལུས་ཀྱི་རེག་བྱ་ལ་ཆགས་པའོ། ། དང་པོ་ནི་འབྱིན་པའི་ལྷག་མ་སྟེ། ལུང་གི་བྱེ་བྲག་གསུམ་གྱིས་རིམ་པར་སྟོན་ནོ། ། གཉིས་པ་ནི།
རེག་པའི་ལྷག་མ་སྟེ། འདི་ལ་ལུང་གི་བྱེ་བྲག་གསུམ་ལས། དང་པོ་རྣམ་འབྱེད་ལ། བུད་མེད་སྤྱི་བསྐྱེད་ཀྱི་རྣམ་གཞག་ཐུན་མོང་བ་དང༌། ཐུན་མོང་མ་ཡིན་པ་རེག་པའི་ལྷག་མ་བཤད་པའོ། ། དང་པོ་ལ། བུད་མེད་བྱེད་པ་པོ་རྣམས་ཀྱི་མཚན་གཞིའི་དབྱེ་བ་ལ། དེ་བྱེད་པ་པོར་འགྱུར་བའི་གནས་སྐབས་དང༌། དེར་འགྱུར་བའི་མཚན་ཉིད་སེལ་བ་དང་བཅས་པ་དང༌། དང་པོ་གསུམ་གྱི་ཀུན་སློང་གི་མཚན་ཉིད་བསྟན་པའོ། །
དང་པོ་ནི་འདི་ལ་སོགས་སོ། ། གཉིས་པ་ནི་སྐྱེས་པ་སོགས་སོ། ། གསུམ་པ་ནི་འོག་མ་གསུམ་ལ་སོགས་སོ། ། བཞི་པ་ནི་གསུམ་པོ་འདི་ལ་སོགས་སོ། ། གཉིས་པ་ཐུན་མོང་མ་ཡིན་པ་ལ། ལྟུང་བ་རྣམ་གཞག བསླབ་བྱ། ལྟུང་མེད་གསུམ་མོ། ། དང་པོ་ལ་མདོར་བསྟན་པ་དང༌། རྒྱས་པར་བཤད་པའོ། །
དང་པོ་ནི་ལུས་ཀྱི་སོགས་སོ། ། གཉིས་པ་ལ་མཚན་ཉིད་རྒྱས་བཤད་དང༌། སེལ་བ་རྒྱས་བཤད་དོ། ། དང་པོ་ལ་གཞིའི་དང༌། སྦྱོར་བའི་མཚན་ཉིད་དོ། ། དང་པོ་ནི། འདིར་ལན་བུ་སོགས་སོ། ། གཉིས་པ་ནི་དོན་དམ་པ་དང་སོགས་སོ། ། སེལ་བ་ནི་གོས་ཀྱིས་སོགས་སོ། ། བསླབ་བྱ་ནི།
དགེ་སློང་མ་སོགས་སོ། ། ལྟུང་མེད་ནི། ཆུར་ཉམ་ཐག་པ་སོགས་སོ། ། གཉིས་པ་སྨྲ་བའི་བདེ་ལ་ཆགས་པ་ནི། འཁྲིག་ཚིག་སྨྲ་བའི་དགེ་འདུན་ལྷག་མ་དང༌། བསྙེན་བཀུར་བསྔགས་པའི་དགེ་འདུན་ལྷག་མའོ། ། འདི་གཉིས་འཆད་པ་ལ་གཉིས་ཏེ། ཐུན་མོང་བ་འཁྲིག་ཚིག་ལ་མཚོན་པ་དང༌། ཐུན་མོང་མ་ཡིན་པ་བསྙེན་བཀུར་བསྔགས་པའོ། ། དང་པོ་ལ།
ལུང་གི་བྱེ་བྲག་གསུམ་ལས། རྣམ་འབྱེད་ལ་མདོར་བསྟན་པ་དང༌། རྒྱས་པར་བཤད་པའོ། ། དང་པོ་ནི། འཁྲིག་པ་སྨྲས་ནའོ་ཞེས་སོ། ། གཉིས་པ་ལ་མཚན་ཉིད་རྒྱས་བཤད་དང༌། སེལ་བ་རྒྱས་བཤད་དོ། ། དང་པོ་ལ། གཙོ་བོ་མིན་པའི་སེལ་བ་ན་སྨད་ནི། བསྔགས་པ་དང་སོགས་སོ། །
གཙོ་བོའི་སེལ་བ་ལྟུང་མེད་ནི། དོན་གཞན་སོགས་སོ། ། ཞུ་བའི་སྐབས་ནི་མཛེས་པ་སོགས་སོ། ། འདུལ་བྱེད་ལ་གསུམ་སྟེ། ཡུལ་གྱི་སེལ་པ། སྦྱོར་བའི་སེལ་པ། ཀུན་སློང་གི་སེལ་པའོ། ། དང་པོ་ནི་དེ་བཞིན་དུ་སོགས་སོ། ། གཉིས་པ་ནི་བསྲུ་ཁོའོ་ལ་སོགས་སོ། ། གསུམ་པ་ནི་རང་བཞིན་སོགས་སོ། །
གཉིས་པ་ལ། དངོས་གཞི་དང༌། སེལ་བའོ། ། དང་པོ་ནི་བདག་ཉིད་དང་སོགས་སོ། ། གཉིས་པ་ནི་དེ་དང་སོགས་སོ། ། འདིར་ལུང་ལས་རྒྱས་པར་གསུངས་པའི་དོན་བསྡུ་ན། འདི་ལྟར། བདག་ཉིད་ཚུལ་ལྡན་དགེ་ཆོས་ཅན། ། ཚངས་སྤྱོད་གནས་པ་རྐྱང་པ་གསུམ། ། གཉིས་སྦྱར་དྲུག་དང་གསུམ་སྦྱར་གཅིག །
མཆོག་ཕུལ་ཁྱད་འཕགས་བཟང་མཛེས་དགེ ། མཆོད་འོས་བསྟོད་འོས་རྒྱ་ཆེ་བ། ། ཆེས་སྦྱར་བ་ནི་བཅོ་བརྒྱད་དོ། ། དེ་ལྟར་ན་ལྷག་མ་བརྒྱ་དང་བརྒྱད་ཅུའོ། ། འདི་དང་སྔ་མའི་ཁྱད་པར་ལ་རྒྱ་འདུལ་འཛིན་ནི། སྔ་མ་འཁྲིག་པ་རྐྱང་པ་སྨྲས་པ་དང༌། འདིར་བདག་ཉིད་ལ་སྦྱར་ནས་སྨྲས་པའོ། ། ཞེས་གསུང༌། སློབ་དཔོན་དམར་སྟོན་པ་འགྲེལ་པའི་དགོངས་པས་ཀུན་སློང་གིས་འབྱེད་པ་ཡིན་ནོ། ། ཞེས་གསུང༌།
བམ་ལྔ་ལས། ལྟུང་བ་འདི་བྱུང་ན་སྔ་མ་ཡང་བྱུང་བས་ཁྱབ་པར་བཤད་དོ། ། གཉིས་པ་གཞན་འདོད་པ་བསྟེན་དུ་འཇུག་པ་ལ་སྨྱན་བྱེད་པའི་ལྷག་མ་ཡིན་ལ། འདི་ལའང་ལུང་གསུམ་ལས། དང་པོ་ལ་བསྟན་པ་དང་བཤད་པའོ། ། དང་པོ་ནི། འཕྲད་ནའོ་སོགས་སོ། ། གཉིས་པ་ལ། སྦྱོར་བ་དང་ཡུལ་གྱི་བྱེད་པ་བཤད། བྱེད་པ་པོ་དང༌།
ཡུལ་དང༌། སྦྱོར་བ་ལ་དོགས་པ་སྤང༌། མི་མཐུན་པའི་མཚན་ཉིད་རྒྱས་པར་བཤད་པའོ། ། དང་པོ་ནི་གསུམ་མོ་སོགས་སོ། ། གཉིས་པ་ནི་འབྲས་བུ་སོགས་སོ། ། གསུམ་པ་ལ། མ་ཐོབ་པ་ལས་ཉམས་དང༌། ཐོབ་པ་ལས་ཉམས་པའོ། ། དང་པོ་ནི་སྨད་ཚོང་མ་སོགས་སོ། ། གཉིས་པ་ལ།
དམན་པ་བཞི་ཐོབ་པ་ཉམས་པ་དང༌། བཟང་མོ་གསུམ་ཐོབ་པ་ལས་གསུམ་ཉམས་པའོ། ། དང་པོ་ནི། འཐབས་པ་ཉིད་ནས་སོགས་སོ། ། གཉིས་པ་ལ་བསྟན་པ་དང་བཤད་པའོ། ། དང་པོ་ནི། གལ་ཏེ་སོགས་སོ། ། གཉིས་པ་ལ་མཚན་ཉིད་དང་སེལ་བ་རྒྱས་པར་བཤད་པའོ། ། དང་པོ་ནི། འཐབས་པ་སོགས་སོ། །
གཉིས་པ་ནི། དེའི་དང་པོ་སོགས་སོ། ། ཞུ་བ་ལས་གཉིས་ཏེ། སེལ་བ་སྦོམ་པོ་དང༌། སེལ་བ་ཉེས་བྱས་སོ། ། དང་པོ་ནི། མངལ་ན་སོགས་སོ། ། གཉིས་པ་ནི་བུད་མེད་སོགས་སོ། ། གསུམ་པ་འདུལ་བྱེད་ལ། ལྟུང་བ་རྣམ་གཞག་དང༌།
ཞར་ལས་བྱུང་བའི་བསླབ་བྱའོ། ། དང་པོ་ནི། བྱིན་པ་ལ་སོགས་སོ། ། གཉིས་པ་ནི་གཞན་སོགས་སོ། ། སྐབས་འདིར་ལུང་ལས། ཆུང་མ་བདུན་དང་མཛའ་ན་མོ་བཅུ་ལས་བདུན་ནོ། ། ཆུ་ཚིགས་ཀྱིས་བྱིན་པ་དང༌། རིན་ཆས་ཉོས་པ་དང༌། བཙན་ཐབས་སུ་འཕྲོགས་པ་དང༌། དྭངས་མ་ལས་འདུས་པ་དང༌།
ཟས་གོས་ཀྱི་འཚོ་བ་དང༌། ཁ་དུམ་པ་དང༌། ཐང་འགར་འཕྲད་པའོ། ། བཅུ་ནི། ཇི་སྐད་དུ། མཛའ་ན་མོ་ནི་བཅུ་ཡིན་ཏེ། ཕ་མ་མིང་པོ་ཕུ་ནུ་མ། ། གྱོས་སྐྱུག་ཉེ་དུ་རིགས་དང་ནི། ། རུས་ཆགས་ཀྱིས་བསྲུངས་རྣམ་འཁྲུག་མེད། ། ཅེས་གསུངས་པ་ལྟར་རོ། །
དེ་དག་ལས་ཆུང་མ་ཕྱི་མ་བཞི་དང༌། མཛའ་ན་མོ་བཅུ་ནི་འཐབས་པ་ཙམ་གྱིས་མཐུན་པ་ཉམས་པ་དང༌། དང་པོ་གསུམ་མཐུན་པ་ཉམས་པ་ལ་འཐབས་ཚིགས་བདུན་དགོས་པར་འཆད་དོ། ། གཉིས་པ་ཕྱི་རོལ་ཡོ་བྱད་ལ་ཆགས་པ་ལ། རྣམ་འབྱེད་སོ་སོ་བ་དང༌། ཞུ་བ་ཐུན་མོང་དུ་བཤད་པའོ། ། དང་པོ་ལ་གཉིས་ཏེ། ཐུན་མོང་བ་ཁང་པ་ལ་མཚོན་པ་དང༌། ཐུན་མོང་མ་ཡིན་པ་ཁང་ཆེན་བྱེ་བྲག་ཏུ་བཤད་པའོ། ། དང་པོ་ལ་གསུམ་སྟེ།
ལྟུང་བ་རྣམ་གཞག བསླབ་བྱ། ལྟུང་མེད་དོ། ། དང་པོ་ལ་བཞི་སྟེ། ཁང་པ་གཉིས་ཀྱི་མ་མཐའི་ཚད་བསྟན། བྱེད་པ་པོའི་མཚན་ཉིད་ལ་དོགས་པ་སྤངས། དེས་བྱས་པའི་སྦྱོར་བ་ལ་དོགས་པ་བཅད། དངོས་གཞིའི་ཡན་ལག་རྒྱས་པར་བཤད་པའོ། ། དང་པོ་ནི། སྤྱོད་ལམ་སོགས་སོ། །
གཉིས་པ་ནི་བསྐོས་པ་སོགས་སོ། ། གསུམ་པ་ནི་བྱས་པ་སོགས་སོ། ། བཞི་པ་ནི་བཙལ་བ་སོགས་སོ། ། འདི་དག་གི་ངག་དོན་ནི། འགྲེང་བ་དང༌། འདུག་པ་དང༌། ཉལ་བ་དང༌། འཆགས་པ་སྟེ་སྤྱོད་ལམ་བཞིའི་སྣོད་མ་ཡིན་པའི་ཁང་པ་ཉིད་བྱས་པ་ལ་ཆོས་ཅན། ཁང་པ་དང་ཁང་ཆེན་དུ་གཏོགས་པའི་ཉེས་པ་མེད་དེ། ཁྱོད་ལ་ཁང་པའི་ཐ་སྙད་མི་འདོགས་པའི་ཕྱིར།
དགེ་སློང་ལག་གི་བླ་དགེ་སློང་གཞན་གྱིས་ཁང་པ་བྱེད་པར་བསྐོས་པ་ཉིད་དང༌། དེས་དེར་མ་བསྐོས་པ་ཉིད་དག་ནི་ཆོས་ཅན། ཁང་པ་དང་ཁང་ཆེན་གྱི་ལྟུང་བ་སྐྱེད་པའི་གཙོ་བོར་གྱུར་པའི་རྒྱུ་ཉིད་མ་ཡིན་ཏེ། ཁྱོད་མེད་ཀྱང་དེ་འབྱུང་བའི་ཕྱིར། དགེ་སློང་རང་གི་ལག་གི་བླ་གཞན་བསྐོས་པས་ཁང་པ་དང་ཁང་ཆེན་གྱི་ལྟུང་བ་སྐྱེད་པའི་རྒྱུ་ཚོགས་བྱས་པ་ནི་ཆོས་ཅན། སྐབས་འདིའི་སེལ་བ་མ་ཡིན་ཏེ། ལྟུང་བ་འབྱིན་པ་པོ་དགེ་སློང་རང་ཉིད་ཀྱིས་ལྟུང་བའི་རྒྱུ་ཚོགས་ཚང་མར་བྱས་པ་དང་འདྲ་བའི་ཕྱིར། དགེ་སློང་རང་ཉིད་ཀྱིས་ཁང་པའི་ཆོ་ག་ཇི་སྐད་བསྒོ་བ་བཞིན་དུ། ལག་གི་བླས་མི་བྱེད་པ་ལ་ལུས་དང་ངག་གིས་ནོད་ཅིང་དང་དུ་ལེན་པ་ནི་ཆོས་ཅན། སྐབས་འདིའི་སེལ་བ་མ་ཡིན་ཏེ།
རང་ཉིད་ཀྱི་ལྟུང་བའི་རྒྱུ་ཚོགས་ཚང་མར་བྱས་པ་དང་འདྲ་བའི་ཕྱིར། ཁང་པ་བརྩིགས་པའི་བྱ་བ་སྔ་ཕྱིར་བྱས་པ་ནི་ཆོས་ཅན། བསམ་རྒྱུན་ཐ་དད་ཀྱིས་བར་དུ་མ་ཆོད་ན་ལྟུང་བ་གཅིག་ཉིད་ཀྱི་བྱེད་པ་པོ་ཡིན་ཏེ། ཐ་དད་དུ་འཇོག་པའི་རྒྱུ་མ་ཚང་བའི་ཕྱིར། གཞི་མ་དག་པ་ལ་སོགས་པའི་ཡན་ལག་མང་པོ་རྣམས་ནི་ཆོས་ཅན། ལྟུང་བ་ཐ་དད་པ་མང་པོའི་བྱེད་པ་པོ་མ་ཡིན་ཏེ། ལྟུང་བ་གཅིག་སྐྱེད་པའི་རྒྱུ་ཚོགས་ཡིན་པའི་ཕྱིར། དེ་ལྟར་བཤད་པ་ན་དོན་འདི་དག་འབྱུང་སྟེ། དགེ་སློང་ལག་གི་བླས་རང་དོན་དུ་ཁང་པ་བྱས་པ་དང་གཞན་དོན་དུ་བྱས་པ་གཉིས་ཀ་ལ་ཁང་པའི་ལྷག་མ་བསྐྱེད། ཡང་དགེ་སློང་འགའ་ཞིག་གིས་ལག་གི་བླ་བསྐོས་ཏེ་ཁང་པ་བྱེད་དུ་བཅུག་པ་དང༌།
མ་བསྐོས་པར་དེས་བྱས་པ་དང་དུ་ལེན་ན་གཉིས་ཀ་ལ་ལྷག་མ་སྐྱེད་པར་བཞག་གོ ། དེས་དེ་དང་དུ་མ་བླངས་ཀྱང་དགེ་སློང་ལག་གི་བླ་ལ་ལྟུང་བ་འདི་རྫོགས་པར་སྐྱེད་པ་ཡིན་ནོ། ། ལྟུང་བ་རྣམ་བཞག་གི་ངག་དོན་ནི། བཅས་ལྡན་དགེ་སློང་ཉེར་དགའ་ཆོས་ཅན། ཁྱོད་ལ་ཁང་པའི་ལྷག་མ་བསྐྱེད་པ་ལ་ཡན་ལག་གཅིག་གིས་ཆོག་པ་མ་ཡིན་ཏེ། དེ་ལ་ཡོ་བྱད་ཀྱི་ཁྱད་པར་ས་གཞི་ཉོ་ཞིང་གླ་མི་སོགས་རང་ལས་རྫས་ཐ་དད་པའི་མིའི་ཡུལ་ལས་བཙལ་བ་དང༌། དེས་ཀྱང་རྗེས་སུ་གནང་བ་དང༌། གནས་ཀྱི་ཁྱད་པར་གཞི་མ་དག་པ་དང་མ་བསྟན་པར་དགོས་པའི་ཁྱད་པར་རམ་གཞན་གཅིག་གི་དོན་དུ། བྱེད་ལས་ཀྱི་ཁྱད་པར་ཚད་ལས་ལྷག་པར་བྱས་ན་ལྷག་མ་དེར་འགྱུར་གྱི། གཞན་དུ་མི་འགྱུར་བའི་ཕྱིར།
འདིར་དེས་རྗེས་སུ་གནས་པ་ལའོ་ཞེས་དང༌། གནས་བྱེད་དུ་བཅུག་ནའོ། ། ཞེས་པའི་མདོ་གཉིས་ཀྱིས་ལག་གི་བླ་བསྐོས་ནས་བྱེད་དུ་བཅུག་པའི་ཁྱད་པར་དེ་བསྟན་ནོ། ། ཡང་དེ་ཆོས་ཅན། ཁྱོད་ལ་ཁང་ཆེན་གྱི་ལྷག་མ་བསྐྱེད་པ་ལ་ཡན་ལག་གཅིག་གིས་ཆོག་པ་མ་ཡིན་ཏེ། བཙལ་བ་དང་ཚད་ལྷག་པ་མ་གཏོགས་པའི་ཡན་ལག་བཤད་མ་ཐག་པའི་ཡན་ལག་རྣམས་མེད་ན་དེ་མི་འབྱུང་བའི་ཕྱིར། འོ་ན་གཞི་མ་དག་པ་དེ་གང་ཞེ་ན། མི་རུང་བ་ཉིད་དང་ཅེས་སོགས་སོ། ། དེ་དག་ཀྱང་གང་ཞེ་ན། སྐྱེ་བ་པོ་སོགས་སོ། །
ཚད་དེ་གང་ཞེ་ན། ཚད་དང་ལྡན་པའི་ཞེས་སོགས་ཏེ། ཁང་པའི་ནང་གི་སྲིད་དུ་ཁྲུ་བཅོ་བརྒྱད། ཞེང་དུ་ཕྱེད་དང་བཅུ་གཅིག་གོ ། འོ་ན་མ་བསྟན་པ་གང་ཞེ་ན། དེ་ཟློག་པའི་སྒོ་ནས་འཆད་པ་ནི། དགེ་འདུན་ལ་སོགས་སོ། ། བསླབ་བྱ་ནི་མ་དག་པ་སོགས་སོ། ། ལྟུང་མེད་ནི་བྱས་པ་རྙེད་པ་དང་སོགས་སོ། ། འདིར་ཉིད་ཀྱི་རྣམ་བཤད་ལས།
ཡན་ལག་ཐམས་ཅད་ཚང་ན་མཐར་དངོས་གཞི། སྔར་སྦོམ་པོའོ། ། བཙལ་ཞིང་ཚད་ལས་ལྷག་པར་བྱེད་ལ་གཞི་མ་དག་པ་དང༌། མ་བསྟན་པ་གཉིས་མ་ཚང་ན། མཐར་སྦོམ་པོ་སྔར་ཉེས་བྱས། བཙལ་ཞིང་ཚད་ལས་ལྷག་པར་མི་བྱེད་ན། གཞི་མ་དག་པ་སོགས་ཡོད་རུང་མེད་རུང་མཐར་སྦོམ་པོ། སྔར་ཉེས་བྱས། ཚད་ལས་ལྷག་པར་བྱེད་ཅིང་མ་བཙལ་ན། གཞི་མ་དག་པ་སོགས་ཡོད་ཀྱང་མཐར་སྦོམ་པོ།
སྔར་ཉེས་བྱས། མ་བཙལ་ཚད་ལས་ལྷག་པ་མི་བྱེད་ན། གཞི་མ་དག་པ་སོགས་ཡོད་ཀྱང་ཉེས་བྱས་ཁོ་ནར་གསུངས་སོ། ། འདི་དག་གི་དོན་ལ་བཏགས་ན་ཁང་པ་དང་ཁང་ཆེན་གྱི་བསྟན་པ་བསྟན་དུ་རུང་བ་ལ། ས་གཞི་དག་པ་བཙལ་ཞིང་ཡོ་བྱད་མ་འཚལ་བ་ཞིག་དགོས་པར་མངོན་ལ། མདོ་དང་འགྲེལ་ཆེན་གྱི་འཕྲོས་ལ་ལྟས་ན། ཡན་ལག་གཞན་རྣམས་མ་ཚང་ན་ཡོ་བྱད་བཙལ་བས་ཀྱང་བསྟན་པ་གསལ་དུ་རུང་བར་གསལ་ལོ། ། གཉིས་པ་ཐུན་མོང་མ་ཡིན་པ་ནི། ཚོགས་ཀྱི་དོན་དུའོ་ཞེས་པའོ། ། འོ་ན་ཁང་པ་གཉིས་པོའི་ཁྱད་པར་གང་ཞེ་ན།
ལུང་དུ་ཆེན་པོ་ཞེས་བྱ་བ་ནི་གཉིས་ཏེ། སྦྱིན་པར་བྱ་བ་ཆེན་པོ་དང༌། ཚད་ཆེན་པོའོ། ། འདིར་ནི་སྦྱིན་པར་བྱ་བ་ཆེན་པོ་ལ་དགོངས་པ་ཡིན་གྱི། ཚད་ཀྱིས་ནི་མ་ཡིན་ནོ། ། ཞེས་གསུངས་པས་དཀོན་མཆོག་གསུམ་པོ་གང་རུང་གི་ཁང་པ་ལ་བྱེད་པར་བུ་སྟོན་རིན་པོ་ཆེ་བཞེད་དོ། ། སློབ་དཔོན་དམར་སྟོན་པའི་གསུང་གིས་ཚོགས་ཞེས་པ་ཁྱིམ་པ་བཞིར་ལོངས་ཡན་ཆད་ཀྱི་ཁང་པས་ཆོག་པར་འགྲེལ་པ་དང༌། བམ་ལྔ་ལས་གསལ་ལོ་ཞེས་གསུངས། འདི་ལ་ཚད་ཀྱི་ངེས་པ་མ་བཤད་པ་ནི། དུ་མའི་ཁང་པ་ཡིན་པ་ལ་དགོངས་སོ། །
གཉིས་པ་ཞུ་བ་ཐུན་མོང་བ་ལ། སྦོམ་པོ་དང༌། ཉེས་བྱས་གཉིས། དང་པོ་ནི། བརྩོམ་པ་སོགས་སོ། ། འདིར་དུ་མའི་དོན་ལ་སྦོམ་པོར་གསུངས་པ་ནི་ཚོགས་སུ་མ་ལོངས་པའི་དུ་མ་ཡིན་ལ། འདིའི་དོན་ལ་དམར་སྟོན་པ་ཡན་ལག་གཞན་རྣམས་ཡོད་ན། གཉིས་དང་གསུམ་གྱི་དོན་དུ་བྱེད་པ་སྦོམ་པོ་ཡིན། ཞེས་གསུང་པ་ནི་བརྟག་དགོས་ཏེ། དེ་ལ་ཁང་པའི་ལྷག་མ་འབྱུང་མི་འབྱུང་བརྟག་དགོས་པའི་ཕྱིར་དང༌།
འདི་ཞུ་བ་ཐུན་མོང་བ་ཡིན་པའི་ཕྱིར། མ་བསྐོས་པར་ཞེས་པའི་དོན་ཚོལ་བ་པོའི་དགེ་སློང་དེའམ། དང་པོའི་བདག་པོ་གནས་པ་པོ་དེས་མ་བསྐོས་པར་གནས་བྱེད་དུ་འཇུག་པའི་མཐའ་ཡང༌། དེ་དང་འདྲའོ་ཞེས་པ་སྦོམ་པོའོ། ། འདི་ཕམ་པར་མི་འགྱུར་ཏེ། གང་དབང་བ་དེའི་དོན་དུ་བརྩིག་དུ་འཇུག་པའི་ཕྱིར། དངོས་གཞིར་མི་འགྱུར་ཏེ། བཙལ་བ་མ་ཚང་བའི་ཕྱིར། མདོ་འདི་དང༌། གོང་དུ་མ་བསྐོས་པ་གཙོ་བོ་ཉིད་མ་ཡིན་ཞེས་གསུངས་པ་གཉིས་མི་འགལ་བར་འཆད་དགོས་སོ། །
དེ་ཡང་སྔ་མ་ནི། བདག་པོ་དེས་མ་བསྐོས་ཀྱང་ལག་གི་བླ་རང་ཉིད་ཀྱིས་བདག་པོའི་དོན་དུ། ས་གཞི་སོགས་བཙལ་ནས་དེའི་དོན་དུ་ཁང་པ་བྱས་པས་ལྷག་མར་འགྱུར་ལ། འདི་ནི་དེའི་དོན་དུ་དེ་དེས་ཚོལ་མ་དགོས་པར་ཁོ་རང་དབང་བའི་ས་གཞི་དེར། ཁོ་ཉིད་ཀྱི་ཡོ་བྱད་ཀྱིས་ཁོ་ལ་མ་དྲིས་པར་ཁོའི་དོན་དུ་བྱས་པ་ན། སྦོམ་པོའོ། ། གང་ཟག་རང་གི་ཡོ་བྱད་ཀྱིས་གནས་བྱེད་དུ་འཇུག་པའི་མཐའ་ཡང་དེ་དང་འདྲའོ་སྟེ་སྦོམ་པོའོ། ། འདི་ཁང་པའི་ཐུན་མོང་མ་ཡིན་པའི་དབང་དུ་བྱས་པར་འཆད་དོ། ། སྐབས་འདིའི་རྒྱ་དཔེ་དང་རང་འགྲེལ་ན་རང་བཞིན་མི་མཐུན་པའི་ཞལ་ལྟ་བྱེད་ན་ཉེས་པ་སྦོམ་པོར་འགྱུར་རོ། ། ཞེས་པའི་མདོ་གཅིག་ཡོད་པར་བུ་སྟོན་རིན་པོ་ཆེ་གསུང་ངོ༌། །
གཉིས་པ་ནི། གསོལ་བའི་འོག་ཏུ་སོགས་སོ། ། དེ་ཡང་ཁང་པ་ལ་ས་གཞི་དག་པ་བཙལ་ནས་བསྟན་པ་གསོལ་དགོས། ཁང་ཆེན་ལ་ས་གཞི་དང་ཡོ་བྱད་ཀྱང་བཙལ་ནས་བསྟན་པ་གསོལ་དུ་རུང་བར་འཆད་དགོས་སོ། ། གཉིས་པ་གནོད་པ་ལས་གྱུར་པ་ལ། གཞི་མེད་དང༌། བག་ཙམ་གཉིས་ཏེ། འདི་གཉིས་ནི་རྣམ་འབྱེད་སོ་སོ་བ་དང༌། ཞུ་བ་ཐུན་མོང་བ་གཉིས་ཀྱིས་འཆད་དོ། ། དང་པོ་ལ།
ཐུན་མོང་བ་རྣམས་གཞི་མེད་ལ་མཚོན་ཏེ་བཤད། ཐུན་མོང་མ་ཡིན་པ་བག་ཙམ་བྱེ་བྲག་ཏུ་བཤད་པའོ། ། དང་པོ་ལ། མདོར་བསྟན་པ་དང༌། རྒྱས་པར་བཤད་པའོ། ། དང་པོ་ནི་ཕམ་པར་འགྱུར་བ་སོགས་སོ། ། གཉིས་པ་ནི་དེ་ནི་སོགས་སོ། ། གསུམ་པ་བསྒོ་བ་ལས་གྱུར་པ་ལ། ཐུན་མོང་བ་དང༌། ཐུན་མོང་མ་ཡིན་པའོ། །
དང་པོ་ལ། རྫོགས་པར་བྱེད་པ་རྐྱེན་གྱིས་ཐུན་མོང་བ། འཇུག་པ་སྦྱོར་བའི་ཐུན་མོང་བ། བསླབ་པར་བྱ་བའི་ཐུན་མོང་བ། མཐར་ཐུག་གི་ཐུན་མོང་བ་བཞིའོ། ། དང་པོ་ལ། སྤྱིའི་དོན་དང༌། གཞུང་གི་དོན་ནོ། ། དང་པོ་ནི། ཅིའི་ཕྱིར་དེ་སྐད་ཅེས་བྱ་ཞེ་ན།
རང་རང་གི་སྦྱོར་དངོས་ཀྱི་ལྟུང་བ་བསྐྱེད་པ་གཞམ་བསྒོ་ལ་སོགས་པའི་ཟློག་ཚུལ་ལྔ་པོ་གང་རུང་ལ་ལྟོས་པའི་ཕྱིར་དེ་སྐད་ཅེས་བྱའོ། ། མཚན་ཉིད་ཀྱང་དེ་ཉིད་དོ། ། དབྱེ་བ་ནི་བོད་སྔ་མ་རྣམས་བཅུར་འཆད་ལ། བོད་ཕྱི་མ་རྣམས་སྐབས་འདིའི་བཞི་པོ་ཁོ་ན་ལ་འཆད་དོ། ། བཅུ་གང་ཞེ་ན། དགེ་སློང་ཕ་ལ་ལྔ་དང༌། མ་ལ་ལྔའོ། ། དང་པོ་ནི། དགེ་འདུན་དབྱེན། དེར་རྗེས་ཕྱོགས།
ཁྱིམ་སུན་འབྱིན། བཀའ་བློ་མི་བདེ་བ། སྡིག་ལྟ་མི་གཏོང་བའི་ལྟུང་བྱེད་དོ། ། གཉིས་པ་ནི། དཀོན་མཆོག་གཏོང༌། འཐབ་གྲོལ་བྱེད། སྡེ་ཞིང་གནས་འཇུག་བཟློག་པའི་ཕམ་པའོ། ། བཅུ་པོ་དེ་ལ་ཁྱབ་བྱེད་དུ་རྗེས་སུ་འགྲོ་བའི་གཞུང་ཐུན་མོང་བ་རྣམས་བསྡུས་ནས་འདིར་བསྟན་པའི་དགོས་པ་ནི། བཅུ་པོ་དེ་བཟློག་པ་དང་འབྲེལ་བ་དང༌། བཟློག་ཚུལ་མཚུངས་པ་དང༌།
བཟློག་པའི་གྲངས་ཀྱིས་ལྟུང་བའི་གྲངས་སུ་འགྱུར་བར་གོ་བ་དང༌། ཚིག་ཚེགས་ཆུང་བའི་དགོས་པ་རྣམས་ཡོད་དོ། ། འོ་ན་དེའི་གྲངས་ཀྱིས་དེའི་གྲངས་སུ་འགྱུར་བའི་ཚུལ་ཇི་ལྟ་བུ་ཞེ་ན། ཇི་སྐད་དུ། ཊཱི་ཀ་ལས། འཇུག་པ་ཞེས་བྱ་བའི་གནས་སྐབས་ཀྱི་བྱེ་བྲག་གཞན་མ་བསྟན་པས། གཞམས་ཏེ་བསྒོ་བ་དང༌། གསོལ་བ་ལ་སོགས་པའི་འོག་དང༌། སྔ་རོལ་ཡང་ཡིན་པར་རིག་པར་བྱའོ། ། ཞེས་གསུང་བ་ལ་བརྟེན་ནས་བོད་སྔ་མ་རྣམས་མཐའི་ལྟུང་བ་ལྔ་པོ་ལས་མ་གཏོགས་པའི་བར་འཇུག་དང༌།
བརྩོམ་འཇུག་གི་ལྟུང་བ་ལྔ་ལྔ་བསྐྱེད་པར་གསུངས་པས། དབྱེན་གྱི་ལྷག་མ་ལྟ་བུ་གཅིག་ལ་སྦྱོར་དངོས་ཀྱི་ལྟུང་བ་བཅོ་ལྔ་འབྱུང་བ་ཡིན་ནོ། ། ཞེས་ཟེར་བའི་ལུགས་གཅིག་དང༌། སྦྱོར་དངོས་ཀྱི་ལྟུང་བ་བཅུ་བསྐྱེད་དོ་ཞེས་གསུངས་པའི་ལུགས་གཅིག་དང༌། ལྔ་བསྐྱེད་དོ་ཞེས་ཟེར་བའི་ལུགས་གཅིག་དང༌། ཡང་སློབ་དཔོན་མང་པོ་དག་གིས་གཞམ་བསྒོའི་སྔ་རོལ་གྱི་བརྩོམ་འཇུག་གི་ལྟུང་བ་དེ་གྲངས་སུ་བགྲངས་ནས་བཅུ་བདུན་ནོ། ། ཞེས་ཟེར་བ་དང༌། བཅུ་གཅིག་ཟེར་བ་དང༌། དྲུག་གོ་ཟེར་བ་རྣམས་སྣང་ཡང་ཕལ་ཆེར་མི་འཐད་པར་རྟོགས་སླ་བས། རང་ལུགས་ནི་ལྔ་ཡིན་ཏེ།
ཟློག་པའི་གྲངས་དང་མཐུན་དགོས་པའི་ཕྱིར། དེ་སྐད་དུ་ཡང༌། འདི་དག་ནི་ཟློག་པ་དང་འབྲེལ་བ་ཡིན་པའི་ཕྱིར། ཟློག་པ་ཇི་སྙེད་པ་ལ་ལྟུང་བ་ཡང་དེ་སྙེད་དུ་འགྱུར་རོ། ། ཞེས་གསུངས་པས་སོ། ། འོ་ན་ཐོག་མའི་བརྩོམ་འཇུག་དེ་ཅི་ཞེ་ན། དེ་སྤྱིར་དགེ་འདུན་དབྱེན་ལ་སོགས་པའི་ལྟུང་བ་ཡིན་ཀྱང༌། བསྒོ་བ་ལ་ལྟོས་པའི་ཕྱིར། བསྒོ་གྱུར་གྱི་ལྟུང་བའི་གྲངས་སུ་མི་བགྲང་ངོ་ཞེས་སློབ་དཔོན་དམར་སྟོན་པ་གསུང་ངོ༌། ། འོ་ན་དེ་དག་ལས་སྦྱོར་བའི་ལྟུང་བ་དུ་ཞེ་ན།
ཇི་སྐད་དུ། ཟློག་པ་སྦྱོར་བར་གྱུར་པ་ལ་ལྟུང་བ་ཡང་སྦྱོར་བར་གྱུར་པ་ཉིད་དོ། ། ཟློག་པ་མཐར་ཐུག་པ་ན་ལྟུང་བ་ཡང་མཐར་ཐུག་པ་ཉིད་དོ་ཞེས་གསུངས་པ་ལྟར་བཟུང་ངོ༌། ། གཉིས་པ་གཞུང་གི་དོན་ལ་བཅས་ལྡན་དགེ་སློང་བསྒོ་བ་ལས་འགྱུར་བའི་ལྟུང་བ་བཅུ་པོ་གང་རུང་ལ་ཞུགས་པ་ན། ཡུལ་དགེ་སློང་གི་དགེ་འདུན་གྱིས་བཟློག་པའི་ཚུལ་ལམ་ཐབས་རྣམ་པ་ལྔ་པོས་བཟློག་ཏུ་ཟིན་ཀྱང༌། མི་གཏོང་བར་རྗེས་སུ་བསྒྲུབ་པའི་རང་བཞིན་ནི་ཆོས་ཅན། ལྟུང་བ་གཅིག་ཁོ་ནའི་བྱེད་པ་པོ་མ་ཡིན་ཏེ། བཟློག་པའི་གྲངས་དང་རྗེས་སུ་མཐུན་པའི་ལྟུང་བ་སྐྱེད་པའི་བྱེད་པ་པོ་ཡིན་པའི་ཕྱིར། ཡང་རང་བཞིན་ནི་རྗེས་སུ་མཐུན་ནོ་ཞེས་བསྟན་པ་ཆོས་ཅན། དགོས་པ་ཡོད་དེ།
དགེ་འདུན་དབྱེན་ལྟ་བུ་རྗེས་བསྒྲུབ་མང་པོ་རྣམས་དང༌། དེར་རྗེས་ཕྱོགས་ལྟ་བུ་རྗེས་བསྒྲུབ་ཉུང་ངུ་སྦྱོར་ལྟུང་མང་ཉུང་གི་ཁྱད་པར་ཡོད་དམ་སྙམ་པའི་དོགས་པ་སེལ་བའི་ཆེད་ཡིན་པས་སོ། ། འོ་ན་འདིའི་སྐབས་ཀྱི་སྦྱོར་བ་དང་པོ་གསུམ་པོ་དེ། དངོས་གཞིའི་སྦྱོར་བ་ཡིན་ནམ། སྦྱོར་བའི་སྦྱོར་བ་ཡིན་ཞེ་ན། སྦྱོར་བའི་སྦྱོར་བ་ནི་མ་ཡིན་ཏེ། གལ་ཏེ་ཡིན་ན་དེའི་ཉེས་པ་དེ་སྦོམ་པོ་མ་ཡིན་པར་ཐལ་བའི་ཕྱིར་རོ། ། གལ་ཏེ་བརྗོད་པ་གསུམ་གྱི་མཐའ་ལ་མ་བཏང་ན་ལྟུང་བར་འགྱུར་བ་ཡིན་མོད། གསོལ་བའི་མཐའ་ལ་བཏང་ན་དེར་མི་འགྱུར་ཏེ། གསོལ་བ་ནི་དགེ་འདུན་ཐུགས་བསྟུན་པ་ཙམ་ཡིན་གྱི་བཟློག་པ་དངོས་མ་ཡིན་པའི་ཕྱིར་སྙམ་ན།
བཅས་ལྡན་དགེ་སློང་གིས་དགེ་འདུན་གྱི་དབྱེན་ལ་སོགས་པ་ལ་ཞུགས་པ་ན། དགེ་འདུན་གྱིས་གཞམ་བསྒོ་སྔོན་དུ་བཏང་ནས་དགེ་འདུན་གྱིས་གསོལ་བའི་ལས་ནི་ཆོས་ཅན། ཁྱོད་ཀྱི་མཐའ་ལ་མ་གཏང་ན་ལྟུང་བ་མི་སྐྱེད་པ་མ་ཡིན་ཏེ། ཁྱོད་བཟློག་པ་དངོས་དང་འདྲ་བ་ཉིད་ཡིན་པའི་ཕྱིར། འོ་ན་གསོལ་བ་ལ་སོགས་པའི་ཚིག་གིས་སྐད་ཅིག་མ་རེ་རེའི་མཐའ་ལ་མ་གཏང་ནའང་ལྟུང་བ་ཐ་དད་པ་རེ་རེ་བསྐྱེད་དམ་ཞེ་ན། བཟློག་ཚུལ་ལྔ་པོ་སོ་སོའི་ཚིག་གི་སྐད་ཅིག་མ་མང་པོ་རྣམས་ནི་ཆོས་ཅན། བཟློག་ཚུལ་སོ་སོ་བ་མ་ཡིན་ཏེ། བསྡོམས་ནས་བཟློག་པ་གཅིག་ཉིད་དུ་འཇོག་པའི་ཕྱིར། འོ་ན་བརྗོད་པ་གསུམ་པོ་ཡང་བཟློག་པ་གཅིག་ཉིད་དུ་ཐལ་ལོ་ཞེ་ན། བཟླས་པ་གསུམ་ནི་ཆོས་ཅན།
ལྟུང་བ་གཅིག་ཁོ་ནའི་བྱེད་པོ་ཡིན་ཏེ། བཟློག་ཚུལ་ཐ་དད་པ་ཉིད་ཡིན་པའི་ཕྱིར། འོ་ན་འཇུག་བསྡུད་ཀྱི་མཐའ་ལ་ཡང་ལྟུང་བ་གཅིག་བསྐྱེད་དམ་ཞེ་ན། ལས་ཀྱི་འཇུག་བསྡུད་པ་ནི་ཆོས་ཅན་བཟློག་པ་དངོས་སམ་དེ་དང་འདྲ་བ་ཡང་མ་ཡིན་ཏེ། ལས་བྱས་པ་གོ་བར་བྱེད་པ་ཙམ་ཡིན་པའི་ཕྱིར། གཉིས་པ་ནི། བཟློག་པའི་གྲངས་དང་མཉམ་པའི་ལྟུང་བ་བསྐྱེད་ན། ཐམས་ཅད་དངོས་གཞིའི་ལྟུང་བ་ཡིན་ནམ་ཞེ་ན། གཞམ་བསྒོ་སྔོན་དུ་གཏང་ནས་བཅས་ལྡན་དགེ་སློང་གིས། དབྱེན་ལ་སོགས་པ་བརྩོམ་པ་ལ་འཇུག་པའི་ལྟུང་བ་ནི་ཆོས་ཅན།
དངོས་གཞི་མ་ཡིན་ཏེ། སྦྱོར་བའི་ལྟུང་བ་སྦོམ་པོ་ཉིད་ཡིན་པའི་ཕྱིར། འདིར་བཟློག་ཚུལ་སྔ་མའི་མཐའ་ལ་མི་གཏོང་བའི་ལྟུང་བ་དང༌། བཟློག་ཚུལ་ཕྱི་མ་བརྩོམ་པ་ལ་འཇུག་པའི་ལྟུང་བ་གཉིས་དོན་གཅིག་ལ་འདུ་བས་ཐ་དད་དུ་བགྲང་བར་བྱ་བ་མ་ཡིན་ནོ། ། འོ་ན་བསྒོ་གྱུར་བརྩོམ་འཇུག་གི་ལྟུང་བ་ཡིན་ན་སྦོམ་པོ་ཡིན་པས་ཁྱབ་བམ་ཞེ་ན། ཁྱིམ་སུན་འབྱིན་པའི་དགེ་སློང་ལ་བསྐྲད་པ་ནན་ཏུར་དང༌། བཀའ་བློ་མི་བདེ་བ་ལ་གླེང་དྲན་མ་བྱས་པའི་གོང་གི་བརྩོམ་འཇུག་ནི་ཆོས་ཅན། སྦོམ་པོ་མ་ཡིན་ཏེ། སྦྱོར་བ་དེའི་ཡང་སྦྱོར་བ་ཉེས་བྱས་ཡིན་པའི་ཕྱིར། གསུམ་པ་ནི།
དེ་གཉིས་ལ་ཆོས་ཅན། གཞམས་ཏེ་བསྒོ་བའི་ལས་མི་བྱ་བ་ཉིད་ཁོ་ན་ཡིན་ཏེ། དེ་ལྟར་བྱས་ཀྱང་མི་ཆགས་པའི་ཕྱིར། དེ་འདྲ་ཆགས་པའི་དགེ་སློང་དེ་དག་ལ་ཆོས་ཅན། དགེ་འདུན་གྱིས་གཞམ་པ་དང༌། ལས་ཀྱི་མི་བསྒོ་བར་མི་བྱ་སྟེ། ངེས་པར་བསྒོ་དགོས་པའི་ཕྱིར། བཞི་པ་ནི། དེ་དེ་ལ་ཞུགས་པ་དགེ་འདུན་གྱི་བཟློག་ཚུལ་ལྔ་བྱས་པ་དེའི་མཐའ་ལ་མི་གཏོང་ན་ཆོས་ཅན། བསྒོ་གྱུར་དངོས་གཞིའི་ལྟུང་བ་སྐྱེ་བ་ཡིན་ཏེ།
དེའི་རྒྱུ་ཚོགས་གྲངས་ཚང་བའི་ཕྱིར། གཉིས་པ་ཐུན་མོང་མ་ཡིན་པ་ལ་བཞི་སྟེ། དགེ་འདུན་དབྱེན་གྱི་ལྷག་མ། དེར་རྗེས་ཕྱོགས་ཀྱི་དང༌། ཁྱིམ་སུན་འབྱིན་པའི་དང༌། བཀའ་བློ་མི་བདེ་བའི་ལྷག་མའོ། ། དང་པོ་ལ་སྤྱིའི་དང༌། གཞུང་ངོ༌། ། དང་པོ་ནི། ཇི་སྐད་དུ།
དགེ་འདུན་དབྱེན་ནི་མི་འཕྲོད་པའི། ། རང་བཞིན་ལྡན་པ་མ་ཡིན་ཆོས། ། དེ་དང་དགེ་འདུན་ཡང་དག་ལྡན། ། དེ་ཡི་བ་ན་མ་ཐོ་རྫུན། ། དེ་དང་འབྱེད་པོ་ཡང་དག་ལྡན། ། ཞེས་སོགས་རྒྱས་པར་གསུངས་པ་རྣམས་སོ། ། འདི་ལ་ཁ་ཅིག་ན་རེ། འདི་སྐྱེད་པ་ལ་སྟོན་པ་བཞུགས་པ་ཡན་ལག་ཏུ་དགོས་པ་ཡིན་ཏེ། ཇི་སྐད་དུ། དང་པོ་མཐའ་སྐྱོན་ཟུང་གཅིག་གི །
སྔ་རོལ་ཐུབ་པ་ནོངས་པ་དང༌། ། མཚམས་མ་བཅད་པ་དག་ཏུ་ཡང༌། ། འཁོར་ལོའི་དབྱེན་ནི་མི་འབྱུང་ངོ༌། ། ཞེས་གསུངས་སོ། ། ཞེས་ཟེར། དེ་ནི་རིགས་པ་མ་ཡིན་ཏེ། འོ་ན་བསྟན་པ་འདི་ལ་དབྱེན་གྱི་ལྷག་མ་མི་སྲིད་པར་ཐལ་བ་དང༌། དགེ་སློང་མ་ལ་དགེ་འདུན་དབྱེན་གྱི་ལྷག་མ་མི་སྲིད་པར་ཐལ་བ་དང༌། དགེ་འདུན་དབྱེན་གྱི་ལྷག་མ་ཡིན་ན་མཚམས་མེད་ཡིན་པས་ཁྱབ་པར་ཐལ་བ་རྣམས་འཇུག་གོ ། དེས་ན་རང་གི་ལུགས་ནི།
མཚམས་ནང་གཅིག་ན་དབྱེ་བྱ་དགེ་འདུན་གྱི་ཚད་དུ་ལོངས་པ་གཉིས་འབྱེད་མཁན་བཅས་ལྡན་དགེ་སློང་ལྟ་བ་སྤྱད་པ་ཚུལ་ཁྲིམས་དང་ལྡན་པ་ཞིག་གིས་ཆོས་ལས་ཐ་དད་པའི་དངོས་པོར་གསོལ་བའམ། དོན་དེས་ཚུལ་ཤིང་ལེན་དུ་འཇུག་པར་བརྩོམ་པ་ལ་དགེ་འདུན་གྱིས་བཟློག་ཚུལ་རྣམ་པ་ལྔ་བྱས་ཤིང་འཆགས་པའི་མཐར། མི་གཏོང་ན་དབྱེན་གྱི་ལྷག་མའོ། ། དེ་སྐད་དུ་ཡང༌། དགེ་འདུན་གྱི་དབྱེན་ནི་ཆོས་ལས་ཐ་དད་དངོས་པོར་གསོལ་བའམ། དོན་དེས་ཚུལ་ཤིང་ལེན་དུ་གཞུག་པས་སོ། ། ཞེས་སོགས་གསུངས་སོ། ། དེ་ལྟར་ན་དབྱེན་གྱི་ལྷག་མ་ཡིན་ན། འཁོར་ལོའི་དབྱེན་གྱི་ལྷག་མ་ཡིན་དགོས་ཏེ། འདུལ་བའི་ལུང་ལས།
དབྱེན་ལ་ལས་བྱེ་བ་དང༌། འཁོར་ལོ་བྱེ་བ་གཉིས་ལས་མ་བཤད་ཅིང༌། ལས་བྱེ་བ་ལ་ལྷག་མར་བཤད་པའི་སྐབས་མེད་པའི་ཕྱིར། འཁོར་ལོའི་དབྱེན་ཡིན་པ་ལ་མཚམས་མེད་ཀྱིས་མ་ཁྱབ་སྟེ། མཚམས་མེད་དུ་འགྱུར་བ་ལ་མཛོད་ནས་བཤད་པའི་ཡན་ལག་རྣམས་ཚང་དགོས་པའི་ཕྱིར། དབྱེན་གྱི་མཚམས་མེད་ཡིན་ན་ལྷག་མ་ཡིན་པས་ཀྱང་མ་ཁྱབ་སྟེ། དགེ་སློང་ལྷ་བྱིན་གྱིས་རྒྱུད་ཀྱི་དབྱེན་གྱི་མཚམས་མེད་བཞིན་ནོ། ། དེ་ལ་དེའི་ལྷག་མ་མ་བྱུང་སྟེ། དེའི་ཚེ་དབྱེན་གྱི་ལྷག་མའི་བཅས་པ་མ་མཛད་པའི་ཕྱིར། དེར་རྗེས་ཕྱོགས་ཀྱི་ལྷག་མ་ལ་ཡང་རྣམ་པར་བཞག་པ་འདི་དག་མཚོན་ནས་ཤེས་དགོས་སོ། །
གཉིས་པ་གཞུང་གི་དོན་ནི། བརྡུལ་བར་བྱེད་དོ་ཞེས་པ་བཤད་པའི་གཞི། གང་ལ་ན་དབྱེན་ལའོ། ། སུའི་དབྱེན་ཅེ་ན་དགེ་འདུན་གྱིའོ། ། བརྡུལ་བ་ཞེས་པ་ནི་ཕ་རོལ་གནོན་པ་ལ་ཟེར་བ་ཡིན་ནོ། ། མདོར་ན་འདིར་བསྟན་དབྱེན་གྱི་ལྷག་མ་ཡིན་ན་མཚམས་མེད་མིན་དགོས་ཏེ། འདི་སྤོ་མགུ་ལ་སོགས་པ་ཕྱིར་བཅོས་ཀྱིས་བཅོས་སུ་ཡོད་ལ། མཚམས་མེད་ལ་དེ་མི་རུང་བའི་ཕྱིར། དེ་ཡིན་ན་ཡང་འདི་མ་ཡིན་དགོས་ཏེ། མཚམས་མེད་བྱུང་ན་སྡོམ་པ་གསོ་བའི་ལྷག་མ་མ་ལུས་པས་ཁྱབ་པའི་ཕྱིར་དང༌།
དེ་གཉིས་ཀ་ཡིན་པའི་གཞི་མཐུན་གྱི་མཚན་གཞི་བསྟན་པ་འདི་ལ་འཛིན་རྒྱུ་མ་རྙེད་པའི་ཕྱིར། ཞེས་རྣམ་པར་སྤྲོས་ན་ཁྱེད་ཅག་གིས་ལན་བསམ་དགོས་པ་ཡིན་ནོ། ། གཉིས་པ་ནི། དེའི་གྲོགས་སོགས་སོ། ། གསུམ་པ་ནི་རང་བསྒྲོད་པ་སོགས་སོ། ། བཞི་པ་ནི་དགེ་སློང་གི་སོགས་སོ། ། ཞེས་བྱ་བ་འདིས་ནི་དགེ་འདུན་ལྷག་མའི་དཀའ་བའི་གནས་རྣམས་བཤད་པའོ། ། གསུམ་པ་ལྟུང་བྱེད་ཀྱི་སྡེ་ཚན་ལ། ཞག་གི་ཆད་ལས་དང་འབྲེལ་པ་སྤང་བའི་ལྟུང་བྱེད་ཀྱི་སྡེ་དང༌། བཤགས་པ་ཙམ་དང་འབྲེལ་པ་ལྟུང་བྱེད་འབའ་ཞིག་གི་སྡེའོ། །
དང་པོ་ལ་ཐུན་མོང་དང༌། ཐུན་མོང་མ་ཡིན་པའོ། ། དང་པོ་ལ་དུས་དང་འབྲེལ་བའི་ཐུན་མོང་བ། བདག་པོ་འབྲེལ་བའི་དང༌། ཤན་དང་འབྲེལ་བའི་དང༌། ཕྱིར་བཅོས་པ་དང་འབྲེལ་བའི་དང༌། དང་པོ་གསུམ་དང་འབྲེལ་བའི་ཐུན་མོང་བ་རྣམས་སོ། ། དང་པོ་ནི། ཆོས་ཅན་གྱི་དབྱེ་བ་དུ་མ་ལ་ཁྱབ་བརྩི་བ་དང༌། གཞུང་གི་དོན་ནོ། །
དང་པོ་ནི། འགྲེལ་པར་འཆང་འཇོག་བཞི། འབྲལ་བ་དང་གཉིས་ཏེ་དྲུག་ལས་མ་གསུང་ཀྱང༌། བོད་ཀྱི་སློབ་དཔོན་རྣམས། འཆང་གཉིས་འཇོག་གཉིས་འཕྱིས་རྣམ་གཉིས། ། འབྲལ་གཉིས་ཉལ་ལྔ་དམག་ནང་གནས། ། གནས་ངན་ལེན་འཆབ་བཅོ་ལྔའོ་ཞེས་འཆད། གཉིས་པ་ནི། དུས་འབྲེལ་གྱི་ལྟུང་བ་དེ་དག་གི་སྐབས་སུ་ཉིན་མཚན་གྱི་དང་པོ་མ་ཡིན་པ་མཚན་མོ་མ་མཐའི་སྐད་ཅིག་མ་གཅིག་པོ་དེ་ཆོས་ཅན། ཁྱོད་ལ་ཞག་འདའ་བའི་ནུས་པ་ཡོད་པ་ཡིན་ཏེ།
ཁྱོད་འདས་པ་ཙམ་གྱིས་ཞག་འདས་པར་འཇོག་པའི་ཕྱིར། ཡང་ཉིན་མཚན་གྱི་ཐ་མ་མིན་པ་ལྷག་མ་ཐུན་ཚད་བཅུ་པ་ཆོས་ཅན། སྐབས་དེ་དག་ཏུ་ཁྱོད་ལ་ཞག་འདའ་བའི་ནུས་པ་མེད་པ་ཉིད་ཡིན་ཏེ། ཁྱོད་འདས་པ་ཙམ་གྱིས་ཞག་འདས་པའི་གོ་མི་ཆོད་པའི་ཕྱིར། འོ་ན་དེ་དག་གི་སྐབས་སུ་མཚན་མོའི་ཐ་མ་དེའི་མདུན་རོལ་ཚུན་ཆད་དུ་ཉེས་མེད་ཡིན་ནམ་ཞེ་ན། དུས་འབྲེལ་གྱི་ལྟུང་བ་དེ་རྣམས་ཀྱི་ནང་ནས། ཉལ་བ་ལྔ། དམག་ནང་ན་གནས་པ་དང༌། གནས་ངན་འཆབ་པ་སྟེ་གནས་པ་དང་འབྲེལ་བའི་བསླབ་པའི་གཞི་བདུན་པོ་ལ་ནི་ཆོས་ཅན། མཐའི་སྐད་ཅིག་མ་གཅིག་པོ་དེའི་ནང་རོལ་ཚུན་ཆད་དུ་ཉེས་མེད་མིན་ཏེ།
དེར་སྦྱོར་བ་ཉེས་བྱས་ཀྱི་སྣོད་ཉིད་ཡིན་པའི་ཕྱིར། དེའི་ཤུགས་ལ་དུས་འབྲེལ་གྱི་ལྟུང་བ་ལྷག་མ་བརྒྱད་ལ་ནི། དེའི་ནང་རོལ་དུ་ཉེས་མེད་ཡིན་ཏེ། དེ་རྣམས་གནང་ལ་ཚད་བཟུང་གི་ལྟུང་བ་ཡིན་པའི་ཕྱིར། འོ་ན་ཉིན་མཚན་གྱི་དང་པོ་དེ་གང་ཞེ་ན། ཉིན་མཚན་དེའི་དང་པོ་ནི་ཆོས་ཅན། སྐྱ་རེངས་དང་པོ་དེ་ཡིན་ཏེ། ཉིན་ཞག་ཕྲུགས་གཅིག་གི་གནང་བའི་ཐོག་མ་ཡིན་པའི་ཕྱིར། སྐྱ་རེངས་ལ་གསུམ་འབྱུང་བ་ཡིན་ཏེ། ལུང་རྣམ་འབྱེད་དུ།
སྐྱ་རེངས་དང་པོ་ཤར་བ་ན་ནམ་མཁའ་སྔོན་པོར་སྣང༌། བར་པ་ཤར་བ་ན་སེར་པོ་སྣང་ངོ༌། ། ཐ་མར་ཤར་བ་ན་དམར་པོར་སྣང་ངོ༌། ། ཞེས་གསུངས་སོ། ། འོ་ན་དང་པོ་དེ་དུས་ནམ་གྱི་ཚེ་འཆར་ཅེ་ན། ཁ་ཅིག་ན་རེ། མཚན་མོའི་སུམ་ཆ་ལུས་པ་ན་འཆར་བ་ཡིན་ཏེ། ལུང་ལས་བཙུན་པ་མཚན་མོའི་ཐུན་ཐ་མ་ལ་བབ་སྟེ། རྔ་བརྡུང་དུ་ཉེ་བའི་མཚན་མོ་སྐྱ་རེངས་འཆར་བའི་དུས་ཀྱི་ཚོད་ལ་བབ་པས། དེ་ནི་རིང་པོར་མི་ཐོགས་པར་སྐྱ་རེངས་འཆར་བ་ལགས་ན།
བཅོམ་ལྡན་འདས་སོ་སོར་ཐར་པའི་མདོ་གདོན་དུ་གསོལ། ཞེས་གསུངས་པས་སོ། ། ཞེས་ཟེར་ལ། ཁ་ཅིག་བྱེ་བྲག་བཤད་པ་ནས་མཚན་མོའི་ལྔ་ཆ་ལུས་པ་ན་འཆད་པར་བཤད་ཅེས་དང༌། ཁ་ཅིག་སྐར་མའི་བསྟན་བཅོས་ལས་བརྒྱད་ཆ་ལུས་པ་ན་འཆར་བར་བཤད་ཅེས་ཟེར་ལ། དེ་ཐམས་ཅད་ནི་ཡང་དག་པ་མ་ཡིན་ཏེ། ཤེས་བྱེད་མེད་པའི་ཕྱིར་དང༌། ཉིན་མོའི་དང་པོ་མཚན་མོའི་ཐུན་ལ་འཆད་ཀྱིན་འདུག་པའི་ཕྱིར། དེས་ན་ཉིན་མོའི་དང་པོ་ནི། གླིང་དེའི་ཐོབ་ཐང་གི་ནམ་མཁའ་ལ་ཉི་མའི་འོད་ཟེར་དང་པོ་ཤར་བ་དེ་ནས་བརྩི་བ་ཡིན་ཏེ།
སྐར་མའི་བསྟན་བཅོས་ལས། སྐྱ་རེངས་དང་པོ་ཤར་བ་ན། ། ཤར་ཕྱོགས་སུ་ནི་སྔོ་ཞིང་སྐྱ། ། རྒྱུ་སྐར་འོད་ནི་གདོང་ཉམས་ཤིང༌། ། ནམ་མཁའ་སྔོ་སྐྱར་འགྱུར་བ་ཡིན། ། སྐྱ་རེངས་བར་པ་ཤར་བ་ན། ། ཤར་ཕྱོགས་སུ་ནི་སེར་ཤིང་སྐྱ། ། རྒྱུ་སྐར་འོད་ནི་ཆུང་བ་དང༌། ། ནམ་མཁའ་སེར་སྐྱར་སྣང་བའོ། ། སྐྱ་རེངས་ཐ་མ་འོ་ཟིར་བཤད། །
རྒྱུ་སྐར་འོད་ནི་མེད་པ་དང༌། ། འོ་ཟིའང་ཉི་མ་ཤར་བར་དུའོ། ། ཞེས་གསུངས་སོ། ། འོ་ན་ཉིན་མཚན་གྱི་དང་པོ་དེ་ཁོ་ན་ལ་བྱེད་པས་ཁྱབ་བམ་ཞེ་ན། གསོ་དགག་ལ་སོགས་པའི་ལས་ལ་ནི་ཆོས་ཅན། དུས་ལས་འདས་ཞིང་ཡོལ་བར་གྱུར་ན། ཉིན་ཞག་ཕྱི་མའི་སྐྱ་རེངས་དང་པོ་དེ། ཞག་ཕྱི་མའི་ཉིན་མཚན་གྱི་དང་པོ་མ་ཡིན་ཏེ། དེའི་ཉི་མ་ཤར་བ་དེ་འདིའི་ཉིན་མཚན་གྱི་དང་པོ་ཡིན་པའི་ཕྱིར། དཔེར་ན་ཉ་ཤིའི་གསོ་སྦྱོང་ཚེས་བཅུ་དྲུག་གི་སྐྱ་རེངས་ཤར་ནས་ཉི་མ་མ་ཤར་བའི་བར་དེར་གྲུབ་ན།
ཚེས་བཅོ་ལྔ་ལ་བྱས་པའི་གོ་ཆོད་པ་བཞིན་ནོ། ། གཉིས་པ་ལ་ཆོས་ཅན་གྱི་དབྱེ་བ་ནི་འགྲེལ་པ་ན་མི་གསལ་ཡང་བོད་རྣམས་འཆང་འཇོག་འཇུག་འཕྱིས་བརྒྱད་བཅུ་ཚན་བར་པ་དེ། བཅོ་བརྒྱད་དོ། ། གཞུང་གི་དོན་ནི། རྒྱུར་གྱུར་གྱི་རྫས་དགེ་སློང་རང་གི་ཡིན་པ་ཡན་ལག་ཏུ་དགོས་པའི་སྤང་བ་ལྟུང་བྱེད་དངོས་གཞི་ལ་ནི་ཆོས་ཅན། འདུ་ཤེས་ལ་རྫས་དེ་རང་གི་ཉིད་ཡིན་པ་ལ་ཡིན་པར་ཤེས་པ་དེ་གཙོ་ཆེ་བ་ཡིན་ཏེ། དེ་ཁྱོད་ཀྱི་མེད་ན་མི་འབྱུང་བའི་རྒྱུ་ཡིན་པའི་ཕྱིར། དོན་ནི། བསླབ་པའི་གཞི་དེ་དག་གི་སྐབས་སུ་སྦྱོར་བ་ལ་འདུ་ཤེས་གཙོ་ཆེ་བ་ལས་འོས་མེད་ཀྱང༌། དངོས་གཞི་ལ་ཡང་དོན་ཤེས་མཐུན་པ་མེད་ན་དོན་ལ་དེར་གནས་ཙམ་གྱིས་མི་ཆོག
ཅེས་པའི་དོན་ནོ། ། དེས་ན་དེ་དག་གི་སྐབས་སུ་རང་གི་ལ་རང་གིར་འདུ་ཤེས་པ་དང༌། ཐེ་ཚོམ་ཟ་ན་དངོས་གཞི། རང་གིར་ལ་གཞན་གྱི་དང༌། གཞན་གྱི་ལ་གཞན་གྱིར་འདུ་ཤེས་ན་ལྟུང་མེད། གཞན་གྱི་ལ་རང་གིར་འདུ་ཤེས་པ་དང༌། ཡིད་གཉིས་ཟ་ན་ཉེས་བྱས་སོ། ། ནི་ཞེས་པ་ནི་མ་བྱིན་པར་ལེན་པ་དང༌། ཤི་བའི་ཡོ་བྱད་གཉིས་ལས་དགར་བ་སྟེ། དེ་གཉིས་ནི་དངོས་པོ་ལས་རྣམ་པར་བཞག་པའི་ཕྱིར།
དཔེར་ན། དགེ་སློང་གི་གཞན་ལ་དངོས་པོ་བསྐུར་བ་མ་འཕྲོད་པའི་བར་དེར་འགའ་ཞིག་གིས་རྐུས་ན། བསྐུར་མཁན་ལ་བརྐུས་པ་དང༌། བར་སྐབས་དེར་ཤི་ན་བསྐུར་མཁན་གྱི་ཤི་བའི་ཡོ་བྱད་དུ་བྱིན་གྱིས་བརློབ་དགོས་པ་ལྟ་བུའོ། ། འདི་དང་འོག་ནས་བསྐུར་བ་བསྐུར་བར་ཞེས་པ་གཉིས་མི་འགལ་བར་འཆད་ཤེས་དགོས་སོ། ། འོ་ན་གཞན་ལ་བསམ་པ་ཐག་པ་ནས་བསྔོས་པའི་གོས་ཞག་བཅུ་ལས་ལྷག་པར་བཅངས་པ་སོགས་ལ་ཅིར་འགྱུར་ཞེ་ན། བསླབ་པའི་གཞི་བཅོ་བརྒྱད་པོ་དེ་དག་གི་སྐབས་སུ། རྒྱུར་གྱུར་གྱི་རྫས་དེ་གཞན་ལ་བསམ་པས་བསྔོས་པ་ཆོས་ཅན། སྤང་ལྟུང་དེ་དག་གི་དངོས་གཞིའི་རྒྱུ་མ་ཡིན་ཏེ། རང་གི་ཡིན་པ་ཉིད་དང་བྲལ་བའི་ཕྱིར་དེར་མ་ཟད།
མ་འོངས་པའི་རབ་ཏུ་འབྱུང་བའི་དོན་དུ་ངེས་པར་བྱས་པའི་རྫས་དེ་ཡང་ཆོས་ཅན། རྫས་དེ་རང་གི་ཡིན་པ་ཡན་ལག་ཏུ་དགོས་པའི་སྤང་ལྟུང་གི་རྒྱུ་མ་ཡིན་ཏེ། རང་གི་ཡིན་པ་དང་བྲལ་བ་དེ་ཉིད་ཡིན་པའི་ཕྱིར། དེ་གཉིས་ཀྱི་ཚེ་ཡང་མ་བྱིན་པར་ལེན་པ་དང༌། ཤི་བའི་ཡོ་བྱད་དུ་བྱིན་གྱིས་བརློབ་པ་གཉིས་ལ་ནི། རང་གི་ཉིད་དང་མ་བྲལ་ལོ། ། ཇི་ལྟར་ཞེ་ན། བསྐུར་བྱེད་ཀྱིས་གཞལ་ལ་བསྔོས་ཤིང་བསྐུར། དེས་ཀྱང་ཚུར་སྤངས་པ་དེའི་ཚེ། གཉིས་ཀས་སྤངས་ཀྱང༌།
གང་རུང་གཅིག་ལ་བརྐུས་པ་དང་དེ་ཤི་བའི་ཡོ་བྱད་དུ་བྱིན་གྱིས་བརློབ་དགོས་པ་ལྟ་བུའོ། ། དེའི་ཚེ་གཉིས་པོ་སུ་དབང་བ་ནི་གོས་གཞིའི་གཞུང་ན་གསལ་བར་བཞུགས་ཀྱང༌། འདིའི་ཐད་ཀྱི་འགྲེལ་པས་གཞུང་དང་འགལ་བར་བཤད་པ་འདྲ་ཤིང༌། བུ་སྟོན་པ་མ་བྱིན་ལེན་གྱི་དངོས་པོ་དེ་བདག་པོས་གཞན་ལ་མ་བསྔོས་པ་དགོས་ཞེས་གསུང་བ་ནི། འདིའི་ཐད་ཀྱི་འགྲེལ་པ་དང༌། གོས་གཞིའི་གཞུང་གཉིས་ཀ་དང་འགལ་བར་མངོན་ནོ། ། དེར་མ་ཟད་ཆོས་གོས་ལས་ཀྱང་ལྷག་པའི་ཡོ་བྱད་སོགས་སུ་རྣམ་པར་བརྟགས་པའི་བྱིན་རླབས་བྱས་པ་དེ་ཆོས་ཅན། རྟགས་ཆོས་འདྲའོ། ། འདི་ལ་ནི་ཤན་བརྡེག་བྱེད་མེད་པ་གཅིག་དགོས། སྔ་མ་དངོས་པ་དང་ངེས་པར་བྱས་པ་གཉིས་ལ་ནི་རྡེག་བྱེད་ཡོད་ཀྱང་བརྡེག་བྱར་མི་རུང་ངོ༌། །
གསུམ་པ་ལ། མདོར་བསྟན་པ་དང༌། རྒྱས་པར་བཤད་པ་གཉིས། དང་པོ་ནི། གཞན་བསྔོས་པ་དང༌། རྣམ་པར་བརྟགས་པའི་གོས་འདི་ལ་ཆོས་ཅན། ཤན་རྡེག་བྱེད་དུ་མི་རུང་དེ། རང་གི་ཡིན་ནོ་སྙམ་པའི་རྗེས་སུ་ཞུགས་པ་ཉིད་ཉམས་པའི་ཕྱིར། ཀྱང་ཤེས་པ་རང་གི་ཉིད་ཉམས་པར་མ་ཟད་ཅེས་པའོ། ། ཡང་གོས་ལ་སོགས་པ་རྙེད་པ་དང༌།
སྨན་བྱིན་གྱིས་བརླབ་ནས་བར་སྐབས་སུ་ཤེས་པ་རང་བཞིན་དུ་གནས་པ་ལས་ཉམས་པ་སྨྱོ་བ་ལ་སོགས་པར་གྱུར་པའི་རྫས་དེ་ཆོས་ཅན། རྟགས་ཆོས་འདྲ། དེས་ན་རང་དྲན་པ་རྙེད་པ་ཚུན་ཆད་ནས་བརྩི་བར་བྱའོ། ། གཉིས་པ་ལ། ཞིག་ཤན་གྱིས་བསྐྱེད་པའི་ལྟུང་བ་ཤན་དང༌། ལྟུང་བ་ཤན་གྱིས་བསྐྱེད་པའི་སྤངས་བ་ཤན་ནོ། ། དང་པོ་ནི། ཤན་རྡེག་བྱེད་ཀྱི་དངོས་དེ་ཡོད་ན་དེ་དང་བཅས་རིགས་མཐུན་པའི་དངོས་པོ་དེ་ལྟ་བུ་གཞན་ལ་ཡང་ཆོས་ཅན། སྤང་ལྟུང་གི་རྒྱུར་འགྱུར་བ་ལ་རང་སྟོབས་ཀྱི་ཞག་ལོན་པ་མི་དགོས་ཏེ། ཤན་རྡེག་བྱེད་ཀྱི་དངོས་པ་སྔ་མ་དེ་ཞག་གྲངས་གང་ལོན་གྱི་རྗེས་ཞུགས་དེ་ཁྱོད་ལ་ཡང་འབྱུང་བའི་ཕྱིར།
དཔེར་ན་དགེ་སློང་གིས་ཚེས་གཅིག་ལ་གོས་ཤིག་རྙེད་པ་བྱིན་གྱིས་མ་བརླབས་པར་བཅངས་ཚེས་བཅུའི་ཉིན་པར་ཡང་གོས་ཤིག་རྙེད་ན། ཚེས་བཅུ་གཅིག་གི་སྐྱ་རེངས་ཤར་བའི་ཚེ། གཉིས་ཀ་ལ་ཞག་བཅུ་འཆང་སྤང་བྱུང་བ་ལྟ་བུའོ། ། འོ་ན་ཤན་འབྱུང་བ་ལ་བཅས་རིས་མཐུན་པ་ཙམ་གྱིས་ཆོག་གམ་ཞེ་ན། ཞག་བདུན་པའི་སྨན་གྱི་ཤན་བརྡེག་བྱ་རྡེག་བྱེད་ལ་ནི་ཆོས་ཅན། དེ་ཙམ་གྱིས་ཆོག་པ་མ་ཡིན་ཏེ། ནང་ཚན་རིས་མཐུན་པ་ལ་དེ་ཡོད་ཀྱི་གཞན་ལ་མེད་པའི་ཕྱིར། དཔེར་ན་བུ་རམ་བྱིན་རླབས་ཅན་གྱིས་ཤན་མར་ལ་མི་འབྱུང་བ་ལྟ་བུའོ། ། གཉིས་པ་ནི། འོ་ན་ཤན་གཉིས་པོ་དེ་ཙམ་དུ་ངེས་སམ་ཞེ་ན།
སྤང་བ་ལྟུང་བྱེད་སུམ་ཅུ་པོ་དེ་ལས་གང་ཡང་རུང་བ་དེ་རྒྱུད་ལ་ཡོད་ན། དེ་ཕྱིར་བཅོས་མ་བྱས་པའི་ཁོངས་སུ་ཡོ་བྱད་ཙམ་བདག་གིར་བྱས་པ་ཐམས་ཅད་ཆོས་ཅན། སྤང་ལྟུང་དེ་ཕྱིར་བཅོས་བྱས་པའི་ཚེ་ཁྱོད་ཀྱང་སྤང་དགོས་པ་ཡིན་ཏེ། སྔ་མ་དེའི་ཤུགས་ཀྱིས་ཁྱོད་ཀྱང་སྤང་དགོས་ཀྱི་རིས་སུ་སོང་བའི་ཕྱིར། བཞི་པ་ནི། འོ་ན་ཐམས་ཅད་སྤང་དགོས་སམ་ཞེ་ན། ཕྱིས་རྙེད་ཀྱི་རྫས་ཆུང་བ་ཉིད་ཀྱི་དུམ་བུ་དེ་ནི་ཆོས་ཅན། སྤང་དགོས་པར་མི་འགྱུར་ཏེ། སྤང་རིན་མི་ཆོག་པའི་ཕྱིར། འོ་ན་དེར་ཆོག་པ་ཐམས་ཅད་སྤང་དགོས་སམ་ཞེ་ན།
ཕྱིས་རྙེད་ཀྱི་རྫས་དགེ་འདུན་སྤྱི་དབང་ཞིང་རིས་སུ་མ་བཅད་པ་དེ་ཆོས་ཅན། སྤང་མི་དགོས་ཏེ། བདག་གིར་བྱ་བ་མི་འབྱུང་བའི་ཕྱིར། འོ་ན་སྤང་ལྟུང་ཕྱིར་བཅོས་བྱེད་པའི་ཚེ་དང་པོའི་རྫས་དེ་བོར་ན། ཚབ་ཚོལ་དགོས་སམ་ཞེ་ན། སྤང་ལྟུང་ཕྱིར་བཅོས་བྱེད་པ་དེ་ལ་ཆོས་ཅན། དངོས་པོ་མེད་ན་ཕྱིར་བཅོས་མི་ཆགས་པ་མ་ཡིན་ཏེ། མེད་པ་དེ་ཉིད་སྤངས་པའི་གཙོ་བོ་ཡིན་པའི་ཕྱིར་ལྔ་པ་ནི། འཆང་བྲལ་འཇོག་གསུམ་གྱི་ཉེས་པ་འདི་གསུམ་ནི་ཆོས་ཅན། སྲ་བརྐྱང་གཏིང་ཆགས་དང་ལྡན་པའི་དགེ་སློང་ལ་ཁྱོད་མི་འབྱུང་སྟེ།
དེ་ལ་ཁྱོད་མི་འབྱུང་བའི་བག་ཡངས་དང་འབྲེལ་བའི་ཕྱིར། གཉིས་པ་ཐུན་མོང་མ་ཡིན་པ་ལ། བཅུ་ཚན་དང་པོ་གོས་ཀྱི་གཞི་ལས་གྱུར་པ། གཉིས་པ་སྟན་ལས་གྱུར་པ་དང༌། གསུམ་པ་སྣོད་སྤྱད་ཀྱི་གཞི་ལས་གྱུར་པའོ། ། དང་པོ་ལ། གོས་ཡོད་པ་ལ་ལོག་པར་བསྒྲུབ་པ་དང༌། མེད་པ་ཚོལ་བ་ལ་ལོག་པར་བསྒྲུབ་པ། དང་པོ་ལ་གོས་ཀྱི་ངོ་བོ་ལ་ལོག་པར་བསྒྲུབ་པ་དང༌། བྱི་དོར་ལ་ལོག་པར་བསྒྲུབ་པའོ། །
དང་པོ་ལ། བྱིན་གྱིས་མ་བརླབས་པའི་གོས་འཆང་པ་འདོད་པ་ཆེ་བ་ལས་གྱུར་པ། བྱིན་གྱིས་བརླབས་པའི་གོས་དང་འབྲལ་བ་བག་མེད་པ་ལས་གྱུར་པ། ཁ་བསོགས་ཀྱི་གོས་ཡུན་རིང་དུ་འཇོག་པ་ཆོག་མི་ཤེས་པ་ལས་གྱུར་པ་རྣམས་སོ། ། དང་པོ་ནི། གོས་ཞག་བཅུ་འཆང་བའི་སྤང་བ་ཡིན་པས་འདི་ལ་རང་སྟོབས་དང༌། ཤན་སྟོབས་གཉིས་སོ། ། དང་པོ་ནི། བཅས་ལྡན་དགེ་སློང་ཆོས་ཅན་གོས་ཞག་བཅུ་འཆང་བའི་སྤང་བ་འབྱུང་བ་ལ་ཡན་ལག་གཅིག་གིས་ཆོག་པ་མ་ཡིན་ཏེ། དེ་བསྐྱེད་པ་ལ་ཡོད་ནའོ་ཞེས་པ་ནས།
མ་འབྲེལ་བ་ལའོ་ཞེས་པའི་བར་གྱི་ཡན་ལག་རྣམས་ཚང་དགོས་པའི་ཕྱིར། གཉིས་པ་ནི། འོ་ན་བྱིན་གྱིས་བརླབས་པ་དང་འབྲེལ་ན་ཉེས་པ་དེ་ཁེགས་སམ་ཞེ་ན། དེ་ཙམ་གྱིས་དེ་ཁེགས་པ་མ་ཡིན་ཏེ། གོས་ཕྱི་མ་དེ་བྱིན་གྱིས་བརླབས་པ་དང་འབྲེལ་ཀྱང་བྱིན་གྱིས་མ་བརླབས་པའི་གོས་སྔ་མ་གཞན་གྱིས་རྗེས་སུ་ཞུགས་པ་དང་བཅས་པ་ལ་དེ་འབྱུང་བའི་ཕྱིར། དུས་ནམ་གྱི་ཚེ་འབྱུང་ཞེ་ན། བྱིན་གྱིས་བརླབས་པའི་གོས་སྔ་མ་གཞན་ཡོད་ན། བྱིན་གྱིས་མ་བརླབས་པ་དེའི་ཞག་གྲངས་ཀྱི་ཤན་ཚུན་ཆད་ནས་བརྩིས་པའི་ཞག་གི་ཉིན་དེ་འབྱུང་བ་ཡིན་ཏེ། ཁྱོད་ལ་ཤན་རྡེག་བྱེད་ཀྱི་གོས་དེའི་ཞག་གྲངས་འདྲེས་པའི་ཕྱིར། གཉིས་པ་འབྲལ་བའི་སྤང་བ་ལ།
གཉིས་ལས། དང་པོ་རྣམ་འབྱེད་གཞུང་གི་ཚུལ་དུ་བཤད་པ་ལ། བསླབ་བྱ་དང་ལྟུང་བ་རྣམ་པར་བཞག་པའོ། ། དང་པོ་ལ། གདིང་བ་དང་འབྲེལ་བའི་དང༌། རས་ཆེན་དང་འབྲེལ་བའི་དང༌། རྣམ་སྦྱར་དང་འབྲེལ་བའི་འོ། ། དང་པོ་ནི་གདིང་བ་སོགས་སོ། ། གཉིས་པ་ནི་རྣམ་སྦྱར་སོགས་སོ། ། གསུམ་པ་ནི་དགེ་སློང་སོགས་སོ། །
གཉིས་པ་ལ། མདོར་བསྟན་པ་དང༌། རྒྱས་པར་བཤད་པའོ། ། དང་པོ་ནི། བྱིན་གྱིས་བརླབས་པ་སོགས་སོ། ། གཉིས་པ་ལ། གནས་ཀྱི་མཚན་ཉིད་རྒྱས་པར་བཤད་པ་དང༌། ཉེ་འཁོར་གྱི་མཚན་ཉིད་རྒྱས་པར་བཤད་པའོ། ། དང་པོ་ལ། མངོན་པར་བསྒྲུབ་པའི་གནས་དང༌།
སྐྱེ་བས་འགྲུབ་པའི་དང༌། བསྐྱོད་པར་ནུས་པའི་དང༌། མཚམས་མེད་པའི་གནས་སོ། ། དང་པོ་ནི། མཚམས་བྱས་པ་སོགས་སོ། ། གཉིས་པ་ནི་ཡལ་ག་དང་སོགས་སོ། ། གསུམ་པ་ནི་གྲུ་དང་སོགས་སོ། ། བཞི་པ་ནི་མཚམས་མེད་པ་སོགས་སོ། ། གཉིས་པ་ལ་མདོར་བསྟན་པ་དང༌། རྒྱས་པར་བཤད་པའོ། །
དང་པོ་ནི། ཉེ་འཁོར་སོགས་སོ། ། གཉིས་པ་ལ། བརྩམ་དུ་རུང་བའི་དང༌། བྱ་བས་ཁྱབ་པའི་དང༌། འགྱོགས་པར་འགྲོ་བའི་དང༌། གནས་དང་ཉེན་འཁོར་ཐ་མི་དད་པའི་རྣམས་སོ། ། དང་པོ་ནི། བརྩིག་པས་སོགས་སོ། ། གཉིས་པ་ནི།
གནས་དེའི་སོགས་སོ། ། གསུམ་པ་ནི་མཚམས་མེད་པའི་སོགས་སོ། ། བཞི་པ་ནི་དབུས་ནས་སོགས་སོ། ། གཉིས་པ་ཞུ་བས་དོགས་པ་བཅད་པ་ལ། དངོས་གཞིའི་སྤྲོས་པ། གནས་ཀྱི་སྤྲོས་པ། ཉེན་འཁོར་གྱི་སྤྲོས་པའོ། ། དང་པོ་ནི། དམ་དུམ་སོགས་སོ། ། གཉིས་པ་ནི།
གཞན་གནས་པས་སོགས་སོ། ། གསུམ་པ་ནི། གྲོང་ལ་སོགས་སོ། ། གསུམ་པ་ཆོག་མི་ཤེས་པ་ཟླ་འཇོག་ལ། ལུང་གཉིས་ལས། དང་པོ་རྣམ་འབྱེད་ལ། ལྟུང་བ་རྣམ་པར་བཞག་པ་དང༌། གཟོ་རྗེས་སུ་བསྒྲུབ་པའི་བསླབ་བྱའོ། ། དང་པོ་ལ། བསླབ་པ་བཅས་པའི་སྐབས་དང༌།
ལྟུང་བ་རྣམ་པར་བཞག་པའི་སྐབས་སོ། ། དང་པོ་ནི། ཁ་བསྐང་བའི་གོས་ལ་རེ་བ་མེད་ན། འཁོར་གསུམ་ཁེབས་པའི་ཚད་ལས་ཆུང་བ་གོས་ཁྲུ་གང་ཡན་ཆད་ཀྱང་ཆོས་ཅན། འཁོར་གསུམ་ཁེབས་པའི་ཚད་དུ་ཆོག་པ་དང་འདྲ་བ་ཡིན་ཏེ། ཞག་བཅུ་པའི་གོས་ཀྱི་རིས་སུ་གནས་པའི་ཕྱིར། བྱིན་གྱིས་བརླབ་པར་བྱ་བ་ཆོས་གོས་གསུམ་པོ་གང་རུང་ཚད་ལྡན་ཡོད་པ་ཉིད་ན་ཡང༌། དེ་ལས་ཆུང་བ་དེ་ཆོས་ཅན། དེ་དང་འདྲ་བ་ཡིན་ཏེ། ཞག་བཅུ་པའི་གོས་ཀྱི་རིས་སུ་གནས་པའི་ཕྱིར་རོ། །
གཉིས་པ་ལ། དངོས་དང༌། ཞར་ལ་ཤན་འབྱུང་ཚུལ་ལོ། ། དང་པོ་ནི། ཁ་བསྐང་བ་ལ་རེ་བ་མེད་པ་ལས་གཞན་ཡོད་པ་དང༌། བྱིན་གྱིས་བརླབ་པར་བྱ་བ་གསུམ་པོ་ཡོད་པ་ལས་གཞན་མེད་ན། ཁ་བསོགས་ཀྱི་གོས་དེ་ནི་ཆོས་ཅན་དགེ་སློང་གིས་ཞག་སུམ་ཅུའི་བར་དུ་བཞག་ཏུ་རུང་ལ། དེ་ལས་འདས་པར་བཞག་ཏུ་མི་རུང་སྟེ། སོ་གཅིག་པའི་སྐྱ་རེངས་ཤར་བའི་ཚེ་ཟླ་འཇོག་སྤང་བའི་རྒྱུ་བྱེད་པ་ཡིན་པའི་ཕྱིར། འོ་ན་ཁ་དོག་ལ་སོགས་པ་རིགས་མི་མཐུན་པས་ཀྱང་རེ་བ་ཆད་ནུས་སམ་ཞེ་ན།
མི་ནུས་སོ་ཞེས་པ་ནི། ཁ་དོག་སོགས་སོ། ། འོ་ན་དེ་ལ་ཁྱབ་པ་ཡོད་དམ་ཞེ་ན། མེད་དོ་ཞེས་པ་ནི། དཀར་པོ་སོགས་སོ། ། གཉིས་པ་ལ་གཞུང་དོན་དངོས་དང་ཤན་གྱི་མཐའ་དཔྱད་པའོ། ། དང་པོ་ནི། འོ་ན་གོང་དུ་འདི་ལ་གཞན་ཡོད་ན་ཞེས་བཤད་ན་ཤན་འདྲེས་པའི་དུས་དེ་ནམ་གྱི་ཚེ་ཡིན་ཞེ་ན། ཤན་བརྡེག་བྱ་རྙེད་མ་ཐག་ཏུ་འདྲེས་པ་ཡིན་ནོ་ཞེས་འཆད་པ་ནི། བཅས་ལྡན་དགེ་སློང་གིས་ཁ་སོགས་ཀྱི་གོས་ཚེས་གཅིག་གི་ཉིན་བཅངས་པ་ལས་ཁ་བསྐང་རིགས་མཐུན་རེ་བའི་ཚད་དུ་ཆོག་པའམ།
རིགས་མི་མཐུན་ཆོས་གོས་ལྡང་བ་གཅིག་དོགས་པ་དང་བཅས་པ་ཡན་ཆད་ཀྱིས་རྙེད་པའམ། རེ་བ་ཆད་པར་གྱུར་ན་དེ་གསུམ་གང་རུང་གང་ལ་བྱུང་བ་གྱུར་པའི་ཞག་བཅུ་པ་དེའི་ཉི་མ་དང་པོ་ལ་ཆོས་ཅན། ཁ་བསྐང་གོས་དེ་ཁ་སོགས་ཀྱི་གོས་བག་ལ་གློན་པ་དང༌། ཅིག་ཤོས་ཀྱང་ཁ་བསྐང་གི་བག་ལ་གློན་པ་ཡིན་ཏེ། དེ་གཉིས་སྡོམས་པ་ལྟ་བུར་གྱུར་པས། དེ་ལ་དེའི་ཤན་འདྲེས་པའི་ཕྱིར། འདི་ལ་མུ་བཞི་སྟེ། རིགས་བཟློག་ཤན་མི་འབྱུང་བའི་མུ། ཤན་འབྱུང་རིགས་མི་བཟློག་པའི་མུ། གཉིས་ཀ་འབྱུང་བའི་མུ།
གཉིས་ཀ་མི་འབྱུང་བའི་མུའོ། ། དང་པོ་ནི། ཁ་སོགས་ཀྱི་གོས་སྔ་དྲོ་བཞག་པའི་ཕྱི་དྲོ་དེ་ཉིད་དམ། དེ་ན་བགྲངས་པའི་ཞག་བཅུ་གཅིག་པའམ། ཉེར་གཅིག་པའི་ཉིན་ཁ་བསྐང་གི་གོས་རྙེད་པ་སོགས་གསུམ་པོ་གང་རུང་བྱུང་བའོ། ། དེའི་ཚེ་ཁ་སོགས་ཀྱི་གོས་ཆོས་ཅན། རིགས་ལོག་པ་ཡིན་ཏེ། སྔར་ཟླ་བ་པའི་རིགས་ཡིན་པ་ལས་ལོག་ནས། ཞག་བཅུ་པའི་རིགས་སུ་སོང་བའི་ཕྱིར། ཤན་མི་འབྱུང་སྟེ།
ཤན་རྡེག་བྱེད་ཀྱི་དངོས་པོ་དེས་ཤན་དུ་འཇོག་པའི་ཞག་མ་ལོན་པའི་ཕྱིར། འོ་ན་ཞག་བཅུ་གཅིག་པ་དང༌། ཉེར་གཅིག་གི་ཚེ་མ་ལོན་པ་ཅི་ཞེ་ན། དེའི་ཚེ་སྤྱིར་ཞག་ལོན་ཀྱང་ཤན་རྡེག་བྱེད་དུ་མ་བཅས་པ་ཡིན་ཏེ། ཊཱི་ཀ་ལས། ཟླ་བ་པའི་སྤང་བ་འདི་ལ་ཞག་བཅུ་པ་དང་པོ་དང༌། གཉིས་པ་དང༌། གསུམ་པ་དག་ནི་ཤན་གྱི་ཕྱིར་ཕན་ཚུན་ལྟོས་པ་མེད་དོ། ། ཞེས་གསུངས་པ་ལྟར་རོ། ། མུ་གཉིས་པ་ནི།
ཁ་བསོགས་བཞག་པའི་ཉིན་ནས་བགྲངས་པའི་ཞག་གཉིས་པ་ནས་བཅུ་པའི་བར་པ་དང༌། བཅུ་གཉིས་པ་ནས་ཉི་ཤུ་པའི་བར་དང༌། ཉེར་གཉིས་ནས་སུམ་ཅུ་པའི་བར་གང་རུང་ལ་ཁ་བསྐང་བའི་གོས་རེ་བའི་ཚད་དུ་མ་ཆོག་པ་གཅིག་རྙེད་པ་ལྟ་བུའོ། ། འདི་ལ་ནི་ཁ་བསོགས་ཀྱི་གོས་ཞག་སུམ་ཅུ་འདས་པའི་ཚེ། ཁ་བསྐང་གི་གོས་ཀྱིས་ཞག་བཅུ་ལས་མ་འདས་པ་སྲིད། དེའི་ཚེ་སྔ་མ་ལ་ཟླ་བ་པའི་སྤང་བ་བྱུང་ཡང༌། ཕྱི་མ་ལ་དེ་བྱུང་བ་མ་ཡིན་ཏེ། ཕྱི་མ་དེས་རང་སྟོབས་ཀྱི་ཞག་སུམ་ཅུ་མ་ལོན་ཅིང༌། ཤན་སྟོབས་ཀྱིས་ཀྱང་མ་ལོན་པའི་ཕྱིར། རྟགས་གཉིས་པ་གྲུབ་སྟེ།
ཞག་བཅུ་ཚན་གསུམ་པོ་ཤན་གྱི་ཕྱིར་ཕན་ཚུན་ལྟོས་པ་མེད་པའི་ཕྱིར་རོ། ། འོ་ན་ཁ་བསྐང་གི་གོས་ཕྱི་མ་དེ་གོས་སྔ་མ་ལ་ལྟུང་བ་བྱུང་རྗེས་སུའང་ཞག་ཉི་ཤུ་ལ་ཐུག་པའི་བར་དུ་བཅང་དུ་རུང་ངམ་ཞེ་ན། འདི་ལ་སྔོན་ཆད་དཔྱད་པ་ཞུགས་པ་མ་མཐོང་ངོ༌། ། མུ་གསུམ་པ་ནི། ཁ་བསོགས་ཀྱི་གོས་བཞག་པའི་ཉིན་ནས་བགྲངས་པའི་གཉིས་པ་ནས་བཅུ་པའི་བར་ཚན་པ་གསུམ་པོ་གང་རུང་ལ་ཁ་བསྐང་གི་གོས་རིགས་མཐུན་པ་རེ་བའི་ཚད་དུ་ཆོག་པའམ། རིགས་མི་མཐུན་པ་ཆོས་གོས་ལྡང་བ་གཅིག་རྙེད་པ་ལྟ་བུའོ། ། མུ་བཞི་པ་ནི་ཁ་བསོགས་ཀྱི་གོས་གང་ལ་བཞག་པའི་ཉི་མ་དེ་ཉིད་དང༌། བཅུ་གཅིག་པའམ། ཉེར་གཅིག་པ་ལྟ་བུ་ལ་ཁ་བསྐང་རེ་བའི་ཚད་དུ་མ་ཆོག་པ་གཅིག་རྙེད་པའམ། རེ་བ་ཆད་པ་ལྟ་བུའོ། །
དེ་ལྟར་མུ་བཞི་ལས་གཉིས་ཀྱི་ཞག་བཅུ་འཆང་སྤང་དང་གཉིས་ཀྱིས་ཟླ་འཇོག་སྤང་བ་མཚོན་ནོ། ། ཤན་འབྱུང་བ་དང་རིགས་ལོག་པ་གང་ཡིན་ཀྱང༌། བག་ལ་བརླན་པའི་མཐུ་ཡིན་པས། མུ་དང་པོ་གསུམ་གཞུང་གི་དངོས་བསྟན་དང༌། མུ་བཞི་པ་ཤུགས་བསྟན་ནོ། ། ངག་དོན་ནི། འདིར་བསྟན་རིགས་ལོག་པ་དང༌། ཤན་འབྱུང་བ་གཉིས་ཆོས་ཅན། ཞག་བཅུ་ཚན་གསུམ་པོ་སོ་སོར་ངེས་པ་ཡིན་ཏེ། བཅུ་ཚན་སྔ་མའི་ཞག་ཤན་རྟིང་མ་ལ་མི་ཕོག
བཅུ་ཚན་རྟིང་མ་ལ་རིགས་ལོག་པས་བཅུ་ཚན་སྔ་མ་ལ་རིགས་ལོག་པར་མི་འཇོག་པའི་ཕྱིར། གཉིས་པ་ཤན་གྱི་རྣམ་གཞག་ལ། དངོས་པོས་དབྱེ་བ། ཤན་བརྡེག་པའི་ཚུལ་ལོ། ། དང་པོ་ནི། ཤན་དང༌། ཤུགས་དང༌། རང་ཤུགས་དང༌། རྗེས་ཞུགས་ཞེས་བྱ་བ་རྣམས་རྣམ་གྲངས་སོ། ། གཉིས་པ་དབྱེ་བ་ལ།
ཤན་གྱི་དབྱེ་བ་དང༌། ཤན་དེ་གང་ལ་འབྱུང་བའི་རྫས་ཀྱི་དབྱེ་བའོ། ། དང་པོ་ནི། ཞག་གི་ཤན་དང༌། ལྟུང་བའི་ཤན་དང༌། སྤང་བའི་ཤན་ཞེས་པ་གསུམ་མོ། ། དེ་ལས་སྔ་ཕྱི་གཉིས་མཚན་ཉིད་པ་ཡིན་ལ། བར་པ་ནི་ཤན་གྱི་འབྲས་བུ་ལ་ཤན་དུ་བཏགས་པ་ཙམ་ཡིན་གྱི་མཚན་ཉིད་པ་མ་ཡིན་ཏེ། རྫས་གཞན་ཞིག་ལ་རྟེན་པའི་ལྟུང་བ་དེ། དེ་དང་བཅས་རིགས་མཐུན་པའི་དངོས་པོ་གཞན་ལ་འདྲེ་བའི་རྣམ་གཞག་ཁས་མི་ལེན་པའི་ཕྱིར།
གཉིས་པ་ནི། གོས་དང༌། ལྷུང་བཟེད་དང༌། སྨན་རྣམས་སོ། ། གསུམ་པ་ལ་གསུམ་སྟེ། ཤན་རྡེག་བྱེད། བརྡེག་བྱ། དེས་དེ་ལ་ཇི་ལྟར་བརྡེག་པའི་ཚུལ་ལོ། ། དང་པོ་རྡེག་བྱེད་ནི་གཉིས་ཏེ། ཡོ་བྱད་དང་ལྟུང་བའོ། །
དང་པོ་ནི། རང་གི་ཡིན་ནོ་སྙམ་པའི་རྒྱུ་མཚན་རྗེས་སུ་འབྲེལ་བ་དང་མ་བྲལ་བའི་གོས་སྨན་ལྷུང་བཟེད་རྣམས་སོ། ། གཉིས་པ་ནི། སྤང་བ་ལྟུང་བྱེད་སུམ་ཅུ་པོ་གང་ཡང་རུང་བ་ཡིན་གྱི། ལྟུང་བ་གཞན་ལ་མེད་དོ། ། གཉིས་པ་བརྡེག་བྱ་ནི། སྤྱིར་ཤན་རྡེག་བྱེད་ཀྱི་དངོས་པོ་དེ་དང་བཅས་རིས་མཐུན་པ་དང༌། ཁྱད་པར་སྨན་ལ་ནང་ཚན་གྱི་རིས་མཐུན་པའོ། ། ལྟུང་བ་ནི་བརྡེག་བྱར་བཤད་པ་མེད་དོ། ། གསུམ་པ་ཇི་ལྟར་བརྡེག་པའི་ཚུལ་ལ།
ཤན་འདྲེས་པའི་དུས། ཤན་འདྲེས་པའི་གོ་དོན། གང་ལ་གང་འདྲེས་པའོ། ། དང་པོ་ནི། ཤན་བརྡེག་བྱ་དེ་ནམ་གྲུབ་པའི་དུས་དེ་ཉིད་དུ་འདྲེས་པ་ཡིན་གྱི། དེས་ཞག་ལོན་དགོས་པ་ལ་སོགས་པ་མ་ཡིན་ནོ། ། གཉིས་པ་གོ་དོན་ནི། ཤན་རྡེག་བྱེད་དེ་ལ་ཡོད་པའི་རང་གི་ཉིད་དོ་སྙམ་པའི་རྗེས་ཞུགས་དེ་ཉིད། ཤན་བརྡེག་བྱའི་དངོས་པོ་དེ་ལའང་རྗེས་སུ་ཞུགས་པ་སྟེ། དཔེར་ན་ཆུ་བོའི་རྒྱུན་ཐག་རིང་པོ་ནས་འོངས་པ་གཅིག་དང༌།
གློ་བུར་བརྡོལ་པའི་ཆུ་གཉིས་གཅིག་ཏུ་འདྲེས་ཏེ་སོང་བ་ལྟ་བུའོ། ། གསུམ་པ་ནི། ཤན་རྡེག་བྱེད་ཀྱི་རྫས་ལ་ཞག་གྲངས་ཇི་ཙམ་གྱི་བར་དུ་རྗེས་སུ་ཞུགས་པའི་རང་ཞུགས་དེ་ཉིད་ཀྱི་ཞག་གྲངས་དེ་ཤན་བརྡེག་བྱ་ལ་ཡང་འདྲེས་ནས། བརྡེག་བྱས་ཀྱང་ཞག་གྲངས་དེ་སྙེད་གཅིག་ལོན་པར་བྱས་པ་ལ་ནི། ཞག་ཤན་འདྲེས་པ་ཞེས་བྱ། གང་ལ་བརྟེན་ནས་ལྟུང་བ་བྱུང་བའི་དངོས་པོ་དེ་སྤངས་ནས་ལྟུང་བ་ཕྱིར་བཅོས་བྱེད་པ་དེའི་ཚེ། ལྟུང་བ་མ་བྱུང་བའི་དངོས་པོ་ཞིག་ཀྱང་སྤང་དགོས་པ་དེ་ལ་ནི་སྤང་ཤན་འདྲེས་པ་ཞེས་བྱ། དེ་ནི་ཇི་སྐད་དུ། ལྟུང་བ་དེ་ཡོད་ན་ཞེས་པའི་གཞུང་གིས་བསྟན། དེ་ཡང་གོས་བྱིན་གྱིས་མ་བརླབ་པས་བརླབ་པ་ལ་རྡེག་པ་གཅིག་ཡོད་པ་དེའི་ཚེ་རྡེག་བྱེད་སྔ་བའམ།
གཉིས་པོ་དུས་མཉམ་པ་གང་རུང་ཡིན་དགོས་ལ། ཕྱི་མས་སྔ་མ་ལ་བརྡེག་པ་མི་སྲིད། ཡང་གོས་བྱིན་གྱིས་མ་བརླབས་པ་ནང་ཕན་ཚུན་དང༌། སྨན་བྱིན་གྱིས་བརླབས་པ་ནང་ཕན་ཚུན་དུ་བརྡེག་པ་དེའི་ཚེ། དུས་ཕྱི་བས་ལྟ་ཞོག་མཉམ་པས་བརྡེག་པ་མེད་དོ། ། མདོར་ན་འདིར་བསྟན་གྱི་ཤན་མཚན་ཉིད་པ་ནི་ཞག་གི་ཤན་ཁོ་ན་ཡིན་ལ། སྤང་བའི་ཤན་ནི་ཞར་ལས་བྱུང་བ་ཙམ་ཡིན་གྱི། གཙོ་བོ་མ་ཡིན་ནོ། ། དེ་ཡང་རྫས་སྔ་མས་ཞག་གྲངས་གང་ལོན་དེ། རྫས་ཕྱི་མས་ཀྱང་ལོན་པ་དེ་ལ་ཤན་ཕོག་པ་ཞེས་བྱ་ཞིང༌།
ཤན་དེའི་སྟོབས་ཀྱིས་རྫས་རྟིང་མ་ལ་རྟེན་པའི་ལྟུང་བ་བྱུང་ངོ་ཞེས་བྱ་བ་འདི་ཡི་གེའི་དོན་ལ་ཞུགས་པ་ཡིན་གྱི། རྫས་སྔ་མ་ལ་ལྟུང་བ་བྱུང་བའི་ཤན་རྟིང་མ་ལ་ཕོག་པ་ཡིན་ཞེས་པ་ཡི་གེའི་དོན་ལ་མ་ཞུགས་པས། དེ་སྐད་ཅེས་སྨྲ་བར་མི་བྱའོ། ། གཉིས་པ་བཟོ་རྗེས་སུ་བསྒྲུབ་པའི་བསླབ་བྱ་ལ། རིམ་པའི་ཚད་བསྟན་པ། སྣམ་ཕྲན་དང་གླེག་བུའི་ཚད་བསྟན་པ། རྒྱ་ཁྱོན་གྱི་ཚད་ཞར་བྱུང་དང་བཅས་པའོ། ། དང་པོ་ནི། སར་པ་སོགས་སོ། ། གཉིས་པ་ནི་སྣམ་སྦྱར་གྱི་སོགས་སོ། །
གསུམ་པ་ནི་བྱིན་གྱིས་བརླབ་ཏུ་སོགས་སོ། ། འདིར་སྣམ་ཕྲན་ཞེས་བྱ་བ་ནི་སྣམ་པའི་མིང་གི་རྣམ་གྲངས་ཡིན་ལ། དེ་ཉི་ཤུ་རྩ་ལྔ་ལ་ནི་ཆེམ་བུའི་སྦྱར་མཚམས་ཉི་ཤུ་རྩ་བཞི་ཁོ་ན་འབྱུང་ཞིང༌། དེའི་ཕྱིར་གླེགས་བུའི་འཕྲོ་ཡང་དེ་སྙེད་ཁོ་ནའོ། ། སྣམ་པ་རེ་རེ་ལ་གླེགས་བུ་ཕྱེད་དང་ལྔ་པ་ལ་སོགས་པ་བྱ་བའི་དོན་ནི། རེ་རེ་ལ་དུམ་བུ་མཉམ་པོ་བཞི་བཞི་དང༌། ཕྱེད་པ་གཅིག་རྣམས་འབྱུང་བའི་དོན་ཡིན་ལ། ལྔ་པོ་དེ་ལ་སྦྱར་མཚམས་དང་གླེགས་བུའི་འཕྲོ་ནི་བཞི་ཁོ་ནའོ། ། འདིས་ལྷག་མ་རྣམས་ཀྱང་མཚོན་ནོ། ། བླ་གོས་དང༌།
མཐང་གོས་གཉིས་ལ་སྣམ་ཕྲན་བདུན་པ་དང༌། ལྔ་པ་དང༌། གླེགས་བུ་ཕྱེད་དང་གསུམ་པ་དང༌། ཕྱེད་དང་གཉིས་པར་བྱ་བའི་བཤད་པ་ལས་བརྒྱ་རྩ་གཅིག་པ་ལས་བྱུང་ཞིང༌། དགེ་ཚུལ་གྱི་ཆོས་གོས་གཉིས་ལ་དྲས་དྲུབ་བྱེད་པའི་ཁུངས་མི་སྣང་ངོ༌། ། དིང་སང་ཤམ་ཐབས་ཀྱི་འཁོར་ཞིང་གི་ཚད་ནི་ཧ་ཅང་ཐལ་བས་ཚད་དང་ལྡན་པ་ལ་བསླབ་པར་བྱའོ། ། གཉིས་པ་ཞུ་བ་ལ། སེལ་བ་ན་སྨད་དང༌། སེལ་བ་ལས་གཞན་དུ་གྱུར་པའོ། ། དང་པོ་ནི།
དེ་བས་སོགས་སོ། ། གཉིས་པ་ནི་འཁོར་གྱི་སོགས་སོ། ། གཉིས་པ་གོས་བྱི་དོར་ལ་ལོག་པར་བསྒྲུབ་པ་ལ། ལུང་གཉིས་ལས། དང་པོ་རྣམ་འབྱེད་ལ་གསུམ་སྟེ། དགེ་སློང་བཞིའི་འཁོར་དུ་བྱུང་བའི་བསླབ་བྱ་དང༌། ལྟུང་བ་རྣམ་པར་བཞག་པ་དང༌། བསླབ་བྱ་གཞན་བསྟན་པའོ། ། དང་པོ་ནི་སྦྲུམ་མ་སོགས་སོ། ། གཉིས་པ་ལ།
ཉེ་དུ་དང་འབྲེལ་བའི་ཐུན་མོང་བ་དང༌། ཐུན་མོང་མ་ཡིན་པ་འཁྲུར་འཇུག་གི་རྣམ་གཞག་གོ ། དང་པོ་ནི། ཕ་མ་སོགས་སོ། ། གཉིས་པ་ལ་བསྟན་པ་དང༌། བཤད་པའོ། ། དང་པོ་ནི། འདུ་ཤེས་སོགས་སོ། ། གཉིས་པ་ལ་སྦྱོར་བ་དང༌། མཐར་ཐུག་གི་མཚན་ཉིད་བཤད།
འདུ་ཤེས་ཀྱི་མཚན་ཉིད་བཤད་པའོ། ། དང་པོ་ནི། ཕྱོགས་ལ་སོགས་སོ། ། གཉིས་པ་ནི་འདུ་ཤེས་གཙོ་སོགས་སོ། ། གསུམ་པ་ནི། དགེ་འདུན་གྱི་སོགས་སོ། ། འདིར་སངས་རྒྱས་ཀྱིས་གསུངས་པ་དགེ་འདུན་ལ་གཡོ་བ་མེད་དོ་ཞེས་པ་སངས་རྒྱས་ཀྱི་བཅས་པ་དང༌། དགེ་འདུན་གྱི་ཁྲིམས་གཉིས་ལ་བཅས་པ་དབང་བཙན་ཞེས་པའི་དོན་ནོ། ། གཉིས་པ་ཞུ་བ་ལ། དངོས་གཞི་དང༌།
སེལ་བའོ། ། དང་པོ་ནི། བཤད་པ་དང་སོགས་སོ། ། གཉིས་པ་ནི་དྲེའུ་རྔོག་སོགས་སོ། ། སྐབས་འདིར་ཉེ་དུ་མ་ཡིན་པ་སྤྱི་སྐྱེད་ཀྱི་ལྟུང་བ་ནི་ཉི་ཤུ་སྟེ། འཁྲུར་འཇུག་སོགས་དྲུག་རྨེལ་བ་དང༌། ། མངོན་མཚན་ཉོ་ཚོང་ལྷུང་བཟེད་ཚོལ། ། འཐག་གཉིས་གོས་གཉིས་འདུག་གནས་དང༌། ། གསོད་པ་གཅེར་བུ་རིང་འདུག་དང༌། ། སོ་སོར་བཤགས་པ་དང་པོ་གཉིས། །
ཞེས་པའོ། ། དེའི་སྟེང་དུ་གནད་ཀྱིས་སྦྱར་ན། ། བཙལ་སྔས་སྦྱོར་བཅུག་དེ་གསུམ་ལེན། ། ཆོས་སྟོན་པ་དང་དབེན་པ་གཉིས། ། ཉལ་དང་ལམ་དུ་འགྲོ་བ་དང༌། ། དེ་ལྟར་ཉི་ཤུ་རྩ་བརྒྱད་དོ། ། ཞེས་པའོ། ། དགེ་སློང་མ་སྤྱི་བསྐྱེད་ཀྱི་ལྟུང་བ་རྣམས་ཀྱི་སྐབས་སུ། ཆོས་བརྒྱད་ལྡན་ཞེས་པ་ནི། རྫོགས་པའི་སྡོམ་པ་དང་ལྡན་པ།
ལྟ་བ་མཐུན་པ། ཐ་སྙད་གསུམ་དང་ལྡན་པ། ལུས་རྟེན་དུ་རུང་བ། རྫུན་འཕྲུལ་གྱི་ཆོས་ཅན་མིན་པའོ། ། ཐ་སྙད་གསུམ་ནི། སྨྲ་ཤེས་དོན་གོ་ཤེས་པ་རང་བཞིན་དུ་གནས་པའོ། ། གཉིས་པ་གོས་མེད་པ་ཚོལ་བ་ལ་གཉིས་ཏེ། རབ་ཏུ་བྱུང་བའི་ཡུལ་ལ་ཚོལ་བ་དང༌། ཁྱིམ་པའི་ཡུལ་ལ་ཚོལ་བའོ། ། དང་པོ་ནི།
ལུང་གཉིས་ལ། རྣམ་འབྱེད་ལ་གསུམ་ལས། བསླབ་བྱ་ནི། དགེ་སློང་ལ་སོགས་སོ། ། ལྟུང་བ་རྣམ་གཞག་ནི་ལེན་ནའོ་སོགས་སོ། ། ལྟུང་མེད་ནི། དགེ་འདུན་ལ་སོགས་སོ། ། གཉིས་པ་ཞུ་བ་ལ་གཉིས་ལས། མཐར་ཐུག་གི་མཚན་ཉིད་ནི། ལག་ཏུ་སོགས་སོ། །
ཡན་ལག་གི་སེལ་བ་ནི། ཉེ་བར་མ་གྱུར་པ་སོགས་སོ། ། ཁྱིམ་པའི་ཡུལ་ལ་ཚོལ་བ་ལ་གསུམ་སྟེ། མ་བསྔོས་པའི་ཡུལ་ལ་ཚོལ་བ་དང༌། བསྔོས་པའི་ཡུལ་ལ་ཚོལ་བ། ཆོ་ག་ལས་འདས་པའོ། ། དང་པོ་ལ་གཉིས་ཏེ། སློང་བར་མི་རིགས་པ་དང༌། རིགས་པའོ། ། དང་པོ་ཁྱིམ་པ་ལ་གོས་སློང་བ་ལ་གཉིས་ཏེ།
མདོར་བསྟན་པ་དང༌། རྒྱས་པར་བཤད་པའོ། ། དང་པོ་ནི། མིའི་འགྲོ་བ་སོགས་སོ། ། གཉིས་པ་ལ་དངོས་དང༌། སེལ་བ་གཉིས་སོ། ། དང་པོ་ནི་གོས་སོགས་སོ། ། གཉིས་པ་ནི་གཞན་ལ་སོགས་སོ། ། གཉིས་པ་སློང་བར་རིགས་པ་ལ་གསུམ་སྟེ། ལྟུང་བའི་བྱེད་པ་པོ་བསྒྲུབ་པ་དང༌།
སློང་དུ་གནང་བའི་ཚད་བསྟན་པ་དང༌། ཚད་ལས་འདས་པའི་ལྟུང་བ་རྣམ་པར་བཞག་པའོ། ། དང་པོ་ནི། བྱིན་གྱིས་བརླབ་པར་སོགས་སོ། ། གཉིས་པ་ནི་ཁྱིམ་པའི་སོགས་སོ། ། གསུམ་པ་ནི། ཚད་དེ་ལ་སོགས་སོ། ། གཉིས་པ་བསྔོས་པའི་ཡུལ་ལས་ཚོལ་བ་ལ། སྤགས་པ་སློང་བ་དང༌། སོ་སོ་ནས་སྤགས་པ་སློང་བའོ། །
དང་པོ་ལྟུང་བ་རྣམ་གཞག་དང༌། སེལ་བ་ལས་གཞན་དུ་གྱུར་པའོ། ། དང་པོ་ནི། སྤགས་པ་སོགས་སོ། ། གཉིས་པ་ནི་དེ་ཉིད་སོགས་སོ། ། གཉིས་པ་ལ་ལྟུང་བ་རྣམ་གཞག་དང༌། བསླབ་པ་བཅས་པའི་སྐབས་སོ། ། དང་པོ་ནི་སྦྱིན་པར་བྱེད་པ་སོགས་སོ། ། གཉིས་པ་ནི་སྦྱོར་བ་སོགས་སོ། ། ཁྱིམ་པ་སྤྱིས་བསྐྱེད་ཀྱི་ལྟུང་བའི་སྐབས་སུ་ཁྱིམ་པ་ཆོས་དགུ་ལྡན་ཅེས་པ་ཐ་སྙད་ལྔ་དང་ལྡན་པ།
བདག་ཉིད་ལས་རྫས་ཐ་དད་པ་ཉེ་དུ་མ་ཡིན་པ་ལུས་ཐ་མལ་དུ་གནས་པ། མ་སླངས་པའི་སྔ་རོལ་སྟེར་བ་པོ་མ་ཡིན་པའོ། ། ཐ་སྙད་ལྔ་ནི། མི་ཡིན་པ། སྨྲ་ཤེས་པ། དོན་གོ་བ། ཤེས་པ་རང་བཞིན་དུ་གནས་པ། མ་ནིང་དང་མཚན་གཉིས་པ་མ་ཡིན་པའོ། ། གསུམ་པ་ཆོ་ག་ལས་འདས་པ་ལ་གཉིས་ཏེ། རུང་བའི་ཆོ་ག་བསྒྲུབ་པ་དང༌།
ལྟུང་བ་རྣམ་པར་བཞག་པའོ། ། དང་པོ་ནི། བསྐུར་པ་སོགས་སོ། ། གཉིས་པ་ལ་དངོས་གཞི་དང༌། སེལ་བ་གཉིས་སོ། ། དང་པོ་ནི། བསྐུལ་བ་སོགས་སོ། ། གཉིས་པ་ནི། མ་སྨྲས་པ་སོགས་སོ། ། འདིར་བསྟན་པའི་རུང་བ་འདི་ནི་གོས་ཀྱི་རིན་ལ་བྱ་བ་ཡིན་གྱི་དཀོན་མཆོག་མཆོད་པ་ལ་སོགས་པའི་དོན་གཞན་ལ་ནི་འོག་ནས་འབྱུང་བའི་རུང་བ་གསུམ་བྱའོ། །
བཅུ་ཚན་གཉིས་པ་སྟན་གྱིས་ཚོགས་ལས་གྱུར་པ་ལ་སྟན་དངོས་ལས་གྱུར་པ་དང༌། དེའི་རྒྱུ་ལས་གྱུར་པ་དང༌། ལོངས་སྤྱོད་དང་ནོར་ལས་གྱུར་པའོ། ། དང་པོ་ལ་ལྟུང་རྐང་ལྔ་དང༌། གཉིས་པ་ལ་བཞི་དང༌། གསུམ་པ་ལ་གསུམ་གྱིས་སྟོན་ནོ། ། དང་པོ་ལ་གཉིས་ཏེ། གྲང་བ་སྐྱོབ་པར་བྱེད་པའི་སྟན་དང་གདིང་བ་ལས་གྱུར་པའོ། ། དང་པོ་ལ་གཉིས་ཏེ། འདོད་པ་ཆེ་བ་ལས་གྱུར་པ་དང༌།
ཆོག་མི་ཤེས་པ་ལས་གྱུར་པའོ། ། དང་པོ་ལ་གསུམ་ལས། སྲིན་བལ་གྱི་སྤང་བ་ལ། བསླབ་བྱ་དང༌། ལྟུང་བ་རྣམ་གཞག་དང༌། ལྟུང་མེད་གསུམ་གྱིས་རྣམ་འབྱེད་དང་ཞུ་བའོ། ། གཉིས་པ་འབའ་ཞིག་པ་ལ། དངོས་དང༌། དོགས་པ་སྤང་བའོ། ། དང་པོ་ནི།
ལུགས་སོགས་སོ། ། གཉིས་པ་ནི་རང་བཞིན་སོགས་སོ། ། ཆ་གཉིས་བསྲེ་བའི་སྤང་བ་ནི། ལྟུང་བ་རྣམ་གཞག་དང༌། དཀར་པོ་དང་འཁོབ་བལ་གྱི་ཁྱད་པར་དབྱེ་བ་དང་གཉིས་ཀྱིས་འཆད་དོ། ། གཉིས་པ་ཆོག་མི་ཤེས་པ་ལོ་དྲུག་གི་སྤང་བ་ལ། བསླབ་པར་བྱ་བ་དང༌། ལྟུང་བ་རྣམ་གཞག་གོ ། དང་པོ་ནི། མཆུ་དང་སོགས་སོ། །
གཉིས་པ་ལ་དངོས་གཞི་དང༌། སེལ་བའོ། ། དང་པོ་ནི་གནང་བ་སོགས་སོ། ། གཉིས་པ་ནི། མཐར་ཐུག་ན་སོགས་སོ། ། འདིར་ལུང་ལས། གཉིས་བརྩམས་ཕྱི་མ་ཟིན་པ་དང༌། གཉིས་བརྩམས་སྔ་མ་ཟིན་པ་དང༌། ། གཉིས་ཀ་ཟིན་ནས་གཅིག་སྤོང་དང༌། ། གཉིས་ཀ་བརྩམས་ཏེ་གཏོང་བ་དང༌། །
ལོ་དྲུག་པ་ལ་ཉེས་མེད་པ། ། དེ་ནི་སྟན་གྱི་བསྡུ་བ་ཡིན། ། ཞེས་གསུངས་སོ། ། གཉིས་པ་གནས་མལ་སྐྱོབ་པའི་གདིང་བ་ལ། ལྟུང་བ་རྣམ་གཞག་དང༌། བསླབ་བྱའོ། ། དང་པོ་ནི། གདིང་བ་སོགས་སོ། ། གཉིས་པ་ནི། གལ་ཏེ་སོགས་སོ། །
འདིར་འགྲེལ་པ་ལས། གདིང་བ་ནི་སྟན་མ་ཡིན་ཏེ། གོས་ཀྱི་ངོ་བོ་ཡིན་པའི་ཕྱིར་ཏེ། རྣམ་པ་ཐ་དད། གནང་བཀག་ཐ་དད། དགོས་བྱེད་ཐ་དད། ཚད་ཐ་དད་ཅེས་གསུངས་སོ། ། སྟན་གྱི་ཚད་ནི། ཆེན་པོ་ཁྲུ་ཕྱེད་དང་ལྔ། ཆུང་ངུ་ཁྲུ་ཕྱེད་དང་གསུམ།
འབྲིང་གི་ཚད་ནི་དེ་གཉིས་ཀྱི་བར་རོ། ། ཞེང་གི་ཚད་ནི་གདིང་བ་དང་འདྲའོ་ཞེས་ལུང་དུ་གསུངས་སོ། ། གཉིས་པ་གོས་ཀྱི་རྒྱུ་ལས་གྱུར་པ་གཉིས་ཏེ། བལ་ཐོགས་པའི་སྤང་པ་དང༌། རྨེལ་བའི་སྤང་པའོ། ། དང་པོ་ལ། ལྟུང་བ་རྣམ་གཞག་དང༌། ལྟུང་མེད་དང༌། ལམ་གྱི་ཚད་བསྟན་པ། བསླབ་བྱ་རྣམས་སོ། །
དང་པོ་ནི། ཁྱེར་བ་སོགས་སོ། ། གཉིས་པ་ནི་ཞ་དང་སོགས་སོ། ། གསུམ་པ་རྡུལ་ཕྲ་རབ་སོགས་དང༌། ། བཞི་པ་ལུས་ཀྱི་སོགས་སོ། ། འདིར་ཁུར་པོའི་ཚད་ནི་རྣམ་འབྱེད་འགྲེལ་དུ་སྲང་ཉིས་སྟོང་བཤད། འཆི་མེད་མཛོད་དུ་སྲང་བརྒྱ་བཤད་དོ། ། རྡུལ་ཕྲ་རབ་སོགས་འདིར་དྲུག་འགྱུར་དང༌། མངོན་པར་བདུན་འགྱུར་གྱི་ཁྱད་པར་ལ། དུལ་བ་ལྷ་ནི།
མངོན་པར་བཤད་པ་དེ་བསྐལ་པ་དང་པོའི་མི་བོང་ཚོད་ཆེ་བའི་དབང་དུ་བྱས། འདུལ་བ་ལས་དྲུག་འགྱུར་དུ་བཤད་པ་ནི། ད་ལྟའི་མི་བོང་ཆུང་བའི་དབང་དུ་བྱས་ཞེས་གསུངས་ལ། བོད་ཀྱི་སློབ་དཔོན་ཁ་ཅིག དང་པོའི་བརྩོམ་གཞི་དེ་བགྲངས་པ་དང་མ་བགྲངས་པའི་ཁྱད་པར་ཡིན་ཞེས་གསུངས་སོ། ། གཉིས་པ་རྨེལ་བ་ནི། ཆོས་གོས་སོགས་སོ། ། གསུམ་པ་ལོངས་སྤྱོད་དང་ནོར་ལས་གྱུར་པ་ལ། འདོད་པ་ཆེ་བ་ལས་གྱུར་པ་དང༌། ཆོག་མི་ཤེས་པ་ལས་གྱུར་པའོ། །
དང་པོ་རིན་པོ་ཆེ་ལ་རེག་པའི་སྤང་པ་ལ། མདོར་བསྟན་པ་དང༌། རྒྱས་པར་བཤད་པའོ། ། དང་པོ་ནི། རིན་པོ་ཆེ་སོགས་སོ། ། གཉིས་པ་ལ། གཞི་དང་བྱེད་པ་པོའི་སེལ་བ། གནས་སྐབས་ཀྱི་སེལ་བ་ཞར་བྱུང་དང་བཅས་པ། གཞིའི་མཚན་ཉིད་སེལ་བ་དང་བཅས་པའོ། ། དང་པོ་ནི།
སྙད་གདགས་སུ་སོགས་སོ། ། གཉིས་པ་ནི་སྦྱིན་བདག་སོགས་སོ། ། གསུམ་པ་ནི་ནོར་བུ་སོགས་སོ། ། འདིར་ཞུ་བ་ལས། དགེ་སློང་གིས་རང་གི་གསེར་དང་དངུལ་ལེན་ཏམ་ལེན་དུ་བརྩལ་ཡང་ལྟུང་བྱེད་དུ་མི་འགྱུར་བ་ལྟ་མཆིས་སམ། ཉེ་བར་འཁོར་ཡོད་དེ། འདིར་གསེར་དང་དངུལ་ལེན་པ་དང༌། རང་གིར་བྱེད་པའི་སེམས་མི་སྐྱེད་ཅིང༌། མི་རུང་བའི་དངོས་པོ་ལས་རུང་བའི་དངོས་པོ་གཞན་ཞིག་བདག་གིར་བྱའོ། ། ཞེས་ཚིག་ཏུ་སྨྲས་ནའོ་ཞེས་གསུངས་སོ། །
འདིར་དགེ་ཚུལ་གཉིས་ཀྱིས་རིན་པོ་ཆེ་ལ་རེག་པ་ལ་ཉེས་མེད་དུ་གསུངས་པ་དང༌། དེའི་བླངས་པ་དངོས་སུ་བཤད་པ་གཉིས་མི་འགལ་བའི་རྒྱུ་མཚན་ནི། བདག་གིར་བྱེད་པ་ཡོད་མེད་ལ་དགོངས་སོ། ། ལྟུང་བྱེད་འདིར་འགྱུར་བ་ལ་བདག་གིར་བྱས་པ་དང༌། རེག་པའི་ཉིས་ཚོགས་དགོས་པ་ཡིན་གྱི། བདག་གིར་བྱས་པ་ཙམ་ནི་ཡིད་འབའ་ཞིག་པ་ཡིན་པས་ལྟུང་བར་མི་འགྱུར་རོ། ། རེག་པའི་ཁྱད་པར་ཡང་དེར་རེག་ཏུ་བཅུག་པ་ཙམ་གྱིས་ཆོག་པ་ཡིན་ཏེ། དེ་འདིར་བཅོ་བརྒྱད་ཀྱི་རྣམ་གཞག་བཤད་དོ། ། སྐབས་འདིར་རིན་པོ་ཆེ་ལྔ་ནི། གསེར།
དངུལ། བཻ་ཌཱུརྻ། ཤེལ། མུ་ཏིག་གོ ། དེར་སྨོས་པ་ལྔ་ནི། ཞ་ཉེ། རོ་ཉེ། ཟངས། ཁྲོ་ཆུ། ལྕགས་སོ། །
བཟའ་བར་བྱ་བ་ལྔ་ནི། འབྲས་ཆན། ཟན་དྲོན། འདི་གུ། ཉ་ཤ སྣུམ་ཁུར་རོ། ། བཟའ་བ་སྨོས་པ་ལྔ་ནི། ཀེ་ཚེ། ཁྲེ། རྒྱ།
བྲའོ། ། ཁྲེ་རྒོད་རྣམས་སོ། ། གཉིས་པ་ཆོག་མི་ཤེས་པ་ལ་གཉིས་ཏེ། མངོན་མཚན་ཅན་དང༌། ཉོ་ཚོང་གི་སྤང་བའོ། ། དང་པོ་ལ་ལྟུང་བ་རྣམ་གཞག ལྟུང་མེད་བསླབ་བྱའོ། ། དང་པོ་ལ་གཉིས་ལས། དངོས་གཞི་ནི་རྙེད་པ་སོགས་སོ། ། སེལ་བ་ནི་སྦྱོར་བ་ཞེས་པའོ། །
ལྟུང་མེད་ནི་ཀུན་དགའ་སོགས་སོ། ། གསུམ་པ་ནི། གཏའ་ཉི་རིར་སོགས་སོ། །

གཉིས་པ་ཉོ་ཚོང་ལ་ལྟུང་བ་རྣམ་པར་བཞག་པ། ལྟུང་མེད། བསླབ་བྱའོ། ། དང་པོ་ནི། གཞན་གྱིས་ཞེས་སོགས་སོ། ། གཉིས་པ་ནི་དགེ་འདུན་གྱིས་སོགས་སོ། ། གསུམ་པ་ནི་རིན་ཐང་སོགས་སོ། ། བཅུ་ཚན་གསུམ་པ་ལ་གསུམ་སྟེ། སྣོད་སྤྱད་ལས་གྱུར་པ། གོས་ལས་གྱུར་པ། ཟས་ཀྱི་གཞི་ལས་གྱུར་པའོ། །
དེ་དག་ནི། ལྟུང་རྐང་གཉིས་དང༌། བདུན་དང༌། གཅིག་གིས་སྟོན་ནོ། ། དང་པོ་ལ་གཉིས་ཏེ། འདོད་པ་ཆེ་བ་ལས་གྱུར་པ་དང༌། ཆོག་མི་ཤེས་པ་ལས་གྱུར་པའོ། ། དང་པོ་ལྷུང་བཟེད་འཆང་བ་ལ། དངོས་དང༌། སེལ་བའོ། །
དང་པོ་ནི་ལྷུང་བཟེད་ཅེས་པའོ། ། གཉིས་པ་ནི། རབ་ཏུ་སོགས་སོ། ། གཉིས་པ་ཆོག་མི་ཤེས་པ་ལྷུང་བཟེད་ཚོལ་བ་ལ་བསླབ་བྱ། ལྟུང་བ་རྣམ་གཞག ཕྱིར་བཅོས་པའི་ཁྱད་པར་རོ། ། དང་པོ་ནི། ཧ་ཅང་སོགས་སོ། ། གཉིས་པ་ལ། དངོས་ནི།
དེ་ཡོད་པ་སོགས་སོ། ། སེལ་བ་ནི་མེད་པ་སོགས་སོ། ། གསུམ་པ་ལ་སྤང་བའི་ཡུལ་དང༌། ཆོ་གའོ། ། དང་པོ་ནི། འདི་ནི་སོགས་སོ། ། གཉིས་པ་ནི་དེ་ལ་སོགས་སོ། ། གཉིས་པ་གོས་ལས་གྱུར་པ་ལྔ་སྟེ། ཡུལ་ཁྱིམ་པའི་གཞི་ལས་གྱུར་པ། གྲོགས་དགེ་སློང་གི་གཞི་ལས་གྱུར་པ།
གང་ཟག་ཁྱད་པར་ཅན་གྱི་གཞི་ལས་གྱུར་པ། དུས་ངེས་པ་ཅན་གྱི་གཞི་ལས་གྱུར་པ། ཡུལ་བྱེ་བྲག་ཅན་གྱི་གཞི་ལས་གྱུར་པའོ། ། དང་པོ་ལ་གཉིས་ཏེ། འདོད་པ་ཆེ་བ་ལས་གྱུར་པ་འཐག་ཏུ་འཇུག་པ་དང༌། ཆོག་མི་ཤེས་པ་ལས་གྱུར་པ་འཐག་པ་སྐྱེད་པའོ། ། དང་པོ་ལ་བཅས་པའི་སྐབས་དང༌། ལྟུང་བ་རྣམ་པར་བཞག་པའི་སྐབས་སོ། ། དང་པོ་ནི། རིན་མེད་པ་སོགས་སོ། །
གཉིས་པ་ནི་གཞན་ཉིད་སོགས་སོ། ། གཉིས་པ་ལ། དངོས་གཞི་དང༌། སེལ་བའོ། ། དང་པོ་ནི། དེའི་ཕྱིར་སོགས་སོ། ། གཉིས་པ་ནི། འདུན་རོལ་སོགས་སོ། ། གཉིས་པ་གྲོགས་ཀྱི་གཞི་ལས་གྱུར་པ་བྱིན་འཕྲོག་ལ། མདོར་བསྟན་པ་དང༌།
རྒྱས་པར་བཤད་པའོ། ། དང་པོ་ནི། དབྲལ་བར་བྱ་བ་སོགས་སོ། ། གཉིས་པ་ལ་མཐར་ཐུག་གི་སེལ་བ། ཕྱིར་བཅོས་པའི་ཐབས། ཀུན་སློང་དང་བྱེད་པ་པོའི་སེལ་བ། འཕྲོག་པའི་དབྱེ་བ་བསྟན་པའོ། ། དང་པོ་ནི། སྦྱོར་བ་སོགས་སོ། ། གཉིས་པ་ནི།
དེ་ནི་སོགས་སོ། ། གསུམ་པ་ནི་འདི་ལ་སོགས་སོ། ། བཞི་པ་ལ། རང་གི་ཉིད་སེལ་བའི་དང༌། བློ་གྲོས་ངན་པས་བྱས་པའི་དང༌། རིགས་པའི་དོན་གྱིས་འཕྲོག་པའོ། ། དང་པོ་ནི། རང་གི་སོགས་སོ་དང༌། གཉིས་པ་ནི་བློ་གྲོས་ངན་པས་སོགས་དང༌། གསུམ་པ་ནི།
གནོད་པ་སོགས་སོ། ། གསུམ་པ་གང་ཟག་ཁྱད་པར་ཅན་དགོན་པ་པའི་འབྲལ་སྤང་ལ། འབྲལ་དུ་གནང་བའི་ཚད། ཚད་དེ་ལས་འདས་པའི་ལྟུང་བ་རྣམ་གཞག གཞན་གྱི་འདོད་པ་དགག་པའོ། ། དང་པོ་ནི། དགོན་པ་པའི་ཆོས་གོས་གསུམ་ལས་གང་ཡང་རུང་བ་གཅིག་ནི་ཆོས་ཅན། དགོན་པ་དེར་ཆོམ་རྐུན་སོགས་ཀྱི་འཇིགས་པ་དང་བཅས་པ་ཉིད་ཡིན་ན། གྲོང་ཡང་རང་གི་གནས་དགོན་པ་འདྲ་སྟེ། སྤྱོད་ཡུལ་གྱི་གྲོང་དེར་ཆོས་གོས་བཞག་ཀྱང་དགེ་སློང་ལ་འབྲལ་བར་མི་འགྱུར་བའི་ཕྱིར།
ཡུན་ཇི་ཙམ་གྱི་བར་དུ་ཞེ་ན། ཊཱི་ཀ་ལས་ཞག་བདུན་ཚུན་ཆད་དུའོ་ཞེས་གསུང་ཡང༌། འགྱུར་ནོངས་པ་ཡིན་ཏེ། དེ་ལྟ་ན་རང་གི་གནས་དང་འདྲ་བ་འོང་དོན་མེད་པའི་ཕྱིར། དགེ་སློང་དགོན་པ་པ་དེས་ཆོས་ལྡན་གྱི་དོན་གྱི་དབང་གིས་ཆོས་གོས་བཞག་པའི་གྲོང་ལས་གྲོང་གཞན་ན་འདུག་པ་དེ་ལས། ཞག་དྲུག་ཚུན་ཆད་དུ་འབྲལ་བར་བྱ་བར་གནང་བ་ཡིན་ཏེ། འཇིགས་པ་དང་བཅས་པའི་ཚེ་དེ་ཙམ་ཞིག་འབྲལ་དུ་གནང་བའི་ཕྱིར། གཉིས་པ་ལ། ལྟུང་བ་རྣམ་གཞག་དང༌། ལྟུང་མེད་གཉིས།
དང་པོ་ནི། དེ་ལས་ལྷག་པ་ལ་ནི་བག་ཡངས་མེད་དེ། ཞག་བདུན་པའི་སྐྱ་རེངས་ཤར་བ་ན་སྤང་བར་འགྱུར་བའི་ཕྱིར། གཉིས་པ་ནི། དེ་ལྟ་ན་ཡང་ལུས་སྲོག་དང༌། ཆོམ་རྐུན་ལ་སོགས་པའི་བར་ཆད་ཀྱི་དབང་གིས་ཆོས་གོས་བཞག་པའི་གྲོང་ངམ། དགོན་པའི་གནས་དེར་མ་འོངས་པ་ལ་ཉེས་པ་མེད་དེ། དུས་དེར་འབྲལ་དུ་གནང་བའི་ཕྱིར། གསུམ་པ་ནི། ཁ་ཅིག་ན་རེ།
ཞག་དྲུག་ཕྱི་རོལ་དུ་འགྲོ་སྙམ་དུ་བརྣག་དེ་ཕྱིན་ན་ཉེས་པ་མེད་ཀྱི། དེ་ལྟར་བརྣག་པ་མ་བྱས་ན་ཞག་དྲུག་ཚུན་དུ་ཡང་སྤང་བ་སྐྱེད་དོ་ཞེས་ཟེར་རོ། ། དེ་དགག་པ་ནི། དགོན་པ་པའི་འབྲལ་སྤང་གི་སྐབས་འདིར། ཞག་དྲུག་ཏུ་འགྲོ་བ་ཧ་ཅང་ཐལ་བ་ཉིད་ལ་ཉེས་པ་མེད་པ་ལ་ནི་ཆོས་ཅན། ཞག་དྲུག་མཚམས་ཀྱི་ཕྱི་རོལ་དུ་འགྲོ་བར་བྱའོ་སྙམ་པའི་བརྣག་པ་ཡན་ལག་ཏུ་དགོས་པ་མ་ཡིན་ཏེ། ཞག་གཅིག་མཚམས་ཀྱི་ཕྱི་རོལ་དུ་འགྲོ་བར་བྱའོ་སྙམ་པའི་བརྣག་པ་དེ་ཡང་ཁྱོད་ཀྱི་ཡན་ལག་ཡིན་པ་སྲིད་པའི་ཕྱིར། བོད་ཀྱི་ཊཱི་ཀ་བྱེད་པ་རྣམས་མདོའི་རྩ་བ་འདིར་ཞག་དྲུག་ཏུ་འགྲོ་བ་ཧ་ཅང་ཐལ་ཞེས་དང༌། འགྲེལ་པ་ལས་ཞག་དྲུག་ལས་འདས་ཀྱང་ཉེས་པ་མེད་ཅེས་པས། འཁྲུལ་གཞི་བྱས་ནས་ཞག་བདུན་དུ་བྲལ་བས་ཆོག་པའི་བཤད་པ་བྱེད་པ་དང༌།
འབྲལ་སྤང་བསྐྱེད་པའི་གནས་ནི་དགོན་པའི་གནས་དེ་ཡིན་པར་འདོད་པ་རྣམས་ནི་འཁྲུལ་པ་ཡིན་ཏེ། ལུང་དང་མདོ་འདི་ཉིད་དུ་ཞག་དྲུག་འབྲལ་བར་གནང་གི བདུན་དུ་འབྲལ་བར་མ་གནང་བའི་ཕྱིར་དང༌། དགོན་པའི་གནས་དེ་ཉིད་དུ་ཞག་དྲུག་ལས་ཐལ་བ་ལ་འབྲས་སྤང་བསྐྱེད་པ་ཡིན་ན། ཇི་སྐད་དུ། གྲོང་ཡང་རང་གི་གནས་དང་འདྲའོ་ཞེས་དང༌། དེས་དོན་གྱིས་དབང་གིས་ཞེས་པའི་གཞུང་གཉིས་ཀ་འབྲེལ་མེད་དུ་སོང་ནས་གོ་རྒྱུ་ཅི་ཡང་མི་སྣང་བའི་ཕྱིར་དང༌། ལུང་རྣམ་འབྱེད་ལས། དགེ་སློང་དགོན་པ་པ་ལ་དགེ་འདུན་གྱི་དང༌། མཆོད་རྟེན་གྱི་དང༌།
གང་ཟག་གི་བྱ་བའི་ཕྱིར་མཚམས་ཀྱི་ཕྱི་རོལ་དུ་འགྲོ་དགོས་པར་གྱུར་པ་ན། བདག་ཅག་གི་ཆོས་གོས་ཁྱིམ་གཞན་དུ་བཞག་གོ་ཞེས་དེ་དག་དེར་མི་འགྲོ་བའི་སྐབས་དེ་གསོལ་པ་དང༌། དགེ་སློང་དགོན་པ་པས་ཞག་དྲུག་གི་མཐའ་ཚུན་ཆད་དུ་ཆོས་གོས་དེ་དང༌། མཚམས་ཀྱི་ཕྱི་རོལ་དུ་འབྲལ་བར་བྱའོ། ། ཞེས་གསུངས་པ་དང༌། ཞུ་འགྲེལ་ལས། མཚམས་ཀྱི་ཕྱི་རོལ་ནི་དགོན་པའི་གནས་དང༌། ཆོས་གོས་ཀྱི་གནས་དེའི་ཉེར་སྤྱོད་འདོམ་གང་ལ་སོགས་པ་གང་ཡིན་པ་དེའི་ཕྱི་རོལ་དུ་གྱུར་པའི་མཚམས་གང་ཡིན་པ་དེར་ཞེས་དང༌། ཉིད་ཀྱི་རྣམ་པར་བཤད་པ་ལས་ཀྱང་འདུག་པའི་གནས་དང༌། གྲོང་དེའི་ཕྱི་རོལ་གྱི་ཉེ་འཁོར་དུ་ཞེས་གསུངས་སོ། །
འདིར་སློབ་དཔོན་དམར་སྟོན་པ་འདིའི་ཡན་ལག་གི་བརྩི་བ་ལ། བདག་ཉིད་མི་འབྲལ་བའི་གནང་བ་མ་ཐོབ་པ་བསྲ་རྐྱང་མ་བཏིང་བ་གནས་ཆོས་གོས་ཡོད་པ་ལས་ཐ་དད་པ་གོས་སོ། ། ཞེས་གསུངས་པ་ནི་གསུམ་ག་ནོར་བ་ཡིན་ཏེ། ཞག་བདུན་པའི་འབྲལ་སྤང་འདི་ནི་མཚམས་ཀྱི་ཕྱི་རོལ་དུ་བསྐྱེད་པ་ཡིན་ལ། མི་འབྲལ་བའི་གནང་བ་ཐོབ་པ་དང༌། བསྲ་རྐྱང་བཏིང་བ་གཉིས་ལ་ཡང་མཚམས་ཀྱི་ཕྱི་རོལ་དུ་འབྲལ་བ་མི་འབྱུང་བའི་བཤད་པ་མེད་པའི་ཕྱིར་དང༌། དགོན་པའི་གནས་དེ་ཉིད་དུ་ཞག་བདུན་པའི་འབྲལ་སྤང་སྐྱེད་པའི་ཕྱིར་དང༌། དེ་དུས་ཀྱི་དགོན་པ་དེ་མི་འབྲལ་བའི་གནང་བ་ཐོབ་པ་ཞིག་ཡིན་ཀྱང༌། ཞག་དྲུག་འབྲལ་བར་གནང༌། དེ་ལས་ལྷག་ན་ཞག་བདུན་པའི་འབྲས་སྤང་སྐྱེད་པའི་ཕྱིར་རོ། །
དེ་ལྟར་ན་ཡང་དགོན་པ་པ་ལ་ཆོས་གོས་དང་ཞག་དྲུག་འབྲལ་བར་གནང་ནས། གཞན་ལ་མ་གནང་བའི་དགག་བྱ་དང་རྒྱུ་མཚན་བཙལ་དགོས་པ་ཡིན་ནོ། ། བཞི་པ་དུས་ངེས་པ་ཅན་ལས་གྱུར་པ་ལ། རས་ཆེན་གྱི་དུས་ལ་ལོག་པར་བསྒྲུབ་པ་ལས་གྱུར་པ་དང༌། དབྱར་རྙེད་བགོ་བའི་དུས་ལ་ལོག་པར་བསྒྲུབ་པ་ལས་གྱུར་པའོ། ། དང་པོ་ལ། ཚོལ་བ་དང༌། འཆང་བའི་དུས་བསྟན་པ། ལྟུང་བ་རྣམ་པར་བཞག་པ་བསླབ་བྱའོ། ། དང་པོ་ནི།
བདག་ཉིད་སོགས་སོ། ། གཉིས་པ་ནི་སྔོན་དང་སོགས་སོ། ། གསུམ་པ་ནི་དེའི་རྗེས་སུ་སོགས་སོ། ། གཉིས་པ་ནི་བརྟད་པའི་སྤང་བ་ཞེས་བྱ་ལ། འདི་ལ་གཉིས་ཏེ། ལྟུང་བ་རྣམ་པར་བཞག་པ་དང༌། བསླབ་བྱའོ། ། དང་པོ་ལ་མདོར་བསྟན་པ་དང༌། རྒྱས་པར་བཤད་པའོ། ། དང་པོ་ནི།
དབྱར་གྱི་སོགས་སོ། ། གཉིས་པ་ལ། བདག་གིར་བྱེད་སྔས་པའི་སྤང་བ་དང༌། བགོ་སྔས་པའི་སྤང་བ་དང༌། གཞག་འཕྱིས་པའི་སྤང་བ་དང་གསུམ་མོ། ། དང་པོ་ནི། དབྱར་གྱི་སོགས་ཏེ་དེའི་དམིགས་བསལ་ནི་བརྟགས་པ་སོགས་སོ། ། གཉིས་པ་ནི་དེ་བགོས་ན་ཞེས་པའོ། ། གསུམ་པ་ལ། དངོས་གཞི་དང༌།
དེའི་དམིགས་བསལ་དང༌། ལྟུང་བ་སྐྱེད་པའི་དུས་དང༌། རྟེན་གྱི་ཁྱད་པར་བསྟན་པའོ། ། དང་པོ་ནི་མ་བགོས་ན་སོགས་སོ། ། གཉིས་པ་ནི། སྦྱིན་བདག་སོགས་སོ། ། གསུམ་པ་ནི་དགག་དབྱེ་སོགས་སོ། ། གཉིས་པ་ནི་དེ་ནི་སོགས་སོ། ། འདིར་དོན་ནི། དགག་དབྱེ་མ་བྱས་པར་དབྱར་རྙེད་བདག་གིར་བྱས་ན་སྤང་བ་གཅིག་གོ །
འོ་ན་དེའི་ཁྱབ་པ་ཡོད་དམ་སྙམ་པ་ལ་བརྟད་པའི་དབང་གིས་མཐའི་ཞག་བཅུ་ལ་བདག་གིར་བྱས་ན་ཉེས་པ་མེད་པའོ། ། འོ་ན་དེ་དགེ་འདུན་གྱིས་ཀྱང་བགོས་པས་ཆོག་གམ་སྙམ་ན། དེ་བགོས་ན་སྤང་བ་གཅིག་གོ ། ཡང་དམིགས་བསལ་མེད་པར་དགག་དབྱེའི་ཕྱི་དེ་ཉིན་པར་བརྟད་པ་ལས་བྱུང་བ་ཡིན་ཀྱང་རུང༌། དབྱར་གྱི་རྙེད་པ་མ་བགོས་ན་སྤང་བ་གཅིག་གོ ། འདི་ལ་ལྟུང་རྐང་གསུམ་དང་སྔ་མ་ལ་གཉིས་ཡོད་ཀྱང༌། སྤང་ལྟུང་སུམ་ཅུའི་ཚེ་ན་རེ་རེར་བགྲང་ངོ༌། ། འདི་བརྟད་པ་ཞེས་པ་ནི་གློ་བུར་དང་ཡེ་འགྲོག་ལ་བྱ་བ་ཡིན་ལ། དེ་ལ་ལུང་ལས་འབྱུང་བ་ལྔ་སྟེ། ནད་པ་ལ་དང༌།
ནད་པའི་ཕྱིར་དང༌། འཆི་བ་ལ་དང༌། ཤི་བའི་ཕྱིར་དང༌། འགྲོ་བར་ཆས་པ་ལ་སྦྱིན་པ་རྣམས་གསུངས་སོ། ། དེས་མཚོན་ནས་རྒྱལ་པོ་དང༌། ཆོམ་རྐུན་དང༌། རིགས་རྒྱུད་དང༌། ཆུ་ལ་སོགས་པས་ཁྱེར་དགོས་པ་དང༌། མཆོད་གནས་བགོ་སྐལ་དུ་གཏོགས་པ་ཤིར་དོགས་པ་སོགས་ཀྱང་བསྡུའོ། ། ལྔ་པ་ཡུལ་གྱི་བྱེ་བྲག་ངེས་པ་ཅན་ལ་ལོག་པར་བསྒྲུབ་པ་བསྔོས་གྱུར་ལ་གཉིས་ཏེ།
ལྟུང་བ་རྣམ་གཞག་དང༌། བསླབ་བྱའོ། ། དང་པོ་ལ་གཉིས་ཏེ། མདོར་བསྟན་པ་དང༌། རྒྱས་པར་བཤད་པའོ། ། དང་པོ་ནི། གཞན་གྱི་སོགས་སོ། ། གཉིས་པ་ལ། མཐར་ཐུག་སེལ་བ། གཞི་དང་གནས་སྐབས་ཀྱི་སེལ་བ།
ཡན་ལག་གི་སེལ་བའོ། ། དང་པོ་ནི། བསྒྱུར་བ་སོགས་སོ། ། གཉིས་པ་ནི། ལྷག་མ་སོགས་སོ། ། གསུམ་པ་ནི་དངོས་པོ་སོགས་སོ། ། འདིར་བྱང་ཆུབ་ཆེན་པོའི་མཆོད་རྟེན་ནི། གནས་རྡོ་རྗེ་གདན་ན། དབྱིབས་གྲུ་བཞི་བང་རིམ་བཞི་པའོ། ། ཆོས་ཀྱི་འཁོར་ལོའི་མཆོད་རྟེན་ནི།
གནས་ཝ་ར་ཎ་སི་ན། དབྱིབས་བང་རིམ་རེ་རེ་ལ་བློ་འབུར་བཞི་དང་བཅས་པ། སྒོ་བཞིའམ་བརྒྱད་དམ་བཅུ་གཉིས་སམ་བཅུ་དྲུག་ཡོད་པའོ། ། ཆོ་འཕྲུལ་ཆེན་པོའི་མཆོད་རྟེན་ནི། གནས་གཉན་ཡོད་ན། དབྱིབས་བྱང་ཆེན་ལྟ་བུ་ལ་ཕྱོགས་བཞིར་བློ་འབུར་ཡོད་པའོ། ། ལྷ་ལས་བབས་པ་ནི། གནས་གྲོང་ཁྱེར་སྒྲག་ཅན་ན། དབྱིབས་བྱང་ཆེན་ལྟ་བུ་ལ་བློ་འབུར་གྱི་སྟེང་ན་ཐེམ་སྐས་ཀྱི་རྣམ་པ་ཡོད་པའོ། ། དེ་དག་ནང་ཕན་ཚུན་དུ་བསྒྱུར་དུ་གཏུབ་ལ།
གཞན་ལ་མི་རུང་ངོ༌། ། གསུམ་པ་ཟས་ཀྱི་གཞི་ལས་གྱུར་པ་སོགས་འཇོག་ལ། བསླབ་བྱ་དང་ལྟུང་བ་རྣམ་གཞག་དང༌། ལྟུང་བ་མེད་པའོ། ། དང་པོ་ནི་ཞག་བདུན་པར་སོགས་སོ། ། གཉིས་པ་ལ་ཞག་བདུན་པའི་གསོག་འཇོག་དང༌། དེས་གཞན་ཡང་མཚོན་པའོ། ། དང་པོ་ནི། བཅས་ལྡན་དགེ་སློང་ནད་པ་ཆོས་ཅན། ཁྱོད་ལ་ཞག་བདུན་པའི་གསོག་འཇོག་གི་སྤང་བ་འབྱུང་བ་ལ་ཡན་ལག་གཅིག་གིས་ཆོག་པ་མ་ཡིན་ཏེ།
ཁྱོད་ཀྱིས་ཞག་བདུན་པར་བྱིན་གྱིས་བརླབས་པའི་སྨན་དེ་བཟའ་བའི་ཕྱིར་འཆང་ན། སྐྱ་རེངས་བརྒྱད་པ་ཤར་བའི་ཚེ་དེར་འགྱུར་བའི་ཕྱིར། གཉིས་པ་ནི། འོ་ན་གསོག་འཇོག་གི་སྤང་བ་དེ་ཞག་བདུན་པ་ཁོ་ན་ལ་བརྩི་བ་ཡིན་ནམ་ཞེ་ན། བཟའ་བར་བྱ་བ་རུང་བ་མ་ཡིན་པ་གཞན་དང་འདྲེས་པ་བྱིན་ལེན་ཅན། ཉིན་མཚན་འདས་པ་ནི་ཆོས་ཅན། སྐབས་འདིར་ཟོས་པ་དང་འདྲ་བར་རྣམ་པར་བཞག་སྟེ། ཟོས་ན་ཉེས་བྱས་སུ་འགྱུར་བ་རྣམས་གསོག་འཇོག་བྱས་ན། གསོག་འཇོག་གི་ཉེས་བྱས་སུ་འགྱུར་བའི་གཞུང་འདིའི་དངོས་བསྟན་གྱིས་ནི་ཐུན་ཚོད་དུ་རུང་བ་དང་ཞག་བདུན་པའི་སྨན་གང་རུང༌། སྨན་མི་རུང་བ་གཞན་དང་འདྲེས་པ་དེ་ལ་གསོག་འཇོག་བྱས་ན།
ཉེས་བྱས་སུ་འགྱུར་ཞེས་པ་ཙམ་ཞིག་ལས་གཞན་བསྟན་པ་མེད་ལ། བམ་པོ་ལྔ་བཅུ་པར། ཞག་བདུན་པ་ཁོ་ན་ལ་གསོག་འཇོག་གི་སྤང་བ་འབྱུང་ལ། གཞན་རྣམས་ལ་གསོག་འཇོག་གི་ཉེས་བྱས་ཙམ་ལས་མི་འབྱུང་བ་དེ་ཉིད་མདོ་ལུང་གི་དགོངས་པ་ཡིན་པར་འཆད། བོད་ཀྱི་སློབ་དཔོན་མང་པོ་རྣམས་ནི། ཟོས་པ་དང་འདྲ་ཞེས་པའི་ཚིག་གི་ནུས་པས་ཟས་གསོག་འཇོག་ཅན་གང་ཞིག ཟོས་པ་ལ་གསོག་འཇོག་ཅན་ཟ་བའི་ལྟུང་བྱེད་འབྱུང་ན། དེ་གསོག་འཇོག་བྱས་ཙམ་ལ་སྤང་བ་འབྱུང་བས་ཁྱབ། གང་ལ་དེ་ཟོས་པའི་ཉེས་བྱས་འབྱུང་བ་དེ་ལ་གསོག་འཇོག་གི་ཡང་ཉེས་བྱས་འབྱུང་བས་ཁྱབ་པར་སྟོན་པ་ཡིན་པས། སྨན་བཞི་ཀ་ལ་གསོག་འཇོག་གི་སྤང་བ་འཇོག་པ་མདོ་ལུང་གི་དགོངས་པ་ཡིན་ནོ་ཞེས་གསུང༌།
དེ་ལྟ་མོད་ཀྱི་འཚོ་བཅང་གི་སྨན་བྱིན་གྱིས་བརླབ་ཤིང་མ་ཞིག་པ་ལ་གསོག་འཇོག་གི་སྤང་བ་འབྱུང་མི་སྲིད་དོ། ། སྤྱིར་ནི་གསོག་འཇོག་ཙམ་ཞག་བདུན་པའི་སྨན་ལའང་སྤང་ལྟུང་གི་རྒྱུ་ཡིན་པས་མ་ཁྱབ་སྟེ། ཇི་སྐད་དུ། རོ་དང་སླ་བ་ཉིད་ཡོངས་སུ་གྱུར་ན་གསོག་འཇོག་བྱས་པ་ཉིད་ཡིན་ནོ། ། ཞེས་པས་སོ། ། དེ་དག་གིས་ནི་སྤང་བ་ལྟུང་བྱེད་ཀྱི་དཀའ་བའི་གནས་ལེགས་པར་བཤད་པའོ། ། གཉིས་པ་བཤད་པ་ཙམ་དང་འབྲེལ་བ་འབའ་ཞིག་པའི་སྡེ་ཚན་ལ་ལྔ་སྟེ། གང་ཟག་དང་ཆོས་ཀྱི་གཞི་ལ་བརྟེན་ནས་བསྐྱེད་པ་ངག་གི་ཉེས་པའི་དང༌། གནས་སུ་གྱུར་པ་དགེ་འདུན་གྱི་གཞི་ལ་བརྟེན་ནས་བསྐྱེད་པའི་ལྟུང་བ་དང༌། ཕན་གདགས་པར་བྱ་བ་དགེ་སློང་མའི་གཞི་ལ་བརྟེན་ནས་བསྐྱེད་པའི་ལྟུང་བ་དང༌།
རྣམ་པར་དག་པ་བཞིའི་མི་མཐུན་པའི་ཕྱོགས་སུ་གྱུར་པའི་ལྟུང་བ་རྣམས་བཤད་པའོ། ། དང་པོ་ལ་གསུམ་སྟེ། གང་ཟག་གི་གཞི་ལས་བསྐྱེད་པའི་དང༌། ཆོས་ཀྱི་གཞི་ལས་དང༌། གཉིས་ཀའི་གཞི་ལས་བསྐྱེད་པའོ། ། དང་པོ་ལ་བཞི་ལས། དང་པོ་བརྫུན་དུ་སྨྲ་བ་ལ། སྦོམ་པོ་དང༌། ཉེས་བྱས་སུ་གྱུར་པའི་རྫུན་གྱི་དབྱེ་བ་དང༌། ལྟུང་བ་རྣམ་གཞག་གི་སྐབས་ཀྱི་རྫུན་ངོས་བཟུང་བ་དང༌།
བསླབ་པར་བྱ་བའོ། ། དང་པོ་ནི་དགེ་འདུན་སོགས་སོ། ། གཉིས་པ་ནི་དེ་གཉིས་སོགས་སོ། ། གསུམ་པ་ནི་མནའ་སོགས་སོ། ། གཉིས་པ་སྐྱོན་ནས་སྨྲ་བ་ལ། བཅས་པའི་སྐབས་དང་ལྟུང་བ་རྣམ་གཞག་གོ ། དང་པོ་ནི། དགེ་སློང་སོགས་སོ། ། གཉིས་པ་ལ་དངོས་ནི་རུང་བ་སོགས་སོ། ། སེལ་བ་ནི་གཞན་སོགས་སོ། །
གསུམ་པ་ཕྲ་མ་ལའང་དངོས་གཞི་དང༌། སེལ་བའོ། ། བཞི་པ་སྐྱོ་སྔོགས་ལ་མདོར་བསྟན་པ་དང༌། རྒྱས་པར་བཤད་པའོ། ། དང་པོ་ནི། ཤེས་གཙོ་སོགས་སོ། ། གཉིས་པ་ཀུན་སློང་དང༌། བྱེད་པའི་སེལ་བ་བཤད། འདུ་ཤེས་ཀྱི་མཚན་ཉིད་བསྟན། གཞིའི་སེལ་བ་བཤད་པའོ། །
དང་པོ་ནི་ལྟ་བ་སོགས་སོ། ། གཉིས་པ་ནི་བརྩོད་པ་སོགས་སོ། ། གསུམ་པ་ནི་ལས་ཀྱི་འབྲས་བུ་སོགས་སོ། ། འདིར་སྐྱོ་སྔོགས་ཞེས་བྱ་བ་ནི། བརྩོད་པ་དེ་ལེགས་པར་མ་ཞི་བས་ཡང་ཞི་བར་བྱེད་དགོས་སོ་ཞེས་སླར་ཞི་བྱེད་ཀྱི་ཆོས་བདུན་པོ་གང་རུང་བྱེད་པར་བརྩོམ་པའོ། ། མི་ཤེས་པ་དག་བརྩོད་པ་སྤེལ་བ་ལ་སྐྱོ་སྔོགས་ཞེས་ཟེར་བ་ནི་མ་བསླབས་པའོ། ། གཉིས་པ་ཆོས་ཀྱི་གཞི་ལས་གྱུར་པ་ལ། ལུང་གི་གཞི་ལས་དང༌། མངོན་པར་རྟོགས་པའི་གཞི་ལས་སོ། ། དང་པོ་ལ་གཉིས་ཏེ།
ཁྱིམ་པ་མོ་ལ་སྟོན་པ་དང༌། མ་རྫོགས་པ་དང་ལྷན་ཅིག་འདོན་པའོ། ། དང་པོ་ལ། དངོས་གཞི་དང༌། སེལ་བའོ། ། དང་པོ་ནི། སྟོན་པ་སོགས་སོ། ། གཉིས་པ་ནི་མཁས་པ་སོགས་སོ། ། སྤྱིར་བཏང་དུ་ཚིག་དྲུག་ལས་ལྷག་པར་བསྟན་པ་དགོས་ལ། ཕུང་པོ་ནི་ལྔ་སྟེ།
གཟུགས་དང་ཞེས་སོགས་ལྟ་བུ་ཚིག་ལྔ་ལས་མེད་པ་ཡིན་ན། དྲུག་པའི་དོན་གོ་བ་དེའི་ཚེ་ལྟུང་བྱེད་དོ། ། འདི་ཡང་དོན་འཆད་པའི་དབང་དུ་བྱས་པ་ཡིན་གྱི་ཚིག་ཙམ་ནི་མ་ཡིན་ཏེ། བསྙེན་གནས་འབོགས་པ་སོགས་ལ་ཉེས་པ་མེད་པའི་ཕྱིར་རོ། ། གཉིས་པ་འདོན་པ་ལ། དངོས་དང༌། སེལ་བའོ། ། འདིར་སྟོན་བྱེད་དུ་གྱུར་པ་ཞེས་པ་སངས་རྒྱས་ཉིད་ཀྱི་བཀའི་དབང་དུ་བྱས་པའོ། ། དགེ་སློང་གིས་སློབ་དཔོན་བསྙེན་པར་མ་རྫོགས་པ་ལ་ལུང་ནོད་ཅིང་ཅིག་ཆར་འདོན་ན། ཉེས་པ་འདི་ཉིད་དོ། །
གཉིས་པ་མངོན་པར་རྟོགས་པའི་གཞི་ལ་གཉིས་ཏེ། གནས་ངན་ལེན་བརྗོད་པ་དང༌། མི་ཆོས་བླ་མ་བརྗོད་པའོ། ། དང་པོ་ལ་བསླབ་བྱ་དང༌། ལྟུང་བ་རྣམ་གཞག་གོ ། དང་པོ་ནི་དགེ་སློང་སོགས་སོ། ། གཉིས་པ་ནི་ཤེས་གཙོ་སོགས་སོ། ། འདིར་ཞུ་བ་ལས་མུ་བཞི་གསུང་སྟེ། ལྟུང་བ་རྔམས་མི་ཆེ་བས་ཁྱིམ་ཚད་ཡོད་པ་སུན་འབྱིན་ན། ལྟུང་བ་དང་ཁྱིམ་གཉིས་ཀའི་མཐའ་བསྒོ་ཡང་དེས་ཁྱིམ་ཚད་མེད་པ་སུན་འབྱིན་ན་ལྟུང་བའི་མཐའ་བསྒོ།
ཡང་ལྟུང་བ་རྔམས་པོ་ཆེས་ཁྱིམ་ཚད་ཡོད་པ་སུན་འབྱིན་ན་ཁྱིམ་གྱི་མཐའ་བསྒོ། ཡང་དེས་ཁྱིམ་ཚད་མེད་པ་སུན་འབྱིན་ན། གཉིས་ཀའི་མཐའ་མི་བསྒོ་ཞེས་གསུངས་སོ། ། དེའི་དོན་ཡང་ལྟུང་བ་དེ་ཙམ་ཤེས་པའི་ཁྱིམ་དུ་བརྗོད་ཀྱི། གཞན་དུ་མི་བརྗོད་པ་སོགས་སོ། ། གཉིས་པ་མི་ཆོས་ལ་གཉིས་ཏེ། དངོས་དང༌། བསླབ་བྱའོ། ། དང་པོ་ནི་བདེན་པ་སོགས་སོ། ། གཉིས་པ་ནི་ཁྱིམ་པ་སོགས་སོ། །
གསུམ་པ་གཉིས་ཀའི་གཞི་ལས་གྱུར་པ་ལ་གཉིས་ཏེ། བཤེས་ངོ་དང༌། ཁྱད་དུ་གསོད་པའོ། ། དང་པོ་ལ་བསླབ་བྱ་དང༌། ལྟུང་བ་རྣམ་གཞག་གཉིས་སོ། ། གཉིས་པ་ཁྱད་དུ་བསོད་པ་ལ། དངོས་གཞི་དང༌། སེལ་བའོ། ། འདིར་མངོན་པ་མ་སྨོས་པ་ནི་དེ་ལ་སྡེ་སྣོད་གཉིས་ཀའི་ཆ་ཡོད་པས། གང་ཤས་ཆེ་བ་དེའི་ཆ་ནས་བརྩི་བའོ། །
གཉིས་པ་གནས་སུ་གྱུར་པ་དགེ་འདུན་གྱི་གཞི་ལས་བསྐྱེད་པ་ལ་ལྔ་སྟེ། ཡོ་བྱད་ལ་ལོག་པར་བསྒྲུབ་པའི་ལྟུང་བ་གཅིག བཀའ་བསྒོ་བ་ལ་ལོག་པར་བསྒྲུབ་པའི་ལྟུང་བ་གཉིས། མལ་ཆ་ལ་དེར་བསྒྲུབ་པ་གཅིག གནས་རང་གི་ངོ་བོ་ལ་དེར་བསྒྲུབ་པ་བཞི། བསྒྲུབ་ལུགས་ལ་ལོག་པར་བསྒྲུབ་པ་རྣམས་སོ། ། དང་པོ་ས་བོན་དང༌། སྐྱེ་བ་འཇིག་པ་ལ་གཉིས་ཏེ། བསླབ་པར་བྱ་བ་དང༌། ལྟུང་བ་རྣམ་པར་བཞག་པའོ། །
དང་པོ་ནི་ལག་གི་སོགས་སོ། ། གཉིས་པ་ལ་མདོར་བསྟན་པ་དང༌། རྒྱས་པར་བཤད་པའོ། ། དང་པོ་ནི། ཤེས་གཙོ་སོགས་སོ། ། གཉིས་པ་ལ་མཚན་ཉིད་དང༌། སེལ་བའོ། ། དང་པོ་ནི། སྦྱོར་བ་སོགས་སོ། ། གཉིས་པ་ལ།
གཞིའི་སེལ་བ། ཀུན་སློང་གི་དང༌། བྱེད་པ་པོའི་དང༌། གནས་སྐབས་ཀྱིའོ། ། དང་པོ་ནི། ཤུན་པ་སོགས་སོ། ། གཉིས་པ་ནི་འུ་ཤ་སོགས་སོ། ། གསུམ་པ་ནི་ཕོངས་པ་སོགས་སོ། ། བཞི་པ་ནི་ས་བོན་སོགས་སོ། ། སྐབས་འདིར་ས་བོན་ལ་རིགས་ལྔ་སྟེ།
རྩ་བ་བཏབ་པ་ལས་རྩ་བ་སྐྱེ་བ། ཡུང་བ་དང༌། ཤུ་དག་ལྟ་བུ། སྡོང་བུ་བཏབ་པས་སྡོང་བུ་སྐྱེ་བ་ཨུ་དུམ་ཝ་ར་ལྟ་བུ། ཐོག་གུ་བཏབ་པ་ལས་ཐོག་གུ་སྐྱེ་བ་བུ་རམ་ཤིང་ལྟ་བུ། འགས་པ་བཏབ་པ་ལས་འགས་པ་སྐྱེ་བ་ཨརྩ་ཀ་ལྟ་བུ། ས་བོན་གྱི་ས་བོན་དུ་གྱུར་པ་ནས་དང་གྲོ་ལ་སོགས་པ་ལྟ་བུའོ། ། ཡང་སྐབས་འདིར་རུང་བ་ལྔ་བཤད་དེ། ཕྱུང་བ་དང༌། དཀྲུམ་པ་དང༌།
བཀས་པ་དང༌། བཅད་པ་དང༌། ས་བོན་གྱི་ཆོས་མེད་པར་བྱས་པའོ། ། འདིར་དགེ་སློང་གི་རུང་བ་བྱས་པས་རུང་བ་བྱས་པའི་གོ་ཆོད་པར་བཤད་པ་ནི། དགེ་སློང་གི་བརྩོད་པ་ལས་གཞན་རྣམས་སོ། ། ཞག་བདུན་པ་སོགས་གསུམ་ལ་རུང་ཆུ་བྱ་བར་གསུངས་པའི་དོན་ནི། སོ་ཐར་གྱི་འགྲེལ་པ་སྦྲང་བུའི་རྐང་པ་ཅན་ལས། མི་རུང་བ་དང་དུས་རུང་དང༌། ། ཁོལ་བའི་གནས་སྐབས་དག་ལ་ནི། ། རུང་ཆུ་བྱ་བར་མི་བཞེད་དོ། །
ཞེས་གསུངས་ལ། དེ་ཡང་དུས་ཕྱི་དྲོ་ཁོ་ན། བསྙེན་པར་མ་རྫོགས་པ་ཁོ་ནས་འདེབས་དགོས་པའི་ངེས་པ་ཡོད་པ་མ་ཡིན་ཏེ། དགེ་སློང་གིས་རུང་ཆུ་འདེབས་པ་དགེ་ལེགས་བཤེས་གཉེན་གྱིས་བཤད་པའི་ཕྱིར་དང་སྨན་ཕྱི་མ་གསུམ་བྱིན་གྱིས་བརློབ་པའི་ཚེ། སྔ་དྲོ་རུང་ཆུ་འདེབས་པ་ཁོ་ནར་ངེས་པའི་ཕྱིར་དང༌། གཞུང་འདིའི་དངོས་བསྟན་ལ་སྨན་ཕྱི་མ་གསུམ་ལ་ནམ་ལོངས་སྤྱོད་པའི་དུས་དེ་ཉིད་དུ་རུང་ཆུ་འདེབས་དགོས་པར་གྲུབ་པའི་ཕྱིར། གཉིས་པ་བཀའ་བསྒོ་བ་ལ་ལོག་པར་བསྒྲུབ་པ་ལ་གཉིས་ཏེ། འཕྱ་བ་དང༌། བསྒོ་བ་རྣ་ལ་གཟོན་པའོ། ། དང་པོ་ལ་གཉིས་ཏེ།
ལྟུང་བ་རྣམ་པར་བཞག་པ་དང༌། བསླབ་བྱའོ། ། དང་པོ་ནི། གང་ཟག་སོགས་སོ། ། འདིར་གང་ཟག་བཅུ་གཉིས་ནི། གནས་ཁང་ཟས་ལ་བསྐོ་བ་གཉིས། ། ཐུག་པ་བག་ཆོས་འབྲིམ་པ་གཉིས། ། ཕྲན་ཚེགས་འགྲིམ་པར་བྱེད་པ་དང༌། ། སྣོད་སྤྱད་འགྲུབ་དང་གོས་ཀྱི་གཉིས། ། དབྱར་གྱི་རས་ཆེན་སྦེད་དང་འགྱེད། །
མངག་གཞུག་པ་དང་མཛེས་ཆོས་སོ། ། གཉིས་པ་གཟོན་པ་ལ་བཞི་སྟེ། བསླབ་བྱ་དང༌། ལྟུང་བ་རྣམ་གཞག་དང༌། ལྟུང་མེད་དང༌། བསླབ་པར་བྱ་བའོ། ། གསུམ་པ་མལ་ཆ་ལ་གཉིས་ཏེ། ལྟུང་བ་རྣམ་པར་བཞག་པ་དང༌། བསླབ་བྱའོ། ། དང་པོ་ལ།
མདོར་བསྟན་པ་དང༌། མཐའི་ངོ་བོ་ངེས་བཟུང་བ་དང༌། མཐའ་དེ་ལས་འདས་པའི་ལྟུང་ཚད་དོ། ། དང་པོ་ནི་ཁྲི་དང་སོགས་སོ། ། གཉིས་པ་ལ། སྤྱོད་པ་བྱེད་པ་དང་འདྲ་བའི་མཚན་ཉིད། བཅོལ་བའི་བྱ་བ་ཡོད་པ་དང་མེད་པའི་མཚན་ཉིད། ཕན་ཚུན་གསུམ་གྱི་མཚན་ཉིད་དོ། ། དང་པོ་ནི་གཉི་ག་སོགས་སོ། ། གཉིས་པ་ནི་ངོ་ཚ་སོགས་སོ། །
གསུམ་པ་ནི། ཕན་ཚུན་ནི་སོགས་སོ། ། གསུམ་པ་ལ། དངོས་གཞི་དང༌། སེལ་བའོ། ། དང་པོ་ནི་དེ་ལ་སོགས་སོ། ། གཉིས་པ་ནི་སྦྱོར་བ་སོགས་སོ། ། གཉིས་པ་བསླབ་བྱ་ལ་དྲུག་སྟེ། བསོད་སྙོམས་དང་འབྲེལ་བའི་བསླབ་བྱ། གཞན་དུ་འགྲོ་བ་དང་འབྲེལ་བའི་བསླབ་བྱ།
ཁྱིམ་གཞན་དུ་འགྲོ་བ་འབྲེལ་བའི་བསླབ་བྱ། ནད་པ་དང་འབྲེལ་བའི་བསླབ་བྱ། དགེ་བའི་ཕྱོགས་དང་འབྲེལ་བའི་བསླབ་བྱ། གཙུག་ལག་ཁང་དང་འབྲེལ་བའི་བསླབ་བྱའོ། ། དང་པོ་ནི། བརྟུལ་པ་སོགས་སོ། ། གཉིས་པ་ནི། གལ་ཏེ་བརྗོད་པས་སོགས་སོ། ། གསུམ་པ་ནི། གལ་ཏེ་འོངས་པ་སོགས་སོ། །
བཞི་པ་ནི། ཐམས་ཅད་ཀྱི་སོགས་སོ། ། ལྔ་པ་ནི། མཁན་པོ་སོགས་སོ། ། དྲུག་པ་ནི་གཙུག་ལག་ཁང་སོགས་སོ། ། བཞི་པ་གནས་རང་གི་ངོ་བོ་ལ་ལོག་པར་བསྒྲུབ་པ་བཞི་ལས། དང་པོ་གདིང་བ་ལ། བསླབ་པར་བྱ་བ་དང༌། ལྟུང་བའི་མཚན་ཉིད་བཤད་ཟིན་ལ་སྙེག་པ་དང༌། གདིང་བའི་བསླབ་བྱ་ཐུན་མོང་མ་ཡིན་པ་དང༌།
ལྟུང་བའི་མཚན་ཉིད་དོ། ། དང་པོ་ནི། ཁྱིམ་གཞན་དུ་སོགས་སོ། ། གཉིས་པ་ནི་གནས་ནས་སོགས་སོ། ། གསུམ་པ་ནི་དགེ་འདུན་སོགས་སོ། ། བཞི་པ་ནི་དགེ་འདུན་གྱི་སོགས་སོ། ། གཉིས་པ་བསྐྲོད་པ་ལ་གཉིས་ཏེ། དངོས་གཞི་དང༌། སེལ་བའོ། ། དང་པོ་ནི་དགེ་སློང་སོགས་སོ། །
གཉིས་པ་ནི་དགེ་སློང་མ་སོགས་སོ། ། གསུམ་པ་ཕྱིས་གནོན་ལ་གཉིས་ཏེ། བཅས་པའི་སྐབས་དང༌། ལྟུང་བ་རྣམ་པར་བཞག་པའོ། ། དང་པོ་ནི་ཤེས་གཙོ་སོགས་སོ། ། གཉིས་པ་ནི་དགེ་འདུན་སོགས་སོ། ། བཞི་པ་རྩ་བ་འབྱུང་བ་ནི། ལྟུང་བ་རྣམ་པར་བཞག་པ་གཅིག་པུས་སྟོན་ནོ། ། ལྔ་པ་གནས་ཀྱི་བསྒྲུབ་ལུགས་ལ་ལོག་པར་བསྒྲུབ་པ་ལ་གཉིས་ཏེ། སྲོག་ཆགས་དང་བཅས་པའི་ཆུས་ཞིང་སོགས་ལ་འདེབས་པའི་ལྟུང་བྱེད་དང༌།
རིམ་པ་གཉིས་ལས་ལྷག་པའི་ལྟུང་བྱེད་དོ། ། དང་པོ་ནི། རང་སོགས་སོ། ། འདི་དང་འོག་མའི་ཁྱད་པར་ལ། སོ་ཐར་ལས། དེ་བཅས་པའི་ཆུས་འདེབས་པ་དང༌། དེ་དང་བཅས་པའི་ཆུ་ལ་ལོངས་སྤྱོད་པའི་ཁྱད་པར་དུ་གསུངས་ལ། འདིར་རང་སྤྱོད་པའི་དོན་ཡིན་ན་འོག་མར་འགྱུར་ལ། འདིར་དེ་ལས་གཞན་གནས་ཁང་སོགས་ལ་འདེབས་པའོ། ། གཉིས་པ་ལ།
བསླབ་བྱ། ལྟུང་བ་རྣམ་གཞག ལྟུང་མེད་དོ། ། དང་པོ་ནི། སྒོ་ཆ་སོགས་སོ། ། གཉིས་པ་ལ་ཉི་མ་དེ་ཉིད་ལས་རིམ་པ་གསུམ་ལས་ལྷག་པ་དང༌། ཉི་མ་གཞན་ལ་དེ་ལས་ལྷག་པའོ། ། དང་པོ་ནི། གཙུག་ལག་ཁང་སོགས་སོ། ། གཉིས་པ་ནི་གཞན་ལ་སོགས་སོ། །
གསུམ་པ་ནི་དངོས་གཞིའི་སོགས་སོ། ། གསུམ་པ་ཕན་གདགས་པར་བྱ་བ་དགེ་སློང་མའི་གཞི་ལས་གྱུར་པ་ལ་ལྔ་སྟེ། ཆོས་ཀྱི་གཞི་ལ་ལོག་པར་བསྒྲུབ་པ་གསུམ། གོས་ཀྱི་གཞི་ལ་ལོག་པར་བསྒྲུབ་པ་གཉིས། ལམ་གྱི་གཞི་ལ་ལོག་པར་བསྒྲུབ་པ་གཉིས། གནས་ཀྱི་གཞི་ལ་ལོག་པར་བསྒྲུབ་པ་གཉིས། ཟས་ཀྱི་གཞི་ལ་ལོག་པར་བསྒྲུབ་པ་གཅིག་རྣམས་སོ། ། དང་པོ་མ་བསྐོས་པ་ལ་གསུམ་སྟེ། བསླབ་པར་བྱ་བ། ལྟུང་བ་རྣམ་པར་བཞག་པ།
ལྟུང་མེད་དོ། ། གཉིས་པ་ཉི་མ་ནུབ་པ་ལ། དངོས་གཞི་དང༌། གནས་ཀྱི་སེལ་བའོ། ། དང་པོ་ནི་ཤེས་གཙོ་སོགས་སོ། ། གཉིས་པ་ནི་དེའི་ཚེ་སོགས་སོ། ། གསུམ་པ་ཟས་ཅུང་སྐུར་འདེབས་ལ་གཉིས་ཏེ། བསླབ་པར་བྱ་བ་དང༌། ལྟུང་བ་རྣམ་པར་བཞག་པའོ། ། དང་པོ་ནི།
དགེ་སློང་མས་སོགས་སོ། ། གཉིས་པ་ནི་དགེ་སློང་གིས་སོགས་སོ། ། གཉིས་པ་གོས་ཀྱི་གཞི་ལས་གྱུར་པ་ལ། གོས་བྱེད་པའི་དང༌། གོས་སྦྱིན་པའི་ལྟུང་བྱེད་དོ། ། གསུམ་པ་ལམ་གྱི་གཞི་ལས་གྱུར་པ་ལ་གཉིས་ཏེ། དགེ་སློང་མ་དང་ལྷན་ཅིག་ལམ་དུ་འཇུག་པའི་དང༌། དེ་དང་ལྷན་ཅིག་གྲུར་འཇུག་པའི་ལྟུང་བྱེད་དོ། ། དང་པོ་ལ། བསླབ་བྱ་དང༌།
ལྟུང་བ་རྣམ་གཞག་གཉིས་སོ། ། དང་པོ་ནི། ལམ་རྒྱགས་སོགས་སོ། ། གཉིས་པ་ལ་དངོས་གཞི་དང༌། སེལ་བའོ། ། དང་པོ་ནི། འཇིགས་པ་སོགས་སོ། ། གཉིས་པ་ནི་དེའི་ཆེད་སོགས་སོ། ། གཉིས་པ་གྲུར་འཇུག་པ་ལ་དངོས་གཞི་དང་སེལ་བའོ། ། དང་པོ་ནི་འགྲམ་གཉིས་སོགས་སོ། །
གཉིས་པ་ནི་ཐད་ཀར་སོགས་སོ། ། བཞི་པ་གནས་ཀྱི་གཞི་ལས་གྱུར་པ་ལ། དབེན་པ་ན་འདུག་པའི་དང༌། འགྲེང་བའི་འོ། ། འདིར་བུད་མེད་ཆོས་དགུ་ལྡན་ཅེས་པ་མཚན་དོན་བྱེད་ནུས་པ། ཐ་སྙད་བཞི་དང་ལྡན་པ། ལུས་བརྟེན་དུ་རུང་བ་རྫུན་འཕྲུལ་ཅན་མ་ཡིན་པ། ཉེ་དུ་མ་ཡིན་པ། རྒྱུད་ཐ་དད་པའོ། ། གཉིས་པོའི་ཁྱད་པར་སྔ་མ་བུད་མེད་སྤྱི་བསྐྱེད་དང༌།
གཉིས་པ་དགེ་སློང་མ་སྤྱི་བསྐྱེད་དོ། ། ལྔ་པ་ཟས་ཀྱི་གཞི་ལས་གྱུར་པ་ནི། དགེ་སློང་མས་སྦྱོར་དུ་བཅུག་པས་ལྟུང་བྱེད་ཡིན་ལ། འདི་ལ་དངོས་གཞི་དང༌། སེལ་བའོ། ། དང་པོ་ནི་ཤེས་གཙོ་སོགས་སོ། ། གཉིས་པ་ནི། གཞན་གྱི་སོགས་སོ། ། བཞི་པ་འཚོ་བར་བྱེད་པ་ཟས་ཀྱི་གཞི་ལ་ལོག་པར་བསྒྲུབ་པ་ལ་ལྔ་སྟེ། བསླབ་པ་དང༌།
བཟའ་བ་ཚད་ལས་འདས་པ་ལྔ་དང༌། གནས་མ་ཡིན་པར་ཟོས་པ་གཅིག་དང༌། དུས་མ་ཡིན་པར་ཟོས་པ་གཅིག་དང༌། ཆོ་ག་ལས་འདས་པ་གཉིས་དང༌། བཟང་པོ་ལ་སྲེད་པ་གཅིག་རྣམས་སོ། ། དང་པོ་ལ། ལྔ་ལས། ཡང་ཡང་ཟ་བ་ལ། བསླབ་བྱ། ལྟུང་བ་རྣམ་གཞག
བསླབ་བྱ་གཞན་བསྟན་པའོ། ། དང་པོ་ནི། ཁྱིམ་སོགས་སོ། ། གཉིས་པ་ལ་མདོར་བསྟན་པ་དང༌། རྒྱས་པར་བཤད་པའོ། ། དང་པོ་ནི། ཅིག་ཆར་སོགས་སོ། ། གཉིས་པ་ལ་དངོས་གཞི་དང༌། སེལ་བའོ། ། དང་པོ་ནི་འདིར་སོགས་སོ། །
གཉིས་པ་ནི་བཤམས་པ་སོགས་སོ། ། གསུམ་པ་ནི་སྦྱིན་པ་པོ་སོགས་སོ། ། གཉིས་ལ་འདུག་གནས་སུ་ཟ་བ་ལ་གཉིས་ཏེ། དངོས་གཞི་དང༌། སེལ་བའོ། ། དང་པོ་ནི་ཆོས་འདི་པ་སོགས་སོ། ། གཉིས་པ་ནི། གནས་ན་སོགས་སོ། ། གསུམ་པ་ལྷུང་བཟེད་དོ། ། གསུམ་ལས་ལྷག་པ་ལེན་པའི་ལྟུང་བྱེད་ལ།
ལྟུང་བ་རྣམ་གཞག་དང༌། བསླབ་བྱའོ། ། དང་པོ་ལ། དངོས་གཞི་དང༌། སེལ་བའོ། ། དང་པོ་ནི། སྟོབས་པ་སོགས་སོ། ། གཉིས་པ་ནི་དེ་ལ་སོགས་སོ། ། གསུམ་པ་ནི་བསླང་བར་བྱ་བ་སོགས་སོ། ། འདིར་བྲེའུ་ཆུང་ཕྱེད་དང་ལྔ་ལ།
བོད་ཀྱི་བྲེ་ཕྱེད་དང་དོ་ཡོད། དེ་བཙོས་ན་གསུམ་འགྱུར་དུ་སོང་བས་བོད་བྲེ་ཕྱེད་དང་ལྔ་སྟེ། དེ་ནི་ལྷུང་བཟེད་འབྲིང་ཚད་གསུམ་གྱི་ཚད་དོ། ། དེ་དང་འཚམས་པའི་ཚོད་མ་བྱ་ན་དང་བཅས་པ་བླང་བའི་ཚད་ཡིན་ལ། དེ་ལས་བྲེ་ཕྱེད་ཀྱིས་ལྷག་ན་ལྟུང་བ་འདིའི་གཞིར་འགྱུར་རོ། ། ཚོད་མ་མ་གཏོགས་ཞེས་གསུངས་པ་ནི་ཚོད་མ་འབྲས་ཆན་གྱི་ཚད་བཤད་མ་ཐག་པ་དེའི་ཁོངས་སུ་མ་གཏོགས་ཞེས་པའི་དོན་ཡིན་གྱི། ཚོད་མ་མི་ལེན་པའི་དོན་མ་ཡིན་ནོ། ། འོ་ན་དགེ་སློང་རེ་རེས་ཀྱང་ལྷུང་བཟེད་འབྲིང་ཚད་གསུམ་བླང་དུ་རུང་ངམ་སྙམ་ན། མ་ཡིན་ནོ་ཞེས་འཆད་པ་ནི་གྲོགས་ཀྱི་སོགས་སོ། ། ངག་དོན་བཅས་ལྡན་དགེ་སློང་ཉེ་དགའ་ཆོས་ཅན།
གྲོགས་ཀྱི་སྐལ་པ་དང་བཅས་པའི་བསོད་སྙོམས་ལྷུང་བཟེད་འབྲིང་ཚད་གསུམ་བླང་དུ་རུང་སྟེ། དེ་དང་བཅས་པའི་དེ་མ་ག་དྷའི་བྲེ་ཆུང་ཕྱེད་དང་ལྔ་བཙོས་པ་བླང་དུ་གནང་བའི་ཕྱིར། དེ་ལས་ལྷག་པ་མི་རུང་ངམ་སྙམ་ན། དེ་མི་རུང་བ་མ་ཡིན་ཏེ། དེ་སྤག་པར་ནུས་པའི་ཚོད་མ་ཡང་བླང་དུ་གནང་བའི་ཕྱིར། དེ་ཆོས་ཅན་རང་གཅིག་པུའི་ཆེད་དུ་དེ་ཙམ་ལེན་པར་གནང་བ་མ་ཡིན་ཏེ། ལེན་དུ་གནང་བའི་ཚད་དེ་གྲོགས་ཀྱི་སྐལ་པ་དང་བཅས་པའི་ཕྱིར། བཞི་པ་སྤང་བ་ཟ་བ་ལ་གསུམ་སྟེ། བསླབ་པར་བྱ་བ་དང༌། སྤངས་པ་དང་ལྷག་བོར་གྱི་མཚན་ཉིད་དང༌།
ལྟུང་བ་རྣམ་གཞག་གོ ། དང་པོ་ནི་ཇི་ཙམ་གྱིས་སོགས་སོ། ། གཉིས་པ་ལ་སྤངས་པའི་ཚད་ནི། སྤངས་པ་ནི་སོགས་སོ། ། ལྷག་པོར་བྱ་བའི་ཚུལ་ནི་མཚམས་ཀྱི་སོགས་སོ། ། གསུམ་པ་ནི་ཤེས་གཙོ་སོགས་སོ། ། འདི་ལ་སྟན་གཅིག་པའི་ཟས་ཀྱི་ལྟུང་བྱེད་ཅེས་གསུངས་པ་ནི། སྦྱངས་པའི་ཡོན་ཏན་བཅུ་གཉིས་ཀྱི་ཟླས་ཕྱེ་བའི་སྟན་གཅིག་པས་དེ་མ་བྱས་ནས་ལྟུང་བྱེད་དུ་འགྱུར་ཞེས་པའམ། རྟེན་གྱི་གང་ཟག་དེ་ཁོ་ན་ལ་ལྟུང་བྱེད་དུ་འགྱུར་ཞེས་པའི་དོན་མ་ཡིན་ཏེ། དེ་ལྟར་མདོ་ལུང་གིས་མ་བསྟན་པའི་ཕྱིར་དང༌།
སྟན་ཐོག་གཅིག་ཏུ་བྱིན་ལེན་བྱས་པའི་བཟའ་བར་བྱ་བ་ལྔ་དང༌། བཅའ་བར་བྱ་བ་ལྔ་པོ་གང་རུང་སྤངས་པའི་མཚན་ཉིད་ཅན་དེ། ལྷག་པོར་མ་བྱས་པ་འདུག་གནས་གཅིག་པོ་དེ་ཉིད་དུ་ཟོས་ན། ལྟུང་བ་འདིར་འགྱུར་ཞེས་པའི་དོན་ཡིན་པའི་ཕྱིར། སྐབས་འདིར་བཟའ་བ་སྤངས་ན། བཅའ་བ་སྤངས་པར་འགྱུར་ཏེ། དེ་དེའི་འཁོར་ཡིན་པའི་ཕྱིར། ཅིག་ཤོས་མ་ཡིན་ཏེ། རྒྱུ་མཚན་སྔ་མ་ལས་ཟློག་པའི་ཕྱིར། ལུང་ལས་རྒྱུ་ལྔས་སྤངས་པར་བརྗོད་པར་བྱ་སྟེ།
ཟས་ཡོད་པ་དང༌། ཟས་སྟོབས་པ་ཡོད་པ་དང༌། ཟས་ཙམ་པ་ཡོད་པ་དང༌། ཟས་སྤངས་པ་ཡོད་པ་དང༌། སྤྱོད་ལམ་ལས་ཉམས་པའོ་ཞེས་གསུངས་སོ། ། ལྔ་པ་སྤངས་པ་སྟོབས་པའི་ལྟུང་བྱེད་ནི། གཞུང་སྔ་མ་རྣམས་ཁས་བླངས་ནས་བཤད་པར་བྱའོ། ། འདི་ནི་ངག་གི་རིག་བྱེད་ལས་གྱུར་པའི་ལྟུང་བ་ཡིན་ནོ། ། གཉིས་པ་གནས་མ་ཡིན་པ་འདུས་ཟ་ལ་གཉིས་ཏེ། ལྟུང་བ་རྣམ་གཞག་དང༌།
བསླབ་བྱའོ། ། དང་པོ་ལ་དངོས་གཞི་དང༌། སེལ་བའོ། ། དང་པོ་ནི་ཤེས་གཙོ་སོགས་སོ། ། གཉིས་པ་ནི་དེར་འོང་བ་སོགས་སོ། ། བསླབ་བྱ་ནི་འགྲོ་བར་སོགས་སོ། ། ངག་དོན་ནི། བཅས་ལྡན་དགེ་སློང་ཆོས་ཅན། ཁྱོད་ལ་འདུས་ཟའི་ལྟུང་བྱེད་བསྐྱེད་པ་ལ་དགེ་འདུན་གྱི་ཚད་དུ་ལོངས་པ་དང༌། སོ་སོར་ངེས་པའི་ཟས་ཀྱི་གནས་ཅན་མ་ཡིན་པ་དང༌།
མཚམས་ནང་གཅིག་ཏུ་ལྷན་ཅིག་ཟ་བ་པོ་ཡིན་པ་དང་གསུམ་ཚོགས་པ་དགོས་ཏེ། དེ་ཁྱོད་ཀྱི་མེད་ན་མི་འབྱུང་བའི་རྒྱུ་ཡིན་པའི་ཕྱིར། ཞེས་པ་ནི་སོ་སོར་སོགས་ལའོ། ། ཡང་མཚམས་ནང་གཅིག་ན་བཀད་ས་བྱེད་པའི་གནས་དང༌། མི་བྱེད་པའི་གནས་གཉིས་ཡོད་པ་ལས། དེ་བྱེད་པའི་གནས་ན་འཁོད་པའི་དགེ་སློང་རྣམས་ཆོས་ཅན། དེ་མི་བྱེད་པའི་གནས་ནས་འཁོད་པའི་དགེ་སློང་རྣམས་ཀྱི་འོང་བ་ཉིད་མ་དྲིས་པར་ཁྱོད་ཀྱིས་བཀད་ས་བྱེད་པའི་གནས་དེར་ཟོས་ན། འདུས་ཟའི་ལྟུང་བ་དངོས་གཞི་མི་བསྐྱེད་དེ། བཀད་སའི་གནས་ལས་གནས་གཞན་དུ་མ་ཟོས་པའི་ཕྱིར། ཡང་ཁྱོད་ཀྱི་དེར་དེ་ཟོས་པ་ལ་ལྟུང་བ་ཕྱེད་བསྐྱེད་པ་ཡིན་ཏེ།
རྐྱེན་དགོས་མེད་པར་མཚམས་ནང་གཅིག་ཏུ་ཅིག་ཆར་ཟ་བ་པོའི། དགེ་སློང་རྣམས་དང༌། གནས་ཐ་དད་དུ་ཟན་ཟོས་པའི་ཕྱིར། ཡང་གཉིས་པོའི་ཅིག་ཤོས་བཀད་ས་མི་བྱེད་པའི་ཁང་ཁྱིམ་ན་གནས་པའི་དགེ་སློང་རྣམས་ཆོས་ཅན། ཅིག་ཤོས་ནས་གནས་པའི་དགེ་སློང་དག་གིས་འོང་བ་ཉིད་མ་དྲིས་པར་དེར་ཟོས་ན་ལྟུང་བ་དངོས་གཞི་བསྐྱེད་པ་ཡིན་ཏེ། བཀད་ས་མ་ཡིན་པ་མ་ཡིན་པའི་གནས་སུ་ཟོས་པ་སོགས་དེ་བསྐྱེད་པའི་རྒྱུ་ཚོགས་གྲངས་ཚང་བའི་ཕྱིར། ཞེས་པ་ནི། དེར་འོང་བར་བྱ་བ་ཞེས་སོགས་ལའོ། ། གསུམ་པ་དུས་མ་ཡིན་པར་ཟ་བའི་ལྟུང་བྱེད་ནི། རང་གི་སོགས་སོ། །
འདིར་རང་གི་ཞེས་པ་རང་གང་དུ་སྐྱེས་པའི་གླིང་ལ་འཆད་པའི་ལུགས་དང༌། རང་གང་ན་གནས་པའི་གླིང་ལ་འཆད་པའི་ལུགས་གཉིས་བྱུང་ལ། དེའི་རྒྱུ་མཚན་གྱིས་དུས་དྲན་བྱེད་ཚུལ་ལ་ཡང་གཉིས་བྱུང་ངོ༌། ། འདིར་འདུ་ཤེས་མུ་དྲུག་ནི། དུས་ཡོལ་བ་ལ་དེར་འདུ་ཤེས་པ་དང༌། ཐེ་ཚོམ་ཟ་བས་ཟ་ན་དངོས་གཞི། ཡོལ་བ་ལ་མ་ཡོལ་བར་འདུ་ཤེས་པ་དང༌། མ་ཡོལ་བ་ལ་ཡོལ་བར་འདུ་ཤེས་ན་ཉེས་བྱས། མ་ཡོལ་བ་ལ་མ་ཡོལ་བ་ཉིད་དུ་ཤེས་པ་དང༌། ཡིད་གཉིས་ཟ་བས་ཟོས་ན་ལྟུང་མེད་དོ། །
མཚན་ཉིད་ཐེབས་རེ་ལ་ལྟུང་བྱེད་རེ་ཏེ་གཞན་ལའང་དེ་བཞིན་ནོ། ། བཞི་པ་ཆོ་ག་ལས་འདས་པ་གཉིས་ཀྱི་དང་པོ་གསོག་འཇོག་ལ། མདོར་བསྟན་པ་དང༌། རྒྱས་པར་བཤད་པའོ། ། དང་པོ་ལ་དངོས་དང༌། ཆ་ལ་བསྟན་པའོ། ། དང་པོ་ནི་སྔ་དྲོ་སོགས་སོ། ། གཉིས་པ་ནི་ལག་ཉར་སོགས་སོ། ། གཉིས་པ་ལ། བཙོས་པ་དང་ཞག་ལོན་གྱི་མཚན་ཉིད།
གནས་སྐབས་ཀྱི་སེལ་བ། ཚད་ཀྱི་སེལ་བ། ངོ་བོའི་སེལ་བ། ཞར་ལ་འབགས་པའི་མཚན་ཉིད། ལག་ཉའི་མཚན་ཉིད་དམིགས་བསལ་དང་བཅས་པ། ལེན་པ་དང་ཟ་བའི་དམིགས་བསལ། ཞར་ལ་འབགས་པ་བསལ་བའི་ཐབས་དེ་བརྒྱད་དོ། ། དང་པོ་ནི། འདིར་བརྗེན་པ་སོགས་སོ། ། གཉིས་པ་ནི།
ལག་ཉར་བླངས་པ་སོགས་སོ། ། ངག་དོན་ནི། མུ་གེ་ལ་སོགས་པའི་དུས་ཀྱི་ཕྱིར། སྤྱིར་ལག་ཉར་བླངས་པ་སོགས་བཟའ་བར་གནང་ཡང་དམིགས་བསལ་ལ་སྔ་དྲོ་ལག་ཉར་བླངས་པ་ཕྱི་དྲོ་མི་བཟའ། ཕྱི་དྲོ་དེར་བླངས་པ་ཐུན་ཚོད་ལས་འདས་པ་ན་མི་ཟའོ་ཞེས་དགག་པ་མཛད་པ་ཆོས་ཅན། འཚོ་བའི་བར་དུ་བཅང་བ་དག་ནི་མ་བསྡུས་ཏེ། དེ་སྔ་དྲོ་ལག་ཉར་བླངས་ཀྱང་ཕྱི་དྲོ་ལོངས་སྤྱད་དུ་རུང་བའི་ཕྱིར། བོད་སྔ་མ་རྣམས་ནི་འཚོ་བཅང་དང་ཞག་བདུན་པ་བྱིན་གྱིས་བརླབས་པ་རྣམས་འདིས་མ་བསྡུས། མ་བརླབས་པ་རྣམས་འདིའི་བསྡུས་པ་ཡིན་ཞེས་གསུངས་ཡང༌། བྱིན་གྱིས་བརླབས་པ་ལ་དོགས་པ་མི་འབྱུང་བས་ཅིག་ཤོས་མ་བསྡུས་པ་སྟོན་པ་ཡིན་ནོ། །
གསུམ་པ་ནི། འབགས་པ་སོགས་སོ། ། བཞི་པ་ནི་ལན་ཚྭ་སོགས་སོ། ། ལྔ་པ་ནི་ཁྭའི་མཆུ་སོགས་སོ། ། དྲུག་པ་ནི་ནོར་པ་དང་སོགས་སོ། ། བདུན་པ་ནི་ཤས་ནོན་པ་སོགས་སོ། ། བརྒྱད་པ་ནི་ལག་པ་བསྙལ་བ་སོགས་སོ། ། འདི་དག་གི་སྤྱིའི་དོན་ནི། སྨན་ཆོ་གའི་སྒོ་ནས་མི་རུང་བ་ནི་རྣམ་པ་བཞི་སྟེ། གསོག་འཇོག་དང༌།
ལག་ཉ་དང༌། མཚམས་བཙོས་དང༌། ཞག་ལོན་ནོ། ། དང་པོའི་རྣམ་གཞག་ལ། བོད་ཀྱི་ཊཱི་ཀ་བྱེད་པ་རྣམས་མཐུན་པར་དུས་རུང་གི་ཟས་སྔ་དྲོ་བྱིན་ལེན་བྱས་པ་གུང་ཚིགས་ཡོལ་བ་ན་གསོག་འཇོག་དང༌། ཐུན་ཚོད་དུ་རུང་བ་ཕྱི་དྲོ་བྱིན་ལེན་བྱས་པ་ཐུན་ཚོད་ལས་འདས་པ་རྣམས་གསོག་འཇོག་དང༌། སྨན་ཕྱི་མ་གཉིས་བྱིན་ལེན་ཅན་རང་རང་གི་དུས་གཉིས་པོ་འདས་པ་ན་གསོག་འཇོག་ཏུ་འགྱུར་བ་ཡིན་ནོ་ཞེས་གསུངས་ལ། དེ་ལས་ཀྱང་ཁ་ཅིག་ནི་གསོག་འཇོག་ཅན་ཟོས་པའི་ལྟུང་བྱེད་འདི་དུས་རུང་གི་ཟས་ཁོ་ནའི་དབང་དུ་བྱས་པ་ཡིན་ནོ་ཞེས་གསུང་ངོ༌། ། འདི་མི་འཐད་པ་ལ་གཉིས་ཏེ། གསོག་འཇོག་གི་རྣམ་གཞག་ཕྱེ་གསལ་མེད་པར་བཤད་པས་རྣམ་གཞག་ཞིབ་མོ་ངོ་མ་ཤེས་པ་དང༌།
གསོག་འཇོག་ལ་བརྟེན་པའི་སྤང་ལྟུང་ངོས་འཛིན་ཚུལ་མདོ་ལུང་དང་འགལ་བའོ། ། དང་པོ་ནི། སྨན་ཕྱི་མ་གསུམ་གྱི་གསོག་འཇོག་གི་གོ་དོན་དེ་ལྟར་འཇོག་པ་ནི་རྩིངས་པ་ཡིན་ཏེ། རྒྱུ་ཞག་བདུན་པ་དང་འཚོ་བཅང་གི་སྨན་ལ་སྦྱར་བའི། ཐུན་ཚོད་དུ་རུང་བའི་ལྟུང་བ་དེ་ཡང་ཐུན་ཚོད་ཀྱི་མཐའ་འདས་པ་ཙམ་གྱིས་གསོག་འཇོག་ཏུ་འགྱུར་བར་ཁས་ལེན་དགོས་ལ། དེ་ལྟ་ན་ཇི་སྐད་དུ། གཞན་ཉིད་ཡིན་ན་དེའི་གང་ཡིན་པའོ། ། ཞེས་བྱ་བའི་མདོ་དང་འགལ་བའི་ཕྱིར་དང༌། སྨན་ཕྱི་མ་གསུམ་པོའི་གསོག་འཇོག་གི་མཐའ་ཐུན་ཚོད་ཀྱི་མཐའ་དང༌། ཞག་བདུན་པའི་མཐའ་ལ་སོགས་པར་ངེས་པ་དེ་ལྟར་ན།
སྨན་ཕྱི་མ་གསུམ་བྱིན་གྱིས་བརླབས་པ་དང༌། མ་བརླབས་པ་ལ་སོགས་འཇོག་འབྱུང་བའི་དུས་མྱུར་བུལ་གྱི་ཁྱད་པར་མེད་པར་ཐལ་བའི་ཕྱིར་དང༌། དེ་ཡང་དེ་ལྟ་ན་ཇི་སྐད་དུ། བྱིན་གྱིས་བརླབས་པ་ལ་གསོག་འཇོག་མི་འབྱུང་ངོ་ཞེས་བྱ་བའི་མདོ་དང་འགལ་བའི་ཕྱིར་དང༌། འཚོ་བཅང་གི་སྨན་བྱིན་བརླབས་ཅན་ལ་བརྟེན་པའི་གསོག་འཇོག་གི་སྤང་བ་དང་ལྟུང་བྱེད་འབྱུང་བ་མི་སྲིད་པའི་ཕྱིར་རོ། ། གལ་ཏེ་དེ་ཡང་ནད་སོས་ནས་ཀྱང་བཟའ་བའི་ཕྱིར་བཅངས་ན་གསོག་འཇོག་གི་སྤང་བར་འགྱུར་རོ་སྙམ་པ་དེ་ཡང་མ་ཤེས་པ་ཡིན་ཏེ། དེ་ལྟར་སྟོན་པའི་མདོ་ལུང་མེད་པའི་ཕྱིར་དང༌། འཚོ་བཅང་གི་སྨན་བྱིན་གྱིས་བརླབས་པའི་དགོས་པ་ནི། མ་ཤི་གོང་དུ་གསོག་འཇོག་གི་སྤང་བ་མི་འབྱུང་བའི་ཆེད་ཡིན་པའི་ཕྱིར་དང༌། ཇི་སྲིད་འཚོ་བ་ཞེས་པའི་ཚད་དེ་ནད་སོས་པ་ལ་བྱེད་པ་མ་ཡིན་པའི་ཕྱིར་དང༌།
ནང་ཇི་སྲིད་འཚོ་བ་ཅེས་པའི་ཐ་སྙད་བྱེད་པ་ཡང་མི་མཁས་པ་ཁོ་ནའི་རྟོག་པས་བརྟགས་པ་ཡིན་གྱི། གཞུང་འགྲེལ་ལས་མི་འབྱུང་བའི་ཕྱིར། དེ་ལྟ་མོད་ཀྱི་འཚོ་བཅང་གི་སྨན་ལ་བརྟེན་པའི་སྤང་ལྟུང་ཁས་མི་ལེན་པ་ནི་མ་ཡིན་ནོ། ། དུས་རུང་གི་སྨན་ལ་བརྟེན་པའི་གསོག་འཇོག་གི་གོ་དོན་ཡང་མཐའ་མ་ཆོད་པ་ཡིན་ཏེ། སྔ་དྲོ་ལག་ཉ་འགེགས་བྱེད་ཀྱི་བྱིན་ལེན་བྱས་པ་མ་ཞིག་པ་གུང་ཚིགས་ཡོལ་བ་དེའི་ཚེ་ཡང༌། གསོག་འཇོག་གི་སྤང་བ་འབྱུང་བར་ཐལ་བའི་ཕྱིར་དང༌། དེ་ཡང་འདོད་ན་ཇི་སྐད་དུ། བཟའ་བའི་ཕྱིར་འཆང་ནའོ། ། ཞེས་བྱ་བའི་མདོ་དང་འགལ་བའི་ཕྱིར་དང༌། ཚེས་གཅིག་གི་སྔ་དྲོ་ལྟ་བུར་དགེ་སློང་འཆར་ཀས་རང་འདྲ་བའི་དགེ་སློང་གཞན་གྱི་ཆེད་དུ་ཞིང་གི་ཐོག་ཤས་ལྟ་བུ་ལ་བྱིན་ལེན་བྱས་ཏེ།
བང་མཛོད་ལྟ་བུར་བཅུག དེ་ལ་ཚེས་གཉིས་དང་གསུམ་ལ་སོགས་པའི་དུས་སུ་བྱིན་ལེན་བྱས་ཏེ་ལོངས་སྤྱད་ན། གསོག་འཇོག་གི་སྤང་བ་དང༌། ལྟུང་བྱེད་འབྱུང་བར་ཧ་ཅང་ཐལ་ལ། དེ་ཡང་འདོད་ན་ནི་ཇི་སྐད་དུ། ཤས་ནོན་པ་དང༌། དེ་གྲུབ་པའི་ཕྱིར་རེག་པ་ནི་རྐྱེན་དེ་ལྟ་བུ་དག་ཡོད་ན་ཞེས་པའི་མདོའི་ཤུགས་བསྟན་དང་འགལ་བའི་ཕྱིར། མདོར་ན་གཞན་ཟ་བའི་ཕྱིར་དུ་མ་ཡིན་པར་བྱིན་ལེན་བྱས་པ་ལ་ནི་གུང་ཚིགས་ཡོལ་ཀྱང་གསོག་འཇོག་མི་འབྱུང་ཞིང༌། འཇིག་རྒྱུ་གཞན་མ་བྱུང་གི་བར་དུ་བྱིན་ལེན་ཞིག་པ་ཡང་མེད་དོ། ། གལ་ཏེ་གཞན་ལ་བསྔོས་པས་ཞིག་གོ་སྙམ་ན་ནི།
གཞན་གྱི་ཆེད་དུ་བྱིན་ལེན་ཆགས་པ་མི་སྲིད་པར་འགྱུར་རོ། ། གཉིས་པ་ནི། དེ་ལྟར་ཁས་ལེན་པ་དེ་ནི་མདོ་ལུང་གཉིས་ཀ་དང་འགལ་བ་ཡིན་ཏེ། མདོ་ལས་ཕྱི་དྲོ་པའི་ཟས་དེ་ཐུན་ཚོད་ལས་འདས་ན་གསོག་འཇོག་བྱས་པ་ཡིན་ནོ་ཞེས་དང༌། ལུང་ལས་ཉེ་བར་འཁོར་དུས་སུ་རུང་བ་ཡང་དུས་སུ་ཡོངས་སུ་ལོངས་སྤྱོད་པར་བྱའི། དུས་ལས་འདས་པར་སྤྱད་པར་མི་བྱའོ། ། ཐུན་ཚོད་དུ་རུང་བ་ཡང་ཐུན་ཚོད་དུ་སྤྱད་པར་བྱའི། དེ་ལས་འདས་ནས་སྤྱད་པར་མི་བྱའོ། ། ཞག་བདུན་པ་ཡང་དེར་སྤྱད་པར་བྱའི། དེ་ལས་འདས་ནས་སྤྱད་པར་མི་བྱའོ། །
གལ་ཏེ་སྤྱད་ན་ཅིར་འགྱུར་གསོག་འཇོག་བྱས་པ་སྤྱད་པས་ལྟུང་བྱེད་དུ་འགྱུར་རོ། ། ཞེས་ཞུ་བ་ཁ་ཆེ་བ་ལས་འབྱུང་བའི་ཕྱིར། གཉིས་པ་རང་གི་ལུགས་ལ་བཞི་ལས། དང་པོ་གསོག་འཇོག་གི་ཚད་ནི་དུས་རུང་གི་སྨན་ལ་སྔ་དྲོ་བཟའ་ཆེད་ཀྱི་བྱིན་ལེན་བྱས། དེ་མ་ཞིག་པར་གུང་ཚིགས་ཡོལ་བ་ན་དེར་འགྱུར་རོ། ། རང་དང་འདྲ་བའི་དགེ་སློང་གཞན་བཟའ་བའི་བར་དུ་བྱིན་ལེན་བྱས་པ་ཡང་འདིས་བསྡུས་སོ། ། ཡང་དུས་རུང་གི་སྨན་ཕྱི་དྲོ་བྱིན་ལེན་བྱས་པ་ནི་དེ་མ་ཞིག་པར་ཐུན་ཚོད་ལས་འདས་ཀྱང་གསོག་འཇོག་ཏུ་འགྱུར་བ་མ་ཡིན་ཏེ། དེར་སྟོན་པའི་ལུང་མེད་པའི་ཕྱིར་དང༌། ལོག་ཕྱོགས་རིགས་པས་འགྲུབ་པའི་ཕྱིར་ཏེ། དེ་ཕྱི་དྲོའི་ཟས་མ་ཡིན་པའི་ཕྱིར།
འོ་ན་དེ་ལ་ནམ་གྱི་ཚེ་གསོག་འཇོག་འབྱུང་ཞེ་ན། དེའི་ཕྱི་དེ་ཉིན་བར་གྱི་གུང་ཚིགས་ཡོལ་བ་ནའོ། ། ཡང་སྨན་ཕྱི་མ་གསུམ་པོ་གང་རུང་ལ་སྔ་དྲོ་བཟའ་བྱེད་ཀྱི་བྱིན་ལེན་བྱས་པ་བྱིན་གྱིས་མ་བརླབས་པ་དེ་གུང་ཚིགས་ཡོལ་བ་ན། གསོག་འཇོག་དང༌། ཕྱི་དྲོ་དེ་ཆེད་ཀྱི་དེ་བྱས་པ་ཐུན་ཚོད་ལས་འདས་ན་དེར་འགྱུར་བ་ཡིན་ཏེ། ཕྱི་དྲོའི་ཟས་གང་ཞིག་བྱིན་གྱིས་བརླབས་པའི་ཕྱིར་དང༌། སྔ་དྲོའི་ཟས་གང་ཞིག་བྱིན་གྱིས་མ་བརླབས་པའི་ཕྱིར། གཞན་དུ་ན་དེ་གསུམ་པོ་བྱིན་གྱིས་བརླབས་པ་དང་ཁྱད་པར་མེད་པ་ཐལ་བའི་ཕྱིར་རོ། ། དེ་ཡང་འདི་ལྟར་དུ་ཐུན་ཚོད་དུ་རུང་བའི་ལྟུང་བ་སྔ་དྲོ་བྱིན་ལེན་བྱས་བྱིན་གྱིས་མ་བརླབས་པ་དེ་དང༌། ཡང་དེར་དེ་བྱས་དེར་བརླབས་པ་གཉིས་པོ་གསོག་འཇོག་འབྱུང་བའི་དུས་ལ་རིང་ཐུང་གི་ཁྱད་པར་མེད་པར་ཐལ།
ཐུན་ཚོད་ཀྱི་མཐའི་བར་དུ་གཉིས་ཀ་ལ་དེ་མི་འབྱུང་བའི་ཕྱིར་དང༌། ཐུན་ཚོད་དུ་རུང་བའི་ལྟུང་བ་སྔ་དྲོ་བྱིན་གྱིས་བརློབས་ལ་ཕྱི་དྲོ་བྱིན་གྱིས་མི་བརློབ་པའི་དགོས་པའི་ཁྱད་པར་ཡང་ཁྱེད་ཀྱིས་མ་ཤེས་པར་སྣང་བའི་ཕྱིར། ཡང་ཞག་བདུན་པའི་སྨན་བྱིན་ལེན་ཅན་བྱིན་གྱིས་བརློབ་པ་དེ། གསོག་འཇོག་ཁེགས་པའི་ཕྱིར་དུ་བྱིན་གྱིས་བརློབས་པ་མ་ཡིན་པར་ཐལ། དེ་བྱིན་ལེན་ཅན་དེར་བརླབས་པ་དང་མ་བརླབས་པ་གཉིས་གསོག་འཇོག་ཏུ་འགྱུར་བའི་རང་དུས་མཚུངས་པའི་ཕྱིར། ཡང་ཞག་བདུན་པའི་སྨན་བྱིན་ལེན་ཅན་བྱིན་གྱིས་མ་བརླབས་པ་དེ་ཆོས་ཅན། ཤན་བརྡེག་བྱ་དང་རྡེག་བྱེད་གང་དུ་ཡང་རུང་བར་ཐལ། དེའི་ལོངས་སྤྱོད་ཀྱི་མཐའ་ཞག་བདུན་པར་ངེས་པའི་ཕྱིར། འདོད་པར་ནུས་པ་མ་ཡིན་ཏེ། བྱིན་གྱིས་མ་བརླབས་པའི་སྨན་ཡིན་པའི་ཕྱིར་རོ། །
ཡང་སྨན་ཕྱི་མ་གསུམ་སྔ་དྲོ་བྱིན་ལེན་དང་བྱིན་བརླབས་བྱས་པ་ཡིན་ན། སྤྱིར་བཏང་དུ་ཐུན་ཚོད་དུ་རུང་བ་དེ་ཐུན་ཚོད་ཀྱི་མཐའ་འདས་པ་ན་དང༌། ཞག་བདུན་པའི་སྨན་དེ་སྐྱ་རེངས་བརྒྱད་པ་ཤར་བ་ན་དེར་འགྱུར་ལ། ཅིག་ཤོས་ལ་གསོག་འཇོག་མི་སྲིད་དོ། ། དམིགས་བསལ་ལ། རྒྱུ་ཞག་བདུན་པའི་སྨན་ལ་སྦྱར་བའི་ལྟུང་བ་དེ་བྱིན་གྱིས་བརླབ་པའི་ཚེ་ཐུན་ཚོད་དུ་རུང་བར་བྱིན་གྱིས་བརློབ་ཀྱང༌། ཐུན་ཚོད་འདས་པ་ཙམ་གྱིས་གསོག་འཇོག་ཏུ་འགྱུར་བ་མ་ཡིན་ཏེ། དེའི་ལོངས་སྤྱོད་ཀྱི་མཐའ་ཞག་བདུན་པར་ངེས་པའི་ཕྱིར། ཡང་རོ་དང་སླ་བ་ཉིད་ཡོངས་སུ་གྱུར་ན་གསོག་འཇོག་བྱས་པ་ཉིད་ཡིན་ནོ་ཞེས་གསུངས་པ་ཡང༌། འདིར་བསྟན་པའི་གསོག་འཇོག་གོ་ཆོད་པོ་འཆད་བྱེད་མ་ཡིན་ཏེ།
བྱིན་ལེན་ཞིག་པ་ལ་འདིའི་གསོག་འཇོག་མི་འབྱུང་བའི་ཕྱིར་རོ། ། གཉིས་པ་ལག་ཉ་ལ། ངོ་བོ་ནི་སྨན་བཞི་པོ་གང་རུང་བྱིན་ལེན་མ་བྱས་པར་དགེ་སློང་རང་གིས་བླངས་པའོ། ། དེ་དུས་ཀྱི་བྱིན་ལེན་ལའང་གཉིས་ཏེ། ལག་ཉ་འགེགས་བྱེད་ཀྱི་སྦྱིན་ལེན་དང་བཟའ་ཆེད་ཀྱི་བྱིན་ལེན་ནོ། ། དང་པོ་ནི། དགེ་སློང་རྫས་ཀྱི་བླ་ལྟ་བུས་དགེ་འདུན་ནམ་མཁན་སློབ་ཀྱི་དོན་དུ་སྦྱིན་བདག་ཁྱིམ་པ་ལྟ་བུས་ནས་ཀྱི་བང་བའམ་ཇ་སིག་གམ་མར་དང་བུ་རམ་གྱི་ལྟང་རྩེའམ། ཛ་ཏི་དང༌། གུར་ཀུམ་ལ་སོགས་པའི་རྐྱལ་པ་ལ་བྱིན་ལེན་བྱས་ཏེ་ནོད་པ་ལྟ་བུའོ། ། འདི་རང་དུས་འདས་པ་ཙམ་གྱིས་གསོག་འཇོག་ཏུ་འགྱུར་བ་མ་ཡིན་ཏེ།
རང་ངམ་རང་དང་འདྲ་བ་བཟའ་བའི་ཕྱིར་དུ་བྱིན་ལེན་བྱས་པ་མ་ཡིན་པའི་ཕྱིར། འདི་ལ་སྦེད་ཕྱིར་གྱི་བྱིན་ལེན་ཞེས་ཀྱང་བྱ་ཞིང༌། འདི་ལ་རང་དུས་མ་འདས་པའི་གོང་དུ་གསོག་འཇོག་ཁེགས་པའི་ཕྱིར་དུ་བྱིན་ལེན་འཇིག་པ་སོགས་བྱ་མི་དགོས་པར་མངོན་ནོ། ། ཡང་དགེ་སློང་གིས་ཁྱིམ་པ་ལ་དངོས་སུ་སྟེར་བ་ལྟ་བུ་ལ་བྱིན་ལེན་མི་དགོས་ལ། དགེ་སློང་གིས་བསྙེན་པར་མ་རྫོགས་པ་བར་དུ་རྒྱུད་ནས་དགེ་སློང་གཞན་ལ་སྟེར་བ་ལ་ནི། བྱིན་ལེན་དགོས་ཏེ་ལག་ཉ་ཁེགས་པའི་ཕྱིར་དུའོ། ། འོ་ན་ཞག་གྲངས་མང་པོས་བགྲོད་དགོས་པའི་ལམ་རྒྱགས་ལ་ཡང་བྱིན་ལེན་དེ་ལྟར་བྱས་ནས། ཁུར་བས་ཆོག་པར་ཐལ་ལོ་སྙམ་ན་མི་མཚུངས་ཏེ། དེ་ནི་ལམ་དུ་བཟའ་བའི་ཕྱིར་ཁོ་ནར་ཁུར་བ་ཡིན་པའི་ཕྱིར། བོད་སྔ་མ་རྣམས་ལག་ཉ་ཅན་ལ་བྱིན་ལེན་མི་ཆགས་གསུངས་པ་ནི་རུང་བ་མ་ཡིན་ཏེ།
འོ་ན་ལག་ཉ་ཅན་ལ་བྱིན་ལེན་བྱས་ཏེ་ཟོས་ན་བྱིན་ལེན་མ་བྱས་པར་ཟ་བའི་ཉེས་པ་དེ་ཁེགས་པ་མ་ཡིན་པར་ཐལ། དེ་ལ་བྱིན་ལེན་མི་ཆགས་པའི་ཕྱིར། འདོད་ན་འཚལ་མ་གཅིག་འཚལ་བས་ཉེས་པ་བཞི་འབྱུང་བའི་ལུང་གི་སྐབས་དང་འགལ་ལོ། ། གསུམ་པ་མཚམས་བཅོས་ནི། ཊཱི་ཀ་ལྟར་ན་གསོལ་བ་ལ་སོགས་པའི་ལས་ཀྱི་བཅོས་མ་ཡིན་པའི་མཚམས་ནང་དུ། བཙོས་པ་ལ་བཞེད་ཅིང་ཞག་ལོན་ཡང་དེར་ཞག་ལོན་པའོ། ། བམ་ལྔ་ལྟར་ན་ལས་ཀྱིས་མཚམས་བཅད་པ་དང༌། རྩིག་པ་ལ་སོགས་པའི་རང་མཚམས་དང༌། དགེ་སློང་གི་གནས་ཉེ་འཁོར་དང་བཅས་པ་སྔར་འབྲལ་སྤང་དུ་བསྟན་པ་ལྟ་བུར་གཞིར་བྱས་པ་ལ་རུང་ཁང་ངམ། རུང་བའི་ས་གཞིར་མ་བྱས་པ་དེར་བཙོས་པ་དང༌།
ཞག་ལོན་པ་ལ་བཞེད་ཅིང་འདི་ཉིད་ལེགས་སོ། ། དེ་ཡང་ཁྱིམ་པའི་གྲོང་དུ་དགེ་སློང་གི་མཛོད་བྱས་ནས། དགེ་སློང་དེར་ཞག་ཏུ་མི་གནས་ན་ཁྱིམ་པའི་གནས་ཡིན་ལ། ཁྱིམ་པས་གཙུག་ལག་ཁང་དུ་མཛོད་བྱས་ན། མཛོད་དེར་དགེ་སློང་མི་འཇུག་ན་ཡང་ཁྱིམ་པའི་གནས་ཉིད་ཡིན་པས་དེར་བཙོས་པ་དང་ཞག་ལོན་གྱི་ཉེས་པ་མེད་དོ། ། རུང་ཁང་གི་མཚན་ཉིད་ནི་འོག་ནས་འབྱུང་ངོ༌། ། གཉིས་པ་བྱིན་ལེན་མ་བྱས་པར་ཟ་བའི་ལྟུང་བྱེད་ལ་གསུམ་སྟེ། བྱིན་ལེན་གྱི་མཚན་ཉིད་དམིགས་བསལ་དང་བཅས་པ། ཟས་བྲིམ་པའི་ཚུལ་རྗེས་འཇུག་དང་བཅས་པ། ལྟུང་བ་རྣམ་གཞག་དམིགས་བསལ་དང་བཅས་པའོ། །
དང་པོ་ནི། གཞན་དང་སོགས་སོ། ། གཉིས་པ་ནི། སྙོམས་པར་སོགས་སོ། ། གསུམ་པ་ནི་ཤེས་གཙོ་སོགས་སོ། ། འདིར་མཚམས་གཞན་ལྔ་སྟེ། རགས་པ་མཚམས་གཞན་དང༌། མེ་དང༌། ཆུ་དང༌། ནམ་མཁའ་དང༌།
བདག་པོ་མཚམས་གཞན་རྣམས་ཡོད་པར་བཤད་དོ། ། གཞན་དག་ཅོག་ཙེ་ལྟ་བུ་རགས་པ་མཚམས་གཞན་དུ་འདོད་པ་མི་འཐད་དེ། ཁྲི་དང་ཁྲིའུ་སོགས་བྱིན་ལེན་ནོད་པའི་སྣོད་དུ་རུང་བར་བཤད་པའི་ཕྱིར། དཔེར་ན་ལྷུང་བཟེད་བཞིན་ནོ། ། གཞན་དག་མདུན་དྲང་ཐད་དུ་བྱིན་ལེན་སྟོབས་པ་པོ་འོང་དགོས་པར་འདོད་པ་ཡང་མ་གོ་བ་ཡིན་ཏེ། གཞུང་ལས་མངོན་སུམ་དུ་ཞེས་གསུངས་པ་ནི། བྱིན་ལེན་ནོད་པ་པོ་སྟོབས་པ་པོའི་མདུན་ན་འདུག་པ་ལ་བཤད་པའི་ཕྱིར་དང༌། དེའི་དོན་ཡང་སྟོབས་པ་པོའི་རྒྱབ་དང༌། གློ་གཡས་གཡོན་ན་འདུག་པ་མ་ཡིན་པ་ལ་འཆད་དགོས་པའི་ཕྱིར། དེ་ལྟར་ན་ནོད་པ་པོའི་རྒྱབ་ན་སྟོབས་པ་པོ་འདུག་ཀྱང་ཡན་ལག་གཞན་རྣམས་ཚང་ན་བྱིན་ལེན་ཐོབ་པ་ཡིན་ནོ། །
ངག་དོན་ནི། བཟའ་ཆེད་ཀྱི་བྱིན་ལེན་ཆོས་ཅན། ཁྱད་པར་གཉིས་དང་ལྡན་ཏེ། ནོད་པ་པོའི་ཁྱད་པར་སྟོབས་པ་པོ་ལ་ལྟོས་པའི་མངོན་སུམ་དང༌། མཚམས་ཀྱི་ནང་དང༌། ཐོབ་པའི་ཕྱོགས་ན་གནས་པ་དང༌། ལག་པ་བཀན་པ་དང་ལྡན་ཅིང༌། སྟོབས་པ་པོའི་ཁྱད་པར་ནོད་པ་པོ་ལ་ལྟོས་ཏེ་བསྙེན་པར་མ་རྫོགས་པ་དང༌། བྱིན་པར་འདོད་པ་དང༌། ལུས་དངོས་སམ་དེ་དང་འབྲེལ་པས་གྱེན་དུ་འདེགས་ནུས་པ།
དེས་བྱིན་པའི་ཁྱད་པར་རྣམས་དང་ལྡན་པའི་ཕྱིར། ཞེས་པ་ནི་མངོན་སུམ་དུ་སོགས་ལའོ། ། བྱིན་ལེན་འཇིག་པའི་རྒྱུ་ནི། ལུང་རྣམ་པར་འབྱེད་པ་ལས། འཕྲོགས་དང་འདྲིལ་དང་རེག་པ་དང༌། ། བསྔོས་དང་དགེ་སློང་མིན་གྱུར་དང༌། ། དངོས་པོ་གྱུར་དང་སྐྱེ་བ་གྱུར། ། དོར་ནས་ཀྱང་ནི་བྱིན་ལེན་འཇིག ། ཅེས་པའོ། ། ལྔ་པ་གསོད་པ་སློང་བ་ནི་ལྟུང་བ་རྣམ་གཞག་དང་སེལ་བ་གཉིས་ཀྱིས་འཆད་དོ། །
ལྔ་པ་རྣམ་གཞག་བཞིའི་མི་མཐུན་ཕྱོགས་ལ་ལོག་པར་བསྒྲུབ་པ་ལ་བཞི་སྟེ། ཚུལ་ཁྲིམས་རྣམ་དག་གི་དང༌། ལྟ་བ་རྣམ་དག་གི་དང༌། ཆོ་ག་རྣམ་དག་གི་དང༌། འཚོ་བ་རྣམ་དག་གི་མི་མཐུན་ཕྱོགས་སོ། ། དང་པོ་ལ། གཞན་གྱི་སྲོག་ལ་གནོད་པ་གཅིག་དང༌། ལོངས་སྤྱོད་ལ་གནོད་པ་གཉིས། སྦྱིན་པར་བྱ་བའི་ཆོས་བཤམས་གནོད་པ་གཅིག རང་གཞན་གྱི་ལུས་སྲོག་ལ་གནོད་པ་གསུམ།
ཚངས་པ་མཚུངས་པར་སྤྱོད་པའི་གཞི་ལ་གནོད་པ་བཞི། རེག་པར་བྱ་བའི་ལུས་ལ་གནོད་པ་གཅིག་དང༌། བློ་མཐུན་པ་ལ་གནོད་པ་གཅིག་དང༌། ཆགས་བྲལ་ལ་གནོད་པ་གཅིག་རྣམས་སོ། ། དང་པོ་སྲོག་ཆགས་དང་བཅས་པ་ལ་གཉིས་ཏེ། རྣམ་འབྱེད་ཀྱི་སྐབས་དང༌། ཕྲན་ཚེགས་ཀྱི་སྐབས་སོ། ། དང་པོ་ལ་མདོ་དང༌། རྒྱས་པར་བཤད་པའོ། ། དང་པོ་ནི་རང་སོགས་སོ། །
གཉིས་པ་ལ་སྤྱོད་པའི་མཚན་ཉིད་དང༌། སྤྱོད་པའི་ངོ་བོ་གཉིས་སོ། ། དང་པོ་ནི། སྤྱད་པ་ནི་ཞེས་པའོ། ། གཉིས་པ་ནི་འདི་ལྟ་སྟེ་སོགས་སོ། ། གཉིས་པ་ཕྲན་ཚེགས་ལ། ཆུ་ཚད་མེད་དུ་མི་རུང་བ་དམིགས་བསལ་དང་བཅས་པ། ཆུ་བརྟག་པའི་ཆོ་ག་ཞར་བྱུང་དང་བཅས་པ། ཆུ་རུང་བའི་དབྱེ་བ་ཆུ་ཁང་གི་རྣམ་གཞག་དང་བཅས་པའོ། ། དང་པོ་ནི།
སྤྱང་ཚག་སོགས་སོ། ། གཉིས་པ་ནི་མིག་གི་སོགས་སོ། ། གསུམ་པ་ནི། དགེ་འདུན་སོགས་སོ། ། འདིར་ཆུ་ཚགས་ཀྱི་དབྱེ་བ་ལྔ་སྟེ། སྤྱང་ཚགས་དང༌། བུམ་ཚགས་ལྕིའུ་ཅན་དང༌། ཆུ་ཚགས་གྲུ་གསུམ་དང༌། རིལ་བ་ཞབས་ཚགས་ཅན་དང༌། བསམ་ཚངས་སོ། །
དང་པོ་གཉིས་ཀྱི་མཚན་ཉིད་གཞུང་དུ་གསལ་ལ། གསུམ་པ་ནི། ཁའི་ཕྱོགས་གྲུ་གསུམ་པ། ཞབས་འཕྱང་བ། བྱིན་གྱིས་ཕྲ་བར་བཅོམ་པའོ། ། བཞི་པ་ནི། ཟངས་མ་སོགས་ལ་བྱས་པའི་རིལ་བ་ཞབས་རིལ་མོར་ཡོད་པ། ཟོ་བ་ཞབས་ལ་བཅུག་པ་དང་འདྲ་བར་གསོང་སྟོང་དུ་གཞག་པ་ལ། དེ་རས་བཟང་པོས་ནང་རོལ་ནས་བཀབ་སྟེ། ཁའི་མཐོངས་ཕྱེ་ལ་རླུང་གི་གསང་གཏོད་ནས་ཞབས་ནང་དུ་སྤྱིངས་ཏེ།
ཕྱིར་དབྱུང་ཁར་ཁའི་མཐོངས་བཀག་སྟེ། རླུང་གི་གསང་གནན་པས་ཆུ་རང་གང་དང་བཅས་ཏེ་དབྱུང་བའོ། ། བསལ་ཚགས་ནི། རས་ལིང་རང་ཆུ་ངལ་པོའི་སྟེང་དུ་གཏིང་ནས་ཆུ་བཅུ་པ་ཞིག་ལ་ཕལ་ཆེར་གྱིས་འདོད་ལ། བམ་ལྔ་ལས་ནི། ཆུ་ཚགས་ཀྱི་ནང་དུ་སྲོག་ཆགས་ཟིན་པ་ཆུ་ནང་དུ་བརྐྱལ་བའི་སྣོད་ཞིག་ལ་བཤད་དོ། ། གཉིས་པ་གཉིས་ནི། ཉལ་པོ་བྱེད་པར་བཤོམས་པའི་ཁྱིམ་ན་འདུག་པ་དང༌། འགྲེང་བ་གཉིས་སོ། ། གསུམ་པ་ནི་གཅེར་བུ་ལ་ཟས་བྱིན་པའི་ལྟུང་བྱེད་དེ།
དངོས་དང་སེལ་བ་གཉིས་ཀྱིས་འཆད་དོ། ། བཞི་པ་ལ་དམག་ལ་ལྟ་བ་དང༌། དམག་ནང་ན་གནས་པ་དང༌། བཤམས་པ་བཀྲུགས་པ་གསུམ་ལས། གསུམ་པ་ནི་ལྟུང་བ་རྣམ་གཞག་དང༌། སེལ་བ་གཉིས་ཀྱིས་འཆད་དོ། ། འདིར་དཔུང་གི་ཡན་ལག་བཞི་སྟེ། གླང་པོ་ཆེ་དང༌། ཤིང་རྟ་དང༌། རྟ་པ་དང༌།
རྐང་ཐང་གི་ཚོགས་རྣམས་སོ། ། རྒྱལ་མཚན་གྱི་མཆོག་ནི་བཞི་སྟེ། ཁྱུ་མཆོག་དང༌། སེང་གེ་དང༌། ཆུ་སྲིན་དང༌། ཀླུའི་རྒྱལ་མཚན་ནོ། ། དེ་དང་སྔར་གྱི་དཔུང་ཚོགས་བཞི་ལ་བསྡུས་པ་ཞེས་བྱ། སོ་སོ་བ་ཞེས་པ་ནི་བཀོད་པའི་ཁྱད་པར་དེ། དེ་ལ་ཡང་འབྲུའི་ཁ་ལྟ་བུ་དང༌། ཤིང་རྟ་ལྟ་བུ་དང༌།
ཟླ་གམ་ལྟ་བུ་དང༌། མཁའ་ལྡིང་གི་འདབ་མ་ལྟ་བུའོ། ། དང་པོ་ནི། རྒྱལ་པོ་དབུས་སུ་བཞག་ནས་མདུན་དང་རྒྱབ་ཏུ་རུ་བཤམས་པའོ། ། གཉིས་པ་ནི། རྒྱལ་པོ་རྒྱབ་ཏུ་བཞག་ནས་གཡས་གཡོན་མདུན་གསུམ་དུ་རུ་བཤམས་པའོ། ། གསུམ་པ་ནི། རྒྱལ་པོ་དབུས་སུ་བཞག་ནས་གཡས་གཡོན་མདུན་རྒྱབ་བཞིར་རུ་བཤམས་པའོ། ། བཞི་པ་ནི། རྒྱལ་པོ་དབུས་སམ་མདུན་དུ་བཞག་ནས་གཡས་གཡོན་མདུན་གཉིས་སུ་རུ་བཤམས་པའོ། །
སྟ་གོན་བྱས་པ་ཞེས་བྱ་བ་ནི་གླང་པོ་ཆེ་གོ་བགོས། རྒྱལ་མཚན་སྒྲེངས། གཞུ་བདུངས། མདེའུ་བདར། རལ་གྲི་ཤུབས་ནས་ཕྱུང་བའོ། ། ལྔ་པ་ལ་ལྔ་ལས། དང་པོ་བརྡེག་པ་ནི། ལྟུང་བ་རྣམ་གཞག་དང༌། བསླབ་བྱ་གཉིས་ཀྱིས་འཆད་དོ། ། གཉིས་པ་རྡེག་པར་གཟས་པའང་དེ་བཞིན་ནོ། །
གསུམ་པ་གནས་ངན་ལེན་འཚབ་པ་ནི། དངོས་གཞི་དང་སེལ་བ་གཉིས་ཀྱིས་འཆད་དོ། ། བཞི་པ་ཟན་བཅོད་དུ་བཅུག་པའི་ལྟུང་བྱེད་ནི་རྣམ་གཞག་གཅིག་པུས་འཆད་དོ། ། དྲུག་པ་རེག་པར་བྱ་བའི་ལུས་ལ་གནོད་པ་ནི་མེ་ལ་རེག་པའི་ལྟུང་བྱེད་ཡིན་ལ། འདི་འཆད་པ་ལ་གསུམ་སྟེ། བསླབ་བྱ། ལྟུང་བ་རྣམ་གཞག དུས་དྲན་ལ་འཁྲུལ་པ་དགག་པའོ། ། དང་པོ་ལ་དགག་པའི་བསླབ་བྱ་ནི་སེང་གེ་སོགས་སོ། ། བསྒྲུབ་པའི་བསླབ་བྱ་ནི་སྟོན་པ་སོགས་སོ། །
གཉིས་པ་ལ། དངོས་གཞི་ནི་རྩེ་བ་སོགས་སོ། ། སེལ་བ་ནི། མེ་མར་སོགས་སོ། ། གསུམ་པ་ནི། གཞན་གྱི་བྱ་བ་སོགས་སོ། ། འདིར་དུས་དྲན་གང་ལ་བྱ་བའི་གཞི་ནི། སྤྱིར་བཀག་པ་རྐྱེན་ལ་ལྟོས་ཏེ་གནང་བའོ། ། ངོ་བོ་ནི། སྤྱིར་བཀག་ཀྱང་རྐྱེན་དགོས་འདི་ལ་ལྟོས་ཏེ་གནང་བ་ཡིན་ནོ། །
སྙམ་དུ་ཚུལ་བཞིན་ཡིད་ལ་བྱེད་པའོ། ། དགོས་པ་ནི། བཅས་པའི་ས་མཚམས་འཛིན་པའོ། ། བདུན་པ་བློ་མཐུན་པ་ལ་གནོད་པ་ནི། འདུན་པ་ཕྱིར་བསྒྱུར་བའི་ལྟུང་བྱེད་དོ། ། བརྒྱད་པ་ཆགས་བྲལ་ལ་གནོད་པ། ནུབ་ལྷག་གི་ལྟུང་བྱེད་ལ་གསུམ་སྟེ། བསླབ་བྱ་དང༌། ལྟུང་བ་རྣམ་གཞག་དང༌། བསླབ་བྱ་གཞན་བསྟན་པའོ། །
དང་པོ་ནི། ཟླ་བ་སོགས་སོ། ། གཉིས་པ་ལ་སྤྱོད་ལམ་དང་གནས་ཀྱི་མཚན་ཉིད། དངོས་གཞི་དང༌། སེལ་བའོ། ། དང་པོ་ནི་ཉལ་བ་སོགས་སོ། ། འདིར་གནས་ཀྱི་དབྱེ་བ་བཞི་སྟེ། ཐམས་ཅད་གཡོགས་ཤིང་ཐམས་ཅད་བསྐོར་བ། ཐམས་ཅད་གཡོགས་ཤིང་ཕལ་ཆེར་སྐོར་བ། ཕལ་ཆེར་གཡོགས་ཤིང་ཐམས་ཅད་བསྐོར་བ།
ཕལ་ཆེར་གཡོགས་ཤིང་ཕལ་ཆེར་སྐོར་བའོ། ། འདིར་གཞུང་གིས་བསྟན་པ་ནི་བཞི་པ་ཡིན་ལ། དེས་གཞན་གསུམ་པོ་ཡང་བསྡུས་ཞེས་འཆད་པ་ནི་གནས་ཀྱི་མཐའ་ཡིན་ནོ་ཞེས་པའོ། ། འོ་ན་དེ་ལྟ་བུའི་གནས་ཉེ་འཁོར་དང་བཅས་པ་དེར་ནུབ་ལྷག་དང༌། བུད་མེད་དང་ལྷན་ཅིག་གནས་པའི་ལྟུང་བ་སོགས་སྐྱེད་དུ་རུང་བས་ཁྱབ་བམ་ཞེ་ན། གནས་ཁང་ཙམ་གྱི་ཕ་རོལ་ཞེས་སོགས་ཏེ། དེའི་ཚད་ནི་སྤྱོད་ལམ་བཞི་ཤོང་བ་ཡིན་ལ། དེའི་མ་མཐའི་ཚད་ཀྱང་རྡུལ་ཕྲན་ནས་བརྩམས་པའི་ཁྲུ་ཕྱེད་དང་དགུ་ཡིན་ལ། དེའི་ཕ་རོལ་ཏུ་གནས་པ་ལ་ཉེས་པ་འདི་མེད་པའོ། ། གཉིས་པ་ལྟུང་བ་རྣམ་གཞག་ནི།
བསྙེན་པར་སོགས་སོ། ། སེལ་བ་ནི་མདུན་རོལ་སོགས་སོ། ། གསུམ་པ་བསླབ་བྱ་གཞན་བསྟན་པ་ནི་དེས་དགེ་ཚུལ་སོགས་སོ། ། གཉིས་པ་ལྟ་བ་རྣམ་དག་གི་མི་མཐུན་ཕྱོགས་ལ་གསུམ་ལས། དང་པོ་སྡིག་ལྟ་མི་གཏོང་བའི་ལྟུང་བྱེད་ནི། བསླབ་བྱ་གཉིས་ཀྱིས་འཆད་དོ། ། གཉིས་པ་སྤངས་པའི་རྗེས་སུ་ཕྱོགས་པའི་ལྟུང་བྱེད་ནི། དངོས་གཞི་དང་སེལ་བ་གཉིས་ཀྱིས་འཆད་དོ། ། གསུམ་པ་དགེ་ཚུལ་བསྙིལ་བ་བསྡུད་པའི་ལྟུང་བྱེད་ནི་བསྙིལ་བའི་ཆོ་ག་དང༌། ལྟུང་བ་རྣམ་གཞག་དང་བསླབ་བྱ་གཉིས་ཀྱིས་འཆད་དོ། །
གསུམ་པ་ཆོ་ག་རྣམ་དག་གི་མི་མཐུན་ཕྱོགས་ལ་གསུམ་སྟེ། ཆོ་ག་སྤྱི་ལ་ལོག་པར་བསྒྲུབ་པ་དང༌། ཚུལ་ཁྲིམས་རྣམ་དག་ལ་ལོག་པར་བསྒྲུབ་པ་དང༌། ཆོ་གའི་ཁྱད་པར་རེ་རེ་བ་ལ་ལོག་པར་བསྒྲུབ་པའོ། ། དང་པོ་ལ་གསུམ་ལས། དང་པོ་ཁ་མ་བསྒྱུར་བའི་གོས་གྱོན་པའི་ལྟུང་བྱེད་ནི། ལྟུང་བ་རྣམ་གཞག་དང་བསླབ་བྱ་གཉིས་ཀྱིས་འཆད་དོ། ། གཉིས་པ་ལོངས་པ་གཞིར་གཏོགས་ནི། ལྟུང་བ་རྣམ་གཞག ལྟུང་མེད།
བསླབ་བྱ་དང་གསུམ་མོ། ། འདིར་ལོངས་པ་ཞེས་པ་ནི་མཚོན་བྱ་དང༌། ལག་ཆ་དང༌། རྒྱན་གྱི་ཁྱད་པར་རྣམས་ལ་བྱ་ལ། དེའི་ཞར་ལ་འཆོས་པ་ཞེས་པའམ། རྒྱགས་པ་དང་འབྲེལ་བ་ནི་དྲི་དང་ཕྲེང་བའི་ཁྱད་པར་རྣམས་བརྟེན་པའོ། ། གསུམ་པ་ཁྲུས་བྱེད་པའི་ལྟུང་བྱེད་ལ་ལྟུང་བ་རྣམ་གཞག་དང༌། བསླབ་བྱའོ། ། དང་པོ་ནི། སོ་ཀ་ཞེས་སོགས་ཏེ།
འདིར་དུས་ཚིགས་དྲུག་ཏུ་ཕྱེ་ནས་སོ་ཀའི་ཟླ་བ་གཉིས་ནི་དཔྱིད་ཟླ་ཐ་ཆུང་གི་ཚེས་བཅུ་དྲུག་ནས་དབྱར་ཟླ་འབྲིང་པོའི་ཉའི་བར་ཡིན་ལ། དེའི་ཟླ་བ་ཕྱེད་པོ་གོང་དུ་དོར་ནས་ལྷག་མ་ཕྱེད་དང་གཉིས་དང༌། དབྱར་རྣམས་ཀྱི་དང་པོ་དབྱར་འབྲིང་གི་ཚེས་བཅུ་དྲུག་ནས། དབྱར་ཐའི་བཅོ་ལྔའི་བར་གྱི་ཕྱེད་དང་གསུམ་པོའི་དུས་དེ་ཆོས་ཅན། ལྟུང་བ་འདི་སྐྱེད་པའི་དུས་མ་ཡིན་ཏེ། ཤིན་ཏུ་ཚ་བའི་དུས་ཡིན་པས་ཉི་མ་རེ་ལ་ཁྲུས་རེ་བྱེད་པར་གནང་བའི་ཕྱིར། གཉིས་པ་ཚུལ་ཁྲིམས་ལ་ལོག་པར་བསྒྲུབ་པ་ལ་བཞི་སྟེ། གནོད་པས་ཀུན་ནས་བསླངས་པ་གསུམ། འདོད་པས་ཀུན་ནས་བསླངས་པ་གཉིས། སླར་ཡང་གནོད་པས་ཀུན་ནས་བསླངས་པ་བཞི།
སླར་ཡང་འདོད་པས་ཀུན་ནས་བསླངས་པ་གཅིག་རྣམས་སོ། ། དང་པོ་ནི། དུད་འགྲོ་གསོད་པའི་དང༌། འགྱོད་པ་བསྐྱེད་པའི་དང༌། ག་ག་ཚིལ་བྱེད་པའི་ལྟུང་བྱེད་རྣམས་སོ། ། གཉིས་པ་ནི། ཆུ་ལ་རྩེ་བའི་དང༌། བུད་མེད་དང༌། ལྷན་ཅིག་ཉལ་བའི་ལྟུང་བྱེད་དོ། ། གསུམ་པ་ནི།
སྔངས་པར་བྱེད་པའི་དང༌། སྦེད་པའི་དང༌། བརྡངས་མེད་པའི་དང༌། སྐུར་པ་འདེབས་པའི་ལྟུང་བྱེད་རྣམས་སོ། ། བཞི་པ་ནི་བུད་མེད་དང་ལྷན་ཅིག་ལམ་དུ་འགྲོ་བའི་ལྟུང་བྱེད་དོ། ། བཞི་པ་ཆོ་གའི་བྱེ་བྲག་ལ་ལོག་པར་བསྒྲུབ་པ་ལ་དྲུག་སྟེ། འཕྲུལ་གྱི་ཆོ་ག་ལ་དེར་བསྒྲུབ་པ་གཉིས། ཟས་ཀྱི་ཆོ་ག་ལ་དེར་བསྒྲུབ་པ་གཅིག གྲོགས་ཀྱི་ཆོ་ག་ལ་དེར་བསྒྲུབ་པ་བཞི། ཆོ་ག་རྣམ་པར་དག་པའི་རྒྱུ་ལ་དེར་བསྒྲུབ་པ་གཅིག
དུས་ཁྱད་པར་ཅན་གྱི་ཆོ་ག་ལ་དེར་བསྒྲུབ་པ་གསུམ། ཡུལ་ཁྱད་པར་ཅན་གྱི་ཆོ་ག་ལ་དེར་བསྒྲུབ་པ་གཅིག་རྣམས་སོ། ། དང་པོ་ནི། རྐུན་མ་དང་ལྷན་ཅིག་ལམ་དུ་འགྲོ་བ་དང༌། ཉི་ཤུ་མ་ལོན་པར་བསྙེན་པར་རྫོགས་པའི་གཉིས་པོ་ནི། སྔ་མ་དངོས་གཞི་དང་སེལ་བས་འཆད་ལ། ཕྱི་མ་དངོས་གཞི་དང༌། བསླབ་བྱ་དང༌། སྐྱེ་འཇིག་གི་དུས་བསྟན་པ་དང་གསུམ་གྱིས་འཆད་དོ། ། གསུམ་པ་ས་བརྐོ་བ་ལ་མདོར་བསྟན་པ་དང༌།
རྒྱས་པར་བཤད་པའོ། ། དང་པོ་ནི་བརྐོ་འམ་སོགས་སོ། ། གཉིས་པ་ལ། ལྟུང་བ་རྣམ་གཞག་དང༌། ལྟུང་མེད་དོ། ། དང་པོ་ནི། སྔ་མ་སོགས་སོ། ། གཉིས་པ་ནི། དེའི་རི་སོགས་སོ། ། གཉིས་པ་ནི།
འགྲོན་དུ་གཉེར་བ་ལས་རིང་དུ་འདུག་པ་ཡིན་ལ། དེ་ལ་བསླབ་བྱ་དང༌། ལྟུང་བ་རྣམ་པར་བཞག་པའོ། ། དང་པོ་ཧ་ཅང་སོགས་སོ། ། གཉིས་པ་ལ་དངོས་གཞི་དང༌། སེལ་བའོ། ། དང་པོ་ནི། ཁྱིམ་པ་ཆོས་དགུ་ལྡན་གྱི་ཚིགས་རྣམ་པར་བཞག་པ་མེད་པ་འགྲོན་དུ་གཉེར་བ་དང་ལྡན་པའི་བཅས་ལྡན་དགེ་སློང་ཆོས་ཅན། ཟླ་བ་བཞི་པ་ཡོངས་སུ་རྫོགས་པའི་འོག་ཏུ་སྦྱིན་བདག་གིས་བཤམས་པ་ཟོས་ན་ལྟུང་བྱེད་འདི་སྐྱེད་དུ་རུང་བ་ཡིན་ཏེ། སྔར་འགྲོན་དུ་གཉེར་བ་དེའི་ཕྱིས་འགྲོན་དུ་གཉེར་བ་གཞན་དང༌།
ཡང་ཡང་དང༌། དུས་ཀྱིས་འགྲོན་དུ་གཉེར་བ་གསུམ་པོ་གང་རུང་མ་བྱས་པའི་བཅས་ལྡན་དགེ་སློང་ཡིན་པའི་ཕྱིར། གསུམ་པ་ནི། བསླབ་པ་ལ་ཉེར་འཇོག་སྤོང་བ་དང༌། ཉན་རྣ་ལས་གྱུར་པ་དང༌། ལས་གྲལ་ནས་མི་སྨྲ་བར་འགྲོ་བ་དང༌། མ་གུས་པའི་ཚུལ་གྱི་ལྟུང་བྱེད་རྣམས་སོ། ། འདི་དག་ནི་དངོས་གཞི་དང༌། སེལ་བ་གཉིས་སམ། ལྟུང་བ་རྣམ་གཞག་དང༌།
བསླབ་བྱ་གཉིས་ཀྱིས་འཆད་དོ། ། བཞི་པ་ནི་ཆང་འཐུང་བའི་ལྟུང་བྱེད་དེ། དངོས་གཞི་དང་སེལ་བ་གཉིས་ཀྱིས་འཆད་དོ། ། འདིར་འབྲུའི་ཆང་དང༌། བཅོས་པའི་ཆང་གི་ཁྱད་པར་ནི། འབྲུའི་ཆན་ནམ། ཕྱེ་མ་ལ་ཕབ་བཏབ་པའི་ཆང་དང༌། རྩ་བ་དང༌། སྡོང་བུ་འདབ་མ། མེ་ཏོག་འབྲས་བུ་གང་རུང་ལ་ཕབ་མ་བཏབ་པ་མནན་པས།
སྨིན་པའི་ཆང་གི་ཁྱད་པར་གང་ཡིན་པ་དེ་ཉིད་དོ། ། དང་པོའི་དཔེ་ནི་ཤེས་པར་སླ་ལ། གཉིས་པའི་དཔེ་ན། རྒུན་ཆང་དང༌། བུར་ཆང་ལྟ་བུའོ། ། ལྷའི་ཆང་ལ་ཉེས་བྱས་སུ་འགྱུར་བ་ལུང་ལས་གསུངས་སོ། ། འདིའི་མཐར་ཐུག་གི་ཚད་མྱོས་པར་བྱས་པ་ལ་འདོད་པ་ནི་མི་འཐད་དེ། མདོ་ལུང་གཉིས་ཀ་ལས་མགུལ་དུ་མིད་པ་མངོན་ཙམ་ལ་བཤད་པའི་ཕྱིར་རོ། ། ཆང་སྐོལ་ན་ཉམས་པའི་དོན་ནི་སྐོལ་གྲངས་ལན་གསུམ་བྱས་པའི་དྲི་རོ་ཉམས་པ་ལ་འདོད་དགོས་ལ། འགྲེལ་ཆུང་ལས།
ཆང་ཕུལ་དོ་དང་ཆུ་ཕུལ་གང་སྲེལ་ལ་ཕུལ་དོར་མ་སོང་གི་བར་དུ་སྐོལ་བ་ཡིན་ཞེས་གསུང་ཡང་ནུས་པ་ཆེར་སོང་ཉེན་ཡོད་པས་ཡིད་བརྟན་པར་མི་བྱའོ། ། ལྔ་པ་དུས་ཁྱད་པར་ཅན་གྱི་ཆོ་ག་ལ་ལོག་པར་བསྒྲུབ་པ་ནི། དུས་མ་ཡིན་པར་འགྲོ་བའི་ལྟུང་བྱེད་དང༌། གྲོང་རྒྱུ་བ་དང༌། ཕོ་བྲང་འཁོར་དུ་འགྲོ་བའི་ལྟུང་བྱེད་དོ། ། དང་པོ་ནི། ལྟུང་བ་རྣམ་གཞག་དང༌། སེལ་བ་གཉིས་ཀྱིས་འཆད་དོ། ། གཉིས་པ་ལ་ཕྱི་དྲོ་རྒྱུ་བ་དང༌། སྔ་དྲོ་རྒྱུ་བའི་བྱེ་བྲག་གིས་གཉིས་སོ། །
གཉིས་པོ་མཐར་ཐུག་གི་ཚད་ཀྱི་ཁྱད་པར་ཁྱིམ་བཞི་པར་ཞུགས་པ་དང༌། གསུམ་པར་ཞུགས་པ་ལ་བཤད་ལ། དེ་ལྟ་མོད་ཀྱི་དུས་མ་ཡིན་པར་འགྲོ་བའི་ལྟུང་བྱེད་དང༌། ཕྱི་དྲོ་གྲོང་རྒྱུ་བ་གཉིས་ཀྱི་ཁྱད་པར་དང་དགོས་པ་བཤད་དཀའ་བས། སྔ་དྲོ་དང་ཕྱི་དྲོ་གཉིས་ཀ་སྦྲེལ་ནས་གྲོང་རྒྱུ་བའི་ལྟུང་བྱེད་ཅེས་སྔ་ཕྱི་གཉིས་གཅིག་ཏུ་བསྡུས་ནས་འཆད་པའི་ལུགས་ཀྱང་ཡོད་པས་དཔྱད་པར་བྱའོ། ། ཡང་ན་སྔ་མ་གཉིས་ཀྱི་ཁྱད་པར་དགེ་སློང་འཁོད་པ་སོགས་ལ་མ་སྨྲས་པ་དང༌། སྨྲས་པའི་སྒོ་ནས་བཤད་ཀྱང་རུང་བ་ཙམ་མོ། ། གསུམ་པ་ལ། བཙུན་མོའི་འཁོར་དུ་འཇུག་པ་དང༌། རྒྱལ་པོའི་ཕོ་བྲང་དུ་འཇུག་པའི་དབྱེ་བས་གཉིས་སོ། །
འདི་ནི་མཚན་མོ་འཇུག་པའི་ལྟུང་བྱེད་ཡིན་ལ། མཚན་མོའི་ངོ་བོ་ནི་ཉི་མ་ནུབ་པའི་འོག་ཏུ་འོད་དམར་པོ་ཤར་བ་དེ་ནས་བཟུང་སྟེ། སྐྱ་རེངས་ཐ་མ་ཤར་བ་དང་ནམ་ལངས་པ་དོན་གཅིག་དེའི་བར་ལ་བྱའོ། ། དེ་ཡང་མཚན་མོ་རེ་ལ་འདོན་འཇུག་ཏུ་མ་བྱེད་ན་འཇུག་ཐེབས་རེ་ལ་ལྟུང་བྱེད་རེ་བསྐྱེད་ལ། མཚན་མོ་དུ་མ་རྒྱུན་སྦྲེལ་ནས་བསྡད་ན་མཚན་མོ་རེ་རེ་ལ་ལྟུང་བྱེད་རེ་རེའོ། ། ཉིན་མོ་ཞུགས་ནས་མཚན་མོ་བསྡད་ཀྱང་ལྟུང་བྱེད་དོ་ཞེས་འཆད་པ་ནི། འདིར་ནི་སྐྱ་རེངས་སོགས་སོ། ། དེའི་ཕྱིར་ཇི་སྐད་དུ་ཉིན་མཚན་གྱི་དང་པོ་མ་ཡིན་པ་ལ་ཞེས་པའི་བསླབ་པའི་གཞི་འདི་ལ་མ་ཁྱབ་པར་ལུང་ལས་འབྱུང་བ་བཞིན་འགྲེལ་པར་བཤད་དོ། ། འོ་ན་དེར་ཞུགས་པའི་ཉེ་འཁོར་གྱི་དང་པོའི་ཚད་དེ་གང་ཡིན་ཞེ་ན། བཙུན་མོ་འཁོར་དེའི་སྒོའི་གཏན་པའི་རྩ་བ་གང་དུ་གཏད་པ་དེ་ནས།
རྩེ་མོ་སྒོ་ལོགས་སུ་གཏན་པ་དང༌། ཕུག་ལོགས་སུ་ཉལ་བའི་ཉེ་འཁོར་གྱི་མཐའ་གཉིས་ནི་ཆོས་ཅན། འཁོར་དེའི་དང་པོ་ཡིན་ཏེ། དེའི་ཐོག་མ་ཡིན་པའི་ཕྱིར། དེ་ཡང་བཙུན་མོའི་འཁོར་དེ་ལ་སྒོ་གཙུག་ཤིང་བྱེད་ན་གཏན་པའི་རྩེ་མོ་སྒོ་ལོགས་སུ་སླེབ་པ་དེ་ཉེ་འཁོར་གྱི་དང་པོ་ཡིན། མ་བཅད་ན་རྩེ་མོས་ཕུག་ལོགས་སུ་སླེབ་པ་དེ་དེའི་དང་པོ་ཡིན་ཞེས་པ་ཊཱི་ཀའི་དོན་ནོ། ། སྒོ་མ་གཙུག་ན་ཉེ་འཁོར་གྱི་དང་པོ་འབྲལ་སྤང་གི་སྐབས་ནས་འབྱུང་བ་བཞིན་ནོ། ། དྲུག་པ་ནི་ཁྱད་དུ་གསོད་པའི་ལྟུང་བྱེད་དེ། ལྟུང་བ་རྣམ་གཞག་དང༌། སེལ་བ་དང༌།
བསླབ་བྱ་གསུམ་གྱིས་འཆད་དོ། ། བཞི་པ་འཚོ་བ་རྣམ་པར་དག་པའི་མི་མཐུན་ཕྱོགས་ལ། ཡོ་བྱད་ཀྱི་འཁོར་ལ་བརྟེན་པ་གཉིས། གཙོ་བོ་ལ་བརྟེན་པ་ལྔའོ། ། དང་པོ་ཁབ་རལ་དང༌། ཁྲི་རྐང་ངོ༌། ། གཉིས་པ་ནི། ཤིང་བལ་དང༌། གདིང་བ་དང༌། གཡན་པ་དགབ་པ་དང༌།
དབྱར་གྱི་རས་ཆེན་དང༌། བདེ་བར་གཤེགས་པའི་ཆོས་གོས་ཀྱི་ཚད་ལས་གྱུར་པ་རྣམས་སོ། ། འདི་དག་ནི་དངོས་གཞི་དང༌། སེལ་བ་གཉིས་སམ། ལྟུང་བ་རྣམ་པར་བཞག་པ་དང༌། བསླབ་པར་བྱ་བ་གཉིས་ཀྱི་སྒོ་ནས་འཆད་དོ། ། སྡེ་ཚན་བཞི་པ་སོ་སོར་བཤགས་པ་ལ་གཉིས་ཏེ། རབ་ཏུ་བྱུང་བའི་གཞི་ལས་གྱུར་པ་དང༌། ཁྱིམ་པའི་གཞི་ལས་གྱུར་པ་གཉིས་སོ། ། དང་པོ་ལ།
དགེ་སློང་མ་ལས་ཟས་ལེན་པ་དང༌། དེས་ངོ་འགྲོན་བྱེད་པ་མ་ཟློག་པ་སེལ་བའོ། ། གཉིས་པ་ལ་བསླབ་པ་དྲལ་ཏེ་ཁྱིམ་དུ་འཇུག་པ་དང༌། ནགས་མ་བརྟགས་པ་ལས་གྱུར་པའོ། ། སྡེ་ཚན་ལྔ་པ་བསླབ་པར་བྱ་བ་ལ་དགུ་སྟེ། གོས་བགོ་བའི་སྡེ་ཚན། སྤྱོད་ཡུལ་འགྲོ་བའི་སྡེ་ཚན། སྟན་ལ་འདུག་པའི་སྡེ་ཚན། ཟས་སླངས་བའི་སྡེ་ཚན། ཟས་བཟའ་བའི་དང༌།
ལྷུང་བཟེད་དུ་ལོངས་སྤྱོད་པའི་དང༌། ཆོས་བཤད་པའི་དང༌། བསྒྲུབ་པའི་བསླབ་བྱ་དང༌། དགག་པའི་བསླབ་བྱ་རྣམས་སོ། ། དེ་དག་གི་ནི་ཐུན་མོང་བ་དགེ་སློང་ཕའི་རྣམ་འབྱེད་ཀྱི་དཀའ་བའི་གནས་རྣམས་བཤད་ཟིན་ཏོ།། །། མདོ་ལུང་ཉི་ཟླའི་འོད་རིས་འབུམ་ཕྲག་གིས། ། ཆེར་རློམ་སྐར་མའི་དྲེགས་པ་ཉམས་བྱས་ནས། ། ཐུབ་བསྟན་ཡངས་པའི་མཁའ་ལ་རོལ་རྩེད་མཁན། ། ཐུབ་དབང་རྨོངས་པའི་གཉེན་ཁྱོད་འགྲོ་བའི་མགོན། ། ཞེས་མཆོད་པར་བརྗོད་ནས་གསུམ་པ་སྤྱིའི་མཚན་ཉིད་བསླབ་པ་སྤྱིར་བསྟན་པ་འཆད་པ་ལ།
སྤྱིའི་དོན་དང༌། གཞུང་གི་དོན་ནོ། ། དང་པོ་ལ་གོ་རིམ་ལ་དོགས་པ་སྤངས་ནས་སྤྱིར་བསྟན་ཕྱི་ནས་བཤད་པའི་འཐད་པ་བཀོད། རང་དགའི་སྐྱོན་སྤངས་ནས་ལུང་གང་ནས་འབྱུང་བ་བསྟན། སྤྱིར་བསྟན་གྱི་སྒྲ་བཤད་ནས་དགོས་པ་དང་བསྡུས་པའི་དོན་བརྗོད་པའོ། ། དང་པོ་ནི། ཊཱི་ཀ་ལས་དེ་ནི་རྣམ་པར་འབྱེད་པའི་ཤན་ཡིན་པའི་ཕྱིར་རྣམ་པར་འབྱེད་པ་བཤད་པའི་འོག་ཏུ་སྤྱིར་བསྟན་པ་ཉིད་ཀྱི་རྣམ་པ་བཀོད་དེ། ཞེས་འབྱུང་བ་ལྟར་རོ། ། གཉིས་པ་ནི་ཊཱི་ཀར་ཉེ་བར་འཁོར་གྱིས་ཞུས་པ་ལས། ཕམ་པར་འགྱུར་བ་ལ་སོགས་པ་དག་ལ་སོ་སོར་ངེས་པ་དང༌།
སྤྱིར་བསྟན་པའོ། ། སོ་སོར་ངེས་པ་གང་ཡིན་པ་དེ་ནི་དེ་དག་ཉིད་དང་ཅིག་ཆར་བཤད་ཟིན། སྤྱིར་བསྟན་པ་གང་ཡིན་པ་དེ་ནི་འདིར་དགྲོལ་བར་བྱའོ་ཞེས་གསུངས་པས། མདོ་དྲུག་ཅུ་རེ་བཞི་པོ་འདི་ཕལ་ཆེར་ཞུ་བ་ནས་འབྱུང་ལ། ཇི་སྐད་དུ། རྫས་བཀག་པ་དང་འདྲ་བ་དང༌། ། མི་དང་དུད་འགྲོ་རྣམ་འབྱེད་ལས། ། གཞན་རྣམས་ཞུ་བ་ཁོ་ན་ལས། ། ཞེས་ཁ་ཅིག་ནི་ལུང་རྣམ་པར་འབྱེད་པ་ལ་སོགས་པ་གཞན་ནས་ཀྱང་འབྱུང་བར་བོད་ཀྱི་སློབ་དཔོན་རྣམས་འཆད་དོ། ། གསུམ་པ་ལ་གསུམ་ལས།
དང་པོ་སྒྲ་བཤད་པ་ནི། སྤྱིར་བསྟན་དང་པོའི་མདོ་བཞི་དང༌། བསམ་པའི་མདོ་དང་ཚིགས་ཀྱི་གཉིས། དེ་ཚེ་ལུས་དང་བཏང་བ་དང༌། ། དེ་ཡི་ཆ་དང་གཞི་དུ་མ། ། ཀུན་ལ་བསྟན་པས་སྤྱིར་བསྟན་ཡིན། ། དགེ་སློབ་མ་དང་འགུ་བ་སྤྱད། ། རེག་པ་མ་ཉམས་ག་ག་ཚིལ། ། སེན་མོ་སོ་དང་ཡང་དག་ལེན། ། དེ་ནི་སྣོད་ཡིན་ཞེས་པ་བདུན། །
ཞར་ལ་འོང་པས་སྤྱིར་བསྟན་ཡིན། ། དེ་ལས་གཞན་པའི་མདོ་ཐུང་རྣམས། ། གཉིས་དང་གསུམ་ལ་སོགས་པ་ལ། ། ཅི་རིགས་དག་ལ་ཐུན་མོང་དུ། ། བསྟན་པས་སྤྱིར་བསྟན་ཞེས་བྱའོ། ། ཞེས་འཆད་དོ། ། གཉིས་པ་དགོས་པའི་དོན་ནི། རུང་མཐུན་གོ་བ་དང༌། ཚིག་ཚེགས་ཆུང་བ་དང༌། བསྟན་ལ་དབབ་བྱ་དང༌།
འབེབས་བྱེད་བདེ་བླག་ཏུ་རྟོགས་པའོ། ། གསུམ་པ་བསྡུས་པའི་དོན་ནི། རྟེན་གྱི་ཡན་ལག་དང་ཡུལ་གྱི་དང༌། བསམ་པའི་དང༌། སྦྱོར་བའི་དང༌། མཐར་ཐུག་གི་ཡན་ལག་དང༌། ཡན་ལག་སོ་སོའི་བྱེད་པ་དང༌། ཡན་ལག་ཚང་མ་ཚང་ལས་དངོས་གཞི་དང༌། ན་སྨད་དུ་འགྱུར་ཚུལ་རྣམས་སྟོན་པ་སྟེ། མདོ་འདི་དག་གི་བརྗོད་བྱའི་དོན་བསྡུས་པ་ནི་དེ་ཙམ་མོ། །
གཉིས་པ་གཞུང་གི་དོན་ལ་ལྔ་སྟེ། རྒྱུད་ཀྱི་ཡན་ལག ཡུལ་གྱི་ཡན་ལག ལྟུང་བ་ཐ་དད་པ་སྐྱེད་པའི་ཚུལ་ཞར་བྱུང་དང་བཅས་པ། བསམ་པའི་ཡན་ལག་འཕྲོས་དོན་དང་བཅས་པ། ཡན་ལག་གི་སེལ་བ་སོ་སོའི་དབྱེ་བ་དང་བཅས་པའོ། ། དང་པོ་ལ་བཞི་སྟེ། བསླབ་པའི་ཡན་ལག་དངོས་དང་ཞར་བྱུང༌། བསམ་པའི་ཡན་ལག་དངོས་དང་ཞར་བྱུང༌། ཚིགས་ཀྱི་ཡན་ལག་དངོས་དང་ཞར་བྱུང༌།
མཚན་གྱི་ཡན་ལག་དངོས་དང་ཞར་བྱུང་ངོ༌། ། དང་པོ་ལ། ལྟུང་བ་སྡེ་ལྔ་བསྐྱེད་པའི་རྟེན་དུ་དགེ་སློང་གི་སྡོམ་པ་ཐོབ་ལ་མ་ཉམས་པ་དགོས་པར་བསྟན། དམིགས་བསལ་ལ་དགེ་སློང་བསླབ་བྱིན་དགེ་སློང་རྣམ་དག་དང་འདྲ་བར་བསྟན་པའོ། ། དང་པོ་ལ། ཉམས་མ་ཆགས་གཉིས་སྡེ་ལྔའི་རྟེན་དུ་མི་འབྱུང་བར་བསྟན། མ་རྫོགས་པ་གསུམ་དེར་མི་རུང་བར་བསྟན་པའོ། ། དང་པོ་ནི། ཕམ་པ་འཆབ་པ་དང་བཅས་པས་རྒྱུད་གསོར་མི་རུང་དུ་བྱས་པའི་དགེ་སློང་ཆོས་ཅན། ཁྱོད་ཀྱིས་ལྟུང་བ་སྡེ་ལྔ་གང་རུང་ལ་སྦྱར་ན་དེའི་དངོས་གཞི་ཇི་ལྟ་བ་བཞིན་དུ་བསྐྱེད་པ་མིན་ཏེ།
དེ་ལ་སྦྱར་ན་ཉེས་བྱས་ལས་ལྷག་པ་མི་བསྐྱེད་པའི་ཕྱིར། བྱེ་བྲག་ཏུ་སྨྲ་བའི་ལུགས་སོ། ། མདོ་སྡེ་པ་དང་སྔ་རབས་པ་ལྟར་ན། དེས་དེར་བྱས་པའི་རབ་ཏུ་བྱུང་བ་དེ་ཆོས་ཅན། ཁྱོད་ཀྱིས་དེ་ལ་སྦྱར་ན་ལྟུང་བ་གཏན་མེད་མ་ཡིན་ཏེ། དེ་ལ་སྦྱར་ན་ལྟུང་བ་ཉེས་བྱས་སུ་འགྱུར་བའི་ཕྱིར། དེའི་རྒྱུ་མཚན་ཡང་བར་མ་རབ་ཏུ་བྱུང་བ་ཡོད་ཅིང༌། རང་དགེ་སྦྱོང་དུ་སྟོན་པས་སོ། ། ཡང་དགེ་སློང་གི་སྡོམ་པ་མ་ཆགས་ཤིང་རང་ཉིད་དགེ་སློང་དུ་རློམ་པའི་རྟགས་ཅན་དེས་མི་བསད་པ་ལ་སྦྱོར་བའི་ལྟུང་བ་ཆོས་ཅན། ཕམ་པ་མ་ཡིན་ཏེ།
ཉེས་བྱས་ཡིན་པའི་ཕྱིར། ཁྱིམ་པ་ལ་ནི་མི་མཚུངས་ཏེ། རབ་ཏུ་བྱུང་བ་མེད་ཅིང་རང་ཉིད་དགེ་སློང་དུ་རློམ་པ་མ་ཡིན་པའི་ཕྱིར། གཉིས་པ་ནི། བསྙེན་པར་མ་རྫོགས་ཤིང་རབ་ཏུ་བྱུང་བ་རྣམ་པ་གསུམ་གྱིས་རང་རང་གི་བླངས་པ་དངོས་ལས་འདས་པའི་ལྟུང་བ་ཡང་ཆོས་ཅན། ཁྱོད་ལ་ལྟུང་བ་སྡེ་ལྔའི་དབྱེ་བ་ཡོད་པ་མ་ཡིན་ཏེ། ཉེས་བྱས་ཁོ་ནར་ངེས་པའི་ཕྱིར། འོ་ན་བླངས་པ་དངོས་དེ་ལ་དུ་ཞེ་ན། དགེ་ཚུལ་ཕ་མ་གཉིས་ལ་དགེ་ཚུལ་གྱི་དུས་སུ་བླངས་པ་བཅུ་དང༌། རབ་བྱུང་གི་དུས་སུ་བླངས་པ་གསུམ་སྟེ་བཅུ་གསུམ་དང༌།
དགེ་སློབ་མ་ལ་དེའི་སྟེང་དུ་རྩ་བའི་ཆོས་དྲུག་དང༌། རྗེས་མཐུན་གྱི་ཆོས་དྲུག་དེ་བཅུ་གཉིས་བསྣན་པས་ཉི་ཤུ་རྩ་ལྔའོ། ། བླངས་པ་བཅུ་ནི། ཇི་སྐད་དུ། གང་ཞིག་སྲོག་གཅོད་གཞན་གྱི་ནོར་འཕྲོག་དང༌། ། མི་ཚངས་སྤྱོད་བརྫུན་བཅོས་པའི་ཆང་ལ་སོགས། ། གར་སོགས་ཕྲེང་སོགས་མལ་ཆེན་མཐོ་བ་དང༌། ཕྱི་དྲོའི་ཁ་ཟས་གསེར་དངུལ་ལེན་པ་སྤོང༌། ། ཞེས་པའོ། ། བར་མ་ཡང་དག་པར་བླངས་པ་གསུམ་ནི།
མཁན་པོར་གསོལ་བ་ཁས་བླངས་པ་ལས་ཐོབ་པ་དང༌། སྐྱབས་སུ་འགྲོ་བར་ཁས་བླངས་པས་ཐོབ་པ་དང༌། རབ་ཏུ་འབྱུང་བར་ཁས་བླངས་པས་ཐོབ་པའོ། ། བོད་སྔ་མ་རྣམས་རབ་བྱུང་རྣམ་གསུམ་གྱི་བླངས་པ་དངོས་སུམ་ཅུ་རྩ་གསུམ་དུ་བཞེད། དེ་ཡང༌། རྩ་བཞི་གསོད་གསུམ་གཞི་མེད་ནས། ། སུན་འབྱིན་པར་ལྔ་ཤེས་བཞིན་བཤེས། ། འཕྱ་དང་ཟས་ཅུང་ལྷག་མས་བཀུར། ། ཉེར་འཇོག་འབྲས་ཆན་འགེབས་དང་འཆང༌། ། གར་གསུམ་ཕྲེང་སོགས་མལ་ཆེན་མཐོ། །
དུས་མིན་རིན་ཆེན་བར་མ་གསུམ། ། དེ་ལྟར་སུམ་ཅུ་རྩ་གསུམ་མོ། ། ཞེས་འཆད་དོ། ། འོ་ན་བླངས་པ་དངོས་དེ་ལས་མ་གཏོགས་དགེ་སློང་ཕ་མའི་བསླབ་པའི་གཞི་ལྷག་མ་རྣམས་ལས་རབ་བྱུང་རྣམ་གསུམ་གྱིས་འདས་ན་ཉེས་པ་མེད་དམ་སྙམ་ན་དེ་རབ་བྱུང་རྣམ་གསུམ་གྱི་བླངས་པ་དངོས་རྣམས་ཀྱང་མ་ཡིན། དེ་གསུམ་ལ་གནང་བ་ཉེས་མེད་རྣམས་ཀྱང་མ་ཡིན། བླངས་པ་དངོས་དེའི་ཕྱོགས་དང་མཐུན་པའི་བསྲུང་བྱ་ལྷག་མ་རྣམས་ལས་འདས་པ་ལ་ནི་ཆོས་ཅན། ཉེས་མེད་མ་ཡིན་ཏེ། ཡིད་ཀྱི་བསྡམ་བྱའི་ཉེས་བྱས་སུ་འགྱུར་བའི་ཕྱིར། འོ་ན་ཉེས་མེད་དུ། ཕྱོགས་མཐུན་ནི་གང་ཞེ་ན།
དང་པོ་ནི། བསྟན་བཅོས་བྱེ་བྲག་ཏུ་བཤད་པ་ལས། འཆང་བ་དང་ནི་འབྲལ་བ་དང༌། ། དེ་བཞིན་ས་ནི་བརྐོ་བ་དང༌། ། རིན་ཆེན་རེག་དང་མེ་ལ་རེག ། བཏང་ནས་ཟ་བར་བྱེད་པ་དང༌། ། ལྗོན་ཤིང་འཛེག་དང་ཤིང་གཅོད་དང༌། ། རྩྭ་སྔོན་མི་གཙང་འདོར་བ་དང༌། ། དེ་བཞིན་གསོག་འཇོག་ཟ་བ་དང༌། ། བྱིན་ལེན་མ་བྱས་ཟ་བ་དང༌། །
ས་བོན་འཇོམས་དང་བསླབ་པའི་གཞི། ། བཅུ་པོ་རྣམས་ནི་མ་གཏོགས་པ། ། སོ་སོ་ཐར་པར་བསྟན་པ་དག ། བླངས་པའི་ཕྱོགས་མཐུན་ཤེས་པར་བྱ། ། ཞེས་འཆང་བ་ལ་གཉིས་སུ་ཕྱེ་བས་བཅུ་གསུམ་གསུངས་སོ། ། བོད་ཀྱི་འདུལ་བ་འཛིན་པ་རྣམས་ཀྱིས་རུང་མཐུན་དུ་སྦྱར་བ་ལ། ཟླ་འཇོག་གསོག་འཇོག་དགོན་པ་འབྲལ། ། མ་སྨྲས་མདུན་སྒྱུར་མ་རྫོགས་ཉལ། ། ཞེས་པ་དྲུག་བསྣན་ནས་བཅུ་དགུར་འདོད་ལ། བུ་སྟོན་རིན་པོ་ཆེ་ནི།
ཟླ་འཇོག་དང༌། དགོན་པའི་འབྲལ་སྤང་དང༌། གསོག་འཇོག་གི་སྤང་བ་རྣམས་ཉེས་མེད་ཡིན་པར་ཞུ་བ་ཁ་ཆེ་བ་ལ་དངོས་སུ་གསུངས་ལ། ལས་གྲལ་ནས་མ་སྨྲས་པར་འགྲོ་བའི་ལྟུང་བྱེད་ཉེས་མེད་ཅེས་ཟེར་བ་མི་འཐད་དེ། དེ་ལྟ་ན་འདུན་པ་ཕྱིར་བསྒྱུར་དང༌། ཉི་ཤུ་མ་ལོན་པར་བསྙེན་རྫོགས་བྱེད་པ་དང༌། བསླབ་པ་ལ་མ་གུས་པ་དང༌། བསླབ་པ་ལ་ཁྱད་དུ་བསོད་པ་དང༌། དགེ་འདུན་གྱི་དབྱེན་རྣམས་ཀྱང་རབ་བྱུང་རྣམ་གསུམ་ལ་གནང་བར་ཐལ། དེ་གསུམ་གྱིས་ལས་ལ་འདུན་པ་འབུལ་བ་དང༌།
སོ་སོར་ཐར་པའི་མདོ་འདོན་པ་དང༌། གསོ་སྦྱོང་ཉམས་སུ་མྱོང་བ་མི་རུང་ཞིང༌། དགེ་འདུན་གྱི་དབྱེན་མི་ཆགས་པའི་ཕྱིར། དེས་ན་ཞུ་བ་མང་ཤོས་སུ་ཉི་ཤུ་མ་ལོན་པར་བསྙེན་རྫོགས་བྱེད་པ་ལ་ལྟུང་མེད་དུ་བཤད་པ་ནི། དེས་དེ་མི་བྱེད་པའི་དབང་དུ་བྱས་ཀྱི་བྱས་ན་ཉེས་བྱས་ཡིན་ཏེ། རྐུ་ཐབས་སུ་གནས་པས་མཁན་པོ་བྱས་ན་ཉེས་བྱས་ལས་མ་འདས་པའི་ཕྱིར། འདུན་པ་འབུལ་བ་དང༌། མ་སྨྲས་པར་འགྲོ་བ་དང༌། མ་རྫོགས་པ་དང་ལྷན་ཅིག་ཉལ་བ་ལ་ཡང་དེ་བཞིན་ནོ། ། དེ་ལྟར་གནང་བ་ཉེས་མེད་བཅུ་དྲུག་གོ་ཞེས་གསུང༌།
དེ་ལྟར་ལུགས་གཉིས་ལས་ཕྱི་མ་འཐད་པར་གོ་ཞིང༌། དགེ་སློབ་མ་ལ་ནི་སྔར་བཤད་པའི་བཅུ་གསུམ་པོ་དེའི་སྟེང་ནས་གནང་བ་ཉེས་མེད་བདུན་ཡོད་པར་བཤད་དེ། ཇི་སྐད་དུ། དགེ་སློབ་མ་ཡིན་འཆང་བ་དང༌། ། འབྲལ་དང་མེ་ལ་རེག་པ་དང༌། ། སྤངས་པ་ཟ་དང་ས་བོན་འཇིག ། རྩྭ་སྔོན་ཡོད་པས་ས་ཕྱོགས་སུ། ། མི་གཙང་འདོར་དང་ཤིང་ལ་འཛེག ། ཅེས་པའོ། ། གཉིས་པ་ནི།
ཕྱོགས་མཐུན་ཇི་སྙེད་པ་བཞི་བཅུས་བསྡུས་པར་འཆད་པ་ཡིན་ཏེ། ཊཱི་ཀ་ལས། དབྱར་གནས་གཅིག་ཏུ་གནས་པ་དང༌། ། གསོ་སྦྱོང་དགག་དབྱེར་བཅས་པ་དང༌། ། དེ་ལས་སོགས་པ་དེ་ཡི་ནི། ། བླང་བའི་ཕྱོགས་དང་མཐུན་པ་ཡིན། །

ཞེས་མདོར་བསྟན་ནས། རྟགས་དང་སློང་དང་སྣོད་དང་ནི། ། ལོངས་སྤྱོད་ཕྱར་གཡེངས་འདོད་པ་དང༌། ། གནོད་པ་དང་ནི་གནས་པ་དང༌། ། མ་གུས་མི་སྦྱོང་གཞི་ལས་བྱུང༌། ། ཞེས་གསུངས་པའོ། ། དེ་ལས་གནས་པ་ཞེས་པ་ནི་གྲོགས་ཡིན་ལ། མི་སྦྱོང་བ་ནི་གསོ་སྦྱོང་བ་དང༌། དགག་དབྱེ་མི་བྱེད་པའོ། ། དགེ་ཚུལ་ལ་གསོ་སྦྱོང་མདོ་དང་ལུང་ལས་མ་གསུངས་ཀྱང༌། དེའི་དགག་དབྱེས་དེའི་གསོ་སྦྱོང་གི་གོ་ཆོད་པར་འདོད་པ་སློབ་དཔོན་ཤཱཀྱ་འོད་ཀྱི་ལུགས་ཡིན་ལ།
ཊཱི་ཀ་ལས། དེའི་གསོ་སྦྱོང་གི་སྔགས་ཆོག་གི་ལུང་དྲངས་པ་ནི་བསྟན་བཅོས་བྱེ་བྲག་ཏུ་བཤད་པའི་ལུང་དྲངས་པ་ཡིན་གྱི། སོ་སོར་ཐར་པའི་མདོ་དང༌། འདུལ་བའི་ལུང་གི་ལུང་དྲངས་པ་ནི་མ་ཡིན་ནོ། ། གཉིས་པ་ནི། མདོ་གོང་མ་གསུམ་གྱི་ཤུགས་བསྟན་ལ། ལྟུང་བ་སྡེ་ལྔའི་བསྐྱེད་པའི་རྟེན་དུ་རུང་བ་ལ་བསྙེན་པར་རྫོགས་པའི་སྡོམ་པ་ཐོབ་ལ་མ་ཉམས་པ་ཅིག་དགོས་པར་བསྟན་པ་ལ། འོ་ན་ཕམ་པ་འཆབ་མེད་ཅན་གྱི་དགེ་སློང་བསླབ་བྱིན་དེ་ཡང་དེའི་རྟེན་དུ་མི་རུང་བར་འགྱུར་རོ་སྙམ་ན། ཕམ་པ་འཆབ་མེད་དག་བྱེད་དུ་ཆད་པའི་ལས་ཀྱི་བསླབ་པ་བྱིན་ཆགས་སྤྱོད་བཞིན་པའི་དགེ་སློང་བསམ་གཏན་པ་དགའ་བྱེད་ཆོས་ཅན། ཁྱོད་ལྟུང་བ་སྡེ་ལྔ་བསྐྱེད་པའི་རྟེན་ལ་དགེ་སློང་རྣམ་དག་དང་འདྲ་བ་ཡིན་ཏེ།
རྫོགས་པའི་སྡོམ་པ་དགོས་པ་བསྒྲུབ་ནུས་སུ་ཡོད་པའི་བཅས་ལྡན་དགེ་སློང་ཤེས་པ་རང་བཞིན་དུ་གནས་པ་དེ་ཡིན་པའི་ཕྱིར། ནི་ཞེས་པ་ནི་ཕམ་པ་འཆབ་བཅས་ཅན་ལས་ལོགས་སུ་བཀར་བའོ། ། དེ་ལྟར་བཤད་པ་དེ་ནི་བྱེ་མདོ་གཉིས་ཀའི་ཐུན་མོང་གི་ལུགས་ཡིན་ལ། ཁྱད་པར་ཅུང་ཟད་ནི་མདོ་སྡེ་པས་འཆབ་མེད་ལ་ཕམ་པའི་མིང་མི་འདོགས་སོ། ། རྒྱ་གར་སྔ་རབས་པ་ལྟར་ན་ཕམ་པ་འཆབ་མེད་ཅན་གྱི་སྡོམ་པ་སླར་ཡང་ལེན་དགོས་ལ། དེ་ལྟར་བླངས་ཟིན་པ་དེས་ཆད་པའི་ལས་ཀྱིས་བསླབ་པ་སྤྱོད་པ་ཡིན་ཞེས་གསུངས་མོད། སློབ་དཔོན་ཡོན་ཤཱཀ་གཉིས་ཀྱི་འདོད་པ་དང་མི་མཐུན་ནོ། ། འོ་ན་དེ་རྣམ་པ་ཐམས་ཅད་དུ་དེ་དང་འདྲའམ་ཞེ་ན། དགེ་སློང་བསླབ་བྱིན་ཆོས་ཅན། དགེ་སློང་རྣམ་དག་ལ་ལྟོས་ཏེ་བསྙེན་པར་མ་རྫོགས་པ་དང་ལྡན་པ་ཉིད་ཀྱང་ཡིན་ཏེ།
ཁྱོད་ཀྱིས་དེ་ལ་བྱིན་ལེན་སྟབས་ན་ཐོབ། རེག་ན་འཇིག ཁྱོད་ལ་གསོག་འཇོག་ཏུ་གྱུར་པས་དེ་ལ་གསོག་འཇོག་ཏུ་མི་འགྱུར་བའི་ཕྱིར། འོ་ན་བསླབ་བྱིན་གྲོགས་ཟླའོ་ལ་ལྟོས་ནས་ཀྱང་དེ་དང་ལྡན་སྙམ་ན། དེ་ཆོས་ཅན། དེ་ལ་ནི་དེ་དང་ལྡན་པ་མ་ཡིན་ཏེ། ཁྱོད་ཀྱིས་དེ་ལ་སྦྱིན་ལེན་སྟབས་པ་མི་ཐོབ། རེག་ན་མི་འཇིག ཁྱོད་ལ་གསོག་འཇོག་ཏུ་འགྱུར་བས་དེ་ལ་དེར་འགྱུར་བའི་ཕྱིར། དེ་བཞིན་དུ་དེ་ཆོས་ཅན།
དགེ་སློབ་མའི་ཡུལ་ལ་ཡང་དེ་དང་ལྡན་པ་མ་ཡིན་ཏེ། དེས་ཁྱོད་ལ་བྱིན་ལེན་སྟབས་ན་ཐོབ་པ་ལ་སོགས་པའི་ཕྱིར། འདི་དག་གི་ཤེས་བྱེད་དུ་ལུང་ལས། དགེ་སློང་རྣམ་དག་ལ་རྒྱུ་གསུམ་དང༌། བསླབ་བྱིན་ལ་རྒྱུ་བཞི་དང༌། དགེ་སློབ་མ་ལ་རྒྱུ་ལྔས་གསོག་འཇོག་ཏུ་འགྱུར་བར་བཤད་དོ། ། གཉིས་པ་བསམ་པའི་ཡན་ལག་ལ། དངོས་དང༌། ཞར་བྱུང་ན་སྨད་དོ། ། དང་པོ་ནི།
མདོ་གོང་མ་གསུམ་གྱི་ཤུགས་བསྟན་ལ་འཕྲོས་ནས། འོ་ན་དེའི་རྟེན་དུ་རུང་བ་ལ་དགེ་སློང་གཟུགས་གཞན་དུ་མ་བསྒྱུར་བ་ཞིག་ཀྱང་དགོས་སམ་སྙམ་ན། བཅས་ལྡན་དགེ་སློང་གི་སྔགས་དང་སྨན་གྱི་ནུས་པས་འགྲོ་བ་གཞན་སྟག་ལྟ་བུའི་རྣམ་པ་བསྟེན་པ་ན་དགེ་སློང་གི་འདུ་ཤེས་མ་འཁྲུལ་བར་ཡོད་པ་ཆོས་ཅན། དེ་བསྐྱེད་པའི་རྟེན་ལ་དགེ་སློང་རྣམ་དག་དང་འདྲ་བ་ཡིན་ཏེ། གཏན་ཚིགས་གོང་མ་དེའི་ཕྱིར་རོ། ། འོ་ན་འདིས་ཆོས་ཅན་གྱི་དབྱེ་བ་དུ་ཞིག་ལ་ཁྱབ་པ་ཡིན་ཞེ་ན། ཞུ་བ་ལས། མི་ཚངས་སྤྱོད་དང༌། སྲོག་གཅོད་གཉིས་ལ་དངོས་སུ་སྦྱར། དྲི་མེད་བཤེས་གཉེན་གྱིས་ཕམ་པ་བཞི་དང༌།
ལྷག་མ་བཅུ་གསུམ་ལ་དངོས་སུ་སྦྱར། བྱ་འདུལ་བ་འཛིན་པ་ནི་ཕམ་པ་དང་པོ་གསུམ། ལྷག་མ་དང་པོ་དུད་འགྲོ་གསོད་པ་འདེབས་སྤྱོད་གཉིས་ཏེ་བདུན་ལ་ལྟུང་བ་རྫོགས་པར་སྐྱེད་པ་ཡིན་ཏེ། དགག་བྱ་ཁྱད་པར་མེད་པའི་ཕྱིར་དང༌། སྦྱོར་བ་དང་འབྲས་བུ་ཡོངས་སུ་རྫོགས་པའི་ཕྱིར། གཞན་རྣམ་ལ་ན་སྨད་དུ་རིགས་ཏེ། ལུང་ཞུ་བ་ལས་དགེ་སློང་གིས་རང་ཉིད་མི་གནང་བར་བྱས་ནས། མི་ཆོས་བླ་མ་སྨྲས་པ་ལ་ཉེས་པ་སྦོམ་པོར་གསུངས་པའི་ཕྱིར། ཞེས་གསུང་ངོ༌། ། གཉིས་པ་ནི།
དེས་དེ་བརྟེན་པ་ན་དགེ་སློང་གི་འདུ་ཤེས་མེད་པ་ན་མི་བསད་པ་ལྟ་བུ་བྱས་པ་ནི་ཆོས་ཅན། ལྟུང་བ་དངོས་གཞི་རྫོགས་པར་མི་འགྱུར་ཏེ། བསམ་པའི་ཡན་ལག་མ་ཚང་བས་ལྟུང་བ་ན་སྨད་པ་ཉིད་ལས་ལྷག་པ་མི་སྐྱེད་པའི་ཕྱིར། མདོ་འདིས་ལྟུང་བ་སྡེ་ལྔ་བསྐྱེད་པ་ལ་སྦྱོར་བ་ནས་མཐར་ཐུག་གི་བར། བསམ་པ་རང་བཞིན་དུ་གནས་པར་དགོས་པ་བསྟན་ནོ། ། གང་ཡང་དངོས་གཞི་ལ་དོན་ཁོ་ན་ཡན་ལག་ཡིན་ཞེས་ཟེར་བ་དེ་དག་ནི་གཞུང་འདི་དང་འགལ་ཞིང༌། མེད་ན་ནི་ན་སྨད་ཅེས་པ་ཡང་སྦྱོར་བའི་དུས་སུ་དགེ་སློང་གི་འདུ་ཤེས་ཡོད། དངོས་གཞིའི་དུས་སུ་མེད་པ་ལ་འཆད་དགོས་ཀྱི། སྦྱོར་བའི་དུས་སུའང་དེ་མེད་ན་ནི་ལྟུང་མེད་དོ། ། གཉིས་པ་ཚིགས་ཀྱི་ཡན་ལག་ལ་དངོས་དང་ཞར་བྱུང་ངོ༌། །
དང་པོ་ནི། ཡོང་ཞེས་པ་ནི་ན་སྨད་པ་ཡིན་ཞེས་པའི་དོན་ཡིན་པས། ཚིགས་སྔ་མ་ཁྱིམ་པ་དང་དགེ་ཚུལ་གང་རུང་གི་རྟེན་ལ་སྦྱོར་བ་བྱས། ཚིགས་ཕྱི་མ་དགེ་ཚུལ་དང༌། དགེ་སློང་གང་རུང་གི་རྟེན་ལ་མཐར་ཐུག་གྲུབ་ན། དེ་དུས་ཀྱི་ལྟུང་བ་ཆོས་ཅན། དངོས་གཞི་མ་ཡིན་ཏེ། ན་སྨད་པ་ཉིད་ཡིན་པའི་ཕྱིར། འདི་ཡང་ཊཱི་ཀའི་དགོངས་པ་ལ་དངོས་གཞི་ལ་ལྟུང་མེད་ཡིན་ཞིང༌། སྦྱོར་བའི་ཉེས་པ་གང་ཡོད་པ་དེ་ཉིད།
ཚིགས་ཕྱི་མ་ལན་སྨད་དུ་འཇོག་ཅིང༌། དེ་ཡང་སྦོམ་པོ་ཡིན་ཏེ། ཕམ་པའི་སྦྱོར་བ་གང་ཞིག དགེ་སློང་གི་རྟེན་གྱི་ཉེས་པ་ཡིན་པའི་ཕྱིར། དེ་དག་གི་རྒྱུ་མཚན་ཡང་དགེ་ཚུལ་གྱིས་མི་བསད་པའི་སྦྱོར་བ་བྱས་ནས་མཐར་ཐུག་མ་གྲུབ་པའི་གོང་དེར། བསྙེན་པར་རྫོགས་པར་བྱེད་པ་ན་མི་གསོད་པའི་འདུན་པ་མ་ལོག་ན་ནི་རྫོགས་པའི་སྡོམ་པ་མི་སྐྱེ་ལ། ལོག་ན་ནི་ཚིགས་ཕྱི་མའི་རྟེན་ལ་ཕམ་པ་དངོས་གཞི་མི་འབྱུང་སྟེ། ཇི་སྐད་དུ། འདུན་པ་ལོག་པའི་འོག་ཏུ་ནི་རྒྱུ་ཉིད་མ་ཡིན་ནོ་ཞེས་གསུངས་པས་སོ། ། འོ་ན་ཚིགས་ཕྱི་མའི་རྟེན་ལ་སྦྱོར་བ་བྱས།
ཚིགས་སྔ་མ་ལ་མཐར་ཐུག་གྲུབ་ན་ཡང་དེར་ངེས་སམ་ཞེ་ན། ཚིགས་ཕྱི་མ་དགེ་སློང་གི་རྟེན་ལ་མི་གསོད་པའི་སྦྱོར་བ་བྱས། བསླབ་པ་ཕུལ་ནས་དགེ་ཚུལ་དུ་བབས་པའི་རྟེན་ལ་མཐར་ཐུག་གྲུབ་པའི་ལྟུང་བ་དེ་ཆོས་ཅན། དངོས་གཞིའི་ལྟུང་བ་ཡིན་ཏེ། དགེ་ཚུལ་གྱི་སྡོམ་པ་དེ་དང་ལྡན་པའི་རྟེན་ལ་སྦྱོར་བ་བྱས་ནས། དེ་དང་ལྡན་པའི་རྟེན་ལ་མཐར་ཐུག་གྲུབ་པའི་ལྟུང་བ་ཉིད་ཡིན་པའི་ཕྱིར། གཉིས་པ་ཞར་བྱུང་ནི། སྟན་གྱི་རྒྱུར་བཀག་པའི་རྫས་ལུག་བལ་ནག་པོ་འབའ་ཞིག་ལས་བཟང་བ། སྲིན་བལ་རིན་ཆེ་བ་དང༌། མོན་དར་རིན་ཆེ་བ་ལྟ་བུ་ལ་སྟན་བྱེད་པའི་ལྟུང་བ་ཆོས་ཅན།
འབའ་ཞིག་དང་ཞེས་པའི་སྡོམ་གྱིས་བསྡུས་པའི་སྤང་ལྟུང་ཡིན་ཏེ། ལུག་བལ་ནག་པོ་འབའ་ཞིག་པ་བཀག་པའི་ཁ་ན་མ་ཐོ་བ་དེའི་དགག་བྱ་དང་ལྡན་པའི་ལྟུང་བ་ཡིན་པའི་ཕྱིར། ཡང་རྫས་བཀག་པ་དང་འདྲ་བ་དཀོན་མོད་དང་རིན་ཐང་མཉམ་པ་འབའ་ཞིག་གམ། ཕྱེད་པས་ལྷག་པ་ལ་སྟན་བྱེད་པ་ལ་ཡང་ཆོས་ཅན། ཉེས་མེད་མ་ཡིན་ཏེ། སྟན་བྱེད་སྤང་བའི་སྐབས་སུ་བཀག་པའི་དགག་བྱ་དེ་དང་ལྡན་པའི་ལྟུང་བ་ཡིན། བམ་པོ་ལྔ་བཅུ་པ་ལྟར་ན་འདི་ལྟུང་བ་ཐམས་ཅད་ལ་སྦྱོར་ཏེ། དཔེར་ན་མིའི་བུད་མེད་ལ་བཀག་པ། ལྷ་མོ་ལ་ཡང་བཀག་པ་བཞིན་ནོ། ། ཞེས་འཆད་ལ།
བྱ་འདུལ་བ་འཛིན་པ་ནི། རྫས་ཁྱད་པར་ཅན་གྱིས་བསྐྱེད་པ་བརྒྱད་ལ་སྦྱོར་ཏེ། འདི་ལྟར། སྲིན་བལ་འབའ་ཞིག་ཆ་གཉིས་དང༌། ། གསེར་དངུལ་མངོན་མཚན་ལོང་པ་དང༌། ། གསོད་པ་སློང་དང་ཁབ་རལ་ཆོས། ། ཞེས་པ་རྣམས་སོ། ། བཞི་པ་མཚན་གྱི་ཡན་ལག་ལ། དངོས་དང༌། ཞར་བྱུང་ངོ༌། །
དང་པོ་ནི། སྤྱིར་བཏང་བ་དང༌། དམིགས་ཀྱི་བསལ་བའོ། ། དང་པོ་ལ་གཞུང་གི་དོན་དང༌། སྤྱིའི་དོན་ཏོ། ། དང་པོ་ནི། བཅས་ལྡན་དགེ་སློང་གིས་ཕམ་པ་ཐུན་མོང་བ་བཞི་པོ་གང་རུང་གི་སྦྱོར་བ་བྱས་ནས་མཐར་ཐུག་གྲུབ་པ་དང་དུས་མཉམ་དུའམ། སྦྱོར་བ་བྱེད་བཞིན་པ་ན་མཚན་གྱུར་པའི་མཚན་རྟིང་མ་དེ་ཆོས་ཅན། སྦྱོར་དངོས་ཀྱི་ལྟུང་བ་དེའི་རྟེན་དུ་རུང་བ་ཡིན་ཏེ། དེའི་ཞིང་ཉིད་ཡིན་པའི་ཕྱིར།
རྟགས་གྲུབ་སྟེ། མཚན་སྔ་ཕྱི་གཉིས་ཀྱི་མཚན་ཉིད་སྤྱི་འདྲའི་ལྟུང་བ་རྣམས་ཀྱི་བཅས་པ་རྣམས་འཇོག་གི་རྒྱུ་ལ་ཁྱད་པར་མེད་པའི་ཕྱིར། གཉིས་པ་ལ། དགེ་སློང་ཕ་མ་གཉིས་ཀྱི་ལྟུང་བ་ཐམས་ཅད་བསྡུ་ན་གཉིས་ཏེ། ཐུན་མོང་དང༌། ཐུན་མོང་མ་ཡིན་པའོ། ། དང་པོ་ལ་གཉིས་ཏེ། མཚན་ཉིད་ཅི་འདྲའི་ལྟུང་བ་ཐུན་མོང་བ་དང༌། རྗེས་སུ་མཐུན་པ་མིང་ཙམ་གྱི་ཐུན་མོང་བའོ། ། དང་པོ་ནི།
ལྔ་བཅུ་རྩ་ལྔ་པོ་དག་གོ ། དེ་ཡང་འདི་ལྟར། ཕམ་པ་བཞི་དང་སྨྱན་བྱེད་གཞི་མེད་དང༌། ། བག་ཙམ་འཆང་བ་དང་ནི་འཇོག་པ་དང༌། ། སློང་ལ་སོགས་པ་ལྔ་དང་གསེར་དངུལ་དང༌། ། མངོན་མཚོན་ཉོ་ཚོང་ལྷུང་བཟེད་ལ་སོགས་གསུམ། ། ཤེས་བཞིན་དང་ནི་འདོན་དང་ཆོས་སྨྲ་དང༌། ། ས་བོན་འདེབས་དང་རིམ་གཉིས་ཕྱོགས་གཅིག་དང༌། ། འདུག་གནས་ཕྱེ་དང་བཅའ་དང་དུས་མིན་དང༌། ། སྲོག་ཆགས་བཅས་དང་གཅེར་བུ་དམག་ལས་གྱུར། །
གསུམ་དང་མེ་རེག་བསྙེན་པར་མ་རྫོགས་དང༌། ། ཁ་མ་བསྒྱུར་དང་ལོངས་པ་ཚ་བའི་དུས། ། དུད་འགྲོ་རྩེ་དང་སྦེད་དང་གཞི་མེད་དང༌། ། རྐུ་དང་བརྐོ་དང་འགྲོན་དང་མི་གུས་དང༌། ། ཆང་འཐུང་དུས་མིན་སྐྱ་རེངས་ཁབ་རལ་དང༌། ། གདིང་བ་གཡན་དགབ་བདེ་གཤེགས་ཆོས་གོས་སོ། ། འདི་རྣམས་ནི་དགེ་སློང་ལ་ལྟུང་བ་གང་དུ་འགྱུར་བ་དེ་ཉིད་དགེ་སློང་མ་ལ་ཡང་འགྱུར། མ་ལ་གང་དུ་འགྱུར་བ་དེ་ཉིད་ཕ་ལ་ཡང་འགྱུར་བས། ལྔ་བཅུ་རྩ་ལྔ་པོ་དེ་དག་གི་སྦྱོར་བ་བྱེད་བཞིན་པ་མཚན་གྱུར་ན། སྦྱོར་བའི་ཞིང་དང༌།
མཐར་ཐུག་གྲུབ་པ་དང་དུས་མཉམ་དུ་མཚན་གྱུར་ན་མཐར་ཐུག་གི་ཞིང་ཡིན་ནོ། ། གཉིས་པ་རྗེས་སུ་མཐུན་པ་མིང་ཙམ་གྱི་ཐུན་མོང་བ་ནི། བསྒོ་བ་ལས་གྱུར་བཞི་དང་འབྲལ་བ་དང༌། ། འཁྲུར་འཇུག་པ་དང་ལེན་དང་བྱིན་འཕྲོག་དང༌། ། བསྔོས་པ་བསྒྱུར་བ་དང་ནི་གསོག་འཇོག་དང༌། ། རྫུན་སྨྲ་འདོན་དང་མི་ཆོས་བླ་མ་སྟེ། ། འདི་གསུམ་མ་གཏོགས་བཅུ་པ་དང་པོ་དང༌། ། འཕྱ་པ་བསྒོ་དང་ཁྲི་དང་གདིང་བ་དང༌། ། ཕྱིས་གནོན་འབྱུང་བ་རིམ་གཉིས་རྩིག་པ་དང༌། ། སྤངས་པ་ལ་སྟོབས་འདུས་ཤིང་ཟ་བ་དང༌། །
གསོག་འཇོག་དང་ནི་རྡེག་དང་གཟས་པ་དང༌། ། གནས་ངན་ལེན་དང་བདེ་དང་འདུན་པ་དང༌། ། སྡིག་ལྟ་འཛིན་དང་སྤངས་པའི་རྗེས་ཕྱོགས་དང༌། ། དགེ་ཚུལ་བསྙིལ་བ་བསྡུད་དང་འགྱེད་པ་དང༌། ། སོར་མོ་དང་ནི་ལྷན་ཅིག་སྡངས་བྱེད་དང༌། ། སྦེད་དང་སྐྱེས་པ་མེད་དང་ལམ་འགྲོ་དང༌། ། བསླབ་པ་ཉེར་འཇོག་སྤོང་དང་འཐབ་པ་དང༌། ། མི་སྨྲ་འགྲོ་དང་མི་གུས་ཟས་བཅས་དང༌། ། ད་སྡོད་ཁྲི་རྐང་བརྡལ་དང་སེང་གེ་ལས། ། གྱུར་པ་དང་ནི་ལྔ་བཅུ་ཐམ་པའོ། །
དེ་དག་ལ་ནི་མིང་ཙམ་གྱི་ཐུན་མོང་བ་ཞེས་བྱ་སྟེ། མིང་མཐུན་ཀྱང་ཡན་ལག་གི་རྩི་བ་རྣམ་པར་བཞག་པ་མི་མཐུན་པའི་ཕྱིར། དཔེར་ན་དགེ་སློང་གིས་དགེ་སློང་གི་དགེ་འདུན་ཕྱེ་ན་ལྷག་མར་འགྱུར་གྱི། དགེ་སློང་མའི་དེ་ཕྱེ་ན་དེར་མི་འགྱུར། དགེ་སློང་མས་དགེ་སློང་མའི་དེ་ཕྱེ་ན་དེར་འགྱུར་ལ། དགེ་སློང་གི་དེ་ཕྱེ་ན་དེར་མི་འགྱུར་བ་སོགས་པ་བཞིན་ནོ། ། གཉིས་པ་ཐུན་མོང་མ་ཡིན་པ་ལ་གཉིས་ཏེ། དགེ་སློང་གི་དང་དགེ་སློང་མའི་འོ། ། དང་པོ་ནི། བཞི་བཅུ་ཐམ་པ་ཡིན་ཏེ།
དེ་ཡང་འདི་ལྟར། འབྱིན་པ་ནས་ནི་བསྙེན་བསྐུར་བསྔགས་པའི་བར། ། ཁང་པ་ཁང་ཆེན་དང་ནི་སྲིན་བལ་ནས། ། ཁུར་བའི་བར་དང་ལྷུང་བཟེད་འཆང་བ་དང༌། ། བརྟད་པ་ལས་བྱུང་དགོན་པའི་འབྲལ་བ་དང༌། ། རས་ཆེན་སྤྲོད་དང་མ་བསྐོས་ལ་སོགས་བཅུ། ། ཡང་ཡང་ཟ་དང་གསོད་པ་སློང་བ་དང༌། ། ཉལ་བཤོམ་ཁྱིམ་ན་འདུག་དང་འགྲེང་བ་དང༌། ། རྡེང་མེད་སྤྱོད་དང་མ་ལོན་བསྙེན་པར་རྫོགས། ། རས་ཆེན་སོ་སོར་བཤགས་པ་རྣམ་གསུམ་དང༌། །
མ་སྒོ་སྟན་འདུག་རྩྭ་སྔོན་མི་གཙང་འདོར། ། ཞེས་པའོ། ། གཉིས་པ་དགེ་སློང་མའི་ཐུན་མོང་མ་ཡིན་པ་ནི། ཕམ་པ་བཞི་དང་ལྷག་མ་བཅུ་གསུམ་དང༌། ། སྤང་ལྟུང་བཅུ་བཞི་ལྟུང་བྱེད་བརྒྱ་རྩ་བརྒྱད། ། སོར་བཤགས་བཅུ་དང་བསླབ་བྱ་གཉིས་དག་སྟེ། ། བརྒྱ་དང་ལྔ་བཅུ་རྩ་གཅིག་པོ་དག་གོ ། གཉིས་པ་དམིགས་བསལ་ནི། འོ་ན་མཚན་གྱུར་པ་ནི་དེའི་ཞིང་ཡིན་པས་ཁྱབ་པ་ཡོད་དམ་ཞེ་ན། རྗེས་སུ་མཐུན་པ་མིང་ཙམ་གྱི་ཐུན་མོང་བ་དང༌།
ཐུན་མོང་མ་ཡིན་པའི་ལྟུང་བ་རྣམས་ལ་ནི་སྦྱོར་བ་བྱེད་བཞིན་པ་དང༌། དངོས་གཞི་རྒྱུད་ལ་ལྡན་བཞིན་པ་མཚན་གྱུར་ན། མཚན་རྟིང་མའི་རྟེན་ལ་གང་དུ་འགྱུར་བའི་ཚུལ་ནི་བཞི་སྟེ། ཆུང་བ་ཆེ་བར་མི་འགྱུར་བ་དང༌། ཆེ་བ་ཆུང་བར་འགྱུར་བ་དང༌། མེད་པ་ལས་ཡོད་པར་མི་འགྱུར་བ་དང༌། ཡོད་པ་ལས་མེད་པར་འགྱུར་བ་རྣམས་སོ། ། དང་པོ་ནི། འདི་ལྟར། སྔ་མ་ལ་ཁྱབ་པ་ཡོད་པ་མ་ཡིན་ཏེ།
རེག་པའི་ཕམ་པ་ལ་ལྟོས་ཏེ་ན་སྨད་པ། རེག་པའི་སྦོམ་པོའི་དོན་གྱི་སྦྱོར་བ་གང་ཡིན་པ་ཉིད་བྱེད་བཞིན་པའི་དགེ་སློང་ཕ་ལས། མར་མཚན་གྱུར་ན་མཚན་ཕྱི་མ་དེ་རེག་ཕམ་གྱི་ཞིང་མ་ཡིན་པའི་ཕྱིར། དེ་ནི་གཅིག་མཚན་གྱུར་པའི་དཔེའོ། ། གཉིས་ཀ་མཚན་གྱུར་པའི་དཔེ་ནི། དགེ་སློང་གཉིས་སྐྱ་རེངས་མ་ཤར་བའི་མདུན་རོལ་དུ་ཁྲི་གཅིག་ལ་རེག་པ་དང་བཅས་ཏེ་ཉལ་བ་ལས། སྐྱ་རེངས་ཤར་བ་དང་མཉམ་དུ་དགེ་སློང་མར་མཚན་གྱུར་ན། དགེ་སློང་མ་དེ་གཉིས་ཆོས་ཅན། ཁྲི་གཅིག་ལ་མཚན་མོ་ཉལ་བའི་ལྟུང་བྱེད་ཀྱི་ཞིང་མ་ཡིན་ཏེ། ལྟུང་བྱེད་ལས་ན་སྨད་པའི་དོན་གྱི་སྦྱོར་བ་བྱས་པ་ལས་མཚན་གྱུར་པའི་ཕྱིར།
མདོར་ན་མཚན་སྔ་མ་དེ་ཉིད་ལ་ལྟོས་པའི་ལྟུང་བ་ན་སྨད་ཀྱི་སྦྱོར་བ་བྱེད་བཞིན་པ་མཚན་གྱུར་ན། སྦྱོར་བ་གང་བྱས་ཀྱི་དངོས་གཞི་དེ་ཉིད་འབྱུང་གི་གཞན་མི་འབྱུང་ཞེས་པའི་དོན་ཏོ། ། བཤད་མ་ཐག་པ་དེས་ནི་སྦྱོར་བ་བྱེད་བཞིན་པ་ལ་དོགས་པ་བཅད་པ་ཡིན་ལ། དེ་ནས་དངོས་གཞི་བྱས་ཟིན་པ་ལ་དོགས་པ་བཅད་པར་བྱ་སྟེ། དེར་ཡང་ངེས་པ་མ་ཡིན་ཏེ། ཆེ་བ་ཆུང་བར་འགྱུར་བའི་ཚུལ་ནི་འདི་ལྟར། ཡང་ཤེས་བྱ་ཆོས་ཅན། མཚན་གྱུར་པ་ནི་དེའི་ཞིང་ཉིད་ཡིན་པའི་ཁྱབ་པ་ཡོད་པ་མ་ཡིན་ཏེ། ལྟུང་བ་བྱས་ཟིན་པ་མཚན་གྱུར་པ་ནི། མཚན་ཕྱི་མ་ལ་བཅས་པ་གང་ཡོད་ཀྱི་ལྟུང་བ་དེ་ཉིད་ཡིན་པའི་ཕྱིར།
དཔེར་ན་དགེ་སློང་མ་རེག་ཕམ་ཅན་མཚན་གྱུར་ན། རེག་པའི་སྦོམ་པོ་ཅན་དུ་འགྱུར་བ་དང༌། དགེ་སློང་མ་ལུས་བཀན་ཅན་མཚན་གྱུར་ན་མི་ཚངས་སྤྱོད་ཀྱི་སྦོམ་པོ་ཅན་དུ་འགྱུར་བ་དང༌། འཆབ་ཕམ་ཅན་གྱུར་ན་ཉེས་བྱས་དང༌། ཟློག་ཕམ་ཅན་མཚན་གྱུར་ན་སྤངས་པའི་རྗེས་ཕྱོགས་ཀྱི་ལྟུང་བྱེད་ཅན་དུ་འགྱུར་བ་བཞིན་ནོ། ། ནི་ཞེས་པ་བཀར་བ་སྟེ། གང་ལས་ཚུལ་ཇི་ལྟར་དུ་བཀར་ན། སྦྱོར་བ་བྱེད་བཞིན་པ་མཚན་གྱུར་ན་སྦྱོར་བ་དེ་ཉིད་ཀྱི་དངོས་གཞི་སྐྱེད་ཅེས་པ་དེ་ལས་བཀར། ཚུལ་ནི་དངོས་གཞི་བྱས་ཟིན་པ་ལ་ནི་དངོས་གཞི་དེ་ཉིད་ལྡན་པའི་ཁྱབ་པ་མེད་ཅེས་པའི་ཚུལ་གྱིས་སོ། ། ད་ནི་དེའི་ཡང་དམིགས་བསལ་འཆད་པ་ནི།
འོ་ན་བྱས་པ་ནི་དེ་ཉིད་ཡིན་པའི་ཁྱབ་པ་ཡོད་དམ། གལ་ཏེ་ཡོད་ན་དགེ་སློང་རེག་པའི་སྦོམ་པོ་ཅན་མཚན་གྱུར་པ་ན། རེག་ཕམ་ཅན་དུ་ཧ་ཅང་ཐལ་ལོ་ཞེ་ན། བཅས་ལྡན་དགེ་སློང་ཆོས་ཅན། མཚན་སྔ་མ་ལ་ལྟུང་བ་བྱས་པ་ནི་མཚན་གྱུར་པ་ན། མཚན་ཕྱི་མ་ལ་བཅས་པ་གང་ཡོད་ཀྱི་ལྟུང་བ་དེ་ཉིད་ཡིན་པའི་ཁྱབ་པ་ཡང་ཡོད་པ་མ་ཡིན་ཏེ། མཚན་ཕྱི་མ་ལ་ལྟོས་པའི་ན་སྨད་པའི་ལྟུང་བ་བྱས་ཟིན་པ་ནི། མཚན་གྱུར་པ་ན་ཡང་ན་སྨད་པ་རང་གི་ངོ་བོ་ཉིད་དུ་གནས་པའི་ཕྱིར། དཔེར་ན་དགེ་སློང་མ་ཁུ་བ་འབྱིན་པའི་ལྟུང་བྱེད་ཅན་མཚན་གྱུར་པ་ན། དགེ་སློང་ཡང་འབྱིན་པའི་ལྟུང་བྱེད་ཅན་ཁོ་ན་ཡིན་གྱི།
ལྷག་མ་ཅན་དུ་མི་འགྱུར་བ་བཞིན་ནོ། ། གསུམ་པ་ལྟུང་བ་མེད་པ་ཡོད་པར་མི་འགྱུར་བའི་ཚུལ་ནི། དགེ་སློང་ལ་ལྷུང་བཟེད་ཞག་བཅུ་འཆང་བའི་སྤང་བ་དང༌། དགེ་སློང་མ་ལ་ཞག་གཅིག་འཆང་བའི་སྤང་བ་རྣམ་པར་བཞག་པ་ལས། དགེ་སློང་གི་ལྷུང་བཟེད་ལྷག་པོ་བཅང་ནས་ཞག་བཅུར་མ་ལོན་པ་ཞག་གཉིས་ལ་སོགས་པ་ལོན་ནས་མཚན་གྱུར་མ་ཐག་པ་དེ་ཆོས་ཅན། ལྷུང་བཟེད་ཞག་གཅིག་འཆང་བའི་སྤང་བ་རྒྱུད་ལ་ལྡན་པ་མིན་ཏེ། ལྷུང་བཟེད་རྙེད་མ་ཐག་པའི་ཞག་གི་ཆ་ཉིད་ལ་བརྟེན་པ་ཡིན་གྱི། དགེ་སློང་མའི་རྟེན་ལ་ལྷུང་བཟེད་ལྷག་པོ་རྙེད་ནས་ཞག་མ་ལོན་པའི་ཕྱིར། བཞི་པ་ཡོད་པ་མེད་པར་འགྱུར་བ་ནི། དགེ་སློང་ཕ་མ་གཉིས་ཀྱི་ཕན་ཚུན་དུ་ཐུན་མོང་མ་ཡིན་པའི་ལྟུང་བ་རྒྱུད་ལ་ལྡན་བཞིན་པ་དང་བྱེད་བཞིན་པའི་མཚན་གྱུར་པ་ཉིད་ལ་ནི་ཆོས་ཅན།
མཚན་སྔ་མའི་ལྟུང་བ་དེ་ཉམས་པ་ཡིན་ཏེ། དེའི་ཞིང་མ་ཡིན་པའི་ཕྱིར། དཔེར་ན་དགེ་སློང་མ་འཁོར་མང་པོ་འཇོག་པའི་ལྟུང་བྱེད་ཅན་མཚན་གྱུར་ན་ལྟུང་མེད་ཡིན་པ་བཞིན་ནོ། ། ལྟུང་བ་ཐུན་མོང་མ་ཡིན་པ་མཚན་གྱུར་པས་ཉམས་པའི་ཚུལ་ལ། རིལ་གྱིས་ཉམས་པ་དང༌། ཆ་ཤས་ནས་ཉམས་པ་གཉིས་ལས་འདིར་དང་པོའི་དབང་དུ་བྱས་པ་ཡིན་ཏེ། ཆ་ཤས་ཀྱི་ཉམས་ཚུལ་ནི་མདོ་གོང་མ་གསུམ་གྱིས་བཤད་ཟིན་པའི་ཕྱིར། གཉིས་པ་ཞར་བྱུང་ནི། དགེ་འདུན་ལྷག་མའི་ལྟུང་བ་ཐུན་མོང་བ་འཆབ་ཉེས་ཅན་རྒྱུད་ལ་ལྡན་པའི་དགེ་སློང་ཕ་མ་མཚན་གྱུར་པ་དེ་ལ་ཆོས་ཅན། མཚན་རྟིང་མ་ལ་སྤོ་བ་སྤྱད་དགོས་པ་མིན་ཏེ།
བཅབས་པའི་ཉེས་པ་ཉམས་པ་མ་ཡིན་པ་མིན་པའི་ཕྱིར། འདིས་ཕམ་པའི་འཆབ་ཉེས་ཀྱང་མཚོན་ནོ། ། ཞེས་བུ་སྟོན་རིན་པོ་ཆེ་གསུང་ཞིང༌། ཕམ་པའི་འཆབ་ཉེས་ཡུལ་དུས་ལ་མི་ལྟོས་པའི་ཕྱིར་མཚོན་པར་མི་ནུས་སོ་ཞེས་བོད་སྔ་མ་རྣམས་གསུང་ལ། འདི་ཉིད་ལེགས་པ་ཡིན་ཏེ། གཞན་དུ་ན་ཕམ་པ་འཆབ་བཅས་ཅན་གྱི་དགེ་སློང་ཕ་མཚན་གྱུར་པ་དེ་ལྟུང་བ་སྡེ་ལྔ་བསྐྱེད་པའི་རྟེན་དུ་རུང་བར་ཐལ་བ་དང༌། དེས་སྡོམ་པ་ཕུལ་ནས་སླར་ཡང་ལེན་ན་སྐྱེ་བར་ཐལ་བའི་ཕྱིར་རོ། ། ཡང་མཚན་སྔ་མ་ལ་འགུ་བ་སྤྱད་པ་ན་ཆོས་ཅན། དོན་མེད་པ་ཉིད་ཡིན་ཏེ། མཚན་ཕྱི་མའི་རྟེན་ལ་སླར་ཡང་ནོད་ནས་སྤྱད་དགོས་པའི་ཕྱིར།
ནི་ཞེས་པ་ནི་སྤོ་བ་སླར་སྤྱད་མི་དགོས་པས་དེ་ལས་བཀར་བའོ། ། གཉིས་པ་མཚན་གྱུར་གྱི་མདོ་རྣམས་ཀྱིས་བསྟན་པའི་དོན་རྣམས་ཀྱི་རྒྱུ་མཚན་བཤད་པ་ནི། མཚན་གྱུར་པ་ན་ལྟུང་བ་མཉམ་པ་རང་ས་འཛིན་པ་དང༌། ཡོད་པ་རྣམས་མེད་པར་འགྱུར་བ་དང༌། ཆེ་བ་ཆུང་བར་འགྱུར་བ་དང༌། གཉིས་པ་ལོག་ཕྱོགས་སུ་མི་འགྱུར་བ་འདི་ལ་ཆོས་ཅན། རྒྱུ་མཚན་ཡང་དག་ཡོད་དེ། ལུས་གྱུར་པའི་སྟོབས་ཀྱིས་བསམ་པ་དང་ཉོན་མོངས་པ་གཞན་དུ་གྱུར། དེའི་སྟོབས་ཀྱིས་གཉེན་པོ་ཆོ་ག་རྣམས་གཞན་དང་གཞན་དུ་གྱུར་ཏོ། ། ཞེས་བྱ་བའི་སྒྲུབ་བྱེད་ལས་སོ། །
དོན་འདི་དག་ཞུ་འགྲེལ་མཁན་པོ་ན་རེ། འོ་ན་ལུང་ཞུ་བ་ལས། བཙུན་པ་རེ་ཤིག་དགེ་སློང་སྐྱེས་པ་དང་ལྷན་ཅིག་ལུས་ཀྱི་རེག་པ་བགྱིད་པ་ལས། དེ་ཡང་མཚན་གྱུར་ནས་དགེ་སློང་མར་རེག་ན་ཅིར་འགྱུར། མཐར་འགྱུར་རོ་ཞེས་བཤད་པ་དང༌། དགེ་སློང་མ་ཁུ་བ་འབྱིན་པ་ལས་མཚན་གྱུར་ཏེ། དགེ་སློང་དུ་རེག་ན་ཅིར་འགྱུར། དགེ་འདུན་ལྷག་མར་འགྱུར་རོ་ཞེས་བཤད་པས། ལུང་དང་འགལ་བ་དང༌། དགེ་སློང་མ་འབྱིན་ལྷག་ཅན་མཚན་གྱུར་པའི་སྟོབས་ཀྱིས་ལྟུང་བྱེད་ཅན་ཡིན་ན།
ལྟུང་བྱེད་དགུ་བཅུ་རྩ་གཅིག་ཏུ་ཐལ་བར་འགྱུར་རོ། ། ཞེས་ཟེར་མོད་ཀྱང་དེའི་ལན་འདོན་པ་ནི་སླ་ཞིང༌། སློབ་དཔོན་ཡོན་ཏན་འོད་ཀྱི་ལུགས་ལས་ཉམས་པས། ཡིད་གཏད་པར་མི་བྱའོ། ། འགྲེལ་ཆུང་མཁན་པོ་ནི། ཕམ་པ་བྱུང་ན་མཚན་གྱུར་པ་བས་ལྷར་གྱུར་ཀྱང་མི་ཕན་ཏེ། ཕམ་པ་ཉིད་ཡིན་ནོ་ཞེས་ཟེར་ལ། དེ་སྐད་ཟེར་བ་ཉིད་ཀྱིས་འགྲེལ་པ་མཁན་པོ་དེ་རང་གི་མཚན་ཉིད་གསལ་བར་བསྟན་ནོ། ། གཉིས་པ་ཡུལ་གྱི་ཡན་ལག་ལ། དུས་འདས་པ་དང་མ་འོངས་པ་ལ་བརྟེན་པའི་དོགས་པ་རྣམ་པར་བཅད་ནས།
ད་ལྟར་གྱི་ལུས་ལྟུང་བའི་བྱེད་པ་པོར་བསྟན་པ་དང༌། སྐྱེ་གནས་གཞན་ལ་བརྟེན་པའི་དོགས་པ་རྣམ་པར་བཅད་ནས། རང་འགྲོ་བ་གར་གཏོགས་ལྟུང་བ་བསྐྱེད་པའི་གཞིར་བཞག་པ་དང༌། དབྱིབས་དང་ཁ་དོག་གཞན་ལ་བརྟེན་པའི་དོགས་པ་རྣམ་པར་བཅད་ནས། རང་ཤེས་རྒྱུད་གར་གཏོགས་ལྟུང་བ་བསྐྱེད་པའི་གཞིར་བཞག་པ་དང༌། ཡོན་ཏན་དང་ཆོས་ཀྱི་ཆ་ལ་བརྟེན་པའི་དོགས་པ་རྣམ་པར་བཅད་ནས། འཕེན་པ་གཅིག་གིས་འཕངས་པའི་ལུས་ལྟུང་བ་བསྐྱེད་པའི་གཞིར་བཞག་པའོ། ། དང་པོ་ནི། ལྟུང་བ་སྡེ་ལྔ་ལས་ཡུལ་གྱི་ཡན་ལག་ཏུ་སེམས་ཅན་གྱི་ལུས་དགོས་པ་ཕལ་ཆེ་བའི་སྐབས་སུ། ཡུལ་གང་ལ་སྦྱོར་བ་བྱེད་བཞིན་པ་དང༌།
མཐར་ཐུག་གྲུབ་པ་དེའི་ཚེ་ཡུལ་གྱི་ལུས་ཆོས་ཅན། ལྟུང་བ་དེ་དང་དེའི་ཡུལ་གྱི་བྱེད་པ་པོ་ཉིད་ཡིན་ཏེ། ལྟུང་བ་དེ་དང་དེ་འབྱུང་བའི་ཡུལ་གྱི་ཡན་ལག་དངོས་ཡིན་པའི་ཕྱིར། དཔེར་ན་དགེ་སློང་གིས་སྐྱེས་པའི་ལུས་ལ་རེག་པའི་སྦྱོར་བ་བྱས་ནས། ཡུལ་དེ་བུད་མེད་དུ་མཚན་གྱུར་ན། སྐྱེས་པའི་ལུས་དེ་སྦྱོར་བའི་བྱེད་པ་པོ་དང༌། བུད་མེད་ཀྱི་ལུས་དེ་དངོས་གཞིའི་བྱེད་པ་པོ་ལྟ་བུའོ། ། དེའི་ཚེ་སྦྱོར་བ་ལ་སྦོམ་པོ་དང༌། དངོས་གཞི་ལ་ལྷག་མ་བྱུང་བ་ཡིན་ནོ། ། ཞེས་དམར་སྟོན་པ་གསུང་མོད།
ཞིབ་ཏུ་བྱེད་ན་དེ་འདྲ་དེ་མཐར་ཐུག་གྲུབ་པ་དང་དུས་མཉམ་དུ་མཚན་གྱུར་པ་ཡིན་ན་ནི། མཚན་ཕྱི་མ་ལ་བརྟེན་པའི་དངོས་གཞི་འོང་དོན་མེད་ལ། སྦྱོར་བ་བྱེད་བཞིན་པ་མཚན་གྱུར་ན་ནི། མཚན་ཕྱི་མ་ལ་གང་ཡོད་ཀྱི་སྦྱོར་དངོས་གཉིས་ཀ་འབྱུང་ངོ༌། ། ཡང་འགྲེལ་པ་ལས་དཔེར་བརྗོད་གཉིས་པ་གསུངས་པ་ནི། བསད་བྱ་དེས་དགྲ་བཅོམ་པ་མ་ཐོབ་པའི་གནས་སྐབས་སུ་སྦྱོར་བ་བྱས་ནས། དེས་དགྲ་བཅོམ་ཐོབ་པའི་ཚེ་གསོད་པར་བྱེད་ན་དགྲ་བཅོམ་པའི་ལུས་དེ་སྲོག་གཅོད་ཕམ་པ་དང༌། མཚམས་མེད་གཉིས་ཀའི་བྱེད་པ་པོ་ཡིན་པ་ལྟ་བུའོ། ། ཞེས་གསུང་ལ། དེ་ལ་བོད་གཞན་དག་གིས་དགག་པ་མཛད་པ་ན།
དེ་མི་འཐད་དེ། བསྣུན་འོག་དགྲ་བཅོམ་པ་ལ་མིན། ། ཞེས་བཤད་པ་དང་འགལ་བས་སོ། ། ཞེས་ཟེར་བ་ནི་འགྲེལ་ཚིག་ལ་ཞིབ་ཏུ་མ་བརྟགས་པས་ཕྱོགས་སྔའི་ནམ་མ་ལངས་པའོ། ། འོ་ན་ཅི་ཞེ་ན། སྔར་སོ་སོ་སྐྱེ་བོའི་ཡུལ་ལ་སྦྱོར་བའི་སྦྱོར་བ་བྱས་ནས། དགྲ་བཅོམ་པའི་ལུས་ལ་དངོས་གཞིའི་སྦྱོར་བ་བྱས་ནས་མཐར་ཐུག་གྲུབ་པ་ལ་འཆད་དགོས་པ་ཡིན་ཏེ། ཊཱི་ཀ་ཉིད་ལས། དགྲ་བཅོམ་པ་དེ་གསོད་པར་བྱེད་ན། ཞེས་བཤད་པའི་ཕྱིར་རོ། །
ཡང་འགྲེལ་བར་བསད་བྱ་དགྲ་བཅོམ་པ་ཉིད་མ་ཡིན་པའི་ཚེ། སྦྱོར་བ་བྱས་འགྱོད་པ་དྲག་པོ་ལྟ་བུས་སྦྱོར་བ་དེ་ལས་ཕྱིར་ལོག དེའི་འོག་ཏུ་ཡུལ་དེས་དགྲ་བཅོམ་པ་ཐོབ། སྦྱོར་བ་སྔ་མ་དེ་ཉིད་ཀྱིས་ཤི་བར་གྱུར་ན་དགྲ་བཅོམ་པའི་ལུས་དེ་སྲོག་གཅོད་པ་འབའ་ཞིག་གི་བྱེད་པ་པོ་ཡིན་གྱི། མཚམས་མེད་པའི་ལས་ཀྱི་བྱེད་པ་པོ་མ་ཡིན་ནོ། ། ཞེས་གསུངས་པ་དེའི་སྒྲ་ཇི་བཞིན་པ་དེ་ཅུང་ཟད་དཀའ་བར་སྣང་ཡང་དོན་ནི། དགྲ་བཅོམ་པའི་ཆ་ལ་འདུན་པ་ལོག་ཅིང༌། གསོད་པའི་ཆ་ལ་མ་ལོག་པ་ལ་འཆད་དགོས་ཏེ། གཞན་དུ་ན་སྲོག་གཅོད་ཀྱི་ལས་ལམ་དངོས་གཞི་ཡང་འབྱུང་བའི་དོན་མེད་པའི་ཕྱིར། རྟེན་གཅིག་ལ་འདུན་པ་ཕྱེད་ལོག་དེ་འདྲ་མི་སྲིད་དོ་སྙམ་ན་མ་ཡིན་ཏེ།
དཔེར་ན་དགྲ་བཅོམ་པ་མི་གསོད་པའི་ཡིད་དམ་ཅན་འགའ་ཞིག་གིས། ཡུལ་དེ་དོན་ལ་དགྲ་བཅོམ་པ་ཡིན་ཀྱང༌། དེ་མིན་པར་འདུ་ཤེས་ནས་བསད་པ་ལྟ་བུའོ། ། འོ་ན་འགྲེལ་པ་མཁན་པོ་དངོས་གཞི་ལ་དོན་ཡན་ལག་ཡིན་པར་འདོད་པ་ཡིན་ནམ་ཞེ་ན། སྔར་སྲོག་གཅོད་ཕམ་པའི་སྐབས་སུ་བཤད་ཟིན་པ་ལྟར་འདུ་ཤེས་གཙོ་ཆེ་བའི་ལྟུང་བ་རྣམས་ལ་དོན་ཤེས་མཐུན་པའི་སྒོ་ནས་དོན་གཙོ་བོ་ཡིན་གྱི། དོན་དེར་འདུ་ཤེས་པ་མེད་ན་དངོས་པོ་ལ་དོན་དེ་ཡིན་པ་ཙམ་གྱིས། དངོས་གཞི་ལ་དོན་གཙོ་ཆེ་བའི་གོ་དོན་དུ་བཞེད་པ་མ་ཡིན་ཏེ། ཤིང་སྐམ་པོ་བཅད་པར་བྱའོ་སྙམ་དུ་འདུ་ཤེས་ཏེ། མཚོན་བསྣུན་པ་ལས་མི་ཤི་བར་གྱུར་ཀྱང་སྦྱོར་དངོས་གཉིས་ཀ་ལ་ཉེས་མེད་དུ་འགྲེལ་པ་མཁན་པོ་བཞེད་པའི་ཕྱིར། འོ་ན་དངོས་གཞི་ལ་དོན་ཤེས་མཐུན་པའི་དོན་མི་ལ་མིར་ཤེས་པ་དང༌།
དགྲ་བཅོམ་ལ་དགྲ་བཅོམ་དུ་ཤེས་པ་སྲོག་གཅོད་ཕམ་པ་དང༌། དགྲ་བཅོམ་བསད་པའི་མཚམས་མེད་ཀྱི་ཡན་ལག་ཏུ་དགོས་པར་བཞེད་པ་ཡིན་ནམ་སྙམ་ན། དེ་ཡང་མ་ཡིན་ཏེ་ཡུལ་འདི་ནི་མིའམ་དུད་འགྲོའམ་དགྲ་བཅོམ་པའམ་སོ་སོ་སྐྱེ་བོ་གང་ཡིན་ཀྱང་རུང༌། བསད་པར་བྱའོ་སྙམ་དུ་རྟེན་ངེས་པར་བཟུང་སྟེ་བསད་པ་ལས་མཐར་ཐུག་སུ་ཤི་ཡང༌། དོན་ཤེས་མཐུན་པར་འབྱུང་བར་བཞེད་པའི་ཕྱིར། ཡང་བུ་སྟོན་རིན་པོ་ཆེ་དེའི་ཚེ་ཞེས་སོགས་ཀྱི་མདོ་འདི། ལྟུང་བ་འབྱིན་པ་པོའི་ལུས་བྱེད་པ་པོ་ཡིན་པ་ལ་སྦྱར་ནས་འཆད་པ་ནི་ལེགས་པ་མ་ཡིན་ཏེ། དེ་འདྲ་དེ་གོང་དུ་མཚན་གྱི་སྐབས་དེར་བཤད་མ་ཐག་པ་དེ་ཉིད་ཡིན་པའི་ཕྱིར་དང༌། མདོ་བཞི་པོ་འདི་ཡུལ་ལ་དོགས་པ་གཅོད་པ་ཡིན་པར་འགྲེལ་པ་མཁན་པོ་མཐའ་དག་གིས་ལུང་གི་ལུང་དྲངས་ནས་གསལ་བར་བཤད་པའི་ཕྱིར་རོ། ། ཡང་བུ་སྟོན་རིན་པོ་ཆེས།
རྒྱ་ཆེར་འགྲེལ་པ་མཁན་པོའི་འདོད་པ་འགོག་པ་ན་གཙུག་ཕུད་ཅན་གྱིས་ཕ་དགྲ་བཅོམ་དུ་མ་ཤེས་ཀྱང༌། བསད་ན་མཚམས་མེད་གཉིས་སྐྱེ་བར་བཤད་པ་དེ་ནི་འགྱོད་པ་བསྐྱེད་པའི་ཕྱིར་ཡིན་ནོ་ཞེས་གསུང་བ་དང༌། ཡང་རྟེན་ངེས་པར་བཟུང་བ་ཙམ་གྱིས་ཆོག་པ་ལུང་ཞུ་བ་ལས། མི་ལ་མི་མ་ལགས་པའི་འདུ་ཤེས་བཀུམ་ན་ཅིར་འགྱུར། ཉེས་པ་སྦོམ་པོའོ་ཞེས་གསུངས་པ་དང༌། མདོ་ལུང་གཉིས་ཀ་ལས་དེར་འདུ་ཤེས་པས་སོ། ། ཞེས་མི་ལ་མིར་ཤེས་པ་ཡན་ལག་ཏུ་དགོས་པར་བཤད་པའི་ཕྱིར། ཞེས་གསུང་པ་དེ་དག་ཀྱང་ལེགས་པ་མ་ཡིན་ཏེ། བཅས་ལྡན་དགེ་སློང་གིས་ཕ་དང་དགྲ་བཅོམ་པའི་གཞི་མཐུན་བསད་ན་མཚམས་མེད་གཉིས་དང༌། སྲོག་གཅོད་ཕམ་པ་སྟེ་གསུམ་ལས་གང་མི་བསྐྱེད་པ་ཡིན་ཞེས་བརྟགས་ན་འཇིག་པའི་ཕྱིར་དང༌།
གསུམ་ཀ་བསྐྱེད་པའི་ཡན་ལག་གི་རྩི་བ་རྣམ་པར་བཞག་པའི་ཕྱིར་དང༌། དེ་གསུམ་བསྐྱེད་པ་ལ་ཡུལ་རྒྱང་ཐ་དད་པ་དགོས་ན། ཇི་སྐད་དུ། གཞི་གཅིག་ལ་དུ་མ་ཉིད་བཅས་པ་ལ་ནི། ཇི་སྙེད་པ་དེ་སྙེད་ཀྱི་ཉེས་པར་འགྱུར་རོ། ། ཞེས་བྱ་བའི་མདོ་དང་འགལ་བའི་ཕྱིར་དང༌། སྲོག་གཅོད་ཕམ་པ་བསྐྱེད་པ་ལ་མི་ལ་མིར་ཤེས་པ་ཡན་ལག་ཏུ་དགོས་ན། ཇི་སྐད་དུ། འགྲོ་བ་གཞན་གྱི་རྣམ་པ་བརྟེན་པ་བསད་པ་ལ་ཡང༌། ཞེས་པའི་མདོ་དང་འགལ་བའི་ཕྱིར་དང༌།
ལུང་ལས་མིའི་མངལ་དུ་དུད་འགྲོ་བསད་པ་ལས་ལྟུང་བྱེད་དུ་གསུང་པ་དང་འགལ་བའི་ཕྱིར་རོ། ། གཉིས་པ་ནི། འགྲོ་བ་གཞན་དུད་འགྲོ་སོགས་ལ་སྐྱེས་པའི་མི་ནི་ཆོས་ཅན། རང་མིའི་འགྲོ་བ་པ་ཉིད་མ་ཡིན་པ་ཉིད་མ་ཡིན་ཏེ། མིར་འཕེན་བྱེད་ཀྱི་ལས་ཀྱིས་འཕངས་ཤིང༌། མིའི་སྐྱེ་མཆེད་དང་ལྡན་པའི་ཕྱིར། དེ་ཡང་འདི་ལྟར། དེ་ལྟ་བུའི་འགྲོ་བ་དེ་མི་ཡིན་ན་མི་གསོད་ཅིང༌། མི་མ་ཡིན་ན་གསོད་པར་དམ་བཅས་པ་ལས་སྐབས་གཞན་དུ་རྒྱུ་མཚན་ལྟར་སྣང་ལ་བརྟེན་ནས། མི་མ་ཡིན་པར་འདུ་ཤེས་ཏེ་བསད་པ་ལས།
ཤི་བ་དེའི་ཚེ་དངོས་གཞི་ལ་ཕམ་པ་མི་འབྱུང་སྟེ། དོན་ཤེས་མཐུན་པ་མེད་པའི་ཕྱིར། ཡང་དེ་འདྲའི་འགྲོ་བ་པ་དེ་ལ་བཅས་ལྡན་དགེ་སློང་གིས་མིའམ་དུད་འགྲོའམ་གང་ཡིན་ཀྱང་རུང་བསད་པར་བྱའོ། ། སྙམ་དུ་ངེས་པར་བཟུང་བའི་སྒོ་ནས་བསད་པ་ལས། ཤི་བ་དེའི་ཚེ་སྲོག་གཅོད་ཀྱི་ཕམ་པར་འགྱུར་བ་ཡིན་ཏེ། དེའི་ཚེ་དངོས་གཞི་ལ་མི་ཤི་བ་གང་ཞིག ཡིད་གཉིས་ནི་འདུ་ཤེས་དང་འདྲ་བ་ཡིན་པས་དོན་ཤེས་མཐུན་པ་ཡང་ཡོད་པའི་ཕྱིར། མདོ་འདི་ནི་ཡུལ་མི་ཡིན་པ་ཡན་ལག་ཏུ་དགོས་པའི་བསླབ་པའི་གཞི་ཐམས་ཅད་ལ་སྦྱར་རོ། ། གསུམ་པ་ནི། མིའི་འགྲོ་བ་པ་གང་ཞིག
སྔགས་དང་སྨན་ལ་སོགས་པའི་མཐུ་ལས་འགྲོ་བ་གཞན་ལྷའམ་དུད་འགྲོ་ལ་སོགས་པའི་རྣམ་པ་རྟེན་པ་དེ་ཆོས་ཅན། རྟེན་ངེས་པར་བཟུང་བའི་སྒོ་ནས་བཅས་ལྡན་དགེ་སློང་གིས་ཁྱོད་བསད་པ་ལ་ཡང་ཕམ་པར་འགྱུར་བ་ཡིན་ཏེ། མིའི་འགྲོ་བ་པ་ཉིད་མ་ཡིན་པ་མིན་པའི་ཕྱིར། མདོ་འདིའི་མཐའ་བཅད་པ་ནི་སྲོག་གཅོད་ཕམ་པའི་སྤྱི་དོན་དུ་བཤད་ཟིན་པ་ལས་ཤེས་སོ། ། མདོ་འདི་ནི་སྲོག་གཅོད་ཀྱི་སྐབས་ཀྱི་ལྟུང་བ་རྣམས་དང་སྦྱོར་བ་ཡིན་གྱི། མ་བྱིན་པར་ལེན་པ་སོགས་གཞན་དང་མི་སྦྱོར་རོ། ། ཞེས་བྱ་འདུལ་བ་འཛིན་པ་གསུང་ངོ༌། ། བཞི་པ་ནི། སོ་སོ་སྐྱེ་བོའི་གནས་སྐབས་ལས་གཞན་ཐོབ་པའི་དགྲ་བཅོམ་པ་ནི་ཆོས་ཅན། སོ་སོ་སྐྱེ་བོའི་རྟེན་ལ་སྦྱོར་བ་བྱས་པ་དེ་ཁྱོད་ཀྱི་རྟེན་ལ་མཐར་ཐུག་ཏུ་མི་འགྱུར་བས་མ་ཁྱབ་ཏེ།
སྔར་གྱི་རང་གི་ལུས་རྟེན་དེ་ལས་གཞན་ཉིད་མ་ཡིན་པའི་ཕྱིར། དཔེར་ན་སོ་སོ་སྐྱེ་བོའི་རྟེན་ལ་གསོད་པའི་སྦྱོར་བ་བྱས་ནས། སྦྱོར་བ་དེ་ཉིད་ཀྱི་ཡུལ་དེ་དགྲ་བཅོམ་པ་ཐོབ་པའི་ཚེ་ཤི་བ་ལྟ་བུའོ། ། འདི་ལ་ཡང་སྦྱོར་བའི་དུས་སུ་དགྲ་བཅོམ་པ་མི་གསོད་པའི་ངེས་པ་ཡོད་ན། དངོས་གཞི་ལ་མཚམས་མེད་མི་འབྱུང་ལ་སྦྱོར་བའི་དུས་སུ་ཕྱེ་གསལ་མེད་པར་མཚོན་བསྣུན་པའི་འོག་ཏུ་འདིས་དགྲ་བཅོམ་པ་ཐོབ་པར་གྱུར་ཀྱང་བླའོ། ། བསད་པར་བྱའོ་སྙམ་ན་ནི་དངོས་གཞི་ལ་མཚམས་མེད་ཀྱང་འབྱུང་སྟེ། དེ་འབྱུང་བའི་ཡན་ལག་གི་རྩི་བ་ཚང་བའི་ཕྱིར་རོ། ། ཇི་སྐད་དུ། བསྣུན་འོག་དགྲ་བཅོམ་པ་ལ་མིན་ཞེས་པ་ཡང་སྦྱོར་བའི་དུས་སུ་དགྲ་བཅོམ་པ་མི་གསོད་པའི་ཡི་དམ་ཡོད་པ་ལ་བསམས་པ་ཡིན་གྱི། ཁྱབ་པ་བཟུང་བ་མ་ཡིན་ནོ། །
གཞན་དུ་ན་མདོ་འདི་ཉིད་ཀྱིས་མ་ངེས་པའི་ཕྱིར། གསུམ་པ་ལྟུང་བ་ཐ་དད་སྐྱེ་བའི་རྒྱུ་ལ། དངོས་དང༌། ཞར་བྱུང་ངོ༌། ། དང་པོ་ལ་བསླབ་རྒྱུན་ཐ་དད་ཀྱི་ལྟུང་བ་ཐ་དད་བསྐྱེད་པའི་ཚུལ་དང༌། ཀུན་སློང་གི་རྒྱུན་ཐ་དད་ཀྱིས་དང༌། བཅས་རིགས་ཐ་དད་ཀྱིས་དང༌། ཉེ་བར་ལེན་པའི་རྒྱུའི་རིགས་ཐ་དད་ཀྱིས་དང༌། གཞི་དང་སྦྱོར་བ་ཐ་དད་ཀྱིས་ལྟུང་བ་ཐ་དད་པ་བསྐྱེད་པའི་ཚུལ་ལོ། ། དང་པོ་ནི།
བཅས་ལྡན་དགེ་སློང་ཆོས་ཅན། ལྟུང་བ་གཅིག་རྫོགས་པར་སྐྱེད་པ་ལ་མེད་མི་རུང་གི་སྦྱོར་བ་ནས་མཐར་ཐུག་གི་བར། བསླབ་རྒྱུན་གཅིག་ལ་རྫོགས་པ་དགོས་ཏེ། ཉེས་པ་དེ་མེད་པ་ཁྱིམ་པར་བབས་ནས་སླར་ཡང་དགེ་སློང་དུ་འོངས་པ་ནི། བསླབ་རྒྱུན་ཐ་དད་པ་ཉིད་ཀྱིས་བར་དུ་ཆོད་པའི་ཕྱིར། དཔེར་ན་དགེ་སློང་གི་ལོ་དྲུག་གི་ནང་དུ་མ་གནང་བའི་སྟན་གཉིས་པ་ཞིག་བྱེད་པར་བརྩམས་ནས། མ་ཟིན་པའི་བར་དེར་ཁྱིམ་པར་བབས། སླར་ཡང་བསྙེན་པར་རྫོགས་ཏེ། སྔར་གྱི་སྟན་ཟིན་པར་བྱས་ན། སྔ་ཕྱི་གཉིས་ཀ་སྡོམས་ནས་ལྟུང་བ་ཡོངས་རྫོགས་གཅིག་བསྐྱེད་པ་མ་ཡིན་པ་བཞིན་ནོ། །
གཉིས་པ་ནི། བཅས་ལྡན་དགེ་སློང་ཆོས་ཅན། ལྟུང་བ་གཅིག་རྫོགས་པར་བསྐྱེད་པ་ལ་མེད་མི་རུང་གི་སྦྱོར་བ་ནས་མཐར་ཐུག་གི་བར་བསམ་པའི་རྒྱུན་གཅིག་ལ་རྫོགས་པར་དགོས་ཏེ། དང་པོར་བརྩམས་ནས་བར་དུ་བསམ་པ་ཐག་པས་བཏང༌། སླར་ཡང་དེ་བྱེད་པར་བརྩམས་པ་ནི་བསམ་པའི་རྒྱུན་ཐ་དད་པ་ཉིད་ཀྱི་བར་དུ་ཆོད་པའི་ཕྱིར། དཔེར་ན་སྔར་ཁང་པ་ཚད་ལྷག་གི་སྦྱོར་བ་བརྩམས། བར་སྐབས་སུ་བསམ་པས་བཏང༌། སླར་ཡང་ཀུན་སློང་གཞན་གྱིས་སྔར་གྱི་འཕྲོ་ཟིན་པར་བྱས་པ་ལྟ་བུའོ། ། མདོ་འདི་གཉིས་ནི་རྒྱུན་ལྡན་གྱི་ལྟུང་བ་དེའང་ཕལ་ཆེ་བ་ལ་སྦྱར་རོ། ། དེ་བས་ན་ཉེས་པ་དེ་ཕྱིར་བཅོས་བྱས་པའི་ཚེ།
སྔར་གྱི་སྦྱོར་བའི་ལྟུང་བ་དེ་དང༌། ཕྱིས་དངོས་གཞི་ལ་ལྟུང་བ་ཡོད་མེད་གཉིས་ལས། ཡོད་པ་རྣམས་ལ་ཕྱིར་བཅོས་སོ་སོར་དགོས་པའི་དོན་ནོ། ། གསུམ་པ་ནི། གཞི་གཅིག་ལ་བསླབ་པ་དུ་མ་ཉིད་བཅས་པ་ལ་ནི་ཆོས་ཅན། ཉེས་པ་གཅིག་ཁོ་ནའི་གཞི་མ་ཡིན་ཏེ། བཅས་རིགས་ཇི་སྙེད་པ་དེ་སྙེད་དང་འགལ་བའི་ཉེས་པར་འགྱུར་བའི་ཕྱིར། དཔེར་ན་བཅས་ལྡན་དགེ་སློང་གིས་དུས་རུང་གི་ཟས་གསོག་འཇོག་ཅན་བྱིན་ལེན་མ་བྱས་པ་ཕྱི་དྲོ་ཟོས་པ་ལྟ་བུའོ། ། བཞི་པ་ལ། ཆ་དང་ཆ་ཅན་སྦྱར་བ་དང༌།
ངག་དོན་བསྟན་པའོ། ། དང་པོ་ལ། ལྟུང་བ་ནི་རིགས་གཉིས་ཏེ། ཆ་ཅན་གྱི་དང༌། ཆའི་འོ། ། དང་པོ་ནི། ཕམ་ལྷག་ལྟ་བུ་ལྟུང་བ་ལྕི་བ་རྣམས་སོ། ། གཉིས་པ་ལ་གཉིས་ཏེ། ཆ་མཐུན་གྱི་ཆ་དང༌། ཆ་ཤས་ཀྱི་ཆའོ། །
དང་པོ་ནི་མི་ཚངས་སྤྱོད་ཀྱི་ཆ་མཐུན་འབྱིན་པ་དང་རེག་པ་ལྟ་བུ། མ་བྱིན་ལེན་གྱི་བྱིན་འཕྲོག་དང༌། དངོས་སྒྱུར་ལྟ་བུ་དང༌། སྲོག་གཅོད་ཀྱི་དུད་འགྲོ་གསོད་པ་ལྟ་བུ་དང༌། བརྫུན་སྨྲའི་གཞི་མེད་སྐུར་འདེབས་ལྟ་བུའོ། ། གཉིས་པ་ནི་ཕམ་པ་སོ་སོའི་སྦྱོར་བ་དང༌། སྦྱོར་བའི་སྦྱོར་བ་ལ་སོགས་པ་ལྟ་བུའོ། ། གཉིས་པ་ལ་ཆ་དང་ཆ་ཤས་སུ་ཕྱེ་བ་དངོས་དང༌། དམིགས་བསལ་གྱི་དཔེ་བསྟན་པའོ། ། དང་པོ་ནི།
རྒྱུའི་ཀུན་སློང་མི་ཚངས་པར་སྤྱོད་འདོད་ཀྱི་བུད་མེད་ལ་རེག་པའི་ལྟུང་བ་ནི་ཆོས་ཅན། མི་ཚངས་པར་སྤྱོད་པའི་ལྟུང་བ་དེར་གཏོགས་པ་ཡིན་ཏེ། དེའི་ཆ་ཤས་ཀྱི་ལྟུང་བ་ཡིན་པའི་ཕྱིར། ཡང་རྒྱུའི་ཀུན་སློང་རེག་པའི་ལྷག་མ་སློང་བྱེད་ཀྱིས་སླང་བའི་བུད་མེད་ལ་རེག་པའི་ལྟུང་བ་ནི་ཆོས་ཅན། མི་ཚངས་སྤྱོད་ཀྱི་ལྟུང་བར་གཏོགས་པ་མིན་ཏེ། མི་ཚངས་སྤྱོད་དེའི་ཆ་མཐུན་གྱི་ལྟུང་བ་དེར་གཏོགས་པའི་ཕྱིར། གཉིས་པ་ནི། འོ་ན་རྒྱུའི་ཀུན་སློང་གང་ཡོད་པ་དེའི་ལྟུང་བ་ཡང་དེར་ངེས་སམ་ཞེ་ན། རྒྱུའི་ཀུན་སློང་མི་ཚངས་སྤྱོད་ཀྱིས་ཀུན་སློང་གིས་ཀུན་ནས་སླང་བའི་ལྟུང་བ་ཡིན་ན། མི་ཚངས་སྤྱོད་ཀྱི་ལྟུང་བ་ཡིན་པས་མ་ཁྱབ་སྟེ།
རྒྱུའི་ཀུན་སློང་མི་ཚངས་སྤྱོད་ཀྱི་བསམ་པས་ཁུ་བ་ཕྱུང་བ་ཐམས་ཅད་ལ། དུས་ཀྱི་ཀུན་སློང་གི་དབང་གིས་དགེ་འདུན་ལྷག་མར་འགྱུར་བ་འགའ་ཞིག་ཡོད་པའི་ཕྱིར། དེར་ངེས་སམ་ཞེ་ན། མཐའ་ཕམ་པ་ཉིད་དུ་འགྱུར་ངེས་པ་རྣམས་ནི་མ་གཏོགས་སོ། ། དེ་ཡང་རྒྱུའི་ཀུན་སློང་ལ་ཁྱད་པར་མེད་ཀྱང་ལམ་གསུམ་ཉམས་པ་དང་མ་ཉམས་པའི་དབང་གིས་དུས་ཀྱི་ཀུན་སློང་ཐ་དད་དུ་བྱུང་བའོ། ། ལམ་ཉམས་པ་ལྟ་བུར་ཡང་དུས་ཀྱི་ཀུན་སློང་ཁུ་བ་དབྱུང་འདོད་ཀྱི་བསམ་པ་མ་སྐྱེས་ན་ནི། མི་ཚངས་སྤྱོད་ཀྱི་དངོས་གཞིའི་རྣམ་པའི་སྦོམ་པོ་ལས་མ་འདས་སོ། ། མདོར་ན་མདོ་འདི་གཉིས་ཀྱི་ཆ་མཐུན་གྱི་ལྟུང་བ་ཐམས་ཅད་ཀུན་སློང་གི་སྒོ་ནས་ཐ་དད་དུ་འབྱེད་པ་དང༌། དེ་ཡང་སྦྱོར་བའི་ཚེ་རྒྱུའི་ཀུན་སློང་གཙོ་ཆེ་བ་དང༌། མཐར་ཐུག་གི་ཚེ་དུས་ཀྱི་ཀུན་སློང་གཙོ་ཆེ་བར་བསྟན་ནོ། །
ལྔ་པ་ལ་སྦྱོར་བ་ཐ་དད་ཀྱིས་ལྟུང་བ་ཐ་དད་སྐྱེད་པའི་ཚུལ་དང༌། གཞི་ཐ་དད་ཀྱི་ལྟུང་བ་ཐ་དད་སྐྱེད་པའི་ཚུལ་ལོ། ། དང་པོ་ནི། བྱ་བ་དུ་མའི་འབྲས་བུ་ལྟུང་བ་གཅིག་རྣམ་པར་མི་བཞག་སྟེ་སྦྱོར་བའི་རྒྱུན་ཐ་དད་ཀྱིས་བར་དུ་ཆོད་ན་ལྟུང་བ་གཅིག་གི་རྒྱུར་མི་འགྱུར་བའི་ཕྱིར། མདོ་འདི་ནི་དགེ་སློང་གི་ལྟུང་བ་ཐམས་ཅད་ལ་སྦྱོར་རོ། ། གཉིས་པ་ལ་གཞི་འབྱུང་བ་ལ་བརྟེན་པ་དང༌། འབྱུང་གྱུར་ལ་བརྟེན་པ་གཉིས། དང་པོ་ནི། ཁང་པ་ཚད་ལྷག་ལྟ་བུ་ཕྱེད་གཞན་གྱིས་བྱས་པ་ལ། རང་གིས་འཕྲོ་ཟིན་པར་བྱས་པའི་ལྟུང་བ་ནི་ཆོས་ཅན།
ཁང་པའི་ལྷག་མ་ཡོངས་སུ་རྫོགས་པའི་ལྟུང་བ་མིན་ཏེ། ཕྱེད་སྦོམ་པོ་ཉིད་ཡིན་པའི་ཕྱིར། འདིས་ནི་ཆོས་ཅན་བཅུ་དགུ་ལ་ཁྱབ་པ་ཡིན་ཏེ། འདི་ལྟར་ཁང་པ་ཁང་ཆེན་ཁྲུར་འཇུག་དང༌། ། སྲིན་བལ་འབའ་ཞིག་ཆ་གཉིས་དང༌། ། དྲུག་དང་བལ་རྨེལ་ཐ་ག་གཉིས། ། རིམ་ལྷག་བཟོ་བྱེད་ཁབ་རལ་བདུན། ། ཞེས་པའོ། ། གཉིས་པ་ནི། ཁ་ན་མ་ཐོ་བ་ན་སྨད་པས་སྐུར་པ་བཏབ་པའི་ཆ་ཉིད་ཀྱི་ལྟུང་བ་ཆོས་ཅན།
ལྷག་མ་དངོས་མ་ཡིན་ཏེ། དེ་ལས་ན་སྨད་པའི་ལྟུང་བ་ཡིན་པའི་ཕྱིར། དཔེར་ན་ཕམ་པས་སྐུར་པ་བཏབ་ན་ལྷག་མ་དང༌། ལྷག་མས་སྐུར་པ་བཏབ་ན་ལྟུང་བྱེད་དང༌། དེ་དང་སོར་བཤགས་ཀྱིས་བཏབ་ན་ཉེས་བྱས་དང༌། དེས་དེ་བཏབ་ན་ཉེས་བྱས་ཕྲ་མོར་འགྱུར་བ་བཞིན་ནོ། ། བཞི་པ་བསམ་པའི་ཡན་ལག་ཞར་བྱུང་དང་བཅས་པ་ལ། སྤྱིར་བཏང་བ་དང༌། དམིགས་ཀྱི་བསལ་བའོ། ། དང་པོ་ནི།
ལྟུང་བ་སྡེ་ལྔའི་སྐབས་སུ་ཡུལ་ཐམས་ཅད་ལ་ཐེ་ཚོམ་ཟ་བས་ཞུགས་པ་ནི་ཆོས་ཅན། འདུ་ཤེས་ཀྱི་ཡན་ལག་མ་ཚང་བ་མ་ཡིན་ཏེ། བསམ་པའི་ཡན་ལག་དང་བཅས་པ་ཡིན་པའི་ཕྱིར། དཔེར་ན་གཞི་དེ་མི་ཡིན་མིན་ཐེ་ཚོམ་ཟ་བཞིན་དུ་གང་ཡིན་ཡང་བསད་པར་བྱའོ་སྙམ་དུ། རྟེན་ངེས་པར་བཟུང་བའི་སྒོ་ནས་བསད་ན། གཞི་དེ་མི་ཡིན་ན་ཕམ་པ། དུད་འགྲོ་ཡིན་ན་ལྟུང་བྱེད་དུ་འགྱུར་བ་ལྟ་བུའོ། ། མདོ་འདི་ནི་དངོས་གཞི་ལ་དོགས་པ་བཅད་པ་ཡིན་ཏེ། ཐེ་ཚོམ་ཙམ་གྱི་སྒོ་ནས་དོན་ཤེས་མཐུན་ན་ཡང༌། གཞི་ཇི་ལྟ་བའི་ལྟུང་བ་འབྱུང་བར་བསྟན་པའི་ཕྱིར།
གཉིས་པ་ནི། འོ་ན་སྦྱོར་བ་ལ་ཡང་དོན་ཤེས་མཐུན་པ་དགོས་སམ་སྙམ་ན། སྦྱོར་བའི་ལྟུང་བ་ལ་ནི་ཆོས་ཅན། དེ་དགོས་པ་མ་ཡིན་ཏེ། འདུ་ཤེས་རྐྱང་པ་ཁྱོད་ཀྱི་ཡན་ལག་ཡིན་པའི་ཕྱིར། དཔེར་ན། ཤིང་སྐམ་པོ་ལ་མིར་འདུ་ཤེས་ཏེ་བསོད་པའི་བསམ་པས་མཚོན་བསྣུན་ན། སྦྱོར་བ་ལ་མི་གསོད་པའི་སྦོམ་པོ་འབྱུང་བ་ལྟ་བུའོ། ། ཐེ་ཚོམ་ཟ་བས་ཞུགས་པ་ནི་ཅེས་པ་ལ་འཕྲོས་ནས། དོན་ལ་མིར་གནས་པ་ལ།
མིར་འདུ་ཤེས་ཏེ་བསད་པ་ཙམ་གྱིས་དོན་ཤེས་མཐུན་པ་འབྱུང་བའི་ཁྱབ་པ་ཡོད་དམ་ཞེ་ན། གང་ཞིག་ལྷ་བྱིན་ལྟ་བུ་གཞི་ངེས་པ་ཅན་གསོད་པར་བསམ་པ་ལ་ནི་ཆོས་ཅན། འདུ་ཤེས་སྤྱི་མ་འཁྲུལ་བ་ཙམ་གྱིས་ཆོག་པ་མིན་ཏེ། ལྷ་བྱིན་དེ་ཉིད་བསད་པའི་སྒོ་ནས། འདུ་ཤེས་བྱེ་བྲག་ཏུ་མ་འཁྲུལ་བ་གཅིག་ཀྱང་དགོས་པའི་ཕྱིར། དཔེར་ན། ལྷ་བྱིན་གསོད་པར་བསམ་པ་ལས། མཆོད་སྦྱིན་བསད་ན་སྦྱོར་བ་ལ་སྦོམ་པོ་དང༌། དངོས་གཞི་ལ་ལྟུང་མེད་ཡིན་པ་ལྟ་བུའོ། ། འོ་ན།
བསམས་པ་ལ་ནི་དེ་ཉིད་དོ་ཞེས་པ་དེ་ཡང་དེར་ངེས་སམ་ཞེ་ན། མི་ཚངས་པར་སྤྱོད་པ་དང༌། ཁུ་བ་འབྱིན་པ་གཉིས་ལ་ནི་ཆོས་ཅན། གང་བསམས་པ་དེ་ཉིད་ཡན་ལག་ཡིན་པར་མ་ཟད་དེ། མ་བསམས་པ་ཡང་ཡན་ལག་ཡིན་པའི་ཕྱིར། དེ་བཞིན་དུ་མི་བདེན་པ་རྫུན་དུ་སྨྲ་བའི་ཕམ་པ་ལ་ནི་ཆོས་ཅན། ཉན་པ་པོ་ཡང་གང་བསམས་པ་དེ་ཉིད་ཡན་ལག་ཏུ་དགོས་པ་མ་ཡིན་ཏེ། མ་བསམས་པའི་ཉན་པ་པོ་གཞན་གྱིས་ཀྱང་ཁྱོད་ཀྱི་ཡན་ལག་ཏུ་རུང་བའི་ཕྱིར། ཞར་བྱུང་ནི་ཡན་ལག་ཐམས་ཅད་དང་དུ་བླང་དུ་རུང་བ་ཉིད་ནི་ཆོས་ཅན། དོན་ཤེས་མི་མཐུན་ཡང་མི་ཚངས་སྤྱོད་ཀྱི་ཡུལ་དུ་རུང་བ་ཡིན་ཏེ།
འཁྲིག་པ་བསྟེན་པའི་ཕྱིར། མཐུ་དང་ལྡན་པ་ཉིད་ཡིན་པའི་ཕྱིར། ལྔ་པ་ཡན་ལག་གི་སེལ་བ་སོ་སོའི་དབྱེ་བ་ལ། དབང་དུ་བྱེད་པའི་མདོ་དང༌། སོ་སོའི་དོན་ནོ། ། དང་པོ་ནི། འོག་མ་དག་ལ་ནི་ཆོས་ཅན། ཡན་ལག་ཏུ་བཞག་པ་རྣམས་ཚང་བ་ལས་གཞན་ལ་ལྟུང་བ་དངོས་གཞི་བསྐྱེད་པ་མ་ཡིན་ཏེ། ཡན་ལག་མ་ཚང་ན་ན་སྨད་པ་ཉིད་སྐྱེད་པའི་ཕྱིར། ཡན་ལག་འགའ་ཞིག་ཚང་དུ་མ་མ་ཚང་བ་ལ་ནི་ཆོས་ཅན།
དེ་བས་ཀྱང་ཆེས་ན་སྨད་ཀྱི་རྒྱུ་ཡིན་ཏེ། ལྟུང་བ་དངོས་གཞི་བསྐྱེད་པ་ལ་དགོས་པའི་ཡན་ལག་དུ་མ་མ་ཚང་ཞིང༌། གཅིག་ཙམ་ཚང་བའི་ཕྱིར། མི་ཡན་ལག་ཏུ་དགོས་པའི་ལྟུང་བ་ལ། དུད་འགྲོ་ཡན་ལག་ཏུ་བྱས་པ་ལ་ཡང་ཆོས་ཅན། རྟགས་ཆོས་སྔ་མ་བཞིན་ནོ། ། གཉིས་པ་ལ། ཡུལ་གྱི་ཡན་ལག བསམ་པའི་ཡན་ལག མཐར་ཐུག་གི་ཡན་ལག
སྦྱོར་བའི་ཡན་ལག་གོ ། དང་པོ་ལ་ཡུལ་སེམས་ཅན་ལ་བརྟེན་པ་དང༌། སེམས་ཅན་མ་ཡིན་པ་ལ་བརྟེན་པའོ། ། དང་པོ་ལ། རེག་པ་དང༌། ཐ་སྙད་སྤྱི་ལ་བརྟེན་ནས་བསྐྱེད་པ་དང༌། ཁྱིམ་པ་ལ་བརྟེན་ནས་བསྐྱེད་པ་དང༌། རབ་བྱུང་ལ་བརྟེན་ནས་བསྐྱེད་པའོ། ། དང་པོ་ནི། ཡུལ་བུད་མེད་རྫུ་འཕྲུལ་གྱི་ཆོས་ཅན་མ་ཡིན་པ་ཉིད་ནི་ཆོས་ཅན།
རེག་པའི་ལྷག་མ་མ་ཡིན་པའི་བུད་མེད་སྤྱི་སྐྱེད་ཀྱི་ལྟུང་བ་རྣམས་ཀྱི་ཡན་ལག་ཏུ་དགོས་པ་ཡིན་ཏེ། དེའི་མེད་ན་མི་འབྱུང་བའི་རྒྱུ་ཡིན་པའི་ཕྱིར། རེག་པའི་ལྷག་མ་དང་ཕམ་པ་དངོས་གཞི་ཆོས་ཅན། རེག་བྱ་རེག་བྱེད་གཉིས་ཀའི་ལུས་མ་ཉམས་པ་ཡན་ལག་ཏུ་དགོས་ཏེ། དེ་ཁྱོད་ཀྱི་མེད་ན་མི་འབྱུང་བའི་རྒྱུ་ཡིན་པའི་ཕྱིར། ག་ག་ཚིལ་བྱེད་པའི་ལྟུང་བ་དངོས་གཞི་ཡང་ཆོས་ཅན། རྟགས་ཆོས་སྔ་མ་བཞིན་ནོ། ། སེན་མོ་ངོས་དང༌། ཤ་མེད་པའི་རུས་པ་དང༌། སྤུ་དག་ནི་ཆོས་ཅན།
རེག་པའི་ཕམ་ལྷག་དང༌། ག་ག་ཚིལ་བྱེད་པའི་ལྟུང་བྱེད་དངོས་གཞི་བསྐྱེད་པའི་ཡུལ་དུ་མི་རུང་སྟེ། གཞན་ལུས་ཉམས་པ་དང་ལྡན་པའི་ཕྱིར། གཉིས་པ་ཐ་སྙད་སྤྱི་སྐྱེད་ལ། དངོས་དང༌། སེལ་བ་དང༌། རེག་པ་དང་འདྲ་བར་སྟོན་པའོ། ། དང་པོ་ནི། མིའི་འགྲོ་བ་པ་ཐ་སྙད་ལྔ་དང་ལྡན་པ་ནི་ཆོས་ཅན། ཐ་སྙད་དུ་བྱ་བའི་ལྟུང་བ་རྣམས་ཀྱི་ཡན་ལག་ཡིན་ཏེ།
དེ་མེད་ན་མི་འབྱུང་བའི་རྒྱུ་ཡིན་པའི་ཕྱིར། ཐ་སྙད་ལྔ་ནི། མི་ཡིན་པ། སྨྲ་ཤེས་པ། དོན་གོ་བ། ཤེས་པ་རང་བཞིན་དུ་གནས་པ་མ་ནིང་དང་མཚན་གཉིས་པ་མ་ཡིན་པའོ། ། གཉིས་པ་སེལ་བ་ནི། མིའི་འགྲོ་བ་པ་ཡིན་ཡང་རང་བཞིན་ཉམས་པ་སྨྱོ་བ་སོགས་ནི་ཆོས་ཅན། ཐ་སྙད་དུ་བྱ་བའི་ལྟུང་བ་རྣམས་ཀྱི་ཡན་ལག་མ་ཡིན་ཏེ། བྱ་བ་དང་བྱ་བ་མ་ཡིན་པའི་བློ་རང་བཞིན་དུ་མི་གནས་པའི་ཕྱིར།
དེ་བཞིན་དུ་མི་ཡིན་ཡང་མ་ནིང་དང༌། མཚན་གཉིས་པ་དག་ནི་ཆོས་ཅན། དེའི་ཡན་ལག་མིན་ཏེ། རང་བཞིན་ཉམས་པ་དེ་དང་ལྡན་པ་ཉིད་ཡིན་པའི་ཕྱིར། གསུམ་པ་ནི། རེག་པའི་ཕམ་ལྷག་ཆོས་ཅན། ཐ་སྙད་སྤྱི་སྐྱེད་ཀྱི་ལྟུང་བ་དང་འདྲ་སྟེ། མི་ཡིན་པ་དང༌། བསམ་པ་རང་བཞིན་དུ་གནས་པ་དེ་ཁྱོད་ཀྱི་མེད་ན་མི་འབྱུང་བའི་རྒྱུ་ཡིན་པའི་ཕྱིར། ནི་ཞེས་པ་ནི་ངེས་པར་བཟུང་བ་སྟེ།
རེག་པའི་བསླབ་པའི་གཞི་ནི་ཐ་སྙད་ཀྱི་བསླབ་པའི་གཞི་དང་འདྲ་ཞེས་པའི་དོན་ཡིན་གྱི། ངོ་བོ་འདྲ་བ་མ་ཡིན་ཏེ། འདི་ཡུལ་གྱི་རེག་པ་ཉམས་སུ་མྱོང་བ་ཡིན་ལ། ཅིག་ཤོས་ནི་ཐ་སྙད་ངག་ཏུ་སྨྲ་བ་ཡིན་པའི་ཕྱིར། གསུམ་པ་ནི། ཕྱི་རོལ་པའི་རབ་ཏུ་བྱུང་བ་དང༌། མ་ཆགས་པ་དང༌། ཉམས་པ་ལ་ནི་ཆོས་ཅན། ཁྱིམ་པ་སྤྱི་བསྐྱེད་ཀྱི་ལྟུང་བ་རྣམས་ཀྱི་སྐབས་སུ་དངོས་གཞི་ཡན་ལག་མ་ཡིན་ཏེ། ཕྱེད་ཉིད་ཁྱིམ་པ་ཡིན་པའི་ཕྱིར།
བཞི་པ་རབ་བྱུང་ལ་བརྟེན་ནས་བསྐྱེད་པ་ལ། ཕྱི་རོལ་པའི་རབ་བྱུང་ལ་བརྟེན་ནས་བསྐྱེད་པ་གཉིས། ནང་པའི་རབ་བྱུང་སྤྱི་ལས་བསྐྱེད་པ་སྦེད་པ་དང༌། ཕྱི་དྲོ་གྲོང་དུ་འཇུག་པ་གཉིས། དགེ་ཚུལ་ལ་བརྟེན་པ་དགེ་ཚུལ་བསྙིལ་བ་བསྡུད་པ་རྣམས་བཤད་ཀྱང༌། འདིར་སྐབས་སུ་བབ་པ་བསྙེན་པར་རྫོགས་པ་སྤྱི་བསྐྱེད་ཀྱི་ལྟུང་བ་རྣམས་ཀྱི་སྐབས་སུ། དགེ་སློང་དང་དགེ་སློང་མ་བསྙེན་པར་རྫོགས་པ་ཅན་མ་ཉམས་པ་ཉིད་ནི་ཆོས་ཅན། དགེ་སློང་ཕ་མས་བསྐྱེད་པའི་བསླབ་པ་དག་ལ་ཡན་ལག་ཡིན་ཏེ། དེའི་མེད་ན་མི་འབྱུང་བའི་རྒྱུ་ཡིན་པའི་ཕྱིར། རྫོགས་པ་སྤྱི་བསྐྱེད་ཀྱི་ལྟུང་བ་རྣམས་ཀྱི་ནང་ནས་ཀྱང་རང་གི་ཕྱོགས་ཉིད་ཀྱི་ཁོངས་སུ་གཏོགས་པ་ཡན་ལག་ཏུ་དགོས་པའི་ལྟུང་བ་རྣམས་ཆོས་ཅན།
ཡུལ་དགེ་སློང་དེ་མཚན་དང་ལྡན་པ་རང་ཕྱོགས་སུ་ཁས་བླངས་པ་དག་གི་སྒོ་ནས་མཐུན་པ་ཡན་ལག་ཏུ་དགོས་ཏེ། དེ་ཁྱོད་ཀྱི་མེད་ན་མི་འབྱུང་བའི་རྒྱུ་ཡིན་པའི་ཕྱིར། ཡུལ་དགེ་སློང་ཡན་ལག་ཏུ་དགོས་པ་འདིར་གཏོགས་པ་ལ་ཁྱིམ་པ་ཡུལ་དུ་བྱས་པ་ལ་ནི་ཆོས་ཅན། དངོས་གཞིའི་ཡན་ལག་མ་ཡིན་ཏེ། རྟགས་ཅན་ཉིད་ཀྱི་བས་ཀྱང་ན་སྨད་པ་ཡིན་པའི་ཕྱིར། གཉིས་པ་སེམས་ཅན་མ་ཡིན་པས་བསྐྱེད་པ་ནི། རབ་ཏུ་བྱུང་བའི་རྫས་ལྷུང་བཟེད་དང༌། ཆོས་གོས་དང་སོགས་པས་བསྐྱེད་པའི་ལྟུང་བ་དག་ལ་ཆོས་ཅན། རྫས་དེ་རུང་བ་ཉིད་དང་ཚད་དང་ལྡན་པ་སོགས་ཡན་ལག་ཏུ་དགོས་པ་ཡིན་ཏེ། དེ་ཁྱོད་ཀྱི་དངོས་གཞི་ཚང་བའི་རྒྱུ་ཡིན་པའི་ཕྱིར།
གཉིས་པ་བསམ་པའི་ཡན་ལག་ནི། རང་གི་དོན་ཉིད་ཡིན་པ་ཡན་ལག་ཏུ་དགོས་པའི་ལྟུང་བ་རྣམས་ཆོས་ཅན། རང་དོན་གཙོ་ཆེར་ཡོད་པ་ཀུན་སློང་ཞིག་གི་ཡན་ལག་ཏུ་དགོས་ཏེ། གཞན་དོན་ནམ་རང་གཞན་གཉིས་ཀའི་དོན་དུ་བྱེད་ན། ལྟུང་བ་ན་སྨད་ལས་ལྷག་པ་མི་སྐྱེད་པའི་ཕྱིར། དཔེར་ན་གཞན་དོན་དུ་འཁྲིག་ཚིག་སྨྲས་པ་ལྟ་བུའོ། ། གསུམ་པ་མཐར་ཐུག་གི་ཡན་ལག་ནི་རྣམ་པར་རིག་བྱེད་ཀྱིས་བསྐྱེད་པའི་ལྟུང་བ་དངོས་གཞི་ཆོས་ཅན། ཕ་རོལ་པོས་དོན་གོ་བ་ཡན་ལག་ཡིན་ཏེ། དེ་ཁྱོད་ཀྱི་མེད་ན་མི་འབྱུང་བའི་རྒྱུ་ཡིན་པའི་ཕྱིར། དོན་གོ་བའི་ཁྱད་པར་ཡང་སྨྲ་བ་པོ་ཉིད་ལ་ཡོད་པ་ཡན་ལག་ཏུ་དགོས་པ་ཡིན་ཏེ།
དེ་ཁྱོད་ཀྱི་རྒྱུ་ཡིན་པའི་ཕྱིར། བཞི་པ་སྦྱོར་བའི་ཡན་ལག་ལ། དངོས་དང༌། ཞར་ལས་བྱུང་བའོ། ། དང་པོ་ལ་སྦྱོར་བ་བཅོལ་ཡང་རྫོགས་པ་དང༌། རང་ཁོ་ནས་བྱེད་དགོས་པའོ། ། དང་པོ་ནི། གསོད་པ་དང་རང་གི་དོན་དུ་རྐུ་བ་ལ་ཆོས་ཅན། བཅོལ་བྱའི་ཡུལ་སྨྲ་ཤེས་པ་ཡན་ལག་ཏུ་མི་དགོས་ཏེ། ལྐུགས་པ་ལ་བཅོལ་བས་ཀྱང་དོན་དེ་འགྲུབ་པའི་ཕྱིར།
དེ་གཉིས་ལས་གཞན་པའི་སྨྱན་བྱེད་པ་ལ་སོགས་པ་ཉི་ཤུ་རྩ་བདུན་ལ་སྨྲ་ཤེས་པ་ཡན་ལག་ཏུ་དགོས་ཞེས་པའོ། ། དེ་ཡང་སྨྱན་བྱེད་མ་གཏོགས་པ་གཞན་རིན་པོ་ཆེ་ལ་རེག་པ་སོགས་ཉི་ཤུ་རྩ་དྲུག་པོ་རྣམས་ལ་རང་གི་ངག་མཚན་ཉིད་དྲུག་ལྡན་གྱིས་མངོན་སུམ་དུ་བསྐོས་པ་ཉིད། བྱེད་དུ་བཅུག་པ་ཡིན་ཏེ། གསུམ་རྒྱུད་ལྟ་བུས་བྱེད་དུ་བཅུག་ན་དགག་བྱ་མི་རྫོགས་པས་སེལ་བར་འགྱུར་བའི་ཕྱིར། གཉིས་པ་རང་ཁོ་ནས་བྱ་དགོས་པ་ནི། ལུས་ཁོ་ནའི་བྱེད་པ་ཅན་དང༌། ངག་ཁོ་ནའི་བྱེད་པ་ཅན་དང་གཉིས་ལས། དང་པོ་ནི་རྣམ་འབྱེད་དུ་བཤད་ཟིན་ལ། གཉིས་པ་དེ་ཆོས་ཅན། དགེ་སློང་རང་གི
བྱེད་པ་པོ་དག་གིས། ཆེད་དུ་བྱ་བ་བདག་ཉིད་དང་འབྲེལ་པར། བསམ་པའི་དོན་དེ་མངོན་སུམ་དུ་གསལ་པོར་སྨྲས་པ་དགོས་ཏེ། དེ་དེའི་མེད་ན་མི་འབྱུང་བའི་རྒྱུ་ཡིན་པའི་ཕྱིར། གཉིས་པ་ཞར་བྱུང་ནི། སྡོམ་པ་ཡང་དག་པར་ལེན་པར་བྱེད་པ་དག་ལ་ནི་ཆོས་ཅན། སྨྲ་ཤེས་པ་ཡན་ལག་ཏུ་དགོས་པ་མིན་ཏེ། སྨྲ་ཤེས་པ་དེར་མ་ཟད་སྨྲ་མི་ཤེས་ཀྱང་དོན་གོ་བ་དེ་ཁྱོད་དུ་རུང་བ་སྲིད་པའི་ཕྱིར། སྨྲ་ཤེས་དོན་གོ་དེ་ནི་ཆོས་ཅན། ལྟུང་བ་འཆབ་པ་དང་མཐོལ་བའི་སྣོད་ཡིན་ཏེ།
དེ་ཁྱོད་ཀྱི་མེད་ན་མི་འབྱུང་བའི་རྒྱུ་ཡིན་པའི་ཕྱིར། དེ་དག་གིས་ནི་རྣམ་འབྱེད་དུ་གཏོགས་པ་ཕལ་ཆེ་བ་ཞུ་བས་གཏན་ལ་ཕབ་ནས་སྤྱིར་བསྟན་པ་རྣམས་བཤད་ཟིན་ཏོ།། །། གཉིས་པ་ཉམས་སུ་བླང་བྱ་འཇུག་པའི་ཚུལ་ཁྲིམས་ལ། སྤྱིའི་དོན་དང༌། གཞུང་གི་དོན་ནོ། ། དང་པོ་ནི། ཅིའི་ཕྱིར་གཞི་ཞེས་བྱ་ན། པ་རུ་ཞེས་བྱ་བའི་སྒྲ་ལས་རྟེན་བྱེད་པས་ན་དེ་ཞེས་བྱའོ། ། གང་གི་ན། བསླབ་པ་གསུམ་གྱིའོ། །
དབྱེ་ན་བཅུ་བདུན་ཏེ། ཇི་སྐད་དུ་ལུང་གཞི་ལས། རབ་བྱུང་གསོ་སྦྱོང་གཞི་དང་ནི། ། དགག་དབྱེ་དབྱར་དང་ཀོ་ལྤགས་དང༌། ། སྨན་དང་གོས་དང་སྲ་རྐྱང་དང༌། ། ཀོའུ་ཤམ་བི་དང་ལས་ཀྱི་གཞི། ། དམར་སེར་ཅན་དང་གང་ཟག་དང༌། ། སྤོ་དང་གསོ་སྦྱོང་བཞག་པ་དང༌། ། གནས་མལ་དང་ནི་རྩོད་པ་སྟེ། ། དགེ་འདུན་དབྱེན་རྣམས་བསྡུས་པ་ཡིན། །
ཞེས་བཅོ་བརྒྱད་གསུངས་ལ་ཀོའུ་ཤམ་བི་པའི་གཞི་དང༌། དམར་སེར་ཅན་གྱི་གཉིས་གཅིག་ཏུ་བསྡུས་ནས་ཕྱིར་བཅོས་པའི་གཞི་ཞེས་བྱའོ། ། གང་ཟག་ཅེས་པ་ནི་དུས་དང་དུས་མ་ཡིན་པ་བསྡུས་པ་འབྱུང་བའི་གཞིའོ། ། སྤོ་དང་ཞེས་པ་ནི་ས་གཞན་ན་གནས་སྤྱོད་པའི་གཞིའོ། ། གསོ་སྦྱོང་གཞག་པ་དང་ཅེས་པ་ནི། ཡོངས་སུ་སྦྱང་བའི་གཞིའོ། ། འོ་ན་དེ་དག་གི་གོ་རིམ་ལུང་དང་མདོ་འདིར་འབྱུང་བ་མི་མཐུན་པ་འགའ་ཞིག་སྣང་བ་ཅི་ཞེ་ན། འདིར་དབྱར་གྱི་གཞིར་སྔར་བསྟན་ནས། དགག་དབྱེ་ཕྱིས་བསྟན་པ་ནི་རྒྱུ་འབྲས་ཀྱི་རིམ་པའོ། ། འདིར་གོས་སྔར་བསྟན་པ་ནི་ཡོ་བྱད་ཀྱི་གཙོ་བོ་ཡིན་པས་སོ། །
དེ་ལའང་གསུམ་ལས། སྲ་རྐྱང་གི་གཞི་ནི་གོས་རྒྱུ་ཡིན་པ་དང༌། དགག་དབྱེ་དང་དངོས་སུ་འབྲེལ་བས་དང་པོར་བསྟན། གོས་ཙམ་དང་ཀོ་ལྤགས་ནི་སྤྱིར་བཏང་དང༌། དམིགས་བསལ་ཡིན་པས་རིམ་པར་བསྟན་ནོ། ། རྩོད་པའི་གཞི་གསུམ་ནི་བརྗོད་བྱ་མཐུན་པའི་ཕྱིར། ཕྱོགས་གཅིག་ཏུ་བསྟན་ལ། དེ་ཡང་འཁོར་ལོ་བྱེ་བ་ཚིག་ཉུང་བས་དང་པོར་བསྟན་ནོ། ། བཅུ་བདུན་པོ་དེ་བསྡུ་ན་གསུམ་དུ་འདུས་ཏེ། སྡོམ་པ་མ་ཐོབ་པ་ཐོབ་པར་བྱེད་པ་དང༌།
ཐོབ་པ་མི་ཉམས་པར་བསྲུང་བ་དང༌། ཉམས་ན་ཕྱིར་བཅོས་པའོ། ། དང་པོ་ནི་རབ་བྱུང་གི་གཞི་སྟེ། སྔར་བསྟན་ཟིན་ཏོ། ། གཉིས་པ་ནི། སྤྱིར་བསྲུང་ཐབས་ལྔ་ཡོད་ཀྱང༌། འདིར་གཉིས་སྟོན་ཏེ། བསླབ་པ་ཡོངས་སུ་སྦྱང་པའི་སྒོ་ནས་དང༌། བདེ་བར་གནས་པ་རྐྱེན་གྱི་སྒོ་ནས་བསྲུང་པའོ། ། དང་པོ་ནི།
དབྱར་དང་གསོ་སྦྱོང་དང་དགག་དབྱེ་གསུམ་མོ། ། གཉིས་པ་ནི། སྨན་དང་གོས་ཀྱི་གཞི་རྣམ་པ་གསུམ་དང༌། གནས་མལ་གྱི་གཞི་རྣམས་སོ། ། གསུམ་པ་ལ་ལྟུང་བ་ཕྱིར་བཅོས་དང༌། ལྟུང་བའི་རྒྱུ་རྩོད་པ་ཕྱིར་བཅོས་རྣམས་སོ། ། དང་པོ་ལའང༌། སྤྲོ་བ་བཤགས་པའི་ཕྱིར་བཅོས་དང༌། མི་སྤྲོ་བ་ནན་ཏུར་གྱི་ཕྱིར་བཅོས་སོ། ། ལས་ཀྱི་གཞི་ནི་དེ་ཐམས་ཅད་ལ་ཁྱབ་པའི་ཕྱིར་ལོགས་སུ་བསྡུ་མི་དགོས་སོ། །
གཉིས་པ་གཞུང་གི་དོན་ལ། བསླབ་པ་ཡོངས་སུ་སྦྱང་བའི་གཞི་གསུམ་བཤད། བདེ་བར་གནས་པ་རྐྱེན་གྱི་གཞི་རྣམ་པ་བཞི་བཤད། ཐམས་ཅད་འགྲུབ་པར་བྱེད་པ་ལས་ཀྱི་གཞི་གཅིག་བཤད། ཕྱིར་བཅོས་པའི་གཞི་རྣམ་པ་བདུན་བཤད། འབྲས་བུ་གནས་མལ་གྱི་གཞི་གཅིག་བཤད་པའོ། ། དང་པོ་ལ། ཚུལ་ཁྲིམས་རྣམ་པར་དག་པའི་ཐབས་གསོ་སྦྱོང་གི་གཞི་བཤད། ཚུལ་རྣམ་པར་དག་པའི་ཐབས་དབྱར་གྱི་གཞི་བཤད། ཆོས་རྣམ་པར་དག་པའི་ཐབས་དགག་དབྱེའི་གཞི་བཤད་པའོ། །
དང་པོ་ལ་ལུང་གཞིའི་སྐབས་ནས་འབྱུང་བ་གཞུང་གི་ཚུལ་དུ་བཤད། ལུང་རྣམ་འབྱེད་སོགས་ཀྱི་སྐབས་ནས་འབྱུང་བ་དོགས་གཅོད་ཀྱི་ཚུལ་དུ་བཤད་པའོ། ། དང་པོ་ལ་ལྷག་པ་ཏིང་ངེ་འཛིན་གྱི་བསླབ་པ་སྦྱོང་བའི་གསོ་སྦྱོང་བཤད། ལྷག་པ་ཚུལ་ཁྲིམས་ཀྱི་བསླབ་པ་སྦྱོང་བའི་གསོ་སྦྱོང་བཤད་པའོ། ། དང་པོ་ལ་གང་དུ་ཞི་གནས་དང་སྒྲུབ་པའི་གནས་དང་གནས་མིན་གྱི་དབྱེ་བ་བཤད། གནས་དེར་ཞི་གནས་ཀྱི་མཐུན་རྐྱེན་སྒྲུབ་ཅིང་འགལ་རྐྱེན་སྤོང་བའི་ཚུལ། སྤོང་བའི་ཞལ་ཏ་པ་བསྐོ་ཤིང་དེས་ཇི་ལྟར་བསྒྲུབ་པའི་རིམ་པའོ། ། དང་པོ་ནི། སྤྱོད་ཡུལ་སོགས་སོ། ། གཉིས་པ་ལ་གཉིས་ལས།
མཐུན་རྐྱེན་བརྟེན་ཚུལ་ནི་འདུག་པའི་སོགས་སོ། ། འགལ་རྐྱེན་སེལ་ཚུལ་ནི་གཉིད་བྲོ་ན་སོགས་སོ། ། གསུམ་པ་ནི་སྤོང་བའི་ཕྱིར་སོགས་སོ། ། སྐབས་འདིར། གདོས་བུ་ཞེས་པ་ནི་ཆུ་ཚོད་ཀྱི་སྣོད་འདྲ་བའོ། ། དེ་ཡང་ཤེས་རབ་བྱེད་པར། བུམ་ཆུང་ཆུས་གང་བ་ལ་བཤད་དོ། ། པར་ཐང་ཞེས་པ་ནི་ཐགས་མ་ཁྲ་བོ་ལ་བཤད་དོ། ། རྒྱུད་ཆགས་གསུམ་པ་ཞེས་པ་ནི། དཀོན་མཆོག་གསུམ་གྱི་རྒྱུད།
མདོ་སྡེའི་རྒྱུད་དང༌། བསྔོ་བའི་རྒྱུད་དོ། ། དཔེར་ན་ཀུན་ཏུ་རྒྱུ་དག་གི་རིལ་བ་གཞི་ཤིང་བུ་གསུམ་ལ་བརྟེན་པ་ལྟར། དམ་པའི་ཆོས་འདོན་པའི་གཞི་ནི་གསུམ་པོ་འདི་ལ་བརྟེན་པ་ཡིན་ནོ། ། ཕྲན་ཚེགས་འགྲེལ་ལས་ནི། སངས་རྒྱས་ལ་བསྟོད་པའི་རྒྱུད། གཞུང་གི་ཆོས་བཤད་པའི་རྒྱུད། མདོའི་དོན་རྣམ་པར་བཤད་པའི་གཏམ་རྒྱུད་དོ། ། ཞེས་བཤད། ཡང་སྐབས་དེར་གདོས་བུར་གདགས་པར་བྱའོ་ཞེས་པའི་དེ་མ་ཐག་ན།
ཐ་གུས་རྣ་བ་ལ་གདགས་སོ་ཞེས་པ་གཅིག་རྩ་བའི་རྒྱ་དཔེ་དང༌། འགྲེལ་པ་གཞན་ན་ཡོད་པར་བུ་སྟོན་རིན་པོ་ཆེ་གསུངས། གཎྜིའི་རྒྱུ་ནི། མདོ་ལས། ཙནྡན་བིལ་བ་པ་ལ་ཤ། ། ཨ་ཤྭད་ཐ་དང་ཙནྡན་དམར། ། རྒྱས་སྟར་ཏ་ལ་ཀེཾ་ཤུ་ཀ ། ཤིང་ཤ་པ་དང་ཏ་མ་ལ། ། ཨསྨྲ་ཏར་བུ་སྐྱུ་རུ་ར། ། ཏིན་ཏི་ས་ར་ཨ་ཤོ་ཀ །
འདི་དག་ཐམས་ཅད་མེད་ན་ཡང༌། ། འོ་སེ་ལས་ནི་འབད་དེ་བྱ། ། ཞེས་དང༌། ཚད་ནི་ཆུང་ངུ་སོར་ཚད་ཀྱི། ། བརྒྱ་བཅུ་རྩ་བཞི་ཉིད་བྱ་ཞིང༌། ། ཞེང་དུ་སོར་དྲུག་བྱ་བ་སྟེ། ། དཔངས་སུ་ཡང་ནི་གཉིས་བྱའོ། ། སོར་མོའི་ཚིགས་ཀྱི་ཚད་དག་གིས། ། ཟུར་བཞིར་ཚད་ནི་གཉིས་པ་ཡིན། ། ལེགས་མཉམ་ཉིད་དང་ཤིན་ཏུ་གསལ། །
རྩེ་གཉིས་སྦལ་པའི་མགོ་བཞིན་ནོ། ། དེ་ནས་བརྡུང་བར་བྱེད་པ་ཡང༌། ། ཤིང་དེ་ཉིད་ལ་འབད་དེ་བྱས། ། སོར་མོ་བཅུ་གཉིས་ཚད་དག་ལ། ། ཟླུམ་ཞིང་རྩེ་གཉིས་ནེའུ་ལེའི་མགོ ། འཆང་བཟུང་ཚད་ཀྱང་དེ་བཞིན་ཏེ། ། ཤིན་ཏུ་འཇམ་དང་རྩིབས་མཉམ་པར། ། ཞེས་གསུངས་སོ། ། རྒྱུད་རེ་རེ་ལ་སུམ་ཅུ་རྩ་ལྔ་རྩ་ལྔ་རེ་སྟེ། བརྒྱ་དང་ལྔ།
ཏོག་གསུམ་སྟེ་སྤྱིར་བཏང་དུ་བརྒྱ་དང་བརྒྱད་བརྡུང་བར་བཤད་དོ། ། གཉིས་པ་མཐུན་པའི་གསོ་སྦྱོང་ལ་གསུམ་སྟེ། གང་དུ་བྱ་བ་གནས་ཀྱི་སྐབས། གང་གི་བྱ་བ་ཚོགས་པའི་སྐབས། གང་དག་བྱ་བ་ཆོ་གའི་སྐབས་སོ། ། དང་པོ་ལ་གཉིས་ཏེ། གསོ་སྦྱོང་གི་གནས་ལ་བློ་མཐུན་པར་བྱ་བ་དང༌། མཚམས་དངོས་ཀྱི་དོན་ནོ། ། དང་པོ་ནི་གསོ་སྦྱོང་གི་སོགས་སོ། ། གཉིས་པ་ལ།
མངོན་པར་སྒྲུབ་པའི་མཚམས་དང༌། རང་བཞིན་གྱིས་གྲུབ་པའི་མཚམས་སོ། ། དང་པོ་ལ་གཉིས། ངག་གིས་མངོན་པར་བསྒྲུབས་པའི་དང༌། ལུས་ཀྱི་མངོན་པར་བསྒྲུབས་པའི་མཚམས་སོ། ། དང་པོ་ལ་མཚམས་གཅོད་པའི་ཚུལ་དང༌། དགྲོལ་བའི་ཚུལ་ལོ། ། དང་པོ་ལ་མཚམས་པོ་ཆེ་བཅད་པའི་དང༌། མཚམས་བུ་ཆུང་བཅད་པའི་ཚུལ་ལོ། ། དང་པོ་ལ་དངོས་དང༌།
དེར་ཆོས་གོས་དང་མི་འབྲལ་བའི་གནང་བ་སྦྱིན་པའོ། ། དང་པོ་ནི་མཚམས་བཅད་པར་སོགས་སོ། ། གཉིས་པ་ནི་དེ་དག་གནང་བ་སོགས་སོ། ། གཉིས་པ་ནི་ཐམས་ཅད་སོགས་སོ། ། གཉིས་པ་དགྲོལ་བ་ནི་མཚམས་དག་སོགས་སོ། ། གཉིས་པ་ལུས་ཀྱི་བསྒྲུབ་པའི་མཚམས་ནི། མཚམས་མ་བཅད་པ་སོགས་སོ། ། གཉིས་པ་ནི་དགོན་པ་སོགས་སོ། ། སྐབས་འདིར་མཚམས་པོ་ཆེ་གཅོད་པ། ཡང་དེ་བཀྲོལ་ནས་མཚམས་བུ་ཆུང་གཅོད་པ།
ཡང་ཐོག་མར་མཚམས་བུ་ཆུང་དུ་མ་བཅད་ཅིང༌། དེའི་ཕྱི་རོལ་མཚམས་གཅིག་གིས་བསྐོར་བ། ཚིག་གཅིག་གིས་མཚམས་གཉིས་གཅོད་པ་དང༌། དགྲོལ་བའི་ཆོ་ག་རྣམས་གསུང་ངོ༌། ། འདིར་མཚམས་ཆེན་གྱི་ཚད་ནི། དབུས་ནས་དཔག་ཚད་ཕྱེད་དང་གསུམ་གྱི་མཐའ་ཚུན་ཆད་ཡིན་ལ། དཀྱིལ་འཁོར་པའི་ཆུང་ཚད་ནི། དགེ་སློང་བཞི་བཅུའི་གདིང་བ་ཤོང་བ་ལ་བཤད་ལ། དེ་ཡང་དགེ་སློང་མའི་དབྱུང་བ་ལྟ་བུ་ལ་མ་མཐའ་དགེ་སློང་བཞི་བཅུ་ཚང་དགོས་པ་ལ་བསམས་པའོ། ། ཡང་མཚམས་བུ་ཆུང་ཡིན་ན།
དཀྱིལ་འཁོར་པ་ཡིན་པས་ཁྱབ་ལ། དཀྱིལ་འཁོར་པ་ལ་དེས་མ་ཁྱབ་པ་ནི་གཞུང་དུ་གསལ་ཞིང༌། ཆོས་གོས་དང་མི་འབྲལ་བའི་གནང་བ་ནི་མཚམས་ཆུང་བཅད་པའི་ནང་དུ་ཡང་ཆགས་ཏེ། ཞུ་བ་ལས། མཚམས་བུ་ཆུང་དག་ཏུ་ཡང་ཆོས་ཕྱོགས་དང་དང་འབྲལ་བར་མི་འགྱུར་བར་འདོད་ན། བློ་མཐུན་པར་བགྱིའོ། ། གལ་ཏེ་འདོད་ན་བྱའོ། ། ཞེས་གསུངས། མཚམས་པོ་ཆེ་བཅད་པའི་དགོས་པ་ཡང་ལས་ལ་མི་འདུ་བ་དགག་ཅིང༌། འདུས་པ་རྒྱ་ཆེ་བའི་དོན་དང༌།
ཆོས་གོས་དང་མི་འབྲལ་བའི་གནང་བ་རྒྱ་ཆེ་བས་བདེ་བ་ལ་རེག་པར་གནས་པའི་དོན་དུའོ། ། གནས་ནི་གཞི་སྲ་བ་དང་འབྲེལ་བ། སྔར་མཚམས་བཅད་ཟིན་པའི་གནས་མ་ཡིན་པ། མཚམས་གཞན་གྱི་ཉེ་འཁོར་མ་ཡིན་པ། བར་དུ་མཚམས་གཞན་མ་ཞུགས་པ། མཚན་མ་བརྟན་པོ་དང་འབྲེལ་བའོ། ། མཚམས་འཇིག་པའི་རྒྱུ་ནི། མཚན་མ་ཞིག་པ། ལས་ཀྱིས་བཀྲོལ་བ། མཚམས་གཞན་བྱུང་བ།
རེ་བ་མེད་པ། མཚམས་ནང་ན་དགེ་སློང་མེད་པར་གྱུར་པའོ། ། མཚམས་ཆེན་དེའི་ནང་ན་ཁྱིམ་པའི་གྲོང་ཉེ་འཁོར་དང་བཅས་པ་ཡོད་ན་དེ་མཚམས་ལ་མི་ཐེ་ཞིང༌། སྔར་གྱི་མཚམས་ལ་ཡང་མི་གནོད་དོ། ། གཉིས་པ་ཚོགས་པའི་སྐབས་ལ། མཐུན་པ་བསྒྲུབ་པའི་ཆོ་ག མི་མཐུན་པ་སྤང་བ། མི་མཐུན་པའི་ཉེས་དམིགས། མཐུན་པ་བསྒྲུབ་པའི་ཆོ་ག་གཞན་བསྟན་པའོ། ། དང་པོ་ལ་འདུན་པ་ཕུལ་བས་དང༌།
སྨྱོས་པའི་གནང་བ་བྱིན་པས་དང༌། ཡོངས་སུ་དག་པ་ཕུལ་བས་དང༌། དེ་གཉིས་ཀ་ཕུལ་བས་མཐུན་པའི་ཆོ་ག་བསྒྲུབ་པའོ། ། དང་པོ་ནི་འདུན་པ་སོགས་སོ། ། གཉིས་པ་ནི་སྨྱོས་པའི་སོགས་སོ། ། གསུམ་པ་ནི་ཡོངས་སུ་དག་པ་སོགས་སོ། ། བཞི་པ་ནི་དེ་བཞིན་དུ་སོགས་སོ། ། གཉིས་པ་ནི་གཞན་གྱི་སོགས་སོ། ། གསུམ་པ་ནི་འཕྲིག་པས་སོགས་སོ། ། བཞི་པ་ནི་བསམ་པ་ཐག་པ་སོགས་སོ། །
འདིར་འདུན་པ་གང་ལ་འབུལ་བའི་ཡུལ་ནི། མཚམས་ནང་གཅིག་ན་ཡོད་པའི་དགེ་འདུན་ལ་འབུལ། ལས་གང་ལ་འབུལ་ན། ལས་ངོ་བོ་ཉིད་ཀྱི་ཆོས་ལྡན་ཡིན་པ་མཚམས་གཅོད་པ་དང༌། རང་ལ་མི་མཐུན་པའི་ལས་བྱས་པ་མ་ཡིན་པ་ལའོ། ། གང་ཟག་གང་གིས་འབུལ་བ་ནི། མཚམས་ནང་དེ་ན་གནས་པ་ཁ་སྐོང་བར་འོས་པ། གསོལ་བ་ཙམ་ཡང་ཉམས་སུ་མ་མྱོང་བ་སྨྱོས་པའི་གནང་བ་མ་ཐོབ་པ། ཚོགས་སུ་མ་ལོངས་པ་ཁ་སྐོང་བའི་ཆེད་མ་ཡིན་པ། དེ་ན་འཁོད་པའི་དགེ་སློང་གཞན་གྱིས་རང་དེ་ན་ཡོད་པར་ཤེས་པའམ།
འཕྲིག་པ། ན་བ་ལ་སོགས་པའི་རྐྱེན་དང་ལྡན་པའོ། ། ལེན་པ་པོ་ཡང་ཆོས་ལྡན་བྱེ་བ་ན་ཆོས་མ་ཡིན་པའི་ཕྱོགས་སུ་མ་སོང་བ། འདུན་པ་འབུལ་བའི་ཆོ་ག་ལ་མཁས་པའོ། ། དགོས་པ་ནི། འདུན་པ་འབུལ་བས་ལས་ལ་མི་མཐུན་པ་མི་བསྐྱེད་ཅིང༌། ཡོངས་དག་ཕུལ་བས་འབུལ་བ་པོ་རང་ཉིད་ཀྱིས་གསོ་དགག་ཉམས་སུ་མྱོང་བར་འགྱུར་བའོ། ། འདི་གཉིས་འབུལ་བའི་ཚེ། ཚོགས་སུ་ལོངས་པ་དུ་མས་དེ་གཉིས་འབུལ་དུ་རུང་ཞིང༌། དེ་འདྲ་དེ་ལེན་པ་པོ་གཅིག་གིས་ལེན་དུ་ཡང་རུང་བ་ཡིན་ཏེ།
འདིར་གཅིག་གིས་དུ་མའི་དེ་ངག་ལེན་པ་ལ་མི་རུང་བ་མེད་དོ། ། འདི་ལ་བརྗོད་ནུས་པའི་ཚིག་གིས་བཟུང་ངོ༌། ། ཞེས་གསུངས་པས་སོ། ། དེའི་རིགས་པས་གསོ་སྦྱོང་གི་ཚེ། དགེ་ཚུལ་རྣམས་ཀྱིས་ཡོངས་དག་འབུལ་བ་ལ་ཡང༌། དགེ་ཚུལ་དུ་མས་དགེ་སློང་གཅིག་གི་དྲུང་དུ་ཡོངས་དག་ཕུལ་བས་ཆོག་པར་གསལ་བར་བསྟན་ནོ། ། གསུམ་པ་ཆོ་གའི་སྐབས་ལ། མདོར་བསྟན་པ་དང༌། རྒྱས་པར་བཤད་པའོ། ། དང་པོ་ནི།
དགེ་སློང་གི་དགེ་འདུན་ཆོས་ཅན། གསོ་སྦྱོང་བྱ་བ་ཡིན་ཏེ། དེ་ལ་བརྟེན་པའི་དགོས་པ་ཁྱད་པར་ཅན་མཐོང་བའི་ཕྱིར། དུས་ནམ་གྱི་ཞེ་ན། ཟླ་བ་ཕྱེད་ཕྱེད་ཀྱི་ཚེས་བཅོ་ལྔ་ལའོ། ། འདིས་གསོ་སྦྱོང་བཅུ་བཞི་པ་ཡང་བསྡུས་པ་ཡིན་ཏེ། གསོ་སྦྱོང་བཅུ་བཞི་པ་བྱ་བའི་དུས་དེ་ཡིན་ན། མར་ངོའི་ཚེས་བཅོ་ལྔ་ཡིན་པས་ཁྱབ་པའི་ཕྱིར། དེ་སྐད་དུ་ཡང་འགྲེལ་པ་ལས། ཟླ་བའི་ངོ་དེའི་ཚེས་གྲངས་གང་ལ་ཉི་མ་གཅིག་ཆད་པ་དེ་ཉིད།
ས་སྟོང་སུ་དོར་བ་ཟད་ཀྱི་གསོ་སྦྱོང་གི་ཉི་མ་འདི་ལ། ཉི་མ་ཆད་པ་མ་ཡིན་པས་གསོ་སྦྱོང་བཅུ་བཞི་པ་ཞེས་བྱ་བའི་ཉི་མ་དེ་ཉིད་ཚེས་བཅོ་ལྔ་ཡིན་པའི་ཕྱིར། ཅེས་སོ། ། དིང་སང་གི་ལག་ལེན་པ་དག་གསོ་སྦྱོང་བཅོ་ལྔ་པ་བྱེད་པའི་ཚེ། རྩིས་ཀྱི་གཞུང་ལུགས་ཤེས་པ་དག་གིས་ཤིན་ཏུ་དག་པར་རྩིས་པ་བས་ཀྱང་ཉི་མ་གཅིག་གིས་སྔ་བར་བྱེད་པ་དང༌། བཅུ་བཞི་པ་ཉེར་དགུ་ལ་བྱས་པར་རློམ་པ་དེ་དག་ནི་མུན་སྤྲུལ་གྱི་གནས་སུ་རིག་པར་བྱའོ། ། འོ་ན་གསོ་སྦྱོང་དེ་ཆོ་ག་གང་གིས་བྱེད་ཅེ་ན། ཆོ་ག་གང་ཡང་རུང་བས་ཆོག་པ་མ་ཡིན་ཏེ། སོ་སོར་ཐར་པའི་མདོ་ཁོ་ན་འདོན་པས་བྱ་དགོས་པའི་ཕྱིར། བཅོ་ལྔའོ་ཞེས་པ་ལས་འཕྲོས་ནས།
དགག་དབྱེའི་ཉིན་མོ་ཡང་གསོ་སྦྱོང་བྱ་དགོས་སམ་ཞེ་ན། དགག་དབྱེ་བྱས་ན་གསོ་སྦྱོང་འདི་མ་གྲུབ་པ་ཉིད་མ་ཡིན་ཏེ། དེ་གཉིས་ཆོ་ག་ཐ་དད་ཀྱང་ཆེད་དུ་གཉེར་བྱའི་དགོས་པ་གཅིག་པའི་ཕྱིར། གཉིས་པ་རྒྱས་པར་བཤད་པ་ལ། དངོས་གཞིའི་ཆོ་ག སྔོན་འགྲོའི་ཆོ་ག ཚོགས་སུ་མ་ཚང་བའི་ཚེ་ཇི་ལྟར་བྱ་བའི་དམིགས་བསལ། རང་གཞན་གྱི་གསོ་སྦྱོང་ལ་གུས་པ་བསྒྲུབ་པ་གསོ་སྦྱོང་ལ་ཟློས་པའི་སྐྱོན་མེད་པའོ། ། དང་པོ་ནི། གདོན་པས་སོ་ཞེས་པ་ལས་འཕྲོས་ནས།
ཇི་ལྟར་གདོན་ཞེ་ན། གསོ་སྦྱོང་གི་མདོ་འདོན་པ་པོའི་དགེ་སློང་ཆོས་ཅན། སྦྱོར་དངོས་གཉིས་ཀྱི་སྒོ་ནས་འདོན་དགོས་པ་ཡིན་ཏེ། གསོལ་བ་དང་རྣམ་པར་བཞག་པ་འཛིན་དུ་གཞུག་པ་སྔར་བྱ་ཞིང༌། དེ་ནས་སོ་སོར་ཐར་པའི་མདོ་དེ་གདོན་དགོས་པའི་ཕྱིར། སོ་ཐར་གྱི་མདོ་ལས། དགེ་འདུན་བཙུན་པ་རྣམས་གསན་དུ་གསོལ། ཞེས་པ་ནས། འདི་ནི་གསོལ་བའོ། ། ཞེས་པའི་བར་ལ་ནི་གསོལ་བ་ཞེས་བྱའོ། །
ཚེ་དང་ལྡན་པ་དག་བདག་ཅག་གསོ་སྦྱོང་བྱ་སྟེ། ཞེས་པ་ནས་མ་མཐོལ་མ་བཤགས་ན་མི་འགྱུར་རོ། ། ཞེས་པའི་བར་ལ་ནི་རྣམ་པར་བཞག་པ་འཛིན་དུ་གཞུག་པ་ཞེས་བྱའོ། ། མདོ་གདོན་པ་ནི་རྣམ་པ་ལྔ་སྟེ། གླེང་གཞི་གདོན་པ། ཕམ་པ་གདོན་པ། ལྷག་མ་གདོན་པ། མ་ངེས་པ་གདོན་པ། རིལ་གྱིས་གདོན་པའོ། ། འདིར་བཞི་པ་ལ་ཞེས་པ་སོ་ཐར་གྱི་མདོ་ལས་ལྟུང་བ་སྡེ་དྲུག་གསུངས་པའི་བཞི་པ་ལྟུང་བྱེད་ཀྱི་སྡེ་ཚན་ལ་རེག་ན་རིལ་གྱི་འདོན་དགོས་པའི་དོན་ནོ། །
གཉིས་པ་སྔོན་འགྲོ་ལ། རང་གི་དང༌། གཞན་གྱི་དང༌། རང་གཞན་གཉིས་ཀའི་ལྟུང་བ་ཕྱིར་བཅོས་པའི་ཚུལ་ལོ། ། དང་པོ་ནི། འདི་ལ་སོགས་སོ། ། གཉིས་པ་ནི་གལ་ཏེ་སོགས་སོ། ། གསུམ་པ་ནི་ཐམས་ཅད་ཀྱིས་ལྟུང་བ་ཤེས་སམ་སོགས་སོ། ། གསུམ་པ་དམིགས་བསལ་གྱི་བྱ་བ་ནི། བཞི་བས་ཉུང་བ་སོགས་སོ། །
བཞི་པ་ལ། བཅས་པ་ཞར་བྱུང་དང་བཅས་པ་དང༌། རྗེས་བཅས་ཞར་བྱུང་དང་བཅས་པའོ། ། དང་པོ་ནི་དེའི་ཚེ་གནས་ན་སོགས་སོ། ། གཉིས་པ་ནི་གསོ་སྦྱོང་དང་དགག་དབྱེ་སོགས་སོ། ། ལྔ་པ་ནི་ཕྱིས་འདོས་པ་སོགས་སོ། ། སྐབས་དེར། འདུ་བ་མཐུན་པའི་གསོ་སྦྱོང་ལ་ཅི་དགར་འཇུག་པས་ཆོག་པར་བཤད་པ་དེ་ཅིག་ཤོས་ཀྱི་གསོ་དགག་ལེགས་པར་ཟིན་པའི་དབང་དུ་བྱས། འདུ་བ་མཐུན་པ་ཞེས་པར་གཉུག་མར་གནས་པ་དང༌། གཉུག་མར་གནས་པར་མཐུན།
གློ་བུར་དུ་འོངས་པ་སྡེ་ཚན་གཅིག་པ་རྣམས་སོ། ། གཞན་གྱིས་ཞེས་པ་བཤད་མ་ཐག་པ་དེ་ལས་གཞན་འོག་ནས་འཆད་པ་རྣམས་སོ། ། ཚོགས་པ་གསོལ་ཞེས་པ་གློ་བུར་བས་གཉུག་མར་གནས་པའི་ཕྱིར་ཚོགས་པའམ། དེས་ཀྱང་ཅིག་ཤོས་ཀྱི་དེ་གསོལ་དགོས་པ་སྲིད་དོ། ། དུས་ནམ་གྱི་ཚེ་ཇི་ལྟར་གསོལ་ན། བྱེད་པའི་ཚེ་འོང་ན་སོགས་མདོ་ཚན་པ་ལྔས་གསལ་བར་བསྟན་ནོ། ། མདོར་ན་གལ་ཏེ་ལེགས་པར་ན་ཅེས་པའི་མདོ་ཚན་གཉིས་སྤྱིར་བཏང་ཡིན་ལ། གཞན་གྱི་ཚོགས་པ་མན་ཆད་མདོ་ཚན་བདུན་དམིགས་བསལ་དང༌། དེ་མ་ཐོབ་ན་ཞེས་པ་དེའི་ཡང་དམིགས་བསལ་ལོ། ། དེ་ལྟར་ན།
ཅི་དགར་འཇུག་ཅེས་པ་འདི་མ་འདུས་པའི་མི་མཐུན་པ་བསྐྱེད་པའི་གཞུང་གི་དམིགས་བསལ་དུའང་འཆད་ཤེས་དགོས་སོ། ། གཉིས་པ་རྣམ་འབྱེད་ཀྱི་སྐབས་ནས་འབྱུང་བ་ལ་གསུམ་སྟེ། ཞི་གནས་ཀྱི་གསོ་སྦྱོང་གི་སྤྲོས་པ་དང༌། གཉིས་ཀའི་ཐུན་མོང་སྤྲོས་པ་དང༌། མཐུན་པའི་གསོ་སྦྱོང་གི་སྤྲོས་པའོ། ། དང་པོ་ནི་ཏིང་ངེ་འཛིན་སོགས་སོ། ། གཉིས་པ་ནི་དགེ་སློང་གི་ཆོས་བཤད་པ་སོགས་སོ། ། གསུམ་པ་ལ། དུས་ཀྱི་སྤྲོས་པ་ཞར་བྱུང་དང་བཅས་པ། གནས་ཀྱི་སྤྲོས་པ།
ཚོགས་པའི་སྤྲོས་པ་ཞར་བྱུང་དང་བཅས་པའོ། ། དང་པོ་ནི། དགེ་འདུན་གྱི་གནས་བརྟན་གྱི་སོགས་སོ། ། འོ་ན་དུས་བརྗོད་པའི་ཚེ་ཚེས་བཅོ་ལྔར་སླེབས་པ་ན། ཉིན་ཞག་ཀྱང་བཅོ་ལྔ་ཚང་དགོས་སམ་ཞེ་ན། དེའི་ཁྱབ་པ་མེད་དེ། ཚེས་བཅོ་ལྔ་ཡིན་ཀྱང་ཉིན་ཞག་གཅིག་གིས་ཉིན་ཞག་བཅོ་ལྔར་མི་ཆོག་པར་བྱ་བའི་སྐབས་ཤིག་ཡོད་པའི་ཕྱིར། དེ་དུས་ནམ་གྱི་ཚེ་བྱུང་ཞེ་ན། དུས་ཚིགས་དྲུག་པོ་རྣམས་ཀྱི་ཟླ་བ་ཕྱེད་དང་གཉིས་ཐལ་ཞིང༌། ཟླ་བ་ཕྱེད་ཤུལ་དུ་ལུས་པ་ཉིད་ལ་ཞག་མི་ཐུབ་དོར་དགོས་པ་ཡིན་ཏེ།
དེ་འདྲའི་དུས་དེ་ཞག་མི་ཐུབ་དང་གསོ་སྦྱོང་བཅུ་བཞི་པ་འབྱུང་བའི་དུས་ཡིན་པའི་ཕྱིར། དེ་སྐད་དུ་ཡང༌། དགུན་དང་དཔྱིད་དང་དབྱར་རྣམས་ཀྱི། ། ཟླ་བ་ཕྱེད་དང་གཉིས་འདས་ཤིང༌། ། ཟླ་བ་ཕྱེད་ནི་ལུས་པ་ན། ། མཁས་པས་ཞག་མི་ཐུབ་པ་དོར། ། ཞེས་གསུངས་པས་སོ། ། གསོ་སྦྱོང་བཅུ་བཞི་པ་དང༌། མི་ཐུབ་པ་དང༌། ཟླ་བ་ཕྱེད་དང་གཉིས་འདས་ཀྱི་གསོ་སྦྱོང་རྣམས་མིང་གི་རྣམ་གྲངས་ཡིན་ལ།
དེ་ཡང་གསོ་སྦྱོང་སྔ་མ་ཟིན་ནས། ཉིན་ཞག་བཅུ་བཞི་པའི་སྟེང་ཁོ་ནར་བྱ་དགོས་པའི་གསོ་སྦྱོང་ཡིན་པའི་ཕྱིར་བཅུ་བཞི་པ་ཞེས་བྱ། ཉིན་ཞག་ཡུན་རིང་ཞིང༌། ཚེས་ཞག་ཡུན་ཐུང་བའི་རྒྱུ་མཚན་གྱིས་དེས་དེའི་དོད་མ་ཐུབ་པར་ཉིན་ཞག་ལྔ་བཅུ་ང་དགུ་ན་ཚེས་ཞག་དྲུག་ཅུ་ཐམ་པ་བྱུང་བའི་དུས་ཀྱི་གསོ་སྦྱོང་ཡིན་པའི་ཕྱིར། མི་ཐུབ་པ་ཞེས་བྱ། དེ་འདྲའི་དུས་དེ་ཡང་དུས་ཚིགས་དྲུག་པོའི་ཟླ་བ་ཕྱེད་དང་གཉིས་འདས་མ་ཐག་པའི་དུས་དེར་འབྱུང་ཞིང༌། དེར་བྱ་བའི་གསོ་སྦྱོང་ཡིན་པའི་ཕྱིར་ཟླ་བ་ཕྱེད་དང་གཉིས་འདས་ཀྱི་གསོ་སྦྱོང་ཞེས་བྱའོ། ། མདོར་ན་ལོ་གཅིག་ལ་གསོ་སྦྱོང་ཉི་ཤུ་རྩ་བཞི་འབྱུང་བ་ལས། བཅོ་བརྒྱད་ནི་གསོ་སྦྱོང་བཅོ་ལྔ་པ་ཁོ་ན་ཡིན་ཏེ། སྔ་ལོགས་ཀྱི་གསོ་སྦྱོང་དེ་ཟིན་ནས།
ཉིན་ཞག་བཅོ་ལྔ་པའི་སྟེང་ཁོ་ནར་ངེས་པར་བྱ་བའི་གསོ་སྦྱོང་ཡིན་པའི་ཕྱིར། ལྷག་མ་དྲུག་པོ་རྣམས་ནི་བཅུ་བཞི་པ་ཁོ་ན་ཡིན་ཏེ། སྔ་ལོགས་ཀྱི་གསོ་སྦྱོང་ཟིན་ནས། ཉིན་ཞག་བཅུ་བཞི་པའི་སྟེང་ཁོ་ནར་བྱ་དགོས་པའི་དེའི་ཕྱིར། དྲུག་པོ་དེ་དུས་ནམ་གྱི་ཚེ་ཞེ་ན། ཇི་སྐད་དུ། རྒྱལ་དང་དབོ་དང་ས་ག་ཅན། ། ཆུ་སྟོད་ཁྲུམས་སྟོད་སྨིན་དྲུག་སྟེ། ། འདི་རྣམས་ཀྱི་ནི་ནག་པོའི་ཕྱོགས། ། ཟླ་ཕྱེད་གསོ་སྦྱོང་བཅུ་བཞི་པ། །
ཞེས་གསུངས་སོ། ། དུས་དྲུག་པོ་དེ་ཡང་ངེས་པ་ཅན་ཁོ་ན་ཡིན་ཏེ། དྲུག་པོ་དེ་ལ་ནི་ཟླ་ཤོལ་གྱི་རྩི་བཞག་མེད་པས། འབྱུང་བའི་དུས་ངེས་པ་ཅན་ཡིན་ལ། གསོ་སྦྱོང་བཅུ་བཞི་པ་ནི་ཤོལ་གྱི་དབང་གིས་འཆོལ་བའི་ཕྱིར། དཔེར་ན། ན་ནིང་སྨིན་དྲུག་ཅན་གྱི་མར་ངོ་ལ་གསོ་སྦྱོང་མི་ཐུབ་པ་བྱུང་ན། ད་ལོ་དེའི་མར་ངོ་ལ་དེ་མི་འབྱུང་བས་ཁྱབ་པ་ལྟ་བུའོ། ། དེའི་ཤེས་བྱེད་ཀྱང་སྨིན་དྲུག་ཅན་གྱི་སྔ་ལོགས་སུ། ཟླ་ཤོལ་བྱུང་བའི་ལོ་དེ་ལ་ནི།
སྨིན་དྲུག་ཅན་གྱི་མར་ངོ་ལ་དེ་འབྱུང་ངེས་ལ། དེ་ནས་བརྩིས་པའི་ཚེས་སུམ་བརྒྱ་དང་དྲུག་ཅུའམ། ཉིན་ཞག་སུམ་བརྒྱ་དང་ལྔ་བཅུ་ང་བཞི་ན་ལོ་རྟིང་མའི་སྨིན་དྲུག་ཅན་གྱི་ཟླ་བ་མི་འབྱུང་བ་དང༌། རྒྱལ་ཟླའི་སྔ་ལོགས་དེ་མ་ཐག་ཏུ་ཤོལ་ཟླ་བྱུང་བ་དེའི་ལོ། རྒྱལ་ཟླ་དངོས་ཀྱི་མར་ངོ་ལ་གསོ་སྦྱོང་བཅུ་བཞི་པ་འབྱུང་ངེས་པ་ཅན་ཡིན་ཀྱང༌། དེ་ནས་མ་ནོར་བར་བརྩིས་པའི་ཚེས་ལོ་གཅིག་ན། གསོ་སྦྱོང་མི་ཐུབ་པ་གཅིག་འབྱུང་བར་ངེས་ཀྱང༌། དེ་རྒྱལ་ཟླའི་མར་ངོ་མ་ཡིན་པ་ངེས་པ་སོགས་ལ་ཐུག་པ་ཡིན་ནོ། ། དེ་དག་གི་ཤེས་བྱེད་ཀྱང་ལོ་སྔ་མའི་སྨིན་དྲུག་ཅན་གྱི་ཟླ་བ་ཡིན་ངོ་ཤེས་པ་དེ་རྫོགས་མཚམས་ནས། ལོ་རྟིང་མའི་སྨིན་དྲུག་ཅན་གྱི་ཟླ་བ་ཡིན་ངོ་ཤེས་པ་དེའི་མགོ་ཟུག་པའི་བར་ལ།
ཚེས་ཞག་སུམ་བརྒྱ་དང་བདུན་ཅུ་དོན་གཅིག་ཚང་དགོས་པ་ལ་ཐུག་པ་ཡིན་ནོ། ། ཕྱི་རབས་པ་ཁ་ཅིག གསོ་སྦྱོང་ཐུབ་པའི་རྗེས་ལ་ཟླ་ཤོལ་བྱུང་ན། དེའི་མར་ངོའི་གསོ་སྦྱོང་དེ་ཐུབ་པར་བྱེད། མི་ཐུབ་པའི་རྗེས་ལ་དེ་བྱུང་ན་དེའི་དེ་མི་ཐུབ་པར་བྱེད། ཅེས་ཟེར་བ་དེ་དག་ནི་མུན་སྤྲུལ་གྱི་བཤད་པ་ཁོ་ན་ཡིན་ཏེ། ཤོལ་ཟླ་ཡིན་ན། ཉིན་ཞག་སུམ་ཅུར་ལོངས་པ་གཅིག་འདོར་དགོས་པས་ཁྱབ་པའི་ཕྱིར་རོ། ། འོ་ན་ཤོལ་གྱི་ཟླ་བ་དེ་ནམ་གྱི་ཚེ་འདོར་ཞེ་ན། ཟླ་བ་ཤོལ་དོར་བ་ནི་ཆོས་ཅན།
རྒྱལ་པོའི་རྗེས་སུ་འབྲང་དགོས་པ་ཡིན་ཏེ། དེའི་འཁོར་དུ་ཐ་སྙད་ཀྱི་གཞུང་ལུགས་ལ་མཁས་པ་དག་ཕལ་ཆེར་འབྱུང་བའི་ཕྱིར། འདིར་འདུལ་བའི་ལུང་ལས་ལོ་དྲུག་ན་ཟླ་ཤོལ་འདོར་བར་གསུངས་པ་ནི། ལོ་རེ་ལ་ཞག་མི་ཐུབ་དྲུག་དྲུག་འབྱུང་ཞིང༌། ཚེས་ལོ་ལྔ་རྫོགས་མཚམས་དེར་དྲུག་ལྔ་སུམ་ཅུ་ཐམ་པ་ལོངས་པས། ཚེས་ལོ་དྲུག་པའི་སྟེང་དུ་ཤོལ་འདོར་བ་ལ་དགོངས་པ་ཡིན་ལ། དེ་ཡང་ལུགས་འདི་ལ་ཁྱིམ་ལོའི་ཐ་སྙད་མེད་པས། ཉིན་ཞག་སུམ་བརྒྱ་དྲུག་ཅུ་ལ་དུས་བཞི་རྫོགས་པའི་རྣམ་བཞག་མཛད་པ་དེའི་དབང་དུ་བྱས་པའོ། ། དུས་ཀྱི་འཁོར་ལོ་ལས་ལོ་གཉིས་དང་ཟླ་བ་ཕྱེད་དང་དགུ་ན་ཤོལ་འདོར་བར་གསུངས་པ་དེ་ནི། ལུགས་དེ་ལ་ཁྱིམ་ལོའི་རྣམ་བཞག་མཛད་ཅིང༌།
ཁྱིམ་ལོ་གཅིག་ལ་ཉིན་ཞག་གསུམ་བརྒྱ་དྲུག་ཅུ་རེ་ལྔ་ཡོད་དགོས་ལ། ཚེས་ལོ་རེ་ལ་ཉིན་ཞག་སུམ་བརྒྱ་དང༌། ལྔ་བཅུ་ང་བཞི་ལས་མེད་པས། ཟླ་བ་སུམ་ཅུ་སོ་ཕྱེད་དང་གསུམ་ན། ཟླ་བ་གཅིག་གི་ཤོལ་བཅུག་པས། ཁྱིམ་ལོ་ཁ་ཚང་བ་ལ་དགོངས་པའོ། ། དེ་ལྟར་ན་ཟླ་ཤོལ་འབྱུང་བའི་རྒྱུ་མཚན་ཆད་པ་བསགས་པས་འབྱུང་བ་མ་ཡིན་གྱི། ལོའི་ཁ་སྐོང་བ་ལ་དགོས་པ་བྱུང་བ་ཡིན་ལ། དེང་སང་འདུལ་བའི་ལུགས་ཀྱི་ལོ་རེ་རེ་ཚང་བ་ལ་ཚེས་ཟླ་བཅུ་གཉིས་ཀྱི་སྟེང་དུ་ཉིན་ཞག་དྲུག་དྲུག་བསྣན་དགོས་ལ། དུས་ཀྱི་འཁོར་ལོའི་ཁྱིམ་ལོ་རེ་རེ་ལ།
ཉིན་ཞག་བཅུ་བཅུ་བསྣན་པ་དགོས་པའི་ཁྱད་པར་ལ་ཐུག་པ་ཡིན་གྱི། དོན་ལ་མི་མཐུན་པའི་ཁྱད་པར་ཅི་ཡང་མེད་པས། འདུལ་བ་ལས་ཇི་ལྟར་འབྱུང་བ་བཞིན་བརྩིས་ན། དུས་ཀྱི་འཁོར་ལོའི་ལུགས་དེ་ཉིད་འབྱུང་ལ། ཅིག་ཤོས་བརྩིས་ན་ཡང་འདུལ་བའི་ལུགས་འདི་ཉིད་འབྱུང་བས། གང་རུང་གཅིག་མ་ནོར་བར་ཁས་བླངས་པས་ཆོག་གོ ། དིང་སང་གི་ལག་ལེན་པ་དག་ནི། འདུལ་བ་རང་ལུགས་ཀྱི་ཚེས་གྲངས་རྩི་ལུགས་ནི་མེད། རྩིས་མཁན་དག་གང་ཟེར་བ་དེ་ལས་ཉིན་ཞག་གཅིག་གིས་སྔ་བར་བརྩིས་པས་གསོ་སྦྱོང་དུས་མིན་ཤས་དག་ལ་བྱེད་པར་སྣང་ངོ༌། ། མདོ་སྡེའི་ནང་ན།
རྟ་བྱ་བྱི་བ་ཡོས་ལ་ཤོལ། ། སྟོན་དགུན་དཔྱིད་དབྱར་འབྲིང་པོ་གཉིས། ། སྔ་མ་ཤོལ་དེ་ཐུབ་པར་ངེས། ། ཞེས་འབྱུང་བ་དེ་ནི། ནག་རྩིས་པའི་ཚིག་འགའ་ཞིག་ཤོར་བ་ཡིན་ལ། དེར་ལོ་གསུམ་དང་ཟླ་བ་གསུམ་ན་ཟླ་ཤོལ་རེ་རེ་འདོན་པ་ནི། ཟླ་བ་ཕྱེད་དང་བདུན་གྱི་ཤོལ་འདོར་བ་འཕྱིས་པའི་སྐྱོན་ཡོད་དོ། ། འདུལ་བ་ལས་ལོ་དྲུག་ན་འདོར་བ་ལ་ནི་སྐྱོན་འདི་ཡོད་པ་མིན་ཏེ། དེ་ནི་ཚེས་ལོའི་དབང་དུ་བྱས་ལ། འདི་ལ་ནི་རྟ་བྱ་བྱི་བ་ལ་སོགས་པའི་རྣམ་གཞག་བྱས་པས་ཁྱིམ་ལོ་ལས་མ་འདས་པའི་ཕྱིར་རོ། །
གཉིས་པ་གནས་ཀྱི་སྤྲོས་པ་ནི། མ་བརྟགས་ཤིང་སོགས་སོ། ། སྐབས་འདིར། མཚམས་སུ་མཚམས་ཀྱིས་སྐོར་དུ་མི་རུང་བར་བཤད་པ་དེ། ཁྱིམ་པའི་མཚམས་ལ་བཤད་ཀྱང༌། དེ་མཚམས་ལ་མི་ཐེ་བའི་དོན་ཡིན་གྱི། མཚམས་གོང་དེ་ན་ཁྱིམ་པའི་གྲོང་ལ་སོགས་པ་ཡོང་དུ་མི་རུང་བ་ནི་མ་ཡིན་ནོ། ། དེར་དེ་འདྲ་ཡོད་ཀྱང་ཁོལ་དུ་བོར་ནས་འཇོག་པར་ལས་བརྒྱ་ལ་གསུངས་པའི་ཕྱིར། དེར་མ་ཟད་རང་གི་མཚམས་སུ་མ་གཏོགས་པ་དགེ་འདུན་གཞན་གྱི་མཚམས་བཅད་ཟིན་པ་ཡང༌། མཚམས་ཀྱིས་བསྐོར་དུ་མི་རུང་སྟེ།
གཞན་གྱི་མཚམས་སུ་གཏོགས་པའི་ཕྱིར། དཀྱིལ་འཁོར་པ་རུང་བར་བཤད་པ་ནི། མཚམས་བུ་ཆུང་མ་ཡིན་པའི་དཀྱིལ་འཁོར་པ་ལ་ནི་དགོས་པ་མེད་ལ། མཚམས་བུ་ཆུང་ཡིན་པ་ལ་ནི་གཅིག་གམ་མང་པོ་ཡིན་ཀྱང་རུང་སྟེ། ཐམས་ཅད་བློ་མཐུན་པར་བྱས་མཚམས་བུ་ཆུང་གི་ནང་ནས་ཕྱིར་ཐོན་ཏེ། མཚམས་ཆེན་གྱིས་བསྐོར་བའོ། ། གོང་དུ་འདུ་བ་མཐུན་པ་ལ་ཅི་དགར་འཇུག་ཅེས་བཤད་པ་ཡང༌། འདི་ལྟ་བུ་ལ་དགོངས་སོ། ། གསུམ་པ་ཚོགས་པའི་སྤྲོས་པ་ནི། དགེ་འདུན་ལ་འདུན་པ་སོགས་སོ། །
བཞི་པ་ཆོ་གའི་སྤྲོས་པ་ནི། ལེགས་པར་ཐོན་པ་སོགས་སོ། ། གཉིས་པ་ཚུལ་རྣམ་པར་དག་པ་དབྱར་གྱི་གཞི་ལ། ལུང་གཞི་ལས་འབྱུང་བ་གཞུང་གི་ཚུལ་དུ་བཤད། གླེང་གཞི་ལ་སོགས་པ་དོགས་གཅོད་ཀྱི་ཚུལ་དུ་བཤད་པའོ། ། དང་པོ་ལ། མདོར་བསྟན་པ་དང༌། རྒྱས་པར་བཤད་པའོ། ། དང་པོ་ནི། བཅས་པ་དང་ལྡན་པའི་དགེ་སློང་ཆོས་ཅན།
དབྱར་གནས་པར་ཁས་བླངས་པར་བྱ་བ་ཡིན་ཏེ། དེ་ལ་བསྟེན་པའི་ཕན་ཡོན་ཁྱད་པར་ཅན་གསུང་བའི་ཕྱིར། དེ་ཡང་གང་ཞེ་ན། འཕྱ་དང་སྲོག་ཆགས་སྣོད་སྤོང་དང༌། ། ལུས་སྲོག་གནོད་སྤོང་རལ་འདྲུམ་ཚོན། ། དོན་བྱ་ཉུང་དང་ཐོས་སོགས་འཕེལ། ། དགག་དབྱེ་སྲ་རྐྱང་འབྱུང་བའོ། ། ཞེས་སོ། ། དུས་ཇི་ཙམ་གྱི་བར་དུ་ཞེ་ན། ཟླ་བ་གསུམ་དུ་ཁས་ལེན་དགོས་པ་ཡིན་ཏེ།
དེ་བས་ཉུང་ན་དགག་བྱ་མི་ཁེགས་ཤིང༌། དེ་ལས་ཡུན་རིང་ན་མུ་སྟེགས་དང་མཐུན་པར་འགྱུར་བའི་ཕྱིར། ཚེས་བཅུ་དྲུག་ལ་ཁས་ལེན་དགོས་པ་ཡིན་ཏེ། ཡར་ངོ་སྔོན་དུ་འགྲོ་བའི་སྒོ་ནས་ཁས་ལེན་པའི་ཕྱིར། ཟླ་བ་གང་གི་ཚེས་བཅུ་དྲུག་ལ་ཞེ་ན། དབྱར་སྔ་མ་ཡིན་ན་དབྱར་ཟླ་འབྲིང་པོ་ཉའི་ཕྱི་དེ་ཉིན་པར་ཁས་ལེན་དགོས་པ་ཡིན་ཏེ། འཇིག་རྟེན་ལུགས་ཀྱི་དབྱར་ཟླ་འབྲིང་པོ་དེ། བསྟན་བཅོས་ལུགས་ཀྱི་དབྱར་ཟླ་དང་པོ་ཡིན་པའི་ཕྱིར། དབྱར་ཕྱི་མ་ཡིན་ན་དབྱར་ཟླ་ཐ་ཆུང་ཉའི་ཕྱི་དེ་ཉིན་པར་གྱི་ཉིན་ཁས་ལེན་དགོས་པ་ཡིན་ཏེ། འཇིག་རྟེན་ལུགས་ཀྱི་དབྱར་ཟླ་ཐ་ཆུང་གི་ཚེས་བཅུ་དྲུག་གི་ཉིན་ཞག་གཅིག་པོ་དེ།
ཆོས་འདུལ་བའི་ལུགས་ཀྱི་དབྱར་ཐུང་ངུའི་དུས་ཡིན་པའི་ཕྱིར། འོ་ན་དབྱར་ཟླ་འབྲིང་པོ་དེ་གང་ལ་བྱ་ཞེ་ན། ཟླ་བ་གང་ལ་དབྱར་ཉི་ལོག་པའི་ཉིན་པར་ནས་མགོ་བཟུང་བའི་ཟླ་བ་གཅིག་པོ་དེ་དབྱར་ཟླ་ཐ་ཆུང་ཡིན་པར་གྲུབ་པ་ན། དེའི་མདུན་རོལ་གྱི་ཟླ་བ་གཅིག་པོ་དེའོ། །

དེ་ཡང་གང་ཞེ་ན། གྲོ་ཞུན་ཅན་གྱི་ཟླ་བ་ལ་ཤོལ་བྱུང་བ་དེའི་ཚེ། གྲོ་བཞིན་ཅན་གྱི་མིང་ཅན་སྔ་མ་དེ་ཉིད་ཡིན་པ་སྲིད་ལ། དེ་ལ་ཤོལ་མེད་པ་དེའི་ཚེ། ཆུ་སྟོད་ཀྱི་ཟླ་བའོ། ། འོ་ན་འདུལ་བ་ཚིག་ལེའུར་བྱས་པ་ལས། གྲོ་བཞིན་ཅན་གྱི་ཚེས་གཅིག་ནས། ། སྔ་མའི་དབྱར་དེ་གཙོ་བོ་ཡིན། ། དེ་ཉིད་ཁྲུམས་ཀྱི་ཟླ་བ་ཡི། ། ཚེས་གཅིག་ནས་ནི་ཕྱི་མར་གྲགས། ། ཞེས་གསུངས་པ་དེ་ཇི་ལྟར་དྲངས་སྙམ་ན།
སྔར་བཤད་པ་ལྟར་གྲོ་བཞིན་ཅན་གྱི་ཟླ་བའི་མིང་འདོགས་པ་གཉིས་བྱུང་བ་དེའི་ཚེ། དང་པོའི་ཚེས་གཅིག་ནས་དབྱར་སྔ་མའི་ཁས་ལེན་བྱེད་པ་དང༌། ཁྲུམས་སྟོད་ཀྱི་ཟླ་བ་གཉིས་བྱུང་བ་དེའི་ཚེ། དང་པོ་དེའི་ཚེས་གཅིག་ནས་དབྱར་ཕྱི་མའི་ཁས་ལེན་བྱེད་དགོས་པའི་དོན་ཡིན་ཏེ། དཔེར་ན་སྨིན་དྲུག་ཅན་གྱི་ཟླ་བ་གཉིས་བྱུང་བ་དེའི་ཚེ། སྔ་མ་སྟོན་ཟླ་ཐ་ཆུང་དུ་འཇོག་དགོས་པ་བཞིན་ནོ། ། འོ་ན་ཤོལ་ཡོད་པ་ཁོ་ནའི་དབང་དུ་བྱས་ནས་ངོས་འཛིན་པ་ཅི་ཞེ་ན། ཤོལ་ཟླ་ཡོད་པའི་ལོ་དེ་ཤིན་ཏུ་དག་པའི་ལོ་ཡིན་ཏེ། ལོ་དེ་ལ་ཉ་སྐར་རྣམས་ཇི་ལྟ་བ་བཞིན་དུ་འགྲིག་ཅིང༌། ལོ་རྟིང་མ་དང་གཉིས་ཀྱི་འཕོ་མཚམས་ཀྱང་ཤིན་ཏུ་དག་ལ།
ཤོལ་མེད་པའི་ལོ་གཉིས་པོ་ལ། ཉ་སྐར་རྣམས་ཇི་བཞིན་མི་འགྲིག་ཅིང༌། ཟླ་བ་བཅུ་གཉིས་ཀྱི་རྫོགས་མཚམས་དང༌། ལོ་འཕོ་མཚམས་མི་འགྲིག་པའི་ཕྱིར་ཏེ། ལོ་གཅིག་པོ་དེ་གསར་ནས་ཟླ་བ་བཅུ་གཉིས་རྫོགས་ཀྱང༌། ལོ་ཕྱི་མ་དེར་མ་འཕོས་པའི་ཕྱིར། དེ་ལྟ་མོད་ཀྱི་ལོ་གཅིག་ལ་གྲོ་བཞིན་ཅན་གྱི་ཟླ་བ་གཉིས་བྱུང་བ་དེའི་ཚེ། སྔ་མ་ཤོལ་དང༌། ཕྱི་མ་དངོས་ཟླ་ཡིན་ཀྱང༌། དབྱར་གྱི་ཁས་ལེན་སྔ་མ་ལ་བྱེད་དགོས་ཏེ།
དེའི་ཚེ་དབྱར་ཟླ་འབྲིང་པོ་གཉིས་བྱུང་བ་ཡིན་ཅིང༌། དེའི་དུས་ཀྱི་ཚེ་དབྱར་གྱི་ཁས་ལེན་ལ་སྔ་མ་དབང་བཙན་པར་བྱེད་དགོས་པའི་ཕྱིར་ཏེ། དེ་འདྲ་དེ་དཔྱིད་ཀྱི་ཟླ་བ་བཞི་རྫོགས་མ་ཐག་པའི་རྗེས་ཀྱི་ཟླ་བ་དེ་ཡིན་པའི་ཕྱིར། དེ་ལ་འདི་སྙམ་དུ། གཞུང་ལས། གྲོ་བཞིན་ཅན་ལ་དབྱར་སྔ་མར་བཤད་པ་དེ་ཉིད་དུས་རྟག་ཏུ་ཁས་ལེན་དགོས་སོ་སྙམ་ན། འོ་ན་གཞུང་དེ་ཉིད་ལས། ས་ག་དང་ནི་ཆུ་སྟོད་དང༌། ། དེ་བཞིན་ཁྲུམས་སྨད་སྨིན་དྲུག་ཅན། ། རྒྱལ་དང་དབོ་ཞེས་བྱ་བ་ཉིད། །
དྲུག་པོའི་མར་ངོ་བཅུ་བཞིར་བརྗོད། ། ཞེས་གསུངས་པ་དེ་ཡང་དུས་རྟག་ཏུ་ཁས་ལེན་དགོས་པར་འགྱུར་ལ། དེ་ཡང་འདོད་པར་མི་ནུས་པ་ནི་གོང་དུ་བཤད་ཟིན་པས་སོ། ། འོ་ན་ཅི་ཞེ་ན། སྨིན་དྲུག་ཅན་གྱི་ཟླ་བ་གཉིས་བྱུང་བའི་ཚེ། སྨིན་དྲུག་ཅན་རྟིང་མ་དང༌། ས་ག་ཅན་གཉིས་བྱུང་བའི་ཚེ་རྟིང་མ་སོགས་ཁོ་ན་ལ་གསོ་སྦྱོང་མི་ཐུབ་པ་བྱུང་བའི་དོན་ཡིན་གྱི། ཤོལ་མེད་པའི་ཚེ་ཡང་དེ་ལྟར་ངེས་ན། ཉ་སྐར་བཅུ་གཉིས་ཀྱི་མིང་ཅན་གྱི་ཟླ་བ་རྣམས་ལ་ཚེས་ཞག་སུམ་ཅུ་རེ་ལས་མེད་པར་འགྱུར་ལ། དེ་ལྟ་ན་ཟླ་ཤོལ་འོང་བའི་དོན་མེད་དོ། །
གཉིས་པ་རྒྱས་པར་བཤད་པ་ལ། ཁས་ལེན་པའི་ཆོ་ག་དང༌། ཁས་བླངས་པའི་དམ་ཚིག་བསྲུང་བའོ། ། དང་པོ་ལ་སྦྱོར་བ་དང༌། དངོས་གཞིའི་ཆོ་གའོ། ། དང་པོ་ལ་གཉིས་ཏེ། དགེ་འདུན་སྤྱིའི་སྦྱོར་ཆོག་དང༌། གནས་མལ་སྟོབས་པ་ལ་བསྐོས་པའི་གང་ཟག་གི་སྦྱོར་ཆོག་གོ ། དང་པོ་ནི་ཞག་བཅུའམ་སོགས་སོ། ། གཉིས་པ་ལ་ཁྲིམས་སུ་བྱ་བ་བརྟན་པོ་བརྗོད་པ་དང༌།
གནས་མལ་སྟོབས་པ་དངོས་སོ། ། དང་པོ་ནི་དེས་དྲི་དག་གི་སོགས་སོ། ། གཉིས་པ་ལ་སྦྱོར་བ་དང༌། དངོས་དང༌། འཇུག་གསུམ་མོ། ། དང་པོ་ལ། ཚུལ་ཤིང་བླང་བའི་ཕྱིར་གསོལ་བའི་ལས་བྱ་བ་དང༌། དངོས་གཞི་ཚུལ་ཤིང་བྲིམས་ཤིང་བླང་བ་དང༌། འཇུག་ཚུལ་ཤིང་བླངས་པའི་གྲངས་གོ་བར་བྱ་བའོ། ། དང་པོ་ནི་གཞན་གྱིས་དང༌།
གཉིས་པ་ནི་ཚུལ་ཤིང་དང༌། གསུམ་པ་ནི་བགྲང་ནས་སོགས་སོ། ། གཉིས་པ་ལ། དང་པོ་གནས་སྟབས་པ་ནི། གནས་ཀྱི་དང༌། གཉིས་པ་གནས་མལ་སྟབས་པ་ནི། གནས་མལ་སོགས་སོ། ། གསུམ་པ་འཇུག་ནི། ཁྱེད་ཅག་སོགས་སོ། ། གཉིས་པ་དངོས་གཞི་ནི་འགྱོད་པ་དང་སོགས་སོ། །
གཉིས་པ་ཁས་བླངས་པའི་དམ་ཚིག་བསྲུང་བ་ལ། དངོས་དང༌། ཞར་བྱུང་ངོ༌། ། དང་པོ་ལ་མདོར་བསྟན་པ་དང༌། རྒྱས་པར་བཤད་པའོ། ། དང་པོ་ནི། བྱིན་གྱིས་མ་བརླབས་པར་སོགས་སོ། ། གཉིས་པ་ལ། དབྱར་རལ་པ་སྤང་བ་དང༌། རྐྱེན་དབང་གིས་འདས་ཀྱང་ཉེས་པ་མེད་པའོ། །
དང་པོ་ལ་རབ་ཏུ་བྱུང་བའི་ཆོས་ལྡན་དང༌། ཁྱིམ་པའི་ཆོས་ལྡན་ནོ། ། དང་པོ་ནི་འདི་ལྟ་སྟེ་དང༌། གཉིས་པ་ནི་ཁྱིམ་པ་དང་སོགས་སོ། ། གཉིས་པ་ནི་ཟས་དང་སོགས་སོ། ། གཉིས་པ་ཞར་བྱུང་ནི་དམ་བཅས་ན་སོགས་སོ། ། གཉིས་པ་གླེང་གཞི་ལ་སོགས་པ་དོགས་གཅོད་ཀྱི་ཚུལ་དུ་བཤད་པ་ལ། གང་ཟག་གང་གིས་ཁས་བླངས་པའི་སྤྲོས་པ། གནས་གང་དུ་ཁས་བླངས་པའི་སྤྲོས་པ། དམ་ཚིག་གི་སྤྲོས་པའོ། །
དང་པོ་ནི་སྡེ་པ་སོགས་དང༌། གཉིས་ནི་འགྱོད་པ་སོགས་དང༌། གསུམ་པ་ལ་གནང་བ་མ་ཐོབ་པས་དབྱར་བྱིན་གྱིས་བརློབ་པའི་རིང་མཐའ་དང༌། དེ་ཐོབ་པས་དེ་བརློབ་པའི་རིང་མཐའ་བཤད་པའོ། ། དང་པོ་ལ་བྱིན་གྱིས་བརླབས་ཀྱང་མི་འཆགས་པ་དང༌། ཆགས་པའི་ཚད་དོ། ། དང་པོ་ནི། དེའི་ལྟ་བ་སོགས་སོ། ། གཉིས་པ་ནི་འདི་ལ། ཞེས་པའོ། །
གཉིས་པ་ལ་ཞག་བཞི་བཅུ་ཚུན་ཆད་དུ་བྱིན་གྱིས་བརློབ་པར་བསྟན་པ་དང༌། དེར་བརློབ་པ་ལ་དེའི་གནང་བ་ཐོབ་དགོས་པར་བསྟན་པ་དང༌། དེ་ལས་ལྷག་པར་བྱིན་གྱིས་བརློབ་པའི་དམིགས་བསལ་མེད་པར་བསྟན་པ། གང་ཟག་གང་གིས། གནས་གང་དུ། གང་གི་དྲུང་དུ་བྱིན་བརློབ་པ་དང་དགོས་པ་གང་གི་ཕྱིར་བྱིན་གྱིས་བརློབ་པའི་བྱ་བ་གཞན་ཡང་མཚོན་པའོ། ། དང་པོ་ནི་གནང་བ་མ་ཐོབ་པ་ཞེས་དང༌། གཉིས་པ་ནི་དེ་སྦྱིན་ནོ་དང༌། གསུམ་པ་ནི་དེ་ལས་ལྷག་པར་དང༌། བཞི་པ་ནི་དེ་ནི་སྡེ་པ་སོགས་དང༌།
ལྔ་པ་ནི་མུ་སྟེགས་ཅན་སོགས་སོ། ། འདིར་ཞག་བཞི་བཅུའི་གནང་བ་ནི། བྱེད་པ་པོ་དགེ་འདུན་གྱིས་སྟེར། གང་ལ་བྱ་བ་རབ་བྱུང་སྡེ་ལྔའི་སྡོམ་པ་གསོ་རུང་དང་ལྡན་པ། དབྱར་གནས་པ་ཁས་བླངས་པ་ལ་སྟེར། ཆོ་ག་གསོལ་གཉིས་ཀྱི་ལས་ཀྱིས་སྟེར། འདི་ལ་སྤྲོ་བ་དང༌། གསོལ་བ་འདེབས་པ་གཉིས་བྱུང་བའི་དོན་ལ། རྒྱ་འདུལ་འཛིན་དགེ་འདུན་གྱི་དོན་དུ་འགྲོ་ན་སྤྲོ་བ་དྲི། རང་དོན་དུ་འགྲོ་ན་གསོལ་བ་འདེབས་པ་ཡིན་ཏེ།
གཉིས་པོ་ཞག་ལེན་བྱེད་པ་ཡིན་ཞེས་གསུངས། བྱ་འདུལ་འཛིན། དགེ་འདུན་གྱི་དོན་ཡིན་པའི་ཆ་ནས་སྤྲོ་བ་དྲི། རང་ཉིད་དབྱར་མི་རལ་བའི་དོན་དུ་གསོལ་བ་གདབ་པ་ཡིན་ཞིང༌། རང་དོན་འབའ་ཞིག་ཏུ་འགྲོ་བ་དྲི་མི་དགོས་སོ་ཞེས་གསུངས། གནང་བ་ཐོབ་པ་དེས་ཀྱང་ནམ་འགྲོ་བའི་ཚེ། ཞག་བརྒྱད་ནས་བཞི་བཅུའི་བར། གང་ལ་གང་འཚམས་པར་བྱིན་གྱིས་བརླབས་ཏེ་འགྲོ་དགོས་སོ། ། འདིར་དགེ་ཚུལ་འབའ་ཞིག་གི་དབྱར་གནས་པར་ཁས་བླངས་པ་འཆགས་པ་དེའི་ཚེ། སྦྱོར་བ་གསོལ་བ་འབའ་ཞིག་པའི་ལས་བྱ་མི་དགོས་ཤིང༌།
བྱིན་གྱིས་རློབ་པ་ཡང་ཞག་བདུན་པ་ནི་དགེ་ཚུལ་གྱི་དྲུང་དུ་རུང་ལ། ཞག་བཞི་བཅུར་བྱིན་གྱིས་རློབ་པ་མི་སྲིད་དོ། ། ཡང་མཐའི་ཞག་དྲུག་ལ་བྱིན་གྱིས་རློབས་པ་མི་འཆགས་པར་གསུང་བའི་དོན་ལ། བྱ་འདུལ་བ་འཛིན་པ་ནི། དེའི་ཚེ་ཞག་བདུན་བྱིན་གྱིས་རློབ་པ་མི་འཆགས་པ་ཡིན་གྱི། གཉིས་གསུམ་ལ་སོགས་པ་བྱིན་གྱིས་རློབ་ཏུ་རུང་ཞེས་གསུངས། ཕྱིས་ཀྱི་ལག་ལེན་པ་དག་ན་རེ། ཞག་བདུན་བྱིན་གྱིས་བརླབས་པ་དེ་ཞག་དྲུག་ཕྱི་རོལ་ཏུ་སྡོད་དུ་རུང་བ་ཡིན་ལ། ཞག་བདུན་བསྡད་ན་དབྱར་རལ་བ་ཡིན་ཏེ། དཔེར་ན་སྨན་ཞག་བདུན་བར་བྱིན་གྱིས་བརླབས་པ་བཞིན་ནོ། །
ཞེས་ཟེར་བ་ནི་མ་གོ་བ་ཡིན་ཏེ། འོ་ན་ཞག་གཅིག་ཁོ་ན་བྱིན་གྱིས་བརླབས་པ་དེས་མཚམས་ཀྱི་ཕྱི་རོལ་ཏུ་ཞག་གཅིག་བསྡད་ན་དབྱར་རལ་བར་ཐལ། ཞག་གཉིས་ཁོ་ན་བྱིན་གྱིས་བརླབས་པ་དེས་ཞག་གཉིས་མཚམས་ཀྱི་ཕྱི་རོལ་ཏུ་བསྡད་ན་དབྱར་རལ་བའི་ཕྱིར། འདོད་ན། ཉི་མ་དེ་ཉིད་ཀྱི་ནང་དུ་མཚམས་ནང་དུ་ཕྱིར་ལྡོག་པས་ཀྱང་ཞག་གཅིག་བྱིན་གྱིས་རློབ་དགོས་པ་དང༌། དེ་མ་བརླབས་ན་དབྱར་རལ་བར་ཁྱེད་ཀྱིས་ཁས་བླངས་པས། ཇི་སྐད་དུ། བྱིན་གྱིས་མ་བརླབས་པར་མཚམས་ཀྱི་ཕྱི་རོལ་ཏུ་སྐྱ་རེངས་འཆར་བ་མི་བྱའོ། ། ཞེས་ངེས་པར་བཟུང་བ་དང་འགལ་ལོ། ། གསུམ་པ་དགག་དབྱེ་ལ་གཉིས་ལས།
དང་པོ་ལུང་གཞི་ནས་འབྱུང་བ་གཞུང་གི་ཚུལ་དུ་བཤད་པ་ལ། བསླབ་བྱ་དང༌། དགག་དབྱེའི་ཆོ་ག་དངོས་སོ། ། དང་པོ་ནི། མི་སྨྲ་བ་སོགས་སོ། ། གཉིས་པ་ལ་མདོར་བསྟན་པ་དང༌། རྒྱས་པར་བཤད་པའོ། ། དང་པོ་ནི། དབྱར་གནས་པ་སོགས་སོ། ། གཉིས་པ་ལ་སྦྱོར་བ་དང༌།
དངོས་གཞི་དང༌། དམིགས་བསལ་གྱི་དགག་དབྱེ་རྒྱས་པར་བཤད་པའོ། ། དང་པོ་ལ་རིང་བའི་སྦྱོར་བ་དང༌། ཉེ་བའི་སྦྱོར་བའོ། ། དང་པོ་ནི་སྤྱོད་ཡུལ་སོགས་སོ། ། གཉིས་པ་ནི་ངོ་ནོང་སོགས་སོ། ། དངོས་གཞི་ལ། དགག་དབྱེ་བྱེད་པ་པོ་བསྐོ་བ། གསོལ་བ་འབའ་ཞིག་པའི་ལས་བྱ་བ། དགག་དབྱེ་གོ་བར་བྱ་བ་རྣམས་སོ། །
དང་པོ་ནི། དགེ་སློང་དང༌། གཉིས་པ་ནི་དགག་དབྱེ་བྱ་བའི་ཕྱིར་སོགས་སོ། ། གསུམ་པ་ལ་ལྟུང་བའི་དགག་དབྱེ་དང༌། རྫས་ཀྱི་དགག་དབྱེའོ། ། དང་པོ་ནི་འདི་ལ་སོགས་སོ། ། གཉིས་པ་ནི་རང་གི་རྫས་སོགས་སོ། ། གསུམ་པ་དམིགས་བསལ་གྱི་དགག་དབྱེ་ལ། དགོས་པའི་དབང་གི་གནས་དང་དུས་གཞན་དུ་དགག་དབྱེ་བྱར་རུང་བའི་ཚུལ་དང༌། དེའི་དབང་གི་དངོས་གཞི་ལ་སོགས་པ་གསུམ་བཞག་པའི་དེ་རུང་བའི་ཚུལ་དང༌།
འཐབ་དཀྲོལ་ཅན་གྱི་དབང་གིས་དགག་དབྱེ་དུས་ཀྱི་སྔ་ཕྱིར་བྱར་རུང་བའི་དམིགས་བསལ་བསྟན་པའོ། ། དང་པོ་ནི། བྱིན་གྱིས་བརླབས་ཏེ་སོགས་སོ། ། གཉིས་པ་ནི་གཞིའམ་སོགས་སོ། ། གསུམ་པ་ནི་གལ་ཏེ་སོགས་སོ། ། འདིར་གཞི་ནི་ལྟུང་བ་སྡེ་ལྔ་གང་རུང་ཡིན་ནོ། ། གང་ཟག་ནི་གང་ཟག་གང་ལས་ལྟུང་བ་བྱུང་བའི་ཡུལ་ལམ་གླེང་བྱེད་ཞེ་འཁོན་དང་བཅས་པ་ལྟ་བུ་ལ་འཆད་པའི་ལུགས་གཉིས་སྣང་ངོ༌། ། གཉིས་པ་ཕྲན་ཚེགས་ནས་འབྱུང་བ་དོགས་གཅོད་ཀྱི་ཚུལ་དུ་བཤད་པ་ལ། དངོས་ཀྱི་དོན་དང༌། ཞར་ལ་བཟོད་པ་གསོལ་བའོ། །
དང་པོ་ལ་ཐོག་མར་འཁོན་སྦྱང་བ་དང༌། དེ་ནས་ཀུན་དགའ་བར་བྱ་བའོ། ། དང་པོ་ནི་ནང་དང་སོགས་སོ། ། གཉིས་པ་ནི་དེའི་ཚེ་སོགས་སོ། ། གཉིས་པ་ལ་བཟོད་པ་གསོལ་བའི་བསླབ་བྱ་དང༌། བཟོད་པ་ལེན་པའི་བསླབ་བྱའོ། ། དང་པོ་ནི་གཤེ་བ་ལ་སོགས་སོ། ། གཉིས་པ་ནི་བཟོད་པ་སོགས་སོ། ། གཉིས་པ་བདེ་བར་གནས་པའི་རྐྱེན་བརྟེན་པའི་ཚུལ་ལ། གོས་བརྟེན་པའི་ཚུལ་དང༌།
སྨན་བརྟེན་པའི་ཚུལ་ལོ། ། དང་པོ་ལ་གསུམ་སྟེ། གོས་ཐམས་ཅད་ཀྱི་གཏེར་ལྟ་བུར་གྱུར་པ་སྲ་རྐྱང་གི་གཞི། རུང་བ་ཕལ་ཆེ་བ་གོས་ཀྱི་གཞི། མི་རུང་བ་ཕལ་ཆེ་བ་ཀོ་ལྤགས་ཀྱི་གཞིའོ། ། དང་པོ་ལ། ལུང་གི་བྱེ་བྲག་གཉིས་ལས། དང་པོ་ལ་མདོར་བསྟན་པ་དང༌། རྒྱས་པར་བཤད་པའོ། ། དང་པོ་ནི།
དབྱར་གནས་པའི་དགེ་འདུན་ཆོས་ཅན། སྲ་རྐྱང་གདིང་བར་བྱ་སྟེ། དེ་ལ་བརྟེན་པའི་ཕན་ཡོན་འབྱུང་བའི་ཕྱིར། ཀ་ཐི་ན་ཞེས་པའི་སཾ་སྐྲྀ་ཏའི་སྐད་གཅིག་ལ། བོད་སྐད་གཏན་པ་ཞེས་ཀྱང་བྱ་ལ། སྲ་རྐྱང་ཞེས་ཀྱང་བྱའོ། ། མིང་དེ་གཉིས་ལ་གང་ལ་དངོས་མིང་དུ་འཇུག་པའི་གཞི་ནི། ཆོས་གོས་དྲས་ཤིང་དྲུབ་པ་ན་ཁོད་སྙོམ་པའི་ཕྱིར་དུ། འདིངས་པའི་གཞིར་གྱུར་པའི་སྤང་ལེབ་ལ་བྱ་བ་ཡིན་ལ། དེ་གང་ལ་བཏགས་མིང་དུ་འཇུག་པའི་གཞི་ནི།
དགེ་འདུན་སྤྱི་དབང་བའི་ཆོས་གོས་གསུམ་ཕྲུགས་སོ། ། དེ་ལ་དེའི་མིང་གིས་འདོགས་པའི་རྒྱུ་མཚན་ནི་དེ་དང་འདྲ་བའོ། ། འདྲ་བའི་ཚུལ་ནི། གཏན་པས་ཆོས་གོས་ཀྱི་སྣམ་ཕྲན་དང༌། གླེགས་བུ་སོགས་ཐམས་ཅད་ལ་ཁྱབ་པ་ལྟར། འདིའི་བྱིན་བརླབས་ཀྱིས་ཀྱང་འདིངས་པ་པོའི་དགེ་སློང་ཐམས་ཅད་ལ་ཁྱབ་པ་དང༌། གཏན་པས་ཆོས་གོས་འཁུམས་པ་བརྐྱོང་བ་བྱེད་པ་ལྟར། འདིས་ཀྱང་འདིངས་པ་པོའི་དགེ་འདུན་རྣམས་སྣང་བ་བག་ཡངས་དང་འབྲེལ་བས་བག་བརྐྱོང་བ་དང༌། གཏན་པ་དེའི་སྟེང་དུ་ཆོས་གོས་ཀྱི་ཁ་དོག་དང་དབྱིབས་ཀྱི་དངོས་པོ་གཅིག་ཏུ་འགྱུར་བ་ལྟར། འདིས་ཀྱང་འདིངས་པ་པོའི་དགེ་སློང་རྣམས་བློ་རྩེ་གཅིག་ཏུ་མཐུན་པར་བྱེད་པའོ། །
དགོས་པ་ནི་དེ་ལ་དེའི་མིང་བཏགས་པས་འདྲ་བའི་ཆོས་དེ་དག་གོ་བའོ། ། དངོས་ལ་གནོད་བྱེད་ནི། འདིར་བསྟན་གྱི་དགེ་འདུན་སྤྱི་དབང་བའི་ཆོས་གོས་གསུམ་ཕྲུགས་བྱིན་བརླབས་ཅན་དེ་ཆོས་ཅན། སྲ་རྐྱང་དངོས་མ་ཡིན་ཏེ། ཆོས་གོས་དྲྭ་བ་དང་དྲུབ་པའི་ཚེ། འདིངས་པའི་གཞིར་གྱུར་པའི་སྤང་ལེབ་མ་ཡིན་པའི་ཕྱིར། གཉིས་པ་རྒྱས་པར་བཤད་པ་ལ། སྲ་རྐྱང་འདིངས་པའི་ཆོ་ག བརྐྱང་བའི་ཆོ་ག དབྱུང་བའི་ཆོ་གའོ། །
དང་པོ་ལ་དགོས་པ་གང་གི་དོན་དུ་དང༌། གང་ཟག་གང་གིས་དང༌། དངོས་པོ་གང་གདིང་བ་དང༌། ཇི་ལྟར་གདིང་བའི་ཆོ་གའོ། ། དང་པོ་ནི། སྲ་རྐྱང་འདིང་ཆགས་དང་ལྡན་པའི་དགེ་སློང་ཆོས་ཅན། ཕན་ཡོན་རྣམ་པ་བཅུ་ཐོབ་པ་ཡིན་ཏེ། སྲ་རྐྱང་བཏིང་ན་ནི་འཆང་འབྲལ་འཇོག་གསུམ་གྱི་ཉེས་པ་ཁེགས་པར་བསྟན་པ་ཇི་ལྟ་བ་དེ་བཞིན་དུ། ཡང་ཡང་ཟ་བ་ལ་ཉེས་པ་མེད་པ་ནས། ལྷག་མ་དག་དང་རྙེད་པ་ཐུན་མོང་དུ་འགྱུར་བའི་བར་ལྔ་སྟེ།
དངོས་སུ་བསྟན་པ་བརྒྱད་དང༌། དེས་མཚོན་པའི་ཕན་ཡོན་གཞན་ཡང་ཐོབ་པའི་ཕྱིར། ཇི་ལྟར་ཞེ་ན། འབྲལ་བ་སྤྱི་གནང་བས་དགོན་པ་པའི་འབྲལ་སྤངས་ཁེགས་པ་དང༌། དབྱར་གྱི་རྙེད་པ་བཞག་འཕྱིས་པའི་ཉེས་པ་མེད་པར་སྐབས་གཞན་དུ་ཡང་ཡང་གསུང་བའོ། ། གཉིས་པ་ནི། དབྱར་གནས་པར་ཁས་མ་བླངས་པ་དང་སོགས་སོ། ། འདི་དག་གི་སྐབས་ཀྱི་དམིགས་བསལ་ལ། དགེ་ཚུལ་གྱི་དུས་སུ་དབྱར་གནས་པར་ཁས་བླངས་ཏེ་བསྙེན་པར་རྫོགས་ནས། ཟླ་བ་གསུམ་ལོན་པ་ན།
གཏན་པ་བཏིང་ན་བཏིང་བ་ཞེས་བྱ་སྟེ། ཞེས་ལུང་ལས་གསུང་བ་དང༌། དབྱར་བྱིན་གྱིས་བརླབས་ཏེ་སོང་ནས། རལ་བ་དེ་ཡང་ཟླ་བ་གསུམ་དུ་གནས་ན་སྲ་རྐྱང་གདིང་བ་ཆགས་པར་གསུང་བ་དང༌། དགེ་འདུན་ཐམས་ཅད་ཀྱིས་དབྱར་ཕྱི་མར་ཁས་བླངས་ན་དེ་འཆགས་པར་གསུངས་པ་དང༌། གནས་གཞན་དུ་གནས་པར་ཁས་བླངས་ཀྱང་སྲ་རྐྱང་འདིངས་པའི་ཚེ་མཚམས་གཅིག་ཏུ་བྱས་ན་འཆགས་པར་ལུང་ཞུ་བ་ལས་གསུངས་སོ། ། ས་གཞན་དུ་གནས་པ་ཡང་སྲ་རྐྱང་འདིངས་ཁར་རང་བཞིན་དུ་གནས་པ་ཐོབ་ན། དེ་འདིངས་པར་འབྱུང་བར་ལུང་ལས་གསུངས་སོ། ། ཞེས་བུ་སྟོན་རིན་པོ་ཆེ་གསུང་ངོ༌། ། སྲ་རྐྱང་བཏིང་ཟིན་པའི་འོག་རོལ་ཏུ་ས་གཞན་དུ་གནས་པར་སོང་ན།
སྲ་རྐྱང་བཏིང་བ་འཇིག་ཅེས་པ་ནི། ཇི་སྐད་དུ། དེ་དག་ཉིད་འཐོབ་པ་ཡིན་ན་མི་འབྱུང་ངོ༌། ། ཞེས་པའི་གཞུང་གིས་བསྟན་པར་སྟོད་འདུལ་བ་རྣམས་འཆད་དོ། ། གསུམ་པ་དངོས་པོ་གང་གདིང་བ་ནི། དངོས་པོ་གཞིའི་སོགས་སོ། ། བཞི་པ་ཆོ་ག་ལ། སྦྱོར་བ་དང༌། དངོས་གཞི་དང༌། འཇུག་ཆོག་དམིགས་བསལ་དང་བཅས་པའོ། །
དང་པོ་ལ་དགེ་འདུན་གྱི་དང༌། བསྐོ་བའི་གང་ཟག་གིའོ། ། དང་པོ་ནི་དེ་ནི་སོགས་སོ། ། གཉིས་པ་ནི་བཀྲུ་བ་དང་སོགས་སོ། ། གཉིས་པ་དངོས་གཞི་ནི་དྲི་དང་སོགས་སོ། ། གསུམ་པ་ནི་དགེ་སློང་རེ་རེ་སོགས་སོ། ། གཉིས་པ་བརྐྱང་བའི་ཚུལ་ལ། ཆུད་ཟ་བ་སྤང་བ་དང༌། མ་ལུས་པ་སྤང་བའོ། ། དང་པོ་ནི་དུས་དུས་སུ་སོགས་སོ། །
གཉིས་པ་ནི་རྒྱལ་པོའི་ཕོ་བྲང་སོགས་སོ། ། གསུམ་པ་འབྱུང་བའི་ཚུལ་ལ། དངོས་དང༌། བསླབ་པར་བྱ་བའོ། ། དང་པོ་ལ་བསྟན་པ་དང༌། བཤད་པའོ། ། དང་པོ་ནི། སྲ་རྐྱང་གི་བྱིན་བརླབས་དབྱུང་བའི་ཚུལ་ནི་ཆོས་ཅན། རྣམ་པ་གཉིས་ཡོད་དེ། དབྱུང་བའི་བློ་སྔོན་དུ་མ་བཏང་བར་རང་འཇུག་པ་དང་བྲལ་བས་དབྱུང་བ་དང༌།
བཅོས་མའི་དབྱུང་བ་དག་ཡོད་པའི་ཕྱིར། གཉིས་པ་ལ་གཉིས་རང་འཇུག་བྲལ་གྱི་དང༌། བཅོས་མའི་འོ། ། དང་པོ་ལ་གཉིས་ཏེ། མདོར་བསྟན་པ་དང༌། རྒྱས་པར་བཤད་པའོ། ། དང་པོ་ལ་གཉིས་ཏེ། དགེ་འདུན་མཐའ་དག་དང་འབྲེལ་བའི་དང༌། གང་ཟག་སྒོས་ཀྱིའོ། ། དང་པོ་ནི།
དགེ་འདུན་སྤྱིའི་སྲ་རྐྱང་རང་འཇུག་པ་དང་བྲལ་བར་འགྱུར་བའི་ཚུལ་ནི་ཆོས་ཅན། འདིར་གཉིས་བསྟན་པ་ཡིན་ཏེ། སྲ་རྐྱང་གིས་རང་བཏིང་ཡོད་ཀྱི་མཚམས་ལས་གཞན་དུ་ཕྱིན་པ་དང༌། གནས་དེར་བྱིན་གྱིས་རློབ་པར་བྱེད་པའི་དགེ་སློང་གཅིག་ཀྱང་མེད་པ། སྲ་རྐྱང་གིས་མཚམས་ཀྱི་ནང་དུ་སྐྱ་རེངས་ཤར་བ་དང་གཉིས་གསུང་བའི་ཕྱིར། གཉིས་པ་ནི། དགེ་འདུན་སྤྱིའི་སྲ་རྐྱང་གི་བྱིན་བརླབས་རང་འཇུག་བྲལ་དུ་མ་གྱུར་ཀྱང༌། གང་ཟག་དགོས་ཀྱི་དེ་དེར་འགྱུར་བ་ཡོད་དེ། སྲ་རྐྱང་བཏིང་ཡོད་ཀྱི་མཚམས་དེའི་དཀྱིལ་འཁོར་གྱི་ཁོངས་གཏོགས་པ་ཆད་པའི་དགེ་སློང་དེ་ལ། དེའོ་སྟེ།
སྲ་རྐྱང་གི་བྱིན་རླབས་རང་འཇུག་བྲལ་དུ་སོང་བའི་ཕྱིར། གཉིས་པ་རྒྱས་པར་བཤད་པ་ནི། མ་ལྟ་བུའི་ཚིགས་དྲུག་གི་སྒོ་ནས་འཆད་དེ། དེ་གང་ཞེ་ན། སྦྱོར་བས་འགྲོ་བའི་དང༌། ངེས་པར་བྱེད་པའི་དང༌། མཐར་ཐུག་པའི་དང༌། བརྩམས་པ་ཞིག་པའི་དང༌། བསམས་པ་རྒྱུན་ཆད་པའི་དང༌། མཚམས་ལས་འདས་པའི་དང༌།
ཅིའི་ཕྱིར་མ་ཞེས་བྱ་ན། གང་ཟག་དགོས་ཀྱི་སྲ་རྐྱང་རང་འཇུག་བྲལ་དུ་བསྐྱེད་པ་ལ་མ་དང་འདྲ་བའི་ཕྱིར། མདོར་ན་མ་དྲུག་པོ་འདིས་དེའི་དཀྱིལ་འཁོར་གྱི་ཁོངས་སུ་གཏོགས་པ་ཆད་པར་བྱེད། དེ་ཆད་པ་དང༌། ཞག་ལོན་པ་མཉམ་དུ་བྱུང་བའི་ཚེ་སྲ་རྐྱང་དང་བྲལ་བའི་འབྲལ་སྤང་བྱུང་ངམ་སྙམ་ན་མ་ཡིན་ཏེ། སྲ་རྐྱང་དང་བྲལ་བའི་འབྲལ་སྤང་བྱུང་ན་དེ་བཏིང་བས་འབྲལ་སྤང་ཁེགས་པ་མ་ཡིན་པར་ཐལ་བའི་ཕྱིར་དང༌། དེའི་བྱིན་བརླབས་རང་འཇུག་བྲལ་དུ་སོང་ཟིན་ནས་འབྲལ་སྤང་གི་གཞི་བྱེད་ན་ཧ་ཅང་ཐལ་བའི་ཕྱིར་རོ། ། དེའི་ཚེ་ན་གང་ཟག་དེའི་སྲ་རྐྱང་གི་བྱིན་རླབས་ཞིག་པ་སླར་ཡང་སོར་ཆུད་པར་མི་སྲིད་དེ། འབྲལ་བ་བྱུང་བའི་ཆོས་གོས་ལ་དེའི་བྱིན་བརླབས་མི་འཆགས་པའི་ཕྱིར། རང་འཇུག་བྲལ་གྱི་ཚུལ་འདི་ནི་ཆོས་གོས་ཀྱི་བྱིན་བརླབས་སྤྱི་ལའང་མཚུངས་པར་ཁས་ལེན་དགོས་པ་འདྲའོ། །
དྲུག་གི་དང་པོ་ནི། སྲ་རྐྱང་བཏིང་ཡོད་ཀྱི་མཚམས་ནས་འགྲོ་བའི་ཚེ། ཕྱིར་མི་འོང་བའི་སེམས་ཀྱིས་མཚམས་ལས་འདས་པ་ན། རང་འཇུག་བྲལ་དེ་འགྲུབ་བོ། ། གཉིས་པ་ནི། འོ་ན་ཕྱིར་འགྲོ་བའི་ཚེ། སེམས་དེ་ངེས་པར་དགོས་སམ་ཞེ་ན། མི་དགོས་ཏེ། མཚམས་ཀྱི་ཕྱི་རོལ་དུ་སེམས་དེ་སྐྱེས་ན་ཡང༌། དེར་འགྱུར་བའི་ཕྱིར།
འོ་ན་མ་དང་པོ་གཉིས་སུ་འཇོག་པ་ལ། དེ་ཙམ་གྱིས་ཆོག་གམ་ཞེ་ན། ཕྱིར་མི་འོང་བའི་སེམས་དང༌། མཚམས་ལས་འདས་པ་གཉིས་པོ་ཙམ་གྱིས་མ་དང་པོ་གཉིས་སུ་འཇོག་མི་ནུས་ཏེ། སྲ་རྐྱང་ལ་ཆོས་བྱ་བའི་བསམ་པས་རྗེས་སུ་འབྲེལ་བ་མེད་ན། དེའི་ཚེ་མཚམས་ལས་འདས་པ་ཉིད་ཙམ་གྱིས་དེར་འཇོག་པའི་ཕྱིར། འདིས་ནི་སྦྱོར་འགྲོ་དང༌། ངེས་བྱེད་གཉིས་ཀྱི་བྱེ་བྲག་འབྲེལ་མེད་བསྒྲུབ་པའི་སྐབས་དེ་བསྟན་ནོ། ། རྗེས་སུ་འབྲེལ་པ་ཡོད་ན་མཚམས་ལས་འདས་པ་དང་ཕྱིར་མི་འོང་བའི་སེམས་ཙམ་གྱིས་མ་དང་པོ་གཉིས་སུ་འཇོག་མི་ནུས་ཏེ། དེ་ཡོད་ན་སྲ་རྐྱང་ལ་མ་ལྟོས་པའི་ཆོས་གོས་ལོགས་སུ་བྱེད་པར་འགྱུར་བ་ཉིད་ཆད་གཅིག་དེའི་ཚེ་དེར་འཇོག་པའི་ཕྱིར།
འདིས་ནི་དེ་གཉིས་ཀྱི་བྱེ་བྲག་འབྲེལ་བཅས་དེ་བསྟན་ནོ། ། འོ་ན་རྗེས་སུ་འབྲེལ་བཅས་ཀྱི་མ་གཉིས་པོ་འགྲུབ་པ་ལ་མཚམས་ཀྱི་ཕྱི་རོལ་དུ་དེ་ཆད་པར་དགོས་སམ་ཞེ་ན། རྗེས་སུ་འབྲེལ་བཅས་ཀྱི་མ་དང་པོ་གཉིས་ཆོས་ཅན། ཁྱོད་དུ་འགྱུར་བ་ལ་མཚམས་ཀྱི་ཕྱི་རོལ་དུ་ཆོས་གོས་ལོགས་ཤིག་ཏུ་བྱེད་པར་འགྱུར་བ། ཆད་པ་ངེས་པར་མི་དགོས་ཏེ། མཚམས་ཀྱི་ནང་དུ་ཕྱིར་འོངས་པ་ན། དེ་བྱེད་པར་འགྱུར་བ་ཉིད་ཆད་ན་ཡང༌། ཁྱོད་དུ་འགྱུར་བའི་ཕྱིར། འདིར་རྗེས་སུ་འབྲེལ་པ་ཡོད་མེད་ཀྱི་དོན་ནི། སྲ་རྐྱང་བཏིང་ཆགས་དང་ལྡན་པའི་དགེ་སློང་གིས་ཁོ་བོ་རང་ཆོས་གོས་ལོགས་པ་ཤིག་མ་གྲུབ་ཀྱི་བར་དུ།
སྲ་རྐྱང་ལ་བརྟེན། དེ་གྲུབ་ནས་དེ་ལ་མི་བརྟེན་ནོ་སྙམ་པའི་བསམ་པ་ཡོད་པ་དང༌། མེད་པ་ལ་བྱའོ། ། དེ་འདྲའི་བསམ་པ་ཡོད་པ་དེས་ཆོས་གོས་གུད་དུ་གྲུབ་པའི་གནས་སྐབས་ཞིག་དང༌། དེ་མ་གྲུབ་པར་རེ་ཐག་ཆད་པ་ཞིག་དང་གཉིས་ལས། དང་པོ་མཐར་ཐུག་པའི་མ་ཡིན་པས་འོག་ནས་འཆད། གཉིས་པ་རེ་ཐག་ཆད་པ་དེ་མཚམས་ཀྱི་ཕྱི་ནང་གང་དུ་ཆད་ཀྱང་སྦྱོར་འགྲོ་དང༌། ངེས་བྱེད་ཀྱི་མའི་གནས་སྐབས་ཀྱི་བྱེ་བྲག་ཏུ་འགྱུར། གཉིས་པ་ཆོས་གོས་བྱ་བའི་བསམ་པས་རྗེས་སུ་འབྲེལ་བ་མེད་པ་དེ། ཕྱིར་མི་འོང་བའི་སེམས་ཀྱི་མཚམས་ལས་འདས་པ་ཙམ་གྱིས་མ་དང་པོ་གཉིས་པོའི་གནས་སྐབས་ཀྱི་བྱེ་བྲག་ཏུ་འགྱུར་རོ་ཞེས་བྱ་བའི་དོན་ནོ། །
གཉིས་པོའི་འོག་གི་མ་གསུམ་ནི། གོང་དེར་བྱེད་པར་འགྱུར་བ་ཉིད་ཆད་ནའོ། ། ཞེས་པ་ལ་འཕྲོས་ནས། དེ་ཆད་པའི་ཚད་དེ་གང་ཞེ་ན། སྲ་རྐྱང་ལ་མ་ལྟོས་པའི་ཆོས་གོས་བྱེད་པར་འགྱུར་བ་མཐར་ཐུག་པ་སྟེ། ལུས་ལ་གྱོན་པ་ལྟ་བུ་དང༌། དེ་ལྟར་བརྩམས་པ་ཞིག་པ་སྟེ་ཆོས་གོས་མ་ཟིན་པར་མེས་ཚིག་པ་ལྟ་བུ་དང༌། དེ་ལ་མ་ལྟོས་པའི་དེ་ལོགས་སུ་གྲུབ་ཏུ་རེ་བ་ལ། རེ་ཐག་ཆད་ནས་བསམ་རྒྱུན་ཆད་པ་གསུམ་ཆོས་ཅན། ཁྱོད་ལ་བྱེད་པར་འགྱུར་བ་ཉིད་ཆད་པ་དེ་གནས་པ་ཡིན་ཏེ།
ཁྱོད་དེའི་དབྱེ་བ་ཡིན་པའི་ཕྱིར། འགྲེལ་པ་ཤེས་རབ་བྱེད་པ་ལས། མཚམས་ཀྱི་ནང་ཉིད་དུ། སྲ་རྐྱང་ལ་ལྟོས་མེད་ཀྱི་བློ་སྐྱེས་པ་དང༌། ཆོས་གོས་གཞན་གྱོན་པ་ལྟ་བུའི་ལུས་ལ་མཐར་ཐུག་པ་དང༌། བརྩམས་པ་ཞིག་པ་དང༌། བསམ་པ་རྒྱུན་ཆད་པ་རྣམས་ཀྱིས་ཀྱང་རང་འཇུག་བྲལ་དུ་འགྱུར་བར་བཤད་ལ། དེ་ཉིད་ལུང་དང་མདོའི་དགོངས་པར་གནས་ཤིང༌། དེ་དག་མ་དྲུག་པོའི་ནང་དུ་མ་འདུས་པར། དམར་སྟོན་པ་བཞེད་ཀྱང༌།
འདུས་པ་ཉིད་ལེགས་ཏེ། ངེས་བྱེད་ཀྱི་མ་དང༌། མཐར་ཐུག་པའི་མ་སོགས་གསུམ་སྟེ། བཞི་པོ་དེར་འཇོག་པ་ལ་མཚམས་ཀྱི་ཕྱི་ནང་ཁྱད་པར་མེད་པའི་ཕྱིར། མ་དྲུག་པ་མཚམས་འདས་ནི། དེའི་བྱིན་བརླབས་རང་འཇུག་བྲལ་དུ་འགྱུར་བ་ལ་ཐེ་ཚོམ་དང་བྲལ་བའི་ངེས་ཤེས་ཁོ་ན་དགོས་སམ་ཞེ་ན། མཚམས་ནང་དུ་ཕྱིར་འོང་ངམ་མི་འོང་སྙམ་པའི་སེམས་ཀྱིས་འགྲོ་བ་དང༌། མཚམས་ཀྱི་ཕྱི་རོལ་དུ་ཡིད་གཉིས་དེ་འདྲ་སྐྱེས་པ་ནི་ཆོས་ཅན། གོང་དུ་བཤད་པའི་ངེས་པས་འབྱིན་པར་བྱེད་པ་དང་འདྲ་བ་ཡིན་ཏེ། ཆོས་གོས་བྱ་བའི་བསམ་པ་ཐེ་ཚོམ་ཅན་གྱིས་རྗེས་སུ་འབྲེལ་བ་མེད་ན།
མཚམས་ལས་འདས་པ་དེའི་ཚེ་ཉིད་ན་དཀྱིལ་འཁོར་གྱི་ཁོངས་སུ་གཏོགས་པ་ཆད། ཡིད་གཉིས་ཀྱི་རྗེས་སུ་འབྲེལ་བ་ཡོད་ན། བྱེད་པར་འགྱུར་བ་ཉིད་ནམ་ཆད་པ་དེའི་ཚེ། དེའི་ཁོངས་སུ་གཏོགས་པ་ཆད་པར་འཇོག་པའི་ཕྱིར་རོ། ། འདིར་བུ་སྟོན་རིན་པོ་ཆེ། སྲ་རྐྱང་ལ་ཆོས་གོས་བྱ་བའི་བསམ་པ་རྗེས་སུ་འབྲེལ་བ་ཡོད་མེད་ལ་འཆད་པ་ནི་ལེགས་པ་མ་ཡིན་ཏེ། སྲ་རྐྱང་ལ་ཆོས་གོས་བྱ་བའི་བསམ་པ་རྗེས་སུ་འབྲེལ་བ་མེད་ན། དེ་ཉིད་གཅིག་པུས་བྱིན་བརླབས་བྱུང་ཟིན་པས། མཚམས་ལས་འདས་ཟིན་པ་ལ་མི་ལྟོས་པའི་ཕྱིར་དང༌། དེ་སྐད་དུ་ཡང༌།
བསམ་པ་གནས་པ་དང་བྲལ་བ་ནི་ཕྱུང་བ་ཡིན་ནོ། ། ཞེས་བཤད་པའི་ཕྱིར་དང༌། ཇི་སྐད་དུ། ཡོད་ན་བྱེད་པར་འགྱུར་བ་ཉིད་ཆད་ནའོ། ། ཞེས་པའི་གཞུང་གི་གོ་དོན་སྟོར་བའི་ཕྱིར་དང༌། གཉིས་པ་བཅོས་མའི་དབྱུང་བ་ལས། བཅོས་མ་དངོས་དང༌། ཐོས་པ་ལས་བྱུང་བའི་མ་བཤད་པ་གཉིས། དང་པོ་ནི། ལས་ལས་གཞན་པ་སོགས་སོ། །
འདིར་བུ་སྟོན་རིན་པོ་ཆེའི་གསུང་གིས། སྲ་རྐྱང་གི་བྱིན་བརླབས་དབྱུང་བའི་མདུན་རོལ་ཏུ། བསྐོས་པའི་དགེ་སློང་གིས་དགེ་འདུན་ཐམས་ཅད་ལ་སྲ་རྐྱང་འབྱིན་པར་འགྱུར་གྱི། ཁྱེད་ཅག་རང་རང་གི་ཆོས་གོས་རྣམས་བྱིན་གྱིས་རློབ་ཤིག ཅེས་བརྗོད་དགོས་པར་འཆད་པ་ནི་ལེགས་པ་མིན་ཏེ། སྲ་རྐྱང་གི་བྱིན་བརླབས་མ་ཕྱུང་བར་རང་རང་གི་ཆོས་གོས་ལ་བྱིན་གྱིས་རློབ་པ་མི་ཆགས་པའི་ཕྱིར། གཉིས་པ་ནི། དེར་ཉམས་སུ་མ་མྱོང་བ་སོགས་སོ། ། གཞུང་འདི་ལས་ནི། སྲ་རྐྱང་ལ་ལྟོས་མེད་ཀྱི་བློ་མ་སྐྱེས་ན།
སྲ་རྐྱང་བཏིང་ཡོད་ཀྱི་མཚམས་ལས་ཕྱི་རོལ་དུ་ཞག་གྲངས་དུ་མ་ལོན་ཀྱང༌། སྲ་རྐྱང་གི་བྱིན་བརླབས་རང་འཇུག་བྲལ་དུ་མི་འགྱུར་བ་ཞིག་ཡོད་པར་གྲུབ་བོ། ། གཉིས་པ་ཞུ་བ་དོགས་གཅོད་ཀྱི་ཚུལ་དུ་བཤད་པ་ལ་དྲུག་སྟེ། དུས་ནམ་གྱི་ཚེ་གདིང་བའི་སྤྲོས་པ། གང་ཟག་གང་གིས་གདིང་བའི་དང༌། བསམ་པ་གང་གིས་གདིང་བའི་དང༌། མཚམས་གང་དུ་གདིང་བའི་དང༌། ཇི་ལྟར་གདིང་བའི་ཁ་སྐོང་གི་སྤྲོས་པ་དང༌། བཏིང་བ་ལས་བྱུང་བའི་ཕན་ཡོན་གྱི་སྤྲོས་པའོ། ། དང་པོ་ནི།
དགག་དབྱེ་སོགས་སོ། ། གཉིས་པ་ནི་ཆོས་སྨྲ་བ་སོགས་སོ། ། གསུམ་པ་ནི་བསམ་པ་གནས་པ་སོགས་སོ། ། བཞི་པ་ནི་མཚམས་གཅིག་པ་སོགས་སོ། ། ལྔ་པ་ནི་མ་བཏིང་བ་སོགས་སོ། ། དྲུག་པ་ནི་སྲ་རྐྱང་བཏིང་བ་སོགས་སོ། ། འདིར་དགེ་འདུན་སྡེ་ཚན་མི་འདྲ་བ་དུ་མ་དབྱར་གནས་མཚམས་ཐ་དད་དུ་བྱས་ནས། སྲ་རྐྱང་འདིངས་པའི་ཚེ་མཚམས་གཅིག་ཏུ་བྱས་ཏེ། ཐུན་མོང་དུ་སྲ་རྐྱང་བཏིང་བས་ཆོག་པ་དང༌། བཏིང་ནས་མཚམས་ཐ་དད་དུ་བྱས་ན།
སྲ་རྐྱང་ནི་མཚམས་སོ་སོ་བ་དེ་རྣམས་གང་དུ་བཞག་ཀྱང་བྱིན་བརླབས་གནས་པ་དང༌། དབྱུང་བའི་ཚེ་གནས་སོ་སོར་དབྱུང་དགོས་པ་དང༌། སྲ་རྐྱང་བཏིང་ནས་དགེ་འདུན་བྱེ་ན། མཚམས་ནང་གཅིག་ཡིན་ཀྱང་ཕྱོགས་སོ་སོར་དབྱུང་དགོས་པ་རྣམས་གསུངས་སོ། ། ལུང་ལས་སྲ་རྐྱང་དབྱུང་བ་ལ་རྩ་བའི་དབྱེ་བ་མ་ལྟ་བུ་བརྒྱད་དང༌། ཡན་ལག་གི་དབྱེ་བ་བརྒྱ་དང་བཅུ་བཞི་གསུངས་སོ། ། བརྒྱད་ནི། སྦྱོར་བས་འགྲོ་བ། ངེས་པར་བྱེད་པ། ཆོས་གོས་བྱ་བའི་བསམ་པ་རྗེས་སུ་འབྲེལ་བ་མེད་པ།
བརྩམས་པ་ཞིག་པ། སྲ་རྐྱང་གི་བྱིན་བརླབས་ཕྱུང་བར་ཐོས་པ། མཚམས་ལས་འདས་པ། རེ་ཐག་ཆད་པ། གསོལ་བཞིའི་ལས་ཀྱིས་ཕྱུང་བའོ། ། གཉིས་པ་ཡན་ལག་གི་དབྱེ་བ་ནི་འདི་ལྟར། མ་བྱས་པ་ནི་ཉི་ཤུ་དང༌། ། བརྩམས་པ་དག་ནི་ཉི་ཤུ་དང༌། ། རེ་བ་ཡོད་པ་ཉི་ཤུ་དང༌། ། རེ་བ་མེད་པ་ཉི་ཤུ་ཡིན། །
བྱ་བ་དག་ནི་བཅུ་གཉིས་དང༌། ། བཙལ་བ་ལ་ཡང་དེ་བཞིན་ནོ། ། ཡུལ་ལ་ལྔར་ནི་བྱ་བ་སྟེ། ། གནས་ལ་ཡང་ནི་ལྔ་ཡིན་ནོ། ། ཞེས་པའོ། ། དེ་ཉིད་རྒྱས་པར་བཤད་ན་དང་པོ་མ་བྱས་པ་ཉི་ཤུ་ནི། སྲ་རྐྱང་བཏིང་བའི་དགེ་སློང་གིས་གུད་དུ་ཆོས་གོས་མ་བྱས་པར། མཚམས་ཀྱི་ཕྱི་རོལ་ཏུ་སོང་བ་ལས། དང་པོ་ཕྱིར་འགྲོ་བའི་ཚེ་སླར་འོངས་ནས་ཆོས་གོས་བྱའོ་སྙམ་པ་གཞིར་བཞག་ལ། སླར་མི་འོང་གི་ཆོས་གོས་བྱའོ་སྙམ་པ་རྫོགས་པའི་མཐའ་ཅན།
སླར་མི་འོང་ཞིང་ཆོས་གོས་ཡང་མི་བྱའོ་སྙམ་པ་ངེས་པའི་མཐའ་ཅན། བརྩམས་པ་ཞིག་པ་ཉམས་པའི་མཐའ་ཅན། དགེ་འདུན་གྱི་སྲ་རྐྱང་ཕྱུང་བར་ཐོས་པ། ཐོས་པའི་མཐའ་ཅན་དེ་བཞི། དེ་ཉིད་མཚམས་ཀྱི་ཕྱི་རོལ་ཏུ་སྐྱེས་པ་ལ་བཞི། མཚམས་ཀྱི་ནང་དུ་གྲོལ་བ་ན་བཞི། ནང་དུ་སོང་ཟིན་ནས་དེ་ལྟ་བུའི་བསམ་པ་སྐྱེས་པ་ལ་བཞི། ཕྱིར་འགྲོ་བ་ན་ནང་དུ་འོང་མི་འོང་ཐེ་ཚོམ་ཟ་བ་གཞིར་བཞག་པ་ལ་བཞི་སྟེ་ཉི་ཤུའོ། ། གཉིས་པ་བརྩམས་པ་ཉི་ཤུ་ནི། སྲ་རྐྱང་བཏིང་བའི་དགེ་སློང་གི་ཆོས་གོས་ཞིག་གུད་དུ་བརྩམས་ཤིང༌།
ཕྱིར་འགྲོ་བ་ལ་སོགས་པའི་ཚེ། སྔ་མ་དེ་ལྟ་བུ་སྦྱར་བ་ཉི་ཤུའོ། ། གསུམ་པ་རེ་བ་ཡོད་པ་ཉི་ཤུ་ནི། ཡང་དགེ་སློང་དེས་གུད་དུ་ཆོས་གོས་མ་བྱས་ཤིང༌། མ་བརྩམས་ཀྱང་ཆོས་གོས་ལོགས་ཞིག་གི་རེ་བ་ཡོད་པ་ལས། ཕྱི་རོལ་ཏུ་འགྲོ་བའི་ཚེ་སྔ་མ་བཞིན་སྦྱར་བས་ཉི་ཤུ། བཞི་པ་ནི། དེ་ཉིད་རེ་བ་མེད་པ་ལ་སྦྱར་བས་ཉི་ཤུའོ། ། ལྔ་པ་ནི། དགེ་སློང་དེས་ཆོས་གོས་མ་བྱས་པར་བྱ་བ་གང་ཡང་རུང་བ་ཞིག་ལ་མཚམས་ཀྱི་ཕྱི་རོལ་ཏུ་སོང་ནས།
སླར་འོང་ཞིང་ཆོས་གོས་བྱའོ་སྙམ་པ་གཞིར་བཞག་ལ། སླར་མི་འོང་ཆོས་གོས་བྱའོ་སྙམ་པ་རྫོགས་པའི་མཐའ་ཅན། སླར་མི་འོང་ཆོས་གོས་མི་བྱ་སྙམ་པ་ངེས་པའི་མཐའ་ཅན། བརྩམས་པ་ཞིག་པ་ཉམས་པའི་མཐའ་ཅན། ཕྱུང་བ་ཐོས་པ་ཐོས་པའི་མཐའ་ཅན་ཏེ་བཞི་དང༌། མཚམས་ཀྱི་ཕྱི་རོལ་ཏུ་བསམ་པ་དེ་བཞི་དང༌། སླར་འོང་མི་འོང་ཐེ་ཚོམ་ཟ་བ་བཞི་སྟེ་བཅུ་བཞི་འོ། ། དྲུག་ལ་ནི། བྱ་བ་གང་ཡང་རུང་བ་ཞིག་ལ་ཞེས་པའི་ཚབ་ཏུ། བཙལ་བ་ཞིག་ལ་ཞེས་སྦྱར་བས་བཅུ་གཉིས།
བདུན་པ་ཡུལ་ལ་ལྟ་བ་ལྔ་ནི། དགེ་སློང་དེས་ཆོས་གོས་མ་བྱས་པར་མཚམས་ཀྱི་ཕྱི་རོལ་ཏུ་ཡུལ་ལྟར་སོང་བ་ལས། སླར་མི་འོང་བའི་སེམས་ཀྱིས་སོང་བ། སོང་བའི་མཐའ་ཅན། སླར་མི་འོང་གི་ཆོས་གོས་བྱ་སྙམ་པ་རྫོགས་པའི་མཐའ་ཅན། ངེས་པ་དང༌། ཉམས་པ་དང༌། ཐོས་པའི་མཐའ་ཅན་གསུམ་སྟེ་ལྔའོ། ། བརྒྱད་པ་གནས་ལ་བལྟ་བ་ལྔ་ཡང་དེ་བཞིན་ནོ། ། དེ་ལྟ་བུའི་དབྱེ་བ་དེ་ཐམས་ཅད་ཀྱང་མདོ་རྩ་བ་འདིར་བཤད་པའི་མ་དྲུག་དང༌།
ཐོབ་བྱུང་དང༌། ལས་ཀྱིས་དབྱུང་བ་རྣམས་སུ་འདུས་སོ། ། གཉིས་པ་གོས་ཀྱི་གཞི་ལ། སྤྱིའི་དོན་ནི། གོས་ཀྱི་དབྱེ་བ་གསུམ་སྟེ། འཚོ་བའི་ཡོ་བྱད་ཀྱི་དང༌། ལྷག་པའི་ཡོ་བྱད་ཀྱི་དང༌། མཁོ་བའི་ཡོ་བྱད་ཀྱིའོ། ། དང་པོ་ལ་གཉིས་ཏེ། དངོས་སུ་གྲུབ་པ་དང༌།
དེའི་བྱིན་བརླབས་འཆགས་སུ་རུང་བ་གཉིས་སོ། ། དང་པོ་ནི། ཡོ་བྱད་བཅུ་གསུམ་པོ་གང་ཡང་རུང་བ། ཚད་དང་ལྡན་པར་གྲུབ་པ་རང་མིང་གིས་བྱིན་གྱིས་རློབ་ཏུ་རུང་བ་རྣམས་སོ། ། གཉིས་པ་ལ་གཉིས་ཏེ། རྒྱུའི་བྱིན་བརླབས་དང༌། འབྲལ་སྤང་ཁེགས་པའི་བསྔགས་རྟེན་ནོ། ། དང་པོ་ནི། ཆོས་གོས་གསུམ་པོ་གང་ཡང་རུང་བའི་རྒྱུར་རུང་བའི་གོས་སོ། ། གཉིས་པ་ནི།
ཁྱིམ་པའི་གོས་ལྟ་བུ་གང་ཡང་རུང་བ་ཁྲུ་གང་ཡན་ཆད་དོ། ། གཉིས་པ་ལྷག་པའི་ཡོ་བྱད་ནི། འཚོ་བའི་ཡོ་བྱད་བཅུ་གསུམ་པོ་གང་རུང་གི་དབྱིབས་སུ་གྲུབ་པའི་གོས་འཐེབ་ལྷག་པོ་རྣམས་ཡིན་ལ། དེ་བྱིན་གྱིས་རློབ་པ་ནི། ལྷག་པའི་ཡོ་བྱད་ཀྱི་མིང་གིས་སོ། ། གསུམ་པ་ནི། གོས་བཅུ་གསུམ་པོ་གང་རུང་གི་དབྱིབས་སུ་མ་གྲུབ་པའི་གོས་ཀྱི་ཁྱད་པར་གང་ཡང་རུང་བ་སྟེ། ཁྲུ་གང་ནས་ཁྲུ་འབུམ་ཕྲག་དུ་མའི་བར་རྣམས་སོ། ། དེ་བྱིན་གྱིས་རློབ་པ་ནི། མཁོ་བའི་ཡོ་བྱད་ཀྱི་མིང་གིས་སོ། །
དེ་དག་ནི་ཇི་སྐད་དུ། ཆོས་གོས་གནང་བ་དེ་ཉིད་དུ་ཞེས་དང༌། ཡོ་བྱད་ཀྱི་གོས་ཀྱང་ངོ་ཞེས་དང༌། གཞན་དུ་མ་ཡང་རུང་བར་བྱས་ཏེ་བཅང་བར་བྱའོ། ། ཞེས་པའི་གཞུང་གསུམ་གྱིས་བསྟན་པའོ། ། རིན་པོ་ཆེ་མ་གཏོགས་གོས་ཀྱི་རིན་གཞན་ལ་རུང་བ་བྱེད་ཚུལ་བཤད་པ་མེད་དོ། ། གཉིས་པ་གཞུང་གི་དོན་ལ། ལུང་གི་སྐབས་གཉིས་ལས། དང་པོ་གཞིའི་སྐབས་ལ། དྲས་ཤིང་དྲུབ་པ་ཆོས་གོས་ཉིད་དུ་བསྒྲུབ་པ།
གོས་ལ་ལོངས་སྤྱོད་པའི་ཆོ་ག གོས་རུང་བ་དང་མི་རུང་བའི་མཚན་ཉིད། གོས་ཀྱི་རྒྱུ་རྙེད་པ་ལ་ཇི་ལྟར་བྱ་བའོ། ། དང་པོ་ནི་ཚོན་གྱི་སོགས་སོ། ། གཉིས་པ་ནི་གནས་མལ་སོགས་སོ། ། གསུམ་པ་ནི་སྲིན་བལ་སོགས་སོ། ། བཞི་པ་ལ་བགོ་བའི་ཆོ་ག དབང་མི་དབང་གི་མཚན་ཉིད་བསྟན་པའོ། ། དང་པོ་ནི་པུ་ས་ལེ་སོགས་སོ། ། གཉིས་པ་ལ་དུས་དང་གློ་བུར་གྱི་རྙེད་པ་དབང་མི་དབང་གི་མཚན་ཉིད།
ཤི་བའི་ཡོ་བྱད་ཀྱི་རྙེད་པ་དབང་མི་དབང་གི་མཚན་ཉིད་དོ། ། དང་པོ་ལ། གནས་ཀྱིས་བསྒྲུབས་པའི་རྙེད་པ་དབང་མི་དབང་གི་དང༌། དབྱར་གྱི་རྙེད་པ་དབང་མི་དབང་གི་དང༌། སྦྱིན་བདག་གིས་བསྟབས་པའི་རྙེད་པ་དབང་མི་དབང་གི་དང༌། མཆོད་གནས་ཀྱི་ཁྲིམས་སུ་བྱ་བའི་རྙེད་པ་དབང་མི་དབང་གི་དང༌། མཚམས་ཀྱིས་བསྒྲུབས་པའི་དང༌། ཆོས་ཀྱི་རྙེད་པ་དབང་མི་དབང་གི་མཚན་ཉིད་བསྟན་པའོ། ། དང་པོ་ནི་དབང་བ་གཅིག་སོགས་སོ། ། གཉིས་པ་ནི་དེའི་དུས་སོགས་སོ། །
གསུམ་པ་ནི་རྙེད་པ་ན་སོགས་སོ། ། བཞི་པ་ནི་འཐོབ་པ་སོགས་སོ། ། ལྔ་པ་ནི་དགེ་འདུན་སོགས་སོ། ། དྲུག་པ་ནི་ཆོས་ཀྱི་རྙེད་པ་སོགས་སོ། ། གཉིས་པ་ལ་སྡོམ་པ་དང་ལྡན་པ་ཤི་བའི་དང༌། རྟགས་ཅན་ཤི་བའི་ཡོ་བྱད་དབང་མི་དབང་གི་མཚན་ཉིད་བསྟན་པའོ། ། དང་པོ་ལ་ལྔ་སྟེ། གང་ཟག་གང་དབང་བ་དང༌། ཆོ་ག་གང་བྱེད་པ་དང༌། དུས་ནམ་གྱི་ཚེ་གནས་པ་དང༌།
མཚམས་གང་ན་གནས་པ་དང༌། སེལ་བ་རྒྱས་པར་བཤད་པའོ། ། དང་པོ་ནི་མཚན་མི་མཐུན་པ་སོགས་སོ། ། གཉིས་པ་ནི་གསོལ་བ་སོགས་སོ། ། གསུམ་པ་ནི་གང་ན་སོགས་སོ། ། བཞི་པ་ནི་ཕྱི་རོལ་ཏུ་སོགས་སོ། ། ལྔ་པ་ལ་ཁྱིམ་གྱི་ནང་ན་ཡོད་པའི་ཡོ་བྱད། ཁྱིམ་པས་གང་ལ་བྱིན་པ་དེ་དབང་བ། བུ་ལོན་གྱི་ཚད་བུ་ལོན་པ་དབང་བ། ཡོ་བྱད་དྲུག་པོ་ནད་གཡོག་དབང་བ།
མ་ཤི་བའི་སྔ་རོལ་ཏུ་གང་ལ་བསྔོས་པ་དེ་དབང་བའོ། ། དང་པོ་ནི་ལྷུང་བཟེད་སོགས་སོ། ། གཉིས་པ་ནི་བུ་ལོན་སོགས་སོ། ། གསུམ་པ་ནི་ནད་གཡོག་སོགས་སོ། ། བཞི་པ་ནི་ནད་པས་སོགས་སོ། ། གཉིས་པ་རྟགས་ཅན་གྱི་ལ། རྒྱལ་པོ་ལ་འབུལ་བར་རིགས་པ་དང༌། དཀོན་མཆོག་གསུམ་ལ་འབུལ་བར་རིགས་པའོ། ། དང་པོ་ནི་གླང་པོ་སོགས་སོ། ། གཉིས་པ་ལ་དཀོན་མཆོག་གསུམ་ལ་འབུལ་བ་སྤྱིར་བསྟན།
སངས་རྒྱས་ཀྱི་སྐལ་བ་ལ་ཇི་ལྟར་བྱ་བ། ཆོས་ཀྱི་ལ་ཇི་ལྟར་བྱ་བ། དགེ་འདུན་གྱི་ལ་ཇི་ལྟར་བྱ་བའོ། ། དང་པོ་ནི་དབྱིག་དང་སོགས་སོ། ། གཉིས་པ་ནི་མུ་ཏིག་སོགས་སོ། ། གསུམ་པ་ནི་ཆོས་ཀྱི་སོགས་སོ། ། བཞི་པ་ནི་དགེ་འདུན་གྱི་སོགས་སོ། ། གཉིས་པ་ལུང་གཞན་གྱི་སྐབས་ནས་འབྱུང་བ་ལ། ཕྲན་ཚེགས་དངོས་དང༌། ཕྲན་ཚེགས་དང་བཅས་པ་གཞན་ནས་བྱུང་བའོ། །
དང་པོ་ལ་ལྔ་སྟེ། དྲས་ཤིང་དྲུབ་པ་ཆོས་གོས་ཉིད་དུ་བསྒྲུབ་པ། གོས་ལ་ལོངས་སྤྱོད་པའི་སྤྲོས་པ། ཞར་ལ་ལམ་དུ་འགྲོ་བའི་ཚུལ། དུར་ཁྲོད་པས་ཇི་ལྟར་བྱ་བའི་ཚུལ། བདེ་བར་གནས་པའི་རྐྱེན་ཕྲན་ཚེགས་བསྟན་པའོ། ། དང་པོ་ནི་གླེགས་བུ་སོགས་སོ། ། གཉིས་པ་ནི་ཤམ་ཐབས་སོགས་སོ། ། གསུམ་པ་ནི་སང་འགྲོ་བ་སོགས་སོ། ། བཞི་པ་ནི་རོའི་གོས་སོགས་སོ། །
ལྔ་པ་ནི་སྦྲང་ཡབ་སོགས་སོ། ། གཉིས་པ་གཞན་ནས་འབྱུང་བ་དང་བཅས་པ་ལ་བརྒྱད་དེ། གོས་ཀྱི་རྒྱུ་རྙེད་པའི་སྤྲོས་པ། རྟགས་ཅན་དུ་འགྱུར་བ་སྤང་བ། གོས་ལྷག་པོ་བསྟེན་པའི་ཚུལ། ཆོས་གོས་གསུམ་གྱི་དབྱེ་བ་བྱིན་བརླབས་དང་བཅས་པ། གོས་ལ་ལོངས་སྤྱོད་པའི་སྤྲོས་པ། གོས་ཀྱི་རྒྱུ་རྙེད་པའི་སྤྲོས་པ་གཞན་བསྟན་པ། ནད་པ་དང་ཤི་བ་ལ་ཇི་ལྟར་བྱ་བ། ཤིས་པ་བརྗོད་པའི་ཚིག་གཞན་བསྟན་པའོ། །
དང་པོ་ལ་གཞི་གང་ལས་བྱུང་བ་གང་དུ་ལོངས་སྤྱོད་པའི་ཚུལ། རྙེད་པ་བགོ་བའི་སྤྲོས་པ། གང་ཟག་དབང་བ་དང་མི་དབང་བའི་མཚན་ཉིད། དགེ་འདུན་གྱིས་བཞག་པ་ལོག་པའི་སྤྲོས་པའོ། ། དང་པོ་ནི་བུ་དང་སོགས་སོ། ། གཉིས་པ་ནི་སྣོད་སྤྱད་སོགས་སོ། ། གསུམ་པ་ནི་མྱ་ངན་ལས་འདས་པ་སོགས་སོ། ། བཞི་པ་ནི་ལྕགས་ལས་བྱས་པ་སོགས་སོ། ། སྐབས་འདིར་ཉིད་ཀྱི་རྣམ་པར་བཤད་པ་ལས། གོས་ཀྱི་གཞིར་གཏོགས་པ་ཕྲན་ཚེགས་ལ་སོགས་པའི་སྐབས་སོ། །
ཞེས་འབྱུང༌། གཉིས་པ་ནི་བྱེ་བྲག་ཤེས་པ་སོགས་སོ། ། གསུམ་པ་ནི་སྤུ་ཅན་སོགས་སོ། ། བཞི་པ་ནི་སྣམ་སྦྱར་སོགས་སོ། ། ལྔ་པ་ནི་གོས་དྲི་དག་གིས་གོས་པ་སོགས་སོ། ། དྲུག་པ་ལ་རྙེད་པ་བགོ་བའི་སྤྲོས་པ། བཞག་པའི་སྤྲོས་པ། དབྱར་དང་ཟས་ཀྱི་འཇུག་ཐོགས་སུ་གྲལ་རིམ་ཇི་ལྟར་བྱ་བའོ། ། དང་པོ་ནི་སྨྱོན་པས་སོགས་སོ། ། གཉིས་པ་ནི་མཆོད་རྟེན་སོགས་སོ། །
སངས་རྒྱས་ཀྱི་མཆོད་རྟེན་གྱི་དཀོར་ནི་གང་ཟག་གིས་བགོ་བར་མི་བྱ་སྟེ། དཀོན་མཆོག་གཞན་ཡིན་པའི་ཕྱིར། བསེ་རུ་ལྟ་བུའི་མཆོད་རྟེན་ཡང་དེ་བཞིན་ནོ། ། ཚོགས་སྤྱོད་དང༌། ཉན་ཐོས་ཀྱི་མཆོད་རྟེན་གྱི་དཀོར་ནི། བགོར་རུང་སྟེ། དགེ་འདུན་གྱི་ཁོངས་སུ་གཏོགས་པའི་ཕྱིར། འབྱུང་ཁུངས་ཞེས་པ་ནི། དགེ་འདུན་གྱི་འདུ་བའི་སྒོ་སྟེ་ཞིང་དང༌། ཀུན་དགའ་རྭ་བ་སོགས་དང༌།
མདོར་ན་རྫས་འཆི་མེད་དུ་བྱས་པ་རྣམས་སོ། ། ལ་ཕུག་ལ་སོགས་པའི་རྩ་བ་དང༌། ཤིང་ཐོག་ལ་སོགས་པའི་འབྲས་བུ་དང༌། ཟས་ཀྱི་དོན་དུ་གྱུར་པའི་གྲོ་ནས་དང༌། ཀརྴ་པ་ཎ་ལ་སོགས་པའི་དཀོར་མཛོད་དང༌། མར་ལ་སོགས་པའི་ཤེ་དང༌། ལྒ་ཚ་ལ་སོགས་པའི་ཡོ་བྱད་དང༌། དེ་ལ་སོགས་པ་འདུ་བའི་སྒོ་རྣམས་ནི་བསྒོ་བར་མི་བྱ་ཞིང༌། བུ་རམ་ཤིང་ནི་བགོས་ཀྱང་ཉེས་པ་མེད་དོ། ། བསྒོ་བར་མི་བྱ་བ་གཞན་ཡང་འདི་ལྟ་སྟེ།
བསྐོ་བས་ཉེ་བར་འཚོ་བ་ཞེས་བྱ་བ། དགེ་འདུན་སྤྱིའི་རྫས་གཉེར་པ་རེ་མོས་ཀྱིས་བསྐོ་དགོས་པ་རྣམས་སོ། ། ན་བའི་རུང་བ་སྨན་ལ་སོགས་པ་ནད་པ་ལ་དགོས་པ་ཇི་སྙེད་པ་རྣམས་ཀྱང་གང་ཟག་གིས་བདག་གིར་བྱ་བའི་ཕྱིར་བགོ་བར་མི་བྱ་བ་ཉིད་ཡིན་ཏེ། དེ་དག་བགོ་བ་ཚུལ་དང་མི་མཐུན་པའི་ཕྱིར། གསུམ་པ་ནི་རྙེད་པ་ལ་ནི་སོགས་སོ། ། བདུན་པ་ནི་དགེ་སློང་དང་བཅས་པ་སོགས་སོ། ། འདིར་སམ་པྲ་ཏ་ཞེས་པ། བོད་སྐད་དུ་མཉམ་པར་གྱུར་ཞེས་པ་སྟེ། དུག་མེད་པའི་དོན་ནོ། ། བདུན་པ་ནི་ཤམ་ཐབས་སོགས་སོ། །
གསུམ་པ་ཀོ་ལྤགས་ཀྱི་གཞི་ལ་བཞི་སྟེ། གནང་བཀག་གི་བྱེ་བྲག་ཤེས་པའི་ཕྱིར་དུ་དབུས་དང་མཐའ་འཁོབ་ཀྱིས་ཚིགས་བསྟན། མཆིལ་ལྷྭམ་གནང་བཀག་གི་བྱེ་བྲག་བཤད། ཀོ་ལྤགས་གནང་བཀག་གི་ས་མཚམས་བསྟན། ཞར་བྱུང་ཆུ་ལ་འཇུག་པའི་ཚུལ་ལོ། ། དང་པོ་ནི། སྟོན་པས་ཡུལ་དབུས་ཀྱི་ས་མཚམས་བསྟན་པ་ཆོས་ཅན། དགོས་པ་ཡོད་དེ། ཀོ་ལྤགས་གནང་བཀག་གི་ས་མཚམས་རྟོགས་པར་བྱ་བའི་ཆེད་ཡིན་པའི་ཕྱིར། གཉིས་པ་ནི་མཐའ་འཁོབ་ཏུ་སོགས་སོ། །
གསུམ་པ་ནི་ཁྱིམ་གཞན་སོགས་སོ། ། བཞི་པ་ནི་རྒྱལ་བ་སོགས་སོ། ། ཁ་ཆུ་ཆུས་བྱུང་ཞེས་ཀྱང་བྱ། སྣར་མཐོངས་ཅན་ཞེས་ཀྱང་བྱ། ལ་ལ་མ་བུ་ཞེས་ཀྱང་བཤད་ལ། ཕྱི་མ་འདི་འགྱུར་ཉེས་པ་ཡིན་ནོ། ། ཞེས་གསུངས་སོ། ། དོན་ནི་ཀླུའི་ཁ་ཆུ་ལས་རྩྭ་དུག་ཅན་དུ་གྱུར་ནས་རྩྭ་དེའི་རླངས་པ་མཆིལ་ལྷྭམ་གྱི་ནང་དུ་འབྱུང་བ་བསལ་བའི་ཕྱིར། མཆིལ་ལྷྭམ་གྱི་སྣའི་ཐ་དད་དུ་མཐོངས་གཏོད་པའོ། ། ལྷྭམ་སྒྲོ་གུ་ཅན་ཞེས་པ་ནི་ཡུ་བ་རིང་པོ་ཅན་ནོ། །
ཨསྨཱ་པ་རཱནྟ་ཀ་དག་ཏུ་ཀོ་ལྤགས་ཀྱི་གོས་བཅད་པ་བསྒྲུབ་པའི་བསླབ་བྱར་གསུང་ལ། སྤྱིར་ཆུ་ལ་ཆབ་རོམ་ཙམ་ཆགས་པའི་ཡུལ་དུ་ནི། ཞྭ་དང༌། ལྷྭམ་ཡུ་ཅན་གཉིས་ཀ་གནང་བའི་བསླབ་བྱར་གསུངས་སོ། ། སྤྱིར་བཏང་དུ་ཀོ་ལྤགས་ལ་བྱས་པའི་ལྷྭམ་ནི་གཉིས་ཏེ། མཐའ་འཁོབ་ཏུ་གྲང་བ་སྐྱོབ་པའི་ཕྱིར་དང༌། ཡུལ་དབུས་སུ་ཡང་གནས་མལ་སྐྱོབ་པའི་ཕྱིར་གནང་བ་གཉིས་ལས། ཇི་སྐད་དུ། གཅིག་རི་མོ་ཞེས་པ་ནས། ཡུ་བཅད་ཀྱང་ངོ༌། །
ཞེས་པའི་བར་ནི། ལྷྭམ་དེ་གཉིས་ཀའི་ཐུན་མོང་གི་རྣམ་བཞག་བསྟན་པ་ཡིན་ནོ། ། གཉིས་པ་བདེ་བར་གནས་པའི་རྐྱེན་སྨན་བསྟན་ཚུལ་ལ་གཉིས་ཏེ། ལུང་གཞི་ནས་འབྱུང་བ་གཞུང་གི་ཚུལ་དུ་བཤད་པ་དང༌། ལུང་གཞན་ནས་འབྱུང་བ་ཁ་སྐོང་གི་ཚུལ་དུ་བཤད་པའོ། ། དང་པོ་ལ་སྤྱིའི་དོན་དང༌། གཞུང་གི་དོན་ནོ། ། དང་པོ་ལ་མཚན་ཉིད་ནི། དྲི་རོ་རེག་བྱ་གསུམ་གྱི་བདག་ཉིད་དུ་གྱུར་པའི་ཁམ་ཟས་སོ། ། དབྱེ་ན་བཞི་སྟེ།
དུས་སུ་རུང་བ་དང༌། ཐུན་ཚོད་དུ་རུང་བ་དང༌། ཞག་བདུན་པ་དང༌། འཚོ་བའི་བར་དུ་བཅང་བའོ། ། དང་པོ་ནི། དུས་སྔ་དྲོ་ཁོ་ནར་ལོངས་སྤྱོད་སྤྱད་དུ་རུང་ཞིང༌། བྱེད་ལས་བཀྲེས་པའི་ནད་གཙོ་བོར་སེལ་བའི་ཁམ་ཟས་སོ། ། དབྱེ་བ་ནི། བཟའ་བར་བྱ་བ་རྣམ་པ་ལྔ་དང༌། བཅའ་བར་བྱ་བ་རྣམ་པ་ལྔ་ལྟ་བུའོ། །
འདི་བྱིན་གྱིས་བརླབས་ནས་ཟ་བ་མི་སྲིད་དོ། ། གཉིས་པ་ནི། དུས་ཐུན་ཚོད་ཀྱི་མཐའི་བར་བྱིན་གྱིས་བརླབ་ཏུ་རུང་ཞིང༌། བྱེད་ལས་སྐོམ་པའི་ནད་གཙོ་བོར་སེལ་བའི་ཁམ་ཟས་སོ། ། དབྱེ་བ་ནི། རྒྱུ་དུས་སུ་རུང་བ་དང༌། ཞག་བདུན་པ་དང༌། འཚོ་བར་དུ་བཅང་བའི་ལས་སྦྱར་བའི་དབྱེ་བས་གསུམ་མོ། ། འདི་ལ་བྱིན་གྱིས་བརླབས་པ་དང༌། མ་བརླབས་པའི་དབྱེ་བས་གཉིས་སོ། །
ཐུན་ཚོད་དེ་གང་ལ་བྱ་ཞེ་ན། ཁ་ཅིག་ཉིན་མོའི་མཐའ་ལ་བྱ་བ་ཡིན་ཏེ། ཤེས་རབ་བྱེད་པ་ལས། ཐུན་གྱི་ནི་སྐྱ་རེངས་བྱུང་ནས་ཉི་མ་ནུབ་ཀྱི་བར་དུའོ། ། ཞེས་གསུངས་པས་སོ་ཟེར། ཁ་ཅིག་མཚན་མོའི་མཐའ་ལ་བྱེད་དགོས་པ་ཡིན་ཏེ། གཞན་དུ་ན་ནད་པ་ལ་སྐོམ་མེད་པར་འགྱུར་བས་སོ་ཞེས་གསུང༌། སློབ་དཔོན་དམར་སྟོན་པའི་གསུང་གིས་སྲོད་ཐུན་ལ་བྱ་དགོས་པ་ཡིན་ཏེ། ཀྱེ་ན་ཡའི་སྐབས་སུ། ནམ་གྱི་ཐུན་དང་པོ་འདས་ནས་སྤྱད་པར་མི་བྱའོ། །
ཞེས་དང༌། ནམ་གྱི་ཆ་སྟོད་འདས་ནས་སྤྱད་པར་མི་བྱའོ། ། ཞེས་དང༌། ལུང་མ་མོ་ལས་ཚགས་ཀྱིས་བཙགས་ལ་ཆུས་སླད་པར་བྱས་ན། ཉིན་བར་དང༌། སྲོད་ཀྱི་བར་དུ་བཏུང་སྟེ་ཞེས་དང༌། བམ་པོ་ལྔ་བཅུ་པ་ལས། མཚན་མོའི་ཐུན་དང་པོ་མ་ཐལ་ཚུན་དུ་འཐུངས་ཟིན་ཅིང་ལྷག་མ་མེད་ན་དེར་ཟད། ཞེས་གསུངས། ཕྱིས་ཀྱི་ལག་ལེན་པ་དག་ནི།
ལུགས་དང་པོ་དང་མཐུན་པར་ཉི་མ་ནུབ་པའི་འོག་ཏུ་འོད་དམར་པོ་འབྱུང་བ་དེ་ཐུན་ཚོད་ཀྱི་མཐའ་ཡིན་ནོ། ། ཞེས་ཟེར་བ་ནི་འཐད་པ་མིན་ཏེ། ལུང་མེད་པ་དང༌། རིགས་པ་དང་འགལ་བའི་ཕྱིར། དེ་ཡང་འོ་ན། དེ་དུས་ཀྱི་འོད་དམར་འཆར་བའི་དུས་དེ་ཉིན་མོའི་ཐུན་དུ་ཚུར་གཏོགས་པ་ཡིན་ནམ། མཚན་མོའི་ཐུན་དུ་ཕར་གཏོགས་པ་ཡིན། དང་པོ་ལྟར་ན་ཁྱེད་ཅག་དུས་དེར་འོད་དམར་བསྲུང་བ་ཡིན་ནོ། ། ཞེས་སྐོམ་མི་འཐུང་བ་དང་འགལ། གཉིས་པ་ལྟར་ན།
ཁྱེད་འདོད་པའི་ཐུན་ཚོད་ཀྱི་མཐའ་དེ། ཐུན་གང་གི་མཐའ་ཞེས་བརྟགས་ན་འཇིག་པ་ཡིན་ཏེ། སྲོད་ཐུན་གྱི་ཐོག་མ་དེ་ཐུན་གང་གི་ཡང་ཐ་མར་མི་རུང་བའི་ཕྱིར། ཅི་སྟེ་ཉི་མ་ནུབ་ནས་འོད་དམར་པོ་མ་ཆགས་པའི་བར་དེ་ཐུན་ཚོད་ཀྱི་མཐར་ཁས་ལེན་པ་ཡིན་ནོ། ། ཅེ་ན། འོད་དམར་པོ་ཐུན་ཚོད་ཀྱི་མཐའ་ཡིན་ནོ་ཞེས་སླན་ཆད་སྨྲ་བར་མ་བྱེད་ཅིག དེ་ལྟ་མོད་ཀྱི་ཉིན་མོའི་མཐའ་དང༌། སྲོད་ཐུན་གྱི་མཐའ་གང་ལ་ངོས་བཟུང་ཀྱང༌། མཚན་མོ་ནད་པ་ལ་སྐོམ་བྱིན་གྱིས་རློབ་མི་དགོས་པའི་ཉེས་པ་གནས་ཤིང༌། འཕྲལ་དུ་ནད་གཡོག་གིས་སྐོམ་བྱིན་ལེན་བྱས་ཆོག་པའི་རྒྱུ་མཚན་གྱིས་བྱིན་གྱིས་བརླབས་མི་དགོས་པ་ཡིན་ན་ནི།
ཉིན་མོ་དང༌། སྲོད་ཐུན་ལ་ཡང་དེར་ཐལ་བས་ཐུན་ཚོད་དུ་རུང་བའི་སྨན་བྱིན་གྱིས་རློབ་མི་དགོས་པ་ཉིད་དུ་ཐལ་བར་འགྱུར་རོ། ། དྲངས་མ་ཐག་པའི་ལུང་གི་དོན་ནི། ཐུན་ཚོད་དུ་རུང་བ་བྱིན་ལེན་བྱས་ཤིང་བྱིན་གྱིས་མ་བརླབས་པ་ལ་དགོངས་པ་ཡིན་ཏེ། ཕྱི་དྲོ་བྱིན་ལེན་བྱས་པ་ཉིན་མོའི་ཐུན་ལས་འདས་པ་དང༌། མཚན་མོའི་ཐུན་དང་པོ་ལ་བྱིན་ལེན་བྱས་པའི་ལྟུང་བ་སྲོད་ཐུན་ལས་འདས་པ་དང༌། དེ་བཞིན་དུ་གུང་ཐུན་ལས་འདས་པ་དང་ཐུན་ཐ་མ་ལས་ཀྱང་འདས་པའོ། ། དེ་སྐད་དུ་ཡང་ཕྱི་དྲོ་པའི་ཟས་ཐུན་ཚོད་ལས་འདས་པ་ཙམ་ལ་གསོག་འཇོག་ཏུ་གསུངས་པའི་ཕྱིར། དེས་ན་རང་གི་ལུགས་ལ། མཚན་མོའི་ཐུན་ནི་གསུམ་དུ་གསལ་བར་བཤད་དེ།
གང་ཞེ་ན། སྲོད་ཐུན་དང་གུང་ཐུན་དང་ཐུན་ཐ་མའོ། ། ཉིན་མོ་ལ་གཞུང་གཞན་ལས་ཐུན་གསུམ་གྱི་བཤད་པ་ཡོད་ཀྱང༌། ལུགས་འདི་ལ་སྔ་དྲོ་དང༌། ཕྱི་དྲོའི་དུས་ཀྱི་མཐའ་གཉིས་གསུངས་སོ། ། དེ་ལྟར་ན་དུས་རུང་གི་སྨན་ནི་ཉིན་མོའི་གུང་ཡོལ་བ་གསོག་འཇོག་གི་དུས་ཡིན་ལ། དེ་ལས་གཞན་མ་བཤད། དུས་མ་ཡིན་པར་རུང་བའི་སྨན་གསུམ་པོ་བྱིན་ལེན་ཅན། བྱིན་གྱིས་མ་བརླབས་པ་ལ་ནི་བཤད་མ་ཐག་པའི་ཐུན་ཚོད་ལྔ་པོ་དེ་གསོག་འཇོག་གི་དུས་སོ། ། བྱིན་གྱིས་བརླབས་པ་ལ་དབྱེ་བ་གསུམ་ལས།
ཐུན་ཚོད་དུ་རུང་བ་བྱིན་གྱིས་རློབ་པ་ནི། ཞག་གཅིག་གི་ཐུན་ཚོད་ཀྱི་མཐའ་ཚུན་ཆད་དུ་བྱིན་གྱིས་རློབ་པ་ཡིན་ལ། དེའི་ཐུན་གྱི་མཐའ་ནི་མཚན་མོའི་མཐའ་དེ་ཉིད་ཡིན་ཏེ། དེ་ཉིད་ཞག་གཅིག་གི་ཐུན་ཚོད་ལྔའམ། དྲུག་པོ་ཐམས་ཅད་ཀྱི་ཐ་མར་གྱུར་པ་ཡིན་པའི་ཕྱིར་ཞེས་བཤད་ན་ལེགས་སོ། ། ཞག་བདུན་པའི་སྨན་ནི། དུས་ཀྱི་ཁྱད་པར་ཞག་བདུན་གྱི་མཐའ་ཚུན་ཆད་དུ་བྱིན་གྱིས་བརླབ་ཏུ་རུང་ཞིང༌། བྱེད་ལས་རླུང་ནད་སེལ་བ་ལ་གཙོ་བོར་གྱུར་པའི་ཁམ་ཟས་སོ། ། དབྱེ་བ་ནི་གཞུང་དོན་དུ་འབྱུང་བ་རྣམས་སོ། ། འདི་ལའང་བྱིན་གྱིས་བརླབས་པ་དང་མ་བརླབས་པའི་དབྱེ་བས་གཉིས་སོ། །
འཚེ་བཅང་གི་སྨན་ནི། དུས་ཇི་སྲིད་མ་ཤི་བར་དུ་བྱིན་གྱི་བརླབ་ཏུ་རུང་ཞིང༌། བྱེད་ལས་འདུས་པའི་ནད་སེལ་བ་ལ་གཙོ་བོར་གྱུར་པའི་ཁམ་ཟས་སོ། ། དབྱེ་བ་ནི་གཞུང་དོན་ནས་འབྱུང་བ་རྣམས་སོ། ། སྨན་འདིའི་མཐའ་ནད་སོས་པ་ལ་བྱེད་པ་མི་རིགས་ཏེ། དེ་ལྟར་སྟོན་པའི་ལུང་མེད་ཅིང་རིགས་པ་དང་འགལ་བའི་ཕྱིར། དེ་ཡང་འདི་ལྟར། སྨན་དེ་བྱིན་གྱིས་རློབ་པའི་ཚེ་ནད་མ་སོས་ཀྱི་བར་བྱིན་གྱིས་རློབ་རིགས་པར་ཐལ། སྨན་དེའི་མཐའ་ནད་སོས་པ་ལ་བྱེད་རིགས་པའི་ཕྱིར། གལ་ཏེ་ལུང་ཡོད་དེ།
ཇི་སྐད་དུ། སོས་པ་ཉིད་ན་དེ་དག་ནད་པའི་ཕྱིར་སློང་ན་བྱིན་ནོ། ། དེ་མེད་ན་སྨན་ཁང་དུའོ། ། ཞེས་གསུངས་པས་སོ་སྙམ་ན། འོ་ན་ཞག་བདུན་པའི་སྨན་གྱི་མཐའ་ཡང་ནད་སོས་པ་ལ་བྱེད་པའི་སྐབས་གཅིག་སྲིད་པར་ཐལ། རིགས་པ་མཚུངས་པའི་ཕྱིར། ཁྱེད་ཀྱིས་དྲངས་མ་ཐག་པའི་ལུང་དེ་ཞག་བདུན་པའི་སྨན་ལ་དོགས་པ་གཅོད་པའི་མདོ་ཡིན་པའི་ཕྱིར། ལུང་དེ་ཡང་ཁྱོད་ལ་གནོད་བྱེད་ཡིན་ཏེ། ཁྱེད་ལྟར་ན་ནད་སོས་པ་དང༌། གསོག་འཇོག་གི་སྤང་བ་འབྱུང་བར་སྟོན་དགོས་པ་ལས།
དེ་སྐད་དུ་མ་བཤད་པར། སོས་པའི་འོག་ཏུ་ནད་པ་ལ་སྟེར་བ་དང༌། སྨན་ཁང་དུ་སྐྱེལ་བར་བཤད་པའི་ཕྱིར། ཅི་སྟེ་དེ་ཉིད་དེའི་སྒྲུབ་བྱེད་དོ་སྙམ་ན། དེ་ནི་ཁྱོད་ལ་བཞད་གད་ཀྱི་གནས་སུ་འགྱུར་ཏེ། གསོག་འཇོག་གི་སྤང་བའི་ཉེས་དམིགས་ཡོད་པའི་སྨན་རྣམས་ནི། རང་གསོག་འཇོག་ཏུ་འགྱུར་བའི་དུས་ཀྱིས་མ་སླེབས་པའི་གོང་དུ་གཞན་ལ་སྟེར་བ་དང༌། རང་ཉིད་ཀྱིས་ཟོས་ཟིན་པར་བྱེད་པ་ཡིན་ལ། ཁྱེད་ཀྱིས་ནི་དེ་ལས་ཟློག་སྟེ་སྨྲས་པའི་ཕྱིར། གཉིས་པ་གཞུང་གི་དོན་ལ།
མདོར་བསྟན་པ་དང༌། རྒྱས་པར་བཤད་པའོ། ། དང་པོ་ནི། བཅས་ལྡན་དགེ་སློང་ཆོས་ཅན། སྨན་བསྟེན་པར་བྱ་སྟེ། དེས་ཁྱད་པར་དུ་བྱ་བའི་དགོས་པ་མཐོང་བའི་ཕྱིར། སྨན་དེ་ནི་ཆོས་ཅན། རྣམ་པ་བཞི་ཡོད་དེ། དུས་སུ་རུང་བ་སོགས་བཞིར་གསུངས་པའི་ཕྱིར། དང་པོ་མ་ཡིན་པ་ཉིད་དག་ནི་ཆོས་ཅན།
ནད་པ་ཁོ་ནའི་ཕྱིར་དུ་བྱིན་གྱིས་བརློབ་པར་གནང་བ་ཡིན་ཏེ། ནད་པ་མ་ཡིན་པས་བྱིན་གྱིས་བརློབ་པ་དང༌། བརླབས་ཟིན་བཟའ་བ་གཉིས་ཀ་ལ་ཉེས་བྱས་སུ་གསུངས་པའི་ཕྱིར། གཉིས་པ་ལ་སྨན་རྣམ་པ་བཞི་བསྟེན་ཚུལ་དངོས་བཤད། དེས་མཚོན་ནས་འཕངས་པའི་དོན་གཞན་བཤད། ། སྨན་བཞག་པའི་གནས་རུང་ཁང་བྱེད་ཚུལ་བསྟན། དུས་མུ་གེ་བྱུང་བའི་ཚེ་དམིགས་ཀྱི་བསལ་བའོ། ། དང་པོ་ལ་དུས་སུ་རུང་བ་ལྡོག་པའི་སྒོ་ནས་བསྟན། ཐུན་ཚོད་དུ་རུང་བ་རང་གི་ངོ་བོའི་སྒོ་ནས་བསྟན། ཞག་བདུན་པའི་སྨན་ཞར་བྱུང་དང་བཅས་ཏེ་བསྟན།
འཚོ་བའི་བར་དུ་བཅང་བ་མཚོན་དོན་དང་བཅས་ཏེ་བཤད། དུས་སུ་རུང་བ་དུས་མིན་དུ་བསྟེན་པའི་ཚུལ། སྨན་འདྲེས་པ་ལ་ཇི་ལྟར་བྱ་བ། སྨན་བྱིན་གྱིས་བརླབས་པའི་དགོས་པའོ། ། དང་པོ་ལ་དངོས་དང༌། དོགས་པ་སྤང་བའོ། ། དང་པོ་ནི། ཤིང་ཐོག་རྩོ་རྩ་ལ་སོགས་པ་བརྒྱད་ལས་སྦྱར་བའི་བཏུང་བ་དང༌། བཅོས་པའི་ཚྭ་ལ་སོགས་པའི་བཏུང་བ་མཚན་ཉིད་ལྔ་ལྡན་དེ་དག་ཆོས་ཅན། གང་ཟག་ན་མི་ན་ཐམས་ཅད་ཀྱིས་དུས་ཐམས་ཅད་དུ་བཏུང་དུ་རུང་བ་ཡིན་ཏེ།
ཐུན་ཚོད་དུ་རུང་བའི་བཏུང་བ་ཡིན་པའི་ཕྱིར། མཚན་ཉིད་ལྔ་ནི། ཆུས་བཏབ་པ་སོགས་སོ། ། བཅོས་པའི་ཚྭ་དང༌། འབྲུའི་ཚྭ་ནི། འབྲས་དང་གྲོ་ནས་སོགས་ཀྱི་ཆང་གི་ཤུལ་ནས་བྱུང་བའི་སངས་པོ་དང༌། རྒུན་འབྲུམ་སོགས་ལས་སྦྱར་བའི་ཆང་ལྟ་བུ་ཡོས་བཏབ་ནས་ས་འོག་ཏུ་གནན་པས་སངས་པོར་གྱུར་པ་ལྟ་བུའོ། ། རྩབ་མོ་ནི་འབྲས་དང༌། གྲོ་དང༌། ཁྲེ་སོགས་ལ་བཅོས་པའི་བཙང་ཤུ་སྐྱུར་པོ་སྟེ།
ཕབས་མ་བཏབ་པར་མནན་པའོ། ། གཉིས་པ་ནི། བཏུང་བ་མཚན་ཉིད་ལྔ་ལྡན་དེ་ལྟ་བུར་མ་གྱུར་པའི་མདུན་རོལ་དེར་ཆོས་ཅན། བསྙེན་པར་རྫོགས་པ་མཚན་མཐུན་པས་བྱིན་ལེན་བྱས་པའི་སྒོ་ནས་ཀྱང་རེག་ཏུ་མི་རུང་སྟེ། དེ་ལྟར་བྱས་པ་ལ་དགོས་པ་མེད་ཅིང་ལག་ཉའི་ཉེས་དམིགས་ཡོད་པའི་ཕྱིར། དེ་ཡིན་ཏེ། བཏུང་བ་རང་གི་ངོ་བོ་མ་རྫོགས་པར་བཟའ་ཆེད་ཀྱི་བྱིན་ལེན་ནི་མི་ཆགས་བྱས་ཀྱང་དོན་མེད་ལ། ལག་ཉ་འགེགས་བྱེད་ཀྱི་བྱིན་ལེན་ནི་བྱས་ཀྱང་སྦྱར་བཙགས་བྱས་པ་ན་དངོས་པོ་གཞན་དུ་གྱུར་པས། ལག་ཉར་སོང་བའི་ཕྱིར། དེའི་རྫས་ཞེས་སོགས་ཀྱི་གཞུང་གི་དོན་ཡང་དེས་གྲུབ་བོ། །
དེ་ཡང་རྒྱུ་དུས་རུང་ལ་སྦྱར་བའི་དབང་དུ་བྱས་པ་ཡིན་གྱི། རྒྱུ་སྨན་གཞན་གསུམ་ལས་སྦྱར་བ་ཡིན་ན་ནི། བསྙེན་པར་རྫོགས་པ་ལ་ལག་ཉ་འགེགས་བྱེད་ཀྱི་བྱིན་ལེན་བྱས་ནས། དེས་སྦྱར་བཙགས་སོགས་བྱེད་དུ་རུང་ལ། དེ་ལས་ལོགས་སུ་བཟའ་ཆེད་ཀྱི་བྱིན་ལེན་ནི་བྱིན་ལེན་སྔ་མ་མ་ཞིག་ན་མི་དགོས་སོ། ། དེའི་ཤེས་བྱེད་ཀྱང༌། ཊཱི་ཀ་གཉིས་ལས། དུས་མ་ཡིན་པར་རུང་བ་ཉིད་ཡིན་ན་ནི། བསྙེན་པར་རྫོགས་པས་བཙགས་ཞིང་སྦྱར་བ་ལ་ཉེས་པ་མེད་དོ་ཞེས་དང༌། བམ་ལྔ་ལས།
གལ་ཏེ་དུས་མ་ཡིན་པ་རུང་བའི་རྫས་ལས་སྦྱོར་ན་ནི། བསྙེན་པར་རྫོགས་པས་ཀྱང་རྫས་དེ་ཉིད་བྱིན་ལེན་བྱས་ཏེ་སྦྱར་ཤིང་བཙགས་ལ་གང་གི་ཚེ་འཐུང་བའི་ཚེ་ན། ཆུ་གྲང་མོ་བཏབ་པའི་བརྟག་པ་དང༌། བྱིན་ལེན་སྟོབས་སུ་བཅུག་ནས་བཏུང་དུ་ཡང་རུང་ངོ༌། ། ཞེས་གསུངས་སོ། ། བུ་སྟོན་པ། འདི་ཡང་དངོས་པོ་གཞན་དུ་གྱུར་པ་ཡིན་པས། དེའི་ཚེ་བྱིན་ལེན་ཞིག་གོ་གསུང་བ་ཡང་ལུང་དེ་དག་གིས་ཁེགས་ཤིང༌། གནས་སྐབས་གཞན་དུ་གྱུར་ཀྱང་དངོས་པོ་མ་གྱུར་པས། བྱིན་ལེན་མ་ཞིག་པར་ཁས་ལེན་དགོས་སོ། །
དེ་ལྟ་ན་ཡང་སྨན་ཕྱི་མ་གཉིས་ལ་སྦྱར་བའི་བཏུང་བ། ལག་ཉ་འགེགས་བྱེད་ཀྱི་བྱིན་ལེན་སྔོན་དུ་སོང་བ་དེ་ལ་ཡང་རུང་ཆུ་འདེབས་པ་དང༌། དགེ་སློང་མང་པོ་ལ་བྲིམ་པ་དང་རུང་བའི་ཁང་པར་སྦེད་པ་སོགས་བསྙེན་པར་མ་རྫོགས་པས་བྱ་དགོས་པ་གཙོ་ཆེ་ལ། དེའི་ཚེ་སྐྱར་ནས་བྱིན་ལེན་བྱ་དགོས་པས། སྤྱིར་ལྟུང་བའི་ངོ་བོ་མ་རྫོགས་པ་ལ་དགེ་སློང་མཚན་མཐུན་གྱིས་བྱིན་ལེན་སྔོན་དུ་བཏང་བའི་སྦྱར་བཙགས་ཀྱང་བཀག་པར་གནང་ངོ༌། ། བུ་སྟོན་རིན་པོ་ཆེ་ནི། སྦྱར་བཙགས་མ་བྱས་པའི་གོང་གི་བྱིན་ལེན་གྱིས་སྦྱར་ཚགས་བྱས་པའི་བྱིན་ལེན་གྱི་གོ་མི་ཆོད་ཅིང༌། དེ་ལ་ཡང་བསྙེན་པར་མ་རྫོགས་པས་རུང་ཆུ་བྱ་དགོས་པས། བྱིན་ལེན་སྐྱར་ནས་བྱ་དགོས་སོ། ། ཞེས་གསུང་བ་ནི་དེར་མ་ངེས་ཏེ།
དེ་ལྟ་ན་དེ་འདྲ་དེ་ལ་ལག་ཉ་བྱུང་བར་ཐལ་བའི་ཕྱིར་དང༌། དེས་དེ་བྱེད་དགོས་པའི་ཤེས་བྱེད་མེད་ཅིང༌། ཡོད་དུ་ཆུག་ཀྱང་བྱིན་ལེན་མ་ཞིག་པར་རུང་ཆུ་བྱ་ཐབས་དུ་མ་གནང་བའི་ཕྱིར་དང༌། བཏུང་བ་མཚན་ཉིད་ལྔ་ལྡན་གྱི་སྐབས་སུ་ཆུས་བཏབ་པ་ཞེས་བཤད་པ་དེ་ནི་སླ་བའི་ཕྱིར་ཡིན་གྱི། རུང་ཆུ་མ་ཡིན་པའི་ཕྱིར་དང༌། གཞན་དུ་ན་སྨན་ཕྱི་མ་གསུམ་བྱིན་གྱིས་བརླབས་ནས་བཟའ་བའི་ཚེ་བྱིན་ལེན་སྐྱར་མ་དགོས་པར་འགྱུར་ཏེ། དེའི་ཚེ་ཡང་རུང་ཆུ་བཏབ་ནས། བཟའ་དགོས་པར་བཤད་པའི་ཕྱིར། གཉིས་པ་ཐུན་ཚོད་དུ་རུང་བ་ངོ་བོའི་སྒོ་ནས་བསྟན་པ་ལ། སྨན་རང་གི་ངོ་བོ་གང་ཡིན་པ་བཤད།
ཐུན་ཚོད་དུ་རུང་བའི་བཏུང་བ་བྱིན་གྱིས་རློབ་པའི་མཐའ་ངོས་བཟུང༌། དེ་དེར་བྱིན་གྱིས་རློབ་པའི་མཐའ་ལ་གཞན་གྱི་འདོད་པ་འཁྲུལ་པ་དགག ལུང་གི་དངོས་སུ་མ་ཟིན་པ་གཞན་ཡང་མཚོན་པའོ། ། དང་པོ་ནི། ཐུན་ཚོད་དུ་རུང་བ་ཞེས་སོགས་སོ། ། འོ་ན་བཏུང་བ་དེ་བྱིན་གྱིས་རློབ་པའི་ཚེ། ཡུན་ཇི་ཙམ་གྱི་བར་དུ་རློབ་སྙམ་ན། རྒྱུ་དུས་སུ་རུང་བ་ལ་སྦྱར་བའི་བཏུང་བ་བྱིན་ལེན་ཅན་དེ་ཆོས་ཅན། ཐུན་ཚོད་ཀྱི་མཐའི་མཐའ་བར་དུ་བྱིན་གྱིས་རློབ་པ་ཡིན་ཏེ། རྒྱུ་དུས་སུ་རུང་བ་ལས་སྦྱར་བའི་རུང་བ་ཚད་ལྡན་གྱི་བཏུང་བ་ཉིད་ཡིན་པའི་ཕྱིར།
ཡང་ཞག་བདུན་པའི་སྨན་ལས་སྦྱར་བའི་བཏུང་བ་ཆོས་ཅན། རྒྱུ་ཞག་བདུན་པའི་སྨན་དེའི་བྱིན་བརླབས་འཆགས་པའི་མཐའ་གང་ཡིན་པ་དེ་ཁྱོད་ཀྱིའང་བྱིན་བརླབས་ཀྱི་མཐའ་ཡིན་ཏེ། རྒྱུ་དུས་སུ་རུང་བ་ལས་གཞན་ཞག་བདུན་པའི་སྨན་ལས་སྦྱར་བའི་རུང་ཚད་ལྡན་གྱི་བཏུང་བ་ཉིད་ཡིན་པའི་ཕྱིར། ཡང་འཚོ་བཅང་གི་སྨན་ལས་སྦྱར་བའི་བཏུང་བ་ཆོས་ཅན། རྒྱུ་འཚོ་བཅང་གི་སྨན་དེའི་བྱིན་བརླབས་ཆགས་པའི་མཐའ་གང་ཡིན་པ་དེ། ཁྱོད་ཀྱིའང་བྱིན་བརླབས་ཆགས་པའི་མཐའ་ཡིན་ཏེ། རྒྱུ་དུས་སུ་རུང་བ་ལས་གཞན་འཚོ་བའི་བར་དུ་བཅང་བ་ལས་སྦྱར་བའི་བཏུང་བ་ཡིན་པའི་ཕྱིར། དེ་ཡང་སྨན་ཕྱི་མ་གཉིས་ལས་སྦྱར་བའི་བཏུང་བ་དེ་བྱིན་གྱིས་རློབ་པ་ནི། ཐུན་ཚོད་དུ་རུང་བའི་བཏུང་བར་བྱིན་གྱིས་རློབ་པ་ཡིན་ལ། བྱིན་བརླབས་གནས་པ་ནི།
རྒྱུ་དེ་དང་དེའི་བྱིན་བརླབས་གནས་པའི་དུས་ཀྱི་མཐའ་གང་ཡིན་པ་དེ་ཚུན་ཆད་དུ་གནས་སོ། ། ཞེས་པ་ནི་གཞུང་འདི་འཆད་པའི་རྣམ་གྲངས་གཅིག་གོ ། ཡང་རྒྱུ་དུས་རུང་ལས་སྦྱར་བའི་བཏུང་བ་བྱིན་གྱིས་རློབ་པའི་རིང་མཐའ་དེ་ཡིན་ན། ཐུན་ཚོད་ཀྱི་མཐའ་ཡིན་པས་ཁྱབ། ཕྱི་མ་གཉིས་ལས་སྦྱར་བའི་བཏུང་བ་ལ་ཐུན་ཚོད་ཀྱི་མཐའ་ཉིད་དུ་བྱིན་གྱིས་རློབ་པ་དང༌། རྒྱུ་གཉིས་པོའི་བྱིན་བརླབས་ཀྱི་མཐའ་ཚུན་ཆད་དུ་བྱིན་གྱིས་རློབ་པའི་ལུགས་གཉིས་ཡོད་པ་ལས་འགྲེལ་ཆེན་མཁན་པོ་ནི་ལུགས་དང་པོ་བཞེད་པ་ཡིན་ཏེ། ཇི་སྐད་དུ། བཏུང་བ་ཉིད་ཀྱི་ཕྱིར་ནི་དུས་ཐམས་ཅད་པ་ཡིན་ལ། བྱིན་གྱིས་རློབ་པའི་ཕྱིར་ནི་ཐུན་ཚོད་དུ་རུང་བ་ཁོ་ནར་བྱིན་གྱིས་རློབ་བོ། ། ཞེས་འབྱུང་བས་སོ། །
བཏུང་བ་ཉིད་ཀྱི་ཕྱིར་ཞེས་པའི་དོན་ཡང་བྱིན་གྱིས་མ་བརླབས་པ་ལ་འཆད་དགོས་སོ། ། ལུགས་གཉིས་པ་དེ་ནི་ལུང་ཞུ་བ་ལས། བུ་རམ་ལས་བྱུང་བའི་བཏུང་བ་དགུང་བདུན་པར་བྱིན་གྱིས་རློབ་ཏུ་རུང་བར་མཆིས་སམ། ཉེ་བར་འཁོར་ཡོད་དེ། ཞེས་གསུངས་པས་སོ། ། འོ་ན་དེ་ལྟར་བྱིན་གྱིས་རློབ་པའི་ཚུལ་གཉིས་པོ་གསོག་འཇོག་ཏུ་འགྱུར་བའི་དུས་ལ་ཁྱད་པར་ཅི་ཡོད་ཅེ་ན། ཐུན་ཚོད་དུ་རུང་བ་བྱིན་གྱིས་བརླབས་པ་ཐུན་ཚོད་ཀྱི་མཐའ་འདས་པ་དང༌། བདུན་པར་བྱིན་གྱིས་བརླབས་པ་བརྒྱད་པའི་སྐྱ་རེངས་ཤར་བ་ན་དེར་འགྱུར་ལ། ཅིག་ཤོས་ནི་དེར་འགྱུར་མི་སྲིད་པའོ། ། དེ་ལྟར་ན་མདོ་གཉིས་པོའི་དོན་འཆད་ཚུལ་མི་འདྲ་བ་གསུམ་ལས་ཐོག་མར་འགྲེལ་པ་མཁན་པོའི་ལུགས་དེ་ཉིད་ཁས་བླངས་ནས་བཤད་ན།
གཉིས་པ་ལ། འདོད་པ་བརྗོད་པ་དང༌། དེ་སུན་ཕྱུང་བའོ། ། དང་པོ་ནི། འདུལ་བ་འཛིན་པ་ཁ་ཅིག་ན་རེ། ཐུན་ཚོད་དུ་རུང་བའི་བཏུང་བ་དེ། ཐུན་ཚོད་ཀྱི་མཐའ་ཚུན་ཆད་དུ་རོ་དང་སླ་བ་ཉིད་གཞན་དུ་མ་གྱུར་ན། བཏུང་བ་དེ་བྱིན་གྱིས་རློབ་པའི་མཐའ་ཐུན་ཚོད་ཀྱི་མཐའ་ཚུན་ཆད་ཡིན་ནོ་ཞེས་ཟེར་བ་དེ་ཡིན་གྱི། དེ་གཞན་དུ་གྱུར་ན་གང་གྱུར་པའི་སྐད་ཅིག་དེ་ཚུན་ཆད། བཏུང་བ་དེ་བྱིན་གྱིས་རློབ་པའི་མཐའ་ཡིན་པའོ་ཞེས་ཟེར།
གཉིས་པ་ནི། ཐུན་ཚོད་ཀྱི་མཐའ་ཚུན་ཆད་དུ། རོ་དང་སླ་བ་གཞན་དུ་འགྱུར་ངེས་པའི་བཏུང་བ་ཐུན་ཚོད་དུ་རུང་བ་དེ་ཆོས་ཅན། ཁྱོད་བྱིན་གྱིས་རློབ་པའི་མཐའ་གང་རོ་དང་སླ་བ་གཞན་དུ་གྱུར་པའི་སྐད་ཅིག་མ་དེ་ཚུན་ཆད་ཡིན་ནོ། ། ཞེས་ཟེར་བ་དེ་རིགས་པ་མ་ཡིན་ཏེ། དེ་རིགས་ན་རྒོལ་བ་ཁྱོད་ཀྱིས་བཟློག་པར་མི་ནུས་པའི་ཐལ་བ་གཉིས་འཇུག་པའི་ཕྱིར། དེ་གང་ཞེ་ན། ལོངས་སྤྱོད་ཀྱི་དུས་ལས་ལྷག་པ་བྱིན་བརླབས་མི་ཆགས་པར་ཐལ་བ་དང༌། བྱིན་གྱིས་བརླབ་བྱ་མ་ཡིན་པར་ཐལ་བའོ། ། དང་པོ་ནི།
སྤྱིར་སྨན་ཕྱི་མ་གསུམ་པོ་རང་རང་གི་ལོངས་སྤྱོད་ཀྱི་དུས་ལས་དུས་ལྷག་པ་ལ་བྱིན་བརླབས་བརྟེན་ན་མི་ཆགས་པར་ཐལ་བར་འགྱུར་ཏེ། ཐུན་ཚོད་དུ་རུང་བའི་བཏུང་བ་ཐུན་ཚོད་ཀྱི་གོང་དུ་ལོངས་སྤྱོད་མི་རུང་དུ་འགྱུར་ཉེས་དེ་དང་པོ་བྱིན་གྱིས་རློབ་པའི་ཚེ། ཐུན་ཚོད་ཀྱི་མཐའ་པར་བྱིན་གྱིས་རློབ་པ་མ་ཡིན་པའི་ཕྱིར། རྟགས་ཁས་བླངས། འདོད་ན་ཧ་ཅང་ཐལ་ལོ། ། གཉིས་པ་ནི། དེར་འགྱུར་ངེས་ཀྱི་དོན་དེ་ཆོས་ཅན། སྤྱིར་བྱིན་གྱིས་བརླབས་པར་བྱ་བའི་སྨན་ཉིད་མ་ཡིན་པར་ཐལ་བར་འགྱུར་ཏེ། སྨན་ཕྱི་མ་གསུམ་པོ་གང་དུ་ཡང་བྱིན་གྱིས་མི་རློབ་པའི་ཕྱིར། རྟགས་ཁས་བླངས།
ཁྱབ་པ་ལུང་གིས་གྲུབ། འདོད་ན། སྨན་བྱིན་གྱིས་རློབ་པ་ལ་མངོན་ཤེས་དགོས་པར་འགྱུར་ཏེ། བཏུང་བ་དེ་མི་རུང་བར་འགྱུར་ན་མི་རློབ། དེས་མི་འགྱུར་ན་བྱིན་གྱིས་རློབ་པའི་ཕྱིར། གལ་ཏེ་ཐལ་བ་སྔ་མ་ལ་ཁྱབ་པ་མེད་དེ། དེ་འདྲའི་བཏུང་བ་དེ། གང་རོ་དང་སླ་བར་འགྱུར་བའི་སྐད་ཅིག་དེ་ཚུན་ཆད་དུ་བྱིན་གྱིས་རློབ་པ་ཡིན་ནོ་ཞེ་ན། བཅས་ལྡན་དགེ་སློང་ཕལ་པ་མངོན་ཤེས་མེད་པ་རྣམས་ཆོས་ཅན། དེ་ལྟ་བུའི་བཏུང་བ་དེ།
དུས་དེ་ཚུན་ཆད་དུ་བྱིན་གྱིས་རློབ་དུ་རུང་བ་མ་ཡིན་ཏེ། དེ་འབྱུང་བར་འགྱུར་བ་ཁྱོད་ཀྱིས་བགྲོད་པ་སྟེ། ཤེས་པར་ནུས་པ་མ་ཡིན་པའི་ཕྱིར། དྲངས་མ་ཐག་པའི་ཞུ་བའི་ལུང་དེ་འགྲེལ་པ་མཁན་པོས་མི་འདོད་མོད་ཀྱང༌། དེ་དང་མཐུན་པའི་རྩོད་ལྡན་གྱི་འཆད་ལུགས་ཀྱང་འཆད་ཚུལ་སྔ་མ་དེ་ཉིད་ལ་དཔགས་པས་ལེགས་པར་ཤེས་ནུས་སོ། ། ཡང་རང་གིས་བློས་བཏགས་པའི་འཆད་ཚུལ་སྔ་མ་ནི་སྨན་ཕྱི་མ་གཉིས་ལས་སྦྱར་བའི་བཏུང་བ་བྱིན་གྱིས་རློབ་པའི་ཚེ། ཐུན་ཚོད་དུ་རུང་བར་བྱིན་གྱིས་རློབ་ཀྱང༌། ལོངས་སྤྱོད་དུ་རུང་བ་ནི་ཇི་སྲིད་འཚོ་དང་ཞག་བདུན་པ་གང་རུང་ཡིན་པར་ཁས་བླངས་པ་ལ་རྩོད་པ་འབྱུང་བའི་ཚུལ་དང༌། དེ་སུན་འབྱིན་པའི་ཚུལ་བཤད་ན་འདི་ལྟར། ཁ་ཅིག་ན་རེ།
བུ་རམ་ལས་སྦྱར་བའི་བཏུང་བ་ཐུན་ཚོད་དུ་རུང་བར་བྱིན་གྱིས་བརླབས་པ་དེ། ཞག་བདུན་གྱི་གོང་དུ་རོ་དང་སླ་བ་གཞན་དུ་མ་འགྱུར་ན། ཁྱོད་ཟེར་བ་དེ་ཡིན་གྱི་གྱུར་ན་གང་ཚུན་ཆད་དེ་ཡིན་པའོ། ། ཞེས་ཟེར་རོ། ། དེ་ཡང་མ་ཡིན་ཏེ། དེ་ལྟ་ན་ཉེས་པ་གཉིས་འཇུག་པའི་ཕྱིར། གང་ཞེ་ན། ལོངས་སྤྱོད་ཀྱི་དུས་ལས་ལྷག་པ་ལ་བྱིན་བརླབས་མི་གནས་པར་ཐལ་བ་དང༌། ལོངས་སྤྱད་མི་རུང་དུ་འགྱུར་ངེས་ཀྱི་སྨན་བྱིན་གྱིས་མི་རློབ་པར་ཐལ་བའོ། ། དེ་གཉིས་ཀ་ཡང་འདི་ལྟར།
ཞག་བདུན་པར་བྱིན་གྱིས་བརླབས་མ་ཐག་པའི་སྨན། ཞག་བདུན་ཚུན་ཆད་ན་མི་རུང་བར་འགྱུར་ངེས་དེ་ལ། དང་པོ་ཞག་བདུན་པའི་བྱིན་བརླབས་ཆགས་སམ་མི་ཆགས། ཆགས་ན་ཁོ་བོ་ཅག་གི་ལུགས་དེ་གྲུབ། མི་ཆགས་ན་ཐལ་བ་དང་པོ་དེར་འགྱུར། དེ་འདོད་ན། ཐལ་བ་གཉིས་པ་དེར་འགྱུར་ཏེ། དེའི་བྱིན་བརླབས་མི་ཆགས་བཞིན་དུ་དེར་རློབ་པ་མི་རིགས་པའི་ཕྱིར། ཁྱབ་པ་མ་ངེས་ཏེ། གང་གཞན་དུ་འགྱུར་བའི་སྐད་ཅིག་དེ་ཚུན་ཆད་དུ་བྱིན་གྱིས་རློབ་བོ་ཞེ་ན།
དེ་ཡང་མ་ཡིན་ཏེ། དུས་དེ་འབྱུང་བར་འགྱུར་བ་ཕལ་པ་རྣམས་ཀྱིས་མི་བསྒྲོད་པའི་ཕྱིར། ཞེས་བཤད་པར་བྱའོ། ། མདོར་ན་འདིའི་རྩོད་གཞི་ནི། སྨན་ཕྱི་མ་གསུམ་རང་དུས་ཀྱི་གོང་དུ་ལོངས་སྤྱད་མི་རུང་དུ་འགྱུར་ངེས་དེ། དང་པོ་བྱིན་གྱིས་རློབ་མི་རློབ་དང༌། དེ་ལྟར་བརླབས་པ་ན་བྱིན་བརླབས་དེ་རང་དུས་ཀྱི་མཐའི་བར་དུ་གནས་མ་གནས་ལ་རྩོད་པ་ཡིན་ལ། རང་ལུགས་ནི་དེར་རློབ་པ་དང༌། བརླབས་མ་ཐག་གི་ཚེ་དེ་དེར་གནས་པར་འཆད་པ་གཞུང་གི་དགོངས་པ་ཡིན་ཏེ། དཔེར་ན།
ལོ་བརྒྱ་འཚོ་བར་ངེས་པའི་བསྒྲུབ་པ་ལོ་གསུམ་ན་དགེ་སློང་གི་སྡོམ་པ་འབུལ་ངེས་དེ། བསྙེན་པར་རྫོགས་མ་ཐག་པ་ཚེ་ཇི་སྲིད་འཚོ་བའི་སྡོམ་པ་བླངས་པ་དང༌། ཇི་ལྟར་བླངས་པ་དེ་ཉིད་དེའི་རྒྱུད་ལ་གནས་པར་ཁས་ལེན་དགོས་པ་བཞིན་ནོ། ། གཞུང་འདིའི་དོན་ནི་སྔོན་གྱི་འཆད་པ་པོ་རྣམས་ཀྱིས་ལེགས་པར་མ་བཤད་དེ། གཞུང་ལས་མི་འཆགས་པར་འགྱུར་བའི་ཕྱིར་ཞེས་པ། ཐལ་འགྱུར་དུ་འཕངས་པར་མ་ཤེས་པར་ལོངས་སྤྱོད་ཀྱི་དུས་ལས་ལྷག་པ་ལ་མི་འཆགས་པ། ཚད་གྲུབ་དུ་བྱས་པས་ནོངས་པའི་ཕྱིར། དེ་ཡང་འདི་ལྟར་བོད་སྔ་མ་རྣམས་ཀྱིས་མཐུན་པར་བཤད་ཚུལ་དང༌། ཕྱི་རབས་མཁས་པ་རྣམས་ཀྱི་རྟོག་དཔྱོད་ཅུང་ཟད་བཏང་ནས་བཤད་པའི་ཚུལ་ལོ། ། དང་པོ་ནི།
རྒྱུ་ཞག་བདུན་པ་ལས་སྦྱར་བའི་བཏུང་བ་ཞག་བདུན་གྱི་གོང་དུ་རོ་དང་སླ་བ་ཉིད་གཞན་དུ་འགྱུར་བ་དེ་ཆོས་ཅན། ཁྱོད་བྱིན་གྱིས་བརླབས་ནས་ལོངས་སྤྱད་པའི་མཐའ་ཁྱོད་ཀྱི་ངོ་བོ་གཞན་དུ་འགྱུར་བའི་སྐད་ཅིག་མ་དེ་ཚུན་ཆད་དུ་ཡིན་ནོ་ཞེས་ཟེར་བ་དེ་རིགས་པ་མིན་ཏེ། དེ་རིགས་ན་ཁྱོད་བྱིན་གྱིས་བརླབས་པར་བྱ་བ་མ་ཡིན་པ་ཉིད་དུ་འགྱུར་བའི་ཕྱིར། རྟགས་མ་གྲུབ་ན། གང་དུ་རློབ་ཅེས་དྲིའོ། ། བདུན་པར་རློབ་ཅེ་ན། དོན་དེ། ཞག་བདུན་པར་བྱིན་གྱིས་བརླབས་པར་བྱ་བ་མིན་ཏེ། ཁྱོད་དེར་རློབ་ན། ཁྱོད་ཉིད་ལོངས་སྤྱོད་ཀྱི་དུས་ལས་ལྷག་པ་ལ་ཁྱེད་ཀྱི་བྱིན་བརླབས་བརྟན་པར་འགྱུར་ལ།
དེ་ལྟར་བྱིན་གྱིས་རློབ་པ་མི་འཆགས་པར་འགྱུར་བའི་ཕྱིར་ཞེས་མགྲིན་གཅིག་ཏུ་གསུང་བ་དེ་དག་ནི་རིགས་པ་མིན་ཏེ། རྩོད་གཞི་སྟོར་བའི་ཕྱིར་དང༌། རང་ལ་འཆང་བཟུང་མི་སྣང་བའི་ཕྱིར་དང༌། ཕྱིར་ལྡོག་ན་འཁོར་གསུམ་དངོས་འགལ་གྱི་ཕྲེང་བ་ལས་མ་འདས་པའི་ཕྱིར། གཉིས་པ་ལ་རིན་པོ་ཆེ་བུ་སྟོན་པའི་འཆད་ལུགས་དང༌། དེའི་རྗེས་འབྲང་གཞན་གྱི་འཆད་ལུགས་སོ། ། དང་པོ་ནི། ཁ་ཅིག་ན་རེ། ཐུན་ཚོད་དུ་རུང་བའི་བཏུང་བ་ཐུན་ཚོད་ཀྱི་གོང་དུ་རོ་དང་སླ་བ་མ་གྱུར་ན། ཐུན་ཚོད་དུ་རུང་བ་ཡིན་ཀྱང༌།
དེར་དེ་གྱུར་ན་དེ་ཚུན་ཆད་དུ་རུང་བ་ཡིན་གྱི་ཐུན་ཚོད་དུ་རུང་བ་མ་ཡིན་ནོ་ཞེས་ཟེར་རོ། ། དེ་ནི་མིན་ཏེ། འདི་ལྟར་བྱིན་གྱིས་བརླབས་པ་ནི་ལོངས་སྤྱོད་པའི་ཕྱིར་ཡིན་ལ། དེ་འདྲ་དེ་ད་ལྟ་ཐུན་ཚོད་ཀྱི་མཐའི་བར་དུ་ལོངས་སྤྱད་རུང་མ་ཡིན་ན། བཏུང་བ་དེ་ཆོས་ཅན། ཐུན་ཚོད་དུ་རུང་བར་བྱིན་གྱིས་བརླབས་པ་དེ་མི་འཆགས་པར་ཐལ། དེར་བྱིན་གྱིས་བརླབས་ན་བྱིན་གྱིས་རློབ་པའི་དུས་ལས་ལྷག་པར་བྱིན་གྱིས་བརླབས་པའི་ཕྱིར། དཔེར་ན། ཞག་བདུན་པ་འཚོ་བཅང་དུ་བྱིན་གྱིས་བརླབས་པ་བཞིན། གལ་ཏེ་འདོད་པ་ཡིན་ཏེ།
དེ་འདྲ་དེ་རོ་དང༌། སླ་བ་ནམ་འགྱུར་ཚུན་ཆད་དུ་བྱིན་གྱིས་རློབ་པ་ཡིན་ནོ་ཞེ་ན། དེ་དེར་རློབ་པར་མི་རིགས་པར་ཐལ། དེ་འདྲའི་དུས་དེ་ཕལ་པས་ཤེས་པར་མི་ནུས་པའི་ཕྱིར། ཞེས་གསུང་བ་དེ་ཡང་མ་ཡིན་ཏེ། ཕྱོགས་སྔ་མས་དེ་ཐུན་ཚོད་དུ་རུང་བའི་བཏུང་བ་མ་ཡིན་པར་ཁས་བླངས་པ་ལ། དེ་ལ་ཐུན་ཚོད་དུ་རུང་བའི་བྱིན་བརླབས་མི་འཆགས་པར་ཐལ་བ་འཕེན་པ་ནི། ཆེས་ཤིན་ཏུ་ལྟག་ཆོད་ཀྱི་གནས་ཡིན་པའི་ཕྱིར་དང༌། རྟགས་ལ་འགྲོ་མཚམས་མི་འདུག་པས་ལྡོག་ན་འཁོར་གསུམ་ལས་མ་འདས་པའི་ཕྱིར་དང༌། གལ་ཏེ་འགྲོ་མཚམས་ཡོད་ན་ཐུན་ཚོད་དུ་མི་རུང་བའི་སྨན་ཐུན་ཚོད་དུ་རུང་བར་བྱིན་གྱིས་རློབ་བོ་ཞེས་སྔ་རྒོལ་གྱིས་ཁས་བླངས་པར་འཆད་དགོས་ལ།
དེ་ལ་ནི་སྨན་དེའི་བྱིན་བརླབས་མི་འཆགས་ཏེ། སྨན་དེ་མ་ཡིན་པའི་ཕྱིར་ཞེས་པ་གཅིག་པུས་སུན་འབྱིན་ནུས་པས་གཞན་དོན་མེད་དོ། ། གཞན་ཡང་སློབ་དཔོན་ཡོན་ཏན་འོད་ཀྱི་རིགས་པ་འདི་ལྟར་སྣང་བ་འབའ་ཞིག་ཏུ་ཁྱེད་ཀྱིས་བཀྲལ་བ་ཡིན་ཏེ། འདི་ལྟར་ཕྱོགས་སྔ་མས་ཐུན་ཚོད་ཀྱི་གོང་དུ་རོ་དང་སླ་བ་འགྱུར་རུང་གི་བཏུང་བ་དེ་ཚུན་ཆད་ཀྱི་མཐའི་བར་དུ་ལོངས་སྤྱོད་རུང་མ་ཡིན་པར་ཁས་བླངས་པ་ལ། དེ་ཆོས་ཅན། དེར་བྱིན་གྱིས་རློབ་ཏུ་རུང་བ་མ་ཡིན་པར་ཐལ། དེའི་མཐའ་ཚུན་ཆད་དུ་ལོངས་སྤྱད་དུ་མི་རུང་བའི་ཕྱིར། ཁྱབ་པ་ཡོད་དེ། བྱིན་གྱིས་རློབ་པ་ནི་ལོངས་སྤྱོད་པའི་ཕྱིར་དུ་ཡིན་པའི་ཕྱིར། ཞེས་པར་བཀྲལ་ལ།
དེ་ལྟ་ན་རང་ལུགས་དེ་ཆོས་ཅན། དེར་ཐལ། དེའི་ཕྱིར། ཁྱབ་བསལ་དངོས་མ་གྲུབ་ན་དེ་ཆོས་ཅན། ཐུན་ཚོད་ཀྱི་མཐའ་ཚུན་ཆད་དུ་ལོངས་སྤྱད་དུ་རུང་བ་མ་ཡིན་ཏེ། ཐུན་ཚོད་ཀྱི་གོང་རོལ་དུ་རོ་དང་སླ་བ་གཞན་དུ་འགྱུར་ངེས་ཀྱི་བཏུང་བ་ཡིན་པའི་ཕྱིར། གཉིས་པ་ནི། བླ་མ་རེད་མདའ་པ་ཡང༌། བུ་སྟོན་རིན་པོ་ཆེའི་བཤད་ཚུལ་དེ་ཉིད་སོར་བཞག་ནས། དུས་ལྷག་པ་ལ་བརྟེན་ན་བྱིན་བརླབས་མི་འཆགས་པར་འགྱུར་ཞེས་པ་ཚད་སྒྲུབ་ཏུ་བྱེད་པ་དང༌།
ཡང་དེ་འདྲའི་བཏུང་བ་དེ་ཆོས་ཅན། བཏུང་བ་རང་གི་དུས་ལས་ལྷག་པ་ཐུན་ཚོད་ཀྱི་མཐའ་ལ་བརྟེན་ནས་བྱིན་གྱིས་རློབ་ན་བྱིན་བརླབས་མི་འཆགས་པ་ཡིན་ཏེ། དེའི་གོང་དུ་རོ་སླར་འགྱུར་སྲིད་པས་ཐུན་ཚོད་ཀྱི་མཐའི་བར་དུ་ལོངས་སྤྱད་དུ་རུང་བ་མ་ཡིན་པའི་ཕྱིར་དང༌། དེར་མི་རུང་བ་ལ་དེའི་བྱིན་བརླབས་མི་འཆགས་པའི་ཕྱིར་ཞེས་བཀག་ནས། རང་ལུགས་འཇོག་པ་ན། བཏུང་བ་རང་གི་རྫས་ཀྱི་མཐའ་གང་ཡིན་པ་དེ་བཏུང་བའི་མཐར་འཇོག་རིགས་པས། ཐུན་ཚོད་ཀྱི་མཐའ་ལ་བརྟེན་ནས་བྱིན་གྱིས་བརླབས་ན་དུས་ལྷག་པ་ལ་བརྟེན་པར་མི་འགྱུར་རོ། ། གཞུང་འདི་ཡང་གཞན་གྱིས་ལེགས་པར་མ་བཤད་དོ། ། ཞེས་གསུང༌། འདི་ནི་ཚིག་དོན་གང་ལ་ཡང་མ་ཞུགས་ཏེ།
འོ་ན་གོང་དུ་དེ་གཞན་དུ་འགྱུར་ངེས་ཀྱི་བཏུང་བ་དེ་ཆོས་ཅན། ཐུན་ཚོད་དུ་རུང་བའི་བྱིན་བརླབས་མི་འཆགས་པར་ཐལ། དེར་སྤྱད་དུ་མི་རུང་བའི་ཕྱིར། ཁྱབ་གསལ་དངོས། མ་གྲུབ་ན་དེར་ཐལ། དེ་གོང་དུ་རོ་སླ་གཞན་དུ་འགྱུར་ངེས་པའི་ཕྱིར། ཁྱབ་པ་ཡང་དངོས། རྟགས་ཐུན་མོང་ངོ༌། ། གཉིས་པ་དོན་ལ་མ་ཞུགས་ན། བཏུང་བའི་མཐའ་ལས་དུས་ལྷག་པ་ལ་བཏུང་དེའི་བྱིན་བརླབས་མི་འཆགས་ན།
ཐུན་ཚོད་ཀྱི་མཐའ་འབྱུང་བ་དང༌། དེའི་བྱིན་བརླབས་ཞིག་པ་མཉམ་པར་འགྱུར་ལ། དེ་ལྟ་ན་དེ་ལ་གསོག་འཇོག་འབྱུང་མི་སྲིད་པར་འགྱུར་ཏེ། བྱིན་ལེན་དང༌། བྱིན་བརླབས་ཞིག་པ་ལ་གསོག་འཇོག་མི་འབྱུང་བའི་ཕྱིར། ཡང་རྫས་ཀྱི་མཐའ་གང་ཡིན་པ་བཏུང་བའི་མཐའ་ཡིན་ན། དུས་རུང་ལས་སྦྱར་བའི་བཏུང་བ་དེའི་མཐའ་ཉི་མ་ཕྱེད་ཁོ་ན་ཡིན་པར་ཐལ་བ་དང༌། རྒྱུ་བུ་རམ་ལས་སྦྱར་བའི་བཏུང་བ་ཐུན་ཚོད་དུ་རུང་བར་བྱིན་གྱིས་བརླབས་པ་དེ་ལ། ཞག་བདུན་གྱི་བར་དུ་བྱིན་བརླབས་མི་འཆགས་ན་ནི། རྫས་ཀྱི་མཐའ་གང་ཡིན་པ་བཏུང་བའི་མཐར་ཁས་བླངས་པ་དང་འགལ་བ་དང༌།
འཆགས་ན་ནི། དུས་ལྷག་པ་ལ་བརྟེན་ན་བྱིན་བརླབས་མི་ཆགས་པར་འདོད་པ་དང་འགལ་ལོ། ། དེ་ལྟར་ན་སྨན་གཞིའི་རྩོད་ལན་གྱི་གཞུང་འདིའི་དམ་བཅའ་དང༌། སུན་འབྱིན་གྱི་འཆད་ཚུལ་ཊཱི་ཀ་མཛད་པ་པོ་གཞན་དག་སུས་ཀྱང་ལེགས་པར་བཤད་པ་མི་སྣང་བས་དཔྱད་པ་འཇུག་པའི་གཞི་བཀོད་པ་ཡིན་ནོ། ། བཞི་པ་གཞན་ཡང་མཚོན་པ་ནི། འདིར་རོ་དང་སོགས་སོ། ། གསུམ་པ་ཞག་བདུན་པ་ནི། ཞུན་མར་དང་སོགས་སོ། ། བཞི་པ་འཚོ་བཅང་ལ། དངོས་དང༌།
མཚོན་དོན་གཞན་བསྟན་པའོ། ། དང་པོ་ནི། འཚོ་བའི་བར་དུ་སོགས་སོ། ། གཉིས་པ་ནི་ཤའི་བདག་ཉིད་སོགས་སོ། ། ལྔ་པ་ནི་གལ་ཏེ་དུས་མ་ཡིན་སོགས་སོ། ། དྲུག་པ་ནི་གཞན་དང་བཅས་པ་ལ་སོགས་སོ། ། བདུན་པ་ནི་བྱིན་གྱིས་བརླབས་པ་ལ་སོགས་སོ། ། འདིར་དེ་རློབ་པའི་ཡུལ་ནི། དགེ་སློང་ཆོས་བརྒྱད་ལྡན་ནོ། ། གང་ཟག་ནི་དགེ་སློང་གི་སྡོམ་པ་གསོ་བ་ལ་ཞུགས་པ་ཡན་ཆད་དོ། །
དངོས་ནི་སྨན་ཕྱི་མ་གསུམ་གང་ཡང་རུང་བ་རུང་ཚད་ལྡན་ནོ། ། དགོས་པ་ནི། གསོག་འཇོག་དང་ཞག་ལོན་གྱི་ཉེས་པ་མི་འབྱུང་བའི་ཕྱིར་དུའོ། ། དུས་ནི་སྔ་དྲོ་བྱིན་ལེན་བྱས་ཏེ། ཕྱི་དྲོ་ཡང་བྱིན་གྱིས་རློབ་པ་མི་འཆགས་པ་མ་ཡིན་ཏེ། ཞུ་བ་ལས། སྨན་ཕྱི་མ་གསུམ་ཕྱི་དྲོ་བྱིན་གྱིས་རློབ་པ་ཡོད་པར་གསུངས་པའི་ཕྱིར། ཅི་སྟེ་ཐུན་ཚོད་དུ་རུང་བའི་སྨན་ཕྱི་དྲོ་བྱིན་གྱིས་བརླབས་པ་ལ་དགོས་པ་མེད་དོ་སྙམ་ན་མ་ཡིན་ཏེ། དེར་མ་བརླབས་ན་ཉིན་མོའི་ཐུན་ཚོད་འདས་པ་ན་གསོག་འཇོག་ཏུ་འགྱུར་བའི་ཕྱིར། དེས་མཚོན་ནས་སྲོད་ཐུན་གྱི་ཐོག་མར་བཏུང་བ་བྱིན་གྱིས་བརླབས་པ་ཡང་མཚོན་ནོ། །
ཐུན་ཚོན་དུ་རུང་བའི་བཏུང་བ་ལ་ཞག་བདུན་པར་བྱིན་གྱིས་བརླབ་ཏུ་རུང་བ་ཡང་ཡོད་དེ། ལུང་ལས། བཏུང་བ་བཙགས་པ་དགུང་བདུན་པར་བྱིན་གྱིས་བརླབ་ཏུ་རུང་བ་ཡོད་དམ། ཉེ་བ་འཁོར་ཡོད་དེ། ཡུན་ཇི་སྲིད་དུ་འཚལ་བར་བགྱི། ཤིན་ཏུ་སླ་ཞིང་མི་སྐྱུར་ལ་རང་གི་ངོ་བོ་མི་སྤོང་བ་དེ་སྲིད་དུའོ། ། ཞེས་གསུངས་པས་སོ། ། བྱིན་བརླབས་འཇིག་པའི་རྒྱུ་ནི། དངོས་པོ་གཞན་དུ་གྱུར་པ། བྱིན་ལེན་ཞིག་པ།
བྱིན་བརླབས་ཕྱུང་བ། རང་དགེ་སློང་མ་ཡིན་པར་གྱུར་པ་རྣམས་སོ། ། ཞེས་པ་ནི་སྤྱིའི་དོན་ཏོ། ། གཞུང་གི་དོན་ནི། བཅས་ལྡན་དགེ་སློང་ནད་པས་སྨན་ཕྱི་མ་གསུམ་བྱིན་གྱིས་བརླབས་ཏེ་བཅངས་པ་ཆོས་ཅན། དགོས་པ་ཡོད་དེ། གསོག་འཇོག་ཆ་དང་བཅས་པ་མི་འབྱུང་བར་བྱ་བའི་ཕྱེད་ཡིན་པའི་ཕྱིར། འོ་ན་ཐུན་ཚོད་དུ་རུང་བའི་བཏུང་བ་ཐུན་ཚོད་ཀྱི་མཐའ་དང༌། ཞག་བདུན་པ་དང༌། འཚོ་བའི་བར་དུ་བཅང་བར་བྱིན་གྱིས་བརླབས་པ་དེ།
རང་དུས་དེ་དང་དེའི་སྔ་རོལ་དུ་རོ་དང་སླ་བ་གཞན་དུ་གྱུར་ན་ཡང་ལོངས་སྤྱད་དུ་རུང་ངམ་སྙམ་ན། ཐུན་ཚོད་དུ་རུང་བའི་བཏུང་བ་བྱིན་བརླབས་ཅན་རོ་དང་སླ་བ་ཉིད་གཞན་དུ་ཡོངས་སུ་གྱུར་ན། དེའི་ཚེ་བཏུང་བ་དེ་ཆོས་ཅན། ལོངས་སྤྱད་དུ་རུང་བ་མིན་ཏེ། གསོག་འཇོག་བྱས་པ་ཉིད་ཡིན་པའི་ཕྱིར། དེ་ལྟ་ན་ཡང་གསོག་འཇོག་གི་སྤང་བ་བྱུང་བ་ནི་མ་ཡིན་ཏེ། དེའི་རྒྱུ་ཚོགས་གྲངས་མ་ཚང་བའི་ཕྱིར། དེས་ན་འདི་གསོག་འཇོག་བྱས་པ་དེའི་སྤང་བ་མ་ཕྱུང་བ་ཞེས་བྱ་བ་ཡིན་པར་ངེས་སོ། ། དེ་ཕྱིན་ཆད་བཟའ་བའི་ཕྱིར་བཅངས་ན་ཡང༌། གསོག་འཇོག་གི་ཉེས་བྱས་ལས་ལྷག་པ་མི་སྐྱེད་དེ།
བྱིན་ལེན་ཞིག་པའི་ཕྱིར། དེ་ཡིན་ཏེ། དངོས་པོ་གཞན་དུ་འགྱུར་བའི་ཕྱིར། དེ་གྱུར་པ་ཡིན་ཏེ། རོ་མྱོས་པར་མི་བྱེད་པ་མྱོས་པར་འགྱུར་བ་དང༌། སླ་བ་བཞིན་སྣང་བ་དེ་མི་སྣང་བར་གྱུར་པ་ཡིན་པས་སོ། ། དེ་ཡང་ཐུན་རུང་གི་བཏུང་བའི་དབང་དུ་བྱས་པ་ཡིན་གྱི། སྨན་གཞན་ལ་སླ་བ་གྱུར་པ་ཙམ་གྱིས་བྱིན་ལེན་ཞིག་པའི་ངེས་པ་མེད་དེ། མར་ཁུ་ཞུན་མར་དུ་གྱུར་པ་བཞིན་ནོ། ། གཉིས་པ་མཚོན་པས་འཕངས་པའི་དོན་ལ་བཞི་ལས།
དང་པོ་མིག་སྨན་བསྟེན་པ་ནི། མིག་སྨན་སོགས་སོ། ། གཉིས་པ་ཤའི་སྨན་བསྟེན་པ་ནི། སྨན་གྱི་ཕྱིར་སོགས་སོ། ། གསུམ་པ་ཆང་གི་སྨན་བསྟེན་པ་ནི། ནད་པས་ནི་སོགས་སོ། ། སྒོག་པའི་སྨན་བསྟེན་པ་ནི། སྒོག་སྐྱ་སོགས་སོ། ། གསུམ་པ་སྨན་བཞག་པའི་གནས་རུང་ཁང་བསྟེན་ཚུལ་ལ་ལྔ་སྟེ། དགོས་པ་གང་གི་ཕྱིར་རུང་ཁང་བྱིན་གྱིས་རློབ་པ།
གཞི་གང་ལ་དང༌། དུས་གང་གི་ཚེ་ན། ཆོ་ག་དང་རུང་ཁང་གི་བྱེད་པའོ། ། དང་པོ་ནི་རུང་བ་ཉིད་དུ་སོགས་སོ། ། གཉིས་པ་ནི་ཤིང་དྲུང་སོགས་སོ། ། གསུམ་པ་ནི་འདི་ལ་སོགས་སོ། ། བཞི་པ་ནི་ཐམས་ཅད་སོགས་སོ། ། ལྔ་པ་ནི་གཅིག་གིས་སོགས་སོ། ། བཞི་པ་དུས་མུ་གེ་བྱུང་བའི་ཚེ་དམིགས་ཀྱི་བསལ་བ་ནི། པདྨའོ་སོགས་སོ། །
གཉིས་པ་ཕྲན་ཚེགས་ཀྱི་སྐབས་ནས་འབྱུང་བ་ལ། འདུ་བའི་སྒོ་ཇི་ལྟར་སྒྲུབ་པ། ཟས་ལ་འཇུག་པའི་ཚུལ། རྒྱུ་མཐུན་ཟག་པ་འདོར་བའི་ཐབས་སོ། ། དང་པོ་ནི་རྒྱལ་སྲིད་སོགས་སོ། ། རྒྱལ་སྲིད་ནི་ཇི་སྐད་དུ། རྗེ་དཔོན་ཡུལ་འཁོར་བློན་པོ་རྫོང༌། ། དཔུང་དང་མཛོད་དང་མཛའ་བཤེས་ཀྱི། ། ཡན་ལག་བདུན་ལྡན་རྒྱལ་སྲིད་དོ། ། ཞེས་པའོ། །
གཉིས་པ་ལ། ཟས་ལ་འཇུག་ཚུལ་དངོས། ཟས་སླང་བའི་ཆོ་ག དངོས་པོ་གང་བཟའ་བ། སྣོད་གང་དུ་བཟའ་བ། གོས་གང་གིས་བཟའ་བ། བཟའ་བའི་ཆོ་གའོ། ། དང་པོ་ལ། བསོད་ནམས་ལ་འཇུག་པའི་ཚུལ། མགྲོན་དུ་བོས་པ་ན་འཇུག་པའི་ཚུལ།
ཐུན་མོང་དུ་འཇུག་པའི་ཚུལ་ལོ། ། དང་པོ་ནི་ལྷུང་བཟེད་སོགས་སོ། ། གཉིས་པ་ནི་རྩྭ་བམ་ལ་སོགས་སོ། ། གསུམ་པ་ནི་སྒྲ་སྐྱུངས་ཏེ་སོགས་སོ། ། གཉིས་པ་ནི་དྲན་པ་ཉེ་བར་སོགས་སོ། ། གསུམ་པ་ནི་ཨསྨྲ་སོགས་སོ། ། བཞི་པ་ནི་བརྐྱལ་པར་སོགས་སོ། ། ལྔ་པ་ནི་མཆིལ་ལྷྭམ་སོགས་སོ། ། དྲུག་པ་ནི་བདག་ཉིད་ལ་སོགས་སོ། ། གསུམ་པ་རྒྱུ་མཐུན་འདོར་ཚུལ་ལ།
ཁའི་དང༌། ལུས་ཀྱིའོ། ། དང་པོ་ནི་མིད་པོ་སོགས་སོ། ། གཉིས་པ་ནི་རླུང་གི་ལས་སོགས་སོ། ། ཐམས་ཅད་འགྲུབ་པར་བྱེད་པ་ལས་ཀྱི་གཞི་ལ། ལུང་གི་བྱེ་བྲག་གཉིས་ལས། དང་པོ་གཞིའི་སྐབས་ལས་མདོར་བསྟན་པ་དང༌། རྒྱས་པར་བཤད། དང་པོ་ནི་ཆོ་ག་སོགས་སོ། ། གཉིས་པ་ལ་བློ་མཐུན་པ་དགེ་འདུན་གྱི་མཚན་ཉིད།
རྗོད་པར་བྱེད་པ་ལས་མཁན་གྱི་མཚན་ཉིད། བསྒྲུབ་པར་བྱ་བ་དོན་གྱི་མཚན་ཉིད་དོ། ། དང་པོ་ལ་གྲངས་ཚང་ཞར་བྱུང་དང་བཅས་པ། ཁ་སྐོང་འདུ་ཤེས་དང་བཅས་པའོ། ། དང་པོ་ནི་དབྱུང་བ་ལ་ནི་སོགས་སོ། ། གཉིས་པ་ནི་མི་འདུག་པར་འགྲེང་བར་སོགས་སོ། ། སྐབས་འདིར་ཁ་སྐོང་གི་ཆོས་བཅུ་བསྟན་ལ། འོག་ནས་མཚམས་གཞན་ན་གནས་པ་མ་ཡིན་པ། དཀོན་མཆོག་གཞན་མ་ཡིན་པ། ཤེས་པ་རང་བཞིན་དུ་གནས་པ།
མཚན་མཐུན་པ་རྣམས་བཤད་དོ། ། འདིར་འདུ་ཤེས་ཀྱི་ཡན་ལག་ནི། ལྟུང་བ་བྱུང་བ་ལ་ནི་ཞེས་སོགས་ཀྱིས་འཆད་ལ། དེ་ཡང་ལས་འཆགས་པའི་བསམ་པའི་ཡན་ལག་ལ་འདུ་ཤེས་དང༌། ཀུན་སློང་གཉིས་ལས། འདུ་ཤེས་ལ་བྱེད་པ་པོ་དགེ་འདུན་གྱི་འདུ་ཤེས་གཙོ་བོ་ཡིན། དེ་ཡང་བསྒྲུབ་བྱ་དང༌། བྱེད་པ་པོ་དགེ་འདུན་དང༌། དེས་བྱས་པའི་ཆོ་ག་རྣམས་རིགས་ཤིང་དོན་དང་མཐུན་པ་ལ། དེ་ལྟར་ཤེས་པའམ་ཐེ་ཚོམ་ཟ་བས་ཀྱང་འཆགས་ཏེ།
དོན་ཤེས་མཐུན་པའི་ཕྱིར། ཡང་ལོ་ཉི་ཤུ་མ་ལོན་པ་ལ་ལོན་པར་འདུ་ཤེས་པ་དང༌།

གང་ཟག་སོ་སོ་རང་རྒྱུ་མ་དག་པར་ཤེས་ཀྱང༌། ཕན་ཚུན་དུ་གཅིག་གིས་གཅིག་ཤོས་དག་པར་ཤེས་ན་ལས་འཆགས་མ་ཡིན་ཏེ། མཐོང་ཐོས་དོགས་གསུམ་གྱི་གཞི་མེད་པ་དང༌། དེ་ལྟར་དགེ་འདུན་གྱིས་འདུ་ཤེས་པས་དོན་ཤེས་མཐུན་པའི་ཕྱིར། འོ་ན་ཉམས་པའི་ཚོགས་རྐྱང་པས་ལས་བྱས་ན་འཆགས་པར་འགྱུར་ལ། དེ་ལྟ་ན། ཇི་སྐད་དུ། ཐ་དད་དུ་གནས་པ་དག་ལས་གནས་པ་ཁ་སྐོང་བར་འོས་པ་མ་ཡིན་པ་དག་གིས། གསོལ་བ་དང༌། བརྗོད་པ་དག་ནི་མ་ཡིན་ནོ། ། ཞེས་བཤད་པ་དང་འགལ་ལོ་སྙམ་ན།
དོན་ལ་ཉམས་པ་སོགས་ཡིན་པ། འདུ་ཤེས་པ་རྣམ་དག་གི་ཚོགས་སུ་དགེ་འདུན་གྱིས་ཤེས་པ་དེའི་ཚེ། དགེ་འདུན་གྱི་ལས་འཆགས་པ་སྲིད་ཀྱང༌། མདོའི་དགོངས་པ་ནི། དེ་ལ་དེར་ཤེས་པའི་ཚོགས་ཀྱིས་བྱས་ཀྱང་མི་འཆགས་པ་ལ་དགོངས་པའོ། ། ཡང་ཆད་ལས་དང༌། སེམས་ཅན་མ་ཡིན་པ་ལ་བྱ་བ་རྣམས་ལ་ནི་བསྒྲུབ་བྱའི་འདུ་ཤེས་མི་དགོས་པས། འདུ་ཤེས་རྐྱང་པ་དོན་གྱི་ཡན་ལག་ཏུ་འཇོག་པ་མེད་ལ། བསྒྲུབ་བྱའི་འདུ་ཤེས་དགོས་པ་ལ་ནི། དེའི་འདུ་ཤེས་རྐྱང་པ་དོན་གྱི་ཡན་ལག་ཏུ་འགྱུར་བ་ཡོད་དེ།
དཔེར་ན། བསྙེན་པར་རྫོགས་འདོད་ཀྱི་བསྒྲུབ་བྱ་རང་ཉིད་ཀྱིས་ལོ་ཉི་ཤུ་མ་ལོན་པ་ལ་ལོན་པར་འདུ་ཤེས་ཤིང༌། དགེ་འདུན་གྱིས་ཀྱང་དེ་ལྟར་འདུ་ཤེས་པའི་ཚེ་དོན་ཤེས་མཐུན་པར་འཇོག་པ་ལྟ་བུའོ། ། དེས་ན་ལྟུང་བ་བྱུང་བའི་གང་ཟག་ལས་ཀྱི་ཁ་སྐོང་དུ་འཇོག་མི་འཇོག་ལ་ནི། དགེ་འདུན་གྱི་འདུ་ཤེས་ཇི་ལྟ་བ་བཞིན་བསྒྲུབ་པར་བྱའོ། ། ཇི་ལྟར་ཞེ་ན། ལྟུང་བ་བྱུང་བ་གཅིག་ལ་ཕམ་པར་ཤེས་པའི་དགེ་འདུན་གྱིས་བསྙིལ་ནས་ལས་བྱ་བ་དང༌། སྤང་ལྟུང་དུ་ཤེས་པའི་དགེ་འདུན་གྱི་མ་བསྙིལ་བར་བྱིན་གྱིས་བརླབས་ཏེ་ལས་བྱ་བ་དང༌། ལྟུང་བྱེད་འབའ་ཞིག་པར་ཤེས་པའི་དགེ་འདུན་གྱིས་ཕྱིར་བཅོས་སུ་བཅུག་ནས་ལས་བྱས་པ་སོགས། རྣམ་པ་དུ་མ་རིགས་པ་ཁོ་ནའོ། །
དེ་སྐད་དུ་ཡང་ལུང་ལས། གལ་ཏེ་ཕམ་པར་གྱུར་པ་དག་ཤེས་ན་བསྙིལ་ཏེ། དགག་དབྱེ་བྱའོ། ། གལ་ཏེ་དགེ་འདུན་ལྷག་མ་དག་ཤེས་ན་བྱིན་གྱིས་བརླབས་ཏེ་དགག་དབྱེ་བྱའོ། ། གལ་ཏེ་སྤང་བ་དག་ཤེས་ན་བྱིན་གྱིས་བརླབས་ཏེ་དགག་དབྱེ་བྱའོ། ། གལ་ཏེ་ལྟུང་བྱེད་དག་ཤེས་ན་བཤགས་ཏེ་དགག་དབྱེ་བྱའོ། ། གལ་ཏེ་སོ་སོར་བཤགས་པ་དག་ཤེས་ན་སོ་སོར་བཤགས་ཏེ་དགག་དབྱེ་བྱའོ། ། ཞེས་སོགས་བསྡམས་བྱའི་བར་དུ་གསུང་ལ། དེའི་ཤུགས་ལ་རྣམ་དག་དུ་ཤེས་ན་དེ་ཉིད་ཀྱིས་ཆོག་པར་གྲུབ་པའོ། ། གཉིས་པ་ལ།
ལས་བྱེད་པ་པོ་དམིགས་བསལ་དང་བཅས་པའོ། ། ལས་ཐོས་བྱ་དང་མངོན་སུམ་དུ་རུང་མི་རུང་དམིགས་བསལ་དང་བཅས་ལས་ཀྱི་ཆོ་ག་བརྗོད་པའི་གོ་རིམ་མི་མཐུན་པ་གཉིས་ཀྱི་མཚན་ཉིད་བཤད་པའོ། ། དང་པོ་ནི། ཁ་སྐོང་བར་མི་འོས་པ་དེ་དག་ནི་ཆོས་ཅན། སྤྱིར་བཏང་དུ་ལས་ཀྱི་བྱེད་པ་པོ་མ་ཡིན་ཏེ། ། དེའི་ཡན་ལག་དང་མི་ལྡན་པའི་ཕྱིར། དེའི་དམིགས་བསལ་ནི། ལྷག་མ་དང་བཅས་པ་སོགས་སོ། ། འདིར་བུ་སྟོན་རིན་པོ་ཆེ། ཁ་སྐོང་བར་མི་འོས་པས་ལས་བྱ་བ་ཐག་རིང་དུ་སྤང་དགོས་ཏེ།
ལས་བྱེད་པ་ནི་ཚོགས་ཀྱི་ཁ་སྐོང་གཞན་ལས་ཆེས་གཅེས་པའི་ཕྱིར་དང༌། དགེ་འདུན་གྱི་གཙོ་བོར་གྱུར་པའི་ཕྱིར་དང༌། དགེ་འདུན་གྱི་གང་བྱ་དགོས་པ་དེ་ལས་བྱེད་པས་ཀྱང་བྱ་དགོས་པའི་ཕྱིར། ཞེས་གསུངས་པ་ནི་ཅུང་ཟད་དཔྱད་པས་མ་དག་པ་ཡིན་ཏེ། སྟོན་པ་ཉིད་ཀྱིས་སོ་སོར་ཐར་པའི་མདོ་འདོན་པ་པོ་དང༌། དེའི་དུས་ཀྱི་གསོལ་བའི་ལས་མཛད་པའི་ཕྱིར་དང༌། དེས་མཁན་པོ་མཛད་པ་དུ་མ་སྣང་བའི་ཕྱིར། དེས་ན་འདིར་བཤད་པ་ནི། ཁ་སྐོང་དང་ལས་བྱེད་པ་པོའི་གཞི་མཐུན་རྣམས་སྤྱིར་བཏང་ལ་དགོངས་པའོ། ། གཞན་དུ་ན་ལུང་ཞུ་བ་ལ།
ཁྱིམ་པ་ལྟ་བུ་བསྙེན་པར་མ་རྫོགས་པ་སུ་ཡང་རུང་བས་སྤྱོད་ལམ་འགྲེངས་ཏེ། ཁ་སྐོང་གི་ཆོས་དང་ལྡན་པའི་དགེ་འདུན་གྱི་དབུས་སུ། གསོལ་བཞིའི་ལས་བྱས་པས་འཆགས་པའི་ཚུལ་རྒྱས་པར་གསུངས་པ་རྣམས་དང་འགལ་ལོ། ། གཉིས་པ་ལ་ཐོས་བྱ་མ་ཡིན་པའི་གང་ཟག་གི་དབྱེ་བ་དང༌། མངོན་དུ་མ་གྱུར་པའི་ལས་ཀྱི་དབྱེ་བའོ། ། དང་པོ་ནི། དེ་ལས་གཞན་པ་སོགས་སོ། ། དེའི་དམིགས་བསལ་ནི་མ་སྤངས་པ་སོགས་སོ། ། འདིར་ལས་ཐོས་སུ་མི་རུང་བའི་སྤང་ལོག་རྣམ་པ་ལྔ་ནི། ཆོས་མ་ཡིན་པའི་ཕྱོགས་སུ་སོང་བ་དང༌།
གནས་ནས་ཕྱུང་བ་གཉིས་ནི་སྤངས་པ་གཉིས་ཏེ། ལོག་པ་གསུམ་ནི། རང་བཞིན་དུ་གནས་པ་དང༌། བདེ་འགྲོ་ལས་ལོག་པ། ཉམས་པ་དང་མཚམས་མེད་བྱས་པ་གཉིས། བསྙེན་པར་རྫོགས་པ་ལས་ལོག་པ། བསྙེན་པར་མ་རྫོགས་པའོ། ། ལྔ་པོ་དེ་མ་གཏོགས་པའི་ས་གཞན་གནས་པ། གཞན་གྱིས་ཐོས་པར་རུང་ངོ༌། ། གནས་ནས་ཕྱུང་བ་ནི།
རང་ལས་བཟོད་པ་གསོལ་བ་ཡང་ཐོས་པར་རུང་ལ། བསྙེན་པར་རྫོགས་འདོད་ཀྱི་བསྒྲུབ་བྱས་ནང་དུ་བར་ཆད་དྲི་བའི་ཕྱིར། གསོལ་བ་འབའ་ཞིག་པའི་ལས་དང༌། གསོལ་བ་དང་བཞིའི་ལས་ཀྱི་ཚིག་རྣམས་ཀྱང་ཐོས་སུ་རུང་བའོ། ། འོ་ན་སྔར་གསང་སྟོན་བསྐོ་བའི་ལས་ཀྱི་ཚིག་རྣམས་ཐོས་སུ་མི་རུང་ལ། དངོས་གཞི་ལས་ཐོས་སུ་རུང་བ་ཅི་ཞེ་ན། སྔར་བར་ཆད་དྲིས་མ་ཟིན་པས་ནང་གི་མིར་མ་ངེས་ལ། ཕྱིས་བར་ཆད་ཀྱིས་དག་པ་ན་ནང་མིར་ངེས་པའི་ཁྱད་པར་ལས་ཡིན་ནོ། ། ཞེས་བུ་སྟོན་རིན་པོ་ཆེ་གསུང་ངོ༌། ། གཉིས་པ་ལ་སྤྱིར་མངོན་དུ་མ་གྱུར་པའི་ལས་བཅུ་གསུང་ཏེ།
ལུང་མ་མོ་ལས། ལྷུང་བཟེད་ཁ་སྦུབ་བསྲང་གཉིས། ཁྱིམ་པའི་བསླབ་པའི་སྡོམ་པ་སྦྱིན་གཞིག་གཉིས། དགེ་ཚུལ་བསྙིལ་བ་དང༌། འདིར་གཞུང་ལས་དངོས་སུ་བཤད་པ་ལྔ་རྣམས་སོ། ། འོ་ན་དང་པོ་ལྔ་འདིར་མི་འཆད་པ་ཅི་ཞེ་ན། དེ་དག་ནི་བསྙེན་པར་མ་རྫོགས་པའི་ཡུལ་ལ་བྱ་བ་ཡིན་པས། མངོན་དུ་གྱུར་པའི་དོགས་པ་མེད་པའི་ཕྱིར། ཞེས་སློབ་དཔོན་རྣམས་གསུང་མོད། ལྔ་པོ་དེ་མ་རྫོགས་པའི་ཡུལ་ལ་དགེ་འདུན་གྱི་འོག་ཁྲིམས་ཙམ་ཡིན་གྱི།
གཞན་སྤྱོ་བར་བྱ་བ་མ་ཡིན་པས། མངོན་དུ་གྱུར་པའི་དོགས་པ་མེད་པའོ། ། དེ་ལྟ་ན་ཡང་ཀརྨ་ཤ་ཏཾ་ལས། བསླབ་པའི་སྡོམ་པ་སྦྱིན་གཞིག་གཉིས་དང༌། དགེ་ཚུལ་བསྙིལ་བ་རྣམས་ཐོས་པའི་ཉེ་འཁོར་ལས་དཀར། སྣང་བའི་ཉེ་འཁོར་དུ་བཞག་པ་ལ་བྱ་བར་གསུངས་སོ། ། འོ་ན་མངོན་དུ་མ་གྱུར་པའི་ལས་བཅུར་ངེས་སམ་ཞེ་ན། མ་ངེས་ཏེ་བསྙེན་པར་རྫོགས་པ་ལ་ལ་སྡིགས་པ་སོགས་བྱ་བ་དང༌། དེ་དག་ལ་བཟོད་པ་བྱ་བའི་ལས་ཡོད་པའི་ཕྱིར། ཞེས་དམར་སྟོན་པ་གསུང་ལ།
བུ་སྟོན་རིན་པོ་ཆེ་ནི། དགེ་སློབ་མའི་བསླབ་པའི་སྡོམ་པ་བྱིན་པའང་མངོན་དུ་མ་གྱུར་པའི་ལས་ཡིན་ཏེ། མ་རྣམ་ལས། དགེ་སློབ་མ་ཐོས་པའི་ཉེ་འཁོར་ལས་བཀར་ཏེ། མཐོང་བའི་ཉེ་འཁོར་དུ་བཞག་ཅེས་གསུངས་པས་སོ། ། ཞེས་གསུང་ཡང་དེ་ལ་ཁྱབ་པ་མ་ངེས་པར་སྣང་ངོ༌། ། གཞུང་གི་དོན་ནི། འོ་ན་བསྙེན་པར་རྫོགས་པ་ལ་བྱ་བའི་ལས་ཐམས་ཅད། ཡུལ་དེ་མངོན་དུ་གྱུར་པ་ཁོ་ན་ལ་བྱའམ་ཞེ་ན། དགེ་སློང་བྱ་མ་སྐྱེས་ལྟ་བུ་ལ་ནི་སྨྱོས་པའི་གནང་བ་དང༌།
དགེ་སློང་གནས་ཕྱུང་ལ་དགེ་སློང་མ་རྣམས་ཀྱིས་ཕྱག་མི་བྱ་བ་དང༌། མི་སྨྲ་བ་དང༌། དེའི་ལོངས་སྤྱོད་ལ་ལོངས་མི་སྤྱོད་པ་དང༌། དེའི་གཙུག་ལག་ཁང་དུ་མི་འགྲོ་བའི་སྡོམ་པ་དང་ལྔ་པོ་དག་ནི་ཆོས་ཅན་གང་ལ་བྱ་བའི་ཡུལ་དེས་མངོན་སུམ་དུ་མ་གྱུར་པས་བྱ་བ་ཡིན་ཏེ། ཡུལ་དེ་མངོན་དུ་གྱུར་བ་ལ་ལྟོས་པར་དགེ་འདུན་གྱི་ནང་ཁྲིམས་སུ་བྱ་བའི་ལས་ཡིན་པའི་ཕྱིར། འོ་ན་ཕྱི་མ་གསུམ་པོ་འདི་ལ་ཆོ་ག་ཟུར་པ་ཡོད་དམ་མེད་ཅེས་འདྲི་བ་ལ་སྔ་རབས་པ་ཁ་ཅིག གནས་ཕྱུང་ནན་ཏུར་བྱས་པ་ཉིད་ཀྱིས་གསུམ་པོ་དེ་འགྲུབ་པའི་ཕྱིར་དང༌། འདི་ལ་ཆོ་ག་གང་ནས་ཀྱང་མ་བཤད་པའི་ཕྱིར་ཆོ་ག་ལོགས་པ་མི་དགོས་ཞེས་གསུང་ལ། ཁ་ཅིག་ནི་མ་གསུང་ཀྱང་རུང་མཐུན་སྦྱར་དགོས་ཞེས་གསུང་ལ་སློབ་དཔོན་དམར་སྟོན་པས་ལེགས་པར་བཤད་པ་ནི། གནས་ཕྱུང་བྱས་པ་ཙམ་གྱིས་ཀྱང་འདི་དག་མི་རུང་བར་འགྱུར་མོད།
གསལ་བར་བྱ་བའི་ཕྱིར་འོག་ཁྲིམས་བྱ་དགོས་ཏེ། ཤེས་རབ་བྱེད་པ་ལས། དགེ་སློང་དང་དགེ་སྦྱོང་ཆོས་ལོག་པ་ལ་བལྟས་ན། དེའི་ཁྱིམ་དུ་དགེ་སློང་དག་འོག་ཁྲིམས་བྱས་ཏེ། མི་འོང་བ་ནི་མི་དེ་མདུན་དུ་བཞག་ནས་མི་བྱའི་ལྐོག་ཏུ་བྱའོ། ། ཞེས་བཤད་པའོ། ། ཞེས་གསུང་ངོ༌། ། འདིར་འགྲེལ་ཆེན་ལས། ལྷུང་བཟེད་ཁ་སྦུབ་ནས་དགེ་ཚུལ་བསྙིལ་བའི་བར་ལྔ་པོ་ལ། མི་སྨྲ་བ་སོགས་གསུམ་བྱེད་པ་ཡིན་ཞེས་འབྱུང་ལ།
བུ་སྟོན་རིན་པོ་ཆེའི་གསུང་གིས། དེ་ནི་འགྱུར་ཉེས་པ་ཡིན་ཏེ། ལྷུང་བཟེད་ཁ་བསྲངས་པ་དང༌། ཁྱིམ་གྱི་བསླབ་བྱའི་སྡོམ་པ་བྱིན་པ་དང༌། དེ་བག་ཡངས་སུ་བྱས་པ་རྣམས་ལ་གཏམ་མི་སྨྲ་བ་སོགས་ཤིན་ཏུ་མི་རིགས་པའི་ཕྱིར། ཞེས་གསུང༌། གསུམ་པ་ནི། གསོལ་བ་མ་བྱས་པ་སོགས་སོ། ། བཞི་པ་ལ་གཉིས་ཏེ། མ་འདུས་པའི་མི་མཐུན་པ་དང༌།
འདུས་པ་ཕྱིར་ལོག་གིའོ། ། དང་པོ་ནི། མ་འདུས་པའི་མི་མཐུན་པ་བསྐྱེད་པའི་རྟེན་དགེ་སློང་དེ་ཆོས་ཅན། ཁྱད་པར་ལྔ་དང་ལྡན་པ་དགོས་ཏེ། ལས་བྱེད་པ་དེའི་མཚམས་ཀྱི་ཁོངས་སུ་གཏོགས་པ་ཁ་སྐོང་བར་འོས་པ། ལུས་དངོས་སམ་འདུན་པས་ལས་དེ་ལ་མ་ཞུགས་པ། སྨྱོས་པའི་གནང་བ་མ་ཐོབ་པ་གནས་དེ་ན་ཡོད་པར་ཐེ་ཚོམ་ཡན་ཆད་ཙམ་གྱི་སྒོ་ནས་ཀྱང༌། དགེ་སློང་གཞན་དག་གིས་ཤེས་པ་ཤིག་དགོས་པའི་ཕྱིར། གང་གིས་འདུས་པ་ཕྱིར་ལོག་འཆགས་པའི་རྟེན་དགེ་སློང་དེ་ཆོས་ཅན་ཁྱད་པར་ལྔ་དང་ལྡན་པ་དགོས་ཏེ། སྤྱིར་བཏང་དུ་གང་ལ་ལས་དེ་བྱེད་པ་དེ་ལས་གཞན་པ་དང༌།
སྤྱོད་ལམ་ལས་མ་ཉམས་པ་དང༌། ཤེས་པ་རང་བཞིན་དུ་གནས་པ་དང༌། ངག་ཡང་དག་པར་བསྡམས་པ་དང༌། མངོན་པར་མི་ཤེས་པའམ། ནང་དང་བཅས་པ་མ་རྟོགས་པ་རྣམས་ཁྱད་པར་གྱི་ཆོས་སུ་ཡོད་དགོས་པའི་ཕྱིར། འོ་ན་ཁྱད་ཆོས་དང་པོ་དེ་ངེས་པར་དགོས་སམ་ཞེ་ན། དམིགས་བསལ་ལ་དེ་དགོས་པ་མ་ཡིན་ཏེ། སྦྱིན་པ་དང༌། དབྱུང་བ་དང༌། བཟོད་པ་དང༌།
བསྐོ་བ་དག་ལ་ནི་གང་ལ་ལས་དེ་བྱེད་པས་ཀྱང་ཕྱིར་ལོག་འཆགས་པའི་ཕྱིར་ཏེ། ལུང་ལས། གང་ཟག་བཅུ་གཉིས་བསྐོ་བ་ན། བདག་ཅག་མ་བསྐོ་ཤིག་སླར་ལྡོག་ན། མི་འཆགས། འཆགས་ཏེ་མི་འཆགས་སོགས་ཞེས་བྱ་བ་ནི། ངས་ཆད་པའི་ལས་ལ་དགོངས་ཏེ་གསུངས་སོ། ། ཞེས་བཤད་པས་སོ། ། འོ་ན་ཕྱིར་ལོག་མི་འཆགས་པ་དང༌། གང་ལ་བྱ་བའི་ཡུལ་གྱི་གཞི་མཐུན་དེ་གང་ཞེ་ན།
མི་མཐུན་པ་ཆད་པའི་ལས་དང༌། དེ་ཡང་ཆོས་དང་ལྡན་པ་ཡིན་ན་མི་འཆགས་ཏེ། ཁོ་བོ་ལ་ནན་ཏུར་གྱི་ལས་མ་བྱེད་ཅིག ཅེས་ལྡོག་ཀྱང་མི་འཆགས་པའི་ཕྱིར་དང༌། འདུན་པ་ལེན་པ་དང༌། ཚོགས་པ་གསོལ་བ་སོགས་ཆོས་ལྡན་ལ་སླར་ལྡོག་ཀྱང་མི་འཆགས་པའི་ཕྱིར། ཆད་ལས་ཆོས་དང་མི་ལྡན་པ་ལ་ནི་ཡུལ་གྱི་ཕྱིར་ལྡོག་ཀྱང་འཆགས་ཏེ། ལུང་ལས། བཙུན་པ་གང་ལ་ཆོས་མ་ལགས་པའི་ལས་བགྱིད་ན། དེས་སླར་ཟློག་པ་མ་འཆགས་སམ།
ཉེ་བར་འཁོར་འཆགས་སོ་ཞེས་གསུངས་པས་སོ། ། གསུམ་པ་བསྒྲུབ་པར་བྱ་བ་དོན་གྱི་མཚན་ཉིད་ལ། སྤྱིའི་དོན་ནི། ཅིར་ལས་ལ་གཞི་སེམས་ཅན་ལ་བྱ་བ་དང༌། སེམས་ཅན་མ་ཡིན་པ་ལ་བྱ་བ་གཉིས། དང་པོ་ལ་ཁྱིམ་པ་ལ་བྱ་བ་དང༌། རབ་བྱུང་ལ་བྱ་བ་གཉིས། གཉིས་པ་ལ། རྫོགས་པའི་རྟེན་ལ་བྱ་བ་དང༌། མ་རྫོགས་པའི་རྟེན་ལ་བྱ་བ་གཉིས།
དང་པོ་ལ་སྦྱིན་པ་བསྐོ་བ་ཆད་པས་བཅད་པ། རྗེས་སུ་གནང་བ། བྱིན་གྱིས་བརློབ་པ། རང་གི་དོན་ལ་སྦྱར་བ་རྣམས་སོ། ། དང་པོ་ནི། ཁང་པའི་བསྟན་པ་སྦྱིན་པ་སོགས་ཉི་ཤུ་རྩ་དྲུག གཉིས་པ་ནི་གསང་སྟོན་བསྐོ་བ་སོགས་སོ་ལྔ། གསུམ་པ་ནི། ནན་ཏུར་དགུ་དང༌། སྒོ་གྱུར་བཅུ་དང༌།
གྲངས་སུ་འཇུག་པ་བཞི་ལྟ་བུའོ། ། གཉིས་པ་མ་རྫོགས་པའི་རྟེན་ལ་བྱ་བ་ལ། སྦྱིན་པའི་ལས་དང༌། ཆད་པས་བཅད་པའི་ལས་གཉིས་སོ། ། འདི་ལ་བསྐོ་བའི་ལས་མེད་དེ། ཁ་སྐོང་གི་ཆོས་དང་མི་ལྡན་པའི་ཕྱིར་རོ། ། གཞུང་གི་དོན་ནི། ལས་སོ་སོའི་སྐབས་ནས་འབྱུང་བའི་གཞི་སོ་སོའི་མཚན་ཉིད་དང༌། ལས་དེ་བྱ་བར་འོས་མི་འོས་སོགས་ཀྱི་ལྟ་བ་སྟེ་བློ་གྲོས་དང་བསམ་པ་ཆོས་ཅན། ཁྱོད་དགེ་འདུན་ལ་བརྗོད་པར་བྱ་དགོས་པ་ཡིན་ཏེ།
དེ་བརྗོད་པ་ལ་དགོས་པ་ཁྱད་པར་ཅན་མང་པོ་ཡོད་པའི་ཕྱིར། དེ་ཆོས་ཅན་གཞན་གང་ཟག་ལ་བརྗོད་པར་བྱ་བ་མ་ཡིན་ཏེ། དེ་ལ་དགོས་པ་མེད་པའི་ཕྱིར། གཉིས་པ་ཞུ་བའི་སྐབས་ནས་འབྱུང་བ་ལ། ལས་སྤྱིར་བསྟན་པ་དང༌། ལས་སོ་སོའི་མཚན་ཉིད་དོ། ། དང་པོ་ལ། ལས་བརྗོད་པ་ངོ་བོ་ཉིད་ཀྱི་སྤྲོས་པ། ལས་ཀྱི་དབྱེ་བ་ཞར་བྱུང་དང་བཅས་པ། སྤྱོད་ལམ་དང་ཡུལ་གྱི་མཚན་ཉིད།
བསྒྲུབ་བྱ་དོན་གྱི་སྤྲོས་པ། ཆོ་གའི་སྤྲོས་པའོ། ། དང་པོ་ནི། བརྗོད་པ་སོགས་སོ། ། གཉིས་པ་ནི། ལུང་གཏམ་གྱི་གཞི་ལས། དགེ་འདུན་གྱི་ལས་བརྒྱ་དང་གཅིག་ཏུ་གསུངས་པ་ལས། གསོལ་བ་འབའ་ཞིག་པའི་ལས་ནི་ཉི་ཤུ་རྩ་བཞི། གསོལ་བ་དང་གཉིས་ཀྱི་ལས་ནི་བཞི་བཅུ་རྩ་བདུན། གསོལ་བ་དང་བཞིའི་ལས་ནི་སུམ་ཅུའོ། །
ཞེས་གསུངས་པ་ལས། འདིར་གསོལ་བ་དང་བཞིའི་ལས་ཀྱི་རྐང་གྲངས་འཛིན་པ་ནི། ལས་གང་ལ་གསོལ་བ་གཅིག་དང་བརྗོད་པ་གསུམ་དགོས་པའི་དགེ་འདུན་གྱི་ལས་ཆོས་ཅན། སུམ་ཅུ་ཐམ་པ་ཡོད་དེ་བྱ་བ་དེ་དང་དེ་ལས་ལྡོག་པའི་ཕྱིར་བསྒོ་བའི་ལས་བཅུ་དང༌། དགེ་ཚུལ་སྡིག་ལྟ་མི་གཏོང་བ་བསྙིལ་བ་དང༌། ལྟུང་བ་བྱུང་ན་གསལ་བར་མི་དྲན་པ་ལ་དེའི་ངོ་བོ་ཉིད་ཚོལ་དུ་བཞུགས་པ་དང༌། ཕམ་པ་འཆབ་མེད་ཅན་ལ་བསླབ་པ་བྱིན་པ་དང༌། དགེ་འདུན་བྱེ་བ་ལ་མཐུན་པ་བྱིན་པ་དང༌། དེའི་གསོ་སྦྱོང་སྦྱིན་པ་དང༌། མུ་སྟེགས་ཅན་གྱི་གནས་པ་བྱིན་པ་དང༌།
དེ་ལས་གཞན་པའི་སྤོ་བ་སྦྱིན་པ་དང༌། དགེ་འདུན་ལྷག་མ་དང༌། དགེ་སློང་མའི་ལྕི་བའི་ཆོས་བརྒྱད་བྱུང་བ་ལ་མགུ་བ་བྱིན་པ་དང༌། དེར་མ་ཟད་གཞི་སྤོ་དང་གཞི་མགུ་སྦྱིན་པ་དང༌། ཡང་གཞི་ནས་བླངས་པའི་སྤོ་བ་དང༌། མགུ་བ་བྱིན་པ་དང༌། དྲན་པས་འདུལ་བ་སྦྱིན་པ་དང༌། མ་སྨྱོས་པས་འདུལ་བ་སྦྱིན་པ་དང༌། བསྙེན་པར་རྫོགས་པར་བྱ་བ་དང༌། མཚམས་ཆེ་ཆུང་དགྲོལ་བའི་ལས་གཅིག་དང༌།
ནན་ཏུར་གྱི་ལས་བཅུ་གསུམ་ཡོད་ཀྱང་གཅིག་ཏུ་གྲངས་པ་དང༌། ནན་ཏུར་ལས་དབྱུང་བའི་བཟོད་གསོལ་དང༌། སྲ་རྐྱང་དབྱུང་བ་དང་ལྷག་མ་ལས་གཉིས་གཅིག་ཏུ་གྲངས་པའི་ལས་དག་རྣམས་སུ་ཡོད་པའི་ཕྱིར། འོ་ན་འདིར་ལས་གཞན་གཉིས་ཀྱི་རྐང་གྲངས་མ་བཤད་པར་གསོལ་བ་དང་བཞིའི་ལས་ཁོ་ནའི་དབྱེ་བ་བཤད་པ་ཅི་ཞེ་ན། ལས་གཞན་གཉིས་ཀྱི་དབྱེ་བ་ལུང་ཕྲན་ཚེགས་ལ་སོགས་པར་བཤད་པ་དེ་དག་ལ་ལས་དེ་དང་དེ་ཡིན་མིན་གྱི་འཁྲུལ་གཞི་ཅན་མེད་ལ། འདི་ལས་འཁྲུལ་གཞི་ཡོད་པས་དེ་བསལ་བའི་དོན་དུའོ། ། དེ་ཇི་ལྟར་ཡོད་ཅེ་ན་ལུང་ལས་གྲངས་སུ་གཞུག་པ་བཞི་དང༌། ཁྱིམ་གྱི་བསླབ་པའི་སྡོམ་པ་སྦྱིན་པ་དང༌། ཕྱག་མི་བྱ་བའི་སྡོམ་པ་སྦྱིན་པ་དང༌། བཟོད་པ་གསོལ་བའང་གསོལ་བ་དང་བཞིའི་ལས་སུ་བཤད་པས་སོ། །
འདིས་དེ་སེལ་བ་ཅི་ཞེ་ན། དེ་དག་ཅི་རིགས་པར་གསོལ་བ་འབའ་ཞིག་པ་དང༌། གསོལ་བ་དང་གཉིས་ཀྱི་ལས་སུ་སྣང་བས་སོ། ། གསུམ་པ་ནི་ལྷག་པར་སོགས་སོ། ། བཞི་པ་ནི་འདུན་པ་དང་སོགས་སོ། ། ལྔ་པ་ནི་བྱས་པ་ཉིད་ན་སོགས་སོ། ། འབའ་ཞིག་པའི་ལས་ལ་ནི་འཇུག་བསྡུད་མ་བཤད་དོ། ། གཅོད་པ་ཉིད་ནི་བཅད་པ་དང་འདྲ་ཞེས་པ་བརྩོད་པའི་ལས་བྱེད་བཞིན་པ་དེའི་ཚེ། དགེ་འདུན་མཚམས་ཀྱི་ནང་དུ་འཁོད་དགོས་པའི་དོན་ནོ། ། གཉིས་པ་སོ་སོའི་མཚན་ཉིད་ལ་བརྒྱད་དེ་ལས་ཐོས་སུ་མི་རུང་བ་དམིགས་བསལ་དང་བཅས་པ།
ཁ་སྐོང་གི་སྤྲོས་པ། ལས་བརྗོད་པ་ངོ་བོ་ཉིད་ཀྱི་སྤྲོས་པ། ལས་བྱེད་པ་པོའི་དམིགས་བསལ་ཁ་སྐོང་དང་བཅས་པ། ལས་ཀྱི་ཀུན་སློང་ཞར་བྱུང་དང་བཅས་པ། ལས་ཉམས་སུ་མྱོང་བའི་མཚན་ཉིད། བསྒྲུབ་དོན་གྱི་མཚན་ཉིད། ཆོ་གའི་སྤྲོས་པའོ། ། དང་པོ་ནི་བསྒོ་བ་ལས་བྱུང་བ་སོགས་སོ། ། གཉིས་པ་ནི་མཚམས་གཞག་སོགས་སོ། ། གསུམ་པ་ནི་དེས་བྱ་བ་སོགས་སོ། །
བཞི་པ་ནི་སྤོ་བ་བྱེད་པ་སོགས་སོ། ། ལྔ་པ་ནི་བཞད་གད་སོགས་སོ། ། དྲུག་པ་ནི་རང་གི་འོས་པ་སོགས་སོ། ། བདུན་པ་ནི་སྐལ་བ་དང་ལྡན་པ་སོགས་སོ། ། འདི་ལ་སྔོན་དང༌། ད་ལྟར་གྱི་ཆོ་ག་གཉིས་ཀ་ཡོད་ལ། མ་དག་པ་ནི་སློབ་དཔོན་དང་འདྲ་བས། བསྙེན་པར་རྫོགས་པས་བྱའོ། ། ཞེས་བོད་ཀྱི་སློབ་དཔོན་རྣམས་གསུང་ངོ༌། ། བརྒྱད་པ་ནི་སྔར་བཞམས་ཏེ་སོགས་སོ། །
འདིར་མ་ཆོག་ལ་བརྟེན་ནས་སྐྱེས་པ་བསྙེན་པར་རྫོགས་པ་དང༌། ཕ་ཆོག་ལ་བརྟེན་ནས་བུད་མེད་བསྙེན་པར་རྫོགས་པའི་སྡོམ་པ་སྐྱེ་ཡང༌། ལས་བྱེད་པ་ལ་འགལ་ཚབ་ཅན་དུ་གསུངས་སོ། ། དེ་དེས་སྐྱེ་བའི་རྒྱུ་མཚན་ནི། སྔ་མ་ལ་ཆོ་ག་ཅུང་ཟད་ཀྱང་ཆད་པ་མེད་ཅིང༌། དགེ་སློང་མའི་སྡོམ་པ་ནི་དགེ་སློང་གི་དགེ་འདུན་ནས་སྐྱེ་བ་ཡིན་ལ། དགེ་སློང་མའི་དགེ་འདུན་སོགས་པ་ནི་ཚུལ་དང་མཐུན་པ་ཙམ་དུ་ཟད་པའི་ཕྱིར། དེ་དེ་ལས་སྐྱེ་བའི་རྒྱུ་མཚན་ཡང༌། དང་པོར་སྐྱེ་དགུའི་བདག་མོ་ཆེན་མོ་ལ་རྫོགས་པའི་སྡོམ་པ་གང་ལས་བྱུང་བསམས་པས་ཤེས་པར་ནུས་ལ། འོན་ཀྱང་ཕ་ཆོག་རྐྱང་པས་བུད་མེད་བསྙེན་པར་རྫོགས་པའི་ཚེ་དགེ་སློབ་མ་དང༌།
ཚངས་སྤྱོད་ཉེར་གནས་ཀྱི་སྡོམ་པ་མེད་ལ། དེ་མེད་ཀྱང་དེ་སྐྱེ་བ་ནི། ཚིགས་སྔ་མ་མེད་པ་ལ་ནི་ཉེས་བྱས་ཙམ་དུ་ཟད་དོ། ། ཞེས་གསུངས་པས་སོ། ། གསུམ་པ་ཉམས་ན་ཕྱིར་བཅོས་པའི་གཞི་ལ་གཉིས་ཏེ། ལྟུང་བ་ཕྱིར་བཅོས་དང༌། རྩོད་པ་ཕྱིར་བཅོས་སོ། ། དང་པོ་ལ་རང་ཉིད་སྤྲོ་བས་ཕྱིར་བཅོས་པ་དང༌། མི་སྤྲོ་བ་གླེང་དྲན་དང་ནན་ཏུར་གྱི་ཕྱིར་བཅོས་པའོ། ། དང་པོ་ལ་ལུས་ལྟ་བུ་ཕྱིར་བཅོས་དངོས་ཀྱི་གཞི།
ཡན་ལག་ཏུ་གྱུར་པ་དུས་དང་དུས་མ་ཡིན་པ་བསྡུས་པ་འབྱུང་བའི་གཞི་དང༌། ས་གཞན་ན་གནས་པ་སྤྱོད་པའི་གཞི་རྣམས་སོ། ། དང་པོ་ལ་ལུང་གཞི་དང༌། ཞུ་བ་ལ་སོགས་པའི་སྐབས་གཉིས་སོ། ། དང་པོ་ལ་ཕྱིར་བཅོས་ཀྱི་རྒྱུ་ནན་ཏུར་དང༌། ཕྱིར་བཅོས་ཀྱི་དོན་ནོ། ། དང་པོ་ལ་གསུམ་སྟེ། གཞི་གང་ལ་ནན་ཏུར་བྱ་བ། ནན་ཏུར་བྱས་པ་ལ་བཟོད་པ་སླང་བ། ནན་ཏུར་སོ་སོའི་མཚན་ཉིད་བཤད་པའོ། །
དང་པོ་ལ་སྤྱིའི་དོན་ནི་འོག་ཏུ་གཞུག་ཅིང༌། བཤུད་པའི་དོན་གྱིས་ན་ནན་ཏུར་ཞེས་བྱ། དབྱེ་ན་སྡིགས་སྨད་བསྐྲད་དང་ཕྱིར་དགྱེད་བཞི། གནས་ཕྱུང་བདུན། གསོ་དགག་བཞག་པ་གཉིས་རྣམས་སོ། ། ལྷུང་བཟེད་ཁ་སྦུབ་ནི་སྤྱིར་ནན་ཏུར་ཡིན་ཀྱང༌། ཡུལ་ཁྱིམ་པ་ལ་བྱ་བས་འདིར་མི་བགྲང་ལ། བརྗོད་བཅས་དང༌། ཕུར་བཅས་ཀྱང་ཡན་ལག་ཡིན་པས་ལོགས་སུ་བགྲང་མི་དགོས་སོ། ། ནན་ཏུར་གང་ལ་བྱ་བའི་ཡུལ་ནི།
རབ་བྱུང་གི་སྡོམ་པ་གསོ་བ་ལ་ཞུགས་ཡན་ཆད་དང་ལྡན་པ། ཤེས་པ་རང་བཞིན་དུ་གནས་པ། ནད་པ་མ་ཡིན་པ། གཟུགས་གཞན་དུ་མ་གྱུར་པ། དགེ་འདུན་བྱེ་འགྱུར་གྱི་དགག་བྱ་མེད་པ། ཆོས་གཞན་པའི་ཕྱོགས་སུ་མ་སོང་བ། ཚོགས་སུ་མ་ལོངས་པ། ནང་དང་བཅས་པ་མ་ཡིན་པ། སྔར་གནས་ནས་མ་ཕྱུང་བ། བཞམས་སྒོ་བྱས་ལ་འཆགས་པའོ། །
བྱེད་པ་པོ་ནི། ཆོས་གསུམ་ལྡན་གྱི་དགེ་འདུན་བཞི་འོས་སོ། ། དུས་ནི་དབྱར་གྱི་ནང་མ་ཡིན་པའོ། ། ཆོ་ག་ནི། སྦྱོར་བ་གླེང་དྲན་དང་བཞམས་བསྒོ་བྱ་བ། དངོས་གཞི་གསོལ་བཞིའི་ལས་བྱ་བའོ། ། དགོས་པ་ནི། བྱ་བ་ངན་པ་རྒྱུ་དང་བཅས་པ་ལས་ཟློག་པ་དང༌། ལྟུང་བ་ཕྱིར་བཅོས་སུ་གཞུག་པའོ། ། དེ་ལྟར་བྱས་པས་སྡིགས་པ་ལ་སོགས་པ་བཞི་དང་གནས་ཕྱུང་བདུན་ནི་སྨན་པའི་ས་ན་གནས་པས་ས་གཞན་ན་གནས་ཞེས་བྱ་ལ།
གསོ་དགག་བཞག་པ་གཉིས་ནི་ནན་ཏུར་ཡིན་ཀྱང་ས་གཞན་ན་གནས་པ་མ་ཡིན་ནོ། ། གཉིས་པ་གཞུང་གི་དོན་ནི། ནན་ཏུར་སོ་སོའི་གཞི་མ་ཞི་ཞིང་མ་བཏང་བར་ཤེས་ནས། གླེང་བ་པོས་སོ་སོར་ཤེས་པར་བྱས་ཤིང་ཁས་ལེན་དུ་བཅུག་ལ། གླེང་བྱ་དགེ་འདུན་གྱི་མངོན་སུམ་དུ་ལུས་འཇོག་པ་ལ་ཆོས་ཅན། ནན་ཏུར་གྱི་ལས་བྱ་བ་ཡིན་ཏེ། དེའི་རྒྱུ་ཚོགས་གྲངས་ཚང་བའི་ཕྱིར། འོ་ན་གླེང་པ་པོ་རང་སྤྲོ་བ་མ་བྱུང་ན་བཏང་སྙོམས་སུ་བཞག་གམ་ཞེ་ན། ནན་ཏུར་གྱི་རྒྱུ་དང་ལྡན་པ་ལ་དེ་མ་བྱུང་ཀྱང་དེར་བཞག་པར་བྱ་བ་མ་ཡིན་ཏེ། དེའི་ཚེ་དགེ་འདུན་གྱིས་བསླང་བར་བྱ་དགོས་པའི་ཕྱིར།
བསླང་ཚུལ་འོག་དེ་མ་ཐག་ཏུ་འཆད་དོ། ། འོ་ན་མངོན་སུམ་དུ་མི་འཇོག་པ་ལ་བཏང་སྙོམས་སུ་བྱའམ་ཞེ་ན། ནན་ཏུར་གྱི་རྒྱུ་ཚོགས་གཞན་ཚང་ཞིང༌། དགེ་འདུན་གྱི་མངོན་སུམ་དུ་འདུ་བ་མི་སྟེར་བ་དེ་ཆོས་ཅན། ཁྱོད་ལ་ནན་ཏུར་བྱ་བ་ལ་མངོན་སུམ་གྱི་དངོས་པོ་བཙལ་མི་དགོས་ཏེ། ནན་ཏུར་གྱི་རྒྱུ་ཡོད་པར་གྲགས་པ་ཙམ་གྱིས་ནན་ཏུར་གྱི་ལས་བྱ་དགོས་པའི་ཕྱིར། འདིར་ནན་ཏུར་གྱི་རྒྱུ་ལ་གྲགས་པ་དང༌། མངོན་སུམ་གཉིས་བཤད་དོ། ། འོ་ན་ལྟུང་བ་ཁས་ལེན་པ་མངོན་སུམ་གྱི་ཡན་ལག་ཏུ་དགོས་སམ་ཤེ་ན། མ་མཐོང་གནས་དབྱུང་ནན་ཏུར་ལ་ནི་ཆོས་ཅན།
ནན་ཏུར་གྱི་རྒྱུ་ཁས་བླངས་པ་ཡན་ལག་ཏུ་དགོས་པ་མིན་ཏེ། ཁས་བླངས་ན་ཁྱོད་ཀྱི་རྒྱུ་ཡོད་པ་ཉིད་རྣམ་པར་བཤིག་པའི་ཕྱིར། དེར་མ་ཟད་ལྟུང་བ་གླེང་བའི་སྐབས་མི་འབྱེད་ན་གསོ་དགག་བཞག་པར་བྱ་བའི་ནན་ཏུར་ལ་ཡང་ཆོས་ཅན། ཁས་ལེན་པ་ཡན་ལག་ཏུ་དགོས་པ་མིན་ཏེ། དེ་ཁྱོད་ཀྱི་ཡན་ལག་ཡིན་པ་མི་རིགས་པའི་ཕྱིར། མདོ་འདི་གཉིས་ནི་སློབ་དཔོན་རང་གི་རིགས་པ་བཀོད་པ་ཡིན་གྱི། ལུང་གི་དོན་བསྡུས་པ་མ་ཡིན་ནོ། ། འོ་ན་དགེ་འདུན་གྱི་ཇི་ལྟར་སླང་ཞེ་ན། གླེང་བ་པ་སོགས་སོ། ། གཉིས་པ་ནི་གཤེ་བ་དང་སོགས་སོ། །
གསུམ་པ་ནི་འཐབ་ཀྲོལ་བྱེད་པ་སོགས་སོ། ། འདིར་སྐྲད་པ་ནན་ཏུར་ནི་གཞི་བཙན་པ་ཡིན་པས། བསྐྲད་པ་ནན་ཏུར་གྱི་མ་མཐོང་ཞེས་ཟེར་བ་དང༌། སྐབས་མི་འབྱེད་པ་ལ་བརྗོད་བཅས་དང༌། མ་མཐོང་གནས་དབྱུང་ནན་ཏུར་བྱ་བ་མིན་གྱི། བསྐྲད་པ་ནན་ཏུར་ཉིད་བྱ་དགོས་པ་ཡིན་ཏེ། ཁྱིམ་པ་མ་རངས་པ་ངེས་པར་བསལ་དགོས་པའི་ཕྱིར། གཉིས་པ་ཕྱིར་བཅོས་དགོས་ཀྱི་དོན་ལ། ལྟུང་བ་ཕྱིར་བཅོས་དང༌། ལྷག་མ་ཕྱིར་བཅོས་སོ། །
དང་པོ་ལ་གསུམ་ལས། མཐོལ་བ་ནི་ལྟུང་བ་སོགས་སོ། ། བསྡམས་པ་ནི་ཡིད་ཀྱི་སོགས་སོ། ། བཤགས་པ་ནི་གཞན་ལས་སོགས་སོ། ། གཉིས་པ་ལ་སྤོ་མགུ་སྦྱིན་པ་དང༌། དབྱུང་བ་སྦྱིན་པའོ། ། དང་པོ་དགེ་འདུན་ལྷག་མ་སོགས་སོ། ། གཉིས་པ་ནི་དབྱུང་བ་ཡང་ངོ་སོགས་སོ། ། འདིར་གཞུང་ཆེན་དྲུག་གི་ངག་དོན་ནི། སྤོ་བ་དང་མགུ་བ་དེ་གཉིས་སྤྱོད་པར་བྱེད་པ་ཉིད་ན།
དགེ་འདུན་ལྷག་མ་རིགས་འདྲ་དེ་བྱུང་ན། དེ་དུས་ཀྱི་དགེ་སློང་དེ་ཆོས་ཅན། གཞི་ནས་བརྩམས་པའི་སྤོ་བ་དང༌། མགུ་བ་ཉིད་དགེ་འདུན་གྱིས་སྦྱིན་དགོས་པ་ཡིན་ཏེ། སྔར་སྤོ་བ་དང་མགུ་བ་མནོས་ཏེ་བྱས་པ་དེ་གཉིས་ཞིག་པས་རྒྱུ་མཚན་དེའི་ཕྱིར། འོ་ན་སྤོ་མགུ་སྤྱོད་པར་བརྩམས་ནས། མ་སྤྱད་པའི་བར་དེར། ལྷག་མ་རིགས་འདྲ་གཉིས་པ་བྱུང་ན་ཡང་གཞི་ནས་བརྩམས་པའི་སྤོ་བ་དང༌། མགུ་བ་སྟེར་དགོས་སམ་སྙམ་ན། དེ་ལ་དེ་དགོས་པ་མ་ཡིན་ཏེ།
དེ་ལྟར་བརྩམས་པ་ལ་དེ་བྱུང་བ་ནི། དེ་མ་བྱུང་བར་གཉིས་པོ་མཐར་ཐུག་པར་བྱ་བ་དང་འདྲ་བའི་ཕྱིར། རྒྱུ་མཚན་དེའི་ཕྱིར། དང་པོ་སྤོ་བ་དང་མགུ་བ་དེ་མ་ཆགས། སྐབས་དེར་ལྷག་མ་རིགས་འདྲ་གཉིས་པ་བྱུང་བ་དེའི་ཚེ། གཞི་ནས་བརྩམས་པའི་སྤོ་བ་དང༌། མགུ་བ་ནོད་ཅིང་སྟེར་བ་མ་ཡིན་ཏེ། དང་པོ་སྤོ་བ་དང་མགུ་བ་ཉིད་ཐ་དད་པར་སླང་བ་དང་སྦྱིན་པར་བྱ་བ་ཉིད་ཡིན་པའི་ཕྱིར། དེ་བཞིན་དུ་གཞི་སྤོ་མ་ཆགས་པ་ལ་ལྷག་མ་རིགས་འདྲ་བྱུང་ན། གཞི་སྤོ་ཉིད་སྦྱིན་པ་ཡིན་གྱི་ཡང་སྤོ་སླང་བ་དང་སྦྱིན་པ་མ་ཡིན་ནོ། །
དེ་ལྟར་ན་ལྟུང་བ་བར་མ་དེ་ཕྱིར་བཅོས་མི་དགོས་སམ་སྙམ་ན། དེ་མི་དགོས་པ་མ་ཡིན་ཏེ། ལྟུང་བ་བར་མ་དེ་འཆབ་བཅས་ཡིན་ན་སྔ་མ་དང་སྡོམས་ནས་སྤོ་བས་ཕྱིར་བཅོས་པར་བྱ་བ་ཡིན་པའི་ཕྱིར། རྒྱུ་མཚན་དེའི་ཕྱིར་ལྟུང་བ་བར་མ་དེ་ཕྱིར་བཅོས་པ་དེའི་དོན་དུ་ཡང་སྤོ་མགུ་བ་བསྟེན་པར་བྱ་བ་ཉིད་ཡིན་ཏེ། སྤོ་མགུ་སྐྱར་ནས་ནོད་པ་དེའི་ཚེ། ལྟུང་བ་སྔ་ཕྱི་གཉིས་ཀའི་ཡིད་བརྗོད་ནས་ནོད་དགོས་པའི་ཕྱིར། ལྟུང་བ་སྔ་ཕྱི་གཉིས་ཀ་འཆབ་བཅས་ཡིན་ན། དེ་གཉིས་ཀའི་བཅབས་ཉེས་ཞག་གྲངས་དང་མཉམ་པའི་སྤོ་བ་སྤྱོད་དགོས་སམ་སྙམ་ན། ལྟུང་བ་ཕྱི་མ་དེ་བཅབས་པའི་དུས་ལྷག་པ་ཡང་སྔ་མ་བཅབས་པའི་དུས་དེར་གཞུག་པ་ཉིད་ཡིན་པའི་ཕྱིར། དཔེར་ན།
སྔ་མ་ཟླ་བ་ཕྱེད་དང༌། ཕྱི་མ་ཟླ་བ་གཅིག་བཅབས་ན། ཕྱི་མའི་ལྷག་པོ་ཟླ་བ་ཕྱེད་པོ་དེ་སྔ་མ་དེར་བཅུག་ནས། སྤོ་བ་ཟླ་གཅིག་སྤྱོད་དགོས་པ་ལྟ་བུའོ། ། སྔ་ཕྱི་གཉིས་བཅབས་པའི་ཞག་གྲངས་མཉམ་པའམ། ཕྱི་མ་ཉུང་བ་ལ་ནི་ལྷག་པའི་ཆ་གཞུག་པ་མེད་དོ། ། གཉིས་པ་ཞུ་བ་ལ་གཉིས་ལས། ནན་ཏུར་གྱི་དང༌། ཕྱིར་བཅོས་ཀྱི་སྤྲོས་པའོ། ། དང་པོ་ལ།
ཞར་བྱུང་དང༌། ནན་ཏུར་དངོས་ཀྱི་སྤྲོས་པའོ། ། དང་པོ་ནི་ཚུལ་ཁྲིམས་འཆལ་པ་སོགས་སོ། ། འདི་དང་ཁྱིམ་སུན་འབྱིན་པ་གནས་ནས་སྤྲོད་པ་དང༌། འཐབ་བཀྲོལ་ཅན་བསྐྲོད་པ་ལ་གཎྜི་བརྡུང་ནས་བསྐྲོད་པར་གསུངས་སོ། ། ཚུལ་ཁྲིམས་འཆལ་པ་དང་ལྷན་ཅིག་སྐྱ་རེངས་ཤར་ཤར་ཉལ་ན། ལོ་བྱེ་བ་ཕྲག་བཅུ་བཞི་དང༌། སྟོང་ཕྲག་བཅུ་བཞིར་དམྱལ་བར་སྐྱེ་གསུང་ངོ༌། ། གཉིས་པ་ནི། འཐབ་བཀྲོལ་ལ་སོགས་སོ། །
སྐབས་འདིར་ལུང་ལས། དགེ་འདུན་ཀ་བ་དང་འདྲ་བ་དང༌། སྒོ་སྐྱེས་དང་འདྲ་བ་བསྐྲོད་པར་བགྱིད་པ་དེ་ཡང་སླར་འཆོས་པར་མི་བགྱིད་ན། དགེ་འདུན་ལ་བསོད་ནམས་མ་ལགས་པ་ཇི་སྙེད་གཅིག་སྐྱེ་བར་འགྱུར་ལགས། གང་ནས་བཟུང་སྟེ་གང་ཟག་དེ་སླར་འཆོས་པ། དེ་ནས་བཟུང་སྟེ་གཙུག་ལག་ཁང་གི་རྙེད་པའི་རིན་ཐང་བརྩི་བར་བྱའོ། ། དངོས་པོ་མ་ཚང་ན་སྦོམ་པོར་འགྱུར་རོ། ། གལ་ཏེ་དངོས་པོ་ཚང་ན་དགེ་འདུན་ལ་ཕམ་པར་འགྱུར་རོ། ། ཞེས་གསུངས་སོ། ། གཉིས་པ་ལྟུང་བ་ཕྱིར་བཅོས་པ།
རྩ་ལྟུང་གི་དང༌། དེ་ལས་གཞན་པའི་ཕྱིར་བཅོས་སོ། ། དང་པོ་ནི། འཆབ་པའི་སེམས་སོགས་སོ། ། གཉིས་པ་ལ། གང་ཟག་ཁྱད་པར་ཅན་གྱི་ལྷག་མ་ཕྱིར་བཅོས་ཚུལ་དང༌། ལྟུང་བའི་མིང་རིས་ཀྱི་ཁྱད་པར་ངོས་བཟུང་བའོ། ། དང་པོ་ནི། ངོ་ཚ་དང་ལྡན་པ་སོགས་སོ། ། གཉིས་པ་ནི་འདིར་མིང་ནི་སོགས་སོ། །
དེ་དག་གི་ནི་ཀོའུ་ཤམ་བི་པ་དང༌། དམར་སེར་ཅན་གྱི་གཞི་གཉིས་ལ་ཕྱིར་བཅོས་ཀྱི་གཞི་ཞེས་གཅིག་ཏུ་བྱས་པ་དེ་བཤད་ཟིན་ཏོ། ། གཉིས་པ་གཏན་ལ་འབེབས་བྱེད་དུས་དང་དུས་མ་ཡིན་པ་བསྡུས་པ་འབྱུང་བའི་གཞི་ལ། ལུང་གཉིས་ལས། དང་པོ་ལ་གསུམ་སྟེ། འཆབ་པའི་མཚན་ཉིད། ཞར་ལ་བླ་དགག་པའི་ཉེས་པ། ཞག་དང་ལྟུང་བའི་གྲངས་ཀྱི་བཅབས་པ་བརྗོད་ཚུལ་ལོ། ། དང་པོ་ནི་འདི་ལ་སོགས་སོ། ། གཉིས་པ་ནི་མ་གུས་པ་ལ་སོགས་སོ། །
གསུམ་པ་ལ་ཞག་གི་བྱེ་བྲག་དང༌། ལྟུང་བའི་བྱེ་བྲག་གོ ། དང་པོ་ནི་བཅས་པའི་དུས་སོགས་སོ། ། གཉིས་པ་ནི་ངེས་པར་མི་ཤེས་ན་སོགས་སོ། ། གཉིས་པ་ཞུ་བའི་སྐབས་ལ། འཆབ་པའི་མཚན་ཉིད་དང༌། བླ་དགག་པའི་ཉེས་པའི་དམིགས་བསལ་བའོ། ། དང་པོ་ནི་ཉིན་མཚན་སོགས་སོ། ། གཉིས་པ་ནི་དགེ་སློང་སོགས་སོ། ། ས་གཞན་ན་གནས་པ་ལ་ལུང་གཉིས་ལས།
དང་པོ་ནི། ས་གཞན་ན་གནས་པ་རྣམས་ཀྱི་ཐུན་མོང་གི་བསླབ་བྱ། ས་ཆེན་པོ་པས་བརྒྱད་ཀྱི་ཐུན་མོང་མ་ཡིན་པའི་བསླབ་བྱ། ས་རྣམས་ཀྱི་བསླབ་བྱ་དང་སྤྱད་བྱའི་ཁྱད་པར། སྤོ་མགུ་དང༌། བསླབ་པ་སྤྱོད་པའི་ཁྱད་པར་རོ། ། དང་པོ་ནི་སྤོ་བ་སོགས་སོ། ། སྐབས་དེར་ཉམས་པས་མི་གླེང་ཞེས་པ་ལ། ཉམས་པ་ལ་བཞི་སྟེ། ལྟ་བ་དང༌།
ཚུལ་ཁྲིམས་དང༌། ཆོ་ག་དང༌། འཚོ་བའོ། ། དགེ་འདུན་ལས་མ་བཀར་བ་ཞེས་པའི་དོན་ནི། གནས་ནས་མ་ཕྱུང་བའོ། ། གཉིས་པ་ནི་ནང་པར་སོགས་སོ། ། གསུམ་པ་ནི་འདི་ལ་དེའི་ངོ་བོ་ཉིད་སོགས་སོ། ། བཞི་པ་ནི། རང་བཞིན་དུ་གནས་པ་མ་ཡིན་པ་སོགས་སོ། ། གཉིས་པ་ཞུ་བ་ལ།
སྤྱད་པ་མི་འཆགས་པ་དང༌། འཆགས་པ་ཉེས་བྱས་སུ་སྟོན་པའོ། ། དང་པོ་ནི་སྤོ་བ་དང་སོགས་སོ། ། གཉིས་པ་ནི། སྤོ་བ་བྱེད་པས་སོགས་སོ། ། གཉིས་པ་མི་སྤྲོ་བ་ནན་ཏུར་སོགས་ཀྱི་ཕྱིར་བཅོས་ལ། ལུང་གཉིས་ལས་དང་པོ་གཞིའི་སྐབས་ལ་བཞི་སྟེ། གླེང་བྱ་དང་གླེང་བྱེད་གཞི་དང་བཅས་པ། གླེང་བའི་ཆོ་ག་ཇི་ལྟར་བྱ་བ། གླེང་ན་ཇི་ལྟར་སྒྲུབ་པ།
དངོས་པོ་གང་གིས་གླེང་བའོ། ། དང་པོ་ནི་མ་གྲགས་པ་སོགས་སོ། ། འདིར་དགག་དབྱེ་བཞག་པ་མི་འཆགས་པའི་དོན་ལ། དེ་བྱས་ཟིན་ན་ནི་དེ་མི་འཆགས་པས། དེའི་གོང་རོལ་དུ་དེ་འཇོག་དགོས་པའོ། ། འོ་ན་དབྱར་གྱི་ནང་དུ་ནན་ཏུར་རུང་བར་འགྱུར་རོ་ཞེ་ན། དགག་དབྱེ་བྱེད་པའི་ཉི་མ་དེ་ཉིད་ལ་ལྟུང་བ་གླེང་དུ་རུང་བ་བཞིན་དུ། དགག་དབྱེ་ཡང་བཞག་ཏུ་རུང་ཞེས་བྱ་འདུལ་དང༌། དམར་སྟོན་གསུང་ལ། བུ་སྟོན་ནི།
འགྲེལ་པར་རང་གི་དགག་དབྱེ་བཞག་པའི་ཚུལ་དུ་བཤད་དོ། ། ཞེས་བཞེད། འོ་ན་དབྱར་ནང་དུ་དགག་དབྱེ་བཞག་པའི་ནན་ཏུར་རུང་ན། གསོ་སྦྱོང་བཞག་པ་ཡང་རུང་བར་འགྱུར་རོ་སྙམ་ན། རྒྱ་འདུལ་འཛིན་ནི། གསོ་སྦྱོང་གཉིས་སམ་གསུམ་ཐལ་ནས་དབྱར་གྱི་དགོས་པ་འགྲུབ་པའི་ཕྱིར། དེ་ཙམ་ན་གསོ་སྦྱོང་དང་དགག་དབྱེ་བཞག་པའི་ནན་ཏུར་དེ་འཆགས་པ་ཡིན་ལ། གསོ་སྦྱོང་གསུམ་མ་ཐལ་བ་དེའི་ཚེ་གསོ་སྦྱོང་བཞག་ན་དབྱར་གྱི་དགོས་པ་མི་འགྲུབ་པའི་ཕྱིར་ཞེས་གསུང༌། སྐྱི་ཤོད་པ་ཚུལ་ཁྲིམས་འཕགས་ནི། དགག་དབྱེ་དུས་ཀྱི་འོག་རོལ་ཏུ་བྱས་པ་ལ་དགོངས་པ་ཡིན།
ཞེས་གསུང༌། འདིར་དགག་དབྱེ་བཞག་པའི་ནན་ཏུར་མི་འཆགས་པ་བཞི་སྟེ། འཇོག་པར་བྱེད་པ་པོ་ནད་པས་བཞག་པ་དང༌། དེས་བསྔགས་པའི་ཕོ་ཉས་བཞག་པ་དང༌། མི་ན་བས་ནད་པ་ལ་བཞག་པ་དང༌། དེ་བརྗོད་པ་རྫོགས་པའི་ཚེ་བཞག་པའོ། ། མི་འཆགས་པ་བཞི་པོ་དེ་དགེ་འདུན་གྱིས་ནོན་པར་མི་བྱའོ། ། ཇི་ལྟར་ཞེ་ན། ནད་པས་དགེ་སློང་གཞན་ལ་ཁྱེད་ཅག་དགེ་འདུན་ལ་གནས་གསུམ་གྱི་དགག་དབྱེ་མ་བྱེད་ཅིག་ཅེས་འཇོག་པ་ལ། ཚེ་དང་ལྡན་པ་ནད་པ་ཞེས་སོགས་བརྗོད།
དེས་བསྔགས་པའི་ཕོ་ཉས་འཇོག་ན། ཚེ་དང་ལྡན་པ་ཕོ་ཉ་ཞེས་སོགས་བརྗོད། གཉིས་པ་ནི་ལྷག་མས་སོགས་སོ། ། འདིར་ལྷག་མ་ནི། བྱེད་པ་པོ་ནད་པ་དང༌། དེས་མངགས་པ་དང༌། བྱས་པ་དང༌། བྱེད་པའི་རང་གི་ངོ་བོ་མ་གཏོགས་པ་གསུམ་གྱིའོ། ། གསུམ་པ་ནི་མི་དྲན་ན་སོགས་སོ། ། སྐབས་འདིར་གླེང་བྱ་རྣལ་དུ་ཕེབས་མ་ཕེབས་གཉིས་ལས།
ཕེབས་ནས་ལྟུང་བ་ཁས་ལེན་ན་ཕྱིར་འཆོས་སུ་གཞུག རྗེད་པས་ཁྱད་དུ་གསོད་ན་ངོ་བོ་ཉིད་ཚོལ་བ་སྦྱིན། རྣལ་དུ་མ་ཕེབས་པ་བྱ་བ་ངན་པ་འཕྲོ་གཅོད་དུ་གཞུག་པའི་དོན་དུ། གཞི་བཙན་པ་དང༌། ལྟུང་བ་ཕྱིར་བཅོས་སུ་གཞུག་པའི་དོན་དུ་གཞི་མི་བཙན་པ་གཉིས་ལས། སྐབས་མི་འབྱེད་དམ། ཕྱེ་ནས་མི་མཉན་ནམ། ལྟུང་བ་མ་མཐོང་ཞེས་ཟེར་བ་གང་ཡིན་ཀྱང༌། དང་པོའི་གཞི་གང་ཡིན་གྱི་ནན་ཏུར་བྱ་བ་སྔར་བསྟན་ཟིན་ལ། གཉིས་པ་གཞི་མི་བཙན་པ་ལ།
སྐབས་འབྱེད་པ་དེ་མི་བྱེད་ན། དེ་ལ་བརྗོད་པ་དང་བཅས་པ་ཉིད་བྱ། ཇི་ལྟར་བྱ་ན་ཚེ་དང་ལྡན་པ་སོགས་སོ། ། འདིར་གསོ་དགག་བཞག་པ་གཉིས་ནི་གསོལ་ལས་ཀྱི་བྱ་བ་ཡིན་ལ། བརྗོད་བཅས་དང༌། ཕུར་བཅས་ལ་ལས་མ་བཤད་དོ། ། ཅི་སྟེ་སྐབས་མི་འབྱེད་པ་ལ་དགག་དབྱེ་བཞག་པར་མི་རུང་སྟེ། དགག་དབྱེ་ནི་སྐབས་འབྱེད་པ་ཉིད་ཡིན་པའི་ཕྱིར་སྙམ་ན། འདི་ནི་གཞིའམ། གང་ཟག་གམ།
གཉིས་ཀ་བཞག་ནས་དགག་དབྱེ་བྱེད་ཟེར་བ་ལ་འཇོག་པ་ཡིན་གྱི། བསླབ་པའི་གཞིས་མཐའ་དག་གི་དགག་དབྱེ་བྱེད་པ་ལ་དེ་འཇོག་པ་མ་ཡིན་པས། སྐྱོན་མེད་དོ་ཞེས་བུ་སྟོན་པ་གསུང་ལ། དམར་སྟོན་པ་ནི། དགག་དབྱེ་བྱེད་ཀྱང་སྐབས་མི་འབྱེད་པ་ལ་དགོངས་ཞེས་གསུང་ཡང་མདོ་དང་འགལ་བར་སྣང་ངོ༌། ། གང་ལྟར་ཡང་གསོ་སྦྱོང་བཞག་པས་མ་དུལ་ན། དགག་དབྱེ་འཇོག་ཅེས་པ་དབྱར་གྱི་ནང་མ་ཡིན་པར་འབྱུང་བས་བརྟག་དགོས་ལ། དེ་ལྟར་བརྟགས་པའི་ཚེ་ན། དབྱར་གནས་པར་ཁས་མ་བླངས་གོང་དུ་དགག་དབྱེ་བཞག་པའི་ནན་ཏུར་བྱས་པ་དེས་མ་དུལ་པ་ལ་དགོངས་པའམ། ཡང་ན་དབྱར་གྱི་ནང་གསོ་སྦྱོང་གཉིས་སམ་གསུམ་ཐལ་ནས་གསོ་སྦྱོང་བཞག་པ་སོགས་བྱས་པའོ། །
སྐབས་ཕྱེ་ཡང་མཉན་པ་ཉིད་མ་ཡིན་ན་དེ་ལ་ཕུར་པ་དང་བཅས་པ་ཉིད་བྱའོ། ། ཇི་ལྟར་ན་གནས་འདིའམ་སོགས་སོ། ། ཅིའི་ཕྱིར་ཕུར་བཅས་ཞེས་གསུང་ན། རྟ་དམུ་རྒོད་ཕུར་པ་དང་བཅས་ཏེ་འཁྱམ་པ་བཞིན་དུ། འདིར་ཡང་དྲི་མ་དང་བཅས་ཏེ་བཏང་བ་ཡིན་པས་དེ་སྐད་ཅེས་བྱའོ། ། བཞི་པ་ནི་ཚུལ་ཁྲིམས་དང་སོགས་སོ། ། འདིར་གཞི་ནི་མཐོང་ཐོས་དོགས་གསུམ་ལ་བྱ་ལ། དོན་གྱི་སྟེང་ན་ལྟུང་བ་དེ་བྱུང་བར་བདེན་ཡང༌། དེ་གསུམ་མེད་ན་གཞི་མེད་པའོ། ། གཉིས་པ་རྩོད་པ་ཕྱིར་བཅོས་ལ་གསུམ་ཏེ།
བྱ་བའི་རང་བཞིན་ལས་ལ་རྩོད་པ། ལས་བྱེད་པའི་གཞི། དགེ་སྦྱོང་གི་རང་བཞིན་འཁོར་ལོ་ལ་རྩོད་པ་འཁོར་ལོ་བྱ་བའི་གཞི། དེ་ལས་གཞན་གཉིས་གཉིས་སུ་རྩོད་པ་རྩོད་གཞི་དངོས་ཀྱི་དོན་ནོ། ། དང་པོ་ལ་ལུང་གཉིས་ལས། དང་པོ་ལ་ལས་བྱེད་པའི་རྒྱུ་སྤང་པ། ལས་བྱེད་པའི་མཚན་ཉིད་བྱེད་པ་དང་བཅས་པ། བསྡུམ་པའི་མཚན་ཉིད་ཞར་བྱུང་དང་བཅས་པའོ། ། དང་པོ་ནི་དགེ་འདུན་སོགས་སོ། ། གཉིས་པ་ནི།
ཆོས་དང་སོགས་སོ། ། གསུམ་པ་ནི་བཟོད་པ་བྱས་པ་སོགས་སོ། ། འདིར་བཀྲ་ཤིས་པའི་གསོ་སྦྱོང་ནི་དགེ་འདུན་བདེ་བའི་སྐབས་སུ། ཧ་ཅང་ཆར་ཆེ་ཆར་ཆུང་དང༌། ། བྱི་བ་ནེ་ཙོ་བྱ་ཀ་པ། ། རྒྱལ་པོ་ངན་པར་གྱུར་པ་སྟེ། ། དྲུག་པོ་དེ་ལ་ཡམས་ཞེས་བྱ། ། ཞེས་པ་ལྟ་བུའི་བཀྲ་མི་ཤེས་པ་བྱུང་བའི་ཚེ་བྱེད་པ་ཡིན་ཏེ། ཡངས་པ་ཅན་དུ་རུང་བ་མ་ཡིན་པའི་གཞི་བཅུ་བྱུང་བ་ན། བཀྲ་ཤིས་པའི་གསོ་སྦྱོང་བྱས་ཏེ་བསྡུ་བ་གཉིས་པ་བྱས་པ་བཞིན་ནོ། །
གནོད་པ་སྤོང་བའི་གསོ་སྦྱོང་ནི། རིམས་ཉིན་བཞི་པ་ལ་སོགས་པ་བྱུང་བའི་ཚེ་བྱེད་པ་ཡིན་ནོ། ། གཉིས་པ་ཞུ་བ་ལ་གསུམ་སྟེ། ལས་བྱེད་པའི་མཚན་ཉིད་ཀྱི་སྤྲོས་པ། གཟུ་བོའི་བསླབ་བྱ། ཞར་ལ་ཉེས་པ་དབང་མི་དབང་གི་བྱེ་བྲག་བསྟན་པའོ། ། དང་པོ་ནི་ཆོས་མ་ཡིན་པ་སོགས་སོ། ། གཉིས་པ་ནི་འདི་ལ་གལ་ཏེ་སོགས་སོ། ། གསུམ་པ་ནི་དབྱར་གྱི་རྙེད་པ་སོགས་སོ། ། འདིར་ཆོས་མ་ཡིན་པར་སྨྲ་བས་མཚམས་ཀྱི་ནང་དུ་ལས་ཐ་དད་པ་བྱས་ན་བྱེ་བར་འགྱུར་གྱི།
ཆོས་སྨྲ་བས་དེ་བྱས་པས་དེར་མི་འགྱུར་ཏེ། ལུང་ལས་སུ་དག་གིས་ཀོའུ་ཤམ་བི་པའི་དགེ་འདུན་ཕྱེ་བར་གྱུར། ཆོས་མ་ཡིན་པ་སྨྲ་བ་དག་གི་མཚམས་ཀྱི་ནང་དུ་གནས་གཅིག་ཏུ་གསོ་སྦྱོང་མ་འདྲེས་པར་བྱས། ཞེས་གསུངས་སོ། ། འདིར་བྲམ་ཟེའི་བུ་མོ་ཞེས་པ་ནི། ཉེ་བར་འཁོར་གྱི་མིང་སྟེ། དེ་དང་གཙང་སྦྲ་བྱེད་པར་ཆོས་མཐུན་པས་སོ་ཞེས་གསུང་ངོ༌། ། གཉིས་པ་འཁོར་ལོ་བྱེ་བ་ལ་གསུམ་སྟེ། དབྱེན་གྱི་སྦྱོར་བ་དང་དབྱེན་གང་ལ་འཆགས་པའི་གཞི་བཤད་པ་དང༌། འདུ་ཤེས་ཀྱི་ཡན་ལག་གོ །
དང་པོ་ནི་དགེ་འདུན་གྱི་སོགས་སོ། ། གཉིས་པ་ནི་དབྱེ་བར་བྱ་བ་སོགས་སོ། ། གསུམ་པ་ནི་ཆོས་དང་སོགས་སོ། ། ལས་བྱེད་པ་དང་པོ་མི་འདྲ་བའི་ཁྱད་པར་ནི། འདི་ནི་འབྱེད་པ་པོ་གཅིག་གིས་དགེ་འདུན་གཉིས་སོ་སོར་ཕྱེ་བ་ཡིན་ལ། སྔ་མ་ནི། འབྱེད་པ་པོ་དགེ་འདུན་གྱི་ཚད་དུ་ལོངས་པས་དབྱེ་བྱ་དང་དབྱེ་བྱེད་ཐ་མི་དད་པའོ། ། འབྱེད་ཚུལ་མི་འདྲ་བ་ནི། སྔ་མ་ཆོས་མིན་པ་སྨྲ་བ་དག་གིས་མཚམས་ནང་གཅིག་ཏུ་གསོ་སྦྱོང་ལ་སོགས་པའི་ལས་ཐ་དད་དུ་བྱས་པ་ཙམ་ཡིན་ལ། འདི་ནི་སྦྱོར་བའི་ཚེ་ཁྱེད་ཅག་བསླབ་ཚིགས་ལྔ་ལ་སློབ་པར་འདོད་པ་དེས།
དགེ་སྦྱོང་གོའུ་ཏ་མ་ལས་ཀྱང་རིང་དུ་གྱིས་ཅིག ཅེས་སོགས་གསོལ་པས་སམ། དོན་དེས་ཚུལ་ཤིང་ལེན་དུ་འཇུག་པ་ཡིན་ལ། མཐར་ཐུག་ཚུལ་ཤིང་བླངས་པའམ། གསོལ་བའི་ལས་དེ་ཟིན་པའོ། ། འཁོར་ལོའི་དབྱེན་འདི་ལ་གཉིས་ཏེ། དགེ་འདུན་ལྷག་མར་གྱུར་པ་དང༌། མཚམས་མེད་དུ་གྱུར་པའོ། ། དང་པོ་ནི། སྟོན་པ་དང་མཆོག་ཟུང་གཅིག་འདས་པའི་འོག་ཏུ།
ལྷས་བྱིན་ལྟ་བུ་ལས་དང་པོ་པ་མ་ཡིན་པའི་བཅས་ལྡན་དགེ་སློང་ཞིག་གིས། བསླབ་ཚིགས་ལྔ་ལ་སློབ་པའི་དོན་དུ། ཚུལ་ཤིང་བྲིམ་པའི་ལས་བྱས་པའོ། ། དེའི་ཚེ་འབྱེད་པ་པོ་དེ་ལ་དབྱེན་གྱི་ལྷག་མ་དང༌། ཚུལ་ཤིང་ལེན་པ་པོ་རྣམས་ལ་དེར་རྗེས་ཕྱོགས་ཀྱི་ལྷག་མར་འགྱུར་རོ། ། གཉིས་པ་ནི་མཛོད་ནས་འབྱུང་བ་བཞིན་ནོ། ། འདི་ལ་ནི་ཕྱིར་བཅོས་མེད་ལ། སྔ་མ་ཕྱིར་བཅོས་པའི་ཚེ། བཟོད་པ་གསོལ་བ་དང༌། དེ་ནས་མཐུན་པ་སྦྱིན་པ་དང༌།
དེའི་རྗེས་སུ་མཐུན་པའི་གསོ་སྦྱོང་བྱས་པ་དང༌། དེ་ནས་ཉ་ཤིའི་གསོ་སྦྱོང་ལྷན་ཅིག་ཏུ་བྱ་ཞིང༌། ལྷག་མའི་ཕྱིར་བཅོས་སྤོ་མགུ་སོགས་ཆོ་ག་བཞིན་དུ་བྱ་བའོ། ། གཞུང་དུ་མཚམས་མེད་པའོ། ། ཞེས་གསུངས་པ་ནི་ཕྱི་མ་དེ་ལ་དགོངས་པའོ། ། གསུམ་པ་དེ་ལས་གཞན་པའི་རྩོད་པ་ཕྱིར་བཅོས་ལ། གཞིའི་སྐབས་དང༌། རྩོད་པ་བཞི་པའི་ཞི་བྱེད། ཞུ་བ་ནས་ཁ་སྐང་བའོ། ། དང་པོ་ལ་རྩོད་པའི་རྒྱུ་དང་ཞི་བྱེད་མདོར་བསྟན།
དེ་ཉིད་རྒྱས་པར་བཤད་བཀྲ་ཤིས་པའི་དོན་དུ་བསླབ་བྱ་བསྟན་པའོ། ། དང་པོ་ནི། འགྲེལ་པ་ལྟར་ན། ཕ་རོལ་པོས་མི་མཐུན་པར་སྨྲས་པའི་ཚིག་གིས་སེམས་གཞོལ་བ་དེ། འཁྲུག་ལོང་གི་མཚན་ཉིད། རྒྱུ་དེ་ལས་བྱུང་བའི་འཐབ་པ་དང༌། རྩོད་པ་དང༌། འཚང་འབྲུ་བ་སོགས་ནི་དེའི་འཁོར་ཡིན་པས་དེར་གཏགས་པའོ། ། འདོགས་པའི་རྒྱུ་མཚན་ནི། རེ་འགའ་འཁྲུག་ལོང་གི་རྒྱུ་བྱེད།
རེ་འགའ་འབྲས་བུ་བྱེད་པས་སོ། ། དེ་ལྟ་ན་ཡང་ཁོང་ཁྲོ་དང་དོན་མི་གཅིག་པར་གསུང་པས་ཁྱད་པར་ཕྱེད་དགོས་སོ། ། དེ་ཡང་ཇི་ལྟར་ཞེ་ན། འཐབ་རྩོད་ཀྱི་ཚིག་ལས་འཁྲུག་ལོང་འབྱུང༌། དེ་ལས་ཁོང་ཁྲོ་འབྱུང༌། དེ་ལས་ཀྱང་འཐབ་རྩོད་སོགས་འབྱུང་བའོ། ། ངག་དོན་ནི། འཁྲུག་ལོང་གི་རྒྱུ་ཆོས་ཅན། བཞི་ཡོད་དེ། དངོས་པོའི་དེ་བཞིན་ཉིད་ལས་ལོག་པར་སྒྲུབ་པ་དང༌།
གདམས་ངག་འཇོག་པ་ལ་སོགས་པའི་སྒོ་ནས་གཞན་སྤོ་བ་དང༌། ལྟུང་བ་དང་བཅས་པ་ཉིད་དང༌། ལས་ལ་མཐུན་པ་མི་སྦྱིན་པ་རྣམས་གསུངས་པའི་ཕྱིར། རྒྱུ་བཞི་པོ་དེའི་རིམ་པ་དང་མཐུན་པའི་རྩོད་པ་ཆོས་ཅན། བཞི་ཡོད་དེ། འགྱེད་ཕྱིར་དང༌། མི་གདམས་པའི་ཕྱིར་གྱི་དང༌། ལྟུང་ཕྱིར་གྱི་དང༌། ལས་བྱང་ཕྱིར་གྱི་རྩོད་པ་རྣམས་རིམ་པར་འབྱུང་བའི་ཕྱིར། གཉིས་པ་ལ་མདོར་བསྟན་པ་དང༌།
རྒྱས་པར་བཤད་པའོ། ། དང་པོ་ནི་རྒྱུ་དང་པོ་ལས་སོགས་སོ། ། གཉིས་པ་ལ་རྒྱུ་དང་པོ་ལས་བྱུང་བའི་རྩོད་པ་ཞི་བྱེད། རྒྱུ་གཉིས་པ་ལས་བྱུང་བའི་རྩོད་པ་ཞི་བྱེད། རྒྱུ་གསུམ་པ་ལས་བྱུང་བའི་རྩོད་པ་ཞི་བྱེད་རྒྱས་པར་བཤད་པའོ། ། དང་པོ་ལ་མངོན་སུམ་བརྒྱད་ཀྱི་ཞི་བྱེད་དང༌། གང་མང་གི་ཞི་བྱེད་དོ། ། དང་པོ་ནི། འགྱེད་པ་གཉིས་སོགས་སོ། ། དེས་ཇི་ལྟར་བསྒྲུབ་ན།
དགེ་སློང་སོགས་སོ། ། འདྲང་བ་ཞེས་པ་ནི། རྒོལ་ཕྱི་རྒོལ་གཉིས་ཀས་ཡིད་ཆེས་པའི་དབང་པོའོ། ། ཕྱོགས་སུ་མ་ལྷུང་བས་ན་གཟུ་བོ་ཞེས་ཀྱང་བྱའོ། ། གཟུ་བོ་དག་ལ་འདྲང་ཞེས་པ་གཟུ་བོ་ལ་དཔང་པོ་འཆོལ་བའོ། ། ལུང་མ་མོ་ལས། གཟུ་བོ་ཆོས་ཉི་ཤུ་རྩ་གཉིས་དང་ལྡན་པ། དགེ་འདུན་གྱིས་བསྐོ་བར་གསུང་པའི་དོན་བསྡུས་པ་ནི་ངོ་ཚ་ཤེས་པ་སོགས་སོ། ། འདིར་མངོན་སུམ་བརྒྱད་ནི། གཟུ་བོའི་མངོན་སུམ།
དགེ་འདུན་གྱི་མངོན་སུམ། གསལ་བའི་མངོན་སུམ། གསལ་བ་བསལ་བའི་མངོན་སུམ། རྩོད་པ་སྦེད་པའི་མངོན་སུམ། གནས་བརྟན་སོགས་ཀྱི་མངོན་སུམ། སྡེ་སྣོད་འཛིན་པའི་མངོན་སུམ། གནས་བརྟན་མཐུ་ལྡན་གྱི་མངོན་སུམ་རྣམས་སོ། ། འདིར་དགེ་འདུན་ལས་མི་ཉུང་བའི་གཟུ་བོ་བསྐོ་བར་གསུང་པ་ནི། བསྐོ་ཐེབས་གཉིས་ལ་དགོངས་པ་ཡིན་ཏེ། གཞན་དུ་ན་ཚོགས་ལ་ལས་འཆགས་པར་ཐལ་བའི་ཕྱིར།
དེར་རྗེས་ཕྱོགས་ཀྱི་ལྷག་མའི་ཕྱིར་བཅོས་ལ་ཡང་དེ་བཞིན་ནོ། ། འདིར་མངོན་སུམ་བརྒྱད་ཀྱི་སྐབས་སུ་ཆེན་པོ་བསྟན་པ་དང་ནག་པོ་བསྟན་པའི་མདོ་སྡེ་ལས་བྱུང་བ་བཞིན་ཞི་བར་བྱའོ། ། ཇི་ལྟར་ན། རྒོལ་བ་གཉིས་ཆོས་གཏན་ལ་འབེབས་པའི་ཕྱིར་རྩོད་ན། མདོ་སྡེ་ལ་འཇུག འདུལ་བ་ལ་གནང༌། ཆོས་ཉིད་ལ་མི་འགལ་བ་དེ་ཆེན་པོ་བསྟན་པ་དང༌། དེ་ལས་ལོག་པ་དེ་ནག་པོ་བསྟན་པ་བཞིན་དུ་ངེས་པར་བྱས་ནས། རྒོལ་ཕྱི་རྒོལ་དག་རྒྱུད་གཅིག་ཏུ་བྱ། ཚུལ་ཁྲིམས་གཏན་ལ་འབེབས་པའི་ཕྱིར་རྩོད་ན།
བྱུང་བ་དང་བཅས་པ་དང༌། རྗེས་སུ་བཅས་པ་སོགས་ལེགས་པར་ཤེས་ནས་རྒོལ་བ་གཉིས་རྒྱུད་གཅིག་བྱ་བའོ། ། གཉིས་པ་ལ་མདོར་བསྟན་པ་ནི། ཆེས་མང་བ་སོགས་སོ། ། རྒྱས་པར་བཤད་པ་ལ། གཞི་གང་ལ་བྱ་བ། བྱེད་པ་པོ་གང་གིས་བྱ་བ། ཆོ་ག་གང་གིས་བྱ་བ། བསླབ་པར་བྱ་བ་རྣམས་སོ། ། དང་པོ་ནི་འདི་ནི་སོགས་སོ། །
དེ་ཡང་ཆང་འཐུང་མ་འཐུངས་རྩོད་པ་ལྟ་བུའི་དབང་དུ་བྱས་པ་ཡིན་གྱི། ཆང་འཐུང་པ་ལས་ལྟུང་བ་འབྱུང་མི་འབྱུང་ལྟ་བུ་ནི་ཆོས་རྣམ་པར་གཏན་ལ་དབབ་པའོ། ། གཉིས་པ་ནི། དགེ་འདུན་གཞི་སོགས་སོ། ། གསུམ་པ་ལ་མདོར་བསྟན་པ་ནི་འདི་ལ་སོགས་སོ། ། རྒྱས་པར་བཤད་པ་ལ། སྔོན་འགྲོ། དངོས་གཞི། རྗེས་དང་གསུམ་མོ། ། དང་པོ་ནི་ཚུལ་ཤིང་སོགས་སོ། །
གཉིས་པ་ལ་བྲིམ་མཁན་གྱི་ཆོ་ག་ནི། གལ་ཏེ་དེ་ལྟར་སོགས་སོ། ། གཉིས་པ་ལེན་མཁན་གྱི་ཆོ་ག་ནི། ཆོས་མ་ཡིན་པའི་སོགས་སོ། ། གསུམ་པ་ནི་མཉམ་པ་ཉིད་ན་སོགས་སོ། ། རྩོད་པ་གཉིས་པའི་ཞི་བྱེད་ལ་བསྟན་པ་དང༌། བཤད་པའོ། ། དང་པོ་ནི། མི་གདམས་པའི་ཕྱིར་གྱི་རྩོད་པ་ལ་རྒྱུ་ཡོད་མེད་གཉིས་ལས། དང་པོ་ནི།
ཆོས་དང་ཚུལ་ཁྲིམས་གཉིས་ཀའི་གདམས་ངག་འཇོག་པ་ལ་སོགས་པས་གཞན་སྤང་བ་ལྟ་བུ་ལས་བྱུང་བའི་རྒྱུ་བཅས་ཀྱི་རྩོད་པ་ནི་མངོན་སུམ་གྱིས་ཞི་བར་བྱེད། ཆོས་ཉི་ཚེའི་གདམས་ངག་བཞོག་དགོས་པའི་རྒྱུ་ལས་བྱུང་བའི་རྩོད་པ་ལ་ནི་གང་མང་གཞི་བྱེད་འཇུག་པས་དེ་གཉིས་ཀྱི་སྒོ་ནས་རྒྱུད་གཅིག་ཏུ་བྱ་བའོ། ། དོན་དེ་ཡང་མདོར་བསྟན་དུ། རྒྱུ་གཉིས་པ་ལས་བྱུང་བ་ནི། འདི་དང་ཞེས་པས་བསྟན་ནོ། ། འདིར་གཉིས་པ་རྒྱུ་མེད་ཀྱི་ཞི་བྱེད་འཆད་པ་ནི། གླེང་བའི་ཁ་ན་མ་ཐོ་བ་ཞེས་སོགས་སོ། ། གཉིས་པ་རྒྱས་པར་བཤད་པ་ལ། གླེང་བ་དེ་ནི་ཆོས་ཅན། རྣམ་པ་བཞི་ཡོད་དེ།
ལྟུང་བ་ཡེ་མ་བྱུང་བ་ལྟ་བུ་གཞི་མེད་པ་དང༌། ལྟུང་བྱེད་ལ་ལྷག་མས་གླེང་བ་ལྟ་བུ། གཞི་གཞན་རྗེས་སུ་བསྒྲུབ་པ་དང༌། ཕྱིར་བཅོས་བྱས་ཟིན་གླེང་བ་ལ་བུ་ཕྱིར་བཅོས་པ་ལ་མ་ལྟོས་པ་དང༌། སྨྱོ་བའི་གནས་སྐབས་སུ་བྱས་པ་གླེང་བ་ལྟ་བུ་རྣམས་སུ་ཡོད་པའི་ཕྱིར། དང་པོ་གསུམ་པོའི་ཞི་བྱེད་ལ། ཆོ་ག་གསོལ་བཞིའི་ལས་ཀྱིས་དྲན་པས་འདུལ་བ་སྦྱིན་དགོས་ཏེ། དེ་སྦྱིན་པས་ལྟུང་བ་མེད་པར་ཤེས་ནས་རྩོད་པ་ཞི་བའི་ཕྱིར། དེ་སྟེར་དགོས་པའི་རྒྱུ་མཚན་དེ་བྱིན་པས་ཡུལ་དེ་དྲན་པ་དང་ལྡན་པར་མཚོན་པའོ། ། གསུམ་པའི་ཞི་བྱེད་ལ་ནི་མ་སྨྱོས་པའི་འདུལ་བ་སྦྱིན་དགོས་ཏེ།
དེ་ནོད་ཅིང་སྦྱིན་པས། དགེ་སློང་གཞན་གྱི་ལྟུང་བ་དང་བཅས་པར་མི་འཛིན་པས་རྩོད་པ་ཞི་བའི་ཕྱིར། རྩོད་པ་གསུམ་པའི་ཞི་བྱེད་ལ། ཉེས་པ་རང་གི་ངོ་བོ་ངོ་ཤེས་པའི་དང༌། མི་ཤེས་པའི་ཞི་བྱེད་དོ། ། དང་པོ་ཞི་བྱ་བཤད་པ་དང༌། ཞི་བྱེད་བཤད་པའོ། ། དང་པོ་ནི་ལྟུང་ཕྱིར་གྱི་འཁྲུག་ལོང་ཆོས་ཅན། གསུམ་ཡོད་དེ། གླེང་བྱ་དང་གླེང་བྱེད་གཉིས་ལས་ཕྱིར་འཕྲོས་པ་མེད་པ་དང༌།
གཉིས་ལས་གཞན་པའི་དགེ་འདུན་ནམ་གང་ཟག་ཉི་ཚེ་བ་ལ་འཕྲོས་པ་དང༌། དགེ་འདུན་མཐའ་དག་དང་འབྲེལ་བ་རྣམས་གསུངས་པའི་ཕྱིར། གཉིས་པ་ནི་དང་པོ་ལ་ནི་སོགས་སོ། ། རྩྭ་བཀྲམ་པ་ལྟ་བུའི་ཞི་བྱེད་རྒྱས་པར་འཆད་པ་ནི། འདི་ལ་ཞེས་སོགས་སོ། ། དེ་ཡང་སྤང་ལྟུང་མན་ཆད་དོ། ། གང་ཡིན་པ་དང་ཞེས་སྨོས་པ་དང༌། ཞེས་པའི་དོན་ནི། འདི་སྐད་ཅེས་གཞི་འདི་ལས་ཁོ་བོ་ལ་ལྟུང་བ་བྱུང་བ་གང་ཡིན་པ་དང༌། གཞི་འདི་ལས་ཁྱེད་ཅག་ལ་ལྟུང་བ་བྱུང་བ་གང་ཡིན་པ་འདི་དག
ཚེ་དང་ལྡན་པ་དག་གི་འདུན་དུ་བཤགས་པ་མི་བཅབས་པ་ཁོ་བོ་སྤྲོའོ། ། ཞེས་སོགས་ལྟུང་བའི་མིང་རིགས་སྨོས་པས་གཞན་ལ་ལྟུང་བ་བྱུང་བའི་ངོ་བོ་ཉིད་ཤེས་པ་སྣང་བར་བྱས་པའི་སྒོ་ནས། བློ་རྩེ་གཅིག་ཏུ་བྱ་བར་རིགས་པ་ལ། ཕན་ཚུན་གཉིས་ཀ་ནས་སྔགས་ལན་གསུམ་བརྗོད་པས་ཕྱིར་བཅོས་པའོ། ། འདི་ཡང་དགེ་འདུན་ཕྱོགས་གཉིས་སུ་ཆང་ནས་ཕྱོགས་གཅིག་ལ་ས་བརྐོ་བ་དང༌། ཕྱོགས་གཅིག་ལ་མེ་ལ་རེག་པའི་ལྟུང་བ་བྱུང་ངོ་ཞེས་བརྩོད་པ་ལྟ་བུའི་དབང་དུ་བྱས་པའོ། ། ཅིའི་ཕྱིར་རྩྭ་བཀྲམ་པ་ལྟ་བུ་ཞེས་བྱ་ཞེ་ན། རྩྭ་བཀྲམ་པ་ན་རྩྭ་དག་རྩེ་སྤྲོད་དུ་ཉལ་བ་བཞིན་དུ། དགེ་སློང་ཐམས་ཅད་རྩོད་པ་ཞི་བའི་དོན་དུ་ཕན་ཚུན་འདུད་པས་དེ་སྐད་ཅེས་བྱའོ། ། གཉིས་པ་ཉེས་པ་རང་གི་ངོ་བོ་ངོ་མི་ཤེས་པའི་ཞི་བྱེད་ལགཉིས་ཏེ།
གླེང་བ་ན་ངོ་ཤེས་པར་ནུས་པའི་དབང་དུ་བྱས་པ་དང༌། གླེང་ཀྱང་ངོ་མི་ཤེས་པ་ལ་ཇི་ལྟར་བྱ་བའོ། ། དང་པོ་པ་ལ་གླེང་བ་པོ་དང༌། གླེང་བྱའི་གྲངས། གླེང་བ་པོའི་མཚན་ཉིད། ཁས་བླངས་པ་ཆེ་བཞི་དྲི་བའོ། ། དང་པོ་ནི། ལྷན་ཅིག་པའི་སོགས་སོ། ། གཉིས་པ་ནི་གླེང་བ་པོ་ལུས་དང་སོགས་སོ། ། གསུམ་པ་ནི་གླེང་པས་ཁས་བླངས་ན་སོགས་སོ། །
བཞི་པ་ནི་སྨྲ་བ་པོ་སོགས་སོ། ། གཉིས་པ་ལ་མདོར་བསྟན་པ་དང༌། རྒྱས་པར་བཤད་པའོ། ། དང་པོ་ནི། ལྟུང་བའི་ཕྱིར་རྩོད་པ་སོགས་སོ། ། གཉིས་པ་ལ་རང་ལུགས་བཞག་པ་དང༌། གཞན་གྱི་ལུགས་དགག་པའོ། ། དང་པོ་ནི། རང་རྒྱུད་ལ་ལྟུང་བ་བྱུང་མ་བྱུང་ངེས་པ་དང་བྲལ་བ་ནི་ཆོས་ཅན། ཁྱད་དུ་བསོད་པ་ཡིན་ཏེ།
རྗེད་པས་མི་ཆོག་པའི་དོན་རྗེད་པའི་ཕྱིར། དགེ་འདུན་ལ་ལྟུང་བ་ཁས་བླངས་ནས་སླར་ཡང་རྗེད་དུ་བཅུག་པའི་སྒོ་ནས་ཁྱད་དུ་བསོད་ན། དགེ་སློང་དེ་ཆོས་ཅན། ཁྱོད་ལ་དགེ་འདུན་གྱིས་ངེས་པར་སྦྱོར་བ་སྦྱིན་དགོས་པ་ཡིན་ཏེ། སྔར་ཁས་བླངས་པའི་ལྟུང་བ་དེའི་ངོ་བོ་ངེས་པར་འཛིན་དུ་གཞུག་པར་བྱ་བའི་ཆེད་ཡིན་པའི་ཕྱིར། དེ་ལ་ངེས་པར་སྦྱོར་བ་སྦྱིན་པ་དེ་ནི་ཆོས་ཅན། ངོ་བོ་ལྟུང་བ་དེའི་ངོ་བོ་ཉིད་ཚོལ་བ་དང་མཐུན་པ་ཉིད་ཅེས་བྱ་སྟེ། ལྟུང་བ་དེའི་ངོ་བོ་ཉིད་ཚོལ་བ་ལ་ཕན་པ་ཡིན་པའི་ཕྱིར། དེ་སྦྱིན་པའི་སྔར་ནི། དགེ་འདུན་བཙུན་པ་རྣམས་གསན་དུ་གསོལ།
ཚེ་དང་ལྡན་པ་འཆར་ཀ་འདི་དགེ་བསྙེན་མ་ཡིད་ཆེས་པའི་ཚིག་དང་ལྡན་པའི་ཚིག་གིས། འགྲོ་བ་ཡང་མཆིད་ཀྱིས་མི་འཚལ། འགྲེང་བ་ཡང་མི་འཚལ་འདུག་པ་དང་ཉལ་བ་ཡང་མི་འཚལ་ན། གལ་ཏེ་དགེ་འདུན་གྱི་དུས་ལ་བབ་ཅིང་ཞེས་སོགས་གསོལ་བ་དང༌། གཞིའི་ལས་ཀྱི་སྦྱིན་ནོ། ། དེ་ལྟར་བྱིན་པ་དེས་ས་གཞན་གནས་པའི་སྤྱོད་པ་ཉམས་སུ་བླངས་པས། ལྟུང་བའི་ངོ་བོ་ཉིད་ཚོལ་ལ་ངོ་བོ་ཉིད་ཤེས་ན་དེས་དགེ་འདུན་ལ་བཟོད་པ་གསོལ་བས། རང་བཞིན་དུ་གནས་པ་ཐོབ་བོ། ། ལུང་ལས། བཙུན་པ།
བདག་གིས་དགེ་སློང་ཞིག་རྒྱལ་རིགས་མོ་དང་ལྷན་ཅིག་མི་ཚངས་པ་སྤྱོད་པས། ཉམས་པར་བགྱིད་པར་མཐོང་ངོ༌། ། ཞེས་མཆི་ན། བགྱིད་དུ་བརྩལ་ཞིང་དེའི་ངོ་བོ་ཉིད་ཚོལ་བ་དང་མཐུན་པར་བཙལ་བར་བགྱིའམ། ཉེ་བར་འཁོར་མི་བྱ་སྟེ། དྲི་བར་བྱ་ཞིང་གལ་ཏེ་དེ་ནི། སྲིང་མོ་གཞན་འགའ་ཞིག་ཀྱང་ཡོད་དོ་ཞེས་ཟེར་ན། གཉིས་ཀ་དྲི་བར་བྱའོ། ། གལ་ཏེ་མཐུན་ན་དགེ་བསྙེན་མ་དད་པ་ཅན་གྱི་ཚིག་གིས་འབྱེད་དུ་བཅུག་ཅིང་དེ་ལ་དེའི་ངོ་བོ་ཉིད་ཚོལ་བ་དང་མཐུན་པ་ཡང་སྦྱིན་པར་བྱའོ། ། ཞེས་གསུང་ངོ༌།
འདི་ཡུན་ཇི་ཙམ་གྱི་བར་གཅོད་ན་བམ་ལྔ་དང༌། འདུལ་བ་ཚིག་ལེའུར་བྱས་པ་ལས། བཟོད་པ་མི་གསོལ་ན་ཇི་སྲིད་འཚོའི་བར་དུ་སྤྱད་དགོས་པར་གསུངས་སོ། ། གཉིས་པ་གཞན་ལུགས་དགག་པ་ལ་ཕྱོགས་སྔ་མ་ནི། འདུལ་བ་འཛིན་པ་ཁ་ཅིག་གིས་ནི་ངོ་བོ་ཉིད་ཚོལ་བ་དང༌། མཐུན་པ་སྦྱིན་པ་འདི་ནན་ཏུར་གྱི་ཚུལ་དུ་སྟོན་ཏོ། ། དེའི་རྒྱུ་མཚན་ཡང་དགེ་འདུན་ལ་གསོལ་བ་བཏབ་པ་མེད་པར་མི་འདོད་བཞིན་དུ་དགེ་འདུན་གྱིས་ནན་གྱིས་ཕོག་པའི་ཕྱིར། དཔེར་ན་སྡིག་པ་ནན་ཏུར་གྱི་ལས་བཞིན་ནོ། ། དེ་ལྟར་ཡང་དགེ་སློང་འཆར་ཀ་དང༌། ཤི་རི་ཀ་ལ་དེ་སྦྱིན་པའི་སྐབས་སུ་གསོལ་བ་གདབ་པ་མ་བཤད་པའི་ཕྱིར་སྤོ་བ་སོགས་དང་མི་འདྲའོ་ཞེས་ཟེར།
གཉིས་པ་དེ་སུན་འབྱིན་པ་ནི། དེ་དེར་བསྟན་པ་དེ་ནི་ཆོས་ཅན། མི་བཟང་སྟེ། མདོ་སྡེ་ལས་གསོལ་བ་ལན་གསུམ་བཏབ་ཏེ་ནོད་པར་བཤད་པ་དང་འགལ་བའི་ཕྱིར། ཇི་ལྟར་ན། མདོ་སྡེ་ལུང་གཞི་ལས་དགེ་སློང་དག་ཁྱོད་ཀྱིས་དགེ་སློང་མི་བཞི་དང༌། གཞན་ཡང་དེ་ལྟ་བུ་དང་མཐུན་པ་སུ་ཡང་རུང་བ་ལ་དེའི་ངོ་བོ་ཉིད་ཚོལ་དུ་གཞུག་པར་འོས་སྦྱིན་ཅིག ཅེས་དང༌། དགེ་འདུན་བཙུན་པ་རྣམས་གསན་དུ་གསོལ། བདག་དགེ་སློང་མི་བཞི་དགེ་འདུན་གྱི་ནང་དུ་ལྟུང་བ་བསྐྱུད་པ་སླར་དྲན་ཏེ་འཚལ་བ་ལས།
ཡང་བསྐྱུད་ནས་དགེ་འདུན་ལ་བདག་དེའི་ངོ་བོ་ཉིད་ཚོལ་དུ་གཞུག་པར་འོས་པ་གསོལ་ན། དགེ་འདུན་བཙུན་པ་རྣམས་ཐུགས་བརྩེ་བས་ཉེ་བར་བཟུང་སྟེ། བདག་དགེ་སློང་མི་བཞི་ལ་དེའི་ངོ་བོ་ཉིད་ཚོལ་དུ་གཞུག་པར་འོས་པ་སྩལ་དུ་གསོལ། ཞེས་གསུངས་པས་སོ། ། གཞན་ཡང་དེ་སྦྱིན་པའི་ལས་དེ་ཆོས་ཅན། ལུང་དུ་ནན་ཏུར་གྱི་སྡེ་ཚན་དུ་སྟོན་རིགས་པར་ཐལ། ནན་ཏུར་གྱི་ལས་ཡིན་པའི་ཕྱིར། ཞེས་པ་ཁ་སྐང་ནས་དེ་ལ། གལ་ཏེ་དེ་ནན་ཏུར་ཡིན་མོད་ཀྱི། ནན་ཏུར་གྱི་སྡེ་ཚན་ལས་ལོགས་ཤིག་ཏུ་བསྟན་པ་ནི།
རྩོད་པ་ཉེ་བར་ཞི་བའི་ཆོས་ཡོད་པ་ཉིད་ཀྱིས་ཞེ་ན། དེ་ཡོད་པ་ཉིད་ཀྱིས་དེ་ལས་ལོགས་ཤིག་ཏུ་མཛད་པར་ནི་མི་བཞེད་དེ། དེ་ལ་ཁྱབ་པ་འཁྲུལ་པའི་ཕྱིར། ཇི་ལྟར་ཞེ་ན། སྡིག་པ་ནན་ཏུར་ལ་སོགས་པ་བཅུ་གཅིག་པོ་ནི་ཆོས་ཅན། ནན་ཏུར་གྱི་སྡེ་ཚན་ལས་ལོགས་ཤིག་ཏུ་མཛད་པར་ཐལ། རྩོད་པ་ཞི་བྱེད་ཀྱི་ཆོས་ཡོད་པ་དེ་ཉིད་ཡིན་པའི་ཕྱིར། འདོད་ན། ལུང་ལས་དེ་ལྟར་རྣམ་པར་མ་བཞག་པས་གསལ་ལོ། ། ཡང་གལ་ཏེ་དེ་ཆོས་ཅན།
ཡུལ་དེས་མི་འདོད་བཞིན་དུ་བྱ་བའི་ལས་ཡིན་ཏེ། དགེ་འདུན་ལ་ཡུལ་དེས་ལྟུང་བ་དེ་ཤེས་བཞིན་དུ་ཁྱད་དུ་བསོད་སྙམ་པའི་བློ་སྐྱེས་ནས་ཁྱོད་སྦྱིན་པའི་ཕྱིར་སྙམ་ན། འོ་ན་དེ་ཆོས་ཅན། མ་མཐོང་གནས་དབྱུང་ནན་ཏུར་གྱི་ལས་སུ་ཐལ། ཁྱོད་གང་ལ་བྱ་བའི་ཡུལ་དེ་ལྟུང་བ་ཡོད་བཞིན་དུ་རྫུན་གྱི་སྒོ་ནས་མ་མཐོང་ངོ་ཞེས་ཟེར་རོ། ། སྙམ་པ་ཉིད་ཀྱི་ཤེས་པ་དགེ་འདུན་ལ་སྐྱེས་ནས་དགེ་འདུན་གྱིས་བྱ་བའི་ནན་ཏུར་གྱི་ལས་ཡིན་པའི་ཕྱིར། འདོད་ན། ངོ་བོ་ཉིད་ཚོལ་བ་དང༌། མཐུན་པ་སྦྱིན་པའི་ཡུལ་དེ་ལ་མ་མཐོང་གནས་དབྱུང་ནན་ཏུར་བྱ་རིགས་པར་འགྱུར་རོ། ། གསུམ་པ་ནི་ཉེ་བར་ཞི་བར་བྱ་བ་སོགས་སོ། །
གཉིས་པ་ཞུ་བ་ལ། རྒྱུ་བཞི་པའི་ཞི་བྱེད་དངོས་དང༌། མངོན་སུམ་གྱི་སྤྲོས་པ་དང༌། རང་གི་ངང་གིས་ཞི་བའོ། ། དང་པོ་ནི། ཞི་བ་སོགས་སོ། ། གཉིས་པ་ནི་ཁ་སྐོང་བ་སོགས་སོ། ། གསུམ་པ་ནི་སྔོག་མ་སོགས་སོ། ། དེ་ཡང་ཞི་བྱེད་བདུན་པོ་ཐམས་ཅད་ལས་ལ་མཐུན་པ་སྦྱིན་པའི་ཐབས་ཡིན་ནོ། ། འབྲས་བུ་གནས་མལ་གྱི་གཞི་ལ་གཉིས་ཏེ།
གཞི་དང༌། ཕྲན་ཚེགས་ཀྱི་སྐབས་སོ། ། དང་པོ་ལ་གསུམ་སྟེ། ཕྱག་གི་གནས་དང་གནས་མ་ཡིན་པ་གུས་པའི་ལས་དང་བཅས། གཙུག་ལག་ཁང་བརྩིག་པ་དང༌། བསྐྱང་བའི་སྒོ་ནས་གཙུག་ལག་ཁང་དུ་གནས་པར་བྱ་བ་བཤད། དེར་ཆོས་དང་ཟང་ཟིང་གི་ལོངས་སྤྱོད་ཇི་ལྟར་བྱ་བའི་ཚུལ་ལོ། ། དང་པོ་ནི་སོ་སོར་ཐར་པ་སོགས་སོ། ། གཉིས་པ་ནི་གཙུག་ལག་ཁང་སོགས་སོ། ། གསུམ་པ་ནི་སྤྱོད་ལམ་སྤྱི་འདོད་པ་སོགས་སོ། །
གཉིས་པ་ལ་ཕྱག་གི་སྤྲོས་པ་དང༌། གཙུག་ལག་ཁང་བརྩིག་པ་ལ་སོགས་པའི་སྤྲོས་པའོ། ། དང་པོ་ནི། ཕྱག་འཚལ་བ་སོགས་སོ། ། གཉིས་པ་ལ་གནས་ཀྱི་ཚུལ། བྱ་བའི་སྐབས། ཤི་བ་དང་བཞག་པའི་སྐབས། སྐབས་སྔ་མའི་མཐར་བྱ་བའོ། ། དང་པོ་ལ་གཉིས་ཏེ། ནང་བསྐྱང་བ་དང༌།
ཕྱི་རོལ་བསྐྱང་བའོ། ། དང་པོ་ལ་གསུམ་སྟེ། གཙུག་ལག་ཁང་ན་གནས་པའི་སྐབས། གཞན་ན་གནས་པའི་སྐབས་སྦ་བ་རྣམ་པར་བཞག་པའི་སྐབས་སོ། ། དང་པོ་ལ་བརྩིག་པ་དང༌། རི་མོ་བྲི་བ་དང༌། བསྐྱང་བའོ། ། དང་པོ་ནི་ལག་གི་བླ་སོགས་སོ། ། གཉིས་པ་ནི་སྔོན་པོ་ལ་སོགས་པའོ། ། གསུམ་པ་ནི་གཙུག་ལག་ཁང་བླ་གབ་སོགས་སོ། །
སྐབས་དེ་དག་ཏུ་འཁྱམས་གསུམ་པ་ཞེས་པ་ནི། གྲུ་བཞི་ལ་ངོས་གསུམ་ནས་འཁྱམས་བཏགས་པའོ། ། གསར་བུས་ལུང་ནོད་པའི་ཚེ་ཕྱག་བྱ་དགོས་ལ། རྒན་པས་གཞོན་པ་ལ་ལུང་ནོད་པའི་ཚེ་བསྙུན་གསོལ་བས་ཆོག་པར་བཤད་པ་དང༌། ཆད་པ་དང༌། ངལ་གསོ་བའི་གནས་ལ་བསྟི་གནས་ཞེས་བཤད་པ་དང༌། དགེ་བསྐོས་ཀྱི་འགབ་ལེན་དུ་གྱུར་པའི་གྲོགས་ངན་པ་ལ་མངག་གཞུག་པ་ཞེས་བྱ་བ་དང༌། འགག་སྒོ་བ་ལ་དགེའུ་ཆུང་ཞེས་བྱ་བ་དང༌། གཙུག་ལག་ཁང་སྐྱོང་ལ་དགེ་བསྐོས་ཞེས་བྱ་བ་དང༌། དགེ་འདུན་འདུས་པའི་སྤྱི་ཕྱག་ལ་ཚངས་པའི་ཕྱག་ཅེས་བྱ་བ་དང༌།
མཁར་ལས་གསར་པའི་དོ་དམ་པ་ལ་ལག་གི་བླ་ཞེས་བྱ་བ་དང༌། རྒྱ་མཐོངས་ལ་རྫིང་བུ་ཞེས་བྱ་བ་དང༌། མཐོངས་སྐྱོར་རམ་པུ་ཤུ་ལ་ལན་སྐན་ཞེས་བྱ་བ་དང༌། སྐས་ལ་ཡ་གད་ཅེས་བྱ་བ་དང༌། འདུན་ཁང་ལ་དཔོང་ས་ཞེས་བྱ་བ་དང༌། གཙུག་ལག་ཁང་གི་སྟེང་དུ་ཡང་ཐོག་མཐོན་པོ་བྱེད་པ་ལ་དགྲ་ཁང་ཞེས་བྱ་བ་དང༌། ཤི་ཐགས་ཀྱི་རྭ་བ་ལ་གཙངས་ཞེས་བྱ་བ་དང༌། འཁོར་བའི་འཁོར་ལོ་ཆ་ལྔ་པ་ཞེས་བྱ་བ་ངན་སོང་གསུམ་དང༌། ལྷ་མི་གཉིས་ལ་བྱ་བ་དང༌། རྟེན་ཅིང་འབྲེལ་པར་འབྱུང་བའི་ཡན་ལག་བཅུ་གཉིས་འཁོར་ཡུག་ལ་འབྲི་བའི་ཚུལ་ལ།
འདུལ་བ་རྣམ་པར་བཤད་པ་ལས། མ་རིག་པ་ནི་རྒན་མོ་ལོང་མའི་རྣམ་པར་བྲི། འདུ་བྱེད་རྫ་མཁན་སྣོད་བྱེད་པ་དང༌། རྣམ་པར་ཤེས་པ་སྤྲེའུ་དང༌། མིང་དང་གཟུགས་སྐྱེས་པ་དང་བུད་མེད་ཀྱི་རྣམ་པར་བྲི། སྐྱེ་མཆེད་དྲུག་ནི་ཡུལ་ཐ་དད་ལ་ཆགས་པའི་རྣམ་པར་བྲི། རེག་པ་ནི། སྐྱེས་པ་དང་བུད་མེད་རེག་པ་སྤྱོད་པའི་རྣམ་པར་བྲི། ཚོར་བ་ནི། སྐྱེས་པ་སྡུག་བསྔལ་གྱི་ཚོར་བ་མྱོང་བ་ལྟ་བུར་བྲི།
སྲེད་པ་ནི་བུད་མེད་བུ་འཚོ་བ་ལྟ་བུ་དང༌། ལེན་པ་ནི་བུད་མེད་བུ་སྦྲུམ་མ་ལྟ་བུ་དང༌། སྲིད་པ་ནི་བུད་མེད་བུ་སྐྱེ་བ་ལྟ་བུ་དང༌། སྐྱེ་བ་ནི་དེ་ཉིད་སྐྱེས་ཟིན་པ་ལྟ་བུ་དང༌། རྒ་ཤི་ནི་ཤི་བའི་གཟུགས་ཀྱི་རྣམ་པར་བྲིའོ། ། ཞེས་གསུངས་སོ། ། ཡང་སྤྱིལ་བ་ཞེས་པ་ཞལ་ཞལ་ལ་བྱ་བ་དང༌། མཆིག་ཞེས་པ་ལན་ཚྭ་ལ་སོགས་པ་འཐག་པའི་འོག་གཞི་རྡོ་ལེབ་ལ་བྱ་བ་དང༌། འཆིག་གུ་ཞེས་པ་དེའི་སྟེང་ནས་འཐག་པའི་རྡོ་བ་འཇམ་པོ་སོགས་ལ་བྱ་བ་དང༌། འཁར་བའི་སྣང་བ་སྟེར་བ་ནི།
རྒན་པོ་ལུས་རྟེན་གྱི་འཁར་བ་ལ་བྱ་བ་སོགས་གསུང་ངོ༌། ། གཉིས་པ་ལ་གཞན་གནས་པའི་སྐབས་ནི། རོལ་མོ་མཁན་གྱི་གནས་དང་སོགས་སོ། ། གསུམ་པ་སྦ་བ་རྣམ་པར་བཞག་པའི་སྐབས་ནི། འཕྲེད་གཏན་དང་སོགས་སོ། ། གཉིས་པ་ཕྱི་རོལ་བསྐྱང་བ་ནི། ཤིང་ལྗོན་པ་སྐྱེད་པ་སོགས་སོ། ། གཉིས་པ་བྱ་བའི་སྐབས་ལ་གསུམ་སྟེ། ཀློག་ཏུ་འཇུག་པ་དང༌། ལྐོག་པར་བྱེད་པ་དང་བཟོ་རྗེས་སུ་བསྒྲུབ་པའོ། །
དང་པོ་ནི། ཀློག་ཏུ་འཇུག་པ་སོགས་སོ། ། གཉིས་པ་ནི། སངས་རྒྱས་ཀྱི་སོགས་སོ། ། གསུམ་པ་ནི། བཟོ་རྗེས་སུ་བསྒྲུབ་པ་སོགས་སོ། ། སྐབས་དེར་སྤྲིང་ཡིག་ལ་སོགས་པ་ཡི་གེར་བྲི་བ་དང༌། འདུལ་བ་ཡི་གེར་མི་འབྲི་བར་གསུང་ངོ༌། ། ལུང་ལས། བཅོམ་ལྡན་འདས་ཀྱིས་ལྔ་པོ་འདི་དག་ནི་ཡི་གེར་མི་འབྲི་སྟེ།
ལྔ་གང་ཞེ་ན། སོ་སོར་ཐར་པ་ཐམས་ཅད་དང༌། སོ་སོར་ཐར་པ་དང་ལྡན་པ་ཐམས་ཅད་དང༌། འདུལ་བ་ཐམས་ཅད་དང༌། འདུལ་བ་དང་ལྡན་པ་ཐམས་ཅད་དང༌། གང་ཟག་སོ་སོའི་འོ་ཞེས་ཀྱང་བཀའ་སྩལ། མ་འོངས་པའི་དུས་ན་རྗེད་ངེས་པ་དང༌། རྒྱུད་ཉམ་ཆུང་བ་དག་འབྱུང་བར་འགྱུར་རོ། ། དེ་དག་གིས་ནི་གླེང་གཞི་ཡང་ཐོན་པར་མི་འགྱུར་རོ་ཞེས་ཀྱང་བཀའ་སྩལ་ན་དེ་དག་གིས་ཇི་ལྟར་བསྒྲུབ་པར་བགྱི། ཉེ་བར་འཁོར་དེ་དག་གིས་ནི་གླེགས་བུ་ལ་ཡི་གེར་བྲིས་ཏེ་བཅང་བར་བྱའོ། །
ཞེས་གསུངས་སོ། ། འདིར་འདུལ་བ་ཞེས་པ་ནི། ལུང་གཞི་དང༌། དེ་དང་ལྡན་པ་ནི། དེ་ལ་ཉེ་བར་མཁོ་བའི་ཕྲན་ཚེགས་སོགས་དང༌། སོ་སོར་ཐར་པ་ནི་དེའི་མདོ་དང༌། དེ་དང་ལྡན་པ་ལུང་རྣམ་འབྱེད་དང༌། དེ་ལ་ཉེ་བར་མཁོ་བའི་ཞུ་བ་སོགས་ཀྱང་བསྡུའོ། ། གསུམ་པ་ཤི་བ་དང་བཞག་པའི་སྐབས་ལ་གཉིས་ཏེ། ཤི་བ་ལ་ཇི་ལྟར་བྱ་བ་དང༌།
མཆོད་རྟེན་དང་སྐུ་གཟུགས་ཇི་ལྟར་བཞེངས་པའོ། ། དང་པོ་ནི། ཚངས་པ་མཚུངས་པར་སྤྱོད་པ་སོགས་སོ། ། གཉིས་པ་ནི། མཆོད་རྟེན་སོགས་སོ། ། འདིར་ཀ་བ་ལྟ་བུ་ནི་གཙང་ཁང་མེད་པ་ལ་བྱ། མདབ་ནི་བུམ་རྟེན་ལ་བྱ། བུ་ཤུ་ནི་བྲེ་ལ་བྱ། གདུགས་ཀྱི་ཉུང་ཚད་ནི་བཅུ་གསུམ་སྟེ། ཡང་ན་བརྒྱ་སྟོང་བྱེ་བ་ལ་སོགས་པ་ཡང་རུང་ངོ༌། །
གཉིས་པ་རུང་མཐུན་བསྡུས་ཏེ་བསྟན་པ་ནི། མི་རུང་བ་དང་མཐུན་པ་སོགས་སོ། ། རུང་མཐུན་འཆའ་བའི་གཞི་ནི། རུང་མཐུན་མ་གསུངས་ཕན་ཆད་དུ་དངོས་སུ་བཀག་པ་དང་གནང་བ་གང་ཡང་མེད་པ་རྣམས་སོ། ། དེ་འཆའ་བའི་རྒྱུ་མཚན་ནི། དངོས་སུ་གནང་བ་དང་བཀག་པ་རྣམས་ཀྱི་རྒྱུ་མཚན་དེ་ཉིད་དང་ལྡན་པའོ། ། དགོས་པ་ནི། འདུལ་བ་ལས་བརྩམས་པའི་ཆོས་ཀྱི་ཚུལ་རྒྱ་ཆེན་པོ་ཚིག་གིས་བརྗོད་པར་མི་ནུས་པ་དག་ཀྱང་བདེ་བླག་ཏུ་རྟོགས་པའོ། ། འདུལ་བའི་མདོ་ཞེས་བྱ་བ་ནས། འདུལ་བ་ཀུན་ལས་བཏུས་པ་ཡིན་ནོ་ཞེས་པའི་བར་ནི།
ལོ་ཙྪ་བ་ཆེན་པོ་དག་གིས་མཛད་པའོ།། །། ལུང་དང་རིགས་པས་ཁ་ལོ་པས། ། གང་དྲངས་རྣམ་དཔྱོད་རྟ་བརྒྱ་ཅན། ། མདོ་ལུང་ཉི་མ་གསལ་པོ་ནི། ། འདྲེན་བྱེད་ཤིང་རྟ་འདི་འཁྲུངས་སོ། ། བརྒྱ་བྱིན་ཐོད་ཀྱི་ནོར་བུའི་ཁྲི་ལ་བསྟི་བའི་དམར་འོད་ཅན་དེ་ཐུབ་པའི་ཞབས་སེན་མིན་ནམ་གཞན་དུ་ལྷ་བརྒྱའི་གཙུག་ན་འཁོད་པའི་སྒོ་སྐབས་ཅི། ། ཚེམས་དཀར་གཞོན་ནུའི་ལང་ཚོ་གཡོ་བའི་དབྱངས་སྙན་ཅན་དེ་ལེགས་གསུངས་འདུལ་བ་མིན་ནམ་གཞན་དུ་བདུད་རྩི་ཇི་བཞིན་ཀུན་གྱི་ཡིད་ལ་སིམ་པ་གང༌། ། འཁོར་ཚོགས་རོལ་མཚོའི་ཕྲེང་བས་བསྐོར་ཞིང་འདུད་པའི་བརྗིད་ཆགས་གང་ཁྱོད་ཐུབ་དབང་གསེར་གྱི་ལྷུན་པོ་མིན་ནམ་གཞན་དུ་འཇིག་རྟེན་གསུམ་ལས་ཇི་ལྟར་མཐོ། ། ཕྲིན་ལས་ཆུ་བོ་རྣམ་བཞིས་ཕྱོགས་བརྒྱར་འབད་ནས་དྲངས་ཀྱང་ཕྱི་ཕྱིར་འཕེལ་ཁྱོད་སྟོན་པའི་ཐུགས་མཚོ་ལགས་ཏེ་ཁྱོད་ལ་གུས་པས་ཕྱག་བགྱིའོ། ། འཇིག་རྟེན་ཁམས་ཀྱི་རིན་ཐང་ཀུན། །
བསྡུས་ན་བཅལ་ཡང་མི་འཕངས་པའི། ། ཆོས་འདུལ་ཡིད་བཞིན་རིན་ཆེན་ནི། ། དེ་རིང་བསོད་ནམས་ཟོང་གིས་ཐོབ། ། སྤྱི་དོན་རིགས་པའི་ཟུར་བརྒྱད་དོད་པའི་ལུང་མང་ཐོར་ཅོག་ཅན་དེས་དོན་གྱི་མདོ་རྣམས་ངེས་བཟུང་ཞིང༌། ། བསྡུས་དོན་ལུང་ཐག་གཅིག་ནས་གཅིག་ཏུ་སྦྲེལ་པའི་ཁོང་རྒྱུད་བཟང་པོས་དོན་གྱི་ཁོག་རྣམས་ལེགས་པར་འབྲེལ། ། ཚིག་དོན་ནོར་བུ་བསྟར་ལ་རྒྱུས་པའི་བར་བར་དག་ན་མཐའ་ཆོད་རིགས་པའི་ཚར་ཚར་རིང་པོ་ཅན། ། ངོ་མཚར་དཀའ་འགྲེལ་ཡིད་བཞིན་ཕྲེང་མཛེས་རྒྱལ་བ་ཉིད་ལ་འབུལ་གྱི་ཐུགས་རྗེའི་ཕྱག་གིས་འདི་བཟུང་ཞིག ། གང་འདིས་དང་པོར་གཞུང་གི་ཚིག་ལ་སྦྱངས། ། སློབ་དཔོན་གསུང་གི་བདུད་རྩི་བར་དུ་ཉན། ། གཞན་དུ་ལུགས་བརྒྱ་ལྡན་པའི་སྲོལ་རྣམས་ཐོས། ་་་་་
མཁས་པའི་དབང་པོ་དོན་ཡོད་དཔལ་གྱི་དྲུང་དུ། འདུལ་བ་འཛིན་པ་ཆེན་པོ་བསོད་ནམས་ཚུལ་ཁྲིམས་ཀྱི་དྲུང་དུ། དམར་སྟོན་རྒྱ་མཚོ་རིན་པོ་ཆེན་གྱི་དྲུང་དུ། ། ཡུན་རིངས་པར་དུ་བཤད་པ་གཏན་ལ་ཕབ། ། དེ་ནས་ལེགས་བཤད་ནོར་བུ་འབར་བའི་ཏོག ། རྣམ་བཤད་རྒྱལ་མཚན་རྩེ་ལ་འདིར་བཀོད་ཀྱི། ། ཐུབ་བསྟན་ཁང་བཟངས་མཛེས་པའི་རྒྱན་ཕྲེང་དང༌། ། བློ་གསལ་མང་པོའི་རེ་བ་བསྐོང་བྱེད་ཤོག ། ཅེས་འཕགས་པ་གཞི་ཐམས་ཅད་ཡོད་པར་སྨྲ་བའི་འདུལ་བ་ཀུན་ལས་བཏུས་པའི་རྣམ་བཤད། མདོའི་སྣང་བྱེད་ཉི་མའི་ཤིང་རྟ་ཞེས་བྱ་བ་འདི་ནི།
གངས་ཅན་གྱི་འདུ་བ་འཛིན་པ་ཆེན་པོ་སྐྱོར་མོ་ལུང་པ་བསོད་ནམས་ཚུལ་ཁྲིམས་ཀྱི་གསུང་གི་བདུད་རྩི་རིང་དུ་མྱངས་པས། མདོ་འགྲེལ་གྱི་དོན་ལ་ངེས་པ་རྙེད་པའི་དགེ་སློང༌། ཡུལ་དབུས་ཀྱི་འདུལ་བ་འཛིན་པ་དཔལ་ཤཱཀྱ་མཆོག་ལྡན་དྲི་མེད་ལེགས་པའི་བློས། མྱོས་ལྡན་ཞེས་པ་ཤིང་མོ་ལུག་གི་ལོ་ཐ་སྐར་གྱི་ཉ་ཡོངས་སུ་གང་བའི་ཉིན་སྟན་གཅིག་པ་བློ་གྲོས་བརྟན་པ་ལ་སོགས་པ་དོན་དུ་གཉེར་བ་དུ་མའི་ངོར་བགྱིས་ནས། གཙང་གཡས་རུའི་སའི་ཐིག་ལེ་ཁྱུང་ཚང་ཤར་གྱི་དབེན་གནས་དམ་པར་གྲུབ་པའི་ཡི་གེ་པ་ ་་་་་པཎ་ཆེན་རིན་པོ་ཆེ་དགུང་ལོ་ཞེ་བརྒྱད་པའི་སྟེང་དུ་མཛད་པ་ཡིན་ཏེ། དེ་ཉིད་ཀྱི་དགུང་སྙིང་ས་ཕོ་སྤྲེའུ་ཡིན་པས་སོ།། ནི་རྐོང་སྟོན་མགོན་པོ་རྒྱལ་མཚན་ནོ། ། འདིས་ཀྱང་བསྟན་འཛིན་ཐམས་ཅད་ཐུགས་མཐུན་ཤིང་དྲི་མ་མེད་པའི་བསྟན་པ་ཕྱོགས་དུས་ཀུན་ཏུ་དར་ཞིང་རྒྱས་པར་གྱུར་ཅིག། །། མངྒ་ལཾ།། །། བྷ་ཝནྟུ།། །།
ཤུ་བྷཾ།། །། ༈ བལ་ཡུལ་མཆོད་རྟེན་རིན་པོ་ཆེ་བྱ་རུང་ཁ་ཤོར་གྱི་ཉེ་འགྲམ་རྒྱལ་ཡོངས་ས་ཆེན་ཞེས་པ་གློག་ཀླད་དཔར་ཁང་ལས། བདེར་གཤེགས་༧སྐྱབས་རྗེ་བཅོ་བརྒྱད་ཁྲི་ཆེན་རྡོ་རྗེ་འཆང་མཆོག་གི་ཐུགས་དགོངས་རྫོགས་ཆེད། སྐྱབས་འོག་པ་ཚར་གྲྭ་གུ་རུས་གློག་ཀླད་ཕྱག་དེབ་ཆེད་འགྲེམ་སྤེལ་ཞུས་པའི་དགེ་འབྲས་སངས་རྒྱས་ཞིང་དུ་བསྔོའོ།། །།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
