གསུང་འབུམ། ཤཱཀྱ་མཆོག་ལྡན།
པོད ༣༦
བསྔོ་བ་རྒྱས་བསྡུས་གང་འོས་ཀྱི་སྨོན་ལམ་དང་བཅས་པ།
༼ཉ༽ ༄༅། །འཇམ་དབྱངས་ཆོས་ཀྱི་རྒྱལ་པོས་མཛད་པའི་མོལ་གཏམ། བསྔོ་བ་རྒྱས་བསྡུས་གང་འོས་ཀྱི་སྨོན་ལམ་དང་བཅས་པ་བཞུགས་སོ།། ན་མོ་བུདྡྷ་ཡ། སྐབས་འདིར་སྐབས་དོན་བརྡ་སྤྲོད་པར་བྱེད་པའི་ལོ་རྒྱུས་ཚིག་འགའ་གླེང་བར་ཞུ་འཚལ། ཞུ་བའི་སྐབས་ན་བླ་མེད་ཐར་གླིང་བགྲོད་པའི་དེད་དཔོན། རྣམ་གྲོལ་དགའ་སྟོན་སྩོལ་པའི་འདྲེན་མཆོག སྲིད་པའི་ཟུག་རྔུ་འབྱིན་པའི་རྩལ་ལྡན། རྩ་བརྒྱུད་ཡོངས་ཀྱི་བླ་མ་རྣམས་དང༌། དོན་གཉིས་མཐར་ཕྱིན་སྟོན་པ་སངས་རྒྱས།
ལུང་རྟོགས་ངོ་བོ་སྐྱོབ་པ་དམ་ཆོས། རིག་གྲོལ་གཉིས་ལྡན་འཕགས་པའི་དགེ་འདུན། དེ་ལྟར་དཀོན་མཆོག་རིན་ཆེན་རྣམ་གསུམ། སྤྱིར་ཞིང་ཁམས་རབ་འབྱམས་རྣམས་ན་བཞུགས་པ་ནི་བསམ་གྱིས་མི་ཁྱབ། ཁྱད་པར་དུའང་ཐུབ་བསྟན་རིན་ཆེན་ཚོགས་ཀྱིས་གཞི་བཟུང༌། བསྟན་པའི་ཆུ་བོ་མང་པོ་འདུ་མཁས། ཕྲིན་ལས་རླུང་བརྒྱ་ཕྱོགས་བཅུར་འགྱེད་མཛད། རང་རེའི་གཙུག་ལག་ཁང་འདི་ཉིད་ནའང༌། བྱིན་རླབས་ཆུ་རྒྱུན་སྤེལ་བའི་གངས་རི། ཉེས་པའི་དྲི་མ་འཁྲུད་པའི་དག་བྱེད།
རྣམ་མང་དགེ་ལེགས་སྟེར་བའི་ས་གཞི། དཀོན་མཆོག་རིན་ཆེན་རྣམ་པ་གསུམ་གྱི་རྟེན། ངོ་མཚར་རྨད་དུ་བྱུང་བར་བཞུགས་ཤིང༌། ལྷ་རྫས་རིན་ཆེན་ཚོགས་ལས་ལེགས་གྲུབ། སྟོང་ཉིད་ཡེ་ཤེས་རྡོ་རྗེས་བྱིན་རླབས། རྒྱལ་བ་སྲས་བཅས་མ་ལུས་དགེས་མཛད། བཀོད་མཚན་མཆོད་པའི་སྤྲིན་སྤུངས་རྣམས་དང༌། ཐུབ་བསྟན་གངས་རི་བསྲུང་བའི་སེང་ཆེན། ཕས་རྒོལ་གླང་པོ་འཇོམས་པའི་སྟོབས་ལྡན། བསྟན་འཛིན་རི་དྭགས་བསྲུང་བའི་དཔའ་བོ།
ཆོས་སྐྱོང་སྲུང་མའི་ཚོགས་དང་བཅས་པ་རྣམས། གཞན་ལས་ཆེས་ཁྱད་པར་དུ་འཕགས་པར་བཞུགས་པ་ལགས། དཀོན་མཆོག་དེ་དག་དང་ངོ་བོ་གཅིག་ཅིང་མཛད་པ་འཕྲིན་ལས་གཉིས་སུ་མ་མཆིས་པ། ཐུབ་བསྟན་དམ་ཆོས་ཀུན་གྱི་བདག་པོ། བསྟན་འཛིན་དགེ་འདུན་ཡོངས་ཀྱི་གཙུག་རྒྱན། སྟོན་པ་བུ་རམ་ཤིང་པའི་རྒྱལ་ཚབ། བླ་མ་རིན་པོ་ཆེ་དེ་ཉིད་འདུས་པ་ཀུན་གྱི་གཙུག་རྒྱན་དམ་པར་བཞུགས་པ་ལགས། རྗེ་ཉིད་ཀྱི་ཐུགས་རྗེའི་དཀྱིལ་འཁོར་ཉེར་འཚོའི་སྤྲིན་གྱིས་མ་སྒྲིབས་ཤིང༌། མཁྱེན་པའི་སྣང་བྱེད་ཕྱོགས་བརྒྱར་སྤྲོས་པ་ལས། ཕན་བདེ་འདབ་བརྒྱའི་ཚལ་དུ་ཉེ་བར་བསྡུས་པ།
དད་ཅན་དྭང་བ་འདྲེན་པའི་དམིགས་རྐྱེན། འབྱོར་ལྡན་བསོད་ནམས་བསོགས་པའི་ཞིང་མཆོག བསླབ་གསུམ་འོད་ཟེར་འཕྲོ་བའི་སྣང་བྱེད། དགེ་འདུན་དབུ་སྡེ་གཉིས་ཀྱི་གྲལ་གྱི་གཞི་བཟུང༌། སྡེ་སྣོད་གཞུང་བརྒྱ་ཤེས་པའི་མཁས་པ། སྡོམ་གསུམ་རྒྱུད་ལ་ལྡན་པའི་བཙུན་པ། བྱང་ཆུབ་ཐུགས་གཉིས་འབྱོངས་པའི་བཟང་པོ། ཡོངས་ཀྱི་བཤེས་གཉེན་དམ་པ་མང་པོས་གྲལ་གྱི་གཞི་ཐོག་དྲངས། སྔོན་བསགས་བསོད་ནམས་འཁྲུངས་པའི་ལྷུན་པོ། མངའ་འབངས་ཆུ་གཏེར་རྒྱས་པའི་རྒྱ་མཚོ།
མཐོ་དམན་ཀུན་ལ་སྙོམས་པའི་ཉིན་བྱེད། མི་ཆེ་བར་གྱུར་པ་རྣམས་ཀྱིས་གྲལ་གྱི་གུང་མནན། སྒྲ་དང་ཚད་མའི་དཔའ་ངར་དང་ལྡན་པ། བཟོ་དང་གསོ་བའི་བྱམས་བརྩེ་དང་བཅས། ཕྱི་ནང་གསང་གསུམ་རིག་པའི་མཆོད་འོས། ཡོན་ཏན་མཁས་པ་སྦྱང་བ་རྣམས་ཀྱིས་གྲལ་གྱི་ཟུར་བརྒྱན། མཆོད་འོས་ཐོད་བཞིན་བཀུར་བའི་དད་ཅན། མཆོད་རྫས་ལྷུན་པོ་འདེགས་པའི་སྟོབས་ལྡན། གཏོང་ཕོད་ལུགས་བརྒྱས་སྤྲས་པའི་མཛངས་པ། བསོད་ནམས་ཅན་སྦྱིན་པའི་བདག་པོ་རྣམས་དང༌།
གཞན་ཕན་ལག་པ་སྐྱོང་བའི་མཛངས་པ། རང་དོན་གཡང་ས་བསྲུང་བའི་ཁྲེལ་ལྡན། བདེ་འཁྱུག་གློག་ལྟར་སྤྲོ་བའི་ཡིད་འོངས། བྱ་བ་མཛད་པ་ཕྱག་བདེ་བ་དང་བཅས་པས་གྲལ་གྱི་མཐའ་བསྟེན་ནས། འདི་ལྟར་ཆོས་དང་སྲིད་པའི་ཕུན་ཚོགས་བཟང་པོས། ཕྱོགས་རྣམས་ཀུན་ནས་ངང་གིས་རབ་འདུས། དགེ་ཤིང་འཛུམ་པའི་མདངས་རབ་གསལ་མཛད། འདུས་པའི་རྒྱ་མཚོའི་ཚོགས་དང་བཅས་པ་མཐའ་དག བསླུ་བ་མེད་པའི་རྟེན་འབྲེལ་བཟང་པོས་གདན་མངོན་པར་འཛོམ། དཀར་བ་ལས་ཀྱི་གཞི་བཟུང༌།
དག་པ་སྨོན་ལམ་གྱིས་མཚམས་སྦྱར། ཆོས་དང་དམ་ཚིག་ཟབ་མོའི་སྒོ་ནས་འབྲེལ་པ་ཟབ། ཕན་བདེའི་ལོ་ཏོག་སྨིན་པའི་འདུན་ས་བཟང་པོར་རྣམ་གྲོལ་དགེ་བའི་ཆར་ཆེན་འབེབས་པའི་ཐབས་མཆོག་ཁྱད་པར་ཅན་ལ་ཕོད་པས་ན་ཚོགས་པ་ཤིན་ཏུ་བཟང༌། བཀའ་དྲིན་ཆེ་བའི་ལོ་རྒྱུས་ཀྱི་དབང་དུ་བགྱིས་པར་གདའ་ན། གཞི་སྐྱེ་བོ་མི་ཆོས་ཀྱི་ལོ་རྒྱུས་དང༌། རྒྱན་དམ་པ་ཆོས་འབྱུང་གི་ལོ་རྒྱུས་གཉིས། དང་པོ་ལ་སྟེང་དུ་རྗེའི་གདུང་རབས། འོག་ཏུ་འབངས་ཀྱི་མི་རབས། སྟོང་སྡེ་སའི་ཆགས་ཚུལ། འཇིག་རྟེན་ལུགས་ཀྱི་རྣམ་གཞག་སོགས་གླེང་སྒོ་མང་བར་མཆིས་མོད།
མདོ་ཙམ་གྱི་དབང་དུ་བགྱི་བར་གདའ་ན། འཛམ་བུའི་གླིང་འདིར། རྒྱལ་པོ་ལ་སྔ་བ་མང་པོས་བཀུར་བ་སོགས་བསྐལ་པ་དང་པོའི་རྒྱལ་པོ་ལྔ། ལྷའི་དབང་པོ་བརྒྱ་བྱིན་གྱི་སྟན་ཕྱེད་ལ་དབང་སྒྱུར་བ་ང་ལས་ནུ་ལ་སོགས་པ་འཁོར་ལོ་སྒྱུར་བའི་རྒྱལ་པོ་ལྔ། དེ་ནས་ཤཱཀྱའི་རིགས་ཀྱི་རྒྱལ་པོ་བརྒྱད་ཁྲི་དང་བདུན་སྟོང༌། མ་ག་དྷའི་རྒྱལ་པོ་གཟུགས་ཅན་སྙིང་པོ། ཀོ་ས་ལའི་རྒྱལ་པོ་གཏུམ་པོ་རབ་སྣང༌། བད་སའི་རྒྱལ་པོ་འཆར་བྱེད། སེར་སྐྱའི་རྒྱལ་པོ་དོན་ཐམས་ཅད་གྲུབ་པའི་བར་སྤེལ་ལེགས་སུ་བྱོན་པ་ལགས། དེ་ནས་རྒྱལ་པོ་གཟུགས་ཅན་སྙིང་པོའི་གདུང་འཛིན་རྗེ་གཉའ་ཁྲི་བཙན་པོ་ཞེས་བྱ་བ་དེ་ཉིད་བོད་ཀྱི་རྒྱལ་པོ་ལ་སྔ་བ་ལགས།
དེ་ནས་གནམ་གྱི་ཁྲི་བདུན། སའི་ལེགས་དྲུག ལོག་གྱི་ལྡེ་བརྒྱད་ལ་སོགས་པ་རིམ་པར་བརྒྱུད་ཅིང༌། ཉི་ཤུ་རྩ་ལྔ་པ་ཐོ་ཐོ་རི་སྙན་ཞལ་གྱི་དུས་སུ། དམ་པ་ཆོས་ཀྱི་དབུ་རྙེད། ཆོས་རྒྱལ་སྲོང་བཙན་སྒམ་པོའི་དུས་སུ་སྲོལ་གཏོད། ཁྲི་སོང་ལྡེ་བཙན་གྱི་དུས་སུ་དར་ཞིང་རྒྱས་པར་མཛད། མངའ་བདག་རལ་པ་ཅན་གྱི་དུས་སུ་རབ་ཏུ་བྱུང་བ་རྣམས་ཀྱི་ཞབས་སྤྱི་བོར་བླངས། གསུང་རབ་འགྱུར་རོ་འཚལ། སྐད་གསར་བཅད་ཀྱིས་གཏན་ལ་ཕབ།
རབ་ཏུ་བྱུང་བ་རེ་རེ་ལ་འབངས་མི་ཁྱིམ་བདུན་བདུན་ཕུལ། ལྷ་བླ་མ་ཡེ་ཤེས་འོད་ཁུ་དབོན་གྱི་སྐུ་རིང་ལ་གསང་སྔགས་རྒྱུད་སྡེ་བཞིའི་གླེགས་བམ་སྤྱན་དྲངས་ཇོ་བོ་རྗེ་ལྷ་གཅིག་བོད་དུ་སྤྱན་འདྲེན་པའི་བདག་རྐྱེན་མཛད་པ་སོགས་ཆོས་རྒྱལ་གྱི་སྐྱེས་བུ་ཆེན་པོ་རྣམས་གསེར་གྱི་ཕྲེང་བ་ལྟར་རིམ་པར་བྱོན་པ་ལགས། གཉིས་པ་འབངས་ཀྱི་མི་རབས་ཆགས་ཚུལ་གྱི་དབང་དུ་བགྱིས་ན། བསྐལ་པ་བཟང་པོའི་མི་རྣམས་ལྷ་ཡུལ་ནས་འཕོས་ཏེ་སྐྱེས་པས་རིགས་སོ་སོའི་དབྱེ་བ་མ་མཆིས། ཕྱིས་རྩོད་ལྡན་གྱི་དུས་སུ་མི་རིགས་བཞིར་གྱེས། དེང་སང་རྒྱ་གར་འཕགས་པའི་ཡུལ་ན་རིགས་བཞིའི་སྡེ་ཚན་སོ་སོར་ངེས། རྒྱ་ནག་པའི་ཡུལ་ན་རིགས་འཆོལ་བར་གནས། བོད་ཆུང་ངུ་ན་རིགས་ཀྱི་སྡེ་ཚན་སོ་སོར་མི་འབྱེད། བོད་ཆེན་པོ་ན་མིའུ་གདོང་དྲུག་གི་རིགས་སུ་ངེས་པ་ལས། དེ་རིང་སྐབས་སུ་ཡོན་གྱི་བདག་པོའི་རིགས་རུས་ཆོ་འབྲངས་ཕུན་སུམ་ཚོགས་པ་འདི་ཞེས་བྱ་བ་དང༌།
མཛད་པ་ཕྲིན་ལས་འདི་དང་འདི་ཞེས་བྱ་བ་ལ་སོགས་པ་རང་རང་གི་ཆེ་གེའི་ཡིག་ཚང་རྣམས་བརྗོད། གསུམ་པ་སྟོང་སྡེ་སའི་ཆགས་ཚུལ་ལ། ཕྱི་མངོན་པའི་ལུགས་དང༌། ནང་གསང་སྔགས་ཀྱི་ལུགས་སོགས་གླེང་སྒོ་མང་བར་མཆིས་ནའང༌། སྐབས་འདིར་གླིང་ཁྱད་པར་དུ་འཕགས་པ་འཛམ་བུའི་གླིང་ན། ཡུལ་ཆེན་སུམ་ཅུ་སོ་དྲུག ཡུལ་ཕྲན་སུམ་བརྒྱ་དང་དྲུག་ཅུ་ཡོད་པར་བཤད་པ་ལས། གཙོ་ཆེ་བར་གྱུར་པ། ཤར་ན་ལོངས་སྤྱོད་ཀྱི་འབྱུང་ཁུངས་རྒྱ་ནག ལྷོ་ན་དམ་པ་ཆོས་ཀྱི་འབྱུང་ཁུངས་འཕགས་ཡུལ།
ནུབ་ན་རིག་པའི་འབྱུང་གནས་ཁ་ཆེ། བྱང་ན་དཔའ་བོའི་འབྱུང་གནས་ཧོར་ཡུལ། དེ་དག་གི་དབུས་ན་བསྟན་པ་དང་བསྟན་འཛིན་གྱི་གནས་མཆོག ཁ་བ་ཅན་གྱི་ལྗོངས་ཏེ། ཡ་རབས་འདུ་བའི་ཡུལ་ཆེན་ནི་དེ་ཙམ་དུ་ངེས་ལགས། བཞི་པ་འཇིག་རྟེན་ལུགས་ཀྱི་རྣམ་གཞག་ལ། སྔོན་རྫོགས་ལྡན་གྱི་དུས་སུ་རྒྱལ་པོའི་ཁྲིམས་དང༌། རྒན་རབས་ཀྱི་ལུགས་སྲོལ་ལ་མ་ལྟོས་པར་ཐམས་ཅད་དགེ་བ་བཅུ་ལ་ངང་གིས་ལོངས་སྤྱོད་དོ། ། གསུམ་ལྡན་གྱི་མགོ་ཚུགས་ནས་དགེ་བ་བཅུའི་ཁྲིམས་བཅས། འཇིག་རྟེན་གྱི་ལུགས་བཟང་ངན་དང༌།
རིགས་མཐོ་དམན་དང༌། ཡ་རབས་མ་རབས་ཀྱི་རྣམ་གཞག ངོ་ཚ་དང་ཁྲེལ་ཡོད་སོགས། འཇིག་རྟེན་ལུགས་ཀྱི་རྣམ་གཞག་རྣམས་དར་ཞིང་རྒྱས་པར་གྱུར་པ་ལགས། མདོར་ན་མི་ཆོས་ཀྱི་ལོ་རྒྱུས་དེ་ཐམས་ཅད་ཀྱང་དེང་སང་སྐབས་སུ་ཡབ་དུ་དགེ་ཞིང་ཡུམ་དུ་བཙུན་པ། ངོ་ཚ་ཤེས་པའི་ལུས་ལ་ཁྲེལ་ཡོད་ཀྱི་གོས་གྱོན་ཞིང༌། དཀོན་མཆོག་རིན་པོ་ཆེ་རྣམ་པ་གསུམ་མཆོད་པའི་གནས་སུ་བསྐུར་བའི་སྦྱིན་པའི་བདག་པོ་རྣམས་ལ་ཚང་བ་དེ་ལགས། གཉིས་པ་རྒྱན་དམ་པ་ཆོས་འབྱུང་གི་ལོ་རྒྱུས་ལའང༌། སྟོན་པ་སངས་རྒྱས་ཀྱི་བྱོན་ཚུལ། བསྟན་པ་དམ་ཆོས་ཀྱི་དར་ཚུལ།
བྱ་ལས་ཅན་བཀའ་དྲིན་ཆེ་བའི་ཚུལ་དང་གསུམ་ལས། དང་པོ་ནི། འོ་སྐོལ་གྱི་སྟོན་པ་དང་པོར་བྱང་ཆུབ་དུ་ཐུགས་བསྐྱེད་པའི་ཚུལ། གསང་བ་བསམ་གྱིས་མི་ཁྱབ་པའི་མདོའི་རྗེས་སུ་འབྲངས་པ་དང་སྙིང་རྗེ་པད་དཀར་གྱི་མདོའི་རྗེས་སུ་འབྲངས་པ་དང༌། བསྐལ་པ་བཟང་པོའི་མདོའི་རྗེས་སུ་འབྲངས་པ་སོགས་མང་ཞིང་གླེང་བར་གདའ་ནའང༌། དཔའ་བར་འགྲོ་བའི་མདོའི་ངེས་དོན་མཐར་ཐུག་གི་དབང་དུ་བགྱིས་ན། འོ་སྐོལ་གྱི་སྟོན་པ་ཐུགས་རྗེ་ཅན་འདི་བརྗོད་དུ་མེད་པའི་བསྐལ་པ་མང་པོའི་སྔོན་རོལ་དུ་སངས་རྒྱས་ནས། རྩོད་པའི་དུས་འདིར་མཆོག་གི་སྤྲུལ་པའི་སྐུས་གླིང་བཞི་ཐེར་འབུམ་དུ་ངོ་མཚར་ཅན་གྱི་མཛད་པ་བྱེ་བ་ཕྲག་བརྒྱ་ཅིག་ཅར་དུ་སྟོན་པའི་ཚུལ་གྱིས་བྱོན་པ་ལགས། བསྟན་པ་དམ་ཆོས་ཀྱི་དར་ཚུལ་ལ། སྟོན་པ་ཆོས་ཀྱི་དབྱིངས་ལ་མཉམ་པར་གཞག་པའི་རྗེས་སུ།
ཆོས་ཀྱི་སྤྱན་ལྡན་ཉན་ཐོས་དང༌། བྱང་ཆུབ་སེམས་དཔའ་རྣམས་ཀྱིས་ཐེག་པ་ཆེ་ཆུང་གི་བཀའི་བསྡུ་བ་རིམ་པར་མཛད། རྒྱན་དྲུག་དང་མཆོག་གཉིས་ལ་སོགས་པའི་བསྟན་བཅོས་མཁན་པོ་རྣམས་ཀྱི་དྲང་དོན་དང་ངེས་དོན་གྱི་རིམ་པ་ལེགས་པར་ཕྱེ། དགོངས་འགྲེལ་གྱི་བསྟན་བཅོས་མང་དུ་མཛད་ནས། རྒྱ་གར་འཕགས་ཡུལ་དུ་བསྟན་པ་རིན་པོ་ཆེ་ནམ་ལངས་ཤིང་ཉི་མ་ཤར་བར་གྱུར་པ་ལགས། བོད་ཡུལ་དུ་སྤྲུལ་པའི་སྐུ་མཐོན་མི་སམ་བྷོ་ཊས་བོད་ཀྱི་ཡི་གེ་བརྩམས། དམ་པ་ཆོས་ཀྱི་སྲོལ་གཏོད། ཆོས་ཀྱི་སྤྱན་ལྡན་ཀ་ཅོག་ཞང་གསུམ་གྱིས་སྡེ་སྣོད་གསུམ་དགོངས་འགྲེལ་དང་བཅས་པ་བསྒྱུར། འཇམ་པའི་རྡོ་རྗེས་བྱིན་གྱིས་བརླབས་པའི་སྐྱེས་མཆོག་རིན་ཆེན་བཟང་པོས། རྒྱུད་སྡེ་བཞིའི་ཚད་ལྡན་གྱི་དགོངས་འགྲེལ་དང་བཅས་པ་བསྒྱུར།
རྒྱལ་བས་ལུང་བསྟན་བརྙེས་པའི་ལོ་ཆེན་བློ་ལྡན་བཟང་པོས། གསུང་རབ་མང་པོའི་ཞུ་ཆེན་དང་བཤད་རྒྱུད་ཀྱི་བསྟན་པ་དར་ཞིང་རྒྱས་པར་མཛད། བཤེས་གཉེན་དམ་པ་ཐོ་རོག་འབན་གསུམ་དང༌། བྱ་སྐྱི་ཤ་གསུམ་ལ་སོགས་པ་རྣམས་ཀྱིས་ཀ་ཅོག་ཞང་གསུམ་ནས་བརྒྱུད་པའི་འདུལ་བ་དང༌། མངོན་པའི་སྡེ་སྣོད་ཀྱི་བསྟན་པ་མི་ནུབ་པའི་རྒྱལ་མཚན་བཟུང་བས་བཀའ་དྲིན་ཆེ། ཡང་སྤྲུལ་པའི་སྐུ་པདྨ་འབྱུང་གནས་བོད་ཡུལ་དུ་བྱོན་ནས་དམ་པའི་ཆོས་ལ་ཕྲག་དོག་གི་གདུག་པ་ཅན་ཐམས་ཅད་ཚར་བཅད། གསང་སྔགས་བླ་མེད་ཀྱི་བསྟན་པ་དར་རྒྱས་སུ་མཛད་ནས་སྐལ་བཟང་མང་པོ་རིག་འཛིན་གྱི་ས་ལ་བཀོད། དམ་པ་རྒྱ་གར་བོད་དུ་བྱོན་ནས་ལྟ་བ་རྣམ་པར་དག་པ་དབུ་མའི་ལམ་དང༌། རྟེན་འབྲེལ་སྣ་ཚོགས་ཀྱི་སྒོ་ནས། འགྲོ་བ་མང་པོ་ཕན་བདེའི་ས་ལ་བཀོད།
སངས་རྒྱས་ཞི་བ་འཚོ་བོད་ཡུལ་དུ་བྱོན་ནས་བསྟན་པའི་རྩ་བ་རབ་བྱུང་གི་སྲོལ་གཏོད། བསྟན་པའི་སྙིང་པོ་དབུ་མའི་གཞུང་བཙུགས། ཁ་ཆེ་པཎ་ཆེན་བོད་ཡུལ་དུ་བྱོན་ནས་སྦྱངས་པའི་ཡོན་ཏན་བཅུ་གཉིས་ལ་སློབ་པའི་དགེ་འདུན་གྱི་སྡེ་བཙུགས། རྗེ་མར་པ་རྒྱ་གར་དུ་བྱོན་ནས་གྲུབ་ཆེན་ན་རོ་དང་མཻ་ཏྲིའི་གདམས་པ་སྤྱན་དྲངས། སྒྲུབ་རྒྱུད་ཆུ་བོའི་རྒྱུན་ལྟ་བུ་འཛུགས་པ་མཛད། གྲུབ་ཆེན་ཁྱུང་པོ་རྣལ་འབྱོར་གྱིས་མཁའ་འགྲོ་མའི་ཟབ་ཆོས་སྤྱན་དྲངས་ནས་བསྟན་པའི་སྙིང་པོ་དར་བར་མཛད། རྗེ་འབྲོག་མི་དང་བླ་ཆེན་ས་སྐྱ་པ་ཡབ་སྲས་ཀྱིས་མདོ་སྔགས་ཀྱི་བསྟན་པའི་རྒྱུན་ཉི་མ་ཤར་བ་ལྟར་མཛད་ཅིང༌། འཇིག་རྟེན་ལུགས་ཀྱི་གཞུང་ལུགས་བཟང་པོས་འགྲོ་བ་མང་པོ་ཕན་བདེའི་ས་ལ་འཁོད་པར་མཛད། གསུམ་པ་བཀའ་དྲིན་ཆེ་བའི་ལོ་རྒྱུས་ལ། སྤྱིར་དུས་གསུམ་གྱི་སངས་རྒྱས་རྣམས་འགྲོ་བ་ཡོངས་ལ་བཀའ་དྲིན་ཆེ།
ཁྱད་པར་མཉམ་མེད་ཤཱཀྱའི་རྒྱལ་པོ་དེ་ཉིད་མི་མཇེད་འཇིག་རྟེན་ཁམས་པ་རྣམས་ལ་བཀའ་དྲིན་ཆེ། འཛམ་བུ་གླིང་པ་རྣམས་ལ་ཁྱད་པར་དུའང༌། མཐའ་བྲལ་དབུ་མི་འདོན་གཟིགས་ཀླུ་སྒྲུབ་ཡབ་སྲས། ཆོས་མངོན་རྒྱ་མཚོའི་མཐར་སོན་ཐོགས་མེད་སྐུ་མཆེད། རྣམ་དག་རིགས་པའི་སྲོལ་འབྱེད་ཕྱོགས་གླང་ཡབ་སྲས་སོགས་ཤིང་རྟའི་སྲོལ་འབྱེད་ཆེན་པོ་རྣམས་དང༌། དཔལ་ལྡན་ཨིནྡྲ་བྷུ་ཏི། གྲུབ་པ་མཆོག་བརྙེས་པ་སར་ཧ། སྟོབས་ཀྱི་མགོན་པོ་བི་རུ་པ་སོགས་རྣལ་འབྱོར་གྱི་དབང་ཕྱུག་རིམ་པར་བྱོན་པ་རྣམས་བཀའ་དྲིན་ཆེ། བོད་གངས་ཅན་གྱི་ལྗོངས་པ་རྣམས་ལ། དང་པོར་སྤྲུལ་པའི་ཆོས་རྒྱལ་མེས་དབོན་རྣམ་གསུམ།
བར་དུ་བླ་ཆེན་པོའི་མཁན་བརྒྱུད། དེ་རྗེས་གནས་ལྔ་རིག་པའི་པཎ་ཆེན་ཨ་ཏི་ཤ་ཆོས་ཀྱི་བརྒྱུད་པ་དང་བཅས་པ་བཀའ་དྲིན་ཆེ། དུས་ཕྱིས་གངས་ཅན་གྱི་འགྲོ་བ་ཕལ་མོ་ཆེ་ལ་རྗེ་བཙུན་འཇམ་པའི་དབྱངས་ཀྱི་རྣམ་སྤྲུལ། ཆོས་རྗེ་ས་སྐྱ་པའི་ཆོས་བརྒྱུད་གདུང་བརྒྱུད་རིམ་པར་བྱོན་པ་རྣམས་བཀའ་དྲིན་ཆེ། རྗེ་འབྲོག་མི་ལོ་ཙྪ་བས་འཕགས་ཡུལ་ནས། དགྱེས་པ་རྡོ་རྗེའི་རྒྱུད་གསུམ་བཤད་སྲོལ་རྣལ་འབྱོར་དབང་ཕྱུག་གི་མན་ངག་དང་བཅས་པ་སོགས་སྤྱན་དྲངས། དཔལ་ས་སྐྱ་པ་ཆེན་པོ་ནས་ཉེ་བར་བརྒྱུད་དེ། རྡོ་རྗེ་ཐེག་པའི་བསྟན་པའི་སྙིང་པོ་བརྒྱུད་པ་བར་མ་ཆད་པར་བྱོན་པ་རྣམས་དང༌། མ་བྱོན་པའི་སངས་རྒྱས་གསུམ་པ་ཤཱཀྱ་ཤྲཱི་སོགས་ནས་བཤད་བརྒྱུད་ཀྱི་བསྟན་པ་རིན་པོ་ཆེའི་རིག་པའི་གནས་མཐའ་དག་དང་བཅས་པ་ཆོས་ཀྱི་རྗེ་ས་སྐྱ་པཎྜི་ཏ་ལ་ཉེ་བར་བརྒྱུད་པ་དེང་སང་གི་བར་དུ་བཤད་བརྒྱུད་དྲི་མ་མེད་པ་དང༌། གདུང་བརྒྱུད་རིམ་པར་བྱོན་པ་རྣམས་བཀའ་དྲིན་ཆེ་ཞེས་སོགས་གང་ལ་གང་འཚམས་སྐབས་དང་སྦྱོར།
རང་རེའི་ཆོས་བརྒྱུད་རྣམ་པར་དག་པ་འདི་ལ། སྟོབས་བཅུ་མངའ་བ་ཐུབ་པའི་དབང་པོ་ནས་བཟུང༌། རིགས་དྲུག་པ་རྡོ་རྗེ་འཆང་ཆེན་པོ་ནས་བརྒྱུད། རང་རེའི་བླ་མ་ཐང་ཆུང་བ་ཤཱཀྱ་སེང་གེ་ཞེས་པ་དེ་དམ་པའི་ཆོས་འདུལ་བ་ལ་བསྙེན་པར་རྫོགས། གཞུང་ལུགས་མང་པོ་ལ་སླབས་སྦྱངས་མཐར་ཕྱིན། གསང་སྔགས་བླ་མེད་ཀྱི་སྒྲུབ་པ་ཉམས་སུ་བཞེས། གྲུབ་པ་ཆེན་པོའི་གོ་འཕང་བརྙེས། སྣང་བ་མཐའ་དག་སྒྱུ་མའི་ངོ་བོར་གཟིགས་པས་བླ་གོས་ཀྱི་ཆུན་པོས་རི་བོ་ཆེན་པོ་ལ་བུག་པ་ཐལ་བྱུང་དུ་ཕུག དེའི་ལམ་དུ་ཆུའི་རྒྱུན་བདེ་བར་དྲངས་སྔོན་མེད་པའི་སར་ལོ་ཐོག་འཁྲུངས་པའི་ཞིང་ས་བསྐྲུན། སྔགས་ཀྱི་ནུས་པས་རྒོད་གཡག་གི་ཁྱུག་བཀུག
རྨོས་རྨོ་བ་དང་ཁལ་འགེལ་བ་སོགས་ཀྱིས་བྲན་དུ་འཁོལ་བར་མཛད། དེ་ལ་སོགས་ཏེ་རྣམ་ཐར་ལས་འབྱུང་བའི་གྲུབ་པ་ཆེན་པོའི་སྙན་གྲངས་ལ་བརྟེན་ནས། འཕགས་པ་རིན་པོ་ཆེ་སེ་ཆེན་གན་གྱི་ཏི་ཤྲིའི་གོ་འཕང་བརྙེས། རྗེས་སུ་ཁྲག་འཐུང་ལྔ་བཅུ་རྩ་གཅིག་གིས་དབང་ལུང་མན་ངག་དང་བཅས་པ་ཞུས། ཏི་ཤྲཱི་དབང་ཕྱུག་གི་ལུང་དང་ལས་ཀ་ཕུལ་བ་དེ་ནས་བཟུང་སྟེ། ཆོས་རྗེ་འདུས་པ་ཀུན་གྱི་གཙུག་རྒྱན་དམ་པར་ཞལ་བཞུགས་པ་འདི་ཉིད་ཀྱི་བར་གསེར་རིའི་ཕྲེང་བ་ལྟར་སྤེལ་ལེགས་སུ་བྱོན་པ་རྣམས་བཀའ་དྲིན་ཆེ། སྒོས་རང་རང་སོ་སོ་ལ་ལུས་ངག་ཡིད་གསུམ་སྐྱོན་མེད་བསྐྲུན་པར་བྱེད་པའི་ཕ་དང་མ། རྣམ་དག་ཁྲིམས་ལ་འགོད་པར་བྱེད་པའི་མཁན་པོ་དང་སློབ་དཔོན། དབང་བཞིས་སྨིན་ནས་རྒྱུད་མན་ངག་སྟོན་པའི་དམ་ཚིག་གི་རྡོ་རྗེ་འཛིན་པ། བླང་དོར་ཚུལ་བཞིན་འདོམས་མཁས་དགེ་བའི་བཤེས་གཉེན།
རྒྱ་ཆེན་གཞུང་ལུགས་ཚུལ་བཞིན་འཆད་མཁས། ཡོངས་འཛིན་དམ་པ་རྣམས་དང༌། ཐར་པའི་གྲོང་ཁྱེར་ཆེན་པོར་མཉམ་དུ་ཆས་པའི་ཆོས་ཀྱི་སྤུན་དང༌། རྡོ་རྗེའི་མཆེད་པོ་དམ་པ་རྣམས་བཀའ་དྲིན་ཆེ། ཁྱད་པར་དེ་རིང་གི་སྐབས་སུ་གཞན་སྡེ་སྟོབས་ཀྱིས་འཇོམས་པའི་དཔའ་བོ། རང་སྡེ་བྱམས་པས་སྐྱོང་བའི་མཛངས་པ། མཁས་བཙུན་རྒྱན་གྱིས་སྤྲས་པའི་བླ་མ་རིན་པོ་ཆེ་པ་ཉིད་སེང་གེའི་ཁྲི་ལ་ཞལ་མངོན་པར་མཐོ་བའི་སྐྱབས་ཀྱི་འོག་ནས། ལོངས་སྤྱོད་ངང་གིས་འབབ་པའི་མཚོ་ཆེན། ལེགས་བཤད་བུང་བ་འདུ་བའི་སྐྱེད་ཚལ། བསོད་ནམས་རིན་པོ་ཆེ་བསོག་པའི་བང་མཛོད།
འདུས་པ་རྒྱ་མཚོའི་ཚོགས་ཆེན་རྣམས་ལ། མཆོད་པའི་ལོངས་སྤྱོད་མཚོ་ལྟར་འཁྱིལ། འབུལ་བའི་དངོས་པོ་རི་ལྟར་སྤུངས། སྒྲིན་འགྲུས་ཀྱི་ལག་ལེན། གློག་ལྟར་འཁྱུག ཆོས་སྤྱོད་ཀྱི་རིམ་པ་ཡར་ངོའི་ཟླ་བ་ལྟར་འཕེལ་ཞིང་རྒྱས་པར་བཞུགས་པའི་དགོས་པ་སྐབས་དོན་གྱི་དབང་དུ་བགྱིས་ན། བསྟན་པ་རིན་པོ་ཆེ་དར་ཞིང་རྒྱས་པ། བླ་མ་གོང་མའི་ཐུགས་དགོངས་རྫོགས་པ། གོང་མ་ཡོན་མཆོད་སྐུ་ཁམས་བཟང་ཞིང་ཕྲིན་ལས་ངང་གིས་འཕེལ་བ། བསྟན་པ་འཛིན་པའི་སྐྱེས་བུ་རྣམས་དམ་པའི་ཆོས་སྨྲ་བའི་སོ་ག་དང༌།
སྐྱེས་བུ་རྙེད་པ་དང་བཀུར་སྟིས་བརྒྱན་པར་བྱ་བའི་ཕྱིར་རམ། དེ་ལས་ཁྱད་པར་དུ་ཞེས་སོགས་སྐབས་དང་སྦྱར་ནས། དེ་ལྟར་སྒྲུབ་པ་ཡིན་ཞེས་ཞུ་བར་གདའ་བས་རྗེས་སུ་ཡི་རང༌། དེ་ལས་བྱུང་བའི་དགེ་བའི་རྩ་བ་བྱང་ཆུབ་ཆེན་པོར་བསྔོ་བ། ཡོན་ཡོངས་སུ་སྦྱོང་བྱེད་ཞལ་ནས་གསུངས་པའི་མདོ། བྱང་ཆུབ་སེམས་དཔའི་སྤྱོད་པའི་སྨོན་ལམ། མཁའ་འགྲོ་དང་ཆོས་སྐྱོང་ལ་གཏོར་མའི་རིམ་པ། བཀྲ་ཤིས་པའི་ཚིགས་སུ་བཅད་པ། བསོད་ནམས་བསོགས་པའི་བགྱི་བ་ལ་ཡང་དང་ཡང་དུ་ཚོགས་པའི་སྨོན་ལམ་ཡང་གནང་བར་ཞུ།། །། ཡང་གསང་སྔགས་ཀྱི་སྒྲུབ་མཆོད་པ་ཚོགས་ལོངས་ཀྱི་དབུས་སུ་མོལ་གཏམ་བསྡུས་པ་བྱེད་ན་འདི་ལྟར།
དཀོན་མཆོག་རིན་པོ་ཆེ་རྣམ་པ་གསུམ་ཁྱབ་བདག་རྡོ་རྗེ་སེམས་དཔའི་ངོ་བོར་བཞུགས་ཤིང༌། བཀའ་སྲུང་དམ་ཅན་རྒྱ་མཚོའི་ཚོགས་དང་བཅས་པའི་སྐྱབས་འོག་ནས། རང་རེ་དཔོན་སློབ་རྒྱལ་བའི་དཀྱིལ་འཁོར་དུ་སྟན་མངོན་པར་འཛོམ་སྐུ་གསུང་ཐུགས་ལྷ་སྐུའི་རྣམ་རོལ་ཏུ་གཟིགས་པའི་རྡོ་རྗེ་གསུམ་གྱི་ངོ་བོར་བྱིན་གྱིས་བརླབས་པའི་རིག་པ་འཛིན་པའི་དགེ་འདུན་སྡེ་གཉིས་པོས་གྲལ་གྱི་གཞི་གཟུང༌། གདན་གསུམ་ཚང་བའི་ལྷ་ཚོགས་དང་དབྱེར་མེད་དུ་བཞུགས་པའི་རྡོ་རྗེ་སློབ་དཔོན་བདག་པོས་གྲལ་གྱི་གུང་མནན། གང་ཤར་ལྷ་སྐུའི་རྣམ་རོལ་དུ་གཟིགས་པའི་རྣལ་འབྱོར་གྱི་དབང་ཕྱུག་རྣམས་ཀྱིས་གྲལ་གྱི་ཐོག་མ་མཛད། རིམ་གཉིས་ཀྱི་རྣལ་འབྱོར་ལས་མ་གཡོས་བཞིན་དུ་རྒྱུད་སྡེའི་དོན་ཕྱིན་ཅི་མ་ལོག་པར་འཆད་ཤེས་པའི་ཡོན་ཏན་མཁས་པ་རྣམས་ཀྱིས་ཟུར་ནས་བརྒྱན། གསང་སྔགས་ཀྱི་ཀུན་སྤྱོད་ལས་མ་གཡོས་བཞིན་དུ། ཕྲིན་ལས་སྣ་ཚོགས་སྒྲུབ་པར་བྱེད་པའི་ལས་ཀྱི་རྡོ་རྗེ་རྣམས་ཀྱིས་མཐའ་བརྟེན་ཏེ། འདི་ལྟར་ཞལ་མངོན་དུ་གྱུར་པའི་རྡོ་རྗེ་སྤུན་ཐམས་ཅད་ཀྱང་དབང་དང་དམ་ཚིག་གི་འབྲེལ་པ་ཟབ། རྩ་བ་དང་ཡན་ལག་གི་ཉེས་པས་མ་གོས་པའི་ཚོགས་པ་བཟང༌།
ལོ་རྒྱུས་ན། རིགས་དྲུག་པ་རྡོ་རྗེ་འཆང་ཆེན་པོ་དེ་ཉིད་རིགས་བརྒྱའི་རྣམ་རོལ་གྱིས་དངོས་པོ་ཀུན་ལ་ཁྱབ་བྱེད་དུ་བཞུགས་པ་བཀའ་དྲིན་ཆེ། དགོས་པ་སྐབས་དོན་གྱི་དབང་དུ་བགྱིས་ན། དེ་རིང་གི་སྐབས་སུ་ཚངས་པར་སྤྱོད་པའི་རྟུལ་ཤུགས་ལ་ཉེ་བར་གནས་པའི་རིག་པ་འཛིན་པའི་ཚོགས་ལ། ཚོགས་ཀྱི་འཁོར་ལོ་དང་རྗེས་སུ་མཐུན་པའི་དཔའ་བོ་སྟོན་མོ་བཟང་ཞིང་གྱ་ནོམ་པས་ཉེ་བར་མཆོད་པ་འདི་ཉིད། སྤྱིར་ནི་རིག་པ་འཛིན་པའི་བསྟན་པ་དར་ཞིང་རྒྱས་པར་བྱ་བའི་ཕྱིར་དང༌། ཁྱད་པར་དུ་ཚེ་འདི་ཉིད་ལ་ཕྱག་རྒྱ་ཆེན་པོ་མཆོག་གི་དངོས་གྲུབ་ཐོབ་པར་བྱ་བའི་ཕྱིར་དང༌། གནས་སྐབས་ཐམས་ཅད་དུ་གསང་སྔགས་ཀྱི་ཀུན་སྤྱོད་བཟང་པོ་དང་མི་བྲལ་བར་བྱ་བའི་ཕྱིར། ཡོན་གྱི་བདག་པོ་རྡོ་རྗེ་སློབ་མ་མིང་འདི་ཞེས་བགྱི་བས་བསྒྲུབ་པར་གདའ། དེ་ལས་བྱུང་བའི་དགེ་བའི་རྩ་བ་ཐམས་ཅད།
རིགས་མ་ལུས་པ་ཀུན་གྱི་བདག་པོ་ཁྱབ་བདག་རྡོ་རྗེ་སེམས་དཔའི་གོ་འཕངས་སུ་སློབ་པར་བགྱི་བའི་མཐུན་འགྱུར་ཐུགས་ལ་འདོགས་པར་ཞུ་ཞེས་བརྗོད་དོ། ། འདིར་སྨྲས་པ། ཡ་རབས་ཚོགས་པའི་གྲལ་དག་ཏུ། ། མོལ་གཏམ་རྒྱས་པར་སྨྲ་མཁས་ན། ། མང་པོའི་དབུས་སུ་མངོན་པར་མཐོ། ། རྒྱལ་པོས་བསྔགས་པའང་འཐོབ་པར་འགྱུར། ། དེ་སྐད་ཤཱཀྱ་སེང་གེ་བའི། ། མཚན་དཀར་གྲུབ་པ་བརྙེས་གང་གི ། གདུང་འཛིན་ཀུན་དགའ་རྒྱལ་མཚན་གྱིས། ། བསྐུལ་ནས་ལེགས་པའི་བློ་ཡིས་སྦྱར།། །།
༄། །ན་མོ་བུདྡྷ་ཡ། དེ་ནས་རང་དང་གཞན་གྱིས་མངོན་པར་འདུས་བྱས་པའི་དགེ་བ་ཡུལ་ཁྱད་པར་ཅན་དུ་སྒྱུར་བར་བྱ་བ་ལ་ཚུལ་གཉིས་ཏེ། ཐེག་པ་ཐུན་མོང་གི་ལུགས་དང༌། ཐུན་མོང་མིན་པ་རིག་པ་འཛིན་པའི་ཐབས་ཀྱི་བསྔོ་བའོ། ། དང་པོ་ལ་གཉིས་ཏེ། རྣམ་གཞག་གོ་བར་བྱ་བ་དང༌། བསྔོ་བ་ཇི་ལྟར་བྱ་བ་ཉིད་ངག་ཏུ་བརྗོད་པའོ། ། དང་པོ་ནི། གང་བསྔོ་ན། མངོན་པར་འདུས་བྱས་པའི་དགེ་བ་རྣམས་སོ། །
གང་དུ་བསྔོ་ན། མཐར་ཐུག་གི་འབྲས་བུ་ཡང་དག་པར་རྫོགས་པའི་སངས་རྒྱས་དང༌། གནས་སྐབས་ཀྱི་འབྲས་བུ་བྱང་ཆུབ་ཀྱི་སེམས་རིན་པོ་ཆེ་གཉིས་ཀྱི་དོན་དུ་བསྔོ། ཡིད་ལ་བྱེད་པ་གང་གིས་བསྔོ་ན། འཁོར་གསུམ་དུ་མཚན་མར་འཛིན་པའི་རྟོག་པས་མ་གོས་ཤིང༌། གསུམ་པོ་ལ་སྣང་ཆ་མ་དོར་བའི་ཐབས་ཀྱིས་བསྔོ། བསྔོས་པ་ལས་འབྲས་བུ་འབྱུང་བའི་རྒྱུ་མཚན་ནི། ཇི་སྐད་དུ། ཆོས་རྣམས་ཐམས་ཅད་རྐྱེན་བཞིན་ཏེ། ། འདུན་པའི་རྩེ་ལ་རབ་ཏུ་གནས། །
ཞེས་པ་ལྟར། བསྔོ་བ་པོ་རང་འཕེན་པའི་ཤུགས་དང༌། དཀོན་མཆོག་གསུམ་དཔང་པོར་གསོལ་བའི་བདེན་མཐུ་དང༌། ཆོས་ཀྱི་དབྱིངས་ལ་བྱ་བྱེད་རུང་བའི་སྟོབས་ལས་ཡིན་ནོ། ། བསྔོ་རྒྱུ་རང་གི་ངོ་བོ་ནི། དུག་གསུམ་མེད་པའི་དགེ་བའི་རྩ་བས་ཀུན་ནས་སླང་བའི་སེམས་བྱུང་སེམས་པའོ། ། བསྔོ་བ་རང་གི་ངོ་བོ་ནི། བསྔོ་རྒྱུའི་རྫས་དེ་འབྲས་བུ་ཁྱད་པར་ཅན་གྱི་ས་བོན་དུ་འདེབས་པའོ། ། གང་དུ་འདེབས་ན། ཞིང་ཁྱད་པར་ཅན་ཀུན་གཞིའི་སྟེང་དུ་འདེབས།
གང་གིས་ན། བསྔོ་བས་སོ། ། ཇི་ལྟར་འདེབས་ན། འབྲས་བུ་འབྱུང་རུང་གི་ནུས་པ་མཐུ་ཅན་དུ་བྱས་པའི་སྒོ་ནས་སོ། ། འབྲས་བུ་ཡང་མཐར་ཐུག་དང་གནས་སྐབས་ཀྱི་དབྱེ་བས་གཉིས་ལས། དང་པོ་ནི། བྲལ་བའི་འབྲས་བུ་སྟེ། བྱང་ཆུབ་གསུམ་པོ་གང་རུང་དུ་བསྔོས་པའོ། ། དེར་བསྔོས་པའི་དགེ་བ་ནི་བར་མ་དོར་ཆུད་འཛའ་བ་མི་སྲིད་པས་ན་དགེ་བ་མི་ཟད་པ་ཞེས་བྱའོ། ། གནས་སྐབས་ལ་རྒྱུ་མཐུན་གྱི་འབྲས་བུ་བསོད་ནམས་ཆེན་པོ་ཅན་དང༌།
རྣམ་པར་སྨིན་པའི་འབྲས་བུ་མངོན་པར་མཐོ་བའི་བདེ་བ་དང༌། བདག་པོའི་འབྲས་བུ་ཡུལ་ཁམས་བཟང་པོ་ལ་ལོངས་སྤྱོད་པ་སོགས་སོ། ། གསུམ་པོ་འདི་ནི་ཟག་བཅས་ཀྱི་དགེ་བ་ལ་སད་བྱེད་ཀྱི་རྐྱེན་དང་མ་ཕྲད་ན་མ་བསྔོས་ཀྱང་ཞར་ལས་བྱུང་བས་ན་བསྔོ་བ་ཡང་དག་པ་ནི་མིན་ཏེ། འཁོར་བའི་རྒྱུ་ཉིད་དུ་བསྔོས་པའི་ཕྱིར། དེ་ཉིད་ཀྱི་ཕྱིར་ན་བསྔོས་པས་མི་འཛད་པ་ཡང་མིན་ཏེ། དེས་ན་གདུལ་བྱ་རང་རང་གི་རིགས་དང་འཚམས་པར་བྱང་ཆུབ་གསུམ་པོ་གང་རུང་དུ་བསྔོ་བ་ཞེས་བྱ་བའི་དོན་གྱི་གཙོ་བོ་ཡིན་ནོ། ། དེ་ལྟར་བསྔོས་པའི་ཕན་ཡོན་ནི་བསམ་གྱིས་མི་ཁྱབ་སྟེ། བཟང་པོ་སྤྱོད་པའི་སྨོན་ལམ་ནས་འབྱུང་བ་ལྟ་བུའོ། ། དེ་ལྟར་ན་རྫོགས་པའི་བྱང་ཆུབ་ཐོབ་པར་འདུན་པ་ནི་བསྔོ་བ་དང༌། དེ་ནས་སེམས་ཅན་གྱི་དོན་བྱེད་པར་འདུན་པ་ནི་སྨོན་ལམ་མོ། །
གཉིས་པ་ངག་ཏུ་བརྗོད་པའི་རིམ་པ་ནི། འདི་ལྟར་དགེ་འདུན་རྣམས་ཀྱིས་བསྔོ་བའི་མཐུན་འགྱུར་བརྗོད་དགོས་མཛད་པར་ཞུ་ཞེས་བརྗོད་དགོས་པ་ཡིན་ཏེ། དགེ་འདུན་ཚོགས་ལོངས་ཀྱི་བསྔོ་བ་ནི་མི་འགྲུབ་མི་སྲིད་པའི་ཕྱིར། སངས་རྒྱས་དང་བྱང་ཆུབ་སེམས་དཔའ་ཐམས་ཅད་དགོངས་སུ་གསོལ། ཞེས་བརྗོད་དགོས་པའང་ཡིན་ཏེ། དེ་དག་གི་དྲུང་དུ་དེ་ལྟར་ཁས་བླངས་པས་དམ་བཅའ་བརྟན་པ་དང༌། ཁས་བླངས་མཐར་ཕྱིན་པར་འགྱུར་བའི་ཕྱིར། སྡོམ་པ་བཞིན་ནོ། ། བསོད་ནམས་ཀྱི་ཚོགས་མངོན་པར་འདུ་བྱེད་པ་པོ་མིང་འདི་ཞེས་བགྱི་བས། འདི་ལྟར་བསྒྲུབ་པ་ལ་བརྟེན་ནས།
མཁའ་མཉམ་སེམས་ཅན་ཐམས་ཅད་ཀྱི་དོན་དུ་སྐུ་གསུམ་ཡེ་ཤེས་ལྔའི་བདག་ཉིད་ཆོས་ཀྱི་རྒྱལ་པོ་སངས་རྒྱས་བཅོམ་ལྡན་འདས་ཀྱི་གོ་འཕངས་མངོན་དུ་བྱེད་ནུས་པར་གྱུར་ཅིག གནས་སྐབས་ཐམས་ཅད་དུ་བྱང་ཆུབ་སེམས་དཔའི་སྤྱོད་པ་རླབས་པོ་ཆེ་ཡོངས་སུ་རྫོགས་པར་གྱུར་ཅིག ཅེས་བརྗོད་དགོས་པ་ཡིན་ཏེ། རྐང་པ་དང་པོས་སྨོན་པ་བྱང་ཆུབ་ཏུ་སེམས་བསྐྱེད་ནས། དགེ་རྩ་བྱེད་པ་པོའི་ཁམས་བདེ་བར་གཤེགས་པའི་སྙིང་པོ་ནུས་པ་མཐུ་ཅན་དུ་བརྟས་ནས་ཆོས་ཀྱི་སྐུར་གནས་འགྱུར་རུང་དང༌། བསོད་ནམས་ཀྱི་ཚོགས་དེ་ཉིད་གཞན་དོན་གྱི་སྐུ་གཉིས་པོ་འགྲུབ་རུང་གི་རྒྱུར་བསྔོས་པའི་ཕྱིར་དང༌། རྐང་པ་གཉིས་པོས་དགེ་བ་བྱེད་པ་པོས་འཇུག་པ་བྱང་ཆུབ་ཀྱི་ཕྱོགས་སུ་སེམས་བསྐྱེད་པའི་ཕྱིར། དེ་ལྟར་བསྔོ་བ་དང་པོ་ལ་བྱང་ཆུབ་སྤྱོད་པའི་སྨོན་ལམ་ཞེས་བྱ་ཞིང༌། གཉིས་པ་ལ་བཟང་པོ་སྤྱོད་པའི་སྨོན་ལམ་ཞེས་བྱའོ། ། དེ་གཉིས་ཀ་ཡང་བསྔོ་བ་པོ་ནི་བསོད་ནམས་བྱེད་པ་པོ་རང་ཉིད་ཀྱིས་བྱ་དགོས་པ་ཡིན་ཏེ།
རང་ལ་དེའི་འདུན་པ་མ་ཤར་ན་གཞན་གྱིས་བསྔོས་ཀྱང་རང་ཉིད་ཀྱི་སྨོན་འཇུག་དུས་སེམས་བསྐྱེད་པར་མི་འགྱུར་བས་སོ། ། མཐུན་འགྱུར་ནི་དགེ་འདུན་མང་པོས་མཛད་དགོས་ཏེ། དེ་དག་གི་བདེན་པའི་སྟོབས་ཀྱིས་སྨོན་ལམ་དེ་འགྲུབ་སླ་བའི་ཕྱིར། རང་གིས་དེ་ལྟར་བསྔོ་མི་ཤེས་ན་དགེ་བའི་བཤེས་གཉེན་པ་སོགས་ཀྱི། སྦྱིན་པ་པོ་ཁྱེད་རང་འདུན་པ་འདི་ལྟར་མཛོད་ལ་བསྔོས་ཤིག ཅེས་བསླབ་པ་བཞིན་འདུན་པར་བྱས་པས་ཀྱང་ཆོག་པ་ཡིན་ཏེ། ད་ལྟར་བསྔོ་བའི་ལག་ལེན་ཇི་ལྟར་བྱེད་པ་བཞིན་ནོ། ། སྨོན་འཇུག་གི་བསྔོ་བ་འདི་དག་ལན་གསུམ་དུ་བརྗོད་དགོས་པ་ཡིན་ཏེ། དེའི་ཚེ་བྱང་ཆུབ་སེམས་དཔའི་སྡོམ་པ་ཁྱད་པར་ཅན་དུ་འགྱུར་བས་སོ། ། བསྔོ་བའི་གཙོ་བོ་ནི་དེ་ཙམ་གྱིས་ཆོག་ལ།
སྨོན་ལམ་གྱི་ཁྱད་པར་མང་པོ་དག་འདེབས་ན། བཟང་པོ་སྤྱོད་པ་དང༌། བྱམས་པའི་སྨོན་ལམ་དང༌། སྤྱོད་འཇུག་གི་བསྔོ་བའི་ལེའུ་ལས་འབྱུང་བ་ལྟར་རྒྱས་པར་བྱ་ཞིང༌། མདོར་བསྡུ་དགོས་ན། འཇམ་དཔལ་དཔའ་བོས་ཇི་ལྟར་མཁྱེན་པ་དང༌། ། ཞེས་པའི་ཚིགས་བཅད་གཅིག་པོ་དེ་བརྗོད་པས་ཆོག་པ་ཡིན་ཏེ། དེའི་ནང་དུ་བྱང་ཆུབ་སེམས་དཔའི་སྨོན་ལམ་གྲངས་མེད་པ་དག་འདུ་བར་བཤད་པའི་ཕྱིར། དེ་ལྟར་སྤྱིར་བཏང་ནས་སོ་སོར་བྱ་བ་ལ་གཉིས་ཏེ། གསོན་པོའི་དོན་དུ་བྱ་བ་དང༌།
གཤིན་པོའི་དོན་དུ་བྱ་བའོ། ། དང་པོ་ལ་ཚེ་རིང་བའི་དོན་དུ་བྱ་བ་དང༌། བསོད་ནམས་རྒྱས་པའི་དོན་དུ་བྱའོ། ། དང་པོ་ལ་གཉིས་ཏེ། ཚེའི་རྒྱུ་བསྒྲུབ་པ་དང༌། རྒྱུ་དེས་འབྲས་བུ་འགྲུབ་པར་སྨོན་ལམ་འདེབས་པའོ། ། དང་པོ་ལ་གཉིས་ཏེ། འགལ་རྐྱེན་སེལ་བ་དང༌། མཐུན་རྐྱེན་སོགས་པའོ། ། དང་པོ་ནི།
གཞན་གྱི་སྲོག་གཅོད་པ་དང༌། འཚོ་བའི་རྐྱེན་དུ་གྱུར་པ་མཐའ་དག་འཕྲོག་པ་ལས་རང་ཉིད་བཟློག་པ་དང༌། གཞན་བཟློག་ཏུ་འཇུག་པ་དང༌། བཟློག་པ་ལ་རྗེས་སུ་ཡི་རང་བ་སོགས་སོ། ། གཉིས་པོ་ནི། དཀོན་མཆོག་གསུམ་རྙེད་པ་དང་བཀུར་སྟིས་མཆོད་པས་མཉེས་པར་བྱ་བ་དང༌། གཞན་དག་འཚོ་བའི་ཡོ་བྱད་ཀྱིས་ཚེ་རིང་དུ་འཇུག་པ་དང༌། རང་ཉིད་ཚེ་དཔག་ཏུ་མེད་པའི་དཀྱིལ་འཁོར་དུ་འཇུག་ཅིང་དབང་ལེན་པ་དང༌། གཟུངས་སྔགས་ཟབ་མོའི་བཟླས་བརྗོད་དང༌། སྟོང་པ་ཉིད་ཀྱི་དོན་བསྒོམས་པ་དང༌།
དེའི་ཆོས་ལ་མོས་པ་ལྷུར་བྱེད་པ་སོགས་སོ། ། དུས་མིན་པའི་འཆི་བ་ནི། དེ་དག་གིས་བཟློག་པར་བྱེད་ལ། དུས་ཀྱི་འཆི་བ་ནི་འཕེན་བྱེད་ཀྱི་ལས་ཟད་པ་ཡིན་ལ། དེ་ནི་སྟོང་པ་ཉིད་མངོན་སུམ་དུ་རྟོགས་པའི་ལམ་གྱིས་བཟློག་ནུས་པ་ཡིན་ཏེ། ལས་ཉོན་གྱི་འཆི་བ་སྤངས་པའི་ཕྱིར། ཉན་ཐོས་ཀྱི་དགྲ་བཅོམ་པ་ཐོབ་ནས་ཚེ་བསྐལ་པར་བྱིན་གྱིས་རློབ་ནུས་པ་དང༌། བསམ་གཏན་གྱི་རབ་མཐའ་ཐོབ་ནས་ཚེ་འདོར་ལེན་ལ་དབང་ཐོབ་ཅེས་བཤད་པ་དང༌། ནང་ལ་གཞོལ་བའི་རྣལ་འབྱོར་པ་དག་ནི་རླུང་སྲོག་རྩོལ་གྱི་མན་ངག་དག་ལ་བརྟེན་ནས་དུས་ཀྱི་འཆི་བ་བཟློག་ནུས་པར་བཤད་དོ། ། གཉིས་པ་ནི།
རྒྱལ་པོ་སོགས་མི་ཆེན་གྱི་དོན་དུ་ན། མཁྱེན་པར་གསོལ་བ་དང༌། སྨོན་འཇུག་གི་བསྔོ་བ་དེ་ཉིད་གཞིར་བཞག་ནས་སྟེང་དུ། ཡོན་གྱི་བདག་པོ་མིང་འདི་ཞེས་བགྱི་བ། སྐུ་ཚེ་བསྲིང་བའི་སླད་དུ། འདི་ལྟར་བླ་མ་དཀོན་མཆོག་གི་མཆོད་པ། འདུས་པ་རྒྱ་མཚོའི་ཚོགས་ལ་བསྙེན་བཀུར། ཕོངས་པ་དང་མགོན་མེད་པ་རྣམས་ལ་སྦྱིན་གཏོང༌། གཟུངས་སྔགས་དང་སྟོང་ཉིད་ཟབ་མོའི་སྒོམ་བཟླས། དུས་མིན་པར་འཆི་བ་དག་གི་སྲོག་བསླུ།
འཇིགས་པས་ཉེན་པ་དག་གི་མགོན་སྐྱབས། ནང་གི་རྣལ་འབྱོར་ཟབ་མོའི་སྒྲུབ་པ། འཚོ་བྱེད་ཀྱི་དྲང་སྲོང་ཚུལ་བཞིན་དུ་བསྟེན་པ། ཚེའི་རིག་བྱེད་ལས་འབྱུང་བའི་གསོ་སྤྱད་ཀྱི་ཆོ་ག་ཡང་དག་པ་ཇི་ལྟ་བ་བཞིན་དུ་ཉེ་བར་བརྟེན་པའི་མཐུ་དང་ནུས་པ་ལ་བརྟེན་ནས། བླ་མའམ་རྒྱལ་པོ་འདི་ཞེས་བྱ་བའི་སྐུ་ལ་སྙུན་མི་མངའ་ཞིང༌། སྐུ་ཚེ་རིང་བར་གྱུར་ཅིག རྐྱང་པ་དང་ལྡན་པ་དང་འདུས་པའི་ནད་ཆོས་ཉིད་ཀྱི་ངང་དུ་ཞི་བར་གྱུར་ཅིག སྐུའི་ལྷུན་པོ་རབ་ཏུ་བརྟན་པར་གྱུར་ཅིག གསུང་གི་ཉི་ཟེར་ཕྱོགས་བཅུར་འཕྲོ་བར་གྱུར་ཅིག ཐུགས་ཀྱི་རྒྱ་མཚོ་རབ་ཏུ་གང་བར་གྱུར་ཅིག
ཕྲིན་ལས་ཀྱི་ཉི་མ་ནམ་ཡང་ནུབ་པར་མ་གྱུར་ཅིག ཐུགས་རྗེའི་བསིལ་ཟེར་ཀུན་ལ་སྙོམས་པར་གྱུར་ཅིག དུས་མ་ཡིན་པའི་ཕོ་ཉ་དང་མཐར་བྱེད་ཀྱི་ཞགས་པ་རིང་དུ་བཟློག་པར་གྱུར་ཅིག གནོད་བྱེད་ཀྱི་སྦྱོར་བ་ཐམས་ཅད་སྟོང་ཉིད་ཀྱི་རྡོ་རྗེས་འཇོམས་པར་གྱུར་ཅིག འཆི་མེད་ཀྱི་དངོས་གྲུབ་ཆར་བཞིན་དུ་འབབ་པར་གྱུར་ཅིག ཡེ་ཤེས་ཀྱི་བདུད་རྩིས་སྲོག་གི་དབང་པོ་རྒྱས་པར་གྱུར་ཅིག ཡི་དམ་གྱི་ལྷ་རྣམས་བསྐྱེད་རིམ་གྱི་རྣལ་འབྱོར་གྱིས་འཆི་བདག་གི་བདུད་བཟློག་པར་གྱུར་ཅིག རྫོགས་རིམ་གྱི་རྣལ་འབྱོར་གྱིས་ཉོན་མོངས་པ་རང་ས་ཉིད་དུ་གྲོལ་བར་གྱུར་ཅིག ཐོས་བསམ་སྒོམ་གསུམ་གྱི་གྲུ་བོ་ཆེས་སྐྱེ་རྒ་ན་འཆིའི་རྒྱ་མཚོ་བཞི་མཐར་ཕྱིན་པར་གྱུར་ཅིག ཚེ་ལ་དབང་བའི་རིག་འཛིན་གྱི་གྲུབ་པ་མཆོག་གིས་སྐྱེ་འགྲོ་མཐའ་དག་ཀུན་དགའ་བར་བྱེད་ནུས་པར་གྱུར་ཅིག
ཅེས་ལན་གསུམ་བརྗོད་དོ། ། ལོ་བརྒྱ་འཚོ་ཞིང་སྟོན་བརྒྱ་མཐོང་བ་དང༌། ། ཞེས་ཤླཽ་ཀ་གཅིག་བརྗོད་དོ། ། གཉིས་པ་ལ་བསོད་ནམས་རྒྱས་པའི་རྒྱུ་སྒྲུབ་པ་དང༌། དེའི་འབྲས་བུ་ཕུན་སུམ་ཚོགས་པའི་རྒྱུར་སྨོན་པའོ། ། དང་པོ་ནི། ཆོས་དང་ཟང་ཟིང་དང་མི་འཇིགས་པ་སྟེ་སྦྱིན་པ་རྣམ་པ་གསུམ་དང༌། མི་དགེ་བ་བཅུ་སྤོང་བའི་ཚུལ་ཁྲིམས་དང༌། དགེ་བ་བཅུ་སྒྲུབ་ཅིང་དམན་པའི་བསམ་པ་ལས་བཟློག་པའི་ཚུལ་ཁྲིམས་དང༌། དགེ་བ་བཅུ་སྒྲུབ་པ་ལ་བརྩོན་འགྲུས་དང༌།
བྱམས་པ་དང༌། སྙིང་རྗེ་དང༌། བྱང་ཆུབ་ཀྱི་སེམས་སྒོམ་པ་ལ་མི་ལྷོད་པའི་བརྩོན་འགྲུས་སོ། ། བདག་མེད་པ་གཉིས་ཀྱི་ཏིང་ངེ་འཛིན་ལ་མཉམ་པར་འཇོག་པའི་དེ་དག་འཁོར་དང་བཅས་པ་རྣམས་སོ། ། གཉིས་པ་ནི། དཔང་པོར་གསོལ་བ་དང་སྨོན་འཇུག་ཏུ་སེམས་བསྐྱེད་པ་དེ་གཉིས་གཞིར་བཞག་ནས། བསོད་ནམས་མངོན་པར་འདུ་བྱེད་པ་པོ་མིང་འདི་ཞེས་བགྱི་བས། དཀོན་མཆོག་རིན་པོ་ཆེ་རྣམ་པ་གསུམ་མཆོད་པ་དང་བཀུར་སྟིས་མཉེས་པར་བྱས་པ་དང༌། སྐྱེ་བོའི་ཚོགས་རྣམས་ཟང་ཟིང་གི་སྦྱིན་པས་མགུ་བར་བྱས་པ་དང༌། སངས་རྒྱས་སྲས་དང་བཅས་པའི་སྐུ་གསུང་ཐུགས་ཀྱི་རྟེན་གསར་དུ་བསྐྲུན་པ་དང༌།
བཀའ་དང་བསྟན་བཅོས་དྲི་མ་མེད་པའི་ལེགས་པར་བཤད་པས། བློ་གསལ་གྱི་སྐྱེ་བོ་མགུ་བྱེད་ཀྱི་མཐུན་པའི་རྐྱེན་སྦྱར་བ་དང༌། རྙེད་པ་དང་བཀུར་སྟི་ལ་མི་ལྟ་བའི་སེམས་ཀྱིས་དམ་པའི་ཆོས་བཤད་པ་དང༌། མཉམ་པར་གཞག་པའི་སེམས་ཀྱིས་ཚད་མེད་པ་བཞི་བསྒོམ་པ་དང༌། དགེ་འདུན་བྱེ་བ་ཆོས་ཀྱི་ཕྱོགས་སུ་མཐུན་པར་བྱས་པ་དང༌། བདག་དང་གཞན་གྱི་དགེ་སྡིག་མ་ལུས་པ་གཏོང་ལེན་དུ་བྱས་པའི་བསམ་པ་སྦྱང་བ་ལ་སོགས་པའི་བསོད་ནམས་འདིའི་མཐུ་དང་ནུས་པ་ལ་བརྟེན་ནས། བསོད་ནམས་མངོན་པར་འདུ་བྱེད་པ་པོ་བདག་གམ་གཞན། བླ་མའམ། རྒྱལ་པོའམ་ཁྱིམ་བདག་ལ་སོགས་པ་མིང་འདི་ཞེས་བྱ་བ། ཆོས་མཐུན་གྱི་དཔལ་དང་འབྱོར་པ་རབ་ཏུ་རྒྱས་ཤིང་འཕེལ་བར་གྱུར་ཅིག
ཟད་མི་ཤེས་པའི་བསོད་ནམས་ཀྱི་གཏེར་ཆེན་པོ་ལ་རང་དབང་དུ་ལོངས་སྤྱོད་པར་གྱུར་ཅིག བསོད་ནམས་ཆེན་པོའི་དཔལ་གྱིས་སེམས་ཅན་རེ་འདོད་ཚུལ་བཞིན་དུ་བཀོང་ནུས་པར་གྱུར་ཅིག ཆོས་དགེ་བ་བཅུ་ལ་དུས་རྟག་ཏུ་རང་གི་ངང་གིས་གཞོལ་ནུས་པར་གྱུར་ཅིག ཆོས་དགེ་བ་བཅུའི་ཁྲིམས་ཀྱིས་རང་གི་མངའ་རིས་དང་གདུལ་བྱ་སྐྱོང་བ་ལ་འགལ་རྐྱེན་གྱི་གེགས་ཅུང་ཟད་ཀྱང་མི་འབྱུང་བར་གྱུར་ཅིག བདེན་པ་སྨྲ་བའི་བཀའ་ལུང་བཙན་པོ་ལ་ལོག་པར་སྨྲ་བ་གང་གིས་ཀྱང་འགོང་མི་ནུས་པར་གྱུར་ཅིག འཁོར་ལོས་སྒྱུར་བའི་དཔལ་ཡོངས་སུ་བཟུང་བའི་སྒོ་ནས་དཀོན་མཆོག་གསུམ་གྱི་དབུ་འཕང་གྱེན་དུ་འདེགས་ནུས་པར་གྱུར་ཅིག ཕོངས་པ་རྣམས་ཀྱི་རེ་འདོད་བསྐོང་ནུས༴ མགོན་མེད་པ་རྣམས་ཀྱི་མགོན་སྐྱབས་དང་དཔུང་གཉེན་བྱེད་ནུས་པར༴ དབུ་རྨོག་བཙན་ཞིང་ཆབ་སྲིད་འཇམ་དར་རྒྱས་པར༴ འཇིག་རྟེན་དང་འཇིག་རྟེན་ལས་འདས་པའི་དཔལ་ཕུན་སུམ་ཚོགས་པ་ལ་མཚན་མར་འཛིན་པ་དང་བྲལ་བའི་ཤེས་རབ་ཀྱིས་ལོངས་སྤྱོད་དང་ལྡན་པར༴
འབངས་དང་གདུལ་བྱ་ཐམས་ཅད་བདེ་སྐྱིད་ཀྱི་དཔལ་ཕུན་སུམ་ཚོགས་པ་ལ་ལོངས་སྤྱོད་པར་གྱུར་ཅིག ཅེས་ལན་གསུམ་བརྗོད་ནས། བསོད་ནམས་རི་བོ་བཞིན་དུ་བརྟན་པ་དང༌། ། ཞེས་སོགས་ཤླཽ་ཀ་གཅིག་བརྗོད། ཡང་རབ་ཏུ་བྱུང་བ་དག་དམ་པའི་ཆོས་འཕེལ་བ་དང༌། ཚུལ་ཁྲིམས་རྣམ་པར་དག་པ་སོགས་ཀྱི་དོན་དུ་བསོད་ནམས་ཀྱི་ཚོགས་བསགས་པར་བྱེད་པ་དེའི་ཚེ་ནི། སྤྱིར་བཏང་བ་དེ་གཞིར་གཞག་པའི་སྟེང་དུ། ཚེ་དང་ལྡན་པའམ། གནས་བརྟན་ནམ། དགེ་བའི་བཤེས་གཉེན་འདི་ཞེས་བགྱི་བས་ཚོགས་གསོག་བགྱི་བ་འདི་དང༌།
དམ་པའི་ཆོས་འདུལ་བ་ལ་རབ་ཏུ་བྱུང༌། ཚུལ་ཁྲིམས་ཀྱི་སྡོམ་པ་ཡང་དག་པར་བླངས། ཐོས་བསམ་དང་སྒྲུབ་པའི་འཁོར་ལོ་ཡོངས་སུ་བཟུང་བའི་མཐུ་དང་ནུས་པ་ལ་བརྟེན་ནས། ཚེ་རབས་འདི་དང་གནས་ཐམས་ཅད་དུ་བསླབ་པ་རིན་པོ་ཆེ་རྣམ་པ་གསུམ་ལ་ནན་ཏན་དུ་བགྱི་བ་ལ་ནམ་ཡང་ལྷོད་པར་མ་གྱུར་ཅིག ལུས་དང་ངག་དང་ཡིད་སྡོམ་པ་ལ་གནས་པར༴ འཕགས་པ་དགྱེས་པའི་ཚུལ་ཁྲིམས་ཀྱི་དགའ་བ་དང་ལྡན་པར༴ ཉོན་མོངས་པའི་ཤུགས་དྲག་པོས་ནམ་ཡང་མི་རྫི་བར་གྱུར་ཅིག ཚུལ་ཁྲིམས་དང་ཏིང་ངེ་འཛིན་དང་ཤེས་རབ་ཀྱི་ཕུང་པོ་ཡོངས་སུ་རྫོགས་པར༴ རྣམ་པར་གྲོལ་བ་དང་རྣམ་པར་གྲོལ་བའི་ཡེ་ཤེས་གཟིགས་པའི་ཕུང་པོ་ཡོངས་སུ་རྫོགས༴ རང་གི་སེམས་ཉེས་པར་སྤྱོད་པ་མཐའ་དག་ལས་སྡོམ་ནུས་པར༴
བྱང་ཆུབ་སེམས་དཔའ་དང་རིག་པ་འཛིན་པ་ལ་སོགས་པའི་སྡོམ་པ་གོང་མ་དག་ཡང་དག་པར་བླངས་ནས་རིམ་གྱིས་སློབ་ནུས་པར༴ ཚུལ་ཁྲིམས་དེ་ལ་མཚན་མར་འཛིན་པའི་རྟོག་པ་མཐའ་དག་དང་བྲལ༴ འགྲོ་བ་གཞན་ཡང་མང་པོ་དག་ཚུལ་ཁྲིམས་དེ་ལ་འགོད་ནུས་པར༴ ཅེས་ལན་གསུམ་བརྗོད་ནས། ཁྲིམས་ཀྱི་ཚུལ་ཁྲིམས་སྐྱོན་མེད་ཅིང༌། ། ཞེས་སོགས་བརྗོད་པ་དང༌། ཡང་ལེགས་པར་སྤྱོད་པ་དེ་ཉིད་ལ་བརྟེན་ནས། རྒྱལ་བ་རྣམས་ཀྱི་དམ་པའི་ཆོས་མ་ལུས་པ་རྒྱལ་བའི་དགོངས་པ་ཇི་ལྟ་བ་བཞིན་དུ་འཛིན་ནུས་པར༴ སྐྱེ་བ་ཐམས་ཅད་དུ་དམ་པའི་ཆོས་སྟོན་པའི་དགེ་བའི་བཤེས་གཉེན་དག་དང་ཐོག་མ་ཉིད་དུ་ཞལ་མཇལ༴ དེ་ནས་དགེ་བའི་བཤེས་གཉེན་ཡང་དག་པར་མཉེས་པར་བྱེད་པའི་ཐབས་ལ་མཁས༴
བདུད་དང་སྡིག་པའི་གྲོགས་པོ་རྣམས་ཀྱི་དབང་དུ་ནམ་ཡང་མི་འགྲོ་བར་གྱུར་ཅིག ཟབ་པ་དང་རྒྱ་ཆེ་བའི་ཐེག་པ་ཆེན་པོའི་ཆོས་སྤྱོད་པ་ལ་སྤྲོ་ཞིང༌། ཚུལ་བཞིན་དུ་ལེན་པ་དང་བསྒྲུབས་པ་ལ་བར་ཆད་མི་འབྱུང༴ ཐོས་བསམ་གྱི་འཁོར་ལོས་བསྟན་པའི་སྒྲོན་མེ་ཡུན་རིང་དུ་འབར་བའི་མཐུ་དང་ལྡན༴ སྒྲུབ་པའི་འཁོར་ལོས་སངས་རྒྱས་ཀྱི་བརྒྱུད་རྒྱུན་མི་ཆད་པ་འཛིན་ནུས༴ དེ་ལྟར་འཁོར་ལོ་གཉིས་ཀྱི་སྦྱིན་པ་པོ་རྣམས་ཀྱི་ཡོན་ཡོངས་སུ་སྦྱོངས་ནུས༴ རབ་ཏུ་བྱུང་བ་གཞན་གྱི་རྙེད་པ་དང་བཀུར་སྟི་ལ་འཕྲོག་པ་མེད་ཅིང༌། ལེགས་པར་སྤྱད་པ་མཐའ་དག་ལ་རྗེས་སུ་ཡི་རངས༴ ཅེས་ལན་གསུམ་བརྗོད་ནས། འགྲོ་བའི་སྡུག་བསྔལ་སྨན་གཅིག་པུ། །
ཞེས་ཤླཽ་ཀ་གཅིག་བརྗོད་པ་དང༌། ཡང་དམིགས་བསལ་མེད་པར་བྱས་པའི་དགེ་བ་ལ་ནི། སངས་རྒྱས་དང་བྱང་ཆུབ་སེམས་དཔའ་ཐམས་ཅད་དང༌། འདིར་བཞུགས་པའི་དགེ་འདུན་བཙུན་པ་ཐམས་ཅད་རང་གཞན་ཐམས་ཅད་ལ་དགོངས་སུ་གསོལ། སྐབས་འདིར་སྒྲུབ་པའི་དགེ་བ་འདི་དག་གིས་མཚོན་ནས། འཕགས་པ་ཉན་ཐོས་དང་རང་སངས་རྒྱས་དང་བྱང་ཆུབ་སེམས་དཔའ་དང༌། སོ་སོ་སྐྱེ་བོའི་ཚོགས་གཉིས་ཀྱི་རྒྱ་མཚོ་ཅི་མཆིས་པ་དང༌། དགེ་ལ་འདིར་ཚོགས་པ་ཀུན་གྱི་དགའ་ཞིང་རྗེས་སུ་ཡི་རང་བར་བགྱིས་པའི་མཐུ་དང་སྟོབས་ལ་བརྟེན་ནས། ཁམས་གསུམ་འགྲོ་བ་མ་ལུས་ཕན་བདེ་ཀུན་གྱི་འབྱུང་གནས་རྒྱལ་བའི་བསྟན་པ་རིན་པོ་ཆེ་ཕྱོགས་དུས་གནས་སྐབས་ཐམས་ཅད་དུ་དར་ཞིང་རྒྱས་ལ་ཡུན་རིང་དུ་གནས་པ༴ བསྟན་པ་ལ་གནོད་པར་བྱེད་པའི་བདུད་རིགས་ཐམས་ཅད་ཕྱིར་བཟློག་པར༴
བསྟན་པ་རིན་པོ་ཆེ་ལ་གཅེས་སྤྲས་སུ་བགྱི་བའི་བཤེས་གཉེན་གོང་མ་རྣམས་ཀྱི་ཐུགས་ཀྱི་དགོངས་པ་ཟབ་མོ་ཡོངས་སུ་གང་བར༴ བསྟན་པ་འཛིན་པའི་སྐྱེས་བུ་དམ་པ་གང་ན་བཞུགས་པ་དེ་ཐམས་ཅད་ཀྱི་སྐུ་ཚེ་དང་མཛད་པ་ཕྲིན་ལས་ཀྱི་བར་དུ་ཆོད་པ་མཐའ་དག་ཞི༴ རྣམ་པར་དཀར་བའི་ཕྲིན་ལས་འགྲོ་དོན་ཐམས་ཅད་ཕྱོགས་དུས་ཀུན་ཏུ་དར་ཞིང་རྒྱས་ལ་ཡུན་རིང་དུ་གནས་པར༴ དགེ་འདུན་ཐམས་ཅད་ཐུགས་མཐུན་ཅིང་ཆོས་སྤྱོད་བཅུའི་སྒྲུབ་པ་ཟབ་མོ་གོང་ནས་གོང་དུ་འཕེལ་ཞིང་རྒྱས༴ རབ་ཏུ་བྱུང་བ་རྣམས་ལྟ་བ་དང་གྲུབ་མཐའ་མི་མཐུན་པས་དགེ་འདུན་གྱི་དབྱེན་དུ་འགྱུར་བ་དག་སྤངས་ཏེ། ཡང་དག་པའི་ལྟ་བ་ལ་གནས༴ དགེ་བའི་བཤེས་གཉེན་རྣམས་ཀྱང་རྙེད་པ་དང་བཀུར་སྟི་ལ་མི་ལྟ་བའི་སེམས་ཀྱི་དམ་པའི་ཆོས་སྟོན་པ་མཁས་ཤིང་ལེ་ལོ་མེད༴ ཅེས་ལན་གསུམ་བརྗོད་ནས། གཙུག་ལག་ཁང་རྣམས་ཀློག་པ་དང༌། ། ཞེས་སོགས་བརྗོད་དོ། །
ཡང་འཇིག་རྟེན་གྱི་རྒུད་པ་སེལ་བའི་དོན་དུ་ནི། དཀོན་མཆོག་རིན་པོ་ཆེ་རྣམ་པ་གསུམ། འཇིག་རྟེན་གྱི་ཁམས་སྐྱོང་བར་བྱེད་པའི་ལྷ་དང་ཀླུ་ལ་སོགས་པ་དཀར་པོའི་ཕྱོགས་ལ་མངོན་པར་དགྱེས་པ་རྣམས་མཁྱེན་པར་མཛད་དུ་གསོལ། འཇིག་རྟེན་གྱི་རྒུད་པ་སེལ་བའི་དོན་དུ། དཀོན་མཆོག་དང་མཁའ་འགྲོ་ཆོས་སྐྱོང་གི་མཆོད་པ་དང་ཐུགས་དམ་བསྐང་བ། བདུད་རིགས་ཕྱིར་ཟློག་པར་བྱེད་པ། སྟོང་ཉིད་ཟབ་མོའི་བསྒྲུབ་ཐབས་བགྱིས་པ། དགེ་འདུན་འདུས་པའི་སྡེ་ཆེན་པོས་མཐུན་པའི་གསོ་སྦྱོངས་བགྱིས་པ། ཀླུའི་རྒྱལ་པོ་བརྒྱད་རང་རང་གིས་ཆོ་གས་མཉེས་པར་སྒྲུབ་པ་ལ་སོགས་པའི་མཐུ་དང་སྟོབས་ལ་བརྟེན་ནས། ཡངས་པའི་རྒྱལ་ཁམས་ཆེན་པོ་བདེ་ཞིང་སྐྱིད།
བདུད་རིགས་ཀྱི་བགེགས་དང་འབྱུང་པོ་ཐམས་ཅད་ཞི་བའི་སེམས་དང་ལྡན༴ བདུད་སྡིག་ཏོ་ཅན་གྱིས་སྤྲུལ་པའི་འཁྲུག་པའི་མདའ་ལྔ་པོ་རང་གནས་སུ་ཞི༴ དུས་ཀྱི་འཁྲུག་པ་དང་མཚོན་གྱི་བསྐལ་པ་ཐམས་ཅད་ཞི༴ སེམས་ཅན་མ་རུངས་པ་རྣམས་ཀྱི་བསམ་པ་ངན་པ་ཐམས་ཅད་མི་འབྱུང༴ མ་རུངས་པ་རྣམས་ཀྱང་ཕན་ཚུན་དུ་ཕ་མ་ལྟར་བྱམས་པ་ལ་གནས་པར༴ འཇིག་རྟེན་གྱི་ཁམས་ཐམས་ཅད་དུ་ཆར་ཆུ་རྣམས་དུས་སུ་འབབ་པར༴ ལོ་ཕྱུགས་རྟག་ཏུ་ལེགས་པར༴ མི་ནད་དང་ཕྱུགས་ནད་ཐམས་ཅད་རབ་ཏུ་ཞི་བར༴ ཡམས་ནད་དང་རིམས་ནད་ཐམས་ཅད་ཉེ་བར་ཞི་བར༴ ཅེས་ལན་གསུམ་བརྗོད་ནས།
ལྷས་ཡང་དུས་སུ་ཆར་འབེབས་ཞིང༌། ། སོགས་དང༌། འཇིག་རྟེན་བདེ་ཞིང་ལོ་ལེགས་དང༌། ། སོགས་བརྗོད་དོ། ། ཡང་རྡོ་རྗེ་སློབ་དཔོན། དགེ་བའི་བཤེས་གཉེན་དང༌། ཆོས་ཀྱི་རྒྱལ་པོ་དུས་མིན་དུ་གཤེགས་པ་བཞུགས་སུ་གསོལ་བ་ལ། སྐུ་ཚེ་འདོར་བའི་རྒྱུ་དང༌། བཟློག་པའི་སྨོན་ལམ་མོ། ། དང་པོ་ནི།
དགེ་འདུན་གྱི་སྡེ་དབྱེན་དུ་གྱུར་པ་དང༌། ཚུལ་ཁྲིམས་འཆལ་བ་དང༌། ཡུལ་ཁམས་ཀྱི་རྒྱལ་པོ་མི་དགེ་བ་ལ་སྤྱོད་པས་རྒྱུད་འཁྲུག་པ་དང༌། གདུལ་བྱ་རྣམས་ཀྱི་བློའི་མེ་ལོང་རྙོག་པ་དང༌། ཆོས་སྨྲ་བ་ལ་ལོག་པར་སྒྲུབ་པའི་རྐྱེན་དང༌། དེའི་དབང་གིས་བཀའ་སྲུངས་འཁྲུག་པ་ལ་སོགས་པའོ། ། གཉིས་པ་ནི། དེ་དག་བཟློག་པའི་ཐབས་ལ་འབད་པ་སྔོན་དུ་བཏང་ནས། འདི་སྐད་ཅེས། དཀོན་མཆོག་རིན་པོ་ཆེ་རྣམ་པ་གསུམ་བསྟན་སྲུང་རྒྱ་མཚོའི་ཚོགས་དང་བཅས་པ་མཁྱེན་པར་མཛད་དུ་གསོལ།
རྡོ་རྗེ་སློབ་དཔོན། ཆོས་སྨྲ་བའི་བཤེས་གཉེན་ནམ། ཆོས་ཀྱི་རྒྱལ་པོ་མིང་འདི་ཞེས་བགྱི་བ། བསྟན་པ་དང་སེམས་ཅན་གྱི་དོན་ལ་ཡུན་རིང་དུ་བཞུགས་པར་གསོལ་བའི་སླད་དུ། དགེ་སློང་གི་དགེ་འདུན་གྱི་སྡེ་ཆེན་པོས་མཐུན་པའི་གསོ་སྦྱོང་གིས་དགེ་འདུན་མཐུན་པར་བགྱིས་པ་དང༌། བཀྲ་ཤིས་པའི་གསོ་སྦྱོང་གིས་རྒྱལ་པོ་ངན་པར་གྱུར་པ་ལ་སོགས་པའི་ཡམས་གསལ་བ་དང༌། ཚུལ་ཁྲིམས་དག་པར་བྱེད་པའི་གསོ་སྦྱོང་གིས་བསླབ་པ་ཡོངས་སུ་སྦྱངས་པ་དང༌། སྐལ་བར་འཚམས་པའི་སྐྱེ་བོ་མང་པོ་དམ་པའི་ཆོས་སྨྲ་བའི་སྟན་དུ་སྦྱར་བ་དང༌། བདག་ཉིད་སངས་རྒྱས་སུ་བསྐྱེད་ཅིང་དཀྱིལ་འཁོར་ཆེན་པོར་གཞུག་པ་དང༌། དབང་བླངས་ཞིང་དམ་ཚིག་ཉམས་ཆགས་གསོས་པ་དང༌།
དཀོན་མཆོག་མཆོད་ཅིང་བསྲུང་མའི་ཚོགས་ཀྱི་ཐུགས་དམ་བསྐང་བ་དང༌། ཟབ་པ་དང་རྒྱ་ཆེའི་ཆོས་ཀྱི་འཁོར་ལོ་བསྐོར་བའི་མཐུ་ལ་བརྟེན་ནས་མཚན་ནས་སྨོས་པ་འདི་ཞེས་བགྱི་བ་མྱ་ངན་ལས་མི་འདའ་བར་ཡུན་རིང་དུ་བཞུགས་པར་གསོལ་བ་འདེབས་སོ། ། ཆོས་ཀྱི་འཁོར་ལོ་བླ་ན་མེད་པ་བསྐོར་བར་བསྐུལ་ལོ། ། འཇིག་རྟེན་གྱི་ཁམས་སུ་དགེ་ལེགས་རྒྱ་ཆེན་པོ་འཕེལ་ཞིང་རྒྱས་པར་གསོལ་བ་འདེབས་སོ། ། ཞེས་ལན་གསུམ་དང༌། དཀོན་མཆོག་གསུམ་གྱི་བདེན་པ་དང༌། སངས་རྒྱས་དང་བྱང་ཆུབ་སེམས་དཔའ་དང་ཆོས་སྐྱོང་སྲུང་མ་རྣམས་ཀྱི་བྱིན་གྱིས་བརླབས་དང༌། ཚོགས་གཉིས་ཡོངས་སུ་རྫོགས་པའི་མངའ་ཐང་ཆེན་པོ་དང༌། ཆོས་ཀྱི་དབྱིངས་རྣམ་པར་དག་ཅིང་བསམ་གྱིས་མི་ཁྱབ་པའི་མཐུ་ལས་དེ་ཁོ་ན་ཉིད་དུ་གྱུར་ཅིག ཅེས་ལན་གསུམ་དང༌།
སྟོན་པ་འཇིག་རྟེན་ཁམས་སུ་བཞུགས་པ་དང༌། ། བསྟན་པ་ཉི་འོད་བཞིན་དུ་གསལ་བ་དང༌། ། བསྟན་འཛིན་ཕུ་ནུ་བཞིན་དུ་མཐུན་པ་ཡིས། ། བསྟན་པ་ཡུན་རིང་གནས་པའི་བཀྲ་ཤིས་ཤོག ། ཅེས་བརྗོད་དོ། ། གཉིས་པ་གཤིན་པོའི་དོན་དུ་བྱ་བ་ལ་གཉིས་ཏེ། གང་ཟག་ཁྱད་པར་ཅན་ལ་མཆོད་པ་ཕུལ་ནས་སྨོན་ལམ་གདབ་པ་དང༌། སྐྱེ་བོ་ཕལ་པ་ལ་དགེ་བ་རྗེས་སུ་འབྲང་བའི་སྨོན་ལམ་གདབ་པའོ། ། དང་པོ་ནི། དཀོན་མཆོག་རིན་པོ་ཆེ་རྣམ་པ་གསུམ་དང༌།
བླ་མའམ། དགེ་བའི་བཤེས་གཉེན་ནམ་ཆོས་སྐྱོང་བའི་རྒྱལ་པོ་སོགས་ཡོན་གྱི་བདག་པོས་གཙོ་བྱས་བདག་ཅག་རྣམས་ལ་དགོངས་སུ་གསོལ། འདི་ལྟར་ཡོན་གྱི་བདག་པོས་བླ་མ་དང་དཀོན་མཆོག་མཆོད་པ། མཁའ་འགྲོ་དང་ཆོས་སྐྱོང་གི་ཚོགས་གཏོར། སྐྱེ་བོའི་ཚོགས་ལ་སྦྱིན་གཏོང༌། སྐུ་གསུང་ཐུགས་ཀྱི་རྟེན་ངོ་མཚར་ཅན་བཞེངས་སུ་གསོལ་ནས། མཆོད་པའི་སྤྲིན་ཕུང་བསམ་གྱིས་མི་ཁྱབ་པས་ཉེ་བར་སྤྲས་ཏེ། ཆོས་ཀྱི་དབྱིངས་དང་མཉམ་པར་སྤྲུལ་པ་ལ་སོགས་པའི་བསོད་ནམས་ཀྱི་ཚོགས་འདི་དང༌། གཞན་ཡང་ཡོན་གྱི་བདག་པོ་སོགས་གདུལ་བྱར་གཏོགས་པ་རྣམས་ཀྱི་ལུས་དང་ལོངས་སྤྱོད། དུས་གསུམ་དགེ་བའི་དངོས་པོ་ཕྱི་ནང་གསང་བ་དེ་ཁོ་ན་ཉིད་ཀྱི་མཆོད་པའི་སྤྲིན་གྱི་ཕུང་པོ་བྱང་ཆུབ་སེམས་དཔའ་ཀུན་ཏུ་བཟང་པོའི་རྣམ་པར་ཐར་པ་ལས་བྱུང་བའི་མཆོད་པ་དང༌།
རྗེས་སུ་མཐུན་པ་འདི་ནི། བཀའ་དྲིན་མཉམ་མེད་འདི་ཞེས་བགྱི་བའི་སྤྱན་ལམ་དུ་འབུལ་བར་བགྱིའོ། ། ཕུལ་བ་དེ་ཐམས་ཅད་བདག་གི་ཉིད་དུ་བཞེས་ཏེ། ཐུགས་ཀྱི་དགོངས་པ་ཟབ་མོ་གོང་ནས་གོང་དུ་ཡོངས་སུ་གང་བར་གྱུར་ཅིག གང་དུ་བཞུགས་པའི་ཞིང་ཁམས་དེར་མཆོད་པའི་སྤྲིན་གྱི་ཕུང་པོ་བསམ་གྱིས་མི་ཁྱབ་པ་འབྱུང་ཞིང་རྒྱས་པར༴ འཇིག་རྟེན་དང་འཇིག་རྟེན་ལས་འདས་པའི་བཞེད་རྒྱུ་ཐམས་ཅད་ལྷུན་གྱིས་སྒྲུབ་པར༴ བྱང་ཆུབ་སེམས་དཔའི་སྤྱོད་པ་རླབས་པོ་ཆེ་སྤྱད་པར་མཛད་པའི་ཚེ། སྐུ་གསུང་ཐུགས་མཛད་པ་ཕྲིན་ལས་ཀྱི་བར་དུ་གཅོད་པ་ཐམས་ཅད་ཉེ་བར་ཞི་བར༴ ཐུགས་རྗེ་དང་སྤངས་རྟོགས་ཡོན་ཏན་ཐམས་ཅད་གོང་ནས་གོང་དུ་འཕེལ་ཞིང་རྒྱས་པར་གྱུར་ཅིག མྱུར་དུ་མངོན་པར་རྫོགས་པར་སངས་རྒྱས་པའི་མཛད་པ་ཐམས་ཅད་དག་རིམ་པར་བསྟན་ནས།
ཡོན་གྱི་བདག་པོ་སོགས་སེམས་ཅན་ཐམས་ཅད་ཀྱི་རྒྱུད་ལ་ལྷུན་གྱིས་གྲུབ་པ་དང་རྒྱུན་མི་ཆད་པའི་ཡེ་ཤེས་ཀྱི་གཟིགས་པ་དམ་པ་མྱུར་དུ་འཇུག་པར༴ ཅེས་ལན་གསུམ་བརྗོད་ནས། དགེ་བ་འདིའི་འགྲོ་བ་ཀུན། ། གཞོན་ནུ་ནོར་བཟང་ཇི་བཞིན་དུ། ། ཡོན་ཏན་རྒྱ་མཚོ་ལྟ་བུ་ཡིས། ། བླ་མ་དམ་པ་མཉེས་བྱེད་ཤོག ། ཅེས་བརྗོད་དོ། ། གཉིས་པ་ལ། དམིགས་ཡུལ་རང་གིས་བྱས་པའི་དགེ་བ་བསྔོ་བ་དང༌། དེའི་ཆེད་དུ་གཞན་གྱིས་བྱས་པའི་དགེ་བ་དེའི་རྗེས་སུ་འབྲང་བར་སྨོན་ལམ་འདེབས་པའོ། །
དང་པོ་ནི། དེ་ཉིད་ཀྱིས་བྱས་པའི་དགེ་བ་སྔར་ཁོང་རང་གིས་མངོན་མཐོ་དང་ངེས་ལེགས་ཀྱི་རྒྱུར་བསྔོས་ཟིན་པ་རྣམས་ནི་སླར་བསྔོ་དགོས་པ་མིན་ཏེ། གསོན་པོའི་དུས་སུ་སྔར་ཁོང་རང་གིས་བསྔོས་ཟིན་པ་དེ་ཉིད་མཆོག་ཡིན་པའི་ཕྱིར། སྔར་བསྔོས་མ་ཟིན་པའམ་ཚེ་འདི་བྱ་བའི་ཆེད་དུའམ། ཕྱི་མ་མངོན་མཐོའི་ཆེད་དུ་བསྔོས་ཀྱང༌། བྱང་ཆུབ་ཆེན་པོར་བསྔོས་མ་ཟིན་པ་རྣམས་ནི། དེར་བསྔོ་དགོས་པས། དེའི་ཚུལ་ནི་འདི་ལྟར། ཚེ་འདས་དེའི་ཉེ་འབྲེལ་དུ་གྱུར་པ་བླ་མའམ། སློབ་མའམ།
ཕ་མ་ལྟ་བུ་སྙིང་ཐག་པ་ནས་བརྩེ་བ་ཅན་ཞིག་གིས་བསྔོས་ན་འགྲུབ་པ་ཡིན་ཏེ། དེ་ཉིད་དེའི་བྱ་བ་ལ་དབང་ཆེ་བའི་ཕྱིར། དཔེར་ན་གསོན་གྱི་གནས་སྐབས་བཞིན་ནོ། ། དེ་དག་དང་རང་གིས་ཇི་ལྟ་བ་བཞིན་བསྔོ་མ་ཤེས་ན། དགེ་བའི་བཤེས་གཉེན་ལྟ་བུ་གཞན་ཞིག་ལ་བསྔོ་རྟེན་དུ་གྲགས་པའི་ཡོན་ཞིག་ཕུལ་ནས། དེས་ཇི་ལྟར་འདུས་ནས་བསླབས་པ་དེ་བཞིན་དུ་ཉེ་འབྲེལ་དེས་ཀྱང་རྩེ་གཅིག་ཏུ་ཡིད་ཀྱིས་འདུན་པར་བྱས་པས་འགྲུབ་པ་ཡིན་ཏེ། ངག་ཏུ་བརྗོད་པའི་རིམ་པ་ནི། དགེ་འདུན་རྣམས་དང་ཉེ་དུ་འབྲེལ་བ་ཅན་རྣམས་ཀྱིས་མཐུན་འགྱུར་མཛད་པ་ཞུ་ཞེས་བརྗོད་ལ། ཕྱོགས་བཅུའི་སངས་རྒྱས་དང་ཞེས་པ་ནས། དགོངས་སུ་གསོལ།
ཚེ་འདས་འདི་ཞེས་བྱ་བས། འཁོར་བ་ཐོག་མ་མེད་པ་ནས་མ་ཆགས་པ་དང༌། གཏི་མུག་མེད་པའི་དགེ་བའི་རྩ་བས་ཀུན་ནས་སླངས་ཏེ། སྦྱིན་པ་དང་ཚུལ་ཁྲིམས་དང་སྒོམ་པ་ལས་བྱུང་བའི་དགེ་བའི་བསོད་ནམས་མངོན་པར་འདུ་བྱ་བ་རང་གིས་བགྱིས་པ་དང༌། གཞན་བགྱིད་དུ་བཅུག་པ་དང༌། མ་བཅུག་པར་ཡང་གཞན་གྱིས་བགྱིས་པ་ལ་རྗེས་སུ་ཡི་རང་བ་ཕུལ་བ་ལ་སོགས་པའི་དཀར་པོ་དགེ་བའི་ལས། ཁོང་ཁྲོ་བའམ་ལམ་ལོག་པར་རྟོག་པ་ཆེན་པོས་བར་མ་དོར་ཆུད་ཟོས་པ་ཉིད་དུ་མ་གྱུར་པ་དེ་དག་གི་ནུས་པ་དང༌། མཐུ་བརྟན་པར་བྱེད་པའི་བསོད་ནམས་དང༌། ཡེ་ཤེས་ཀྱི་ཚོགས་སླར་ཡང་མངོན་པར་འདུ་བྱས་པ་འདི་དག་ལ་བརྟེན་ནས། ཚེ་འདས་མིང་འདི་ཞེས་བགྱི་བ།
མཁའ་མཉམ་སེམས་ཅན་ཐམས་ཅད་ཀྱི་དོན་དུ་ཡང་དག་པར་རྫོགས་པའི་སངས་རྒྱས་ཀྱི་ཞེས་དང༌། གནས་སྐབས་ཐམས་ཅད་དུ་རྨད་དུ་བྱུང་བའི་བྱང་ཆུབ་སེམས་དཔའ་སྤྱོད་པ་རླབས་པོ་ཆེ་ཞེས་དང༌། སངས་རྒྱས་ཀྱི་ཆོས་རྣམས་ཞེས་སོགས་དང༌། སྐྱབས་རྣམ་པར་དག་པ་སངས་རྒྱས་རྒྱ་མཚོ་ལྟ་བུ་མཐོང་བ་དང་ཞེས་སོགས་དང༌། གཞན་ཡང་དེ་དག་གི་མཐུ་ལས། བདེ་འགྲོ་མཐོ་རིས་ཀྱི་འཇིག་རྟེན་དུ་སྐྱེ་བར་གྱུར་ཅིག དེ་ཡང་མཐོ་རིས་ཀྱི་ཡོན་ཏན་བདུན་གྱི་རྒྱན་དང་ལྡན་པར༴ དེ་ཡང་འཕགས་པའི་ནོར་བདུན་མི་འབྲལ་བར༴ ཁྱད་པར་དུ་དལ་འབྱོར་གྱི་ཆོས་བཅོ་བརྒྱད་དང་ལྡན་པའི་མིའི་ལུས་ཐོབ༴ རྟེན་དེར་ཡང་མི་དགེ་བའི་བཤེས་གཉེན་དང་སྡིག་གྲོགས་ཀྱི་དབང་དུ་སྐད་ཅིག་ཙམ་ཡང་མི་འགྲོ༴
དམ་པའི་ཆོས་ཚུལ་བཞིན་དུ་སྟོན་པར་མཛད་པའི་དགེ་བའི་བཤེས་གཉེན་རྣམས་དང་ཞལ་མཇལ་བར༴ ཟབ་པ་དང་རྒྱ་ཆེ་བའི་དམ་པའི་ཆོས་སྤྱོད་པ་ལ་སྤྲོ་ཞིང༌། དེ་ལྟར་སྤྱོད་པའི་སྐལ་བ་དང་ལྡན་པར༴ ཆོས་དགེ་བ་བཅུ་ལ་ངང་གིས་སློབ་པར༴ འཁོར་བ་སྡུག་བསྔལ་གྱི་རྒྱ་མཚོ་ཆེན་པོ་ལས་ངེས་པར་འབྱུང་བར༴ བདུད་བཞི་དང་དམན་པའི་ས་གཉིས་ལས་མྱུར་དུ་འདའ་བར༴ བསམ་པ་བྱང་ཆུབ་ཀྱི་མཆོག་ཏུ་སེམས་བསྐྱེད་པར༴ སྤྱོད་པ་ཕ་རོལ་ཏུ་ཕྱིན་པ་དྲུག་ལ་སློབ་པར༴ རྣལ་འབྱོར་བྱང་ཆུབ་ཀྱི་ཕྱོགས་དང་མཐུན་པའི་ཆོས་ལ་བརྩོན་འགྲུས་སུ་བྱ་བ་མཐར་ཕྱིན་པར༴ མཐའ་བྲལ་དབུ་མའི་ལྟ་བས་མཚན་འཛིན་གྱི་སྤྲོས་པ་ཆོད་པར༴
སྒོམ་པ་ཟུང་དུ་འཇུག་པའི་ཉམས་ལེན་གྱིས་ཡོན་ཏན་གྱི་ཚོགས་མངོན་པར་འདུ་བྱེད་པར༴ འབྲས་བུ་རྫོགས་པའི་བྱང་ཆུབ་ལས་ནམ་ཡང་སླར་མི་བཟློག་པར༴ ངོ་བོ་ལྷུན་གྱིས་གྲུབ་ཅིང་མཛད་པ་རྒྱུན་མི་འཆད་པའི་ཕྲིན་ལས་ནམ་མཁའ་དང་མཉམ༴ ཅེས་ལན་གསུམ་དང༌། རྒྱལ་བ་རྣམས་ཀྱི་དམ་པའི་ཆོས་འཛིན་ཅིང༌། ། བྱང་ཆུབ་སྤྱོད་པ་ཀུན་ཏུ་སྣང་བར་བྱེད། ། བཟང་པོ་སྤྱོད་པ་རྣམ་པར་སྦྱངས་པ་ཡང༌། ། མ་འོངས་བསྐལ་པ་ཀུན་ཏུ་སྤྱོད་པར་ཤོག ། ཅེས་བརྗོད་དོ། ། གཉིས་པ་ནི།
རྡོ་རྗེ་སློབ་དཔོན་གྱི་སྔགས་ཀྱི་ནུས་པའམ། དགེ་བའི་བཤེས་གཉེན་གྱི་ཐུགས་རྗེའམ། ཉེ་འབྲེལ་སྙིང་བརྩེ་བའི་སྟོབས་ཀྱིས། ཚེ་འདས་དེ་ཡང་གསོན་དུས་ཀྱི་རྣམ་པ་དང་མཐུན་པར་མདུན་གྱི་གནས་སུ་དེ་ཉིད་བཀུག་ནས་འདུག་པར་བསམ་ལ། དགོངས་སུ་གསོལ་ཞེས་པ་སྔོན་དུ་བཏང་ནས། འདི་ཞེས་བྱ་བ་འཇིག་རྟེན་ཕ་རོལ་ཏུ་སོང་བ་དེའི་ཆེད་དུ། ཉེ་དུ་འབྲེལ་པ་ཤུལ་ན་མཆིས་པ་རྣམས་ཀྱིས་འདི་ལྟར། ཚེ་འདས་ཁོང་རང་གི་བགོ་སྐལ་གྱི་ཡོ་བྱད་ལ་གཞི་བླངས། ཉེ་དུ་གློ་བ་ཉེ་བ་རྣམས་ཀྱིས་ཀྱང་མཁོ་རྒུ་ལྷག་པར་བསྣན་ནས་བླ་མ་དང་དཀོན་མཆོག་གི་མཆོད་པ་ངོ་བོ་བཟང་ཞིང་བཀོད་པ་ཁྱད་པར་དུ་འཕགས་པར་བཤམས། མཁའ་འགྲོ་དང་ཆོས་སྐྱོང་གི་ཚོགས་མཆོད་དང་གཏོར་མ་དངོས་པོ་སྦུངས་ཆེ་ཞིང༌།
ཆོ་ག་ཕུན་སུམ་ཚོགས་ཤིང་གཙང་སྤྲས་བརྒྱན་པར་བྱས། དགེ་འདུན་འདུས་པའི་ཚོགས་ལ་བཀུར་སྟིའི་མཆོད་པ་དང༌། ཡོ་བྱད་བཟང་པོའི་བསྙེན་བཀུར་གྱི་མཉེས་པར་བྱས། གྲོང་ཁྱེར་གྱི་སྐྱེ་བོའི་ཚོགས་རྣམས་ཡུལ་ཆོས་དང་མཐུན་པའི་ཟས་ཁ་ལེན་གྱིས་མཆིས་པར་བྱས། ཕོངས་པ་དང་མགོན་མེད་པའི་ཚོགས་ལ་སྙིང་བརྩེ་བའི་སྦྱིན་སྟོང་རྒྱ་ཆེན་པོས་མགུ་ཞིང་ཡི་རང་བར་གྱུར་པ་དག་དང༌། གཞན་ཡང་ཚེ་འདས་རང་གི་བར་དོའི་རྣམ་པར་ཤེས་པ་རྡོ་རྗེ་སློབ་དཔོན་ཆེན་པོའི་སྔགས་དང་ཕྱག་རྒྱས་བཀུག་ནས་ཟབ་མོའི་ཆོས་བཤད། དམ་ཚིག་དང་སྡོམ་པའི་ཚོགས་རྣམས་འཛིན་དུ་བཅུག ཁོང་རང་ཉིད་ལྷའི་ང་རྒྱལ་ལ་གནས་པར་བྱས། དཀྱིལ་འཁོར་ཆེན་པོར་བཅུག་ཅིང་དབང་བསྐུར། མཆོད་པའི་རྫས་དང་འདོད་པའི་ཡོན་ཏན་རྣམས་ཟག་པ་མེད་པའི་བདུད་རྩིར་བྱིན་གྱིས་བརླབས་པའི་མཉེས་བྱེད་ཀྱིས་ཚིམ་པར་བྱས།
གཟུགས་སྔགས་ཟབ་མོའི་བཟླས་བརྗོད་ཀྱི་རྒྱུད་བྱིན་གྱིས་བརླབས། དེ་བཞིན་གཤེགས་པའི་བཀའ་གསུང་དྲི་མ་མེད་པ་སྒྲགས་ཤིང༌། ཁྲོ་ཆེན་འབར་བའི་སྒོམ་བཟླས་དང་ཕྱག་རྒྱས་ཚེ་འདས་འདི་ཞེས་བྱ་བའི་གསོན་གྱི་དུས་ན་རྣམ་སྨིན་གྱི་ཚེ་གནས་པ་དང༌། གཤིན་གྱི་དུས་སུ་སྒྲིབ་པ་སྦྱོང་བ་ལ་བར་དུ་གཅོད་པའི་གཤིན་རྗེའི་ཕོ་ཉ་དང༌། ལོག་འདྲེན་གྱི་ཚོགས་རྣམས་རྒྱངས་རིང་དུ་བསལ། ཚེ་འདས་ཁོང་རང་གི་འབྱུང་བ་བཞིས་སྐྱེད་པའི་ཉོན་མོངས་པ་རྣམས་འབྱུང་བ་བཞིའི་ཆོས་ཉིད་ངང་དུ་བསྟིམ། ལྷག་པའི་ལྷས་ཕྱིན་དྲུག་གི་ངོ་བོར་བྱིན་གྱིས་བརླབ་པའི་ཁྲུས་ཀྱི་ཉོན་མོངས་པའི་དྲི་མ་དྲུག་བཀྲུས་ནས། ཡོན་ཏན་དྲུག་གི་ངོ་བོར་བྱིན་གྱིས་བརླབས། ལམ་ལྔ་ས་བཅུའི་རིམ་པས་དག་པའི་ཞིང་དུ་སྐྱེ་བར་ལུང་བསྟན་པའི་དགེ་བའི་རྩ་བ་འདི་ཐམས་ཅད་ཚེ་འདས་འདི་ཞེས་བྱ་བའི་དོན་དུ་ཕྱི་བཞིན་དུ་རྗེས་སུ་འབྲངས་ཞིང་རྗེས་སུ་འཇུག་པར༴ རྗེས་སུ་ཞུགས་ནས་རིགས་དྲུག་སོ་སོའི་སྡུག་བསྔལ་དང་ཀུན་འབྱུང་མཐའ་དག་ལས་མྱུར་དུ་ཐར་བར༴
ཐར་ནས་ཀྱང་རྫོགས་པའི་སངས་རྒྱས་ཀྱི་གོ་འཕང་མྱུར་དུ་ཐོབ་པར༴ ཐོབ་ནས་གཞན་དོན་ཕྲིན་ལས་ཕུན་སུམ་ཚོགས་པ་འབད་མེད་ལྷུན་གྲུབ་དུ་འབྱུང་བར༴ ཅེས་ལན་གསུམ་བརྗོད་ནས། ནམ་ཞིག་འཆི་བའི་དུས་བྱེད་གྱུར་པ་ན། ། ཞེས་སོགས་འདོན་ནོ། ། གཞན་ཡང་དེ་ལྟ་བུའི་གོ་འཕང་མ་ཐོབ་ཀྱི་བར་དུ་ངན་སོང་གསུམ་གྱིས་མཚོན་པའི་མི་འཁོམ་པའི་གནས་རྣམས་སུ་ནམ་ཡང་མི་སྐྱེ་བར༴ བདེ་འགྲོ་མཐོ་རིས་ཀྱི་འཇིག་རྟེན་དུ་སྐྱེ་བར༴ དེར་ཡང་རིགས་དང་གཟུགས་བཟང་བ་རྣམས་ཀྱི་མཆོག་ཏུ༴ དབང་ཕྱུག་ཕུན་སུམ་ཚོགས་པ་རྣམས་ཀྱི་དང༌། མང་དུ་ཐོས་པ་དང་ཤེས་རབ་ཆེ་བ་རྣམས་ཀྱི་དང༌།
བརྩོན་འགྲུས་དང་ཚུལ་ཁྲིམས་ཕུན་སུམ་ཚོགས་པ་རྣམས་ཀྱི་དང༌། གཏོང་བ་ལ་དགའ་བ་དང་ངོ་ཚ་ཤེས་ཤིང་ཁྲེལ་ཡོད་པ་རྣམས་ཀྱི་དང༌། འཁོར་ལ་བྱམས་པ་དང་ཆོག་ཤེས་པ་རྣམས་ཀྱི་དང༌། ཐོས་པས་མི་ངོམས་པ་དང་ཆོས་སྨྲ་བ་ལ་དགའ་བ་རྣམས་ཀྱི་ནང་ནས་མཆོག་ཏུ༴ ཞེས་ལན་གསུམ་བརྗོད་ནས། ངན་སོང་སྡུག་བསྔལ་མ་མྱོང་ཞིང༌། ། ཞེས་སོགས་བརྗོད་དོ། ། གཞན་ཡང་དེ་ལྟ་བུའི་མཐུ་ལས་དེ་ཞེས་བགྱི་བ་བར་དོའི་འཇིགས་སྐྲག་ལས་མྱུར་དུ་ཐར་བར༴ བདུད་དང་གཤིན་རྗེའི་འཇིགས་པ་ལས་ཐར་བར༴ འཇིག་པའི་སྒྲ་བཞི་དང་ཉམ་ང་བའི་གཡང་ས་གསུམ་ལས་ཐར་བར༴
གནས་སྐབས་དེར་ཡང་སྤྱན་རས་གཟིགས་དབང་ཕྱུག་གི་གསུང་ཐོས་པར༴ འཇམ་པའི་དབྱངས་ཀྱི་ཞལ་མངོན་སུམ་དུ་མཐོང་བར༴ གསང་བའི་བདག་པོས་རྒྱུད་བྱིན་གྱིས་རློབས་པར༴ བར་དོ་ལ་བར་དོ་ཉིད་དུ་ངོ་ཤེས་པར༴ དེར་ཡང་ཆོས་སྟོན་པའི་བཤེས་གཉེན་གྱིས་བསྟན་པའི་གདམས་ངག་རྗེས་སུ་དྲན་པར༴ བར་དོའི་རིག་པ་རང་བྱུང་གི་ཡེ་ཤེས་མངོན་དུ་བྱེད་པར༴ ཞེས་ལན་གསུམ་བརྗོད་ནས། སངས་རྒྱས་སྐུ་གསུམ་མཉེས་པའི་བྱིན་རླབས་དང༌། ། ཞེས་སོགས་སྨོན་ལམ་ཅི་ཤེས་པ་ཐམས་ཅད་སྐབས་དང་སྦྱར་ནས་གདབ་བོ། ། ཡང་ཚེ་འདས་ཀྱི་དོན་དུ་ལྷོ་སྒོའི་ཆོ་ག་དང་འབྲེལ་ན།
བར་དོའི་ཆོས་བཤད་ལོགས་སུ་མི་དགོས་མོད། བསྔོ་བ་སྨོན་ལམ་ཙམ་དང་འབྲེལ་བའི་ཚེ་སྐབས་དེར་རྡོ་རྗེ་སློབ་དཔོན་རང་ཉིད་ཕྱག་ན་རྡོ་རྗེའི་སྐུར་བསྐྱེད། སྐྱེ་མཆེད་བྱིན་གྱིས་བརླབས། ཡེ་ཤེས་པ་སྤྱན་དྲངས། དབང་བསྐུར་མི་བསྐྱོད་པའི་རྒྱས་གདབ། སྙིང་པོ་བརྒྱ་རྩ་བརྒྱད་བཟླས་ནས་འདི་སྐད་ཅེས་བརྗོད་དོ། ། དཀོན་མཆོག་གསུམ་གྱི་བདེན་པ་དང༌། གསང་བའི་བདག་པོ་ཕྱག་ན་རྡོ་རྗེའི་བྱིན་གྱིས་བརླབ་ཀྱིས། ཚེ་འདས་འདི་ཞེས་བགྱི་བ། འགྲོ་བ་རིགས་དྲུག་དང་འབྲེལ་བའི་སྲིད་པ་བར་མ་དོ་གང་དུ་གནས་ཀྱང༌།
སྔོན་གྱི་དགེ་བའི་བཤེས་གཉེན་དང་མཆེད་གྲོགས་དང༌། ཕ་མ་ཉེ་འབྲེལ་སྙིང་ཉེ་ཞིང་སེམས་འདུན་པ་དག་གང་ན་འཁོད་པའི་གནས་འདིར་སྔོན་གྱི་བག་ཆག་འཐུག་པོ་དག་དང་མཐུན་པར་མྱུར་བ་ཉིད་དུ་འཁོར་བར་གྱིས་ཤིག ཅེས་ལན་གསུམ་བརྗོད་ནས། མིང་འདི་ཞེས་བྱ་བ་ཁྱོད་སྐྱེ་བ་སྔ་མའི་རྣམ་སྨིན་གྱི་ལུས་བོར་ནས། དེང་སང་ཞག་བདུན་ཕྲག་བདུན་དུ་གནས་པའི་སྐབས་ཡིན། བར་དོའི་ལུས་འདི་དང༌། ཤིང་ཐོགས་པ་མེད་པ་རླུང་སེམས་ཙམ་ལས་གྲུབ་པ་ཡིན་པས། ཡིད་དམ་ལྷའི་སྐུ་དང་འགྲོ་བ་བཟང་ངན་གྱི་ལུས་གང་དུ་ཡང་སྒྱུར་དུ་བཏུབ། སེམས་ཀྱི་འཕེན་པ་བཟང་ངན་དང་དྲག་ཞན་གྱི་ཡི་དམ་གྱི་ལྷ་དང་བདེ་འགྲོ་དང་ངན་འགྲོ་གང་དུ་ཡང་མཚམས་སྦྱར་དུ་རུང༌། ཁྱོད་སྔོན་བླ་མ་དམ་པས་བསྟན་པའི་བར་དོའི་གདམས་པ་ཡོད་ན་དེ་ཉིད་དྲན་པ་བྱེད་དགོས།
ཕྱི་དེ་ཡང་མེད་ན་ཕྱི་ནང་གི་སྣོད་བཅུད་དུ་སྣང་བ་འདི་ཐམས་ཅད་སྭ་བྷ་ཝའི་སྔགས་དོན་བསམ་ནས་སྟོང་པར་ཐག་ཆོད་ལ། སྣོད་ཀྱི་འཇིག་རྟེན་དུ་སྣང་བ་འདི་ཐམས་ཅད་གཞལ་ཡས་ཁང༌། བཅུད་ཀྱི་སེམས་ཅན་དུ་སྣང་བ་དེ་ཐམས་ཅད་རིགས་གསུམ་རྒྱལ་བའི་དཀྱིལ་འཁོར། སྒྲ་གྲག་པ་ཐམས་ཅད་མ་ཎི་དང༌། བཛྲ་པ་ཎི་སོགས་ཀྱི་སྔགས་སུ་ཤེས་པར་བྱོས་ལ། སྤྱིར་གཟུང་འཛིན་གྱི་རྟོག་པ་ཐམས་ཅད་སྤོང༌། གང་དུ་སྐྱེ་བའི་གནས་མཐོང་ནས། དེ་ལ་མངོན་པར་ཞེན་པ་དང༌། དགའ་བའི་རྟོག་པ་ཡིད་ལ་མ་བྱེད། ཁྱད་པར་གནས་གང་ན་སྐྱེས་པ་དང་བུད་མེད་ཉལ་པོ་བྱེད་པར་ཤོམ་པ་མཐོང་ན།
དེ་དག་ལ་ཆགས་པ་དང་སྡང་བའི་བློ་མ་སྐྱེད། དེ་ཙམ་གྱིས་ཀྱང་མངལ་སྒོ་མི་ཁེགས་པར་མཐོང་ན་སྙིང་རྗེ་དང་སྨོན་ལམ་གྱིས་མཚམས་སྦྱོར། མིའི་སྐྱེས་གནས་གང་ཡིན་པ་དེ་རྡོ་རྗེ་བདག་མེད་མའི་ཆོས་འབྱུང་གི་གནས་སུ་ཤེས་པར་བྱས་ལ། ཁྱད་པར་རང་གི་ཀུན་གཞིའི་རྣམ་པར་ཤེས་པ་ཧྲཱིཿལས་སྤྱན་རས་གཟིགས་སམ། དྷཱི་དང་ཧཱུྃ་ལས་འཇམ་པའི་དབྱངས་དང༌། གསང་བའི་བདག་པོ་གང་མོས་སུ་བསྐྱེད་ལ་ཉིང་མཚམས་སྦྱོར་ཤིག དེ་ནས་བྱང་ཆུབ་སེམས་དཔའ་ཆེན་པོར་འཁྲུངས་ཏེ། བསྟན་པ་དང་སེམས་ཅན་གྱི་དོན་རྒྱ་ཆེན་པོ་འབྱུང་བར་འགྱུར་རོ། ། དེ་བས་ཀྱང་བར་དོ་ཉིད་དུ་ལོངས་སྤྱོད་རྫོགས་པའི་སྐུ་མངོན་དུ་བྱེད་ནུས་ན་མཆོག་ཏུ་འགྱུར་བས་འདི་ལྟར་དགོངས་ཤིག པདྨ་དང་ཉི་མའི་གདན་ལ་ཁྱོད་རང་གི་ཤེས་པ་ཧཱུྃ་ལས་ཕྱག་ན་རྡོ་རྗེ།
སྐུ་མདོག་མཐིང་ནག རབ་ཏུ་འཕྲོས་པ། ཞབས་གཡས་བསྐུམ། གཡོན་བརྐྱང༌། ཕྱག་གཡས་པ་ཡེ་ཤེས་ཀྱི་རྡོ་རྗེ་ནམ་མཁའ་ལ་འཕྱར་བས་བདུད་དང་གཤིན་རྗེའི་ཕོ་ཉ་ཕྱིར་བསྙིལ་བ། གཡོན་པ་སྡིགས་མཛུབ་ཐུགས་ཁར་མཛད་པ། སྤྱན་གསུམ་དམར་ལ་བཟླུམ་པ། དེའི་གནས་གསུམ་དུ་ཨོཾ་ཨཱཿཧཱུྃ་བསམ་དུ་བཅུག་ནས་སློབ་དཔོན་གྱིས། ཛ་ཧཱུྃ་བཾ་ཧོཿསརྦ་ཏ་ཐཱ་ག་ཏ་ཨ་བྷི་ཥིཉྩ་ཏུ། ཞེས་ཡེ་ཤེས་པ་སྤྱན་དྲངས།
དབང་བསྐུར་ཞིང་མི་བསྐྱོད་པས་རྒྱས་བཏབ་པ་ལ། གཤིན་པོ་དེ་ལ་བསྔོས་པའི་མཆོད་པ་རྣམས་བསངས་སྦྱངས་བྱིན་གྱིས་བརླབས་ནས། སོ་སོའི་སྔགས་རྒྱས་ཕུལ། བསྟོད་པ་དང་བཀྲ་ཤིས་བརྗོད། དེ་ལྟར་གཤིན་པོའི་དོན་དུ་བསྔོ་བ་རྒྱས་བསྡུས་གང་བྱེད་ཀྱང༌། མཇུག་ཏུ་རྗེས་མ་རྣམས་ལ་ཤིས་པའི་སྨོན་ལམ་གལ་ཆེ་བས་འདི་ལྟར། གཞན་ཡང་བསོད་ནམས་འདི་དག་གི་མཐུ་ལས། བསྟན་པ་རིན་པོ་ཆེ་དར་ཞིང་རྒྱས་པར༴ བསྟན་འཛིན་ཐམས་ཅད་སྐུ་ཚེ་རིང་བར༴ བཤད་བསྒྲུབ་ལ་བར་ཆད་མི་འབྱུང་བར༴
ཡངས་པའི་རྒྱལ་ཁམས་ཆེན་པོ་བདེ་བར༴ དེའི་མཐུ་ལ་བརྟེན་ནས། ཡོན་གྱི་བདག་པོ་ཤུལ་ན་མཆིས་པ་རྣམས་ཀྱིས་འགལ་རྐྱེན་བར་ཆད་ཞི་བར༴ ཚེ་དང་བསོད་ནམས་གོང་ནས་གོང་དུ་འཕེལ་ཞིང་རྒྱས་པར༴ ཇི་ལྟར་བསམ་པའི་དོན་ཐམས་ཅད་ཆོས་དང་མཐུན་པ་ཉིད་དུ་འགྲུབ་པར༴ མཐར་ཐུག་མ་ནམ་མཁའ་དང་མཉམ་པའི་སེམས་ཅན་ཐམས་ཅད་ཡང་དག་པར་རྫོགས་པའི་སངས་རྒྱས་ཀྱི་ས་ལ་འགོད་ནུས་པར༴ གནས་སྐབས་སུ་འཁོར་བ་སྡུག་བསྔལ་གྱི་རྒྱ་མཚོ་ལས་སྒྲོལ་ནུས༴ དེ་ལྟར་བྱེད་ནུས་པ་དེའི་ཆེད་དུ་ཡང་དག་པར་རྫོགས་པའི་སངས་རྒྱས་ཀྱི་གོ་འཕང་མངོན་དུ་བྱེད་ནུས༴ དེ་མ་ཐོབ་ཀྱི་བར་དུ་བྱང་ཆུབ་སེམས་དཔའི་སྤྱོད་པ་རླབས་པོ་ཆེ་ཡོངས་སུ་རྫོགས་པར་གྱུར་ཅིག ཅེས་ལན་གསུམ་བརྗོད་ནས།
གང་གིས་སྦྱིན་པ་ཞེས་སོགས་དང༌། ཐམས་ཅད་ནམ་མཁའི་མཛོད་བཞིན་དུ་ཞེས་སོགས་དང༌། ཀླུ་རྒྱལ་དགའ་བོ་ཉེ་དགའ་བོ། ། གཞན་ཡང་གྲོང་ཁྱེར་གནས་པ་རྣམས། ། ཚེ་རིང་ནད་མེད་ཕུན་སུམ་ཚོགས། ། རྟག་ཏུ་བདེ་བ་ཐོབ་པར་ཤོག ། ཅེས་སོགས་བཀྲ་ཤིས་རྒྱས་པར་བརྗོད་དོ། ། གཉིས་པ་ནི། སྒྲུབ་མཆོད་དང་ཚོགས་འཁོར་གྱི་གྲལ་ལྟ་བུར་ཡིན་ན། གོང་དུ་སྨོས་ཟིན་པའི་མོལ་གཏམ་བསྡུས་པ་དེ་ལྟར་བཏང་ནས།
བསྔོ་བ་ནི་རིགས་ཐམས་ཅད་ཀྱི་བདག་པོར་གྱུར་པ་ཁྱབ་བྱེད་རྡོ་རྗེ་སེམས་དཔའ་ཉིད་དང༌། རྒྱལ་བ་རིགས་ལྔ་ཡུམ་བཞི་དཔའ་བོ་དང་རྣལ་འབྱོར་མའི་ཚོགས། མདོར་ན་གདན་གསུམ་ཚང་བའི་ལྷ་ཚོགས་ཐམས་ཅད་རིག་པ་འཛིན་པ་བདག་དང་རྡོ་རྗེ་སྤུན་གྲོགས་སློབ་མར་བཅས་པ་རྣམས་དང༌། མཆོད་གཏོར་དང་ཚོགས་ཀྱི་འཁོར་ལོ་བསྐོར་བའི་ཡོན་གྱི་བདག་པོ་རྣམས་ལ་དགོངས་སུ་གསོལ། སྦྱིན་པའི་བདག་པོ་འདི་དག་གིས་ཚོགས་དང་ཡོ་བྱད་སྦྱར། རྡོ་རྗེ་འཛིན་པ་བདག་དང་སློབ་མ་ལས་ཀྱི་རྡོ་རྗེའི་ཚོགས་དང་བཅས་པས་རང་ཉིད་སངས་རྒྱས་སུ་བསྐྱེད། དཀྱིལ་འཁོར་ཆེན་པོ་སྒྲུབ་ཅིང་མཆོད་པ་དང་བདག་ཉིད་ཞུགས་ཤིང་དབང་བླངས་པ་དང༌། སློབ་མའི་ཚོགས་ལ་དབང་བསྐུར་བ་དང༌། གནས་ཁང་ཐར་པ་ཆེན་པོའི་གཞལ་ཡས་ཁང་དུ་བྱིན་གྱིས་བརླབས་ཤིང༌། མཆོད་པའི་ཚོགས་རྣམས་ཀྱི་དྲི་མ་བསངས།
སྟོང་པ་ཉིད་དུ་སྦྱངས། ཟག་པ་མེད་པའི་བདུད་རྩི་ཚིམ་པར་བྱིན་གྱིས་བརླབས་ནས་ཕུལ། ཡེ་ཤེས་ཀྱི་ལྷའི་ཚོགས་ཚིམ་པར་བྱས་པ་དང་ཚོགས་ཀྱི་འཁོར་ལོའི་ཡོ་བྱད་ལ་ཐ་མལ་དུ་ཞེན་པའི་རྟོག་པ་སྦྱངས། ཡེ་ཤེས་ཀྱི་བདུད་རྩིའི་ངོ་བོ་ཉིད་དུ་རྟོགས། ནམ་མཁའ་དང་མཉམ་པར་སྦར་ཏེ་ཅི་བདེ་བར་ལོངས་སྤྱོད་ནས། རྒྱལ་བའི་དཀྱིལ་འཁོར་བ་ཐམས་ཅད་ཟག་པ་མེད་པའི་བདེ་བས་ཚིམ་ཞིང༌། ལྷག་མའི་གཏོར་མས་འབྱུང་པོའི་ཁྱད་པར་མང་པོ་དག་ངོམས་ཤིང་དགའ་བར་བྱས་པའི་བསོད་ནམས་དང་ཡེ་ཤེས་ཀྱི་ཚོགས་རླབས་པོ་ཆེ་འདི་ལ་བརྟེན་ནས། རྡོ་རྗེ་ཐེག་པའི་བསྟན་པ་རིན་པོ་ཆེ་ཕྱོགས་དུས་གནས་སྐབས་ཐམས་ཅད་དུ་དར་ཞིང་རྒྱས་པར་གྱུར་ཅིག དཔའ་བོ་དང་རྣལ་འབྱོར་མའི་ཚོགས་རྣམས་དགྱེས་ཤིང་ཚིམ་ནས། རང་ཉིད་རྒྱུད་བྱིན་གྱིས་རློབས།
དེ་ལྟར་བྱིན་གྱིས་བརླབ་ནས་རིམ་པ་གཉིས་ཀྱི་རྟོགས་པ་གོང་འཕེལ་དུ་འཆར་བར་གྱུར་ཅིག བདུད་བཞི་དང་ས་གཉིས་ལ་བར་དུ་གཅོད་པ་མཐའ་དག་ལས་སྐྱོབ་པར་གྱུར་ཅིག ཆོས་སྐྱོང་སྲུང་མའི་ཚོགས་ཀྱིས་ཚེ་དང་བསོད་ནམས་ཀྱི་བར་ཆད་སེལ་ཞིང༌། མཆོད་པ་དང་ཚོགས་ཀྱི་ཡོ་བྱད་ལ་ཉེ་བར་མཁོ་བ་རྣམས་ཆར་བཞིན་དུ་འབེབས་པར༴ ཞེས་ལན་གསུམ་བརྗོད་པ་དང༌། གཞན་ཡང་ཚོགས་གཉིས་ཀྱི་བགྱི་བ་འདི་དག་གི་མཐུ་ལས། དམ་ཚིག་གི་སློབ་དཔོན་རྡོ་རྗེ་འཛིན་པ་ཆེན་པོ་རིགས་ཐམས་ཅད་ཀྱི་མགོན་པོ་དཀྱིལ་འཁོར་གྱི་འཁོར་ལོ་སྒྱུར་བ་ཉིད་དུ་ངེས་པར་མཐོང་ནས། དེའི་བཀའ་ལས་སྐད་ཅིག་ཀྱང་འདའ་བར་མ་གྱུར་ཅིག སྒོ་ཐམས་ཅད་ནས་མཉེས་པ་ཁོ་ན་སྒྲུབ་པར་བྱེད་ཅིང༌། རྡོ་རྗེ་འཆང་ཆེན་པོའི་ཆོས་ཀྱི་མཛོད་ལ་ལོངས་སྤྱོད་པར༴
སྟོང་པ་ཉིད་ཀྱི་སྔགས་དོན་བསམ་པས་མ་དག་པའི་སྣང་བ་ནུབ༴ བསྲུང་བའི་འཁོར་ལོས་བགེགས་དང་ལོག་འདྲེན་ཐམས་ཅད་འཇོམས་པར༴ བསྐྱེད་རིམ་གྱི་རྣལ་འབྱོར་པས་གང་ཤར་ལྷག་པའི་ལྷ་ཉིད་དུ་རྟོགས་པར༴ རྫོགས་རིམ་གྱི་རྣལ་འབྱོར་པས་སྐྱེད་རིམ་གྱི་ལྷ་ཡེ་ཤེས་སུ་རྟོགས་པར༴ བུམ་དབང་གི་རྟོགས་པ་གོམས་པས་ཕུང་པོ་ལྔ་གནས་གྱུར་གྱི་ཡེ་ཤེས་རྒྱུད་ལ་སྐྱེ༴ འཁོར་འདས་གཉིས་འཇིག་རྟེན་གྱི་རྟོག་པ་རང་སར་དག་ནས་ཟུང་འཇུག་བརྗོད་བྲལ་གྱི་ཡེ་ཤེས་རྒྱུད་ལ་སྐྱེ༴ གསང་དབང་གི་རྟོགས་པ་གོམས་པས་བདེ་སྟོང་གི་ཡེ་ཤེས་ངང་གིས་འཆར་བར༴ རང་བྱུང་གི་ཡེ་ཤེས་ལ་མཚན་འཛིན་གྱི་རྟོག་པ་རང་སར་དག་པར༴ དབང་གསུམ་པའི་ཐབས་ཉམས་སུ་བླངས་པས་ཤེས་རབ་ཀྱི་སྟོབས་ལས་བྱུང་བའི་ཡེ་ཤེས་མངོན་དུ་བྱེད༴ བརྗོད་བྲལ་ལྷན་ཅིག་སྐྱེས་པའི་ཡེ་ཤེས་ཀྱི་ཉི་མ་རྣམ་པར་རྟོག་པའི་སྤྲིན་ཚོགས་ལས་གྲོལ་བར༴
དབང་བཞི་པའི་ཉམས་ལེན་ལ་གོམས་པས་མཚོན་བྱ་དོན་གྱི་ཡེ་ཤེས་མངོན་དུ་བྱེད་ནུས༴ གཡོ་མེད་ཕྱག་རྒྱ་ཆེན་པོའི་རྣམ་རོལ་ལས་ནམ་ཡང་མི་འདའ་བར༴ ཕྱག་རྒྱ་ཆེན་པོ་མཆོག་གི་དངོས་གྲུབ་ཚེ་འདི་ཉིད་ལ་མངོན་དུ་བྱེད་ནུས༴ རྡོ་རྗེ་སློབ་དཔོན་བདག་པོ་ཆེན་པོའི་གོ་འཕང་བརྙེས་ནས་སློབ་མའི་ཚོགས་རྒྱ་མཚོ་ལྟ་བུ་སྨིན་ཅིང་གྲོལ་བར་བྱེད་ནུས་པར༴ ཅེས་ལན་གསུམ་དང༌། ལྷ་མོ་ཚད་མ་དམ་ཚིག་ཚད་མ་དང༌། ། དེས་གསུངས་ཚིག་ཀྱང་ཚད་མའི་ཚིག་ཡིན་པས། ། བདེན་པ་དེ་ཡི་དཀྱིལ་འཁོར་པ་རྣམས་ཀུན། ། བདག་ལ་རྗེས་སུ་འཛིན་པའི་རྒྱུར་གྱུར་ཅིག ། ཅེས་དང༌།
བཀྲ་ཤིས་རྒྱས་པ་བརྗོད་དོ། ། མོལ་གཏམ་རིན་ཆེན་ཕྲེང་བ་དང༌། ། ཡོན་བཤད་ཨུཏྤལ་དོ་ཤལ་གྱིས། ། གང་གི་མགུལ་པ་རྣམ་བརྒྱན་པ། ། མང་པོའི་གྲལ་མགོར་འཁོད་ལ་དབང༌། ། མང་པོ་ཚོགས་པའི་ཁྱམས་ཆེན་དུ། ། ཀུན་གྱིས་བཀུར་བའི་སེང་གེའི་ཁྲི། ། མཐོན་པོའི་སྟེང་ནས་གཞན་གྱི་ཡིད། ། འཕྲོག་བྱེད་སྤོབས་པ་ཐོབ་འདོད་ན། ། གཏམ་དང་བློ་བ་འདི་བཟུང་ལ། །
ཚིག་ལྷད་སྤངས་པའི་བརྗོད་པ་ཡིས། ། སྐད་བཟངས་མཐོ་ལ་སྙན་གྱུར་པས། ། དལ་བྲེལ་སྙོམས་པའི་བཀྲ་ཤིས་སྤྱོན། ། གང་འདི་ལ་སྟོད་ཐང་ཆུང་བ། ། གྲུབ་ཆེན་ཤཱཀྱ་སེང་གེ་ཡི། ། རིགས་བརྒྱུད་འཛིན་པའི་དབོན་དག་གིས། ། བསྐུལ་ནས་གསེར་མདོག་ཅན་གྱི་གྲྭར། ། མི་ཕམ་དགེས་པའི་བཤེས་གཉེན་གྱིས། ། སྦྱར་བས་འདུས་པ་རྒྱ་མཚོའི་ཚོགས། ། ཡིད་རབ་དང་ནས་བསོད་ནམས་དང༌། །
ཡེ་ཤེས་ཆུད་མི་ཟ་བར་ཤོག། །། བཀྲ་ཤིས།། ༈ །ཨོཾ་སྭསྟི་སིདྡྷཾ། ངོ་མཚར་དད་པའི་རྒྱལ་མཚན་གྱི་རྩེ་མོར། སྒོ་གསུམ་གུས་པའི་གཙུག་གིས་མཆོད་དེ། གསོལ་བ་བཏབ་ན་དངོས་གྲུབ་རྣམ་པ་གཉིས་ཀྱི་དགོས་འདོད་མཐའ་ཡས་པ་བདེ་བླག་ཏུ་མཛད་པའི་བདག་ཉིད་རྗེ་བཙུན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་དང༌། དོན་གཉིས་མཐར་ཕྱིན་སྟོང་པ་སངས་རྒྱས། སྒྲིབ་གཉིས་མུན་སེལ་སྐྱོབ་པ་དམ་ཆོས། རིག་གྲོལ་གཉིས་ལྡན་འཕགས་པའི་དགེ་འདུན་ཏེ། བསླུ་བ་མེད་པའི་དཀོན་མཆོག་རིན་པོ་ཆེ་རྣམ་པ་གསུམ།
སྤྱིར་རྒྱལ་བའི་ཞིང་ཁམས་རྣམ་པར་དག་པ་ན་བཞུགས་པ་ནི་བསམ་གྱིས་མི་ཁྱབ་ཅིང༌། ཁྱད་པར་དུ་ཡང༌། དཔལ་འབྱོར་ཆུ་བོ་འདུས་པའི་ཞིང་ས། ལེགས་བཤད་ཆུ་གཙང་འབབ་པའི་འཇུག་ངོགས། མཁས་གྲུབ་སྐྱེ་བོ་འདུ་བའི་བསྟི་གནས། རང་རེའི་གཙུག་ལག་ཁང་ཆེན་པོ་འདི་ཉིད་ན། བྱིན་རླབས་ཆུ་རྒྱུན་སྤེལ་བའི་གངས་རི། ཉེས་པའི་དྲི་མ་འཁྲུད་པའི་དག་བྱེད། རྣམ་དག་དགེ་ལེགས་སྤེལ་བའི་ས་གཞི་སྐུ་གསུང་ཐུགས་ཀྱི་རྟེན་ངོ་མཚར་ཅན་རྣམས་ཀྱི་དྲུང་ན། འབྱོར་པའི་རླབས་ཕྲེང་གཡོ་བའི་ཆུ་གཏེར།
བཀོད་ལེགས་མཚར་དུ་དངར་བའི་ཕྲེང་མཛེས། ཡིད་འོང་ལྟ་ན་སྡུག་པའི་མཆོད་སྤྲིན་རྒྱ་མཚོའི་ཚོགས་ཀྱིས་སྤྲས་ཏེ། བསྟན་པའི་གངས་རི་བསྲུང་བའི་སེང་ཆེན། བསྟན་འཛིན་རི་དྭགས་སྐྱོངས་བའི་རྒྱལ་པོ། བདུད་དཔུང་གླང་པོ་འཇོམས་པའི་སྟོབས་ལྡན། དཔལ་མགོན་ཆོས་སྐྱོང་སྲུང་མ་དང་བཅས་པ་གཞན་ལས་ཆེས་ཁྱད་པར་དུ་འཕགས་པ་བཞུགས་ཤིང༌། བསྟན་པ་དམ་ཆོས་ཀུན་གྱི་བདག་པོ། བསྟན་འཛིན་དགེ་འདུན་ཀུན་གྱི་གཙུག་རྒྱན། སྟོན་པ་ཐུབ་པ་ཆེན་པོའི་རྒྱལ་ཚབ། དྲུང་མཁན་ཆེན་པའི་ཞལ་མངའ་ནས་འདུས་པ་ཀུན་གྱི་གཙུག་རྒྱན་དམ་པར་བཞུགས་པ་ལེགས་ཤིང༌།
དེ་དག་གི་རྣམ་པར་དཀར་བའི་ཕྲིན་ལས་ཀྱི་རྔ་སྒྲ་ཕྱོགས་བརྒྱར་གཡོ་བ་ལ་བརྟེན་ནས་ཉེ་བར་བསྡུས་པ། ལེགས་བཤད་འབྲུག་སྒྲ་སྒྲོག་པའི་སྤྲིན་ཆེན། སྨྲ་ངན་བྲག་རི་བསྙིལ་བའི་གནམ་ལྕགས། གསུང་རབ་དགོངས་དོན་གསལ་བའི་མེ་ལོང༌། སློབ་དཔོན་ཡང་དག་པ་ཡོངས་ཀྱི་དགེ་བའི་བཤེས་གཉེན་ཆེན་པོ་རྣམས་ཀྱིས་གྲལ་གྱི་ཐོག་མ་མཛད། བསོད་ནམས་མཚོ་ལས་འཁྲུངས་པའི་ལྷུན་པོ། སྐྱེ་འགྲོ་ཡོངས་ཀྱི་བཀུར་བའི་མཆོད་འོས། མཐོ་དམན་ཡོངས་ལ་སྙོམས་པའི་ནམ་མཁའ། མི་ཆེ་བར་གྱུར་པ་རྣམས་ཀྱིས་གྲལ་གྱི་གོང་མནན། རིག་པའི་གནས་ལྔ་ཤེས་པའི་མཁས་པ།
ངུར་སྨྲིག་རྒྱལ་མཚན་གཡོ་བའི་བཙུན་པོ། ལྷག་བསམ་ནོར་གྱིས་ཕྱུག་པའི་བཟང་པོ། དགེ་འདུན་དབུས་སྡེ་གཉིས་ཀྱིས་གྲལ་གྱི་གཞི་བཟུང༌། སྡེ་སྣོད་ཆུ་ཀླུང་འདུས་པའི་རྒྱ་མཚོ། རྒྱུད་སྡེ་ནོར་བུས་གཏམས་པའི་མཚོ་ཆེན། བློ་གསལ་བུང་བ་བསྡུད་པའི་དགའ་ཚལ། ཡོན་ཏན་མཁས་པར་མཁྱེན་པ་རྣམས་ཀྱིས་གྲལ་གྱི་ཟུར་བརྒྱན། གང་ལ་ཅི་འདོད་སྩོལ་བའི་ནོར་བུ། ལོངས་སྤྱོད་འབྲས་བུ་སྨིན་པའི་དཔག་བསམ། གཏོང་ཕོད་སྒོ་མང་ཕྱེ་བའི་ཁང་བཟང༌།
ཡོན་གྱི་བདག་པོ་ཆེན་པོ་རྣམས་དང༌། རྣམ་དཔྱོད་བཞིན་མདངས་གསལ་བའི་ཟླ་བ། ཡིད་འོངས་གཙང་སྤྲས་བརྒྱན་པའི་བྲམ་ཟེ། བདེ་འཁྱུག་ཕྱོགས་བརྒྱར་གསལ་བའི་གློག་ཕྲེང༌། ལག་བདེ་བ་རྣམས་པས་གྲལ་གྱི་མཐའ་བརྟེན་ཏེ། འདི་ལྟར་བཞུགས་པ་ཐམས་ཅད་གདན་འཛོམ་ཞིང་འབྲེལ་པ་ཟབ། ཐུགས་མངོན་པར་དགྱེས་པ་དང་ལྡན་ཞིང་ཚོགས་པ་བཟང༌། སྦྱིན་པའི་བདག་པོ་ཐུགས་བརྩེ་བ་ལྡན་ཞིང་མི་མཐུན་པ་མེད་པར་བཞུགས་པ་ལེགས། ལོ་རྒྱུས་ཀྱི་དབང་དུ་བྱས་ན། གཞི་སྐྱེ་བོ་མི་ཆོས་ཀྱི་ལོ་རྒྱུས་དང༌།
རྒྱན་དམ་པ་ཆོས་འབྱུང་གི་ལོ་རྒྱུས་གཉིས། དང་པོ་ལ། སྟེང་དུ་རྗེའི་གདུང་རབས། འོག་ཏུ་འབངས་གི་མི་རབས། སྟོང་སྡེ་སའི་ཆགས་ཚུལ། འཇིག་རྟེན་ལུགས་ཀྱི་རྣམ་གཞག་ལ་སོགས་པ་མང་ཞིག་གླེང་བར་གདའ་ནའང༌། ཞིབ་ཟླས་སྙན་དུ་མི་གསོལ། མདོ་ཙམ་གྱི་དབང་དུ་བགྱིས་ན། རྒྱལ་པོ་ལ་སྔ་བ་མང་པོས་བཀུར་བ་ལ་སོགས་པ་བསྐལ་པ་དང་པོའི་རྒྱལ་པོ་ལྔ། བརྒྱ་བྱིན་གྱི་སྟན་ཕྱེད་ལ་དབང་སྒྱུར་བ་ང་ལ་ནུ་སོགས་འཁོར་ལོ་སྒྱུར་བའི་རྒྱལ་པོ་ལྔ།
མ་ག་ཏའི་རྒྱལ་པོ་གཟུགས་ཅན་སྙིང་པོ། ཀོ་ས་ལའི་རྒྱལ་པོ་གཏུམ་པོ་རབ་སྣང༌། བད་ས་ལའི་རྒྱལ་པོ་འཆར་བྱེད། སེར་སྐྱའི་རྒྱལ་པོ་གཞོན་ནུ་དོན་ཐམས་ཅད་གྲུབ་པའི་བར་ཏུ་སྤེལ་ལེགས་སུ་བྱོན་པ་ལགས་ཤིང༌། རྒྱལ་པོ་གཟུགས་ཅན་སྙིང་པོའི་གདུང་རྗེ་གཉའ་ཁྲི་བཙན་པོ་དེ་ཉིད་ཆོས་ཀྱི་རྒྱལ་པོ་ལ་སྔ་བ་ལགས་ཤིང༌། དེ་ནས་གནམ་གྱི་ཁྲི་བདུན། སའི་ལེགས་དྲུག བར་གྱི་ལྡེ་བརྒྱད་ལ་སོགས་པ་རིམ་པར་བརྒྱུད་ཅིང༌། ཁྱད་པར་ཉི་ཤུ་རྩ་ལྔ་ལ་ལྷ་ཐོ་ཐོ་རིའི་སྙན་ཤལ་གྱི་དུས་སུ་དམ་པའི་ཆོས་ཀྱི་དབུ་རྙེད། ཆོས་རྒྱལ་སྲོང་བཙན་སྒམ་པོའི་དུས་སུ་སྲོལ་གཏོད།
ཁྲི་སྲོང་ལྡེའུ་བཙན་གྱི་སྐུ་རིང་ལ་དར་ཞིང་རྒྱས་པར་མཛད། མངའ་བདག་ཁྲི་རལ་པ་ཅན་གྱིས་རབ་ཏུ་བྱུང་བ་རྣམས་ཀྱི་ཞབས་སྤྱི་བོར་བླངས། རབ་ཏུ་བྱུང་བ་རེ་རེ་ལ་འབངས་མི་ཁྱིམ་བདུན་བདུན་ཕུལ། གསུང་རབ་འགྱུར་རོ་འཚལ་སྐད་གསར་བཅད་ཀྱི་གཏན་ལ་ཕབ། ལྷ་བླ་མ་ཡེ་ཤེས་འོད་ཀྱི་སྐུ་རིང་ལ་གསང་སྔགས་རྒྱུད་སྡེ་བཞིའི་བསྟན་པ་བོད་དུ་གདན་དྲངས། ཇོ་བོ་རྗེ་ལྷ་གཅིག་བོད་དུ་སྤྱན་འདྲེན་པའི་བདག་རྐྱེན་མཛད་པ་སོགས་ཆོས་རྒྱལ་གྱི་སྐྱེས་བུ་ཆེན་པོ་རྣམས་གསེར་རིའི་ཕྲེང་བ་ལྟར་བར་མ་ཆད་པར་བྱོན་པ་ལགས། གཉིས་པ་འབངས་ཀྱི་མི་རབས་ཀྱི་དབང་དུ་བྱས་ན། དང་པོར་འཛམ་གླིང་པ་རྣམས་ལྷ་ཡུལ་ནས་འཕོས་པ་ཡིན་ཞིང༌། རིགས་སོ་སོའི་དབྱེ་བ་མེད་ཅིང༌། ཕྱིས་རྩོད་ལྡན་གྱི་དུས་སུ་མི་རིགས་བཞིར་དབྱེ་བས་དིང་སང་འཕགས་ཡུལ་ན་རིགས་བཞིའི་སྡེ་ཚན་སོ་སོར་ངེས།
རྒྱ་ནག་ན་རིགས་འཆོལ་བར་གནས། བོད་ཆུང་ངུ་ནི་རིགས་ཀྱི་དབྱེ་བ་མེད། བོད་ཆེན་པོ་ན་མིའུ་གདོང་དྲུག་གི་རིགས་སོ་སོར་ངེས་པ་ལས། དེ་རིང་ཡོན་གྱི་བདག་པོ་རྣམས་རིགས་རུས་ཆོ་འབྲང་ཕུན་སུམ་ཚོགས་པ། འདི་ཞེས་བྱ་བ་དང༌། མཛད་པ་འཕྲིན་ལས་འདི་དང་འདི་ཞེས་བགྱི་བ་དང་ལྡན་པ་ལགས། གསུམ་པ་སྟོང་སྡེ་སའི་འཆགས་ཚུལ་ལ། ཕྱི་མངོན་པའི་ལུགས་དང༌། ནང་གསང་སྔགས་ཀྱི་ལུགས་སོགས་མང་པོ་ཞིག་གླེང་བར་གདའ་ནའང༌། མདོར་བསྡུས་ན་གླིང་ཁྱད་པར་དུ་འཕགས་པ་འཛམ་བུ་གླིང་ན།
ཡུལ་ཆེན་སུམ་ཅུ་སོ་དྲུག ཡུལ་ཕྲན་བརྒྱ་དང་དྲུག་ཅུ་ཡོད་ཀྱང༌། ཤར་ན་ལོངས་སྤྱོད་ཀྱི་འབྱུང་གནས་རྒྱ་ནག ལྷོ་ན་ཆོས་ཀྱི་འབྱུང་གནས་འཕགས་ཡུལ། ནུབ་ན་རིག་པའི་འབྱུང་གནས་ཁ་ཆེ། བྱང་ན་དཔའ་བོའི་འབྱུང་གནས་ཧོར་ཡུལ། དབུས་ན་སྲིད་ཞིའི་དཔལ་འབྱོར་ཐམས་ཅད་ཀྱི་འབྱུང་གནས་ཁ་བ་ཅན་གྱི་ལྗོངས་ཏེ། ཡ་རབས་གནས་པའི་ཡུལ་ཆེན་དེ་ཙམ་དུ་འདུས་པ་ལགས། བཞི་པ་འཇིག་རྟེན་ལུགས་ཀྱི་རྣམ་གཞག་ལ། རྫོགས་ལྡན་གྱི་དུས་སུ་རྒྱལ་པོའི་ཁྲིམས་དང༌།
འཇིག་རྟེན་གྱི་ལུགས་བཟང་ངན་གྱི་དབྱེ་བ་མེད་ཅིང༌། སུམ་ལྡན་གྱི་མགོ་ཟུག་ནས། དགེ་བ་བཅུ་ཡི་ཁྲིམས་དང༌། འཇིག་རྟེན་གྱི་ལུགས་བཟང་ངན་དང༌། རིགས་མཐོ་དམན་དང༌། ཡ་རབས་དང་མ་རབས་ཀྱི་སྤྱོད་ཚུལ་སྣ་ཚོགས་དང༌། དཔའ་བ་དང་མཛངས་པ་ལ་སོགས་གཟུགས་བཟང་ངན་ལ་སོགས་པ་འཇིག་རྟེན་གྱི་གཞུང་ལུགས་རྣམས་རིམ་གྱིས་དར་ཞིང་རྒྱས་པར་གྱུར་པ་ལགས།

མདོར་ན་མི་ཆོས་ཀྱི་ལོ་རྒྱུས་དེ་དག་ཐམས་ཅད་ཀྱང༌། ཡབ་དུ་དགེས་ཞིང་ཡུམ་དུ་བཙུན། ངོ་ཚ་ཤེས་པའི་ལུས་ལ་ཁྲེལ་ཡོད་ཀྱི་རྒྱན་གྱིས་བརྒྱན་པའི་སྦྱིན་པའི་བདག་པོ་རྣམས་ལ་ཚང་བ་ལགས། གཉིས་པ་དམ་པ་ཆོས་འབྱུང་བའི་ལོ་རྒྱུས་ལ། སྟོན་པ་སངས་རྒྱས་ཀྱི་བྱོན་ཚུལ། བསྟན་པ་དམ་ཆོས་ཀྱི་དར་ཚུལ། བྱས་ཤེས་བཀའ་དྲིན་ཆེ་ཚུལ་དང་གསུམ་ལས། དང་པོ་ལ། གསང་བ་བསམ་གྱིས་མི་ཁྱབ་པའི་མདོའི་རྗེས་སུ་འབྲང་བ་དང༌། སྙིང་རྗེ་པདྨ་དཀར་པོའི་མདོའི་རྗེས་སུ་འབྲང་བ་དང༌། བསྐལ་པ་བཟང་པོའི་མདོའི་རྗེས་སུ་འབྲང་བ་སོགས་མང་ཞིག་གླེང་བར་གདའ་ནའང༌།
འོ་སྐོལ་གྱི་སྟོན་པ་ཐུགས་རྗེ་ཆེན་པོ་དང་ལྡན་པ་འདི་བརྗོད་དུ་མེད་པའི་བསྐལ་པ་མང་པོའི་སྔ་རོལ་ཏུ་སངས་རྒྱས་ནས། རྩོད་པའི་དུས་འདིར་གླིང་བཞི་ཐེར་འབུམ་དུ་མཆོག་གི་སྤྲུལ་པའི་སྐུས་ངོ་མཚར་ཅན་གྱི་མཛད་པ་བྱེ་བ་བརྒྱ་ཕྲག་ཅིག་ཅར་དུ་བསྟན་པ་དེ་ལགས། བསྟན་པ་དམ་པའི་ཆོས་ཀྱི་དར་ཚུལ་ལ། ཐུབ་དབང་ཆོས་ཀྱི་དབྱིངས་ལ་མཉམ་པར་བཞག་པའི་རྗེས་སུ། ཆོས་ཀྱི་སྤྱན་དང་ལྡན་པ་རྣམས་ཀྱིས་བཀའ་བསྡུ་བ་རིམ་པར་མཛད། བསྡུ་བ་གསུམ་པའི་དུས་སུ་གསུང་རབ་རྣམས་ཡི་གེར་བྲིས། རྒྱན་དྲུག་དང་མཆོག་གཉིས་ལ་སོགས་པའི་དགོངས་འགྲེལ་མཁན་པོ་རྣམས་ཀྱིས་བསྟན་བཅོས་མང་དུ་མཛད་ནས། འཕགས་ཡུལ་དུ་ཕྱིས་བསྟན་པ་ཉི་མ་ཤར་བ་ལྟར་གྱུར་པ་ལགས། བོད་དུ་སྤྲུལ་པའི་སྐུ་ཐོན་མི་སམ་བྷོ་ཊས་བོད་ཀྱི་ཡི་གེ་བརྩམས། དམ་པ་ཆོས་ཀྱི་སྲོལ་གཏོད།
ཆོས་ཀྱི་སྤྱན་ལྡན་ཀ་ཅོག་ཞང་གསུམ་གྱིས་སྡེ་སྣོད་གསུམ་དགོངས་འགྲེལ་དང་བཅས་པ་མ་ལུས་པར་བསྒྱུར། འཇམ་པའི་དབྱངས་ཀྱི་རྣམ་པར་སྤྲུལ་པ་ལོ་ཆེན་ནམ་མཁའ་བཟང་པོས། རྒྱུད་སྡེ་བཞི་ཚད་ལྡན་གྱི་དགོངས་འགྲེལ་དང་བཅས་པ་བོད་དུ་བསྒྱུར། རྒྱལ་བའི་སྲས་པོ་བློ་ལྡན་ཤེས་རབ་ཀྱིས། གསུང་རབ་མང་པོའི་ཞུ་ཆེན་མཛད་ཅིང༌། གངས་ཅན་གྱི་ལྗོངས་སུ་བཤད་རྒྱུད་ཀྱི་བསྟན་པ་དར་ཞིང་རྒྱས་པར་མཛད། འབན་རོག་དར་གསུམ། བྱ་ཁྱི་ཤ་གསུམ་ལ་སོགས་པ་རྣམས་ཀྱིས་ཀ་ཅོག་ཞང་གསུམ་ནས་བརྒྱུད་པའི་འདུལ་བ་དང༌། མངོན་པའི་སྡེ་སྣོད་ཀྱི་བསྟན་པ་དར་ཞིང་མ་ནུབ་པར་མཛད། ཇོ་བོ་རྗེ་བོད་དུ་བྱོན་ནས་བྱང་ཆུབ་ཀྱི་སེམས་གཉིས་དང༌།
བྱང་ཆུབ་སེམས་པའི་སྡེ་སྣོད་ཀྱི་སྒོ་ནས་ཐེག་པ་ཆེན་པོའི་བཀའ་གདམ་གྱི་སྲོལ་བཙུགས། ཁ་ཆེ་པཎ་ཆེན་བོད་དུ་བྱོན་ནས་སྦྱངས་པའི་ཡོན་ཏན་བཅུ་གཉིས་ལ་སློབ་པའི་དགེ་འདུན་གྱི་སྡེ་བཙུགས། དམ་པ་རྒྱ་གར་བོད་དུ་བྱོན་ན་ལྟ་བ་རྣམ་པར་དག་པ་དང༌། རྟེན་འབྲེལ་སྣ་ཚོགས་ཀྱི་སྒོ་ནས་འགྲོ་བ་མང་པོ་ལ་ཕན་འདོགས་པའི་ཆོས་ཀྱི་སྲོལ་བཙུགས། སྤྲུལ་པའི་སྐུ་པདྨ་འབྱུང་གནས་བོད་དུ་བྱོན་ནས་གདུག་པ་ཅན་ཚར་བཅད་དེ་གསང་སྔགས་བླ་ན་མེད་པའི་བསྟན་པ་དར་བར་མཛད། རྗེ་བཙུན་མར་པ་ལོ་ཙཱས་རྒྱ་གར་དུ་བྱོན་ནས་ནཱ་རོ་དང་མཻ་ཏྲིའི་གདམས་པ་བླངས་ནས་བོད་དུ་སྒྲུབ་བརྒྱུད་ཀྱི་བསྟན་པ་ཆུ་བོའི་རྒྱུན་ལྟར་བཙུགས་པར་མཛད། གྲུབ་ཆེན་ཁྱུང་པོ་རྣལ་འབྱོར་གྱིས་མཁའ་འགྲོ་མ་ལྔའི་ཟབ་ཆོས་བླངས་ནས། གངས་ཅན་གྱི་དབུལ་བ་སེལ་བར་མཛད། བླ་མ་ས་སྐྱ་པ་ཁུ་དབོན་གྱིས་མདོ་སྔགས་ཀྱི་བསྟན་པ་མ་ལུས་པ་དར་རྒྱས་མཛད་ཅིང༌། འཇིག་རྟེན་ལུགས་ཀྱི་སྒོ་ནས་འགྲོ་བ་མང་པོ་སྨིན་གྲོལ་གྱི་ལམ་ལ་འགོད་པར་མཛད།
གསུམ་པ་བཀའ་དྲིན་ཆེ་བའི་ལོ་རྒྱུས་ལ། སྤྱིར་སངས་རྒྱས་སེམས་ཅན་ལ་བཀའ་དྲིན་ཆེ། ཁྱད་པར་དུ་མཉམ་མེད་ཤཱཀྱའི་རྒྱལ་པོ་དེ་ཉིད། མི་མཇེད་འཇིག་རྟེན་ཁམས་པ་རྣམས་ལ་བཀའ་དྲིན་ཆེ། དེ་ལས་ཁྱད་པར་དུ་འཛམ་བུ་གླིང་པ་རྣམས་ལ་རྒྱན་དྲུག་དང་མཆོག་གཉིས་གཉིས་ལ་སོགས་པའི་ཤིང་རྟའི་སྲོལ་འབྱེད་ཆེན་པོ་རྣམས་དང༌། ཏཻ་ལོ་དང་ནཱ་རོ། ཨིནྡྲ་བྷུ་ཏི་དང༌། དུས་ཞབས་ལ་སོགས་པ་རྣལ་འབྱོར་གྱི་དབང་ཕྱུག་རིམ་པར་བྱོན་པ་རྣམས་བཀའ་དྲིན་ཆེ། བོད་ཁ་བ་ཅན་གྱི་ལྗོངས་པ་རྣམས་ལ་དང་པོར་སྤྲུལ་པའི་ཆོས་རྒྱལ་མེས་དབོན་རྣམ་གསུམ། བར་དུ་བླ་ཆེན་མཁན་བརྒྱུད།
མཐར་ཡོངས་རྫོགས་གནས་ལྔ་རིགས་པའི་པཎ་ཆེན་ཨ་ཏི་ཤ་ཆོས་བརྒྱུད་དང་བཅས་པ་རྣམས་བཀའ་དྲིན་ཆེ། ཁྱད་པར་རང་རེའི་ཆོས་བརྒྱུད་རྣམ་པར་དག་པ་འདི་ཉིད་ལ་རིགས་དྲུག་པ་རྡོ་རྗེ་འཆང་ཆེན་པོ། སྟོབས་བཅུ་མངའ་བ་ཐུབ་པའི་དབང་པོ་ནས་བཟུང་སྟེ། རང་རང་གི་རྩ་བའི་བླ་མའི་བར་དུ་བྱོན་པ་རྣམས་བཀའ་དྲིན་ཆེ། སྒོས་རང་རང་སོ་སོ་ལ་ལུས་སེམས་སྐྱོན་མེད་བསྐྲུན་པར་བྱེད་པའི་ཕ་མ། རྣམ་དག་ཁྲིམས་ལ་འགོད་པར་བྱེད་པའི་མཁན་པོ་དང་སློབ་དཔོན། དབང་བཞིས་སྨིན་པར་བྱེད་པའི་དམ་ཚིག་གི་བླ་མ། བླང་དོར་སྐྱོན་མེད་སྟོན་པར་བྱེད་པའི་དགེ་བའི་བཤེས་གཉེན། གཞུང་ལུགས་ཚུལ་བཞིན་སྟོན་པར་བྱེད་པའི་ཡོངས་འཛིན་དམ་པ། ཐར་པའི་ལམ་དུ་བགྲོད་པའི་མཆེད་གྲོགས་རྡོ་རྗེ་སྤུན་དང་བཅས་པ་བཀའ་དྲིན་ཆེ།
ཁྱད་པར་དུ་དེ་རིང་གི་གནས་སྐབས་སུ། གཞན་སྡེའི་དྲེགས་པ་འཛོམས་པའི་དཔའ་བོ། རང་སྡེ་བྱམས་པས་སྐྱོང་བའི་མཛངས་པ། མཁས་བཙུན་རྒྱན་གྱིས་སྤྲས་པའི་བླ་མ། དྲུང་པ་ཉིད་ཞབས་མངོན་པར་མཐོ་བའི་སྐྱབས་ཀྱི་འོག་ནས་ལོངས་སྤྱོད་ངང་གིས་འདུ་བའི་མཚོ་ཆེན། ལེགས་བཤད་བུང་བ་འདུ་བའི་སྐྱེད་ཚལ། འབྱོར་ལྡན་བསོད་ནམས་བསོག་པའི་ཞིང་ས། འདུས་པ་རྒྱ་མཚོ་དང་བཅས་པ་རྣམས་ལ། མཆོད་པ་མཚོ་ལྟར་འཁྱིལ། འབུལ་བ་རི་ལྟར་སྤུངས།
ཕྱག་བདེ་བ་གློག་ལྟར་འཁྲུག དད་གུས་དབྱར་གྱི་མཚོ་ལྟར་རྒྱས། ཆོས་སྤྱོད་ཡར་ངོའི་ཟླ་ལྟར་འཕེལ། བར་བཞུགས་པའི་དགོས་པ་སྐབས་དོན། ཞེས་སོགས་དང་སྦྱར་བར་བྱའོ། ། བསྡུས་པར་བྱེད་ན། དཀོན་མཆོག་ཆོས་སྐྱོང་སྲུང་མ་དང་བཅས་པའི་སྐྱབས་ཀྱི་འོག་ནས། རང་རེའི་དཔོན་སློབ་རྒྱལ་བའི་དཀྱིལ་འཁོར་དུ་གདན་མངོན་པར་འཆགས། སྐུ་གསུང་ཐུགས་རྡོ་རྗེ་གསུམ་གྱི་ངོ་བོར་བྱིན་གྱིས་བརླབས་པའི་དགེ་འདུན་སྡེ་གཉིས་ཀྱི་གྲལ་གྱི་གཞི་བཟུང༌། གདན་གསུམ་ཚང་བའི་ལྷ་ཚོགས་དང་དབྱེར་མེད་དུ་བཞུགས་པའི་རྡོ་རྗེ་སློབ་དཔོན་བདག་པོ་ཆེན་པོས་གྲལ་གྱི་གུང་མནན།
གང་ཤར་ལྷ་སྐུའི་རྣམ་རོལ་དུ་གཟིགས་པའི་རྣལ་འབྱོར་གྱི་དབང་ཕྱུག་ཆེན་པོ་རྣམས་ཀྱི་གྲལ་གྱི་ཐོག་མ་མཛད། རིམ་གཉིས་ཀྱི་རྣལ་འབྱོར་ལས་མ་གཡོས་བཞིན་དུ་རྒྱུད་སྡེའི་དོན་ཕྱིན་ཅི་མ་ལོག་པར་འཆད་ཤེས་པའི་ཡོན་ཏན་མཁྱེན་པ་རྣམས་གྲལ་གྱི་ཟུར་བརྒྱན། གསང་སྔགས་ཀྱི་ཀུན་སྤྱོད་ལས་མ་གཡོས་བཞིན་དུ་ཕྲིན་ལས་སྣ་ཚོགས་བསྒྲུབ་པར་མཛད་པའི་ལས་ཀྱི་རྡོ་རྗེ་རྣམ་པས་གྲལ་གྱི་མཐའ་བརྟེན་ཏེ། འདི་ལྟར་ཞལ་མངོན་སུམ་དུ་གྱུར་པའི་རྡོ་རྗེ་སྤུན་ཐམས་ཅད་ཀྱང༌། རྩ་བ་དང་ཡན་ལག་གི་ཉེས་པས་མ་གོས་ཞིང་འབྲེལ་པ་ཟབ། ཚོགས་པ་བཟངས། ལོ་རྒྱུས། རིགས་དྲུག་པ་རྡོ་རྗེ་འཆང་ཆེན་པོ་ཉིད། རིགས་བརྒྱའི་རྣལ་འབྱོར་གྱིས་དངོས་པོ་ཀུན་ལ་ཁྱབ་བྱེད་དུ་བཞུགས་པ་བཀའ་དྲིན་ཆེ། དགོས་པ་སྐབས་དོན་གྱི་དབང་དུ་བགྱིས་ན།
འདི་ལྟར་ཚངས་པར་སྤྱོད་པའི་རྟགས་ལ་ཉེ་བར་གནས་པའི་རིག་པ་འཛིན་པའི་ཚོགས་ལ། ཚོགས་ཀྱི་འཁོར་ལོ་དང་རྗེས་སུ་མཐུན་པའི་དཔའ་བོའི་སྟོན་མོ་བཟང་ཞིང་གྱ་ནོམ་ལ་ཉེ་བར་མཆོད་པ་འདི་ཉིད། སྤྱིར་གྱི་ན་རིག་པ་འཛིན་པའི་བསྟན་པ་དར་ཞིང་རྒྱས་པའི་ཕྱིར་དང༌། ཚེ་འདི་ཉིད་ལ་ཕྱག་རྒྱ་ཆེན་པོ་མཆོག་གི་དངོས་གྲུབ་ཐོབ་པར་བྱ་བའི་ཕྱིར་དང༌། གནས་སྐབས་ཐམས་ཅད་དུ་གསང་སྔགས་ཀྱི་ཀུན་སྤྱོད་བཟང་པོ་དང་མི་འབྲལ་བའི་ཕྱིར། ཡོན་གྱི་བདག་པོ་རྡོ་རྗེ་སློབ་དཔོན་མིང་འདི་ཞེས་བྱ་བས་བསྒྲུབ་པར་གདའ་བས་དེ་ལས་བྱུང་བའི་དགེ་བའི་རྩ་བ་རིགས་ཐམས་ཅད་ཀྱི་བདག་པོ་ཁྱབ་བདག་རྡོ་རྗེ་སེམས་པའི་གོ་འཕང་དུ། བསྔོ་བར་བགྱིད་པའི་མཐུན་འགྱུར་ཐུགས་ལ་འདོགས་པར་ཞུ། སྦྱིན་བདག་བསོད་ནམས་བསགས་པའི་ཕྱིར་དུ་བསྔོ་བ་བྱེད་ན། ཐོག་མར་འདི་སྐད་བརྗོད་པར་བྱ་སྟེ། སྦྱིན་པའི་བདག་པོ་ཁྱོད་རང་ཐུགས་འདི་ལྟར་འཇོག་པར་མཛོད།
ཇི་སྐད་དུ་མདོ་ལས། ཚོགས་བསགས་པ་ལ་བདེ་བ་འབྱུང༌། ། དེ་ཕྱིར་མི་ཡི་བསོད་ནམས་བསགས། ། དེ་ནི་ཡང་དང་ཡང་དུ་བསགས། ། དེ་ཉིད་ལ་ཡང་འདུན་པ་བྱ། ། ཞེས་གསུངས་པས། འབྱོར་པ་བྱེད་པའི་དུས་སུ་བསོད་ནམས་ཀྱི་ཚོགས་བསགས་པ་གལ་ཆེ་ཞིང༌། བསགས་པ་དེ་ཉིད་ཡུལ་ཁྱད་པར་ཅན་དུ་འདུན་པས་བསྒྱུར་བ་གལ་ཆེ་ཞིང༌། དེ་ཡང་གང་དུ་བསྔོ་ན། རྫོགས་པའི་བྱང་ཆུབ་ཏུ་བསྔོའོ། །
ཆེད་དུ་བྱ་བ་ནི་སེམས་ཅན་ཐམས་ཅད་ཀྱི་དོན་དུ་བསྔོའོ། ། དགོས་པ་ནི་མི་ཟད་པར་བྱ་བའི་ཆེད་དུའོ། ། གང་དུ་བསྔོ་ན། རང་གཞན་གྱི་དུས་གསུམ་དུ་བསགས་པའི་འདུས་བྱས་ཀྱི་དགེ་རྩ་བསྔོ་བས་བསྒྱུར་བ་རྣམས་སོ། ། རྣམ་པ་ནི་སྦྱིན་པ་པོ་དང༌། ལེན་པ་པོ་དང༌། སྦྱིན་པར་བྱ་བའི་རྫས་དེ། འཁོར་གསུམ་མི་དམིགས་པར་རྟོགས་པའི་ཤེས་རབ་ཀྱིས་ཟིན་ཅིང༌། སྣང་ཆ་མ་དོར་བའི་ཐབས་ཀྱིས་བསྔོའོ། ། དེ་ལྟར་བསྔོ་བ་ལ་བརྟེན་ནས།
བྲལ་བའི་འབྲས་བུ་རྣམ་པ་ཐམས་ཅད་མཁྱེན་པ་ཉིད་ཀྱི་གོ་འཕང་མྱུར་དུ་ཐོབ། རྣམ་སྨིན་དང་བདག་པོའི་འབྲས་བུ་བདེ་འགྲོ་མཐོ་རིས་སུ་སྐྱེ། རྒྱུ་མཐུན་གྱི་འབྲས་བུ་ཚེ་འདི་དང་ཕྱི་མ་ལོངས་སྤྱོད་ཆེན་པོ་འབྱུང༌། དེ་ལྟ་བུའི་འབྲས་བུ་འབྱིན་པ་ཡང་དཀོན་མཆོག་གསུམ་གྱི་བྱིན་རླབས་དང༌། ཆོས་དབྱིངས་རྣམ་པར་དག་ཅིང་བསམ་གྱིས་མི་ཁྱབ་པའི་སྟོབས་དང༌། ཚོགས་གཉིས་ཡོངས་སུ་རྫོགས་པའི་མངའ་ཐང་ཆེན་པོ་ལས་བྱུང་བ་ཡིན་སྙམ་པ་མཛོད་ལ། དཀོན་མཆོག་གསུམ་གྱི་སྤྱན་སྔར་བསྔོ་བའི་མཐུན་འགྱུར་མཛད་པ་ཞུ། ཕྱོགས་བཅུ་ན་བཞུགས་པའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་བདག་དང་སྦྱིན་པའི་བདག་པོ་ལ་དགོངས་སུ་གསོལ། སྦྱིན་པའི་བདག་པོས་འདི་ལྟར་བསྒྲུབ་པའི་དགེ་ཚོགས་འདིས་མཚོན་བྱེད་དུ་བྱས། དུས་གསུམ་དང་འབྲེལ་བའི་དགེ་བའི་རྩ་བ་སྦྱིན་པའི་བདག་པོ་རང་གི་བསྒྲུབ་པ་དང༌།
གཞན་བགྱིད་དུ་བཅུག་པ་དང༌། གཞན་གྱིས་བགྱིས་པ་ལ་རྗེས་སུ་ཡི་རང་ཕུལ་བའི་དགེ་བ་ཅི་མཆིས་པའི་མཐུ་དང་ནུས་པ་ལ་བརྟེན་ནས། སྦྱིན་པའི་བདག་པོས་མཁའ་མཉམ་སེམས་ཅན་ཐམས་ཅད་ཀྱི་དོན་དུ་ཡང་དག་པར་རྫོགས་པའི་སངས་རྒྱས་ཀྱི་གོ་འཕང་རིན་པོ་ཆེ་མྱུར་དུ་ཐོབ་པར་གྱུར་ཅིག སྒྲིབ་པ་གཉིས་བག་ཆགས་དང་བཅས་པ་བདེ་བླག་ཏུ་བྱང་བར་གྱུར་ཅིག ཅེས་ལན་གསུམ་བརྗོད། གཞན་ཡང་སྦྱིན་པའི་བདག་པོ་སྐྱེ་བ་དང་ཚེ་རབས་ཐམས་ཅད་དུ། བདེ་འགྲོ་མཐོ་རིས་ཀྱི་འཇིག་རྟེན་དུ་སྐྱེ་བར་གྱུར་ཅིག འཕགས་པའི་ནོར་བདུན་གྱི་རྒྱན་དང་ལྡན་པར་གྱུར་ཅིག སྐྱབས་རྣམ་པར་དག་པ་སངས་རྒྱས་རྒྱ་མཚོ་ལྟ་བུ་མཐོང་བ་དང་མི་འབྲལ་བར་གྱུར་ཅིག ལམ་རྣམ་པར་དག་པ་དམ་པའི་ཆོས་རྒྱ་མཚོ་ལྟ་བུ་ཉམས་སུ་ལེན་པ་དང་མི་འབྲལ་བར་གྱུར་ཅིག
གྲོགས་རྣམ་པར་དག་པ་འཕགས་པའི་དགེ་འདུན་རྒྱ་མཚོ་ལྟ་བུ་ལ་བསྙེན་བཀུར་བྱེད་པ་དང་མི་འབྲལ་བར་གྱུར་ཅིག ལྟ་བ་རྣམ་པར་དག་པ་དབུ་མའི་ལྟ་བ་དང་མི་འབྲལ་བར་གྱུར་ཅིག སྤྱོད་པ་རྣམ་པར་དག་པ་ཕ་རོལ་ཏུ་ཕྱིན་པ་དྲུག་དང་མི་འབྲལ་བར་གྱུར་ཅིག བསྒོམ་པ་རྣམ་པར་དག་པ་ཞི་ལྷག་ཟུང་འབྲེལ་གྱི་ཉམས་ལེན་དང་མི་འབྲལ་བར་གྱུར་ཅིག འབྲས་བུ་རྣམ་པར་དག་པ་ཁམས་གསུམ་ཆོས་ཀྱི་རྒྱལ་པོ་སངས་རྒྱས་བཅོམ་ལྡན་འདས་ཀྱི་གོ་འཕང་དུ་མྱུར་དུ་ཐོབ་པར་གྱུར་ཅིག ཕྲིན་ལས་རྣམ་པར་དག་པ་ལྷུན་གྲུབ་རྒྱུན་མི་ཆད་ཀྱི་སེམས་ཅན་ཐམས་ཅད་ཀྱི་རེ་འདོད་ཚུལ་བཞིན་དུ་བསྐོང་ནུས་པར་གྱུར་ཅིག ཚེ་འདི་ཉིད་ལའང༌། འགལ་རྐྱེན་བར་ཆད་ཐམས་ཅད་ཞི་བར་གྱུར་ཅིག མཐུན་རྐྱེན་ཚེ་དང་བསོད་ནམས་ཐམས་ཅད་གོང་ནས་གོང་དུ་འཕེལ་ཞིང་རྒྱས་པར་གྱུར་ཅིག ཇི་ལྟར་བསམ་པ་ཐམས་ཅད་ཆོས་དང་ལྡན་པ་ཡིད་བཞིན་དུ་འགྲུབ་པར་གྱུར་ཅིག
དེ་ལ་གེགས་ཀྱི་རྣམ་པ་སྐད་ཅིག་ཙམ་ཡང་མི་འབྱུང་བར་གྱུར་ཅིག ཅེས་ཀྱང་བརྗོད། སྤྱིར་ཐུན་མོང་གི་བསྔོ་བ་ཙམ་བྱེད་ན། ། དགོངས་སུ་གསོལ། བདག་གཞན་རྣམས་ཀྱིས་འདི་ལྟར་བསྒྲུབ་པའི་དགེ་རྩ་རྣམས་ཕྱོགས་གཅིག་ཏུ་སྡོམ་པའི་མཐུ་དང་ནུས་པ་ལ་བརྟེན་ནས། ཕན་པ་དང་བདེ་བ་མ་ལུས་པའི་འབྱུང་གནས། རྒྱལ་བའི་བསྟན་པ་རིན་པོ་ཆེ་སྒོ་ཐམས་ཅད་ནས་ཕྱོགས་ཐམས་ཅད་དུ་དར་ཞིང་རྒྱས་ལ་ཡུན་རིང་དུ་གནས་པར་གྱུར་ཅིག བསྟན་པ་འཛིན་པའི་སྐྱེས་བུ་དམ་པ་ཕྱོགས་ག་ན་བཞུགས་པ་དེ་དག་ཐམས་ཅད་ཀྱི་སྐུ་ཚེ་དང་མཛད་པ་ཕྲིན་ལས་ཀྱི་བར་དུ་གཅོད་པ་ཐམས་ཅད་ཉེ་བར་ཞི་བར་གྱུར་ཅིག རྣམ་པར་དཀར་བའི་འཕྲིན་ལས་དང་འགྲོ་དོན་ཕྱོགས་དུས་གནས་སྐབས་ཐམས་ཅད་དུ་དར་ཞིང་རྒྱས་པར་གྱུར་ཅིག དགེ་འདུན་ཐམས་ཅད་ཀྱང་ཐུགས་མཐུན་ཅིང་ཡི་གེ་འབྲི་མཆོད་སྦྱིན་པ་ལ་སོགས་པ་ཆོས་སྤྱོད་བཅུའི་སྒྲུབ་པ་ཐམས་ཅད་གོང་ནས་གོང་དུ་འཕེལ་ཞིང་རྒྱས་པར་གྱུར་ཅིག
དེ་དག་གི་བྱིན་རླབས་ལ་བརྟེན་ནས་མཐའ་ཡས་པའི་སེམས་ཅན་ལ་བདེ་སྐྱེད་ཀྱི་དཔལ་ཕུན་སུམ་ཚོགས་པར་གྱུར་ཅིག ཡངས་པའི་རྒྱལ་ཁམས་ཐམས་ཅད་བདེ་བར་གྱུར་ཅིག དུས་ཀྱི་འཁྲུག་པ་ཐམས་ཅད་ཉེ་བར་ཞི་བར་གྱུར་ཅིག ཡམས་ཀྱི་ནད་ཐམས་ཅད་ཞི་བར་གྱུར་ཅིག སད་དང་སེར་བ་དང་མུ་གེ་ཐམས་ཅད་ཞི་བར་གྱུར་ཅིག སེམས་ཅན་མ་རུངས་པ་རྣམས་ཀྱི་བསམ་སྦྱོར་ངན་པ་ཐམས་ཅད་ཞི་བར་གྱུར་ཅིག སེམས་ཅན་ཐམས་ཅད་ཕན་ཚུན་ཕ་མ་ལྟར་བྱམས་པ་ལ་གནས་པར་གྱུར་ཅིག སེམས་ཅན་ཐམས་ཅད་བདུད་ཀྱི་ཞགས་པ་ལས་ཡོངས་སུ་ཐར་བར་གྱུར་ཅིག ལྟ་བ་ཐ་དད་པ་མི་མཐུན་པ་ཟིང་ཟིང་པ་དག་སྤངས་ཏེ་ཡང་དག་པའི་ལྟ་བ་ལ་གནས་པར་གྱུར་ཅིག བྱང་ཆུབ་ཀྱི་སྤྱོད་པ་རླབས་ཆེན་ཡོངས་སུ་རྫོགས་པར་གྱུར་ཅིག
འཕགས་པ་དགེས་པའི་ཚུལ་ཁྲིམས་ཀྱི་དགའ་བ་དང་ལྡན་པར་གྱུར་ཅིག ཉོན་མོངས་པའི་གདུང་བས་མི་རྫི་བའི་རྣམ་པར་གྲོལ་བའི་བདེ་བ་ལ་གནས་པར་གྱུར་ཅིག གཞན་ཡང༌། འགྲོ་བའི་སྡུག་བསྔལ་སྨན་གཅིག་པོ། ། སོགས་བརྗོད། ནད་པའི་དོན་དུ་བསྔོ་བ་རྒྱས་པར་བྱེད་ན། དགོངས་སུ་གསོལ། འདི་ལྟར་བསྒྲུབ་པའི་དགེ་བའི་རྩ་བ་ལ་བརྟེན་ནས། ཆེ་གེ་མོའི་རླུང་དང༌། མཁྲིས་པ་དང༌།
བད་ཀན་ལས་གྱུར་པའི་ནད་ཐམས་ཅད་རབ་ཏུ་ཞི་བར་གྱུར་ཅིག ལྡན་པ་དང་འདུས་པའི་ནད་ཐམས་ཅད་རབ་ཏུ་ཞི་བར་གྱུར་ཅིག བློ་བུར་གྱི་རྐྱེན་དྲང་པོ་ལས་བྱུང་བའི་ནད་ཐམས་ཅད་རབ་ཏུ་ཞི་བར་གྱུར་ཅིག གདོན་བགེགས་དང་འབྱུང་པོའི་གནོད་པ་ཐམས་ཅད་རབ་ཏུ་ཞི་བར་གྱུར་ཅིག བགེགས་དང་ལོག་འདྲེན་གྱི་གནོད་པ་ཐམས་ཅད་རབ་ཏུ་ཞི་བར་གྱུར་ཅིག བཙན་དང་ཐེ་རང་གི་གནོད་པ་ཐམས་ཅད་རབ་ཏུ་ཞི་བར་གྱུར་ཅིག དུས་མ་ཡིན་པའི་གནོད་པ་ཐམས་ཅད་རབ་ཏུ་ཞི་བར་གྱུར་ཅིག བདུད་ཀྱི་ཞགས་པ་དང་གཤིན་རྗེའི་ཕོ་ཉ་ཐམས་ཅད་ཕྱིར་བཟློག་པར་གྱུར་ཅིག རྨི་ལམ་ངན་པ་དང་མཚན་མ་ངན་པ་ཐམས་ཅད་རབ་ཏུ་ཞི་བར་གྱུར་ཅིག ལྟས་ངན་པ་ཐམས་ཅད་རབ་ཞི་བར་གྱུར་ཅིག
ཚེ་དང་བསོད་ནམས་ཐམས་ཅད་གོང་ནས་གོང་དུ་འཕེལ་ཞིང་རྒྱས་པར་གྱུར་ཅིག ཅེས་ལན་གསུམ་བརྗོད་དེ། བསྡུས་པ་བྱེད་ན། ཆེ་གེ་མོ་ལ་སོགས་པའི། སེམས་ཅན་ནད་པ་ཇི་སྙེད་པ། ། དེ་ཀུན་ནད་ལས་ཐར་བར་ཤོག ། འགྲོ་བའི་ནད་ནི་མ་ལུས་པ། ། རྟག་ཏུ་འབྱུང་བ་མེད་པར་ཤོག ། ཅེས་ལན་གསུམ་བརྗོད། ཚེ་ལས་འདས་མ་ཐག་གི་དོན་དུ་བསྔོ་བ་བྱེད་ན།
ཐམས་ཅད་ཚེ་ལས་འདས་པ་འདི་ཞེས་བགྱི་བ་ལ་དགོངས་སུ་གསོལ། འདི་ཞེས་བགྱི་བ་ཐོག་མ་མ་མཆིས་པ་ནས་ད་ལྟ་ལ་ཐུག་གི་བར་དུ། འདོད་ཆགས་མེད་པ་དང༌། ཞེ་སྡང་མེད་པ་དང༌། གཏི་མུག་མེད་པ་ལས་བྱུང་བའི་དགེ་བའི་རྩ་བ་ཁོ་རང་གིས་བགྱི་བ་དང༌། དེའམ་ཆེད་དུ་དམིགས་ཏེ། བླ་མ་དཀོན་མཆོག་ལ་མཆོད་པ་ཕུལ་བ། མཁའ་འགྲོ་ཆོས་སྐྱོང་ལ་གཏོར་མ་བཏང་བ། དགེ་འདུན་འདུས་པ་རྒྱ་མཚོའི་ཚོགས་ལ་བསྙེན་བཀུར་བ། གཟུངས་སྔགས་ཟབ་མོའི་བཟླས་བརྗོད་བགྱིས་པ་དང༌།
བདེ་བར་གཤེགས་པའི་བཀའ་སྲུང་དྲི་མ་མེད་པ་བསྒྲགས་པ། དཀྱིལ་འཁོར་ཆེན་པོ་རྣམས་སུ་བཅུག་ཅིང་དབང་བསྐུར་བ་ལ་སོགས་པའི་དགེ་བའི་རྩ་བ་ཅི་མཆིས་པ་ཐམས་ཅད། ཚེ་ལས་འདས་པ་མིང་འདི་ཞེས་བགྱི་བ་ཁམས་གསུམ་འགྲོ་བ་རིགས་དྲུག་སྲིད་པ་བར་མ་དོ་གང་དུ་སྐྱེས་སམ་སྐྱེ་བའི་རིགས་ཅན་གཅིག་ཡིན་ནའང༌། དེའི་ཕྱི་བཞིན་དུ་འབྲང་ཞིང་ཕྱི་བཞིན་དུ་འཇུག་པར་གྱུར་ཅིག ཞུགས་ནས་ཀྱང་རིགས་དྲུག་སོ་སོའི་སྡུག་བསྔལ་དང་ཀུན་འབྱུང་ཅི་ཡོད་ལས་ཐར་བར་གྱུར་ཅིག ཚོགས་གཉིས་རྫོགས་ཤིང་སྒྲིབ་གཉིས་བྱང་ནས་མྱུར་དུ་མངོན་པར་རྫོགས་པར་སངས་རྒྱས་པར་གྱུར་ཅིག བདུད་དང་གཤིན་རྗེའི་འཇིགས་སྐྲག་མཐའ་དག་ལས་མྱུར་དུ་ཐར་བར་གྱུར་ཅིག འཇིགས་པའི་སྒྲ་བཞི་དང་ཉམ་ང་བའི་གཡང་ས་གསུམ་ལ་སོགས་པ་བར་དོའི་འཇིག་སྐྲག་མཐའ་དག་ལས་མྱུར་དུ་ཐར་བར་གྱུར་ཅིག ངན་སོང་ངན་འགྲོ་ལོག་པར་ལྟུང་བ་རྣམས་སུ་ནམ་ཡང་མི་སྐྱེ་བར་གྱུར་ཅིག བདེ་འགྲོ་མཐོ་རིས་ཀྱི་འཇིག་རྟེན་དུ་སྐྱེ་བར་གྱུར་ཅིག
དལ་འབྱོར་གྱི་ཆོས་བཅོ་བརྒྱད་དང་ལྡན་པའི་མིའི་ལུས་རྟེན་ཕུན་སུམ་ཚོགས་པ་ཐོབ་པར་གྱུར་ཅིག རིགས་བཟང་བ་རྣམས་ཀྱི་ནང་ནས་མཆོག་ཏུ་སྐྱེ་བར་གྱུར་ཅིག མང་དུ་ཐོས་པ་དང་ཚུལ་ཁྲིམས་སྲུངས་པ་རྣམས་ཀྱི་ནང་ནས་མཆོག་ཏུ་སྐྱེ་བར་གྱུར་ཅིག གཏོང་བ་ལ་དགའ་བ་དང་ངོ་ཚ་ཤེས་ཤིང་ཁྲེལ་ཡོད་པ་རྣམས་ཀྱི་ནང་ནས་མཆོག་ཏུ་སྐྱེ་བར་གྱུར་ཅིག ཅེས་ལན་གསུམ་བརྗོད། གཞན་ཡང་ཚེ་ལས་འདས་པའི་རྒྱུད་ལ་སངས་རྒྱས་པའི་ཆོས་རྣམས་ཡོངས་སུ་རྫོགས་པར་གྱུར་ཅིག སོགས་དང༌། ཚུལ་ཁྲིམས་ཀྱི་ཕུང་པོ་ཡོངས་སུ་རྫོགས་པར་གྱུར་ཅིག ཅེས་སོགས་སྐབས་དང་སྦྱར། ཚེ་ལས་འདས་ནས་ཡུན་རིང་པོར་སོང་བའི་དོན་དུ་བསྔོ་བ་བསྡུས་པ་བརྗོད་ན།
དགོངས་སུ་གསོལ། འདི་ལྟར་བསྒྲུབ་པའི་དགེ་ཚོགས་རྣམས་ཀྱི་མཐུ་དང་ནུས་པ་ལ་བརྟེན། ཚེ་ལས་འདས་པ་མིང་འདི་ཞེས་བགྱི་བ། ངན་སོང་སྡུག་བསྔལ་མ་མྱོང་ཞིང་ཞེས་སོགས་དང༌། སྲིད་པ་ཐམས་ཅད་དུ་ཡང་འཁོར་བ་ན། ། ཞེས་སོགས་དང༌། རྒྱལ་བའི་དཀྱིལ་འཁོར་བཟང་ཞིང་དགའ་བ་དེར། ། ཞེས་སོགས་དང༌། ཁོང་གི་རྒྱུད་ལ། བྱང་ཆུབ་སེམས་ནི་རིན་པོ་ཆེ། །
ཞེས་སོགས་སྨོན་ལམ་རྣམ་པར་དག་པ་གདབ་བོ། ། བླ་མ་དང་དགེ་བའི་བཤེས་གཉེན་ལ་སོགས་པ་ཡུལ་ཁྱད་པར་ཅན་གྱི་དོན་དུ་མཆོད་པར་འབུལ་ན། ཕྱོགས་བཅུ་ནས་དགེ་འདུན་བཙུན་པའི་ཚོགས་དང་བཅས་པ་ཐམས་ཅད་བདག་ཅག་སྦྱིན་པའི་བདག་པོའི་ཚོགས་དང་བཅས་པ་ལ་དགོངས་སུ་གསོལ། སྦྱིན་པའི་བདག་པོས་འདི་ལྟར་བསྒྲུབ་པའི་དགེ་ཚོགས་རྣམས་དང༌། ལུས་དང་ལོངས་སྤྱོད་དུས་གསུམ་དགེ་བའི་དངོས་པོ་ཕྱི་ནང་གསང་བ། དེ་ཁོ་ན་ཉིད་ཀྱི་མཆོད་པའི་སྤྲིན་གྱི་ཕུང་པོ་ཅི་མཆིས་དང༌། གང་དག་ཕྱོགས་བཅུའི་འཇིག་རྟེན་གྱི་ཁམས་རབ་འབྱམས་ན། བདག་པོས་ཡོངས་སུ་མ་བཟུང་བའི་མཆོད་པའི་དངོས་པོ་ཅི་མཆིས་པ་འདི་དག་ཐམས་ཅད་ཆོས་ཀྱི་རྗེའམ། བླ་མ་དགེ་བའི་བཤེས་གཉེན་ནམ། ས་སྐྱོང་རྒྱལ་པོ་ལ་སོགས་པའི་དྲུང་དུ་དབུལ་བར་བགྱིའོ། །
དེ་ལྟར་ཕུལ་བ་ལ་བརྟེན་ནས། གང་ན་བཞུགས་པའི་ཕྱོགས་རྣམས་སུ། བྱང་ཆུབ་སེམས་དཔའ་ཀུན་ཏུ་བཟུང་པོའི་མཆོད་སྤྲིན་གྱི་ཕུང་པོ་ལྟ་བུ་བསམ་གྱིས་མི་ཁྱབ་པ་འབྱུང་ཞིང་རྒྱས་པར་གྱུར་ཅིག འཇིག་རྟེན་དང་འཇིག་རྟེན་ལས་འདས་པའི་བཞེད་དགུ་ཐམས་ཅད་ལྷུན་གྱི་གྲུབ་པར་གྱུར་ཅིག བྱང་ཆུབ་སེམས་དཔའི་སྤྱོད་པ་རླབས་པོ་ཆེ་ཡོངས་སུ་རྫོགས་པར་གྱུར་ཅིག དེའི་ཚེ་སྐུ་གསུང་ཐུགས་ཡོན་ཏན་འཕྲིན་ལས་ཀྱི་བར་དུ་གཅོད་པ་ཐམས་ཅད་ཞི་བར་གྱུར་ཅིག ཐུགས་རྗེ་དང་སྤངས་པ་དང་རྟོགས་པའི་ཡོན་ཏན་ཐམས་ཅད་གོང་ནས་གོང་དུ་འཕེལ་ཞིང་རྒྱས་པར་གྱུར་ཅིག ཐུགས་རྒྱུད་ལ་མངའ་བའི་སྒྲིབ་པ་བག་ཆགས་དང་བཅས་པ་བྱང་བར་གྱུར་ཅིག ཆོས་ཀྱི་རྒྱལ་པོ་སངས་རྒྱས་བཅོམ་ལྡན་འདས་ཀྱི་གོ་འཕང་བརྙེས་པར་གྱུར་ཅིག སྤྲུལ་པའི་སྐུ་འབུམ་ཕྲག་གྲངས་མེད་དུ་མས་མཐའ་ཡས་པའི་སེམས་ཅན་གྱི་དོན་བྱེད་པར་གྱུར་ཅིག
ལྷུན་གྲུབ་རྒྱུན་མི་ཆད་པའི་ཡེ་ཤེས་ཀྱི་གཟིགས་པ་དམ་པ་བདེ་བླག་ཏུ་མྱུར་དུ་འཇུག་པར་གྱུར་ཅིག དེ་དག་གི་མཐུ་དང་ནུས་པ་ལ་བརྟེན་ནས། བདག་ཅག་རྣམས་སྐྱེ་བ་དང་ཚེ་རབས་ཐམས་ཅད་དུ། མི་དགེ་བའི་བཤེས་གཉེན་དང་སྡིག་པའི་གྲོགས་པོའི་དབང་དུ་སྐད་ཅིག་ཙམ་ཡང་མི་འགྲོ་བར་གྱུར་ཅིག ཟབ་པ་དང་རྒྱ་ཆེ་བའི་དམ་པའི་ཆོས་སྟོན་པའི་དགེ་བའི་བཤེས་གཉེན་རྣམས་དང་ཞལ་མཇལ་བར་གྱུར་ཅིག དེ་དག་ལས་གདམ་པ་དང༌། རྗེས་སུ་བསྟན་པའི་ཆོས་མ་ལུས་པ་ནོད་པའི་སྐལ་བ་དང་ལྡན་པར་གྱུར་ཅིག གནས་སྐབས་ཐམས་ཅད་དུ་སྒོ་ཐམས་ཅད་ནས་མཉེས་པ་ཁོ་ན་འབྱུང་བར་གྱུར་ཅིག མི་མཉེས་པ་སྐད་ཅིག་ཙམ་ཡང་མི་བསྒྲུབ་པར་གྱུར་ཅིག སྐྱེ་བ་དང་ཚེ་རབས་ཐམས་ཅད་དུ་ལམ་བསྒྲུབ་པའི་བར་དུ་གཅོད་པ་ཐམས་ཅད་རབ་ཏུ་ཞི་བར་གྱུར་ཅིག
སྐྱེ་བ་དང་སྲིད་པ་ཐམས་ཅད་དུ་དམ་པའི་ཆོས་སྤྱོད་པ་ལ་སྤྲོ་ཞིང་དམ་པའི་ཆོས་སྤྱོད་པའི་སྐལ་བ་དང་ལྡན་པར་གྱུར་ཅིག ཀུན་རྫོབ་དང་དོན་དམ་པའི་བྱང་ཆུབ་ཀྱི་སེམས་གཉིས་དང་མི་འབྲལ་བར་གྱུར་ཅིག ཅེས་ལན་གསུམ་བརྗོད་དོ། ། འདིར་གང་བསྔོ་ན། རང་གིས་བྱས་པའི་དགེ་བ་རྣམས་སོ། ། གང་དུ་བསྔོ་ན་གནས་སྐབས་མངོན་མཐོ་དང༌། མཐར་ཐུག་ངེས་ལེགས་སུའོ། ། དེ་ལའང་བྱང་ཆུབ་གསུམ་གྱི་དབྱེ་བས་གསུམ་ཡོད་ཀྱང་རྫོགས་པའི་བྱང་ཆུབ་ནི་མཆོག་ཡིན་ནོ། ། ཆེད་དུ་བྱ་བ་ནི་སེམས་ཅན་ཐམས་ཅད་ཀྱི་དོན་དུའོ། ། དགོས་པ་ནི་མི་ཟད་པར་བྱ་བའི་ཆེད་དུའོ། །
ཚུལ་ཇི་ལྟར་བསྔོ་ན། འཁོར་གསུམ་མི་དམིགས་རྟོགས་པའི་ཤེས་རབ་དང༌། སྣང་ཆ་མ་དོར་བའི་ཐབས་གཉིས་ཀྱི་སྒོ་ནས་སོ། ། བསྔོ་བ་རང་གི་ངོ་བོ་ནི། རང་གིས་བྱས་པའི་དགེ་བ་རྣམས་ཡུལ་ཁྱད་པར་ཅན་དུ་འགྱུར་བར་བྱེད་པའི་འདུན་པ་མཚུངས་ལྡན་དང་བཅས་པའོ། ། བསྔོ་བ་པོ་ནི། དགེ་རྩ་སོག་པར་བྱེད་པ་རང་ཉིད་དོ། ། རང་གིས་མི་ཤེས་ན་མཁན་པོ་ལ་སོགས་པ་གཞན་བྱེད་དུ་བཅུག་ནས། དེའི་ཚིག་རྗེས་སུ་རང་གི་ཡིད་འདུན་པར་བྱེད་པའོ། ། ཚུལ་ཁྲིམས་ལྡན་པ་མང་པོས་མཐུན་འགྱུར་བྱས་ན་འགྲུབ་སླ་བ་ཡིན་ཏེ།
ཚུལ་ཁྲིམས་ལྡན་པས་སྨོན་པ་འགྲུབ་ཅེས་གསུངས་པ་བཞིན་ནོ། ། གནས་ནི་སངས་རྒྱས་དང་བྱང་ཆུབ་སེམས་དཔའ་བཞུགས་པར་མོས་པའི་མངོན་སུམ་དུའོ། ། ཡོངས་འདུའི་ཤིང་ལ་གནས་བཅས་པའི། ། བདུད་རྩིའི་ཐིགས་པ་ཟད་མི་ཤེས། ། བག་ཡོད་ལེགས་བྱས་ཆུང་ངུ་ཡང༌། ། བསྔོ་བས་མི་ཟད་འཕེལ་བར་བྱེད། ། ཅེས་བྱ་བ་འདི་ནི། དཔལ་ཤཱཀྱ་མཆོག་ལྡན་དྲི་མེད་ལེགས་པའི་བློས། གཡས་རུ་གཙང་གི་སའི་ཐིག་ལེར་སྦྱར་བའོ།། །། ༈ བལ་ཡུལ་མཆོད་རྟེན་རིན་པོ་ཆེ་བྱ་རུང་ཁ་ཤོར་གྱི་ཉེ་འགྲམ་རྒྱལ་ཡོངས་ས་ཆེན་ཞེས་པ་གློག་ཀླད་དཔར་ཁང་ལས།
བདེར་གཤེགས་༧སྐྱབས་རྗེ་བཅོ་བརྒྱད་ཁྲི་ཆེན་རྡོ་རྗེ་འཆང་མཆོག་གི་ཐུགས་དགོངས་རྫོགས་ཆེད། སྐྱབས་འོག་པ་ཚར་གྲྭ་གུ་རུས་གློག་ཀླད་ཕྱག་དེབ་ཆེད་འགྲེམ་སྤེལ་ཞུས་པའི་དགེ་འབྲས་སངས་རྒྱས་ཞིང་དུ་བསྔོའོ།། །།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
