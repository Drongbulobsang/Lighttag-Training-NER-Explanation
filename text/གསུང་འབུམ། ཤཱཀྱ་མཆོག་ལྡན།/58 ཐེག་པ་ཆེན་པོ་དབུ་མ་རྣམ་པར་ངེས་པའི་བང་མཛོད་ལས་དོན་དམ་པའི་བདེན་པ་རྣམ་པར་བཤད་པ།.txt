གསུང་འབུམ། ཤཱཀྱ་མཆོག་ལྡན།
པོད ༥༨
ཐེག་པ་ཆེན་པོ་དབུ་མ་རྣམ་པར་ངེས་པའི་བང་མཛོད་ལས་དོན་དམ་པའི་བདེན་པ་རྣམ་པར་བཤད་པ།
༼བ༽ ༄༅། །ཐེག་པ་ཆེན་པོ་དབུ་མ་རྣམ་པར་ངེས་པའི་བང་མཛོད་ལས་དོན་དམ་པའི་བདེན་པ་རྣམ་པར་བཤད་པ་ལས་འཕྲོས་པའི་དོན་ཚན་སོ་སོ་ལ་མཁས་པར་བྱ་བའི་ལེའུ་དྲུག་པ་བཞུགས་སོ།། བློ་མཚོའི་ཆུ་གཏེར་འཛིན་པ་གཞན་དག་གི ། རྣམ་དཔྱོད་པདྨོའི་འཕྲེང་བས་མ་བཟུང་བའི། ། དཔལ་ལྡན་ཟླ་བའི་ལེགས་བཤད་བདུད་རྩིའི་འོད། ། གང་གིས་ལེན་པ་དེ་ལ་ཕྱག་བགྱི་འོ། ། ཞེས་མཆོད་པར་བརྗོད་ནས། གཉིས་པ་དོན་དམ་པའི་བདེན་པ་ལས་འཕྲོས་པའི་དོན་བཤད་པ་ལ་བཞི་སྟེ། རང་རྒྱུད་པས་བདག་མེད་དང་པོ་གཉིས་ཀུན་རྫོབ་ཀྱི་བདེན་པར་འདོད་དོ་ཞེས་ཟེར་བ་དེ་དེའི་ལུགས་མ་ཡིན་པར་བསྟན། གང་ཟག་རང་བཞིན་གྱིས་མ་གྲུབ་པ་གང་ཟག་གི་བདག་མེད་ཀྱི་དོན་དུ་འདོད་པ་ཐལ་འགྱུར་བའི་ལུགས་མ་ཡིན་པར་བསྟན།
དོན་དམ་བདེན་པའི་མཚན་གཞི་མེད་དགག་ཁོ་ནར་འདོད་པ་དབུ་མ་པ་ཀུན་གྱི་སྤྱི་ལུགས་སུ་འདོད་པ་དགག ཟླ་བའི་ཞབས་ཀྱིས་ཉན་རང་ལ་ཆོས་ཀྱི་བདག་མེད་རྟོགས་པ་ཡོད་པར་བཤད་པའི་དགོངས་པ་འཆད་ཚུལ་གཞན་དུ་འདོད་པ་དགག་པའོ། ། དང་པོ་ནི་གངས་ཅན་པ་ཕྱི་མ་དག་ན་རེ། དབུ་མ་རང་རྒྱུད་པ་དག་གི་ལྟར་ན། གང་ཟག་རང་སྐྱ་ཐུབ་པའི་རྫས་ཡོད་ཀྱིས་སྟོང་པ་དེ་གང་ཟག་གི་བདག་མེད་ཀྱི་དོན་ཡིན་ལ། དེ་ཡང་དོན་དམ་པའི་བདེན་པར་ཁས་མི་ལེན་ཏེ། ཆོས་ཉིད་མ་ཡིན་པའི་ཕྱིར་དང༌། དེ་མངོན་སུམ་དུ་རྟོགས་པའི་བར་ཆད་མེད་ལམ་གྱིས་ཤེས་སྒྲིབ་ཀྱི་ས་བོན་དྲུངས་འབྱིན་པར་མི་ནུས་པའི་ཕྱིར་དང༌། བདག་མེད་ཙམ་དོན་དམ་པའི་བདེན་པ་ཡིན་ན། འཕགས་པ་ལ་དོན་དམ་བདེན་པ་རྟོགས་པས་ཁྱབ་པར་འགྱུར་ལ།
དེ་ལྟར་ན། དེ་ལ་ཆོས་ཀྱི་བདག་མེད་རྟོགས་པས་ཁྱབ་པར་འགྱུར་རོ། ། དེ་བཞིན་དུ་གཟུང་བ་ཆོས་ཀྱི་བདག་མེད་པ་ཞེས་བྱ་བའི་དོན་ནི། གཟུང་འཛིན་རྫས་གཞན་གྱི་སྟོང་པ་དེ་ཉིད་ཡིན་ལ། དེ་ཡང་དོན་དམ་པའི་བདེན་པ་མ་ཡིན་ཏེ། དེ་རྟོགས་པ་ཙམ་གྱིས་ཆོས་ཀྱི་བདག་མེད་གོ་ཆོད་པོ་རྟོགས་པར་བཞག་མི་ནུས་པའི་ཕྱིར་དང༌། གཞན་དུ་ན། རང་རྒྱལ་འཕགས་པ་ལ་ཆོས་ཀྱི་བདག་མེད་རྟོགས་པས་ཁྱབ་པར་ཐལ་བའི་ཕྱིར་རོ། ། མདོར་ན། བདག་མེད་ཙམ་ལྡོག་ནས་དོན་དམ་པའི་བདེན་པར་འདོད་པ་དང༌།
ཀུན་རྫོབ་ཀྱི་བདེན་པར་འདོད་པ་ནི། ཐལ་རང་གི་ཁྱད་པར་གཅིག་ཡིན་ནོ་ཞེས་ཟེར་ཞིང༌། དེ་སྐད་དུ་སྨྲ་བ་དེ་དག་གི་རྗེས་སུ་འབྲང་བ་ལ། འགོག་པའི་བདེན་པ་ནི་ཀུན་རྫོབ་ཀྱི་བདེན་པ་ཡིན་ནོ་ཟེར་བ་དང༌། དོན་དམ་པའི་བདེན་པར་ཁས་ལེན་དགོས་སོ་ཞེས་ཟེར་བ་དག་སྣང་ངོ༌། ། འདི་སུན་དབྱུང་བ་ལ་བཞི་སྟེ། ལུང་དང་འགལ་བ། རིགས་པ་དང་འགལ་བ། ཁས་བླངས་ནས་འགལ་བ། ཞར་ལ་གང་ཟག་དང་གཟུང་བ་ཆོས་ཀྱི་བདག་མེད་ཀྱི་གོ་དོན་འཆད་ཚུལ་ལ་དཔྱད་པའོ། །
དང་པོ་ནི། དབུ་མ་རང་རྒྱུད་པ་ལྟ་ཞོག གང་ཟག་གི་བདག་མེད་ཀུན་རྫོབ་བདེན་པར་ཁས་ལེན་པའི་རང་སྡེ་སུ་ཡང་ཡོད་པ་མ་ཡིན་ཏེ། གང་ཟག་གི་བདག་མེད་ཁས་ལེན་པའི་གྲུབ་མཐའ་སྨྲ་བ་སོ་སོའི་གཞུང་ནས་འབྱུང་བའི་དོན་དམ་པའི་མཚན་ཉིད་ནི་དེ་ལ་ལེགས་པར་ཞུགས་པའི་ཕྱིར་དང༌། གྲུབ་མཐའ་སྨྲ་བ་སུས་ཀྱང་གང་ཟག་གི་བདག་མེད་ཡོད་པར་ཁས་བླངས་ནས་དེ་ཀུན་རྫོབ་ཀྱི་བདེན་པར་འཆད་པ་སུ་ཡང་མི་སྣང་བའི་ཕྱིར་རོ། ། བྱེ་བྲག་ཏུ་གཟུང་བ་ཆོས་ཀྱི་བདག་མེད་སྟོན་པའི་གཞུང་ནི་རྣལ་འབྱོར་སྤྱོད་པའི་བསྟན་བཅོས་ན་རྒྱས་པར་བཞུགས་པ་ཡིན་ལ། དེར་ནི་དེ་ཁོ་ན་ལ་དོན་དམ་བདེན་པའི་གཙོ་བོར་གསུངས་པའི་ཕྱིར། དེ་ཡང་ཇི་ལྟར་ཞེ་ན། ཇི་སྐད་དུ། གང་ལ་བཅོམ་དང་བློ་ཡི་གཞན། །
ཞེས་པའི་གཞུང་གིས་བསྟན་པའི་དོན་དམ་བདེན་པའི་མཚན་ཉིད་དེ་ཡང༌། དེ་ལ་ཚང་བའི་ཕྱིར་དང༌། དོན་དམ་དོན་བྱེད་ནུས་པ་གང༌། ། ཞེས་པའི་གཞུང་གིས་བསྟན་པའི་དོན་དམ་བདེན་པའི་མཚན་ཉིད་དེ་ཡང་དེ་ལ་ཚང་བར་མདོ་སེམས་གཉིས་ཀྱིས་འདོད་པའི་ཕྱིར་དང༌། མངོན་པ་ཀུན་ལས་བཏུས་སོགས་ལས། དོན་དམ་བདེན་པའི་མཚན་ཉིད་དུ་བཤད་པའི་རྣམ་དག་གི་དམིགས་པ་ཞེས་འབྱུང་བ་དེ་ཡང་དེ་ལ་ཚང་བའི་ཕྱིར་དང༌། བྱེ་བྲག་ཏུ་ཡེ་ཤེས་སྙིང་པོའི་བདེན་གཉིས་ལས། ཇི་ལྟར་སྣང་བ་འདི་ཁོ་ན། ། ཀུན་རྫོབ་གཞན་ནི་ཅིག་ཤོས་ཡིན། ། ཞེས་སོགས་རྩ་འགྲེལ་གྱི་གནས་སྐབས་ནས་འབྱུང་བའི་དེའི་མཚན་ཉིད་ཀྱང་དེ་ལ་ལེགས་པར་ཚང་བའི་ཕྱིར་རོ། །
གཉིས་པ་རིགས་པ་དང་འགལ་བ་ནི་གང་ཟག་གི་བདག་མེད་མངོན་སུམ་དུ་རྟོགས་པའི་ཉན་ཐོས་ཀྱི་མཉམ་བཞག་ཡེ་ཤེས་དེ་བློ་ཀུན་རྫོབ་པ་ཡིན་པར་ཐལ་བ་དང༌། ཡུལ་ཅན་དོན་དམ་པ་མ་ཡིན་པར་འགྱུར་ལ། དེ་ཡང་དེ་ལྟར་ན་གནས་ཚུལ་གྱི་དོན་མཐོང་བ་ལ་སྒྲིབ་བྱེད་ཡིན་པར་འགྱུར་བ་དང༌། མཐོང་བ་བརྫུན་པ་ཉིད་དུ་ཐལ་བར་འགྱུར་རོ། ། གཞན་ཡང་ཀུན་རྫོབ་ཀྱི་བདེན་པ་འཛིན་སྟངས་ཀྱི་ཡུལ་དུ་བྱེད་པའི་བར་ཆད་མེད་ལམ་གྱིས་སྒྲིབ་པའི་ས་བོན་འཇོམས་ནུས་པ་སྲིད་པར་འགྱུར་ལ། དེ་ལྟ་ན་འཇིག་རྟེན་པའི་ལམ་གྱིས་ཀྱང་དེའི་ས་བོན་འཇོམས་ནུས་པ་སྲིད་པར་འགྱུར་རོ། ། མདོར་ན་གང་ཀུན་རྫོབ་ཀྱི་བདེན་པ་ཡིན་ན། དེ་དངོས་ཡུལ་དུ་བྱེད་པའི་བློས་སྒྲིབ་པའི་ས་བོན་སྤོང་མི་ནུས་པས་ཁྱབ། དཔེར་ན་ཚུལ་རོལ་མཐོང་བའི་ཤེས་པ་བཞིན། བདག་མེད་མངོན་སུམ་དུ་རྟོགས་པའི་མཐོང་ལམ་མཉམ་བཞག་ཡེ་ཤེས་ཀྱིས་ཀྱང་ཀུན་རྫོབ་ཀྱི་བདེན་པ་དངོས་ཡུལ་དུ་བྱེད་པར་ཁས་བླངས་སོ། །
ཞེས་བྱ་བ་འདི་ནི་སྒྲུབ་བྱེད་འཕེན་པའི་ཐལ་འགྱུར་རོ། ། གཞན་ཡང་དོན་དམ་པའི་བདེན་པ་ལ་ཆོས་དབྱིངས་ཀྱིས་ཁྱབ་པ་ནི། རང་རྒྱུད་པ་ལྟ་ཞོག་ཐལ་འགྱུར་བས་ཀྱང་འདོད་པ་མ་ཡིན་ཏེ། འདི་ལྟར་སངས་རྒྱས་ཀྱི་སའི་དོན་དམ་པའི་སྐུ་དང༌། ཆོས་ཉིད་ལ་ཆུ་ལ་ཆུ་བཞག་པ་བཞིན་དུ་སོང་བའི་ཡེ་ཤེས་ལ་མ་ཁྱབ་པ་དང་གཟུང་བ་ཆོས་ཀྱི་བདག་མེད་ལ་མ་ཁྱབ་པ་དང༌། སྤྲོས་པ་ཕྱོགས་རེ་བ་བཀག་པའི་བདེན་སྟོང་ལ་མ་ཁྱབ་པ་དང༌། གང་ཟག་གི་བདག་མེད་ནི་ཆོས་ཉིད་དུ་ཐལ་འགྱུར་བས་ཀྱང་མི་འདོད་པའི་ཕྱིར་རོ། ། དེ་ལྟར་བདག་མེད་དང་པོ་གཉིས་ཀུན་རྫོབ་ཀྱི་བདེན་པ་ཡིན་པ་བཀག་ནས་དོན་དམ་པའི་བདེན་པར་བསྒྲུབས་པ་འདི་ཡང༌། བར་དུ་བདག་བཟློག་པའི་རིགས་པ་དབང་བཙན་པར་བྱས་པ་ཡིན་གྱི། ཐ་མར་ལྟ་བ་ཀུན་བཟློག་པའི་རིགས་པ་དབང་བཙན་པར་བྱས་པ་དེའི་ཚེ་ནི།
ཆོས་ཀྱི་བདག་མེད་གཉིས་ཀྱང་དོན་དམ་པའི་བདེན་པར་མི་འདོད་པས་སྐབས་སོ་སོར་ཕྱེ་ནས་བཤད་པར་བྱ་བ་ཡིན་ནོ། ། གསུམ་པ་ཁས་བླངས་དང་འགལ་བ་ལ་གསུམ་སྟེ། བདག་མེད་དང་པོ་གཉིས་ཀུན་རྫོབ་བདེན་པར་ཁས་ལེན་པ་ལ་ནང་འགལ་བརྗོད་པ་དང༌། འགོག་བདེན་ཀུན་རྫོབ་བདེན་པར་ཁས་ལེན་པ་ལ་ནང་འགལ་བརྗོད་པ་དང༌། དེ་དོན་དམ་བདེན་པར་ཁས་ལེན་པ་ལ་ནང་འགལ་བརྗོད་པའོ། ། དང་པོ་ནི། འདི་ལྟར་བདག་མེད་དང་པོ་གཉིས་ཆོས་ཅན། དོན་དམ་བདེན་པར་ཐལ། ཁྱེད་ཅག་གིས་རང་རྒྱུད་པའི་སྐབས་སུ་དོན་དམ་བདེན་པའི་མཚན་ཉིད་དུ་ཁས་བླངས་པ་དེ་དག་ཞུགས་པའི་ཕྱིར། ཇི་ལྟར་ཞེ་ན།
ཇི་སྐད་དུ། རང་མངོན་སུམ་དུ་རྟོགས་པའི་མངོན་སུམ་ཚད་མས་གཉིས་སྣང་ནུབ་པའི་ཚུལ་གྱིས་རྟོགས་པར་བྱ་བ་གང་ཞིག སྒྲུབ་པའི་རྣམ་པར་རྟོགས་པར་བྱ་བ་མ་ཡིན་པ་དེ་དོན་དམ་བདེན་པའི་མཚན་ཉིད་ཡིན་ནོ་ཞེས་ཁས་བླངས་པས་སོ། ། གཞན་ཡང༌། བདག་མེད་གཉིས་མངོན་སུམ་དུ་རྟོགས་པའི་ཐེག་དམན་གྱི་མཉམ་བཞག་ཡེ་ཤེས་དེ་དག་ཆོས་ཅན། གཉིས་སྣང་ཅན་གྱི་ཤེས་པར་ཐལ། ཀུན་རྫོབ་དངོས་ཡུལ་དུ་བྱེད་པའི་སློབ་པའི་མཁྱེན་པ་ཡིན་པའི་ཕྱིར། ཁྱབ་པ་ཁས་བླངས་ཏེ། ཁྱེད་ཀྱིས་ཇི་སྐད་དུ། ཀུན་རྫོབ་བདེན་པའི་མཚན་ཉིད་རང་མངོན་སུམ་དུ་རྟོགས་པའི་ཚད་མས་གཉིས་སྣང་དང་བཅས་པའི་ཚུལ་གྱིས་རྟོགས་པར་བྱ་བའི་རིགས་སུ་གནས་པ་ཞེས་ཁས་བླངས་པས་སོ། །
གཞན་ཡང༌། གང་ཟག་གི་བདག་མེད་མངོན་སུམ་དུ་རྟོགས་པའི་བྱང་སེམས་ཀྱི་མཐོང་ལམ་མཉམ་བཞག་ཡེ་ཤེས་ཆོས་ཅན། དོན་དམ་པའི་བདེན་པ་མངོན་སུམ་དུ་མ་རྟོགས་པར་ཐལ། ཀུན་རྫོབ་དངོས་ཡུལ་དུ་བྱེད་པའི་སློབ་པའི་མཁྱེན་པ་ཡིན་པའི་ཕྱིར། ཁྱབ་པ་ཡང་གྲུབ་པའི་མཐར་ཁས་བླངས་ཤིང༌། འདོད་ན་ནི། སློབ་དཔོན་སེང་གེ་བཟང་པོའི་ལུང་གིས་བསལ་བ་ཡིན་ནོ། ། ཇི་ལྟར་ཞེ་ན། ཇི་སྐད་དུ། ལམ་ཤེས་ཉིད་ཀྱི་ཚུལ་ལ་ནི། །
ཞེས་པ་དང༌། མེད་པའི་རྣམ་པ་ནས་བཟུང་སྟེ། ། ཞེས་དང༌། རྒྱུ་དང་ལམ་དང་སྡུག་བསྔལ་དང༌། ། ཞེས་པའི་འགྲེལ་པར། མངོན་པ་ནས་གསུངས་པའི་གང་ཟག་གི་བདག་མེད་པའི་རྣམ་པ་ཅན་གྱི་ཐེག་ཆེན་གྱི་མཐོང་བ་དང་སྒོམ་པའི་ལམ་གྱིས་ཤེས་ཕྱིན་ནས་གསུངས་པའི་ཆོས་ཀྱི་བདག་མེད་མངོན་སུམ་དུ་རྟོགས་པའི་ཚུལ་གོ་རིམ་བཞིན་སྦྱར་ནས་གསལ་བར་གསུངས་པའི་ཕྱིར་རོ། ། གང་ཡང་ཁྱེད་ཀྱི་ལྟར་ན་གང་ཟག་གི་བདག་མེད་མངོན་སུམ་དུ་རྟོགས་པའི་ཐེག་ཆེན་གྱི་མཐོང་ལམ་སྡུག་བསྔལ་ལ་ཆོས་བཟོད་དང༌། བདེན་མེད་མངོན་སུམ་དུ་རྟོགས་པའི་དེ་འདྲའི་བཟོད་པ་གཉིས་རིམ་ཅན་དུ་སྐྱེའམ་ཅིག་ཅར་དུ་སྐྱེ་ཞེས་རྣམ་པར་བརྟགས་ན་ཁས་བླངས་པ་དང་འགལ་བ་དང༌། ཚད་མས་བསལ་བ་དུ་མ་ཞིག་ཁྱོད་ཀྱིས་ཁས་ལེན་དགོས་པར་འགྱུར་རོ། ། གཉིས་པ་ནི།
འགོག་པའི་བདེན་པ་གང་ཡིན་ཀུན་རྫོབ་ཀྱི་བདེན་པ་ཡིན་ན། ངོ་བོ་ཉིད་ཀྱི་སྐུ་ཡང་དེར་ཐལ་བར་འགྱུར་ཏེ། དེ་ཡང་འགོག་པའི་བདེན་པར་ཁྱོད་ཀྱིས་འདོད་པས་སོ། ། གཞན་ཡང༌། ཇི་སྐད་དུ། ལྔ་དང་བཅུ་དྲུག་ཅེས་བསྒྲགས་སོ། ། ཞེས་པའི་སྐབས་ནས་བསྟན་པའི་སྟོང་ཉིད་བཅུ་དྲུག་པོ་མངོན་སུམ་དུ་རྟོགས་པའི་ཐེག་ཆེན་གྱི་མཐོང་ལམ་མཉམ་བཞག་ཡེ་ཤེས་ཆོས་ཅན། དོན་དམ་པའི་བདེན་པ་མངོན་སུམ་དུ་མ་རྟོགས་པར་ཐལ། འགོག་བདེན་མངོན་སུམ་དུ་རྟོགས་པའི་སློབ་པའི་མཁྱེན་པ་ཡིན་པའི་ཕྱིར། ཁྱབ་པ་ཁས་བླངས་ཤིང༌།
འདོད་ན་ནི། དེ་སྐབས་ཀྱི་སྟོང་ཉིད་བཅུ་དྲུག་པོ་ཡང་ཀུན་རྫོབ་ཀྱི་བདེན་པ་ཉིད་དུ་ཐལ་བར་འགྱུར་རོ། ། གསུམ་པ་ནི། གང་དག་དོན་དམ་པའི་བདེན་པ་ལ་ཆོས་ཉིད་ཀྱིས་ཁྱབ་པས་ཁས་ལེན་ཞིང༌། དགག་བྱ་གང་བཀག་པའི་སྒོ་ནས། དོན་དམ་བདེན་པར་འཇོག་ནུས་པའི་དགག་བྱ་དེ་བདེན་གྲུབ་ཁོ་ན་ལ་ངོས་འཛིན་པ་རང་རྒྱུད་པའི་ལུགས་སུ་འཆད་བཞིན་དུ། འགོག་བདེན་དོན་དམ་པའི་བདེན་པར་ཁས་ལེན་པ་རང་རྒྱུད་པའི་ལུགས་སུ་འཆད་པ་དེ་དག་ནི། འགལ་བའི་ཁུར་ཆེན་པོས་ནོན་པར་གདོན་མི་ཟ་བ་ཡིན་ནོ། ། དེ་ཡང་འདི་ལྟར། འཕགས་པ་ཡིན་ན་ཆོས་ཀྱི་བདག་མེད་རྟོགས་པས་ཁྱབ་པར་འགྱུར་ཏེ།
དེ་ཡིན་ན། འགོག་བདེན་རྟོགས་དགོས་ལ། དེ་རྟོགས་ན་ཆོས་ཉིད་རྟོགས་དགོས་པར་ཁས་བླངས་པའི་ཕྱིར། རྟགས་སྔ་མ་གྲུབ་སྟེ། མི་རྟག་ལ་སོགས་བཅུ་དྲུག་མངོན་སུམ་དུ་མ་རྟོགས་པའི་འཕགས་པ་མི་སྲིད་པའི་ཕྱིར་རོ། ། རྩ་བར་འདོད་ན་ནི། སློབ་དཔོན་ལེགས་ལྡན་འབྱེད་རྗེས་འབྲང་དང་བཅས་པའི་ལུགས་ལ། ཉན་རང་ལ་ཆོས་ཀྱི་བདག་མེད་རྟོགས་པ་མེད་པས་ཁྱབ་པར་བཞེད་དོ་ཞེས་ཟེར་བ་དང་དངོས་སུ་འགལ་ལོ། ། དེ་ཁོ་ནར་མ་ཟད་འགོག་པའི་བདེན་པ་ཆོས་ཅན། དགག་བྱ་གང་ཞིག་བཀག་པས་ཁྱོད་དོན་དམ་བདེན་པར་འཇོག་པའི་དགག་བྱ་དེ་ཤེས་བྱ་ལ་སྲིད་པ་མ་ཡིན་པར་ཐལ།
ཁྱོད་དོན་དམ་པའི་བདེན་པ་ཡིན་པའི་ཕྱིར། ཁྱབ་པ་ཁས་བླངས་ཤིང་འདོད་ན། ཆོས་གང་དང་གང་ཞིག་འགོག་བདེན་དུ་འཇོག་པ་དེ་དགག་བྱ་བདེན་གྲུབ་བཀག་པའི་ཆ་ནས་སམ། དགག་བྱ་གློ་བུར་གྱི་དྲི་མ་བཀག་པའི་ཆ་ནས་དེར་འཇོག་པ་ཡིན། དང་པོ་ལྟར་ན་ནི་ཤེས་བྱ་ཐམས་ཅད་དམ། ཡང་ན་ཆོས་ཉིད་ཐམས་ཅད་འགོག་པའི་བདེན་པར་ཐལ་བ་བཟློག་མི་ནུས་ལ། གཉིས་པ་ལྟར་ན་ནི། འགོག་བདེན་གྱི་དགག་བྱ་ཤེས་བྱ་ལ་མི་སྲིད་པ་ཉམས་སོ། ། བཞི་པ་ལ་དབུ་མ་རང་རྒྱུད་པ་དང༌། སེམས་ཙམ་པས་གང་ཟག་གི་མཚན་གཞི་འཛིན་ཚུལ་ལ་ལོག་པར་རྟོག་པ་དགག་པ་དང༌།
གཟུགས་སྒྲ་སོགས་ཚད་གྲུབ་ཏུ་ཁས་ལེན་པ་དང༌། གཟུང་བ་ཆོས་ཀྱི་བདག་མེད་ཁས་ལེན་པ་ནང་འགལ་དུ་བསྟན་པའོ། ། དང་པོ་ནི། བོད་ཕྱི་མ་དག་ན་རེ། སློབ་དཔོན་ལེགས་ལྡན་འབྱེད་ཀྱིས་ཡིད་ཀྱི་རྣམ་པར་ཤེས་པ་གང་ཟག་གི་མཚན་གཞིར་ཁས་ལེན་པ་ཡིན་ཏེ། ཇི་སྐད་དུ། རྟོག་གེ་འབར་བ་ལས་འདི་ལྟར་ཁོ་བོ་ཅག་ཀྱང་རྣམ་པར་ཤེས་པ་ལས་བདག་གི་སྒྲ་དངོས་སུ་འདོགས་ཏེ། འདི་ལྟར་རྣམ་པར་ཤེས་པ་ནི་ཡང་སྲིད་པ་ལེན་པའི་ཕྱིར་བདག་ཡིན་ནོ་ཞེས་ལུས་དང་དབང་པོའི་ཚོགས་པ་དག་ལ་ཉེ་བར་འདོགས་པའི་ཕྱིར། ཞེས་བཤད་པས་སོ། ། ཡང༌།
སེམས་ཙམ་པ་ཕལ་ཆེ་བ་དག་ནི། ཀུན་གཞིའི་རྣམ་པར་ཤེས་པ་ཉིད་གང་ཟག་གི་མཚན་གཞིར་ཁས་ལེན་ཏེ། ཉོན་ཡིད་འཁོར་བཅས་ཀྱིས་དེ་ལ་དམིགས་ནས་ངར་འཛིན་པའི་ཕྱིར། ཞེས་ཟེར་རོ། ། འདི་མི་འཐད་པ་ལ་གཉིས་ཏེ། འདི་ལྟར་འདོད་པ་རང་རྒྱུད་པའི་ལུགས་མ་ཡིན་པར་བསྟན་པ་དང༌། སེམས་ཙམ་པའི་འདོད་པ་ཡང་དེ་མ་ཡིན་པར་བསྟན་པའོ། ། དང་པོ་ནི། འོ་ན་ལུགས་དེ་གཞིར་བྱས་པ་ལ་ཡིད་ཀྱི་རྣམ་པར་ཤེས་པ་ཆོས་ཅན། ལྡན་པ་མ་ཡིན་པའི་འདུ་བྱེད་དུ་ཐལ་བར་འགྱུར་ཏེ།
གང་ཟག་ཡིན་པའི་ཕྱིར། ཁྱབ་པ་མ་ངེས་ན། ཆོས་མངོན་པ་ལས་གསུངས་པའི་ལྡན་པ་མ་ཡིན་པའི་འདུ་བྱེད་ཀྱི་རྣམ་པར་གཞག་པ་ཐམས་ཅད་འཆོལ་བར་འགྱུར་ཞིང༌། རྣམ་ཤེས་ཕུང་པོ་གང་ཟག་གི་མཚན་གཞིར་འདོད་པ་འདི་ནི་སྔོན་ཆད་ཆོས་ལས་འབྱུང་བ་མེད་དོ། ། གཞན་ཡང་ལས་དང་ཉོན་མོངས་པའི་རྣམ་པར་སྨིན་པ་དངོས་ནི་དེས་འཕངས་པའི་གང་ཟག་དང་ས་དེ་བསྡུས་ཀྱི་ཕུང་པོ་ལ་བྱེད་དགོས་པར་ཆོས་མངོན་པ་ལས་རྒྱས་པར་འབྱུང་ལ། དེ་ལྟར་ཡིན་པ་དེའི་ཚེ་ནི་འདོད་པ་ཁམས་ཀྱི་སོ་སོ་སྐྱེ་བོའི་རྒྱུད་ཀྱི་ཡིད་ཀྱི་རྣམ་པར་ཤེས་པ་ཆོས་ཅན། འདོད་པའི་སས་བསྡུས་ཀྱི་འགྲོ་བ་མ་ཡིན་ཏེ། དེར་འཕེན་བྱེད་ཀྱི་ལས་ཀྱིས་འཕངས་པའི་རྣམ་སྨིན་དངོས་མ་ཡིན་པའི་ཕྱིར། དེ་མ་ཡིན་ཏེ། ཁྱོད་ཡིན་དུ་འགྱུར་པའི་མི་དགེ་བ་དང་དགེ་བའི་སེམས་དུ་མ་གྲུབ་པའི་ཕྱིར་རོ། །
ཡང་མཐོང་ལམ་པའི་ཡིད་ཀྱི་རྣམ་པར་ཤེས་པ་མཐོང་ལམ་པའི་མཚན་གཞི་དང༌། རྫོགས་པའི་སངས་རྒྱས་ཀྱི་གཟུགས་ཀྱི་སྐུའི་ཤེས་པ་དེའི་མཚན་གཞིར་ཁས་ལེན་དགོས་པར་འགྱུར་ལ། དེ་ལྟ་ན་ནི། ལམ་དང་གང་ཟག་འཆོལ་བར་འགྱུར་བ་དང༌། སངས་རྒྱས་ཀྱི་གཟུགས་ཀྱི་སྐུ་སེམས་ཅན་ལ་སྣང་བ་དེ་རྣམས་ཡེ་ཤེས་ཀྱི་སྐུ་ཉིད་དུ་ཐལ་བར་འགྱུར་ལ། དེ་ལྟ་ན་སངས་རྒྱས་ནང་ཕན་ཚུན་ཁོ་ནའི་མངོན་སུམ་གྱི་སྤྱོད་ཡུལ་ཉིད་དུ་ཐལ་བར་འགྱུར་རོ། ། གཞན་ཡང་འདོད་པའི་སས་བསྡུས་ཀྱི་འགྲོ་བ་ཡིན་ན། ཟག་མེད་ཀྱི་ལམ་དངོས་སུ་སྐྱེ་བའི་རྟེན་དུ་མི་རུང་དགོས་པར་འགྱུར་ཏེ། འདོད་པའི་སས་བསྡུས་ཀྱི་འགྲོ་བ་ཡིན་ན། ས་དེས་བསྡུས་ཀྱི་ཡིད་ཀྱི་རྣམ་ཤེས་ཡིན་དགོས།
དེ་ཡིན་ན་ཟག་མེད་ལམ་གྱི་དངོས་རྟེན་དུ་མི་རུང་བས་ཁྱབ་པའི་ཕྱིར་རོ། ། ཡང་འདོད་པའི་རྟེན་ཅན་གྱི་མཐོང་ལམ་པའི་རྒྱུད་ཀྱི་ཡིད་ཀྱི་ཤེས་པ་ཟག་མེད་ཀྱི་ལམ་གྱི་ངོ་བོར་སྐྱེས་པ་དེའི་ཚེ་འདོད་པའི་འགྲོ་བ་བཏང་བར་འགྱུར་ཏེ། དེས་བསྡུས་ཀྱི་ཡིད་ཀྱི་རྣམ་ཤེས་བཏང་བའི་ཕྱིར་རོ། ། འདོད་ན་ནི། འདོད་པའི་ལུས་རྟེན་བོར་བར་འགྱུར་རོ། ། ཡང་བྱང་སེམས་མཐོང་ལམ་པའི་ཡིད་ཀྱི་ཤེས་པ་ཟག་མེད་ཀྱི་ལམ་གྱི་ངོ་བོར་སྐྱེས་པ་དེའི་ཚེ་དེའི་རྒྱུད་ཀྱི་ཡིད་ཀྱི་རྣམ་པར་ཤེས་པ་ཆོས་ཅན། བྱང་སེམས་མཐོང་ལམ་པ་ལ་ལྟོས་པའི་ང་དང་གང་ཟག་དང་བདག་རྣམས་སུ་ཐལ། ཁྱོད་དེ་ལ་ལྟོས་པའི་གང་ཟག་གི་མཚན་གཞི་ཡིན། ཁྱོད་ལས་གཞན་དུ་གྱུར་པའི་དེའི་མཚན་གཞི་མ་དམིགས་པའི་ཕྱིར། འདོད་ན་ནི།
དེ་ཆོས་ཅན། དེའི་རྒྱུད་ཀྱི་ངར་འཛིན་ལྷན་སྐྱེས་ཀྱི་དམིགས་པར་ཐལ། དེ་ལ་ལྟོས་པའི་ང་དང་བདག་ཡིན་པའི་ཕྱིར། ཁྱབ་པ་འདི་ཡང་ཁྱེད་ཀྱི་གྲུབ་པའི་མཐའ་ཡིན་ལ། འདོད་པར་ནུས་པ་མ་ཡིན་ཏེ། ངར་འཛིན་ལྷན་སྐྱེས་ཀྱིས་ཟག་མེད་ཀྱི་ལམ་ལ་དམིགས་ནས་ངར་འཛིན་པ་ཞེས་བྱ་བ་འདི་ནི་ཆོས་འདི་པ་དག་ཉིད་ཀྱི་ཁོངས་སུ་མི་གཏོགས་པའི་ཕྱིར་རོ། ། གཞན་ཡང༌། གཟུགས་མེད་ཁམས་སུ་སྐྱེས་པའི་ཉན་ཐོས་སྒོམ་ལམ་པའི་རྒྱུད་ཀྱི་ཡིད་ཀྱི་རྣམ་པར་ཤེས་པ་སྒོམ་ལམ་ཟག་མེད་ཀྱི་ངོ་བོར་སྐྱེས་པ་དེའི་ཚེ་སྒོམ་ལམ་པ་དེའི་ང་ཙམ་དང་གང་ཟག་མེད་པར་འགྱུར་ཏེ། དེའི་ཡིད་ཀྱི་རྣམ་པར་ཤེས་པ་ནི་ཟག་མེད་ཀྱི་ངོ་བོར་སྐྱེས། དེ་ལས་མ་གཏོགས་པའི་དེའི་མཚན་གཞི་མེད་པའི་ཕྱིར།
གལ་ཏེ་དེ་ཉིད་དེའི་མཚན་གཞིའོ་ཞེ་ན། དེ་ཆོས་ཅན། གཟུགས་མེད་ཀྱི་སེམས་ཅན་གྱི་མཚན་གཞི་མ་ཡིན་ཏེ། ཟག་མེད་སྒོམ་ལམ་ཡིན་པའི་ཕྱིར། གཞན་ཡང༌། ཇི་སྐད་དུ། ཡིད་ཀྱི་རྣམ་ཤེས་འབྱུང་བ་ནི། རྟག་ཏུའོ་འདུ་ཤེས་མེད་པ་དང༌། ། སྙོམས་པར་འཇུག་པ་རྣམ་གཉིས་དང༌། ། སེམས་མེད་གཉིད་དང་བརྒྱལ་མ་གཏོགས། །
ཞེས་བྱ་བའི་གནས་སྐབས་ལྔ་པོ་དེ་དག་ཏུ་གང་ཟག་གི་མཚན་གཞི་འཛིན་རྒྱུ་མེད་པར་འགྱུར་ཏེ། དེ་དག་ན་ཡིད་ཀྱི་རྣམ་པར་ཤེས་པ་མེད་པའི་ཕྱིར། ཅི་སྟེ་དེ་ན་མངོན་གྱུར་དུ་མེད་པ་ཡིན་གྱི། དབང་དང་ལྡན་པར་ཡོད་དོ་སྙམ་ན། དེ་ལྟ་ན་ཡང་གནས་སྐབས་དེ་དག་ན་གང་ཟག་མངོན་གྱུར་དུ་མེད་པར་ཐལ་བ་བཟློག་ཏུ་མེད་དོ། ། མདོར་ན་ཁྱེད་ཅག་གིས་ངར་འཛིན་ལྷན་སྐྱེས་ཀྱིས་གང་ལ་དམིགས་ནས་ངར་བཟུང་བའི་དམིགས་པ་དེ་ཡིན་ན། ང་དང་བདག་དང་གང་ཟག་རྣམས་ཡིན་པས་ཁྱབ་པ་དེ་སེམས་ཙམ་པ་ཡན་ཆད་ཀྱི་ཐུན་མོང་གི་གྲུབ་པའི་མཐར་ཁས་བླངས་པས་ཤིན་ཏུ་ནོངས་པ་ཡིན་ཏེ། དེ་ལྟ་ན་ངར་འཛིན་ལྷན་སྐྱེས་འཛིན་སྟངས་ལ་མ་འཁྲུལ་བར་ཐལ་བའི་ཕྱིར་དང༌། ཇི་སྐད་དུ། གང་ཕྱིར་སྟོན་པས་ཕུང་པོ་བདག་གོ་ཞེས། །
གསུངས་པ་དེ་ཕྱིར་ཕུང་པོ་བདག་འདོད་ན། ། དེ་ནི་ཕུང་ལས་གཞན་བདག་འགོག་པ་སྟེ། ། གཟུགས་བདག་མིན་སོགས་མདོ་གཞན་གསུངས་ཕྱིར་རོ། ། ཞེས་པའི་གཞུང་གིས་གང་བཀག་པ་དེ་ཉིད་ཁྱེད་ཀྱིས་སེམས་ཙམ་པ་དང་རང་རྒྱུད་པའི་གྲུབ་པའི་མཐར་ཁས་བླངས་པའི་ཕྱིར། གཞན་ཡང་སློབ་དཔོན་ལེགས་ལྡན་འབྱེད་ཀྱིས། ཡིད་ཀྱི་རྣམ་ཤེས་རང་གི་མཚན་ཉིད་ཀྱིས་གྲུབ་པར་ཁས་ལེན་ནོ་ཞེས་ཟེར་བ་དང༌། དེ་གང་ཟག་གི་མཚན་གཞིར་ཁས་ལེན་ནོ་ཞེས་ཟེར་བ་ནི། དེའི་གྲུབ་མཐའ་འཇོག་མ་ཤེས་པ་ཡིན་ཏེ། གང་ཟག་བཏགས་པ་ཙམ་དུ་ཁས་མི་ལེན་པའི་རང་སྡེ་སུ་ཡང་མེད་པའི་ཕྱིར། འོ་ན་རྟོག་གེ་འབར་བའི་ལུང་འདིའི་དོན་ནི་གང༌།
ལུགས་དེ་ལ་གང་ཟག་གི་མཚན་གཞི་ནི་ཅི་ཞེ་ན། བཤད་པ་དབུ་མ་པ་ཁོ་བོ་ཅག་ཀྱང་ཐ་སྙད་དེ་ངར་འཛིན་པའི་བློ་ལྷན་སྐྱེས་ཀྱི་ངོར། རྣམ་པར་ཤེས་པ་ལ་བདག་གི་སྒྲ་དངོས་སུ་སྦྱོར་ཏེ། དེས་ཡང་སྲིད་ལེན་པ་རྒྱུ་མཚན་དུ་བྱས་ནས་བདག་ཡིན་ནོ་སྙམ་དུ་བཟུང་བའི་ཕྱིར། འོ་ན་དེས་ཇི་ལྟར་བཟུང་བའི་བདག་དེ་ཡོད་པ་ཡིན་ནམ་ཞེ་ན། ལུས་དང་དབང་པོ་ཚོགས་པ་ན་མེད་བཞིན་དུ་ཡོད་པར་སྒྲོ་བཏགས་པ་ཡིན་ནོ། ། ཞེས་པ་ནི་ལུང་དེའི་དོན་ནོ། ། གང་ཟག་གི་མཚན་གཞི་ནི། ངར་འཛིན་ལྷན་སྐྱེས་ཀྱི་ལུས་དང་དབང་པོ་ཚོགས་པ་ན་གང་ཟག་དང་ང་ཙམ་ཞིག་ཡོད་པར་སྒྲོ་བཏགས་པའི་བཏགས་ཡོད་དེ་ཉིད་དོ། ། སྒྲོ་འདོགས་པའི་རྒྱུ་མཚན་ནི།
ཡིད་ཀྱི་རྣམ་པར་ཤེས་པ་ཡོད་པའོ། ། མདོར་ན་རྟོག་གེ་ལ་འབར་བའི་གཞུང་དེས་ཡིད་ཀྱི་རྣམ་པར་ཤེས་པ་ལས་གཞན་དུ་གྱུར་པའི་བདག་ཡོད་པ་འགོག་པ་ཡིན་གྱི། རྣམ་པར་ཤེས་པ་ནི་བདག་ཏུ་སྟོན་པ་མ་ཡིན་ཏེ། དཔེར་ན་མདོ་ལས། དགེ་སྦྱོང་ངམ་བྲམ་ཟེ་གང་དག བདག་གོ་སྙམ་དུ་ལྟ་བ་གང་ཡིན་པ་དེ་ནི། ཕུང་པོ་ལྔ་པོ་དག་ལ་རྗེས་སུ་ལྟ་བ་སྟེ། ཞེས་གསུངས་པ་དེས་ཕུང་པོ་ལྔ་བདག་ཏུ་མི་སྟོན་པ་བཞིན་ནོ། ། གཉིས་པ་ནི། སེམས་ཙམ་པས་ཀུན་གཞིའི་རྣམ་པར་ཤེས་པ་གང་ཟག་ཏུ་འདོད་པ་ཡིན་ཏེ།
ཉོན་ཡིད་ཀྱི་དམིགས་པར་ཁས་ལེན་པའི་ཕྱིར་ཟེར་བ་འདི་ཡང་རྣམ་པར་དག་པ་མ་ཡིན་ཏེ། ལུགས་དེ་ལ་ཉོན་ཡིད་ཀྱི་འཛིན་སྟངས་མ་འཁྲུལ་བར་ཐལ་བ་དང༌། འགྲོ་བ་རྣམས་ཤི་བ་མི་སྲིད་པར་ཐལ་བ་དང༌། ཀུན་གཞིའི་རྣམ་པར་ཤེས་པ་ཤི་བ་སྲིད་ན་འཁོར་བའི་གནས་སྐབས་སུ་ཀུན་གཞིའི་རྣམ་པར་ཤེས་པ་རྒྱུན་ཆད་ཅིང་འཇུག་པ་སྲིད་པར་ཐལ་བ་དང༌། གང་ཟག་གི་བདག་ཡོད་པར་ཐལ་བ་དང༌། གང་ཟག་གི་མཚན་གཞི་རྫས་སུ་གྲུབ་པར་ཐལ་བ་དང༌། སངས་རྒྱས་ཀྱི་སར་གང་ཟག་གི་མཚན་གཞི་ཆད་པར་ཐལ་བ་དང༌། ཀུན་གཞིའི་རྣམ་པར་ཤེས་པ་ཉིད་ལས་བྱེད་པ་པོ་དང༌། རྣམ་སྨིན་མྱོང་བ་པོར་ཐལ་བ་དང༌། མཐོ་རིས་ཀྱི་ཀུན་གཞིའི་རྣམ་པར་ཤེས་པས་བདེ་བ་མྱོང་བར་ཐལ་བ་དང༌།
ངན་སོང་གི་ཀུན་གཞིའི་རྣམ་པར་ཤེས་པས་སྡུག་བསྔལ་མྱོང་བར་ཐལ་བ་དང༌། མཐོང་ལམ་པའི་རྒྱུད་ཀྱི་ཀུན་གཞི་མཐོང་ལམ་པའི་མཚན་གཞིར་ཁས་ལེན་ན། དེ་ཟག་མེད་ཀྱི་ལམ་གྱི་དངོས་རྟེན་དུ་རུང་བར་ཐལ་བ་དང༌། རྣལ་འབྱོར་སྤྱོད་པ་བས། ཀུན་གཞི་བདེན་མེད་དུ་ཁས་མི་ལེན་པར་ཐལ་བ་དང༌། ཆོས་ཐམས་ཅད་བདག་མེད་དུ་ཁས་མི་ལེན་པའི་རང་སྡེ་དངོས་སྨྲ་བ་ཡོད་པར་ཐལ་བ་དང༌། དངོས་སྨྲ་བས་ཐ་སྙད་ཀྱི་བདེན་པ་རང་ལུགས་ཀྱི་རིགས་པས་འཇོག་པ་མ་ཡིན་པར་ཐལ་བ་དང༌། ཐ་སྙད་དུ་བདག་ཁས་ལེན་པའི་རང་སྡེ་ཡིན་ན། ཐ་སྙད་ཀྱི་བདེན་པ་འཇིག་རྟེན་ན་གྲགས་པ་བཞིན་དུ་ཁས་ལེན་པའི་གྲུབ་མཐའ་སྨྲ་བ་ཡིན་མི་དགོས་པར་ཐལ་བ་རྣམས་གདོན་མི་ཟ་བར་འཇུག་པ་ནི་རིགས་པ་དང་འགལ་བ་ཡིན་ནོ། ། ལུང་དང་འགལ་བ་ནི་ཇི་སྐད་དུ།
ལེན་པའི་རྣམ་པར་ཤེས་པ་ཟབ་ཅིང་ཕྲ། ། ས་བོན་ཐམས་ཅད་ཆུ་བོའི་རྒྱུན་བཞིན་འབབ། ། བདག་ཏུ་རྟོག་པར་གྱུར་ན་མི་རུང་ཞེས། ། དེ་ནི་བྱིས་པ་རྣམས་ལ་ངས་མ་བསྟན། ། ཞེས་པའི་ལུང་དོན་གྱི་ལོག་ཕྱོགས་ཉིད་རྣལ་འབྱོར་སྤྱོད་པ་པས་ཁས་བླངས་པར་ཐལ་བ་དང༌། རྣལ་འབྱོར་སྤྱོད་པ་པ་དེ་ཀུན་གཞི་སྟོན་པའི་སྣོད་དུ་གྱུར་པའི་གདུལ་བྱ་མ་ཡིན་པར་འགྱུར་ཏེ། དེས་ཀུན་གཞི་བདག་ཏུ་སྟོན་པའི་གྲུབ་པའི་མཐའ་འཆའ་བར་བྱེད་པའི་ཕྱིར། གཞན་ཡང་མངོན་པ་ཀུན་ལས་བཏུས་དང༌། གཏན་ལ་དབབ་པ་བསྡུ་བ་ལས། ཐ་སྙད་དུ་ཡང་བདག་ཡོད་པ་འགོག་པའི་རིགས་པ་རྒྱས་པར་གསུངས་པ་རྣམས་དང་འགལ་ལོ། །
གཞན་ཡང་སེམས་ཙམ་པ་ཆོས་ཅན། ཕྱི་རོལ་པའི་གྲུབ་མཐའ་སྨྲ་བ་དང་མང་པོས་བཀུར་བའི་སྡེ་པ་གང་རུང་ཡིན་པར་ཐལ། ངར་འཛིན་ལྷན་སྐྱེས་ཀྱིས་གང་ལ་དམིགས་ནས་བདག་ཏུ་བཟུང་བའི་འཛིན་སྟངས་དེ་ཉིད་དོན་དམ་མཐུན་པར་རིགས་པའི་སྟོབས་ཀྱིས་གྲུབ་པའི་མཐའ་སྨྲ་བ་ཡིན་པའི་ཕྱིར་རོ། ། གཞན་ཡང་ལུགས་འདི་ལ་ཀུན་གཞི་ལས་མ་གཏོགས་པའི་གང་ཟག་གི་མཚན་གཞི་ཡོད་དམ་མེད། ཡོད་ན་ཡོད་པའི་རང་བཞིན་ཇི་ལྟར་མི་སྟོན། མེད་ན་མི་དགེ་བ་ཤས་ཆེན་པོ་རང་རྒྱུད་ལ་ཡོད་པའི་གང་ཟག་ཆོས་ཅན། ཁྱོད་ཀྱི་རྒྱུད་ལ་མི་དགེ་བ་མེད་པར་ཐལ། ཁྱོད་ཀུན་གཞིའི་རྣམ་པར་ཤེས་པ་ཡིན་པའི་ཕྱིར། ཡང་དགེ་བ་དང་ཟག་པ་མེད་པའི་ཡེ་ཤེས་རང་རྒྱུད་ལ་ལྡན་པའི་ཉན་ཐོས་མཐོང་ལམ་པ་ཆོས་ཅན། ཁྱོད་ཀྱི་རྒྱུད་ལ་དེ་དང་དེ་མེད་པར་ཐལ།
ཁྱོད་ཀུན་གཞིའི་རྣམ་པར་ཤེས་པ་ཡིན་པའི་ཕྱིར། ཡང་ཉན་ཐོས་སྒོམ་ལམ་པ་ཆོས་ཅན། ཉོན་ཡིད་ཀྱི་དམིགས་པར་ཐལ། ཀུན་གཞིའི་རྣམ་པར་ཤེས་པ་ཡིན་པའི་ཕྱིར། དེ་དེར་ཁས་མ་བླངས་སོ་ཞེ་ན་ནི། གང་ཟག་དེའི་མཚན་གཞི་ཡང་ཡིན། དེའི་ཀུན་གཞིའི་རྣམ་ཤེས་ཀྱང་མ་ཡིན་པའི་གཞི་མཐུན་ཞིག་ཁས་བླངས་པས་གྲུབ་པའི་མཐའ་གཏིང་ནས་ཉམས་སོ། ། གཞན་ཡང༌། ཚུར་མཐོང་ལྷ་སྦྱིན་ཆོས་ཅན་དུ་བཟུང་ནས་ཀུན་གཞིའི་རྣམ་ཤེས་མ་ཡིན་པའི་ལུང་དང་རིགས་པ་རྣམས་ནི་ཤེས་པར་སླ་བས་རྣམ་པར་སྤྲོས་པ་དེ་ཙམ་གྱིས་ཆོག་གོ ། འཕགས་པའི་ཡུལ་དང་གངས་རིའི་ཁྲོད་དག་ཏུ། །
སྔོན་རབས་བྱོན་པའི་མཁས་ཤིང་གྲུབ་དེ་དག ། རིགས་པར་གཤེགས་པའི་ལམ་དུ་མི་འཇུག་པར། ། ལོག་པའི་ལམ་དུ་འཇུག་དེ་ཅི་ཞིག་སེམས། ། ཞེས་སྨྲས་པ་ཡིན་ནོ། ། གཉིས་པ་ཕྱི་དོན་ཚད་གྲུབ་ཏུ་ཁས་ལེན་པ་ན་གཟུང་བ་ཆོས་ཀྱི་བདག་མེད་མི་འགྲུབ་པར་བསྟན་པ་ནི། བོད་ཕྱི་མ་དག་ན་རེ། སློབ་དཔོན་ལེགས་ལྡན་འབྱེད་དང་ཟླ་བའི་ཞབས་ཀྱིས་ནི་ཕྱི་རོལ་གྱི་དོན་ཚད་མས་གྲུབ་པར་བཞེད་ཅིང༌། ཞི་འཚོ་ཡབ་སྲས་ཀྱིས་ནི། ཕྱི་རོལ་གྱི་དོན་མི་བཞེད་ཀྱང༌། གཟུགས་སྒྲ་ལ་སོགས་པ་ཚད་གྲུབ་ཏུ་བཞེད་པ་ཡིན་ནོ་ཞེས་ཟེར་རོ། །
འདི་མི་འཐད་པ་ལ་གཉིས་ཏེ། ཕྱི་རོལ་གྱི་དོན་ཚད་མས་གྲུབ་ན་གཟུང་བ་ཆོས་ཀྱི་བདག་མེད་ཚད་མས་མི་འགྲུབ་པའི་ཚུལ་དང༌། གཟུགས་སྒྲ་སོགས་ཚད་མས་གྲུབ་ན་དེ་མི་འགྲུབ་པའི་ཚུལ་ལོ། ། དང་པོ་ནི། འོ་ན་ལུགས་དེ་གཞིར་བྱས་པ་ལ། གཟུང་འཛིན་རྫས་གཞན་ཡོད་པར་འགྱུར་ཏེ། ཕྱི་རོལ་གྱི་དོན་ཡོད་པའི་ཕྱིར་རོ། ། འདོད་པ་དེ་ལྟ་ན། གཟུང་འཛིན་རྫས་གཞན་གྱིས་སྟོང་པ་མ་ཡིན་པར་འགྱུར་ལ། དེ་ཡང་འདོད་ན།
ཆོས་ཀྱི་བདག་མེད་ཇི་ལྟར་འགྲུབ་རྩ་བ་ལ་ཁྱབ་པ་མ་ངེས་ན་ནི། ཕྱི་རོལ་གྱི་དོན་ཤེས་པའི་བདག་ཉིད་དུ་ཁས་ལེན་དགོས་པར་འགྱུར་ལ། དེ་ཡང་དེ་ལྟར་བེམས་རིག་གཉིས་ངོ་བོ་གཅིག་པ་དང༌། ལུས་སེམས་ངོ་བོ་གཅིག་ཏུ་ཁས་ལེན་དགོས་པ་ལ་སོགས་པའི་གྲུབ་མཐའི་ཐ་ཆད་དེ་ཉིད་འདིར་འོངས་པར་འགྱུར་རོ། ། མདོར་ན་ཕྱི་རོལ་གྱི་དོན་ཚད་མས་གྲུབ་པ་ཁས་ལེན་བཞིན་དུ། བདག་མེད་གསུམ་གྱིས་ཟླས་ཕྱེ་བའི་གཟུང་བ་ཆོས་ཀྱི་བདག་མེད་རིགས་པས་ཇི་ལྟར་གྲུབ་པའི་ཚུལ་ཁྱེད་ཀྱིས་བསྟན་པར་བྱ་དགོས་ཏེ། ཚད་ལྡན་གྱི་གཞུང་ལས། དེ་སྒྲུབ་བྱེད་ཀྱི་རིགས་པར་བཤད་པའི་ལྷན་ཅིག་དམིགས་ངེས་དང༌། གསལ་ཞིང་རིག་པའི་གཏན་ཚིགས་དང༌། འཁྲུལ་གཞི་གཅིག་ལ་དུ་མར་སྣང་བའི་གཏན་ཚིགས་དང༌།
རྣམ་པར་མི་རྟོག་པའི་ཡེ་ཤེས་ཀྱིས་སྣང་རུང་མ་དམིགས་པའི་གཏན་ཚིགས་རྣམས་ནི། ཕྱི་རོལ་གྱི་དོན་ཚད་གྲུབ་ཏུ་སྨྲ་བའི་ཕྱོགས་ལ་བཤད་དུ་མི་རུང་བའི་ཕྱིར་དང༌། བྱམས་པའི་ཆོས་བར་པ་དང༌། ཐོག་མེད་ཀྱི་གཞུང་དང༌། ཆོས་ཀྱི་གྲགས་པའི་གཞུང་ལས་བཤད་པའི་གཟུང་བ་ཆོས་ཀྱི་བདག་མེད་སྒྲུབ་བྱེད་ཀྱི་རིགས་པ་ལས་མ་གཏོགས་པའི་དེ་སྒྲུབ་བྱེད་ཀྱི་རིགས་པ་ཁུངས་ཐུབ་ཀྱང་རྙེད་པར་དཀའ་བའི་ཕྱིར། གལ་ཏེ་ཕྱི་རོལ་གྱི་དོན་བདེན་པར་མེད་པ་དེ་ཉིད་གཟུང་བ་ཆོས་ཀྱི་བདག་མེད་པའི་དོན་ནོ་སྙམ་ན་དེ་ལྟར་འཆད་པ་དེ་ནི་བདག་མེད་གསུམ་གྱི་ཟླས་ཕྱེ་བའི་བདག་མེད་གསུམ་པའི་ངོས་འཛིན་ཡིན་གྱི། གཞུང་གང་དུ་བདག་མེད་གསུམ་གྱི་རྣམ་གཞག་འཆད་པ་ན། བདག་མེད་གཉིས་པའི་གོ་དོན་ཁྱེད་ཀྱི་དེ་ལྟར་འཆད་པའི་ཚད་ཐུབ་ཀྱི་ལུང་མེད་དེ། དེ་ལ་འདི་སྙམ་དུ་བདག་མེད་གསུམ་གྱི་རྣམ་གཞག་འཆད་པ་དེ་མངོན་པར་རྟོགས་པའི་རྒྱན་རྗེས་འབྲང་དང་བཅས་པའི་ལུགས་ཡིན་གྱི། ཁྱེད་ལྟར་ན་ལེགས་ལྡན་འབྱེད་དང་ཟླ་བའི་ཞབས་ཀྱི་གཞུང་ན་དེ་ལྟར་ཕྱེ་བ་མེད་པས།
ལུགས་དེར་ཕྱི་རོལ་གྱི་དོན་ཁས་བླངས་ཀྱང་སྐྱོན་མ་ཡིན་ནོ་སྙམ་ན། འོ་ན་ཁྱེད་ཅག་རྒྱན་གྱི་དགོངས་པ་ཐལ་འགྱུར་དུ་འགྲེལ་བ་དེའི་ཚེ། བདག་མེད་གཉིས་པའི་གོ་དོན་ཇི་ལྟར་འཆད། དེར་ཡང་སྔ་མ་ལྟར་འཆད་ན། ཉན་རང་དགྲ་བཅོམ་གཉིས་ལ་ཕྱི་རོལ་གྱི་དོན་བདེན་པར་འཛིན་པའི་བདེན་འཛིན་སྤངས་མ་སྤངས་ཀྱི་ཁྱད་པར་ཡོད་པར་ཁྱེད་ཀྱིས་ཁས་བླངས་པས་གྲུབ་པའི་མཐའ་ཉམས་སོ། ། དེ་ལྟར་ཁས་ལེན་མི་དགོས་སོ་སྙམ་ན། ཇི་སྐད་དུ། གཟུང་དོན་རྟོག་པ་སྤོང་ཕྱིར་དང༌། ། ཞེས་སོགས་དང༌། ཉོན་མོངས་ཤེས་བྱ་ལམ་གསུམ་གྱི། །
ཞེས་པར་ཉན་རང་གཉིས་ལ་བདག་མེད་རྟོགས་ཚུལ་དང༌། སྒྲིབ་པ་སྤངས་ཚུལ་གྱི་ཁྱད་པར་བཤད་པ་དེ་ཉིད་ཀྱི་དགོངས་པ་ཁྱེད་ཀྱིས་འཆད་མི་ཤེས་པ་ཡིན་ནོ། ། གཉིས་པ་ནི། ལུགས་དེ་དང་དེ་ལ་གཟུགས་སྒྲ་སོགས་ཚད་མས་གྲུབ་པར་ཁས་ལེན་ན། གཟུགས་སྒྲ་སོགས་འཛིན་པའི་རྟོག་མེད་ཀྱི་ཤེས་པ་འཕྲལ་གྱི་འཁྲུལ་རྒྱུ་དང་བྲལ་བ་ལ་དེར་སྣང་བ་དེ་ཉིད་དེ་དང་དེར་འཇོག་པ་ཡིན་ནོ། ། དེ་དང་དེའི་སྔ་ལོགས་ན་དེ་འདྲའི་རྣམ་པ་གཏོད་བྱེད་ཀྱི་རྒྱུར་གྱུར་པའི་དེ་དང་དེ་ཡོད་པར་ཁས་ལེན་པ་ཡིན། དང་པོ་ལྟར་ན། དེར་སྣང་གི་ཤེས་པ་གཟུགས་སྒྲ་སོགས་ཀྱི་མཚན་གཞིར་ཁས་ལེན་པ་རིགས་ན་དེ་ལས་མི་རིགས་པ་གཞན་ཅི་ཞིག་ཡོད་དེ་འདི་ལྟར་གཟུགས་སྒྲ་སོགས་འཛིན་པའི་དབང་ཤེས་མ་འཁྲུལ་བ་ལ་དེ་དང་དེར་སྣང་བ་དེ་ཉིད་ཆོས་ཅན། གཟུགས་སྒྲ་སོགས་དངོས་མ་ཡིན་ཏེ། མིག་ཤེས་ཀྱི་གཟུང་བྱ་དང་ཉན་ཤེས་ཀྱི་ཉན་བྱ་མ་ཡིན་པའི་ཕྱིར།
གཉིས་པ་ལྟར་ན། ཕྱི་རོལ་གྱི་དོན་དང་གཟུང་འཛིན་རྫས་གཞན་ཁས་བླངས་པར་འགྱུར་ཏེ། གཟུགས་འཛིན་མིག་ཤེས་ལ་གཟུགས་ཀྱི་རྣམ་པ་གཏོད་བྱེད་ཀྱི་རྒྱུར་གྱུར་པའི་གཟུགས་ཡོད་པའི་ཕྱིར་ཞེས་བྱ་བའི་ལུང་དང་རིགས་པ་དེ་དག་ཁྱེད་ཅག་གིས་བཟློག་པར་མི་ནུས་སོ། ། གཉིས་པ་གང་ཟག་རང་བཞིན་གྱིས་མ་གྲུབ་པ་བདག་མེད་དང་པོའི་དོན་དུ་འདོད་པ་མི་འཐད་པ་ལ་གཉིས་ཏེ། ཕྱོགས་སྔ་མ་བཞག་པ་དང༌། དེ་སུན་འབྱིན་པའོ། ། དང་པོ་ནི། བོད་ཕྱི་མ་དག་ན་རེ། བདག་མེད་གཉིས་པོའི་ཁྱད་པར་ཆོས་ཅན་གྱི་སྒོ་ནས་འབྱེད་པ་ཡིན་གྱི། དགག་བྱ་བདག་གཉིས་ཀྱི་ངོས་འཛིན་ལུགས་དང༌།
དེ་བཀག་པའི་བདག་མེད་གཉིས་ལ་ཕྲ་རགས་ཀྱི་ཁྱད་པར་ཅུང་ཟད་ཀྱང་ཡོད་པ་མ་ཡིན་པ་ནི་དབུ་མ་ཐལ་འགྱུར་བའི་ལུགས་ཀྱི་ཐུན་མོང་མ་ཡིན་པའི་ཁྱད་པར་གྱི་ཆོས་ཡིན་ཏེ། ཤེས་བྱ་ཐམས་ཅད་བསྡུ་ན་ཆོས་དང་གང་ཟག་གཉིས་སུ་འདུས་པ་ལས། གཞི་ཆོས་ཅན་གང་ཟག་གི་སྟེང་དུ་རང་བཞིན་གྱིས་གྲུབ་པ་བཀག་ཙམ་དེ་ཉིད་གང་ཟག་གི་བདག་མེད་ཀྱི་དོན་དང་གཞི་ཆོས་དང་གང་ཟག་གཉིས་སུ་ཕྱེ་བའི་ཆོས་ལ་རང་བཞིན་གྱིས་གྲུབ་པ་བཀག་ཙམ་དེ་ཆོས་ཀྱི་བདག་མེད་ཀྱི་དོན་ཡིན་པ་ནི། ཇི་སྐད་དུ། བདག་མེད་འདི་ནི་འགྲོ་བ་རྣམས་སྒྲོལ་ཕྱིར། ། ཆོས་དང་གང་ཟག་དབྱེ་བས་རྣམ་གཉིས་གསུངས། ། ཞེས་གསུངས་པ་ཡིན་པས་སོ། ། ཞེས་འཆད་པར་བྱེད་དོ། ། གཉིས་པ་ལ་གསུམ་སྟེ། དེ་ལྟར་འཆད་པ་དེ་ལུང་དང་འགལ་བ།
རིགས་པ་དང་འགལ་བ། ཁས་བླངས་ནང་འགལ་བའོ། ། དང་པོ་ནི། དེ་ལྟར་འཆད་པ་ཟླ་བའི་ཞབས་ཀྱི་དགོངས་པ་མ་ཡིན་ཏེ། ཟླ་བའི་ཞབས་ཀྱིས་གང་ཟག་གི་བདག་འགོག་པའི་རིགས་པ་འཆད་པ་ན། གང་ཟག་ཆོས་ཅན་དུ་བཞག་ནས་དེ་བདེན་མེད་དུ་སྒྲུབ་པའི་རིགས་པ་བཤད་པའི་སྐབས་གཅིག་ཀྱང་མི་སྣང་བའི་ཕྱིར་དང༌། བདག་མེད་གཉིས་ཀྱི་གོ་དོན་ནི། ཆོས་ཅན་གྱི་སྒོ་ནས་འབྱེད་པ་ཙམ་མ་གཏོགས། དགག་བྱའི་བདག་འགོག་ཚུལ་ལ་ཁྱད་པར་ཅུང་ཟད་ཀྱང་མེད་ན། བདག་མེད་གཉིས་སྒྲུབ་བྱེད་ཀྱི་རིགས་པ་སོ་སོ་བ་ཐ་དད་དུ་འཆད་པ་ལ་དགོས་ནུས་མེད་པའི་ཕྱིར་དང༌།
ཆོས་བདེན་མེད་དུ་སྒྲུབ་བྱེད་ཀྱི་རིགས་པ་དེ་ཉིད་ཀྱིས་གང་ཟག་བདེན་མེད་དུ་མི་འགྲུབ་པར་བདག་ཕུང་གཅིག་དང་ཐ་དད་དུ་བརྟགས་པ་སོགས་ཀྱི་སྒོ་ནས། གང་ཟག་བདེན་མེད་དུ་སྒྲུབ་དགོས་ན་ཤེས་བྱའི་ཁྱད་པར་རེ་རེ་ནས་བདེན་མེད་དུ་སྒྲུབ་དགོས་པར་ཧ་ཅང་ཐལ་བའི་ཕྱིར། དབུ་མ་འཇུག་པར། ཐོག་མར་གདགས་གཞི་ཕུང་པོ་རང་བཞིན་མེད་པར་བསྒྲུབས་ཟིན་ནས། དེའི་འོག་ཏུ་ཆོས་ཅན་ཕུང་པོའི་སྟེང་དུ་དགག་བྱ་བདག་མེད་པར་སྒྲུབ་བྱེད་ཀྱི་རིགས་པ་རྣམས་རྒྱས་པར་བཤད་པའི་ཕྱིར་རོ། ། དེ་ཡང་ཇི་ལྟར་ཞེ་ན། འདི་ལྟར། གདགས་གཞི་ཕུང་པོའི་སྟེང་དུ། འདོགས་བྱེད་ངར་འཛིན་ལྷན་སྐྱེས་ཀྱིས་བརྟགས་པའི་དངོས་པོ་ང་དང་གང་ཟག་དང་བདག་ཅེས་བྱ་བའི་མིང་གི་རྣམ་གྲངས་ཅན་དེ་གཞི་ཕུང་པོ་དང་གཅིག་ཐ་དད་དང་རྟེན་བརྟེན་པ་དང་ལྡན་པ་ཞེས་བྱ་བ་གང་དུ་ཡོད་ཅེས་དཔྱོད་པའི་རིགས་པས་གང་དུ་ཡང་མ་རྙེད་པ་དེ་དང༌། ཡང་ཇི་སྐད་དུ།
ཤིང་རྟ་རང་ཡན་ལག་ལས་གཞན་འདོད་མིན། ། ཞེས་སོགས་ཀྱི་སྐབས་ནས་བསྟན་པའི་བཏགས་དོན་ཚོལ་བྱེད་ཀྱི་རིགས་པ་རྣམ་པ་བདུན་གྱིས་བཙལ་བ་ན་གང་དུ་ཡང་མ་རྙེད་པ་དེ་ཉིད་ལ་གང་ཟག་གི་བདག་མེད་ཀྱི་དོན་དུ་གསལ་བར་འཆད་པ་ནི། གཞུང་བཀླགས་པ་ཙམ་གྱིས་གོ་བར་འགྱུར་བས་ལུང་རྣམས་ནི་འདིར་མ་བྲིས་སོ། ། མདོར་ན་གང་ཟག་ཆོས་ཅན་དུ་བྱས་ནས། དེ་རང་བཞིན་གྱིས་མ་གྲུབ་པ་གང་ཟག་གི་བདག་མེད་ཀྱི་དོན་དུ་འཆད་པ་དབུ་མ་འཇུག་པའི་གཞུང་གི་དགོངས་པར་སོང་བའམ། གང་ཟག་དང་ང་ཙམ་དང་བདག་ཅེས་བྱ་བ་དེ་དགག་པར་བྱས་ནས། དེ་ཕུང་པོའི་སྟེང་དུ་མེད་པ་དེ་གང་ཟག་གི་བདག་མེད་ཀྱི་དོན་དུ་འཆད་པ་གཞུང་དེའི་དགོངས་པར་སོང་བ་ཡིན་ཞེས་དཔྱད་པར་བྱ་ལ། དེ་ལྟར་དཔྱད་པའི་ཚེ་ན། ཕྱི་མ་ཉིད་གཞུང་གི་དགོངས་པ་ཡིན་ནོ། ། ཞེས་གདོན་མི་ཟ་བ་ཉིད་དུ་ངེས་པར་འགྱུར་ཏེ།
གཞུང་དེར་གང་ཟག་གི་བདག་འགོག་པའི་ཤེས་བྱེད་ཀྱི་དཔེ་འཆད་པ་ན། ཤིང་རྟ་ཆོས་ཅན་དུ་བཟུང་ནས་རང་བཞིན་གྱིས་མེད་པར་བསྒྲུབས་པ་མ་ཡིན་གྱི་ཆོས་ཅན་ཤིང་རྟའི་ཡན་ལག་རྣམས་ཀྱི་སྟེང་དུ་དགག་བྱ་ཤིང་རྟ་ཇི་ལྟར་ཡོད་པའི་ཚུལ་གྱིས་བརྟགས་ནས་དེ་ཡོད་པ་བཀག་པའི་ཕྱིར་རོ། ། དེ་ལས་གཞན་དུ་ན་ཤིང་རྟ་དང་བདག་ཡོད་མེད་ཀྱི་ཚུལ་མཚུངས་པར་བཤད་པའི་ལུང་གི་དོན་འཆད་པར་མི་ནུས་སོ། ། གཉིས་པ་རིགས་པ་དང་འགལ་བ་ནི། དེའི་དོན་དེ་ལྟར་ཡིན་ན་གང་ཟག་གི་བདག་མེད་བསྒོམས་པ་མཐར་ཐུག་པ་དེའི་ཚེ་གང་ཟག་ལ་བདེན་པར་འཛིན་པའི་བདེན་འཛིན་གྱི་ས་བོན་དྲུང་ནས་ཕྱུང་བར་འགྱུར་ལ། དེ་ལྟ་ན་དེའི་ཚེ་བདེན་འཛིན་མ་ལུས་པའི་ས་བོན་སྤངས་པར་འགྱུར་བས། ཐེག་དམན་དགྲ་བཅོམ་པས་ཤེས་སྒྲིབ་ཀྱི་གཉེན་པོར་ཆོས་ཀྱི་བདག་མེད་རྒྱས་པ་བསྒོམས་པའི་ངལ་བ་བྱེད་པ་ལ་མ་ལྟོས་པར་ཤེས་བྱའི་སྒྲིབ་པ་སྤངས་པར་ཧ་ཅང་ཐལ་ལོ། ། གསུམ་པ་ཁས་བླངས་ནང་འགལ་བ་ནི། འོ་ན་ང་ཡི་བ་ཞེས་བྱ་བ་དེ་ཆོས་དང་གང་ཟག་གཉིས་སུ་ཕྱེ་བའི་དུས་ཀྱི་གཉིས་ལས་གང་ཡིན། ཆོས་ཡིན་ན།
དེ་རང་བཞིན་གྱིས་གྲུབ་པར་འཛིན་པའི་བློ་དེ་ཆོས་ཀྱི་བདག་འཛིན་དུ་འགྱུར་ལ། དེ་ཡང་དེ་ལྟ་ན་འདི་ལྟར། ལྷ་སྦྱིན་གྱི་རྒྱུད་ཀྱི་ང་ཡི་བ་རང་བཞིན་གྱིས་གྲུབ་པར་ཞེན་པའི་བློ་ཆོས་ཅན། འཇིག་ཚོགས་ལ་ལྟ་བ་མ་ཡིན་པར་ཐལ། ཆོས་ཀྱི་བདག་འཛིན་ཡིན་པའི་ཕྱིར། ཞེས་འཕངས་ན་ཁྱེད་ལ་འཁོར་གསུམ་དངོས་འགལ་དུ་སོང་བ་ཡིན་ནོ། ། གཉིས་པ་ལྟར་ན། གང་ཟག་གཅིག་གི་ང་ཡི་བ་ང་ཡིན་པར་ཁས་བླངས་ནས། དེའི་རྒྱུད་ཀྱི་ང་མང་པོར་ཐལ་བ་སོགས་དེ་ལས་མི་རིགས་པ་གཞན་ཅི་ཞིག་ཡོད། གཞན་ཡང་ནང་འགལ་བ་འདི་ལྟར།
དེའི་རྒྱུད་ཀྱི་དེ་རང་བཞིན་གྱིས་གྲུབ་པར་ཞེན་པའི་བློ་དེ་གང་ཟག་གི་བདག་འཛིན་ཡིན་པར་ཐལ། དེ་གང་ཟག་ཡིན་པའི་ཕྱིར། ཞེས་འཕངས་ན་ཁྱེད་ལ་འཁོར་གསུམ་དངོས་འགལ་དུ་སོང་བ་ཡིན་ནོ། ། དེ་ཡང་ཐལ་ཆོས་ལ་ཁས་བླངས་ཀྱི་བསལ་བ་མེད་པ་མ་ཡིན་ཏེ། དེ་ལྟར་ཞེན་པའི་བློ་དེ་འཇིག་ཚོགས་ལ་ལྟ་བ་ཡིན་ལ། གང་ཟག་གི་བདག་ཏུ་འཛིན་པ་མ་ཡིན་པའི་མུ་ཞེས་ཡི་གེར་བྲིས་པའི་ཕྱིར་རོ། ། ཡང་དེ་འདྲ་དེ་ཆོས་དང་གང་ཟག་གཉིས་ལས་གང་རུང་མ་ཡིན་པར་ཁས་ལེན་ན་ནི། དེ་ཡོད་པར་ཁས་ལེན་པ་དང་འགལ་ལོ། ། དེ་ལྟར་བཤད་པ་ན་གང་ཟག་གི་བདག་མེད་ཀྱི་གོ་དོན་དེ་ལྟ་ཡིན་པ་དེའི་ཕྱིར། གང་ཟག་གི་བདག་མེད་ཆོས་ཉིད་དུ་ཁས་མི་ལེན་ཀྱང༌།
དོན་དམ་པའི་བདེན་པར་གྲུབ་པའོ། ། གསུམ་པ་དོན་དམ་བདེན་པའི་མཚན་གཞི་མེད་དགག་ཁོ་ནར་འདོད་པ་དབུ་མའི་སྤྱི་ལུགས་མ་ཡིན་པར་བསྟན་པ་ལ། ཕྱོགས་སྔ་མ་ནི། བོད་སྔ་མ་དང་ཕྱི་མ་ཕལ་ཆེ་བ་དག་ན་རེ། གང་དོན་དམ་པའི་བདེན་པ་ཡིན་ན། དགག་བྱ་གང་དང་གང་ཡིན་པ་དེ་བཀག་ཙམ་གྱི་མེད་པར་དགག་པ་ཡིན་པས་ཁྱབ་པ་ཡིན་ནོ་ཞེས་ཟེར་རོ། ། འདི་མི་འཐད་པ་ལ་གཉིས་ཏེ། སྤྱིར་དགག་པ་དང༌། བོད་ཕྱི་མ་དག་གི་མྱང་འདས་ཀྱི་འདོད་ཚུལ་བྱེ་བྲག་ཏུ་དགག་པའོ། ། དང་པོ་ལ་གཉིས་ཏེ།
དེ་ལ་དེས་ཁྱབ་པ་དབུ་མའི་སྤྱི་ལུགས་མ་ཡིན་པར་བསྟན། བྱེ་བྲག་ཏུ་ཀླུ་སྒྲུབ་ཡབ་སྲས་ཀྱི་ལུགས་མ་ཡིན་པར་བསྟན་པའོ། ། དང་པོ་ནི་འདི་ལྟར། དེ་ལྟར་འཆད་པ་དེ་དབུ་མའི་སྤྱི་ལུགས་མ་ཡིན་ཏེ། རྗེ་བཙུན་མ་ཕམ་པས་ཐེག་པ་ཆེན་པོ་རྒྱུད་བླ་མའི་བསྟན་བཅོས་ཀྱི་ལུས་སུ་བཤད་པའི་རྡོ་རྗེ་བདུན་པོ་དེ། བཀའ་འཁོར་ལོ་ཕྱི་མའི་བསྟན་བྱའི་གཙོ་བོ་དང་དོན་དམ་པའི་བདེན་པར་བཤད་ལ། དེ་ཡང་མེད་དགག་གི་ཆ་ནས་འཆད་མི་ནུས་པའི་ཕྱིར་དང༌། མགོན་པོ་ཀླུ་སྒྲུབ་ཀྱིས་སེམས་ཀྱི་རྡོ་རྗེ་ལ་བསྟོད་པ་ཞེས་བྱ་བའི་བསྟོད་ཡུལ་དེ་ཡང༌། དོན་དམ་པའི་བདེན་པར་འཇོག་དགོས་ལ། དེ་ཡང་མེད་དགག་གི་ཆ་ནས་འཆད་མི་ནུས་པའི་ཕྱིར་དང༌།
རྫོགས་པའི་སངས་རྒྱས་ཀྱི་དོན་དམ་པ་ཆོས་ཀྱི་སྐུ་དང་མི་གནས་པའི་མྱ་ངན་ལས་འདས་པ་ཡང་དོན་དམ་པའི་བདེན་པར་འཆད་དགོས་ཤིང༌། དེ་གཉིས་ཀ་ཡང་མེད་པར་དགག་པ་ཉིད་དུ་མི་རིགས་པའི་ཕྱིར་རོ། ། ཞེས་མདོར་བསྟན་ནས་དེ་ཉིད་རྒྱས་པར་འཆད་པ་ལ་གཉིས་ཏེ། བསྟན་བཅོས་དེ་ཉིད་ཀྱི་བསྟན་བྱའི་གཙོ་བོར་གྱུར་པའི་དོན་རྡོ་རྗེ་ལྟ་བུ་དེ་ཉིད་དོན་དམ་པའི་བདེན་པར་སྒྲུབ། མཐར་ཐུག་གི་ཆོས་སྐུ་དང་མི་གནས་པའི་མྱང་འདས་དེར་སྒྲུབ་པའོ། ། དང་པོ་ནི་བསྟན་བཅོས་དེ་གཉིས་ཀྱི་བསྟན་བྱའི་གཙོ་བོར་གྱུར་པའི་རྡོ་རྗེ་ནི། སེམས་ཀྱི་རང་བཞིན་འོད་གསལ་བ་ཞེས་བྱ་བ་དེ་ཉིད་ལ་བཤད་ལ། དེ་ཡང་དོན་དམ་པའི་བདེན་པ་ཡིན་པའི་རྒྱུ་མཚན་གྱིས་རྡོ་རྗེར་འཇོག་དགོས་པ་ཡིན་ཏེ། ཀུན་རྫོབ་ཀྱི་བདེན་པ་ལ་ནི་མདོ་སྔགས་ཀྱི་སྐབས་གང་དུ་ཡང༌། རྡོ་རྗེའི་མཚན་ཉིད་དང་སྒྲ་བཤད་ཚང་བ་མི་སྲིད་པའི་ཕྱིར་རོ། །
དེ་ཡང་འདི་ལྟར། རྒྱུད་བླ་མའི་བསྟན་བཅོས་ཀྱི་བསྟན་བྱའི་གཙོ་བོར་གྱུར་པའི་དོན་རྣམ་པ་བདུན་པོ་དེ་ནི་དོན་དམ་པའི་བདེན་པ་ཁོ་ནར་ངེས་ཏེ། བསྟན་བཅོས་དེས་དོན་དམ་པའི་བདེན་པ་ཁོ་ན་བསྟན་བྱའི་གཙོ་བོར་སྟོན་པའི་ཕྱིར། དེ་སྐད་དུ་ཡང༌། བསྟན་བཅོས་ཀུན་གྱི་ལུས་ནི་མདོར་བསྡུས་ན། ། རྡོ་རྗེ་ཡི་ནི་གནས་བདུན་འདི་དག་གོ ། ཞེས་དང་དེའི་འགྲེལ་པར། དེ་ལ་ཐོས་པ་དང་བསམ་པ་ལས་བྱུང་བའི་ཤེས་པས་ཕིགས་པར་དཀའ་བའི་ཕྱིར་ན། བརྗོད་དུ་མེད་པའི་རང་བཞིན་སོ་སོ་རང་གིས་རིག་པར་བྱ་བའི་དོན་རྡོ་རྗེ་ལྟ་བུར་རིག་པར་བྱའོ། ། འདི་ལྟ་སྟེ།
སངས་རྒྱས་ཀྱི་དོན་དང་ཆོས་དང་དགེ་འདུན་གྱི་དོན་དང༌། ཁམས་ཀྱི་དོན་དང༌། བྱང་ཆུབ་དང་ཡོན་ཏན་དང༌། འཕྲིན་ལས་ཀྱི་དོན་ཏེ། འདི་ནི་དོན་ཞེས་བྱའོ་ཞེས་དོན་བདུན་ཀ་ཡང་བརྗོད་དུ་མེད་པའི་རང་བཞིན་དང༌། འཕགས་པ་ཆེན་པོ་རྣམས་ཀྱི་སོ་སོ་རང་གིས་རིག་པའི་ཡེ་ཤེས་ཀྱིས་ཉམས་སུ་མྱོང་བྱར་བཤད་པའི་ཕྱིར་རོ། ། དེ་ཡང་དཀོན་མཆོག་གསུམ་ནི་དོན་དམ་པའི་སྐྱབས་གསུམ་པོ་ཁོ་ན་ལ་འཆད་པ་ཡིན་ཏེ། དེ་ཉིད་ཀྱི་ཐད་ཀྱི་འགྲེལ་པ་ལས། རྡོ་རྗེའི་གནས་གཏན་ལ་འབེབས་པ་དེ་ཡང་རྒྱས་པར་ནི་མདོ་ཇི་ལྟ་བ་བཞིན་དུ་རྟོགས་པར་བྱ་སྟེ། ཀུན་དགའ་བོ་དེ་བཞིན་གཤེགས་པ་ནི་བསྟན་དུ་མེད་པ་སྟེ།
དེ་ནི་མིག་གིས་བལྟ་བར་མི་ནུས་སོ། ། ཀུན་དགའ་བོ་ཆོས་ནི་བརྗོད་དུ་མེད་པ་སྟེ། དེ་ནི་རྣ་བས་མཉན་པར་མི་ནུས་སོ། ། ཀུན་དགའ་བོ་དགེ་འདུན་ནི་འདུས་མ་བྱས་པ་སྟེ། དེ་ནི་ལུས་དང་སེམས་ཀྱིས་བསྙེན་བཀུར་བྱ་བར་མི་ནུས་སོ། ། ཞེས་རྡོ་རྗེའི་གནས་གསུམ་པོ་འདི་ནི། ལྷག་པའི་བསམ་པ་བསྟན་པའི་ལེའུའི་རྗེས་སུ་འབྲངས་ཏེ་ཤེས་པར་བྱའོ། ། ཞེས་གསུངས་པས་སོ། ། སྐབས་དེར་བཤད་པའི་དགེ་འདུན་དེ་ཡང༌། ཀུན་རྫོབ་པའི་དགེ་འདུན་གྱི་གང་ཟག་གང་ལ་འདོགས་པའི་གཞིར་གྱུར་པའི་དོན་དམ་པའི་དགེ་འདུན་ལ་བྱེད་པ་ཡིན་ལ།
དེའི་མཚན་གཞི་ཡང་ས་བཅུའི་མཉམ་བཞག་ཡེ་ཤེས་ལ་བྱེད་པར་སློབ་དཔོན་སྔ་མ་རྣམས་འཆད་ལ། དེ་ཡང་དོན་དམ་པའི་བདེན་པར་བཤད་མ་ནུས་ན་ཀུན་རྫོབ་ཀྱི་བདེན་པར་འཆད་དགོས་ལ། དེ་ལྟ་ན་ནི། རྡོ་རྗེར་འཆད་མི་ནུས་ཤིང༌། ཡུལ་ཅན་གྱི་དོན་དམ་པ་ཞེས་བྱ་བ་དེ་ཡང་འཆད་མི་ནུས་སོ། ། དེའི་ཤེས་བྱེད་ཀྱང་ཀུན་རྫོབ་ཀྱི་བདེན་པ་ཡིན་ན་ནི། གནས་ཚུལ་མཐོང་བ་ལ་སྒྲིབ་བྱེད་ཡིན་དགོས་ལ། ཡུལ་ཅན་གྱི་དོན་དམ་པ་ཡིན་ན་ནི། གནས་ཚུལ་མངོན་སུམ་དུ་མཐོང་དགོས་པའི་ཕྱིར་དང༌། ཡུལ་ཅན་གྱི་དོན་དམ་པ་རྣམས་ཀུན་རྫོབ་གོ་ཆོད་པོར་འདོད་ན་ནི།
དེའི་ཡུལ་དུ་གྱུར་པའི་སྟོང་པ་ཉིད་ཀྱང་ཀུན་རྫོབ་ཀྱི་བདེན་པ་ཉིད་དུ་ཐལ་བར་འགྱུར་རོ། ། ཡང་ཡོན་ཏན་དང་འཕྲིན་ལས་ཀྱང༌། ཆོས་ཀྱི་སྐུ་དང་དབྱེར་མི་ཕྱེད་པའི་དེ་དང་དེ་ལ་བྱ་བ་ཡིན་གྱི། སེམས་ཅན་གྱི་རྣམ་རིག་ལ་སྣང་བ་རྣམས་ནི་ཀུན་རྫོབ་ཀྱི་བདེན་པ་ཡིན་པའི་ཕྱིར། འདིར་མི་འཆད་དོ། ། དེ་སྐད་དུ་ཡང༌། འགྲེལ་པར་མདོ་དྲངས་པ་ལས། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཅེས་བགྱི་པ་འདི་ནི་མྱ་ངན་ལས་འདས་པའི་དབྱིངས་ཀྱི་ཚིག་བླ་དྭགས་སོ། ། ཞེས་དང༌། གངྒཱའི་ཀླུང་གི་བྱེ་མ་རྙེད་ལས་འདས་པའི་དེ་བཞིན་གཤེགས་པའི་ཆོས་དག་དང་རྣམ་པར་དབྱེ་བ་མེད་པའི་ཆོས་དང་ལྡན་པ་མ་བྲལ་བའི་ཡེ་ཤེས་ཀྱི་ཡོན་ཏན་ཅན་ནོ། །
ཞེས་སོགས་ཀྱི་མདོ་དྲངས་ནས་བཤད་པ་དང༌། འདིར་བསྟན་གྱི་དགེ་འདུན་ཡང་ཉན་རང་དང་སོ་སོ་སྐྱེ་བོའི་མངོན་སུམ་གྱི་སྤྱོད་ཡུལ་མ་ཡིན་པའི་ཤེས་བྱེད་ཀྱི་མདོ་དྲངས་ནས་བཤད་པས། ཀུན་རྫོབ་པའི་དགེ་འདུན་དཀོན་མཆོག་ལ་འཆད་པའི་གོ་སྐབས་མེད་དོ། ། འདིར་བསྟན་གྱི་བདེ་བར་གཤེགས་པའི་སྙིང་པོའི་མིང་ཅན་གྱི་དྲི་བཅས་དེ་བཞིན་ཉིད་དོན་དམ་པའི་བདེན་པར་འཆད་དོ་ཞེས་པའི་མིང་ཙམ་ཞིག་ཀུན་ལ་མཐུན་པར་སྣང་ཡང༌། དེ་བཞིན་ཉིད་དེ་མ་ཡིན་པར་དགག་པའི་སྒོ་ནས་འཆད་པའི་ཚུལ་མ་ཤེས་པར་སྣང་བས་དེ་ཡང་བཤད་པར་བྱ་སྟེ། ཇི་སྐད་དུ། འདི་ལ་བསལ་བྱ་ཅི་ཡང་མེད། ། ཅེས་པའི་སྔ་འགྲེལ་དུ་དེ་ལ་སྟོང་པ་ཉིད་ཀྱི་ཚུལ་དུ་བརྗོད་པ་དེ་བཞིན་གཤེགས་པའི་སྙིང་པོ་གང་ཞེ་ན། ཞེས་མཚམས་སྦྱར་ནས་དེ་ཉིད་ངོས་འཛིན་པ་ན། ཇི་སྐད་དུ།
རྣམ་དབྱེར་བཅས་པའི་མཚན་ཉིད་ཅན། ། གློ་བུར་དག་གིས་ཁམས་སྟོང་གི ། རྣམ་དབྱེར་མེད་པའི་མཚན་ཉིད་ཅན། ། བླ་མེད་ཆོས་ཀྱི་སྟོང་མ་ཡིན། ། ཞེས་གསུངས་པ་དེའི་འགྲེལ་པར། གང་ཞིག་གང་ན་མེད་པ་དེ་ནི་དེས་སྟོང་ངོ་ཞེས་ཡང་དག་པར་རྗེས་སུ་མཐོང་ལ། གང་ཞིག་ལྷག་མར་གྱུར་པ་དེ་ནི་དེ་ལ་རྟག་པར་ཡོད་དོ་ཞེས་ཡང་དག་པ་ཇི་ལྟ་བ་བཞིན་དུ་ཤེས་སོ། ། ཞེས་གསུངས་པ་དེའི་དོན་ནི། དགག་གཞི་སེམས་ཀྱི་སྟེང་དུ་དགག་བྱ་གློ་བུར་གྱི་དྲི་མ་རང་བཞིན་གྱིས་ཡོད་པ་བཀག་པའི་ཤུལ་དུ་ཆོས་གཞན་སྟོབས་སོགས་ཀྱི་ཡོན་ཏན་རྣམས་ཀྱི་ངོ་བོ་དབྱེར་མེད་པའི་ཚུལ་དུ་ཡོད་པའི་སེམས་རང་བཞིན་གྱིས་འོད་གསལ་བ་དེ་ལ་བདེ་བར་གཤེགས་པའི་སྙིང་པོ་ཞེས་བཤད་པ་ཡིན་ནོ། ། གཉིས་པ་ནི།
སངས་རྒྱས་ཀྱི་ཆོས་སྐུ་དང་མྱ་ངན་ལས་འདས་པ་གཉིས་ཀ་ཡང་དོན་དམ་པའི་བདེན་པར་འཆད་དགོས་པ་ཡིན་ཏེ། མི་གནས་པའི་མྱ་ངན་ལས་འདས་པ་ནི་དོན་དམ་པའི་བདེན་པ་ཡིན་པར་ཕྱི་རབས་པ་དག་གི་བློ་ངོར་གྲུབ་ལ། དེ་དང་སངས་རྒྱས་ཀྱི་ཆོས་སྐུ་ནི་དོན་གཅིག་ལ་འདུ་བའི་ཕྱིར། དེ་ཡང་འགྲེལ་པར་མདོ་དྲངས་པ་ལས། མྱ་ངན་ལས་འདས་པའི་དབྱིངས་ཞེས་བྱ་བ་ནི། སངས་རྒྱས་ཀྱི་ཆོས་ཀྱི་སྐུ་ཡི་ཚིག་བླ་དྭགས་སོ། ། ཞེས་དང༌། རྩ་བར་ཡང༌། གང་ཕྱིར་དེ་ནི་ཆོས་སྐུ་དེ་ནི་དེ་བཞིན་གཤེགས། ། དེ་ནི་འཕགས་པའི་བདེན་པ་དོན་དམ་མྱ་ངན་འདས། །
ཞེས་བཞི་པོ་དེ་དོན་གཅིག་མིང་གི་རྣམ་གྲངས་སུ་བཤད་པའི་ཕྱིར་དང༌། ཡང་སངས་རྒྱས་ཀྱི་ངོ་བོ་ཉིད་སྐུ་དོན་དམ་པའི་བདེན་པ་ཡིན་པར་ནི་ཀུན་མཐུན་ལ། དེ་སྐུ་གསུམ་གྱི་ཟླས་ཕྱེ་བའི་ཆོས་སྐུ་དང་དོན་གཅིག་ལ་འདུ་བར་ནི་རྗེ་བཙུན་གྱིས་གསུངས་ཤིང༌། དེ་ཡང་མེད་པར་དགག་པ་ཁོ་ན་ལ་མི་འཆད་ཀྱི། སྤངས་རྟོགས་དབྱེར་མེད་པ་དང༌། སྟོབས་སོགས་ཡོན་ཏན་རྣམས་དང་དབྱེར་མེད་པའི་སྐུ་ལ་བཤད་པའི་ཕྱིར། དེ་སྐད་དུ་ཡང༌། ཐོག་མ་དབུས་མཐའ་མེད་ཅིང་རྣམ་དབྱེར་མེད། ། ཅེས་པ་ནས། གཞལ་མེད་གངྒཱའི་བྱེ་མ་ལས་འདས་པ། །
བསམ་མེད་མཉམ་མེད་ཡོན་ཏན་རྣམས་དང་ལྡན། ། ཞེས་དང༌། དེའི་རྒྱས་བཤད་དུ། འདུས་མ་བྱས་ཤིང་རྣམ་དབྱེར་མེད། ། ཅེས་པ་ནས། ཡོན་ཏན་རྣམས་དང་ཡང་དག་པར། ། ངོ་བོ་ཉིད་ཀྱི་སྐུ་ལྡན་ཏེ། ། ཞེས་རྒྱས་པར་གསུངས་པ་ཡིན་ནོ། ། སངས་རྒྱས་ཀྱི་ངོ་བོ་ཉིད་སྐུ་དང༌། མི་གནས་པའི་མྱ་ངན་ལས་འདས་པ་མེད་དགག་ཁོ་ནར་འདོད་ན་ནི།
དེ་དང་དེ་ཆོས་ཅན། མཐར་ཐུག་གི་སྐབས་གནས་མ་ཡིན་པར་ཐལ། མེད་པར་དགག་པ་ཡིན་པའི་ཕྱིར། དེ་སྐད་དུ་ཡང༌། མེད་ཕྱིར། ། གཏན་གྱི་སྐབས་མཆོག་མ་ཡིན་ནོ། ། ཞེས་གསུངས་ལ། དེའི་འགྲེལ་པར་མེད་པར་ནི་སྐྱབས་སམ་སྐྱབས་ཡིན་པར་འགྱུར་བར་འོས་པ་མ་ཡིན་ནོ་ཞེས་གསུངས་ཞིང༌། སྐབས་དེར་འགོག་བདེན་ལ་མེད་པའི་སྒྲ་སྦྱོར་བ་དེ་ཡང༌། མེད་པར་དགག་པ་ལ་འཆད་དགོས་པའི་ཕྱིར་དང༌།
ཆོས་སྐུ་དོན་དམ་པའི་སྐྱབས་ཡིན་པའི་ཤེས་བྱེད་དུ། ཐུབ་པ་ཆོས་ཀྱི་སྐུ་ཅན་ཕྱིར། ། ཞེས་སྒྲུབ་པ་རྟགས་སུ་བཀོད་ཅིང་དོན་དམ་པའི་སྐྱབས་ཤེས་པ་ཡང་དོན་དམ་བདེན་པ་ལ་དགོངས་པ་ཡིན་ཏེ། དེའི་ཐད་ཀྱི་འགྲེལ་པར། མི་ཟད་པའི་སྐྱབས། རྟག་པའི་སྐྱབས། གཡུང་དྲུང་གི་སྐྱབས། དོན་དམ་པའི་སྐྱབས་ནི་གཅིག་ཉིད་དེ། ཞེས་གསུངས་པའི་ཕྱིར་རོ། ། མདོར་ན།
སློབ་དཔོན་སེང་གེ་བཟང་པོས། སྤངས་པ་དང་ཡེ་ཤེས་སོ་སོར་ཕྱེ་བའི་སྐབས་ཅུང་ཟད་གཅིག་མ་གཏོགས། སངས་རྒྱས་ཀྱི་ངོ་བོ་ཉིད་སྐུ་དང༌། ཆོས་སྐུ་དོན་གཅིག་ཏུ་འཆད་པ་ནི། རྗེ་བཙུན་བྱམས་པའི་གཞུང་དང༌། དེའི་འགྲེལ་བྱེད་ཚད་ལྡན་ཀུན་གྱི་སྤྱི་ལུགས་ཡིན་ལ། དེའི་ཚེ་ཆོས་ཀྱི་སྐུ་ཡིན་ན། མེད་དགག་ཏུ་འགལ་བར་ཁས་ལེན་དགོས་པ་ཡིན་ཏེ་དེ་དང་མེད་དགག་གི་གཞི་མཐུན་བཤད་པའི་གོ་སྐབས་གཅིག་ཀྱང་མི་སྣང་བའི་ཕྱིར་དང༌། དེ་འདྲའི་གཞི་མཐུན་ཁས་བླངས་ན། ཆོས་སྐུའི་མཚན་ཉིད་ལྟ་ཞོག
སྒྲ་བཤད་པ་ཙམ་ཡང་མ་ཤེས་པས་ནོངས་པའི་ཕྱིར། དེ་ཡང་ཇི་སྐད་དུ། ཆོས་རྣམས་ཀུན་གྱི་ལུས་ཡིན་ཕྱིར། ། བསམ་ཡས་ཡོན་ཏན་ཀུན་རྟེན་ཕྱིར། ། རིགས་པའི་རྗེས་འབྲངས་ངོ་བོའི་ཕྱིར། ། སྐྱོབ་པ་རྣམས་ཀྱི་ཆོས་ཀྱི་སྐུ། ། ཞེས་བཤད་པས་སོ། ། མདོར་ན། སངས་རྒྱས་ཀྱི་ཡེ་ཤེས་ཀྱི་སྐུ་དོན་དམ་པའི་བདེན་པར་བཤད་དགོས་པ་འདི་ནི། རྗེ་བཙུན་བྱམས་པའི་གཞུང་ལུགས་བླ་ན་མེད་པ་ཡིན་ཏེ།
རྒྱུད་བླ་མར། སངས་རྒྱས་ཀྱི་ཆོས་ཀྱི་སྐུའི་ཡེ་ཤེས་བསམ་གྱིས་མི་ཁྱབ་པར་སྒྲུབ་པའི་སྐབས་དེར། ཇི་སྐད་དུ། ངག་ཡུལ་མིན་ཕྱིར་དོན་དམ་གྱིས་བསྡུས་ཕྱིར། ། རྟོག་གནས་མིན་ཕྱིར་དཔེ་ལས་འདས་པའི་ཕྱིར། ། བླ་ན་མེད་ཕྱིར་སྲིད་ཞིས་མ་བསྡུས་ཕྱིར། ། རྒྱལ་ཡུལ་འཕགས་རྣམས་ཀྱིས་ཀྱང་བསམ་མི་ཁྱབ། ། བསམ་མེད་བརྗོད་དུ་མེད་ཕྱིར་ཏེ། ། བརྗོད་མེད་དོན་དམ་ཡིན་ཕྱིར་རོ། ། དོན་དམ་བརྟག་བྱ་མིན་ཕྱིར་ཏེ། །
བརྟག་མིན་རྗེས་དཔག་བྱ་མིན་ཕྱིར། ། དཔག་མིན་བླ་ན་མེད་པའི་ཕྱིར། ། བླ་ན་མེད་པ་མ་བསྡུས་ཕྱིར། ། མ་བསྡུས་གནས་པ་མེད་ཕྱིར་ཏེ། ། ཡོན་ཏན་སྐྱོན་རྟོག་མེད་ཕྱིར་རོ། ། ཞེས་དང༌། ཐམས་ཅད་མཁྱེན་པའི་ཡེ་ཤེས་ཡུལ། ། སངས་རྒྱས་ཤེས་གསུམ་ཡུལ་མིན་ཕྱིར། ། ཡེ་ཤེས་ལུས་ཅན་རྣམས་ཀྱིས་ནི། ། བསམ་མི་ཁྱབ་པར་རྟོགས་པར་བྱ། །
ཕྲ་ཕྱིར་ཐོས་པའི་ཡུལ་མིན་ཏེ། ། དོན་དམ་ཡིན་ཕྱིར་བསམ་པའི་མིན། ། ཆོས་ཉིད་ཟབ་ཕྱིར་འཇིག་རྟེན་པའི། ། སྒོམ་པ་ལ་སོགས་ཡུལ་མ་ཡིན། ། ཞེས་གསུངས་སོ། ། དེ་ལྟར་ན། ལུགས་འདི་ལ་ནི་དོན་དམ་པའི་བདེན་པ་མཐར་ཐུག་པ་ནི། མ་ཡིན་པར་དགག་པ་ཁོ་ནའི་སྟེང་ནས་བཤད་དོ། ། འོ་ན་ལུགས་འདི་ལ་སངས་རྒྱས་ཀྱི་གཟུགས་ཀྱི་སྐུ་ཡང༌། དོན་དམ་པའི་བདེན་པར་འགྱུར་ཏེ།
ཇི་སྐད་དུ། རྒྱུ་ལྔ་དག་གིས་ཕྲ་བའི་ཕྱིར། ། ཆོས་སྐུ་བསམ་གྱིས་མི་ཁྱབ་སྟེ། ། དྲུག་པས་དེ་ཡི་དངོས་མིན་ཕྱིར། ། གཟུགས་སྐུ་བསམ་གྱིས་མི་ཁྱབ་པའོ། ། ཞེས་བཤད་པས་སོ་སྙམ་ན། གཞུང་དེའི་དོན་ནི། གཟུགས་སྐུ་ལ་གནས་ཚུལ་དང༌། སྣང་ཚུལ་གཉིས་ལས། དང་པོ་དོན་དམ་པའི་བདེན་པར་སྟོན་པ་ཡིན་ཏེ།
དེ་ཡི་དངོས་མིན་ཕྱིར། ཞེས་པ་རགས་པར་སྣང་ཡང༌། རགས་པ་དེའི་དངོས་པོ་མ་ཡིན་ཕྱིར། ཞེས་པ་ཡིན་ལ། དེའི་གནས་ཚུལ་ཕྲ་མོ་ཞེས་བྱ་བ་དེ་དང༌། ཆོས་ཀྱི་སྐུ་ནི་དོན་གཅིག་ལ་འདུས་པ་ཡིན་ནོ། ། འོ་ན་འཁོར་ལོ་བར་པར། དོན་དམ་པའི་བདེན་པ་མེད་དགག་གི་ཆ་ནས་བཤད་པ་དང༌། འཁོར་ལོ་ཐ་མར་དོན་དམ་པའི་བདེན་པ་མ་ཡིན་པར་དགག་པའི་ཆ་ནས་བཤད་པ་འགལ་ལོ་སྙམ་པ་དང༌། མི་འགལ་ན་དེ་ལྟར་བཤད་པའི་ཚུལ་གཉིས་པོའི་རྒྱུ་མཚན་དང་དགོས་པའི་ཁྱད་པར་ཅི་ཞིག་ཡོད་སྙམ་དུ་དོགས་པའི་དྲི་བ་དང༌།
ལན་གཉིས་ཀ་རྗེ་བཙུན་ཉིད་ཀྱིས་གསལ་བར་གསུངས་ཏེ། ཇི་སྐད་དུ། སྤྲིན་དང་རྨི་ལམ་སྒྱུ་བཞིན་དེ་དང་དེར། ། ཤེས་བྱ་ཐམས་ཅད་རྣམ་ཀུན་སྟོང་པ་ཞེས། ། གསུངས་ནས་ཡང་འདིར་རྒྱལ་རྣམས་སེམས་ཅན་ལ། ། སངས་རྒྱས་སྙིང་པོ་ཡོད་ཅེས་ཅི་སྟེ་གསུང༌། ། ཞེས་པ་ནི་དྲི་བ་ཡིན་ལ། དེའི་དོན་ནི། ཤེར་ཕྱིན་གྱིས་མདོར། སྟོང་པ་ཉིད་ཀྱི་གོ་བ་མེད་དགག་ཁོ་ནར་བཤད་པ་དང༌།
འདིར་བདེ་བར་གཤེགས་པའི་སྙིང་པོ་མ་ཡིན་དགག་ཏུ་བཤད་པ་འགལ་ཞེས་པའོ། ། དེའི་ལན་ནི། སེམས་ཞུམ་སེམས་ཅན་དམན་ལ་བརྙས་པ་དང༌། ། ཡང་དག་མི་འཛིན་ཡང་དག་ཆོས་ལ་སྐུར། ། བདག་ཆགས་ལྷག་པའི་སྐྱོན་ལྔ་གང་དག་ལ། ། ཡོད་པ་དེ་དག་དེ་སྤང་དོན་དུ་གསུངས། ། ཞེས་བཤད་པ་དེ་ནི། བཀའ་ཐ་མར་སྙིང་པོ་མ་ཡིན་དགག་ཏུ་གསུངས་པའི་དགོས་པ་འཆད་དོ། ། ཡང་དེ་ཉིད་ཀྱི་འཕྲོས་ལས། ཡང་དག་མཐའ་ནི་འདུས་བྱས་ཀྱི། །
རྣམ་པ་ཐམས་ཅད་དབེན་པ་སྟེ། ། ཉོན་མོངས་ལས་དང་རྣམ་སྨིན་དོན། ། སྤྲིན་ལ་སོགས་པ་བཞིན་དུ་བརྗོད། ། ཉོན་མོངས་སྤྲིན་འདྲ་བྱ་བ་ཡི། ། ལས་ནི་རྨི་ལམ་ལོངས་སྤྱོད་བཞིན། ། ཉོན་མོངས་ལས་ཀྱི་རྣམ་པར་སྨིན། ། ཕུང་པོ་རྒྱུ་མ་སྤྲུལ་པ་བཞིན། ། སྔར་ནི་དེ་ལྟར་རྣམ་གཞག་ནས། ། སླར་ཡང་བླ་མའི་རྒྱུད་འདིར་ནི། ། ཉེས་པ་ལྔ་དག་སྤང་བའི་ཕྱིར། །
ཁམས་ཡོད་ཉིད་ཅེས་བསྟན་པ་ཡིན། ། ཞེས་གསུངས་སོ། ། དེའི་དོན་ནི། འཁོར་ལོ་བར་པར་ཆོས་རྣམས་ཀྱི་ཆོས་ཉིད་མེད་དགག་ཁོ་ནར་བསྟན་པའི་དགོངས་པ་བཤད་པའོ། ། མདོར་ན་འཁོར་ལོ་བར་པར་སྡུག་ཀུན་སྤངས་ཙམ་གྱི་མེད་པར་དགག་པ་ལ། ཆོས་དབྱིངས་དང་མྱང་འདས་སུ་བཤད་པ་དང༌། འཁོར་ལོ་ཐ་མར་དེ་སྤངས་པས་ཁྱད་པར་དུ་བྱས་པའི་མ་ཡིན་པར་དགག་པ་ལ། དེ་དང་དེར་བཤད་པའི་རྒྱུ་མཚན་དང་དགོས་པ་ནི། སྔ་མ་མཚན་འཛིན་གྱི་སྤྲོས་པ་གཅོད་པའི་ཕྱིར་ཡིན་ལ། ཕྱི་མ་ནི་ཉེས་པ་ལྔ་སྤོང་བའི་ཕྱིར་ཡིན་ནོ། །
ཞེས་བྱ་བ་འདི་ནི་གཞུང་འདིའི་འཆད་ཚུལ་སྔར་བཤད་པ་ལས་གཞན་གཉིས་པ་ཡིན་ནོ། ། གཞན་ཡང་གཞུང་འདིར་བཤད་པའི་དོན་དམ་བདེན་པའི་མཐར་ཐུག་ནི། རྣམ་ཀུན་མཆོག་ལྡན་གྱི་སྟོང་པ་ཉིད་ཅེས་བྱ་བ་དེ་ཡིན་ལ། དེ་ཡང་མ་ཡིན་པར་དགག་པ་ཁོ་ནའི་ཆ་ནས་བཤད་པ་ཡིན་ཏེ། མངའ་བདག་རྒྱལ་པོའི་གཟུགས་རི་མོར་འདྲི་བའི་དཔེའི་སྒོ་ནས་བསྟན་ལ། དེ་ཡང་སྟོང་པ་ཉིད་རས་གཞི་དང་འདྲ་བ་དང༌། སྦྱིན་སོགས་ཕ་རོལ་ཏུ་ཕྱིན་པ་དྲུག་རི་མོ་མཁན་དང་འདྲ་བ་དང༌། སངས་རྒྱས་ཀྱི་ཡོན་ཏན་རྣམས་རྒྱལ་པོའི་གཟུགས་དང་འདྲ་བ་དང༌། དེ་ལྟ་བུའི་ཡོན་ཏན་དང་དབྱེར་མེད་པའི་སྟོང་པ་ཉིད་དེ་ལ་རྣམ་ཀུན་མཆོག་ལྡན་གྱི་སྟོང་པ་ཉིད་ཅེས་བཤད་དོ། ། གཉིས་པ་དོན་དམ་པའི་བདེན་པ་མེད་དགག་ཁོ་ནར་འཆད་པ་ཀླུ་སྒྲུབ་ཞབས་ཀྱི་དགོངས་པ་མ་ཡིན་པར་བསྟན་པ་ལ་གཉིས་ཏེ།
གཞུང་རྩ་བའི་དགོངས་པ་མ་ཡིན་པ་དང༌། དགོངས་འགྲེལ་མཁན་པོའི་དགོངས་པ་མ་ཡིན་པའོ། ། དང་པོ་ལ་གཉིས་ཏེ། རྩ་བ་ཤེས་རབ་དང་རིགས་པ་དྲུག་ཅུ་པའི་དགོངས་པ་མ་ཡིན་པ་དང༌། ཆོས་དབྱིངས་བསྟོད་པའི་དགོངས་པ་མ་ཡིན་པའོ། ། དང་པོ་ནི། ཇི་སྐད་དུ། དེ་ཕྱིར་གཞན་པས་ཆོས་འདི་ཡི། ། གཏིང་རྟོགས་དཀའ་བར་མཁྱེན་གྱུར་ནས། ། ཐུབ་པའི་ཐུགས་ནི་ཆོས་བསྟན་ལས། །
རབ་ཏུ་ལོག་པར་གྱུར་པ་ཡིན། ། ཞེས་གསུངས་ལ། དེའི་དོན་ཡང་ཇི་སྐད་དུ། རྒྱ་ཆེར་རོལ་པ་ལས། ཟབ་ཞི་སྤྲོས་བྲལ་འོད་གསལ་འདུས་མ་བྱས། ། བདུད་རྩི་ལྟ་བུའི་ཆོས་གཅིག་ཁོ་བོས་རྙེད། ། སུ་ལ་བསྟན་ཡང་གོ་བར་མི་འགྱུར་བས། ། མི་སྨྲ་ནགས་ཀྱི་ནང་དུ་འདུག་པར་བྱ། ། ཞེས་གསུངས་པ་དེ་ཉིད་བཀོད་པ་ཡིན་ལ། སྐབས་དེར་ཡང་དོན་དམ་པའི་བདེན་པ་ཁྱད་པར་ལྔ་ལྡན་དུ་བཤད་ལ།
དེ་ལྟར་བཤད་པའི་འོད་གསལ་བ་དེ་ཡང༌། སེམས་ཀྱི་ངོ་བོ་རང་བཞིན་གྱིས་འོད་གསལ་བ་དེ་ལ་འཆད་དགོས་པ་ཡིན་གྱི། སྐབས་གཞན་དུ། སྟོང་པ་ཉིད་ལ་འོད་གསལ་དུ་བཤད་པ་དེ་དང་དོན་གཅིག་པ་མ་ཡིན་ཏེ། དེ་ལྟ་ན་ཁྱད་ཆོས་གསུམ་པ་སྤྲོས་བྲལ་དང་བཟློས་པའི་ཕྱིར། གཞན་ཡང་ཀླུ་སྒྲུབ་ཀྱི་གཞུང་དུ། དོན་དམ་བདེན་པའི་མཚན་གཞི་ངོས་འཛིན་པ་དེ་སྲིད་དུ། མྱ་ངན་ལས་འདས་པ་ཁོ་ན་དེའི་མཚན་གཞིའི་གཙོ་བོར་བཤད་ལ། དེ་ཡང་མེད་དགག་ཁོ་ན་ལ་འཆད་པ་ནི། རིགས་པ་དྲུག་ཅུ་པའི་གཞུང་གིས་གསལ་བར་བཀག་པ་ཡིན་ནོ། །
ཇི་ལྟར་ཞེ་ན། གཞན་ལུགས་འགོག་ཚུལ་དང༌། རང་ལུགས་འཇོག་ཚུལ་གཉིས་ཀྱི་སྒོ་ནས་སོ། ། དང་པོ་ནི། དེ་ཉིད་ལས། རྣམ་པར་འཇིག་པས་འགོག་འགྱུར་གྱི། ། འདུས་བྱས་ཤེས་པས་མ་ཡིན་ན། ། དེ་ནི་སུ་ལ་མངོན་སུམ་འགྱུར། ། ཞིག་ཅེས་པ་དེ་ཇི་ལྟ་བུ། ། ཞེས་མྱང་འདས་མེད་དགག་ཏུ་འདོད་པ་ལ།
རིགས་པ་དང་འགལ་བ་དང༌། ལུང་དང་འགལ་བ་གཉིས་གསུངས་སོ། ། དང་པོ་ནི། འདུས་བྱས་རང་བཞིན་གྱིས་མེད་པར་ཤེས་པའི་ཡེ་ཤེས་དང་ཟུང་དུ་མི་འཇུག་པའི་སྤངས་པ་མེད་དགག་དེ་ཁོ་ན་མྱང་འདས་ཡིན་ན། དེ་མངོན་དུ་བྱས་པའི་གང་ཟག་མི་སྲིད་པར་འགྱུར་ཏེ། འཕགས་པ་ཤཱ་རིའི་བུ་ལ་སོགས་པ་སྐུ་ཚེའི་འདུ་བྱེད་མ་བཏང་གི་བར་དུ་ནི། དེ་མངོན་དུ་མ་བྱས་བཏང་ནས་ནི། དེ་མངོན་དུ་བྱེད་པ་པོ་མེད་པའི་ཕྱིར། རྟགས་གཉིས་ཀ་ནི། དེ་མེད་དགག་ཏུ་འདོད་པས་ཁས་བླངས་པ་ཡིན་ནོ། །
ཞེས་འཆད་པ་ནི་རྐང་པ་དང་པོ་གསུམ་མོ། ། གཉིས་པ་ལུང་དང་འགལ་བ་ནི། ཇི་སྐད་དུ། མདོ་ལས། གང་སྐྱེ་བ་ཟད་དོ་བྱ་བ་བྱས་སོ། ། དངོས་པོ་ཟད་དོ་ཞིག་གོ ། ཞེས་བྱ་བར་ཡང་དག་པ་ཇི་ལྟ་བ་བཞིན་དུ་ཤེས་སོ། ། ཞེས་ཟད་ཤེས་མངོན་དུ་བྱས་པ་ལ་མྱང་འདས་མངོན་དུ་བྱས་པའི་དོན་དུ་བཤད་པ་དེ་མི་འཐད་པར་འགྱུར་ཏེ། དེ་ལྟར་ཤེས་པ་དེ་མྱང་འདས་སུ་མི་འདོད་པར་དེའི་དོན་མེད་དགག་ཁོ་ན་ལ་འཆད་པའི་ཕྱིར། ཞེས་སྟོན་པ་ནི་རྐང་པ་བཞི་པའོ། །
གཉིས་པ་རང་ལུགས་བཞག་པ་ནི། ཇི་སྐད་དུ། སྲིད་པ་ཡོངས་སུ་ཤེས་པ་ནི། ། མྱ་ངན་འདས་ཞེས་བརྗོད་པ་ཡིན། ། ཞེས་གསུངས་སོ། ། དེའི་དོན་ཡང༌། དེ་ཉིད་ཀྱི་འགྲེལ་པར། ཟླ་བའི་ཞབས་ཀྱི་སྲིད་པ་དེ་ཉིད་ཀྱི་ངོ་བོ་ཉིད་སྐྱེ་བ་མེད། ཡོངས་སུ་མི་ཤེས་པའི་ཚུལ་གྱིས་ཡོངས་སུ་ཤེས་པ་གང་ཡིན་པ་དེ་ཉིད་མཚན་མ་ཐམས་ཅད་རབ་ཏུ་ཞི་བའི་ངོ་བོ་ཡིན་པས། ཐ་སྙད་ཀྱི་བདེན་པ་དང་སྦྱར་ནས་མྱ་ངན་ལས་འདས་པ་ཞེས་རྣམ་པར་བཞག་སྟེ།
ཞེས་གསུངས་པ་ཡིན་ནོ། ། འདིའི་སྤྲོས་པ་རྒྱས་པ་ནི། དེ་མ་ཐག་ཏུ་འཆད་པར་འགྱུར་རོ། ། གཉིས་པ་ཆོས་དབྱིངས་བསྟོད་པའི་ལུགས་མ་ཡིན་པ་ནི། གཞུང་དེར་བཤད་པའི་གཞི་དུས་ཀྱི་ཆོས་དབྱིངས་དང༌། འབྲས་དུས་ཀྱི་ཆོས་སྐུ་གཉིས་ཀ་ཡང༌། མྱོང་བ་གསལ་རིག་གི་ཆ་ནས་བཤད་ལ། དེ་ཡང་དོན་དམ་པའི་བདེན་པར་འཇོག་དགོས་པ་ཡིན་ཏེ། གཞན་དུ་བསྟན་བཅོས་དེ་ཀུན་རྫོབ་ཀྱི་བདེན་པ་བསྟན་བྱའི་གཙོ་བོར་བྱས་པ་ཉིད་དུ་ཧ་ཅང་ཐལ་ལོ། ། དེ་ལྟར་བཤད་པའི་རྒྱུ་མཚན་ཅི་ཞེ་ན།
ཇི་སྐད་དུ། གང་ཞིག་ཀུན་ཏུ་མ་ཤེས་ན། ། སྲིད་པ་གསུམ་དུ་རྣམ་འཁོར་བ། ། སེམས་ཅན་ཀུན་ལ་ངེས་གནས་པའི། ། ཆོས་ཀྱི་དབྱིངས་ལ་ཕྱག་འཚལ་འདུད། ། གང་ཞིག་འཁོར་བའི་རྒྱུར་གྱུར་པ། ། དེ་ཉིད་སྦྱང་བ་བྱས་པ་ལས། ། དག་པ་དེ་ཉིད་མྱ་ངན་འདས། ། ཆོས་ཀྱི་སྐུ་ཡང་དེ་ཉིད་དོ། ། ཞེས་སེམས་རང་བཞིན་གྱིས་འོད་གསལ་བ་དེ་ཉིད་དྲི་མས་མ་དག་པའི་ཚེ་སེམས་ཅན་གྱི་ཆོས་དབྱིངས་དང༌།
དེ་རྣམ་པར་དག་པའི་ཚེ་ཆོས་ཀྱི་སྐུ་ཞེས་བྱ་བའི་མིང་གིས་འདོགས་པར་བཤད་པ་དང༌། འོ་མའི་ནང་གི་མར་གྱི་དཔེ་དང༌། བུམ་པའི་ནང་གི་མར་མེའི་འོད་ཀྱི་དཔེ་དང༌། རྡོའི་ནང་ན་གནས་པའི་བཻ་ཌཱུརྻའི་དཔེ་དང༌། སའི་ནང་ན་ཡོད་པའི་གསེར་གྱི་དཔེ་དང༌། སྦུན་པའི་ནང་ན་ཡོད་པའི་ས་བོན་གྱི་དཔེ་དང༌། ཆུ་ཤིང་གི་འབྲས་བུ་མངར་པོའི་དཔེ་དང༌། སྤྲིན་ལ་སོགས་པའི་སྒྲིབ་བྱེད་ཀྱིས་བསྒྲིབས་པའི་ཉི་ཟླའི་དཔེ་དང༌། སའི་དཀྱིལ་ན་ཡོད་པའི་ཆུ་དྲི་མ་མེད་པའི་དཔེ་དང༌། རྡོ་རྒྱུས་ཀྱི་གོས་དྲི་མ་ཅན་མེས་སྲེག་པའི་དཔེ་དང༌།
སེམས་ཅན་གྱི་སེམས་རང་བཞིན་གྱིས་འོད་གསལ་དཔེ་དོན་དུ་སྦྱར་ནས། དེ་དྲི་མས་དག་པའི་ཚེ་ཆོས་དབྱིངས་དང༌། དེ་དེའི་ཕྱོགས་གཅིག་གམ་མ་ལུས་པས་དག་པའི་ཚེ། ཆོས་ཀྱི་སྐུའི་མིང་འདོགས་པར་བཤད་པ་ཡིན་ནོ། ། དེ་ལ་འདི་སྙམ་དུ། སེམས་ཅན་གྱི་སེམས་ཀྱི་རང་བཞིན་སྟོང་པ་ཉིད་དང༌། དཔེ་དེ་དག་དཔེ་དོན་སྦྱར་ནས་འཆད་པ་ཡིན་གྱི། སེམས་རང་བཞིན་གྱིས་འོད་གསལ་བ་དང་སྦྱོར་བ་མ་ཡིན་ནོ་སྙམ་དུ་སེམས་ན། དེ་ཡང་མ་ཡིན་ཏེ། ཇི་སྐད་དུ།
དེ་ཉིད་ལས། དྲི་མེད་ཉི་མ་ཟླ་བ་ཡང༌། ། སྤྲིན་དང་དུ་བ་ཁུག་སྣ་དང༌། ། སྒྲ་ཅན་གདོང་དང་རྡུལ་ལ་སོགས། ། སྒྲིབ་པ་ལྔ་ཡིས་བསྒྲིབས་པར་འགྱུར། ། དེ་བཞིན་འོད་གསལ་བ་ཡིས་སེམས། ། འདོད་དང་གནོད་སེམས་ལེ་ལོ་དང༌། ། རྒོད་པ་དང་ནི་ཐེ་ཚོམ་སྟེ། ། སྒྲིབ་པ་ལྔ་ཡིས་བསྒྲིབས་པར་འགྱུར། ། ཇི་ལྟར་མེ་ཡིས་དག་པའི་གོས། །
སྣ་ཚོགས་དྲི་མས་དྲི་མ་ཅན། ། ཇི་ལྟར་མེ་ཡི་ནང་བཅུག་ན། ། དྲི་མ་ཚིག་འགྱུར་གོས་མིན་ལྟར། ། དེ་བཞིན་འོད་གསལ་བ་ཡི་སེམས། ། འདོད་ཆགས་ལས་སྐྱེས་དྲི་མ་ཅན། ། ཡེ་ཤེས་མེ་ཡིས་དྲི་མ་སྲེག ། དེ་ཉིད་འོད་གསལ་བ་ཡིན་ནོ། ། ཞེས་དང༌། ས་ཡི་དཀྱིལ་ན་ཡོད་པའི་ཆུ། ། དྲི་མ་མེད་པ་གནས་པ་ལྟར། །
ཉོན་མོངས་ནང་ན་ཡེ་ཤེས་ཀྱང༌། ། དེ་བཞིན་དྲི་མ་མེད་པར་གནས། ། ཞེས་སོགས་རྒྱ་ཆེར་གསུངས་པ་རྣམས་ཀྱིས་གཞི་དུས་ཀྱི་སེམས་རང་བཞིན་གྱིས་འོད་གསལ་བ་དེ་ཉིད་ལ། སེམས་ཀྱི་ཆོས་དབྱིངས་དང༌། གཞི་དུས་ཀྱི་ཡེ་ཤེས་དང༌། གཞི་དུས་ཀྱི་སངས་རྒྱས་དང༌། ཆོས་ཀྱི་སྐུ་ཞེས་བྱ་བའི་རྣམ་གཞག་གསལ་བར་གསུངས་པ་ཡིན་གྱི། བདེན་སྟོང་མེད་དགག་གི་ཆ་ལ་འཆད་ན། སེམས་ཅན་ཀུན་ལ་ངེས་གནས་པ། ། ཞེས་པའི་ངེས་བཟུང་གི་ཁྱད་པར་འབྱུང་མི་རིགས་པ་དང༌།
ཤེས་བྱ་ཐམས་ཅད་ཀྱི་ཆོས་ཉིད་ཀྱང་ཆོས་ཀྱི་སྐུར་གནས་གྱུར་པ་ཉིད་དུ་ཧ་ཅང་ཐལ་བ་ཡིན་ནོ། ། དེ་བཞིན་དུ་སངས་རྒྱས་ཀྱི་ཆོས་ཀྱི་སྐུ་ཡང་ཆོས་ཀྱི་དབྱིངས་སུ་བཞེད་པ་ཡིན་ཏེ། བསྟན་བཅོས་འདིར། སངས་རྒྱས་དང་སེམས་ཅན་གཉིས་ཀའི་ཆོས་དབྱིངས་ལ། ཆོས་དབྱིངས་ཤེས་གཅིག་ཏུ་བསྡུས་ནས། དེ་ལ་བསྟོད་པ་མཛད་པའི་སྐབས་ཡིན་པའི་ཕྱིར་དེ་ཁོ་ནར་མ་ཟད་སངས་རྒྱས་ཀྱི་གཟུགས་སྐུ་ཡང་ཆོས་དབྱིངས་སུ་བཞེད་པ་ཡིན་ཏེ། ཇི་སྐད་དུ། དེ་ཉིད་ལས། མགོན་པོ་དེ་ཡི་གཟུགས་ཀྱི་སྐུས། ། བསྐལ་པ་མང་པོར་བཞུགས་ནས་ཀྱང༌། །
གདུལ་བྱ་རྣམས་ནི་འདུལ་བའི་ཕྱིར། ། དབྱིངས་ཉིད་ཐ་དད་གྱུར་པ་ལགས། ། ཞེས་གསུངས་པས་སོ། ། མདོར་ན་སེམས་ཅན་གྱི་རྒྱུད་ཀྱི་ཤེས་པ་ལ། གཉིས་སྣང་གི་ཆ་དང༌། གཉིས་མེད་ཀྱི་གསལ་ཆ་གཉིས་ལས། དང་པོ་ལ་རྣམ་ཤེས་དང༌། ཀུན་རྫོབ་ཀྱི་བདེན་པ་ཞེས་བྱ་ཞིང༌། གཉིས་པ་ལ་ཡེ་ཤེས་དོན་དམ་པའི་བདེན་པ་ཞེས་འཆད་དགོས་པ་ཡིན་ཏེ། ཇི་སྐད་དུ།
དེ་ཉིད་ལས། ཇི་ལྟར་འོ་མ་དང་འདྲེས་ཆུ། ། སྣོད་གཅིག་ལ་ནི་གནས་པ་ལས། ། ངང་པས་འོ་མ་འཐུང་བྱེད་ཅིང༌། ། ཆུ་ནི་མ་ཡིན་དེ་བཞིན་གནས། ། དེ་བཞིན་ཉོན་མོངས་ཀྱིས་གཡོགས་ན། ། ཡེ་ཤེས་ལུས་འདིར་གཅིག་གནས་ཀྱང༌། ། རྣལ་འབྱོར་པ་ཡིས་ཡེ་ཤེས་ལེན། ། མི་ཤེས་པས་ནི་འདོར་བར་བྱེད། ། ཅེས་གསུངས་པས་སོ། །
འོ་ན་ཆོས་སྐུ་མཚན་ཉིད་པ་དེ་ཡང༌། སེམས་ཅན་གྱི་རྒྱུད་ལ་བཞུགས་པར་འདོད་དམ་ཞེ་ན། དེ་ཡང་མ་ཡིན་ཏེ། ཇི་སྐད་དུ། གནས་ནི་ཡོངས་སུ་གྱུར་པ་སྟེ། ། ཆོས་ཀྱི་སྐུ་ཞེས་བརྗོད་པ་ཡིན། ། ཞེས་གསུངས་པས་སོ། ། འོ་ན་དེ་ཡོད་པའི་ས་མཚམས་གང་ནས་འཛིན་ཞེ་ན། དེ་ཉིད་ལས། ཇི་ལྟར་མར་ངོའི་བཅུ་བཞི་ལ། །
ཟླ་བ་ཅུང་ཟད་མཐོང་བ་ལྟར། ། དེ་བཞིན་ཐེག་ཆེན་མོས་རྣམས་ལའང༌། ། སངས་རྒྱས་སྐུ་ནི་ཅུང་ཞིག་མཐོང༌། ། དེ་བཞིན་ས་ལ་ཞུགས་རྣམས་ཀྱང༌། ། རིམ་གྱིས་རིམ་གྱིས་འཕེལ་བར་མཐོང༌། ། ཇི་ལྟར་ཡར་ངོའི་བཅོ་ལྔ་ལ། ། ཟླ་བ་རྫོགས་པར་འགྱུར་བ་ལྟར། ། དེ་བཞིན་ས་ཡི་མཐར་ཐུག་ན། ། ཆོས་ཀྱི་སྐུ་ཡང་རྫོགས་ཤིང་གསལ། ། ཞེས་གསུངས་པ་ཡིན་ནོ། །
གཉིས་པ་དགོངས་འགྲེལ་མཁན་པོའི་དགོངས་པ་མ་ཡིན་པ་ནི། སངས་རྒྱས་ཀྱི་ས་ནས་དེས་བསྡུས་པའི་ཀུན་རྫོབ་བདེན་པ་ཡོད་པ་ནི། སློབ་དཔོན་ཟླ་བའི་ཞབས་ཀྱི་བཞེད་པ་མ་ཡིན་ཏེ། ཇི་སྐད་དུ། ཤེས་བྱའི་བུད་ཤིང་སྐམ་པོ་མ་ལུས་པ། ། བསྲེགས་པས་ཞི་དེ་རྒྱལ་རྣམས་ཆོས་སྐུ་སྟེ། ། དེ་ཚེ་སྐྱེ་བ་མེད་ཅིང་འགག་པ་མེད། ། སེམས་འགགས་པ་དེ་སྐུ་ཡིས་མངོན་སུམ་མཛད། ། ཅེས་རྩ་འགྲེལ་གྱི་དོན་ལས་གསལ་བ་ཡིན་ནོ། ། ཇི་ལྟར་ཞེ་ན་ལུང་དང་རིགས་པ་ལས་སོ། །
དང་པོ་ནི། འདི་ལྟར། སངས་རྒྱས་ཀྱི་སས་བསྡུས་པའི་ཆོས་ཡིན་ན། ཀུན་རྫོབ་ཀྱི་བདེན་པ་མ་ཡིན་དགོས་ཏེ། དེ་ཡིན་ན། ཆོས་སྐུ་ཡིན་དགོས་ལ། དེ་ཡིན་ན། ཀུན་རྫོབ་ཀྱི་བདེན་པ་མ་ཡིན་དགོས་པའི་ཕྱིར། དེ་སྐད་དུ་ཡང༌། འདི་ཉིད་ཀྱི་འགྲེལ་པར།
ཤེར་ཕྱིན་སུམ་བརྒྱ་པའི་ལུང་དྲངས་པ་ལས། སངས་རྒྱས་རྣམས་ནི་ཆོས་ཉིད་ལྟ། ། འདྲེན་པ་རྣམས་ནི་ཆོས་ཀྱི་སྐུ། ། ཆོས་ཉིད་ཤེས་བྱ་མ་ཡིན་ཏེ། ། དེ་ནི་ཤེས་པར་ནུས་མ་ཡིན། ། ཞེས་དྲངས་ལ། དེ་ཡང་སངས་རྒྱས་ཀྱི་ཆོས་རྣམས་བློ་ཀུན་རྫོབ་པས་དངོས་སུ་ཤེས་པར་མི་ནུས་པའི་དོན་ཡིན་ལ། དེས་དངོས་སུ་མི་ཤེས་ན་ཀུན་རྫོབ་ཀྱི་བདེན་པར་འགལ་བའི་ཕྱིར་དང༌། སངས་རྒྱས་ཀྱི་སས་བསྡུས་པའི་བློ་ཀུན་རྫོབ་པ་ཡང་ཡོད་པ་མ་ཡིན་ཏེ། ས་དེས་བསྡུས་ཀྱི་སེམས་དང་སེམས་ལས་བྱུང་བ་མེད་པར་འདིའི་ཐད་ཀྱི་འགྲེལ་པ་ཉིད་དུ་ལན་དུ་མར་གསུངས་པའི་ཕྱིར་རོ། །
རིགས་པ་ནི་སངས་རྒྱས་ཀྱི་སས་བསྡུས་པའི་ཀུན་རྫོབ་ཀྱི་བདེན་པ་ཡོད་པ་མ་ཡིན་ཏེ། དེར་དེའི་འཇོག་བྱེད་ཀྱི་རྒྱུ་མཐོང་བ་བརྫུན་པ་ཟད་པར་སྤངས་པའི་ཕྱིར་དང༌། སྐྱེད་བྱེད་ཀྱི་རྒྱུ་མ་རིག་པ་ཟད་པར་སྤངས་པའི་ཕྱིར་དང༌། ཡུལ་ཤེས་བྱའི་བུད་ཤིང་སྐམ་པོ་མ་ལུས་པ་བསྲེགས་པས་དེའི་ཡུལ་ཅན་གྱི་རྣམ་པར་ཤེས་པ་ཞི་བར་བཤད་པ་དེ་ཡང་ཀུན་རྫོབ་ཀྱི་བདེན་པ་ཡུལ་ཅན་དང་བཅས་པའི་དབང་དུ་མཛད་པར་གསལ་བའི་ཕྱིར་དང༌། སངས་རྒྱས་ཀྱི་ཡེ་ཤེས་ཀྱི་སྐུ་ལ་ནི་ཟླ་བའི་ཞབས་ཀྱིས་ཀུན་རྫོབ་བདེན་པའི་མཚན་ཉིད་དུ་བཤད་པ་དེ་གཅིག་ཀྱང་ཚང་བ་མེད་ལ་དོན་དམ་པའི་བདེན་པའི་མཚན་ཉིད་དུ་གང་བཤད་པ་དེ་ཐམས་ཅད་ལྷག་མ་མ་ལུས་པར་དེ་ལ་ཚང་བའི་ཕྱིར་དང༌། འཇུག་འགྲེལ་ལས། སངས་རྒྱས་རྣམས་ཀྱི་དོན་དམ་པ་ནི་རང་བཞིན་ཉིད་ཡིན་ཞིང༌། དེ་ཡང་སླུ་བ་མེད་པ་ཉིད་ཀྱིས་དོན་དམ་པའི་བདེན་པ་ཡིན་ལ། དེ་ནི་དེ་རྣམས་ཀྱི་སོ་སོར་རང་གིས་རིག་པར་བྱ་བ་ཡིན་ནོ། ། ཞེས་གསུངས་པ་དང༌།
ཚིག་གསལ་ལས། དོན་དམ་པ་ལ་དེའི་བདེན་པས་ཁྱབ་པར་གསུངས་ཤིང༌། ཡེ་ཤེས་ཀྱི་སྐུ་ནི་དོན་དམ་པར་འཆད་དགོས་པའི་ཕྱིར། དེ་ལ་དེས་ཁྱབ་པར་བཤད་པ་ཡང་ཡིན་ཏེ། དེ་ཉིད་ལས་དོན་ཡང་དེ་ཡིན་ལ། དམ་པ་ཡང་ཡིན་པས་དོན་དམ་པའོ། ། དེ་ཉིད་བདེན་པ་ཡིན་པས་དོན་དམ་པའི་བདེན་པའོ། ། ཞེས་བཤད་པས་སོ། ། གལ་ཏེ་དེ་ལྟ་ན། སྟོང་ཉིད་མངོན་སུམ་དུ་རྟོགས་པའི་སློབ་པའི་མཉམ་བཞག་ཡེ་ཤེས་རྣམས་ཀྱང་དོན་དམ་པའི་བདེན་པར་ཐལ་བ་མ་ཡིན་ནམ་སྙམ་ན།
དེ་ཡང་འདིར་འདོད་དགོས་པ་ཡིན་ཏེ། དོན་དམ་པ་དངོས་ཡིན་པའི་ཕྱིར་དང༌། ཀུན་རྫོབ་ཀྱི་བདེན་པ་ཡིན་ན། དོན་དམ་མཚན་ཉིད་པ་དེར་འགལ་བའི་ཕྱིར་དང༌། དོན་དམ་དུ་འདོད་པའི་ཡུལ་སྟོང་པ་ཉིད་དེ་དང་ཆུ་ལ་ཆུ་བཞག་པ་བཞིན་དུ། དབྱེར་མེད་དུ་འདྲེས་པར་ཁས་ལེན་བཞིན་དུ། དོན་དམ་པའི་བདེན་པ་ཡིན་མིན་གྱི་དབྱེ་བ་སོ་སོར་མེད་པའི་ཕྱིར་རོ། ། དེ་གཉིས་ཐ་དད་དུ་ཡོད་ན་ཐམས་ཅད་མཁྱེན་པའི་ཡེ་ཤེས་ཀྱིས་དེ་གཉིས་ཐ་དད་དུ་གཟིགས་དགོས་པ་ལས། མ་གཟིགས་པའི་ཕྱིར་ན། དེ་གཉིས་ལ་དོན་དམ་པའི་བདེན་པ་ཡིན་མིན་གྱི་དབྱེ་བ་མེད་དོ། །
དེ་གཉིས་དེར་གཟིགས་པ་ཡང་མ་ཡིན་ཏེ། དེས་དེ་གཉིས་ངོ་བོ་ཐ་དད་དུ་ཡང་མ་གཟིགས། ལྡོག་པ་ཐ་དད་དུ་ཡང་མ་གཟིགས་པའི་ཕྱིར། དང་པོ་མ་གྲུབ་ན། ངོ་བོ་ཐ་དད་དུ་འགྱུར་ཞིང༌། རྟགས་གཉིས་པ་ཡང་མ་གྲུབ་པ་མ་ཡིན་ཏེ། ལྡོག་པ་གཞན་སེལ་ཡུལ་དུ་བྱེད་པའི་སངས་རྒྱས་ཀྱི་བློ་མི་སྲིད་པའི་ཕྱིར། དེ་ལྟར་ཤེས་པ་ན་སྟོང་ཉིད་མངོན་སུམ་དུ་རྟོགས་པའི་མཉམ་བཞག་ཡེ་ཤེས་ཀྱི་གཞལ་བྱ་དངོས་ནི། ཡེ་ཤེས་དེ་ཉིད་ཡིན་གྱི། སྟོང་པ་ཉིད་ཅེས་བྱ་བ་གཞན་སེལ་དང༌།
ལྡོག་པ་མེད་དགག་གི་ཆར་གྱུར་པ་དེ་ཉིད་དེའི་དངོས་ཀྱི་གཞལ་བྱ་མ་ཡིན་ཏེ། དངོས་མེད་དངོས་སུ་འཇལ་བའི་མངོན་སུམ་ནི། ཕྱོགས་གླང་ཡབ་སྲས་ཀྱིས་མི་བཞེད་པ་ལྟར། ཟླ་བའི་ཞབས་ཀྱིས་ཀྱང་མི་བཞེད་པའི་ཕྱིར་རོ། ། རིགས་པ་དྲུག་ཅུ་པར། འདི་ནི་སུ་ལ་མངོན་སུམ་འགྱུར། ། ཞེས་པའི་འགྲེལ་པར། དངོས་པོ་མེད་པ་ནི་མངོན་སུམ་གྱིས་ཤེས་པས་རིག་པར་ཡང་མི་རུང་སྟེ། ཞེས་གསུངས་པས་སོ། ། དེ་ཀུན་རྫོབ་བདེན་པར་འདོད་པའི་བོད་ཕྱི་མ་དག་ལ་ནི་ནང་འགལ་བ་འདི་ལྟར་ཡང་འབྱུང་སྟེ།
འོ་ན་སྟོང་ཉིད་མངོན་སུམ་དུ་རྟོགས་པའི་མཐོང་ལམ་མཉམ་བཞག་ཡེ་ཤེས་དེས་ཀུན་རྫོབ་ཀྱི་བདེན་པ་མངོན་སུམ་དུ་རྟོགས་པར་འགྱུར་ཏེ། དེས་དེ་མངོན་སུམ་དུ་རྟོགས་པ་གང་ཞིག་དེ་ཀུན་རྫོབ་བདེན་པ་ཡིན་པའི་ཕྱིར། ཅི་སྟེ་རང་རིག་པར་མི་འདོད་དོ་ཞེ་ན། འོ་ན་དེ་འཛིན་རྣམ་མ་ཡིན་པར་འགྱུར་ལ། དེ་ལྟ་ན། དེ་ཆོས་ཅན། ཁ་ནང་ཁོ་ནར་ཕྱོགས་པའི་མངོན་སུམ་མ་ཡིན་པར་ཐལ་ལོ། ། ཞེས་པའི་ཐལ་བ་འདི་ཁྱེད་ཀྱིས་བཟློག་པར་མི་ནུས་སོ། ། དེ་ལྟར་ཐལ་བ་ལས་ཡེ་ཤེས་དེ་ཆོས་ཅན། དོན་དམ་པའི་བདེན་པ་ཡིན་ཏེ།
སྟོང་ཉིད་དངོས་སུམ་དུ་རྟོགས་པའི་མཉམ་བཞག་ཡེ་ཤེས་ཀྱི་དངོས་ཀྱི་གཞལ་བྱ་མཚན་ཉིད་པ་ཡིན་པའི་ཕྱིར། རྟགས་གྲུབ་སྟེ། ཡེ་ཤེས་དེ་སོ་སོར་རང་གིས་རིག་པའི་ཡེ་ཤེས་ཡིན་པའི་ཕྱིར། གལ་ཏེ་འདི་སྙམ་དུ། ཡུལ་ཅན་ཡེ་ཤེས་དང་ཡུལ་སྟོང་ཉིད་གཉིས་པོ་ཆོས་ཅན། ཐ་དད་ཡིན་ཏེ། ལྡོག་པ་ཐ་དད་ཡིན་པའི་ཕྱིར། དེ་ཡིན་ཏེ་རང་རང་ཚིག་གིས་ཟིན་པར་བརྗོད་པའི་སྒྲ་གཉིས་ཀྱི་དངོས་ཀྱི་གོ་བྱ་ཡིན་པའི་ཕྱིར་སྙམ་ན། འོ་ན་ཀ་བའི་ཆོས་ཉིད་དང་བུམ་པའི་ཆོས་ཉིད་གཉིས་པོ་ཆོས་ཅན། དེར་ཐལ།
སྒྲུབ་བྱེད་དེ་དག་རིམ་པར་ཞུགས་པའི་ཕྱིར། དེ་ཡང་དེ་ལྟ་ན་ཆོས་ཅན་ཐམས་ཅད་ཀྱི་ཆོས་ཉིད་ལ་དབྱེ་བ་ཡོད་པར་འགྱུར་ཞིང༌། དེ་ཡང་དེ་ལྟ་ན། ཇི་སྐད་དུ། ཆོས་ཀྱི་དབྱིངས་ལ་དབྱེར་མེད་ཕྱིར། ། གཙོ་བོའི་ཐེག་པ་དབྱེར་མ་མཆིས། ། ཞེས་དང༌། དངོས་གཅིག་དངོས་པོ་ཀུན་གྱི་ངོ་བོ་ཉིད། ། ཅེས་དང༌། གཅིག་གི་ལྟ་པོ་གང་ཡིན་པ། །
དེ་ནི་ཀུན་གྱི་ལྟ་པོ་ཡིན། ། ཞེས་དང༌། མདོར་ན་ཆོས་ཀྱི་དབྱིངས་ཐམས་ཅད་དབྱེར་མེད་གཅིག་ཁོ་ན་ཡིན་པ་དང༌། གཅིག་པོ་དེས་ཤེས་བྱ་ཐམས་ཅད་ལ་ཁྱབ་པར་སྟོན་པའི་ཚད་ལྡན་གྱི་གཞུང་ཐམས་ཅད་དང་འགལ་བར་འགྱུར་རོ། ། དེ་ལ་འདི་སྐད་ཅེས་བྱས་པ་དང་མི་རྟག་པ་ལ་སོགས་པ་ཇི་སྙེད་པ་རྣམས་ཐ་དད་པ་མེད་པར་འགྱུར་ཏེ། རང་བཞིན་ཐ་དད་པ་མེད་ཅིང་ལྡོག་པ་ཐ་དད་པས་དེའི་གོ་མི་ཆོད་པའི་ཕྱིར་ཞེ་ན། དེས་དེའི་གོ་ཆོད་པར་བཤད་པ་དེ་ནི། ཀུན་རྫོབ་ཀྱི་བདེན་པ་རྣམ་པར་འཇོག་པའི་དབང་དུ་བྱས་པ་ཡིན་གྱི། དོན་དམ་པའི་བདེན་པ་ལ་ནི། ལྡོག་པ་ཐ་དད་པ་ཞེས་བྱ་བའི་རྣམ་གཞག་མི་བཞེད་པ་ནི།
དབུ་མ་པ་ཀུན་གྱི་སྤྱི་ལུགས་ཡིན་ཏེ། ཇི་སྐད་དུ། འབྲས་བུ་དག་པ་གཟུགས་ལ་སོགས། ། དག་པ་ཉིད་དེ་གང་གི་ཕྱིར། ། དེ་གཉིས་ཐ་དད་མ་ཡིན་ཞིང༌། ། བཅད་དུ་མེད་པས་དག་པར་བརྗོད། ། ཅེས་རང་བཞིན་རྣམ་དག་གི་ཆོས་ཉིད་དང༌། གློ་བུར་རྣམ་དག་གི་ཆོས་ཉིད་གཉིས། ལྡོག་པ་ཐ་དད་དུ་བཅད་དུ་མེད་པར་བཤད་པའི་ཕྱིར་དང༌། བྱང་ཆུབ་ཇི་ལྟ་དེ་བཞིན་དུ། །
ཞེས་པ་རྩ་འགྲེལ་དུ། དཔེ་ཆོས་སྐུ་དང༌། དོན་ཐེག་ཆེན་གྱི་སྒོམ་ལམ་མཉམ་བཞག་བར་ཆད་མེད་ལམ་གཉིས་ཀ་དེ་བཞིན་ཉིད་ཀྱི་མཚན་ཉིད་ཅན་དུ་བཤད་པ་དང༌། དེ་ནི་རྒྱུན་ཆགས་ཡིན་པའི་ཕྱིར། ཞེས་དང༌། དམ་པའི་དོན་དུ་བཟོད་མ་ཡིན། ། ཞེས་པའི་འགྲེལ་པར་སྒོམ་ལམ་མཉམ་བཞག་ཡེ་ཤེས་སྟོང་ཉིད་དང་ཆོས་ཉིད་ཀྱི་ངོ་བོར་བཤད་པའི་ཕྱིར། དེས་ཀྱང་དེ་དོན་དམ་པའི་བདེན་པར་གྲུབ་བོ། ། འཇུག་པ་ལས་ཀྱང༌། ཇི་ལྟར་སྣོད་ཀྱི་དབྱེ་བས་མཁའ་ལ་དབྱེ་བ་མེད་དེ་ལྟར། །
དངོས་བྱས་དབྱེ་བ་འགའ་ཡང་དེ་ཉིད་ལ་མེད་དེ་ཡི་ཕྱིར། ། ཞེས་དང༌། དེའི་འགྲེལ་པར། དཔེར་ན་བུམ་པ་དང་མཁར་གཞོང་ལ་སོགས་པ་ཐ་དད་ཀྱང༌། དེར་གཏོགས་པའི་ནམ་མཁའ་ལ་ཐ་དད་པ་མེད་པ་དེ་བཞིན་དུ། གཟུགས་དང་ཚོར་བ་ལ་སོགས་པའི་དངོས་པོ་ཐ་དད་ཀྱང༌། དེར་གཏོགས་པའི་དེ་ཁོ་ན་ཉིད་ལ་ཐ་དད་པ་མེད་པས། དེ་ཁོ་ན་ཉིད་ནི་རོ་གཅིག་ཁོ་ནར་ཤེས་པར་བྱའོ། ། ཞེས་གསུངས་སོ། ། གལ་ཏེ་འོ་ན།
ཡེ་ཤེས་དེ་ཆོས་ཅན། སྟོང་ཉིད་མངོན་སུམ་དུ་མ་རྟོགས་པར་ཐལ། དེ་ཁྱོད་ཀྱི་གཞལ་བྱ་དངོས་མ་ཡིན་པའི་ཕྱིར་སྙམ་ན། དེ་ལྟར་དོགས་པ་དེ་ཡང་སྔོན་ཉིད་ནས་བསལ་ཟིན་པ་ཡིན་ཏེ། ཇི་སྐད་དུ། ཇི་ལྟར་སེམས་ནི་གང་གི་རྣམ་པ་ཅན་དུ་གྱུར་པ་དེ་ཡི་ཡུལ། ། དེ་ཡོངས་ཤེས་པ་དེ་བཞིན་ཐ་སྙད་བརྟེན་ནས་རིག་པ་ཡིན། ། ཞེས་དང༌། དེའི་འགྲེལ་པར། དེའི་ཕྱིར་བཏགས་པ་ལས།
དེ་ཁོ་ན་ཉིད་རྟོགས་སོ་ཞེས་རྣམ་པར་གཞག་གི དངོས་སུ་ན་འགའ་ཞིག་འགའ་ཞིག་གིས་ཤེས་པ་ནི་མ་ཡིན་ཏེ། ཤེས་པ་དང་ཤེས་བྱ་གཉིས་ཀ་ཡང་མ་སྐྱེས་པ་ཉིད་ཀྱི་ཕྱིར་རོ། ། ཞེས་གསུངས་སོ། ། དེ་ལས་གཞན་དུ་ན། ཡུལ་ཅན་རྣམ་མཁྱེན་དང་ཡུལ་སྟོང་ཉིད་གཉིས་ཀ་ཆོས་ཅན། སངས་རྒྱས་ཀྱི་ཡེ་ཤེས་ལ་ཐ་དད་དུ་སྣང་བར་ཐལ། སངས་རྒྱས་རང་སྣང་གི་དབང་དུ་བྱས་པའི་ཡེ་ཤེས་ལ་སྣང་བ་གང་ཞིག ཐ་དད་ཡིན་པའི་ཕྱིར། འདོད་ན།
ངོ་བོ་ཐ་དད་དུ་ཐལ། འདོད་པ་དེའི་ཕྱིར། ཞེས་བྱ་བའི་ཐལ་བ་གཉིས་ཀ་ཁྱེད་ཀྱིས་བཟློག་པར་མི་ནུས་སོ། ། ཁོ་བོ་ཅག་གི་ཕྱོགས་ལ་ནི་བདེན་པ་གཉིས་ཀྱི་ཟླས་ཕྱེ་བའི་ཀུན་རྫོབ་ཀྱི་བདེན་པ་ཇི་སྙེད་པ་སངས་རྒྱས་ཀྱི་ཡེ་ཤེས་ཀྱི་རང་སྣང་ལ་སྣང་བར་མི་འདོད་དེ། དེ་ལྟར་སྣང་བའི་རྒྱུ་གཟུང་འཛིན་གཉིས་སྣང་གི་བག་ཆགས་དྲུངས་ཕྱུང་བའི་ཕྱིར་རོ། ། གཉིས་པ་བོད་ཕྱི་རབས་པ་དག་གིས་མྱང་འདས་ཀྱི་འདོད་ཚུལ་མི་འཐད་པ་ལ་གཉིས་ཏེ། གཞན་གྱིས་བརྟགས་པའི་མཐའ་དགག་པ་དང༌། རང་གི་འདོད་པ་བསམ་པའོ། ། དང་པོ་ནི། བོད་ཕྱི་མ་དག་ན་རེ།
དབུ་མ་ཐལ་འགྱུར་བའི་ཐུན་མོང་མ་ཡིན་པའི་ལུགས་ལ། མྱང་འདས་ཀྱི་འཇོག་ཚུལ་ནི་ཕུང་པོ་ལྔ་ཆར་རང་བཞིན་གྱིས་སྐྱེ་བ་མེད་པར་མངོན་སུམ་དུ་མཐོང་བ་དེའི་ཚེ། དེའི་ངོ་བོ་ན་ཕུང་པོ་མེད་པས། ཕུང་པོ་འདི་མ་ལུས་པར་སྤངས་པ་ཞེས་མདོ་ལས་མྱང་འདས་ཀྱི་ངོས་འཛིན་གསུངས་པ་དེའི་དོན་ནི་དེ་ཉིད་ཡིན་པར་བཞེད་དོ། ། དེས་ན་ཐེག་དམན་གྱིས་ཉོན་མོངས་ཟད་པར་སྤངས་པའི་ཚེ། མཉམ་བཞག་གི་ངོ་ན་ཕུང་པོའི་སྣང་བ་ལྷག་མ་མེད་པར་ནུབ་པའི་འགོག་པ་ནི། དེའི་ལྷག་མེད་ཀྱི་མྱང་འདས་དང༌། དེའི་སྣང་བ་མ་ནུབ་པའི་རྗེས་ཐོབ་ཀྱི་ཚེ། དེའི་ལྷག་བཅས་ཀྱི་མྱང་འདས་སུ་བཞེད་དོ། ། ཞེས་ཟེར་རོ། །
འདི་ནི་རིགས་པ་མ་ཡིན་ཏེ། ཕུང་པོ་ཟད་པར་སྤངས་པའི་དོན་དེ་རང་བཞིན་མེད་པར་མངོན་སུམ་དུ་རྟོགས་པའི་མཉམ་བཞག་གི་ངོ་ན། ཕུང་པོའི་སྣང་བ་ནུབ་པ་ལ་འཇོག་ན། ཉན་ཐོས་ཀྱི་མཐོང་ལམ་ནས་ཀྱང་དེ་སྤངས་པའི་མྱང་འདས་མངོན་དུ་བྱས་པར་ཐལ་བ་ལས་དེ་ལྟར་ཡང་ཁྱེད་ཀྱིས་མི་འདོད་པའི་ཕྱིར་དང༌། སྡུག་བསྔལ་གྱི་ཕུང་པོ་སྤངས་པ་ལ་དེའི་རྒྱུ་ཉོན་མོངས་སྤངས་པ་སྔོན་དུ་འགྲོ་མི་དགོས་པར་ཐལ་བའི་ཕྱིར་དང༌། ལྷག་མེད་ཀྱི་མྱང་འདས་མངོན་དུ་བྱས་རྗེས་སུ་ལྷག་བཅས་ཀྱི་མྱང་འདས་མངོན་དུ་བྱེད་པར་ཐལ་བའི་ཕྱིར་དང༌། ལྷག་མེད་ཀྱི་དུས་སུ་སྡུག་བསྔལ་གྱི་ཕུང་པོ་མ་ལུས་པར་སྤངས་པའི་སྤངས་པ་དེ་སླར་བཟློག་པར་ཐལ་བའི་ཕྱིར་དང༌། ལྷག་བཅས་དང་ལྷག་མེད་ཀྱི་གོ་དོན་དེ་ལྟར་འཆད་པའི་ལུང་གི་ཁུངས་མེད་པའི་ཕྱིར་དང༌། ཇི་སྲིད་མྱང་འདས་གཉིས་ཀྱི་རྣམ་གཞག་ཁས་ལེན་པ་དེ་སྲིད་དུ། ལས་ཉོན་གྱི་ཕུང་པོའི་རྒྱུན་ཟད་མ་ཟད་ལ་འཆད་དགོས་པ་ཡིན་པའི་ཕྱིར་དང༌།
ཁྱེད་ཀྱིས་འཆད་ཚུལ་ལྟར་ན། ལྷག་མེད་ཀྱི་མྱང་འདས་མངོན་དུ་བྱས་རྗེས་སུ་སྡུག་བསྔལ་གྱི་ཕུང་པོའི་རྒྱུན་འབྱུང་བར་ཁས་ལེན་དགོས་ལ།

དེ་ལྟ་ན་རིགས་པ་དྲུག་ཅུ་པའི་འགྲེལ་པར། མདོ་ལས་གསུངས་པའི་མྱང་འདས་ཀྱི་དོན་འགྲེལ་པ་ན། སྡུག་བསྔལ་འདི་མ་ལུས་པ་སྤངས་པ་ཞེས་པ་ནས་ནུབ་པར་གྱུར་པ་ཞེས་བྱ་བའི་བར་གསུངས་པ་དེ། ད་ལྟར་གྱི་སྡུག་བསྔལ་གྱི་དབང་དུ་བྱས་པ་དང༌། མདོ་ལས། འདི་ལས་སྲིད་པ་གཞན་མི་ཤེས་སོ་ཞེས་གསུངས་པ་དེ། མ་འོངས་པའི་ཕུང་པོའི་དབང་དུ་བྱས་པར་གསུངས་པ་དང་འགལ་བའི་ཕྱིར་རོ། ། མདོར་ན་ཐལ་འགྱུར་པའི་ཐུན་མོང་མ་ཡིན་པའི་གཞུང་དུ་འདོད་པ་དེ་དག་ན་ལྷག་བཅས་དང་ལྷག་མེད་ཀྱི་མྱང་འདས་གཉིས་ཀྱི་རྣམ་པར་གཞག་པ་བཤད་པ་མེད་བཞིན་དུ་ཁྱེད་ཀྱིས་བཤད་པས་འཆད་མི་དགོས་པ་བཤད་པའི་ཉེས་པ་དང༌། རང་བཞིན་གྱི་མྱ་ངན་ལས་འདས་པ་དང༌། མི་གནས་པའི་མྱ་ངན་ལས་འདས་པའི་བཤད་པ་ཁོ་ན་གཞུང་དེ་དག་ཏུ་བཤད་པ་ལ་ཁྱེད་ཀྱིས་མ་བཤད་པས་འཆད་དགོས་པ་མ་བཤད་པའི་ཉེས་པ་ཆེན་པོ་གཉིས་ཀྱིས་ནི་ལེགས་བཤད་དུ་རློམ་པ་དེ་དག་མ་རུངས་པར་བྱས་པ་ཡིན་ནོ། ། གཉིས་པ་རང་གི་འདོད་པ་བསམ་པ་ལ་གསུམ་སྟེ།
ཐེག་པ་ཐུན་མོང་ལ་གྲགས་པའི་མྱང་འདས་གཉིས་ཀྱི་མཚན་གཞི་ངོས་བཟུང༌། ཐེག་པ་ཐུན་མོང་མ་ཡིན་པའི་ལུགས་ཀྱི་མྱང་འདས་ཀྱི་རྣམ་པར་གཞག་པ་འཁྲུལ་མེད་དུ་བསྟན་པ། དེས་དེའི་ལུགས་ཀྱི་འགོག་བདེན་ཀྱང་བདེ་བླག་ཏུ་རྟོགས་པའོ། ། དང་པོ་ནི། ཉོན་མོངས་མ་ལུས་པ་སྤངས་ཤིང༌། དེའི་རྣམ་སྨིན་དུ་གྱུར་པའི་སྡུག་བསྔལ་གྱི་ཕུང་པོ་དང་མ་བྲལ་བ་དང་བྲལ་བའོ། ། དེ་ཡང་དང་པོར་ལྷག་བཅས་ཀྱི་ཚེ། ཉོན་མོངས་པ་དང་སྡུག་བསྔལ་མ་འོངས་པ་སྤངས་ཀྱང༌། ལས་ཉོན་སྔ་མའི་རྣམ་སྨིན་གྱི་ཕུང་པོ་དང་མ་བྲལ་བས་ཡོངས་སུ་རྫོགས་པའི་མྱང་འདས་མ་ཡིན་ལ། གཉིས་པའི་ཚེ་ན།
དེ་དང་བྲལ་བས་མཐར་ཐུག་པའི་མྱང་འདས་སོ། ། དེ་ལའང་འདོད་ཚུལ་གཉིས་ཏེ། ཉན་ཐོས་སྡེ་པ་ལྟར་ན། དུས་དེར་རྣམ་པར་ཤེས་པའི་ཚོགས་དྲུག་ཀ་འགགས་པས། རིག་པ་རྒྱུན་ཆད་དུ་འདོད་པ་དང༌། རྣལ་འབྱོར་སྤྱོད་པ་བ་ལྟར་ན། དེའི་ཚེ་རྣམ་པར་ཤེས་པའི་ཚོགས་བདུན་འགགས་ཀྱང༌། ཀུན་གཞིའི་སྟེང་གི་གསལ་ཆ་མ་འགགས་པས། རིག་པ་རྒྱུན་མ་ཆད་པར་འདོད་པའི་ལུགས་གཉིས་སོ། ། ལུགས་དེ་ལ་གསལ་ཆ་དེ་ཡང་སྤང་བྱ་དང་བྲལ་ཙམ་གྱི་ཆ་དང་ལྡན་པའི་དབྱིངས་རིག་ཙམ་ཡིན་གྱི།
ཤེས་རབ་དང་སྙོམས་པར་འཇུག་པ་ལ་སོགས་པའི་ཡོན་ཏན་དང་ལྡན་པར་འཆད་པ་ནི་མ་ཡིན་ནོ། ། དེ་ཡང་ཇི་སྐད་དུ། གཏན་ལ་དབབ་པ་བསྡུ་བ་ལས། ཕུང་པོ་ལྷག་མ་མེད་པའི་དབྱིངས་སུ་ཡོངས་སུ་མྱ་ངན་ལས་འདའ་བ་གང་ཞེ་ན། མཚན་མ་ཐམས་ཅད་ཡིད་ལ་མི་བྱེད་པས་མཚན་མ་མེད་པའི་དབྱིངས་འབའ་ཞིག་ཡིད་ལ་བྱེད་ཅིང༌། རིམ་གྱིས་འགོག་པ་ལ་སྙོམས་པར་འཇུག་ལ། འཇུག་པའི་རྣམ་པར་ཤེས་པ་འགོག་པར་བྱེད་ཅིང༌། དེའི་འོག་ཏུ་ཀུན་གཞིའི་རྣམ་པར་ཤེས་པའི་གནས་སྤོང་བར་བྱེད་དེ། དེ་ན་འདུས་མ་བྱས་པའི་དབྱིངས་རྣམ་པར་དག་པ་དྲི་མ་མེད་པ་འབའ་ཞིག་ལུས་སོ། ། དབྱིངས་དེ་ནི་ལྷ་ལ་སོགས་པ་གང་གི་ཡང་གྲངས་སུ་མི་འགྲོ་སྟེ།
འདི་ལྟར་དབྱིངས་དེ་ནི་གྲུབ་པ་རྣམས་ཀྱི་སོ་སོར་རང་གིས་རིག་པ་དང་མཐུན་པའི་ཕྱིར། ཞེས་གསུངས་སོ། ། གཉིས་པ་ལ། སྤྱིར་བཤད་པ་དང༌། ཐེག་པ་ཆེན་པོ་རྒྱུད་བླ་མ་དང༌། རིགས་ཚོགས་ཀྱི་དགོངས་པ་བྱེ་བྲག་ཏུ་བཤད་པའོ། ། དང་པོ་ནི། ཇི་སྲིད་ཆོས་བདེན་པར་མེད་པ་མ་རྟོགས་པ་དེ་སྲིད་དུ་མྱང་འདས་མཚན་ཉིད་པ་ཡོད་པར་མི་བཞེད་དེ། ཇི་སྐད་དུ། གལ་ཏེ་འདི་ཀུན་མི་སྟོང་ན། །
འབྱུང་བ་མེད་ཅིང་འཇིག་པ་མེད། ། གང་ཞིག་སྤོང་དང་འགགས་པ་ལས། ། མྱ་ངན་འདའ་བར་འགྱུར་བར་འདོད། ། ཅེས་དང༌། མ་རིག་འགག་པར་འགྱུར་བ་ནི། ། ཤེས་པས་དེ་ཉིད་བསྒོམས་པས་སོ། ། ཞེས་སོགས་དང༌། རིགས་པ་དྲུག་ཅུ་པར། དེ་ཉིད་མ་མཐོང་འཁོར་བ་དང༌། ། མྱ་ངན་འདས་པར་རློམ་སེམས་ཏེ། །
ཡང་དག་མཐོང་བ་འཇིག་རྟེན་དང༌། ། མྱ་ངན་འདས་པར་རློམ་སེམས་མེད། ། སྲིད་པ་དང་ནི་མྱ་ངན་འདས། ། དེ་གཉིས་ཡོད་པ་མ་ཡིན་ནོ། ། ཞེས་སོགས་དང༌། ཞི་བ་ལྷས། སེམས་ནི་དམིགས་དང་བཅས་རྣམས་ཀྱི། ། མྱ་ངན་འདས་པའང་དཀའ་བར་གནས། ། ཞེས་གསུངས་སོ། ། ཐེག་པ་ཆེན་པོ་རྒྱུད་བླ་མ་ལས་ནི་ཐེག་དམན་ལ་མྱང་འདས་མེད་པ་ཡང་གསལ་བར་བཤད་དེ།
ཇི་སྐད་དུ། དེས་ན་སངས་རྒྱས་མ་ཐོབ་པར། ། མྱ་ངན་འདས་པ་མི་ཐོབ་སྟེ། ། ཞེས་གསུངས་པས་སོ། ། ཟླ་བའི་ཞབས་ཀྱིས་ནི། ཐེག་དམན་ལ་མྱང་འདས་མཚན་ཉིད་པ་ཡོད་མེད་གང་གི་ཡང་གསལ་ཆ་དངོས་སུ་མ་བཤད་ལ། ཐེག་དམན་ལ་ཆོས་ཀྱི་བདག་མེད་རྟོགས་པ་ཡོད་པར་བཞེད་པ་དང༌། ཤཱ་རིའི་བུས་མྱང་འདས་མངོན་དུ་བྱས་པའི་བཤད་པ་མཛད་པ་ལྟར་ན། དེ་ལ་ཡོད་པའི་ཕྱོགས་ལ་ཅུང་ཟད་ཉེ་བར་མངོན་ནོ། ། གཉིས་པ་ལ།
ཐེག་ཆེན་ཐུན་མོང་མ་ཡིན་པའི་གཞུང་ལས་འབྱུང་བའི་མྱང་འདས་ནི་གཉིས་ཏེ། ཡུལ་རང་བཞིན་གྱིས་མྱང་འདས་དང༌། ཡུལ་ཅན་མི་གནས་པའི་མྱང་འདས་སོ། ། དང་པོ་ནི། ཆོས་ཐམས་ཅད་ཀྱི་རང་བཞིན་སྤྲོས་པའི་མཐའ་ཐམས་ཅད་དང་བྲལ་བ་དེ་ལ་བྱ་བ་ཡིན་ཏེ། ཇི་སྐད་དུ། སྤངས་པ་མེད་པ་ཐོབ་པ་མེད། ། ཆད་པ་མེད་པ་རྟག་མེད་པ། ། འགག་པ་མེད་པ་སྐྱེ་མེད་པ། ། དེ་ནི་མྱ་ངན་འདས་པར་བརྗོད། །
ཅེས་གསུངས་སོ། ། གཉིས་པ་ནི། སྤྲོས་བྲལ་དེ་ཉིད་མངོན་སུམ་དུ་རྟོགས་པའི་ཡེ་ཤེས་ལ་བྱ་བ་ཡིན་ཏེ། རིགས་པ་དྲུག་ཅུ་པར། སྲིད་པ་ཡོངས་སུ་ཤེས་པ་ནི། ། མྱ་ངན་འདས་ཞེས་བརྗོད་པ་ཡིན། ། ཞེས་དང༌། དེའི་འགྲེལ་པར། ཟླ་བའི་ཞབས་ཀྱི་སྲིད་པ་དེ་ཉིད་ཀྱི་ངོ་བོ་ཉིད་སྐྱེ་བ་མེད་པར་ཡོངས་སུ་མི་ཤེས་པའི་ཚུལ་གྱིས་ཡོངས་སུ་ཤེས་པ་གང་ཡིན་པ་དེ་ཉིད་མཚན་མ་ཐམས་ཅད་རབ་ཏུ་ཞི་བའི་ངོ་བོ་ཡིན་པས་ཐ་སྙད་ཀྱི་བདེན་པ་དང་སྦྱར་ན་མྱ་ངན་ལས་འདས་པ་ཞེས་རྣམ་པར་གཞག་སྟེ། ཞེས་གསུངས་སོ། །
འོ་ན་མྱང་འདས་དེ་མངོན་དུ་བྱས་པའི་ས་མཚམས་གང་ནས་བཞག་ཅེ་ན། ཇི་སྐད་དུ། དེ་ཉིད་ལས། མཐོང་བའི་ཆོས་ལ་མྱ་ངན་འདས། ། བྱ་བ་བྱས་པའང་དེ་ཉིད་དོ། ། ཞེས་དང༌། དེའི་འགྲེལ་པར། ཚེ་འདི་ཉིད་ལ་རྣལ་འབྱོར་པ་དེའི་ཆོས་ཐམས་ཅད་མི་དམིགས་པའི་ཡེ་ཤེས་ཀྱི་དུས་གང་ཡིན་པ་དེ་ཉིད་མཐོང་བའི་ཆོས་ལ་མྱ་ངན་ལས་འདས་པའོ། ། བྱ་བ་བྱས་པ་ཉིད་ཁོ་ན་བྱ་བ་བྱས་པ་ཉིད་ཅེས་བྱའོ། ། ལུང་དག་ལས།
དགེ་སློང་མཐོང་བའི་ཆོས་ལ་མྱ་ངན་ལས་འདས་པ་ཞེས་གསུངས་པ་དང༌། འཕགས་པ་ཤཱ་རིའི་བུས་མྱ་ངན་ལས་འདས་པ་མངོན་སུམ་དུ་བྱས་ཏེ། མདོ་འདི་བཤད་དོ་ཞེས་འབྱུང་བ་དེ་ཉིད་དེའི་མཐོང་བའི་ཆོས་ལ་མྱ་ངན་ལས་འདས་པ་ཡིན་པར་བལྟའོ། ། སྐྱེ་བ་ཟད་དོ་ཚངས་པ་སྤྱོད་པ་བསྙེན་ཏོ། ། བྱ་བ་བྱས་སོ། ། འདི་ལས་སྲིད་པ་གཞན་མི་ཤེས་སོ། ། ཞེས་གསུངས་པ་དེ་ཡང༌། བྱ་བ་བྱས་པ་འདི་ཉིད་ཡིན་པར་རིག་པར་བྱ་སྟེ། ཞེས་གསུངས་སོ། ། དེ་ལྟར་བཤད་པ་ན།
ཐེག་པ་ཆེན་པོའི་མཐོང་ལམ་ཐོབ་པ་ན་མྱང་འདས་མངོན་དུ་བྱས་པ་དང༌། ལས་དང་ཉོན་མོངས་པས་འཕངས་པའི་རྣམ་སྨིན་དུ་གྱུར་པའི་སྡུག་བསྔལ་གྱི་ཕུང་པོ་མི་སྐྱེ་བའི་ཆོས་ཅན་དུ་བྱས་པ་དང༌། དེ་འཕེན་བྱེད་ཀྱི་ཉོན་མོངས་ཟད་པ་རྣམས་མཐོང་ལམ་གྱི་གནས་སྐབས་ཁོ་ནར་འབྱུང་ཞིང༌། མྱང་འདས་དེ་མཐོང་བ་དང༌། སངས་རྒྱས་མཐོང་བ་ཡང་དོན་གཅིག་པར་བཞེད་པ་ཡིན་ཏེ། ཇི་སྐད་དུ། ཆོས་ཤེས་དེ་ཡི་འོག་ཏུ་ནི། ། འདི་ལ་བྱེ་བྲག་དབྱེར་ཡོད་ན། ། ཤིན་ཏུ་ཕྲ་བའི་དངོས་ལ་ཡང༌། ། གང་གིས་སྐྱེ་བར་རྣམ་བརྟགས་པ། །
རྣམ་པར་མི་མཁས་དེ་ཡིས་ནི། ། རྐྱེན་ལས་བྱུང་བའི་དོན་མ་མཐོང༌། ། ཞེས་དང༌། དེའི་འགྲེལ་པར། ཆོས་ཞེས་བྱ་བའི་སྒྲ་ནི་མྱ་ངན་ལས་འདས་པ་ལ་བྱའོ། ། དེ་དང་སངས་རྒྱས་བཅོམ་ལྡན་འདས་ཐ་མི་དད་པས། དེ་མཐོང་བས་སངས་རྒྱས་མཐོང་བ་ཡིན་ནོ། ། དེ་བས་ན་མངོན་པར་རྟོགས་པ་གཅིག་ཏུ་ཟད་དོ། ། ཞེས་མཐོང་ལམ་གྱི་རྗེས་སུ་མྱང་འདས་སྔར་མ་མཐོང་གསར་མཐོང་དང༌། དེ་སྔར་མ་ཐོབ་གསར་ཐོབ་ཀྱི་རྣམ་པར་གཞག་པ་མེད་པར་གསུངས་སོ། །
དེ་ཡང་ཡུལ་རང་བཞིན་གྱིས་མྱ་ངན་ལས་འདས་པ་ལ་འཆད་དགོས་པ་ཡིན་གྱི། ཡུལ་ཅན་མི་གནས་པའི་མྱང་འདས་ནི་ས་དང་པོ་ནས། སངས་རྒྱས་ཀྱི་སའི་བར་ལ་སྔར་མེད་གསར་ཐོབ་རེ་རེ་ཡོད་པར་བཤད་དགོས་ཏེ། དཔེར་ན་གློ་བུར་དྲི་བྲལ་གྱི་ཆོས་སྐུ་བཞིན་ནོ། ། དེ་ལྟར་ཤེས་པ་ན་སྲིད་ཞི་མཉམ་ཉིད་དང༌། འཁོར་འདས་དབྱེར་མེད་ཅེས་བྱ་བའི་དོན་ལ་ངེས་པ་རྙེད་པར་འགྱུར་བ་ཡིན་གྱི། མྱང་འདས་ཀྱི་འཇོག་མཚམས་སྤངས་པ་ཁོ་ནའི་ཆ་ནས་འཇོག་པ་དག་གིས་ནི་དེའི་དོན་ཤེས་པར་མི་འགྱུར་རོ། ། འོ་ན་དེའི་ཚེ་མྱང་འདས་མཚན་ཉིད་པར་འཇོག་པ་དེ་ཡུལ་དང་ཡུལ་ཅན་གཉིས་ལས་གང་ཞིག་ལ་བྱ་སྙམ་ན། སྐབས་སོ་སོར་དབྱེ་དགོས་ཏེ། གཞིའི་གནས་སྐབས་སུ་རང་བཞིན་གྱི་མྱ་ངན་ལས་འདས་པ་གཙོ་ཆེ་ལ།
ལམ་དང་འབྲས་བུའི་གནས་སྐབས་སུ་ནི། མི་གནས་པའི་མྱ་ངན་ལས་འདས་པ་གཙོ་ཆེ་བར་བཞག་དགོས་པའི་ཕྱིར། དཔེར་ན་རང་བཞིན་དང༌། ལམ་དང༌། འབྲས་བུའི་ཤེར་ཕྱིན་གྱི་འཇོག་ཚུལ་ཇི་ལྟ་བ་བཞིན་ནོ། ། དེ་ལྟར་བཤད་པ་ན་ལུགས་འདི་ལ་མྱ་ངན་ལས་འདས་པ་ནི་གསུམ་སྟེ། གཞིའི་མྱང་འདས་ཞེས་བྱ་བ་ཆོས་རྣམས་ཀྱི་གནས་ལུགས་སྟོང་པ་ཉིད་དང༌། ལམ་དུས་ཀྱི་མྱང་འདས་ཞེས་བྱ་བ་སྟོང་ཉིད་དེ་མངོན་སུམ་དུ་རྟོགས་པའི་མཉམ་བཞག་ཡེ་ཤེས་དང༌། འབྲས་དུས་ཀྱི་མྱང་འདས་ཞེས་བྱ་བ་ཆོས་ཀྱི་སྐུའི་ཡེ་ཤེས་སོ། ། དེ་ལ་མྱ་ངན་ཞེས་བྱ་བ་ནི་མཚན་མར་འཛིན་པའི་སྤྲོས་པ་ལ་བྱ་ལ།
དེ་ལས་འདས་པའི་ཚུལ་ནི་གཉིས་ཏེ། དེ་བཀག་ཙམ་གྱི་མེད་པར་དགག་པ་དང༌། དེ་བཀག་པས་ཁྱད་པར་དུ་བྱས་པའི་ཡུལ་ཅན་ཡེ་ཤེས་སོ། ། དང་པོ་ནི། ཆོས་ཐམས་ཅད་ལ་ཁྱབ་པར་ཡོད་ཀྱང༌། དེ་མངོན་དུ་བྱས་པའི་ཚད་ནི། སྤྲོས་བྲལ་མངོན་སུམ་དུ་རྟོགས་པའི་ཡེ་ཤེས་དེ་ས་མཚམས་གང་ནས་རྒྱུད་ལ་སྐྱེས་པ་དེ་ནས་བཟུང་སྟེ། མྱ་ངན་ལས་འདས་པ་མངོན་དུ་བྱས་པ་ཞེས་བྱ་ཞིང༌། དེའི་སྐད་ཅིག་ཕྱི་ལོགས་སུ་ཡང་སྲིད་འཕེན་བྱེད་ཀྱི་ལས་དང་ཉོན་མོངས་པ་མི་སྐྱེ་བའི་ཆོས་ཅན་དུ་བྱས་པ་དེའི་ཚེ། ཐར་པ་ཐོབ་པ་ཞེས་ཀྱང་བྱ་སྟེ།
ཇི་སྐད་དུ། རྟེན་ཅིང་འབྲེལ་པར་འབྱུང་བ་གང་ཡིན་པ་འདི་སྐྱེ་བ་དང་འགག་པ་མི་དམིགས་པའི་ཡེ་ཤེས་ཀྱི་དུས་ན། མཐོང་བའི་ཆོས་ལ་མྱ་ངན་འདས། ། བྱ་བ་བྱས་པའང་དེ་ཉིད་དོ། ། ཞེས་གསུངས་པས་སོ། ། དེ་ལྟ་ན་ཡང་མཐར་ཐུག་གི་མྱང་འདས་མངོན་དུ་བྱས་པ་ནི་མ་ཡིན་ཏེ། མཐར་ཐུག་གི་མྱང་འདས་ནི་མཚན་འཛིན་གྱི་ས་བོན་མ་ལུས་པར་སྤངས་པའི་ཆོས་སྐུ་ལ་བཞེད་པའི་ཕྱིར། དེ་སྐད་དུ་ཡང༌། སངས་རྒྱས་ཉིད་ལས་མ་གཏོགས་མྱ་ངན་འདས་པ་མེད་ཅེས་གསུངས་པས་སོ། ། མཐར་ཐུག་གི་མྱང་འདས་འདི་ཡང་ཇི་སྐད་དུ།
འཕགས་པའི་བདེན་པ་དོན་དམ་མྱ་ངན་འདས། ། ཞེས་དོན་དམ་པའི་བདེན་པར་གསུངས་པ་ལ་རྩོད་པ་མེད་ལ། དེ་ཡང་མེད་དགག་ཁོ་ན་ལ་འཆད་པ་ནི་རྗེ་བཙུན་གྱི་དགོངས་པ་མ་ཡིན་ཏེ། ཇི་སྐད་དུ། ཤེས་རབ་ཡེ་ཤེས་རྣམ་གྲོལ་རྣམས། ། གསལ་དང་འཕྲོ་དང་དག་ཕྱིར་དང༌། ། ཐ་དད་མེད་ཕྱིར་འོད་དང་ཟེར། ། ཉི་མའི་དཀྱིལ་འཁོར་རྣམས་དང་མཚུངས། ། ཞེས་དང་དེའི་འགྲེལ་པར། ཤེས་རབ་གང་དང༌།
ཡེ་ཤེས་གང་དང༌། རྣམ་པར་གྲོལ་བ་གང་གིས་ཡོན་ཏན་རྣམ་པ་བཞི་འགྲུབ་པ་དང༌། དབྱེ་བ་མེད་པའི་མཚན་ཉིད་ཀྱིས་མྱ་ངན་ལས་འདས་པའི་དབྱིངས་དེ་མཚོན་པར་བྱེད་པ་དེ་དག་ནི་ཉི་མ་དང་ཆོས་མཐུན་པ་རྣམ་པ་བཞི་བསྟན་ཏེ། ཞེས་ཇི་ལྟ་བ་མཁྱེན་པའི་ཤེས་རབ་དང༌། ཇི་སྙེད་པ་མཁྱེན་པའི་ཡེ་ཤེས་དང༌། དེ་གཉིས་ལ་གེགས་བྱེད་ཀྱི་སྒྲིབ་པ་ལས་གྲོལ་བའི་སེམས་རང་བཞིན་གྱིས་འོད་གསལ་བ་དང༌། དེ་གསུམ་ཀ་ཡང་ཆོས་ཀྱི་དབྱིངས་སྟོང་པ་ཉིད་དང༌། དབྱེར་མེད་པའི་ཆ་དེ་ལ་མྱ་ངན་ལས་འདས་པ་ཞེས་བཤད་པའི་ཕྱིར་དང༌། ཇི་སྐད་དུ། རྣམ་པ་ཐམས་ཅད་གྲངས་མེད་པ། །
བསམ་མེད་དྲི་མེད་ཡོན་ཏན་དང༌། ། དབྱེར་མེད་མཚན་ཉིད་ཐར་པ་སྟེ། ། ཐར་བ་གང་དེ་དེ་བཞིན་གཤེགས། ། ཞེས་དང༌། སངས་རྒྱས་མྱ་ངན་འདས་པ་ནི། ། དམ་པའི་དོན་དུ་གཉིས་མེད་ཉིད། ། ཅེས་སངས་རྒྱས་ཀྱི་ཆོས་ཀྱི་སྐུ་དང༌། མྱ་ངན་ལས་འདས་པ་གཉིས་དོན་གཅིག་ལ་འདུ་བའི་ཚུལ་ལན་གཅིག་མ་ཡིན་པར་བཤད་པས་སོ། ། དེ་ལྟ་ན་ཡང་རྒྱུད་བླ་མ་རྩ་འགྲེལ་གྱི་ལུགས་འདིར་ནི། ཐེག་པ་དམན་པ་ལྟ་ཞོག
ཐེག་ཆེན་གྱི་སློབ་ལམ་ན་ཡང་མྱ་ངན་ལས་འདས་པ་མངོན་དུ་བྱས་པར་ཡོད་པ་མི་བཞེད་པས། ཀླུ་སྒྲུབ་ཞབས་ཀྱི་མྱང་འདས་ཀྱི་བཞེད་ཚུལ་ཟླ་བའི་ཞབས་ཀྱིས་བཀྲལ་བ་དང་མི་འདྲ་བའི་ཁྱད་པར་ནི་དེ་ཡིན་ནོ། ། འོ་ན་ཅི་ལུགས་འདི་ལ་མྱང་འདས་གཉིས་ཀྱི་རྣམ་པར་གཞག་པ་མི་བཞེད་པའི་ཚུལ་ཇི་ལྟ་བུ་ཞེ་ན། བཤད་པ་ཚིག་གསལ་ལས། སྟོང་པ་ཉིད་དུ་སྨྲ་བ་རྣམས་ཀྱིས་ནི། ། མྱ་ངན་ལས་འདས་པ་ཉོན་མོངས་པ་བཟློག་པའི་མཚན་ཉིད་ཅན་ནི། ཕུང་པོ་བཟློག་པའི་མཚན་ཉིད་ཅན་འདོད་པ་མ་ཡིན་ནོ། ། དེའི་ཕྱིར་སྟོང་པ་ཉིད་དུ་སྨྲ་བ་རྣམས་ལ་ཀླན་ཀ་འདིར་མི་འགྱུར་བ་ཉིད་དོ། ། གལ་ཏེ་སྟོང་པ་ཉིད་དུ་སྨྲ་བ་རྣམས་མྱ་ངན་ལས་འདས་པ་ཕུང་པོ་རྣམས་སམ། ཉོན་མོངས་པ་ལོག་པའི་མཚན་ཉིད་ཅན་མི་འདོད་ན།
གང་ཞིག་འདོད་ཅེ་ན། སྤྲོས་པ་ཐམས་ཅད་ཉེ་བར་ཞི་བའི་མཚན་ཉིད་ཅན་དེ་ནི་མྱ་ངན་ལས་འདས་པར་བཤད་དོ། ། ཞེས་དང༌། ཇི་སྐད་དུ། ཆོས་དབྱིངས་བསྟོད་པ་ལས་ཀྱང༌། ལྷག་བཅས་མྱ་ངན་འདས་པ་རྣམས། ། ལྷག་མེད་མྱ་ངན་འདས་པའང་འདོད། ། འདིར་ནི་མྱ་ངན་འདས་པ་ཉིད། ། དྲི་མ་མེད་པར་སེམས་གྱུར་པའོ། ། ཞེས་གློ་བུར་གྱི་དྲི་མ་ཕྱོགས་གཅིག་གམ་མཐའ་དག་དང་བྲལ་བའི་སེམས་རང་བཞིན་གྱི་འོད་གསལ་བ་ལ་མྱང་འདས་སུ་བཤད་པ་ཡིན་ནོ། །
དེ་ལྟ་ན་ཡང༌། ལུགས་འདིར་མྱང་འདས་གཉིས་ཀྱི་རྣམ་པར་གཞག་པ་གནས་སྐབས་གང་དུ་ཡང་མི་བཞེད་པ་ནི་མ་ཡིན་ཏེ། ཇི་སྐད་དུ། སློབ་དཔོན་ཀླུའི་བཤེས་གཉེན་གྱིས་སྐུ་གསུམ་ལ་འཇུག་པའི་སྒོར། ཕུང་པོར་བཅས་པའི་མྱ་ངན་འདས། ། གཟུགས་སྐུ་གཉིས་ལ་བཞག་པ་ཡིན། ། ཕུང་པོར་མེད་པའི་མྱ་ངན་འདས། ། ཆོས་ཀྱི་སྐུ་ལ་བརྗོད་པ་ཡིན། ། ཞེས་གསུངས་པ་ལྟར་རོ། ། འོ་ན་ལུགས་འདིར།
ཐེག་དམན་དགྲ་བཅོམ་པ་ལ་མྱ་ངན་ལས་འདས་པ་གང་ཞིག་ཡོད་ཅེ་ན། སློབ་དཔོན་ཞི་བ་ལྷ་དང་ཐེག་པ་ཆེན་པོ་རྒྱུད་བླ་མའི་བསྟན་བཅོས་སུ་ནི། དེ་ལ་དེ་ཡོད་པར་མི་བཞེད་ལ། ཟླ་བའི་ཞབས་ཀྱིས་ནི་ཉན་རང་ལ་སྤྲོས་བྲལ་མངོན་སུམ་དུ་རྟོགས་པ་ཡོད་པར་བཞེད་ན། དེ་ལ་དེ་ཡོད་པར་བཞེད་ཅིང༌། དེ་མངོན་དུ་བྱས་པའི་ས་མཚམས་ཀྱང༌། ཉན་ཐོས་ཀྱི་མཐོང་ལམ་ནས་བཞག་པར་མི་ནུས་མོད། དེ་ལ་དེ་རྟོགས་པ་བཞེད་མི་བཞེད་ནི་དཔྱད་པའི་གནས་སོ། ། འོན་ཀྱང་རེ་ཞིག་དཔྱད་པ་བོར་ནས། བདེན་མེད་མངོན་སུམ་དུ་རྟོགས་པ་ཙམ་གྱིས་མྱང་འདས་མངོན་དུ་བྱས་པར་ཐ་སྙད་བྱས་ན་རྣམ་གཞག་འཇོག་བདེ་བ་ཡིན་ཏེ།
འཇུག་འགྲེལ་དུ། རིན་ཆེན་ཕྲེང་བའི་ལུང་དྲངས་ནས་ཉན་ཐོས་ཀྱི་སྡེ་སྣོད་ལས་མྱང་འདས་སུ་བཤད་པ་དེ་དང༌། ཐེག་པ་ཆེན་པོ་ལས་རང་བཞིན་སྐྱེ་མེད་དུ་བཤད་པ་གཉིས་པོ་དོན་གཅིག་པར་བསྒྲུབས་པའི་ཕྱིར་རོ། ། ཇི་ལྟར་ཞེ་ན། ཇི་སྐད་དུ། ཐེག་པ་ཆེ་ལ་སྐྱེ་མེད་བསྟན། ། གཞན་གྱིས་ཟད་པ་སྟོང་པ་ཉིད། ། ཟད་དང་མི་སྐྱེའི་དོན་དུ་ནི། ། གཅིག་པ་དེ་ཕྱིར་བཟོད་པ་གྱིས། ། ཞེས་དང༌།
རྒྱུ་མེད་པ་ཡིས་མེ་བཞིན་དུ། ། གནས་མེད་ལེན་མེད་མྱ་ངན་འདས། ། ཞེས་པའི་ལུང་ཁུངས་སུ་དྲངས་ནས། ཉན་རང་ལ་ཆོས་རང་བཞིན་གྱིས་མེད་པར་རྟོགས་པ་ཡོད་པར་བསྒྲུབས་པ་ཡིན་ནོ། ། དེ་ལྟར་བཤད་པ་ན་ཉན་རང་འཕགས་པའི་རྒྱུད་ཀྱི་ཆོས་རང་བཞིན་མེད་པར་རྟོགས་པའི་མཉམ་བཞག་ཡེ་ཤེས་དེ་ཉིད་ཁོ་རང་གི་ཡུལ་ཆོས་ཉིད་དང་དབྱེར་མེད་པའི་ཆ་དེ་ལ་མྱང་འདས་སུ་འཇོག་ལ། དེ་ལ་ལྷག་བཅས་དང་ལྷག་མེད་ཀྱི་དབྱེ་བ་ཡོད་པ་མ་ཡིན་ཏེ། རྟེན་གྱི་གང་ཟག་དེས་སྐུ་ཚེའི་འདུ་བྱེད་བཏང་མ་བཏང་ལས་མྱང་འདས་རང་གི་ངོ་བོ་ལ་ལྷག་བཅས་དང་ལྷག་མེད་དུ་འཇོག་མི་ནུས་པའི་ཕྱིར། དེའི་ཕྱིར་མྱང་འདས་རང་གི་ངོ་བོ་ལ་སྡུག་བསྔལ་གྱི་ཕུང་པོ་དང་བཅས་མ་བཅས་ཀྱི་ཁྱད་པར་ཅུང་ཟད་ཀྱང་ཡོད་པ་མ་ཡིན་ཏེ། ཇི་སྐད་དུ། བརྒྱ་པ་ལས།
མྱ་ངན་འདས་ལ་ཕུང་པོ་རྣམས། ། ཡོད་མིན་གང་ཟག་སྲིད་མ་ཡིན། ། ཞེས་གསུངས་པའི་ཕྱིར་རོ། ། དེའི་ཕྱིར་ཉན་ཐོས་དགྲ་བཅོམ་པས་སྐུ་ཚེའི་འདུ་བྱེད་བཏང་མ་བཏང་ལས་ལྷག་མེད་དུ་བཞག་པར་མི་ནུས་སོ། ། སངས་རྒྱས་ཀྱི་སྐུ་གཉིས་ལ་དེའི་ཐ་སྙད་བྱས་པ་ལ་ནི། མཚུངས་པ་མ་ཡིན་ཏེ། སངས་རྒྱས་ཀྱི་གཟུགས་ཀྱི་སྐུ་ནི་གནས་ཚུལ་ལ་ཆོས་ཀྱི་སྐུ་ཉིད་ཡིན་པས་མྱང་འདས་དངོས་ཡིན་ལ། ཐེག་དམན་དགྲ་བཅོམ་པའི་གཟུགས་ནི་དེ་མ་ཡིན་པའི་ཕྱིར་རོ། ། གསུམ་པ་དེས་འགོག་པའི་བདེན་པ་ཡང་མཚོན་ནུས་པ་ནི། མྱ་ངན་ལས་འདས་པ་དབྱིངས་རིག་དབྱེར་མེད་ཀྱི་ཆ་ལ་འཇོག་པར་གྲུབ་པ་ན།
འགོག་པའི་བདེན་པ་ཡང་དེ་ལ་འཇོག་པར་གྲུབ་སྟེ། དགྲ་བཅོམ་པའི་རྒྱུད་ཀྱི་འགོག་པའི་བདེན་པ་རྣམས་ནི་དེའི་བྱེ་བྲག་ཡིན་པའི་ཕྱིར་དང༌། སྤང་བྱ་སྤངས་ཙམ་གྱི་མེད་དགག་གི་ཆ་ལ་འགོག་པར་བཤད་ན། རིགས་པ་དྲུག་ཅུ་པའི་གཞུང་གིས་བཀག་པའི་ཕྱོགས་སྔ་མ་དེ་ཉིད་དུ་འགྱུར་བའི་ཕྱིར་དང༌། ཉན་ཐོས་སྡེ་པའི་འགོག་པའི་འདོད་ཚུལ་དང༌། ཁྱད་པར་མེད་པར་ཐལ་བའི་ཕྱིར་དང༌། སོ་སོ་རང་གིས་རིག་པའི་ཡེ་ཤེས་ཀྱིས་རིག་བྱར་བཤད་པ་དང་འགལ་བའི་ཕྱིར་རོ། ། དེའི་ཕྱོགས་སྔ་མ་ཡིན་པ་ཇི་ལྟར་ཞེ་ན། ཇི་སྐད་དུ། རྣམ་པར་འཇིག་པས་འགོག་འགྱུར་གྱི། །
འདུས་བྱས་ཤེས་པ་མ་ཡིན་ན། ། དེ་ནི་སུ་ལ་མངོན་སུམ་འགྱུར། ། ཞིག་ཅེས་པ་དེ་ཇི་ལྟ་བུ། ། ཞེས་པའི་གཞུང་གིས་བཀག་པ་དེ་ཉིད་ཁས་བླངས་པས་སོ། ། དེ་ལྟར་བཤད་པ་ལ་འདི་སྙམ་དུ་དོགས་པར་འགྱུར་ཏེ། སྟོང་ཉིད་མངོན་སུམ་དུ་རྟོགས་པའི་མཉམ་བཞག་བར་ཆད་མེད་ལམ་དེ་ཡང་དོན་དམ་པའི་བདེན་པར་ཁས་བླངས་པས། འཇུག་འགྲེལ་དུ། བདེན་པ་གསུམ་ཀུན་རྫོབ་ཀྱི་བདེན་པ་དང༌། འགོག་པའི་བདེན་པ་གཅིག་པུ་དོན་དམ་པའི་བདེན་པར་བཤད་པ་དང་འགལ་ལོ་སྙམ་པའོ། ། དེའི་ལན་ལ་རྣལ་མ་དང༌།
མགོ་མཚུངས་གཉིས་ལས། དང་པོ་ནི། ལམ་གྱི་བདེན་པ་ལ་གཉིས་ཏེ། དོན་དམ་པ་ཡིན་པ་དང༌། མ་ཡིན་པའོ། ། དང་པོ་ནི། བདག་མེད་མངོན་སུམ་དུ་རྟོགས་པའི་མཉམ་བཞག་ཡེ་ཤེས་རྣམས་སོ། ། གཉིས་པ་ནི། དེ་ལས་གཞན་ཐབས་ཀྱི་ཆར་གྱུར་བ་རྣམས་དང་ཤེས་རབ་ཀྱི་ཆ་ཡིན་ཡང་ཀུན་རྫོབ་ཀྱི་རྣམ་པ་ཅན་རྣམས་སོ། ། དེ་ལྟར་གྲུབ་མོད།
དེ་ལས་ཅིར་འགྱུར་ཞེ་ན། དེ་ཉིད་དོན་དམ་པའི་བདེན་པར་ཡང་གྲུབ་སྟེ། ཟླ་བའི་ཞབས་ཀྱིས། དོན་དམ་པ་དང༌། དེའི་བདེན་པ་ལ་ཁྱད་པར་མི་བཞེད་པའི་ཕྱིར་དང༌། གཞན་དུ་ན་ཀུན་རྫོབ་དང་དོན་དམ་གྱི་གཞི་མཐུན་སྲིད་པར་འགྱུར་ཏེ། ཀུན་རྫོབ་ཀྱི་བདེན་པ་ཡིན་ན། ཀུན་རྫོབ་ཡིན་དགོས་ལ། དེ་ཉིད་ཀུན་རྫོབ་ཀྱི་བདེན་པར་ནི་ཁས་བླངས་པའི་ཕྱིར་རོ། ། གཞན་ཡང་དེ་ཀུན་རྫོབ་ཀྱི་བདེན་པ་ཡིན་ན།
དེ་དེར་འཇོག་བྱེད་ཀྱི་ཡུལ་ཅན་ཀུན་རྫོབ་པ་དེ་གང་ཞིག་ཡིན། ཞེས་དྲིས་ན་ཁྱེད་ལ་སྟོན་རྒྱུ་ཡོད་པ་མ་ཡིན་ཏེ། དེར་འཇོག་བྱེད་ཀྱི་ཡུལ་ཅན་ཀུན་རྫོབ་དེ་ལ་ཟླ་བའི་ཞབས་ཀྱིས་སོ་སོ་སྐྱེ་བོའི་རྒྱུད་ཀྱི་བདེན་འཛིན་དང༌། འཕགས་པ་སྣང་བཅས་ཀྱི་གཉིས་སྣང་འཁྲུལ་པའི་ཆ་གཅིག་སྟེ། གཉིས་ལས་གཞན་མ་བཤད་ལ། དེ་དག་ནི་འདི་ལ་ཡོད་པ་མ་ཡིན་པའི་ཕྱིར་རོ། ། གཉིས་པ་ནི། སངས་རྒྱས་ཀྱི་ཡེ་ཤེས་ལ་མཐོང་བ་བརྫུན་པས་རྙེད་པའི་ཆ་གཅིག་རྙེད་པར་འགྱུར་ཏེ། དངོས་པོ་ཐམས་ཅད་ལ་དེའི་ཆ་ཡོད་པའི་ཕྱིར། དེ་སྐད་དུ་ཡང༌།
དངོས་ཀུན་ཡང་དག་བརྫུན་པ་མཐོང་བ་ཡིས། ། ཞེས་བཤད་པས་སོ། ། གལ་ཏེ་དེ་སྐད་གསུངས་པ་དེ་སོ་སོ་སྐྱེ་བོ་དང་ཐུན་མོང་དུ་སྣང་བའི་དངོས་པོ་ཀུན་ལ་དགོངས་པ་ཡིན་ནོ། ། ཞེ་ན། འོ་ན་སྔ་མ་ཡང་ཀུན་རྫོབ་པར་གྱུར་པའི་ལམ་གྱི་བདེན་པ་ལ་དགོངས་སོ། ། ཀུན་རྫོབ་བདེན་པར་བཤད་པའི་ལམ་བདེན་དེའི་ནང་དུ་མ་འདུས་པའི་ལམ་གྱི་བདེན་པ་གཞན་མེད་དོ། ། ཞེ་ན། འོ་ན་སྔ་མ་དེའི་ནང་དུ་མ་འདུས་པའི་དངོས་པོ་མེད་དོ། ། ཡོད་དེ་སངས་རྒྱས་སའི་དངོས་པོའོ་ཞེ་ན། སྔ་མ་ཡང་ཡོད་དེ།
འཇུག་འགྲེལ་ལས། ལམ་གྱི་བདེན་པ་ནི་ཀུན་རྫོབ་ཀྱི་བདེན་པའི་ཁོངས་སུ་གཏོགས་སོ། ། འགོག་པའི་བདེན་པ་ནི་དོན་དམ་པའི་བདེན་པའི་རང་གི་ངོ་བོའོ། ། དེ་བཞིན་དུ་བདེན་པ་གཞན་ཅུང་ཟད་གཅིག་ཡོད་པ་དེ་ཡང༌། ཅི་རིགས་པར་བདེན་པ་གཉིས་ཀྱི་ཁོངས་སུ་གཏོགས་སོ། ། ཅི་བདེན་པ་བཞི་ལས་ཐ་དད་པ་གཞན་ཡང་ཡོད་དམ་ཞེ་ན། ཞེས་མཚམས་སྦྱར་ནས། བདེན་པ་བཅུ་གཅིག་བཤད་པ་ལས། ལམ་ཤེས་ལ་འཇུག་པའི་བདེན་པ་དང༌། དེ་བཞིན་གཤེགས་པའི་ཡེ་ཤེས་ཡང་དག་པར་འབྱུང་བའི་བདེན་པ་དང༌།
ཟད་པ་དང༌། མི་སྐྱེ་བ་ཤེས་པའི་བདེན་པ་ཞེས་བྱ་བ་གསུམ་བཤད་ནས། གསུམ་པོ་དེ་སྔར་ཀུན་རྫོབ་བདེན་པར་བཤད་པའི་ལམ་བདེན་དེའི་ཁོངས་སུ་མི་འདུ་བར་བཤད་པའི་ཕྱིར་རོ། ། བཞི་པ་ཉན་རང་ལ་ཆོས་ཀྱི་བདག་མེད་རྟོགས་པ་ཡོད་མེད་ཀྱི་རྣམ་གཞག་ཇི་ལྟར་འཆད་པའི་ཚུལ་ལ། ཟླ་བའི་ཞབས་ཀྱི་བཞེད་ཚུལ་ལ་ལོག་པར་རྟོག་པ་དགག མངོན་པར་རྟོགས་པའི་རྒྱན་རྩ་འགྲེལ་གྱི་དགོངས་པས་དེ་ལ་དེ་ཡོད་པར་འདོད་པ་དགག རྒྱུད་བླ་མ་རྩ་འགྲེལ་གྱི་དགོངས་པས་དེ་ལ་དེ་ཡོད་པར་འདོད་པ་དགག བྱང་ཆུབ་སེམས་དཔའི་སྤྱོད་པ་ལ་འཇུག་པའི་དགོངས་པས་དེ་ལ་དེ་ཡོད་པར་འདོད་པ་དགག་པའོ། ། དང་པོ་ནི། གངས་ཅན་པ་ཕྱི་མ་དག་ན་རེ།
སློབ་དཔོན་ཟླ་བས་ལུང་གསུམ་དང༌། རིགས་པ་བདུན་གྱིས་ཉན་རང་ལ་ཆོས་ཀྱི་བདག་མེད་རྟོགས་པ་ཡོད་པར་བཞེད་པ་ལས། རིགས་པ་དང་པོ་ནི། ས་དང་པོ་ལ་གནས་པའི་བྱང་སེམས་ཆོས་ཅན། ཁྱོད་ཀྱིས་འཇིག་རྟེན་གྱི་ཆགས་བྲལ་རྣམས་བློས་ཟིལ་གྱིས་གནོན་ནུས་ལ། ཉན་རང་དགྲ་བཅོམ་པ་དེར་གནོན་མི་ནུས་པའི་ཁྱད་པར་མི་འཐད་པར་ཐལ། ཁྱོད་ཀྱིས་ཆོས་ཐམས་ཅད་ཀྱི་གནས་ལུགས་མངོན་སུམ་དུ་རྟོགས་པ་གང་ཞིག དེ་གཉིས་ཀས་དེ་མ་རྟོགས་པར་མཚུངས་པའི་ཕྱིར། རིགས་པ་གཉིས་ནི། ཉན་རང་དགྲ་བཅོམ་པ་ཆོས་ཅན།
ཁམས་གསུམ་གྱི་ཉོན་མོངས་པ་མ་ལུས་པར་མ་སྤངས་པར་ཐལ། ཉོན་མོངས་ཀྱི་རྩ་བ་མ་རིག་པ་དང་འཛིན་སྟངས་དངོས་སུ་འགལ་བའི་གཉེན་པོ་རྒྱུད་ལ་མ་སྐྱེས་པའི་ཕྱིར། དཔེར་ན་ཕྱི་རོལ་པའི་དྲང་སྲོང་བཞིན། རིགས་པ་གསུམ་པ་ནི། ཉན་རང་དགྲ་བཅོམ་པ་ཆོས་ཅན། གང་ཟག་གི་བདག་མེད་མཚན་ཉིད་རྫོགས་པ་མ་རྟོགས་པར་ཐལ། གང་ཟག་དང་གང་ཟག་ཏུ་གདགས་པའི་གཞི་ཕུང་པོ་ལ་ལོག་པར་ཞུགས་པའི་བློ་དང་འཛིན་སྟངས་དངོས་སུ་འགལ་བའི་གཉེན་པོ་རྒྱུད་ལ་མ་སྐྱེས་པའི་ཕྱིར་ཞེས་པའོ། ། དེ་ཉིད་ཀླུ་སྒྲུབ་ཞབས་ཀྱི་དགོངས་པ་སྒྲུབ་པ་ནི། རིན་ཆེན་ཕྲེང་བ་ལས། ཇི་སྲིད་པ་ཕུང་པོར་འཛིན་ཡོད་པ། །
དེ་སྲིད་དེ་ལ་ངར་འཛིན་ཡོད། ། ངར་འཛིན་ཡོད་ན་ཡང་ལས་ཏེ། ། དེ་ལས་ཡང་ནི་སྐྱེ་བ་ཡིན། ། ལམ་གསུམ་ཐོག་མཐའ་དབུས་མེད་པ། ། འཁོར་བའི་དཀྱིལ་འཁོར་འགལ་མེ་ཡི། ། དཀྱིལ་འཁོར་ལྟ་བུར་ཕན་ཚུན་གྱི། ། རྒྱུ་ཅན་དེ་ནི་འཁོར་བར་འགྱུར། ། དེ་ནི་རང་གཞན་གཉིས་ཀ་དང༌། ། དུས་གསུམ་ཉིད་དུའང་མ་མཐོང་ཕྱིར། ། ངར་འཛིན་པ་ནི་ཟད་པར་འགྱུར། །
དེ་ནས་ལས་དང་སྐྱེ་བ་ཡང༌། ། ཞེས་གསུངས་སོ། ། དེའི་དོན་ནི། བདེན་འཛིན་དང་འཛིན་སྟངས་དངོས་སུ་འགལ་བའི་གཉེན་པོ་རྒྱུད་ལ་མ་སྐྱེས་པར་ཡོད་པ་དེ་སྲིད་དུ་ངར་འཛིན་ལྷན་སྐྱེས་མ་ཉམས་པར་ཡོད། དེ་ཡོད་ན་དེའི་དབང་གིས་ལས་བསགས་ནས་འཁོར་བར་སྐྱེ་བ་ལེན་ཞེས་སྟོན་པ་ཡིན་གྱི། གང་ཟག་དེའི་རྒྱུད་ལ་ཕུང་པོ་ལ་བདེན་འཛིན་ཡོད་ན། ངར་འཛིན་ཡོད་པས་ཁྱབ། དེ་ཡོད་ན་ལས་བསགས་ནས་འཁོར་བར་སྐྱེ་བ་ལེན་པས་ཁྱབ་ཅེས་སྟོན་པ་ནི་མ་ཡིན་ནོ། ། འོ་ན་སློབ་དཔོན་འདིའི་ལུགས་ཀྱི་ཐེག་པ་ཆེ་ཆུང་གི་སྡེ་སྣོད་གཉིས་སུ་ཆོས་ཀྱི་བདག་མེད་རྫོགས་པར་བསྟན་མ་བསྟན་དང༌། དེ་རྫོགས་པར་སྒོམ་མ་སྒོམ་གྱི་ཁྱད་པར་གང་ཡིན་སྙམ་ན།
ཆོས་ཅན་ཐམས་ཅད་དང་ཉི་ཚེ་བའི་གཏན་ལ་ཕབ་ནས་སྒོམ་མ་སྒོམ་གྱི་དོན་མ་ཡིན་ཏེ། གཞི་གྲུབ་པ་གཅིག་གསར་དུ་བདེན་མེད་དུ་རིགས་པ་ཡང་དག་ལ་བརྟེན་ནས་ཚད་མས་ངེས་ན། ཆོས་གཞན་གང་གི་སྟེང་དུའང་རིགས་པ་དེ་ཉིད་ལ་བརྟེན་ནས་བདག་མེད་དུ་ངེས་ནུས་པའི་ཕྱིར་རོ། ། དེས་ན་ཐེག་ཆེན་པས་ནི་རྩ་ཤེས་ལས་གསུངས་པ་ལྟར། གཞི་གཅིག་གི་སྟེང་དུ་ཡང༌། རིགས་པ་མི་འདྲ་བའི་སྒོ་དུ་མ་ནས་དེ་ཁོ་ན་ཉིད་ལ་བློ་གྲོས་ཤིན་ཏུ་རྒྱས་པར་བྱེད་ལ། ཐེག་དམན་གྱིས་ནི་རིགས་པ་མདོར་བསྡུས་པ་གཅིག་གིས་དེ་ཁོ་ན་ཉིད་ཚད་མས་གྲུབ་པར་བྱས་ནས། དེ་ལས་གཞན་པའི་རིགས་པས་དེ་ཁོ་ན་ཉིད་ལ་བློ་གྲོས་རྒྱས་པར་མི་བྱེད་པ་ནི། ཆོས་ཀྱི་བདག་མེད་རྒྱས་བསྡུས་དང༌། རྫོགས་པར་སྒོམ་མི་སྒོམ་གྱི་ཁྱད་པར་ཡིན་ནོ། །
ཞེས་ཡི་གེར་བྲིས་སོ། ། དེ་དག་ལ་བརྒལ་ཞིང་བརྟག་པར་བྱ་བ་ལ་གཉིས་ཏེ། གཞན་གྱི་འདོད་པ་སུན་ཕྱུང་བ་དང༌། རང་གི་ལུགས་བཞག་པ་གཉིས་སྤེལ་ཏེ་བརྗོད་པར་བྱའོ། ། དེ་ཡང་འདི་ལྟར་རིགས་པ་གསུམ་གྱི་འཆད་ཚུལ་ལ་སྐྱོན་ཆགས་པ་དང༌། ལུང་བདུན་གྱི་འཆད་ཚུལ་ལ་སྐྱོན་ཆགས་པ་དང༌། ཆོས་ཀྱི་བདག་མེད་རྒྱས་བསྡུས་ཀྱི་དོན་འཆད་ཚུལ་ལ་སྐྱོན་ཆགས་པའོ། ། དང་པོ་ལ། ཚིག་ལ་སྐྱོན་ཆགས་ཚུལ། དོན་ལ་སྐྱོན་ཆགས་ཚུལ།
རང་ལུགས་སྐྱོན་མེད་བཞག་པའོ། ། དང་པོ་ནི། རིགས་པ་དང་པོ་ལ་བྱང་སེམས་ས་དང་པོ་བ་ཉིད་ཀྱིས་མ་ངེས་སོ། ། གལ་ཏེ་རྟགས་གཉིས་པ་མ་གྲུབ་ན། དེ་གཉིས་ཀས་དེ་མ་རྟོགས་པར་མཚུངས་ཏེ། དེ་གཉིས་ཀས་དེ་མ་རྟོགས་པའི་ཕྱིར་རོ། ། རིགས་པ་གཉིས་པ་ལ་ཡང༌། རྫོགས་པའི་སངས་རྒྱས་ཀྱི་སྤངས་པ་མཐར་ཐུག་གི་ངོ་བོར་གྱུར་པའི་ངོ་བོ་ཉིད་སྐུས་མ་ངེས་སོ། ། རིགས་པ་གསུམ་པ་ལ། ངོ་བོ་ཉིད་སྐུ་དང༌།
ཉན་ཐོས་སྦྱོར་ལམ་པ་དང༌། དམན་ལམ་སྔོན་དུ་མ་སོང་བའི་བྱང་སེམས་སྦྱོར་ལམ་པ་རྣམས་ཀྱིས་མ་ངེས་ཤིང༌། རིགས་པ་སྔ་ཕྱི་གཉིས་ཀ་ལ། ཐེག་ཆེན་གྱི་མཐོང་སྒོམ་མི་སློབ་ལམ་གསུམ་གྱིས་མ་ངེས་ཏེ། དེ་དང་དེའི་རྒྱུད་ཅེས་བྱ་བའི་ཐ་སྙད་གསུང་རབ་ལས་མི་འབྱུང་བའི་ཕྱིར་རོ། ། གཉིས་པ་ནི། རིགས་པ་གསུམ་གྱི་ཆོས་ཅན་དུ་བྱང་སེམས་ས་དང་པོ་བ་ཁོ་ན་དམིགས་ཀྱིས་བསལ་ནས་འཛིན་པའི་རྒྱུ་མཚན་ཅི་ཡིན། འགྲེལ་པ་ལས་སེམས་དང་པོ་སྐྱེད་པའི་བྱང་ཆུབ་སེམས་དཔས་ཀྱང་ཞེས་བཤད་པས་སོ་སྙམ་དུ་བསམ་པ་ཡིན་མོད། དེ་ལྟར་རིགས་པ་མ་ཡིན་ཏེ། དེ་ལྟར་བཤད་པ་དེ་ནི་ཀུན་རྫོབ་བྱང་ཆུབ་ཀྱི་སེམས་སྐྱེད་མ་ཐག་པའི་བྱང་ཆུབ་སེམས་དཔའ་ལ་འཆད་དགོས་པར་མདོ་སྡེ་ས་བཅུ་པ་ཉིད་ལས་གསལ་བའི་ཕྱིར་དང༌།
ཇི་སྐད་དུ། རྫོགས་པའི་བྱང་ཆུབ་སེམས་ལྟ་དང་པོ་ལ་གནས་ཀྱང༌། ། ཞེས་པའི་སྐབས་ནས་འབྱུང་བའི་བྱང་སེམས་དེ་དང་འདི་དོན་གཅིག་ལ། དེ་ཡང་བྱང་སེམས་ལས་དང་པོ་པ་ལ་འཆད་པར་མདོ་དེ་ཉིད་ན་གསལ་ལ། ཡང་ཁྱེད་ཅག་གི་ཉན་རང་དགྲ་བཅོམ་པ་དང༌། བྱང་སེམས་ས་དང་པོ་བ་གཉིས་དངོས་པོའི་གནས་ལུགས་རྟོགས་ཚུལ་ལ་ཁྱད་པར་མེད་པ་དང༌། དེ་ལྟར་རྟོགས་ནས་བསྒོམས་པའི་སྟོབས་ཀྱིས་སྒྲིབ་པ་སྤངས་ཚུལ་ལ་ཉན་རང་ལྷག་པར་འདོད་པ་དག་ནི་རིགས་པ་མ་ཡིན་ཏེ། ཉན་རང་དགྲ་བཅོམ་པས་སྤྲོས་པ་མཐའ་དག་དང་བྲལ་བའི་གནས་ལུགས་མངོན་སུམ་དུ་མ་རྟོགས་ལ། ཅིག་ཤོས་ཀྱིས་དེ་རྟོགས་པའི་ཕྱིར་དང༌། ཉན་རང་གིས་ཤེས་སྒྲིབ་ཀྱི་གཉེན་པོར་ཆོས་ཀྱི་བདག་མེད་མ་བསྒོམས་ལ།
ཅིག་ཤོས་ཀྱིས་དེ་བསྒོམས་པའི་ཕྱིར་དང༌། ཉན་རང་དགྲ་བཅོམ་པས་ནི་མཐོང་སྤངས་ཤེས་སྒྲིབ་མ་སྤངས་ལ། ཅིག་ཤོས་ཀྱིས་ནི་ལམ་རྗེས་ཤེས་མངོན་དུ་བྱས་པའི་ཚེ་དེ་སྤངས་པའི་ཕྱིར་དང༌། དེས་དེ་མ་སྤངས་ན་ནི། མངོན་པར་རྟོགས་པའི་རྒྱུན་གྱི་དགོངས་པ་ཐལ་འགྱུར་དུ་གནས་པ་དང་འགལ་ལོ། ། དེ་གཉིས་ལ་དབུ་མའི་ལྟ་བ་རྟོགས་མ་རྟོགས་ཀྱི་ཁྱད་པར་ཡང་ཡོད་པ་ཡིན་ཏེ། དབུ་མ་པ་ཡིན་མ་ཡིན་གྱི་ཁྱད་པར་ཡོད་པའི་ཕྱིར་རོ། ། གཞན་དུ་ན། དེ་ཡང་ཐེག་པ་ཆེན་པོ་བ་ཉིད་དུ་ཐལ་བར་འགྱུར་ཏེ། དབུ་མ་པ་ཡིན་པའི་ཕྱིར་རོ། །
གཞན་ཡང་དེས་སྤྲོས་བྲལ་མངོན་སུམ་དུ་རྟོགས་པ་མ་ཡིན་ཏེ། འཁོར་འདས་ལ་བླང་དོར་གྱི་མཚན་མར་འཛིན་པའི་ཕྱིར་དང༌། དེའི་སློབ་ལམ་དུ་ཉོན་མོངས་པའི་སྒྲིབ་པ་ཆེད་དུ་གཉེར་ནས་སྤོང་བའི་ཕྱིར་དང༌། རང་གཞན་མཉམ་པ་ཉིད་དུ་མ་རྟོགས་པའི་རྒྱུ་མཚན་གྱིས་རང་ཉིད་ཞི་བ་དོན་དུ་གཉེར་བའི་ཕྱིར་དང༌། དེས་བདེན་མེད་རྟོགས་ཀྱང༌། བདེན་མེད་ལ་མཚན་མར་འཛིན་པའི་བློ་མངོན་གྱུར་ཙམ་ཡང་མི་འགོག་པའི་ཕྱིར། རྗེ་བཙུན་གྱིས། བཏགས་འཛིན་རྟོག་པ་འཕགས་པ་ཁོ་ན་ལ་ཡོད་པར་གསུངས་པ་ཡང་དོན་དེ་ལ་དགོངས་པའི་ཕྱིར་དང༌། ཉེར་ལེན་གྱི་ཕུང་པོ་གང་ཟག་གི་བདག་མེད་དུ་རྟོགས་པ་ལ་གདགས་གཞི་ཕུང་པོ་བདེན་མེད་དུ་རྟོགས་དགོས་ཀྱང༌། བདེན་མེད་དེ་ཉིད་བདེན་མེད་དུ་རྟོགས་མི་དགོས་པའི་རྒྱུ་མཚན་གྱིས་ཉན་རང་རྣམས་སྤྲོས་བྲལ་རྟོགས་པའི་ལྟ་བ་དོན་དུ་མི་གཉེར་བའི་ཕྱིར་རོ། །
ཡང༌། རིགས་པ་གཉིས་པ་འཕེན་ཚུལ་དེ་ཡང་དག་པ་མ་ཡིན་ཏེ། རིགས་པ་དེ་དག་གང་ལ་འཕངས་པའི་སྔ་རྒོལ་དེས་ཐལ་བ་དེའི་གཏན་ཚིགས་ཁས་མ་བླངས་པའི་ཕྱིར། གཞན་དུ་ན་སློབ་དཔོན་ལེགས་ལྡན་འབྱེད་འདིའི་ཕྱོགས་སྔ་མ་ཡིན་པར་ཁྱེད་ཀྱིས་ཁས་བླངས་པས། སློབ་དཔོན་དེའི་ལུགས་ལ་ཉན་རང་དགྲ་བཅོམ་པས་ཉོན་སྒྲིབ་མ་སྤངས་པར་ཁས་བླངས་པ་ཡིན་པར་འགྱུར་ཏེ། དེའི་རྒྱུད་ལ་ཉོན་མོངས་པ་ཅན་གྱི་མ་རིག་པ་དང་འཛིན་སྟངས་དངོས་སུ་འགལ་བའི་གཉེན་པོ་མ་སྐྱེས་པར་སློབ་དཔོན་དེས་ཁས་བླངས་པའི་ཕྱིར། འདོད་ན། རིག་པ་བར་པ་དེའི་ཐལ་ཆོས་ལ་བསལ་བ་ཇི་ལྟར་ཡོད་ཁྱེད་ཀྱིས་སྟོན་ཅིག ཡང༌། ཁམས་གསུམ་གྱི་ཉོན་མོངས་མ་ལུས་པ་སྤངས་པར་ཐལ།
ཞེས་འཛིན་པ་དེ་ཐེག་པ་ཐུན་མོང་ལ་གྲགས་པའི་ཉོན་མོངས་ལ་ཟེར་བ་ཡིན་ནམ། ཐལ་འགྱུར་བའི་ཐུན་མོང་མ་ཡིན་པའི་ཉོན་མོངས་ཀྱི་འཆད་ལུགས་གཅིག་ཡོད་པར་ཁྱེད་ཅག་འདོད་པས་དེ་ཡང་དེར་འདུས་པ་ཡིན། དང་པོ་ལྟར་ན། རྩ་ཁྱབ་དེ་ལ་ཁྱབ་འབྲེལ་མེད་པར་ཁྱེད་ཀྱིས་ཁས་ལེན་དགོས་ཏེ། སྟོང་པ་ཉིད་ཀྱི་ལྟ་བ་མ་རྙེད་ཀྱང༌། གང་ཟག་རང་རྐྱ་ཐུབ་པའི་རྫས་ཡོད་ཀྱིས་སྟོང་པར་མངོན་སུམ་དུ་རྟོགས་པ་དང༌། དེའི་རྒྱུན་གོམས་པ་དང༌། དེ་ལྟར་གོམས་པས་མངོན་པ་ལ་གྲགས་པའི་ཉོན་མོངས་པ་མཐའ་དག་གི་ས་བོན་མགོ་གནོན་པར་ནུས་སོ། ། ཞེས་ཁྱེད་ཀྱིས་ཡི་གེར་བྲིས་པའི་ཕྱིར་དང༌། བདེན་འཛིན་ཉོན་སྒྲིབ་ཏུ་འདོད་པའི་ཕྱོགས་ལ་ཉོན་མོངས་ཀྱི་གཉེན་པོར་བདེན་མེད་རྟོགས་དགོས་པ་དང༌།
དེ་དེར་མི་འདོད་པའི་ཕྱོགས་ལ་དེ་མི་དགོས་པ་ནི། ཁྱེད་ཀྱི་རྩ་བའི་འདོད་པ་ཡིན་པའི་ཕྱིར་རོ། ། གཉིས་པ་ལྟར་ན་ནི། ཐལ་འགྱུར་དེ་ལྟར་སྣང་བ་འབའ་ཞིག་ཏུ་འགྱུར་ཏེ། རང་གང་ལ་འཕངས་པའི་རྒོལ་བ་དེའི་ངོར། ཐལ་ཆོས་ལ་ཚད་མ་དང་ཁས་བླངས་ཀྱི་བསལ་བ་གང་ཡང་སྟོན་རྒྱུ་མི་རྙེད་པའི་ཕྱིར་རོ། ། ཡང་རིགས་པ་གསུམ་པ་འཕེན་ཚུལ་དེ་ཡང་ཡང་དག་པ་མ་ཡིན་ཏེ། རྟགས་ཁས་མ་བླངས་པའི་ཕྱིར་དང༌། ཁྱབ་འབྲེལ་མེད་པའམ། ཐལ་ཆོས་ལ་བསལ་བ་སྟོན་རྒྱུ་མེད་པ་གང་རུང་ལས་མ་འདས་པའི་ཕྱིར།
ཇི་ལྟར་ཞེ་ན། གང་ཟག་གི་བདག་མེད་མ་རྟོགས་པར་ཐལ་ཞེས་པ་ཕྱོགས་སྔ་མས་འདོད་པའི་གང་ཟག་གི་བདག་མེད་ལ་བསམས་ནས་སམ། གང་ཟག་རང་བཞིན་གྱིས་མ་གྲུབ་པ་ལ་བསམས་ནས་དེ་ལྟར་འཕེན་པ་ཡིན། དང་པོ་ལྟར་ན་ནི། ཁྱབ་པ་རྒོལ་བའི་བློ་ངོར་མ་ངེས་པ་ཡིན་ཏེ། གདགས་གཞི་ཕུང་པོ་བདེན་མེད་དུ་མ་གྲུབ་ཀྱང་དེ་ལ་བཏགས་པའི་གདགས་ཆོས་བདེན་མེད་དུ་འདོད་པ་ནི་རང་སྡེ་དངོས་སྨྲ་བ་ཀུན་གྱི་སྤྱི་ལུགས་ཡིན་པའི་ཕྱིར། གཉིས་པ་ལྟར་ན། ཐལ་ཆོས་ལ་ཚད་མའི་བསལ་བ་སྟོན་རྒྱུ་མེད་པར་ཁྱེད་ཀྱིས་ཁས་ལེན་དགོས་ཏེ། འདིའི་ཕྱོགས་སྔ་མ་སྨྲ་བ་པོ་ལེགས་ལྡན་འབྱེད་ཡིན་པ་དང༌། དེས་ཡིད་ཀྱི་རྣམ་པར་ཤེས་པ་གང་ཟག་གི་མཚན་གཞིར་འདོད་དོ་ཞེས་ཁྱེད་ཀྱིས་སྨྲས་པའི་ཕྱིར།
གཞན་ཡང༌། ས་བདུན་པར་ཉན་རང་བློའི་སྟོབས་ཀྱིས་ཟིལ་གྱིས་གནོན་ནུས་པའི་ཤེས་བྱེད་ཅི་ཡིན། གལ་ཏེ། ཇི་སྐད་དུ། རིང་དུ་སོང་བ་འདིར་ནི་སྐད་ཅིག་དང༌། ། སྐད་ཅིག་ལ་ནི་འགོག་པར་འཇུག་འགྱུར་ཞིང༌། ། ཞེས་བཤད་པ་ལྟར་འགོག་པ་ཡང་དག་པའི་མཐའ་ལ་སྐད་ཅིག་མ་རེ་རེས་འཇུག་ལྡང་ནུས་པའི་ཕྱིར་ཞེས་ཟེར་རོ། ། དེ་ནི་རིགས་པ་མ་ཡིན་ཏེ། དེ་ལྟར་སྟོན་པའི་ལུང་མེད་པའི་ཕྱིར་དང༌། རིགས་པ་དང་འགལ་བའི་ཕྱིར་རོ། །
ཇི་ལྟར་ཞེ་ན། འོ་ན་ས་བརྒྱད་པ་ཡན་ཆད་ཀྱི་བྱང་ཆུབ་སེམས་དཔའ་ལ་ཉན་རང་བློའི་སྟོབས་ཀྱིས་གནོན་ནུས་པའི་ཤེས་བྱེད་དེ་མེད་པར་འགྱུར་ཏེ། ཁྱེད་ཀྱི་འདོད་པ་བཤད་མ་ཐག་པ་དེ་ནི་དེ་ལ་མེད། དེ་ལས་གཞན་པ་ཡང་མེད་པའི་ཕྱིར་རོ། ། གལ་ཏེ་ཡོད་ན་ནི། མདོ་སྡེ་ས་བཅུ་པར་དེས་དེ་གནོན་པའི་ཤེས་བྱེད་དུ་རང་གི་ཡུལ་ཤེས་པའི་ཆེ་བ་ལ་གནས་པ་ཞེས་གསུངས་ལ། དེའི་གོ་དོན་ཁྱེད་ཀྱིས་བཤད་པ་དེ་ལས་གཞན་དུ་འཆད་རིགས་པར་འགྱུར་རོ། ། དེའི་རྒྱུ་མཚན་ཡང༌། ས་བརྒྱད་པ་མན་ཆད་དུ། རང་གི་ཡུལ་ཤེས་པའི་ཆེ་བ་ལ་གནས་པ་ཞེས་བྱ་བ་དེ་མ་ཚང་བར་འགྱུར་ཏེ།
དེར་སྐད་ཅིག་རེ་རེས་འགོག་པ་ལ་འཇུག་ལྡང་བྱེད་པ་དེ་མེད་པའི་ཕྱིར་དང༌། དེ་ལས་གཞན་ཡོད་ན་ཁྱེད་ཀྱིས་སྟོན་དགོས་པའི་ཕྱིར། གཞན་ཡང་ས་བདུན་པར། སྐད་ཅིག་རེ་རེ་ཁོ་ནས་འགོག་པ་ལ་འཇུག་ལྡང་བྱེད་ནུས་ཞེས་པ་ཡང་མདོ་དང་གཞུང་གི་དགོངས་པ་མ་ཡིན་ཏེ། དེ་ལྟར་སྟོན་པའི་ལུང་མེད་པའི་ཕྱིར་དང༌། རིགས་པ་དང་འགལ་བའི་ཕྱིར་རོ། ། ཇི་ལྟར་ཞེ་ན། འབད་རྩོལ་ལ་མ་ལྟོས་པར་སྐད་ཅིག་རེ་རེས་འགོག་པ་ལ་སྙོམས་པར་འཇུག་ཅིང༌། ཞུགས་པའི་འོག་ཏུ་རྒྱལ་བས་སློང་བ་སོགས་ལ་མི་ལྟོས་པར་ལྡང་ནུས་པ་དེ་ས་བདུན་པའི་ཡོན་ཏན་དུ་བཤད་པ་ཡིན་གྱི། སྐད་ཅིག་མ་གཅིག་གི་སྟེང་དུ་འགོག་པ་ལ་འཇུག་ལྡང་དུས་གཅིག་འོང་བའི་བཤད་པ་མེད་པའི་ཕྱིར་དང༌།
ཁྱེད་ཀྱིས་ལྟར་ན། མོས་སྤྱོད་ཀྱི་གནས་སྐབས་ནས་ཉན་རང་བློའི་སྟོབས་ཀྱིས་གནོན་ནུས་པར་འགྱུར་ཏེ། སྟོང་ཉིད་རྟོགས་པའི་ལྟ་བ་ལ་སྐད་ཅིག་རེ་རེ་ཙམ་ལས་མཉམ་པར་འཇོག་མི་ནུས་པ་ནི་གནས་སྐབས་དེ་དག་ན་ཡང་ཡོད་པའི་ཕྱིར། དེ་བས་ན་མདོ་དང་གཞུང་གི་དོན་ནི། ས་དྲུག་པར་འགོག་པ་ཐོབ། བདུན་པར་དེ་ལ་སྙོམས་པར་འཇུག དེ་ཡང་འབད་རྩོལ་ལ་མི་ལྟོས་པར་སྐད་ཅིག་གིས་འཇུག་ནུས། དེར་སློང་མི་དགོས་པར་ལྡང་ནུས་པས་ཡང་དག་པའི་མཐའ་མངོན་དུ་བྱེད་པའི་དོགས་པ་མེད། དེའི་ཤེས་བྱེད་ཀྱང༌། ས་བདུན་པར་བདེན་འཛིན་དང་ཉོན་སྒྲིབ་མ་ལུས་པར་མ་སྤངས་པས།
ཉོན་མོངས་པ་ཆགས་སོགས་ཀྱིས་དྲངས་པའི་མཚན་འཛིན་གྱིས་རྣམ་པར་མི་རྟོག་པའི་ཡེ་ཤེས་ལ་བར་དུ་གཅོད་པ་འབྱུང་བ་ལ་ཐུག་པ་ཡིན་ཏེ། ཇི་སྐད་དུ། ཀྱེ་རྒྱལ་བའི་སྲས་དག བྱང་ཆུབ་སེམས་དཔའ་ས་དྲུག་པ་ཡན་ཆད་འགོག་པ་ལ་སྙོམས་པར་འཇུག་པར་འགྱུར་ཏེ། བྱང་ཆུབ་སེམས་དཔའི་ས་བདུན་པ་འདི་ལ་གནས་པ་ནི། སེམས་ཀྱི་སྐད་ཅིག་ལ་ཡང་འགོག་པ་ལ་སྙོམས་པར་འཇུག་ཅིང་ལྡང་སྟེ། འགོག་པ་མངོན་དུ་བྱས་ཞེས་ནི་མི་བྱའོ། ། ཞེས་གསུངས་པས་སོ། ། ས་བརྒྱད་པར་ནི། མཚན་འཛིན་གྱི་ས་བོན་མ་སྤངས་ཀྱང་མཚན་འཛིན་མངོན་འགྱུར་བ་འབྱུང་བའི་གོ་སྐབས་མེད་པས།
འགོག་པ་ལས་སློང་དགོས་པ་ཡིན་ནོ། ། གསུམ་པ་རང་གི་ལུགས་ལ་གཉིས། ས་བདུན་པ་མན་ཆད་དུ་ཉན་རང་ཟིལ་གྱིས་གནོན་མི་ནུས་པའི་ཤེས་བྱེད་དང༌། བདུན་པར་དེ་གནོན་ནུས་པའི་ཤེས་བྱེད་དོ། ། དང་པོ་ནི། མདོ་སྡེ་ས་བཅུ་པར། ས་དང་པོ་ནས་དྲུག་པའི་བར་གྱི་བྱང་ཆུབ་སེམས་དཔས་ཉན་རང་བློས་གནོན་མི་ནུས་པའི་ཤེས་བྱེད་ནི། གཉིས་ཀས་སྤྲོས་བྲལ་རྟོགས་པར་མཚུངས་པ་ཙམ་ལ་བྱེད་པ་མ་ཡིན་ཏེ། ཡིན་ན་ས་བདུན་པ་ལ་ཡང་ཧ་ཅང་ཐལ་བའི་ཕྱིར་རོ། ། འོ་ན་ཅི་ཞེ་ན།
ཉན་རང་རྣམས་ལ་ཉོན་སྒྲིབ་མ་ལུས་པའི་ས་བོན་སྤོང་བའི་བར་ཆད་མེད་ལམ་དང་དེ་སྤངས་པའི་རྣམ་གྲོལ་ལམ་ཡོད་ལ། དམན་ལམ་སྔོན་དུ་མ་སོང་བའི་ས་དྲུག་པ་མན་ཆད་ན་དེ་དང་དེ་མེད་པའི་རྒྱུ་མཚན་གྱིས་ཡིན་ནོ། ། དེའི་གཉེན་པོ་ཡང༌། གང་ཟག་གི་བདག་མེད་མངོན་སུམ་དུ་རྟོགས་པའི་ཤེས་རབ་ཡིན་ལ། དེ་རྒྱུད་ལ་སྐྱེ་བ་ལ་ཆོས་ཀྱི་བདག་མེད་མངོན་སུམ་དུ་རྟོགས་པའི་ཤེས་རབ་སྔོན་དུ་འགྲོ་དགོས་པ་ཡིན་ཏེ། དེ་སྔོན་དུ་མ་སོང་བའི་དེ་རྟོགས་པ་ནི་འཇིག་རྟེན་པའི་ཆགས་བྲལ་རྣམས་ལ་ཡང་ཡོད་པའི་ཕྱིར། ། ཇི་ལྟར་ཞེ་ན། འདོད་པའི་སས་བསྡུས་ཀྱི་ཉེར་ལེན་གྱི་ཕུང་པོ་བདེན་མེད་དུ་མ་རྟོགས་ཀྱང༌། དེ་ལ་སྐྱོན་ཅན་དུ་བལྟས་ཏེ། བསྒོམས་པས་འདོད་པའི་སས་བསྡུས་ཀྱི་ངར་འཛིན་དང་བྲལ་ནས་ཁམས་གོང་མར་སྐྱེ་བ་མཐོང་བའི་ཕྱིར་རོ། །
གཉིས་པ་ནི། ས་བདུན་པར་དེ་སྤོང་བའི་བར་ཆད་མེད་ལམ་དང༌། རྣམ་པར་གྲོལ་བའི་ལམ་གཉིས་ཀ་ཐོབ་པའི་ཆ་ནས་ཉན་རང་དང་མཚུངས་པ་ལ་ས་བདུན་གྱི་ངོས་སྐལ་དུ་གྱུར་པའི་ཤེས་སྒྲིབ་ཀྱི་གཉེན་པོ་ཐོབ་པས་ལྷག་དང་བཅས་པའི་ཕྱིར། དོན་དེ་ལ་དགོངས་ནས་ཇི་སྐད་དུ། ས་བདུན་པ་འདི་ལ་གནས་པའི་བྱང་ཆུབ་སེམས་དཔའ་ནི། རང་གི་ཡུལ་ཤེས་པའི་ཆེ་བ་ལ་གནས་པས། ཉན་ཐོས་དང་རང་སངས་རྒྱས་ཀྱི་བྱ་བ་ཐམས་ཅད་ལས་ཤིན་ཏུ་འདས་པ་ཡིན་ནོ། ། ཞེས་གསུངས་སོ། ། དེར་ཡང་ཤེས་སྒྲིབ་ཀྱི་གཉེན་པོར་ཆོས་ཀྱི་བདག་མེད་རྒྱས་པ་བསྒོམས་པའི་ཞོར་ལ། ཉོན་སྒྲིབ་ཀྱི་ས་བོན་སྤངས་པ་ཡིན་གྱི།
དེའི་གཉེན་པོར་གང་ཟག་གི་བདག་མེད་ཆེད་དུ་གཉེར་ནས་བསྒོམས་པ་ནི་མ་ཡིན་ཏེ། གཞན་དུ་ན། བྱང་ཆུབ་སེམས་དཔས་ཉོན་སྒྲིབ་ཆེད་དུ་གཉེར་ནས་སྤོང་བར་ཧ་ཅང་ཐལ་བའི་ཕྱིར་རོ། ། དེ་ལྟར་བཤད་ཟིན་ནས། ཉན་རང་འཕགས་པས་ཆོས་ཀྱི་བདག་མེད་མ་རྟོགས་པ་ལ་གནོད་བྱེད་ཀྱི་རིགས་པ་གསུམ་ནི་འདི་ལྟ་སྟེ། ཉན་རང་དགྲ་བཅོམ་པ་ཆོས་ཅན། ས་དྲུག་པ་མན་ཆད་ལ་གནས་པའི་བྱང་ཆུབ་སེམས་དཔས། བློས་ཟིལ་གྱིས་གནོན་ནུས་པར་འགྱུར་ཏེ། ཆོས་ཀྱི་བདག་མེད་མངོན་སུམ་དུ་མ་རྟོགས་པའི་ཕྱིར། དཔེར་ན་འཇིག་རྟེན་པའི་ཆགས་བྲལ་གྱིས་བདེན་མེད་མ་རྟོགས་པས་སྤང་བྱའི་ས་བོན་སྤོང་བའི་བློའི་རྩལ་མེད་པ་བཞིན་ནོ། །
རྟགས་ཁས་བླངས། ཁྱབ་པ་དཔེའི་སྟེང་དུ་མངོན་སུམ་གྱིས་གྲུབ། འདོད་ན། མདོ་སྡེ་ས་བཅུ་པ་དང་འགལ། ཞེས་འཆད་པ་ནི། ཇི་སྐད་དུ། དེ་ལྟ་མ་ཡིན་ན། དངོས་པོ་རང་བཞིན་མེད་པར་ཡོངས་སུ་ཤེས་པ་དང་བྲལ་བའི་ཕྱིར། འཇིག་རྟེན་པའི་འདོད་ཆགས་དང་བྲལ་བ་ལྟར། དེ་དག་སེམས་དང་པོ་བསྐྱེད་པའི་བྱང་ཆུབ་སེམས་དཔས་ཀྱང་རང་གི་བློས་རྣམ་པར་དཔྱད་པས་ཀྱང་ཟིལ་གྱིས་གནོན་པར་འགྱུར་ལ།
ཞེས་གསུངས་སོ། ། རིགས་པ་གཉིས་པ་ནི། དེ་ཆོས་ཅན་ཁམས་གསུམ་གྱི་ཕྲ་རྒྱས་ཀྱི་ས་བོན་མ་སྤངས་པར་ཐལ། ཆོས་ཀྱི་བདག་མེད་མངོན་སུམ་དུ་མ་རྟོགས་པའི་ཕྱིར། དཔེར་ན་ཅི་ཡང་མེད་མན་ཆད་ལ་ཆགས་བྲལ་བྱས་པའི་བྱང་ཆུབ་སེམས་དཔའ་བཞིན། རིགས་པ་གསུམ་པ་ནི། དེ་ཆོས་ཅན། གང་ཟག་གི་བདག་མེད་མ་རྟོགས་པར་ཐལ། གདགས་གཞི་ཕུང་པོ་རང་བཞིན་མེད་པར་མ་རྟོགས་པའི་ཕྱིར། དཔེར་ན་ཤིང་རྟའི་ཡན་ལག་མ་ཚིག་ན་ཤིང་རྟ་མི་འཚིག་པ་བཞིན།
རིགས་པ་གསུམ་པོ་འདི་ཕྱི་མ་ཕྱི་མས་སྔ་མ་སྔ་མའི་ཁྱབ་པ་བསྒྲུབས་པ་ཡིན་ཏེ། འདི་ལྟར་དེ་མ་རྟོགས་ན། དེས་ཟིལ་གྱིས་གནོན་དགོས་ཏེ། དེ་མ་རྟོགས་ན། བློ་ཤེས་རབ་ཀྱིས་ཉོན་སྒྲིབ་མ་སྤངས་དགོས་པའི་ཕྱིར་དེ་དགོས་ཏེ། དེ་མ་རྟོགས་ན་གང་ཟག་གི་བདག་མེད་ཀྱང་མ་རྟོགས་དགོས་པའི་ཕྱིར། ཁྱབ་པ་གསུམ་པ་འདི་སྒྲུབ་པ་ལ། ཇི་སྲིད་ཕུང་པོ་འཛིན་ཡོད་པ། ། ཞེས་སོགས་ཀྱི་ལུང་འདྲེན་པར་མཛད་པ་ཡིན་ནོ། ། དེའི་ཕྱིར་རིགས་པ་གསུམ་པོ་འདིའི་ཁྱབ་པ་མ་ངེས་པ་དང༌།
ཐལ་ཆོས་ལ་ཚད་མའི་བསལ་བ་སྟོན་རྒྱུ་མེད་པའི་སྐྱོན་ལས་གྲོལ་བ་ཡིན་ནོ། ། གཉིས་པ་ལུང་དོན་འཆད་ཚུལ་དགག་པ་ལ། ཇི་སྲིད་ཕུང་པོར་འཛིན་ཡོད་པ། ། དེ་སྲིད་དེ་ལ་ངར་འཛིན་ཡོད། ། ཅེས་པའི་རྐང་པ་གཉིས་པོ་འདིའི་དོན་སྒྲ་ཇི་བཞིན་པ་ཉིད་དུ་ཁས་མི་ལེན་པ་ནི་མ་ཤེས་པ་ཡིན་ཏེ། དེར་ཁས་མི་ལེན་ན་ལུང་དེས་ཉན་རང་ལ་ཆོས་ཀྱི་བདག་མེད་རྟོགས་པ་ཡོད་པའི་ཤེས་བྱེད་དུ་ཅི་ཡང་མི་ཕན་པའི་ཕྱིར། དེ་ཡང་ཇི་ལྟར་ཞེ་ན། ཕུང་པོར་བདེན་འཛིན་རང་རྒྱུད་ལ་ཡོད་པ་ཡང་ཡིན། ངར་འཛིན་རང་རྒྱུད་ལ་མེད་པ་ཡང་ཡིན་པའི་གཞི་མཐུན་ཁས་བླངས་པས་ཆོག་པར་འདུག་པའི་ཕྱིར། དེ་དེར་ཁས་བླངས་ན་དེ་ལ་ཕན་པ་ཡིན་ཏེ།
དེའི་རྒྱུད་ལ་དེ་ཡོད་ན་ངར་འཛིན་ཡོད་དགོས་པ་ལས། ངར་འཛིན་མེད་པའི་ཕྱིར་དེ་ཡང་མེད་དོ་ཞེས་བཤད་པས་ཆོག་པའི་ཕྱིར། ཡང་ཁྱེད་ཀྱིས་ངར་འཛིན་ལྷན་སྐྱེས་མ་ཉམས་པར་རྒྱུད་ལ་ཡོད་ན། དེའི་དབང་གིས་ལས་བསགས། འཁོར་བར་སྐྱེ་བ་ལེན་ནོ། ། ཞེས་ཟེར་བ་ཡང་ནོར་བ་ཡིན་ཏེ། སོ་སོ་སྐྱེ་བོ་མཐོང་ཆོས་ཞི་མི་སྲིད་པར་ཐལ་བའི་ཕྱིར་རོ། ། དེས་ན་ལུང་དེའི་དོན་ནི། འཁོར་བར་འཁོར་བའི་རྒྱུ་ནི་ལས་དང་ཉོན་མོངས་པ་གཉིས་ཡིན། དེའི་རྩ་བ་ཡང་བདེན་འཛིན་ཡིན་པའི་ཕྱིར།
ཇི་སྲིད་བདེན་མེད་མ་རྟོགས་པ་དེ་སྲིད་དུ། ངར་འཛིན་སྤོང་མི་ནུས། དེ་མ་སྤངས་པ་དེ་སྲིད་དུ། འཁོར་བ་སྤངས་པའི་ཐར་པ་མི་ཐོབ་ཅེས་པའི་དོན་ཏོ། ། འདིར་བདེན་འཛིན་སྤངས་དགོས་པ་ནི་མ་ཡིན་ཏེ། ལུང་དེའི་ཕྲོ་ཉིད་ནས། དེ་ནི་རང་གཞན་གཉིས་ཀ་དང༌། ། དུས་གསུམ་ཉིད་དུའང་མ་མཐོང་ཕྱིར། ། ངར་འཛིན་པ་ནི་ཟད་པར་འགྱུར། ། ཞེས་གསུངས་པ་ཡིན་གྱི།
བདེན་འཛིན་པ་ནི་ཟད་པར་འགྱུར། ། ཞེས་མ་གསུངས་པའི་ཕྱིར་དང༌། བདེན་མེད་མངོན་སུམ་དུ་རྟོགས་པ་དེའི་རྒྱུད་ལ་བདེན་འཛིན་ཡོད་པ་མ་ཡིན་ཡང༌། དེ་སྤངས་དགོས་པ་ནི་མ་ཡིན་ཏེ། དེ་སྤོང་བ་ལ་དེའི་གཉེན་པོར་དེ་ཆེད་དུ་གཉེར་ནས་བསྒོམས་དགོས་ལ། ཉན་རང་ལ་དེ་མེད་པའི་ཕྱིར། དེ་ལྟར་ཞིབ་མོར་དཔྱད་ན་ལུང་འདི་དང་རིགས་པ་དང་པོ་གཉིས་ནི། ཉན་རང་དགྲ་བཅོམ་པས་བདེན་མེད་རྟོགས་པའི་ཤེས་བྱེད་དུ་འབྲེལ་གྱི། ཉན་རང་སློབ་པ་ལ་མི་འབྲེལ་བར་སྣང་བས་སོ་སོར་ཕྱེད་པར་བྱའོ། ། ཡང་གང་དག
སྐབས་འདིའི་ཕྱོགས་སྔ་སྨྲ་བ་པོ་སློབ་དཔོན་ལེགས་ལྡན་འབྱེད་ཡིན་ནོ། ། ཞེས་ཟེར་བ་ཡང་མ་ཤེས་པ་ཡིན་ཏེ། འདིའི་ཕྱོགས་སྔ་སྨྲ་བ་ནི། ཀླུ་སྒྲུབ་ཞབས་ཀྱི་དགོངས་པ་རྣལ་འབྱོར་སྤྱོད་པའི་གཞུང་དང་མཐུན་པར་འཆད་པ་དེ་དག་འགོག་པའི་སྐབས་ཡིན་པའི་ཕྱིར་དང༌། སློབ་དཔོན་ལེགས་ལྡན་འབྱེད་ཀྱིས་ཉན་རང་ལ་ཆོས་ཀྱི་བདག་མེད་རྟོགས་པ་མེད་པར་བཞེད་ཀྱང༌། ཐེག་དམན་གྱི་སྡེ་སྣོད་ལས་ཆོས་ཀྱི་བདག་མེད་བསྟན་པ་མེད་དོ་ཞེས་མི་གསུང་བའི་ཕྱིར། ཐེག་དམན་གྱི་སྡེ་སྣོད་དུ། ཤེས་སྒྲིབ་སྤོང་བའི་གཉེན་པོ་བསྟན་ཡང༌། དེ་ཉན་རང་ལ་ཡོད་པའི་ཁྱབ་པ་ལེགས་ལྡན་འབྱེད་མི་བཞེད་པའི་ཕྱིར་དང༌། ཐེག་པ་དམན་པའི་སྡེ་སྣོད་ལས།
ཐེག་པ་ཆེན་པོའི་དབང་དུ་བྱས་པའི་ལམ་གྱི་རིམ་པ་བསྟན་པར་སློབ་དཔོན་འདིས་ཀྱང་བཞེད་པའི་ཕྱིར། འོ་ན་འཇུག་འགྲེལ་དུ་ཉན་ཐོས་ཀྱི་ཐེག་པ་ལས་ཀྱང་ཆོས་ལ་བདག་མེད་པ་བསྟན་ན། ཐེག་པ་ཆེན་པོ་བསྟན་པ་དོན་མེད་པར་འགྱུར་རོ། ། སྙམ་དུ་སེམས་པ་དེ་ཡང༌། འདི་ལྟར་རིགས་པ་དང་ལུང་དང་འགལ་བར་རྟོགས་སོ། ། ཞེས་ཕྱོགས་སྔ་བསླངས་པ་དང་མཐུན་པར་ཤེས་རབ་སྒྲོན་མར་དེ་ལྟ་ཡིན་ན་ཐེག་པ་ཆེན་པོ་བསྟན་པ་དོན་མེད་པར་འགྱུར་རོ་ཞེས་བཤད་པ་དང་མཐུན་ནོ། ། ཞེས་ཟེར་རོ། ། དེ་ཡང་མ་ཡིན་ཏེ། ཤེས་རབ་སྒྲོན་མར་ནི། ཉན་ཐོས་ཀྱི་སྡེ་སྣོད་དུ་ཆོས་ཐམས་ཅད་བདག་མེད་པའི་དོན་ཆོས་ཐམས་ཅད་ངོ་བོ་ཉིད་མེད་པ་ལ་བཤད་ན་དེ་བསྟན་པ་དོན་མེད་པར་འགྱུར་ཞེས་བཤད་ལ།
དེ་ནི་དེ་ཁོ་ན་ལྟར་ངེས་པ་ཡིན་ཏེ། དེར་ཆོས་ཐམས་ཅད་ངོ་བོ་ཉིད་མེད་པར་བསྟན་ན། དེར་ཆོས་ཀྱི་བདག་མེད་རྒྱས་པ་བསྟན་དགོས་ལ། དེ་ལྟ་ན་དེ་བསྟན་པ་དོན་མེད་དུ་ཐལ་བའི་ཕྱིར་རོ། ། དེའི་ཕྱིར་འཇུག་འགྲེལ་དུ་འབྱུང་བ་དེ་ནི། རྣལ་འབྱོར་སྤྱོད་པ་བ་དག་ཕྱོགས་སྔ་མར་བྱས་པ་ཡིན་ཏེ། རྣམ་བཤད་རིགས་པ་དང༌། མངོན་པ་ཀུན་ལས་བཏུས་ལས་ཇི་སྐད་དུ་འབྱུང་བ་བཞིན་ནོ། ། ཡང་འཇུག་འགྲེལ་དུ་ཉན་ཐོས་ལ་བསྟན་པའི་མདོ་དག་ལས་ཉན་ཐོས་རྣམས་ཀྱིས་ཉོན་མོངས་པའི་སྒྲིབ་པ་སྤང་བའི་ཕྱིར། གཟུགས་ནི་དབུ་བ་བརྡོས་པ་འདྲ། །
ཞེས་སོགས་དྲངས་པའི་དོན་ཡང་ཉོན་སྒྲིབ་ཀྱི་གཉེན་པོར་ཕུང་པོ་ལྔ་རང་བཞིན་གྱིས་མེད་པར་རྟོགས་པའི་བར་ཆད་མེད་ལམ་སྒོམ་དགོས་སོ་ཞེས་འཆད་པ་ཡང་ལུང་དེའི་དོན་མ་ཡིན་ཏེ། དེའི་དོན་ནི། ཕུང་པོའི་སྟེང་དུ་གང་ཟག་གི་བདག་མེད་པར་རྟོགས་པ་ལ་ཕུང་པོ་རང་བཞིན་མེད་པ་རྟོགས་པ་སྔོན་དུ་འགྲོ་དགོས་ཞེས་བྱ་བའི་དོན་ཡིན་པའི་ཕྱིར། ཡང་མཚན་མ་མེད་པ་མ་རྟོགས་པར། ཞེས་སོགས་ཀྱི་དོན་ཡང་ཉོན་སྒྲིབ་ཀྱི་གཉེན་པོར་ཆོས་ཀྱི་བདག་མེད་བསྡུས་པ་ཙམ་ཞིག་ཉན་ཐོས་ཀྱི་སྡེ་སྣོད་ལས་བསྟན་ནོ་ཞེས་འཆད་པ་ཡང་ལུང་དེའི་དོན་མ་ཡིན་ཏེ། དེའི་དོན་ནི་སྤྱིར་བདེན་མེད་མ་རྟོགས་ན་ཐར་པ་མི་ཐོབ་པ་དང༌། བདེན་མེད་རྒྱས་པ་མ་རྟོགས་ན་ཐེག་ཆེན་གྱི་ཐར་པ་མི་ཐོབ་ཅེས་བྱ་བ་ཡིན་པའི་ཕྱིར། མདོར་ན་ཉོན་སྒྲིབ་ཀྱི་གཉེན་པོར་ཆོས་ཀྱི་བདག་མེད་རྟོགས་པའི་བར་ཆད་མེད་ལམ་སྒོམ་དགོས་སོ་ཞེས་བྱ་བ་དེ་ནི་ཟླ་བའི་གཞུང་ན་མེད་དོ། ། ཡང་ཐེག་པ་ཆེ་ལ་སྐྱེ་མེད་བསྟན། ། གཞན་གྱི་ཟད་པ་སྟོང་པ་ཉིད། །
ཟད་དང་མི་སྐྱེའི་དོན་དུ་ནི། ། གཅིག་པ་དེ་ཕྱིར་བཟོད་པར་གྱིས། ། ཞེས་གསུངས་པའི་དོན་སྟོང་ཉིད་མངོན་སུམ་དུ་རྟོགས་པའི་མཉམ་བཞག་གི་དོན། འདུས་བྱས་ཀུན་རྫོབ་ཀྱི་སྣང་བ་ཟད་པ་དང༌། དེ་རང་བཞིན་གྱིས་སྐྱེ་བ་མེད་པ་གཉིས་དོན་གཅིག་པ་ཡིན་ནོ། ། ཞེས་འཆད་པ་ཡང་དོན་མ་ཡིན་ཏེ། གཞུང་འདི་ཐེག་པ་ཆེན་པོ་བཀར་སྒྲུབ་པའི་གཞུང་ཡིན་ལ། དེ་དེར་སྒྲུབ་དགོས་པའི་ངོར། ཁྱེད་ཀྱིས་སྒྲུབ་བྱེད་དུ་བཀོད་པ་དེ་ཉིད་བསྒྲུབ་བྱ་ཡིན་པའི་ཕྱིར་དང༌། ལུང་དེའི་དོན་ནི།
ཉན་ཐོས་ཀྱི་སྡེ་སྣོད་དུ་སྡུག་ཀུན་འགག་པ་ལ་མྱང་འདས་སུ་བཤད་པ་དང༌། ཐེག་པ་ཆེན་པོར་དེ་རང་བཞིན་གྱིས་སྐྱེ་བ་མེད་པ་ལ་མྱང་འདས་སུ་བཤད་པ་གཉིས་དོན་གཅིག་ཅེས་བྱ་བར་འཆད་དགོས་པའི་ཕྱིར། དེའི་དོན་ཡང་དེ་རང་བཞིན་གྱིས་གྲུབ་ན་དེ་དང་དེ་སྤངས་པ་མི་འབྱུང་བ་ལ་དགོངས་པའོ། ། གསུམ་པ་ཆོས་ཀྱི་བདག་མེད་རྒྱས་བསྡུས་ཀྱི་གོ་དོན་འཆད་ལུགས་མི་འཐད་པ་ནི། ཆོས་ཀྱི་བདག་མེད་རྒྱས་པའི་གོ་དོན་སྒྲུབ་བྱེད་ཀྱི་རིགས་པ་རྒྱས་པ་དང༌། བསྡུས་པའི་གོ་དོན་རིགས་པ་བསྡུས་པ་ལ་འཆད་པ་ནི་ཆེས་མི་རིགས་ཏེ། དེ་ལྟར་འཆད་པ་དེ་ནི་སྒྲུབ་བྱེད་རྒྱས་བསྡུས་སུ་སོང་གི་བསྒྲུབ་བྱ་རྒྱས་བསྡུས་སུ་སོང་བ་ཅི་ཡང་མེད་པའི་ཕྱིར་དང༌། སྒྲུབ་བྱེད་གོ་ཆོད་པོ་གཅིག་ཁོ་ནས། མྱུ་གུ་བདེན་སྟོང་དུ་རྟོགས་པ་དང༌། སྒྲུབ་བྱེད་མང་པོས་དེ་བདེན་སྟོང་དུ་རྟོགས་པ་གཉིས་ལ་མྱུ་གུ་བདེན་སྟོང་ལ་བློ་རྒྱས་མི་རྒྱས་ཀྱི་ཁྱད་པར་མེད་པའི་ཕྱིར་དང༌།
གལ་ཏེ་ཡོད་ན་སྒྲུབ་བྱེད་གཅིག་པོ་དེ་གོ་ཆོད་པོ་མ་ཡིན་པར་ཐལ་བའི་ཕྱིར་རོ། ། ཡང་ཆོས་ཅན་གཅིག་པོ་བདེན་མེད་དུ་གཏན་ལ་ཕེབས་ན། རིགས་པ་དེ་ཉིད་ཀྱིས་ཆོས་ཅན་ཐམས་ཅད་བདེན་མེད་དུ་གཏན་ལ་ཕེབས་ནུས་པའི་རྒྱུ་མཚན་གྱིས། ཉན་ཐོས་ཀྱི་སྡེ་སྣོད་དུ་ཆོས་ཐམས་ཅད་བདེན་མེད་དུ་གཏན་ལ་ཕབ་བོ་ཞེས་དང༌། ཉན་ཐོས་འཕགས་པས་དེ་ལྟར་རྟོགས་པའི་བར་ཆད་མེད་ལམ་སྒོམ་མོ། ། ཞེས་ཟེར་བ་དེ་ཡང་མ་ཡིན་ཏེ། དེ་ལྟ་ཡིན་ན་དོན་སྨྲ་བ་གཉིས་ཀྱི་གཞུང་དུ། རགས་པ་བདེན་མེད་དུ་བསྟན་པ་དང༌། སེམས་ཙམ་རྣམ་བདེན་པའི་གཞུང་དུ། ཕྱི་རོལ་གྱི་དོན་བདེན་མེད་དུ་བསྟན་པ་དང༌།
རྣམ་བརྫུན་པའི་གཞུང་དུ། གཟུང་རྣམ་བདེན་མེད་དུ་བསྟན་པ་དེ་ཡང་ཆོས་ཀྱི་བདག་མེད་རྒྱས་པར་བསྟན་པར་ཐལ་བ་དང༌། དེ་དང་དེ་བདེན་མེད་དུ་གཏན་ལ་འབེབས་བྱེད་ཀྱི་རིགས་པ་དེ་ཉིད་ཀྱིས་བདག་མེད་རྒྱས་པར་གཏན་ལ་ཕེབས་པར་ཐལ་བ་དང༌། དངོས་པོར་སྨྲ་བ་དེ་དག་གིས་ཆོས་ཀྱི་བདག་མེད་རྒྱས་པར་སྒོམ་པ་དེ་ཉིད་དུ་ཧ་ཅང་ཐལ་བར་འགྱུར་རོ། ། དེ་ལ་འདི་སྐད་ཅེས། དངོས་སྨྲ་བའི་གཞུང་དུ་བསྟན་པའི་བདེན་མེད་དང༌། ཐེག་ཆེན་དུ་བསྟན་པའི་བདེན་མེད་གཉིས་དོན་མི་གཅིག་པས་ཟབ་མི་ཟབ་ཀྱི་ཁྱད་པར་ཡོད་དོ་ཞེ་ན། འདིའི་ལན་ལ་གཉིས་ཏེ། མགོ་མཚུངས་དང༌། རྣལ་མའོ། །
དང་པོ་ནི། འོ་ན་ཉན་ཐོས་ཀྱི་སྡེ་སྣོད་དུ་བསྟན་པའི་ཆོས་ཀྱི་བདག་མེད་དང༌། ཐེག་པ་ཆེན་པོར་བསྟན་པའི་དེ་གཉིས་ལ་ཟབ་མི་ཟབ་ཀྱི་ཁྱད་པར་ཡོད་དོ། ། གལ་ཏེ་དེ་ཡོད་པ་མ་ཡིན་ཏེ། དེ་གཉིས་ཀ་ཡང་ཆོས་ཀྱི་བདག་མེད་རྟོགས་པའི་ཤེས་རབ་ཀྱི་འཛིན་སྟངས་ཀྱི་གཟུང་བྱ་གོ་ཆོད་པོ་ཡིན་ནོ་ཞེ་ན། འོ་ན་སྔ་མ་ཡང་དེ་ཡིན་ནོ། ། གལ་ཏེ་མ་ཡིན་ཏེ། དངོས་སྨྲ་བའི་གཞུང་དུ་ཆོས་ཀྱི་བདག་མེད་སྒྲུབ་བྱེད་ཀྱི་རིགས་པ་གོ་ཆོད་པོ་མ་བསྟན་པའི་ཕྱིར་རོ་ཞེ་ན། འོ་ན་ཅིག་ཤོས་ཀྱང་མ་ཡིན་ཏེ། ཉན་ཐོས་ཀྱི་སྡེ་སྣོད་དུ་དེ་སྒྲུབ་བྱེད་ཀྱི་རིགས་པ་གོ་ཆོད་པོ་མ་བསྟན་པའི་ཕྱིར།
གཉིས་པ་ནི། རྣལ་འབྱོར་སྤྱོད་པའི་གཞུང་དུ་བཤད་པའི་ཕྱི་དོན་དང་གཟུང་རྣམ་བདེན་མེད་དུ་སྒྲུབ་བྱེད་ཀྱི་རིགས་པ་དེ་དང༌། དབུ་མ་པས་དེ་དང་དེ་དག་བདེན་མེད་དུ་སྒྲུབ་བྱེད་ཀྱི་རིགས་པ་ལ་ནི་ཟབ་མི་ཟབ་ཀྱི་ཁྱད་པར་ཡོད་པ་མ་ཡིན་ཏེ། དེ་དང་དེ་བདེན་མེད་དུ་སྒྲུབ་བྱེད་ཀྱི་རིགས་པ་དེ་དག་དབུ་སེམས་གཉིས་ཀས་ཐུན་མོང་དུ་མཛད་པ་ཡིན་གྱི། དབུ་མ་པ་ལ་དེ་དག་དེར་སྒྲུབ་བྱེད་ཀྱི་རིགས་པ་ལྷག་པོ་མེད་པའི་ཕྱིར། དཔེར་ན། ཉི་ཤུ་པར། དྲུག་གིས་ཅིག་ཅར་སྦྱར་བ་ན། ། ཞེས་སོགས་ཀྱི་རྡུལ་ཕྲན་བདེན་མེད་དུ་སྒྲུབ་པའི་རིགས་པ་བཤད་པ་དེ་དང༌། དབུ་མ་རྒྱན་དུ།
དབུས་གནས་རྡུལ་ཕྲན་རྡུལ་གཅིག་ལ། ། ཞེས་སོགས་ཀྱིས་དེ་དེར་སྒྲུབ་པའི་རིགས་པ་བཤད་པ་གཉིས་ལ་ཟབ་མི་ཟབ་ཀྱི་ཁྱད་པར་ཅི་ཡང་མ་དམིགས་པ་བཞིན་ནོ། ། དེ་ལྟར་གཞན་གྱི་འདོད་པ་བཀག་ནས། རང་གི་ལུགས་ནི་འདི་ཡིན་ཏེ། ཆོས་ཀྱི་བདག་མེད་བསྡུས་པ་ཞེས་བྱ་བ་ནི་ཆོས་ཅན་རེ་རེའི་སྟེང་དུ་བདག་མེད་གཏན་ལ་འབེབས་པ་དང༌། དེ་ལྟར་གཏན་ལ་ཕབ་ནས། སྒོམ་པ་ལ་བྱ་ཞིང༌། དེ་རྒྱས་པར་བསྟན་པ་དང་སྒོམ་པ་ཞེས་བྱ་བ་ནི། ཆོས་ཅན་མཐའ་དག་གི་སྟེང་དུ་ཆོས་ཀྱི་བདག་མེད་གཏན་ལ་འབེབས་པ་དང༌། དེ་ལྟར་གཏན་ལ་ཕབ་ནས་སྒོམ་པ་ལ་བྱ་བ་ཡིན་ནོ། །
དེ་ནི་གང་དུ་གཏན་ལ་འབེབས་པའི་གཞི་ཆོས་ཅན་རྒྱས་བསྡུས་ཀྱི་དབང་དུ་བྱས་པའོ། ། གཏན་ལ་དབབ་བྱ་བདག་མེད་ཉིད་ལ་ཡང་རྒྱས་བསྡུས་སུ་སྟོན་ཚུལ་དང་སྒོམ་ཚུལ་གྱི་ཁྱད་པར་འདི་ལྟར་འབྱུང་སྟེ། དམན་པའི་སྡེ་སྣོད་དུ་ནི། ཆོས་ཅན་ཕུང་པོ་ལྔའི་སྟེང་དུ། དགག་བྱ་བདེན་གྲུབ་བཀག་ཀྱང༌། བདེན་མེད་ལ་སོགས་པ་སྤྲོས་པའི་མཐའ་གཞན་རྣམས་མ་བཀག་ལ། ཐེག་པ་ཆེན་པོར་ནི། སྤྲོས་པའི་མཐའ་བཞི་ཀ་བཀག་པས་བདག་མེད་རྒྱས་པར་བསྟན་པ་དང༌། དེ་ལྟར་རྟོགས་ནས་སྒོམ་པ་ལ་རྒྱས་པ་བསྒོམ་པ་ཞེས་བྱའོ། ། དེ་ལྟར་བཤད་པ་ན།
ཉན་རང་ལ་བདེན་མེད་མངོན་སུམ་དུ་རྟོགས་པ་ཡོད་ཀྱང༌། སྤྲོས་བྲལ་མངོན་སུམ་དུ་རྟོགས་པ་མེད་ལ། དེ་མེད་པའི་རྒྱུ་མཚན་གྱིས་བདེན་འཛིན་མ་ལུས་པ་ལྟ་ཞོག ངོས་སྐལ་གྱི་སྤང་བྱ་བདེན་འཛིན་གྱི་ས་བོན་སྤངས་པ་ཡང་ཡོད་པ་མ་ཡིན་ནོ། ། དེ་ཡང་ཉན་ཐོས་ཀྱི་མཐོང་ལམ་དུ་རང་རྒྱུད་ཀྱི་རྣམ་སྨིན་གྱི་ཕུང་པོ་བདེན་མེད་དུ་མངོན་སུམ་དུ་རྟོགས་པ་མེད་ན་དེའི་སྟེང་དུ་གང་ཟག་གི་བདག་མེད་པར་རྟོགས་པ་མི་འབྱུང་བས་དེས་དེ་མངོན་སུམ་དུ་རྟོགས་པ་ཡིན་ཡང་དེས་བདེན་འཛིན་དེའི་ས་བོན་སྤངས་པ་ནི་མ་ཡིན་ཏེ། དེས་དེ་ལ་མཚན་མར་འཛིན་པའི་མཚན་འཛིན་མ་སྤངས་པའི་ཕྱིར། འོ་ན་དེས་འཇིག་ལྟ་དང་མཚུངས་ལྡན་གྱི་བདེན་འཛིན་མ་སྤངས་པར་འགྱུར་ལ། དེ་ལྟ་ན་རྟེན་འབྲེལ་བཅུ་གཉིས་ཀྱི་ཐོག་མའི་མ་རིག་པ་མ་སྤངས་པར་འགྱུར་ཏེ། དེས་ཉོན་མོངས་པ་ཅན་གྱི་མ་རིག་པ་མ་སྤངས་པའི་ཕྱིར། དེ་བཞིན་དུ་ཉན་ཐོས་དགྲ་བཅོམ་པས་ཀྱང༌།
ཉོན་མོངས་པ་ཅན་གྱི་མ་རིག་པ་མཐའ་དག་མ་སྤངས་པར་འགྱུར་ཏེ། རང་རྒྱུད་ཀྱི་འཇིག་ལྟ་དང་མཚུངས་ལྡན་གྱི་བདེན་འཛིན་མཐའ་དག་མ་སྤངས་པའི་ཕྱིར་སྙམ་ན། ཉན་ཐོས་དགྲ་བཅོམ་པས་རྟེན་འབྲེལ་བཅུ་གཉིས་ཀྱི་ཐོག་མའི་མ་རིག་པ་ནི་མ་ལུས་པ་སྤངས་པ་ཡིན་ཏེ། དེས་བདེན་འཛིན་དང་མཚུངས་ལྡན་དུ་བྱུང་བའི་ངར་འཛིན་མ་ལུས་པར་སྤངས་པའི་ཕྱིར། དེ་བཞིན་དུ་དེས་ངར་འཛིན་དང་མཚུངས་ལྡན་དུ་བྱུང་བའི་བདེན་འཛིན་གྱི་སྟེང་གི་ཆགས་སོགས་ཉོན་མོངས་ཀྱི་ཉེས་པ་སྐྱེད་པའི་ས་བོན་གྱི་ཆ་དེ་ཡང་སྤངས་པ་ཡིན་ཏེ། དེ་མི་སྐྱེ་བའི་ཆོས་ཅན་དུ་བྱས་པའི་ཕྱིར། སྔ་མ་དེ་སྤོང་བ་ལ་བདེན་མེད་མངོན་སུམ་དུ་རྟོགས་མི་དགོས་ཀྱང༌། འདི་སྤོང་བ་ལ་བདེན་མེད་མངོན་སུམ་དུ་རྟོགས་དགོས་པ་ཡིན་ཏེ། དེ་མ་རྟོགས་ན་བདེན་འཛིན་གྱི་སྟེང་གི་ཉོན་མོངས་ཀྱི་ས་བོན་སྤོང་མི་ནུས་པའི་ཕྱིར། ཡང་ངར་འཛིན་དང་མཚུངས་པར་ལྡན་པའི་བདེན་འཛིན་དེའི་སྟེང་གི་ཤེས་སྒྲིབ་ཀྱི་ཆ་ནི་སྤངས་པ་མ་ཡིན་ཏེ།
དེའི་གཉེན་པོ་སྤྲོས་བྲལ་རྟོགས་པའི་བློ་རྒྱུད་ལ་མ་སྐྱེས་པའི་ཕྱིར། དེ་ལྟར་ཞིབ་མོར་ཕྱེ་ན། ངར་འཛིན་དང་མཚུངས་པར་ལྡན་པའི་བདེན་འཛིན་དེ་ལ། ཉོན་མོངས་པ་ཅན་ཡིན་མིན་གཉིས་ཡོད་ཀྱང༌། ཐ་སྙད་ཟོར་ཡང་བའི་ཕྱིར་དུ་ཉན་ཐོས་མཐོང་ལམ་པས་དེ་ཀུན་བཏགས་སྤངས་པ་དང༌། དགྲ་བཅོམ་པས་དེ་ལྷན་སྐྱེས་སྤངས་པ་ཞེས་བྱའོ། ། དེ་ལྟར་བཤད་པ་འདི་ཡང་ཉོན་ཡིད་ལ་དཔྱད་པ་བོར་བའི་དབང་དུ་བྱས་པ་ཡིན་ལ། དེ་ཁས་ལེན་པའི་དབང་དུ་བྱས་ན་ནི། ཡིད་ཀྱི་རྣམ་ཤེས་འཁོར་དུ་བྱུང་བའི་འཇིག་ལྟ་དང་མཚུངས་པར་ལྡན་པའི་བདེན་འཛིན་ལ་འཆད་དགོས་ལ། དེ་ཡང་ཉན་ཐོས་ཀྱི་མཐོང་ལམ་ནས་སྤངས་བ་མ་ཡིན་ཡང༌།
དེ་ཡན་ཆད་དུ་མངོན་དུ་མི་འགྱུར་ཏེ། གང་ཟག་གི་བདག་མེད་མངོན་སུམ་དུ་རྟོགས་པའི་ཕྱིར། དེ་ལྟར་བཤད་པས་གྲུབ་པའི་དོན་ནི་སློབ་དཔོན་ཟླ་བ་གྲགས་པས། གང་ཟག་རང་བཞིན་མེད་པ་གང་ཟག་གི་བདག་མེད་ཀྱི་དོན་དུ་བཞེད་པའི་རྒྱུ་མཚན་གྱིས་ཉན་རང་འཕགས་པས་ཆོས་ཀྱི་བདག་མེད་རྟོགས་པ་ཡིན་ནོ། ། ཞེས་ཟེར་བ་དེ་དག་ནི་ཡང་དག་པ་མ་ཡིན་ཏེ། གང་ཟག་དང་ཤིང་རྟ་དང་བུམ་པ་ལ་སོགས་པ་བཏགས་ཡོད་ཀྱི་དངོས་པོ་རྣམས་རང་བཞིན་གྱིས་མ་གྲུབ་པར་ནི། རང་སྡེ་དངོས་པོར་སྨྲ་བ་མཐའ་དག་གིས་འདོད་པའི་ཕྱིར་རོ། ། དེ་སྐད་དུ་ཡང༌། བུམ་སོགས་འདི་དག་དེ་ཉིད་དུ་མེད་ཅིང༌། ། ཞེས་མང་བཀུར་བའི་འདོད་པ་བཤད་པ་དང༌།
འདས་མ་འོངས་དང༌། ནམ་མཁའ་དང༌། སོ་སོར་བརྟགས་པའི་འགོག་པ་དང༌། གང་ཟག་རྣམས་བཏགས་པ་ཙམ་ཡིན་པར་སྟོན་པའི་མདོ་དེ། རང་སྡེ་དངོས་པོར་སྨྲ་བ་མཐའ་དག་ལ་གྲུབ་ཟིན་པར་ཟླ་བའི་ཞབས་ཀྱིས་ལན་གཅིག་མ་ཡིན་པར་བཤད་པའི་ཕྱིར་རོ། ། དེ་ལྟ་ན་ཡང་ཆོས་ཀྱི་བདག་མེད་རྟོགས་པ་སྔོན་དུ་མ་སོང་བར་གང་ཟག་གི་བདག་མེད་མི་རྟོགས་པའི་རྒྱུ་མཚན་གྱིས་དེ་རྟོགས་ན་ཆོས་ཀྱི་བདག་མེད་རྟོགས་པས་ཁྱབ་བོ་ཞེས་བྱ་བ་ནི། ཟླ་བའི་ཞབས་ཀྱི་བཞེད་པ་དྲི་མ་མེད་པའོ། ། གཉིས་པ་མངོན་པར་རྟོགས་པའི་རྒྱན་རྩ་འགྲེལ་གྱིས་དགོངས་པས་ཉན་རང་ལ་ཆོས་ཀྱི་བདག་མེད་རྟོགས་པ་ཡོད་པར་འཆད་པའི་ལུགས་མི་འཐད་པ་ལ་གཉིས་ཏེ། ཕྱོགས་སྔ་མ་བཞག་པ་དང༌། དེ་སུན་འབྱིན་པའོ། །
དང་པོ་ནི། གཞན་དག་ན་རེ། བརྟེན་པའི་ཆོས་ཀྱི་བྱེ་བྲག་གིས། ། དེ་ཡི་དབྱེ་བ་ཡོངས་སུ་བརྗོད། ། ཅེས་བརྟེན་ཆོས་ཐེག་པ་གསུམ་ཀ་རྟེན་ཆོས་དབྱིངས་ལ་བརྟེན་པར་བཤད་བརྟེན་པའི་དོན་ཡང་དམིགས་པ་ལ་འཆད་དགོས་ཏེ། བསྐྱེད་བྱ་སྐྱེད་བྱེད་དུ་གྱུར་པའི་རྟེན་བརྟེན་པ་ནི། འདིར་མ་ཡིན་པའི་ཕྱིར། དེ་ལ་དམིགས་ན་དེ་རྟོགས་དགོས་པ་ཡིན་ཏེ། དེ་ལ་དམིགས་ན་བདེན་སྟོང་ལ་དམིགས་དགོས། དེ་ལ་དམིགས་ན་དེ་རྟོགས་དགོས་པའི་ཕྱིར་རོ། །
གཞན་ཡང༌། ཉི་སྣང་དང་འགྲེལ་ཆེན་གཉིས་ཀ་ལས། ཆོས་དབྱིངས་ཐེག་པ་གསུམ་ཀའི་རིགས་སུ་འཇོག་པའི་ཤེས་བྱེད་དུ། འཕགས་པའི་གང་ཟག་ཐམས་ཅད་ནི་འདུས་མ་བྱས་ཀྱིས་རབ་ཏུ་ཕྱེ་བ་ཡིན་ནོ། ། ཞེས་བརྗོད་དོ། ། ཞེས་གསུངས་ལ། དེའི་དོན་ནི་རབ་ཏུ་ཕྱེ་ཞེས་པ་བཤད་པའི་གཞིའོ། ། གང་ན་འཕགས་པའི་གང་ཟག་ཐམས་ཅད་ནིའོ། ། གང་ལས་ན། སོ་སོ་སྐྱེ་བོ་ཐམས་ཅད་ལས་སོ། །
གང་གིས་ན་འདུས་མ་བྱས་ཆོས་ཀྱི་དབྱིངས་མངོན་སུམ་དུ་རྟོགས་པའི་སྒོ་ནས་སོ། ། ཞེས་པ་སྟེ་དེ་ལྟ་མ་ཡིན་པར་ཆོས་དབྱིངས་ཡོད་པ་ཙམ་གྱིས་རབ་ཏུ་ཕྱེ་བ་ལ་འཆད་ན། གཞི་མ་གྲུབ་དག་ལས་རབ་ཏུ་ཕྱེ་བར་ཟད་ཀྱི་གཞི་གྲུབ་གང་ལས་ཀྱང་དབྱེ་བར་མི་ནུས་སོ། ། འོ་ན་ཇི་སྐད་དུ། གཟུང་དོན་རྟོག་པ་སྤོང་ཕྱིར་དང༌། ། འཛིན་པ་མི་སྤོང་ཕྱིར་དང་ནི། ། ཞེས་སོགས་གསུངས་པ་ཇི་ལྟར་དྲང་ཞེ་ན། འདི་ལྟར། རྒྱན་དུ་ཐེག་དམན་གྱི་ལམ་གྱི་རྣམ་གཞག་གསུངས་པ་ཐམས་ཅད་གདུལ་བྱ་ཐེག་དམན་གྱི་རིགས་ཅན་རྗེས་སུ་གཟུང་བའི་ཕྱིར་ཡིན་ལ། རྗེས་སུ་གཟུང་རྒྱུའི་ཐེག་དམན་ལ་ཡང༌།
ཟབ་མོའི་སྣོད་དུ་གྱུར་མ་གྱུར་གཉིས་སུ་ཡོད་ཅིང༌། ཕྱི་མ་ཆེས་མང་པས་ཕལ་ཆེར་དེའི་ལམ་མང་དུ་གསུངས་སོ། ། དེ་ལྟ་ན་ཡང༌། རྒྱན་རྩ་བའི་དགོངས་པ་ནི། ཐལ་འགྱུར་དུ་གནས་པ་ཡིན་ནོ་ཞེས་ཟེར་རོ། ། གཉིས་པ་ལ་གཉིས་ཏེ། རྩ་བའི་དགོངས་པ་འཆད་ཚུལ་མི་འཐད་པ་དང༌། འགྲེལ་པའི་དགོངས་པ་འཆད་ཚུལ་མི་འཐད་པའོ། ། དང་པོ་ནི། ཐེག་པ་ཆེན་པོ་མདོ་སྡེའི་རྒྱན་ནས་གསུངས་པའི་ཉན་རང་གི་ལམ་གྱི་རྣམ་པར་གཞག་པ་དེ་དག་ཀྱང༌།
ཟབ་མོའི་སྣོད་དུ་མ་གྱུར་པ་རྣམས་རྗེས་སུ་གཟུང་བའི་ཕྱིར་ཡིན་གྱི། མཐར་ཐུག་གི་དགོངས་པ་ཐལ་འགྱུར་དུ་གནས་སོ་ཞེས་བརྗོད་ན་སྐྱོན་ཅི་ཡོད། སློབ་དཔོན་ལེགས་ལྡན་འབྱེད་སོགས་རང་རྒྱུད་པ་རྣམས་ཀྱིས། དེ་ལྟར་བཤད་པ་དེ་ཡང༌། དེ་དང་དེའི་ཕྱིར་ཡིན་གྱི། མཐར་ཐུག་གི་དགོངས་པ་ཐལ་འགྱུར་དུ་གནས་སོ། ། ཞེས་བརྗོད་ན་ཅིས་འགོག གཞན་ཡང་ཀླུ་སྒྲུབ་ཡབ་སྲས་ཀྱི་གཞུང་དུའང༌། ཐེག་དམན་ལ་ཆོས་ཀྱི་བདག་མེད་རྟོགས་པ་མེད་པའི་རྣམ་གཞག་མང་དུ་གསུང་རིགས་པར་ཐལ། ཟབ་མོའི་སྣོད་དུ་མ་གྱུར་པའི་ཐེག་དམན་གྱི་རིགས་ཅན་ཆེས་ཤིན་ཏུ་མང་བའི་ཕྱིར།
གཞན་ཡང༌། མངོན་པར་རྟོགས་པའི་རྒྱན་ལས། ཐེག་ཆེན་གྱི་ལམ་གྱི་རྣམ་གཞག་གསུངས་པ་རྣམས་ཀྱང་སྒྲ་ཇི་བཞིན་པ་མ་ཡིན་པའི་དྲང་དོན་དུ་ཐལ་བར་འགྱུར་ཏེ། དེ་ལས་ཐེག་དམན་གྱི་ལམ་གྱི་རྣམ་གཞག་གསུངས་པ་རྣམས་དེ་ཉིད་ཡིན་པའི་ཕྱིར། འདོད་ན། མངོན་པར་རྟོགས་པའི་རྒྱན་སྒྲ་ཇི་བཞིན་པ་མ་ཡིན་པའི་དྲང་དོན་དུ་ཁས་བླངས་པས། རྒྱན་གྱིས་ཡུམ་གྱི་མདོའི་དྲང་ངེས་འབྱེད་མི་ནུས་པར་ཐལ་བ་དང༌། མངོན་པར་རྟོགས་པའི་རྒྱན་སྤྱིར་དྲང་དོན་དུ་འགྲེལ་པའི་འགྲེལ་མཛད་དུ་ཡང་བྱོན་པ་མེད་ཅིང༌། བྱེ་བྲག་སྒྲ་ཇི་བཞིན་པ་མ་ཡིན་པའི་དྲང་དོན་དུ་འགྲེལ་པའི་དབུ་མ་པ་ཁྱེད་ཅག་ལས་གཞན་སུ་ཡང་བྱོན་པ་མེད་དོ། ། ཞེས་སྤྱིར་བསྟན་ནས།
རྒྱན་གྱི་དགོངས་པ་ཐལ་འགྱུར་དུ་མི་གནས་པར་སྒྲུབ་པ་ལ་གསུམ་སྟེ། ལུང་དང༌། རིགས་པ་དང༌། ཁས་བླངས་ནང་འགལ་བའོ། ། དང་པོ་ནི། སྤྱིར་དབུ་མའི་ལུགས་ཀྱི་ཐལ་འགྱུར་དང་རང་རྒྱུད་ཅེས་བྱ་བ་རང་བཞིན་ཡོད་པ་འགོག་པའི་ཐལ་བ་དང༌། རང་བཞིན་མེད་པ་སྒྲུབ་པའི་གཏན་ཚིགས་ལ་ཟེར་བ་ཡིན་ལ། རྒྱན་གྱི་དགོངས་པ་ལ་ནི་གཉིས་ཀ་ཡོད་ཀྱི། ཐལ་འགྱུར་ཁོ་ནར་མ་ངེས་པའི་ཕྱིར། རང་རྒྱུད་ཇི་ལྟར་ཡོད་ཅེ་ན།
ཇི་སྐད་དུ། དེ་ཡི་མཚན་མར་མི་རྟེན་པས། ། མོས་མིན་འདུ་ཤེས་མེད་པ་ཡིན། ། ཞེས་དང༌། གཟུགས་ལ་སོགས་པ་སྟོང་པའི་ཕྱིར། ། སྟོང་པ་ཉིད་རྣམས་དབྱེར་མེད། ཅེས་དང༌། ཅི་ཕྱིར་ཞེ་ན་སངས་རྒྱས་ཀྱིས། ། མཁྱེན་ནས་ཆོས་རྣམས་མ་གཟིགས་ཕྱིར། ། ཞེས་དང༌། །
ཆོས་ཀྱི་ལམ་ནི་རང་བཞིན་གྱིས། ། དབེན་པའི་ཕྱིར་ན་དེ་ཟབ་ཉིད། ། ཅེས་དང༌། གཟུགས་ལ་སོགས་པ་མི་ཤེས་ཕྱིར། ། དེ་ནི་བསམ་མི་ཁྱབ་པར་འདོད། ། ཅེས་དང༌། མཐོང་བ་ལ་སོགས་བཀག་པ་ཡིས། ། དེ་ནི་རྟོགས་པར་དཀའ་བར་འདོད། ། ཅེས་སོགས་རྒྱ་ཆེར་འབྱུང་བས་སོ། ། ཐལ་འགྱུར་ཇི་ལྟར་ཡོད་ཅེ་ན།
ཇི་སྐད་དུ། འགོག་པ་མེད་པའི་རང་བཞིན་ལ། ། ཞེས་སོགས་དང༌། གཞན་གྱིས་ཆོས་རྣམས་ཀྱང་ཡོད་ལ། ། ཞེས་པར་ཐལ་འགྱུར་གྱིས་བདེན་གྲུབ་འགོག་པར་མཛད་དོ། ། གཉིས་པ་རིགས་པས་མི་འཐད་པ་ནི། རྒྱན་གྱི་དགོངས་པ་དབུ་མ་ཐལ་འགྱུར་བའི་ལུགས་སུ་གནས་སོ་ཞེས་ཟེར་བ་དང༌། རྒྱུད་བླ་མའི་དགོངས་པ་ཐོགས་མེད་ཞབས་ཀྱིས་ཐལ་འགྱུར་བའི་ལུགས་སུ་བཀྲལ་བ་ཡིན་ནོ། ། ཞེས་ཟེར་བ་དེ་དག་ནི་ཡང་དག་པ་མ་ཡིན་ཏེ། སྤྱིར་དབུ་མ་ཐལ་རང་ཞེས་བྱ་བ་ནི།
འཕགས་པ་ཀླུ་སྒྲུབ་ཞབས་ཀྱི་དགོངས་པ་འགྲེལ་ཚུལ་མི་འདྲ་བ་སོ་སོ་ཁོ་ན་ལ་ཐ་སྙད་བཏགས་པ་ཡིན་པའི་ཕྱིར་དང༌། རྗེ་བཙུན་མ་ཕམ་པས། ཀླུ་སྒྲུབ་ཞབས་ཀྱི་དགོངས་པ་འགྲེལ་པའི་བསྟན་བཅོས་མ་མཛད་པའི་ཕྱིར་དང༌། ཐོགས་མེད་ཞབས་ཀྱིས་ཀྱང༌། ཀླུ་སྒྲུབ་ཀྱི་དགོངས་པ་འགྲེལ་པ་ན། ཐལ་རང་གཉིས་ཀ་དང་མི་མཐུན་པའི་སྲོལ་གཞན་དུ་འགྲེལ་པར་བཤད་པའི་ཕྱིར་དང༌། རྗེ་བཙུན་གྱི་གཞུང་གཉིས་དང་ཐོགས་མེད་ཀྱི་གཞུང་ན། དབུ་མ་ཐལ་འགྱུར་བའི་གྲུབ་མཐར་གྲགས་པ་དེ་དག་གཅིག་ཀྱང་མི་སྣང་བའི་ཕྱིར་རོ། ། གསུམ་པ་ནི། རྒྱན་གྱི་དགོངས་པ་ཐལ་འགྱུར་དུ་གནས་ན།
རྒྱན་ལས་བདེན་འཛིན་ལ་ཤེས་སྒྲིབ་ཀྱིས་ཁྱབ་པར་གསུངས་པ་དང༌། མཐོང་སྤངས་སུ་གྱུར་པའི་ཤེས་སྒྲིབ་གསུངས་པ་དང༌། ཕྱིར་མི་ལྡོག་པའི་གཏན་ཚིགས་གསུངས་པ་རྣམས་མི་འཐད་པར་འགྱུར་ཏེ། དེ་དང་དེའི་ལོག་ཕྱོགས་རྣམས་ཐལ་འགྱུར་བའི་གྲུབ་མཐར་ཁྱེད་ཀྱིས་ཁས་བླངས་པའི་ཕྱིར་རོ། ། གཉིས་པ་འཕགས་སེང་གི་དགོངས་པ་འཆད་ཚུལ་མི་འཐད་པ་ལ་གསུམ་སྟེ། བརྟེན་པའི་དོན་དམིགས་པ་ལ་འཆད་པ་མི་འཐད། དམིགས་ན་རྟོགས་དགོས་པའི་ཁྱབ་པ་འཁྲུལ། ཆོས་དབྱིངས་རིགས་སུ་འཇོག་པའི་ཤེས་བྱེད་འཁྲུལ་པའི་ཚུལ་ལོ། ། དང་པོ་ནི་འདིར་བརྟེན་པའི་དོན་ནི། ས་གཞི་ལ་བརྟེན་ནས་ལོ་ཐོག་སྐྱེས་ཞེས་པ་ལྟ་བུ་རྒྱུ་འབྲས་ཀྱི་ཚུལ་ངེས་པར་འཆད་པ་འཕགས་སེང་གི་དགོངས་པ་ཡིན་ཏེ།
ཇི་སྐད་དུ་ཉི་སྣང་ལས། ཆོས་ཀྱི་དབྱིངས་ཉིད་འཕགས་པའི་ཆོས་རྣམས་ཀྱི་རྒྱུ་ཡིན་པའི་ཕྱིར་རང་བཞིན་དུ་གནས་པའི་རིགས་སྒྲུབ་པའི་རྟེན་ཡིན་ནོ། ། ཞེས་སྟོན་པར་བྱེད་དོ། ། ཞེས་དང༌། དོན་གསལ་ལས། ཆོས་ཀྱི་དབྱིངས་རྒྱུའི་ངོ་བོར་རྣམ་པར་འཇོག་པའི་སྒོ་ནས་རིགས་ཉིད་དུ་ཐ་སྙད་འདོགས་སོ། ། ཞེས་དང༌། འགྲེལ་ཆེན་ལས། ཆོས་ཀྱི་དབྱིངས་ལ་རིགས་ཞེས་བྱ་སྟེ། དེ་ལས་ཡོན་ཏན་དེ་དག་སྐྱེས་ཞིང་འབྱུང་བ་ཡིན་ནོ། །
ཞེས་བྱ་བའི་ཐ་ཚིག་གོ་ཞེས་འབྱུང་བའི་ཕྱིར། དོན་དེ་དག་ཀྱང༌། ཇི་སྐད་དུ། དབུས་མཐའ་ལས། འཕགས་པའི་ཆོས་ཀྱི་རྒྱུ་ཡིན་ཕྱིར། ། རྣམ་གྲངས་དོན་དེ་གོ་རིམ་བཞིན། ། ཞེས་དང༌། མདོ་སྡེའི་རྒྱན་ལས། རིགས་ཀྱི་སྒྲ་དོན་འཆད་པ་ན། ཇི་སྐད་དུ།
ཡོན་ཏན་ནི། ། སྒྲོལ་བའི་དོན་དུ་ཤེས་པར་བྱ། ། ཞེས་དང༌། དེའི་དོན་ནི། ཉི་སྣང་དུ། ངེས་པའི་ཚིག་ནི། ཡོན་ཏན་སྒྲོལ་བའི་དོན་གྱིས་ན་རིགས་ཏེ། དེ་ལས་ཡོན་ཏན་དེ་དག་སྐྱེ་ཞིང་འབྱུང་བ་ཞེས་བྱ་བའི་དོན་ཏོ། ། ཞེས་གསུངས་པ་དང༌། མངོན་པ་ཀུན་ལས་བཏུས་ལས་ཀྱང༌།
ཅིའི་ཕྱིར་ཆོས་ཀྱི་དབྱིངས་ཞེས་བྱ་ཞེ་ན། ཉན་ཐོས་དང་རང་སངས་རྒྱས་དང་བྱང་ཆུབ་སེམས་དཔའ་དང་སངས་རྒྱས་ཀྱི་ཆོས་ཐམས་ཅད་ཀྱི་རྒྱུ་ཡིན་པའི་ཕྱིར་རོ། ། ཞེས་གསུངས་སོ། ། དེ་ལྟ་ན། འདིར་བརྟེན་པའི་དོན་ནི་དམིགས་པ་ལ་འཆད་ཀྱི་རྒྱུ་ལ་མི་འཆད་དོ་ཞེས་ཟེར་བ་དེ་ནི་རང་བཟོ་ཁོ་ནའོ། ། ཁྱེད་ཀྱི་འཆད་ཚུལ་དེའི་ཚིག་ལ་ཡང་སྐྱོན་ཆགས་ཏེ། དམིགས་པ་ཡིན་ན་སྐྱེད་བྱེད་མ་ཡིན་པའི་ཁྱབ་པ་དོན་གྱིས་ཁས་བླངས་པའི་ཕྱིར། དེ་ལྟ་ན་ནི་དམིགས་པའི་རྐྱེན་མི་སྲིད་པར་འགྱུར་རོ། ། མདོར་ན་སྐབས་འདིའི་དམིགས་པ་དང༌། བརྟེན་དོན་གཅིག་ཏུ་འདོད་པ་ནི་འཕགས་སེང་གཉིས་ཀས་ཕྱོགས་སྔ་མར་བྱས་ནས་བཀག་པ་ཡིན་ཏེ།
འགྲེལ་ཆེན་དང་ཉི་སྣང་གཉིས་ཀ་ལས། དེ་ལྟར་བྱས་ན་རང་བཞིན་གཙོ་བོར་གྱུར་པ་ནི་རིགས་ཡིན་ལ། རྣམ་འགྱུར་གཙོ་བོར་གྱུར་པ་ནི་དམིགས་པ་ཡིན་པས། གཉིས་ཀར་ཡང་གཉིས་ཀ་མ་བཀག་པ་དེ་བས་ན། བརྟེན་དང་དམིགས་པ་དག་གི་མཚན་ཉིད་ཀྱི་དབྱེ་བ་ཡིན་ནོ། ། ཞེས་གསལ་བར་གསུངས་པའི་ཕྱིར་དང༌། ཆོས་དབྱིངས་ཁོ་ན་ཐེག་ཆེན་སྒྲུབ་པའི་བརྟེན་དང༌། དམིགས་པ་གཉིས་ཀ་ཡིན་པར་ཁྱེད་ཅག་གིས་འདོད་པ་དེ་ནི་རྩ་བའི་དགོངས་པ་མ་ཡིན་ཏེ། ཇི་སྐད་དུ། སྒྲུབ་པ་ཡི་ནི་རྟེན་གྱུར་པ། །
ཆོས་ཀྱི་དབྱིངས་ཀྱི་རང་བཞིན་དང༌། ། དམིགས་པ་དག་དང་ཞེས་བརྟེན་དང་དམིགས་པ་སོ་སོར་ཕྱེ་བའི་ཕྱིར་དང༌། ཆོས་དབྱིངས་ཁོ་ན་ཐེག་ཆེན་སྒྲུབ་པའི་དམིགས་པར་འཆད་པ་ལ། འཕགས་སེང་གཉིས་ཀས། དམིགས་པ་དག་པ་གོང་དུ་འགྲོར་མེད་པའི་སྐྱོན་བརྗོད་པར་མཛད་པའི་ཕྱིར་རོ། ། གཉིས་པ་ནི། ཆོས་དབྱིངས་ལ་དམིགས་ན་ཆོས་དབྱིངས་རྟོགས་དགོས་པ་འདི་ཡང༌། འཕགས་སེང་གཉིས་ཀས་གསལ་བར་བཀག་པ་ཡིན་ཏེ། དེ་ཡང་འདི་ལྟར་ཁྱེད་ལྟར་ན། ཤེས་པ་ཡིན་ན་བདེན་སྟོང་རྟོགས་པས་ཁྱབ་པར་ཐལ།
དེ་ཡིན་ན་དེ་ལ་དམིགས་པས་ཁྱབ་པའི་ཕྱིར། དེ་སྐད་དུ་ཡང༌། འགྲེལ་ཆེན་ལས། གང་དང་གང་ཤེས་པ་ཡིན་པ་དེ་དང་དེ་ནི་ཆོས་ཐམས་ཅད་ཀྱི་རང་བཞིན་སྟོང་པ་ཉིད་ལ་དམིགས་པ་ཡིན་ཏེ། དཔེར་ན་རྨི་ལམ་དུ་རྟ་ལ་སོགས་པའི་ངོ་བོ་ཉིད་སྟོང་པ་ཉིད་ལ་དམིགས་པ་ལྟ་བུའོ། ། རྩོད་པའི་གནས་སུ་གྱུར་པ་རྣམ་པར་མི་རྟོག་པའི་ཡིད་འདི་ཡང་ཤེས་པ་ཡིན་ནོ། ། ཞེས་བྱ་བ་འདི་ནི་རང་བཞིན་གྱི་གཏན་ཚིགས་སོ། ། ཞེས་དང༌། ཉི་སྣང་ལས། ཆོས་ཐམས་ཅད་ཀྱི་རང་བཞིན་སྟོང་པ་ཉིད་དེ་ལ་ནི་དམིགས་པ་དེར་འགྱུར་བ་ཡིན་ཏེ།
དཔེར་ན་རྨི་ལམ་གྱི་ཤེས་པ་རྟ་ལ་སོགས་པའི་རང་བཞིན་གྱིས་སྟོང་པ་ལ་དམིགས་པར་འགྱུར་བ་བཞིན་ནོ། ། ཞེས་གསུངས་པའི་ཕྱིར་རོ། ། སྐབས་འདིའི་སྟོང་པ་དེ་ཡང་ཁོ་བོ་ཅག་བདེན་སྟོང་སྒྱུ་མ་ལྟ་བུ་ལ་འདོད་ཀྱང༌། ཁྱེད་ཅག་སྣང་སྟོང་མེད་དགག་ནམ་མཁའ་ལྟ་བུ་ལ་འཆད་པར་གྲུབ་པའི་མཐའ་ཉིད་དུ་ཁས་བླངས་པས་ལུང་དེས་ཁྱེད་ལ་གནོད་པ་ཡིན་ནོ། ། དེར་མ་ཟད་རིགས་པ་དང་འགལ་བ་ནི། ཆོས་དབྱིངས་ལ་དམིགས་ནས་བདེན་པར་འཛིན་པའི་བློས་ཆོས་དབྱིངས་རྟོགས་པར་ཐལ་བ་དང༌། སྤྲོས་བྲལ་ལ་དམིགས་ནས་བདེན་པར་འཛིན་པའི་བློས་ཀྱང་དེ་རྟོགས་པར་ཐལ་ལོ། ། དེས་དེ་ལ་མ་དམིགས་ན་ནི། དེ་དང་དེའི་འགལ་ཟླ་ཡེ་ཤེས་གཉིས་པོ་དམིགས་པ་གཅིག་ལ་དམིགས་ནས་འཛིན་སྟངས་འགལ་བའི་རྣམ་པ་ཅན་མ་ཡིན་པར་འགྱུར་རོ། ། གཞན་ཡང་རྟོགས་ཡེ་ཆོས་སྐུ་བདེན་སྟོང་དུ་རྟོགས་པའི་མཐོང་ལམ་མཉམ་བཞག་ཡེ་ཤེས་ཀྱིས་ཀྱང་དེ་རྟོགས་པར་འགྱུར་ཏེ།
དེ་ལ་དམིགས་པའི་ཕྱིར་རོ། ། འདོད་ན་ནི། རྗེས་སུ་དཔག་པའི་ཚད་མ་ཉིད་དུ་ཐལ་བར་འགྱུར་ཏེ། གཞལ་བྱ་ལྐོག་གྱུར་གསར་དུ་རྟོགས་པའི་ཚད་མ་ཡིན་པའི་ཕྱིར་རོ། ། ཁས་བླངས་འགལ་བ་ནི། ཐེག་ཆེན་གྱི་སྒྲུབ་པས་ཆོས་ཐམས་ཅད་རྟོགས་པར་འགྱུར་བ་དང༌། མྱུ་གུ་བདེན་སྟོང་དུ་རྟོགས་པའི་སློབ་པའི་རྣལ་འབྱོར་མངོན་སུམ་གྱིས་ཀྱང་མྱུ་གུ་རྟོགས་པར་ཐལ་ལོ། ། དེ་ཡང་འདོད་ན། གཉིས་སྣང་དང་བཅས་པའི་ཚུལ་གྱིས་སམ། དེ་ནུབ་པའི་ཚུལ་གྱིས་ཞེས་བརྟག་པར་བྱའོ། །
དང་པོ་ལྟར་ན་ནི་ཀུན་རྫོབ་དངོས་ཡུལ་དུ་བྱེད་པར་འགྱུར་ལ། གཉིས་པ་ལྟར་ན། དེ་དང་དེ་ཆོས་ཅན། དོན་དམ་པའི་བདེན་པར་ཐལ། སྟོང་ཉིད་མངོན་སུམ་དུ་རྟོགས་པའི་སློབ་པའི་མཉམ་བཞག་ཡེ་ཤེས་ཀྱིས་གཉིས་སྣང་ནུབ་པའི་ཚུལ་གྱིས་རྟོགས་པར་བྱ་བ་གང་ཞིག སྒྲུབ་པའི་རྣམ་པར་རྟོགས་བྱ་མ་ཡིན་པའི་ཕྱིར། ཞེས་འཕངས་ན་རིགས་པ་དེ་དག་ཁྱེད་ཀྱིས་ཁས་བླངས་པས་བཟློག་པར་མི་ནུས་སོ། ། གསུམ་པ་ནི། ཆོས་དབྱིངས་ཐེག་པ་གསུམ་ཀའི་རིགས་སུ་འཇོག་པའི་ཤེས་བྱེད་དུ། ལུང་དེ་ལྟར་དྲངས་པ་མ་ཡིན་ཏེ།
ཡི་གེའི་དོན་མ་ཡིན་པ་དང༌། རིགས་པ་དང་འགལ་བ་དང༌། ཁས་བླངས་དང་འགལ་བས་སོ། ། དང་པོ་ནི། ཁྱེད་ཀྱིས་དེ་ལྟར་བཤད་པ་དེ་ནི་བསྒྲུབ་བྱ་དང་སྒྲུབ་བྱེད་གོ་ལོག་པ་ཡིན་ཏེ། འཕགས་པའི་གང་ཟག་ཐམས་ཅད་འདུས་མ་བྱས་ཀྱིས་རབ་ཏུ་ཕྱེ་བའི་ཤེས་བྱེད་དུ་ཆོས་ཀྱི་དབྱིངས་དེ་གསུམ་ཀའི་རིགས་ཡིན་པ་འགོད་པ་ནི་འགྲེལ་པ་གཉིས་ཀའི་དགོངས་པ་ཡིན་པའི་ཕྱིར། དེ་སྐད་དུ་ཡང༌། ཉི་སྣང་ལས། ཡོན་ཏན་སྒྲོལ་བའི་དོན་གྱིས་ན་རིགས་ཏེ། དེ་ལས་ཡོན་ཏན་དེ་དག་སྐྱེ་ཞིང་འབྱུང་བ་ཞེས་བྱ་བའི་དོན་ཏོ། །
དེའི་ཕྱིར་འཕགས་པའི་གང་ཟག་ཐམས་ཅད་ནི་འདུས་མ་བྱས་ཀྱིས་རབ་ཏུ་ཕྱེ་བ་ཡིན་ནོ། ། ཞེས་བརྗོད་དོ། ། ཞེས་དང༌། འགྲེལ་ཆེན་ལས་ཀྱང༌། དོན་དེ་ཉིད་སྒྲུབ་དོན་དུ་བཤད་ཀྱི། སྒྲུབ་བྱེད་དུ་བཤད་པ་མེད་པའི་ཕྱིར། གཉིས་པ་རིགས་པས་མི་འཐད་པ་ནི། འོ་ན་ཆོས་དབྱིངས་ཐེག་པ་གསུམ་ཀའི་རིགས་སུ་སྒྲུབ་དགོས་པའི་རྒོལ་བ་སུའི་ངོར་ཡིན། དབུ་མ་པ་ལས་མ་གཏོགས་པའི་རྒོལ་བ་གཞན་ཞིག་ལས་འོས་མེད་པས། དེའི་ངོར་ནི་ཁྱེད་ཀྱིས་འདོད་པའི་སྒྲུབ་བྱེད་དེ་ཡང་དག་མ་ཡིན་ཏེ།
མ་གྲུབ་པ་ཉིད་སྒྲུབ་བྱེད་དུ་བཀོད་པའི་ཕྱིར་རོ། ། གཞན་དུ་ན་རང་སྡེ་དངོས་སྨྲ་བས་ཀྱང༌། ཐེག་དམན་ལ་ཆོས་ཀྱི་བདག་མེད་རྟོགས་པ་ཡོད་པར་ཁས་ལེན་པར་འགྱུར་རོ། ། ཁོ་བོ་ཅག་ལྟར་ན་ནི་རྣལ་འབྱོར་སྤྱོད་པ་པས། རང་བཞིན་གནས་རིགས་དངོས་པོར་ཁས་ལེན་པ་བསལ་ནས། དྲི་མ་དང་བཅས་པའི་སེམས་ཀྱི་ཆོས་དབྱིངས་རང་བཞིན་གནས་རིགས་སུ་འཇོག་པའི་ཤེས་བྱེད་དུ། འཕགས་པའི་ཆོས་ཐམས་ཅད་ཀྱི་རྒྱུ་ཡིན་པའི་ཕྱིར་ཞེས་འགོད་པ་ཡིན་ལ། རྒྱུའི་དོན་ཡང་དངོས་པོ་ལ་བྱ་བ་མ་ཡིན་གྱི། ཆོས་ཀྱི་དབྱིངས་ལ་བྱ་བྱེད་རུང་བ་ལ་བྱེད་དགོས་པ་ཡིན་ཏེ། ཇི་སྐད་དུ།
གང་ལ་སྟོང་པ་ཉིད་རུང་བ། ། དེ་ལ་ཐམས་ཅད་རུང་བ་ཡིན། ། ཞེས་གསུངས་པ་ལྟར་རོ། ། ཡང་འདུས་མ་བྱས་ཀྱིས་རབ་ཏུ་ཕྱེ་ཞེས་བྱ་བའི་དོན་ཡང༌། ཆོས་དབྱིངས་ཀྱིས་འཕགས་པའི་ཡོན་ཏན་ཐམས་ཅད་སྐྱེ་བོའི་གོ་སྐབས་ཕྱེ་བ་ལ་འཆད་དགོས་པ་ཡིན་ཏེ། དཔེར་ན་ནམ་མཁས་གཟུགས་ཅན་སྐྱེ་བའི་གོ་སྐབས་ཕྱེ་བ་བཞིན་ནོ། ། གཞན་ཡང༌། རིགས་ཡིན་པའི་ཤེས་བྱེད་དུ། རྒྱུ་ཡིན་པ་འབྲེལ་པ་ཡིན་གྱི། དེས་རྟོགས་པའི་ཕྱིར་ཞེས་བཀོད་ན།
འགྲེལ་གང་ཡང་རྩི་རྒྱུ་མེད་དོ། ། ཡང་རྒྱུ་ལ་ཆོས་མངོན་པ་ལས་གཉིས་གསུངས་ཏེ། འབྲས་བུ་འཛིན་པ་དང༌། འབྱིན་པའོ། ། གཉིས་པ་ལ་དངོས་པོ་ཁྱབ་ཀྱང༌། དང་པོ་ལ་མ་ཁྱབ་སྟེ། ཆོས་ཀྱི་ཁམས་བཞིན་ནོ། ། ཡང་རྟོག་གེ་ལས། རྒྱུ་ལ་གཉིས་བཤད་དེ། སྐྱེད་བྱེད་ཀྱི་རྒྱུ་དང༌།
འཇོག་བྱེད་ཀྱི་རྒྱུའོ། ། དང་པོ་ལ་དངོས་པོས་ཁྱབ་ཀྱང༌། གཉིས་པ་ལ་དངོས་པོས་མ་ཁྱབ་སྟེ། བློའི་ཡུལ་དུ་བྱ་རུང་བཞིན་ནོ། ། འདིར་བཤད་པ་ནི་ཆོས་ཀྱི་དབྱིངས་ཞེས་བྱ་བ་དེ་ཡིན་ལ། སྐབས་དེར་ཆོས་ནི་མྱ་ངན་ལས་འདས་པ་ལ་བྱ་བ་ཡིན་ཞིང༌། དབྱིངས་དང་བྱིངས་དང་ཁམས་གསུམ་པོ་སྐད་དོད་གཅིག་ལ་འགྱུར་གྱི་ཁྱད་པར་ཡིན་པས། གསུམ་ཀ་ཡང་རྒྱུའི་དོན་ཏོ། ། དེ་ཡང་འབྲས་བུ་སྐྱེད་པས་མ་ཡིན་གྱི། འཛིན་པས་དེར་བཞག་པ་ཡིན་ཏེ།
དྲི་མས་རྣམ་པར་དག་པ་ན་དེར་འགྱུར་བའི་ཕྱིར་རོ། ། ཞེས་བྱ་བ་འདི་ཡིན་ནོ། ། མདོར་ན། རྒྱན་རྩ་བ་དང༌། འཕགས་སེང་གི་འགྲེལ་པ་གང་ན་ཡང༌། ཉན་རང་ལ་ཆོས་ཀྱི་བདག་མེད་རྟོགས་པ་ཡོད་པའི་བཤད་པ་གསལ་བར་ཐོན་པའི་གོ་སྐབས་ཡོད་པ་མ་ཡིན་ནོ། ། འོ་ན་སྒྲུབ་པ་རང་གི་ངོ་བོ་ལ་འདོམས་པའི་གདམས་ངག་གི་སྐབས་སུ་ཉི་སྣང་དུ། ཤཱ་རིའི་བུ་ལ་སོགས་པའི་ཉན་ཐོས་དགྲ་བཅོམ་པ་བྱེ་མ་སྙེད་ཀྱིས་སེམས་དང་པོ་སྐྱེད་པའི་བྱང་སེམས་ཀྱི་ཤེས་རབ་ཀྱི་ཆར་ཡང་མི་ཕོད་པར་མདོ་ལས་གསུངས་པའི་འཕྲོས་དོན་འཆད་པ་ན། འཕགས་པའི་གང་ཟག་ཐམས་ཅད་ནི་འདུས་མ་བྱས་ཀྱིས་རབ་ཏུ་ཕྱེ་བའི་ཕྱིར། ཤེས་རབ་ཐ་མི་དད་པ་མ་ཡིན་ནམ་སྙམ་པས་ཁྱད་པར་མེད་པར་ཞུས་པ་ནི་བཅོམ་ལྡན་འདས་རྒྱུན་དུ་ཞུགས་པ་ཞེས་བྱ་བ་ལ་སོགས་པའོ། །
ཞེས་མཚམས་སྦྱར་ནས་དེའི་ལན་དུ། སེམས་བསྐྱེད་དང་ཕ་རོལ་ཏུ་ཕྱིན་པ་དྲུག་གི་སྒོ་ནས། ཁྱད་པར་དུ་འཕགས་པར་བཤད་པ་མ་ཡིན་ནམ་ཞེ་ན། དེ་ལྟར་བཤད་པ་དེ་ནི། སེམས་དང་པོ་སྐྱེད་པའི་བྱང་ཆུབ་སེམས་དཔས་གང་ཟག་གི་བདག་མེད་པ་ཙམ་ཡང་མངོན་སུམ་དུ་མ་རྟོགས་པའི་རྒྱུ་མཚན་གྱིས།

ཐབས་ཀྱི་ཆ་ནས་དེས་དེའི་ཆར་ཡང་མི་ཕོད་པར་གསུངས་པའོ། ། དེ་ལྟར་འཆད་པ་སྐབས་སུ་བབ་པ་ཡང་ཡིན་ཏེ། མདོ་དེ་དང་དེ་སྐབས་དེར་ཉན་ཐོས་ལ་སོགས་པ་དང་ཐུན་མོང་མ་ཡིན་པའི་ཐབས་ཀྱི་ཁྱད་པར་འཆད་པའི་མདོ་ཡིན་པའི་ཕྱིར་དང༌། གང་ཁྱད་པར་དུ་འཕགས་པའི་བྱང་ཆུབ་སེམས་དཔའ་དེ་ཡང༌། རགས་པ་བརྡ་ལས་བྱུང་བའི་སེམས་དང་པོ་བསྐྱེད་པའི་བྱང་སེམས་ལ་འཆད་པར་ཉི་སྣང་ལས་གསལ་བའི་ཕྱིར། དེ་ལྟར་ན་སྐབས་དེར་ཐབས་ལ་ཤེས་རབ་ཀྱི་མིང་གིས་བསྟན་ནས། བརྒྱའི་ཆར་ཡང་ཉེ་བར་མི་འགྲོ་བ་ལ་སོགས་པ་གསུངས་སོ། ། དེ་དག་ཇི་ལྟར་ཡིན་པའི་ཚུལ་ཡང༌། དེ་སྐབས་ཀྱི་མདོ་དང་གཞུང་གི་དོན་ལ་རྣམ་པར་བརྟགས་པས་ཤེས་པར་འགྱུར་རོ། ། གསུམ་པ་ལ་གཞན་དག་ན་རེ། ཐེག་པ་ཆེན་པོ་རྒྱུད་བླ་མ་རྩ་འགྲེལ་གྱི་དགོངས་པ་ལ་ཡང༌།
དེ་དག་གིས་རྟོགས་པར་བཞེད་པ་ཡིན་ཏེ། ཇི་སྐད་དུ། རང་བྱུང་རྣམས་ཀྱི་དོན་དམ་སྟེ། ། དད་པ་ཉིད་ཀྱིས་རྟོགས་བྱ་ཡིན། ། ཞེས་དད་པས་རྟོགས་བྱར་བཤད་ལ། ། དེ་དེས་རྟོགས་ན་རྟོགས་དགོས་པའི་ཕྱིར། དེའི་དོན་ཡང་ཆོས་ཀྱི་རྗེས་སུ་འབྲང་བ་མ་ཡིན་པར། དད་པའི་རྗེས་སུ་འབྲང་ནས་རིམ་གྱིས་རྟོགས་བྱ་ཡིན་ཞེས་བྱ་བའི་དོན་ཏོ། ། གཞན་ཡང༌། འདོད་ཆེན་ཉན་ཐོས་མུ་སྟེགས་དང༌། །
ཞེས་པའི་འགྲེལ་པར། ཐར་པ་ཚོལ་བའི་ཐབས་མ་ཡིན་པ་ལ་ཞུགས་པ་རྣམ་པ་གསུམ་བཤད་པའི་སྐབས་སུ། མངོན་པའི་ང་རྒྱལ་ཅན་སྟོང་པ་ཉིད་དུ་ལྟ་བ་ཞེས་གསུངས་སོ། ། དེའི་དོན་ཡང༌། དེ་ལ་བདེན་པར་ལྟ་བ་ཡིན་ཞིང༌། དེས་མཚོན་ནས་བདེན་ཞེན་ཅན་ཐར་པ་ཚོལ་བ་མཐའ་དག་ཐར་པའི་ཐབས་མ་ཡིན་པ་ལ་ཞུགས་པར་བསྟན་པས། ཉན་རང་ལ་བདག་མེད་རྟོགས་པ་ཡོད་པར་དོན་གྱིས་གྲུབ་སྟེ། གཞུང་དེའི་དེ་མ་ཐག་ཏུ་ཐབས་ལ་ཞུགས་པ་ཡང་རྣམ་པ་གཉིས་ཏེ། ཉན་ཐོས་ཀྱི་ཐེག་པ་དང་མཐུན་པ་ཡང་དག་པར་ངེས་པ་ཉིད་དུ་ཞུགས་པ་དང༌། རང་སངས་རྒྱས་ཀྱི་ཐེག་པ་དང་མཐུན་པའོ། །
ཞེས་གསུངས་པའི་ཕྱིར་རོ། ། ཡང༌། རྒྱུད་བླ་མའི་འགྲེལ་པར། བྱིས་པ་རྣམས་ཀྱིས་ཉོན་མོངས་པ་དང་ལས་དང་སྐྱེ་བའི་ཉོན་མོངས་པ་འདི་ཐམས་ཅད་ཀྱང་ཁམས་གཅིག་ཡང་དག་པ་ཇི་ལྟ་བ་བཞིན། མ་ཤེས་པ་ལས་རབ་ཏུ་འཇུག་གོ ། ཞེས་བདེན་མེད་མ་རྟོགས་ན་ལས་ཉོན་གྱི་དབང་གིས་སྐྱེ་བ་ལེན་པར་བཤད་པ་འདིས་ཀྱང་དེ་ལ་དེ་ཡོད་པར་གྲུབ་བོ། ། ཡང་འགྲེལ་པར་མདོ་དྲངས་པ་ལས། འཇམ་དཔལ་སྐྱེ་བ་མེད་ཅིང་འགག་པ་མེད་པ་ལ་ནི། སེམས་དང་ཡིད་དང་རྣམ་པར་ཤེས་པ་མི་འཇུག་གོ ། དེ་མི་འཇུག་པ་དེ་ལ་ནི།
ཚུལ་མིན་ཡིད་བྱེད་ཀྱི་རྣམ་པར་རྟོག་པ་འགའ་ཡང་མེད་དོ། ། དེ་མེད་པ་དེ་ནི་མ་རིག་པ་ཀུན་ནས་སློང་བ་མི་བྱེད་དོ། ། དེ་མེད་པ་གང་ཡིན་པ་དེ་ནི་སྲིད་པའི་ཡན་ལག་བཅུ་གཉིས་ཀུན་ནས་ལྡང་བར་མི་བྱེད་དོ། ། ཞེས་པ་དེ་ནི་བདེན་འཛིན་ལྷན་སྐྱེས་ཉོན་མོངས་པ་ཅན་གྱི་མ་རིག་པར་བཞེད་པའི་ཚུལ་ལ། དཔལ་ལྡན་ཟླ་བ་དང་ཁྱད་པར་ཅུང་ཟད་མེད་དོ། ། དེའི་ཕྱིར་འགྲེལ་པར་འདིས་ནི། ཐལ་འགྱུར་བའི་གྲུབ་མཐའ་ཇི་ལྟ་བ་བཞིན་དུ་ཤེས་པར་བྱ་སྟེ། རྒྱུ་མཚན་གཞན་རྣམས་ནི་མང་པས་འཇིགས་ཏེ་མ་བྲིས་སོ། ། ཞེས་ཟེར་རོ། ། འདི་མི་འཐད་པ་ལ་གཉིས་ཏེ།
རྩ་འགྲེལ་གྱི་དགོངས་པ་དེ་ལྟར་མ་ཡིན་པའི་ཤེས་བྱེད་དང༌། ཡིན་པ་ལ་གནོད་བྱེད་དོ། ། དང་པོ་ནི། ཇི་སྐད་དུ། ཉི་མའི་དཀྱིལ་འཁོར་འོད་འབར་བ། ། མིག་མེད་པས་ནི་མཐོང་བ་མེད། ། ཅེས་པའི་འགྲེལ་པར། ཉན་ཐོས་དང་རང་སངས་རྒྱས་རྣམས་བདེ་བར་གཤེགས་པའི་སྙིང་པོ་མཐོང་བ་ལ་མིག་དང་མི་ལྡན་པར་བཤད་པ་དེའི་དོན་གང་ཡིན། དེ་ལ་དེས་ཁྱབ་པ་ཡིན་ནམ། དེ་འདྲའི་གཞི་མཐུན་ཞིག་ཡོད་པ་ཡིན།
དང་པོ་ལྟར་ན་ནི། ཉན་ཐོས་དགྲ་བཅོམ་པ་སོགས་ཀྱིས་མ་ངེས་པ་འཕངས་པས་དངོས་སུ་འགལ་ལ། གཉིས་པ་ལྟར་ན། དེ་འདྲའི་གཞི་མཐུན་དེ་ཉན་རང་འཕགས་པ་ལ་ཡོད་དམ་སོ་སོ་སྐྱེ་བོ་ལ་ཡོད། དང་པོ་ལྟར་ན། དངོས་སུ་འགལ་ལ། གཉིས་པ་ལྟར་ན། འགྲེལ་པར་དེ་མཐོང་བ་ལ་མིག་དང་མི་ལྡན་པའི་གང་ཟག་བཞི་གང་ཞེ་ན། སོ་སོ་སྐྱེ་བོ་དང༌། ཉན་ཐོས་དང༌།
རང་སངས་རྒྱས་དང༌། ཐེག་པ་ལ་གསར་དུ་ཞུགས་པའི་བྱང་ཆུབ་སེམས་དཔའ་སྟེ། ཞེས་བཞིར་ཕྱེ་བ་དེ་མི་འཐད་པར་འགྱུར་ཏེ། སོ་སོ་སྐྱེ་བོའི་ནང་དུ་མ་འདུས་པའི་དེ་སྐབས་ཀྱི་ཉན་རང་མེད་པར་འདོད་དགོས་པའི་ཕྱིར། འོ་ན་ཐེག་པ་ལ་གསར་དུ་ཞུགས་པའི་བྱང་ཆུབ་སེམས་དཔའ་ཡང་སོ་སོ་སྐྱེ་བོར་མི་འདོད་དམ་ཞེ་ན། མི་འདོད་དེ། དེ་ནི་སྟོང་པ་ཉིད་ལན་གཅིག་མངོན་སུམ་དུ་རྟོགས་ཀྱང༌། དེ་ལས་སེམས་རྣམ་པར་གཡེངས་པ་ལ་བཤད་པའི་ཕྱིར་རོ། ། དེ་ཡང་མ་དག་པའི་རྗེས་ཐོབ་ཀྱི་གནས་སྐབས་སུ་འབྱུང་བའོ། ། དེ་ལས་གཞན་དུ་ན།
སོ་སོ་སྐྱེ་བོ་དང་ཞེས་པ་ལས་ལོགས་སུ་བཤད་པ་ལ་དགོས་པ་མེད་དོ། ། གཞན་ཡང་ཉན་རང་གིས་དད་པའི་སྒོ་ནས་བདེ་གཤེགས་སྙིང་པོ་རིམ་གྱིས་རྟོགས་ན། དེས་རྟོགས་པའི་དུས་དེར་ཐེག་དམན་འཕགས་པ་ཡིན་ནམ། ཐེག་ཆེན་འཕགས་པ་ཡིན། དང་པོ་ལྟར་ན། དེ་དུས་ཀྱི་དེ་ཆོས་ཅན། བདེ་གཤེགས་སྙིང་པོ་མངོན་སུམ་དུ་མ་རྟོགས་ཏེ། ཐེག་པ་དམན་པའི་གང་ཟག་ཡིན་པའི་ཕྱིར། དེ་ལ་ཁྱབ་པ་ཡོད་པའི་རྒྱུ་མཚན་ནི། འགྲེལ་པར་མདོ་དྲངས་པ་ལས།
ཤཱ་རིའི་བུ་དོན་འདི་ནི་རེ་ཤིག་ཉན་ཐོས་དང༌། རང་སངས་རྒྱས་ཐམས་ཅད་ཀྱིས་ཀྱང༌། རང་གི་ཤེས་རབ་ཀྱིས་ཡང་དག་པར་ཤེས་པའམ། བལྟ་བའམ་བརྟགས་པར་མི་ནུས་ན། བྱིས་པ་སོ་སོ་སྐྱེ་བོ་དག་གི་ལྟ་ཅི་སྨོས་ཏེ། དེ་བཞིན་གཤེགས་པ་ལ་དད་པས་རྟོགས་པ་ནི་མ་གཏོགས་སོ། ། ཞེས་གསུངས་ལ། དེར་ཐམས་ཅད་ཅེས་བྱ་བའི་ཚིག་གི་ཟུར་ཕྱིན་པར་གསུངས་པའི་ཕྱིར་དང༌། ཤེས་པ་པོ་གསུམ་པོ་དེ་ཉན་རང་གི་ཐོས་བསམ་སྒོམ་གསུམ་དང་རིམ་པ་བཞིན་སྦྱོར་དགོས་པའི་ཕྱིར་དང༌། དེ་བཞིན་གཤེགས་པ་ལ་དད་པས་ཤེས་པའི་དོན་ཡང༌།
ཉན་རང་དག་དེ་བཞིན་གཤེགས་པས་ཆོས་བསྟན་པ་ལས་ཐེག་པ་ཆེན་པོའི་ལམ་དུ་ཞུགས་ཏེ། བདེ་བར་གཤེགས་པའི་སྙིང་པོ་རྟོགས་པ་ལ་འཆད་པ་ཡི་གེའི་དོན་ལ་ཞུགས་པའི་ཕྱིར། གཞན་ཡང་ཉན་རང་འཕགས་པ་ལ་བདེ་བར་གཤེགས་པའི་སྙིང་པོ་མངོན་སུམ་དུ་རྟོགས་པ་ཡོད་པ་རྩ་འགྲེལ་གྱི་དགོངས་པ་མ་ཡིན་ཏེ། རྩ་བར་དོན་དམ་གཟིགས་པ་རྣམས་ཀྱི་ཡུལ་ཉིད་དོ། ། ཞེས་དང༌། དཀོན་མཆོག་གསུམ་པོ་འདི་ཡི་རིགས། ། ཐམས་ཅད་གཟིགས་པ་རྣམས་ཀྱི་ཡུལ། ། ཞེས་དང༌། རྒྱུ་བཞི་ཡིས་ནི་བསམ་མི་ཁྱབ། ། ཅེས་དང༌།
དེའི་འགྲེལ་པར་མདོ་དྲངས་པ་ལས། གང་གི་ཕྱིར་ལྷ་མོ་ཆོས་འདི་ནི་རྟོགས་པར་དཀའ་བ་དེ། སེམས་རང་བཞིན་གྱིས་རྣམ་པར་དག་པ་རྟོགས་དཀའ་བ་དང༌། སེམས་དེ་ཉིད་ཀྱིས་ཉེ་བར་ཉོན་མོངས་པ་རྟོགས་དཀའ་བའོ། ། ལྷ་མོ་ཆོས་འདི་གཉིས་ཉན་པར་བྱེད་པ་ནི། ཁྱོད་དམ་ཡང་ན་ཆོས་ཆེན་པོ་དང་ལྡན་པའི་བྱང་ཆུབ་སེམས་དཔའ་རྣམས་ཡིན་ནོ། ། ལྷ་མོ། ལྷག་མ་ཉན་ཐོས་དང་རང་སངས་རྒྱས་རྣམས་ཀྱིས་ནི། ཆོས་འདི་གཉིས་དེ་བཞིན་གཤེགས་པ་ལ་དད་པས་རྟོགས་པར་བྱ་བ་ཡིན་ནོ། ། ཞེས་གསུངས་པ་ཡིན་ནོ། །
ཞེས་འབྱུང་ལ། དེའི་དོན་ནི། ཉན་རང་གིས་རང་ལམ་དུ་དེ་མ་རྟོགས་ལ། ཐེག་པ་ཆེན་པོར་སེམས་བསྐྱེད་ནས་རྟོགས་དགོས་པར་གསུངས་པའི་ཕྱིར་དང༌། ཡང་ཆོས་ལ་ཁོང་ཁྲོ་བདག་ལྟ་དང༌། ། ཞེས་པའི་འགྲེལ་པར། ཐེག་པ་ཆེན་པོ་ལ་ཡང་དག་པར་རབ་ཏུ་གནས་པའི་སེམས་སྒྲིབ་པ་མེད་པ་མ་གཏོགས་གཞན་སེམས་ཅན་རྣམ་པ་བཞི་པོ་འདི་ལྟ་སྟེ། འདོད་ཆེན་པ་དང༌། མུ་སྟེགས་པ་དང༌། ཉན་ཐོས་པ་དང༌།
རང་སངས་རྒྱས་ཏེ་དེ་དག་ལ་ནི་དེ་བཞིན་གཤེགས་པའི་ཁམས་མི་རྟོགས་པ་དང༌། མངོན་སུམ་དུ་བྱེད་པར་མི་འགྱུར་བའི་སྒྲིབ་པ་བཞི་པོ་འདི་དག་ཡང་དག་པར་གནས་སོ་ཞེས་གསུངས་པའི་ཕྱིར་དང༌། ཡང༌། རང་བྱུང་རྣམས་ཀྱིས་དོན་དམ་དེ། ། ཞེས་པའི་འགྲེལ་པར། མདོར་བསྡུ་ན། གང་ཟག་བཞི་པོ་འདི་ནི་དེ་བཞིན་གཤེགས་པའི་སྙིང་པོ་མཐོང་བ་ལ་མིག་དང་མི་ལྡན་པར་རྣམ་པར་གཞག་པ་ཡིན་ཏེ་བཞི་གང་ཞེ་ན། སོ་སོ་སྐྱེ་བོ་དང༌། ཉན་ཐོས་དང༌། རང་སངས་རྒྱས་དང༌།
ཐེག་པ་ལ་གསར་དུ་ཞུགས་པའི་བྱང་ཆུབ་སེམས་དཔའ་སྟེ། ཞེས་དང༌། ཉན་རང་གིས་དེ་མི་མཐོང་བའི་ཤེས་བྱེད་དུ་མདོ་དྲངས་པ་ལས། མཆོག་ཏུ་རྟག་པ་དང་བདེ་བ་དང་བདག་དང༌། སྡུག་པའི་མཚན་ཉིད་ཀྱི་ཁམས་དེ་ནི། ཉན་ཐོས་དང་རང་སངས་རྒྱས་ཐམས་ཅད་ཀྱི་ཡང་སྤྱོད་ཡུལ་མ་ཡིན་ནོ། ། ཞེས་བཤད་པ་ཡིན་ནོ། ། ཞེས་གསུངས་པའི་ཕྱིར་དང༌། འདི་ལ་བསལ་བྱ་ཅི་ཡང་མེད། ། ཅེས་པའི་འགྲེལ་པར།
དེ་ལ་དོན་དམ་པ་སྟོང་པ་ཉིད་ཀྱི་ཡེ་ཤེས་མེད་པར་ནི། རྣམ་པར་རྟོག་པ་མེད་པའི་དབྱིངས་རྟོགས་ཤིང་མངོན་དུ་བྱ་བར་མི་ནུས་སོ། ། འདི་ལ་དགོངས་ནས་གསུངས་པ་ནི། དེ་བཞིན་གཤེགས་པའི་སྙིང་པོའི་ཡེ་ཤེས་ཉིད་ནི་དེ་བཞིན་གཤེགས་པ་རྣམས་ཀྱི་སྟོང་པ་ཉིད་ཀྱི་ཡེ་ཤེས་ཡིན་ལ། དེ་བཞིན་གཤེགས་པའི་སྙིང་པོ་ཡང༌། ཉན་ཐོས་དང་རང་སངས་རྒྱས་ཐམས་ཅད་ཀྱིས་སྔར་མ་མཐོང་བ་རྟོགས་པའོ། ། ཞེས་རྒྱས་པར་གསུངས་སོ། ། ཞེས་འབྱུང་བས་སོ། ། དེ་ལྟར་བཤད་པ་དེ་དག་ནི། ཉན་རང་ལ་དྲི་བཅས་དེ་བཞིན་ཉིད་རྟོགས་པ་མེད་པའི་ཤེས་བྱེད་དུ་བཀོད་པ་ཡིན་ལ།
བདེ་བར་གཤེགས་པའི་སྙིང་པོ་མཚན་ཉིད་པ་ཡོངས་སུ་རྫོགས་པར་མཐོང་བ་ནི་སངས་རྒྱས་ཁོ་ན་དང༌། ཆ་ཤས་གཅིག་མཐོང་བ་ནི། ས་དང་པོ་ནས་ཡོད་པར་བཞེད་པ་འཕགས་པ་ཐོགས་མེད་ཀྱི་དགོངས་པ་དྲི་མ་མེད་པ་ཡིན་ཏེ། ཇི་སྐད་དུ། འགྲེལ་པ་དེ་ཉིད་ལས། འདིར་གང་གིས་ན་ས་བཅུ་ལ་གནས་པའི་བྱང་ཆུབ་སེམས་དཔས། དེ་བཞིན་གཤེགས་པའི་སྙིང་པོ་ཅུང་ཟད་མཐོང་ངོ༌། ། ཞེས་གསུངས་པས་ཡང་དག་པ་ཇི་ལྟ་བ་བཞིན་གྱི་ཡེ་ཤེས་ཀྱིས་ནི་ཀུན་མཐོང་བར་འདོད་དོ། ། དེ་སྐད་དུ་ཡང༌། སྤྲིན་མཐོང་མཁའ་ལ་ཉི་བཞིན་འདིར་ཁྱོད་ཕྱོགས་གཅིག་བློ་གྲོས་ཅན། །
བློ་མིག་དག་པའི་འཕགས་མཆོག་གིས་ཀྱང་རྣམ་པ་ཐམས་ཅད་མཐོང་མ་ལགས། ། བཅོམ་ལྡན་འདས་ཁྱོད་ཆོས་སྐུ་གང་དག་བློ་གྲོས་མཐའ་ཡས་པ། ། ཤེས་བྱ་མཐའ་མེད་མཁའ་དབྱིངས་ཁྱབ་པ་དེ་དག་གིས་ཀུན་མཐོང༌། ། ཞེས་གསུངས་སོ། ། སྨྲས་པ་གལ་ཏེ། དེ་ལྟར་ཆགས་པ་མེད་པའི་མཐར་ཕྱིན་པའི་ས་ལ་གནས་པའི་འཕགས་པ་མཆོག་རྣམས་ཀྱི་ཡང་ཡུལ་མ་ཡིན་ན། ཁམས་འདི་བལྟ་བར་དཀའ་བ་དེས་ན། བྱིས་པ་སོ་སོ་སྐྱེ་བོ་ལས་བརྩམས་ཏེ་བསྟན་པ་འདིས་ནི་ཅི་ཞིག་བྱ་ཞེ་ན། ཞེས་སོགས་རྒྱས་པར་གསུངས་པ་ལས་བསལ་བར་ཤེས་པ་ཡིན་ནོ། ། དེ་ལྟར་སྒྲུབ་བྱེད་བཤད་ནས།
གཉིས་པ་གནོད་བྱེད་ལ་ཕྱོགས་སྔ་མས་ཤེས་བྱེད་དུ་དྲངས་པའི་ལུང་དེ་དག་དེ་ཉིད་ལ་གནོད་བྱེད་དུ་བསྟན་པ་དང༌། གནོད་བྱེད་ཀྱི་རིགས་པ་གཞན་ཡང་བསྟན་པའོ། ། དང་པོ་ནི། ཉན་ཐོས་དང་རང་སངས་རྒྱས་རྣམས་ཐར་པའི་ཐབས་ལ་ཞུགས་པར་བཤད་པས་དེས་བདེན་སྟོང་རྟོགས་པར་བསྟན་པ་ཡིན་ནོ་ཞེས་འཆད་པ་དེ་དག་ནི། རང་གི་དམ་བཅའ་ལ་གནོད་བྱེད་དུ་འགྱུར་བའི་ལུང་ཤེས་བྱེད་དུ་དྲངས་པ་ཡིན་ནོ། ། ཇི་ལྟར་ཞེ་ན། ཆོས་ལ་ཁོང་ཁྲོ་ཞེས་པའི་འགྲེལ་པར། སེམས་ཅན་གྱི་ཚོགས་ཐམས་ཅད་སྲིད་པ་འདོད་པ་དང༌། སྲིད་བྲལ་འདོད་པ་དང༌། དེ་གཉིས་ཀ་མངོན་པར་མི་འདོད་པ་གསུམ་དུ་བསྡུས་ནས།
དང་པོ་འདོད་ཆེན་པ་དང༌། བར་པ་མུ་སྟེགས་པ་དང་ཉན་རང་རྣམས་ལ་བྱ་བ་དང༌། གསུམ་པ་འཁོར་འདས་གཉིས་ཀ་རང་བཞིན་མེད་པར་རྟོགས་པ་ལ་བཤད་པའི་ཕྱིར། དེ་ལྟར་ན་ཉན་རང་སློབ་པ་ཆོས་ཅན། འཁོར་འདས་མཉམ་པ་ཉིད་དུ་རྟོགས་པར་ཐལ། ཆོས་ཀྱི་བདག་མེད་རྟོགས་པའི་ཕྱིར། འདོད་ན། འདིར་བསྟན་གྱི་སྲིད་པ་དང་སྲིད་བྲལ་གཉིས་ཀ་མི་འདོད་པའི་གང་ཟག་དེར་ཐལ། འདིར་བསྟན་གྱི་སེམས་ཅན་གྱི་ཚོགས་གསུམ་པོ་གང་རུང་གང་ཞིག་འདོད་པའི་ཕྱིར་རོ། ། གཞན་ཡང༌།
སྐབས་འདིའི་འགྲེལ་པར། ཉན་རང་གཉིས་ལ་ཐབས་ལ་ཞུགས་པ་ཞེས་བཤད་ལ། དེ་ནི་སྲིད་བྲལ་གྱི་ཐབས་ལ་ཞུགས་པ་ལ་དགོངས་པ་ཡིན་ལ། ཐར་པ་ཞེས་མ་གསུངས་ཤིང༌། རྩ་འགྲེལ་གྱི་དགོངས་པ་མ་ཡིན་ཏེ། ཐེག་དམན་ལ་ཐར་པ་དང་མྱང་འདས་ཡོད་པར་མི་བཞེད་པའི་ཕྱིར་ཏེ། ཇི་སྐད་དུ། དབྱེར་མེད་མཚན་ཉིད་ཐར་པ་སྟེ། ། ཐར་པ་གང་དེ་དེ་བཞིན་གཤེགས། ། ཞེས་དང༌།
དེས་ན་སངས་རྒྱས་མ་ཐོབ་པར། ། མྱ་ངན་འདས་པ་མི་ཐོབ་སྟེ། ། ཞེས་པ་རྩ་འགྲེལ་ལས་ཤིན་ཏུ་གསལ་བ་འདིས་ཀྱང་ཉན་རང་ལ་སྤྲོས་བྲལ་མངོན་སུམ་དུ་རྟོགས་པ་མེད་པར་གྲུབ་སྟེ། དེ་ཡོད་ན་གནས་སྐབས་ཀྱི་མི་གནས་པའི་མྱང་འདས་དང་མཐར་ཐུག་གི་མྱང་འདས་གཉིས་ཀ་ཡོད་དགོས་པར་ཀླུ་སྒྲུབ་ཡབ་སྲས་ཀྱི་གཞུང་ལས་འབྱུང་བ་བཞིན་ནོ། ། ཡང་ཚུལ་མིན་ཡིད་བྱེད་ཀྱི་རྣམ་པར་རྟོག་པ་ལས་ལས་ཉོན་འབྱུང་བ་དང༌། སྐྱེ་མེད་མངོན་སུམ་དུ་རྟོགས་པས་དེ་དག་འགོག་ནུས་པར་བཤད་པའི་ལུང་དྲངས་པ་དེ་ཡང༌། ཉན་རང་ལ་དེ་ཡོད་པའི་ཤེས་བྱེད་དུ་མ་འབྲེལ་ཏེ། ལུང་དེ་དག་ནི་ཆོས་དཀོན་མཆོག་སྟོན་པའི་སྐབས་ཀྱི་འགོག་བདེན་འཆད་པའི་སྐབས་ཀྱི་འགྲེལ་པ་ཡིན་ལ། འགོག་བདེན་དེ་ཡང་ཉན་རང་ལ་ཡོད་པ་མ་ཡིན་པར་འཆད་པ་འགྲེལ་པའི་དགོངས་པ་ཡིན་པའི་ཕྱིར། གཞན་དུ་དེ་ལ་དེ་ཡོད་ན།
དེ་དགེ་འདུན་དཀོན་མཆོག་ཏུ་འགྱུར་རོ། ། དེ་ཡང་ཐེག་དམན་ལ་བདེ་བར་གཤེགས་པའི་སྙིང་པོ་མཐོང་བ་ལ་གེགས་བྱེད་ཀྱི་སྒྲིབ་པ་སྤོང་བའི་ལམ་གྱི་བདེན་པ་མེད། དེ་མེད་པས་དེ་ཐོབ་པའི་འགོག་པའི་བདེན་པ་མེད། དེ་མེད་པས་ཐེག་དམན་ལ་འདིར་བསྟན་གྱི་ཆོས་དང་དགེ་འདུན་གཉིས་ཀ་མ་བཞག་ལ། དམན་པའི་འགོག་ལམ་གཉིས་ནི། ཇི་སྐད་དུ། སླུ་བའི་ཆོས་ཅན་ཕྱིར། ། ཞེས་དང༌། མེད་ཕྱིར་ཞེས་པའི་མཚན་ཉིད་ཅན་དུ་བཤད་པ་ཡིན་ནོ། ། དེའི་ཤེས་བྱེད་ཀྱང༌།
ཐེག་དམན་གྱི་འགོག་པ་ནི་སྡུག་ཀུན་དང་བྲལ་བ་ཙམ་གྱི་མེད་པར་དགག་པ་ཡིན་གྱི། སོ་སོ་རང་གིས་རིག་པའི་ཡེ་ཤེས་ཀྱི་མྱོང་བྱ་མ་ཡིན། ཅིག་ཤོས་ཀྱི་ནི་དེ་ལས་བཟློག་པ་ཡིན། ཐེག་དམན་གྱི་ལམ་ནི་རྟག་སོགས་ཀྱི་གཉེན་པོར་གྱུར་པས་མི་རྟག་པ་སོགས་ཀྱི་རྣམ་པ་ཅན་ཡིན་ལ་དེ་ཡང་དོར་བྱ་ཡིན་པས་སླུ་བའི་ཆོས་ཅན་ཡིན། ཐེག་ཆེན་གྱི་ལམ་ནི་རྟག་སོགས་ཀྱི་རྣམ་པ་ཅན་ཡིན་པས་མི་སླུ་བའི་ཆོས་ཅན་དུ་བཤད་པ་ཡིན་ནོ། ། གཉིས་པ་ལ་གཉིས་ཏེ། ཐེག་དམན་འཕགས་པས་བདེ་བར་གཤེགས་པའི་སྙིང་པོ་མངོན་སུམ་དུ་མཐོང་བ་ལ་ལུང་ལ་བརྟེན་པའི་རིགས་པས་གནོད་པ་དང༌། རྒྱུད་བླ་རྩ་འགྲེལ་གྱི་དགོངས་པ་ཐལ་འགྱུར་དུ་གནས་པ་ལ་ཁས་བླངས་དང་འགལ་གྱིས་གནོད་པའོ། ། དང་པོ་ནི། བསྟན་ཆོས་འདིའི་བསྟན་བྱའི་གཙོ་བོར་གྱུར་པའི་དོན་བདུན་པོ་གང་རུང་ཡིན་ན།
སྙིང་པོ་བལྟ་བ་ལ་མིག་དང་མི་ལྡན་པའི་གང་ཟག་བཞི་པོ་དེའི་མངོན་སུམ་གྱི་སྤྱོད་ཡུལ་དུ་འགལ་བ་མ་ཡིན་པར་ཐལ་བ་དང༌། ཉན་རང་འཕགས་པ་རྣམས་འདིར་གཏན་གྱི་དགེ་འདུན་དཀོན་མཆོག་དུ་ཐལ་བ་དང༌། ཐེག་དམན་ལ་མྱང་འདས་དང་འགོག་བདེན་མཚན་ཉིད་པ་ཡོད་པར་ཐལ་བ་དང༌། ཉན་ཐོས་མཐོང་ལམ་པས་དེ་བཞིན་གཤེགས་པའི་སྙིང་པོ་མངོན་སུམ་དུ་མཐོང་བ་ལ་གེགས་བྱེད་ཀྱི་སྒྲིབ་པ་བཞི་པོ་སྤངས་པར་ཐལ་བ་དང༌། ཉན་ཐོས་དགྲ་བཅོམ་པས་སེམས་ཅན་ཐམས་ཅད་བདེ་བར་གཤེགས་པའི་སྙིང་པོ་ཅན་དུ་མཐོང་བར་ཐལ་བ་དང༌། དེ་འདོད་ན། འདིའི་སྐབས་ཀྱི་རིག་པའི་ཡོན་ཏན་གཉིས་དང་ལྡན་པར་ཐལ་བ་དང༌། འདིའི་སྐབས་ཀྱི་ཇི་སྙེད་པ་རིག་པའི་ཡོན་ཏན་དང་ལྡན་ན། དེའི་ངོ་སྐལ་གྱི་ཐོགས་པའི་སྒྲིབ་པ་ལས་ཀྱང་གྲོལ་བར་ཐལ་བ་དང༌། དེས་སྙིང་པོ་མངོན་སུམ་དུ་མཐོང་ན།
དེས་སྙིང་པོའི་དྲི་མ་སྦྱོང་བྱེད་ཀྱི་གཉེན་པོ་ཐོབ་པར་ཐལ་བ་དང༌། དེ་འདོད་ན། ཆོས་མོས་ལ་སོགས་པ་བཞི་ཐོབ་པར་ཐལ་བ་དང༌། དེས་སྤྲོས་བྲལ་མངོན་སུམ་དུ་རྟོགས་ན་བདག་དམ་པ་དང་རྟག་པ་དམ་པའི་ཕ་རོལ་ཏུ་ཕྱིན་པ་ཐོབ་པར་ཐལ་བ་དང༌། ཉན་ཐོས་སློབ་པས་དེ་གཉིས་ཐོབ་ན། དགྲ་བཅོམ་པའི་དུས་གཙང་བ་དང་བདེ་བ་དམ་པའི་ཕ་རོལ་ཏུ་ཕྱིན་པ་ཐོབ་པར་ཐལ་བ་དང༌། འཕགས་པ་ཐོགས་མེད་ཀྱིས་སྙིང་པོ་མཐོང་བའི་མ་མཐའི་ས་མཚམས་ས་དང་པོ་ནས་བཤད་པ་རྣམས་མི་རིགས་པར་འགྱུར་རོ། ། གཉིས་པ་ནི། གཞུང་འདི་རྩ་འགྲེལ་གྱི་དགོངས་པ་སློབ་དཔོན་ཟླ་བ་གྲགས་པས་དབུ་མའི་དགོངས་པ་ཐལ་འགྱུར་དུ་བཀྲལ་བ་དང༌། ཁྱད་པར་མེད་དོ་ཞེས་ཟེར་བ་དང༌།
གཞུང་འདིར། འཁོར་གསུམ་རྣམ་པར་རྟོག་པ་གང༌། ། དེ་ནི་ཤེས་བྱའི་སྒྲིབ་པར་འདོད། ། ཅེས་བདེན་འཛིན་གང་ཡིན་ཤེས་སྒྲིབ་ཏུ་བཤད་པ་དང༌། ས་དང་པོ་ནས་ངོས་སྐལ་གྱི་ཐོགས་པའི་སྒྲིབ་པ་ལས་གྲོལ་བར་བཤད་པ་དང༌། སོ་སོར་རང་གིས་རིག་པའི་མངོན་སུམ་ལན་དུ་མར་བཤད་པ་དང༌། དད་པ་ཉིད་ཀྱི་རྟོགས་བྱ་ཡིན། ། ཞེས་དེ་བཞིན་གཤེགས་པ་ལ་དམིགས་པའི་སེམས་བསྐྱེད་མ་ཐོབ་པ་དེ་སྲིད་དུ་སྙིང་པོ་མི་རྟོགས་པར་བཤད་པ་དང༌། ཀུན་གཞི་སྒྲུབ་བྱེད་ཀྱི་ལུང་དེ་ཉིད་འགྲེལ་པར་དྲངས་ནས་འཐད་ལྡན་དུ་བཤད་པ་དང༌། ཐེག་དམན་ལ་མྱང་འདས་མེད་པར་བཤད་པ་དང༌།
འགྲེལ་པར་དོན་དམ་པའི་བདེན་པ་མ་ཡིན་དགག་ཏུ་བཤད་པ་རྣམས་འགལ་བ་ཡིན་ཏེ། དེ་དང་དེ་དག་ལས་བཟློག་ནས་ཁས་ལེན་པ་དེ་ཐལ་འགྱུར་བའི་ཐུན་མོང་མ་ཡིན་པའི་གྲུབ་པའི་མཐར་ཁྱེད་ཅག་འཆད་པའི་ཕྱིར། ཁོ་བོ་ཅག་གིས་ནི། རྒྱུད་བླ་རྩ་འགྲེལ་གྱི་དགོངས་པ་སློབ་དཔོན་ཟླ་བ་གྲགས་པ་དང་མཐུན་པར་འཆད་པའི་ཤེས་བྱེད་ཀྱི་ཁུངས་གང་ནས་བཙལ་ཀྱང་མ་རྙེད་པས་འཇིགས་ཏེ་མ་བྲིས་སོ། ། བཞི་པ་སྤྱོད་འཇུག་གི་དགོངས་པ་འཆད་ཚུལ་མི་འཐད་པ་ལ་གཉིས་ཏེ། ཕྱོགས་སྔ་བརྗོད་པ་དང༌། དེ་སུན་ཕྱུང་བའོ། ། དང་པོ་ནི། གཞན་དག་ན་རེ། སྤྱོད་འཇུག་ལས།
བདེན་པ་མཐོང་བས་གྲོལ་འགྱུར་གྱི། ། སྟོང་ཉིད་མཐོང་བས་ཅི་ཞིག་བྱ། ། ཞེས་པ་ནི་ཕྱོགས་སྔ་མའོ། ། དེའི་ལན་ནི། གང་ཕྱིར་ལུང་ལས་ལམ་འདི་ནི། ། མེད་པར་བྱང་ཆུབ་མེད་པར་གསུངས། ། ཞེས་པའོ། ། འདི་ཡང་བྱང་ཆུབ་ཙམ་ལ་འཆད་དགོས་པ་ཡིན་ཏེ། འགྲེལ་ཆེན་དུ། དངོས་པོའི་འདུ་ཤེས་ཅན་ལ་ཐར་པ་མེད་པ་དང༌།
རྒྱུན་དུ་ཞུགས་པ་ནས་རང་རྒྱལ་གྱི་བར་རྣམས་ཤེར་ཕྱིན་ལ་བརྟེན་ནས་ཐོབ་པར་གསུངས་པ་དྲངས་པ་ལྟར་ཡིན་ནོ། ། ཡང་བདག་མེད་མ་རྟོགས་ན་དོན་དམ་པའི་དགེ་སློང་དང༌། མྱང་འདས་གཉིས་ཀ་མི་ཐོབ་པར་སྟོན་པ་ནི། བསྟན་རྩ་དགེ་སློང་ཉིད་ཡིན་ན། ། དགེ་སློང་ཉིད་ཀྱང་དཀའ་བར་གནས། ། སེམས་ནི་དམིགས་དང་བཅས་རྣམས་ཀྱི། ། མྱ་ངན་འདས་པའང་དཀའ་བར་གནས། ། ཞེས་གསུངས་སོ། ། གལ་ཏེ་མི་རྟག་ལ་སོགས་བཅུ་དྲུག་བསྒོམས་པས་ཉོན་མོངས་པ་ལ་སོགས་པ་སྤངས་ཏེ་ཞེས་ཕྱོགས་སྔ་བརྗོད་པ་ནི། ཉོན་མོངས་སྤངས་པས་གྲོལ་བ་ན། །
ཞེས་པའོ། ། འོ་ན་ལམ་དེས་མགོ་མནན་པ་ཙམ་གྱིས་གྲོལ་བར་ཐལ། དེས་གྲོལ་བ་གང་ཞིག བདེན་མེད་མ་རྟོགས་པར་སྤང་བྱའི་ས་བོན་སྤོང་མི་ནུས་པའི་ཕྱིར་ཞེས་སྟོན་པ་ནི། དེ་ཡི་དེ་མ་ཐག་ཏུ་དེར་འགྱུར་རོ། ། ཞེས་པའོ། ། འདོད་མི་ནུས་ཏེ། དེའི་ཚེ་ཉོན་མོངས་མངོན་འགྱུར་རེ་ཤིག་མེད་ཀྱང༌། ལས་ཀྱིས་ཡང་སྲིད་ཕྱི་མ་འཕེན་པའི་ནུས་པ་མཐོང་བའི་ཕྱིར། ཞེས་སྟོན་པ་ནི།
ཉོན་མོངས་མེད་ཀྱང་དེ་དག་ལ། ། ལས་ཀྱི་ནུས་པ་མཐོང་བ་ཡིན། ། ཞེས་པའོ། ། གལ་ཏེ་རྟགས་མ་གྲུབ་སྟེ། རེ་ཤིག་ཉེར་ལེན་སྲེད་པ་ནི། ། མེད་ཅེས་ངེས་པ་ཉིད་ཅེ་ན། ། ཞེས་པའོ། ། དེའི་ལན་སྟོན་པ་ནི། སྲེད་འདི་ཉོན་མོངས་ཅན་མིན་ཡང༌། ། ཀུན་རྨོངས་བཞིན་དུ་ཅི་སྟེ་མེད། །
ཚོར་བའི་རྐྱེན་གྱིས་སྲེད་པ་ཡིན། ། ཚོར་བ་དེ་དག་ལ་ཡང་ཡོད། ། ཅེས་པའོ། ། དེའི་དོན་ནི། སྟོང་ཉིད་མ་རྟོགས་ན་སྲེད་པ་འགོག་མི་ནུས་ཏེ། དེ་མ་རྟོགས་ན་དེའི་རྐྱེན་གྱིས་ཚོར་བ་བདེ་སྡུག་འདྲེན་པའི་ཕྱིར་ཞེས་པའོ། ། དེ་ནས་རང་ལུགས་ཀྱི་ཚོར་བ་བཟློག་ལུགས་ནི། གང་ཚེ་ཚོར་བ་པོ་འགའ་མེད་ཅིང༌། ། ཚོར་བའང་ཡོད་པ་མ་ཡིན་པ། ། དེ་ཚེ་གནས་སྐབས་འདི་མཐོང་ནས། །
སྲེད་པ་ཅི་ཕྱིར་བཟློག་མི་འགྱུར། ། ཞེས་པའོ། ། དེས་ན་སྟོང་ཉིད་མ་རྟོགས་པར་མི་རྟག་སོགས་བསྒོམས་པས་ཉོན་མོངས་མངོན་འགྱུར་རེ་ཤིག་མགོ་མནན་ཡང༌། སླར་སྐྱེ་བའི་ཚུལ་དཔེ་དང་བཅས་པ་ནི། དམིགས་པ་དང་ནི་བཅས་པའི་སེམས། ། འགའ་ཞིག་ལ་ནི་གནས་པར་འགྱུར། ། སྟོང་པ་ཉིད་དང་བྲལ་བའི་སེམས། ། འགགས་པ་སླར་ཡང་སྐྱེ་འགྱུར་ཏེ། ། འདུ་ཤེས་མེད་པའི་སྙོམས་འཇུག་བཞིན། ། དེ་བས་སྟོང་ཉིད་བསྒོམ་པར་བྱ། །
ཞེས་གསུངས་སོ། ། དེའི་ཕྱིར་ཉན་རང་གི་ཆོས་ཀྱི་བདག་མེད་རྟོགས་པ་སོགས་ཐལ་འགྱུར་བའི་ཐུན་མོང་མ་ཡིན་པའི་གྲུབ་མཐའ་འཇོག་ཚུལ་ལ། རྒྱལ་སྲས་ཞི་བ་ལྷ་དང༌། ཟླ་བ་གྲགས་པ་དགོངས་པ་གཅིག་དང་དབྱངས་གཅིག་གོ་ཞེས་ཤེས་པར་བྱའོ། ། ཞེས་བྱ་བ་ཡི་གེར་བྲིས་སོ། ། གཉིས་པ་དེ་སུན་འབྱིན་པ་ལ་གཉིས་ཏེ། གཞན་ལུགས་ཀྱི་གཞུང་དོན་འཆད་ཚུལ་མི་འཐད་པ་དང༌། རང་ལུགས་ཀྱི་གཞུང་དོན་འཆད་ཚུལ་ལོ། ། དང་པོ་ལ་བཞི་སྟེ། བདེན་པ་སོགས་ཚིགས་བཅད་དང་པོའི་འཆད་ཚུལ་མི་འཐད།
བསྟན་རྩ་སོགས་ཚིགས་བཅད་གཉིས་པའི་འཆད་ཚུལ་མི་འཐད། ཉོན་མོངས་སོགས་ཚིགས་བཅད་གསུམ་པའི་འཆད་ཚུལ་མི་འཐད། རེ་ཤིག་ཉེར་ལེན་ཞེས་པ་མན་གྱི་འཆད་ཚུལ་མི་འཐད་པའོ། ། དང་པོ་ནི། སྟོང་ཉིད་མ་རྟོགས་པར་བྱང་ཆུབ་གསུམ་ཀ་མི་ཐོབ་པར་གསུངས་པའི་ཤེར་ཕྱིན་གྱི་ལུང་འདྲེན་པ་གཞུང་གི་དགོངས་པ་མ་ཡིན་ཏེ། ཤེར་ཕྱིན་གྱི་མདོ་ལས་དེ་ལྟར་གསུངས་པ་མེད་པའི་ཕྱིར་རོ། ། གལ་ཏེ་ཡོད་ན། མངོན་པར་རྟོགས་པའི་རྒྱན་དུའང་དེ་ལྟར་གསུངས་རིགས་པ་ལས་དེ་ལས་བཟློག་སྟེ་གསུངས་པའི་ཕྱིར་དང༌། ཉན་ཐོས་ཀྱི་ས་ལ་སློབ་པར་འདོད་པས་ཀྱང་ཤེས་རབ་ཀྱི་ཕ་རོལ་ཏུ་ཕྱིན་པ་ཉིད་ལ་བསླབ་པར་བྱའོ། ། ཞེས་སོགས་ནི།
ཐེག་པ་གསུམ་ཅར་ཐོབ་པའི་རྒྱུ། ། ཞེས་པའི་གཞུང་གི་བཤད་བྱའི་མདོ་ཡིན་ལ། དེར་ནི་རྟོགས་རིགས་གསུམ་དང་རིགས་ཅན་གསུམ་གྱི་ཤེར་ཕྱིན་གསུམ་པོ་གོ་རིམ་བཞིན་དུ་སྦྱོར་བར་བཤད་པའི་ཕྱིར་དང༌། སྡུད་པ་ལས། གང་དག་བདེ་གཤེགས་ཉན་ཐོས་འགྱུར་བར་བྱ་སྙམ་དང༌། ། རང་སངས་རྒྱས་དང་དེ་བཞིན་ཆོས་རྒྱལ་འགྱུར་འདོད་པས། ། བཟོད་པ་འདི་ལ་མ་བརྟེན་ཐོབ་པར་མི་ནུས་ཏེ། ། དཔེར་ན་ཚུ་རོལ་ཕ་རོལ་འགྲམ་ངོགས་མི་མཐོང་བཞིན། ། ཞེས་པའི་ལུང་དེས་སྟོང་ཉིད་མ་རྟོགས་པར་ཐེག་པ་གསུམ་ཀའི་བྱང་ཆུབ་མི་ཐོབ་པའི་ཤེས་བྱེད་དུ་འདྲེན་པ་ཡང་འབྲེལ་པ་ཡིན་ཏེ། མདོ་དེ་ནི།
ལམ་ཤེས་ཉིད་ཀྱི་ཚུལ་ལ་ནི། ། ཞེས་སོགས་ཀྱི་བཤད་བྱའི་མདོ་ཡིན་ཞིང༌། དེའི་དོན་ཡང་གང་ཟག་གི་བདག་མེད་རྟོགས་པའི་བཟོད་པ་ལ་མ་བརྟེན་པར་དེ་དག་མི་ཐོབ་པར་འཆད་པའི་དོན་ཡིན་པའི་ཕྱིར་དང༌། སྟོང་ཉིད་མ་རྟོགས་ན་དམན་པའི་བྱང་ཆུབ་ཀྱང་མི་ཐོབ་ཅེས་བསྟན་ན། ཉན་ཐོས་ཀྱི་སྡེ་སྣོད་ལས་དམན་པའི་བྱང་ཆུབ་ཐོབ་པའི་ལམ་མ་བསྟན་ཞེས་པའམ། ཡང་ན་ཐེག་དམན་གྱི་སྡེ་སྣོད་ལས་ཆོས་ཀྱི་བདག་མེད་མ་བསྟན་ཞེས་པ་གང་རུང་ལས་མ་འདས་ལ། དེ་གཉིས་གང་ལྟར་ན་ཡང༌། ལུགས་འདི་ཟླ་བ་གྲགས་པ་དང་མཐུན་པར་འཆད་པ་དང་འགལ་ལ། གཞན་ཡང་ཁྱེད་ལྟར་ན། སྟོང་ཉིད་མཐོང་བས་ཅི་ཞིག་བྱ། །
ཞེས་པའི་རྩོད་པ་དེའི་ལན་དུ་སྟོང་ཉིད་མ་རྟོགས་པར་དམན་པའི་བྱང་ཆུབ་ཀྱང་ཐོབ་མི་ནུས་སོ་ཞེས་བྱ་བ་དེ་ཙམ་ཞིག་གིས་ཆོག་པ་ལ། བར་དེར་ཐེག་པ་ཆེན་པོ་བཀར་སྒྲུབ་པའི་ངལ་བ་དེ་ཙམ་གྱིས་ཅི་ཞིག་བྱ། གཉིས་པ་ནི། བསྟན་རྩ་སོགས་ཀྱི་གཞུང་དོན་འཆད་ཚུལ་དེ་ལྟར་མ་ཡིན་ཏེ། སྟོང་ཉིད་མ་རྟོགས་པར་དམན་པའི་མྱང་འདས་གཉིས་པོ་མི་ཐོབ་ཅེས་པ་དེ་ཙམ་ཞིག་ནི་ཉན་ཐོས་སྡེ་པའི་ངོར་བསྒྲུབ་བྱ་ཡིན་པས་སྟོང་ཉིད་མཐོང་བས་ཅི་ཞིག་བྱ། ཞེས་པའི་རྩོད་པ་དེ་སེལ་ནུས་ཀྱི་སྒྲུབ་བྱེད་དུ་མི་རིགས་པའི་ཕྱིར་རོ། ། གསུམ་པ་ནི། ཉོན་མོངས་སྤངས་པས། ཞེས་སོགས་ཀྱི་གཞུང་དོན་འཆད་ཚུལ་ཡང་དེ་ལྟར་མ་ཡིན་ཏེ། མི་རྟག་ལ་སོགས་བཅུ་དྲུག་རྟོགས་པའི་བར་ཆད་མེད་ལམ་གྱི་ཉོན་མོངས་པའི་ས་བོན་སྤོང་མི་ནུས་པར་ཉན་ཐོས་སྡེ་པས་མི་འདོད་པའི་ཕྱིར་དང༌།
འདོད་དུ་ཆུག་ཀྱང༌། དེ་མ་ཐག་ཏུ་དེར་འགྱུར་རོ། ། ཞེས་འཕངས་པ་ལ་ནུས་པ་གང་ཡང་མི་སྣང་བའི་ཕྱིར་དང༌། ཉོན་མོངས་སྤངས་པས་གྲོལ་བར་ཁས་ལེན་ན་སྤངས་མ་ཐག་ཏུ་གྲོལ་བར་ཁས་ལེན་པ་ལས་འོས་མེད་པའི་ཕྱིར། ལས་ཀྱི་ནུས་པ་མཐོང་བ་ཡིན། ། ཞེས་པའི་གཞུང་གི་འཆད་ཚུལ་ཡང་དེ་ལྟ་མ་ཡིན་ཏེ། ཉན་ཐོས་སྡེ་པའི་ངོར་ཉན་རང་དགྲ་བཅོམ་པས་ཡང་སྲིད་འཕེན་འགྲུབ་ཀྱི་ལས་བསགས་ནས་འཁོར་བར་སྐྱེ་བ་ལེན་ཞེས་པ་བསྒྲུབ་བྱ་ཡིན་གྱི། སྒྲུབ་བྱེད་དུ་མི་རུང་བའི་ཕྱིར་དང༌། སྤྱིར་ཡང་ཆོས་མངོན་པ་ལས་འབྱུང་བའི་གང་ཟག་གི་བདག་མེད་རྟོགས་པའི་བར་ཆད་མེད་ལམ་གྱིས་སྲིད་པའི་རྩེ་མོ་ལ་ཆགས་བྲལ་བྱས་པའི་སྤངས་པ་སླར་བཟློག་པའི་བཤད་པ་ཐེག་པ་ཆེ་ཆུང་གི་ཆོས་ལས་མི་འབྱུང་བའི་ཕྱིར་དང༌། གཞན་ཡང་ཁྱེད་ཀྱིས་བཤད་པ་འདི་ལྟར་ན།
སྲིད་རྩེ་ལ་ཆགས་བྲལ་སྔོན་དུ་སོང་བའི་ཉན་ཐོས་མཐོང་ལམ་པ་སྲིད་པར་ཐལ་བ་དང༌། དེ་སྲིད་ན་དེ་འདྲ་དེ་ཞུགས་གནས་ཀྱི་གང་ཟག་བརྒྱད་ལས་གང་ཡིན་བརྟགས་ན་འཇིག་པ་དང༌། དགྲ་བཅོམ་པ་ལ་ཆགས་བྲལ་སྔོན་སོང་སྲིད་པར་ཐལ་བ་དང༌། དེ་ཙམ་གྱིས་ཆགས་བྲལ་སྔོན་སོང་གི་གོ་མི་ཆོད་ན། ཆགས་བྲལ་སྔོན་སོང་གི་རྣམ་གཞག་མི་སྲིད་པར་ཐལ་བ་དང༌། ཆོས་མངོན་པ་ནས་དགྲ་བཅོམ་པ་དང་ཕྱིར་མི་འོང་དུ་བཤད་པ་དེ་རྣམས་ལས་ཉོན་གྱི་དབང་གིས་འཁོར་བར་སྐྱེ་བ་ལེན་པར་ཐལ་བ་དང༌། ཆོས་མངོན་པ་ལས་བཤད་པའི་མཐོང་སྤངས་སྤངས་པའི་སྤངས་པ་སླར་བཟློག་སྲིད་པར་ཐལ་བ་དང༌། འཇིག་རྟེན་པའི་ལམ་དང་བདེན་པའི་རྟེན་ཅན་གྱི་གཞི་མཐུན་སྲིད་པར་ཐལ་བ་དང༌། སྲིད་པའི་རྩེ་མོ་ལ་ཆགས་བྲལ་བྱས་པའི་སོ་སོ་སྐྱེ་བོ་སྲིད་པར་ཐལ་བ་དང༌། མི་རྟག་ལ་སོགས་བཅུ་དྲུག་མངོན་སུམ་དུ་རྟོགས་པའི་རྣལ་འབྱོར་མངོན་སུམ་རྒྱུད་ལ་ལྡན་པའི་སོ་སོ་སྐྱེ་བོ་སྲིད་པར་ཐལ་བ་རྣམས་ཁྱེད་ཀྱིས་བཟློག་པར་མི་ནུས་སོ། །
གལ་ཏེ་ཐལ་བ་དེ་གང་ལ་འཇུག་པའི་དམ་བཅའ་དེ་ཁོ་བོ་ཅག་གིས་ཁས་མ་བླངས་སོ་སྙམ་ན། དེ་ཡང་ངེས་པར་བླངས་པ་ཡིན་ཏེ། ལས་ཀྱི་ནུས་པ་མཐོང་བ་ཡིན། ། ཞེས་པའི་གཞུང་དོན་ཁྱེད་ཅག་གིས་ཇི་སྐད་བཤད་པ་དེ་ལས། དོན་དེ་ཉིད་གྲུབ་པར་མ་ཟད་ཀྱི། ཁྱེད་ཀྱིས་སྐབས་གཞན་དུ་འདི་སྐད་ཅེས། སྟོང་པ་ཉིད་ཀྱི་ལྟ་བ་མ་རྙེད་ཀྱང༌། གང་ཟག་རང་རྐྱ་ཐུབ་པའི་རྫས་ཡོད་ཀྱིས་སྟོང་པར་གཏན་ལ་ཕེབས་པ་དང༌། དེ་ལྟར་བསྒོམས་པས་དོན་དེ་ཉིད་མངོན་སུམ་དུ་གསར་དུ་མཐོང་བ་དང༌། མཐོང་ཟིན་གོམས་པར་བྱས་པས་སྲིད་པའི་རྩེ་མོ་ལ་ཆགས་བྲལ་བྱེད་ནུས་པ་ཡོད་པར་ནི།
རྣལ་འབྱོར་མངོན་སུམ་སྒྲུབ་བྱེད་ཀྱི་རིགས་པས་གྲུབ་བོ། ། ཞེས་ཡི་གེར་བྲིས་པའི་ཕྱིར་རོ། ། བཞི་པ་ནི། རེ་ཤིག་ཉེར་ལེན་སྲེད་པ་ནི། ། ཞེས་སོགས་ཀྱི་གཞུང་དོན་འཆད་ཚུལ་ཡང་དེ་ལྟར་མི་རིགས་ཏེ། ལུང་རིགས་ཀྱིས་མི་འཐད་པ་དང༌། ཁས་བླངས་ནང་འགལ་བའི་ཕྱིར་རོ། ། ཇི་ལྟར་ཞེ་ན། ཆོས་མངོན་པ་ལས་འབྱུང་བའི་ཉན་རང་དགྲ་བཅོམ་པ་འཁོར་བར་འཆིང་བྱེད་ཀྱི་ཉོན་མོངས་པའི་དབང་གིས་ཉན་རང་དགྲ་བཅོམ་པ་འཁོར་བར་སྐྱེ་བ་ལེན་པར་འཆད་པ་ནི་ཐེག་ཆེན་ཐུན་མོང་མ་ཡིན་པའི་གཞུང་ལུགས་གང་ནས་ཀྱང་མི་འབྱུང་བའི་ཕྱིར་དང༌། འདིའི་སྐབས་ནས་འབྱུང་བའི་སྲེད་པ་དང་མ་རིག་པ་གཉིས་ཀ་ཡང༌།
སྒྲ་ཟིན་ལ་ཉོན་མོངས་པ་ཅན་མ་ཡིན་པའི་མིང་གིས་བསྟན་ཡང༌། གནས་ཚོད་ལ་ཉོན་མོངས་པ་ཅན་དུ་ཁྱེད་ཀྱིས་ཁས་བླངས་པའི་ཕྱིར། གཉིས་པ་ཁས་བླངས་ནང་འགལ་བ་ནི། འདིར་ཉན་ཐོས་སྡེ་པས་དགྲ་བཅོམ་པར་མི་འདོད་པའི་ཉན་ཐོས་དེའི་རྒྱུད་ལ་ཉོན་མོངས་པ་ཅན་མ་ཡིན་པའི་མ་རིག་པ་ཡོད་ན་དེ་བདེན་འཛིན་ལ་འཆད་པ་ལས་འོས་མེད་པས་བདེན་འཛིན་གང་ཡིན་ཉོན་མོངས་པ་ཅན་གྱི་མ་རིག་པར་འཆད་པ་རྒྱལ་སྲས་ཞི་བ་ལྷའི་གྲུབ་པའི་མཐར་འདོད་པ་དང་འགལ་ལོ། ། ཡང་དེའི་རྒྱུད་ལ་སྲེད་པ་འདོད་ཆགས་ཡོད་ན། ཁམས་གསུམ་གྱི་སས་བསྡུས་པ་ནི་འོང་དོན་མེད་པས། ངར་འཛིན་དང་མཚུངས་ལྡན་དུ་བྱུང་བའི་དེ་མེད་པར་གྲུབ་ལ་དེ་གྲུབ་པ་ན། བདེན་འཛིན་དང་མཚུངས་ལྡན་དུ་བྱུང་བའི་སྲེད་པ་ལས་འོས་མེད་པས་དེ་ཉོན་མོངས་པ་ཅན་མ་ཡིན་པའི་སྲེད་པར་འདོད་ན། སྔ་མ་བཞིན་དུ་ཁས་བླངས་ནང་འགལ་ལོ། ། དེ་ལ་འདི་སྐད་ཅེས།
སྐབས་འདིའི་ཉོན་མོངས་པ་ཅན་ཡིན་མིན་དེ་ཐལ་འགྱུར་བ་རང་ལུགས་ཀྱི་དེ་དང་དེ་མ་ཡིན་གྱི་མངོན་པ་ལ་གྲགས་པ་དེ་ཉིད་ཐད་སོར་བཞག་པ་ཡིན་ནོ། ། ཞེས་ཟེར་བར་སྣང་བས། དེ་ཡང་རིགས་པ་མ་ཡིན་ཏེ། མངོན་པ་ལ་གྲགས་པའི་ཉོན་མོངས་པ་ཅན་མ་ཡིན་པའི་མ་རིག་པ་དང་སྲེད་པས། ཡང་སྲིད་འཕེན་འགྲུབ་ཀྱི་ལས་གསོག་པ་ནི། བསྒྲུབ་བྱ་ཡིན་གྱི་སྒྲུབ་བྱེད་མ་ཡིན་པའི་ཕྱིར་དང༌། སྤྱིར་ཡང་ཉོན་མོངས་པ་ཅན་མ་ཡིན་པའི་མ་རིག་པས་སྡུག་བསྔལ་གྱི་ཕུང་པོའི་འཕེན་འགྲུབ་ཀྱི་རྒྱུ་བྱེད་པ་ནི། ཐེག་པ་གོང་འོག་གི་ཆོས་གང་ན་ཡང་མེད་པའི་ཕྱིར་རོ། ། ཡང༌། སྟོང་པ་ཉིད་དང་བྲལ་བའི་སེམས། །
ཞེས་སོགས་ཀྱི་མངོན་པ་ལ་གྲགས་པའི་ཆགས་བྲལ་དེ་ལ་ཡིད་བརྟན་དུ་མི་རུང་བའི་སྒྲུབ་བྱེད་ཀྱི་རྟགས་དང༌། ཤེས་བྱེད་ཀྱི་དཔེ་བསྟན་པ་དེ་ཡང་གཞུང་གི་དོན་མ་ཡིན་ཏེ། གཞུང་དེས་ནི་ཉན་ཐོས་སྡེ་པས་ལྷག་མེད་དུ་འདོད་པའི་དབྱིངས་དེ་ལས་སླར་ཡང་མཚན་འཛིན་གྱི་རྣམ་པར་རྟོག་པ་འབྱུང་བའི་རྟགས་དང་དཔེ་འཆད་པ་ཡིན་པའི་ཕྱིར་རོ། ། གཉིས་པ་རང་གི་ལུགས་བཞག་པ་ལ་གཉིས་ཏེ། རྩོད་པ་དང༌། ལན་ནོ། ། དང་པོ་ནི། བདེན་པ་མཐོང་བས་སོ། ། གཉིས་པ་ལ་གཉིས་ཏེ། སྟོང་ཉིད་རྟོགས་པའི་ཤེས་རབ་དགོས་པའི་སྒྲུབ་བྱེད་དང༌།
མི་དགོས་པ་ལ་གནོད་བྱེད་དོ། ། དང་པོ་ལ། ལུང་གི་སྒྲུབ་བྱེད་དང༌། ལུང་དེ་སངས་རྒྱས་ཀྱི་བཀའ་མ་ཡིན་པ་ལ་གནོད་བྱེད་དོ། ། དང་པོ་ནི་གྲོལ་བ་ཐོབ་པ་ལ་སྟོང་ཉིད་རྟོགས་པའི་ལམ་དགོས་ཏེ། དེ་མེད་ན་རྫོགས་པའི་བྱང་ཆུབ་མི་འབྱུང་བར་ཤེར་ཕྱིན་གྱི་མདོ་ལས་གསུངས་པའི་ཕྱིར། ཞེས་འཆད་པ་ནི། གང་ཕྱིར་ལུང་ལ་ཞེས་སོགས་སོ། ། འདི་བྱང་ཆུབ་ཙམ་ལ་སྦྱར་ཡང་འགལ་བ་མེད་དེ། ལུགས་འདིར་ཐེག་དམན་ལ་བྱང་ཆུབ་མཚན་ཉིད་པ་མི་བཞེད་པའི་ཕྱིར།
གཉིས་པ་ནི། གལ་ཏེ་དེ་ལྟར་སྟོན་པའི་ཐེག་པ་ཆེན་པོ་ཉིད་བཀའ་མ་ཡིན་ནོ་ཞེ་ན། དེ་འགོག་པ་ལ་གཉིས་ཏེ། དེ་བཀའ་མ་ཡིན་ན་ཉན་ཐོས་ཀྱི་བསྟན་པ་བཀར་མི་འགྱུར་བ་དང༌། ཐེག་པ་ཆེན་པོ་དེ་བཀའ་མ་ཡིན་ན་ཉན་ཐོས་ཀྱི་བསྟན་པ་སྡུད་པ་པོ་འོད་སྲུངས་ཆེན་པོ་སོགས་སངས་རྒྱས་ཀྱི་བཀའ་སྡུད་པ་པོར་མི་འགྲུབ་པའོ། ། དང་པོ་ནི། གལ་ཏེ་ཐེག་ཆེན་མ་གྲུབ་ན། ། ཞེས་སོགས་སོ། ། གཉིས་པ་ནི། ཆེན་པོ་ཞེས་བྱ་བ་དུས་ཕྱིས་བསྟན་པ་ལ་གནོད་པའི་བདུད་ཀྱི་བྱས་སོ་ཞེས་དང༌།
ཀླུ་སྒྲུབ་ལ་སོགས་པའི་སྙན་ངག་མཁན་གྱིས་བྱས་སོ་ཞེས་ཟེར་བ་དེ་ལྟ་ན། འོ་ན་ཉན་ཐོས་ཀྱི་བསྟན་པའི་རྩ་བ་སྡུད་པ་པོ་ནི། ཉེ་བར་འཁོར་ལ་སོགས་པའི་དགེ་སློང་དགྲ་བཅོམ་པ་ཉིད་ཡིན་པར་བཤད་ན་དགེ་སློང་དེ་ཉིད་ཀྱང་བསྟན་པ་སྡུད་པ་པོ་ཡིན་པར་དཀའ་བས་གནས་ཏེ། སྔ་མ་དང་རྒྱུ་མཚན་མཚུངས་པའི་ཕྱིར་རོ། ། ཞེས་སྟོན་པ་ནི། བསྟན་རྩ་དགེ་སློང་ཉིད་ཡིན་ན། ། ཞེས་སོགས་སོ། ། དེ་ཡང་ཐེག་པ་ཆེན་པོ་སངས་རྒྱས་ཀྱིས་མ་གསུངས་ན། ཉན་ཐོས་ཀྱི་བསྟན་པ་བཀའ་བསྡུ་བ་པོས་མ་བསྡུས་པ་མཚུངས་ཞེས་པའོ། ། གཉིས་པ་གནོད་བྱེད་ལ།
སྟོང་ཉིད་རྟོགས་པའི་ལམ་མེད་ན། སྤྱིར་མྱང་འདས་མི་འཐད་པར་ཐལ་བ་དང༌། དེ་མེད་ཀྱང་དེ་འཐད་པའི་ལན་དགག་པ་དང༌། དེས་ན་མྱང་འདས་དང་རྫོགས་བྱང་ཐོབ་པར་འདོད་པས་སྟོང་ཉིད་སྒོམ་དགོས་པར་གདམས་པའོ། ། དང་པོ་ནི། དེ་མེད་ན་མྱ་ངན་ལས་འདས་པ་མེད་དགོས་ཏེ། མྱང་འདས་ཡིན་ན་མཚན་འཛིན་གྱི་རྟོག་པ་ཉེ་བར་ཞི་བས་ཁྱབ་པའི་ཕྱིར། ཞེས་སྟོན་པ་ནི། སེམས་ནི་ཞེས་སོགས་སོ། ། དེ་ཡང་སྟོང་པ་ཉིད་མེད་ན།
ཡུལ་རང་བཞིན་གྱི་མྱང་འདས་དང༌། ཡུལ་ཅན་མི་གནས་པའི་མྱང་འདས་གཉིས་ཀ་མི་འཐད་ཅེས་བྱ་བའི་དོན་ཡིན་གྱི་བོད་སྔ་མ་ཁ་ཅིག བསྟན་རྩ་ཞེས་སོགས་ལྷག་བཅས་ཀྱི་མྱང་འདས་དང༌། སེམས་ནི་ཞེས་སོགས་ལྷག་མེད་ཀྱི་མྱང་འདས་ལ་སྦྱོར་བ་ནི་སྐབས་ཀྱི་དོན་མ་ཡིན་ཞིང༌། འགྲེལ་མཛད་ཁུངས་ཐུབ་ཀྱི་ལུང་མེད་དོ། ། གཉིས་པ་ནི། ཉན་ཐོས་སྡེ་པ་ན་རེ། ཀླུ་སྒྲུབ་ཀྱི་གཞུང་ལས། སྟོང་པ་ཉིད་ལ་རང་བཞིན་གྱིས་མྱང་འདས་དང༌། དེའི་ཡུལ་ཅན་ལ་མི་གནས་པའི་མྱང་འདས་སུ་འཆད་པ་དེ་ལྟར་དུ་མི་འདོད་ཀྱི།
གང་ཟག་གི་བདག་མེད་རྟོགས་པའི་བར་ཆད་མེད་ལམ་གྱིས་ཁམས་གསུམ་གྱི་ཉོན་མོངས་སྤངས་པའི་འགོག་པ་མངོན་དུ་བྱས་པ་དེའི་ཚེ། མྱ་ངན་ལས་འདས་པ་ཐོབ་པར་ཁས་ལེན་པ་ཡིན་ནོ། ། ཞེས་འཆད་པ་ནི་ཉོན་མོངས་སྤངས་པས་ཞེས་པའོ། ། འོ་ན་དམན་པའི་ལྷག་བཅས་ཀྱི་དགྲ་བཅོམ་པ་མངོན་དུ་བྱས་མ་ཐག་ཏུ་གྲོལ་བར་འགྱུར་ཏེ། དེར་ཉོན་མོངས་ཟད་པའི་འགོག་པ་མངོན་དུ་བྱས་པའི་ཕྱིར། ཞེས་སྟོན་པ་ནི། དེ་མ་ཐག་ཏུ་དེར་འགྱུར་རོ། ། ཞེས་པའོ། ། འདོད་དོ་ཞེ་ན། དེ་ཆོས་ཅན།
ཉོན་མོངས་སྤངས་ཀྱང་མྱང་འདས་མངོན་དུ་བྱས་པ་མ་ཡིན་ཏེ། ལས་ཀྱི་ནུས་པས་ཏེ། རྣམ་སྨིན་གྱི་སྡུག་བསྔལ་མཐོང་བའི་ཕྱིར། ཞེས་སྟོན་པ་ནི། ཉོན་མོངས་མེད་ཀྱང་ཞེས་སོགས་སོ། ། དེ་ལ་ཉན་ཐོས་སྡེ་པ་ན་རེ། ལྷག་བཅས་ཀྱི་ཉན་ཐོས་དགྲ་བཅོམ་པ་ཆོས་ཅན། ལས་ཉོན་སྔ་མས་འཕངས་པའི་སྡུག་བསྔལ་གྱི་ཕུང་པོ་དང་མ་བྲལ་ཡང༌། མྱང་འདས་མངོན་དུ་བྱས་པ་ཡིན་ཏེ། སྡུག་བསྔལ་གྱི་ཕུང་པོ་ཕྱི་མ་འགྲུབ་བྱེད་ཀྱི་རྒྱུར་གྱུར་པའི་སྲེད་པ་སྤངས་པའི་ཕྱིར།
ཞེས་སྟོན་པ་ནི། རེ་ཤིག་ཅེས་སོགས་སོ། ། དེ་སུན་འབྱིན་པ་ནི། དེ་ཆོས་ཅན། མྱང་འདས་མངོན་དུ་བྱས་པ་མ་ཡིན་ཏེ། ཉོན་མོངས་པ་ཅན་མ་ཡིན་པའི་མ་རིག་པ་དང་སྲེད་པའི་དབང་གིས་ཟད་མེད་ཀྱི་ལས་བསགས་ནས་ཡིད་ཀྱི་རང་བཞིན་གྱི་ལུས་ལེན་པ་མ་སྤངས་པའི་ཕྱིར། ཞེས་སྟོན་པ་ནི། སྲེད་འདི་ཞེས་སོགས་སོ། ། མདོར་ན། དམན་པའི་ལྷག་མེད་ཀྱི་མྱང་འདས་ཆོས་ཅན།
མྱང་འདས་མཚན་ཉིད་པ་མ་ཡིན་ཏེ། གཙང་བ་དམ་པའི་ཕ་རོལ་ཏུ་ཕྱིན་པ་མ་ཐོབ་པའི་ཕྱིར། ཞེས་པའོ། ། འདིར་ཉན་ཐོས་དགྲ་བཅོམ་པའི་རྒྱུད་ལ་ཉོན་མོངས་པ་ཅན་མ་ཡིན་པའི་མ་རིག་པ་ཡོད་པར་ཉན་ཐོས་སྡེ་པས་ཁས་ལེན་ཡང༌། དེའི་རྒྱུད་ལ་ཉོན་མོངས་པ་ཅན་མ་ཡིན་པའི་སྲེད་པ་ཡོད་པར་ཁས་མི་ལེན་པས་དེ་ལ་དེ་ཡོད་པར་སྒྲུབ་པ་ནི། དེ་ཆོས་ཅན། མ་འོངས་པའི་ཕུང་པོ་ལ་སྲེད་པའི་སྲེད་པ་རང་རྒྱུད་ལ་འབྱུང་དུ་རུང་སྟེ། དེ་འབྱུང་བའི་རྒྱུ་ཚོགས་གྲངས་ཚང་བའི་ཕྱིར། དེ་ཚང་སྟེ་དམིགས་སྐྱེན་ཟག་བཅས་ཀྱི་ཚོར་བ་དང༌། དེ་མ་ཐག་རྐྱེན་ཚུལ་མིན་ཡིད་བྱེད་ཀྱི་རྣམ་པར་རྟོག་པ་ཡོད་པའི་ཕྱིར་རོ། །
ཞེས་སྟོན་པ་ནི། ཚོར་བའི་རྐྱེན་གྱི་ཞེས་སོགས་སོ། ། མདོར་ན་དམན་པའི་ལྷག་མེད་ཀྱི་མྱང་འདས་ཆོས་ཅན། མྱང་འདས་གོ་ཆོ་པོ་མ་ཡིན་ཏེ། གཉེན་པོའི་སྟོབས་ཀྱིས་མཚན་འཛིན་གྱི་རྣམ་པར་རྟོག་པ་དང་མ་བྲལ་བའི་ཕྱིར། ཞེས་སྟོན་པ་ནི། དམིགས་པ་དང་ནི་བཅས་པའི་སེམས། ། ཞེས་སོགས་སོ། ། གསུམ་པ་ནི། མྱ་ངན་ལས་འདས་པ་དང༌།
བྱང་ཆུབ་དོན་དུ་གཉེར་བའི་སྐྱེས་བུ་རྣམས་ཆོས་ཅན། སྟོང་ཉིད་རྟོགས་པའི་ལམ་སྒོམ་དགོས་ཏེ། གནས་སྐབས་སུ་འཁོར་བར་སྐྱེ་བ་བླངས་ནས་སེམས་ཅན་གྱི་དོན་བྱེད་པ་ལ་དེ་དགོས། མཐར་ཐུག་མྱང་འདས་དང་ཐམས་ཅད་མཁྱེན་པ་ཐོབ་པ་ལའང་དེ་དགོས་པའི་ཕྱིར། ཞེས་པའི་རྟགས་གཉིས་རིམ་པ་བཞིན་དུ་སྒྲུབ་པ་ནི། རྨོངས་པས་སྡུག་བསྔལ་ཅན་དོན་དུ། ། ཞེས་སོགས་དང༌། ཉོན་མོངས་ཤེས་བྱའི་སྒྲིབ་པ་ཡི། ། མུན་པའི་གཉེན་པོར་སྟོང་པ་ཉིད། ། མྱུར་དུ་ཐམས་ཅད་མཁྱེན་འདོད་པས། །
དེ་ནི་ཇི་ལྟར་སྒོམ་མི་བྱེད། ། ཅེས་གསུངས་སོ། ། དེ་ལྟར་ན། ཉན་རང་ལ་སྟོང་ཉིད་རྟོགས་པ་མེད་པས་ཉོན་མོངས་པ་ཅན་མ་ཡིན་པའི་མ་རིག་པ་དང་དེའི་སྲེད་པ་དྲུང་འབྱིན་པའི་ནུས་པ་མེད་པ་དེའི་ཕྱིར། འཁོར་གསུམ་མི་དམིགས་པའི་ཤེས་རབ་ཀྱིས་དེ་དང་དེ་དྲུང་འབྱིན་པར་བྱེད་དགོས་པ་ཡིན་ནོ། ། ཞེས་སྟོན་པ་ནི། གང་ཚེ་ཚོར་པོ་འགའ་མེད་ཅིང༌། ། ཚོར་བའང་ཡོད་པ་མ་ཡིན་པ། ། དེ་ཚེ་གནས་སྐབས་འདི་མཐོང་ནས། ། སྲེད་པ་ཅི་ཕྱིར་བཟློག་མི་འགྱུར། །
ཞེས་སོགས་གསུངས་པ་ཡིན་ནོ། ། མདོར་ན་ཁོ་བོ་ཅག་གིས་ནི། བསྟན་ཆོས་མཛད་པ་འདི་དང༌། ཟླ་བའི་ཞབས་ཀྱིས་དགོངས་པ་གཉིས་གཅིག་དང་ཐ་དད་ནི་ལྐོག་ཏུ་གྱུར་ལ། དབྱངས་མི་གཅིག་པར་ནི་མངོན་སུམ་གྱིས་འགྲུབ་པ་ཡིན་ནོ། ། རྒྱལ་བའི་སྲས་པོ་ཞི་བ་ལྷའི་གསུང་གི་བདུད་རྩིའི་ཐིགས་པ་ཆ་ཤས་ཙམ་ཞིག་གང་གི་ཡིད་ལ་ཉེ་བར་སིམ་ན་སྲིད་པ་དང་ཞི་བའི་རྒུད་པ་མཐའ་དག་ལས་ཉེ་བར་གྲོལ་བར་འགྱུར་བའི་ལུང་གི་དོན་ལ། བོད་ཕྱི་རབས་པ་དག་གིས་རང་གི་འདོད་པས་བརྟགས་པའི་གྲུབ་པའི་མཐའ་ཆུང་ངུ་འགའ་ཞིག་སྒྲིབ་པའི་ཕྱིར་དུ་ཕྱིན་ཅི་ལོག་ཁོ་ནར་བཤད་ལ། བོད་སྔ་མ་དག་གིས་ནི། གཞུང་གི་ཚིག་ཟུར་ཕྱིན་པ་མ་བཤད་པས་གཞུང་དོན་ཇི་ལྟར་ཡིན་པའི་ཚུལ་འཆད་པ་པོ་ཕྱི་མ་རྣམས་ཀྱིས་ཤེས་པར་མ་ནུས་ལ། མ་བཤད་པ་དང༌།
ལོག་པར་བཤད་པ་དང་ཧ་ཅང་བཤད་ཆེས་པའི་ཉེས་པ་སྤངས་ནས་ཕྱི་མའི་སྐྱེ་བོ་དག་ལ་ལེགས་པར་བཤད་པའི་གཏམ་དུ་བྱ་བ་ནི། འདིར་བཤད་མ་ཐག་པ་དེ་ཁོ་ན་ཡིན་ནོ་ཞེས་ཤེས་པར་བྱའོ། ། འདིར་སྨྲས་པ། རྣམ་དཔྱོད་ཆུ་མཚོའི་ལག་པས་མ་བཏང་བའི། ། ལེགས་བཤད་ཀུ་མུད་གསར་པའི་དོ་ཤལ་དང༌། ། སྙན་གྲགས་སྒེག་མོའི་འཛུམ་ཕྲེང་བརྒྱ་ཕྲག་གི ། ཀུན་དགའ་གསར་བས་ཐུབ་བསྟན་དགེ་བར་མཛོད། ། ཅེས་ཐེག་པ་ཆེན་པོ་དབུ་མ་རྣམ་པར་ངེས་པའི་བང་མཛོད་ལུང་དང་རིགས་པའི་རྒྱ་མཚོ་ཞེས་བྱ་བ་ལས། དོན་དམ་པའི་བདེན་པ་རྣམ་པར་བཤད་པ་ལས་འཕྲོས་པའི་དོན་ཚན་སོ་སོ་ལ་མཁས་པར་བྱ་བའི་ལེའུ་སྟེ་དྲུག་པའོ།། །། ༈ བལ་ཡུལ་མཆོད་རྟེན་རིན་པོ་ཆེ་བྱ་རུང་ཁ་ཤོར་གྱི་ཉེ་འགྲམ་རྒྱལ་ཡོངས་ས་ཆེན་ཞེས་པ་གློག་ཀླད་དཔར་ཁང་ལས།
བདེར་གཤེགས་༧སྐྱབས་རྗེ་བཅོ་བརྒྱད་ཁྲི་ཆེན་རྡོ་རྗེ་འཆང་མཆོག་གི་ཐུགས་དགོངས་རྫོགས་ཆེད། སྐྱབས་འོག་པ་ཚར་གྲྭ་གུ་རུས་གློག་ཀླད་ཕྱག་དེབ་ཆེད་འགྲེམ་སྤེལ་ཞུས་པའི་དགེ་འབྲས་སངས་རྒྱས་ཞིང་དུ་བསྔོའོ།། །།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
