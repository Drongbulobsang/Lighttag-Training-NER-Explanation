གསུང་འབུམ། ཤཱཀྱ་མཆོག་ལྡན།
པོད ༤༩
ཆོས་ཚན་བརྒྱ་དང་བརྒྱད་པ་ཞེས་བྱ་བའི་བསྟན་བཅོས།
༼པ༽ ༄༅། །ཆོས་ཚན་བརྒྱ་དང་བརྒྱད་པ་ཞེས་བྱ་བའི་བསྟན་བཅོས་བཞུགས་སོ།། ཨོཾ་སྭསྟི་སིདྡྷཾ། སྟོན་པ་ཉིད་ཀྱི་ཆོས་ཀྱི་འཁོར་ལོ་རིམ་པ་གསུམ་དང༌། འཛམ་གླིང་མཛེས་པའི་རྒྱན་དྲུག་གི་བསྟན་བཅོས་རྣམས་དང༌། གྲུབ་པའི་དབང་ཕྱུག་མང་པོ་པ་དག་གི་གསུང་རབས་ལ་འཇུག་པའི་སྒོ་མ་ནོར་བ་ཉིད་དུ་རྣམ་པར་དབྱེ་བའི་ཆོས་ཚན་བརྒྱ་དང་བརྒྱད་པ་ཞེས་བྱ་བའི་བསྟན་ཆོས། ཆོས་རྣམས་རྣམ་པ་ཐམས་ཅད་དུ། ། རྣམ་སངས་རྒྱས་པའི་ཐུབ་ཁོ་ན། ། ཆོས་སྨྲ་ཀུན་གྱི་མགོན་དང་ནི། ། དཔལ་དུ་གྲུབ་པ་འདི་ཡ་མཚན། །
གང་ཡང་འདི་ན་ཆོས་དང་སྲིད་ཀྱི་ངོ་མཚར་ལྟད་མོ་སྣ་ཚོགས་མངོན་པར་སྟོན་པའི་རིག་བྱེད་རྣམ་བཞིའི་བྱེད་པོར་ཁས་ལེན་གྱུར་པའི་དྲང་སྲོང་རྒྱས་པ་དེས་ཀྱང་ཟབ་མོའི་ཆོས་ཀྱི་དེ་ཉིད་གང་འདི་ངེས་པར་མ་བསམས་ཚུ་རོལ་ཉིད་ཀྱི་མཐའ་ལ་གནས། ། ཚུ་རོལ་སྲིད་པ་ཉིད་ལ་མངོན་པར་དགའ་བའི་སྲེད་པ་བཏང་ནས་གང་ཟག་དང་ནི་ཆོས་འགའ་ཡི་ཡང་བདག་མེད་གནས་ལ་གདེང་ཐོབ་གྱུར་པ་དེ་དག་གིས་ཀྱང་རྒྱ་ཆེའི་ཆོས་ཀྱི་ཁང་བཟང་དེར་ཞུགས་ཡོད་མིན་པས་ན་ཕ་རོལ་ཉིད་ཀྱི་འགྲམ་ལ་གནས། ། སྣ་ཚོགས་སྒྱུ་མའི་རྣམ་རོལ་གྱི་ནི་སྟོབས་ལྡན་དྲེགས་པའི་ཁེངས་པ་འཕྲོག་བྱེད་འཇུག་པ་རྣམ་བཅུའི་གར་མཁན་དེས་ཀྱང་ཟབ་དང་རྒྱ་ཆེའི་ཚུལ་འདི་མ་བསམས་ཁོ་ནར་མ་ཟད་སྲིད་ཞིའི་དབང་ཕྱུག་ཉིད་དུ་ཁས་ལེན་དེ་ཡང་ཡིད་ཀྱི་ཤིང་རྟའི་ཁྱིམ་དུ་ཉལ། ། བདག་ལྟའི་རི་བོས་ནོན་པ་མིན་པའི་ཆོས་འདི་དང་ནི་རིགས་པའི་གནས་གཞན་མང་པོ་དག་གི་དྲེགས་པས་མྱོས་གང་ཀུན་གྱིས་ཕྱག་བྱས་ཁོ་བོའི་སྟོན་པ་སྣ་ཚོགས་འབྱིན་བྱེད་གསེར་གྱི་པདྨའི་མངལ་ཅན་དང་མཚུངས་ཚངས་པའི་འཁོར་ལོ་རིགས་པར་བསྐོར་མཛད་དེ་ལ་ཕྱག་བགྱིའོ། ། ཟབ་པ་དང་ནི་རྒྱ་ཆེ་བའི། ། ཆོས་ཀྱི་རྣམ་བཞག་མ་ནོར་བར། ། སྟོན་མཛད་ཐུབ་པ་ཉིད་དང་ནི། ། འཛམ་གླིང་མཛེས་པའི་རྒྱན་དྲུག་པོ། ། དེ་ཡི་སྲོལ་ཆེན་ཕལ་ཆེ་བ། ། མ་ཉམས་གྲུབ་དང་འཆད་མཁས་ནི། །
གངས་ཅན་ལྗོངས་འདིར་སྔོན་བྱོན་པ། ། མང་ཞིག་དག་པའི་ཞིང་གཞན་དུ། ། གཤེགས་ནས་འདི་ན་རིང་ཞིག་ལོན། ། དིང་སང་ཕྱིས་བྱུང་གཏམ་མང་པོ། ། དག་དང་བསྲེས་ནས་གང་སྨྲ་བ། ། མ་འདྲེས་གསལ་བར་བྱ་དོན་དུ། ། ཆོས་ཚན་བརྒྱ་དང་བརྒྱད་པ་ཞེས། ། རྣམ་པར་གྲགས་པའི་ལྡེ་མིག་གིས། ། ཆོས་འཁོར་གནད་ཀྱི་སྒོ་གསུམ་པོ། ། རིགས་པར་ཕྱེ་བ་འདི་ཡིན་ནོ། །
ཞེས་མཆོད་པར་བརྗོད་ཅིང་རྩོམ་པར་དམ་བཅའ་བ་སྔོན་དུ་བཏང་ནས། ཐོག་མར་ནི། ། ན་མོ་བུདྡྷ་ཡ། ཕ་རོལ་ཕྱིན་པའི་འབྲས་བུ་ཡི། ། མཐར་ཐུག་ཆོས་ཀྱི་སྐུ་ཡིན་ཏེ། ། ཡོན་ཏན་ཀུན་དང་དབྱེར་མེད་པའི། ། ཡེ་ཤེས་ཆོས་དང་ཆོས་ཉིད་སྐུ། ། གཞན་སྣང་གཟུགས་ཀྱི་སྐུ་གཉིས་པོ། ། ཀུན་རྫོབ་དང་ནི་སེམས་ཅན་གྱི། ། རྣམ་པར་ཤེས་པས་བསྡུས་སོ་ཞེས། །
གསུང་བ་རྗེ་བཙུན་བྱམས་པའི་གཞུང༌། ། སྒྲིབ་ཀུན་སྤངས་པའི་ཆོས་ཀྱི་དབྱིངས། ། སྟོང་ཉིད་ཁོ་ན་ཆོས་སྐུ་དང༌། ། སྨོན་ལམ་དང་ནི་བསོད་ནམས་ཀྱིས། ། ལོངས་སྤྱོད་རྫོགས་པའི་སྐུར་སྣང་བ། ། སངས་རྒྱས་རང་དང་སེམས་ཅན་གྱི། ། ཤེས་རྒྱུད་ཀྱིས་ཀྱང་བསྡུས་མིན་པ། ། ཟླ་བའི་མཚན་དང་ཞི་བ་ལྷའི། ། རྩོད་བྲལ་གཞུང་དུ་གསལ་བར་གསུངས། ། ཐེག་མཆོག་རྩེ་མོར་འབྲས་བུ་ཡི། །
མཐར་ཐུག་ཟུང་འཇུག་ལོངས་སྤྱོད་རྫོགས། ། སངས་རྒྱས་ཉིད་ཀྱི་སས་བསྡུས་པ། ། ཁོ་ནར་མ་ཟད་གཞན་སྣང་དུ། ། རྣམ་བཅས་བློ་ལ་གང་ཤར་བ། ། དེ་ཡང་ཀུན་རྫོབ་སྒྱུ་མའི་སྐུ། ། ཉམས་ལེན་བྱེད་པོའི་ཡེ་ཤེས་དང༌། ། གཉིས་སུ་མེད་པ་ཁོ་ནའོ། ། འདི་ནི་འཕགས་སྐོར་འཆད་པོ་འགའ། ། རྫོགས་སངས་རྒྱས་ལ་རང་རྒྱུད་ཀྱིས། ། བསྡུས་པའི་ཡེ་ཤེས་མེད་པ་ཉིད། །
ཐད་སོར་བཞག་ནས་འབྲས་བུ་ཡི། ། མཐར་ཐུག་ཟུང་འཇུག་ལོངས་སྤྱོད་རྫོགས། ། ས་བཅུ་པ་ལ་འཆད་པ་ནི། ། དཔའ་བར་འགྲོ་བའི་མདོ་སོགས་ཀྱི། ། རྗེས་སུ་འབྲངས་ནས་འཆད་ཅེས་གསུངས། ། དེ་འདྲ་སློབ་པའི་ཟུང་འཇུག་ཏུ། ། སྲིད་ཀྱང་མི་སློབ་པ་ཡི་མིན། ། འོད་གསལ་བ་དང་ཟུང་འཇུག་པ། ། གཉིས་ཀ་མེད་པར་དགག་པ་ལས། ། གཞན་དུ་འཇོག་ཚུལ་མ་རྙེད་པས། །
རིམ་པ་ལྔ་ཡི་རྣམ་གཞག་ཉམས། ། ངག་གི་དབང་ཕྱུག་གྲགས་པ་ཡིས། ། བཤད་པ་ཇི་བཞིན་ཁ་སྦྱོར་གྱི། ། ཡན་ལག་བདུན་དང་ལྡན་པ་ནི། ། སྔགས་ཀྱི་འབྲས་བུའི་མཐར་ཐུག་གོ། །། ཤུབྷཾ།། ༄། །ན་མོ་དྷརྨཱ་ཡ། བསྟན་པའི་སྙིང་པོ་སྡོམ་པ་གསུམ། ། རིམ་པར་མནོས་པས་ལྡན་ཚུལ་ནི། ། གནས་གྱུར་ངོ་བོ་གཅིག་པ་དང༌། །
ཟིལ་གནོན་རྫས་གཞན་མ་ཉམས་པར། ། འདོད་པའི་ལུགས་སོ་གནས་གྱུར་ནི། ། རྗེ་བཙུན་གྱིས་གསུངས་པཎ་ཆེན་ནི། ། ངོ་བོ་གཅིག་པར་བཞེད་པ་ཡང༌། ། ལུང་དང་རིགས་པའི་སྟོབས་ཀྱི་གྲུབ། ། ལུགས་དེ་ཅུང་ཟད་རྒྱས་བཤད་ན། ། གནས་ཞེས་བྱ་བ་ཆོས་དབྱིངས་ཀྱི། ། ཡེ་ཤེས་ཉིད་ལས་ལོགས་ཤིག་ཏུ། ། འཆད་ན་མཁས་པའི་བཤད་པ་མིན། ། གྱུར་པ་ཞེས་བྱ་གནས་སྐབས་སྐྱོན། །
བྲལ་ནས་ཡོན་ཏན་གོང་འཕེལ་ལ། ། འཆད་པ་ཤིང་རྟའི་སྲོལ་གཉིས་ཀྱི། ། གཞུང་ལས་གསལ་བར་གསུངས་དེའི་ཕྱིར། ། རྣམ་བྱང་ཡོན་ཏན་ཇི་སྙེད་ཀྱི། ། གནས་ནི་ཆོས་དབྱིངས་ཡེ་ཤེས་ཏེ། ། དེ་གོམས་པ་ལས་གོམས་པ་པོའི། ། སེམས་ཀྱི་ངོ་བོ་ཉིད་དུ་འགྱུར། ། སོ་ཐར་དགེ་སློང་སྡོམ་པ་ནི། ། ལྡན་པས་ཐེག་ཆེན་སེམས་བསྐྱེད་ཚེ། ། ངེས་འབྱུང་ལྷག་མེད་དོན་གཉེར་གྱི། །
སེམས་པ་སྤངས་ནས་རྫོགས་པ་ཡི། ། བྱང་ཆུབ་སེམས་དཔའ་ཉིད་དུ་གྱུར། ། དེ་ནས་རྡོ་རྗེ་སེམས་དཔར་ནི། ། དབང་བསྐུར་པ་ལས་སྐྱེས་དེ་གསུམ། ། ངོ་བོ་གཞན་མིན་པའི་སྒྲུབ་བྱེད། ། སེམས་ཅན་ཀུན་ཀྱང་རྣམ་ཤེས་དང༌། ། ཡེ་ཤེས་རྒྱུད་རེ་རེ་བར་ངེས། ། གསུམ་པོ་ངོ་བོ་གཅིག་པའི་ཕྱིར། ། གཞི་མཐུན་ཉིད་དུ་འགྱུར་ཞེ་ན། ། གསུམ་ཀ་གནས་པའི་ཤེས་རྒྱུད་དེར། །
འགལ་ཕྱིར་གཞི་མཐུན་སྲིད་མ་ཡིན། ། ཅི་ཕྱིར་ཞེ་ན་འཐོབ་བྱེད་ཀྱི། ། རྒྱུ་དང་ཐོབ་པའི་ངོ་བོ་དང༌། ། གཏོང་རྒྱུ་འགལ་བ་ཉིད་ཕྱིར་ཏེ། ། དུས་འདིར་དགེ་སློང་ཐོབ་བྱེད་རྒྱུ། ། མངོན་གྱུར་བཅུ་ལས་གཞན་མེད་ལ། ། སེམས་བསྐྱེད་པ་དང་སྔགས་ཀྱི་སྡོམ། ། འཐོབ་བྱེད་དེ་ལས་གཞན་དུ་ངེས། ། དགེ་སློང་ཡང་ནི་དེ་དག་གི ། འཐོབ་བྱེད་རྒྱུ་ལས་སྐྱེ་མི་སྲིད། །
ཐོབ་པའི་ངོ་བོ་ལུས་ངག་གི ། རྗེས་འབྲང་དང་ནི་ཡིད་ཁོ་ནའི། ། རྗེས་སུ་འབྲང་དང་ཡེ་ཤེས་ཀྱི། ། དབང་དུ་བྱས་པ་ཉིད་ཡིན་ཕྱིར། ། གཏོང་རྒྱུ་ཡང་ནི་སྨོན་པའི་སེམས། ། བཏང་བས་གོང་མ་གཉིས་གཏོང་ཡང༌། ། དགེ་སློང་སྡོམ་གཏོང་མིན་ཕྱིར་དང༌། ། འདུལ་བར་གྲགས་པའི་ཕམ་པ་བཞི། ། གོང་མར་གནང་བའི་སྐབས་སྲིད་ཀྱང༌། ། འོག་མར་གནང་བའི་སྐབས་ཡོད་མིན། །
འོ་ན་དེ་དག་ཕན་ཚུན་དུ། ། གཏོང་རྒྱུར་ཐལ་བ་མིན་ནམ་ཞེས། ། ཟེར་ན་དགག་བྱ་དགོས་པ་དག ། གཙོ་བོ་གང་ཆེའི་དབང་བྱས་ཚེ། ། བྱང་ཆུབ་སེམས་དཔའི་དགོས་པ་ཡིས། ། སོ་ཐར་དགག་བྱ་མི་ཁེགས་པ། ། སྲིད་མོད་སྡོམ་པ་གོང་འོག་དག ། ཕན་ཚུན་གཏོང་རྒྱུར་སོང་བས་མིན། ། གསུམ་ལྡན་ཤེས་རྒྱུད་གཅིག་ཉིད་ལ། ། སྡོམ་གསུམ་ལྡོག་པ་ཐ་དད་ཀྱང༌། །
རྫས་ནི་ཤེས་རྒྱུད་གཅིག་པོ་ཉིད། ། ཡོན་ཏན་དུ་མའི་རྟེན་ཡིན་ནོ། ། སྡོམ་གསུམ་ལ་སོགས་ཆོས་རྣམས་ཀུན། ། དོན་དམ་ངོ་བོ་གཅིག་གྱུར་ཀྱང༌། ། གཞི་མཐུན་མེད་ཕྱིར་ཀུན་རྫོབ་ཏུ། ། ངོ་བོ་གཅིག་པར་འགལ་ཞེ་ན། ། མི་འགལ་བུམ་སོགས་རགས་པ་དང༌། ། དེ་རྩོམ་བྱེད་པའི་རྡུལ་ཕྲན་ནམ། ། ནགས་ཚལ་ཕྲེང་བ་དམག་སོགས་ཀྱི། ། མཐུན་པའི་དཔེ་ལས་རིགས་པར་ཤེས།། །།
ཤུ་བྷཾ།། །། ༄། །ན་མཿསཾ་གྷཱ་ཡ། དཀོན་མཆོག་གསུམ་པོ་རེ་རེ་ལ། ། ཀུན་རྫོབ་དང་ནི་དོན་དམ་དང༌། ། རྒྱུ་དང་འབྲས་བུའི་སྐྱབས་གཉིས་སུ། ། འབྱེད་པ་བྱམས་པའི་གཞུང་དུ་བྱུང༌། ། ཟླ་གྲགས་ཀུན་རྫོབ་མ་གཏོགས་པའི། ། དོན་དམ་སྐྱབས་གནས་ཁས་མི་ལེན། ། འོན་ཀྱང་འཇིག་རྟེན་ལ་གྲགས་བཞིན། ། གནས་སྐབས་བདེན་པ་གཉིས་སུའང་དབྱེ། །
འདུལ་བར་གྲགས་པའི་དཀོན་མཆོག་གསུམ། ། ཀུན་རྫོབ་གྲགས་པ་ཙམ་ལ་ནི། ། གཙོ་བོར་བཟུང་ནས་སྐྱབས་འགྲོ་བའི། ། ཤེས་བྱེད་དོན་དམ་པ་ལ་འཆད། ། སྔགས་ཀྱི་སྒྲུབ་པ་ལ་ཞུགས་ནས། ། རང་བཞིན་ཆོས་སྐུ་མ་གཏོགས་པའི། ། ཆོས་གཞན་ཡོད་པར་མི་བཞེད་ན། ། དཀོན་མཆོག་གསུམ་པོ་སྨོས་ཅི་དགོས། ། ཁྱད་པར་དམ་ཆོས་འཆད་པོ་དང༌། ། བཤད་བྱའི་ཆོས་དང་ཉན་པོ་དང༌། །
སྒྲུབ་པ་པོ་ཡང་ང་ཉིད་ཅེས། ། བཤད་ཕྱིར་དོན་དམ་པ་ཁོ་ན། ། དེ་ཕྱིར་རྡོ་རྗེའི་ཐེག་པར་ནི། ། སངས་རྒྱས་དང་ནི་སེམས་ཅན་དང༌། ། བྱང་ཆུབ་སེམས་དཔའ་ཇི་སྙེད་པ། ། ཆོས་དབྱིངས་ཡེ་ཤེས་ལས་གཞན་མིན། ། འོན་ཀྱང་གློ་བུར་དྲི་མ་ཡིས། ། དག་དང་མ་དག་པ་ཉིད་དང༌། ། དག་མ་དག་པའི་དབྱེ་བ་ཡིས། ། སྐྱབས་དང་སྐྱབས་སུ་འགྲོ་བོར་དབྱེ། །
མདོར་ན་རིག་པ་འཛིན་པ་ཡི། ། དགེ་འདུན་དོན་དམ་པ་ཉིད་དེ། ། ཚོགས་ཀྱི་འཁོར་ལོའི་དགེ་འདུན་ནི། ། ཉན་ཐོས་སོགས་དང་ཁྱད་པར་ཆེ། ། ཞེས་བྱ་བ་འདི་གྲུབ་པའོ།། །། ཤུ་བྷཾ།། །། ༄། །ན་མོ་གུ་ར་ཝེ། ལམ་ཟབ་བླ་མའི་རྣལ་འབྱོར་གྱི། ། རྒྱུན་གྱི་ཉམས་ལེན་བྱེད་པའི་ཚེ། ། སྒྲུབ་པ་པོ་དང་སྒྲུབ་བྱ་དང༌། །
སྒྲུབ་པའི་བླ་མ་གསུམ་ཀ་ཡང༌། ། འབྲས་བུའི་རྡོ་རྗེ་འཛིན་ཉིད་དུ། ། མཚུངས་ན་གང་གིས་གང་ཞིག་སྒྲུབ། ། གང་ལ་གང་གིས་ཞེན་པ་སྤོང༌། ། གང་གིས་གང་ལ་དངོས་གྲུབ་ལེན། ། སྙམ་ན་གཞན་རྐྱེན་བྱིན་རླབས་དང༌། ། གཞི་དུས་རང་བཞིན་རྣམ་དག་དང༌། ། ཉམས་ལེན་ཐབས་ཀྱི་སྒྲུབ་པོ་ཡང༌། ། རྣམ་པ་ལྷག་པའི་ལྷར་བཞེངས་པའི། ། བློ་ནི་ལོག་པར་མི་བསམ་སྟེ། །
ཞེན་པས་ཞུགས་ནས་འབྲེལ་པ་ཡིས། ། འཇུག་པའི་ཡུལ་ལ་མི་བསླུ་བ། ། ཚད་མ་ཉིད་དུ་འཆད་ཕྱིར་རོ། ། སྒྲུབ་པོས་རང་ཉིད་ལམ་དུས་ཀྱི། ། དགྱེས་པ་རྡོ་རྗེའི་སྐུར་བཞེངས་ནས། ། འབྲས་དུས་རྡོར་འཛིན་ཉིད་དུ་ནི། ། ཞེན་པར་མི་བྱེད་དེ་ཡི་ཚེ། ། བླ་མ་ཉེས་པ་ཀུན་བྲལ་ཞིང༌། ། ཡོན་ཏན་མ་ལུས་རྫོགས་པ་ཡི། ། འབྲས་དུས་རྡོ་རྗེ་འཛིན་ཉིད་དུ། །
ཚད་མས་ཤེས་ནས་དངོས་གྲུབ་ལེན། ། ཚད་མ་ཡིད་ཆེས་ལུང་ལས་ཏེ། ། བསྟན་ཆོས་སློབ་དཔོན་ཚད་མ་དང༌། ། ལུང་གི་རྗེས་འབྲང་དེ་ཉིད་རིག ། ཅེས་པ་སྐབས་འདིར་ལུང་ཉིད་ཕྱིར། ། སྒྲུབ་པ་པོ་ལ་མཚུངས་མིན་ཏེ། ། རང་གི་ཤེས་རྒྱུད་མངོན་སུམ་དུ། ། གྱུར་དང་བླ་མའི་ཐུགས་རྡོ་རྗེ། ། ལྐོག་ཏུ་གྱུར་པ་ཉིད་ཕྱིར་རོ། ། རྣམ་ཤེས་དག་པར་མ་གྱུར་པའི། །
སྒྲུབ་པ་པོ་དེས་མ་དག་ལུས། ། སྦྱང་རྟོགས་སྦར་གསུམ་གྱིས་བསྒྲུབ་པ། ། དེ་ཚེ་ཞེན་པ་སྤངས་ཞེས་བཤད། ། ཞེན་པ་དེ་ཡང་གང་ཞེ་ན། ། ཚོགས་པའི་ལུས་ལ་གང་ཟག་གི ། བདག་ཏུ་ཞེན་དང་ཆ་ཤས་ལ། ། ཆོས་ཀྱི་བདག་ཏུ་ཞེན་པའོ། ། ལམ་དུས་དགྱེས་པ་རྡོ་རྗེ་ཡིས། ། འབྲས་དུས་དགྱེས་པ་རྡོ་རྗེ་ལས། ། དབང་བཞི་པོ་དང་ཐུན་མོང་གི །
དངོས་གྲུབ་བླངས་ནས་དེ་བསྒྲུབ་བྱ། ། ཞེས་བྱ་བ་འདི་གྲུབ་པའོ། ། དཀོན་མཆོག་གསུམ་དང་བླ་མ་ཡི། ། རྣམ་བཞག་ངོས་འཛིན་ཚིག་ལེའུར་བྱས། ། ཆོས་ཚན་བརྒྱ་དང་བརྒྱད་པོ་ཡི། ། ཐོག་མར་དགེ་བ་འདི་བཟུང་བྱ། ། དགེའོ།། །། ༄། ཟབ་རྒྱའི་སྙིང་པོ་བསྡུས་པ་རིན་ཆེན་གཏེར་མཛོད་ཆོས་ཚན་བརྒྱད་པ་ཅེས་བྱ་བ་བཞུགས་སོ།། ༄༅། །ན་མོ་མཉྫུ་བཛྲཱ་ཡ། དབུ་མ་ཆེན་པོའི་ངོས་འཛིན་ལ། །
འཕགས་པའི་ཡུལ་དང་བོད་འདིར་ཡང༌། ། རང་རང་བློ་ཡིས་ཉེར་བརྟགས་པའི། ། འདོད་ཚུལ་མི་མཐུན་འདིར་བསམ་བྱ། ། སློབ་དཔོན་ཟླ་བ་གྲགས་པ་ནི། ། སྟོང་པ་ཉིད་ཅེས་བྱ་བའི་ཆོས། ། གཞན་གྱིས་གསལ་བར་མ་བཤད་ཕྱིར། ། རང་གཞུང་དབུ་མ་ཆེ་ཞེས་ཟེར། ། འཕགས་པ་ཐོགས་མེད་མཆེད་བཅས་ནི། ། ཐལ་རང་གཞུང་གི་སྟོང་པ་ཉིད། ། ཉམས་སུ་མྱོང་བྱར་མི་རུང་ཕྱིར། །
ཆད་སྨྲ་ཉིད་དུ་ལྟུང་ཞེས་གསུང༌། ། ཐལ་རང་སྨྲ་རྣམས་བྱམས་ཆོས་དང༌། ། འཁོར་ལོ་གསུམ་པའི་ངེས་དོན་ལ། ། སེམས་ཙམ་པ་ཞེས་སྒྲོ་བཏགས་ནས། ། ནམ་ཡང་དབུ་མར་མི་རུང་ཟེར། ། མཻ་ཏྲི་པ་སོགས་ཐལ་རང་གི ། དབུ་མས་མཚན་འཛིན་འགོག་པའི་ཕྱིར། ། དབུ་མ་འབྲིང་པོ་ཙམ་ཞིག་སྟེ། ། དབུ་མ་ཆེན་པོ་སྔགས་ལ་འཆད། ། བོད་འགའ་དབུ་མ་ཐལ་འགྱུར་བ། །
མ་གཏོགས་སྔགས་ཀྱི་དབུ་མ་མེད། ། ཐལ་འགྱུར་རིགས་པས་མ་བཙལ་ན། ། སྔགས་ཀྱི་དབུ་མ་མི་རྟོགས་ཟེར། ། དེ་དག་རིམ་བཞིན་བརྟག་བྱ་བ། ། རིགས་པས་གཏན་ལ་ཕབ་པ་ཡི། ། སྟོང་པ་ཉིད་དང་འཕགས་བློ་ཡིས། ། ཉམས་སུ་མྱོང་བྱའི་སྟོང་ཉིད་ཅེས། ། ཚད་ལྡན་རྩོད་པ་ཀུན་བྲལ་བའི། ། མདོ་རྒྱུད་གཞུང་མང་རབ་ལས་གསུངས། ། དང་པོ་ཕུང་པོ་རྣམ་བཅད་དང༌། །
གཉིས་པ་རྣམ་ཀུན་མཆོག་ལྡན་ནོ། ། རྣམ་གྲོལ་མངོན་དུ་བྱེད་པ་ལ། ། སྟོང་ཉིད་དང་པོ་གཙོ་ཆེ་སྟེ། ། ཡོན་ཏན་ཡོངས་སུ་རྫོགས་པ་ལ། ། རྣམ་ཀུན་མཆོག་ལྡན་གཙོ་བོར་བཞེད། ། སྟོང་ཉིད་ཅེས་བྱ་མེད་དགག་ལས། ། གཞན་མི་བཞེད་པ་ཐལ་རང་གཞུང༌། ། རྣམ་རྟོགས་གིས་སྟོང་ཡེ་ཤེས་ལ། ། འཆད་པ་ཆོས་འཁོར་གསུམ་པའི་ལུགས། ། ལུང་ལས་དབུ་མ་རྣམ་གསུམ་སྟེ། །
རྣལ་འབྱོར་སྤྱོད་དང་ཐལ་རང་དུ། ། གྲགས་དང་སྔགས་ཀྱི་དབུ་མ་ཞེས། ། འདི་གསུམ་བརྟག་པ་གཉིས་པར་བཤད། ། དང་པོ་བྱམས་པའི་གཞུང་ལས་ཏེ། ། གཞན་སྟོང་གཉིས་མེད་ཡེ་ཤེས་སོ། ། གཉིས་པ་ཀླུ་སྒྲུབ་གཞུང་ལས་ཏེ། ། རང་སྟོང་མེད་པར་དགག་པའོ། ། གསུམ་པ་གསང་སྔགས་བླ་མེད་ལས། ། བདེ་སྟོང་ཟུང་དུ་འཇུག་ཅེས་བཤད། ། ངོ་བོ་ཉིད་མེད་སྨྲ་བ་ལས། །
གཞན་པའི་དབུ་མ་པ་མེད་ན། ། གཞི་ལམ་འབྲས་བུ་ཐམས་ཅད་དུ། ། ཟུང་འཇུག་ཅེས་བྱ་འཆད་མི་ནུས། ། སྔགས་ཀྱི་དབུ་མར་གཟུང་འཛིན་གཉིས། ། བཀག་ནས་ལྷན་སྐྱེས་ཉམས་མྱོང་ཕྱིར། ། ཐོགས་མེད་མཆེད་ཀྱི་དབུ་མ་ཡང༌། ། དེ་ལས་གཞན་དུ་བཤད་མི་ནུས། ། མདོར་ན་གཞུང་ལུགས་གང་གང་དུ། ། ཉམས་སུ་མྱོང་བྱའི་སྟོང་ཉིད་དང༌། ། དེ་རྟོགས་བྱེད་པའི་ཐབས་གཉིས་ཀ །
གང་དུ་ཡོད་དེ་དབུ་མ་ཆེ། ། ཐབས་ལ་རྣམ་པ་གཉིས་བཤད་དེ། ། ཕ་རོལ་ཕྱིན་པར་ཐོས་བསམ་དང༌། ། ཚུལ་ཆེན་ཐེག་པར་དབང་བསྐུར་དང༌། ། ལུས་ཀྱི་བྱེད་པ་བཅིངས་སོགས་སོ། ། སྔགས་ཀྱི་རྒྱུད་དང་བསྟན་བཅོས་དང༌། ། མན་ངག་གཞུང་ལུགས་སོ་སོར་ཡང༌། ། གཉིས་ཀ་གསལ་བར་གསུངས་པའི་ཕྱིར། ། དབུ་མ་ཆེ་ལ་རྩོད་པ་མེད། ། རྣལ་འབྱོར་སྤྱོད་གཞུང་རྒྱ་མཚོར་ཡང༌། །
མཚན་འཛིན་འགོག་པའི་རིགས་པ་དང༌། ། མཚན་མེད་ཡེ་ཤེས་གཉིས་བསྟན་ཕྱིར། ། བྱམས་པའི་གཞུང་ལྔ་དབུ་མ་ཆེ། ། སྔགས་དང་ཁྱད་པར་ཅི་ཡོད་ན། ། ཐབས་ལ་ཟབ་དང་མི་ཟབ་དང༌། ། དུས་རིང་བ་དང་མྱུར་བ་དང༌། ། མྱོང་བྱ་བཟང་ངན་ཁྱད་པར་རོ། ། ངོ་བོ་ཉིད་མེད་སྨྲ་གཞུང་དུ། ། རིགས་པས་གཏན་ལ་གང་ཕེབས་པ། ། དེ་ཉིད་མྱོང་བྱར་བསྟན་ཏོ་ཞེས། །
གངས་ཅན་འདི་ན་དབུ་མ་པར། ། གྲགས་པ་དེ་ཀུན་མཐུན་པར་སྨྲ། ། དེ་དག་དེ་གཞུང་དང་མི་མཐུན། ། རྟོགས་བྱ་ཅི་ཡང་མ་རྙེད་པ། ། དེ་ལ་རྗེས་ཀྱི་ཤེས་པ་ཡིས། ། སྟོང་ཉིད་མཐོང་ཞེས་ཐ་སྙད་བཏགས། ། འདི་ནི་ཕར་ཕྱིན་རྐྱང་པ་ཡིས། ། ལམ་བགྲོད་ཚེ་ན་དབུ་མ་ཆེ། ། སྔགས་སུ་ཐོས་བསམ་གྱིས་ཤེས་པའི། ། སྟོང་ཉིད་དུག་ཅན་ལྟ་བར་བཤད། །
སྔགས་པས་རིགས་པའི་ཚོགས་གཞུང་ལ། ། དབུ་མ་ཆེན་པོར་འཆད་པའི་ཚེ། ། བསྟོད་པའི་ཚོགས་ཀྱི་ངེས་དོན་དང༌། ། སྦྲེལ་ནས་བཤད་ན་ལེགས་པར་འགྱུར། ། རྒྱུད་བླར་ཐོས་བསམ་རིགས་པ་དང༌། ། རིགས་པའི་ཚོགས་སུ་མྱོང་བྱ་དག ། གསལ་བར་བཤད་པ་མེད་པའི་ཕྱིར། ། ཇི་ལྟར་དབུ་མ་ཆེ་ཞེ་ན། ། རིགས་པས་དཔྱད་པའི་སྟོང་པ་ཉིད། ། མྱོང་བྱར་བྱས་ན་དུག་ཅན་ཡང༌། །
མྱོང་བྱེད་རྟོག་པའི་ངོར་སོང་བ། ། མྱོང་བ་མཆོག་ཅེས་ཐ་སྙད་འདོགས། ། རྒྱུད་བླར་སྟོང་ཉིད་སྟོན་པ་ཡི། ། རིགས་པ་འདི་ལ་བསལ་བྱ་དང༌། ། ཡང་དག་མཐའ་ནི་ཞེས་སོགས་ཀྱིས། ། གཞན་སྟོང་ཚུལ་དེ་གསལ་བར་བཤད། ། རྟོགས་བྱ་དྲི་བཅས་དེ་བཞིན་ཉིད། ། ཅེས་པའི་མིང་ཅན་ཟག་མེད་ཀྱི། ། ཡེ་ཤེས་ཉིད་ལ་བཤད་པས་ན། ། དབུ་མ་ཆེ་ལ་རྩོད་པ་མེད། །
འདི་ཡི་རྩ་འགྲེལ་ཐལ་འགྱུར་གྱི། ། ལུགས་ཞེས་ཟེར་བ་འཆོལ་བའི་གཏམ། ། འདིར་ཟག་མེད་ཡེ་ཤེས་ལ། ། རིགས་པའི་དཔྱད་པ་ཅི་བྱས་ཀྱང༌། ། དོན་དམ་ཉིད་དུ་གནས་པར་བཞེད། ། ཐལ་འགྱུར་བས་ན་རང་སྟོང་ཟེར། ། ཟླ་བས་སོ་སོར་རང་རིག་གི ། ཡེ་ཤེས་མོ་གཤམ་བུ་འདྲར་བཤད། ། འདིར་ནི་སོ་སོར་རང་རིག་གི ། ཡེ་ཤེས་ལམ་གྱི་མཆོག་ཏུ་བཞེད། །
ཟླ་བས་མི་གནས་མྱང་ངན་འདས། ། ཀུན་རྫོབ་བདེན་ཞེས་གསལ་བར་བཤད། ། རིགས་པའི་ཚོགས་སུ་ཡེ་ཤེས་ཀྱི། ། མྱོང་བྱ་དངོས་སུ་མ་བཤད་པ། ། འདི་ལ་འཕགས་དང་བོད་ཡུལ་དུ། ། རྣམ་པར་རྟོག་པ་མང་ཞིག་བྱུང༌། ། ཆོས་གྲགས་ཞི་འཚོ་ལ་སོགས་པ། ། འཕགས་བློ་རང་གིས་རང་རིག་འདོད། ། ལེགས་ལྡན་འབྱེད་ཀྱིས་རང་རིག་པ། ། འགོག་ཀྱང་འཕགས་བློ་རྒྱུན་མི་ཆད། །
ཡེ་ཤེས་སྙིང་པོ་འཕགས་པའི་བློ། ། དོན་དམ་སྟོང་ཉིད་ཀུན་རྫོབ་ཟེར། ། མངོན་པར་རྟོགས་པའི་རྒྱན་གཞུང་དུ། ། ཤེས་རྣམ་ཉམས་སུ་མྱོང་བྱར་བཤད། ། རྣལ་འབྱོར་སྤྱོད་པའི་གཞུང་དག་ཏུ། ། སེམས་ཙམ་དབུ་མ་རྣམ་གཉིས་གསུངས། ། སེམས་ཙམ་པ་ལ་རྣམ་བདེན་རྫུན། ། གཞུང་ཆེན་དག་ལས་བཤད་པ་མེད། ། རྣལ་འབྱོར་སྤྱོད་པའི་དབུ་མ་ལ། ། སེམས་ཙམ་ཟེར་བ་ལེགས་ལྡན་དང༌། །
ཟླ་བའི་གཞུང་ལས་འབྱུང་མོད་ཀྱི། ། རྣལ་འབྱོར་སྤྱོད་གཞུང་རྒྱ་མཚོར་ཡང༌། ། གཉིས་མེད་རང་རིག་རང་གསལ་བ། ། རང་གི་ངོ་བོས་སྟོང་པ་ཡི། ། རིགས་པ་མི་འཆད་པ་ལ་དགོངས། ། དེ་ཡི་རིགས་པ་མ་བཤད་ཀྱང༌། ། དེ་ལ་ཞེན་པའི་རྟོག་པ་ནི། ། རང་གི་ངོ་བོས་སྟོང་པའི་ཕྱིར། ། སྤང་བྱ་ཉིད་དུ་བཤད་པ་ན། ། ཤེས་བྱའི་སྒྲིབ་པ་ཀུན་ལས་གྲོལ། །
འཁོར་ལོ་གསུམ་པའི་ངེས་དོན་ལ། ། སེམས་ཙམ་པ་ཡི་ལུགས་ཡིན་ཞེས། ། ཟེར་བ་སྔགས་གཞུང་མཐའ་དག་དང༌། ། བྱམས་པའི་གཞུང་ལུགས་ཀུན་ན་མེད། ། ཡོད་ན་བྱམས་ཆོས་རྣམ་གསུམ་གྱི། ། ངེས་པའི་དོན་དེ་ཆོས་མཆོག་ལས། ། གོང་དུ་བགྲོད་པ་མེད་འགྱུར་ཏེ། ། སེམས་ཙམ་ཉིད་ལས་དེར་བཤད་ཕྱིར། ། དབྱིག་གཉེན་སོགས་ལ་སྟོང་པ་ཉིད། ། མཐར་ཕྱིན་མེད་ཅེས་གསུང་ན་ཡང༌། །
སྒྲིབ་ཀུན་སེལ་ནུས་ངེས་དོན་མཆོག ། མེད་ཅེས་གསུང་བར་མི་རིགས་ཏེ། ། གསང་སྔགས་གཞུང་དུ་ལྷན་སྐྱེས་ཀྱི། ། ཡེ་ཤེས་ངེས་པའི་དོན་དུ་བཤད། ། འདིར་ཡང་གདོད་མའི་ཡེ་ཤེས་ཉིད། ། དོན་དམ་དངོས་སུ་བཤད་ཕྱིར་རོ། ། ཐོགས་མེད་ཞབས་ཀྱིས་དྲང་དོན་དང༌། ། ངེས་དོན་འབྱེད་པར་ལུང་བསྟན་པ། ། དེ་ཡིས་ཕྱེ་བའི་ངེས་དོན་གྱི། ། གཞུང་ལུགས་གང་ཡིན་སྨྲ་བར་རིགས། །
ཐེག་ཆེན་རྒྱུད་བླར་འགྲེལ་ཞེ་ན། ། དེ་དང་བྱམས་ཆོས་རྣམ་གསུམ་དང༌། ། ཐེག་བསྡུས་སོགས་ནས་བཤད་པ་ཡི། ། ངེས་པའི་དོན་གྱི་ཁྱད་པར་ཅི། ། རང་སྟོང་མེད་པར་དགག་པ་ནི། ། བདེར་གཤེགས་སྙིང་པོའི་ངོས་འཛིན་དུ། ། རྔོག་ལོའི་མན་ངག་ལས་འབྱུང་མོད། ། གཞུང་ཆེན་དག་ནས་བཤད་པ་མེད། ། དབུ་མ་པ་ལ་ཐལ་རང་གི ། བཤད་པ་བོད་དུ་གྲགས་མོད་ཀྱང༌། །
དགག་བྱའི་ཚད་དང་དགག་བྱ་ཡི། ། རྣམ་གྲངས་མང་ཉུང་འཆད་པ་ནི། ། སྔོན་གྱི་དུས་སུ་བྱུང་བ་མེད། ། མདོར་ན་དབུ་མ་ཆུང་ངུ་ནི། ། གང་ཟག་བདག་མེད་ཙམ་ལ་མཐུན། ། འབྲིང་དང་ཆེན་པོའི་ཁྱད་པར་ནི། ། རང་རང་འདོད་པས་བཏགས་པའོ། ། སྔགས་སུ་ཟུང་འཇུག་དབུ་མ་ཆེར། ། བཤད་ལ་མི་མཐུན་མེད་མོད་ཀྱི། ། ཟུང་འཇུག་ཀུན་རྫོབ་བདེན་པ་ཞེས། །
བཤད་ན་ཐམས་ཅད་འཁྲུལ་བར་འགྱུར། ། རྣལ་འབྱོར་སྤྱོད་པས་གཉིས་མེད་ཀྱི། ། ཡེ་ཤེས་དབུ་མ་ཆེན་པོར་འདོད། ། ཐལ་རང་ལུགས་དང་མི་མཐུན་ཡང༌། ། སྔགས་གཞུང་ཀུན་དང་མཐུན་པས་བླང༌། ། སློབ་དཔོན་ཞི་ཟླ་རྣམ་གཉིས་ཀྱིས། ། ལུགས་འདིར་འཁོར་འདས་གཉིས་ཀ་ཡི། ། རྟེན་ཡོད་པ་དེ་རྟག་ཆད་ཀྱི། ། མཐའ་ལས་འདས་པ་མིན་ཞེས་བཀག ། འདི་ཡང་ཕར་ཕྱིན་རྐྱང་པར་ནི། །
དབུ་མ་ཆེ་ཞེས་འཆད་དགོས་མོད། ། རྟེན་དེ་ཡོད་པར་རྒྱུད་བླ་དང༌། ། ཆོས་ཀྱི་དབྱིངས་སུ་བསྟོད་ལས་གསུངས། ། མདོར་ན་ཤིང་རྟ་ཆེན་པོ་ཡི། ། སྲོལ་ཆེན་མང་ལ་སྐུར་མི་འདེབས། ། རྣམ་པར་རྟོག་པ་ཀུན་སེལ་བའི། ། ཐབས་མཆོག་ཡོད་པ་དེ་དབུ་མ། ། དེ་སྐད་འདི་ཡང་སེམས་དཔའ་ཆེ། ། བྲག་དཀར་བ་ཡི་དགོངས་པ་ལ། ། སོམ་ཉི་མང་པོ་སེལ་དོན་དུ། །
ལེགས་པའི་བློ་ཡིས་དགེ་བར་སྦྱར།། །། མངྒ་ལཾ།། །། ༄། །ན་མོ་མཉྫུ་བཛྲཱ་ཡ། ཆོས་ཀྱི་ཕྱག་རྒྱ་དང་པོའི་གཏམ། ། ཁོ་ནས་སྟོང་པ་ཉིད་མཆོག་གྲུབ། ། མི་རྟག་དོན་ནི་སྐད་ཅིག་མར། ། བཤད་པས་གནས་པ་བཀག་ཕྱིར་རོ། ། བྱས་ཡོད་ཀུན་ལ་སྐད་ཅིག་ཏུ། ། གནས་པ་བཀག་པས་ཆོས་དེ་དག ། གང་དུའང་གནས་པ་མེད་པའི་ཕྱིར། །
རང་རང་ངོ་བོས་སྟོང་པར་གྲུབ། ། སྐད་ཅིག་གནས་མེད་འདི་ལས་གཞན། ། རང་སྟོང་སྒྲུབ་པའི་རིགས་པ་ནི། ། དབུ་མ་མཆོག་སྨྲ་རྣམས་ལ། ། འགའ་ཡང་ཡོད་པ་མ་ཡིན་ནོ། ། གནས་མེད་ཙམ་གྱིས་དེ་མི་འགྲུབ། ། ཅེ་ན་རྒྱལ་བ་སྐྱེད་མ་ལས། ། ཐེར་ཟུག་གནས་པ་མིན་པའི་ཕྱིར། ། རང་རང་ངོ་བོས་སྟོང་ཞེས་གསུངས། ། སྐད་ཅིག་གཅིག་ཏུ་གནས་གྱུར་ན། །
ནམ་ཡང་འཇིག་པར་མི་འགྱུར་ཞེས། ། འདུས་བྱས་སྐད་ཅིག་པར་སྒྲུབ་པའི། ། རིགས་པ་མཆོག་ཏུ་བྱམས་པས་གསུངས། ། འོ་ན་མདོ་ལས་འདུས་བྱས་ཀྱི། ། མཚན་ཉིད་སྐྱེ་འཇིག་གནས་གསུམ་དུ། ། གསུངས་པའི་དགོངས་པ་གང་གིས་འཆད། ། གནས་པ་མེད་པར་སུ་ཞིག་འཇིག ། ཅེ་ན་མཁས་མཆོག་དབྱིག་གཉེན་གྱིས། ། གནས་པ་རྒྱུན་ལ་དགོངས་པ་སྟེ། ། སྐྱེས་ལ་མ་འགགས་དངོས་པོ་ནི། །
ཡོད་པ་མིན་ཞེས་གསལ་བར་གསུངས། ། དངོས་པོ་ཐམས་ཅད་རང་རྒྱུ་ལས། ། འཇིག་པའི་ངང་དུ་སྐྱེས་ཤེས་པ། ། རྣམ་འགྲེལ་མཛད་པའི་གཞུང་ལས་ཏེ། ། སྐྱེ་འཇིག་དུས་མཉམ་ཁོ་ནར་གསུངས། ། བུམ་པ་སྐྱེད་བྱེད་དངོས་རྒྱུ་དེ། ། འཇིག་བྱེད་རྒྱུ་འམ་གཞན་ཞིག་བརྟག ། རྒྱུ་གཞན་མི་ལྟོས་གཞུང་ན་གསལ། ། གཞན་མིན་ན་ནི་དུས་མཉམ་གྲུབ། ། སྐྱེད་པ་འཇིག་པ་དུས་མཉམ་ཡང༌། །
ཞིག་པ་དུས་མཉམ་མིན་ཞེ་ན། ། འོ་ན་བར་དུ་གནས་དགོས་པས། ། ཁྱད་པར་མེད་ཕྱིར་ཕྱིས་མི་འགྱུར། ། ད་ལྟར་གནས་པ་མི་འདོད་ཕྱིར། ། འདས་དང་མ་འོངས་ཅི་ཞེ་ན། ། འདས་དང་མ་འོངས་བཏགས་ཡོད་དུ། ། ཉན་ཐོས་སྡེ་པའི་གཞུང་ནའང་གསལ། ། དུས་ཀྱི་ཆ་ཤས་ཡོད་མིན་པའི། ། སྐད་ཅིག་གཅིག་ཏུ་གནས་པ་ནི། ། དོན་དམ་དོན་བྱེད་ནུས་པ་ཞེས། །
འདོད་པ་དེ་ཡི་ལུགས་ཡིན་ནོ། ། དེ་ལྟ་ཡིན་ན་དངོས་ཀུན་ལ། ། སྐུར་པ་བཏབ་པས་ཆད་པའི་མཐར། ། ལྟུང་བའི་ཉེས་པ་ཡོད་མིན་ནམ། ། ཐ་སྙད་བདེན་པ་ཅི་ཞེ་ན། ། ཐ་སྙད་དུ་ཡོད་དམ་པར་མེད། ། ཅེས་པ་བདེན་གཉིས་རྣམ་འབྱེད་ཀྱི། ། ཐབས་མཁས་སངས་རྒྱས་ཀྱིས་གསུངས་པ། ། དེ་ཡིན་མུ་སྟེགས་ཕལ་ལ་མེད། ། དེ་ནས་རྣམ་འགྲེལ་མཛད་པ་ཡི། །
གཞུང་ལུགས་པ་ལ་འདི་ལྟར་བརྟག ། དངོས་ལ་མི་རྟག་གིས་ཁྱབ་དང༌། ། མི་རྟག་པ་ལ་དངོས་མེད་དང༌། ། རྟག་པ་དངོས་པོས་ཁྱབ་པ་ནི། ། གཞུང་འགྲེལ་ཀུན་ན་གསལ་བར་བཞུགས། ། བོད་ཀྱི་རྟོག་གེས་མ་སླད་པར། ། དྲང་པོར་འཆད་པ་འདི་བསམ་བྱ། ། བྱས་ཡོད་སྐྱེ་འཇིག་གནས་པ་དང༌། ། བཏགས་སོགས་ལྷན་སྐྱེས་རྟོག་པའི་ངོ༌། ། ཇི་བཞིན་ཐ་སྙད་དུ་ཡོད་པས། །
ཐ་སྙད་བདེན་པར་དེ་ཁས་ལེན། ། མི་རྟག་དོན་ནི་སྐད་ཅིག་མར། ། མི་གནས་ཉིད་དུ་བཤད་པ་དང༌། ། དེ་དོན་དངོས་པོར་མེད་པ་ནི། ། དམ་པའི་དོན་གྱི་དབང་དུ་བྱས། ། མངོན་གྱུར་ཐ་སྙད་བདེན་པ་ཡི། ། རྟགས་ལས་ལྐོག་གྱུར་དོན་དམ་པ། ། སྒྲུབ་པ་དངོས་པོ་སྟོབས་ཞུགས་ཏེ། ། བྱས་ལས་མི་རྟག་པར་སྒྲུབ་བཞིན། ། རྒྱུ་ཞིག་པས་ནི་འབྲས་མི་བསྐྱེད། །
རྒྱུ་མ་ཞིག་པར་འབྲས་སྐྱེད་པ། ། ཡོད་ན་དོན་ལ་གནས་འགྱུར་ཕྱིར། ། དོན་བྱེད་ནུས་པ་དོན་ལ་མེད། ། རྟག་པ་ཞེས་པ་ཐ་སྙད་དེ། ། དམ་པའི་དོན་དུ་ཡོད་མ་ཡིན། ། མི་རྟག་ལས་ལོག་གཞན་སེལ་བ། ། རྟག་པར་ཐ་སྙད་གཞུང་ལས་བཏགས། ། སྔ་ཕྱིའི་དངོས་པོ་ཅིག་འཛིན་པ། ། འཇིག་རྟེན་ལ་ཡོད་རྟག་པའི་དོན། ། དེ་ཡང་ཐ་སྙད་དུ་ཡིན་གྱི། །
དམ་པའི་དོན་དུ་མི་སྲིད་པས། ། རྟག་དང་དངོས་པོ་ཐམས་ཅད་ཀྱང༌། ། རིགས་ངོར་རང་རང་ངོ་བོས་སྟོང༌། ། རྣམ་འགྲེལ་མཛད་པའི་ལུགས་བཟང་པོར། ། ཆོས་ཀུན་རང་སྟོང་སྒྲུབ་པ་ཡི། ། རིགས་པ་མཆོག་དེ་ཡོད་གྱུར་ན། ། ཐལ་རང་ལུགས་དང་ཁྱད་པར་ཅི། ། སྙམ་ན་དེ་དོན་བསམ་བྱ་བ། ། འགྱུར་མེད་ཡོངས་གྲུབ་ཐོག་མཐའ་དང༌། ། བྲལ་ལ་རྟག་བརྟན་གཡུང་དྲུང་ཞེས། །
བྱིས་པའི་བསྟན་བཅོས་ལས་ཀྱང་གསུངས། ། འདི་དོན་རྒྱུན་མི་ཆད་པ་ཡི། ། དངོས་ལ་རྟག་པར་བཤད་པ་སྟེ། ། དངོས་པོ་དེ་ཡང་སྐད་ཅིག་གིས། ། མི་རྟག་ཉིད་དུ་གདོན་མི་ཟ། ། ཡོངས་གྲུབ་བདེན་པར་མི་འཆད་པ། ། བྱམས་པའི་གཞུང་དང་འགལ་ཞེ་ན། ། སེམས་ཀྱི་རྡོ་རྗེའང་ཐོས་བསམ་གྱི། ། རིགས་པས་བརྟགས་པའི་ངོར་མེད་ཀྱང༌། ། མེད་པར་བཞག་ནུས་མ་ཡིན་ཏེ། །
སྒྲ་རྟོག་ཡུལ་ལས་འདས་ཕྱིར་རོ། ། འོ་ན་རང་སྟོང་རིགས་པ་ལ། ། རྩལ་དུ་བཏོན་པས་ཅི་བྱ་ན། ། ཡོངས་གྲུབ་སེམས་ཀྱི་རྡོ་རྗེ་ལ། ། ཞེན་པ་སྤོང་བའི་ཕྱིར་ཡིན་ནོ། ། ཞེན་བློ་བག་ཆགས་དང་བཅས་པ། ། འགོག་བྱེད་རིགས་པའི་རྣམ་གྲངས་གཉིས། ། རྟོག་ངོར་དེ་ཡུལ་བཀག་པ་ཡིས། ། དེ་འཛིན་འགོག་པའི་རིགས་པ་དང༌། ། ཡང་ན་འཛིན་པ་ཀུན་བཏགས་ཉིད། །
གཅིག་དང་དུ་བྲལ་རིགས་པས་སོ། ། འདི་ནི་རྣམ་འགྲེལ་མཛད་པ་ཡི། ། མཐར་ཐུག་དངོས་པོར་སྨྲ་བ་ཞེས། ། ཆོས་སྤོང་ཉེས་པའི་འཇིགས་བྲལ་བ། ། བློ་བཟང་དེ་ཡིས་གསལ་བར་སྨྲས། ། དགེ་བས་རང་དང་སྐལ་མཉམ་པ། ། ཀུན་ཀྱང་རྒྱལ་བ་མ་ཕམ་པས། ། ལེགས་པར་ཕྱེ་བའི་ལམ་བཟང་དེར། ། འཇུག་པ་གེགས་ཡོད་མ་གྱུར་ཅིག ། ཅེས་པ་གསེར་མདོག་ཅན་གྱི་གྲྭར། །
དཔལ་ལྡན་ལེགས་པའི་བློ་ཡིས་སྦྱར། ། ཡི་གེ་པ་ནི་དམ་ཆོས་ཀྱི། ། རྒྱལ་མཚན་ལེགས་པར་ཚུགས་དེ་ཡིན། ། མངྒ་ལཾ།། །། ༄། །ན་མོ་མཉྫུ་བཛྲཱ་ཡ། ཕྱག་རྒྱ་དང་པོའི་གཏམ་ཉིད་ཀྱིས། ། ཕྱག་རྒྱ་གསུམ་པའང་རྟོགས་སླ་སྟེ། ། གང་ཟག་ལ་སོགས་བཏགས་ཡོད་ཀྱི། ། དངོས་ཀུན་མི་རྟག་གྲུབ་ཕྱིར་རོ། ། དེ་ལྟ་ན་ཡང་གང་ཟག་གི །
བདག་མེད་སྒྲུབ་པའི་རིགས་པ་ནི། ། གཞུང་ལུགས་ཀུན་ནས་གཞན་སྟོང་གི ། རིགས་པས་བཤད་པ་དེ་ཡིན་ནོ། ། ཉན་ཐོས་པ་རྣམས་རང་སྟོང་གི ། རིགས་པས་སྟོང་ཉིད་ཀུན་ཤེས་ཀྱང༌། ། རང་ཉིད་ཞི་བདེའི་དོན་གྱི་ཕྱིར། ། ཆེད་དུ་གཉེར་ནས་དེ་མི་སྒོམ། ། འཇིག་རྟེན་གྲགས་སྡེ་སྤྱོད་པ་ཡིས། ། བདག་དང་གང་ཟག་ཐ་སྙད་ཀྱི། ། བདེན་པར་འཆད་མོད་རང་ལུགས་མིན། །
བྱེ་མདོ་སེམས་ཙམ་སྨྲ་བ་གསུམ། ། གང་ཟག་ཅེས་བྱ་བཏགས་ཡོད་དེ། ། བདག་ཅེས་བྱ་བ་རྫས་ཡོད་མིང༌། ། མུ་སྟེགས་བྱེད་པས་རྣམ་གྲངས་སུ། ། འབད་ནས་འཆད་དེ་རིགས་པས་འགོག ། ཐ་སྙད་བདེན་པའི་དུས་དག་ཏུ། ། ཆོས་ཀུན་བདག་མེད་ཁས་ལེན་མོད། ། སེམས་ཅན་མེད་པར་ཁས་མི་ལེན། ། ལེན་ན་ཕྱག་རྒྱ་གཉིས་པར་འགལ། ། དངོས་པོར་སྨྲ་བས་ཁས་ལེན་པའི། །
བདག་མེད་གཉིས་པོ་གང་ཡིན་ཡང༌། ། རང་མཚན་ཁོ་ནར་བཤད་བྱ་སྟེ། ། མངོན་སུམ་ཉིད་ཀྱིས་གཞལ་ཕྱིར་རོ། ། གསང་སྔགས་པ་ཡི་བདག་སྒོམ་པ། ། ཕྱག་རྒྱ་བཞི་དང་འགལ་ཞེ་ན། ། དམ་པའི་བདག་ཅེས་བྱ་བ་ནི། ། བདག་མེད་ཡེ་ཤེས་ཉིད་ལ་འཆད། ། ཡེ་ཤེས་དེ་ལ་ངར་འཛིན་པ། ། བྱས་ན་ཕྱག་རྒྱའི་ལུང་དང་འགལ། ། ལྷ་དང་སྔགས་དང་ཕྱག་རྒྱ་སོགས། །
སྒྲུབ་པའི་གཞི་ནི་རང་སྟོང་གི ། རིགས་པས་རྟོག་པའི་ངོར་བཀག་ན། ། བསྐྱེད་རིམ་སྒྲུབ་པར་མི་ནུས་པ། ། ཉིད་ཕྱིར་རིགས་པས་དེ་མི་འགོག ། ཡེ་ཤེས་དེ་ལ་ལྷར་ཞེན་ན། ། གྱ་ནོམ་ལྷར་ཞེན་ཅེས་བྱ་བའི། ། རྣམ་རྟོག་ཡིན་ཏེ་རང་སྟོང་གི ། རིགས་པས་ཞེན་པ་དེ་ཁེགས་སོ། ། དེ་ལྟ་ན་ཡང་ཡེ་ཤེས་ཉིད། ། རང་སྟོང་རིགས་པས་མི་ཁེགས་ཏེ། །
བརྗོད་མེད་དོན་དམ་ཡིན་ཕྱིར་རོ། ། འདི་ཡང་དམ་པའི་བདག་དང་ནི། ། ཕྱག་རྒྱ་གསུམ་པ་འགལ་ཞེས་པའི། ། ལོག་རྟོག་འགོག་པའི་ཕྱིར་ཡིན་ཏེ། ། དམ་པའི་བདག་གིས་ཆོས་ཀུན་འགྲུབ། ། མངྒ་ལཾ་བྷ་ཝནྟུ།། །། ༄། །ན་མོ་མཉྫུ་བཛྲཱ་ཡ། རྒྱུད་དུ་དབུ་མའི་ལྟ་བ་ལས། ། ཟུང་འཇུག་གོང་དུ་འཕགས་པར་གསུངས། ། རྣལ་འབྱོར་དབང་ཕྱུག་བིརྺ་པས། །
ལྟ་གྲུབ་རྣམ་པ་བརྒྱད་ཅེས་བཤད། ། ཆོས་ཀྱི་རྗེ་ཡིས་གསང་སྔགས་ལ། ། དབུ་མ་ལས་ལྷག་མེད་པར་བཤད། ། བཤད་པར་དཀའ་ཞིང་འགལ་བ་ལྟར། ། སྣང་བ་དེ་དོན་བསམ་པར་བྱ། ། ལྟ་བའི་མིང་ཅན་རྣམ་གཉིས་ཏེ། ། སྟོང་པ་ཉིད་ཀྱི་ཤེས་རབ་དང༌། ། དེ་དང་སྟོང་པ་དབྱེར་མེད་པའི། ། ཡེ་ཤེས་ཉིད་ཅེས་གང་བཤད་པའོ། ། དང་པོ་ཐོས་བསམ་ཤེས་རབ་སྟེ། །
སྤྲོས་བྲལ་ཉིད་ཙམ་རྟོགས་པར་བཤད། ། གཉིས་པ་སྒོམ་བྱུང་ཡེ་ཤེས་ཏེ། ། བདེ་སྟོང་ཟུང་དུ་འཇུག་པའོ། ། བཤད་པས་གོ་དང་ཐོས་པ་ཡི། ། ལྟ་བ་ཞེས་བྱ་སྔ་མ་སྟེ། ། ཟུང་འཇུག་བརྗོད་བྲལ་ཞེས་བྱ་བ། ། ཕྱི་མ་དེ་ལ་བཞེད་པ་ཡིན། ། བཤད་པས་ཇི་ལྟར་གོ་ཞེ་ན། ། དགག་བྱ་འགོག་པའི་རིགས་པ་ཙམ། ། བཤད་པས་སྟོང་ཉིད་གོ་ནུས་ཀྱི། །
སྒྲུབ་པའི་ཕྱོགས་ནས་ཤེས་མི་ནུས། ། ཟུང་འཇུག་ཇི་ལྟར་བརྗོད་བྲལ་ན། ། དགག་སྒྲུབ་གང་གི་ཕྱོགས་ནས་ཀྱང༌། ། འདི་ཞེས་བསྟན་པར་མི་ནུས་མོད། ། སྒོམ་པའི་ཐབས་ཀྱིས་ཉམས་སུ་མྱོང༌། ། མྱོང་བྱ་རྫས་ཀྱིས་དབྱེར་མེད་ཀྱང༌། ། བདེ་བའི་ཆ་ནས་ཐབས་དང་ནི། ། སྟོང་པའི་ཆ་ནས་ཤེས་རབ་བོ། ། རྫས་ལ་དབྱེ་བ་མེད་པ་དེ། ། ཐབས་ཀྱང་ཡིན་ལ་ཤེས་རབ་ཀྱང༌། །
ཡིན་པས་ཟུང་འཇུག་ཅེས་བྱ་བ། ། སྔགས་ཀྱི་ཐེག་པའི་ཁྱད་ཆོས་སོ། ། རྙིང་མ་པ་རྣམས་ཐེག་པ་དགུ། ། ལྟ་བས་འབྱེད་པ་ཡིན་པར་འདོད། ། ལྟ་བ་ལ་ཡང་ཀུན་རྫོབ་དང༌། ། དོན་དམ་རྣམ་པ་གཉིས་སུ་འབྱེད། ། ཐེག་པ་ལྟ་བས་བྱས་པ་མིན། ། ཐབས་ཀྱི་ཁྱད་པར་ཁོ་ན་སྟེ། ། ཐབས་གཞན་དག་ལ་མ་རེག་པར། ། རང་རང་ཐབས་ཀྱིས་བྱང་ཆུབ་པའོ། །
རྒྱུད་སྡེ་རྣམ་བཞིའི་ཐབས་མཁས་ནི། ། བླ་མེད་ཐབས་ལ་མ་ལྟོས་པར། ། རང་རང་ཐབས་ཀྱིས་གསང་སྔགས་ཀྱི། ། བྱང་ཆུབ་ཐོབ་པར་བཞེད་མ་ཡིན། ། དེས་ན་ཐེག་པ་ཆེ་ཆུང་གཉིས། ། རེ་རེའང་གཉིས་སུ་ཕྱེ་བས་བཞི། ། ལྟ་བའང་དེ་ལྟར་གཉིས་གཉིས་སུ། ། ཕྱེ་བས་རྣམ་པ་བཞི་ཡིན་ནོ། ། སྔགས་ལ་ཕ་རོལ་ཕྱིན་པ་ཡི། ། སྟོང་པ་ཉིད་ལས་ལྷག་མེད་ཀྱང༌། །
ཉམས་མྱོང་བདེ་སྟོང་དབྱེར་མེད་ལ། ། དགོངས་ནས་ལྟ་གྲུབ་བརྒྱད་དུ་ཕྱེ། ། དེ་ཕྱིར་ཐོས་པའི་ལྟ་བ་ལ། ། ཐེག་ཆེན་རྣམ་གཉིས་ཁྱད་མེད་ཀྱང༌། ། ཉམས་སུ་མྱོང་བྱའི་ལྟ་བ་ལ། ། ཁྱད་པར་ཡོད་ཅེས་བཤད་ན་འཐད། ། གཉིས་པོ་གཙོ་བོར་གང་འཛིན་ན། ། མཚན་འཛིན་འགོག་ལ་སྔ་མ་སྟེ། ། མཚན་མེད་ཡེ་ཤེས་སྒྲུབ་པ་ལ། ། ཕྱི་མ་ཉིད་ཕྱིར་ཁྱད་པར་འཕགས། །
བརྗོད་པས་སྤྲོས་པ་འགོག་ནུས་ཀྱང༌། ། སྤྲོས་བྲལ་བརྗོད་པར་མི་ནུས་པ། ། དེ་ལ་ཐེག་ཆེན་ཐེག་པ་ལྔར། ། འབྱེད་ན་མཁས་པའི་དགོངས་པ་མིན། ། རིགས་གསུམ་རིགས་ལྔ་རིགས་བརྒྱ་དང༌། ། སྣང་ཙམ་དབྱེ་བས་འབྱེད་ཅེ་ན། ། འདི་ནི་ཀུན་རྫོབ་ཐབས་ཀྱི་ཕྱིར། ། ལྟ་བའི་དབྱེ་བར་རུང་མ་ཡིན། ། ཀུན་རྫོབ་སྣང་བ་ལྷ་ཡིན་ཕྱིར། ། དོན་དམ་དབྱེ་བར་འདོད་ཅེ་ན། །
ལྷ་དང་སྣང་བ་མ་ཕྱེད་པས། ། ཀུན་རྫོབ་ལྟ་བར་འཁྲུལ་པ་ཡིན། ། གསང་སྔགས་རྙིང་མར་སྨྲ་བས་ཀྱང༌། ། སྒྲོ་འདོགས་གཅོད་པའི་ལྟ་བ་ལ། ། དགུ་ཡི་དབྱེ་བ་མ་བཤད་ཕྱིར། ། རྩོད་ལེན་འབྲེལ་མེད་འགྱུར་ཞེ་ན། ། ཐེག་པར་འཇོག་བྱེད་ལྟ་བ་དང༌། ། ཐེག་པ་རྣམ་དགུར་འབྱེད་པ་དང༌། ། སྤྲོས་པ་གཅོད་པའི་ལྟ་བ་ལ། ། དབྱེ་བ་མེད་པར་འཆད་རྣམས་འགལ། །
དེས་ན་ཐོས་པས་གོ་བ་ཡི། ། ལྟ་བའི་མཐར་ཐུག་གཅིག་ལས་མེད། ། གཅིག་པུས་ཕ་རོལ་ཕྱིན་པ་དང༌། ། སྔགས་ཀྱི་ཐེག་པར་འབྱེད་མི་ནུས། ། སྔགས་ཀྱི་ཐེག་པར་འཇོག་ནུས་ཀྱི། ། ཐབས་ཤེས་དབྱེར་མེད་ལྟ་བ་ཡང༌། ། རྣལ་འབྱོར་རྣམ་གསུམ་མཐུན་པའི་ཕྱིར། ། ཐེག་པ་སོ་སོར་འབྱེད་མི་ནུས། ། མདོར་ན་ཐེག་པ་རྣམ་དགུ་ནི། ། ཚན་ལྡན་གཞུང་ན་བཤད་པ་མེད། །
ཐེག་པ་གསུམ་དང་བཞི་དང་ལྔར། ། ཕྱེ་བའང་ཐབས་ལས་ཡིན་པར་འདོད། ། ལྟ་བ་དངོས་པོའི་གནས་ལུགས་ལ། ། ཞུགས་ཕྱིར་ཐབས་ཤེས་དབྱེར་མེད་དང༌། ། བདེ་སྟོང་དབྱེར་མེད་གསང་སྔགས་ཀྱི། ། ལྟ་བར་འཆད་པ་འཁྲུལ་ཞེ་ན། ། རིགས་པའི་ངོ་དང་ཡེ་ཤེས་ངོར། ། རང་གིས་སྟོང་དང་གཞན་སྟོང་གིས། ། ཁྱད་པར་དུ་བྱས་བདེ་བ་ཆེ། ། ཆོས་དབྱིངས་ཡེ་ཤེས་ཡིན་པར་འདོད། །
འཇམ་དཔལ་མཚན་བརྗོད་མ་ཤེས་ན། ། དང་པོའི་སངས་རྒྱས་ཤེས་མི་ནུས། ། དེ་མ་ཤེས་པར་སྔགས་ཀྱི་ཚུལ། ། ཤེས་མིན་ཞེས་གསུངས་པདྨ་དཀར། ། སྤྲོས་བྲལ་ངོ་བོ་ཉིད་མེད་དུ། ། སྨྲ་བའི་ལུགས་དང་རྣམ་རྫུན་པར། ། གྲགས་པའི་གཞུང་ལུགས་གཉིས་ཀ་ལས། ། འབྱུང་ལ་ཁྱད་པར་མེད་དམ་ཅི། ། ཡོད་ན་དངོས་སུ་འགལ་བ་དང༌། ། མེད་ན་འཁོར་ལོ་གསུམ་པ་ཡི། །
ངེས་དོན་འཆད་པའི་གཞུང་ལུགས་ཀུན། ། དབུ་མ་ཉིད་དུ་ཐལ་ཞེ་ན། ། འཁོར་ལོ་གསུམ་པའི་སྤྲོས་བྲལ་ལས། ། ལྷག་པ་སྔགས་ལ་ཡོད་མ་ཡིན། ། དེ་ལས་ལྷག་པ་དབུ་མ་ལ། ། ཡོད་ཅེས་ཐལ་རང་སྨྲ་རྣམས་འཆད། ། དྲང་པོའི་བློ་ཡིས་བརྟགས་པ་ན། ། གཅིག་ནི་སྤྲོས་པ་བྲལ་ཙམ་དང༌། ། གཞན་ནི་སྤྲོས་བྲལ་ཡེ་ཤེས་སོ། ། སྔ་མའི་ཡུལ་ཅན་རྟོག་པ་ལས། །
མ་འདས་ཕྱི་མའི་མྱོང་བྱེད་ནི། ། ཡེ་ཤེས་ཉིད་ཕྱིར་བཤད་པ་ཡིས། ། གོ་བའི་ལྟ་བར་མི་འདོད་དོ། ། དེ་སྐད་འདི་ནི་སྡོམ་གསུམ་གྱི། ། བསྟན་བཅོས་འཆད་པའི་གནས་སྐབས་ན། ། གོང་མའི་ལུང་དང་འགལ་དོགས་པ། ། མང་པོ་ཉིད་ཕྱིར་རྒྱས་པར་བཤད། ། མངྒ་ལཾ། ། ཤུ་བྷཾ།། །། ༄། །ན་མོ་བུདྡྷ་ཡ།
རྔོག་ལོས་བསྟན་པ་སྐྱོང་དུས་སུ། ། ཐལ་འགྱུར་གཞུང་ལུགས་མ་འགྱུར་ཞིང༌། ། རང་རྒྱུད་ཤིན་ཏུ་དར་ན་ཡང༌། ། གཉིས་ཀ་དག་དང་མཐུན་མི་བཞེད། ། ཀླུ་སྒྲུབ་བཞེད་པའི་སྤྲོས་བྲལ་ནི། ། རྣམ་འགྲེལ་མཛད་པའི་རིགས་པ་ཡི། ། ལམ་དུ་དྲངས་ནས་འཆད་དགོས་ཀྱི། ། འཆད་ཚུལ་གཞན་རྣམས་ལྟར་སྣང་ངོ༌། ། ཁ་ཅིག་སྣང་ཙམ་འབད་ནས་འགོག ། གཞན་དག་སྣང་བ་བདེན་མེད་ནི། །
རྗེས་སུ་དཔག་པའི་གཞལ་བྱར་འདོད། ། ལུགས་དེ་གཉིས་ཀ་རིགས་མིན་ཏེ། ། སྣང་བ་བཀག་ན་རྗེས་དཔག་གི ། རྟེན་གྱུར་གཏན་ཚིགས་མི་འཐད་པས། ། སྤྲོས་པ་འགོག་པའི་ཐབས་གཞན་མེད། ། སྣང་བ་བདེན་མེད་རྗེས་དཔག་གི ། རིགས་པས་གཞལ་ན་གྲུབ་པར་འགྱུར། ། སྒྱུ་མ་རིགས་སྒྲུབ་ཁས་བླངས་ན། ། རྟག་པའི་མཐའ་ལས་འདའ་བ་མེད། ། རིགས་པ་གཞན་གྱིས་དེ་འགོག་ན། །
བློ་སྔ་མ་ནི་གནོད་བཅས་དང༌། ། རིག་པ་ཐུག་མེད་འགྱུར་བས་ན། ། རང་རྒྱུད་སྨྲ་བ་དེ་མི་འཐད། ། སྒྲུབ་བྱེད་འཕེན་པར་མི་ནུས་པའི། ། ཐལ་ངག་ཙམ་གྱིས་སྤྲོས་པའི་མཐའ། ། འགོག་པར་ནུས་པ་ཡིན་ནོ་ཞེས། ། མི་གནས་པར་གྲགས་དེ་དག་སྨྲ། ། སྒྲུབ་བྱེད་འཕེན་པར་མི་ནུས་པའི། ། རྟགས་དེ་ལྟར་སྣང་ལས་མ་འདས། ། དེ་ལས་ཆོས་ཉིད་ངེས་པའི་བློ། །
ཚད་མ་མིན་ལས་གཞན་པ་མེད། ། རྟགས་ཆོས་དོན་གསུམ་སྣང་ཙམ་དུ། ། ཡོད་ཀྱང་བདེན་པར་མེད་པ་ནི། ། སྒྱུ་མའི་དོན་ཏེ་རིགས་པས་གྲུབ། ། དེ་ལ་སྒྱུ་མ་རིགས་སྒྲུབ་ཟེར། ། འདི་འདྲ་དབུ་མར་མི་རིགས་ཏེ། ། རིགས་པས་དཔྱད་བཟོད་ཁས་བླངས་པས། ། སྨན་ཆེན་དུག་ཏུ་སོང་བ་དང༌། ། འདྲ་བར་ལྟ་བའི་དུག་གིས་ཟིན། ། མི་གནས་པར་གྲགས་དབུ་མར་པ། །
དེ་ལ་ཐལ་འགྱུར་བ་ཞེས་ཟེར། ། འདི་ཡང་དབུ་མར་མི་རིགས་ཏེ། ། སྤྲོས་པའི་ལྷག་མ་ལུས་ཕྱིར་རོ། ། དེ་ཡི་ཤེས་བྱེད་གང་ཞེ་ན། ། ཁས་བླངས་འགལ་བ་ཙམ་ཞིག་ནི། ། གེགས་བྱེད་ཡིན་གྱི་ལོག་ཕྱོགས་ལ། ། གནོད་བྱེད་མིན་ཕྱིར་དེ་ལུས་སོ། ། དེ་ནས་ལོ་ཆེན་རང་གི་ལུགས། ། གཞི་ལམ་འབྲས་བུའི་གནས་སྐབས་གསུམ། ། གཞི་ནི་རྣམ་འགྲེལ་མཛད་གཞུང་གི །
རིགས་པས་སྤྲོས་པའི་ཚོགས་ཀུན་འགོག ། སྤྲོས་བྲལ་རྟགས་ཀྱིས་མི་སྒྲུབ་མོད། ། སྤྲོས་པ་འགོག་པའི་རྟགས་ཀྱི་ཚུལ། ། རྒོལ་བ་གཉིས་ཀའི་རྣམ་ཤེས་ལ། ། མཐུན་པར་སྣང་བའི་ཚད་མས་འགྲུབ། ། རྒོལ་བའི་བློ་ལ་ལྟོས་ནས་ནི། ། དགག་བྱ་ཙམ་ཞིག་འགོག་བྱེད་ཀྱི། ། བསྒྲུབ་བྱ་ཆེད་དུ་མི་སྒྲུབ་པ། ། རྣམ་འགྲེལ་མཛད་པའི་གཞུང་ནའང་མང༌། ། སྤྲོས་པ་བཀག་ཀྱང་སྤྲོས་མེད་ནི། །
ཡོད་པར་བཤད་ནུས་མ་ཡིན་ཏེ། ། རྨི་ལམ་ཡུལ་གྱི་གྲོང་མེད་ན། དེ་ཞིག་པ་ནི་མེད་དེ་བཞིན། ། སྤྲོས་པ་ཚད་མས་འགོག་དགོས་ཀྱང༌། ། སྤྲོས་བྲལ་ཚད་མས་མི་འཇལ་ཏེ། ། མེད་དགག་མངོན་སུམ་ཡུལ་དུ་འགལ། ། རྗེས་དཔག་སྤྲོས་ལ་ཞེན་ཕྱིར་རོ། ། རྗེས་སུ་དཔག་པས་སྟོང་པ་ཉིད། ། འཇལ་ཡང་རིགས་པའི་ཤེས་པ་མིན། ། རྗེས་སུ་དཔག་པས་དྲངས་པ་ཡི། །
སྤྲོས་ཙམ་འགོག་པ་དེ་རིགས་ཤེས། ། ལམ་ནི་སྤྱོད་འཇུག་མཁན་པོ་ཡི། ། གཞུང་ལུགས་ཇི་བཞིན་འདིར་འཆད་དོ། ། དོན་དམ་བློ་ཡི་སྤྱོད་ཡུལ་དུ། ། ནམ་ཡང་རུང་བ་མིན་པའི་ཕྱིར། ། འཕགས་པའི་མཉམ་པར་བཞག་ངོ་ན། ། དོན་དམ་འཇལ་བའི་བློ་མི་དགོས། ། འཕགས་བློ་སྟོང་པ་ཉིད་གང་དང༌། ། རོ་གཅིག་ཉིད་དུ་མ་སོང་ན། ། ཆུ་ལ་ཆུ་བཞག་ལྟ་བུར་འགལ། །
སོང་ན་ཆོས་ཉིད་བློར་མི་རུང༌། ། རྗེས་ཐོབ་རྣམ་ཤེས་ཇི་སྙེད་པ། ། ཆོས་ཀྱི་དབྱིངས་ལས་འབྱུང་བ་སྟེ། ། གང་ལ་སྟོང་པ་ཉིད་རུང་བ། ། དེ་ལ་ཐམས་ཅད་རུང་ཕྱིར་རོ། ། འབྲས་དུས་མཉམ་གཞག་ཆོས་ཀྱི་སྐུ། ། སྤྱོད་འཇུག་གཞུང་ལས་འབྱུང་དང་མཐུན། ། དེ་རྗེས་ཇི་སྙེད་གཟུགས་བརྙན་ནི། ། འཆར་མཛད་ལོངས་སྤྱོད་རྫོགས་པའི་སྐུ། ། ཐེག་ཆེན་མདོ་སྡེའི་རྒྱན་དང་མཐུན། །
གཞན་སྣང་སྤྲུལ་སྐུ་རྒྱུད་བླ་ལྟར། ། རྫོགས་སངས་རྒྱས་ཀྱི་མཉམ་གཞག་ན། ། དོན་དམ་སྣང་བའང་ཡོད་མིན་ན། ། ཀུན་རྫོབ་སྣང་བ་སྨོས་ཅི་དགོས། ། རེས་འགའ་མེ་ལོང་ཡེ་ཤེས་ལ། ། རྫུན་སྣང་ཤེས་བྱའི་གཟུགས་བརྙན་ནི། ། མ་ལུས་འཆར་ལ་རྗེས་ཐོབ་དང༌། ། ལོངས་སྤྱོད་རྫོགས་པའི་སྐུ་ཞེས་བརྗོད། ། རྫོགས་སངས་རྒྱས་ཀྱི་ཡེ་ཤེས་ལ། ། འཁྲུལ་པའི་སྣང་བ་མང་འཆར་ཡང༌། །
ཡེ་ཤེས་འཁྲུལ་པར་འཆད་པ་ནི། ། བདག་ཉིད་ཆེ་དེའི་དགོངས་པ་མིན། ། གཞན་གྱི་རྣམ་རིག་ལ་སྣང་བའི། ། སངས་རྒྱས་སྤྲུལ་པའི་སྐུ་དེ་ནི། ། བརྒྱ་བྱིན་རྔ་སྤྲིན་ཚངས་སོགས་ཀྱི། ། དཔེ་ཡིས་བསྟན་པ་དེ་ཡིན་ནོ། ། མཉམ་པར་བཞག་ན་བློ་མེད་ཅེས། ། གསུངས་མོད་ཡེ་ཤེས་མེད་པ་ནི། ། འདི་ཡི་དགོངས་པ་མ་ཡིན་ཏེ། ། མེ་ལོང་ཡེ་ཤེས་བཤད་ཕྱིར་རོ། །
ཀུན་རྫོབ་རྟེན་འབྲེལ་སྣ་ཚོགས་པ། ། མེད་བཞིན་དུ་ཡང་ཡེ་ཤེས་ལ། ། གཟུགས་བརྙན་འཆར་བར་བཞེད་པ་སྟེ། ། འཁྲུལ་སྣང་ཞེས་ནི་བཤད་ཕྱིར་རོ། ། ཐལ་རང་སོགས་ཀྱི་བཤད་སྲོལ་ནི། ། གཅིག་ཏུ་ངེས་པ་མིན་པ་ཡི། ། དབུ་མའི་བཤད་སྲོལ་གསུམ་པ་ནི། ། གངས་ཅན་བློ་ལྡན་བཟང་པོ་ཡིས། ། ཙོང་ཁ་རུ་གསུམ་དགེ་འདུན་ལ། ། སྤྲིང་ཡིག་བདུད་རྩིའི་ཐིགས་པར་བྱུང༌། །
ཕྱི་མའི་དུས་འདིར་དེ་ཡི་དོན། ། ཤིན་ཏུ་བཤད་པར་དཀའ་བ་ཡང༌། ། ཤིང་རྟའི་སྲོལ་ཆེན་མཐའ་དག་ནས། ། ལེགས་བཤད་རྩེ་མོ་བསྡུས་པ་ནི། ། བློ་ལྡན་བཟང་པོའི་བཞེད་པ་སྟེ། ། ཀླུ་སྒྲུབ་ཞབས་ཀྱི་དགོངས་པར་ངེས། ། ཞེས་བྱ་བ་འདིས་ནི་སྤྲིང་ཡིག་བདུད་རྩིའི་ཐིགས་པའི་རྣམ་པར་བཤད་པ་འཁྲུལ་མེད་དུ་གྲུབ་པ་ཡིན་ནོ། ། མངྒ་ལཾ་བྷ་ཝནྟུ།། །། ༄། །ན་མོ་མཉྫུ་བཛྲཱ་ཡ། ལྗོངས་འདིར་སྔོན་བྱོན་ལྟ་བའི་ཆ། །
རང་གཞུང་ཚུགས་པར་འཆད་པོ་ཡི། ། རྗེས་འབྲང་རྣམས་ལ་ཕྱིས་བྱོན་དང༌། ། མ་འདྲེས་བྱ་བ་འདི་གདམས་སོ། ། དེ་ལ་གཉིས་ཏེ་ཕྱི་རབས་པའི། ། འདོད་པ་ཐད་སོར་བཞག་པ་དང༌། ། སྔོན་བྱོན་རྣམས་ཀྱི་ལུང་དང་ནི། ། རིགས་པ་མདོར་བསྡུས་བཤད་པའོ། ། དང་པོ་སྔོན་གྱི་ལུགས་རྙིང་ཀུན། ། སུན་འབྱིན་མཛད་པོ་ཙོང་ཁ་པས། ། བོད་ཡུལ་མན་ངག་པ་ཀུན་གྱི། །
ལྷག་མཐོང་ངོས་འཛིན་ལྟེངས་པོ་ཡི། ། ཞི་གནས་ཙམ་ལ་བཤད་པ་དང༌། ། ཀུན་རྫོབ་འཁྲུལ་སྣང་ཡིན་ནོ་ཞེས། ། སྤྱོད་པའི་ཕྱོགས་ལ་སྐུར་འདེབས་མང༌། ། དབུ་མའི་མདོ་གཞུང་འཆད་པ་རྣམས། ། རང་སྟོང་ཞེས་བྱ་ཆད་སྨྲའི་གཏམ། ། མང་དུ་སྨྲ་ཞིང་སྔགས་པ་རྣམས། ། བཙན་ཐབས་ཆད་སྟོང་འབའ་ཞིག་སྒོམ། ། སྔགས་ལ་དབུ་མ་ཐལ་འགྱུར་བའི། ། ལྟ་བ་ལས་ལྷག་ཡོད་མ་ཡིན། །
རིགས་པས་ཕུ་ཐག་མ་བཅད་པར། ། ཐལ་འགྱུར་ལྟ་བ་རྟོགས་མི་ནུས། ། སྔགས་ཀྱི་ལྟ་བ་གོ་ཆོད་པོ། ། ཐོགས་མེད་མཆེད་ཀྱི་གཞུང་ན་མེད། ། ཐལ་རང་གཉིས་ལ་རིགས་པ་ཡི། ། དགག་བྱ་རྩིང་ཞིབ་ཡོད་པའི་ཕྱིར། ། རང་རྒྱུད་པས་བཤད་རིགས་པ་ཡིས། ། ཆོས་ཉིད་ཟབ་མོ་རྟོགས་མི་ནུས། ། ཆོས་ཅན་ཚད་མས་གྲུབ་པ་ལ། ། དགག་བྱ་རང་མཚན་རང་བཞིན་སོགས། །
བཀག་ནས་དེ་ཡི་ལོག་ཕྱོགས་ཀྱི། ། བསྒྲུབ་བྱ་རྗེས་སུ་དཔག་པས་འཇལ། ། བདེན་པ་གཉིས་ཀ་ཚད་མ་ཡི། ། གཞལ་བྱར་མཚུངས་ལ་ཁྱད་པར་མེད། ། ཀུན་རྫོབ་ཚད་མས་མི་འཇལ་ན། ། བསོད་ནམས་ཚོགས་ཀུན་གང་གིས་རྫོགས། ། དོན་དམ་ཚད་མས་མི་འཇལ་ན། ། སྒྲིབ་ཀུན་སྤོང་བའི་ཡེ་ཤེས་ཅི། ། དེས་ན་སྔ་རབས་པ་རྣམས་ཀྱི། ། ཀུན་རྫོབ་འཁྲུལ་སྣང་ཡིན་ཟེར་དང༌། །
དོན་དམ་ཞེས་བརྗོད་གཞལ་བྱ་ལས། ། འདས་ཞེས་བྱ་བ་དེ་རྫུན་གསུང༌། ། དེ་དག་རྣམས་ལ་རིམ་བཞིན་དུ། ། ལུང་དང་རིགས་པས་བརྟག་བྱ་བ། ། སོ་སོར་རྟོག་པའི་ཤེས་རབ་ཀྱིས། ། མ་རྙེད་དོན་ལ་རྩེ་གཅིག་པ། ། ལྟེངས་པོའི་ཞི་གནས་ཡིན་གྱུར་ན། ། ཞི་ལྷག་ཟུང་དུ་འཇུག་པ་ཅི། ། མཉམ་གཞག་དུས་སུ་སོར་རྟོག་གི ། ཤེས་རབ་མངོན་དུ་འགྱུར་དགོས་ན། །
ཤིང་ལས་བྱུང་བའི་མེ་ཡིས་ནི། ། ཤིང་ཉིད་བསྲེག་པའི་དཔེ་དོན་ཅི། ། འཕགས་པའི་མཉམ་གཞག་ཡེ་ཤེས་ཀུན། ། སྒྲ་དོན་འཛིན་པའི་རྟོག་པ་ལས། ། འདས་པ་མིན་པར་ཁས་བླངས་ཏེ། ། གནས་ལུགས་དོན་ལ་དཔྱོད་ཕྱིར་རོ། ། དབང་ལས་སྐྱེས་པའི་ཡེ་ཤེས་ཀྱང༌། ། རྟོག་བཅས་ཉིད་དུ་ཐལ་འགྱུར་ཏེ། ། སྟོང་ཉིད་ངེས་པའི་བློ་ཡིན་ཕྱིར། ། མིན་ན་ལྷག་མཐོང་ཉིད་དུ་འགལ། །
དབུ་མར་ཞུགས་པའི་བདེ་ཆེན་གྱི། ། ཤེས་པས་སྟོང་ཉིད་ངེས་ཞེས་ཟེར། ། གཟུང་འཛིན་གཉིས་པོར་ཞུགས་པ་ཡི། ། བདེ་བ་དེ་དང་ཁྱད་པར་ཅི། ། མི་འགྱུར་བདེ་དང་ཟག་མེད་བདེ། ། ལྷག་མཐོང་ཉིད་དུ་འགྱུར་བ་ལ། ། སྒྲ་དོན་འཛིན་པའི་རྟོག་པ་ཞེས། ། ཟེར་བ་གཞུང་ཆེན་ཀུན་དང་འགལ། ། གནས་ལུགས་ཀུན་ནས་སྒྲིབ་བྱེད་པའི། ། བློ་ལ་ཀུན་རྫོབ་ཅེས་བྱར་བཤད། །
མ་རིག་གིས་བསླད་བློ་འཁྲུལ་ན། ། དེ་ལ་འཁྲུལ་སྣང་མི་འཆར་ཅི། ། ཀུན་རྫོབ་ཅེས་བྱ་ཚད་མ་ལ། ། འཆད་པ་གཞུང་ལུགས་ཀུན་དང་འགལ། ། དོན་དམ་ཚད་མས་འཇལ་ཞེས་པའི། ། ཐལ་རང་གཞུང་ཡང་རྙེད་དཀའ་ན། ། ཀུན་རྫོབ་ཚད་མས་འཇལ་ཞེས་པའི། ། ཕྱི་ནང་གཞུང་ལུགས་ཤིན་ཏུ་དཀོན། ། འཁྲུལ་ངོར་བསོད་ནམས་ཚོགས་བསགས་པས། ། ཀུན་རྫོབ་པ་ཡི་སྐུ་གཉིས་འཐོབ། །
གཟུང་འཛིན་གཉིས་སུ་སྣང་བ་ཡི། ། བག་ཆགས་ཅན་ལ་སྐུ་དེ་འཆར། ། ཡུམ་ལས་འདྲེས་རྐང་བརྒྱ་རྩ་བརྒྱད། ། ཐམས་ཅད་རང་རང་གིས་སྟོང་པར། ། བཤད་ཀྱི་དེ་དེས་མི་སྟོང་པར། ། བདེན་པས་སྟོང་ཞེས་བཤད་པ་མེད། ། གཟུགས་ནི་གཟུགས་སྐྱེས་སྟོང་ཞེས་པ། ། དེ་དོན་དེ་དེས་མི་སྟོང་པར། ། དེ་མིན་པ་ཡི་ཆོས་གཞན་གྱིས། ། སྟོང་ཞེས་འཆད་ལ་སུ་ཡིད་རྟོན། །
དེ་ལྟར་འཆད་དེ་གཞན་སྟོང་གི ། ལུགས་ལས་ཀྱང་ནི་ཐ་ཤལ་ཏེ། ། བུམ་པ་ཆུ་ཡིས་སྟོང་པ་ལྟར། ། འབྲེལ་མེད་གཞན་གྱིས་སྟོང་ཕྱིར་རོ། ། ཚད་མས་གྲུབ་པའི་དོན་གང་ཞིག ། ཚད་མས་མ་གྲུབ་ཀྱིས་སྟོང་ཞེས། ། བཤད་པས་ཚད་གྲུབ་དོན་དེ་ལ། ། དེ་འཛིན་ལྡོག་པ་ངོ་མཚར་ཆེ། ། དེས་ན་ཆོས་རྣམས་རང་རང་གི ། ཀུན་རྫོབ་པ་ཡི་ངོ་བོ་དང༌། །
གནས་སྐབས་དོན་དམ་དུ་བཞག་པའི། ། ངོ་བོས་སྟོང་པ་ལ་དགོངས་ནས། ། སྟོང་ཉིད་དང་པོ་རྣམ་བཞི་བཤད། ། བདེན་པ་གཉིས་ཀའི་ངོ་བོ་ཡིས། ། སྟོང་པ་འདི་ལ་དོན་དམ་ཞེས། ། འཆད་པ་གནས་སྐབས་དབང་བྱས་ཏེ། ། མཐར་ཐུག་དེ་ཡང་དེས་སྟོང་ཕྱིར། ། མདོར་ན་བདེན་གཉིས་རྣམ་གཞག་ལ། ། འཇིག་རྟེན་ལུགས་དང་དབུ་མ་ཡི། ། གནས་སྐབས་ལུགས་དང་མཐར་ཐུག་ལུགས། །
རྣམ་པ་གསུམ་དུ་གཞུང་ལས་བཤད། ། དང་པོ་ཆུ་ཡི་ཟླ་བ་དང༌། ། ནམ་མཁའི་ཟླ་བ་ཇི་བཞིན་ནོ། ། གཉིས་པ་ལྷན་སྐྱེས་གང་ཟག་གི ། བདག་དང་དེ་མེད་ལྟ་བུའོ། ། གསུམ་པར་ཀུན་རྫོབ་མ་གཏོགས་པའི། ། དོན་དམ་ལོགས་སུ་བཞག་པ་མེད། ། ས་སྐྱའི་རྗེ་བཙུན་ཡེ་ཤེས་ཀྱི། ། ཚོགས་སོག་ཆད་སྟོང་སྒོམ་ཞེས་པ། ། རིགས་པ་མིན་ཏེ་གང་གི་ཕྱིར། །
ཡོད་པའི་ཆོས་ཤིག་བཙན་ཐབས་སུ། ། མེད་ན་ཆད་པར་སྨྲས་ཆོག་མོད། ། གདོད་ནས་མེད་པའི་གཟུང་འཛིན་གཉིས། ། མེད་པར་གསལ་འདེབས་ཆད་པ་མིན། ། གཉིས་མེད་ཡེ་ཤེས་ཙམ་ཞིག་ནི། ། ལྷག་མར་བྱས་ནས་རྣམ་རྟོག་གི ། སྤྲོས་པ་མེད་པར་ལྷུན་གྲུབ་པ། ། དེ་ལ་དམ་པའི་བདག་ཅེས་བཤད། ། དེ་ཡང་རང་སྟོང་དུ་བྱས་ན། ། སྤྲོས་པ་མེད་པའི་རང་བཞིན་ལ། །
ལྷ་དང་སྔགས་ནི་རྣམ་པར་གནས། ། ཞེས་གསུངས་པ་དེ་གང་ལ་དགོངས། ། ཐལ་འགྱུར་ལུགས་ཀྱི་ལྟ་ཡུལ་དང༌། ། ཐེག་མཆོག་ལུགས་ཀྱི་ལྟ་ཡུལ་གཉིས། ། དོན་གཅིག་ཟེར་བས་ལུགས་གཉིས་ཀའི། ། ལྟ་བའི་ཡུལ་དེ་ངོས་མ་ཟིན། ། ཐལ་འགྱུར་ལུགས་ཀྱི་དོན་དམ་དེ། ། མེད་པར་དགག་པས་ལས་གཞན་མེད། ། ཐེག་པ་མཆོག་གི་དོན་དམ་ནི། ། བདེ་སྟོང་ཟུང་དུ་འཇུག་ལ་བཤད། །
ཟུང་དུ་འཇུག་པའི་ངོས་འཛིན་ལ། བདེ་བ་བདེན་པས་སྟོང་པ་ཞེས། ། ཟེར་ན་གསང་བ་འདུས་པ་ཡི། ། དོན་དམ་འོད་གསལ་ཅི་ལ་ཟེར། ། དེ་ཡང་མེད་པར་དགག་ཡིན་ན། ། ཟུང་དུ་འཇུག་པར་གང་གིས་ལྡང༌། ། ཐལ་འགྱུར་ལུགས་ཀྱི་སྟོང་ཉིད་ལ། ། ཟུང་དུ་འཇུག་པའི་ཐ་སྙད་མེད། ། ཟུང་འཇུག་ལྟ་ཡུལ་མཐར་ཐུག་ཏུ། ། འཆད་པ་སྔགས་ཀྱི་ཁྱད་ཆོས་ཡིན། །
ཐལ་འགྱུར་ལུགས་ཀྱི་མཐར་ཐུག་ཚེ། ། དོན་དམ་བདེན་པ་ཁས་མི་ལེན། ། གསང་བ་འདུས་པར་འོད་གསལ་ལ། ། བདེན་པར་མི་འཆད་སྐབས་མི་སྲིད། ། འོན་ཀྱང་སྤྲོས་ཀུན་བྲལ་ཆ་ཙམ། ། ལུགས་དེ་གཉིས་ལ་ཁྱད་པར་མེད། ། རིགས་པས་ཕུ་ཐག་མ་བཅད་ཀྱང༌། ། སྤྲོས་བྲལ་རྟོགས་པའི་ཐབས་མཆོག་ཡོད། ། དོན་གཅིག་ན་ཡང་མ་རྨོངས་དང༌། ། ཕ་རོལ་ཕྱིན་པའི་སྤྲོས་བྲལ་ལས། །
ལྷག་པའི་སྤྲོས་བྲལ་ཡོད་མ་ཡིན། ། ཞེས་འཆད་པ་ཡང་དེ་ཡིན་ནོ། ། ཐོགས་མེད་མཆེད་ཀྱི་གཞུང་ལུགས་ལས། ། སྔགས་ཀྱི་ལྟ་ཡུལ་མ་བཤད་ན། ། གཟུང་འཛིན་གཉིས་སུ་མེད་པ་ཡི། ། ཡེ་ཤེས་མ་བཤད་པ་ཡིན་ནམ། ། བཤད་མོད་བདེན་པར་ཁས་ལེན་པས། ། ཁྱད་པར་ཤིན་ཏུ་ཆེ་ཞེ་ན། ། མཉམ་གཞག་ངོ་ན་ཡེ་ཤེས་དེ། ། སྤྲོས་ཀུན་བྲལ་བར་གཞུང་གིས་འཆད། །
ཐ་སྙད་ཚེ་ན་སྔགས་ལས་ཀྱང༌། ། སེམས་ཀྱི་རྡོ་རྗེ་བདེན་པར་བཤད། ། ཐལ་རང་ཐ་སྙད་ཁས་ལེན་ལས། ། དགག་བྱའི་ཁྱད་པར་འཆད་ནུས་ན། ། དགག་བྱ་ཕྲ་ཤོས་རང་མཚན་གྱི། ། གྲུབ་པར་འཆད་དེ་ཐལ་འགྱུར་པས། ། ཐ་སྙད་ཚེ་ན་ཁས་བླངས་ཏེ། ། འཇིག་རྟེན་གྲགས་སྡེ་སྤྱོད་ཕྱིར་རོ། ། གཅིག་དང་དུ་བྲལ་ལ་སོགས་པའི། ། རྟགས་ཚུལ་ཁྱད་པར་མེད་པ་ལ། །
དགག་བྱ་འགོག་ཚུལ་རྩིང་ཞིབ་གཉིས། ། ཀླུ་སྒྲུབ་ཀྱིས་ཀྱང་འཆད་མི་ནུས། ། དངོས་ཀུན་ཡོད་པར་ཁས་བླངས་ན། ། རྟག་དང་ཆད་པར་ལྟ་བར་ནི། ། ཐལ་བར་འགྱུར་ཏེ་དངོས་དེ་ནི། ། རྟག་དང་མི་རྟག་ཉིད་ཕྱིར་རོ། ། ཀུན་རྫོབ་ཡོད་པར་ཁས་བླངས་ན། ། དེ་ཉིད་རིགས་པས་དཔྱད་པའི་ཚེ། ། མ་རྙེད་པར་ནི་ཁས་ལེན་པ། ། ཟླ་བའི་ཞབས་ཀྱིས་བཀག་ཟིན་ཏེ། །
སྟོང་ཉིད་དངོས་པོའི་འཇིག་རྒྱུ་དང༌། ། ཐ་སྙད་བདེན་པ་རིགས་པ་ཡི། ། དཔྱད་བཟོད་ཉིད་དུ་ཐལ་འགྱུར་ཞེས། ། སྟོང་ཉིད་ཚད་གྲུབ་བཀག་ཕྱིར་རོ། ། དུས་རྣམས་ཀུན་ཏུ་བདེན་པ་གཉིས། ། ཚད་མའི་གཞལ་བྱར་ཁས་ལེན་ན། ། གཟུགས་སོགས་ཀུན་རྫོབ་ཉིད་ཀྱང་ནི། ། གྲགས་པས་ཡིན་གྱི་ཚད་མས་མིན། ། དོན་དམ་བློ་ཡི་སྤྱོད་ཡུལ་དུ། ། འགྱུར་བ་མིན་ཞེས་གསུངས་པ་དང༌། །
ཟླ་བའི་དགོངས་པ་ཨ་ཏི་ཤས། ། འཆད་པའི་ཚེ་ན་སྟོང་པ་ཉིད། ། ཚད་མ་གཉིས་ཀས་མི་རྟོགས་གསུངས། ། འོ་ན་གང་གིས་རྟོགས་ཤེ་ན། ། ཟླ་བ་གྲགས་པ་ལ་བརྒྱུད་པའི། ། མན་ངག་ཉིད་ཀྱིས་རྟོགས་པར་འགྱུར། ། མན་ངག་དེ་ཡང་གང་ཞེ་ན། ། ཐོག་མར་དངོས་ཀུན་གཟུགས་ཅན་དང༌། ། གཟུགས་ཅན་མིན་པ་གཉིས་སུ་ཕྱེ། ། དེ་ནས་དུས་དང་རྡུལ་ཕྲན་སོགས། །
ཐུགས་པ་མེད་པའི་བར་དུ་ཕྱེ། ། དེ་ནས་ཅི་ཡང་མ་རྙེད་པ། ། དེ་ལ་སྟོང་ཉིད་རྟོགས་པ་ཡི། ། ཐ་སྙད་བཏགས་སོ་གང་གི་ཕྱིར། ། མ་མཐོང་བ་ཉིད་དེ་མཐོང་བར། ། ཤིན་ཏུ་ཟབ་པའི་མདོ་ལས་གསུང༌། ། ཞེས་པ་འདི་ནི་ཕྱི་རབས་པ། ། ཀུན་ལ་དཔང་པོ་ཉིད་གྱུར་པ། ། ཤིང་རྟ་ཆེན་པོའི་སྲོལ་འཛིན་ཅེས། ། གྲགས་པ་དེ་ཡི་ལུགས་ཡིན་ནོ། །
ཞེས་གངས་ཅན་དུ་བྱོན་པའི་མཁས་གྲུབ་སོ་སོའི་ལུགས་སྔ་ཕྱིའི་ལྟ་བ་འཇོག་ཚུལ་གྱི་ཤན་རྣམ་པར་ཕྱེ་ནས། རང་གི་ལུགས་མཆོག་ཏུ་གྲུབ་པ་ཞེས་བྱ་བ། དཔལ་ཤཱཀྱ་མཆོག་ལྡན་དྲི་མེད་ལེགས་པའི་བློས་ཉི་བར་སྦྱར་བའི་ཡི་གེ་པ་ནི་བློ་བཟང་ཆོས་ཀྱི་རྒྱལ་མཚན་ནོ།། །། ༄། །སྭསྟི། ཐམས་ཅད་མཁྱེན་ལ་ཕྱག་བཙལ་ནས། ། དམ་པའི་བདག་དང་སྙིང་པོའི་ཁམས། ། ཀུན་གྱིས་རྟོགས་པར་ཐལ་ཞེས་པའི། རྩོད་པ་མྱུར་དུ་སྤང་བར་བྱ། ། སེམས་ཀྱི་རང་བཞིན་འོད་གསལ་བ། ། རང་མྱོང་ཚད་མས་རིག་པའི་ཕྱིར། །
འགྲོ་བ་ཀུན་གྱིས་རང་རང་གི ། སྙིང་པོ་རྟོགས་པར་ཐལ་ཞེ་ན། ། སེམས་ཀྱི་རང་བཞིན་འོད་གསལ་བ། ། རང་གིས་རང་ཉིད་ཉམས་མྱོང་ནས། ། དེ་ལ་ངེས་པ་འདྲེན་པ་ནི། ། ཐེག་ཆེན་འཕགས་པ་མིན་ལ་མེད། ། འོ་ན་རང་བློ་རང་ལ་ནི། ། ལྐོག་ཏུ་གྱུར་པར་ཐལ་ཞེ་ན། ། འོད་གསལ་བ་ཡི་སེམས་དེ་ཉིད། ། རང་ལ་མངོན་སུམ་ཚད་ཡིན་ཕྱིར། །
རང་བློ་རང་ལ་ལྐོག་གྱུར་དུ། ། ཐལ་བར་འགྱུར་བ་མ་ཡིན་ནོ། ། དེ་ལ་མངོན་སུམ་ཚད་ཡིན་ན། ། དེ་མ་རྟོགས་པར་འགལ་ཞེ་ན། ། མངོན་སུམ་ཐམས་ཅད་རང་རང་གི ། འཇུག་པའི་ཡུལ་ལ་ཚད་ཡིན་ཀྱང༌། ། དེ་རྟོགས་མཛད་པའི་ངེས་མེད་པར། ། རྣམ་འགྲེལ་མཛད་པས་བཤད་པ་ཡིན། ། རང་གིས་རང་ཉིད་རིག་མིན་པ། ། རང་རིག་ཉིད་དུ་འགལ་ཞེ་ན། །
འོད་གསལ་བ་ཡི་སེམས་གང་ལ། ། རྟོག་དང་བྲལ་ཞིང་མ་འཁྲུལ་པར། ། སོང་ན་དེ་ལ་མངོན་སུམ་སྟེ། ། དེ་ཡང་རང་རིག་ལས་གཞན་མེད། ། རང་ཉིད་ཡུལ་དུ་བྱེད་པ་ནི། ། རང་རིག་པ་ལ་སྤྱིར་མི་འཐད། ། ཁྱད་པར་གཉིས་མེད་ཡེ་ཤེས་ལ། ། ཡུལ་མེད་རིག་པའི་གཏེར་ལས་བཤད། སྤྱིར་ཡང་ཐེག་པ་ཆེན་པོ་ལས། ། སོ་སོར་རང་རིག་ཅེས་བྱ་བ། །
རང་ཉིད་རིག་པར་སྐྱེས་ཙམ་ལས། ། རྟོག་བྱ་གཞན་མེད་པ་ལ་བཤད། ། རང་ཉིད་རང་གིས་ཡུལ་མིན་ཀྱང༌། ངེས་པ་འདྲེན་དང་མི་འདྲེན་པའི། ། དབྱེ་བས་སྙིང་པོ་མཐོང་བ་ལ། ། མིག་དང་ལྡན་མི་ལྡན་ཞེས་བཤད། ། སྙིང་པོ་ཤེས་པར་བཤད་པ་ལ། ། རྩོད་པ་སྤང་བའི་རབ་བྱེད་འདིས། ། རྟོག་གེ་ཤེས་པར་རློམ་རྣམས་ཀྱང༌། ། རང་རིག་གནས་ལ་ངེས་ཐོབ་ཤོག། །།
སྭསྟི།། །། ༄། །ཐམས་ཅད་མཁྱེན་ལ་ཕྱག་འཚལ། ། ཉི་མའི་གཉེན་གྱི་བསྟན་པ་ཡི། ། རྒྱལ་སྲིད་སྐྱོང་མཛད་མི་ཕམ་མགོན། ། དེའི་གསུང་དངོས་སྨྲའི་ལམ་དག་ཏུ། ། མཐུན་པར་འཇུག་པ་དེ་སྤང་བྱ། ། སྔོན་དུས་རྔོག་ལོ་ཆེན་པོ་ཡིས། ། རྒྱུད་བླ་མ་གཏོགས་བྱམས་ཆོས་བཞི། ། མངོན་རྟོགས་རིམ་པ་གཙོར་འཆད་ཕྱིར། ། དྲང་བའི་དོན་ཅན་ཡིན་ཞེས་གསུང༌། །
སྔོན་ནས་དེང་སང་དུས་བར་དུ། ། བྱམས་ཆོས་ཐོག་མཐའ་གཉིས་མ་གཏོགས། ། བར་པ་རྣམ་གསུམ་སེམས་ཙམ་གྱི། ། གཞུང་ལུགས་ཉིད་དུ་མཐུན་པར་འཆད། ། ཕྱི་དུས་གྲགས་པ་གསལ་ལྡན་དག ། རྒྱན་གྱི་དགོངས་པ་ཀླུ་སྒྲུབ་ལྟར། ། གནས་ཀྱང་དེ་འགྲེལ་སྔོན་མ་བྱུང༌། ། རྒྱུད་བླ་འཕགས་པ་ཐོགས་མེད་ཀྱིས། ། ཐལ་འགྱུར་གཞུང་དུ་བཀྲལ་ཞེས་ཟེར། ། བོད་འདིར་བྱམས་ཆོས་འཆད་ཚུལ་ལ། །
ཐོས་བསམ་ཚུལ་དང་སྒོམ་ཚུལ་དུ། ། འཆད་ཚུལ་རྣམ་པ་གཉིས་ཡོད་ཅེས། ། ཆོས་ལྔ་དབུ་མར་འགྲེལ་རྣམས་གསུངས། ། དེ་དག་རྣམས་ལ་བརྟག་བྱ་བ། ། གཞན་སུན་འབྱིན་པའི་ལུང་རིགས་དང༌། ། རང་གི་འདོད་པ་མདོ་གཞུང་ཀུན། ། དཔང་པོར་བྱས་ནས་སྒྲུབ་པའོ། ། འཁོར་ལོ་བར་པའི་དགོངས་དོན་གྱི། ། གཙོ་བོ་ངེས་པའི་དོན་ཡིན་ན། ། མངོན་རྟོགས་རྒྱན་གཞུང་དྲང་དོན་གྱི། །
བསྟན་བཅོས་ཉིད་དུ་འཆད་པ་འགལ། ། འཁོར་ལོ་གསུམ་པའི་དགོངས་དོན་གྱི། ། གཙོ་བོ་དྲང་བའི་དོན་ཡིན་ན། ། རྒྱུད་བླའི་བསྟན་བཅོས་ངེས་དོན་ཞེས། ། མཐའ་གཅིག་ཉིད་དུ་འཆད་པ་འགལ། ། བྱམས་ཆོས་བར་པ་རྣམ་གསུམ་པོ། ། སེམས་ཙམ་ཁོ་ནའི་གཞུང་ཡིན་ན། ། རྗེ་བཙུན་མི་ཕམ་མགོན་ཉིད་ཀྱིས། ། དབུ་མའི་གཞུང་དུ་གསུངས་དང་འགལ། ། རྒྱུད་བླ་དབུ་མར་ངེས་འགྱུར་ན། །
གསུམ་པོ་སེམས་ཙམ་གཞུང་དུ་འགལ། ། ངེས་པའི་དོན་གྱི་གཙོ་བོ་ཡི། ། ངོས་འཛིན་ཁྱད་པར་མེད་ཕྱིར་རོ། ། མངོན་རྟོགས་རྒྱན་གྱི་དགོངས་པའི་དོན། ། འགྲེལ་ཚུལ་ཀླུ་སྒྲུབ་ལྟར་གནས་ན། ། ཤེར་ཕྱིན་མདོ་ཡི་འགྲེལ་ལུགས་ལ། ། མངོན་རྟོགས་རྒྱན་དང་རིགས་པའི་ཚོགས། ། ཤིང་རྟའི་སྲོལ་ཆེན་རྣམ་གཉིས་ཞེས། ། ཆེན་པོ་རྣམས་ལ་གྲགས་དང་འགལ། ། འཕགས་པ་ཐོགས་མེད་སྐྱོབ་ཉིད་ཀྱིས། །
རྒྱན་གཞུང་ཇི་བཞིན་མ་བཀྲལ་ན། ། དྲང་ངེས་འབྱེད་པར་ལུང་བསྟན་པ། ། དེ་ལ་སྙིང་པོ་མེད་པར་འགྱུར། ། རྒྱུད་བླའི་དགོངས་པ་ཟླ་གྲགས་དང༌། ། མཐུན་པར་ཐོགས་མེད་ཀྱིས་བཀྲལ་ན། ། མངོན་སུམ་ཉིད་ལ་བསྙོན་པའི་ཕྱིར། ། རྣམ་དཔྱོད་མང་པོས་ཅི་ཞིག་བྱ། ། བྱམས་ཆོས་སྒོམ་ལུགས་ལྟར་འཆད་ཅེས། ། གསུང་པ་དེ་ཡིས་ཆོས་ལྔ་པོའི། ། ངེས་དོན་སྔོན་བྱོན་བོད་རྣམས་ཀྱི། །
དབུ་མ་ཉིད་དང་ཁྱད་པར་མེད། ། ཐོས་བསམ་ལུགས་ལྟར་འཆད་ཅེས་པ། ། དེ་ཡི་ལུགས་ལ་ལྔ་ཆར་གྱི། ། སྟོང་ཉིད་མེད་དགག་ཁོ་ནར་འཆད། ། བྱམས་ཆོས་བར་པ་རྣམ་གསུམ་པོའི། ། ངེས་དོན་གཟུང་འཛིན་རྫས་གཞན་གྱི། ། སྟོང་པའི་མེད་དགག་ཉིད་དོ་ཞེས། ། འཆད་པ་ཕྱིས་ཀྱི་གཏམ་ཁོ་ན། ། དེ་ནས་རང་གི་འདོད་པ་ནི། ། བྱམས་པའི་ཆོས་ནི་ལྔ་ཆར་ན། །
གཟུང་འཛིན་གཉིས་ཀྱིས་སྟོང་པ་ཡི། ། ཡེ་ཤེས་ཁོ་ན་དམ་པའི་དོན། ། ཡིན་པར་འཆད་ལ་ཁྱད་པར་མེད། ། མངོན་རྟོགས་རྒྱན་ན་གཞི་དང་ལམ། ། རྣམ་གསུམ་གཟུང་འཛིན་རྟོག་པ་ཡིས། ། སྟོང་པའི་ཤེས་རྣམ་ཉིད་ཁོ་ན། ། སྤང་བྱའང་གཟུང་བར་རྟོག་པ་དང༌། ། འཛིན་པར་རྟོག་པ་ཉིད་དུ་ངེས། ། དེ་སྟོང་ཡེ་ཤེས་ཁམས་གསུམ་པའི། ། གཉེན་པོ་ཉིད་དུ་བཤད་པ་དང༌། །
རྒྱུན་མཐའི་གཟུང་འཛིན་གཉིས་མེད་ཀྱི། ། ཡེ་ཤེས་ཆོས་སྐུའི་དངོས་རྒྱུར་བཤད། ། བྱམས་ཆོས་བར་པ་རྣམ་གསུམ་ན། ། གང་ཟག་བདག་མེད་སྨོས་ཅི་དགོས། ། གཟུང་བ་ཆོས་ཀྱི་བདག་མེད་དང༌། ། འཛིན་པ་ཆོས་ཀྱི་བདག་མེད་ཀྱང༌། ། རྒྱས་པར་བཤད་ལ་རྩོད་པ་མེད། ། གཉིས་སྟོང་ཡེ་ཤེས་མ་བཀག་པས། ། སེམས་ཙམ་ཉིད་དུ་ངེས་གྱུར་ན། ། རྒྱུད་དང་རྒྱ་གཞུང་ཇི་སྙེད་དང༌། །
སྒྲུབ་ཐབས་ཀུན་ལའང་དེར་ཐལ་ལོ། ། རྒྱུད་བླར་སྙིང་པོའི་ངོས་འཛིན་ནི། ། ལས་ཉོན་གཉིས་དང་རྣམ་སྨིན་གྱིས། ། སྟོང་པའི་ཡེ་ཤེས་ཉིད་ལ་བཤད། ། མདོ་སྡེའི་རྒྱན་ནའང་དེ་ཁོ་ན། ། ལ་ལ་བྱམས་ཆོས་ལྔ་ཆར་ཡང༌། སེམས་ཙམ་གཞུང་དུ་གནས་སོ་ཞེས། ། ཟེར་ན་ལེགས་ལྡན་ཟླ་གྲགས་ཀྱིས། ། གང་བཤད་བདེན་ན་དེ་ལྟར་ཡང༌། ། སྨྲས་པས་ཆོག་མོད་གསང་འདུས་དང༌། །
དགྱེས་རྡོར་བདེ་མཆོག་ལ་སོགས་པའི། ། དགོངས་འགྲེལ་ཀུན་དང་འགལ་བར་འགྱུར། ། རྒྱས་པར་རང་རང་གཞུང་དུ་ལྟོས། ། ཕར་ཕྱིན་ཐེག་པར་གྲུབ་མཐའ་བཞིའི། ། རྩེ་མོར་གྱུར་པའི་དབུ་མ་ལ། ། འཆད་ཚུལ་ཤིང་རྟའི་སྲོལ་གཉིས་བྱུང༌། ། སྔགས་ལས་དགོངས་དོན་གཅིག་ཏུ་གྲུབ། ། ཅེས་བྱམས་ཆོས་དང་རིགས་ཚོགས་ཀྱི་དབུ་མའི་གཏམ་སོ་སོར་ངེས་པའི་ཚིག་ལེའུར་བྱས་པ་མི་ཕམ་དགོངས་པའི་རྒྱན་ཞེས་བྱ་བ་འདི་གྲུབ་པའོ།། །། མངྒ་ལཾ།། ༄། །དབུ་མའི་ལྟ་ཁྲིད།
ཞི་གནས་དང་ལྷག་མཐོང་ཟུང་དུ་འཇུག་པ་ངོ་མཚར་རྒྱན་གྱི་ཕྲེང་བ་ཞེས་བྱ་བ་བཞུགས་སོ།། ༄། །ཨོཾ་སྭསྟི། རྫོགས་སངས་རྒྱས་རྣམས་མ་ལུས་པའི། ། མཁྱེན་དང་བརྩེ་དང་ཕྲིན་ལས་ཀུན། ། གཅིག་གྱུར་འཇམ་དཔལ་སྤྱན་རས་གཟིགས། ། མཐུ་ཆེན་ཐོབ་ལ་ཕྱག་འཚལ་ནས། ། གྲུབ་མཐའ་སྨྲ་བ་རྣམ་བཞི་ཡི། ། རྩེ་གྱུར་ངོ་བོ་ཉིད་མེད་དུ། སྨྲ་བའི་དབུ་མ་ཆེན་པོ་པ། ། རྣམས་ལ་རབ་གྲགས་ལྟ་བའི་ཁྲིད། །
རྒྱུད་པའི་རིམ་པ་ལས་འོངས་པ། ། ཕྱིས་བྱོན་གཏམ་གྱིས་མ་བསླད་པར། ། སྔོན་བྱོན་ཆེན་པོའི་གཞུང་བཞིན་འཆད། ། ལྟ་བའི་ཁྲིད་དུ་གྲགས་པ་འདི། ། ཕལ་ཆེར་དཔལ་ལྡན་ཟླ་བ་ནས། ། བརྒྱུད་དོ་དེ་ལ་སྲོལ་རྣམ་གཉིས། ། ཨ་ཏི་ཤ་ནས་བཀའ་གདམས་པར། ། གྲགས་ལ་རིམ་རྒྱུད་གཅིག་ཡིན་ཏེ། ། ཉི་མར་གྲགས་པའི་སྲས་བཞི་ལས། ། རིམ་པར་བརྒྱུད་དེ་གཉིས་པའོ། །
དང་པོས་ཐོག་མར་སེམས་བསྐྱེད་པ། ། བྱམས་པའི་གཞུང་བཞིན་ཐོགས་མེད་ཀྱིས། ། རྣམ་པར་ཕྱེ་བའི་སྲོལ་དེ་ལྟར། ། མཛད་དོ་དེ་ཡང་བྱང་ས་ཡི། ། ཚུལ་ཁྲིམས་ལེའུ་ལས་གསུངས་པ། ། འདི་ལ་སྨོན་པ་སེམས་བསྐྱེད་དང༌། ། འཇུག་པའི་སྡོམ་པ་གཉིས་ཕྱེ་ནས། ། སེམས་བསྐྱེད་ནས་བཟུང་སོ་ཐར་གྱི། ། རིས་བདུན་སྡོམ་པའི་རྟེན་དུ་བཞེད། ། རིགས་པས་སྒྲོ་འདོགས་གཅོད་པའི་ཚུལ། །
བདེན་གཉིས་ལ་འཇུག་གཞུང་ལས་ཏེ། ། ཞི་ལྷག་ཟུང་འབྲེལ་བསྒོམ་པའི་ཚུལ། ། དབུ་མའི་མན་ངག་ལས་གསུངས་སོ། ། དཔལ་ལྡན་ཟླ་བས་སེམས་བསྐྱེད་པ། ། རྣམ་བཅུའི་ཐོག་མཐའ་ཐམས་ཅད་དུ། ། སེམས་ཅན་ཆོས་དང་དམིགས་མེད་པའི། ། སྙིང་རྗེ་རྣམ་གསུམ་གོམས་བྱར་བཤད། ། དེ་ཕྱིར་སྨོན་པའི་བྱང་སེམས་ཙམ། ། ཁྲིད་ཀྱི་ཐོག་མར་གཟུང་བྱས་ནས། ། དངོས་གཞིའི་རྣམ་བཞག་བརྒྱུད་པ་གཉིས། །
མི་མཐུན་མེད་ཕྱིར་བསྲེ་བར་བྱ། ། ཐོག་མར་ཐོས་དང་བསམ་པ་ཡི། ། རིགས་པས་མཐའ་གཉིས་མ་བསལ་ན། ། ཚད་མས་དྲངས་པའི་དབུ་མ་ཉིད། ། མི་འབྱུང་ཕྱིར་ན་དེ་བསལ་བྱ། ། དེ་འོག་སྤྲོས་པའི་མཐའ་ཀུན་དང༌། ། བྲལ་བའི་དབུ་མ་ཞི་གནས་དང༌། ། ལྷག་མཐོང་ཟུང་དུ་འབྲེལ་བ་ཡིས། ། ཇི་བཞིན་གོམས་པར་བྱེད་ཚུལ་ལོ། ། དང་པོ་ཇི་ལྟར་ཐོས་པ་དང༌། །
ཐོས་ལས་ཚད་མ་གང་སྐྱེས་དང༌། ། ཚད་མས་གཞལ་བ་གང་ཡིན་དང༌། ། གཞལ་དེ་གོམས་པས་རྟོགས་བྱ་བ། ། ཡིན་མིན་ཚུལ་གཉིས་ཕྱེ་བ་དང༌། ། ཐུན་མོང་མིན་དང་ཐུན་མོང་བའི། ། ཞི་གནས་གཉིས་ཀྱི་དབྱེ་བ་དང༌། ། ཞི་གནས་ལྷག་མཐོང་སོ་སོ་བ། ། ཉིད་དང་ཟུང་དུ་འཇུག་པའི་སྐབས། ། འཇིག་རྟེན་རྟོག་པ་ལྷན་སྐྱེས་དང༌། ། མཐུན་པའི་ཚད་མས་མ་བསླད་པར། །
གཞུང་བཞིན་ཤེས་ནས་དམིགས་པ་ཡི། ། གོ་རིམ་བཞིན་དུ་འཁྲིད་པར་བྱ། ། དང་པོ་ཆོས་གཅིག་ལ་མཚོན་ནས། ། ཆོས་རྣམས་ཀུན་ལ་མགོ་བསྒྲེ་བའི། ། རིགས་པ་རང་སྟོང་སྨྲ་བ་ལ། ། ཡིན་ནོ་དེ་ལས་གཞན་ལ་མིན། ། དེ་ཡང་བུམ་སོགས་ཡོད་དོ་ཞེས། ། རང་གི་འཛིན་པ་ལྷན་སྐྱེས་དང༌། ། ཕ་རོལ་དངོས་པོར་སྨྲ་བ་ཡི། ། ཕྱོགས་སྔ་མ་དེ་ཁས་ལེན་ན། །
བུམ་པ་ལ་སོགས་དེ་ཆོས་ཅན། ། གཅིག་དང་དུ་མ་གང་རུང་དུ། ། ཐལ་ལོ་ཡོད་པའི་ཕྱིར་ཞེས་སོགས། ། མི་འདོད་ཐལ་བ་རྒྱུད་མར་ནི། ། འཕངས་པས་རྒོལ་བ་གཞན་དེ་ལ། ། གྲགས་པའི་གཏན་ཚིགས་ཁས་བླངས་དང༌། ། ཐལ་ཆོས་ཚད་མས་བསལ་མོད་ཀྱང༌། ། དབུ་མ་པ་ལ་ཁས་བླངས་པ། ། མེད་པས་རྒོལ་བ་གཞན་དེ་ཡི། ། རིགས་པས་བརྫི་བར་ནུས་མ་ཡིན། །
དེ་ཚེ་ཐ་སྙད་བདེན་པ་ལ། ། བསྐུར་པ་བཏབ་ཅེས་ཟེར་བ་ལ། ། རྟེན་ཅིང་འབྲེལ་པར་འབྱུང་བའི་ཕྱིར། ། ཐ་སྙད་བདེན་པའི་ངོར་ཡོད་ཅེས། ། རང་རྒྱུད་སྦྱར་ཡང་འགལ་མེད་དེ། ། དོན་དམ་དབང་དུ་མ་བྱས་ཕྱིར། ། ཀུན་རྫོབ་བདེན་པར་ཡོད་གྱུར་དང༌། ། རྟེན་ཅིང་འབྲེལ་པར་འབྱུང་གྱུར་པས། ། ཡོད་མ་ཡིན་པ་འགལ་ཞེ་ན། ། རྟེན་འབྲེལ་དོན་ནི་ལྟོས་གྲུབ་དང༌། །
དེ་མ་གྲུབ་པའི་དོན་ཡིན་པར། ། དབུ་མའི་གཞུང་དང་དེར་འཇུག་པའི། ། གཞུང་ལས་གསལ་བར་གསུངས་ཕྱིར་རོ། ། ཀུན་རྫོབ་ཞེས་པ་སྒྲིབ་བྱེད་དང༌། ། རིགས་པས་དཔྱད་མི་བཟོད་པ་དང༌། ། བློ་ཡི་ཡུལ་དུ་གྱུར་ལ་བཤད། ། དོན་དམ་དེ་ལས་ལྡོག་པ་སྟེ། ། རྟེན་ཅིང་འབྲེལ་འབྱུང་མ་གཏོགས་པའི། ། ཀུན་རྫོབ་ཡོད་པ་མ་ཡིན་ནོ། ། དབུ་མ་པ་འདིས་དོན་དམ་པའི། །
བདེན་པ་ཡོད་པར་ཁས་བླངས་ན། ། སྐབས་དེར་རིགས་པར་དཔྱད་བཟོད་དང༌། ། ལྟོས་གྲུབ་མིན་པའི་ཆོས་ཁས་བླངས། ། བདེན་མེད་ཡོད་པ་ཁས་བླངས་ཚེ། ། བདེན་གྲུབ་ཀྱང་ནི་དེ་ལྟ་དང༌། ། བདེན་པར་གྲུབ་པ་མི་འདོད་ན། ། བདེན་མེད་ཀྱང་ནི་དེ་ལྟ་སྟེ། ། གཉིས་པོ་ལྟོས་ནས་འཇོག་པའི་ཕྱིར། ། ཕན་ཚུན་སྤངས་པ་ལྟོས་གྲུབ་ཏུ། ། འཇོག་པའི་གོ་དོན་མ་ཡིན་ན། །
སྟོང་པ་ཉིད་ལས་མ་གཏོགས་པའི། ། རྟེན་ཅིང་འབྲེལ་འབྱུང་ཁས་ལེན་འགྱུར། ། དེ་ལྟར་ཡོད་མེད་གཉིས་ཡིན་པ། ། ཁེགས་ཚེ་གཉིས་མ་ཡིན་པའང༌། ། ཁེགས་ཏེ་དེ་མ་ཡིན་པ་ནི། ། དེ་ཡིན་པ་ལ་ལྟོས་ཕྱིར་རོ། ། སྤྲོས་པའི་མཐའ་བཞི་ཁེགས་པ་ན། ། སྤྲོས་བྲལ་ཚད་མས་གྲུབ་ཟེར་བ། ། མིན་ཏེ་སྤྲོས་ལ་མ་ལྟོས་པའི། ། སྤྲོས་བྲལ་བློ་ལ་འཆར་མི་སྲིད། །
དོན་དམ་བློ་ཡི་ཡུལ་མིན་པར། ། གསུངས་ལ་འཇིགས་པར་མི་བྱ་སྟེ། ། རྟོག་དང་རྟོག་མེད་མ་གཏོགས་པའི། ། བློ་ནི་ཡོད་པ་མིན་ཕྱིར་དང༌། ། ནམ་མཁའ་གསལ་བར་སྣང་བ་ཡི། ། རྟོག་པ་མེད་སེམས་མི་སྲིད་པ། ། དེ་བཞིན་མེད་དགག་གསལ་སྣང་གི ། ཤེས་པ་མཁས་རྣམས་མི་བཞེད་དོ། ། རྟོག་པའི་ཡུལ་དུ་གང་ཤར་བ། ། ཀུན་ཀྱང་དོན་དམ་བདེན་མིན་ཏེ། །
རྟོག་པ་མ་རིག་གིས་བསླད་ཕྱིར། ། ཀུན་རྫོབ་བདེན་ལས་འདའ་མི་སྲིད། ། རིགས་པ་འདི་དག་གི་སྐབས་སུ། ། རྟགས་དཔེ་ལ་སོགས་གང་དགོས་པ། ། ཐམས་ཅད་གཞན་གྲགས་ཉིད་ཡིན་ཕྱིར། ། དབུ་མ་པ་ལ་ཁས་བླངས་མེད། ། དབུ་མ་ཞེས་པ་མཐའ་གཉིས་དང༌། ། བྲལ་ལ་དེ་ཡི་མིང་གིས་བཏགས། ། དབུས་ལའང་གནས་པར་མི་འདོད་ན། ། མཐའ་གཞན་ཁས་ལེན་སྨོས་ཅི་དགོས། །
རང་ལུགས་སྤྲོས་པ་ཀུན་བྲལ་ཕྱིར། ། ཐ་སྙད་བདེན་ཡོད་གཞན་གྱི་ལུགས། ། དེ་ཕྱིར་ལམ་གྱི་མཉམ་གཞག་ཏུ། ། སྤྲོས་པའི་མཚན་མ་ཀུན་ལས་གྲོལ། ། སྤྲོས་མེད་ཆོས་ཀྱི་དབྱིངས་ལས་ནི། ། བཞེངས་པའི་བསོད་ནམས་ཚོགས་སོག་ཚེ། ། འཇིག་རྟེན་ལྷན་ཅིག་སྐྱེས་བློ་ལ། ། མཐུན་པར་གྲགས་པའི་དོན་དམ་བདེན། ། ཀུན་ལ་ཡང་དག་ཀུན་རྫོབ་ཞེས། ། མིང་དུ་བཏགས་ནས་རྣམ་ཤེས་ལ། །
གང་སྣང་ཐད་སོར་བཞག་བྱས་ནས། ། གཉིས་སྣང་བག་ཆགས་མ་སྤངས་པ། ། དེ་སྲིད་བྱེད་པོ་རྣམ་ཤེས་ཀྱིས། ། བསོད་ནམས་ཚོགས་ཆེན་རྫོགས་པར་བྱེད། ། གང་ཤར་ཐད་སོར་འཇོག་པ་དང༌། ། འཁོར་གསུམ་མི་དམིགས་པ་ཞེས་པ། ། འགལ་བ་འདུས་པར་མི་བསམ་སྟེ། ། རྣམ་ཤེས་ངོ་ན་སྣང་བ་དང༌། ། ཡེ་ཤེས་དང་ནི་རིག་ཤེས་ཀྱི། ། ངོ་ན་ཅི་ཡང་མི་དམིགས་པ། །
འགལ་ལ་མི་འཁྲུལ་མིན་ཕྱིར་རོ། ། དབུ་མ་པ་འདིས་འཇིག་རྟེན་གྱི། ། དོན་དམ་བདེན་པ་ཐ་སྙད་དུ། ། ཁས་བླངས་པ་ན་དེ་དེ་ཡི། ། རང་ལུགས་ཉིད་དུ་འགྱུར་སྙམ་ན། ། མ་ཡིན་ཐ་སྙད་ཀུན་རྫོབ་པ། ། ཐམས་ཅད་འཁྲུལ་པར་འཆད་ཕྱིར་རོ། ། ཐ་སྙད་དུས་སུ་ཡེ་ཤེས་ཀྱིས། ། ཅི་ཡང་མི་དམིགས་པར་བྱེད་ན། ། ཐ་སྙད་བདེན་པ་རིགས་པ་ཡིས། །
དཔྱད་ནས་འཇོག་པར་འགྱུར་ཞེ་ན། ། འཁོར་གསུམ་པོར་ནི་གང་སྣང་བ། ། དེ་ལ་མཚན་མར་མི་འཛིན་པ། ། དམིགས་པ་མེད་པའི་དོན་ཡིན་གྱི། ། རྣམ་པར་ཤེས་པས་རང་གི་ཡུལ། ། དམིགས་པ་མེད་པར་བྱེད་མིན་ནོ། ། དེ་ལྟར་ཡོད་མ་ཡིན་པ་ཡིས། ། རྟག་པའི་མཐའ་སེལ་མེད་མིན་པས། ། ཆད་མཐའ་སེལ་བ་དབུ་མ་ཡི། ། ལུགས་ཞེས་ཐ་སྙད་དུ་འཆད་ཀྱི། །
ཐ་སྙད་དུ་ཡོད་བདེན་མེད་ཀྱིས། ། མཐའ་གཉིས་སེལ་ཞེས་ཟེར་བ་རྫུན། ། རྣམ་ཤེས་སྣང་བ་མི་འདོར་ཞིང༌། ། གང་ཤར་དེ་ལ་རྣམ་ཤེས་ཀྱིས། ། བདེན་དང་མཚན་མར་འཛིན་མེད་པ། ། སྤྱོད་པའི་མཐའ་གཉིས་སེལ་ཚུལ་ལོ། ། སྤྲོས་འགོག་གཞན་གྲགས་རྗེས་དགག་གིས། ། དགག་བྱ་འགོག་པར་འཆད་བྱེད་ཀྱི། ། བསྒྲུབ་བྱ་གཞལ་བ་འདིར་མི་བཞེད། ། དེ་ཕྱིར་བསམ་བྱུང་ཤེས་རབ་ཀྱིས། །
ཅིར་ཡང་འཛིན་པ་མེད་བྱེད་ཀྱི། ། མི་དམིགས་ཉིད་དུའང་འཛིན་མི་བྱེད། ། དེ་ནས་གོམས་པར་བྱེད་པ་ལ། ། ཞི་གནས་ལྷག་མཐོང་སོ་སོ་བ། ། ཟུང་དུ་འབྲེལ་དང་གཅིག་གྱུར་ཚེ། ། ཟུང་དུ་འཇུག་པ་ཡིན་ཞེས་བྱ། ། སོ་སོ་སྐྱེ་བོའི་ས་དག་ཏུ། ། ཀུན་ནས་ཉོན་མོངས་པ་དང་ནི། ། རྣམ་བྱང་རྟོག་པ་གང་རུང་དང༌། ། ལྡན་ཕྱིར་ཞི་ལྷག་སོ་སོ་བ། །
རྣལ་འབྱོར་མངོན་སུམ་དུ་གྱུར་ནས། ། ཞི་ལྷག་ཟུང་དུ་འཇུག་ཅེས་བྱ། ། མུ་སྟེགས་བྱེད་དང་ཐུན་མོང་བའི། ། ཞི་ལྷག་ཟུང་དུ་འབྲེལ་བ་དང༌། ། ཐུན་མོང་མིན་པ་སངས་རྒྱས་པའི། ། ཟུང་དུ་འབྲེལ་བ་གཉིས་སུ་དབྱེ། ། དང་པོ་སྙོམས་པར་འཇུག་བརྒྱད་ལ། ། སྦྱོར་དང་དངོས་གཞི་གཉིས་གཉིས་ཏེ། ། སྦྱོར་ལ་ཞི་གནས་ལྷག་མཐོང་གཉིས། ། དངོས་གཞི་ཞི་གནས་འབའ་ཞིག་པ། །
ལྷག་མཐོང་ཞི་རགས་རྣམ་པ་ཅན། ། ཁོ་ནར་ཟད་དོ་ཞི་གནས་ནི། ། འདོད་ལ་འདུན་དང་རྣམ་པར་འཚེ། ། མངོན་དུ་གྱུར་པས་མ་བཅིངས་པའི། ། རྩེ་ཅིག་པ་ཙམ་ཡིན་མོད་ཀྱང༌། ། ངར་ཞེན་པ་དང་ང་ཡིར་འཛིན། ། མངོན་དུ་གྱུར་དང་མཚུངས་ལྡན་ཕྱིར། ། ཟག་མེད་ལམ་གྱི་རྟེན་མི་རུང༌། ། ལྷག་མཐོང་ཞི་རགས་རྣམ་པ་ཅན། ། དེ་ལའང་སྦྱོར་དངོས་གཉིས་ཡིན་ཏེ། །
སྦྱོར་བ་གོང་འོག་ས་རྣམས་ཀྱི། ། སྐྱོན་དང་ཡོན་ཏན་ཐོས་བསམ་པ། ། དེ་དེ་ཉིད་ལ་མཉམ་འཇོག་པ། ། ཉེར་བསྡོགས་དུས་ཀྱི་ཞི་གནས་ཏེ། ། དེ་ནས་དགའ་དང་བདེ་སྐྱེས་པ། ། དངོས་གཞིར་སོན་པའི་ཞི་གནས་སོ། ། སངས་རྒྱས་པ་རྣམས་གང་ཟག་ལ། ། བདག་མེད་ཐོས་བསམ་གྱིས་སྦྱངས་ནས། ། ཞི་གནས་བསྒྲུབ་པའི་རིམ་པ་ཡིས། ། གྲུབ་ཚེ་ང་དང་ང་ཡི་བར། །
ཞེན་པའི་འཆིང་བས་མ་བཅིང་ཕྱིར། ། ཟག་མེད་ལམ་གྱི་རྟེན་དུ་རུང༌། ། སངས་རྒྱས་པ་ཡི་སོ་སྐྱེ་ཡང༌། ། ལྷག་མཐོང་ཞི་རགས་རྣམ་ཅན་གྱིས། ། འོག་མའི་ས་ལ་ཆགས་བྲལ་ནས། ། གོང་མར་སྐྱེ་བའི་ལས་སོག་བྱེད། ། འཕགས་པ་ཉན་ཐོས་པ་དག་ཀྱང༌། ། ཞི་རགས་རྣམ་པ་ཅན་དག་གིས། ། ཁམས་ལ་ཆགས་བྲལ་བྱེད་དོ་ཞེས། ། ཉན་ཐོས་སྡེ་པ་འདོད་མོད་ཀྱང༌། །
འཕགས་པ་ཐོབ་རྗེས་འཁོར་བར་ནི། ། འཕེན་བྱེད་ལས་སོག་བྱེད་པའི་ལུགས། ། དེ་ཕྱིར་ཐུན་མོང་མ་ཡིན་པའི། ། ལྷག་མཐོང་བདེན་པའི་རྣམ་པ་ཅན། ། སྐྱེས་ནས་འཕགས་རྣམས་ཞི་རགས་ཀྱིས། ། ཁམས་ལ་ཆགས་བྲལ་བྱེད་མི་སྲིད། ། ཐེག་པ་ཆེ་རྣམས་གང་ཟག་དང༌། ། ཆོས་ལ་བདག་མེད་ཐོས་བསམ་གྱི། ། རིགས་པས་ཤེས་པ་སྔོན་སོང་ནས། ། ཞི་གནས་ཉིད་ལ་འཇུག་བྱེད་ཀྱི། །
མཚན་ཉིད་རིག་སོགས་ཞི་རགས་ཀྱིས། ། ཁམས་ལ་ཆགས་བྲལ་དོན་མི་གཉེར། ། ལུས་སེམས་ཤིན་ཏུ་སྦྱངས་ཅན་གྱི། ། ཞི་གནས་མངོན་དུ་གྱུར་དེ་ནས། ། བདག་ཏུ་འཛིན་པ་མངོན་གྱུར་དང༌། ། བྲལ་བའི་ཞི་གནས་རྩེ་གཅིག་པ། ། སྦྱོར་བའི་ལམ་གྱི་མཉམ་བཞག་ཏུ། ། སྐྱེས་པ་དེ་ཡང་ཟུང་འབྲེལ་ཏེ། ། ལྷག་མཐོང་རྣམ་པར་རྟོག་པ་དང༌། ། མཚུངས་པར་ལྡན་ཕྱིར་ཟུང་འཇུག་མིན། །
ལྷག་མཐོང་དང་ནི་ཞི་གནས་ཀྱི། ། དབྱེ་བ་སོ་སོར་མི་ཕྱེད་པ། ། དེ་ནས་ཟུང་དུ་འཇུག་པ་སྟེ། ། མཐོང་བའི་ལམ་ནས་མངོན་དུ་གྱུར། ། ཐལ་འགྱུར་བ་ནི་ཐོས་པའི་དུས། ། རིགས་པའི་བསྒྲུབ་བྱ་ཁས་མི་ལེན། ། བསམ་བྱུང་གིས་ཀྱང་འདི་དེ་ཞེས། ། གཞལ་བྱ་ཉིད་དུ་ཞེན་མི་བྱེད། ། རྒོལ་བ་གཞན་གྱི་བློ་ངོར་ཡང༌། ། དེ་དེ་ཉིད་ལ་གྲགས་པ་ཡི། །
རིགས་པས་དགག་བྱ་འགོག་པ་དང༌། ། ཁེགས་ལ་ཐོས་བསམ་ཞེས་སུ་བརྗོད། ། དེ་ལྟར་ཁེགས་པའི་རྒྱུ་དེ་ཉིད། ། དེ་དང་འཛིན་སྟངས་འགལ་བ་ཡི། ། རྣམ་པར་རྟོག་པས་མ་དཀྲུགས་པར། ། སེམས་ཀྱི་རང་བཞིན་འོད་གསལ་ཉིད། ། རྩེ་གཅིག་གྱུར་པའི་ཞི་གནས་དང༌། ། བཤད་མ་ཐག་པའི་ཐོས་བསམ་གྱི། ། ཤེས་རབ་སྤེལ་མར་གོམས་བྱེད་པ། ། དེ་ལ་ཞི་ལྷག་སོ་སོ་བའི། །
སྐབས་དང་དཔྱད་བསྒོམ་ཞེས་བྱ་དང༌། ། ཞི་ལྷག་ངོས་འཛིན་ཏིང་འཛིན་དང༌། ། ཤེས་རབ་ཉིད་ལ་འཇོག་ཅེས་བྱ། ། དེ་ནས་ཏིང་འཛིན་ཤེས་རབ་ཀྱང༌། ། ཆོས་ཀུན་རང་རང་གིས་སྟོང་པའི། ། སྟོང་པ་ཉིད་དང་རོ་གཅིག་པར། ། གྱུར་ལ་ཟུང་འཇུག་ཞེས་སུ་བརྗོད། ། རང་རྒྱུད་པ་དག་ཐོས་པ་ཡི། ། རིགས་པས་བསྒྲུབ་བྱ་སྒྲུབ་པ་དང༌། ། བསྒྲུབས་པ་དེ་ཉིད་རྗེས་དཔག་གི །
གཞལ་བྱ་ཡིན་པར་ཁས་ལེན་མོད། ། གཞལ་བྱ་དེ་ཡང་རྟེན་འབྲེལ་གྱི། ། རྟགས་ལས་ཡོད་པའི་མཐའ་བསལ་ནས། ། སྤྲོས་བྲལ་ཉིད་དུ་ཐག་བཅད་པ། ། དེ་ནས་ཞི་ལྷག་ཟུང་དུ་སྦྲེལ། ། ཟླ་བས་འཕགས་པའི་མཉམ་གཞག་དུ། ། བློ་ཡོད་མིན་པར་བཞེད་པ་ཡི། ། འཐད་པ་ཡུལ་དང་ཡུལ་ཅན་ཀུན། ། སྟོང་པ་ཉིད་དུ་རོ་གཅིག་ཕྱིར། ། ཞི་འཚོ་རྣལ་འབྱོར་པའི་མངོན་སུམ། །
རང་རིག་ཉིད་དུ་ཁས་ལེན་ཅིང༌། ། ལེགས་ལྡན་རྣལ་འབྱོར་སྤྱོད་པའི་གཞུང༌། ། འགོག་མོད་མཉམ་བཞག་བློ་མི་འགོག ། མཉམ་བཞག་དུས་སུ་སྤྲོས་པའི་ཚོགས། ། ཅི་ཡང་གཟིགས་པ་མེད་ཉིད་ལས། ། གཞན་པའི་སྤྲོས་བྲལ་རྟོགས་ཚུལ་ནི། ། ཐལ་རང་གཞུང་ལས་གསུངས་པ་མེད། ། མཉམ་པར་བཞག་ལ་བློ་མེད་ཚེ། རྗེས་ཤེས་གང་ལས་འབྱུང་ཤེས་ན། ། ཇི་སྲིད་གཟུང་འཛིན་གཉིས་སྣང་གི །
བག་ཆགས་མ་སྤངས་དེ་སྲིད་དུ། ། བག་ཆགས་དེ་ལས་ཡང་དག་པ། ། མིན་པའི་ཀུན་རྟོག་ངང་གིས་སྐྱེ། ། རྫོགས་སངས་རྒྱས་ནི་མཉམ་བཞག་ལས། ། ནམ་ཡང་གཡོ་བ་མེད་པའི་ཕྱིར། ། གཞན་སྣང་མ་གཏོགས་རང་རྒྱུད་ཀྱི། ། ཤེས་བྱའི་མཁྱེན་ཚུལ་འདིར་མ་བཤད། ། ཤེས་པར་བྱ་ལ་མ་ལྟོས་པའི། ། ཤེས་བྱེད་མེད་ཅིང་སངས་རྒྱས་པར། ། ཤེས་བྱའི་བུད་ཤིང་ཟད་པའི་ཕྱིར། །
ཤེས་བློ་མེད་ཅེས་ཟླ་བས་གསུངས། ། གཟུགས་སྐུའི་སྣང་བ་གང་འཆར་བ། ། བསོད་ནམས་ཚོགས་ཆེན་རྫོགས་དབང་གི ། གཞན་སྣང་ཡིན་ཀྱང་རྒྱུད་གཞན་གྱིས། ། བསྡུས་པ་སྐབས་འདིར་མི་བཞེད་དོ། ། འདི་ལྟར་འཆད་པ་ཟླ་གྲགས་དང༌། ། རྫོགས་སངས་རྒྱས་ལ་སྐུར་འདེབས་ཞེས། ། རྗེ་བཙུན་གྲགས་པས་གང་གསུངས་དང༌། ། རྫོགས་སངས་རྒྱས་ལ་ཡེ་ཤེས་ནི། ། ཡོད་མེད་སྤྲོས་པ་ལས་འདས་ཞེས། །
འཇིགས་མེད་པཎ་ཆེན་གྱིས་གསུངས་པ། ། སྔ་མ་ཟླ་བའི་སྔགས་གཞུང་གི ། དགོངས་པ་ཉིད་དང་ཕྱི་མ་ནི། ། ཟླ་བའི་རིགས་གཞུང་ཉིད་ལ་དགོངས། ། ཕར་ཕྱིན་ཐེག་པའི་སྐབས་འདིར་ནི། ། གང་ཟག་དང་ནི་ཆོས་རྣམས་ལ། ། སོ་སོར་རྟོག་པའི་ཤེས་རབ་ཀྱིས། ། དཔྱད་པ་སྔོན་དུ་མ་སོང་བའི། ། ཞི་གནས་སྲིད་མོད་ལྷག་མཐོང་ནི། ། རྣམ་དག་སྲིད་པ་མ་ཡིན་ནོ། །
དེ་ཕྱིར་མོས་པས་སྤྱོད་པའི་སར། ། གནས་ལུགས་ཚོལ་བའི་སོར་རྟོག་དང༌། ། རྩལ་བས་གང་དུའང་མ་རྙེད་པའི། ། ངང་ལས་གཡོ་མེད་ཞི་གནས་དག ། ཐུན་རེ་བཞིན་ཡང་སྤེལ་མར་ནི། ། རྣལ་འབྱོར་ཉིད་དུ་བྱེད་ཅེས་པ། ། དབུ་མའི་མན་ངག་གཞུང་གི་ནི། ། དགོངས་པར་པུ་ཏོ་བ་ཡིས་བཤད། ། མན་ངག་པ་རྣམས་གཟུང་འཛིན་གྱི། ། སེམས་རྣམས་ཀུན་གྱི་ངོ་བོ་དེ། །
གང་དུ་གནས་ཞེས་ཚོལ་བྱེད་ཀྱི། ། ཤེས་རབ་གཞན་གྱིས་བཙལ་བ་ན། ། འོད་གསལ་བ་ལས་གང་དུ་ཡང༌། ། མ་རྙེད་ངང་དུ་མཉམ་འཇོག་པ། ། ཞི་ལྷག་ཟུང་འཇུག་ཡིན་ཞེས་གསུངས། ། ལུགས་འདི་དག་ལ་གོ་རིམ་བཞིན། ། བོད་རྣམས་དཔྱད་དང་འཇོག་སྒོམ་ཟེར། ། གཉིས་ཀ་ལ་ཡང་རིགས་པ་ཡི། ། དཔྱད་པ་སྔོན་དུ་སོང་དགོས་ཀྱང༌། ། དངོས་གཞིའི་དུས་སུ་དཔྱད་འཇོག་གི །
དབྱེ་བ་ནམ་ཡང་ཡོད་མ་ཡིན། ། རིགས་པ་དེ་ཡང་རང་སྟོང་དང༌། ། གཞན་སྟོང་རིགས་པས་ཕྱེ་བ་དང༌། ། མཉམ་པར་བཞག་ཡུལ་མ་ཡིན་དང༌། ། མེད་པར་དགག་པའི་དབྱེ་བས་ཕྱེ། ། ལུགས་གཉིས་པ་ལ་གཞུང་ལུགས་པས། ། རིགས་པས་གཏན་ལ་མ་ཕབ་པའི། ། ཀུན་རྫོབ་བསྒོམ་བྱར་སོང་ཞེས་དང༌། ། ལུགས་དང་པོ་ལ་མན་ངག་པས། ། ཡོན་ཏན་རྟེན་དུ་མི་རུང་བའི། །
ནམ་མཁའ་བསྒོམ་བྱར་བྱས་གསུངས་མོད། ། གཉིས་ཀའང་རང་གཞུང་རྣམ་དག་ཕྱིར། ། གང་འདིར་དཔྱད་པ་མི་དགོས་མོད། ། གཞན་དག་མཉམ་གཞག་དངོས་གཞིའི་ཚེ། ། བདག་མེད་པ་དང་བདེན་མེད་ཞེས། ། རྟོག་པས་ཞེན་པར་མ་བྱས་ན། ། བདག་འཛིན་བདེན་འཛིན་གཉིས་ཀ་དང༌། ། འཛིན་སྟངས་འགལ་བ་མེད་པའི་ཕྱིར། ། ཞི་གནས་ལྟེངས་པོ་ཙམ་འགྱུར་གྱི། ། བདེན་འཛིན་ས་བོན་དྲུང་འབྱིན་པའི། །
ཞི་ལྷག་ཟུང་འཇུག་མིན་ཞེས་སྨྲ། ། ཇི་ལྟར་སྦྲུལ་ལ་བཟུང་ཉེས་དང༌། ། སྨན་ཆེན་དུག་དུ་སོང་སོགས་ཀྱི། ། བཤད་པ་སླར་ཡང་འོངས་པའི་ཕྱིར། ། འདི་ལ་དྭང་བ་སྐྱེ་མི་དགོས། ། འོན་ཀྱང་ལུང་ལས་ལྷག་མཐོང་ལ། ། ཐོས་དང་བསམ་པའི་ཤེས་རབ་དང༌། ། བསྒོམ་བྱུང་གཉིས་སུ་ཕྱེ་བ་ཡོད། ། དང་པོ་རྣམ་པར་རྟོག་བཅས་དང༌། ། ཕྱི་མ་རྣལ་འབྱོར་པའི་མངོན་སུམ། །
སྤང་བྱའི་ས་བོན་དྲུང་འབྱིན་པའི། ། གཉེན་པོ་མཐོང་སྒོམ་ལམ་དག་གི ། མཉམ་བཞག་ལས་གཞན་གསུངས་པ་མེད། ། དེ་དག་རྟོག་བྲལ་མ་འཁྲུལ་བའི། ། ཤེས་ལས་གཞན་དུ་སྲིད་མ་ཡིན། ། དེ་ལྟར་ཐོས་དང་བསམ་པ་དང༌། ། བསྒོམ་བྱུང་རྟོག་བཅས་རྟོག་མེད་ཀྱི། ། ངོས་འཛིན་རྒྱས་པ་བཤད་ཟིན་ནས། ། ཚུལ་བཞིན་གོམས་པར་བྱེད་ཚུལ་འཆད། ། ཐོག་མར་དཀོན་མཆོག་གསུམ་པོ་ཡི། །
གོ་འཕང་ཐོབ་པར་འདོད་པའི་བློས། ། ཡོན་ཏན་མཐོང་ནས་མི་ཕྱེད་པའི། ། དྭང་བས་སྐྱབས་འགྲོ་རྩམ་པར་བྱ། ། དེ་ནས་དཀོན་མཆོག་རྣམ་གསུམ་པོའི། ། དྲུང་ཉིད་དཔང་པོར་གསོལ་བཏབ་སྟེ། ། ཡན་ལག་བདུན་པ་སྔོན་འགྲོ་བས། ། སྨོན་འཇུག་སྡོམ་པ་བླང་བར་བྱ། ། བྱང་ཆུབ་སྨོན་པའི་སེམས་ལས་ནི། ། ནམ་ཡང་ཉམས་པ་མེད་བཞིན་དུ། ། བྱང་ཆུབ་འཇུག་པའི་བསླབ་བྱ་ཀུན། །
མཉན་ནས་ཚུལ་བཞིན་གོམས་པར་བྱ། ། དེ་ནས་གང་ཟག་ཉིད་དུ་ནི། ། རྨོངས་པ་བཟློག་པར་བྱ་བའི་ཕྱིར། ། ངར་འཛིན་ལྷན་སྐྱེས་ཀྱིས་བཏགས་པའི། ། ང་དང་ང་ཡིར་འཛིན་པ་ནི། ། ཡུལ་དང་བཅས་པ་ཡོད་མིན་པར། ། རིགས་པས་གཏན་ལ་ཕབ་བྱས་ནས། ། དམིགས་པ་མེད་པའི་སྙིང་རྗེའམ། ། སྟོང་ཉིད་སྙིང་རྗེའི་སྙིང་པོ་ཅན། ། དབུ་མ་ལྟ་བའི་ཁྲིད་འདི་ཡི། །
སྔོན་འགྲོའི་གཙོ་འཁོར་དེ་གོམས་བྱ། ། དེ་ནས་སྦྱིན་པ་རྣམ་གསུམ་དང༌། ། ཚུལ་ཁྲིམས་གསུམ་དང་བཟོད་པ་གསུམ། ། རྣལ་འབྱོར་བློ་ཡི་རིམ་པ་ཡིས། ། བསོད་ནམས་ཚོགས་ལ་བརྩོན་འགྲུས་བརྩོམ། ། དེ་ནས་ཉོན་མོངས་ཤེས་བྱའི་སྒྲིབ། ། དྲུང་ནས་འབྱིན་བྱེད་ལྷག་མཐོང་གི །

ཡེ་ཤེས་སྤྲོས་པ་ཀུན་བྲལ་བ། ། ཉིད་ལ་མྱུར་དུ་འཇུག་བྱའི་ཕྱིར། ། ཐོག་མར་ཞི་གནས་བཙལ་བྱ་སྟེ། ། དེ་ཡང་འཁོར་བའི་ཆོས་ཀུན་ལ། ། ཆགས་དང་སྡང་དང་རྨོངས་པ་ཡིས། ། རྣམ་པར་དབེན་པས་ངང་གིས་འགྲུབ། ། དེ་ཚེ་ལུས་ངག་སེམས་གསུམ་པོ། ། དམ་པའི་ཆོས་ལ་ཐོས་པ་དང༌། ། བསམ་པས་ཀྱང་ནི་དབེན་དགོས་ན། ། རྣམ་པར་དབེན་གཞན་སྨོས་ཅི་དགོས། ། དེ་ལྟར་དབེན་པ་སྔོན་བཏང་ནས། །
དངོས་གཞི་དམིགས་རྟེན་གཅིག་ཉིད་ལ། ། གཡེང་གཞན་སྤངས་ཏེ་རྩེ་གཅིག་པས། ། དམིགས་མེད་ཉིད་དུ་སོང་བའི་ཚེ། ། དེ་དེ་ཉིད་ལ་མཉམ་པར་བཞག ། དེ་ལྟར་རིམ་གྱིས་གོམས་པ་ལས། ། ཇི་ཙམ་འདོད་པར་འཇོག་ནུས་ཤིང༌། ། ལུས་སེམས་ཤིན་ཏུ་སྦྱངས་ཐོབ་པ། ། དེ་ཚེ་ཞི་གནས་གྲུབ་ཞེས་བྱ། ། དེར་རྗེས་རིགས་པའི་ཚོགས་གཞུང་ལས། ། གསུངས་པའི་གཞན་གྲགས་རིགས་པ་ཡི། །
ཤེས་རབ་ཕ་རོལ་ཕྱིན་པ་ལས། ། གསུངས་པའི་སྤྲོས་པ་ཀུན་བྲལ་བ། ། ཉིད་ལས་སྤྲོས་པའི་མཐའ་གཞན་དུ། ། མི་འཕྲོ་བ་ནི་དངོས་གཞི་ཡི། ། ལྷག་མཐོང་ཡིན་ཏེ་དེ་ཉིད་ལ། ། རིང་དུ་མཉམ་པར་འཇོག་ནུས་པ། ། དེ་ཉིད་ཞི་ལྷག་ཟུང་འཇུག་གོ ། དེ་ཡི་སྔོན་དུ་སྤྲོས་བྲལ་ཉིད། ། ངེས་པའི་བསམ་བྱུང་ཤེས་རབ་ལ། ། ལྷག་མཐོང་ཞེས་བཤད་རྒྱུ་ལ་ནི། །
འབྲས་བུའི་མིང་གིས་བཏགས་པ་སྟེ། ། དགོས་པ་སོ་སོར་རྟོག་པ་ཡི། ། ཤེས་རབ་སྔོན་དུ་མ་སོང་བའི། ། ལྷག་མཐོང་མེད་པར་རྟོགས་ཕྱིར་དང༌། ། དངོས་ལ་གནོད་བྱེད་སྒྲ་དོན་གྱི། ། མཚན་མར་འཛིན་པའི་རྟོག་ཡིན་ཕྱིར། ། ཤེས་བྱ་ཡོངས་སུ་གཅོད་པ་ཡི། ། གཉེན་པོ་ཉིད་དུ་གོམས་བྱ་མིན། ། མཚན་འཛིན་རིགས་པས་བཀག་པ་ན། ། མཚན་མེད་ཉིད་དུ་ཞེན་པའི་བློ། །
ལས་དང་པོ་ལ་སྐྱེ་སྲིད་ཀྱང༌། ། དེ་ཡང་སྤྲོས་པའི་མཐར་ཡིན་ཞེས། ། བཀག་པས་དུག་འཇོམས་སྨན་དེ་ཉིད། ། དུག་དུ་འགྱུར་བར་དོགས་མི་བྱ། ། དེ་ལྟར་ཕར་ཕྱིན་ཕྱི་མ་གཉིས། ། ཟུང་འཇུག་སྤྲོས་པ་ཀུན་བྲལ་བ། ། བསོད་ནམས་ཚོགས་དང་ཐབས་གཅིག་ཏུ། ། ས་བདུན་བར་དུ་གོམས་བྱས་པས། ། ཉོན་མོངས་ཅན་གྱི་མ་རིག་པ། ། ཀུན་གྱི་ས་བོན་ལས་གྲོལ་ཞིང༌། །
མཐོང་དང་བསྒོམ་པས་སྤང་བྱ་བའི། ། ཤེས་བྱའི་སྒྲིབ་པའི་ས་བོན་ཡང༌། ། གང་ཡང་སྤངས་པ་དེ་ལས་གྲོལ། ། ས་བརྒྱད་པ་དེར་མཚན་འཛིན་གྱི། ། རྟོག་པ་ཀུན་ལས་གྲོལ་གྱུར་ཀྱང༌། ། གཉིས་སྣང་བག་ཆགས་ཟད་བྱའི་ཕྱིར། ། མཚན་མེད་ཉིད་ལ་རིང་དུ་འཇུག ། དེ་ཚེ་བསྐལ་པ་ལས་ལྷག་པར། ། དེ་ལ་སྙོམས་པར་འཇུག་ནུས་མོད། ། ཧ་ཅང་ཐལ་ན་བསོད་ནམས་ཀྱི། །
ཚོགས་ཆེན་མཐའ་དག་མ་རྫོགས་པར། ། ཤེས་བྱའི་སྒྲིབ་ཀུན་སྤངས་སྲིད་པས། ། སངས་རྒྱས་རྣམས་ཀྱིས་འགོག་ལས་བསློང༌། ། བསློང་མོད་རྒྱུན་གྱི་མཐའ་མར་ནི། ། མཉམ་པར་བཞག་ལས་མ་ལངས་པའི། ། ངང་དེ་ཉིད་ལས་ཚོགས་གཉིས་པོ། ། རྫོགས་ཤིང་སྒྲིབ་ཀུན་སྤངས་པའི་ཕྱིར། ། སྟོབས་སོགས་ཡོན་ཏན་ཇི་སྙེད་ལ། ། སྒྲིབ་བྱེད་ཀུན་ལས་གྲོལ་གྱུར་ཅིང༌། ། དཔག་བསམ་ཤིང་དང་ཡིད་བཞིན་གྱི། །
ནོར་བུ་ཇི་བཞིན་གཞན་སྣང་དུ། ། རྒྱུན་མི་ཆད་དང་ལྷུན་གྲུབ་པའི། ། ཕྲིན་ལས་ཚོགས་ཆེན་ངང་གིས་འཇུག ། ཞེས་འདི་བསྙེངས་པ་ཀུན་བྲལ་བའི། ། འཇིགས་མེད་ཟླ་བ་གྲགས་པའི་གཞུང༌། ། ཕྱིས་བྱུང་རང་གཟོའི་རྣམ་དཔྱོད་ཀྱི། ། རྣམ་པར་བརྟགས་པས་མ་བསླད་པར། ། སྔོན་བྱོན་ཆེན་པོའི་གཞུང་ཇི་བཞིན། ། རྒྱུད་པའི་སྲོལ་ལས་འོངས་པ་ཡིན། ། དེ་ཡི་དགེ་བས་བདག་དང་ཡང༌། །
རྣམ་བཤད་འདི་ལ་ཡིད་རངས་པ། ། ཀུན་ཀྱང་གནས་སྐབས་བསོད་ནམས་ཀྱི། ། ཚོགས་ཆེན་རྒྱ་མཚོར་རབ་ཞུགས་ནས། ། མཐར་ཐུག་སྤྲོས་པ་ཀུན་བྲལ་བའི། ། གཞན་དོན་ལྷུན་གྱིས་གྲུབ་པར་ཤོག ། ཅེས་དབུ་མ་ལྟ་བའི་ཁྲིད་ཞི་གནས་དང་ལྷག་མཐོང་ཟུང་དུ་འཇུག་པ་ངོ་མཚར་རྒྱན་གྱི་ཕྲེང་བ་ཞེས་བྱ་བ་འདི་ནི། དངོས་འཛིན་གྱི་འཁྲུལ་པ་གཏིང་ནས་ཞིག་པ། ཕྱི་ནང་གི་རྟེན་འབྲེལ་སྒྱུ་མར་ཐུགས་སུ་ཆུད་ནས། བསྟན་པ་རིན་པོ་ཆེའི་ཁུར་ཆེན་ཞུམ་པ་མེད་པས་འདེགས་པ་ལ། བསྙེངས་པ་མི་མངའ་བའི་རྗེ་བཙུན་རྣལ་འབྱོར་གྱི་དབང་ཕྱུག
ཤཱཀྱ་རྒྱལ་མཚན་དཔལ་བཟང་པོའི་གསུང་གི་བདུད་རྩི་རྣ་བའི་དབང་པོས་ཇི་ལྟར་མྱངས་པ་དེ་ཉིད། རང་གཟོའི་རྟོག་པས་མ་སྦགས་པར། དཔལ་ཤཱཀྱ་མཆོག་ལྡན་དྲི་མེད་ལེགས་པའི་བློས་ལྕགས་མོ་བྱའི་ལོ་ཁྲུམས་ཀྱི་ཉ་བའི་དུས་སྦྱོར་བཟང་པོ་ལ་ཉེ་བར་སྦྱར་བའི་ཡི་གེ་པ་ནི་རྐོང་སྟོན་ཆོས་ཀྱི་རྒྱལ་མཚན་དཔལ་བཟང་པོའོ།། །། ཤུ་བྷཾ།། །། ༄༅། །སྡེ་སྣོད་ཀྱི་ཆོས་ལ་འཁྲུལ་པ་སེལ་བའི་གཏམ་ཆོས་ཚན་བཅུ་བཞི་པ་ཞེས་བྱ་བ་བཞུགས་སོ།། ༄། །སྭསྟི། སྡེ་སྣོད་ཀྱི་ཆོས་ལ་འཁྲུལ་པ་སེལ་བའི་ཚིག་ལེའུར་བྱས་པ། ངག་གི་དབང་ཕྱུག་ལ་ཕྱག་འཚལ་ལོ། ། འཛམ་གླིང་བསྟན་པའི་ཉི་མ་ནི། ། བ་གླང་སྤྱོད་གླིང་ནམ་མཁའ་ཡི། །
དབུས་ཀྱི་ཤིང་རྟའི་ཁྲིར་ཞུགས་ཚེ། ། རྣམ་དཔྱོད་ཆ་ཤས་བསགས་པའི་གཏེར། གྱ་གྱུའི་རི་དྭགས་མཚན་མ་ཅན། ། ཤར་གླིང་དབུས་ཀྱི་མཁའ་ལ་ཤར། ། དེ་ནས་འཛམ་གླིང་བསྟན་པའི་ཚལ། ། ཉི་གཞོན་གསེར་གྱིས་རབ་ཕྱེ་བའི། ། སྔོན་དུས་བསྟན་པའི་འདབ་བརྒྱ་པ། ། བལྟ་འདོད་མཚན་མོའི་བུང་བ་ནི། ། ངན་རྟོག་དྲག་པོའི་གཙུག་རྒྱན་གྱིས། ། རབ་རྒྱས་ཨུཏྤལ་ཕྲེང་བ་ལ། །
དེང་སང་འདི་ན་དགའ་མགུར་སྤྱོད། ། དེ་ནས་དེ་ཡི་དེ་ཁོ་ན། ། མུན་པར་བྱེད་པའི་རྣམ་དཔྱོད་ཀྱི། ། ཉིན་བྱེད་ལུང་དང་རིགས་པ་ཡི། ། ཤིང་རྟར་ཞུགས་པ་འདི་ཤར་ཏོ། ། གང་དག་ཀླུ་སྒྲུབ་ཞབས་གཞུང་གི ། དབུ་མ་རིགས་པས་འཆད་ཟེར་དག ། ཆོས་རྣམས་ཇི་སྙེད་རྟེན་འབྲེལ་དང༌། ། རྟེན་འབྲེལ་གང་ཡིན་ཡོད་དགོས་པ། ། དེ་ཡིས་ཆད་མཐའ་རབ་སེལ་ཞིང༌། །
རྟེན་འབྲེལ་གང་ཡིན་སྟོང་པ་ཉིད། ། ཡིན་པའི་ཕྱིར་ན་རྟག་པའི་མཐའ། ། ཀུན་ལས་གྲོལ་བ་ཡིན་ཞེས་ཟེར། ། དེ་འདྲ་དེ་སྐད་དབུ་མའི་ལུགས། ། མིན་ནོ་ལུང་ལས་འདི་ལྟར་འབྱུང༌། ། རྟེན་འབྲེལ་དོན་ནི་ལྟོས་གྲུབ་དང༌། ། ལྟོས་གྲུབ་གོ་དོན་མ་གྲུབ་པར། ། བཤད་ཕྱིར་ཡོད་ན་མཐའ་དང་བཅས། ། མཐའ་ཡོད་རྟེན་འབྲེལ་དུ་མི་རུང༌། ། རྟེན་འབྲེལ་མཐའ་བྲལ་ཉིད་ཕྱིར་རོ། །
རྟེན་འབྲེལ་མཐའ་བཞི་ལས་གྲོལ་ཕྱིར། ། རྟེན་འབྲེལ་ཡིན་ན་ཡོད་པ་དང༌། ། མེད་པར་ཡང་ནི་འགལ་བ་ལྟར། ། ཡོད་མེད་ལ་སོགས་མཐའ་བཞི་པོ། ། གང་ཡང་རྟེན་འབྲེལ་དུ་མི་རུང༌། ། ལྟོས་གྲུབ་ཉིད་ཕྱིར་གྲུབ་དགོས་ན། ། ཤར་ཕྱོགས་རྟག་ཏུ་ཤར་དང་ནི། ། ནུབ་ཕྱོགས་རྟག་ཏུ་ནུབ་ཉིད་དུ། ། ཐལ་བར་འགྱུར་ཏེ་རང་རང་གི ། ལྟོས་ས་དེ་ལས་དེ་གྲུབ་ཕྱིར། །
ཤར་གྱི་ཕྱོགས་གང་ནུབ་དང་ནི། ། ནུབ་ཀྱང་ཤར་གྱི་ཕྱོགས་ཉིད་དུ། ། ཐལ་བར་འགྱུར་ཏེ་རང་རང་གི ། ལྟོས་ས་དེ་ལས་དེ་གྲུབ་ཕྱིར། ། ད་ལྟར་སྐྱེས་བུའི་འདོད་པ་ཡིས། ། ཤར་ནུབ་ཕྱོགས་སུ་གང་བཏགས་པ། ། དེ་དེ་གྲུབ་པ་མིན་པ་ཡི། ། ཤེས་བྱེད་གཞན་ལ་ལྟོས་ཕྱིར་རོ། ། དེ་ནི་ཕ་རོལ་ཚུ་རོལ་དང༌། ། རིང་པོ་དང་ནི་ཐུང་ངུ་དང༌། །
གཡས་གཡོན་སོགས་ལའང་སྔ་མ་ཡི། ། རིགས་པས་བརྟགས་ནས་ཤེས་པར་བྱ། ། ཤར་ཕྱོགས་ཤར་དུ་མ་གྲུབ་ན། ། ཀ་བུམ་སོགས་ཀྱང་རང་རང་དུ། ། ཡོད་པ་མིན་པས་གྲུབ་པའི་ཆོས། ། སྲིད་པ་མིན་པར་ཐལ་ཞེ་ན། ། གང་གང་རྟེན་འབྲེལ་ཡིན་ནོ་ཞེས། ། ཁས་ལེན་གྱུར་ཚེ་དེ་དང་དེ། ། ཡོད་པ་མིན་ཞེས་ཟེར་བ་ལ། ། ངོ་མཚར་ཆེ་བ་ཅི་ཞིག་ཡོད། །
རྟེན་ཅིང་འབྲེལ་པར་འབྱུང་བ་གང༌། ། དེ་ནི་སྟོང་པ་ཉིད་དུ་བཤད། ། འཇིག་རྟེན་པ་དང་མཐུན་འཇུག་ཚེ། ། འཇིག་རྟེན་པ་ལ་གྲགས་པའི་ཆོས། ། དེ་ཀུན་ལྟོས་ནས་གྲུབ་བོ་ཞེས། ། འཇིག་རྟེན་པ་ལ་གསུང་མི་མཛད། ། མཐུན་པར་གསུངས་པས་དད་གྱུར་ཏེ། ། རང་གི་བསྟན་ལ་ཞུགས་པ་ན། ། ཆོས་ཀུན་སྤྲོས་བྲལ་ཡིན་ནོ་ཞེས། ། གསུངས་པས་སྤྲོས་པའི་མཐའ་ལས་གྲོལ། །
གཞན་ཡང་དེ་རྗེས་འཇུག་པ་རྣམས། ། ཡོད་ལ་སྤྲོས་བྲལ་དེས་ཁྱབ་དང༌། ། སྤྲོས་བྲལ་ལའང་ཡོད་པ་ཡིས། ། ཁྱབ་དང་སྟོང་པ་ཉིད་ཀྱི་དོན། ། ཆོས་ཀུན་ཡོད་པར་ཁས་བླངས་ནས། ། མེད་པའི་ཆོས་གཞན་གྱིས་སྟོང་པ། ། རྟེན་འབྲེལ་དོན་དུ་འདོད་པ་སོགས། ། ལུང་དང་མི་མཐུན་རིགས་པས་ཀྱང༌། ། མི་འགྲུབ་གངས་ཅན་ལྗོངས་དག་ཏུ། ། སྔོན་བྱོན་ཀུན་གྱི་གཏམ་དང་འགལ། །
ཅེས་ཆོས་ལ་འཁྲུལ་པ་སེལ་བའི་ཚིག་ལེའུར་བྱས་པ་ལས་རྟེན་འབྲེལ་དང་སྟོང་ཉིད་ཀྱི་གོ་དོན་དཔྱད་པའི་ལེའུ་སྟེ་དང་པོའོ།། །། ༄། །བཅོམ་ལྡན་ངག་གི་དབང་ཕྱུག་ལ། ། ཕྱག་འཚལ་ནས་ནི་ཐོགས་མེད་ཀྱི། ། གཞུང་ལས་འབྱུང་བའི་རྟེན་འབྲེལ་གྱི། ། དོན་གང་ཡིན་ཞེས་བསམ་པར་བྱ། ། རྟེན་འབྲེལ་གང་ཡིན་ལྟོས་གྲུབ་ཏུ། ། འདི་པའི་གཞུང་ལས་འབྱུང་མ་ཡིན། ། རྐྱེན་ལས་སྐྱེས་པའི་རྒྱུ་མཚན་གྱིས། ། འདུས་བྱས་ཡིན་པར་ལུགས་འདིས་འཆད། ། འདུས་བྱས་ཇི་སྙེད་རང་སྟོང་དུ། །
ཆོས་ཀྱི་གྲགས་པས་རིགས་པས་འཆད། ། དངོས་ལ་མི་རྟག་གིས་ཁྱབ་པ། ། རྣམ་འགྲེལ་མཛད་པའི་གཞུང་ལས་འབྱུང༌། ། འདུས་མ་བྱས་པའི་དངོས་པོ་རྣམས། ། རྟག་པར་མངོན་པའི་གཞུང་ལས་བཤད། ། ཀུན་རྫོབ་རང་རང་ངོ་བོ་ཡིས། ། སྟོང་ཕྱིར་རྟག་ཆད་མཐའ་ལས་གྲོལ། ། དོན་དམ་པ་ལ་ཡོད་པ་དང༌། ། མེད་སོགས་འཛིན་པ་སེལ་དགོས་ཀྱང༌། ། དོན་དམ་རྒྱུན་གྱིས་རྟག་པ་དང༌། །
བདེན་པར་གྲུབ་པ་སེལ་མི་དགོས། ། དོན་དམ་བདེན་པ་གང་ཡིན་པ། ། མཐའ་བཞིའི་སྤྲོས་པ་ལས་གྲོལ་ཀྱང༌། ། ཚད་མས་གྲུབ་པ་སེལ་མི་དགོས། ། འཛིན་པ་མེད་ཕྱིར་མཐའ་བྲལ་གྲུབ། ། རྐྱེན་ལས་སྐྱེས་པ་དེ་མ་སྐྱེས། ། དེ་ལ་སྐྱེ་བ་ཡོད་མ་ཡིན། ། རྐྱེན་ལ་རག་ལས་སྟོང་པར་བཤད། ། ཞེས་པའི་མདོ་དོན་འདིས་འཆད་དོ། ། ལུགས་འདིས་བདེན་གྲུབ་ཁས་བླངས་ཕྱིར། །
བདེན་འཛིན་སྤོང་བར་མི་ནུས་ཞེས། ། ཕྱིས་བྱོན་ཙོང་ཁ་པ་ཆེན་པོ། ། རྗེས་འབྲང་བཅས་རྣམས་མཐུན་པར་སྨྲ། ། ཁྱེད་ལའང་བུམ་སོགས་ཡོད་པའི་ཕྱིར། ། ཡོད་འཛིན་རྟོག་པ་མི་སྤོང་འགྱུར། ། བདེན་འཛིན་རང་གི་ངོ་བོ་ཡིས། ། སྟོང་པར་རྟོགས་ཕྱིར་སེལ་བར་སླ། ། ཡུལ་གང་བདེན་མེད་མ་རྟོགས་པར། ། དེ་འཛིན་སེལ་བར་མི་ནུས་ན། ། ཐེག་མཆོག་རྩེ་མོའི་བདེན་འཛིན་གྱི། །
རྟོག་པ་སྤོང་ལུགས་མི་འཐད་འགྱུར། ། ཕར་ཕྱིན་པས་ཀྱང་ཟླ་གཉིས་དང༌། ། སྐྲ་བཤད་བདེན་མེད་མ་རྟོགས་ན། ། རབ་རིབ་བསལ་བ་ཙམ་གྱིས་ནི། ། དེར་འཛིན་རྟོག་པ་མི་སྤོང་འགྱུར། ། རང་རང་གཞུང་བཤད་སྒྲིབ་པ་ཀུན། ། དེར་བཤད་གཉེན་པོས་མི་སེལ་ན། ། དྲང་ངེས་འབྱེད་པར་ལུང་བསྟན་པའི། ། ཤིང་རྟ་ཆེན་པོ་དེ་ངོ་མཚར། ། ཅེས་ཆོས་ལ་འཁྲུལ་པ་སེལ་པའི་ཚིག་ལེའུར་བྱས་པ་ལས།
ཐོགས་མེད་ཞབས་ཀྱི་སྟོང་ཉིད་ལ་ལོག་པར་སྨྲ་བ་སེལ་བའི་ལེའུ་སྟེ་གཉིས་པའོ།། །། ༄༅། །རྒྱལ་བ་ངག་གི་དབང་ཕྱུག་ལ། ། ཕྱག་འཚལ་མངོན་པ་གོང་མ་ཡི། ། ཆོས་གཏམ་ལོག་པར་འཆད་པ་འགའ། ། སེལ་བྱེད་མདོ་ཙམ་འདིར་བརྗོད་བྱ། ། སྔོན་བྱོན་ཁ་ཅིག་སེམས་ཙམ་པ། ། ཕྱི་དོན་ཞལ་གྱིས་བཞེས་ཟེར་དང༌། ། ཕྱི་རབས་འདི་ན་གཟུགས་སྒྲ་སོགས། ། ཤེས་པའི་བདག་ཉིད་ཡིན་ཞེས་ཟེར། ། ཕྱི་དོན་ཁས་ལེན་སེམས་ཙམ་པ། །
རང་ཚིག་འགལ་བ་ཙམ་གྱིས་སེལ། ། དོན་སྣང་ཤེས་ལ་དེར་སྣང་བ། ། དོན་དང་ཤེས་པ་གང་ཡིན་བརྟག ། དང་པོ་རྣམ་མེད་རྗེན་ཆེར་བའི། ། ལུགས་ཡིན་སེམས་ཙམ་པ་ལ་མེད། ། སེར་འཛིན་ཤེས་ལ་དེར་སྣང་བ། ། སེར་པོ་ཡིན་པ་བྱེ་སྨྲའི་ལུགས། ། དེར་སྣང་ཤེས་པར་འདོད་ན་ནི། ། གཟུགས་སོགས་ཤེས་པར་སྨྲས་ཆོག་གི ། ཤེས་པ་རང་གི་བདག་ཉིད་ཅེས། །
བྱ་བའི་ཚིག་ལ་ནུས་པ་མེད། ། གཞུང་ལས་འབྱུང་བའི་ཐ་སྙད་ནི། ། ཕུང་ཁམས་སུམ་ཅུ་རྩ་དྲུག་ལ། ། ཀུན་བརྟགས་རྣམ་བརྟགས་ཆོས་ཉིད་དེ། ། གསུམ་གསུམ་དག་ཏུ་དབྱེ་མཛད་ནས། ། ཀུན་བརྟགས་ལྡོག་པ་གཞན་སེལ་ཕྱིར། ། དོན་མིན་ཤེས་པ་དག་ཀྱང་མིན། ། རང་གི་མཚན་ཉིད་འཛིན་ཆོས་ཅན། ། ཡིན་པར་གཞུང་ལས་མ་གསུངས་སོ། ། རྣམ་བརྟགས་པ་དང་ཆོས་ཉིད་ཀྱི། །
དབང་དུ་བྱས་ན་ཆོས་གསུམ་གྱི། ། རྣམ་བཞག་རྒྱས་པར་གསུངས་པ་དེ། ། སེམས་ཙམ་ཉིད་ཡིན་གཞན་མ་ཡིན། ། ཆོས་འདིའི་ལུགས་ཀྱི་བདག་མེད་གཉིས། ། མེད་པར་དགག་པ་ཙམ་ཡིན་ཞེས། ། ཟེར་བ་དེ་དང་དངོས་སྨྲའི་ལུགས། ། ཡིན་པར་འདོད་པ་གཏིང་ནས་འགལ། ། དོན་དམ་དོན་བྱེད་ནུས་པ་ལ། ། དོན་དམ་བདེན་པར་ལུགས་འདི་བཞེད། ། མེད་དགག་ལྡོག་པ་གཞན་སེལ་ལ། །
དོན་དམ་བདེན་པའི་ཚིག་དོན་འགལ། ། སྟོང་པ་ཉིད་དང་དེ་བཞིན་ཉིད། ། འདུས་མ་བྱས་ཀྱི་དངོས་པོར་བཞེད། ། འདུས་བྱས་དངོས་ཀུན་མི་རྟག་དང༌། ། འདུས་མ་བྱས་དངོས་རྟག་པར་བཤད། ། དངོས་ལ་མི་རྟག་གིས་ཁྱབ་པ། ། རྣམ་འགྲེལ་མཛད་ལུགས་ཐུན་མོང་མིན། ། དེ་བཞིན་གཤེགས་པའི་སྙིང་པོ་དང༌། ། རང་བཞིན་རྣམ་དག་ཆོས་ཀྱི་སྐུ། ། རྒྱུན་གྱིས་རྟག་ཕྱིར་རྟག་བརྟེན་ཞེས། །
ལུང་ཆོས་ཕལ་ཆེའི་ནང་ནས་འབྱུང༌། ། ཀུན་གཞིའི་ཆོས་ལ་རྣམ་སྨིན་དང༌། ། ས་བོན་གཉིས་ལས་མེད་ཅེས་ཟེར། ། ཀུན་གཞི་ཡོད་པའི་ལུང་གི་ནི། ། སྒྲུབ་བྱེད་བདེ་གཤེགས་སྙིང་པོར་བཤད། ། བདེ་གཤེགས་སྙིང་པོ་ཀུན་གཞི་ཡི། ། ཡེ་ཤེས་ཉིད་ལ་ལུགས་འདིས་བཤད། ། ཤེས་པ་གང་ཡིན་བདེན་གྲུབ་དུ། ། ལུགས་འདི་བཞེད་པ་ཡིན་ཞེས་ཟེར། ། གཟུང་རྣམ་བདེན་པར་འདོད་པ་ནི། །
རྣམ་རྫུན་སྨྲ་བའི་ལུགས་ལས་ཉམས། ། ཆོས་འདི་དངོས་སྨྲའི་ལུགས་ཡིན་ཕྱིར། ། དངོས་ཀུན་བདེན་པར་གྲུབ་ཅེས་ཟེར། ། འདུས་བྱས་ཇི་སྙེད་མི་རྟག་དང༌། ། མི་རྟག་པ་ལ་བདེན་མེད་ཀྱི། ། ཁྱབ་པ་བྱམས་ཆོས་བར་པ་གསུམ། ། རྗེས་འབྲང་བཅས་པའི་ལུགས་ཡིན་ནོ། ། སེམས་དང་སེམས་བྱུང་མཚན་ཉིད་དུ། ། རང་སྟོབས་གཞན་སྟོབས་ཞེས་ཟེར་བ། ། དབུས་མཐའ་རྣམ་འབྱེད་རྩ་འགྲེལ་དང༌། །
འགལ་བས་ཁུངས་ཐུབ་སྒྲུབ་བྱེད་མེད། ། ཤེས་པ་ཐམས་ཅད་སེམས་དང་ནི། ། སེམས་བྱུང་ནང་དུ་འདུས་ཞེས་ཟེར། ། རྣམ་ཤེས་དང་ནི་ཡེ་ཤེས་ཀྱི། ། དབྱེ་བ་མ་ཤེས་པས་ནོངས་ཤིང༌། ། ཐེག་པ་ཆེན་པོ་བསྡུས་པ་ཡི། ། གཞུང་དང་དངོས་སུ་འགལ་བ་དང༌། ། དབུས་མཐར་ཡང་དག་མིན་རྟོག་གི ། རྣམ་གྲངས་འཆད་པའི་སྐབས་དང་འགལ། ། སྣོད་ཀྱི་འཇིག་རྟེན་རྣམ་བཞག་དང༌། །
དགེ་འདུན་ཉི་ཤུར་གྲགས་པ་ཡི། ། རྣམ་བཞག་མཛོད་འགྲེལ་ཇི་བཞིན་པར། ། འཆད་པོ་ཀུན་གྱིས་ལུགས་འདི་ཡི། ། ཐུན་མོང་མིན་པའི་རྣམ་བཞག་ནི། ། མཁས་པའི་གསུང་ལས་རྒྱས་པར་སློབས། ། ཞེས་མངོན་པ་གོང་མའི་རྣམ་བཞག་ལ་འཁྲུལ་པ་སེལ་བའི་ལེའུ་སྟེ་གསུམ་པའོ།། །། ༄། །རྒྱལ་བ་ངག་གི་དབང་ཕྱུག་ལ། ། ཕྱག་འཚལ་རྣམ་རིག་སྨྲ་བ་ཡི། ། གྲུབ་པའི་མཐའ་ལ་སྐུར་འདེབས་པ། ། བསལ་ནས་དེ་དོན་འདིར་བསམ་བྱ། །
ཕྱིས་བྱོན་གྲགས་པ་གསལ་ལྡན་དག ། རྣམ་རིག་པ་དང་རང་རྒྱུད་པའི། ། བདག་མེད་གཉིས་པོ་ཐོས་བསམ་དང༌། ། དོན་སྤྱིའི་ཚུལ་གྱིས་གོམས་བྱེད་དང༌། ། མངོན་སུམ་མཐོང་དང་རྒྱུན་ལྡན་དུ། ། གོམས་བྱེད་ཡོད་པར་རྣལ་འབྱོར་པའི། ། མངོན་སུམ་སྒྲུབ་བྱེད་རིགས་པ་ཡིས། ། འགྲུབ་མོད་ཐམས་ཅད་མཁྱེན་པ་དང༌། ། ཐར་པའི་ལམ་དུ་རུང་མིན་ཏེ། ། བདག་མེད་གཉིས་པོ་ཇི་བཞིན་པར། །
རྟོགས་པ་མེད་པས་ལན་ཞེས་ཟེར། ། སློབ་དཔོན་ཟླ་བ་གྲགས་པ་ཡིས། ། ཕྱེ་བའི་ལམ་སྲོལ་མ་གཏོགས་པ། ། འཁོར་ལོ་གསུམ་པ་དགོངས་འགྲེལ་བཅས། ། ཀུན་ལ་སྐུར་བ་བཏབ་མིན་ནམ། ། སྐུར་འདེབས་དེ་ཡང་མ་ཕམ་པས། ། རྒྱུད་བླར་ལུང་བསྟན་མཛད་མིན་ནམ། ། འདིའི་ཤེས་བྱེད་རང་གཞུང་ལ། ། སྐུར་འདེབས་འབྱུང་བར་མཁྱེན་པས་སོ། ། རང་རྒྱུད་ཅེས་བྱའི་བཤད་སྲོལ་གྱི། །
གཏན་ཚིགས་རྒྱལ་བའི་བཀའ་ལས་འབྱུང༌། ། བྱམས་པའི་ཆོས་སོགས་ཚད་ལྡན་གྱི། ། བསྟན་བཅོས་རྣམས་ལས་གསལ་བར་གསུངས། ། སྤྲོས་མེད་སྒྲུབ་པའི་རིགས་པ་དང༌། ། དེར་ཞེན་པ་ཡང་འགོག་པ་ཡི། ། རིགས་ཚུལ་བསམ་ཚེ་ངེས་པའི་དོན། ། ཐལ་འགྱུར་བ་ལས་འདི་མི་ངན། ། གཟུང་བ་ཆོས་ཀྱི་བདག་མེད་ལས། ། ལྷག་པའི་ལྟ་བ་རྣམ་རིག་པ། ། ཀུན་ལ་མེད་ན་བྱམས་ཆོས་ཀྱི། །
ས་ལམ་ཀུན་ལ་སྐུར་འདེབས་འགྱུར། ། བྱམས་པས་དྲང་བའི་དོན་མཛད་ན། ། ཐོགས་མེད་ཀྱིས་ཀྱང་དྲང་བའི་དོན། ། ཇི་བཞིན་སྒྲ་ཡི་འཆད་བྱེད་ན། ། དྲང་ངེས་འབྱེད་པར་ལུང་སྟོན་པའི། ། རྒྱལ་བའི་དགོངས་པ་དེ་འཁྲུལ་འགྱུར། ། དེ་ནས་རྣམ་རིག་སྨྲ་བ་ཡི། ། གྲུབ་མཐར་ཐེག་པ་གསུམ་ཆར་གྱི། ། ལྟ་བས་ཐར་པར་བགྲོད་པའི་ལམ། ། མ་ཚང་མེད་པ་འདི་ཡིན་ནོ། །
སྤྱིར་ནི་རྣམ་པར་རིག་ཅེས་པ། ། རྣམ་པར་རིག་ལས་མ་གཏོགས་པའི། ། བདེན་པ་གཉིས་པོ་མི་འཇོག་ཅིང༌། ། གཉིས་སུ་ཤེས་བྱ་ཐམས་ཅད་འདུ། ། རྣམ་རིག་སྨྲ་ལ་སེམས་ཙམ་དང༌། ། དབུ་མར་སྨྲ་བའི་དབྱེ་བས་གཉིས། ། སེམས་ཙམ་པས་ནི་ཕྱི་རོལ་དོན། ། མེད་དང་ཀུན་རྫོབ་བདེན་པར་འཆད། ། བག་ཆགས་དབང་གི་དེར་སྣང་བའི། ། རྣམ་ཤེས་ཡོད་དང་དོན་དམ་བདེན། །
ཕྱི་རོལ་དོན་གྱིས་སྟོང་པ་ཡི། ། གསལ་རིག་དམིགས་པར་བྱས་གོམས་པས། ། རང་སངས་རྒྱས་ཀྱི་ལྟ་ཐོབ་སྟེ། ། གཟུང་བ་ཆོས་ཀྱི་བདག་འཛིན་སེལ། ། ལྟ་བ་དེ་དང་བྱང་ཆུབ་སེམས། ། ཟུང་དུ་སྦྲེལ་བས་ཐེག་ཆེན་གྱི། ། ངེས་འབྱེད་ཆ་མཐུན་ཐོབ་པར་གསུངས། ། རྣམ་རིག་སྨྲ་བའི་དབུ་མ་པས། ། ཕྱི་རོལ་དོན་དང་དེར་སྣང་གི ། རྣམ་ཤེས་གཉིས་ཀ་ཀུན་རྫོབ་བདེན། །
གཉིས་སྟོང་ཡེ་ཤེས་དམ་པའི་དོན། ། གཉིས་སྟོང་ཡེ་ཤེས་རྣམ་དག་གི ། དམིགས་པར་བྱས་ནས་རིང་གོམས་པ། ། བྱང་ཆུབ་སེམས་དང་ཟུང་འབྲེལ་ལས། ། ས་བཅུ་པོ་ནི་མཐར་ཕྱིན་བྱེད། ། བདག་མེད་དང་པོ་ངོས་འཛིན་པའི། ། ཚུལ་ལ་གྲུབ་མཐའ་བཞི་ག་ཡང༌། ། ཁྱད་པར་ཡོད་ཚུལ་མ་བཤད་པས། ། ཀུན་ཀྱང་ཐར་པའི་ལམ་དུ་མཐུན། ། ཅེས་རྣམ་རིག་པ་དང་རང་རྒྱུད་པ་ལ་སྐུར་འདེབས་སེལ་བའི་ལེའུ་སྟེ་བཞི་པའོ།། །།
༄། །རྒྱལ་བ་ངག་གི་དབང་ཕྱུག་ལ། ། ཕྱག་འཚལ་རྒྱུད་བླའི་བསྟན་བཅོས་སུ། ། སྒྲོ་འདོགས་པ་དང་སྐུར་འདེབས་པ། ། མདོ་ཙམ་སེལ་ཚུལ་འདིར་བརྗོད་བྱ། ། སྒྲོ་འདོགས་པ་ནི་སེམས་ཅན་ཀུན། ། སྟོབས་སོགས་ཡོན་ཏན་ཀུན་ཚང་བའི། ། སངས་རྒྱས་སྙིང་པོ་ཅན་ཉིད་དུ། ། གཞུང་འདིས་དངོས་སུ་བསྟན་ཞེས་ཟེར། ། སྐུར་འདེབས་པ་ནི་ཤེས་བྱ་ཀུན། ། བདེན་པས་སྟོང་པའི་སྟོང་པ་ཉིད། །
སངས་རྒྱས་སེམས་ཅན་གཉིས་ཀ་ཡི། ། སྙིང་པོར་གཞུང་འདིས་བསྟན་ཞེས་གསུངས། ། ལུགས་སྔ་མ་དེ་མདོ་མང་པོའི། ། དངོས་བསྟན་ཡིན་མོད་གཞུང་འདིར་ནི། ། མདོ་ཡི་དགོངས་པ་འགྲེལ་མཛད་ནས། ། འགྲེལ་ཚུལ་ཆོས་གསུམ་གསལ་བར་གསུངས། ། རང་བཞིན་རྣམ་དག་སྟོབས་སོགས་དང༌། ། གློ་བུར་རྣམ་དག་སྒྲིབ་བྱེད་ཀྱིས། ། སྒྲིབས་དང་མ་སྒྲིབས་མ་གཏོགས་པ། ། རང་བཞིན་ངོ་བོ་ཁྱད་མེད་ན། །
རང་བཞིན་རྣམ་དག་སྟོབས་ལ་སོགས། ། སྒྲིབས་པ་ཀུན་དང་བྲལ་བ་དང༌། ། དྲི་མས་ཀྱང་ནི་དེ་དག་ལ། ། སྒྲིབ་པར་ནུས་པ་ཉིད་མི་འགྱུར། ། སྙིང་པོའི་གཙོ་བོ་སྟོབས་སོགས་ཀྱི། ། ཡོན་ཏན་ཀུན་དང་དབྱེར་མེད་པ། ། སེམས་ཅན་ཀུན་ལ་ཡོད་མིན་ཞེས། ། གཞུང་འདིས་གསལ་བར་བསྟན་ལ་ལྟོས། ། ཤེས་རབ་ཕ་རོལ་ཕྱིན་གཞུང་ལས། ། སངས་རྒྱས་སེམས་ཅན་གཉིས་ཀ་ཡིས། །
རང་བཞིན་མེད་ལ་རང་བཞིན་དང༌། ། སྙིང་པོ་མེད་ལ་སྙིང་པོ་ཞེས། ། བཏགས་ནས་བསྟན་མོད་གཞུང་འདིར་ནི། ། མེད་པར་དགག་པའི་སྟོང་ཉིད་ལ། ། སྙིང་པོར་འཆད་དང་ཐོགས་མེད་ཀྱིས། ། འགྲེལ་ཚུལ་ཆ་ཤས་ཙམ་ཡང་མེད། ། སྟོང་པ་ཉིད་ཀྱི་ཚུལ་དུ་ནི། ། བརྗོད་པའི་སངས་རྒྱས་སྙིང་པོ་ནི། ། བླ་མེད་ཆོས་ཀྱིས་མི་སྟོང་བའི། ། ཡེ་ཤེས་དེ་ལ་གཞུང་འདིས་བཤད། །
གློ་བུར་དྲི་མས་སྟོང་པ་དང༌། ། བླ་མེད་ཆོས་ཀྱིས་མི་སྟོང་བའི། ། གོ་དོན་གློ་བུར་དྲི་མ་དང༌། ། བསྐལ་པར་འགྲོགས་ཀྱང་དྲི་མ་དེ། ། ཡེ་ཤེས་ངོ་བོར་འགྱུར་མི་སྲིད། ། སྟོང་ཉིད་བློ་དང་སྙིང་རྗེ་སོགས། ། གོམས་པས་གསལ་སྣང་མཆེད་པ་ན། ། སེམས་ཀྱི་རྒྱུད་དང་དབྱེར་མེད་དུ། ། འགྱུར་ཞེས་རྣམ་འགྲེལ་མཛད་པས་གསུངས། ། ཅེས་རྒྱུད་བླ་མའི་བསྟན་བཅོས་ཀྱི་ངེས་དོན་ལ་སྒྲོ་སྐུར་སེལ་བའི་ལེའུ་སྟེ་ལྔ་པའོ།། །།
༄༅། །རྒྱལ་བ་ངག་གི་དབང་ཕྱུག་ལ། ། ཕྱག་འཚལ་ཡུམ་དང་ཀླུ་སྒྲུབ་གཞུང༌། ། ཟླ་བས་འཇུག་པར་འགྲེལ་ཚུལ་ལ། ། སྒྲོ་འདོགས་མང་ཞིག་འདིར་བརྟག་བྱ། ། ཟླ་བའི་ཞབས་ཀྱི་དབུ་མ་ལ། ། འཇུག་པས་རྩ་བའི་དོན་འགྲེལ་ཚེ། ། རང་རྒྱུད་པ་དང་སེམས་ཙམ་པ། ། ཕྱོགས་སྔར་བཞག་པ་ཡིན་ཞེས་གསུང༌། ། ཆོས་ཀྱི་བདག་མེད་མངོན་སུམ་དུ། ། རྟོགས་པའི་ཐེག་དམན་ཡོད་མེད་ཙམ། །
མ་གཏོགས་འཇུག་པར་རང་རྒྱུད་པ། ། ཕྱོགས་སྔར་བཞག་པ་གཅིག་ཀྱང་མེད། ། རང་གི་མཚན་ཉིད་རྟེན་གྱུར་ན། ། ཞེས་པ་དེ་ཡིས་འདོད་ཅེས་ཟེར། ། རང་རྒྱུད་པས་ནི་ཆོས་རྣམས་ཀུན། ། རང་རང་ངོ་བོས་སྟོང་པར་འདོད། ། རང་གི་མཚན་ཉིད་ཀྱི་གྲུབ་པར། ། འདོད་པའི་གོ་སྐབས་ཡོད་མ་ཡིན། ། དངོས་པོ་དོན་བྱེད་ནུས་པ་ཡི། ། མཚན་ཉིད་ཅན་དུ་ཁྱོད་ཀྱང་འདོད། །
དེ་དེ་ཡིན་པ་སྒྲོ་བཏགས་སམ། ། ཡུལ་གྱི་ངོས་ནས་གྲུབ་པར་འཆད། ། གཉིས་པ་ལྟར་ན་ཁྱེད་ལ་འགལ། ། དང་པོ་ལྟར་ན་དངོས་པོ་དེ། ། དོན་བྱེད་ནུས་པར་སྒྲོ་བཏགས་ཕྱིར། ། དོན་བྱེད་ནུས་པར་མི་འགྱུར་བས། ། དངོས་ཀུན་ཚད་མས་གྲུབ་པ་འགལ། ། སྟོང་ཉིད་དངོས་པོའི་འཇིག་རྒྱུར་ནི། ། ཐལ་བའི་ཉེས་པ་ཁྱེད་ལ་སྟེ། ། རིགས་པས་བཤིག་ན་འཇིག་པ་ཡི། །
གཟུགས་སོགས་ཚད་གྲུབ་ཁས་བླངས་ཕྱིར། ། འདིར་འབྱུང་གཞན་ན་མེད་ཅེས་པའི། ། གཞན་དེ་རང་རྒྱུད་པར་འཆད་པ། ། ཡིན་ཞེས་ཟེར་ལ་ཁུངས་མེད་ཅིང༌། ། རང་རྒྱུད་པ་དག་མི་བཞེད་པའི། ། འཇུག་པར་བཤད་པའི་སྟོང་པ་ཉིད། ། འདི་ཡིན་ཞེས་པ་འཇུག་པ་ཡི། ། རྩ་འགྲེལ་དག་ན་ཡོད་མ་ཡིན། ། ཐལ་རང་སྨྲ་བ་རྣམ་གཉིས་པོ། ། བྱམས་པའི་གཞུང་གི་དབུ་མ་ལ། །
སེམས་ཙམ་ཞེས་སུ་སྒྲོ་བཏགས་ནས། ། དབུ་མར་མི་འཆད་པ་ལ་མཐུན། ། གཞན་དབང་བདེན་པར་གྲུབ་པ་ནི། ། གཞུང་འདིའི་ཕྱོགས་སྔར་བཞག་ཟེར་མོད། ། མི་བཞེད་བཞིན་དུ་སྒྲོ་འདོགས་པ། ། དེ་འདྲ་བྱམས་པའི་གཞུང་ན་མེད། ། གཟུང་འཛིན་གཉིས་དང་བྲལ་བ་ཡི། ། ཡེ་ཤེས་གཞན་དབང་ཡིན་ཟེར་བ། ། ཕྱོགས་སྔར་བཞག་ནས་སུ་ཞིག་འགོག ། བྱམས་པའི་གཞུང་ལས་དེ་མ་བཤད། །
ཡེ་ཤེས་གཞན་དབང་ཆོས་ཉིད་དུ། ། འདོད་པ་འགོག་ན་འགོག་ལ་རག ། གཟུང་མེད་འཛིན་པ་ཉིད་བྲལ་བ། ། སེམས་ཙམ་འདོད་པ་འཆད་བཞིན་དུ། ། གཞན་དབང་བདེན་གྲུབ་འདོད་ཅེས་པ། ། འགལ་ལ་མི་འཁྲུལ་སྨྲ་བྱེད་དམ། ། ཡང་དག་མིན་རྟོག་མ་ཡིན་པའི། ། གཞན་དབང་ཅེས་པ་དེས་མི་འདོད། ། དེས་ན་གཟུང་འཛིན་གཉིས་མེད་ཅིང༌། ། གཉིས་མེད་ཡེ་ཤེས་ཡོད་ཅེས་པ། །
འདི་ཉིད་ཁོ་ན་དབུ་མ་ལ། ། འཇུག་པར་འཆད་པའི་ཕྱོགས་སྔ་མ། ། འགོག་ཚུལ་བདེན་པ་གཉིས་པོ་ལ། ། གཅིག་ཡོད་གཅིག་མེད་ཅེས་བྱ་བ། ། རིགས་པ་མིན་ཏེ་གཉིས་ཀ་ཡང༌། ། ལྟོས་ནས་གྲུབ་པའི་ཕྱིར་ཞེས་པའོ། ། གཉིས་མེད་ཡེ་ཤེས་གཅིག་པུ་དེ། ། གཅིག་དང་དུ་མ་དང་བྲལ་བར། ། གྲུབ་ན་དཔལ་ལྡན་ཟླ་བ་ཡི། ། དགོངས་པའི་མཐར་ཐུག་དེ་རྫོགས་སོ། །
སེམས་ཙམ་རང་རྒྱུད་ཐལ་འགྱུར་ལ། ། རྟགས་ཀྱི་དགག་བྱ་ངོས་འཛིན་ཚུལ། ། ཞིབ་ཏུ་རེ་བ་མང་པོ་ནི། ། སྦྱར་བས་ཆེས་ཆེར་རྩིངས་པར་གྱུར། ། ཆོས་ཅན་ཚད་གྲུབ་ཁས་བླངས་ནས། ། དགག་བྱ་ཚད་མས་མ་གྲུབ་པ། ། འགོག་པ་འདི་འདྲ་ཀ་བ་སོགས། ། བུམ་པས་སྟོང་པར་སྒྲུབ་དང་མཚུངས། ། དེ་ཕྱིར་འཇུག་པའི་ཕྱོགས་སྔ་ནི། ། ཐོགས་མེད་ཞབས་ཀྱིས་ཕྱེ་བ་ཡི། །
སྲོལ་ལས་བྱུང་བའི་དབུ་མ་དེ། ། གྲུབ་མཐའི་རྩེ་མོར་བཤད་དེའོ། ། དེ་ཡང་འདི་ལྟར་བརྟག་ནུས་ཏེ། ། ཐོགས་མེད་ཞབས་ཀྱི་བཤད་སྲོལ་ན། ། ཀླུ་སྒྲུབ་གཞུང་གི་སྟོང་ཉིད་ལ། ། ཆད་སྟོང་ཉིད་དུ་རྒོལ་བའི་ལན། ། ཡིན་མོད་དེ་ལྟར་ལུགས་གཉིས་ཀ ། དབུ་མར་མཚུངས་ལ་ཁྱད་ཡོད་མིན། ། གཅིག་ནི་གཏན་ལ་འབེབས་ཚུལ་དང༌། ། གཅིག་ཤོས་ཉམས་མྱོང་གཙོ་ཕྱིར་རོ། །
ཅེས་དབུ་མ་ལ་འཇུག་པས་དབུ་མའི་དོན་གཏན་ལ་འབེབས་ཚུལ་ལ་འཁྲུལ་པ་སེལ་བ་སྟེ་ལེའུ་དྲུག་པའོ།། །། ༄། །རྒྱལ་བ་ངག་གི་དབང་ཕྱུག་ལ། ། ཕྱག་འཚལ་ནས་ནི་ཞི་གནས་དང༌། ། ལྷག་མཐོང་ངོས་འཛིན་ཕྱི་རབས་པས། ། རྣམ་པར་བརྟགས་པ་དེ་བསམ་བྱ། ། ཕྱིས་བྱོན་གྲགས་པ་གསལ་ལྡན་དག ། ཤིན་སྦྱངས་བདེ་བས་ཁྱད་པར་དུ། ། བྱས་པ་མིན་པའི་རྩེ་གཅིག་པ། ། ཞི་གནས་ལམ་དུ་མི་འགྱུར་ཞིང༌། ། ལྷག་མཐོང་ངོ་བོ་ཆོས་རྣམས་ལ། །
སོ་སོར་རྟོག་ཅིང་དཔྱོད་པའི་བློ། ། ཡིན་པར་ལུང་རྣམས་ཀུན་ལས་གསལ། ། རྒན་པོའི་གཏམ་འགའ་འཁྲུལ་ཞེས་གསུངས། ། ཞི་གནས་ཀུན་ལ་ཤིན་སྦྱངས་ཀྱིས། ། མ་ཁྱབ་པར་ནི་མདོ་རྒྱན་དང༌། ། མངོན་པ་ཀུན་ལས་བཏུས་སུ་བཤད། ། བསམ་གཏན་དང་པོའི་ཉེར་བསྡོགས་དང༌། ། གཟུགས་མེད་དངོས་གཞིའི་ཞི་གནས་སོགས། ། ཤིན་སྦྱངས་བདེ་བས་ཁྱད་པར་དུ། ། མ་བྱས་པ་ཡང་ཤིན་ཏུ་མང༌། །
ཡིད་ལ་བྱེད་དང་བཅས་ཞེས་པར། ། འཇོག་འཚམས་བདེ་དེ་ཐོབ་ལ་དགོངས། ། ལྷག་མཐོང་ངོ་བོ་བསམ་བྱུང་གི ། རྟོག་པར་འཆད་པ་མི་འཐད་དེ། ། ལྷག་མཐོང་དངོས་ནི་སྒོམ་བྱུང་གི ། ཡེ་ཤེས་ཉིད་ལ་བཤད་ཕྱིར་དང༌། ། སྒྲ་དོན་འདྲེས་འཛིན་རྟོག་པ་དང༌། ། བྲལ་བའི་རྣལ་འབྱོར་མངོན་སུམ་ཀུན། ། ལྷག་མཐོང་ཡེ་ཤེས་དངོས་མིན་ན། ། སྒྲིབ་པའི་ས་བོན་གང་གིས་སྤོང༌། །
གཟུགས་ཀྱི་ཁམས་ན་བསམ་བྱུང་དང༌། ། གཟུགས་མེད་ཁམས་ན་ཐོས་བསམ་གྱི། ། ཤེས་རབ་གཉིས་ཀ་མ་བཤད་ཕྱིར། ། ལྷག་མཐོང་ཡེ་ཤེས་མེད་པར་འགྱུར། ། རྟོག་དཔྱོད་བྲལ་བའི་ཤེས་པ་ལ། ། ལྷག་མཐོང་མཚན་ཉིད་མི་ཚང་ན། ། བསམ་གཏན་ཁྱད་པར་ཅན་དག་དང༌། ། དབང་དང་ཡེ་ཤེས་དབབ་ལ་སོགས། ། སྔགས་ཀྱི་ཐབས་མཁས་ཁྱད་པར་ལས། ། བྱུང་བའི་ལྷག་མཐོང་མི་སྲིད་འགྱུར། །
མདོ་དང་སྒོམ་རིམ་སོགས་རྣམས་སུ། ། ལྷག་མཐོང་ངོས་འཛིན་བསམ་བྱུང་གི ། ཤེས་རབ་ཉིད་ལ་གང་བཤད་པ། ། ལྷག་མཐོང་དངོས་གཞིའི་སྦྱོར་བ་སྟེ། ། ཕར་ཕྱིན་ཐེག་པའི་ལྷག་མཐོང་ཀུན། ། ཐོས་བསམ་སྔོན་འགྲོ་ཅན་ཡིན་ཕྱིར། ། སྤོང་བའི་འདུ་བྱེད་བརྒྱད་པོ་ནི། ། ལྷག་མཐོང་དངོས་གཞིའི་ཉེས་པ་རྣམས། ། སེལ་བར་བྱེད་པའི་ཐབས་ཡིན་གྱི། ། མཚུངས་ལྡན་ཉིད་དུ་བཤད་མི་དགོས། །
རྟོག་པའི་ཡུལ་དུ་གནས་ལུགས་ཀྱི། ། དོན་གང་འགྲོ་བ་མི་སྲིད་ཕྱིར། ། གནས་ལུགས་རྟོགས་པའི་ལྷག་མཐོང་ནི། ། རྟོག་པར་འཆད་པ་ཤིན་ཏུ་འཁྲུལ། ། དོན་དམ་བདེན་པ་ཀུན་རྫོབ་པའི། ། བློའི་ཡུལ་མིན་ཟེར་བ་དང༌། ། ལྷག་མཐོང་ངོ་བོ་རྟོག་དཔྱོད་དུ། ། འཆད་པ་ཁས་བླངས་འགལ་མིན་ནམ། ། ཐོས་བསམ་ཤེས་ལ་བརྟེན་པ་ཡི། ། བདག་མེད་ངེས་པའི་བློ་ཇི་སྙེད། །
ལྷག་མཐོང་ངོ་བོར་ཁས་ལེན་ན། ། མངོན་རྟོགས་རྒྱན་ལས་གསུངས་པ་ཡི། ། རྣམ་བྱང་གཟུང་རྟོག་ཅེས་བྱ་དང༌། ། རྟག་འཛིན་རྟོག་པ་ཞེས་བྱ་བ། ། གཉེན་པོའི་རྟེན་ཅན་རྟོག་པ་ཀུན། ། ལྷག་མཐོང་ཉིད་དུ་ཐལ་བར་འགྱུར། ། བཏགས་པ་ཙམ་དུ་བདེན་ཞེས་པ། ། ཁོ་བོའི་མ་ནི་མོ་གཤམ་ཞེས། ། སྨྲ་དང་ཁྱད་ཡོད་མ་ཡིན་ཏེ། ། བཏགས་པ་ཙམ་དུ་ཤེས་གྱུར་ནས། །
བདེན་པར་ཞེན་པ་འགལ་ཕྱིར་རོ། ། པོ་ཏོ་བ་ཡི་ཟིན་བྲིས་ལས། ། ཐོས་བསམ་དུས་སུ་རིགས་པ་ཡིས། ། དཔྱད་ནས་བསྒོམ་པའི་དུས་དག་ཏུ། ། མི་རྟོག་འབའ་ཞིག་སྒོམ་ཟེར་བ། ། འབྲེལ་མེད་ཏིང་འཛིན་སྒོམ་པའི་ཕྱིར། ། སྒྲིབ་པའི་གཉེན་པོར་མི་འགྱུར་རོ། ། ཞེས་བཤད་པ་དེ་ཁྱེད་ཅག་གི ། ཁུངས་སུ་བྱེད་པ་ཡིན་མོད་ཀྱི། ། མཐོང་སྒོམ་ལམ་གྱི་མཉམ་བཞག་ཏུ། །
མི་རྟོག་འབའ་ཞིག་སྒོམ་པ་ལ། ། ཉེས་པ་བརྗོད་ན་ལུང་རིགས་དང༌། ། མན་ངག་མཐའ་དག་ཆུད་གསོན་འགྱུར། ། པོ་ཏོ་བའི་གསུང་འདི་ནི། ། སྡེ་སྣོད་ཆོས་ལ་རིང་སྦྱངས་པའི། ། མཚན་ཉིད་པ་རྣམས་སྒོམ་དུས་སུ། ། སྔོན་སྦྱངས་པ་དང་འབྲེལ་མེད་པའི། ། གྱི་ནའི་མན་ངག་སྒོམ་ལ་གསུངས། ། ཡང་དང་ཡང་དུ་སེམས་པ་དང༌། ། འཇལ་དང་ངེས་རྟོག་ཅེས་གསུངས་པ། །
སེམས་དང་རྟོག་པ་ཐོས་བསམ་དང༌། ། ཡང་ན་སྔོན་འགྲོ་རྗེས་ཡིན་ཞེས། ། འཕགས་དང་སེང་གེ་བཟང་པོ་གསུང༌། ། ཞི་གནས་དང་ལྷག་མཐོང་གི་གནས་ལ་འཁྲུལ་པ་སེལ་བའི་ལེའུ་ཞེས་བྱ་བ་སྟེ་བདུན་པའོ།། །། ༄། །རྒྱལ་བ་ངག་གི་དབང་ཕྱུག་ལ། ། ཕྱག་འཚལ་དཔལ་ལྡན་ཆོས་གྲགས་ཀྱི། ། རྣམ་འགྲེལ་དངོས་སྨྲའི་ཆོས་ཡིན་ཞེས། ། ཟེར་བའི་གཏམ་དེ་སྤང་བར་བྱ། ། དངོས་སྨྲ་ཞེས་པ་རྟག་པའི་དངོས། ། ནམ་ཡང་བདེན་པར་ཁས་བླངས་ན། །
བདེན་འཛིན་སྤོང་བའི་གཉེན་པོ་ནི། ། མི་འཆད་པ་ལ་ཟེར་བ་ཡིན། ། རྣམ་འགྲེལ་མཛད་པས་དེ་མི་བཞེད། ། ཅི་ཕྱིར་ཞེ་ན་དངོས་པོ་ལ། ། མི་རྟག་ཉིད་ཀྱིས་ཁྱབ་པ་དང༌། ། མི་རྟག་མེད་པའི་དོན་དུ་བཤད། ། རྣལ་འབྱོར་སྤྱོད་གཞུང་ཕལ་མོ་ཆེར། ། འདུས་མ་བྱས་པའི་དངོས་པོ་དང༌། ། ཆོས་སྐུ་རྟག་པར་བཤད་མོད་ཀྱི། ། རྒྱུན་གྱིས་རྟག་པ་ལ་དགོངས་ནས། །
རྟག་པར་བཤད་པའི་དངོས་རྣམས་ཀྱང༌། ། སྐད་ཅིག་ཉིད་ཀྱི་མི་རྟག་པར། ། རྣམ་འགྲེལ་མཛད་པས་བཤད་པ་ཡིན། ། མདོར་ན་རྣམ་འགྲེལ་མཛད་པ་ནི། ། གཅིག་དང་དུ་བྲལ་རིགས་པ་ཡིས། ། ལྡོག་པ་གཞན་སེལ་སྨོས་ཅི་དགོས། ། གཟུང་འཛིན་ཇི་སྙེད་བདེན་མེད་དང༌། ། དངོས་ལ་མི་རྟག་གིས་ཁྱབ་པའི། ། རིགས་པས་འདུས་མ་བྱས་དངོས་དང༌། ། རྟག་པའི་དངོས་པོར་བྱས་རྣམས་ཀྱང༌། །
སྐད་ཅིག་གིས་ནི་འཇིག་པར་བཤད། ། འོ་ན་དངོས་ལ་དངོས་མེད་ཀྱིས། ། ཁྱབ་པར་འགྱུར་ཏེ་མི་རྟག་དོན། ། དངོས་མེད་ཡིན་པའི་ཕྱིར་ཞེ་ན། ། དངོས་དང་མི་རྟག་འཇོག་མཚམས་ནི། ། མ་དཔྱད་པ་དང་དཔྱད་པ་སྟེ། ། དངོས་པོ་མངོན་དུ་གྱུར་པ་དང༌། ། མི་རྟག་ལྐོག་གྱུར་ཉིད་ཕྱིར་རོ། ། མི་རྟག་པ་ལ་དངོས་མེད་ཀྱིས། ། ཁྱབ་པའང་ཤིན་ཏུ་དཔྱད་པ་སྟེ། །
ལྟོས་པ་མེད་ན་སྐད་ཅིག་ཀྱང༌། ། དངོས་པོར་མེད་ཅེས་བཤད་དང་མཚུངས། ། རིགས་པས་དཔྱད་ཚེ་དངོས་པོའི་ཆོས། ། ཅི་ཡང་ཡོད་པ་མ་ཡིན་ན། ། རྣམ་འགྲེལ་ངོ་བོ་ཉིད་མེད་དུ། ། སྨྲ་བའི་གཞུང་དང་ཁྱད་ཅི་ན། ། རྒྱན་དང་ཞི་བ་འཚོ་གཉིས་པོ། ། རྣམ་འགྲེལ་མཛད་གཞུང་དེ་ལྟར་འདོད། ། ཅེས་པ་རྔོག་ལོ་ཆེན་པོའི་གསུང༌། ། ཕྱྭ་པ་རྣམ་འགྲེལ་མཛད་གཞུང་ནི། །
སློབ་དཔོན་ཟླ་བ་གྲགས་པ་ལྟར། ། འཇིག་རྟེན་གྲགས་སྡེ་སྤྱོད་པ་ཡི། ། དབུ་མ་ཉིད་དུ་གནས་ཞེས་ཟེར། ། ངོ་བོ་ཉིད་མེད་སྨྲ་བ་དང༌། ། རྣལ་འབྱོར་སྤྱོད་གཞུང་རྒྱ་མཚོ་ཡི། ། སྲོལ་ཆེན་འབྱེད་པའི་སློབ་དཔོན་རྣམས། ། གཞུང་ལུགས་ཕན་ཚུན་འཆོལ་པ་མེད། ། གཉིས་མེད་ཡེ་ཤེས་ཐོས་བསམ་གྱི། ། རིགས་པས་དཔྱད་པའི་ངོར་མེད་ཀྱང༌། ། མཉམ་བཞག་སྒོམ་བྱུང་ཡེ་ཤེས་ཀྱི། །
མྱོང་བྱ་ཉིད་ཕྱིར་དོན་དམ་བདེན། ། འཇིགས་མེད་ཆོས་ཀྱི་གྲགས་པ་ནི། ། གྲུབ་པའི་ས་ལ་བཞུགས་པའི་ཚེ། ། ངོ་བོ་ཉིད་མེད་སྨྲ་བ་ཡི། ། གྲུབ་མཐར་འཇུག་དགོས་མ་ཡིན་ནོ། ། ཞེས་རྣམ་འགྲེལ་མཛད་པའི་རིང་ལུགས་ལ་འཁྲུལ་པ་སྨྲ་བ་སེལ་བའི་ཚིག་ལེའུར་བྱས་པ་སྟེ་བརྒྱད་པའོ།། །། ༄། །རྒྱལ་བ་ངག་གི་དབང་ཕྱུག་ལ། ། ཕྱག་འཚལ་ནས་ནི་སྤྱོད་འཇུག་གི ། གཞུང་དོན་ལོག་པར་སྒྲོ་འདོགས་པ། ། འགའ་ཞིག་དྲང་པོས་འདིར་དཔྱད་བྱ། །
ཕྱིས་བྱོན་གྲགས་པ་གསལ་ལྡན་འགའ། ། བྱང་ཆུབ་སེམས་དཔའི་སྡོམ་པ་ལ། ། ཐོགས་མེད་ལུགས་དང་ཞི་བ་ལྷའི། ། ངོས་འཛིན་ཁྱད་པར་མེད་ཅེས་གསུངས། ། འོ་ན་ཐོགས་མེད་གཞུང་དག་ཏུ། ། བྱང་ཆུབ་སྨོན་པའི་སེམས་བཏང་བ། ། རྩ་བའི་ལྟུང་བར་བཤད་འགྱུར་ཏེ། ། ཞི་བ་ལྷ་ཡི་དེར་བཤད་ཕྱིར། ། གཞན་ཡང་དོན་དམ་བློ་ཡི་ཡུལ། ། མིན་ན་ལུང་རིགས་དང་འགལ་ཟེར། །
འོ་ན་དོན་དམ་ངོས་འཛིན་ཅི། ། བདེན་པས་སྟོང་པ་ཉིད་ཅེ་ན། ། གཞན་སེལ་སྤྱོད་ཡུལ་དུ་བྱེད་པའི། ། རྟོག་པ་མེད་བློ་མི་སྲིད་ཅིང༌། ། སྒྲ་དང་རྟོག་པའི་ཡུལ་གང་ཡིན། ། དོན་དམ་བདེན་པ་ཉིད་དུ་འགལ། ། དེས་ན་རིགས་པས་དཔྱད་བཟོད་པའི། ། བློ་མེད་ཕྱིར་ན་ཀུན་རྫོབ་ལས། ། མ་གཏོགས་ཆོས་གཞན་ཡོད་མ་ཡིན། ། དེ་ཕྱིར་བློ་ཀུན་ཀུན་རྫོབ་ངེས། །
བདེན་པ་གཉིས་སུ་འཆད་མིན་ནམ། ། ཞེ་ན་གཞུང་འདིར་སྟོང་པ་ཉིད། ། རྫུན་པར་བཤད་པ་སྙོན་མི་ནུས། ། རྫུན་ན་དོན་དམ་བདེན་པ་འགལ། ། རྣལ་འབྱོར་གོང་མའི་བློ་ཁྱད་ཀྱིས། ། འོག་མར་གནོད་ཚུལ་འཆད་པ་ན། ། ཉན་ཐོས་སེམས་ཙམ་རང་རྒྱུད་པའི། ། བདག་མེད་གོ་ཆོད་མིན་ཞེས་གསུངས། ། དེ་དག་སོ་སོའི་གཞུང་ལུགས་སུ། ། ཐར་ལམ་ངེས་པར་མ་བསྟན་ཕྱིར། །
སངས་རྒྱས་ཆོས་སུ་མི་རུང་ཞིང༌། ། ཕྱག་རྒྱ་བཞི་དང་འགལ་བར་འགྱུར། ། དེ་ལ་དོན་དམ་རྣམ་གཉིས་ཏེ། ། རྣལ་འབྱོར་པ་དང་འཇིག་རྟེན་པ། ། རྣལ་འབྱོར་པ་ཡང་བློ་ཁྱད་ཀྱིས། ། འོག་མ་བདེན་པར་འདོད་དེ་ལ། ། གོང་མའི་རིགས་པས་དཔྱད་མི་བཟོད། ། འོ་ན་འོག་མའི་དོན་དམ་ལ། ། རིགས་པས་གནོད་པར་འགྱུར་ཞེ་ན། ། འཇིག་རྟེན་པ་ཡི་ངོས་མཐོང་ཞིང༌། །
སྒྱུ་མ་ལྟ་བུར་མིན་པས་འདིར། ། རྣལ་འབྱོར་པ་དང་འཇིག་རྟེན་རྩོད། ། རྣལ་འབྱོར་ཅན་འགས་བདག་མེད་གཉིས། ། དམ་པའི་དོན་གྱི་བདེན་འདོད་ཅིང༌། ། སྒྱུ་མ་ལྟ་བུར་མིན་པས་འདིར། ། རྣལ་འབྱོར་གོང་མ་པ་དང་རྩོད། ། ཇི་ལྟར་མཐོང་ཐོས་ཤེས་པ་དག ། འདིར་ནི་དགག་པར་བྱ་མིན་ཏེ། ། ཞེས་གསུངས་ཕྱིར་ན་ཀུན་རྫོབ་ཀྱི། ། བདེན་པ་ཚད་མས་གྲུབ་ཅེས་གསུང༌། །
འོ་ན་གཟུགས་སོགས་ཀུན་རྫོབ་ཀྱང༌། ། གྲགས་པས་འགྲུབ་ཀྱི་ཚད་མས་མིན། ། ཞེས་གསུངས་པ་དང་མི་འགལ་ལམ། ། དེ་དོན་གཟུགས་སོགས་ཡོད་ཉིད་ཀྱང༌། ། གྲགས་པས་འགྲུབ་ཀྱི་ཞེས་པར་ངེས། ། གཞུང་འདིར་རང་རིག་བཀག་པའི་དོན། ། གཟུང་འཛིན་གྱིས་བསྡུས་ཆོས་ཐམས་ཅད། ། ཡོད་པ་བཀག་ནས་གཉིས་མེད་ཀྱི། ། ཡེ་ཤེས་གཅིག་པུ་ཁས་ལེན་པ། ། དེ་ལ་བརྟག་པ་མཛད་ཡིན་གྱི། །
ཐ་སྙད་དུ་ཡང་རང་རིག་དང༌། ། རང་གསལ་ཞེས་བྱའི་བརྡ་ཙམ་ནི། ། འགོག་པར་མཛད་པ་མ་ཡིན་ནོ། ། དེ་ཡང་གཞན་གྱིས་མ་བྱས་པར། ། རང་ཉིད་རིག་པར་སྐྱེས་ཙམ་ལ། ། རང་རིག་པ་ཞེས་བརྡ་བྱས་ཀྱི། ། རིག་བྱ་རིག་བྱེད་གཉིས་མི་འབྱེད། ། བཻ་ཌཱུརྻ་ཡི་སྔོན་པོ་ལ། ། རང་སྔོའི་ཐ་སྙད་བྱས་པ་བཞིན། ། དེ་ནས་གཟུང་འཛིན་གཉིས་པོ་དང༌། །
གཉིས་མེད་ལྟོས་ནས་གྲུབ་པའི་ཕྱིར། ། གཅིག་ཡོད་གཞན་མེད་ག་ལ་སྲིད། ། བདེན་གྲུབ་བདེན་མེད་ཀྱང་དེ་བཞིན། ། གང་ཕྱིར་ལུང་ལས་ཞེས་སོགས་སུ། ། ཆོས་ཀྱི་བདག་མེད་མ་བསྟན་ན། ། ཐར་ལམ་མེད་པར་བཤད་ཅེས་ཟེར། ། དེ་དོན་དམན་པའི་ཐར་པའམ། ། རྫོགས་པའི་སངས་རྒྱས་ཉིད་ལ་ཟེར། ། ཕྱི་མ་ལྟར་ན་འདོད་པ་མཐུན། ། དང་པོ་ལྟར་ན་ནང་འགལ་ཏེ། །
ཆོས་ཀྱི་བདག་མེད་མ་རྟོགས་ཀྱང༌། ། ཉོན་མོངས་སྤངས་པར་བཤད་པས་སོ། ། མངོན་པར་བཤད་པའི་ཉོན་མོངས་ལ། ། དགོངས་ཞེས་ཟེར་ན་དེ་སྤངས་ཕྱིར། ། ཐར་པ་ཉིད་དུ་གདོན་མི་ཟ། ། ལུགས་འདིར་བདེན་འཛིན་ཉོན་མོངས་སུ། ། བཞེད་ཅེས་ཟེར་ན་ཤེས་སྒྲིབ་ཅི། ། གཉིས་སྣང་འཁྲུལ་པའི་བག་ཆགས་སོ། ། ཤེ་ན་སེམས་ཙམ་པ་ཡིས་ཀྱང༌། ། འདི་འདོད་ཕྱིར་ན་ཐལ་འགྱུར་བའི། །
ཐུན་མོང་མིན་པའི་གྲུབ་མཐར་འགལ། ། གཞུང་འདིའི་ལུགས་ལ་ཐར་པ་ནི། ། མི་གནས་མྱང་འདས་ཁོ་ནར་ངེས། ། སྐབས་དེར་བློ་དང་ཆོས་རྣམས་ཀུན། ། སྟོང་པ་ཉིད་དུ་རོ་གཅིག་ཕྱིར། ། ཡུལ་དང་ཡུལ་ཅན་གཉིས་སུ་མེད། ། དམིགས་དང་བཅས་པའི་སེམས་ཡོད་ན། ། ཡང་དག་མཐའ་ལས་ལྡང་གྱུར་ཏེ། ། སྟོང་པ་ཉིད་དང་བྲལ་བའི་ཕྱིར། ། འདུ་ཤེས་མེད་པའི་སྙོམས་འཇུག་བཞིན། །
དམིགས་མེད་ཕྱིར་ན་ཆོས་སྐུ་ལས། ། ལྡང་མི་སྲིད་ཀྱང་གཞན་གྱི་དོན། ། དཔག་བསམ་ཤིང་དང་ཡིད་བཞིན་གྱི། ། ནོར་བུ་ཇི་བཞིན་རྒྱུན་མི་ཆད། ། ཅེས་སྤྱོད་འཇུག་མཁན་པོའི་གཞུང་དོན་ལ་ལོག་པར་སྒྲོ་འདོགས་པ་སེལ་བའི་ལེའུ་སྟེ་དགུ་པའོ།། །། ༄། །རྒྱལ་བ་ངག་གི་དབང་ཕྱུག་ལ། ། ཕྱག་འཚལ་བྱང་སེམས་སྡོམ་པ་ལ། ། ཤིང་རྟའི་སྲོལ་འབྱེད་གཉིས་བྱུང་བ། ། དེའི་ངོས་འཛིན་བརྟག་པར་བྱ། ། འདི་ལ་རྗེ་བཙུན་ན་ས་སྐྱ་པས། །
དེ་གཉིས་ལྟ་བ་ཐ་དད་པས། ། ཆོ་ག་ཡང་ནི་ཐ་དད་ཡིན། ། ཞེས་གསུངས་པ་ལ་རྒོལ་བ་འགའ། ། དབུ་སེམས་གཉིས་ཀྱི་ཁྱད་པར་ནི། ། ལྟ་བ་སོ་སོ་བས་འབྱེད་ཀྱི། ། སེམས་བསྐྱེད་སྡོམ་པའི་ངོས་འཛིན་གྱི། ། མཚན་ཉིད་གཅིག་ཏུ་ངེས་ཤེས་ཟེར། ། འོ་ན་སྨོན་པའི་སྡོམ་པ་དང༌། ། འཇུག་པའི་སྡོམ་པ་སོ་སོ་ཡི། ། མཚན་ཉིད་དང་ནི་འཐོབ་ཚུལ་དང༌། །
གཏོང་ཚུལ་སོ་སོའི་བསླབ་བྱ་དང༌། ། རྩ་བའི་ལྟུང་བ་གཅིག་ཏུ་འགྱུར། ། འདོད་ན་སྲོལ་འབྱེད་གཉིས་པོ་ཡི། ། གཞུང་ནས་འབྱུང་བ་ཀུན་དང་འགལ། ། རྩ་བའི་ཁྱབ་འབྲེལ་ཅི་ཞེ་ན། ། ཐོགས་མེད་གཞུང་ན་སྨོན་སེམས་ཀྱི། ། སྡོམ་པའི་རྣམ་གཞག་མ་གསུངས་ལ། ། བསླབ་སྤྱོད་གཉིས་ལས་དེ་གསུངས་ཕྱིར། ། ཡིན་མོད་ལྟ་བའི་ཁྱད་པར་ལས། ། དེ་ལྟར་འབྱུང་བ་ཅི་ཞེ་ན། །
གཟུང་བ་ཆོས་ཀྱི་བདག་མེད་ཙམ། ། ལྟ་བར་བྱས་པའི་སེམས་ཙམ་པས། ། འཇུག་པའི་སྡོམ་པ་མ་བླངས་ན། ། རང་སངས་རྒྱས་སུ་ཉམས་པར་སླ། ། འཛིན་པ་ཆོས་ཀྱི་བདག་མེད་པ། ། ལྟ་བར་བྱ་བའི་དབུ་མ་པས། ། སྨོན་པ་སེམས་བསྐྱེད་ཙམ་གྱིས་ཀྱང༌། ། ཐེག་ཆེན་ཆོས་ལས་ཉམས་པ་མེད། ། དེ་ལ་ཁ་ཅིག་འདི་སྐད་དུ། ། རྒྱན་དང་བྱང་ཆུབ་སེམས་དཔའི་ས། །
དབུ་མའི་གཞུང་ལུགས་ཡིན་གྱུར་ན། ། སེམས་བསྐྱེད་སེམས་ཙམ་ལུགས་སུ་འགལ། ། གཞན་ཡང་འཇུག་པ་སེམས་བསྐྱེད་ཀྱི། ། སྡོམ་པ་དབུ་སེམས་གཉིས་ཀ་ལ། ། ཐུན་མོང་ཉིད་ཕྱིར་སེམས་ཙམ་གྱི། ། ལུགས་སུ་འཆད་པ་ཅི་ཞེས་ཟེར། ། བྱང་ས་ནས་གསུངས་ཆོ་ག་དེ། ། སེམས་ཙམ་ཁོ་ནའི་ལུགས་ཡིན་ཞེས། ། འཆད་ཀྱང་འཇུག་པའི་སྡོམ་པ་དེ། ། སེམས་ཙམ་ལུགས་སུ་དེས་མི་འཆད། །
བྱང་སའི་ལྟ་བ་མཐར་ཐུག་པ། ། དབུ་མར་ངེས་ཀྱང་སེམས་བསྐྱེད་ཀྱི། ། ཆོ་ག་གནས་སྐབས་སེམས་ཙམ་པའི། ། ལྟ་བ་དེ་དང་སྦྱར་ནས་བཤད། ། རྒྱན་དང་བྱང་ས་ནས་བཤད་པའི། ། སེམས་ཙམ་ལྟ་བ་གང་ཡིན་པ། ། གཟུང་བ་ཆོས་ཀྱི་བདག་མེད་པའི། ། ལྟ་བ་ལས་གཞན་བཤད་པ་མེད། ། གཞུང་དེ་དག་ནས་གསུངས་པ་ཡི། ། འཛིན་པ་ཆོས་ཀྱི་བདག་མེད་པ། །
ཆོ་ག་གཉིས་པོའི་ཁྱད་འབྱེད་ཀྱི། ། སེམས་ཙམ་ལྟ་བར་ས་སྐྱ་པས། ། འཆད་ན་དེ་ལས་ཁྲེལ་བ་དང༌། ། ངོ་ཚའི་གནས་ཀྱང་གཞན་ཡོད་མིན། ། དེས་ན་ས་སྐྱའི་ལུགས་འཛིན་ཞེས། ། སྐད་གཟེངས་མཐོན་པོས་སྨྲ་དེ་དག ། མཁས་པར་འདོད་ན་རྒྱས་པར་སློབས། ། བག་ཟོན་བྱོས་ལ་མཛངས་པར་སྨྲོས། ། ཅེས་སེམས་བསྐྱེད་ཀྱི་སྡོམ་པའི་རྣམ་བཞག་ཤིང་རྟའི་སྲོལ་ཚུལ་གཉིས་ལས་བྱུང་ཚུལ་ས་སྐྱ་པས་བཤད་པ་ལ་ལོག་པར་སྨྲ་བ་སེལ་བའི་ལེའུ་སྟེ་བཅུ་པའོ།། །། ༄། །ངག་གི་དབང་ཕྱུག་ལ་ཕྱག་འཚལ། །
བདག་དང་བདག་མེད་ངོས་འཛིན་ལ། ། སྒྲོ་འདོགས་སྐུར་འདེབས་མ་བསལ་ན། ། བསྟན་པའི་རྩ་བ་འཁྲུལ་འགྱུར་ཕྱིར། ། དེ་དོན་གང་ཡིན་བསམ་བྱ་བ། ། མུ་སྟེགས་བྱེད་པ་གང་ཟག་དང༌། ། བདག་སོགས་རྫས་ཡོད་ཁོ་ནར་སྨྲ། ། སངས་རྒྱས་གྲུབ་མཐའ་སྨྲ་བ་བཞི། ། བཏགས་ཡོད་ཁོ་ནར་འཆད་ལ་མཐུན། ། ཆོས་ཀྱི་བདག་ཡོད་སྨྲ་བ་ཀུན། ། ཆོས་དེ་རྫས་སུ་ཡོད་པར་འདོད། །
བཏགས་པའི་ཆོས་དང་གང་ཟག་ཀུན། ། བདག་དང་བདེན་ཞེས་འཆད་མ་ཡིན། ། བཏགས་ཡོད་ངེས་པའི་བློ་དང་ནི། ། བདག་དང་བདེན་པར་རྟོག་པའི་བློ། ། གྲུབ་མཐའ་གཅིག་ལ་ལྷན་ཅིག་ཏུ། ། གནས་པའི་གོ་སྐབས་མེད་ཕྱིར་རོ། ། བདག་གཉིས་མེད་སྨྲའི་ཚུལ་འདི་ལ། ། ངོ་བོ་ཉིད་མེད་དུ་སྨྲ་བ། ། མ་གཏོགས་གྲུབ་མཐའ་སྨྲ་བ་བཞི། ། བདག་མེད་དོན་དམ་བདེན་པར་འདོད། །
དེ་མེད་ཚུལ་ལ་རྣམ་གཉིས་ཏེ། ། རིགས་པས་གཏན་ལ་ཕབ་ཚུལ་དང༌། ། དངོས་པོའི་ཆོས་སུ་གནས་པའོ། ། དང་པོ་ལྡོག་པ་གཞན་སེལ་ཕྱིར། ། དམ་པའི་དོན་དུ་ཡོད་མ་ཡིན། ། དོན་དམ་དོན་བྱེད་ནུས་ཕྱི་མ། ། དམ་པའི་དོན་དུ་འཆད་པ་ཡིན། ། ནང་པའི་གྲུབ་མཐའ་སྨྲ་ཀུན་ཀྱང༌། ། གང་ཟག་བདག་མེད་ཚུལ་དེར་མཐུན། ། ཆོས་ཀྱི་བདག་མེད་གོང་ནས་གོང༌། །
ཟབ་ཅིང་རྒྱ་ཆེར་འཆད་པའོ། ། བཏགས་པར་ཡོད་པའི་ཆོས་རྣམས་ཀུན། ། ངོ་བོས་སྟོང་པར་ཀུན་གྱིས་འཆད། ། དཔེར་ན་ལྡོག་པ་གཞན་སེལ་དང༌། ། རྒྱུན་དང་རགས་པ་སོགས་ལྟ་བུ། ། རྡུལ་ཕྲན་ཕྱོགས་ཀྱི་ཆ་མེད་དང༌། ། ཤེས་པ་སྐད་ཅིག་ཆ་མེད་པ། ། རང་གི་ངོ་བོས་སྟོང་པ་ལ། ། གཟུང་བ་ཆོས་ཀྱི་བདག་མེད་དང༌། ། འཛིན་པ་ཆོས་ཀྱི་བདག་མེད་ཟེར། །
ཤེས་རྣམ་བདེན་པས་སྟོང་པ་ཡང༌། ། འཛིན་པ་ཆོས་ཀྱི་བདག་མེད་ཅེས། ། བྱམས་ཆོས་རྗེས་འབྲང་བཅས་ཏེ་འཆད། ། ཆོས་དབྱིངས་ཡེ་ཤེས་རིགས་པ་ཡིས། ། དཔྱད་པའི་ངོ་ན་མ་གྲུབ་ཀྱང༌། ། ཡེ་ཤེས་ངོ་ན་གྲུབ་ཅེས་པ། ། སྔགས་ཀྱི་ཚུལ་ལ་གྲགས་པ་ཡིན། ། ངོ་བོ་ཉིད་མེད་སྨྲ་ལུགས་ལ། ། ཀུན་རྫོབ་མ་གཏོགས་ཆོས་གཞན་མེད། ། སྟོང་ཉིད་དོན་དམ་བདེན་ཞེས་པ། །
ཡང་དག་ཀུན་རྫོབ་འཇོག་སྐབས་སོ། ། དེ་ལྟར་རང་ལུགས་གཞག་བྱས་ནས། ། ཕྱིས་བྱོན་གྲགས་པ་གསལ་ལྡན་དག ། ནང་པའི་གྲུབ་མཐའ་སྨྲ་ཀུན་གྱི། ། ཆོས་དང་གང་ཟག་ཚད་གྲུབ་བྱེད། ། དགག་བྱའི་ངོས་འཛིན་ཁྱད་པར་གྱིས། ། བདག་མེད་པ་ལ་རྩིང་ཞིབ་བྱུང༌། ། ཉན་ཐོས་པ་དག་ཕུང་པོ་དང༌། ། སེམས་ཙམ་སྨྲ་བས་ཀུན་གཞི་དང༌། ། རང་རྒྱུད་ཡིད་ཀྱི་རྣམ་ཤེས་དང༌། །
ཐལ་འགྱུར་བའི་ང་ཙམ་ལ། ། བདག་དང་གང་ཟག་སྐྱེས་བུར་འདོད། ། དགག་བྱའི་ཁྱད་པར་གོ་རིམ་བཞིན། ། རྟག་པ་གཅིག་བུ་རང་དབང་ཅན། ། རང་རྐྱ་ཐུབ་པའི་རྫས་ཡོད་དང༌། ། རང་གི་མཚན་ཉིད་ཀྱིས་གྲུབ་པས། ། སྟོང་ལ་གང་ཟག་བདག་མེད་ཟེར། ། བཏགས་པར་ཡོད་པའི་ཆོས་གཅིག་ལ། ། བདེན་གྲུབ་རིགས་པས་ཁེགས་གྱུར་ན། ། དེ་ཡི་རིགས་པ་ཁ་སྤོས་པས། །
ཆོས་ཀུན་བདེན་མེད་ངེས་ཞེས་འཆད། ། བདག་དང་གང་ཟག་ཚད་གྲུབ་པ། ། ཆོས་ཀྱི་ཕྱག་རྒྱ་བཞི་དང་འགལ། ། བདག་དང་གང་ཟག་ཡོད་མེད་ལ། ། ཕྱི་དང་ནང་པ་རྩོད་བྱེད་ཀྱི། ། གཞི་གཅིག་ཡོད་པར་མཐུན་གྲུབ་ནས། ། བདེན་པར་ཡོད་མེད་ལ་མ་བརྩད། ། གང་ཟག་བདག་མེད་འཆད་པ་ཡི། ། གཞུང་ལུགས་ཀུན་ན་གང་ཟག་ཉིད། ། འགོག་པར་མཛད་ཀྱི་ཡོད་མ་བཤད། །
གཅིག་དང་དུ་བྲལ་རིགས་པ་དང༌། ། རྟགས་དོན་བདུན་གྱིས་བཙལ་བ་ན། ། གང་མ་རྙེད་པར་གསུངས་པ་དེ། ། བདག་དང་གང་ཟག་ལ་འཆད་ཀྱི། ། ཡོད་པར་གསུངས་པ་འགའ་ཡང་མེད། ། གང་ཟག་ཡོད་པ་མ་ཡིན་ཕྱིར། ། ལས་འབྲས་རྟེན་གྱུར་ཅི་ཞེ་ན། ། ལས་འབྲས་བཏགས་པའི་ཡོད་ཉིད་དང༌། ། ཀུན་རྫོབ་ཉིད་དུ་ཁས་བླངས་ནས། ། ལས་བྱེད་པ་དང་མྱོང་བ་པོ། །
ཐ་སྙད་བདེན་པའི་དབང་དུ་བྱས། ། གང་ཟག་རང་མཚན་གྱིས་མ་གྲུབ། ། སུས་ཀྱང་ཤེས་སླ་ཐལ་འགྱུར་བའི། ། ཁྱད་ཆོས་མིན་ཏེ་བཏགས་ཡོད་ནི། ། རྫས་སུ་མེད་པར་ཀུན་གྱིས་ཤེས། ། ཞེས་བདག་དང་བདག་མེད་ཀྱི་ངོས་འཛིན་ལ་ལོག་པར་སྨྲ་བ་སེལ་བའི་ལེའུ་སྟེ་བཅུ་གཅིག་པའོ།། །། ༄། །ངག་གི་དབང་ཕྱུག་ལ་ཕྱག་འཚལ། ། དེ་ནས་ཚད་མའི་སྤྱི་སྐད་འགའ། ། ལོག་པར་སྨྲ་ལ་མང་དག་ཏུ། ། མངོན་པར་ཞེན་པ་དེ་སྤང་བྱ། །
ཚད་མའི་མཚན་ཉིད་མི་སླུ་བར། ། བཤད་ཀྱང་བོད་བསྡུས་མཛད་པོ་ཡིས། ། བདེན་པའི་དོན་རྟོགས་ཞེས་སུ་འཆད། ། དེ་དོན་གཅིག་ཅེས་དེང་དུས་འཁྲུལ། ། གཞུང་འགྲེལ་རྣམས་ལས་དེར་མ་བཤད། ། བཅད་དང་རྟོགས་པ་དོན་གཅིག་ཅེས། ། འདོད་པ་དེ་ཡང་གཞུང་ན་མེད། ། སེལ་བ་གསུམ་གྱིས་ངོས་འཛིན་དང༌། ། རང་མཚན་སེལ་བར་འཆད་པ་འཁྲུལ། ། འགལ་འབྲེལ་འཆད་ལ་གཞུང་བཤད་ཀྱི། །
དྲི་མ་ཙམ་ཡང་འདིར་མི་སྣང༌། ། རྟོག་པའི་ཆོས་ཀུན་གཞན་སེལ་དུ། ། འཆད་པའི་རྣམ་བཞག་མ་ཤེས་པས། ། རང་མཚན་མཐར་ཐུག་དགག་སྒྲུབ་ཀྱི། ། དངོས་རྟེན་ཉིད་དུ་འདོད་པས་ནོངས། ། བསྡུས་པས་མདོ་སེམས་བཀག་རྗེས་སུ། ། རང་ལུགས་རྣམ་མེད་རྗེན་ཆེར་བ། ། མདོ་སེམས་ལུགས་ཞེས་གསལ་པོར་སྨྲ། ། མཐོ་ཡོར་མིར་ཞེན་པ་དང་མཚུངས། ། དོན་སྣང་རྟོག་མེད་ཤེས་པ་ལ། །
གང་སྣང་ཕྱི་རོལ་དོན་དང་ནི། ། བུམ་སོགས་འཛིན་པའི་རྟོག་པ་ལ། ། དེར་སྣང་དོན་སྤྱི་ཡིན་པར་འདོད། ། འདི་འདྲ་གཞུང་ལས་མ་བཤད་ཀྱང༌། ། དེ་ལ་འདྲ་ལེན་བྱས་ནས་སུ། ། དོན་སྣང་ཤེས་པས་དོན་དངོས་སུ། ། རྟོགས་པར་ཁས་ལེན་བྱེད་པ་དང༌། ། སྔོར་སྣང་ཤེས་ལ་དེར་སྣང་བ། ། སྔོན་པོའི་མཚན་གཞིར་ཁས་ལེན་ཕྱིར། ། འདི་འདྲ་གྲགས་པའི་གཞུང་ན་མེད། །
སྔོན་པོ་སྔོར་སྣང་དབང་ཤེས་ཀྱི། ། དམིགས་རྐྱེན་ཡིན་པར་སེམས་ཙམ་པས། ། འདོད་ཅེས་ཟེར་བ་གཞུང་དང་འགལ། ། ཤེས་པའི་བདག་ཉིད་དུ་གྱུར་པའི། ། གཟུགས་སྒྲ་སོགས་ཀྱི་བཤད་པ་ནི། ། སྔོན་བྱོན་ཀུན་གྱི་ལུང་ན་མེད། ། དམིགས་རྐྱེན་རྣམ་བཞག་ཕྱི་རོལ་གྱི། ། དོན་སྒྲུབ་བྱེད་པའི་རིགས་པ་དངོས། ། ལྷན་ཅིག་དམིགས་ངེས་ངན་འགོག་གི ། རིགས་པ་དངོས་ཡིན་ཟེར་བ་རྫུན། །
ཚད་འབྲས་རྣམ་བཞག་ཕལ་ཆེ་བ། ། གཞུང་འགྲེལ་ཀུན་དང་མི་མཐུན་པ། ། རང་སོར་སྦྱར་བའི་ཚིག་མང་པོས། ། འཁྲུལ་པར་བཤད་པ་ཁོ་ན་ཡིན། ། ཚུལ་གསུམ་རྟགས་ཀྱི་རྣམ་བཞག་དང༌། ། བསྒྲུབ་བྱ་དང་ནི་སྒྲུབ་པའི་ངག ། དམ་བཅའ་བ་དང་ཐལ་འགྱུར་སོགས། ། གང་གིས་འགོག་དང་གང་ལ་འགོད། ། དེ་དེར་སོང་བའི་དུས་དང་ནི། ། སོ་སོའི་མཚན་ཉིད་གཞུང་བཞིན་དུ། །
འཆད་པ་པོ་དང་འཆད་ཤེས་པ། ། འདིར་འབྱུང་ལུགས་ལས་གཞན་ན་མེད། ། ཅེས་ཚད་མའི་སྤྱི་སྐད་ལ་ལོག་པར་རྟོག་པ་སེལ་བའི་ལེའུ་སྟེ་བཅུ་གཉིས་པའོ།། །། ༄། །འཇམ་པའི་དབྱངས་ལ་ཕྱག་འཚལ་ལོ། ། དེང་སང་ཐུབ་པའི་གསུང་རབ་ཀྱི། ། རྐང་པ་རྣམ་གསུམ་ཉམས་གྱུར་ནས། ། གཅིག་ཙམ་ལུས་པ་རྩོད་ལྡན་དུས། ། དེ་ཡང་ཐལ་ཕྱིར་ཞེས་གྲགས་པའི། ། རྩོད་ཙམ་ལྷུར་ལེན་མཆོག་དུ་བྱེད། ། གང་དེས་ཆོས་ཀྱི་གྲགས་པའི་ལུགས། །
དྲི་མར་བཅས་པ་འདིར་བསམ་བྱ། ། དམ་བཅའ་འཇོག་དང་དེ་སུན་འབྱིན། ། ལན་འདེབས་པ་དང་དེ་ལན་དང༌། ། རྟགས་བསལ་འཁོར་གསུམ་ངོས་འཛིན་དང༌། ། རྒྱལ་དང་ཕམ་པའི་ཚད་མ་སོགས། ། ལོག་པར་བཤད་པ་ཁོ་ན་ཡིས། ། ལེགས་པར་བཤད་པའི་མིག་ཉམས་པ། ། མཚན་མོ་རྒྱུ་བའི་བློ་ཅན་དག ། སྐད་གཟེངས་མཐོན་པོར་སྨྲ་བ་ཡོད། ། ཐོག་མར་དམ་བཅའ་འཇོག་པའི་ཚེ། །
ཡིན་ན་དེ་མིན་བུད་ཅེས་པ། ། འདི་འདྲ་སུན་འབྱིན་བརྗོད་པའི་ཚིག ། ཡིན་གྱི་དམ་བཅའ་འཇོག་ལུགས་མིན། ། སུན་འབྱིན་བརྗོད་ཚེ་དམ་བཅའ་བ། ། གང་ཡིན་རྟགས་སུ་མི་འགོད་པར། ། དངོས་ཀྱི་མ་ངེས་ཙམ་འཕེན་པ། ། འདི་འདྲ་ཕྱིར་རྒོལ་ཚར་བཅས་གནས། ། ཡིན་ཏེ་འཁོར་གསུམ་ཚང་བ་ཡིས། ། སུན་འབྱིན་འཕེན་རྒྱུ་ཡོད་བཞིན་དུ། ། རྟགས་ལ་ཁས་ལེན་མེད་པ་དང༌། །
ཁྱབ་པ་ཚད་མས་མ་ངེས་པའི། ། སུན་འབྱིན་བརྗོད་པ་ཡིན་ཕྱིར་རོ། ། ལན་འདེབས་ཚེ་ན་ཁྱབ་པ་མེད། ། བྱས་པའི་ཚེ་ན་འབུད་པ་ཙམ། ། ལྷུར་བྱེད་པ་ནི་ཚར་བཅད་གནས། ། ཡིན་ཏེ་ཁྱབ་པ་སྒྲུབ་པ་ཡི། ། རིགས་པ་སྟོན་རྒྱུ་ཡིན་པ་ལ། ། ཀྱེར་འབུད་ཙམ་ཞིག་བྱས་པ་ན། ། དངོས་སྐྱོན་འཕེན་རྒྱུ་མེད་པ་ནི། ། རྟགས་ཆོས་ཐ་མི་དད་པ་དང༌། །
ཐུན་མོང་མིན་པའི་མ་ངེས་དང༌། ། ལྷག་ལྡན་འགའ་ལའང་ཡོད་ཕྱིར་རོ། ། རྟགས་མ་གྲུབ་ཀྱི་ལན་བཏབ་པས། ། དེ་མིན་པར་ནི་ཁས་བླངས་ཞེས། ། རྒོལ་བ་གཉིས་ཀ་མཐུན་པ་ནི། ། གཞུང་ལས་བཤད་པའི་ལོག་ཕྱོགས་ཏེ། ། རྟགས་དང་ཆོས་ཅན་གཉིས་པོ་ཡི། ། ངོ་བོ་སོ་སོར་མེད་པ་དང༌། ། ཤེས་འདོད་མེད་དང་གཞི་རྟགས་ཀྱི། ། འབྲེལ་ལ་ཐེ་ཚོམ་ཟ་ལའང༌། །
རྟགས་མ་གྲུབ་ཀྱི་ལན་ཐེབས་ཕྱིར། ། གཏན་ཚིགས་ཚད་གྲུབ་བྱེད་པའི་ཚེ། ། དེ་དེ་ཡིན་པར་ཐལ་ཞེས་པ། ། ཚར་བཅད་པ་ཡི་གནས་ཡིན་ཏེ། ། ཐལ་འགྱུར་འཕེན་པ་སུན་འབྱིན་གྱི། ། ཚུལ་ཡིན་སྒྲུབ་པའི་ཚུལ་མ་ཡིན། ། དངོས་མ་ངེས་ཀྱི་སུན་འབྱིན་ལ། ། འདོད་ལན་བཏབ་ཚེ་དེ་མིན་པར། ། ཐལ་ཞེས་ཟེར་ལ་དེ་བཞིན་ཏེ། ། འདོད་ལན་རྟགས་སུ་བཀོད་བྱས་ནས། །
སུན་འབྱིན་བརྗོད་དགོས་ཡིན་ཕྱིར་རོ། ། ཁྱབ་པ་ཡོད་མེད་དངོས་ཀྱི་སྐྱོན། ། འཕེན་རྒྱུ་ཡོད་མེད་ལ་བྱེད་དང༌། ། རྟགས་གྲུབ་མ་གྲུབ་སྒྲུབ་ནུས་དང༌། ། སྒྲུབ་མི་ནུས་ལ་བྱེད་ཟེར་དང༌། ། བསལ་བའི་གོ་བ་མ་ཤར་བས། ། ཐལ་ཆོས་ཉིད་ལ་འཆད་པ་དང༌། ། ཆོས་ཅན་ལ་ནི་རྩོད་གཞི་དང༌། ། ཤེས་འདོད་ཆོས་ཅན་གཉིས་ལས་མེད། ། གང་ཡང་མིན་པར་ཤེས་བྱ་རྩམ། །
ཟེར་དང་ཁྱོད་ཅེས་བྱ་ལ་སོགས། ། ཟེར་རྒྱུས་ཕོངས་པའི་ངལ་བ་ཡིས། ། གཞུང་ལུགས་འགྲིབ་པ་མ་ཚོར་རམ། ། རྟགས་བསལ་ཁྱབ་པ་རྣམ་གསུམ་པོ། ། འཁོར་གསུམ་ཡིན་ཞེས་ཟེར་བ་དང༌། ། གསུམ་པོ་གང་ལ་ལན་བཏབ་ཀྱང༌། ། དངོས་འགལ་སོང་བ་རྒྱལ་བའི་ཚད། ། ཡིན་ཞེས་ཟེར་ལ་ཁ་འཆམ་མོད། ། འདི་འདྲ་རིགས་པའི་གཞུང་ན་མེད། ། ཆོས་ཅན་སྟེང་དུ་རྟགས་ཁས་བླངས། །
ཁྱབ་པ་ཚད་གྲུབ་ཐལ་ཆོས་ལ། ། ཁས་བླངས་པ་དང་ཚད་མ་ཡིས། ། བསལ་བ་སྟོན་རྒྱུ་བྱུང་བའི་ཚེ། ། འཁོར་གསུམ་ཚང་བའི་བརྡ་འཆད་མཛད། ། དེ་ལས་ལོག་རྟོགས་ལྡོག་པའམ། ། བསྒྲུབ་བྱ་ངེས་པའི་ཚད་མ་སྐྱེས། ། དེ་ལ་རྒྱལ་ཕམ་ཚད་དུ་འཇོག ། ལ་ལས་བུམ་པ་རྟག་པ་དང༌། ། མི་རྟག་གཉིས་ཀར་ཁས་བླངས་དང༌། ། གཉིས་མིན་པར་ཡང་ཁས་བླངས་པ། །
དེ་ལ་དངོས་འགལ་བུད་ཙམ་གྱིས། ། རྒྱལ་དང་ཕམ་པར་མི་འགྱུར་ཏེ། ། རྩ་བའི་དམ་བཅའ་མ་ཉམས་ཤིང༌། ། སྤོབས་པ་བཅོམ་པར་མ་བྱས་ཏེ། ། ཕྱོགས་གཅིག་སྒྲུབ་པར་མ་བྱས་ཤིང༌། ། གཅིག་ཤོས་ཉམས་པར་མ་བྱས་ཕྱིར། ། གཞན་ཡང་སྒྲུབ་དང་སུན་འབྱིན་པ། ། རྒོལ་བ་གང་གི་བྱེད་ལས་ཡིན། ། རྒོལ་བ་གང་ལ་ནམ་གྱི་ཚེ། ། བཀོད་པས་རྟགས་དང་སྒྲུབ་ངག་དང༌། །
བསྒྲུབ་བྱར་སོང་བའི་དུས་གང་ཞེས། ། དྲིས་ན་དེང་སང་རྟོག་གེ་བ། ། ཀུན་ལ་འཆད་རྒྱུ་ཡོད་མིན་ཀྱང༌། ། ཐལ་ཕྱིར་སྐད་གཟེངས་མཐོ་བ་དང༌། ། རྐང་ལག་སྡབས་པའི་སྒྲ་སྐད་ཀྱིས། ། སྟོན་པ་བཟང་བར་ཁས་ལེན་པ། ། དུས་དང་བློ་གྲོས་གྲོན་དུ་སོང༌། ། དེར་སོང་ཙམ་གྱིས་སྡིག་པོ་ཆེ། ། སྐྱེད་པར་བྱེད་པ་མ་ཡིན་ཀྱང༌། ། གསུང་རབ་ཀུན་ལ་བལྟ་བའི་མིག །
ཕྱོགས་གླང་གྲགས་པའི་ལུགས་བཟང་པོ། ། ཉམས་པར་བྱས་པས་སྡིག་པ་ལྕི། ། བསྟན་ལ་མ་ཞུགས་སྐྱེ་བོས་ནི། ། བསྟན་པ་འཇིག་པར་ནུས་མ་ཡིན། ། གཞུང་ལུགས་འཛིན་པར་ཁས་བླངས་ནས། ། དེ་ཉམས་བྱེད་པའི་ལུང་རིགས་ལ། ། ནན་ལྟར་ལྷུར་བྱེད་ཀློག་པ་པ། ། རྣམས་ཀྱིས་སླར་ཡང་བག་ཡོད་བྱོས། ། ཞེས་ཆོས་ལ་འཁྲུལ་པ་སེལ་བའི་གཏམ་ཞེས་བྱ་བའི་ཚིག་ལེའུར་བྱས་པ་ལས། སྒྲུབ་པ་དང་སུན་འབྱིན་གྱི་ཚུལ་ལ་བྱིས་པས་ལོག་པར་རྟོག་པ་སེལ་བའི་ལེའུ་སྟེ་བཅུ་གསུམ་པའོ།། །།
༄། །ཐམས་ཅད་མཁྱེན་ལ་ཕྱག་འཚལ་ནས། ། འདུལ་བར་གཏོགས་པའི་མཛད་པ་ནི། ། བརྡ་ཙམ་གྱིས་ཀྱང་ཕན་ཐོགས་མོད། ། སེལ་ནུས་འཁྲུལ་པ་བསལ་བར་བྱ། ། གཞི་གསུམ་ཞེས་པ་འདུལ་བ་ཡི། ། བསླབ་པའི་གནས་རྣམས་ཀུན་གྱི་གཞི། ། དབྱར་གནས་པ་ལས་དགག་དབྱེ་སོགས། ། ཡོན་ཏན་རྒྱ་ཆེ་གཏིང་ཟབ་འབྱུང༌། ། ཁྱད་པར་དགག་དབྱེའི་མཛད་པ་ལས། ། གསོ་སྦྱོང་བྱས་པའི་གོ་ཆོད་པ། །
གཅིག་པུར་མ་ཟད་ཕྱིར་བཅོས་ཀྱི། ། སྐབས་ནས་འབྱུང་བའི་ཉེས་པ་ཀུན། ། སེལ་ཞིང་ཡོན་ཏན་ཇི་སྙེད་འབྱུང༌། ། དགག་དབྱེ་སྤྲོ་བཞིན་མ་གྲུབ་ན། ། དགེ་འདུན་དབེན་གྱི་ཉེས་པ་དང༌། ། ལྟུང་ཕྱིར་སོགས་ཀྱི་རྩོད་འཕེལ་ཞིང༌། ། སྤྲོ་བཞིན་བཤགས་པའི་ཕྱིར་བཅོས་དང༌། ། ནན་ཏུར་འཆགས་པར་མི་འགྱུར་ཞིང༌། ། དེ་ཆགས་པ་ལས་འབྱུང་བ་ཡི། ། ཡོན་ཏན་རྣམས་ཀྱང་འབྱུང་མི་འགྱུར། །
རྒྱུ་མེད་འབྲས་བུ་མི་འབྱུང་ཕྱིར། ། དབྱར་མེད་དགག་དབྱེ་ག་ལ་འབྱུང༌། ། ཕྱི་དུས་གངས་ཅན་ལྗོངས་འདི་ན། ། ཆར་ཆུ་ཆེ་བའི་དུས་ཡོལ་ནས། ། དབྱར་གནས་ཁས་བླངས་བྱས་པའི་ཚེ། ། དགག་དབྱེ་དགུན་གྱིས་དཀྱིལ་དུ་འབྱུང༌། ། དབྱར་ཟླ་འབྲིང་པོའི་ཐ་སྙད་ལ། ། ལུང་ཁུངས་འཆོལ་བ་ཡོད་སྲིད་ཀྱང༌། ། རས་ཆེན་ཚོལ་དང་འཇོག་དུས་དང༌། ། ལྷ་བབས་དུས་དང་འཁྲུ་དུས་སོགས། །
དུས་ཀྱི་ཁྱད་པར་མ་མཐུན་ཞིང༌། ། མཁས་པའི་གཙུག་རྒྱན་དབྱིག་གཉེན་གྱིས། ། དབྱར་ཉི་ལྡོག་དུས་གསུངས་དང་འགལ། ། རང་གི་ཚུལ་ཁྲིམས་མཆོག་འཛིན་ཞིང༌། ། གཞན་ལ་ཁྱད་བསོད་བྱེད་པ་དག ། རྟག་ཏུ་ཉིན་ཞག་བཞི་བཅུ་ལྔར། ། དབྱར་གྱི་ཁས་ལེན་ངེས་པ་ཅན། ། ཕྱི་མའི་དབྱར་གྱིས་ཐ་སྙད་ནི། ། ནམ་ཡང་ཡོད་མ་ཡིན་པ་བྱེད། ། ཉིན་ཞག་བཞི་བཅུ་ཞེ་ལྔ་ཡི། །
དབྱར་གནས་སངས་རྒྱས་ཀྱིས་མ་གསུངས། ། དེ་འདྲའི་ཁས་ལེན་འཆགས་མི་འགྱུར། ། དེ་མ་ཆགས་ན་དེ་ཡི་ནི། ། ཕན་ཡོན་རྣམ་བཅུ་ག་ལ་སྲིད། ། ཉ་དང་སྟོང་གི་གསོ་སྦྱོང་ལ། ། དུས་ཀྱི་དཔྱད་པ་ཞིབ་མོར་གསུངས། ། རྒྱུ་སྐར་མཁན་གྱི་ཚེས་ལས་ཀྱང༌། ། ཉིན་ཞག་གཅིག་གི་སྔ་བ་ནི། ། དུས་རྣམས་རྟག་ཏུ་བྱས་པའི་ཕྱིར། ། ཉ་ཤིའི་གསོ་སྦྱོང་འཆགས་མི་འགྱུར། །
གསོ་སྦྱོང་བཅུ་བཞི་པ་ཞེས་པ། ། གནམ་སྟོང་ཚེ་ན་མི་ཆགས་པ། ། ཉི་ཤུ་དགུ་ལ་བྱེད་ཅེས་ཟེར། ། འདི་འདྲ་ཐོས་ཀྱང་རྣ་བ་འགེབས། ། ཞག་བདུན་དབྱར་གྱི་བྱིན་བརླབས་དང༌། ། བཞི་བཅུའི་གནང་བ་སྟེར་བ་དང༌། ། བྱིན་གྱིས་བརླབ་པའི་ཁྱད་པར་ལ། ། བག་མེད་གྱུར་པ་དེ་སྤོངས་ཤིག ། ཅེས་འདུལ་བ་གཞི་གསུམ་གྱི་ཆོ་ག་ལ་ལོག་པར་སྨྲ་བ་སེལ་བའི་ལེའུ་སྟེ་བཅུ་བཞི་པའོ།། །། ༄། །རྩོད་པའི་དུས་འདིར་སངས་རྒྱས་ཀྱི། །
ཆོས་ལ་ཞུགས་པ་ཤིན་ཏུ་དཀོན། ། ཞུགས་པ་བས་ཀྱང་མཁས་པ་དང༌། ། མཁས་པ་རྣམས་དཔྱོད་ལྡན་པ་དང༌། ། དཔྱོད་ལྡན་རིགས་པ་ཤེས་པ་དང༌། ། རིགས་པ་ལུང་གི་རྗེས་འགྲོ་བར། ། སྦྱངས་པ་དེ་དག་ཤིན་ཏུ་དཀོན། ། ལུང་རིགས་སྨྲ་བ་བསྟན་པའི་མཚོར། ། རྙོག་པ་ཆར་བཞིན་བབ་པ་ལ། ། བཟོད་ན་བསྟན་ལ་གུས་མ་འགྱུར། ། དེས་ན་སངས་རྒྱས་བསྟན་པ་ལ། །
གུས་དང་སྟོན་ལ་དད་གྱུར་ན། ། འཆད་རྩོད་རྩོམ་པས་བསྟན་པ་ཡི། ། དྲི་མ་རིགས་པའི་ཆུ་ཡིས་ཁྲུས། ། ཡིད་ཆེས་ལུང་གིས་བྱི་དོར་བྱོས། ། དེ་ལྟར་བསྟན་དང་སྟོན་པ་ལ། ། ཕན་བཏགས་ལན་དུ་ལྡོན་བྱེད་པ། ། དེ་ལ་འཇིག་རྟེན་སྐྱོང་པ་བཞིས། ། དུས་རྣམས་ཀུན་ཏུ་བསྲུང་ཞིང་སྐྱོབ། ། ཅེས་ཆོས་ལ་འཁྲུལ་པ་སེལ་བའི་གཏམ་ཞེས་བྱ་བའི་ཚིག་ལེའུར་བྱས་པ་འདི་ནི། སེམས་དཔའ་བྲག་དཀར་བ་བསོད་ནམས་རྒྱལ་མཚན་དཔལ་བཟང་པོའི་གསུང་གིས་གསོལ་བ་བཏབ་པའི་ངོར་བགྱིས་ནས།
དཔལ་ཤཱཀྱ་མཆོག་ལྡན་དྲི་མེད་ལེགས་པའི་བློས་ཉེ་བར་སྦྱར་བའི་ཡི་གེ་པ་ནི་བློ་བཟང་ཆོས་ཀྱི་རྒྱལ་མཚན་ནོ། ། ཤུ་བྷཾ།། །། ༄༅། །སྔགས་ལ་འཇུག་པའི་མུན་པ་སེལ་བར་བྱེད་པའི་ཆོས་ཀྱི་སྒྲོན་མེ་གཞུང་ཚན་བཅུ་བདུན་པ་ཞེས་བྱ་བ་བཞུགས་སོ།། ༄། །ཨོཾ་སྭསྟི། རྡོ་རྗེ་འཆང་ལ་ཕྱག་བགྱིས་ནས། ། སྔགས་ཀྱི་དབུ་མ་ཞེས་བྱ་བ། ། ལོགས་ན་ཡོད་པ་མིན་ནོ་ཞེས། ། ལོག་པར་བསམ་པ་དེ་བསལ་བྱ། ། སྔགས་ཀྱི་དབུ་མ་ཞེས་བྱ་བ། ། ལོགས་སུ་བཤད་པར་ནུས་མིན་ན། །
སྔགས་ཀྱི་ཐེག་པ་ཞེས་བྱ་བ། ། ལོགས་སུ་བཤད་ནུས་མིན་པར་མཚུངས། ། ཅི་ཕྱིར་ཞེ་ན་ཐེག་པ་ཡི། ། གོང་འོག་ཁྱད་པར་ལྟ་བ་དང༌། ། ཐབས་མཁས་ཟབ་དང་རྒྱ་ཆེ་དང༌། ། དེ་ལས་གཞན་པ་ཉིད་ཀྱིས་འབྱེད། ། ལྟ་བའི་འཆད་ཚུལ་རྣམ་གཉིས་ཏེ། ། ཐོས་བསམ་རིགས་པས་སྒྲོ་འདོགས་པ། ། བཅད་པ་ལས་བྱུང་ཤེས་རབ་དང༌། ། གོམས་པ་ལས་བྱུང་ཡེ་ཤེས་སོ། །
སྒྲོ་འདོགས་གཅོད་ཚུལ་རྣམ་གཉིས་ཏེ། ། ཕར་ཕྱིན་ཐེག་པའི་རིགས་པ་དང༌། ། སྔགས་ཀྱི་ཐབས་མཁས་ཁྱད་པར་ལས། ། བྱུང་བའི་རང་བྱུང་ཡེ་ཤེས་སོ། ། སྔ་མ་དེ་ལའང་རྣམ་གཉིས་ཏེ། ། ཀླུ་སྒྲུབ་ཞབས་ཀྱི་རིགས་ཚོགས་ལས། ། གསུངས་དང་བྱམས་ཆོས་རྗེས་འབྲང་དང༌། ། བཅས་པ་དག་ལས་བྱུང་བའོ། ། སྔ་མ་ཤེས་རབ་ཕ་རོལ་ཕྱིན། ། ཇི་བཞིན་སྒྲ་ཡིས་བཤད་པ་དང༌། །
ཕྱི་མ་ཇི་བཞིན་མིན་པའི་སྒྲས། ། ཕ་རོལ་ཕྱིན་གཞུང་བཤད་པའོ། ། ལུགས་དང་པོར་ནི་ཐོས་བསམ་གྱི། ། རིགས་པས་སྒྲོ་འདོགས་གང་བཅད་པ། ། དེ་ཉིད་ཉམས་སུ་མྱོང་བྱ་སྟེ། ། ངོ་བོ་ཉིད་མེད་སྨྲ་རྣམས་བཞེད། ། ལུགས་ཕྱི་མར་ནི་ཐོས་བསམ་དང༌། ། ཉམས་སུ་མྱོང་བྱ་མི་མཚུངས་ཏེ། ། ཡུལ་ཅན་ཤེས་རབ་རྟོག་པ་དང༌། ། རྟོག་མེད་ཉིད་ཀྱིས་འབྱེད་ཕྱིར་རོ། །
ངོ་བོ་ཉིད་མེད་སྨྲ་བ་ནི། ། རིགས་པས་དཔྱད་ཚེ་ཐོས་བསམ་དང༌། ། གོམས་བྱའི་ཡུལ་དུ་མ་དམིགས་པ། ། ཙམ་ལ་མི་མཐུན་མེད་པར་བཞེད། ། ཕར་ཕྱིན་ཐེག་པས་འཚང་རྒྱ་བ། ། ཉིད་ལ་ལྟ་བ་འདི་ཙམ་གྱིས། ། ཆོག་པར་ངོ་བོ་ཉིད་མེད་དུ། ། སྨྲ་བའི་གཞུང་རྣམས་ཕལ་ཆེར་མཐུན། ། བྱམས་པའི་ཆོས་ལས་གཟུང་འཛིན་གྱི། ། ཆོས་རྣམས་སྟོང་པར་རྟོགས་རྗེས་སུ། །
གཉིས་མེད་ཡེ་ཤེས་དེ་ཁོ་ན། ། རྟོགས་བྱར་བཞེད་པས་སྔགས་དང་མཐུན། ། དེ་ལ་ཁ་ཅིག་འདི་སྙམ་དུ། ། ལུགས་འདིར་ཆོས་ཀུན་བདེན་མེད་དུ། ། རིགས་པས་གཏན་ལ་མ་ཕབ་ཕྱིར། ། སྔགས་དང་མཐུན་པ་མེད་ཅེས་ཟེར། ། སྔགས་གཞུང་ཐུན་མོང་མིན་དག་ན། ། ལྟ་བས་ཉམས་སུ་མྱོང་བྱ་བ། ། བྱམས་པའི་གཞུང་དང་མི་མཐུན་པར། ། བཤད་པ་འགའ་ཡང་ཡོད་མ་ཡིན། །
གཟུང་འཛིན་ཀུན་བཏགས་རང་སྟོང་དུ། ། གཏན་ལ་ཕེབས་པ་དེ་ཉིད་ཀྱིས། ། རྣམ་རྟོག་མ་ལུས་ཁེགས་པའི་ཕྱིར། ། རིགས་པ་གཞན་བསམ་དགོས་མིན་ནོ། ། དེ་ཕྱིར་ཕ་རོལ་ཕྱིན་པ་ཡི། ། གཞུང་ལུགས་ཀུན་ནས་དོན་དམ་པ། ། དཔྱོད་ཕྱིར་རིགས་པ་ལས་གཞན་དུ། ། ལྟ་བ་རྟོགས་པའི་ཐབས་མི་འཆད། ། རིགས་པ་དེ་ལ་རང་གཞན་གྱིས། ། སྟོང་ཚུལ་རྣམ་པ་གཉིས་བཤད་མོད། །
གཉིས་ཀ་ཡང་ནི་དབུ་མ་ཡི། ། གཞུང་དུ་ལུང་བསྟན་མཛད་པར་མཚུངས། ། དེ་ལྟར་དེ་བཤད་པ་ལས་ནི། ། བྱུང་བའི་དགེ་བས་རང་བྱུང་གི ། ཤེས་དང་ཤེས་བྱའི་གནས་ཀུན་ལ། ། རབ་མཁས་མཁས་པའི་གནས་ཐོབ་ཤོག། །། ཤུ་བྷཾ།། །། ༄། །ཨོཾ་སྭསྟི། དེ་ལྟར་ཕར་ཕྱིན་ཐེག་པ་ཡི། ། དབུ་མའི་ཚུལ་གཉིས་ཤེས་གྱུར་ནས། །
དེ་ནས་སྔགས་ཀྱི་ཐེག་པ་ཡི། ། དབུ་མའི་ཚུལ་ལུགས་འདིར་བཤད་བྱ། ། དེ་ལ་རྣམ་བཞག་དངོས་དང་ནི། ། རྩོད་པ་སྤང་ཚུལ་གཉིས་ཀྱིས་འཆད། ། དངོས་ལ་ལྟ་བ་གང་ཡིན་དང༌། ། དེ་རྟོགས་པ་ཡི་ཐབས་མཁས་སོ། ། ལྟ་བ་བདེ་སྟོང་ཟུང་འཇུག་གི ། ཡེ་ཤེས་ཉིད་ཅེས་འཆད་མོད་ཀྱང༌། ། དེ་ཡི་ངོས་འཛིན་འཆད་པ་ན། ། གཞན་དག་གཞན་དུ་འཆད་འདི་ལྟར། །
བདེ་བ་བདེན་པས་སྟོང་ཞེས་དང༌། ། ཡུལ་ཅན་བདེ་བ་ཆེན་པོ་དང༌། ། ཡུལ་གྱི་སྟོང་ཉིད་སྦྱོར་ཞེས་དང༌། ། སྦྱོར་ཚུལ་གཟུང་འཛིན་རྒྱང་ཆད་དུ། ། སྣང་བ་མེད་ཕྱིར་ཆུ་ལ་ནི། ། ཆུ་བཞག་བཞིན་དུ་སྦྱོར་ཞེས་ཟེར། ། འདི་འདྲ་ཕྱིས་འབྱུང་གཏམ་ཡིན་ཕྱིར། ། རྒན་པོའི་ལུགས་འཛིན་རྣམས་ཀྱིས་སྤངས། ། ཡུལ་ཅན་རང་བྱུང་ཡེ་ཤེས་ཀྱིས། ། ཡུལ་ཡང་དེ་ཉིད་རྟོགས་པ་ལ། །
གཉིས་མེད་དང་ནི་ཟུང་འཇུག་དང༌། ། རང་རིག་པ་ཡི་དག་པ་ཞེས། ། འཆད་ཀྱི་མྱོང་བྱའི་སྟོང་པ་ཉིད། ། མེད་དགག་ཉིད་ལ་བཤད་པ་མེད། ། ལྟ་བ་དེ་ལའང་རྗེས་མཐུན་དང༌། ། མཚན་ཉིད་ཚང་བ་གཉིས་བཤད་ནས། ། དེ་ལ་ལྟ་དང་གྲུབ་མཐའ་དང༌། ། མཚོན་བྱེད་དཔེ་དང་མཚོན་དོན་ཞེས། ། འཆད་དོ་དེ་ཡང་ཐོས་བསམ་དང༌། ། བསྒོམ་བྱུང་རྟོག་པའི་བློ་དག་ནི། །
ལྟ་བར་སྔགས་ནས་གསུངས་པ་མེད། ། དེས་ན་རྗེས་མཐུན་ལྟ་བ་ཡང༌། ། རྟོག་བྲལ་མ་འཁྲུལ་བའི་རིག་པར། ། འཆད་མོད་ཇི་སྲིད་མཐོང་བའི་ལམ། ། མངོན་དུ་མ་བྱས་དེ་སྲིད་དུ། ། གྲུབ་པའི་མཐའ་དང་མཚོན་དོན་གྱི། ། ཡེ་ཤེས་ཉིད་དུ་བཤད་པ་མེད། ། ལྟ་བའི་ངོས་འཛིན་འདི་ལྟ་བུ། ། བྱམས་ཆོས་ཕྱི་མའི་གཞུང་དག་ནའང༌། ། ཡོད་ཕྱིར་སྔགས་ཀྱི་དབུ་མ་ཞེས། །
ལོགས་སུ་འཆད་པ་མི་འཐད་དོ། ། སྙམ་དུ་དོགས་ན་རྒྱས་བཤད་པ། ། སྔགས་ཀྱི་དབུ་མའི་ལྟ་བ་ནི། ། བདེ་དང་སྟོང་པ་ཟུང་འཇུག་གི ། ཡེ་ཤེས་ཉིད་ལ་བཤད་པའི་ཕྱིར། ། ཕ་རོལ་ཕྱིན་པར་འདི་མི་འཆད། ། ཟུང་འཇུག་དེ་ལ་གཞི་ལམ་དང༌། ། འབྲས་བུའི་དབྱེ་བས་གསུམ་བཤད་པ། ། དེ་ལས་གཞི་ཡི་ཟུང་འཇུག་གི ། ཐ་སྙད་མེད་ཀྱང་དོན་ཙམ་ཞིག །
ཕ་རོལ་ཕྱིན་ལའང་ཡོད་དོ་ཞེས། ། འཆད་ནའང་འགལ་བ་ཡོད་མིན་ཏེ། ། སྔགས་སུ་ལྷན་སྐྱེས་ཡེ་ཤེས་ལ། ། བདེ་བར་བཤད་དང་དོན་མཐུན་ཕྱིར། ། དེ་བཞིན་དེ་ལ་སངས་རྒྱས་ཀྱི། ། ཡེ་ཤེས་ཞེས་ཀྱང་ཀུན་ནས་བཤད། ། སྟོང་པའི་ངོས་འཛིན་ཡེ་ཤེས་ལ། ། འཆད་པ་ངོ་བོ་ཉིད་མེད་དུ། ། སྨྲ་བའི་ལུགས་ལ་ཡོད་མ་ཡིན། ། དེ་ཕྱིར་རྣམ་རྫུན་དབུ་མ་ནས། །
སྔགས་ཀྱི་དབུ་མར་འཇུག་པ་བདེ། ། དེ་ལྟ་བས་ན་རྣལ་འབྱོར་གྱི། ། དབང་ཕྱུག་རྣམ་རྫུན་ལྟ་བ་ནས། ། རྗེ་བཙུན་རྡོ་རྗེ་བདག་མེད་མས། ། སྔགས་ཀྱི་དབུ་མར་འཇུག་པ་མཛད། ། ལམ་འབྲས་བདེ་སྟོང་ཟུང་འཇུག་གི ། རྒྱུ་དང་རང་བཞིན་བྱེད་ལས་གསུམ། ། ཕར་ཕྱིན་ཐེག་པར་འབྱུང་མི་སྲིད། ། རྒྱུ་ནི་སྔགས་ཀྱི་ཐབས་ཟབ་མོ། ། རང་བཞིན་བདེ་བ་ཆེན་པོ་དང༌། །
བྱེད་ལས་འཕོ་བའི་ཆགས་སྤོང་བ། ། དབུ་མ་གཞན་ལས་འདི་མ་བཤད། ། ལམ་གྱི་བདེ་སྟོང་ཟུང་འཇུག་ལ། ། དཔེ་དོན་དབྱེ་བ་གཉིས་འཆད་པ། ། དེ་ཚེ་དཔེ་ཡི་ཡེ་ཤེས་ནི། ། གང་ཕྱིར་འབྱུང་བ་ཆེ་བདེ་བ། ། ཞེས་སོགས་སྐབས་ནས་བསྟན་པ་ཡི། ། ཚོར་བ་བདེ་བ་ཉིད་ཡིན་ཕྱིར། ། སྔགས་ཀྱི་ལྟ་བ་དངོས་མིན་ཀྱང༌། ། འདི་མེད་དོན་གྱི་ཡེ་ཤེས་ལ། །
འཇུག་པ་ཤིན་ཏུ་དཀའ་བས་ན། ། སྔགས་ཀྱི་ཐུན་མོང་མིན་པ་ཡི། ། ཐབས་ཀྱི་ཐོག་མར་འདི་བསྒྲུབ་བྱ། ། ལམ་གྱི་བདེ་སྟོང་ཟུང་འཇུག་དངོས། ། འགྱུར་མེད་བདེ་ཆེན་རྙེད་པ་ནས། ། ཡིན་ཕྱིར་ས་ཐོབ་དགོས་མོད་ཀྱང༌། ། ཞིབ་ཏུ་ཕྱེ་ན་ས་ཐོབ་ལ། ། ལས་རླུང་སྟོང་དང་བརྒྱད་བརྒྱ་པ། ། ཕྲག་གཅིག་འགག་དགོས་ཡིན་པའི་ཕྱིར། ། འགྱུར་མེད་བདེ་ཆེན་སྟོང་དང་ནི། །
བརྒྱད་བརྒྱ་ཕྲག་གཅིག་བརྙེས་པ་དགོས། ། དེ་ཕྱིར་འགྱུར་མེད་བདེ་བ་ཆེ། ། བརྒྱ་ཕྲག་གཅིག་ཙམ་ཐོབ་པ་ནས། ། ཚེས་ཀྱི་ཟླ་བ་ཇི་བཞིན་དུ། ། དོན་གྱི་ཡེ་ཤེས་རིམ་གྱི་འཕེལ། ། གནས་སྐབས་དེ་ནི་བསྒོམ་བྱུང་གི ། ཡེ་ཤེས་མེད་ན་མི་འབྱུང་ཕྱིར། ། སྦྱོར་བའི་ལམ་དུ་ཤེས་པར་བྱ། ། གཉིས་པ་སྔགས་ཀྱི་དབུ་མ་དེ། ། རྟོགས་པའི་ཐབས་ཟབ་གང་ཞེ་ན། །
བླ་མེད་ཐེག་པའི་དབང་བྱས་ཚེ། ། དབང་བཞི་པོ་དང་དེ་སྔོན་དུ། ། སོང་བའི་ལུས་ཀྱི་བྱེད་བཅིངས་དང༌། ། ལམ་ཟབ་བླ་མའི་རྣལ་འབྱོར་དང༌། ། རང་བྱིན་བརླབས་པའི་རིམ་པ་དང༌། ། གཞན་རྐྱེན་ལས་དང་ཡེ་ཤེས་དང༌། ། ཕྱག་རྒྱ་ཆེན་མོའི་རིམ་པ་ཡིས། ། བསྒྲུབ་བྱ་དབང་པོའི་རིམ་པ་ཡིས། ། མྱུར་བུལ་རིམ་བཞིན་རྟོགས་བྱ་བ། ། ཡིན་མོད་དབང་ལ་མ་ལྟོས་པར། །
ལྟ་བ་འདི་ཡོད་མ་ཡིན་ནོ། ། ཐབས་ལམ་དེ་དག་སོ་སོ་ཡི། ། བྱེད་པས་དཔེ་ཡི་ཡེ་ཤེས་ནི། ། ཐོག་མར་སྐྱེས་པ་དེ་དག་ཀྱང༌། ། ཤེས་ཏེ་མི་ཉམས་འཕེལ་བྱའི་ཕྱིར། ། རྗེས་ཐོབ་དུས་སུ་ཕར་ཕྱིན་གྱི། ། དབུ་མའི་རིགས་པས་བརྟག་དཔྱད་ནས། ། ཉམས་སུ་ལེན་པའི་ཐབས་དག་ནི། ། ལམ་འབྲས་ཆོས་སུ་གསལ་བར་གསུངས། ། དེ་ཚེ་རྟོག་དཔྱོད་མཁན་པོ་ནི། །
རྟོག་པ་ཡུལ་དང་བཅས་ཉིད་ཕྱིར། ། ལྟ་བའི་ཡེ་ཤེས་དངོས་མིན་ཀྱང༌། ། གཟུང་འཛིན་རྟོག་པ་འགོག་བྱེད་པའི། ། ཐབས་སུ་རིགས་པར་གསུངས་པ་ཡིན། ། རིགས་པ་དེ་ལས་བརྗོད་བྲལ་གྱི། ། ཡེ་ཤེས་མངོན་དུ་གྱུར་པ་ན། ། བདག་ཏུ་ལྟ་བ་ལ་སོགས་པའི། ། གཟུང་འཛིན་ཞེན་པ་ཀུན་ཁེགས་ཕྱིར། ། དོན་གྱི་ཡེ་ཤེས་སྐྱེ་བ་ལ། ། གེགས་བྱེད་ཡོད་པ་མ་ཡིན་ནོ། །
དེ་སྦྱར་བ་ལས་གང་སྐྱེས་པའི། ། རྣམ་དཀར་བཅུ་དྲུག་ཆ་ཤས་ཅན། ། མར་ངོར་གྱུར་པ་མེད་དུས་དེར། ། རྫོགས་སངས་རྒྱས་བློའི་ཡར་ངོར་བྱོན།། །། ཤུ་བྷཾ།། །། ༄། །ཨོཾ་སྭསྟི། རྡོ་རྗེ་འཆང་ལ་ཕྱག་འཚལ་ནས། ། སྔགས་ཀྱི་དབུ་མ་ལོགས་ཤིག་ཏུ། ། བཤད་ལ་རྩོད་པ་སྤང་པ་ནི། ། ལེགས་པར་ཤེས་ནས་བརྟག་པར་བྱ། །
དེ་ལ་རྣམ་གཉིས་རྒོལ་བ་དང༌། ། ལན་གྱི་རིམ་པ་དེ་བཤད་པ། ། རྒོལ་བ་སྔ་ཕྱི་ཇི་སྙེད་པ། ། སྔགས་དང་ཕ་རོལ་ཕྱིན་པ་ཡི། ། ལྟ་བ་གཅིག་པར་མི་འཆད་ན། ། དོན་གཅིག་ན་ཡང་མ་རྨོངས་དང༌། ། ཞེས་སོགས་ཀུན་གྱི་འདོད་པ་འགལ། ། ཕ་རོལ་ཕྱིན་པའི་སྤྲོས་བྲལ་ལས། ། ལྷག་པའི་ལྟ་བ་ཡོད་ན་ནི། ། ལྟ་དེ་སྤྲོས་བཅས་ཉིད་འགྱུར་ཞེས། །
རང་གི་གཞུང་དུ་འདོན་དང་འགལ། ། ཡེ་ཤེས་རྡོ་རྗེ་ཞེས་བྱ་བ། ། དེས་མཛད་རྒྱ་གཞུང་ཚད་ལྡན་དུ། ། ཨ་ཏི་ཤ་ཡིས་མཛད་དེ་ན། ། སྔགས་ལ་རབ་ཏུ་མི་གནས་ལས། ། ལྷག་པའི་ལྟ་བ་ཡོད་ན་ནི། ། ལྟ་དེ་སྤྲོས་བཅས་སློབ་དཔོན་རྨོངས། ། ཞེས་སོགས་བཤད་དང་འགལ་ཞེས་ཟེར། ། ལན་ལ་ཐུན་མོང་གནོད་བྱེད་དང༌། ། ཐུན་མོང་མིན་པའི་སྒྲུབ་བྱེད་དང༌། །
སོ་སོའི་གཞུང་དོན་དེ་བཤད་པའོ། ། འོ་ན་རྟོགས་བྱེད་ཤེས་རབ་དང༌། ། རྟོགས་བྱའི་ཡུལ་ཡང་གཅིག་གོ་ཞེས། ། འཆད་ན་དེ་དག་སོ་སོ་ཡི། ། ངོས་འཛིན་གང་དང་གང་ཡིན་འདྲི། ། ཡུལ་ཅན་སྤྲོས་བྲལ་རྟོགས་བློ་དང༌། ། ཡུལ་ནི་སྤྲོས་བྲལ་ལ་འཆད་ན། ། ཡུལ་དང་ཡུལ་ཅན་མཚན་ཉིད་པ། ། ཡིན་ནམ་བཏགས་པ་བར་ཆད་བྱེད། ། ཕ་རོལ་ཕྱིན་ན་དེ་ལྟ་བུའི། །
ཡུལ་དང་ཡུལ་ཅན་མཚན་ཉིད་པར། ། བཤད་པ་ཆ་ཤས་ཙམ་ཡང་མེད། ། སྔགས་སུ་ལྟ་དང་ལྟ་ཡུལ་ནི། ། རང་གིས་རང་རིག་དངོས་སུ་འཆད། ། ལུང་དེར་མ་ཟད་རིགས་པ་ཡང༌། ། མེད་པར་དགག་པའི་ཡུལ་ཅན་ནི། ། རྟོག་པ་ཉིད་ལས་མ་འདས་ཕྱིར། ། སྔགས་སུ་ལྟ་ཅི་ཕར་ཕྱིན་དུའང༌། ། རྣམ་པར་བྱང་བའི་རྟོག་པ་ནི། ། སྤང་བྱ་ཉིད་དུ་བྱམས་པས་བཤད། །
ལྷག་མཐོང་ངོས་འཛིན་སོར་རྟོག་གི ། ཤེས་རབ་ཉིད་ལ་བཤད་དོ་ཞེས། ། ཕྱིས་བྱོན་གཏམ་ལས་བྱུང་མོད་ཀྱང༌། ། ཐོས་བསམ་ཤེས་རབ་ལྷག་མཐོང་གི ། ངོས་འཛིན་དངོས་སུ་བཤད་མི་རུང༌། ། ཐུན་མོང་མིན་པའི་སྒྲུབ་བྱེད་ནི། ། ཐལ་རང་གཞུང་དུ་ལྟ་བའི་ཚེ། ། རང་རིག་ཡེ་ཤེས་ལན་བརྒྱར་བཀག ། སྔགས་སུ་ལྟ་ཚེ་དེ་བཀག་ན། ། ལམ་གྱི་གཞུང་ཤིང་ཀུན་ཉམས་སོ། །
ཅི་ཕྱིར་ཞེ་ན་ཆོས་དབྱིངས་ཀྱི། ། ཡེ་ཤེས་མ་གཏོགས་གསང་སྔགས་སུ། ། ཉམས་སུ་བླང་བྱའི་ཆོས་གཞན་ནི། ། ཅི་ཡང་གསུངས་པ་མེད་ཕྱིར་རོ། ། གསུམ་པ་སོ་སོའི་དོན་བཤད་པ། ། ཚུལ་གསུམ་སྒྲོན་མའི་ལུང་དོན་ནི། ། འཁོར་ལོ་གསུམ་པར་གང་བཤད་པའི། ། ཕར་ཕྱིན་ལྟ་བའི་ཡུལ་ལ་དགོངས། ། ཁ་ཅིག་དེར་བཤད་ལྟ་བ་ཡང༌། ། མེད་པར་དགག་པ་ཁོ་ན་ཞེས། །
ཟེར་དང་སེམས་ཙམ་གཞུང་ཡིན་ཞེས། ། འཆད་པ་དངོས་སུ་འགལ་བ་སྟེ། ། མེད་པར་དགག་ལ་དོན་དམ་དུ། ། འཆད་པ་དངོས་སྨྲའི་གཞུང་ན་མེད། ། ཐལ་རང་གཞུང་གི་སྟོང་པ་ཉིད། ། མངོན་སུམ་དང་ནི་རྗེས་སུ་དཔག ། སུས་ཀྱང་རྟོགས་པ་མེད་དོ་ཞེས། ། ཨ་ཏི་ཤའི་གཞུང་ལས་འབྱུང༌། ། སྔགས་ཀྱི་ལྟ་བའི་ཡུལ་གང་དེའང༌། ། དེ་ལྟར་བཤད་ན་རྒྱུད་སྡེ་དང༌། །
རྒྱ་གཞུང་ཀུན་དང་མི་འགལ་ལམ། ། ས་ལོའི་བཤད་པ་རྗེས་ཐོབ་ཏུ། ། སྤྲོས་པ་འགོག་པའི་རིགས་པ་ལ། ། ཚུལ་གཉིས་ཁྱད་པར་མེད་དོ་ཞེས། ། འཆད་པ་གཞུང་དེ་ཉིད་ན་གསལ། ། ཅི་ཕྱིར་ཞེ་ན་གཞུང་དེར་ནི། ། དེས་ན་བཤད་པས་གོ་བ་ཡི། ། ཐོས་པའི་ལྟ་བ་གཅིག་ཉིད་ཡིན། ། ཞེས་སོགས་གསུངས་ཀྱི་ཉམས་མྱོང་གི ། ལྟ་ལ་ཁྱད་པར་མེད་བཤད་ན། །
གོང་མའི་གཞུང་ལུགས་ཀུན་དང་འགལ། ། ལམ་འབྲས་ཆོས་སུ་རིགས་པ་ཡིས། ། དཔྱད་པའི་སྟོང་ཉིད་བསྒོམ་བྱུང་གི ། ཉམས་སུ་མྱོང་བྱར་བྱས་གྱུར་ན། ། དུག་ཅན་ལྟ་བ་ཡིན་པར་གསུངས། ། སྤྲོས་པ་འགོག་པའི་རིགས་པ་ལ། ། ཤིང་རྟའི་སྲོལ་ཆེན་གཉིས་བྱུང་བ། ། བྱམས་པའི་ཆོས་ནས་གཟུང་འཛིན་གྱི། ། སྤྲོས་པ་བཀག་ནས་གཉིས་མེད་ཀྱི། ། ཡེ་ཤེས་མྱོང་བྱར་འཆད་པ་དང༌། །
ཐལ་རང་གཞུང་དུ་ཆོས་ཐམས་ཅད། ། རང་ཉིད་རང་གིས་སྟོང་བཤད་ནས། ། བསྒོམ་དུས་མྱོང་བྱ་གཞན་མི་འཆད། ། དེ་ཕྱིར་སྤྲོས་བྲལ་ངོས་འཛིན་ཡང༌། ། ཆོས་དབྱིངས་ཡེ་ཤེས་ལ་འཆད་དང༌། ། མེད་དགག་ནམ་མཁའ་ལྟ་བུ་ལ། ། འཆད་པའི་སྲོལ་ཆེན་གཉིས་བྱུང་ངོ༌། ། རྗེ་བཙུན་ས་སྐྱ་པ་རྣམས་ནི། ། ཕར་ཕྱིན་ཐེག་པའི་བཤད་པ་ན། ། དོན་དམ་བདེན་པ་བློ་ཡི་ནི། །
ཡུལ་ལས་འདས་ཞེས་ལན་བརྒྱར་འཆད། ། རྡོ་རྗེ་ཐེག་པའི་བཤད་པ་ན། ། དོན་དམ་བདེན་པ་རང་རིག་པའི། ། ཡེ་ཤེས་ཉིད་ཀྱི་མྱོང་བྱར་འཆད། ། གཞན་གཏམ་དབྱངས་སུ་བླང་མི་བྱ། ། ཡེ་ཤེས་རྡོ་རྗེའི་བཤད་པ་ཡང༌། ། སྤྲོས་པ་འགོག་པའི་རིགས་པ་ནི། ། དབུ་མ་ལས་ལྷག་གསང་སྔགས་ན། ། མེད་ཅེས་འཆད་པ་ཁོ་ན་སྟེ། ། དབུ་མའི་ཚུལ་གཉིས་མ་གཏོགས་པའི། །
སྤྲོས་འགོག་རིགས་པ་གཞན་མེད་ཀྱང༌། ། ཐབས་མཁས་ཁྱད་པར་གཞན་ཞིག་གིས། ། ལྟ་བ་རྟོགས་ཞེས་གཞུང་དེར་བཤད། ། མངའ་བདག་རྒྱལ་སྲས་མཻ་ཏྲི་པས། ། ཐལ་རང་གཞུང་གི་དབུ་མ་ལ། ། བླ་མའི་ངག་གིས་མ་བརྒྱན་པའི། ། དབུ་མ་འབྲིང་པོ་ཡིན་ཞེས་གསུངས། ། དེ་ཡི་ཤུགས་ལ་དེས་བརྒྱན་པའི། ། ལྟ་བ་དབུ་མ་ཆེན་པོར་གྲུབ། ། དེ་སྐད་འདི་ནི་ཕྱི་རབས་པའི། །
གསང་སྔགས་པ་ཀུན་ལྟ་བའི་ཚེ། ། གཞན་ཟེར་ཁོ་ན་དབྱངས་སུ་ནི། ། ལེན་པ་སྤང་ཕྱིར་གྲུབ་པའོ།། །། ཤུ་བྷཾ།། །། ཨོཾ་སྭསྟི། རྡོ་རྗེ་འཆང་ལ་ཕྱག་བྱས་ནས། ། ཕ་རོལ་ཕྱིན་དང་གསང་སྔགས་ལ། ། ལྟ་བས་རིམ་གྱིས་འཇུག་པའི་ཚེ། ། འཁོར་ལོ་གསུམ་གྱི་རྣམ་བཞག་བྱུང༌། ། དང་པོ་རྣལ་འབྱོར་སྤྱོད་མདོ་དེ། །
བར་པ་ངོ་བོ་ཉིད་མེད་གཞུང༌། ། ཕྱི་མ་ཐེག་པ་ཀུན་གྱི་མཆོག ། ཡིན་ཞེས་དགྱེས་པ་རྡོ་རྗེར་གསུངས། ། ལྟ་བས་རིམ་འཇུག་མི་དགོས་པའི། ། ཚུལ་ལའང་རྣམ་པ་གསུམ་མཐོང་སྟེ། ། རྣལ་འབྱོར་སྤྱོད་ནས་གསང་སྔགས་ལ། ། འཇུག་དང་ངོ་བོ་ཉིད་མེད་ནས། ། དེར་འཇུག་པ་དང་ཐོག་མ་ནས། ། སྔགས་ཀྱི་ལྟ་བ་ལ་འཇུག་པའོ། ། ཚུལ་དང་པོ་དེ་བིརྺ་པའི། །
གཞུང་བཞིན་རིམ་གྱིས་འཇུག་པ་དང༌། ། གཉིས་པ་ཟླ་གྲགས་ལ་སོགས་པའི། ། གཞུང་བཞིན་རིམ་གྱིས་འཇུག་པ་དང༌། ། ཨིནྟྲ་བྷུ་ཏི་སོགས་གཞུང་བཞིན། ། ཅིག་ཆར་ཉིད་འཇུག་གསུམ་པའོ། ། གསུམ་པ་འདི་ཡི་དབང་བྱས་ཚེ། ། དབང་བསྐུར་སྔོན་དུ་མ་སོང་བར། ། ལྟ་བ་རྟོགས་ཐབས་གཞན་མི་འཆད། ། ལོངས་སྤྱོད་བརླབས་དང་བྱེད་བཅིངས་དང༌། ། འཁྲུལ་འཁོར་བླ་མའི་བྱིན་བརླབས་སོགས། །
དེ་རྟོགས་པའི་ཐབས་ཡིན་མོད། ། དབང་བསྐུར་སྔོན་དུ་མ་སོང་བའི། ། དེ་འདྲ་དེ་ལས་ཁམས་འདུས་དང༌། ། རྣམ་རྟོག་རགས་པ་ཙམ་ཁེགས་པ། ། སྲིད་མོད་སྔགས་ཀྱི་ལྟ་བ་ནི། ། རྣམ་དག་རྟོགས་པའི་ཐབས་མ་ཡིན། ། དེ་ལ་ཁ་ཅིག་འདི་སྙམ་དུ། ། འཇུག་ཚུལ་དང་པོ་དེ་འཐད་ན། ། དེ་རྗེས་དབུ་མ་བསྟན་པར་བྱ། ། ཞེས་གསུངས་པ་དེ་མའི་ཐད་དོ། །
སྙམ་ན་འདི་ལན་མགོ་མཚུངས་དང༌། ། རྣལ་མ་གཉིས་ཀྱིས་བཤད་པར་བྱ། ། མགོ་མཚུངས་ངོ་བོ་ཉིད་མེད་དུ། ། སྨྲ་བའི་གཞུང་ལ་མ་ཞུགས་པར། ། སྔགས་ལ་རིམ་འཇུག་མི་རུང་ན། ། སྐལ་ལྡན་ཅིག་ཆར་པ་ཡིས་ཀྱང༌། ། གཞུང་དེ་ཐོག་མར་ཚོལ་དགོས་སམ། ། ཡང་ན་རྣལ་འབྱོར་སྤྱོད་པ་པ། ། སྐལ་པར་ལྡན་པ་མི་སྲིད་འགྱུར། ། ཡེ་ཤེས་བདེན་གྲུབ་ཁས་བླངས་ནས། །
གསང་སྔགས་ལྟ་བ་ཁས་ལེན་པ། ། འགལ་ཞེས་ཟེར་ན་ལྟ་བ་ལ། ། ཁས་ལེན་མེད་པ་མཉམ་བཞག་དང༌། ། ཁས་ལེན་རྗེས་ཐོབ་ཤན་འབྱེད་ཚེ། ། ཡིན་པའི་ཁྱད་པར་མི་ཕྱེད་པར། ། སྨྲ་བ་མང་པོ་དེ་ངོ་མཚར། ། ཡེ་ཤེས་དོན་དམ་བདེན་གྱུར་ཀྱང༌། ། དེ་ལ་རིགས་པས་དཔྱད་པའི་ཚེ། ། རིགས་ངོར་དཔྱད་པ་མ་བཟོད་པ། ། ཉིད་ཀྱིས་དེ་ལ་མཚན་འཛིན་འདོར། །
རྟོག་དང་བྲལ་བའི་བསྒོམ་བྱུང་གི ། ཉམས་སུ་མྱོང་བྱར་དམིགས་པའི་ཕྱིར། ། ཡེ་ཤེས་དམ་པའི་དོན་ཡིན་ཞེས། ། གསང་སྔགས་པ་དག་དེ་ལྟར་འདོན། ། དེ་ཕྱིར་རྣལ་འབྱོར་སྤྱོད་པ་དང༌། ། ངོ་བོ་ཉིད་མེད་སྨྲ་ནས་ཀྱང༌། ། སྔགས་ལ་འཇུག་པ་ཤིན་ཏུ་བདེ། ། དང་པོས་ཉམས་སུ་མྱོང་བྱ་དང༌། ། གཉིས་པས་མཚན་འཛིན་འགོག་པའི་ཚུལ། ། རྒྱས་པར་བཤད་པ་ཡིན་ཕྱིར་རོ། །
ཞེས་བྱ་བ་འདི་དགྱེས་རྡོར་དང༌། ། དུས་ཀྱི་འཁོར་ལོའི་དགོངས་པར་གྲུབ། ། དེ་ཡི་དགེ་བས་རྫོགས་སངས་རྒྱས། ། དེ་དང་དེ་ཉིད་གྲུབ་པར་ཤོག། །། ཤུ་བྷཾ།། །། ༄། །ཨོཾ་སྭསྟི། རྡོ་རྗེ་འཆང་ལ་ཕྱག་འཚལ་ནས། ། འཁོར་འདས་དབྱེར་མེད་ཅེས་བྱ་བ། ། འདི་ལ་སོ་སོའི་མཚན་ཉིད་དང༌། ། དབྱེར་མེད་གོ་དོན་བསམ་པར་བྱ། །
འཁོར་བ་རྒྱུ་དང་ངོ་བོ་དང༌། ། ངེས་བྱེད་ཚད་མ་བརྟག་བྱ་དང༌། ། མྱ་ངན་འདས་ལའང་དེ་བཞིན་དུ། ། གསུམ་ཚན་གཉིས་ཀྱིས་བཤད་པར་བྱ། ། དང་པོ་རྒྱུ་དང་བདག་པོ་དང༌། ། དེ་མ་ཐག་པའི་རྐྱེན་གསུམ་སྟེ། ། དམིགས་རྐྱེན་འདིར་མི་འཆད་པ་ཡི། ། རྒྱུ་མཚན་སྒོ་ནས་ཤེས་པར་བྱ། ། འཁོར་བའི་རྒྱུ་རྐྱེན་དོན་དམ་པར། ། ཀུན་གཞིའི་ཡེ་ཤེས་ཉིད་ཡིན་ཏེ། །
ཆོས་ཀྱི་དབྱིངས་ལས་མ་གཏོགས་པར། ། ཐོག་མའི་རྒྱུ་གཞན་ཡོད་མིན་ཕྱིར། ། ཀུན་གཞིའི་རྣམ་པར་ཤེས་པ་ནི། ། ཀུན་རྫོབ་པའི་རྒྱུ་རྐྱེན་ཏེ། ། དེ་ཡང་བག་ཆགས་འཇོག་བྱེད་དང༌། ། དེས་བཞག་པ་ཡི་བག་ཆགས་དང༌། ། དེ་དག་རྣམ་པར་སྨིན་པ་སྟེ། ། གསུམ་ཀའང་འཁོར་བའི་བདག་རྐྱེན་ནོ། ། བག་ཆགས་རྣམ་པར་སྨིན་པ་ཡི། ། རྣམ་ཤེས་སྔ་མ་དེ་དང་དེ། །
དེ་མ་ཐག་པའི་རྐྱེན་དུ་བཞག ། དེར་མ་འདུས་པའི་དམིགས་རྐྱེན་ནི། ། ཐེག་པ་ཆེན་པོར་མི་འཆད་དེ། ། འཛིན་པའི་རྣམ་ཤེས་ལས་གཞན་པའི། ། འཛིན་ཆ་ཡོད་པ་མིན་ཕྱིར་རོ། ། ཕྱོགས་ཀྱི་གླང་པོས་བཤད་པ་ཡང༌། ། གསུམ་པོར་མ་འདུས་ཡོད་མ་ཡིན། ། ངོ་བོ་བདག་དང་ཕུང་སོགས་སུ། ། སྣང་བའི་རྣམ་རིག་གང་ཡིན་པ། ། ཕྱེ་ན་གཞི་ལམ་འབྲས་བུ་ཡི། །
དབྱེ་བས་དངོས་བཏགས་གསུམ་དུ་བཤད། ། གཞི་ནི་སོ་སོ་སྐྱེ་བོ་དང༌། ། ལམ་ནི་འཕགས་པའི་རྗེས་ཐོབ་དང༌། ། གསུམ་པ་སངས་རྒྱས་ཡེ་ཤེས་ལ། ། ཁམས་གསུམ་རྣམ་པ་ཅན་སྣང་བ། ། གཉིས་པོ་གཟུང་འཛིན་གཉིས་སྣང་གི ། བག་ཆགས་མ་སྤངས་དེ་སྲིད་པ། ། གསུམ་པ་བག་ཆགས་ཀུན་སྤངས་ཕྱིར། ། ཅིར་སྣང་དག་པ་ཁོ་ནའོ། ། གཞི་ལམ་འཁོར་བ་གཟུགས་སོགས་དང༌། །
མིག་སོགས་དབང་པོ་བཤད་དེ་ནི། ། གཉིས་སྣང་འཁྲུལ་པའི་བག་ཆགས་ནི། ། རྨི་ལམ་བྱུང་ཕྱིར་མ་དག་པ། ། མྱ་ངན་འདས་པའི་རྒྱུ་རྐྱེན་ནི། ། ཀུན་གཞིའི་ཡེ་ཤེས་ལས་གཞན་མེད། ། བདག་རྐྱེན་ཟག་མེད་ས་བོན་དང༌། ། དེ་མ་ཐག་རྐྱེན་ཤེས་སྔ་མ། ། འདི་ལ་དམིགས་རྐྱེན་མི་འཆར་སྟེ། ། གཟུང་དང་འཛིན་པས་དབེན་ཕྱིར་རོ། ། ངོ་བོ་གཟུང་འཛིན་གཉིས་མེད་ཀྱི། །
ཤེས་པ་རང་རིག་རང་གསལ་བ། ། ཕྱེ་ན་གཞི་ལམ་འབྲས་བུ་ཡི། ། དབྱེ་བས་རྣམ་གསུམ་མཚན་ཉིད་པ། ། གཞི་ནི་རང་བཞིན་རྣམ་དག་གི ། ཡེ་ཤེས་ལམ་ནི་གློ་བུར་གྱི། ། དྲི་མ་ཕྱོགས་གཅིག་གིས་དག་པ། ། འབྲས་བུ་རྫོགས་སངས་རྒྱས་ཡེ་ཤེས། །

ངེས་བྱེད་ཚད་མ་འཁོར་བ་དང༌། ། མྱང་འདས་གཉིས་ལ་སོ་སོར་དབྱེ། ། འཁོར་བ་ངེས་བྱེད་ཀྱི་ཚད་མ། ། ཐེག་པ་ཆེན་པོར་མི་འཆད་དེ། ། ལུགས་དེར་འཁྲུལ་སྣང་གཟུང་འཛིན་དག ། ཀུན་ནས་ཁེགས་པ་ཉིད་ཕྱིར་རོ། ། སྤྱིར་ཡང་མ་རིག་གིས་སྤྲུལ་པ། ། མཐའ་དག་ཚད་མས་མི་འགྲུབ་སྟེ། ། སྤྲུལ་བྱེད་ཡེ་ཤེས་ཀྱིས་འགོག་ཕྱིར། ། ཁྱད་པར་ཡེ་ཤེས་ཚོགས་བསགས་པ། ། སྔོན་དུ་སོང་བའི་ལམ་རིམ་ལ། །
འཁོར་བ་ཚད་མས་མི་འགྲུབ་སྟེ། ། འགྲུབ་ན་ཚོགས་བསགས་པ་དེ་ཉམས། ། གཟུང་འཛིན་གཉིས་ལས་མ་གཏོགས་པའི། ། འཁོར་བ་ཡོད་པ་མ་ཡིན་ཞིང༌། ། གཟུང་འཛིན་གཉིས་པོ་མི་འགོག་པའི། ། ཡེ་ཤེས་ཚོགས་སོག་སྔགས་ལ་མེད། ། ཇི་སྲིད་ངེས་དོན་ཁས་ལེན་པ། ། དེ་སྲིད་མྱ་ངན་འདས་པ་ཡི། ། འཇལ་བྱེད་ཚད་མ་ཁས་བླང་བར། ། སྔགས་ཀྱི་གཞུང་ལུགས་ཀུན་མཐུན་ཏེ། །
ཐེག་ཆེན་འཕགས་པའི་མཉམ་བཞག་ཀུན། ། གཉིས་མེད་ཡེ་ཤེས་རང་གསལ་བ། ། དེ་ཉིད་མྱོང་བར་མཚུངས་ཕྱིར་རོ། ། གཉིས་པ་དབྱེར་མེད་ཐེག་པ་ཆེ། ། ཐུན་མོང་བ་དང་དེ་མིན་པ། ། ཐུན་མོང་བ་ཡང་རྟོགས་བྱ་དང༌། ། རྟོགས་བྱེད་ཐབས་ཀྱི་བཤད་བྱ་བ། ། སེམས་ཀྱི་རང་བཞིན་འོད་གསལ་བ། ། འདི་ཉིད་རང་བཞིན་མྱང་འདས་ཕྱིར། ། འདི་ལ་འཁོར་འདས་གཉིས་སུ་མེད། །
གཉིས་མེད་པ་དེ་དབྱེར་མེད་དང༌། ། ཟུང་དུ་འཇུག་པའི་དོན་དུ་ཤེས། ། རྟོགས་བྱ་དེ་རྟོགས་བྱེད་པ་ཡི། ། ཐབས་ནི་ཐོས་དང་བསམ་པ་དང༌། ། འཇིག་རྟེན་པ་ཡི་བསྒོམ་པ་སྟེ། ། དེ་གོམས་པ་ལས་དེ་མངོན་འགྱུར། ། གལ་ཏེ་དབྱེར་མེད་མྱ་ངན་ལས། ། འདས་པ་གཅིག་པུར་འཆད་བྱེད་ན། ། འཁོར་བའི་ཆོས་ལ་བསྐུར་བཏབ་པས། ། དབྱེར་མེད་གོ་བར་དཀའ་ཞེ་ན། །
འཁོར་བ་ཡོད་པར་ཁས་བླངས་ཚེ། ། དེ་གཉིས་དབྱེར་མེད་ཤིན་ཏུ་འགལ། ། འཁོར་བ་མྱ་ངན་འདས་པའམ། ། མྱ་ངན་འདས་པ་འཁོར་བར་འགྱུར། ། ཐབས་ཀྱི་ཟིན་དང་མ་ཟིན་པའི། ། དབྱེ་བས་འབྱེད་པ་ཡིན་ཟེར་མོད། ། འཁོར་པ་ཐབས་ཀྱིས་ཅི་ཟིན་ཡང༌། ། མྱ་ངན་འདས་པར་འགྱུར་བ་དང༌། ། མྱ་ངན་འདས་པ་ཐབས་སྔུགས་ཀྱང༌། ། འཁོར་བར་འགྱུར་བ་མི་སྲིད་དོ། །
དུང་གི་ཁ་དོག་སེར་སྣང་ཚེ། ། དཀར་སེར་གཉིས་སུ་དབྱེར་མེད་ཏེ། ། དཀར་པོ་ལས་གཞན་སེར་པོ་ནི། ། ཚད་མས་དམིགས་པ་མིན་ཕྱིར་བཞིན། ། འཁོར་བ་མི་དམིགས་པ་འདི་ནི། ། མྱ་ངན་འདས་པར་ཁྱོད་ཀྱིས་བཞད། ། ཞེས་པ་འཕགས་མཆོག་ཀླུ་སྒྲུབ་ཀྱིས། ། ཐུབ་ལ་བསྟོད་པར་གསུངས་པ་དང༌། ། རྨོངས་ཕྱིར་འཁོར་བའི་གཟུགས་ཅན་དང༌། ། རྨོངས་མེད་མྱ་ངན་འདས་པ་ཞེས། །
ཐུབ་པ་ཉིད་ཀྱིས་མ་གསུངས་སམ། ། ཇི་སྲིད་རབ་རིབ་མ་བསལ་བ། ། དེ་སྲིད་དུང་དེ་སེར་པོར་སྣང༌། ། རབ་རིབ་བསལ་བར་གྱུར་པ་ན། ། དཀར་པོ་ལས་གཞན་སྣང་བ་མེད། ། དེ་ཚེ་དཀར་སེར་གཉིས་མེད་དང༌། ། དབྱེར་མེད་པ་དང་ཟུང་འཇུག་ཏུ། ། བཤད་པར་བྱ་ཡི་གཉིས་སྡེབས་པ། ། ཟུང་དུ་འཇུག་པའི་དོན་མ་ཡིན། ། རིགས་པས་ཀྱང་ནི་འདི་འགྲུབ་སྟེ། །
འཁོར་བ་རིགས་པས་དཔྱད་པ་ན། ། མ་རྙེད་པ་དེ་མེད་པའི་དོན། ། ཡིན་ནོ་ཅི་ཕྱིར་འཁོར་བ་ནི། ། རྣམ་ཤེས་ཆོས་ལས་མ་འདས་ཕྱིར། ། མྱ་ངན་འདས་པ་རིགས་པ་ཡིས། ། དཔྱད་ཚེ་རིགས་ངོར་མ་རྙེད་མོད། ། མེད་པར་བཞག་ནུས་མ་ཡིན་ཏེ། ། རྣམ་ཤེས་ཡུལ་ལས་འདས་ཕྱིར་རོ། ། དེ་ལྟར་ཕར་ཕྱིན་ཐེག་པ་དང༌། ། ཐུན་མོང་འཁོར་འདས་དབྱེར་མེད་ཀྱི། །
མཚན་ཉིད་དབྱེ་བ་འདི་བཤད་པས། ། སྡུག་བསྔལ་ཀུན་ལས་གྲོལ་བར་ཤོག། །། ཤུ་བྷཾ།། །། ༄། །ཨོཾ་སྭསྟི། རྡོ་རྗེ་འཛིན་ལ་ཕྱག་འཚལ་ནས། ། ལྟ་བ་འཁོར་འདས་དབྱེར་མེད་ཅེས། ། རྣམ་པར་གྲགས་པའི་མཚན་གཞི་དང༌། ། དེ་རྟོགས་པའི་ཐབས་བཤད་བྱ། ། དང་པོ་དངོས་དང་དབྱེ་བ་དང༌། ། དབྱེར་མེད་འཇོག་ཚུལ་གསུམ་གྱིས་བཤད། །
དང་པོ་གསལ་སྟོང་ཟུང་འཇུག་ཅེས། ། བཤད་པ་དེ་ཡིན་སྐབས་འདིར་ནི། ། ཨེ་ཝཾ་དགྱེས་པ་རྡོ་རྗེ་དང༌། ། བདེ་མཆོག་བསམ་མི་ཁྱབ་ལ་སོགས། ། རྣམ་གྲངས་བཅུ་བཞིར་བཤད་དེ་ཡིན། ། གསལ་དང་སྟོང་པ་རེ་རེ་བའི། ། ངོས་འཛིན་དེ་ཡིས་དེ་མི་མཚོན། ། ཟུང་འཇུག་རྣམ་ཀུན་མཆོག་ལྡན་གྱི། ། སྟོང་ཉིད་ཁོ་ན་ཨེ་ཝཾ་མོ། ། ཕྱེ་ན་གཞི་ལམ་རྣམ་གསུམ་གྱི། །
དབྱེ་བས་གསུམ་དུ་འཆད་ནུས་མོད། ། འདིར་ནི་དབང་སོགས་ལས་རྟོགས་པའི། ། ལམ་དུས་ཟུང་འཇུག་ཉིད་ངོས་འཛིན། ། དེ་ཕྱིར་ལམ་སྐོར་ཐམས་ཅད་ཀྱི། ། ཐོག་མར་ལྟ་བ་ཉིད་ནས་འཆད། ། གཞི་ཡི་དུས་ཀྱི་ཟུང་འཇུག་དེ། ། རྟོགས་བྱེད་ཐབས་མཁས་དང་བྲལ་ན། ། འཁོར་བའི་འཁྲུལ་སྣང་ཀུན་གྱི་རྐྱེན། ། བྱེད་པར་འགྱུར་བ་ལ་དགོངས་ནས། ། ལྷན་སྐྱེས་ཉི་ཤུ་རྩ་བདུན་བཤད། །
འཁོར་འདས་གཉིས་པོ་ཟུང་འབྲེལ་བ། ། འཁོར་འདས་གཉིས་མེད་མཚན་གཞི་ཞེས། ། རྨོངས་པས་བརྟགས་པའི་གཏམ་མང་པོ། ། ངོ་སོར་བྱེད་ཏེ་སྤངས་པར་བྱ། ། དེ་ཕྱིར་ཨེ་ཝཾ་འདི་ཁོ་ན། ། མྱང་འདས་དངོས་ཡིན་འཁོར་བའི་ཡང༌། ། གནས་ཚུལ་འདི་ལས་གཞན་དུ་མེད། ། སྣང་ཚུལ་ཀུན་ཀྱང་དེ་ལས་བྱུང༌། ། དངོས་ང་དངོས་པོ་མེད་པ་ང༌། ། ཞེས་སོགས་རྒྱས་པར་གསུངས་དེ་དང༌། །
ཨེ་ཝཾ་འཁོར་བ་ཞེས་བྱ་སྟེ། ། ཨེ་ཝཾ་མྱ་ངན་འདས་པ་ཉིད། ། ཞེས་གསུངས་པ་དེ་མཁས་པ་ལས། ། མཉན་པར་བྱ་བོ་གཞན་ལས་མིན། ། གཉིས་པ་དབྱེར་མེད་དོན་བསམས་པ། ། གསལ་དང་སྟོང་དང་ཟུང་འཇུག་དང༌། ། འཁོར་དང་འདས་དང་དབྱེར་མེད་པའི། ། ངོས་འཛིན་མཁས་ལས་ཉན་པར་བྱ། ། གསལ་བ་གཞི་དུས་སྣང་ཕྱོགས་དང༌། ། ལམ་དུས་བསྐྱེད་རིམ་སོགས་གསལ་བ། །
སྟོང་པ་གཞི་དུས་ཆོས་ཐམས་ཅད། ། རང་རང་ངོ་བོས་སྟོང་པ་དང༌། ། ལམ་དུས་བསྐྱེད་རིམ་སོགས་སྣང་བ། ། དེ་ཡང་དེ་ཉིད་ཀྱིས་སྟོང་པ། ། ཟུང་འཇུག་གཞི་དུས་ཆོས་ཐམས་ཅད། ། གདོད་ནས་ཡོད་མ་མྱོང་བའམ། ། གནས་ལུགས་གཟུང་འཛིན་གྱིས་སྟོང་པ། ། གང་ལ་བཤད་ཀྱང་མི་འགལ་མོད། ། ལམ་དུས་སྐྱེད་རིམ་སོགས་གསལ་བ། ། མཚན་འཛིན་རྣམ་རྟོག་གིས་སྟོང་པ། །
ཉིད་ལ་འཆད་ཀྱི་རང་སྟོང་དུ། ། བཤད་ན་རིམ་གཉིས་སྤངས་པར་འགྱུར། ། ལམ་དུས་སུ་ཡང་སྦྱང་གཞི་དང༌། ། མཐུན་པར་འཁོར་བའི་སྣང་བ་དང༌། ། དེ་ཡང་རང་གིས་སྟོང་པ་དང༌། ། གང་སྣང་རྟོག་པས་དབེན་པ་སྟེ། ། གསུམ་ཚན་གཉིས་པོ་རིམ་བཞིན་དུ། ། འཇུག་པ་སེལ་བའི་ལམ་དང་ནི། ། ཆགས་པ་གཅད་པའི་ལམ་ཉིད་དང༌། ། བྱང་ཆུབ་ཆེན་པོའི་ལམ་ཞེས་བྱ། །
བསྐྱེད་རྫོགས་གཉིས་ཀའི་སྐབས་སུ་ཡང༌། ། སྟོང་གཟུགས་ཕྱག་རྒྱ་ཆེ་གསལ་བ། ། བྱང་ཆུབ་ཆེན་པོའི་ལམ་དངོས་ཞེས། ། ལམ་འབྲས་ཆོས་ལས་གསུངས་པ་ཡིན། ། སྟོང་གཟུགས་དེ་ལ་འཁོར་བ་ཡི། ། གཟུགས་སུ་སྣང་དང་རྣམ་བྱང་གི ། གཟུགས་སུ་སྣང་བ་གཉིས་ཀ་ཡང༌། ། མྱ་ངན་འདས་སུ་དབྱེ་བ་མེད། ། དེ་ནས་དེ་རྟོགས་པ་ཡི་ཐབས། ། རྒྱས་པར་བཤད་ན་དབང་དང་ནི། །
དེ་དང་འབྲེལ་བའི་བྱིན་བརླབས་དང༌། ། རྗེས་གནང་ལུས་ཀྱི་བྱེད་བཅིངས་དང༌། ། བླ་མའི་རྣལ་འབྱོར་ལོངས་སྤྱོད་ཀྱི། ། བརླབས་སོགས་ཐབས་མཁས་བགྲང་ཡས་དང༌། ། དབང་ཡང་བཞི་པོ་རེ་རེ་ལས། ། བྱུང་བའི་ཟུང་འཇུག་གོང་ནས་གོང༌། ། འཕེལ་ལ་ལྟ་གྲུབ་བརྒྱད་སོགས་བཤད། ། ཐོག་མར་བླ་མས་བསྟན་པ་ཡི། ། ལྟ་བ་འཁོར་འདས་དབྱེར་མེད་ཅེས། ། གསུངས་པ་བུམ་དབང་དང་འབྲེལ་བ། །
ཡིན་ནོ་དེ་ལ་སྐྱེ་ཚུལ་གསུམ། ། སྐལ་བ་བཟང་ལ་བུམ་དབང་ཙམ། ། བསྐུར་བས་གྲུབ་མཐའ་བསྙོགས་པ་དང༌། ། འབྲིང་ལ་དཔེ་ཡི་ཡེ་ཤེས་དང༌། ། དམན་ལ་ཐོས་པའི་ལྟ་བ་ཙམ། ། སྐྱེ་བོ་དེ་དག་གོང་ནས་གོང༌། ། འཕེལ་བའི་རིམ་པ་འདིར་བརྗོད་བྱ། ། དཔེ་དང་ཐོས་པའི་ལྟ་བ་ཙམ། ། ཐོབ་དེས་བསྐྱེད་རིམ་གོམས་བྱས་པས། ། དུ་སོགས་མཚན་མ་མཐོང་བ་ན། །
ཟུང་འཇུག་བྱང་ཆུབ་ཆེན་པོའི་ལམ། ། མངོན་དུ་གྱུར་པ་དེ་ནས་ནི། ། རིམ་གྱིས་གྲུབ་མཐའ་སླེབས་དེ་ནས། ། བུམ་དབང་ས་དྲུག་མཐར་སོན་པ། ། དེ་ཚེ་གསང་དབང་ལས་བྱུང་བའི། ། རང་བྱིན་བརླབས་པའི་ཐབས་མཁས་ཀྱིས། ། བདེ་སྟོང་ཟུང་འཇུག་མངོན་གྱུར་པའི། ། ས་བཞི་པོ་ལ་རིམ་བསླབས་པ། ། དེ་ཚེ་གསུམ་པའི་དབང་ལས་ཀྱང༌། ། བདེ་སྟོང་ལྷན་ཅིག་སྐྱེས་ཐོབ་པའི། །
ས་གཉིས་པོ་ལ་བསླབས་ཟིན་ནས། ། ངེས་པར་ཉེར་རྒྱུས་མཚམས་སྦྱར་བའི། ། ས་ཕྱེད་པོ་ཡིས་རྫོགས་སངས་རྒྱ། ། ཡང་ན་རྒྱུ་ཡི་དུས་ཉིད་དུ། ། གསང་བའི་དབང་ཡང་བསྐུར་བ་ལས། ། ཐོབ་པའི་རླུང་དང་གཏུམ་མོ་ཡི། ། རྣལ་འབྱོར་བསྐྱེད་པའི་རིམ་པ་དང༌། ། ཟུང་དུ་འབྲེལ་བར་མ་གོམས་ན། ། བུམ་དབང་རྐྱང་པས་ས་དྲུག་པོ། ། མངོན་དུ་བྱེད་པ་དཀའ་བའི་གནས། །
ཅི་ཕྱིར་ཞེ་ན་ལས་ཀྱི་རླུང༌། ། སྟོང་དང་བརྒྱད་བརྒྱ་ཚན་པ་རེ། ། འགགས་ཞིང་འགྱུར་མེད་བདེ་བ་ཡང༌། ། དེ་འདྲ་རེ་རེ་ཐོབ་པ་ལ། ། ས་དང་པོ་སོགས་ཐོབ་པ་ཡི། ། ཐ་སྙད་འདིར་ཡང་མཛད་ཕྱིར་རོ། ། བུམ་དབང་ཙམ་ལས་ཟུང་འཇུག་གི ། ལྟ་བ་རྟོགས་པའི་གང་ཟག་ཀྱང༌། ། དོན་དམ་དཔྱོད་བྱེད་རིགས་པ་ལ། ། བསླབ་སྦྱངས་སྔོན་དུ་སོང་བ་དང༌། །
མ་སོང་བ་ཡི་དབྱེ་བས་གཉིས། ། དང་པོས་རྟོགས་བྱའི་ལྟ་བ་ལ། ། བདག་ཏུ་རྨོངས་པ་མི་སྲིད་ཀྱང༌། ། ཕྱི་མས་རང་གི་རྟོགས་དོན་ལ། ། ཆོས་དང་གང་ཟག་གི་བདག་ཏུ། ། རྨོངས་པ་རྣམ་པར་བཟློག་བྱའི་ཕྱིར། ། བུམ་དབང་བསྐུར་བའི་རྗེས་ཐོགས་སུ། ། ཉམས་སུ་ལེན་པའི་ཐབས་གསུམ་བཤད། ། གསུམ་པོ་རྣལ་འབྱོར་སྤྱོད་པ་ཡི། ། ལུང་དང་མཐུན་པ་ཁོ་ན་སྟེ། །
སྣང་བ་སེམས་དང་སེམས་སྒྱུ་མ། ། སྒྱུ་མ་རང་བཞིན་མེད་པ་ལ། ། སློབ་ཚུལ་གསུམ་གྱི་སྒོ་ནས་ནི། ། ཐོག་མར་གཟུང་དང་དེ་ནས་འཛིན། ། བཀག་ནས་གཟུང་འཛིན་གཉིས་མེད་ཀྱི། ། ཡེ་ཤེས་བརྗོད་པ་ཀུན་བྲལ་བ། ། ཟུང་འཇུག་ཉིད་དུ་བསྟན་ཕྱིར་རོ། ། སྐབས་འདིར་མི་ཤེས་པ་རྣམས་ནི། ། སྣང་བ་སེམས་སོགས་སུ་སྒྲུབ་པ། ། ལྟ་བ་རྟོགས་བྱེད་ཐབས་ཡིན་ཟེར། །
འོ་ན་ཕར་ཕྱིན་ཐེག་པ་དང༌། ། ལྟ་བའི་རྟོགས་ཚུལ་ཁྱད་པར་ཅི། ། དཔེ་དང་རིགས་པ་དེ་དག་ལས། ། ཟུང་འཇུག་རྟོགས་པར་འཆད་ན་ནི། ། ཟུང་འཇུག་རྗེས་དཔག་ཚད་མ་ཡི། ། གཞལ་བྱར་ཁས་བླངས་བྱས་མིན་ནམ། ། བྱེད་ན་མན་ངག་དང་བྲལ་བའི། ། ཕྱི་རབས་གཞན་གྱི་འདོད་པ་ལྟར། ། ཚུལ་གསུམ་ཚང་བའི་གཏན་ཚིགས་ཀྱིས། ། དཔྱད་པ་སྔོན་དུ་མ་སོང་བར། །
ལྟ་བ་རྟོགས་པ་མེད་ཟེར་རམ། ། དེ་འདྲ་སྔགས་ཀྱི་ལུང་ན་མེད། ། ལ་ལ་འདིར་བཤད་རྟེན་འབྲེལ་གྱི། ། རྟགས་དེ་རིགས་ཚོགས་ནས་གསུངས་པའི། ། རྟེན་འབྲེལ་ཉིད་ལ་དགོངས་ཞེས་ཟེར། ། དེར་བཤད་ལྟོས་གྲུབ་རྟེན་འབྲེལ་ལ། ། འདིར་བཤད་རྟེན་ནས་སྐྱེས་པ་ཡི། ། རྟེན་འབྲེལ་ཉིད་དུ་གང་བཤད་པའི། ། ཁྱད་པར་དེ་ཡང་ཤེས་པར་བྱ། ། བུམ་པའི་དབང་བསྐུར་དོན་འཆད་ཚེ། །
སྣང་བ་སེམས་སུ་རྟོགས་འཆད་ཀྱི། ། སེམས་ཉིད་རྫུན་པར་མ་བཤད་པས། ། ཟུང་འཇུག་ཇི་ལྟར་རྟོགས་ཤེ་ན། ། རིགས་པའི་དབང་ལྔ་བསྐུར་བའི་ཚེ། ། ཕུང་པོ་ལྔ་པོ་མི་དམིགས་པར། ། བཤད་པས་གཟུང་འཛིན་གཉིས་མེད་དང༌། ། རྡོ་རྗེ་སློབ་དཔོན་དབང་དུས་སུ། ། དམ་ཚིག་གསུམ་གྱི་དེ་ཁོ་ན། ། བླ་མས་བཤད་དང་སློབ་མ་ཡི། ། གོམས་པ་དུས་གཅིག་ཉིད་གྱུར་པས། །
འཁོར་འདས་དབྱེར་མེད་ཀྱི་ལྟ་བ། ། ཕལ་ཆེར་མངོན་དུ་འགྱུར་ཞེས་སོ། ། དེ་ལྟར་འདི་ནི་ཕྱི་དུས་ཀྱི། ། འཆད་བྱེད་བློ་ལ་འཆར་དཀའ་ཞིང༌། ། དེ་ནས་ཉན་པོས་མི་ཤེས་པ། ། མང་ཕྱིར་རྒྱས་པར་བཤད་འདི་ལས། ། དགེ་བ་རང་སེམས་འོད་གསལ་དང༌། ། དབྱེར་མེད་ཉིད་དུ་འདྲེས་གྱུར་པས། ། འབྲས་བུའི་ཨེ་ཝཾ་ཉིད་གྱུར་ཅིག། །། ཤུ་བྷཾ།། །།
༄། །ཨོཾ་སྭསྟི། རྡོ་རྗེ་འཛིན་ལ་ཕྱག་འཚལ་ནས། ། འཁོར་འདས་དབྱེར་མེད་བསྡུས་དོན་དང༌། ། དགོས་པའི་དོན་དང་རྩོད་སྤངས་རྣམས། ། རིམ་པ་བཞིན་དུ་བཤད་བྱ་བ། ། འཁོར་འདས་དབྱེར་མེད་ཅེས་བྱ་བ། ། ཕ་རོལ་ཕྱིན་དང་གསང་སྔགས་ཀྱི། ། བཀའ་དང་བསྟན་བཅོས་སོ་སོ་དང༌། ། ཤིང་རྟའི་སྲོལ་ཆེན་གཉིས་ཀྱིས་བཤད། ། དོན་གྱི་ངོས་འཛིན་དེ་ཉིད་ལ། །
བོད་ལ་གྲགས་པའི་ཐ་སྙད་ནི། ། རྫོགས་པ་ཆེ་དང་ཕྱག་རྒྱ་ཆེ། ། སྡུག་བསྔལ་ཞི་བར་བྱེད་ཅེས་གྲགས། ། ཀླུ་སྒྲུབ་ཞབས་ཀྱི་རིགས་ཚོགས་སུ། ། ཆོས་ཀུན་ངོ་བོ་ཉིད་མེད་དུ། ། རོ་གཅིག་པ་ལ་དེར་བརྟགས་འདིས། ། སྔགས་ཀྱི་དབྱེར་མེད་དེར་མ་སླེབ། ། བྱམས་པའི་གཞུང་དུ་ཆོས་དབྱིངས་ཀྱི། ། ཡེ་ཤེས་ཉིད་ལས་གཞན་མེད་ལའོ། ། མིང་འདོགས་དེ་ཀུན་ཐམས་ཅད་ལ། །
རྟོགས་བྱེད་ཐོས་བསམ་རིགས་པ་དང༌། ། སྔགས་ཀྱི་ཐབས་མཁས་ལས་རྟོགས་ཚེ། ། ཐུན་མོང་ཐུན་མོང་མིན་པར་བཞག ། རྟོགས་པར་བྱེད་པོའི་ཁྱད་པར་གྱིས། ། རྟོག་པ་སྒྲ་དོན་འཛིན་རིག་དང༌། ། བདེ་གསལ་མི་རྟོག་པར་སྐྱེ་བའི། ། ཁྱད་པར་ཉིད་ཀྱིས་བཟང་ངན་དང༌། ། ལྟ་བ་དུག་ཅན་ཡིན་མིན་དང༌། ། ཚེ་གཅིག་པ་ལ་སྒྲིབ་པ་ཡི། ། ས་བོན་སྤོང་ནུས་ཡིན་མིན་དང༌། །
མངོན་སུམ་མིན་དང་ཡིན་པར་ཕྱེ། ། དགོས་དོན་ཕར་ཕྱིན་ཐེག་པ་ཡི། ། ལྟ་བ་ཡེ་ཤེས་ཚོགས་སོག་དང༌། ། སྒྲིབ་པའི་ས་བོན་སྤོང་ཁོ་ནར། ། འཆད་ཀྱི་བསོད་ནམས་ཚོགས་སུ་མིན། ། སྔགས་སུ་བསོད་ནམས་ཚོགས་རྣམས་ཀུན། ། ཟུང་འཇུག་ཡེ་ཤེས་ཉིད་ལས་ནི། ། གཞན་དུ་བཤད་ནུས་མིན་པའི་ཕྱིར། ། ལྟ་བའི་ངོ་བོ་ཉིད་དུ་འདུས། ། སྔགས་ཀྱི་ཉམས་ལེན་དངོས་གཞི་ཡི། །
ཐོག་མ་ལྟ་བ་ཉིད་ནས་འཛིན། ། དེ་ནས་རྩོད་པ་སྤང་བཤད་པ། ། ཆོས་ཀྱི་དབྱིངས་སམ་ཟུང་འཇུག་ལས། ། མ་གཏོགས་ཆོས་གཞན་ཡོད་མིན་ན། ། བསོད་ནམས་ཚོགས་དང་ཐབས་ཀྱི་ཆ། ། ཀུན་ལ་བསྐུར་པ་བཏབ་ཅེ་ན། ། སྔགས་སུ་བསོད་ནམས་ཚོགས་སོག་པ། ། ཐམས་ཅད་ཆོས་དབྱིངས་ངོ་བོར་ནི། ། བསྐྱེད་ནས་གཟུང་འཛིན་གཉིས་སྟོང་གི ། ངང་ལས་དབྱེ་བ་མེད་པར་བསྒྲུབ། །
སྔགས་ཀྱི་བསོད་ནམས་ཚོགས་སོག་ཀུན། ། རློམ་ཚོད་དོན་དམ་བདེན་པ་སྟེ། ། མཆོད་བྱ་མཆོད་བྱེད་མཆོད་པ་གསུམ། ། སྟོང་ཉིད་ཡེ་ཤེས་ལས་བསྒྲུབས་བཞིན། ། ཕར་ཕྱིན་ཐེག་པའི་བསོད་ནམས་ཚོགས། ། ཇི་སྙེད་ཀུན་རྫོབ་བདེན་པ་སྟེ། ། ལྷན་ཅིག་སྐྱེས་པའི་མ་རིག་པས། ། བཅོས་མ་ཉིད་དང་ཐུན་མོང་ངོ༌། ། དེར་ཡང་འཁོར་གསུམ་མི་དམིགས་པའི། ། ཤེས་རབ་ཉིད་ཀྱིས་ཟིན་ཅེས་པ། །
གཉིས་སྣང་འཁྲུལ་པ་རྟོག་མེད་ལ། ། གང་སྣང་ཐད་སོར་བཞག་བྱས་ནས། ། རྟོག་པས་མཚན་མར་མི་འཛིན་པ། ། དེ་འདྲ་དེ་ལ་དེ་སྐད་དུ། ། བརྗོད་དོ་མཉམ་བཞག་རྟོག་མེད་དང༌། ། རྗེས་ཐོབ་ཡང་དག་མིན་རྟོག་གི ། ངང་ནས་བསོད་ནམས་ཚོགས་སོག་པ། ། དེ་ལ་ཐབས་ཤེས་ཟུང་འབྲེལ་ཟེར། ། ཟུང་འབྲེལ་གཉིས་སུ་ཡོད་པ་སྟེ། ། ཟུང་འཇུག་གཉིས་སུ་མེད་པའོ། །
ཀུན་རྫོབ་ཡོད་པ་མ་ཡིན་ན། ། བསོད་ནམས་ཚོགས་སོག་མི་འགྲུབ་པས། ། ཚོགས་གཉིས་རྫོགས་པའི་སངས་རྒྱས་ལ། ། བསྐུར་པ་བཏབ་པར་འགྱུར་ཞེ་ན། ། ཀུན་རྫོབ་ཆོས་ཀུན་མེད་པ་དང༌། ། ཀུན་རྫོབ་ཉིད་དུ་ཡོད་པ་ཡི། ། ཁྱད་པར་ཤན་མ་ཕྱེད་པ་ལས། ། སྨྲ་བ་ངན་པ་དེ་དག་བྱུང༌། ། སངས་རྒྱས་ས་ན་མ་རིག་པ། ། མེད་ཕྱིར་ཀུན་རྫོབ་བདེན་མི་མངའ། །
གཟུགས་སྐུ་ཀུན་རྫོབ་བདེན་ཞེས་པ། ། གཞན་སྣང་ཁོ་ནར་ལུང་ལས་གསུངས། ། དེས་ན་ཀུན་རྫོབ་དུ་ཡོད་པའི། ། བསོད་ནམས་ཚོགས་ཆེན་བསགས་པ་ལས། ། ཀུན་རྫོབ་ཉིད་དུ་སངས་རྒྱས་པ། ། ཀུན་རྫོབ་པ་ཅན་རྣམས་ལ་སྣང༌། ། དོན་དམ་སངས་རྒྱས་ཆོས་ཀྱི་སྐུ། ། དེ་ལ་ཡེ་ཤེས་ཡོད་མེད་དུ། ། འབྱེད་པ་རང་སྟོང་གཞན་སྟོང་གི ། སྲོལ་ཆེན་དག་ལས་བྱུང་མོད་ཀྱང༌། །
སྔགས་སུ་དོན་དམ་ཆོས་ཀྱི་སྐུ། ། རང་སྟོང་ཉིད་དུ་བཤད་པ་མེད། ། སྔགས་སུ་རྫོགས་པའི་སངས་རྒྱས་ཀྱི། ། གཙོ་བོ་ལོངས་སྤྱོད་རྫོགས་པའི་སྐུ། ། ཡན་ལག་བདུན་དང་ལྡན་པ་སྟེ། ། འདི་ཉིད་དོན་དམ་ཆོས་ཀྱི་སྐུར། ། འཆད་ཀྱི་ཀུན་རྫོབ་བདེན་པར་མིན། ། ཞལ་ཕྱག་མཚན་དཔེ་ལ་སོགས་པ། ། ཀུན་རྫོབ་པ་དང་ཆ་འདྲ་བར། ། གང་སྣང་དེ་ཀུན་ཡེ་ཤེས་ལས། །
གྲུབ་ཕྱིར་ཀུན་རྫོབ་བདེན་པ་མིན། ། ལོངས་སྐུ་འོག་མིན་ཁོ་ན་ལས། ། གཞན་དུ་གཡོ་བ་མེད་ཅེས་དང༌། ། ས་བཅུ་པ་ལས་གཞན་དག་ལ། ། སྣང་བ་མེད་ཅེས་འཆད་པ་ནི། ། ཕར་ཕྱིན་ཐེག་པ་ཁོ་ནའི་ལུགས། ། སྔགས་སུ་རྣལ་འབྱོར་པ་རང་ཉིད། ། གང་དུ་རྫོགས་སངས་རྒྱས་པའི་ས། ། འོག་མིན་སྟུག་པོ་བཀོད་ཉིད་དང༌། ། གང་སྣང་སངས་རྒྱས་ལས་གཞན་མེད། །
སྔགས་སུ་བསོད་ནམས་ཚོགས་བསག་གི ། བྱ་བྱེད་ལས་གསུམ་ཇི་སྙེད་པ། ། ཡེ་ཤེས་ཉིད་དུ་རོ་གཅིག་ན། ། གཞན་དང་འབྲེལ་མེད་འགྱུར་ཞེ་ན། ། ཐེག་པ་ཆེན་པོའི་ལུང་ཀུན་ན། ། ཆོས་རྣམས་ཐམས་ཅད་སྣང་ཚུལ་དང༌། ། གནས་ཚུལ་གཉིས་སུ་སོ་སོར་འབྱེད། ། ཀུན་ཀྱང་གནས་ཚུལ་ཡེ་ཤེས་སུ། ། རོ་གཅིག་པས་ན་དོན་དམ་པའི། ། སེམས་ཅན་ཉིད་ཀྱི་དོན་མཛད་པས། །
བསོད་ནམས་ཚོགས་ཀྱང་རྫོགས་པར་བཤད། ། དེ་ལྟ་མིན་ན་ལམ་དུས་སུ། ། ས་བོན་དང་ནི་ཕྱག་མཚན་ལས། ། འོད་ཟེར་འཕྲོས་པས་སེམས་ཅན་ཀུན། ། སངས་རྒྱས་ས་ལ་བཀོད་བྱས་ནས། ། ཚུར་འདུས་པ་ལས་རྣལ་འབྱོར་པ། ། རང་ཉིད་སངས་རྒྱས་དེ་དང་དེར། ། རྫོགས་སངས་རྒྱས་ཞེས་ཁས་ལེན་པ། ། འབྲས་བུ་ལམ་བྱེད་མ་ཡིན་ནམ། ། འོ་ན་རྣལ་འབྱོར་པ་གཅིག་པུ། །
རྫོགས་སངས་རྒྱས་ཚེ་སེམས་ཅན་ཀུན། ། རྫོགས་སངས་རྒྱས་པར་ཐལ་ཅེ་ན། ། དེའི་ལན་དུ་གང་སྣང་ཀུན། ། རང་སེམས་ཙམ་ལས་མ་འདས་ཀྱང༌། ། རྒོལ་དང་ཕྱིར་རྒོལ་རྒྱུད་གཅིག་པར། ། ཐལ་བའི་ལན་དུ་ཆོས་གྲྭ་ཡི། ། རྒྱུད་གཞན་གྲུབ་པ་གསུངས་དང་མཚུངས། ། སྣང་བའི་ཚུལ་ལའང་མ་རིག་པས། ། རྣམ་པར་བསླད་ལ་སྣང་བ་དང༌། ། ཏིང་འཛིན་ཡེ་ཤེས་ཕྱོགས་གཅིག་ཙམ། །
སྐྱེས་ལ་ཇི་ལྟར་སྣང་བ་དང༌། ། རྫོགས་སངས་རྒྱས་ཀྱི་ཡེ་ཤེས་ལ། ། ཇི་ལྟར་སྣང་བ་གང་ཡིན་པའོ། ། མ་དག་སྣང་བ་ཇི་སྙེད་པ། ། དེ་དང་ཆ་འདྲ་ཇི་སྙེད་ཅིག ། རྣལ་འབྱོར་པ་ལའང་དེར་སྣང་བ། ། ཁོ་ནར་མ་ཟད་ཏིང་འཛིན་གྱི། ། དབང་ལས་སྣ་ཚོགས་སྣང་བར་འགྱུར། ། དེར་སྣང་རྣམ་པར་ཤེས་པ་དང༌། ། ཡེ་ཤེས་འདྲེས་ལ་སྣང་བའི་ཕྱིར། །
དག་ལ་མ་དག་པའི་སྣང་བ། ། ཡིན་ནོ་རྫོགས་སངས་རྒྱས་བློ་ལ། ། སྣང་ཚུལ་སྔ་མ་དེ་དག་དང༌། ། ཆ་འདྲ་དེ་སྙེད་དེ་ལས་གཞན། ། ཡེ་ཤེས་ཁོ་ནའི་དབང་ཉིད་ཀྱིས། ། གྲངས་ལས་འདས་པ་སྣང་བར་གསུངས། ། སྣང་བ་དེ་དག་ཇི་སྙེད་པ། ། རང་རང་སྣང་མཁན་སེམས་ཉིད་ལས། ། གཞན་དུ་ཡོད་པ་མ་ཡིན་ཏེ། ། ཡོད་ན་གཟུང་འཛིན་རྫས་གཞན་འགྱུར། །
རྫོགས་སངས་རྒྱས་ལ་གང་སྣང་བ། ། དེ་ཀུན་རྫོགས་སངས་རྒྱས་གྱུར་ཀྱང༌། ། སེམས་ཅན་གཞན་ལ་གང་སྣང་བ། ། རྫོགས་སངས་རྒྱས་པ་མ་ཡིན་ནོ། ། རྫོགས་སངས་རྒྱས་ལ་མི་སྣང་བའི། ། ཆོས་གཞན་ཡོད་ན་ཁོང་ཀུན་མཁྱེན། ། མིན་པར་ཐལ་ཞེས་ཟེར་བའི་ལན། ། མ་དག་སྣང་བའི་གཟུང་འཛིན་གཉིས། ། ཡོད་པར་ལུང་ལས་མ་གསུངས་སོ། ། རྫོགས་སངས་རྒྱས་ལ་དམྱལ་བ་པའི། །
སྣང་བ་སངས་རྒྱས་ཡེ་ཤེས་སུ། ། འཆད་པ་ཧ་ཅང་ཐལ་ཞེ་ན། ། དེ་ལྟར་སྣང་བ་གཞན་སྟོང་དུ། ། ལུང་ལས་གསུངས་པ་འདིར་བྱོན་ཏོ། ། འོ་ན་རྫོགས་པའི་སངས་རྒྱས་ཀྱིས། ། སེམས་ཅན་རང་རྒྱུད་པ་དང་ནི། ། འབྲེལ་པ་མེད་པའི་སེམས་ཅན་ལ། ། ཆོས་གསུངས་པ་དང་ཕན་བཏགས་པས། ། འགྲོ་ལ་ཇི་ལྟར་ཕན་སྙམ་ན། ། དོན་དམ་པ་ཡི་སེམས་ཅན་ཉིད། །
གཙོ་བོ་ཡིན་གྱིས་ཀུན་རྫོབ་པའི། ། སེམས་ཅན་སངས་རྒྱས་ཀྱིས་མ་གཟིགས། ། དེ་ཕྱིར་གཞི་ལམ་འབྲས་བུའི་རྒྱུད། ། ཐམས་ཅད་རང་བཞིན་རྣམ་དག་གི ། ཡེ་ཤེས་ཉིད་ལ་བཤད་བྱ་བ། ། ལེགས་པར་བསླབས་ནས་ཤེས་པར་བྱ། ། དེ་ལྟར་གང་བཤད་འདི་ཉིད་ནི། ། ཕ་རོལ་ཕྱིན་དང་གསང་སྔགས་པའི། ། ལམ་ལ་རྣལ་འབྱོར་བྱེད་ཀུན་གྱི། ། ཉམས་སུ་ལེན་དང་བཤད་བྱའི་ཆོས། །
ཡིན་ནོ་འདིར་བཤད་དགེ་བ་ཡང༌། ། བསྟན་པའི་སྙིང་པོ་ཐོས་པ་དང༌། ། བསམ་དང་གོམས་པར་བྱེད་པ་ལ། ། གེགས་བྱེད་མེད་པ་མཐར་ཕྱིན་ཤོག། །། ཤུ་བྷཾ།། །། ༄། །ཨོཾ་སྭ་སྟི། རྡོ་རྗེ་འཛིན་ལ་ཕྱག་འཚལ་ནས། ། ཤེས་རབ་ཕ་རོལ་ཕྱིན་པ་དང༌། ། ཀླུ་སྒྲུབ་ཞབས་ཀྱི་གཞུང་ལུགས་ལ། ། དགོངས་འགྲེལ་ཤིང་རྟའི་སྲོལ་གཉིས་བྱུང༌། །
འཇིགས་མེད་དཔལ་ལྡན་ཆོས་སྐྱོང་དང༌། ། ཐལ་རང་གཞུང་གི་མཛད་པོ་སྟེ། ། ཀུན་ཀྱང་སྔགས་ལ་འཇུག་པ་ཡི། ། ཐོས་བསམ་ལྟ་བ་རྣམ་དག་དང༌། ། སྔགས་ལས་གསུངས་པའི་ཐབས་མཁས་ཀྱིས། ། དེ་ཡི་ལྟ་བ་རྟོགས་རྗེས་སུ། ། གོལ་ས་གཅོད་པའི་རིགས་པ་ལའང༌། ། སྲོལ་གསུམ་པོ་ལ་བཟང་ངན་མེད། ། གསུམ་ལས་ཐལ་རང་ཆོས་ཐམས་ཅད། ། རང་སྟོང་ཉིད་དུ་གཏན་ལ་འབེབས། །
སྲོལ་འབྱེད་དང་པོས་ཀླུ་སྒྲུབ་ཀྱི། ། ལྟ་བའི་མཐར་ཐུག་ཟུང་འཇུག་དང༌། ། དེར་ཞུགས་ནས་ནི་གསང་སྔགས་ཀྱི། ། ལྟ་བའི་མཐར་ཐུག་ཀྱང་དེར་བཞེད། ། རྗེ་བཙུན་ས་སྐྱ་པ་རྣམས་ནི། ། ཐལ་རང་གཞུང་གི་སྟོང་པ་ཉིད། ། ཐོས་བསམ་བསྒོམ་པས་གང་རྟོགས་པ། ། ཆགས་པ་གཅོད་པའི་ལམ་དུ་བཞེད། ། ལམ་དེའི་ལྟ་བ་མཐར་ཐུག་དུས། ། དུག་ཅན་ཡིན་པའི་ཤེས་བྱེད་ཀྱང༌། །
ལམ་གྱི་དངོས་གཞིའི་དུས་སུ་ནི། ། མེད་དགག་ནམ་མཁའ་ལྟ་བུ་ཉིད། ། ཡུལ་དུ་བྱེད་པའི་ཡུལ་ཅན་བློ། ། རྟོག་པ་ཉིད་ལས་མ་འདས་ཤིང༌། ། ཕུང་པོ་རྣམ་བཅད་སྟོང་ཉིད་དེ། ། ལྟ་དང་སྔགས་དང་སྟོབས་སོགས་ཀྱི། ། ཡོན་ཏན་བསྒྲུབ་པའི་གཞིར་མི་རུང༌། ། དེ་ཡི་གཞིར་ནི་རྣམ་ཀུན་གྱི། ། མཆོག་ལྡན་སྟོང་ཉིད་དགོས་ཕྱིར་རོ། ། ལམ་འབྲས་ཆོས་སུ་གསུངས་པ་ཡི། །
བྱང་ཆུབ་ཆེན་པོའི་ལམ་ཞེས་པ། ། ཆགས་གཅོད་ལྟ་བ་སྔོན་སོང་བའི། ། ཟུང་འཇུག་དེ་ལ་བཤད་པ་ཡིན། ། ཟུང་འཇུག་དེ་ཡང་ལམ་དུས་སུ། ། སྣང་སྟོང་དང་ནི་གསལ་སྟོང་དང༌། ། བདེ་སྟོང་གསུམ་དུ་འབྱེད་མོད་ཀྱི། ། ལྟ་བའི་དངོས་གཞི་གསུམ་པ་ཉིད། ། གསུམ་པོ་ཤེས་བྱ་ཐམས་ཅད་ལ། ། ཁྱད་མེད་བཞུགས་པ་ལ་དགོངས་ནས། ། དོན་གཅིག་ཞེས་དང་རྟོགས་བྱེད་ཀྱི། །
ཐབས་ཀྱི་དབྱེ་བས་བཟང་ངན་བཤད། ། ཀླུ་སྒྲུབ་ཞབས་ཀྱི་རིགས་ཚོགས་སུ། ། དངོས་བསྟན་ཟུང་འཇུག་མ་བཤད་ཀྱང༌། ། བསྟོད་པའི་ཚོགས་དང་སྔགས་གཞུང་དུ། ། གསུངས་ཞེས་མཁས་མཆོག་ཤནྟི་པས། ། ཀླུ་སྒྲུབ་ཀྱང་ནི་བཞེད་པ་ཡི། ། བདེན་པ་གཉིས་པོ་འདིར་བཤད་ཅེས། ། བཤད་དེ་འཇིགས་མེད་ཆོས་སྐྱོང་གི ། དགོངས་པ་ཉིད་དུ་གསལ་བ་ཡིན། ། ཟླ་བ་གྲགས་པས་གང་བཤད་པའི། །
སྟོང་ཉིད་ཆོས་སྐྱོང་ཞབས་སོགས་ཀྱི། ། ཐུགས་སུ་མ་ཆུད་ཅེས་གསུང་མོད། ། དཔལ་ལྡན་བརྩེ་བ་ཆེན་པོ་ཡིས། ། ཆགས་པ་གཅོད་པའི་ལམ་ཉིད་དང༌། ། རྗེ་བཙུན་ཆེ་དེས་མཐའ་བྲལ་དུ། ། གཏན་ལ་ཕེབས་པའི་ལྟ་བར་བཤད། ། དེ་ཡང་རྡོ་རྗེ་གུར་ཉིད་ལས། ། བདག་ཏུ་ལྟ་བ་ཚོལ་རྣམས་ཀྱི། ། བདག་ཞེན་བསམ་པ་བཟློག་པའི་ཕྱིར། ། སྟོང་པ་རྒྱལ་བ་རྣམས་ཀྱིས་གསུངས། །
ཞེས་པས་ཆགས་གཅོད་ལྟ་བ་དང༌། ། དེ་ཕྱིར་དཀྱིལ་འཁོར་འཁོར་ལོ་ཞེས། ། ཐབས་ཀྱི་བདེ་བའི་སྡོམ་པ་སྟེ། ། ཞེས་སོགས་རྒྱས་པར་གསུངས་པ་ནི། ། ཟུང་འཇུག་བྱང་ཆུབ་ཆེན་པོའི་ལམ། ། འདི་ལ་ཆོས་སྐྱོང་ཞབས་ཀྱིས་ནི། ། རིགས་ཚོགས་སེམས་ཙམ་དུ་བཀྲལ་ཟེར། ། འོ་ན་རྫོགས་སངས་རྒྱས་ཉིད་ཀྱིས། ། དོན་དམ་རྣམ་ངེས་མདོ་དེར་ཡང༌། ། ཤེར་ཕྱིན་དགོངས་པ་སེམས་ཙམ་དུ། །
བཀྲལ་བ་ཡིན་ནམ་དེར་འདོད་ན། ། དབུ་མ་རང་ཉིད་མཛད་པོ་ཡིས། ། སེམས་ཙམ་གཞུང་དུ་འགྲེལ་མཛད་ན། ། གྲུབ་མཐའི་གོ་རིམ་འཆོལ་བ་དང༌། ། རྣམ་རིག་ཙམ་ལས་མ་གཏོགས་པའི། ། ཆོས་གཞན་མེད་པ་སེམས་ཙམ་པའི། ། གྲུབ་མཐར་འཆད་ན་སྔགས་གཞུང་ཀུན། ། སེམས་ཙམ་ཉིད་དུ་ཐལ་བ་དང༌། ། རང་རྒྱལ་བསེ་རུ་ལྟ་བུས་ཀྱང༌། ། སེམས་ཙམ་རྟོགས་ཕྱིར་ཆོས་དབྱིངས་ལས། །
ཆོས་གཞན་མེད་དེ་རྟོགས་པར་འགྱུར། ། དེ་སྦྱར་བ་ལས་སྐྱེས་པའི་དགེ ། ཆོས་སྐྱོང་ངོ་བོ་ཉིད་མེད་ཀྱི། ། དབུ་མར་ཞུགས་ཞེས་འཆད་པའི་གཏམ། ། ཕྱོགས་ཞེན་ཅན་དེ་སྤང་ཕྱིར་བསྔོ།། །། ཤུ་བྷཾ།། །། ༄། །ཨོཾ་སྭསྟི། རྡོ་རྗེ་འཛིན་ལ་ཕྱག་བྱས་ནས། ། ཆོས་སྐྱོང་ཞབས་ཀྱི་ལམ་འབྲས་དང༌། ། ཤིན་ཏུ་སྤྲོས་པ་མེད་པ་ཡི། །
མན་ངག་གཞུང་དུ་ཐལ་རང་གི ། དབུ་མའི་རིགས་པ་མ་བཤད་པར། ། བྱམས་པའི་གཞུང་གི་རྗེས་ཞུགས་པའི། ། དབུ་མའི་རིགས་པ་དེ་ཁོ་ན། ། རྒྱས་པར་བཤད་པ་ཉིད་ཡིན་ཕྱིར། ། ཆོས་སྐྱོང་ཞབས་ཀྱི་དབུ་མ་ཡང༌། ། སེམས་ཙམ་ཡིན་ཞེས་འཆད་མི་རུང༌། ། ཐལ་རང་གཞུང་གི་དབུ་མ་ནི། ། ལེགས་ལྡན་འབྱེད་དང་ཟླ་གྲགས་ཀྱིས། ། གསལ་བར་མཛད་པའི་སྔོན་མ་བྱུང༌། །
ཆོས་སྐྱོང་ཞབས་ཀྱི་དབུ་མ་ནི། ། མདོ་དང་རྒྱུད་དང་མན་ངག་གི ། གཞུང་ཆེན་ཀུན་ན་གསལ་བའི་ཕྱིར། ། ཁུངས་མེད་དབུ་མར་བཤད་མི་རུང༌། ། ལུགས་དེ་སློབ་དཔོན་ཟླ་གྲགས་ཀྱིས། ། རྒྱས་པར་བཀག་པ་མ་ཡིན་ནམ། ། ཞེ་ན་ལུགས་དེའི་སྟོང་ཉིད་ཀྱང༌། ། ནིམ་པའི་ཤིང་ལས་རྒུན་འབྲུམ་གྱི། ། དཔེ་དང་ཆུ་ཤིང་སྙིང་པོའི་དཔེས། ། རྒྱས་པར་བཀག་པ་མ་ཡིན་ནམ། །
འོ་ན་འགལ་ལ་མི་འཁྲུལ་བའི། ། ཁས་ལེན་ནུས་པར་འགྱུར་ཞེ་ན། ། ཟླ་བའི་ཞབས་ཀྱིས་ལེགས་བཤད་པའི། ། སྟོང་ཉིད་ལས་གཞན་སྔགས་ལུགས་ཀྱི། ། སྟོང་ཉིད་ངོས་འཛིན་མི་འཆད་པ། ། ཆོས་སྐྱོང་ཞབས་ཀྱི་ཐུགས་མ་ཆུད། ། ཀུན་བཏགས་ལས་གཞན་ཆོས་ཇི་སྙེད། ། ངོ་བོ་ཉིད་ཀྱིས་མི་སྟོང་བར། ། འཆད་པ་ལེགས་ལྡན་ཟླ་སོགས་ཀྱི། ། ཐུགས་ལ་ཤོང་བ་མ་ཡིན་ནོ། །
འོ་ན་གཉིས་ཀ་མི་འཐད་པར། ། ཁྱོད་ཀྱི་ཁས་བླངས་བྱེད་ནུས་སམ། ། ཞེ་ན་གཉིས་པོ་མི་འགལ་བར། ། ཤེས་ནས་འཆད་པའི་ཚུལ་འདི་ལྟར། ། ཐལ་རང་ལྟ་བའི་འཆད་ཚུལ་ཚེ། ། འཕགས་པའི་མཉམ་པར་བཞག་ངོ་ན། ། ཆོས་རྣམས་རང་རང་གིས་སྟོང་ཕྱིར། ། ཡུལ་ལ་འཇུག་པའི་བློ་ཡོད་མིན། ། རིག་བྱ་རིག་བྱེད་གཉིས་མེད་པ། ། སོ་སོ་རང་རིག་ཞེས་བྱར་བཏགས། །
མཉམ་པར་བཞག་ལས་བཞེངས་པའི་ཚེ། ། ཇི་སྙེད་འཇལ་བའི་ཡེ་ཤེས་དང༌། ། བསོད་ནམས་ཚོགས་ཆེན་བསོག་པ་ཡི། ། རྣམ་ཤེས་ཡོད་པར་ཁས་ལེན་པ། ། འགོག་པའི་སྙོམས་པར་འཇུག་པ་ལས། ། ལངས་པའི་རྗེས་ཐོབ་ཇི་བཞིན་ནོ། ། དེ་ལྟར་བསྐལ་པ་གྲངས་མེད་གསུམ། ། བསྒོམས་པས་རྫོགས་སངས་རྒྱས་མཐར་ཕྱིན། ། རྫོགས་སངས་རྒྱས་པའི་ཆོས་ཀྱི་སྐུ། ། སྟོང་པ་ཉིད་དུ་རོ་གཅིག་མོད། །
ཡིད་བཞིན་ནོར་འདྲ་སོགས་ཀྱི་དཔེས། ། གཟུགས་སྐུ་ཕྲིན་ལས་ལྷུན་གྱིས་གྲུབ། ། གཟུང་འཛིན་རྟོག་པ་ཀུན་བྲལ་བའི། ། གཉིས་མེད་ཡེ་ཤེས་རང་རིག་པ། ། གཞི་ལམ་འབྲས་བུའི་ས་ཀུན་ཏུ། ། རྒྱུན་མི་ཆད་པ་ཆོས་སྐྱོང་གི ། གཞུང་ཡིན་སྔགས་ཀྱི་ལམ་ཞུགས་ཚེ། ། ཀུན་བཏགས་ངོ་བོ་ཉིད་མེད་དང༌། ། ཡོངས་གྲུབ་ཡོན་ཏན་ཀུན་གྱི་གཞིར། ། མེད་མི་རུང་བ་ཉིད་དུ་འཆད། །
ལུགས་དེ་གཉིས་ཀ་ལྟ་བའི་ཚེ། ། རྣམ་པར་རྟོག་ཀུན་འགོག་མཚུངས་མོད། ། ཁྱད་པར་རྣམ་རྟོག་རང་ངོ་ནས། ། འགོག་དང་ཡུལ་གཞན་བཀག་པ་ཡི། ། སྒོ་ནས་རྣམ་རྟོག་འགོག་པ་ཉིད། ། བུད་ཤིང་མེད་ན་མེ་མེད་པའི། ། དཔེ་ཡིས་བསྟན་པ་གང་ཡིན་དང༌། ། གཟུང་མེད་འཛིན་པ་ཉིད་མེད་ཅེས། ། མཐུན་པར་གསུངས་པ་དེ་ཡིན་ནོ། ། ལྟ་བས་སྤྲོས་པ་བཅད་པ་ཡི། །
འབྲས་བུ་ཁྱད་པར་མེད་མོད་ཀྱང༌། ། བསྒོམ་པས་ཉམས་སུ་མྱོང་བྱའི་དུས། ། རང་རིག་ཡེ་ཤེས་ཁས་ལེན་པ། ། འདི་ནི་ཕར་ཕྱིན་ཐེག་པའི་ཚེ། ། སྲོལ་འབྱེད་གཉིས་ཀྱི་ཁྱད་པར་སྟེ། ། སྔགས་སུ་དཔལ་ལྡན་ཟླ་བས་ཀྱང༌། ། གནས་ལུགས་སེམས་ཀྱི་རྡོ་རྗེར་བཞེད། ། དེ་ལྟར་དེ་འཆད་བྱེད་པོ་ཡི། ། ལྷག་བསམ་ཟླ་བ་ལྟར་དཀར་བས། ། རང་གཞུང་ལ་གཞན་ཆོས་ཀུན་ལ། །
སྐུར་འདེབས་བྱེད་པོའི་མུན་སེལ་ཤོག། ། ཤུ་བྷཾ།། །། ༄། །ཨོཾ་སྭསྟི། རྡོ་རྗེ་འཛིན་ལ་ཕྱག་བྱས་ནས། ། སྔགས་དང་ཕ་རོལ་ཕྱིན་པའི་ཚེ། ། ལྟ་བའི་རང་གཞུང་ཚུགས་བཤད་པ། ། དེ་ལ་རྩོད་པ་སྤང་བར་བྱ། ། སློབ་དཔོན་ཟླ་བས་གང་བཤད་པའི། ། སྟོང་ཉིད་ལས་གཞན་སྟོང་པ་ཉིད། ། གོ་ཆོད་སྔགས་ཀྱི་གཞུང་ལུགས་ལ། །
ཡོད་པ་མིན་ཅེས་ཟེར་བ་དང༌། ། རྣམ་ཀུན་མཆོག་ལྡན་སྟོང་པ་ཉིད། ། སྟོང་ཉིད་མེད་དགག་ལ་འཆད་དང༌། ། ཕར་ཕྱིན་ལྟ་བ་ལས་ལྷག་པ། ། སྔགས་ལ་མེད་པར་ས་སྐྱ་པས། ། བཤད་ཅེས་ཟེར་དང་སངས་རྒྱས་ལ། ། ཡེ་ཤེས་མེད་པ་ཟླ་གྲགས་ཀྱི། ། དགོངས་པར་འཆད་ན་སངས་རྒྱས་དང༌། ། སློབ་དཔོན་ཉིད་ལ་སྐུར་འདེབས་ཞེས། ། ས་སྐྱ་པ་ཡིས་འཆད་ཟེར་བ། །
དེ་དག་རིམ་བཞིན་སྤང་བར་བྱ། ། ཐལ་རང་གཞུང་དུ་མ་གྲགས་པའི། ། སྟོང་པ་ཉིད་ནི་གོ་ཆོད་པོ། ། ཡང་དག་རྫོགས་སངས་རྒྱས་ཉིད་ཀྱི། ། འཁོར་ལོ་གསུམ་པའི་མདོ་དང་ནི། ། གསང་འདུས་དགྱེས་པ་རྡོ་རྗེ་དང༌། ། དུས་ཀྱི་འཁོར་ལོར་གང་གསུངས་པ། ། བྱམས་པའི་ཆོས་དང་བྱང་སེམས་ཀྱི། ། འགྲེལ་པ་སྐོར་གསུམ་དག་ནས་འབྱུང༌། ། དེ་དག་ཡེ་ཤེས་དུ་འཆད་ཕྱིར། །
སྟོང་ཉིད་ངོ་བོ་མིན་ཞེ་ན། ། སྟོང་པ་ཉིད་ལ་རང་རང་གི ། ངོ་བོས་སྟོང་དང་གཞན་ཞིག་གིས། ། སྟོང་པའི་དབྱེ་བ་གཉིས་འཆད་པ། ། ཆོས་འཁོར་བར་མཐའི་དབྱེ་བས་ཕྱེ། ། ཕུང་པོ་རྣམ་བཅད་སྟོང་ཉིད་དང༌། ། རྣམ་ཀུན་མཆོག་ལྡན་སྟོང་ཉིད་ཞེས། ། གཉིས་སུ་འབྱེད་པ་འཇམ་དཔལ་གྱིས། ། ལྟ་བའི་དབྱེ་བ་འཆད་ལས་གསུངས། ། བདེ་སྟོང་ཟུང་འཇུག་ལ་སོགས་པར། །
འཆད་པའི་ཚེ་ན་སྟོང་ཉིད་ཀྱི། ། ངོས་འཛིན་བདེ་དང་གསལ་བ་དང༌། ། སྣང་བ་ཉིད་ལའང་བཤད་པ་ཡིན། ། དེ་ལྟར་མིན་ན་ཁྱོད་ཀྱིས་ནི། ། ཟུང་འཇུག་ངོས་འཛིན་གསལ་བར་སྨྲོས། ། ཆོས་ཀྱི་དབྱིངས་དང་དོན་དམ་དང༌། ། སྟོང་པ་ཉིད་དང་གནས་ཚུལ་ཞེས། ། མིང་གི་རྣམ་གྲངས་གང་བཤད་པ། ། ཆོས་དབྱིངས་ཡེ་ཤེས་ལས་གཞན་མེད། ། ངོ་བོ་ཉིད་མེད་སྨྲ་གཞུང་དུ། །
གནས་ལུགས་དོན་དམ་ལ་སོགས་པ། ། མེད་ལ་དེར་སྒྲོ་བཏགས་པ་ཙམ། ། ཡིན་གྱི་དོན་དམ་ཁས་མི་ལེན། ། སྔགས་ལའང་དེ་ལྟར་མཚུངས་ཤེ་ན། ། སྔགས་ཀྱི་བསོད་ནམས་ཚོགས་སོག་ཀུན། ། གཟུང་འཛིན་གཉིས་སྟོང་ངང་ཉིད་ལས། ། མ་གཡོས་བཞིན་དུ་བྱེད་པའི་ཕྱིར། ། དོན་དམ་བདེན་པ་ལས་གཞན་མེད། ། སྔགས་སུ་ཆོས་ཀུན་ཀུན་རྫོབ་ཞེས། ། འཆད་པ་གཞུང་ན་ཡོད་མ་ཡིན། །
ངོ་བོ་ཉིད་མེད་སྨྲ་གཞུང་དུ། ། ཀུན་རྫོབ་མ་གཏོགས་ཆོས་གཞན་མེད། ། རྣམ་ཀུན་མཆོག་ལྡན་སྟོང་ཉིད་ཀྱི། ། ངོས་འཛིན་མདོ་སྔགས་གཉིས་ནས་གསུངས། ། མདོ་ནས་སྦྱིན་སོགས་ཆོས་རྣམས་ལ། ། ཀུན་རྫོབ་དོན་དམ་གཉིས་ཕྱེ་ནས། ། དོན་དམ་ཉིད་དུ་གང་འཆད་པའི། ། རྣམ་བྱང་ཆོས་རྣམས་ཇི་སྙེད་པ། ། རྣམ་ཀུན་མཆོག་ལྡན་སྟོང་པར་བཞེད། ། དཔེར་ན་རྒྱུད་བླར་དོན་དམ་པའི། །
སེམས་ཅན་བྱང་སེམས་སངས་རྒྱས་ཀྱི། ། ངོས་འཛིན་ཆོས་ཉིད་ཁོ་ནར་བཤད། ། སྔགས་སུའང་དེ་ལྟར་འཆད་ནུས་མོད། ། སྟོང་གཟུགས་ཕྱག་རྒྱ་ཆེན་མོ་ཡི། ། མིང་ཅན་དེ་ལ་དེར་འཆད་དོ། ། དེ་ལས་གཞན་པའི་མེད་དགག་ནི། ། བདེ་དང་ཇི་ལྟར་ཟུང་དུ་འཇུག ། ཡུལ་ཅན་བདེ་བ་ཆེན་པོ་ཡིས། ། ཡུལ་གྱི་སྟོང་ཉིད་དེ་རྟོགས་པས། ། བདེ་སྟོང་ཟུང་དུ་སྦྱོར་ཞེས་པའི། །
སྲོལ་འདི་ཁྱེད་ལས་སྔོན་མ་བྱུང༌། ། མེད་པར་དགག་པའི་ཡུལ་ཅན་གྱི། ། བདེ་བ་རྟོག་པ་ལས་མ་འདས། ། ས་སྐྱ་པ་ཡིས་བཤད་པའི་དོན། ། ཕ་རོལ་ཕྱིན་པའི་སྤྲོས་བྲལ་ལས། ། ལྷག་པའི་སྤྲོས་བྲལ་སྔགས་ན་མེད། ། ཡོད་ན་སྔགས་ཀྱི་ལྟ་བ་ནི། ། སྤྲོས་པ་ཅན་དུ་འགྱུར་ཞེས་དང༌། ། སྤྲོས་བྲལ་འཆད་ཚུལ་ཡོད་མེད་སོགས། ། ཡུལ་གྱི་སྤྲོས་པ་ཀུན་བྲལ་དང༌། །
དེ་དང་དེ་ལས་སོགས་འཛིན་པ། ། ཡུལ་ཅན་སྤྲོས་པ་ཀུན་བྲལ་བ། ། དབུ་མར་སྤྲོས་བྲལ་དང་པོ་དང༌། ། སྔགས་སུ་སྤྲོས་བྲལ་ཕྱི་མ་བཤད། ། གཉིས་ཀའང་མཐར་ཐུག་དོན་གཅིག་སྟེ། ། རྣམ་རྟོག་འགོག་པའི་དགོས་ཕྱིར་རོ། ། ཞི་བ་ལྷ་དང་ཟླ་བའི་ཞབས། ། གཉིས་ཀས་རྫོགས་སངས་རྒྱས་ཀྱི་སར། ། ཡེ་ཤེས་མེད་པར་གང་འཆད་པ། ། འཁོར་ལོ་བར་པར་གང་བཤད་པའི། །
ཆོས་ཀུན་རང་རང་ངོ་བོ་ཡིས། ། སྟོང་པའི་ཚུལ་དེ་མ་ནོར་བར། ། འཆད་ན་ཚུལ་དེ་བཤད་དགོས་སོ། ། ཅི་ཕྱིར་ཞེ་ན་ཆོས་རྣམས་ཀུན། ། རང་སྟོང་ཉིད་དུ་ཁས་བླངས་ནས། ། དེ་ཡི་ཡུལ་ཅན་ཡེ་ཤེས་ཀྱང༌། ། དེར་མི་འདོད་པ་ཅི་ཡི་ཕྱིར། ། ཡེ་ཤེས་དེ་ཡང་རང་སྟོང་དུ། ། འདོད་ན་ཤེས་དེ་ཡོད་པར་འགལ། ། རྫོགས་སངས་རྒྱས་ལ་བསྐུར་འདེབས་སུ། །
འགྱུར་བ་མིན་པའི་ཤེས་བྱེད་ནི། ། ཆོས་ཀུན་རང་རང་ངོ་བོ་ཡིས། ། སྟོང་པ་ཉིད་ལས་གཡོ་མེད་པར། ། གཞན་སྣང་དཔག་བསམ་ཤིང་ཇི་བཞིན། ། ཕྲིན་ལས་ལྷུན་གྱིས་གྲུབ་ཕྱིར་རོ། ། དེ་སྐད་འདི་ནི་མ་སྦྱར་ན། ། སྔགས་ཀྱི་བསོད་ནམས་ཚོགས་སོག་པ། ། ཀུན་རྫོབ་ཁོ་ནར་དོགས་གྱུར་པ། ། སྤང་བའི་ཕྱིར་རོ་འདི་སྦྱར་བས། ། སྔགས་དང་ཕ་རོལ་ཕྱིན་པ་ཡི། །
བསོད་ནམས་ཚོགས་ཆེན་ཁྱད་པར་དང༌། ། རྫོགས་པའི་ཚུལ་དང་འབྲས་དུས་ཀྱི། ། དབྱེ་བ་བདེ་བླག་རྟོགས་པར་ཤོག། །། ཤུ་བྷ།། །། ༄། །ཨོཾ་སྭསྟི། རྡོ་རྗེ་འཛིན་ལ་ཕྱག་འཚལ་ནས། ། སྔགས་ཀྱི་ལྟ་བའི་མཐར་ཐུག་ནི། ། བདེ་སྟོང་ཟུང་འཇུག་ཅེས་བྱ་བ། ། དེ་ཡི་ངོས་འཛིན་འདིར་བཤད་བྱ། ། བདེ་དང་སྟོང་དང་ཟུང་འཇུག་པ། །
རྣམ་པ་གསུམ་དུ་ཐོག་མར་དབྱེ། ། བདེ་བ་དེ་ཡང་རྫོགས་རིམ་གྱི། ། དབང་དུ་བྱས་ན་རྣམ་གསུམ་སྟེ། ། རང་བྱིན་བརླབས་དང་གཞན་རྐྱེན་ལས། ། བྱུང་དང་ཟག་པ་མེད་བདེ་བ། ། སྔ་མ་གཉིས་པོ་ལུས་ཚོར་ཏེ། ། ཟག་མེད་བདེ་ལ་ལུས་སེམས་གཉིས། ། ལུས་བདེ་རང་གིས་རང་སྟོང་ལ། ། སྟོང་པ་ཉིད་དུ་བཤད་བྱས་ཚེ། ། ཆགས་པ་གཅོད་པའི་ལམ་དང་ནི། །
ཀུན་ཏུ་རྨོངས་པའི་གཉེན་པོར་བཤད། ། ལུས་བདེ་རྣམ་རྟོག་གིས་སྟོང་པ། ། སྟོང་པ་ཉིད་ཀྱི་ངོས་བཟུང་ཚེ། ། སྟོང་པ་དེ་ལའང་མེད་དགག་དང༌། ། མ་ཡིན་དགག་པའི་དབྱེ་བས་གཉིས། ། དང་པོ་ཆགས་པ་གཅོད་པ་སྟེ། ། གཉིས་པ་ཟུང་འཇུག་རྗེས་མཐུན་པ། ། ཆགས་པ་གཅོད་པའི་ཚུལ་གཉིས་ཀ ། ཤིང་རྟའི་སྲོལ་ལས་བྱུང་མོད་ཀྱང༌། ། ཆགས་གཅོད་རྐྱང་པ་འཆད་པའི་ཚེ། །
རང་སྟོང་ཚུལ་དེ་བཟུང་བར་བྱ། ། བདེ་སྟོང་སོ་སོར་ངོས་བཟུང་ནས། ། ཚུལ་བཞིན་གོམས་པར་བྱས་པ་ན། ། ཟུང་འཇུག་ཉིད་དུ་ལྷུན་གྱིས་གྲུབ། ། དེ་ཚེ་ཟག་པ་མེད་བདེ་བ། ། དེ་ལ་རྗེས་མཐུན་མཚན་ཉིད་པ། ། རྣམ་པ་གཉིས་སུ་ཤེས་བྱ་སྟེ། ། དང་པོ་མཚོན་བྱེད་དཔེའི་ཡེ་ཤེས། ། གཉིས་པ་དོན་གྱི་ཡེ་ཤེས་སོ། ། དཔེ་དོན་གཉིས་ཀ་ཟུང་འཇུག་ལས། །
གཞན་དུ་བཤད་པར་མི་བྱ་སྟེ། ། རྟོག་དང་བཅས་པའི་ལྟ་བ་དེས། ། དོན་གྱི་ཡེ་ཤེས་མཚོན་མི་ནུས། ། དཔེ་དོན་གཉིས་པོ་རེ་རེ་ལའང༌། ། རང་བཞིན་ལྷན་ཅིག་སྐྱེས་པ་དང༌། ། ཞུ་བདེ་ལྷན་ཅིག་སྐྱེས་པའོ། ། གཉིས་པོ་འགལ་བ་མ་ཡིན་ཏེ། ། དབང་ལ་ལྟོས་དང་མ་ལྟོས་པའི། ། དབྱེ་བས་སྤྱི་དང་བྱེ་བྲག་གོ ། རང་བཞིན་ལྷན་ཅིག་སྐྱེས་པ་ནི། །
ཡུལ་ལ་ཁྱད་པར་མེད་ཞུགས་པ། ། ཐོས་བསམ་སྦྱོར་མཐོང་སྒོམ་གསུམ་པོའི། ། རིམ་གྱིས་ཕར་ཕྱིན་པས་རྟོགས་ཚེ། ། སྤྱི་ཡི་དོན་དུ་བཤད་པ་ཡི། ། རང་བཞིན་ལྷན་ཅིག་སྐྱེས་ཙམ་ཉིད། ། དེ་ཚེ་རྟོག་བྲལ་མ་འཁྲུལ་པ། ། རྣལ་འབྱོར་པ་ཡི་མངོན་སུམ་ཉིད། ། ཡིན་ཕྱིར་དེ་ལ་དཔེ་དང་ནི། ། དོན་གྱི་དབྱེ་བ་མི་འཐད་དོ། ། རང་བྱིན་བརླབས་དང་དབང་གསུམ་པ། །
ལས་བྱུང་ལུས་ཚོར་བདེ་བ་ནི། ། རྟོག་དང་བྲལ་བར་གང་སྐྱེས་ཚེ། ། དཔེ་དང་དོན་གྱི་དབྱེ་བས་གཉིས། ། དཔེ་ནི་སླར་བཟློག་སྲིད་པ་སྟེ། ། དོན་ནི་གྲུབ་པའི་མཐར་སོན་པ། ། དཔེ་དེ་ཙམ་ནི་མུ་སྟེགས་ལ། ། ཡོད་པས་དེ་ཉིད་རྟོགས་ཟེར་ཞིང༌། ། ཤེས་དེ་ཉིད་ལ་རྗེས་ཐོབ་ཏུ། ། བདག་ཏུ་རྨོངས་ཤིང་རྟོག་པར་བྱེད། ། ཀུན་ཏུ་རྨོངས་པ་དེ་བཟློག་ཕྱིར། །
བདེ་བ་ཆོས་དང་གང་ཟག་གིས། ། སྟོང་པ་གནས་སྐབས་གཉིས་པར་བཤད། ། ཐོས་བསམ་རིགས་པས་བདག་མེད་པ། ། ཤེས་པའི་སངས་རྒྱས་པ་ལ་ནི། ། གསང་སྔགས་ཐབས་ལས་སྐྱེས་པ་ཡི། ། དཔེའི་ཡེ་ཤེས་བཟློག་མི་སྲིད། ། གོང་མའི་དབང་ཉིད་ལས་བྱུང་བའི། ། ལྷན་སྐྱེས་དགའ་བར་མཚན་བཏགས་པ། ། དེ་ཡང་ཚིག་གི་བཞི་པ་ཡིས། ། རྟོག་བྲལ་ཉིད་དུ་ངོ་སྤྲོད་བྱེད། །
ངོ་འཕྲོད་གྱུར་ཀྱང་གོམས་པ་ཡིས། ། འགྱུར་མེད་བདེ་བར་མ་སོན་པ། ། དེ་སྲིད་དཔེར་ཡང་མི་རུང་ངོ༌། ། འགྱུར་མེད་བདེ་བའང་སྟོང་བརྒྱད་བརྒྱ། ། ཕྲག་ཚན་བཅུ་གཉིས་སུ་ཕྱེ་ནས། ། བཅུ་གཉིས་པ་དང་སྦྱོར་བའི་ཕྱིར། ། ཕྲག་ཚན་དང་པོའི་ཆ་ཤས་ཀྱི། ། འགྱུར་མེད་སྟོང་དང་བདུན་བརྒྱ་པོ། ། དཔེ་ཡི་ཡེ་ཤེས་ཉིད་དང་ནི། ། སྦྱོར་བའི་ལམ་དགུ་དོན་མི་ཟ། །
རྣམ་པར་རྟོག་དང་མ་བྲལ་བའི། ། ལུས་ཚོར་བར་པ་གང་སྐྱེས་ཀྱང༌། ། ཡེ་ཤེས་ཉིད་དུ་མི་རུང་ཞེས། ། གྲུབ་པའི་གཞུང་ལས་ཇི་སྐད་དུ། ། དབང་པོ་གཉིས་སྦྱར་བདེ་བ་ནི། ། དེ་ཉིད་ཡིན་ཞེས་སྐྱེ་ངན་སྨྲ། ། དེ་ཡི་བདེ་བ་བདེ་ཆེན་དུ། ། རྒྱལ་བས་མ་གསུངས་ཞེས་བཤད་དོ། ། རང་བྱིན་བརླབས་པའི་རིམ་པ་ཡིས། ། ཉི་ཁྲི་ཆིག་སྟོང་དྲུག་བརྒྱའི་རླུང༌། །
ཇི་ཙམ་འགགས་ཚེ་དེར་རྒྱུ་བའི། ། རྣམ་པར་རྟོག་པ་དང་བྲལ་ཕྱིར། ། གསུམ་པའི་དབང་ལས་བདེ་ཐོབ་པ། ། དེ་ཚེ་འགྱུར་མེད་བདེ་བ་ཡང༌། ། རླུང་འགགས་པ་དང་གྲངས་མཉམ་པ། ། མངོན་དུ་བྱེད་ལ་ནུས་ཐོབ་འགྱུར། ། འགྱུར་མེད་བདེ་བ་གཅིག་ཙམ་ཞིག ། རྣམ་པར་རྟོག་དང་བྲལ་བའི་ཕྱིར། ། བདེ་སྟོང་ཟུང་འཇུག་ཆ་ཤས་གཅིག ། ཡིན་ནོ་ལུས་ཚོར་བདེ་པ་ནི། །
བདེན་པས་སྟོང་པ་བདེ་དང་སྟོང༌། ། ཟུང་དུ་འཇུག་པའི་དོན་ཡིན་ཞེས། ། ཕྱིས་བྱོན་རྣམས་ཀྱི་སྨྲས་པ་དེ། ། ཁུངས་ལས་བྱུང་བ་མ་ཡིན་ནོ། ། གཞན་དུ་ཐབས་ཤེས་ཟུང་འཇུག་ལས། ། མ་གཏོགས་ཆོས་གཞན་གང་དུ་བཙལ། ། ཟག་མེད་བདེ་བ་ཆེན་པོ་ཡིས། ། སྟོང་ཉིད་ཡུལ་དུ་བྱས་པ་ན། ། བདེ་སྟོང་ཟུང་དུ་འཇུག་གོ་ཞེས། ། སྨྲ་ལ་ཁུངས་ཡོད་མ་ཡིན་ཏེ། །
ལུང་རིགས་ཀུན་དང་འགལ་ཕྱིར་རོ། ། ཤེས་དང་ཤེས་བྱ་གཅིག་ཞེས་པ། ། ཅི་ལ་ཟེར་བ་ཁྱོད་ཀྱིས་སྨྲོས། ། ཤེས་པ་ཤེས་བྱའི་ངང་དུ་ནི། ། ཆུ་ལ་ཆུ་བཞག་བཞིན་ཟེར་མོད། ། ཤེས་པ་རང་སྟོང་ངང་དུ་ནི། ། དེ་ལྟར་སོང་ན་ཤེས་ཡོད་མིན། ། སྟོང་ཉིད་ཤེས་པར་རོ་གཅིག་ན། ། སྟོང་ཉིད་སླར་ལོག་གྱུར་མིན་ནམ། ། དེས་ན་རྣམ་རྟོག་ཀུན་བྲལ་པའི། །
ཟག་མེད་བདེ་བ་ལྷུར་བྱོས་ཤིག ། དེ་སྦྱར་ཕྱི་མའི་དུས་འདིར་ནི། ། སྔགས་ཀྱི་ཟུང་འཇུག་ལྟ་བ་ནི། ། མུན་པའི་མལ་དུ་གཉིད་ལོག་པ། ། སྔ་བར་ནམ་ལངས་བྱེད་པོར་ཤོག ། ཤུ་བྷཾ།། །། ༄། །ཨོཾ་སྭསྟི། རྡོ་རྗེ་འཛིན་ལ་ཕྱག་འཚལ་ནས། ། གསང་སྔགས་དངོས་གཞིའི་ཉམས་ལེན་ནི། ། ལྟ་བ་མ་འཁྲུལ་བ་རྟོགས་པ། །
ངེས་པར་སྔོན་དུ་འགྲོ་དགོས་ཏེ། ། དེ་མ་རྟོགས་པར་དེ་བྱས་ན། ། ཚེ་གཅིག་ལ་ནི་ཚོགས་གཉིས་པོ། ། ཇི་བཞིན་རྫོགས་པར་དཀའ་བ་དང༌། ། རིམ་པ་གཉིས་ཀྱི་ཉམས་ལེན་ཀུན། ། ཀུན་རྫོབ་ཐད་སོར་བཞག་པ་ལ། ། རུང་བ་མིན་པ་ཉིད་ཕྱིར་དང༌། ། ཡེ་ཤེས་ཡིན་ཕྱིར་ཆོས་རྣམས་ཀུན། ། དོན་དམ་ཉིད་ལས་མ་འདས་ཕྱིར། ། དེ་ཡང་ཐོག་མར་ཀུན་རྫོབ་ཆོས། །
རང་སྟོང་ཉིད་དུ་ཤེས་ཟིན་ནས། ། དོན་དམ་ཆོས་ཀུན་ང་ཡིན་ཞེས། ། དེ་ལས་རིམ་གཉིས་ཆོས་ཀུན་སྤྲོ། ། དོན་དམ་དེ་ལ་མཚན་འཛིན་གྱི། ། རྣམ་པར་རྟོག་པ་འགོག་དོན་དུ། ། རྗེས་ཀྱི་རིག་ཤེས་རྟོག་པ་ཡིས། ། དེ་ཡང་སྟོང་པ་ཉིད་དུ་བྱེད། ། རྟོག་ངོར་དོན་དམ་སྟོང་ཉིད་དུ། ། གཏན་ལ་ཕེབས་པ་ཙམ་གྱིས་ནི། ། གནས་ལུགས་འགོག་པར་ནུས་མིན་ཏེ། །
རྟོག་པའི་ཡུལ་ལས་དེ་འདས་ཕྱིར། ། དེ་ཡང་ཐོག་མར་གང་ཟག་གི ། དབང་བྱས་གཟུང་འཛིན་རྣམ་གཉིས་དག ། སྟོང་པ་ཉིད་དུ་ཤེས་དགོས་ཏེ། ། མུ་སྟེགས་ཆོས་ལས་དབྱེ་བྱའི་ཕྱིར། ། གང་ཟག་མིན་པའི་ཀུན་རྫོབ་ཀྱི། ། ཆོས་འགའ་སྟོང་པ་ཉིད་ཤེས་པ། ། གྲངས་ཅན་ལ་སོགས་མུ་སྟེགས་ཀྱིའང༌། ། ཆོས་ནས་བཤད་པ་ཉིད་ཕྱིར་རོ། ། ང་དང་གང་ཟག་ཡོད་མིན་ན། །
རྒྱུད་དུ་ང་ལས་མ་རྟོགས་པའི། ། ཆོས་གཞན་ཡོད་པ་མིན་ཞེས་དང༌། ། ང་ལས་ཆོས་ཀུན་འབྱུང་ཞེས་པ། ། ཅི་ཞེས་དོགས་ན་དོན་དམ་པའི། ། ང་ལ་དགོངས་ཏེ་གསུངས་པ་ཡིན། ། དོན་དམ་ང་ནི་ང་མེད་ལ། ། བདག་ཏུ་ལྟ་བ་ཡིན་ནོ་ཞེས། ། ཤེས་རབ་ཕ་རོལ་ཕྱིན་ལས་གསུངས། ། ཀུན་རྫོབ་བདག་མེད་དོན་དམ་པའི། ། བདག་ཡོད་ཉིད་དུ་ཁས་བླངས་ན། །
ཀུན་རྫོབ་ལས་ནི་དོན་དམ་པ། ། ཤིན་ཏུ་དབང་བཙན་ཉིད་ཀྱི་ཕྱིར། ། བདག་ཡོད་ཉིད་དུ་ཁས་བླངས་འགྱུར། ། དཔེར་ན་ཀུན་རྫོབ་དུ་ཡོད་པས། ། ཡོད་མི་དགོས་ཤིང་དོན་དམ་པར། ། ཡོད་ན་ཡོད་དགོས་ཇི་བཞིན་ནོ། ། ཞེ་ན་ཆོས་འཁོར་གསུམ་པ་ལས། ། དམ་པའི་བདག་དེ་མ་ཉམས་པར། ། ཉམས་ལེན་བྱས་པས་འབྲས་དུས་སུ། ། བདག་དམ་པ་ཡི་ཕ་རོལ་ཏུ། །
ཕྱིན་པ་འབྱུང་ཞེས་གསལ་བར་གསུངས། ། དེ་བཞིན་གཙང་བདེ་རྟག་གསུམ་ལ། ། སྦྱར་ནས་རྒྱས་པར་གསུངས་ཡོད་པ། ། དེས་ཀྱང་རྡོ་རྗེ་ཐེག་པ་ཡི། ། ཉམས་སུ་བླང་བྱའི་མཚན་ཉིད་ཤེས། ། གང་ཟག་ཀུན་རྫོབ་ཏུ་མེད་ཅིང༌། ། དམ་པའི་དོན་དུ་སོང་ཞེས་པ། ། དེ་འདྲའི་ཁས་ལེན་ཕྱིན་ཅི་ལོག ། དབུ་མའི་ལུང་དང་འགལ་ཞེ་ན། ། ཀུན་རྫོབ་ཆོས་ཀུན་མེད་པ་དང༌། །
ཀུན་རྫོབ་ཙམ་དུ་ཡོད་པ་ཡི། ། དབྱེ་བ་མཁས་པས་ཕྱེད་གྱུར་ན། ། སྔ་མའི་ལན་དེ་གདོན་པར་སླ། ། རིགས་པའི་ཤེས་པས་ཀུན་རྫོབ་ཆོས། ། དཔྱད་མི་བཟོད་པར་ཤེས་འོག་ཏུ། ། དོན་དམ་རིགས་པས་དཔྱད་བཟོད་པ། ། དབུ་མའི་ལུང་དང་འགལ་ཞེ་ན། ། ཀུན་རྫོབ་ཆོས་ཀུན་སྒྲ་དང་ནི། ། རྣམ་རྟོག་རྣམ་ཤེས་ཁོ་ན་ཡི། ། ཡུལ་ཕྱིར་དེ་ངོར་མ་དམིགས་པས། །
དེ་མེད་པ་ཡི་གོ་ཆོད་ཀྱང༌། ། དོན་དམ་པ་ནི་དེ་དག་གི ། ཡུལ་ལས་འདས་ཕྱིར་རྣམ་ཤེས་ཀྱི། ། ཡུལ་དུ་དེ་མ་དམིགས་པ་ཡི། ། དེ་མེད་པར་ནི་འཇོག་མི་ནུས། ། བསྐྱེད་རིམ་རྟོག་པའི་ཡུལ་ཉིད་ཕྱིར། ། ཡེ་ཤེས་ཀྱི་ནི་ཚོགས་བསགས་པས། ། རྟོག་པའི་ཡུལ་ཀུན་སྟོང་ཉིད་དུ། ། བྱས་པ་དོན་མེད་འགྱུར་ཞེ་ན། ། བསྐྱེད་རིམ་སྒོམ་པར་བྱེད་དུས་ཀྱི། །
རྟོག་པའི་ཡུལ་དུ་གང་སོང་བ། ། དེ་ཡི་ཆ་ནས་བསྐྱེད་རིམ་གྱི། ། ཉམས་སུ་མྱོང་བྱ་རྣལ་པོ་མིན། ། དོན་དམ་ཡེ་ཤེས་རང་མཚན་ལས། ། རྟེན་དང་བརྟེན་པར་གང་བསྒྲུབ་པ། ། དེ་ཉིད་གསལ་བ་མཐར་ཕྱིན་ཚེ། ། དོན་དམ་པ་དང་བསྐྱེད་རིམ་དངོས། ། དེ་ཉིད་རྣལ་འབྱོར་ལས་དང་པོའི། ། རྟོག་པའི་ཡུལ་དུ་མི་རུང་ཕྱིར། ། ལས་དང་པོ་པས་བསྐྱེད་པའི་རིམ། །
བསྒོམ་པ་མེད་པར་འགྱུར་ཞེ་ན། ། ལས་དང་པོ་ཡི་བསྐྱེད་པའི་རིམ། ། བསྒོམ་པའི་རྟོག་པ་འཁྲུལ་གྱུར་ཀྱང༌། ། འཇུག་པའི་ཡུལ་ལ་མི་སླུ་བ། ། ཚད་མ་ཉིད་དུ་མཁས་པས་བཞེད། ། ཀུན་རྫོབ་མ་གཏོགས་ཆོས་གཞན་ནི། ། ཡོད་མིན་པ་དེ་ཐལ་རང་གི ། དབུ་མར་གྲགས་ཀྱང་སྔགས་ལ་མིན། ། དོན་དམ་མ་གཏོགས་ཆོས་གཞན་ནི། ། ཡོད་མིན་པ་དེ་གསང་སྔགས་ལ། །
གྲགས་ཀྱང་ཐལ་རང་དབུ་མར་མིན། ། ཀུན་རྫོབ་གང་ཡིན་ཡོད་མིན་དུ། ། ཁས་ལེན་གཉིས་ཀའི་ལུགས་ཡིན་ཀྱང༌། ། ཀུན་རྫོབ་ལས་གཞན་དོན་དམ་ནི། ། ཁས་ལེན་པ་དང་མི་ལེན་པ། ། སྔགས་དང་ཐལ་རང་དབུ་མའི་གཞུང༌། ། དེ་ལྟར་ལེགས་བཤད་མེ་ཆེན་གྱིས། ། ངན་རྟོག་བུད་ཤིང་ཀུན་བསྲེགས་ནས། ། གསང་སྔགས་རྒྱ་མཚོའི་ལམ་ཆེན་པོར། ། འཇུག་ལ་གེགས་བྱེད་མེད་པར་ཤོག། །།
ཤུ་བྷཾ།། །། ༄། །ཨོཾ་སྭསྟི། རྡོ་རྗེ་འཛིན་ལ་ཕྱག་འཚལ་ནས། ། གསང་སྔགས་ལམ་གྱི་ཚེ་གཅིག་ལ། ། བསོད་ནམས་ཇི་ལྟར་རྫོགས་པའི་ཚུལ། ། ཤེས་པར་དཀའ་བ་འདིར་བཤད་བྱ། ། སྤྱིར་ནི་བསྐལ་པ་གྲངས་མེད་པོར། ། རྫོགས་སྨིན་སྦྱངས་གསུམ་མཐར་ཕྱིན་པ། ། ཇི་སྲིད་མ་བྱས་དེ་སྲིད་དུ། ། ཡང་དག་མཐའ་མངོན་བྱས་གྱུར་ན། །
ཆད་པའི་མྱང་འདས་སུ་ལྷུང་བའི། ། དོགས་དང་བཅས་པ་བསམ་བྱ་བ། ། ཤེས་རབ་རྐྱང་པས་སྒྲིབ་པ་ཀུན། ། སྤོང་ལ་ཚེགས་ཡོད་མ་ཡིན་ཡང༌། ། དེ་ལས་ལོགས་སུ་བསོད་ནམས་ཚོགས། ། ཇི་ལྟར་རྫོགས་པ་ཡིན་སྙམ་ན། ། བསོད་ནམས་ཚོགས་དང་ཡེ་ཤེས་ཚོགས། ། ཟུང་དུ་འཇུག་པ་རྣམ་གསུམ་པོ། ། ཐོག་མར་སོ་སོར་ངོས་ཟིན་ནས། ། སྐབས་འདིར་ཟུང་འཇུག་ཉིད་ཀྱིས་རྫོགས། །
ཅི་ཕྱིར་ཞེ་ན་འདིའི་སྐབས་ཀྱི། ། བསོད་ནམས་ཚོགས་ནི་ཡེ་ཤེས་ཀྱི། ། ཚོགས་ལས་ནམ་ཡང་གཡོ་མེད་ཕྱིར། ། ཚོགས་གཉིས་ངོ་བོ་གཅིག་ཏུ་འདུས། ། གང་ལ་ཚོགས་སོག་བྱ་ཡུལ་དང༌། ། གང་གིས་ཚོགས་སོག་བྱེད་པོ་དང༌། ། ཇི་ལྟར་ཚོགས་སོག་བྱ་གསུམ་ཀ ། དོན་དམ་དབང་དུ་བྱས་ཕྱིར་ཏེ། ། དོན་དམ་དབང་བྱས་རྣལ་འབྱོར་པས། ། དོན་དམ་པ་ཡི་སེམས་ཅན་ལ། །
དབང་བསྐུར་བ་སོགས་ཕན་འདོགས་ཀྱིས། ། རང་གི་རྒྱུད་ལ་ཚོགས་ཆེན་རྫོགས། ། དེ་ཡང་ཕྱི་ནང་བསྐྱེད་རིམ་གྱིས། ། ཞིང་སྦྱང་བ་དང་སེམས་ཅན་སྨིན། ། ཡེ་ཤེས་ཚོགས་ལས་མ་ལངས་པར། ། སྣང་བཅས་བསྐྱེད་རིམ་དེ་གོམས་པས། ། ཆོས་ཀྱི་སྐུ་ལས་མ་གཡོས་པར། ། གཟུགས་སྐུ་འཆར་བའི་སྨོན་ལམ་འགྲུབ། ། མ་དག་སྣང་བ་གཞིར་བྱས་ནས། ། སྦྱིན་སོགས་བསྐལ་པར་བསྒྲུབ་དགོས་པ། །
ཆོས་ཀྱི་དབྱིངས་ཉིད་གཞིར་བྱས་པའི། ། སྦྱིན་སོགས་སྐད་ཅིག་གཅིག་གིས་འགྲུབ། ། ཆོས་དབྱིངས་ཉིད་ཀྱི་ཆོས་དབྱིངས་ལ། ། སྦྱིན་དང་བཟོད་སོགས་མེད་སྙམ་ན། ། མཆོད་པོ་མཆོད་ཡུལ་མཆོད་རྫས་གསུམ། ། སྟོང་པ་ཉིད་དུ་རོ་གཅིག་པ། ། དོན་དམ་པའི་མཆོད་པ་ཞེས། ། སྔགས་ལས་གསུངས་པ་མ་ཡིན་ནམ། ། དེ་དེ་གོ་ཆོད་པོ་མིན་ཞེས། ། སྙམ་དུ་དོགས་པ་འགའ་ཡོད་ན། །
འོ་ན་མཆོད་པ་བསང་སྦྱང་སོགས། ། བྱས་པའི་དགོས་པ་ཅི་ཡིན་སོམས། ། དེ་ལྟ་ན་ཡང་ཀུན་རྫོབ་ཀྱི། ། མཆོད་རྫས་དགོས་མེད་ཐལ་ཞེ་ན། ། འོ་ན་མཆོད་རྫས་མི་དམིགས་པར། ། བྱས་པའི་དགོས་པ་ཅི་ཡིན་སྨྲོས། ། མཆོད་རྫས་བདེན་མེད་དུ་སེམས་ཀྱི། ། མཆོད་རྫས་མེད་པར་བྱེད་མིན་ཞེས། ། ཟེར་ན་ཕྱི་རབས་ལྷ་མིན་གྱིས། ། བརྟགས་པའི་དབུ་མ་དེ་བྱོན་ཏོ། །
ཀུན་རྫོབ་པ་ཡི་སེམས་ཅན་ལ། ། ཕན་དང་གནོད་པ་བྱས་པ་ལས། ། དགེ་དང་སྡིག་པ་ཉིད་འགྱུར་གྱི། ། ཆོས་ཀྱི་དབྱིངས་ལ་ཕན་གནོད་མེད། ། སྙམ་ན་ཆོས་དབྱིངས་ལས་གཞན་པའི། ། སེམས་ཅན་མེད་པ་གསང་སྔགས་སུ། ། མ་ཟད་ཕར་ཕྱིན་པ་ཡི་ཡང༌། ། འཆད་པ་མིན་ནམ་དེ་བསམ་བྱ། ། དེ་འདྲ་ལྟ་བའི་དབང་བྱས་པ། ། ཡིན་ནོ་སྙམ་ན་གསང་སྔགས་ཀྱི། །
བསོད་ནམས་ལྟ་བའི་ཡེ་ཤེས་དང༌། ། ཟུང་དུ་འཇུག་པར་མ་གསུངས་སམ། ། ཕར་ཕྱིན་དུ་ཡང་འཁོར་གསུམ་པོ། ། མི་དམིགས་ངང་ནས་བྱེད་སྙམ་ན། ། ཡིན་མོད་རྣམ་ཤེས་ངོ་ན་ནི། ། གང་སྣང་ཐད་སོར་འཇོག་པ་ཡིན། ། སྔགས་སུའང་དེ་ལྟར་བྱེད་སྙམ་ན། ། རྣམ་ཤེས་ཡུལ་གྱི་ཆོས་རྣམས་ཀུན། ། སྟོང་པ་ཉིད་དུ་ཐག་བཅད་ནས། ། ཡེ་ཤེས་རྡོ་རྗེ་ང་ཡིན་ཞེས། །
རིང་དུ་གོམས་ནས་ང་ལས་གཞན། ། འཇིག་རྟེན་འཇིག་རྟེན་ལས་འདས་པའི། ། ཆོས་ཀུན་ཡོད་མ་ཡིན་པ་ནི། ། གསང་སྔགས་ལམ་དུ་འཆད་དེ་ཅི། ། གཞན་ཡང་ཀུན་རྫོབ་རང་སྟོང་དུ། ། བཤད་ན་རྒྱང་འཕན་དང་མཚུངས་ཟེར། ། རྒྱང་འཕན་པ་ཡིས་དོན་དམ་པའི། ། ལས་དང་རྒྱུ་འབྲས་འདོད་དམ་ཅི། ། སྔགས་ཀྱི་བསོད་ནམས་ཚོགས་བསོག་དེ། ། དོན་དམ་བདེན་པར་མིང་བཏགས་ཀྱང༌། །
ཕར་ཕྱིན་ལུགས་ཀྱི་ཀུན་རྫོབ་ལས། ། གཞན་དུ་སོང་བ་མེད་སྙམ་ན། ། ཕ་རོལ་ཕྱིན་པས་མ་བརྟགས་པའི། ། དོན་དམ་སྔགས་ཀྱི་ཐེག་པར་བཤད། ། ཕར་ཕྱིན་པ་རྣམས་མ་རིག་པས། ། བརྟགས་པའམ་དཔྱད་མི་བཟོད་པ་ལ། ། ཀུན་རྫོབ་ཞེས་ཟེར་གསང་སྔགས་སུ། ། དེ་ལས་བཟློག་པ་ཡེ་ཤེས་ཚོགས། ། ཡིན་ནོ་བསོད་ནམས་ཚོགས་ཆེན་ཀྱང༌། ། མ་རིག་གཉིད་ཀྱིས་མ་དཀྲུགས་ཤིང༌། །
རྣམ་ཤེས་ཡུལ་ལས་འདས་པའི་ཕྱིར། ། དེ་ཡི་བྱེད་པས་ཀླགས་མི་བརྙེད། ། དེ་སྐད་སྦྱར་བས་གསང་སྔགས་དང༌། ། ཕ་རོལ་ཕྱིན་པའི་བདེན་གཉིས་ཀྱི། ། རྣམ་པར་དབྱེ་ལ་མ་རྨོངས་པའི། ། ཤེས་རབ་ཀློང་ཡངས་དེ་ཐོབ་ཤོག ། ཤུ་བྷཾ།། །། ༄། །ཨོཾ་སྭསྟི། རྡོ་རྗེ་འཛིན་ལ་ཕྱག་འཚལ་ནས། ། རང་བསྲུང་བ་དང་བགེགས་གཞོམ་པའི། །
བསྲུང་འཁོར་བྱ་བྱེད་ལས་གསུམ་གྱི། ། ངེས་པའི་དོན་གང་བཤད་བྱ་བ། ། བྱེད་པོ་འཁོར་ལོ་རྩིབས་བཅུ་ནི། ། གཟུང་འཛིན་གཉིས་བྲལ་ཡེ་ཤེས་ལ། ། སྟོང་ཉིད་ཡེ་ཤེས་རྡོ་རྗེ་ཡི། ། མཚན་དུ་བཏགས་པ་དེ་ཉིད་དོ། ། བྱ་བའི་ཡུལ་ནི་རང་ཉིད་ལ། ། གནོད་པར་བྱེད་པོ་བགྲང་ཡས་ཀྱིས། ། གནོད་པའི་བྱ་བ་སྣ་ཚོགས་སུ། ། སྣང་བའི་རྣམ་རིག་གང་ཡིན་པའོ། །
རྣམ་རིག་དེ་དང་བསྲུང་འཁོར་གྱི། ། བྱེད་པོ་ཡེ་ཤེས་རྡོ་རྗེ་ཡི། ། རྣལ་འབྱོར་རང་གི་ཤེས་རྒྱུད་ཀྱི། ། ཚོགས་པ་གཅིག་ཏུ་གནས་པ་སྟེ། ། བར་ཆད་མེད་པའི་ལམ་དང་ནི། ། ངོས་སྐལ་སྤང་བའི་དྲི་མ་བཞིན། ། གནོད་བྱ་རང་གི་ཤེས་རྒྱུད་ལས། ། གཞན་ན་དེ་ཡིས་དེ་མི་འཇོམས། ། གནོད་བྱེད་རང་གི་ཤེས་རྒྱུད་ལས། ། གཞན་དུ་ཡོད་པ་མ་ཡིན་ན། །
ཐམས་ཅད་ཤེས་རྒྱུད་གཅིག་པ་དང༌། ། རྒྱུད་གཞན་གྲུབ་པའི་ལུང་དང་འགལ། ། ཞེ་ན་གནོད་པར་བྱེད་པོ་ཡི། ། ངོ་བོ་ཀུན་རྫོབ་དོན་དམ་གཉིས། ། དོན་དམ་པ་ནི་གནས་སྐབས་སུ། ། རྣལ་འབྱོར་རང་ལས་རྫས་གཞན་དུ། ། བཤད་ཀྱང་གནོད་བྱེད་མ་ཡིན་ཏེ། ། དོན་དམ་རང་རིག་རང་གསལ་བ། ། དགེ་བའམ་ལུང་མ་བསྟན་པ་ཡིས། ། རང་ལ་གནོད་པ་འགལ་ཕྱིར་རོ། །
རྣལ་འབྱོར་རང་གི་ངོ་བོ་ཡང༌། ། ཀུན་རྫོབ་པ་དང་དོན་དམ་གཉིས། ། ཀུན་རྫོབ་མི་དམིགས་པར་བྱས་ནས། ། དོན་དམ་གནོད་བྱེད་ངོ་བོར་གཅིག ། གནོད་བྱེད་ཀུན་རྫོབ་པ་དེ་ཡང༌། ། རྣལ་འབྱོར་རང་ལ་མི་སྣང་བ། ། གཞན་གྱི་དོན་ལ་མི་གནོད་ཅིང༌། ། སྣང་ན་རང་གི་སེམས་དྲི་མ། ། ལས་ནི་རང་སེམས་དྲི་མ་དེ། ། རང་སེམས་ཡེ་ཤེས་རྡོ་རྗེ་ཡིས། །
བསལ་ནས་གནོད་པར་བྱེད་པོ་ཡི། ། དངོས་པོ་སངས་རྒྱས་ཞིང་དུ་སྐྱེལ། ། གནོད་བྱེད་ངོ་བོ་དོན་དམ་པས། ། རང་ལ་གནོད་པ་བྱེད་པ་ཡི། ། ཀུན་སློང་དང་ནི་བྱ་བའི་ལས། ། ཇི་ལྟར་ཡོད་པ་ཡིན་ཞེ་ན། ། དེ་ལ་དེ་ཡོད་མ་ཡིན་ཡང༌། ། རྣལ་འབྱོར་རང་གི་ཀུན་རྫོབ་པའི། ། དངོས་པོས་དམིགས་པའི་རྐྱེན་དང་ནི། ། ལས་ཀྱི་བདག་པོའི་རྐྱེན་བྱས་ནས། །
གནོད་བྱེད་ཤེས་རིག་སྔ་མ་ཡིས། ། དེ་མ་ཐག་པའི་རྐྱེན་ལས་ནི། ། རང་ལ་གནོད་པ་སྣ་ཚོགས་སུ། ། གསལ་བར་མངོན་པ་དེ་བྱུང་ངོ༌། ། དེ་ཕྱིར་དགྲ་གཉེན་དུ་སྣང་བའི། ། རྣམ་རིག་སྣང་མཁན་རང་གི་དངོས། ། དེ་ལས་ལོགས་ན་དགྲ་གཉེན་གྱི། ། དོན་དམ་ངོ་བོ་ལས་གཞན་མེད། ། དོན་དམ་ངོ་བོ་རྣལ་འབྱོར་པའི། ། དགྲ་དང་གཉེན་དུ་འགྱུར་མ་ཡིན། །
དེ་སྦྱར་བ་ལས་བསྲུང་འཁོར་གྱི། ། བྱ་བྱེད་གནས་ལ་གདེང་ཐོབ་ནས། ། རང་ལ་ཆགས་དང་གཞན་ལ་ནི། ། གནོད་པའི་བསམ་པ་ཞི་གྱུར་ཅིག ། ཤུ་བྷཾ།། །། ༄། །ཨོཾ་སྭསྟི། རྒྱུའི་རྡོ་རྗེ་འཛིན་པ་ལས། ། འབྲས་བུའི་རྡོར་འཛིན་བཞེངས་པའི་ཚེ། ། གཉིས་པོ་ཤེས་རྒྱུད་གཅིག་གྱུར་ན། ། ཕ་བུ་ཤེས་རྒྱུད་གཅིག་ཏུ་འགྱུར། །
ཕ་བུའི་ཁྱད་པར་མེད་སྙམ་ན། ། ཡབ་ཀྱི་ཞལ་ཞུགས་དྲི་ཟ་དེ། ། འབྲས་བུའི་རྡོ་རྗེ་འཛིན་ཉིད་དུ། ། བཞེངས་པ་མིན་ནམ་རྒྱུད་ཐ་དད། ། ཡིན་ན་མངོན་རྟོགས་ཚར་གཅིག་པུ། ། རྣལ་འབྱོར་ཤེས་རྒྱུད་མི་གཅིག་པ། ། གཉིས་ཀྱི་ཉམས་སུ་མྱོང་བྱའི་ཕྱིར། ། ཧ་ཅང་ཐལ་བར་འགྱུར་ཞེ་ན། ། འབྲས་བུའི་རྡོ་རྗེ་འཛིན་ཉིད་དུ། ། བཞེངས་པའི་དྲི་ཟ་རྣལ་འབྱོར་པ། །
རང་གི་བར་དོ་ཡིན་པའི་ཕྱིར། ། རྒྱུད་གཞན་ཉིད་དུ་ཐལ་བ་མེད། ། རང་གི་བར་དོ་རང་ཉིད་ལ། ། ཇི་ལྟར་འཇུག་པ་ཡིན་ཞེ་ན། ། རང་གི་སྐྱེ་བ་སྔ་མ་ཡི། ། བར་དོ་རང་ལ་མི་འཇུག་ཀྱང༌། ། སྐྱེ་བ་ཕྱི་མ་འཛིན་འགྱུར་གྱི། ། བར་དོས་ལུས་གཞན་མི་འཛིན་པར། ། རང་ཉིད་ཆོས་སྐུར་སངས་རྒྱས་པའི། ། ཞལ་དུ་ཞུགས་ནས་གཟུགས་ཀྱི་སྐུ། །
སྒྱུ་མའི་ཚུལ་གྱིས་བཞེངས་བྱས་ནས། ། དག་དང་མ་དག་ཞིང་རྣམས་སུ། ། ལ་ལར་སྣོད་བཅུད་སྦྱོང་བ་དང༌། ། ལ་ལར་སྦྱངས་ཟིན་ཚུལ་གྱིས་རོལ། ། དེ་ཚེ་ཁོ་ནར་མ་ཟད་ཀྱི། ། དཀྱིལ་འཁོར་གཅིག་ཏུ་གང་ཤར་བའི། ། གཞལ་ཡས་ཁང་དང་ལྷ་རྣམས་ཀུན། ། རྣལ་འབྱོར་པའམ་གཙོ་བོ་ཡི། ། ལྷ་དེ་ཁོ་ནའི་ཤེས་རྒྱུད་ལས། ། གཞན་དུ་བཤད་པར་བྱ་མིན་ཏེ། །
རྣམ་རོལ་ཇི་སྙེད་རྣལ་འབྱོར་པ། ། རང་གི་ཡེ་ཤེས་སུ་འདུ་བ། ། རྡོ་རྗེ་སློབ་དཔོན་ཞེས་བྱ་བའི། ། དེ་ཁོ་ན་ཉིད་དུ་བཞེད་དོ། ། གཞི་ཡི་དུས་སུའང་རྣམ་ཤེས་ལ། ། གང་སྣང་རྣམ་པར་ཤེས་ཉིད་དུ། ། འདུ་བར་མ་ཤེས་རྣལ་འབྱོར་པས། ། སྔགས་ཀྱི་ཉམས་ལེན་ཇི་ལྟར་བྱེད། ། ཞི་བ་ལྷ་དང་ཟླ་གྲགས་ཀྱིས། ། རང་རིག་བཀག་དང་འགལ་ཞེ་ན། །
རང་ཉིད་ཡོད་པ་མ་ཡིན་ན། ། རང་གིས་རང་ཉིད་ཇི་ལྟར་རིག ། ཞེས་སོགས་སྤྲོས་པ་གཅོད་པའི་ཚེ། ། ཡིན་གྱི་ཐ་སྙད་དུ་མ་ཡིན། ། བདེ་སྟོང་ཟུང་དུ་སྦྱོར་བའི་ཚེ། ། སྟོང་ཉིད་ཡེ་ཤེས་མ་ཡིན་ན། ། ཕྱག་རྒྱ་ཆེན་མོ་ཇི་ལྟར་འཐད། ། ཡིན་ན་རང་གིས་རང་རིག་གོ ། དེ་སྐད་འདི་ཡང་རྣལ་འབྱོར་པའི། ། ཉམས་ལེན་ངོ་ན་རང་གཞན་ཀུན། །
རྫས་གཞན་ཉིད་དུ་ཞེན་པ་དང༌། ། རྣམ་ཤེས་དང་ནི་ཡེ་ཤེས་ཀྱི། ། རྣམ་རོལ་ལས་གཞན་སྣང་བ་ཡི། ། རྟེན་འབྲེལ་སྣ་ཚོགས་ཡོད་དོ་ཞེས། ། བྱིས་པས་བཏགས་པའི་གསང་ཚིག་ཀུན། ། སྤང་བར་བྱ་བའི་ཕྱིར་ཡིན་ནོ།། །། ཤུ་བྷཾ།། །། ༄། །ཨོཾ་སྭསྟི་སིདྡྷཾ། རྡོ་རྗེ་འཛིན་ལ་ཕྱག་བྱས་ནས། ། ཁོ་བོས་སྔགས་དང་བྱམས་པའི་ཆོས། །
འཆད་ཚེ་ཆོས་དབྱིངས་མ་གཏོགས་པའི། ། ཆོས་གཞན་ཡོད་པ་མིན་ཞེས་དང༌། ། ངོ་བོ་ཉིད་མེད་དུ་སྨྲ་བའི། ། གཞུང་འཆད་ཚེ་ན་ཀུན་རྫོབ་ལས། ། མ་གཏོགས་ཆོས་གཞན་ཡོད་མིན་པ། ། དེ་ཚེ་ཀུན་རྫོབ་ཀྱང་མེད་པས། ། ཡོད་ན་དོན་དམ་བདེན་ནོ་ཞེས། ། ས་སྐྱའི་གྲུབ་མཐར་ཐག་བཅད་ཚེ། ། ཡིད་ལ་བསམ་པ་གཞན་བྱས་ནས། ། སྨྲ་མཁས་ནེ་ཚོའི་དབང་པོ་འགའ། །
གྲུབ་མཐའི་འཛིན་ལུགས་གཙང་བ་དང༌། ། མི་གཙང་སོ་སོར་འབྱེད་དགོས་ཟེར། ། དེ་ཡི་ཤེས་བྱེད་དྲིས་པ་ན། ། མ་དག་ལུས་སོགས་ཀུན་རྫོབ་ཀྱི། ། བདེན་པ་ཚད་མས་མ་གྲུབ་ན། ། རྒྱུ་འབྲས་ཆོས་ལ་བསྐུར་བཏབ་ཟེར། ། སྣང་གསུམ་འཆད་པའི་ལམ་འབྲས་པ། ། གཙང་མ་རྣམས་ལ་འདི་སྐད་འདྲི། ། རྫོགས་སངས་རྒྱས་ལ་དག་པ་ཡི། ། སྣང་བ་ལས་གཞན་མི་འཆར་ན། །
རྫོགས་སངས་རྒྱས་ཀྱིས་མ་གཟིགས་ཕྱིར། ། མ་དག་སྣང་བ་མེད་པར་འགྱུར། ། འཁྲུལ་སྣང་དང་ནི་ལས་སྣང་ཞེས། ། འཆད་ན་དེ་དག་ཅི་ལ་ཟེར། ། མ་དག་སེམས་ལ་གང་སྣང་བ། ། དེ་ལས་གཞན་པའི་དོན་ཡོད་ན། ། འཁྲུལ་པར་མི་འགྱུར་དེ་མེད་ན། ། ཀུན་རྫོབ་ཕལ་ཆེར་བཀག་པའི་ཕྱིར། ། བསོད་ནམས་ཚོགས་སོག་མ་འཁྲུལ་ལམ། ། འགྲོ་དྲུག་ལས་སྣང་ཇི་སྙེད་པ། །
འཕྲལ་གྱི་འཁྲུལ་རྒྱུས་མ་བསླད་པའི། ། རྟོག་མེད་ཉིད་ཕྱིར་མངོན་སུམ་གྱི། ། ཚད་མར་འཆད་པ་གསར་བྱུང་གི ། ཆོས་ཡིན་ས་སྐྱའི་ཆོས་ན་མེད། ། མི་ལ་ཆུར་སྣང་ཡོད་ཅེས་པའི། ། ལམ་འབྲས་འཆད་པ་འགའ་མེད་དམ། ། དོན་དམ་བྱང་ཆུབ་སེམས་སྒོམ་པ། ། མེད་པར་དགག་པའི་སྟོང་པ་ཉིད། ། བསྒོམ་བྱར་འཆད་པའི་ལམ་འབྲས་པ། ། གྲུབ་མཐའ་གཙང་མ་འགའ་མེད་དམ། །
བསྒོམ་དེ་གཞུང་བཤད་ཐམས་ཅད་ན། ། དུག་ཅན་ལྟ་བར་མ་བཤད་དམ། ། ལམ་འབྲས་པ་ལ་ཕར་ཕྱིན་ལས། ། ལྷག་པའི་ལྟ་བ་ཡོད་དམ་མེད། ། མེད་ན་ལྟ་གྲུབ་བརྒྱད་བཤད་པའི། ། ཁྱད་པར་གྲུབ་མཐའ་གཙང་མས་སྨྲོས། ། ཡོད་ན་ཕར་ཕྱིན་སྤྲོས་བྲལ་ལས། ། ལྷག་ཚེ་སྤྲོས་བཅས་འགྱུར་བ་ཅི། ། ལམ་འབྲས་པ་ལ་དོན་དམ་པའི། ། བདེན་པའི་ངོས་འཛིན་ཡོད་དམ་མེད། །
མེད་ན་སྔགས་གཞུང་ཀུན་ལས་ཉམས། ། ཡོད་ན་དེའི་མཚན་གཞི་དྲི། ། བུམ་པ་བདེན་སྟོང་ལ་སོགས་པ། ། གསར་བྱུང་ཆོས་ཀྱི་གཏམ་སྨྲ་བའི། ། སྤྲོས་པའི་མཐའ་ཀུན་བྲལ་བ་དང༌། ། གསལ་སྟོང་ཟུང་འཇུག་ལ་སོགས་པ། ། ཟེར་ན་མཐའ་བྲལ་མེད་དགག་ལ། ། སྔགས་ཀྱི་དོན་དམ་པར་འཆད་པ། ། རྒྱུད་གཞུང་ཀུན་ལས་གསལ་བར་བཀག ། གསལ་སྟོང་སོགས་ཀྱི་མཚན་གཞི་ནི། །
དྲིས་ཚེ་ཆོས་གཞན་གསལ་བ་སོགས། ། དགག་བྱ་བདེན་གྲུབ་ཀྱིས་སྟོང་ཞེས། ། གསལ་བྱུང་ཆོས་དེ་དབྱངས་སུ་ལེན། ། འདི་ནི་གཞན་སྟོང་ཐ་ཤལ་ཞིག ། ཡིན་མོད་ཁྱོད་ཀྱང་དེ་འདོད་དམ། ། འཁོར་འདས་དབྱེར་མེད་ཅི་ལ་ཟེར། ། འཁོར་བ་ཚད་མས་གྲུབ་གྱུར་ན། ། དེ་ཚེ་མྱ་ངན་འདས་མི་འགྲུབ། ། འཁོར་བ་ཚད་མས་མ་གྲུབ་ན། ། ཀུན་རྫོབ་བདེན་ལ་བསྐུར་པ་བཏབ། །
རྒྱུད་ལས་འཁོར་འདས་དབྱེར་མེད་ཀྱི། ། མཚན་གཞི་ཨེ་ཝཾ་ཉིད་ལ་བཤད། ། ཨེ་ཝཾ་ངོས་འཛིན་ལམ་འབྲས་པའི། ། གྲུབ་མཐའ་གཙང་མ་རྣམས་ཀྱིས་སྨྲོས། ། ཡེ་ཤེས་ཚོགས་བསོག་བྱེད་པའི་ཚེ། ། བཤིག་ནས་སྟོང་ཉིད་སྒོམ་པ་དང༌། ། བཙན་ཐབས་སྒོམ་པ་རྣམ་གཉིས་བཤད། ། བཤིག་ནས་བསྒོམ་པའི་དགོས་པ་ཅི། ། རིགས་པས་དཔྱད་པའི་སྟོང་པ་ཉིད། ། དུག་ཅན་ལྟ་བར་མི་འགྱུར་རམ། །
ཡེ་ཤེས་ཚོགས་ཀྱི་སྟོང་པ་ཉིད། ། ངོ་བོ་ཉིད་མེད་སྨྲ་ལུགས་སམ། ། སྔགས་ལུགས་གཞན་ཞིག་ཡོད་དམ་འདྲི། ། དང་པོ་ལྟར་ན་ཆོས་རྣམས་ཀུན། ། རང་རང་ངོ་བོས་སྟོང་པ་ལ། ། མཉམ་པར་བཞག་པའི་ངང་ཉིད་ནས། ། རྟེན་འབྲེལ་སྣ་ཚོགས་འཆར་བ་འགལ། ། ཕྱི་མ་ལྟར་ན་ཀུན་རྫོབ་ཀུན། ། རང་རང་ངོ་བོས་སྟོང་པ་དང༌། ། དོན་དམ་གཞན་གྱིས་སྟོང་པ་ལས། །
གཞན་མེད་ཁྱོད་ཀྱང་དེ་འདོད་དམ། ། སྔགས་ཀྱི་དོན་དམ་གཉིས་མེད་ཀྱི། ། ཡེ་ཤེས་རྒྱུ་འབྲས་ངོ་བོ་ཡི། ། སྟོང་ལས་གཞན་དུ་བཤད་པ་མེད། ། ཐལ་རང་གཞུང་གི་སྟོང་པ་ཉིད། ། འདི་དང་མཐུན་པར་འཆད་ནུས་པ། ། མིན་ནོ་ཕྱིས་བྱུང་གཏམ་སྐད་དང༌། ། མཐུན་པར་ཁྱེད་ཀྱང་འཆད་བྱེད་དམ། ། སྔགས་ཀྱི་སྒྲུབ་ཐབས་ཚོགས་གཉིས་པོ། ། མཐའ་དག་དོན་དམ་བདེན་པར་ངེས། །
མེད་པར་དགག་པའི་སྟོང་ཉིད་ལས། ། གཞན་པའི་དོན་དམ་བདེན་མེད་ཅེས། ། ཟེར་བ་གཙང་མའི་གྲུབ་མཐའ་འམ། ། ཕ་རོལ་ཕྱིན་པའི་སྟོང་པ་ཉིད། ། རྣམ་གྲངས་པའི་དོན་དམ་དང༌། ། སྤྱིའི་དོན་དམ་གསང་སྔགས་ཀྱི། ། དོན་དམ་རྣམ་གྲངས་མིན་པའི་དང༌། ། སྦས་པའི་དོན་གྱི་དོན་དམ་ཞེས། ། ངེད་ཀྱིས་གྲུབ་མཐའ་གཙང་མར་འཆད། ། ལ་ལ་བདེན་གྲུབ་ཁས་ལེན་པ། །
དབུ་མའི་གྲུབ་མཐའ་མིན་ཞེས་ཟེར། ། བདེན་དང་བདེན་པར་གྲུབ་པ་ཡི། ། ཁྱད་པར་ཟླ་བ་གྲགས་པའི་གཞུང༌། ། འཆད་པོ་གསར་བྱུང་རྣམས་ཀྱི་གཏམ། ། སྔོན་བྱོན་སུས་ཀྱང་བཤད་པ་མེད། ། ཀུན་རྫོབ་བདེན་པ་ཚད་གྲུབ་ཏུ། ། སྨྲ་བ་ལོ་བརྒྱ་ཚུན་ཆད་ཀྱི། ། གཏམ་ཡིན་སྔོན་རབ་རྒྱ་བོད་དུ། ། གྲགས་པ་སུས་ཀྱང་བཤད་པ་མེད། ། ཁྱེད་ཅག་གྲུབ་མཐའ་གཙང་མ་ནི། །
ཕྱིས་བྱུང་གཏམ་དང་སྲེས་ནས་འཆད། ། ཁོ་བོ་ཅག་ནི་གཞུང་ཆེན་དང༌། ། བསྟུན་ནས་གོང་མའི་གཞུང་ལུགས་འཆད། ། འདི་ན་གྲུབ་མཐའ་གཙང་མ་བ། ། ལ་ལས་གཞན་གཞུང་འགོག་པ་ན། ། ཆོས་ཀུན་བདེན་མེད་དུ་ཞེན་པ། ། ཆད་པའི་ལྟ་བ་ཡིན་ཞེས་དང༌། ། བདེན་གྲུབ་ཆོས་འགའ་ཁས་བླངས་ན། ། རྟག་པའི་ལྟ་བར་སོང་ཞེས་སྨྲ། ། ངོ་བོ་ཉིད་མེད་སྨྲ་གཞུང་དུ། །
བདེན་ཞེན་རྟག་པར་ལྟ་ཉིད་ཕྱིར། ། ལུགས་དེར་རྣམ་གྲངས་མིན་པ་ཡི། ། དོན་དམ་བདེན་པ་མི་བཞེད་མོད། ། གང་དུ་དོན་དམ་བདེན་འདོད་པའི། ། གཞུང་དེར་དོན་དམ་བདེན་གྲུབ་བཞེད། ། འོན་ཀྱང་དེར་འཛིན་རྟོག་པ་ནི། ། མཐའ་དག་སྤང་བྱ་ཉིད་ཡིན་ཕྱིར། ། ཆོས་ཀུན་སྤྲོས་དང་བྲལ་བར་གྲུབ། ། སྤྲོས་ཀུན་བྲལ་བའི་ཀྱཻ་རྡོ་རྗེ། ། གནས་ལུགས་ཉིད་དུ་སྔགས་པས་འཆད། །
བདེན་མེད་ཞེན་བློ་ཆད་ལྟ་ན། ། དབུ་མའི་རིགས་པས་ཆོས་རྣམས་ཀུན། ། བདེན་གྲུབ་བཀག་པའི་རྗེས་དཔག་དང༌། ། རིགས་ཤེས་ཆད་ལྟ་ཉིད་དུ་ཐལ། ། ཆད་ལྟ་འབད་ནས་སྒྲུབ་བྱེད་པའི། ། དབུ་མའི་རིགས་ཚོགས་དེ་ངོ་མཚར། ། གཞུང་ལུགས་ཆེན་པོ་དཔྱིས་ཕྱིན་པ། ། མེད་པར་རྟག་ཆད་ལྟ་བ་ཡི། ། ངོས་འཛིན་སྐད་གསང་མཐོན་པོར་ནི། ། སྨྲ་མཁས་དེ་དག་གད་མོའི་རྒྱུ། །
ཆོས་འགའ་བདེན་པར་གྲུབ་ཉིད་དུ། ། དུས་རྣམས་ཀུན་ཏུ་ཁས་བླངས་ནས། ། རིགས་པས་བཤིག་ཚེ་དེ་མེད་པར། ། ཞེན་པའི་ཤེས་རབ་ཆད་ལྟ་ཡི། ། ངོས་འཛིན་ཡིན་ནོ་ཆོས་རྣམས་ཀུན། ། གདོད་ནས་བདེན་པར་གྲུབ་མིན་པ། ། དེ་ལ་དེར་ཞེན་གནས་ལུགས་དང༌། ། མཐུན་ཕྱིར་ཅི་ཞིག་ཆད་པར་ལྟ། ། དེ་བཞིན་ཀུན་རྫོབ་ཆོས་རྣམས་ཀུན། ། གདོད་ནས་ཡོད་མ་མྱོང་བ་ལ། །
ཡོད་པ་མིན་ཞེས་སྨྲས་པའི་ཚེ། ། ཐར་པའི་ལམ་གྱི་གནད་འཆུག་ཞེས། ། བྱིས་པས་བརྟགས་པའི་སྨྲ་མང་པོ། ། རྒན་པོས་དབྱངས་སུ་ལེན་མི་འཚལ། ། དེ་སྐད་འདི་ནི་ཕྱོགས་འགའ་ལ། ། སྡང་བས་མ་ཡིན་ཕྱོགས་གཞན་ལ། ། ཆགས་པས་མ་ཡིན་མདོ་རྒྱུད་ལ། ། རྨོངས་པས་མ་ཡིན་རྙེད་པ་དང༌། ། བཀུར་བསྟིའི་ཕྱིར་མིན་ལུགས་གཞན་གྱིས། ། འཆལ་གཏམ་དབྱངས་སུ་བླངས་པ་མིན། །
ཡིན་ནོ་གཏི་མུག་ཆེན་པོ་ཡིས། ། གཏི་མུག་སེལ་བར་བྱེད་པ་དང༌། ། ཆགས་པ་ཆེན་པོས་ཆགས་པ་ཡང༌། ། ཐམས་ཅད་སེལ་བྱེད་ཞེ་སྡང་ཆེས། ། ཞེ་སྡང་ཀུན་སེལ་འདི་སྤྲིངས་པས། ། ཀུན་ཀྱང་ཆོས་སྐུར་རོ་གཅིག་ཤོག། ། ཤུ་བྷཾ།། །། ༄། །སྭསྟི། རྡོ་རྗེ་འཆང་ལ་ཕྱག་བྱས་ནས། ། སྔོན་གྱི་ཆོས་ལུགས་དམ་པ་ནི། །
རྣ་བའི་ལམ་དུ་མ་གྱུར་པས། ། བདག་ལ་རྩོད་པ་དེ་བསལ་བྱ། ། དེ་ལ་ཁ་ཅིག་འདི་སྙམ་དུ། ། ལྷ་དང་སྔགས་ཀྱི་བསྒྲུབ་པའི་གཞི། ། དོན་དམ་བདག་ཡིན་ཞེས་ཟེར་བ། ། འདི་འདྲ་གྲངས་ཅན་ལུགས་ཡིན་ཏེ། ། གཟུང་འཛིན་གཉིས་དང་བྲལ་བ་ཡི། ། ཤེས་རིག་རྟག་པ་གཅིག་པུ་སྟེ། ། དམ་པའི་བདག་དང་སྐྱེས་བུ་དང༌། ། འཁོར་འདས་ཀུན་གྱི་བྱེད་པ་པོར། །
འདོད་པས་དེ་དང་མཚུངས་ཤེ་ན། ། དེ་མཚུངས་མིན་པའི་ཤེས་བྱེད་ཀྱི། ། ལུང་དང་རིགས་པ་འདིར་བསམ་བྱ། ། ལུང་ནི་ལྷན་ཅིག་སྐྱེས་པ་དང༌། ། གྲུབ་མཐས་རྣམ་བརྟགས་བདག་གཉིས་ཀྱིས། ། སྟོང་པའི་རང་རིག་ཡེ་ཤེས་ལ། ། དམ་པའི་བདག་ཅེས་ཇི་སྐད་དུ། ། དེ་བཞིན་ཉིད་དག་དག་པའི་བདག ། བདེན་པར་སྨྲ་ཞིང་ཚིག་མི་འགྱུར། ། ཅེས་དང་བདག་མེད་སྲོག་གི་བདག །
ཐོབ་པ་སངས་རྒྱས་དག་པའི་བདག ། ཅེས་དང་བདག་དང་བདག་མེད་ཀྱི། ། སྤྲོས་པ་ཞི་བ་དམ་པའི་བདག ། ཅེས་དང་ཡེ་ཤེས་ཚོགས་སོག་ཚེ། ། སྟོང་ཉིད་ཡེ་ཤེས་རྡོ་རྗེ་ནི། ། ང་དང་བདག་ཏུ་སྒོམ་པར་གསུང༌། ། རིགས་པ་གྲངས་ཅན་ཤེས་རིག་གི ། བདག་དེ་གང་ཟག་སྐྱེས་བུ་དང༌། ། ངར་འཛིན་རྟོག་པའི་གཟུང་བྱ་དངོས། ། ཟ་བ་པོ་ཡིན་ཡོན་ཏན་དང༌། །
བྱ་བ་གང་ཡང་མི་བྱེད་དང༌། ། ཐར་པ་ཐོབ་པའི་གནས་སྐབས་སུ། ། གཟུང་འཛིན་སྤྲོས་པ་ཀུན་བྲལ་བའི། ། ཤེས་རིག་ཙམ་དུ་གནས་ཤེས་ཟེར། ། རང་ལུགས་དམ་པའི་བདག་དེ་ནི། ། ངར་འཛིན་ལ་སོགས་རྟོག་པ་ནི། ། ཀུན་གྱི་ཡུལ་ལས་འདས་པ་དང༌། ། བདག་མེད་རྟོགས་པའི་ཤེས་རབ་སོགས། ། ཡོན་ཏན་ཀུན་དང་དབྱེར་མེད་ཅིང༌། ། རྫོགས་སངས་རྒྱས་དེ་སྐུ་གསུམ་དང༌། །
ཕྲིན་ལས་ལྷུན་གྱིས་གྲུབ་པར་བཞེད། ། འདི་ཉིད་དྲི་མ་དང་བཅས་ཚེ། ། རང་བཞིན་གནས་པའི་རིགས་དང་ནི། ། རྒྱུ་ཡི་རྒྱུད་དང་སངས་རྒྱས་ཀྱི། ། སྙིང་པོ་དང་ནི་འཁོར་འདས་ཀྱི། ། ཆོས་རྣམས་ཀུན་གྱི་གནས་དང་ནི། ། རང་བཞིན་སངས་རྒྱས་ཞེས་བྱར་གསུངས། ། དམ་པའི་བདག་ཅེས་བརྡ་བཏགས་ཀྱང༌། ། རྟོག་པའི་ཡུལ་དུ་མི་འགྲོ་ཞིང༌། ། རྟོག་མེད་ཤེས་པས་བདག་ཉིད་དུ། །
སྒྲོ་འདོགས་བྱེད་པ་མི་སྲིད་ཕྱིར། ། བདག་མེད་པ་ནི་དམ་པའི་བདག ། དཔེར་ན་བདེན་པས་སྟོང་པ་ལ། ། དོན་དམ་བདེན་པ་ཞེས་བྱར་བཏགས། ། དམ་པའི་བདེན་ཞེས་བརྡ་སྦྱར་ཀྱང༌། ། བདེན་པ་མིན་པ་ཇི་བཞིན་ནོ། ། དམ་པའི་དོན་གྱིས་བདག་ཡིན་ཕྱིར། ། བདག་མེད་ཉིད་དུ་འགལ་ཞེ་ན། ། འོ་ན་དོན་དམ་བདེན་ཡིན་ན། ། བདེན་པ་མེད་པ་ཉིད་དུ་འགལ། །
བདག་ཏུ་འཇོག་དང་བདག་མེད་པར། ། འཇོག་པའི་གནས་སྐབས་མང་མོད་ཀྱང༌། ། བྱིས་རྣམས་འཇུག་པ་བདེ་བའི་ཕྱིར། ། དམ་པའི་བདག་དེ་བདག་མིན་ཞེས། ། ཁས་བླངས་པ་ན་རྩོད་ལས་གྲོལ། ། ཅེས་དམ་པའི་བདག་ལ་རྩོད་པ་སྤོང་བའི་ཚིག་ལེའུར་བྱས་པ་སྔགས་ལ་འཇུག་པའི་སྒོ་ཞེས་བྱ་བ་འདི་གྲུབ་པའོ།། །། ཤུ་བྷཾ།། །། ༄། །སྙན་རྒྱུད་ཀྱི་སྦས་དོན་ལ་འཁྲུལ་པ་སྤོང་པ་མཐུ་སྟོབས་དབང་ཕྱུག་གི་དགོངས་པ་རྣམ་ངེས་ཆོས་ཚན་བཅུ་གཅིག་པ་བཞུགས་སོ།། ༄། །ན་མོ་གུ་ར་ཝེ། ལམ་འབྲས་རྡོ་རྗེའི་ཚིག་རྐང་ལས། །
སྣང་བ་རྣམ་གསུམ་ཞེས་བཤད་པ། ། གང་དེ་གཞུང་འདིའི་མདོར་བསྟན་ཏེ། ། གཞི་ལམ་འབྲས་གསུམ་བསྟན་ཕྱིར་རོ། ། གཞི་ནི་མ་དག་དེ་བཞིན་ཉིད། ། ལམ་ནི་ཉམས་སྣང་ཡེ་ཤེས་ཏེ། ། འབྲས་བུ་སངས་རྒྱས་དེ་བཞིན་ཉིད། ། གསུམ་ཀའང་ཆོས་དབྱིངས་ཡེ་ཤེས་སོ། ། མ་དག་སྣང་བ་ཞེས་བྱ་བ། ། མ་རིག་པ་དང་གཟུང་འཛིན་གྱི། ། བག་ཆགས་དབང་གིས་སྣང་བ་སྟེ། །
འཁྲུལ་པའི་སྣང་བ་ཁོ་ནར་བཤད། ། འཁྲུལ་སྣང་སེམས་སུ་ཐག་བཅད་ན། ། གཟུང་བ་ཡུལ་དུ་མེད་པར་གོ ། སེམས་སྣང་སྒྱུ་མར་ཐག་བཅད་ན། ། འཛིན་པའི་དྲི་མ་འཁྲུལ་པར་ཤེས། ། གཟུང་འཛིན་གཉིས་སུ་མེད་པ་ཡི། ། ཤེས་པ་རང་རིག་རང་གསལ་བ། ། འདི་ནི་རང་བཞིན་ལྷན་སྐྱེས་ཏེ། ། མ་དག་དུས་སུ་རྒྱུ་ཡི་རྒྱུད། ། ལྟ་བ་འདི་གོམས་བྱས་པ་ལས། །
རྒྱུ་རྒྱུད་དྲི་མས་དག་པ་ན། ། རྣམ་ཤེས་ཡུལ་དུ་མ་དག་པའི། ། སྣང་བ་ཅི་ཡང་འཆར་མི་ནུས། ། ཉམས་ཀྱི་སྣང་བ་ཞེས་བྱ་བ། ། ཉོན་མོངས་ལས་དང་བག་ཆགས་དང༌། ། རྣམ་སྨིན་མཐུ་ལས་མ་ཡིན་པར། ། རྣལ་འབྱོར་དབང་གིས་སྣང་བ་སྟེ། ། འདི་ལ་མི་འཆར་ཡོད་མ་ཡིན། ། འཆར་བྱེད་བློ་ནི་ཡེ་ཤེས་ཏེ། ། དཔེ་དང་དོན་གྱི་དབྱེ་བས་གཉིས། །
རྣམ་ཤེས་ཡུལ་དུ་འདི་འཆར་ན། ། མ་དག་སྣང་བ་ལས་མ་འདས། ། འདིར་ཡང་སྣང་བ་ཡེ་ཤེས་དང༌། ། དེར་སྣང་སྒྱུ་མར་ཐག་བཅད་པས། ། གཟུང་བྱའི་ཡུལ་དང་དེ་འཛིན་ལ། ། མངོན་པར་ཞེན་པའི་དྲི་མ་སྤོང༌། ། ཉམས་སྣང་འདི་ནི་ཆོས་གཞན་གྱིས། ། སྟོང་པ་ཡིན་ཏེ་ས་སོགས་སུ། ། སྣང་ཡང་དེ་ཡིས་སྟོང་པར་བཤད། ། གཞན་གྱིས་སྟོང་ཡང་ཡེ་ཤེས་ཀྱི། །
ངོ་བོ་ཉིད་དུ་འཆད་ནུས་སམ། ། ཞེ་ན་གནས་ཚུལ་ཡེ་ཤེས་ལ། ། སྣང་ཚུལ་ཀུན་རྫོབ་ལྟ་བུར་སྣང༌། ། འཁོར་བའི་སྣང་བ་ཡེ་ཤེས་སུ། ། བདེན་པར་འཆད་ནུས་མ་ཡིན་ཏེ། ། ནུས་ན་རྫོགས་སངས་རྒྱས་བློ་ལ། ། མ་དག་སྣང་བར་ཐལ་ཕྱིར་རོ། ། རྣམ་པར་བྱང་བའི་ཆོས་ཇི་སྙེད། ། ཡེ་ཤེས་དེ་ལ་གང་ཤར་བ། ། གནས་ཚུལ་ཉིད་ལ་ཞུགས་པའི་ཕྱིར། །
ཡེ་ཤེས་ངོ་བོར་ཁས་ལེན་བྱ། ། དོན་གྱི་ཡེ་ཤེས་དེ་ཉིད་ལ། ། ཆོས་ཀུན་གཟུགས་བརྙན་ཚུལ་དུ་ནི། ། མི་འཆར་ཅི་ཡང་ཡོད་མིན་པ། ། དེ་ལ་རྣམ་ཀུན་པ་ཞེས་ཟེར། ། རྣམ་ཀུན་པ་དེ་ཆོས་གཞན་གྱིས། ། སྟོང་ཡང་རང་གི་ངོ་བོ་ནི། ། བདེ་བ་ཆེ་ལས་མ་གཡོས་པ། ། དེ་ལ་སྟོང་ཉིད་མཆོག་ཏུ་བཞེད། ། རྣམ་ཀུན་མཆོག་ལྡན་སྟོང་ཉིད་འདི། །
མཚན་གྱི་རྣམ་གྲངས་ཨེ་ཝཾ་སྟེ། ། འདི་ལས་མ་གཏོགས་འཁོར་བ་དང༌། ། མྱང་འདས་གང་ཡང་ཡོད་མ་ཡིན། ། མྱ་ངན་ཞེས་པ་མཚན་འཛིན་གྱི། ། རྣམ་པར་རྟོག་པ་ཐམས་ཅད་དེ། ། དེ་ལས་འདས་ཕྱིར་ཨེ་ཝཾ་འདི། ། རང་བཞིན་མྱ་ངན་འདས་པར་བཞག ། དེ་ཉིད་འཁོར་བ་དངོས་མིན་ཡང༌། ། དེ་མེད་ན་ནི་འཁོར་བའི་ཆོས། ། མི་འབྱུང་ཕྱིར་ན་འདི་ཉིད་ལ། །
འཁོར་བ་ཚད་ཞེས་བཤད་པ་ཡིན། ། ཇི་སྲིད་མ་རིག་ཡོད་དེ་སྲིད། ། ཨེ་ཝཾ་འཁོར་བའི་ཆོས་སུ་འཆར། ། མ་རིག་ཟད་པར་གྱུར་པ་ན། ། མྱ་ངན་འདས་ལས་གཞན་མི་སྲིད། ། ཨེ་ཝཾ་མངོན་དུ་བྱེད་པའི་ཐབས། ། དབང་དང་རིམ་པ་གཉིས་ཡིན་ཏེ། ། དེ་ཉིད་གཟུགས་སུ་ཤར་བ་ལ། ། སྟོང་གཟུགས་ཕྱག་རྒྱ་ཆེན་མོར་བརྗོད། ། གཉིས་སྣང་བག་ཆགས་མ་སྤངས་པ། །
དེ་སྲིད་མ་དག་སྣང་བ་འཆར། ། འདི་ནི་སེམས་ཅན་ཀུན་ལ་སྟེ། ། གཉིས་སྣང་བག་ཆགས་ཡོད་ཕྱིར་རོ། ། གཉིས་མེད་ཡེ་ཤེས་ཤར་གྱུར་ཀྱང༌། ། གཉིས་སྣང་བག་ཆགས་མ་ཟད་པ། ། དེ་སྲིད་ཉམས་ཀྱི་སྣང་བ་སྟེ། ། རྫོགས་སངས་རྒྱས་ལ་འདི་མི་སྲིད། ། སངས་རྒྱས་མེ་ལོང་ཡེ་ཤེས་ལ། ། འཁོར་བའི་གཟུགས་བརྙན་འཆར་བཤད་ཀྱང༌། ། གཉིས་སྣང་བག་ཆགས་ཟད་པའི་ཕྱིར། །
དག་པའི་སྣང་བ་ཁོ་ནར་བཤད། ། སྣང་གསུམ་ལམ་གྱིས་མ་བསྡུས་པའི། ། ལམ་འབྲས་ཆོས་གཞན་ཡོད་མིན་ཡང༌། ། བློ་དམན་རིམ་གྱིས་འཁྲིད་པ་ན། ། གསུམ་པོའི་ཆ་ཤས་བཙལ་ནས་བཀྲི། ། བློ་དམན་རྣམས་ལ་བསོད་ནམས་ཀྱི། ། ཆ་ནས་ཐོག་མར་འཆད་དགོས་ཏེ། ། ལྟ་བ་བློ་ཡུལ་འཆར་བ་ལ། ། བསོད་ནམས་ཚོགས་པ་དགོས་ཕྱིར་རོ། ། དེ་ཡང་ཐོག་མར་མངོན་མཐོའི་ཆོས། །
དེ་ནས་ངེས་ལེགས་ཐུན་མོང་བ། ། རྗེས་སུ་བྱང་ཆུབ་སེམས་དཔའི་ཆོས། ། ལྟ་བ་དབང་བསྐུར་ནས་འཆད་པ། ། དགྱེས་པ་རྡོ་རྗེའི་དགོངས་པ་སྟེ། ། ལུགས་འདིར་ལྟ་བ་རྟོགས་པའི་ཐབས། ། དབང་བསྐུར་ཉིད་ལ་འཆད་ཕྱིར་རོ། ། ཞེས་པ་འདི་ནི་བྲག་དཀར་བ། ། བྱང་ཆུབ་སེམས་དཔའི་ཞལ་གྱི་ངོར། ། སྦྱར་བའི་དགེ་བས་རང་ལུགས་ཀྱི། ། ཆོས་ལ་ངེས་པར་རྡེང་ཐོབ་ཤོག། །།
མངྒ་ལཾ་བྷ་ཝནྟུ།། །། ༄། །རྡོ་རྗེ་འཛིན་ལ་ཕྱག་འཚལ་ཏེ། ། ལ་ལ་སྣང་གསུམ་འཁྲིད་འཆད་པའི། ། སྔོན་དུ་རྒྱུ་དུས་དབང་བསྐུར་བ། ། ཆོས་རྗེ་བླ་མའི་དགོངས་པར་འཆད། ། དབང་གིས་སྨིན་པའི་རྟེན་ཅན་ལ། ། མི་རྟག་འཁོར་བའི་ཉེས་དམིགས་སོགས། ། དང་པོའི་འཁྲིད་ཚུལ་སྨོས་ཅི་དགོས། ། བྱང་ཆུབ་སེམས་ལའང་བཀྲི་མི་དགོས། ། དེ་མི་དགོས་པར་གྲུབ་ཅེ་ན། །
དམ་པས་མཛད་པའི་ཁྲིད་ཡིག་ཏུ། ། ལས་དང་པོ་ཡི་འཁྲིད་ཚུལ་ལས། ། གཞན་མ་བཤད་པ་ཅི་ལ་དགོངས། ། དབང་གིས་མ་སྨིན་རྟེན་ཅན་གྱིས། ། བླ་མའི་ཞབས་པད་བསྟེན་པར་འགལ། ། ཟེར་མོད་བླ་མ་རྣམ་བཞི་ཡི། ། རྣམ་བཞག་འཆད་པ་གཞུང་བཤད་ཡིན། ། ཁྲིད་ཀྱི་ཐོག་མར་སུ་ཡིས་འཆད། ། ཉམས་སྣང་འཆད་པའང་གཞུང་བཤད་ཚེ། ། རྒྱས་པར་འཆད་ཀྱི་ཁྲིད་དུས་སུ། །
རྒྱུ་མེད་འབྲས་བུ་གང་ལས་འབྱུང༌། ། སྐབས་དེར་རིམ་གཉིས་སྒོམ་ཞེ་ན། ། དམ་པས་མ་བཤད་པ་དང་འགལ། ། ཁྱེད་ལའང་དབང་གིས་སྨིན་པ་དང༌། ། ཐུན་མོང་ཐེག་པར་སྦྱངས་ཟིན་ལ། ། ལམ་འབྲས་འཆད་ཚེ་སྣང་གསུམ་གྱི། ། ཁྲིད་ལ་དགོས་མེད་འགྱུར་ཞེ་ན། ། སྣང་བ་གསུམ་གྱི་སྤྱོད་པ་ལ། ། རིམ་གྱིས་སློབ་དགོས་མ་ཡིན་ཡང༌། ། གཉིས་མེད་ལྟ་བ་གོམས་བྱས་པས། །
སྣང་བ་གསུམ་ལ་ཞེན་པ་སྤོང༌། ། དེ་ཡི་འོག་ཏུ་རྒྱུ་དུས་ཀྱི། ། དབང་བསྐུར་ངེས་པར་དགོས་མ་ཡིན། ། དེ་ལྟ་ན་ཡང་བུམ་དབང་གི ། ལྟ་བ་སྐྱེས་ཟིན་མ་ཡིན་ན། ། དེ་རྟོགས་པ་ཡི་ཐབས་མཆོག་ཏུ། ། བུམ་པའི་དབང་བསྐུར་བླང་བར་བྱ། ། དེ་ནས་འཁོར་འདས་དབྱེར་མེད་ཀྱི། ། ལྟ་བའི་ངོ་སྤྲོད་རྒྱས་པར་བཤད། ། སྣང་གསུམ་ལྟ་བ་རིགས་པ་ལས། །
ཤེས་མོད་འདི་ནི་དབང་ལས་སོ། ། ལ་ལ་འདི་ཡང་རིགས་པ་ཡིས། ། བསྒྲུབས་པར་འཆད་པ་རིགས་མིན་ཏེ། ། ཐོས་བསམ་ལྟ་བ་དུག་ཅན་དང༌། ། ཉམས་སུ་ལེན་པའི་གནད་གསུམ་བཤད། ། ལ་ལ་སྣང་གསུམ་གནས་སྐབས་སུ། ། དོན་དམ་བྱང་ཆུབ་སེམས་སྒོམ་པ། ། ངོ་བོ་ཉིད་མེད་སྨྲ་བ་ཡི། ། སྟོང་ཉིད་སྒོམ་པ་མཆོག་ཡིན་ཟེར། ། རིགས་པས་སྒྲོ་འདོགས་གཅོད་པ་ལ། །
རིགས་པའི་ལམ་དེ་ཆེས་ཟབ་ཀྱང༌། ། སྔགས་ཀྱི་ཐེག་པར་ཞུགས་པ་ན། ། སེམས་ཀྱི་རྡོ་རྗེ་སྒོམ་པ་མཆོག ། ཅེས་པ་རྗེ་བཙུན་སྐུ་མཆེད་ཀྱི། ། ལུང་ལས་གསལ་བར་གསུངས་པ་ལྟར། ། ཆོས་རྗེ་བླ་མས་གཞུང་ཤིང་དུ། ། གསལ་བར་བཀོད་པ་དེ་ཡིན་ནོ། ། ལམ་འབྲས་པ་ལ་སེམས་བསྐྱེད་ཀྱི། ། སྡོམ་པ་འབོགས་པའི་ལུགས་མེད་ཅེས། ། ཟེར་བ་གཏམ་འཆལ་ཡིན་མོད་ཀྱི། །
ཆོ་གའི་ངེས་པ་དེར་མ་གསུངས། ། སེམས་བསྐྱེད་ངེས་པར་མི་དགོས་དང༌། ། དབང་སྐུར་ངེས་པར་དགོས་པ་འགལ། ། གཞུང་བཤད་རིམ་དང་ཁྲིད་རིམ་གྱི། ། རྣམ་དབྱེ་བསྲེས་ནས་འཆད་བཞིན་དུ། ། གཞན་ལ་མགོ་འཇུག་དཀྲུགས་སོ་ཞེས། ། ཀྱལ་ཀ་གཏོང་བར་མ་བྱེད་ཅིག ། འདིར་ཡང་རང་གིས་གང་ཐོས་པ། ། དེ་ཁོ་ན་ཉིད་བདེན་ཡིན་གྱི། ། གཞན་ནི་གཏི་མུག་ཅེས་ཟེར་བ། །
སྤང་བའི་དོན་དུ་ཞར་ལ་སྨྲས།། །། ༄། །རྡོ་རྗེ་འཛིན་ལ་ཕྱག་འཚལ་ནས། ། ཕྱི་རབས་པ་རྣམས་གསང་སྔགས་ཀྱི། ། ལྟ་བ་དབུ་མ་ཐལ་རང་གི ། གཞུང་བཞིན་ངེས་པར་འཆད་དགོས་ཟེར། ། མཚན་འཛིན་འགོག་ཚེ་དེ་ལྟ་བུའི། ། རིགས་པ་བཤད་ཀྱང་མི་འགལ་མོད། ། གང་འདིར་ཉམས་སུ་མྱོང་བྱ་ཡི། ། སྟོང་ཉིད་དེ་དང་མཐུན་པ་མེད། ། ཅི་ཕྱིར་ཞེ་ན་ལུགས་དེ་ཡི། །
སྟོང་ཉིད་མངོན་སུམ་ཡུལ་མི་རུང༌། ། འདིར་ནི་རང་རིག་མངོན་སུམ་གྱི། ། མྱོང་བྱ་ཞིག་ལ་ལྟ་བར་བཤད། ། ཐལ་རང་གཞུང་གི་སྟོང་པ་ཉིད། ། རྣམ་གྲངས་པ་ཡི་དོན་དམ་ཞེས། ། རྗེ་བཙུན་མཆེད་ཀྱིས་གསུངས་པ་དང༌། ། གཞུང་ལས་ཀུན་རྫོབ་བདེན་པར་བཤད། ། ཐལ་རང་ལུགས་ཀྱི་སྟོང་པ་ཉིད། ། ཚད་མ་གཉིས་པོས་མི་རྟོགས་པ། ། རང་གཞུང་སོ་སོའི་དགོངས་པ་ཞེས། །
ཨ་ཏི་ཤ་ཡིས་གསལ་བར་གསུངས། ། ཕྱི་མའི་དུས་འདིར་གྲགས་ཅན་དག ། ཡུལ་ཅན་བདེ་བ་ཆེན་པོ་ཡིས། ། ཐལ་འགྱུར་ལུགས་ཀྱི་སྟོང་པ་ཉིད། ། རྟོགས་པ་སྔགས་ཀྱི་ལྟ་བར་འཆད། ། ཐལ་འགྱུར་ལུགས་ལ་སྟོང་ཉིད་ཀྱི། ། ཡུལ་དང་ཡུལ་ཅན་མི་འཆད་ཅིང༌། ། རིགས་པས་བཙལ་ན་མ་མཐོང་བ། ། དེ་ལ་སྟོང་ཉིད་མཐོང་བར་བཏགས། ། ཕུང་པོ་རྣམ་བཅད་སྟོང་པ་དང༌། །
ཐལ་བྱུང་ཟབ་མོ་སྔགས་ལུགས་ཀྱི། ། ཉམས་སུ་མྱོང་བྱ་མིན་ཞེས་པ། ། འཇམ་པའི་དབྱངས་ཀྱི་ཞལ་ལུང་ཡིན། ། དེས་ན་རང་ལུགས་འཆད་པ་པོ། ། རྣམས་ཀྱང་དབུ་མའི་རིགས་པ་ཡིས། ། ཞིབ་མོར་དཔྱད་པ་མ་བྱས་ན། ། སྔགས་ཀྱི་ལྟ་བ་མི་རྟོགས་ཞེས། ། ཟེར་བ་ལུགས་གཞན་དག་དང་འདྲེས། ། རང་གི་ལུགས་ལ་ཐོས་བསམ་གྱིས། ། སྒྲོ་འདོགས་བཅད་པའི་ལྟ་བ་ནི། །
དུག་ཅན་ཉིད་དང་ལྟ་བའི་ཡུལ། ། རྣམ་གྲངས་པ་ཡི་དོན་དམ་ཙམ། ། ཡིན་ཞེས་བཤད་པ་ལ་སོགས་པ། ། རང་གཞུང་ཞིབ་ཏུ་སློབས་ལ་ལྟོས། ། འདི་ཡང་གཞན་གྱི་ཁ་ཟེགས་ཙམ། ། ལྷུར་ལེན་བྱེད་པ་སྤང་ཕྱིར་དུའོ།། །། མངྒ་ལམྦྷ་ཝནྟུ།། །། ༄། །རྡོ་རྗེ་འཆང་ལ་ཕྱག་བྱས་ནས། ། ཀུན་གཞི་རྒྱུ་རྒྱུད་ཅེས་བྱ་བ། ། ཀུན་གཞིའི་རྣམ་ཤེས་ཉིད་ཡིན་ཞེས། །
ཟེར་བ་དེ་དག་སྤང་བར་བྱ། ། ཀུན་གཞིའི་རྣམ་ཤེས་ལས་ཉོན་གྱི། ། རྣམ་པར་སྨིན་པ་དངོས་སུ་བཤད། ། རིགས་དྲུག་སོ་སོར་གང་སྨིན་པ། ། ཆད་ཅིང་སྨིན་ནས་ཡང་སྲིད་ལེན། ། འདིར་ན་བརྗོད་བྱ་དོན་གྱི་རྒྱུད། ། རྣམ་བྱང་ཕྱོགས་ཀྱི་ཆོས་ཀུན་དང༌། ། དབྱེར་མེད་གཞི་ལམ་འབྲས་བུ་ཡི། ། གནས་སྐབས་ཀུན་ཏུ་ཆད་མི་སྲིད། ། འདི་ལ་ཆོས་དབྱིངས་ཡེ་ཤེས་དང༌། །
བདེ་བར་གཤེགས་པའི་སྙིང་པོ་དང༌། ། རང་བཞིན་ལྷན་སྐྱེས་ཡེ་ཤེས་དང༌། ། གཉིས་མེད་ཡེ་ཤེས་སོགས་སུ་གྲགས། ། འདི་ཡི་མ་དག་དག་པ་སོགས། ། གནས་སྐབས་གསུམ་ལ་སྣང་གསུམ་དང༌། ། རྒྱུ་དང་ཐབས་དང་འབྲས་བུ་ཡི། ། རྒྱུད་གསུམ་དག་ཏུ་རྣམ་པར་བཞག ། འདི་ལ་ལས་དང་ཉོན་མོངས་པའི། ། ས་བོན་བཏབ་པས་འཁོར་བ་འཆར། ། མ་ཆགས་སོགས་ཀྱིས་ཐོས་པ་ཡི། །
བག་ཆགས་བཞག་པས་སངས་རྒྱས་འགྲུབ། ། ཟག་བཅས་ལས་ཀྱི་ས་བོན་ནི། ། དེ་དང་འདྲེས་པ་མི་སྲིད་ཅིང༌། ། ཐོས་སོགས་བག་ཆགས་རྒྱུ་རྒྱུད་དང༌། །

དབྱེ་བ་མེད་པར་ལྷུན་གྱིས་གྲུབ། ། ཉོན་མོངས་བག་ཆགས་ཟད་པ་ན། ། དེ་ལྟའི་ས་བོན་མི་འདེབས་ཕྱིར། ། ཨེ་ཝཾ་ཟུང་འཇུག་མྱང་འདས་སུ། ། ལྷུན་གྱིས་གྲུབ་པ་དེ་བཞུགས་སོ། ། འཁོར་བ་མྱ་ངན་འདས་པ་དང༌། ། དབྱེར་མེད་མིན་པ་ག་ལ་སྲིད། ། དབྱེར་མེད་ཅེས་པ་ཟུང་འཇུག་དང༌། ། དེ་དོན་གཉིས་སུ་མེད་པ་དང༌། ། གཉིས་མེད་དོན་ནི་གཅིག་པུ་དང༌། ། གཅིག་པུ་དེ་ཡང་རང་བཞིན་གྱིས། །
རྣམ་པར་དག་པའི་མྱང་འདས་ཏེ། ། དམ་པའི་དོན་ནི་དེ་གཅིག་པུ། ། ལ་ལ་གསལ་སྟོང་ཟུང་འཇུག་དོན། ། བདེན་གཉིས་ཟུང་དུ་འབྲེལ་བར་འཆད། ། གསལ་བ་ཀུན་རྫོབ་བདེན་པ་དང༌། ། སྟོང་པ་བདེན་མེད་ལ་འཆད་ཟེར། ། འདི་འདྲ་ལམ་འབྲས་རྒྱུ་འཛིན་གྱིས། ། འཆད་པ་ལྟ་ཅི་བརྒྱ་ལམ་ན། ། ཐོས་པར་གྱུར་ཀྱང་མི་ཉན་ཏེ། ། ངེས་དོན་ཤིན་ཏུ་འཁྲུགས་ཕྱིར་རོ། །
དེས་ན་རྟོག་པ་ཀུན་བྲལ་བའི། ། གསལ་རིག་བདེ་བ་ཆེན་པོ་ནི། ། དམ་པའི་དོན་དུ་ཤེས་བྱས་ནས། ། དབང་ལས་ཡང་དག་བླང་བར་བྱ། ། ཀུན་གཞིའི་ཡེ་ཤེས་ཞེས་བྱ་བ། ། ལུང་ལས་བཤད་པ་མེད་ཟེར་ན། ། ཐོག་མེད་དུས་ཀྱི་དབྱིངས་ཞེས་བཤད། ། གསང་བ་འདུས་པར་ངེས་དོན་གྱི། ། ངོས་འཛིན་འོད་གསལ་ཉིད་ལ་བཤད། ། དེ་ལ་རྗེ་བཙུན་ཀུ་མཱ་རས། །
སྤྲོས་བྲལ་མེད་པར་དགག་པ་ལ། ། འོད་གསལ་ལ་ཉིད་དུ་ངོས་བཟུང་ནས། ། གངས་ཅན་འདི་ན་འཕགས་སྐོར་གྱི། ། འོད་གསལ་གོ་བ་སྔོན་མེད་ཟེར། ། དེ་ལྟར་འཆད་ཚེ་སངས་རྒྱས་སར། ། ཡེ་ཤེས་མེད་པར་ཁས་ལེན་བྱེད། ། ཙོང་ཁ་པ་ཡི་གསུང་ལས་ནི། ། བདེ་སྟོང་ཟུང་འཇུག་འོད་གསལ་ཏེ། ། བདེ་དང་སྟོང་པ་ཆུ་ལ་ནི། ། ཆུ་བཞག་ལྟར་སོང་ཟུང་འཇུག་དོན། །
ཡིན་ཞེས་འཆད་པར་བྱེད་མོད་ཀྱི། ། བདེ་བ་ཆེན་པོ་སྤྲོས་བྲལ་དུ། ། རོ་གཅིག་གྱུར་ན་མེད་དགག་ཉིད། ། སྤྲོས་བྲལ་བདེ་བར་རོ་གཅིག་ན། ། འོད་གསལ་ངོས་འཛིན་སྔ་རབས་པའི། ། ལུགས་ལས་གཞན་དུ་འདས་པ་མེད། ། འོད་གསལ་མེད་དགག་ཏུ་བཤད་ན། ། སྒྲིབ་ཀུན་སྤངས་པའི་སངས་རྒྱས་ཀྱི། ། རང་དོན་སྐུ་ལ་ཤེས་མེད་པར། ། འཆད་པ་ཟླ་བ་གྲགས་པའི་ལུགས། །
དེ་ཕྱིར་རང་ལུགས་འཆད་པ་རྣམས། ། གཞན་ཟེར་དབྱངས་སུ་མ་ལེན་ཤིག ། ཅེས་པ་འདི་ཡང་རང་གི་གཞུང༌། ། ཚུགས་པར་འཆད་པའི་དོན་དུའོ།། །། དགེའོ།། །། ༄། །རྡོ་རྗེ་སེམས་དཔར་ཕྱག་བྱས་ནས། ། ལམ་གྱི་ཐུན་བཞིར་དབང་བཞི་པོས། ། ལུས་ལ་བརྟེན་ནས་བདེ་ཆེན་གྱི། ། སྒྲིབ་པ་འགག་ཅེས་གསུངས་པའི་དོན། ། དེ་ཡི་སྒྲིབ་པ་རྣམ་རྟོག་སྟེ། །
དེ་ལས་འཕོ་བའི་བག་ཆགས་འབྱུང༌། ། འཕོ་བའི་བག་ཆགས་ཞེས་བྱ་བ། ། དེ་ནི་འགྱུར་བའི་བདེ་བ་སྟེ། ། ལུས་ལ་གནད་དུ་བསྣུན་པ་ལས། ། རླུང་སེམས་དབུ་མར་ཆུད་པ་ན། ། རྣམ་པར་རྟོག་པ་དང་བྲེལ་བའི། ། བདེ་བ་ཤར་དེ་བདེ་ཆེན་ཉིད། ། དེ་ཡང་ཤེས་བྱའི་སྒྲིབ་པ་སྟེ། ། ཉོན་མོངས་ཟད་པའི་དགྲ་བཅོམ་དང༌། ། གཟུགས་ཀྱི་ཁམས་ཀྱི་རྟེན་ལ་ཡང༌། །
བདེ་ཆེན་སྒྲིབ་པ་དེ་ཡོད་ཕྱིར། ། འདི་དག་སྔགས་ལ་ཉེ་རྒྱུ་ཡིས། ། མཚམས་སྦྱོར་བྱེད་ཚེ་ཡུམ་ཆེན་མོ། ། ཤེས་རབ་ཕ་རོལ་ཕྱིན་དང་སྦྱོར། ། དེ་ལ་ཕྱག་རྒྱ་ཆེ་ཞེས་བྱ། ། སྒྲིབ་དེ་འགགས་ནས་འཚང་རྒྱ་བར། ། གསལ་བས་བཤད་རྒྱུད་ཅེས་པའི་དོན། ། ཀུན་གཞི་རྒྱུ་རྒྱུད་བདེ་ཆེན་དུ། ། ཤར་དེ་ལོངས་སྤྱོད་རྫོགས་པར་སྒྲུབ། ། དེ་ལྟར་འཆར་བ་གཟུང་འཛིན་གྱི། །
རླུང་སེམས་ལུས་སུ་འགགས་ལས་བྱུང༌། ། དེ་ཕྱིར་མ་དག་ལུས་འདི་ཉིད། ། ལོངས་སྤྱོད་རྫོགས་སྐུའི་ཉེར་ལེན་མིན། ། ཅི་ཕྱིར་ཞེ་ན་བསྐྱེད་རིམ་གྱི། ། དུས་སུ་སྟོང་པའི་ངང་ལས་སྒྲུབ། ། རྫོགས་རིམ་དུས་སུ་འགྲོས་བཞི་པོ། ། མ་ཐིམ་བར་དུ་འཚང་མི་རྒྱ། ། ལུས་ཀྱི་དཀྱིལ་འཁོར་ཞེས་བྱ་བ། ། མ་དག་ལུས་ཉིད་ཡིན་ཞེས་ཟེར། ། ཟག་བཅས་ལས་ཀྱི་རྣམ་སྨིན་ནི། །
གདོད་ནས་གྲུབ་པར་འཆད་མི་ནུས། ། བསྐྱེད་རིམ་དུས་ཀྱི་རྟེན་བརྟེན་པ། ། ཡེ་ཤེས་སྣང་བར་འཆད་བཞིན་དུ། ། ལུས་ཀྱི་དཀྱིལ་འཁོར་བེམས་པོ་ཡི། ། ཁམས་སུ་འཆད་པ་འདི་མི་རིགས། ། མདོར་ན་ལུགས་སུ་སྣང་བ་ཡི། ། རྣམ་རིག་ལས་གཞན་ལུས་འགའ་མེད། ། རྣམ་རིག་དེ་ལ་གློ་བུར་གྱི། ། དྲི་མའི་ཆ་དང་ཡེ་ཤེས་ཆ། ། ཡེ་ཤེས་དེ་ཉིད་མིག་ལ་སོགས། །
ཆོས་ཅན་སོ་སོ་དང་འབྲེལ་ཚེ། ། ཆོས་ཅན་སོ་སོའི་མིང་མང་པོས། ། སོ་སོར་བཏགས་ནས་རྟེན་དང་ནི། ། བརྟེན་པར་བཅས་པའི་དཀྱིལ་འཁོར་དུ། ། རང་བཞིན་ཉིད་ཀྱིས་ལྷུན་གྲུབ་པ། ། བླ་མ་བརྒྱུད་པའི་མན་ངག་གི ། སྒྲོན་མས་རིམ་བཞིན་གསལ་འདེབས་བྱེད། ། དེ་བཞིན་ཉིད་ཀྱི་དག་པ་དང༌། ། ལྷ་རྣམས་སོ་སོའི་དག་པ་ཞེས། ། གསུངས་པའི་དགོངས་པ་བཙལ་བ་ན། །
དེ་ལྟར་འཆད་ལས་གཞན་མི་སྲིད། ། དེ་བཞིན་ཉིད་ཀྱི་ལུས་དཀྱིལ་དང༌། ། ཀུན་བཏགས་སོགས་ཀྱི་བཤད་པ་ནི། ། སེམས་ཙམ་མ་གཏོགས་དབུ་མ་དང༌། ། གསང་སྔགས་པ་ལ་མེད་ཅེས་ཟེར། ། སྔགས་སུ་མ་ཟད་ཐེག་ཆེན་གྱི། ། བསྒྲུབ་བྱ་སྒྲུབ་པ་པོ་གཉིས་ཀ ། ངེས་པར་དེ་བཞིན་ཉིད་དུ་འཆད། ། འདི་ལ་དམ་པའི་བདག་ཅེས་ཟེར། ། རྗེ་བཙུན་གྲགས་པས་གུར་རྒྱན་དུ། །
ཀུན་བཏགས་ལ་ནི་གཞན་དབང་གི ། རྒྱས་འདེབས་གཞན་གྱི་དབང་དེ་ལ། ། ཡོངས་སུ་གྲུབ་པའི་རྒྱས་འདེབས་ཞེས། ། གསུངས་པའི་དགོངས་པ་སྣང་བ་ཀུན། ། རྣམ་རིག་ཙམ་ལས་གཞན་ཡོད་མིན། ། རྣམ་རིག་ངོ་བོ་ཡོངས་གྲུབ་ཀྱིས། ། ཤེས་བྱ་ཀུན་ལ་རྒྱས་འདེབས་བྱེད། ། རྗེ་བཙུན་བྱམས་པས་ཡོངས་གྲུབ་ཉིད། ། ཡོན་ཏན་ཀུན་གྱི་རྟེན་ཡིན་པར། ། དགོངས་ནས་དེ་མ་རྫོགས་པ་དང༌། །
རབ་རྫོགས་ཤེས་བྱའི་རྣམ་གཞག་གསུངས། ། ཤེས་པ་ཆོས་འཁོར་བར་མཐའ་ཡི། ། ངེས་དོན་ལྟ་བ་སྨོས་ཅི་དགོས། ། རྡོ་རྗེ་ཐེག་པའི་ཡེ་ཤེས་ཀྱི། ། ཚོགས་བསོགས་ཙམ་གྱི་གོ་བ་ཡང༌། ། ནེ་ཙོའི་འདོན་པ་ཇི་བཞིན་དུ། ། སོང་བ་རྣམས་ཀྱིས་མཁས་པ་དང༌། ། གྲུབ་པ་རྣམས་ཀྱི་གཞུང་ཆེན་པོ། ། ཁྱད་དུ་གསོད་པ་སྤང་ཕྱིར་ཡིན། ། དེ་ཡི་དགེ་བས་བདག་དང་ནི། །
ལྷན་ཅིག་ངེས་དོན་ལྟ་བ་ཡི། ། སྐལ་མཉམ་གཞན་ཡང་ཟུང་འཇུག་སྐུ། ། སྒྲུབ་པའི་གཞི་ལ་རྡེང་ཐོབ་ཤོག། །། མངྒ་ལཾ།། །། ༄། །ན་མོ་གུ་རཱ་ཝེ། བསྐྱེད་རིམ་ལྷ་ཡི་སྒྲུབ་གཞི་ནི། ། རང་བཞིན་ལྷན་ཅིག་སྐྱེས་པ་སྟེ། ། རྫོགས་པའི་རིམ་པའི་ལྷ་གང་ཡིན། ། བདེ་ཆེན་ཡེ་ཤེས་ཉིད་ལས་སྒྲུབ། ། གནས་ཚུལ་རང་བཞིན་ལྷན་སྐྱེས་ཏེ། །
སྣང་ཚུལ་སྔགས་དང་ཕྱག་མཚན་ལས། ། ལྷ་རྣམས་སོ་སོར་བསྐྱེད་པ་ལ། ། སྔགས་ཀྱི་སྐུ་ཞེས་བྱ་བར་བཤད། ། ཕྱི་དང་ནང་གི་མཆོད་པ་ཡང༌། ། སྟོང་པའི་ངང་ལས་སྒྲུབ་པ་པོའི། ། ཡེ་ཤེས་ཁོ་ན་ས་བོན་གྱི། ། རྣམ་པར་གྱུར་ལས་བསྒྲུབས་དེ་ཡིན། ། ལྷན་ཅིག་སྐྱེས་པ་ཉམས་མྱོང་གི ། ཡེ་ཤེས་མངོན་དུ་མ་གྱུར་པ། ། དེ་སྲིད་རྟོག་པའི་ཡུལ་ཡིན་ཕྱིར། །
དོན་དམ་རྣམ་གྲངས་པ་ཞེས་བྱ། ། དབུ་མར་སོན་པའི་བདེ་བ་ཉིད། ། ལྷན་སྐྱེས་ངོ་བོར་གང་ཤར་བ། ། དེ་ཚེ་རང་རིག་པའི་དག་པ། ། མངོན་དུ་གྱུར་ཕྱིར་དོན་དམ་དངོས། ། འདི་ཡིས་གྲུབ་པའི་ལྷ་སྐུ་ལ། ། རྫོགས་རིམ་ལྷ་དང་ཡེ་ཤེས་ལྷ། ། ཞེས་བྱ་གཞན་གྱི་རྣམ་རིག་ལ། ། སྒྱུ་མའི་འཆར་ཚུལ་ཇི་བཞིན་ནོ། ། ནང་གི་བསྐྱེད་རིམ་སྒྲུབ་པའི་གཞི། །
མ་དག་ཕུང་པོ་ཉིད་ཡིན་ཟེར། ། འོ་ན་འདི་ལ་དབང་བསྐུར་ཚེ། ། མ་དག་ཕུང་པོ་མི་དམིགས་པར། ། བདག་དང་དབང་རྫས་གཉིས་ཀ་ཡང༌། ། དེ་བཞིན་ཉིད་དུ་བྱས་དེ་ཅི། ། དགྱེས་པ་རྡོ་རྗེར་འབྲས་བུ་ཡི། ། རྡོ་རྗེ་འཛིན་པའི་སྐུ་དང་ནི། ། གསང་བ་འདུས་པར་དང་པོ་ཡི། ། མགོན་པོའི་སྐུ་ལ་ལུས་དཀྱིལ་སྒོམ། ། དེ་དག་མ་དག་ལུས་སུ་ནི། །
བཤད་ན་ཧ་ཅང་ཐལ་བར་འགྱུར། ། ཕུང་པོ་སངས་རྒྱས་ལྔ་བདག་ཅེས། ། གསུངས་པ་རྣམ་དག་ཕུང་པོ་ལྔ། ། གཞན་དུ་མ་དག་འཇིག་རྟེན་དང༌། ། རྡུལ་མཚོན་ཁ་དོག་རྣམ་ལྔ་དང༌། ། ཐ་མལ་ཆུ་དང་མེ་ཏོག་སོགས། ། ལྷ་དང་མཆོད་རྫས་དངོས་ཡིན་ནམ། ། གསང་བ་འདུས་པར་སེམས་དབེན་གྱི། ། ཡེ་ཤེས་དེ་ཉིད་སྒྱུ་མའི་སྐུ། ། སྒྲུབ་པའི་གཞི་དང་དེར་སྒྲུབ་པ། །
དེ་ལ་ཀུན་རྫོབ་བདེན་ཞེས་བཤད། ། དེ་ལས་འོད་གསལ་བ་དང་ནི། ། ཟུང་འཇུག་མངོན་དུ་གྱུར་པའི་ཚེ། ། མ་དག་པ་ཡི་གཟུགས་ལ་སོགས། ། ཤུལ་དུ་འཇོག་ཅེས་བོད་རྣམས་སྨྲ། ། འདི་ནི་ཕྱི་རོལ་དོན་སྨྲ་བའི། ། ངེས་པ་སེམས་ལ་ཞེན་པ་སྟེ། ། གཟུགས་སུ་སྣང་བའི་རྣམ་རིག་ལས། ། མ་གཏོགས་གཟུགས་ཡོད་མིན་ཕྱིར་རོ། ། རྣམ་རིག་དེ་ཉིད་གཉིས་སྣང་གི །
བག་ཆགས་ཅན་ལ་འཆར་ཞེ་ན། ། ཨིནྡྲ་བྷཱུ་ཏི་བཙུན་མོར་བཅས། ། ཤུལ་དུ་ལུས་པ་ལྟར་སྣང་ངམ། ། ལ་ལ་སློབ་དཔོན་ཀླུ་སྒྲུབ་ཀྱིས། ། སྐུ་ཚེ་དེ་ལ་ཟུང་འཇུག་སྐུ། ། མངོན་དུ་མཛད་ནས་རང་གི་ལུས། ། གཞན་ལ་སྦྱིན་པར་བཏང་ཞེས་ཟེར། ། འདི་མི་འཐད་པའི་ལུང་རིགས་ནི། ། མང་པོའི་བློ་ལ་ལྗེན་ཕྱིར་བཞག ། མ་རྒྱུད་པ་རྣམས་གསེར་འགྱུར་གྱི། །
རྩི་ལས་ལྕགས་ལ་གསེར་བཟོ་ལྟར། ། རྣལ་འབྱོར་ལུས་ཀྱི་བེམས་པོའི་ཁམས། ། ཟད་ནས་ཡེ་ཤེས་སྐུ་བྱེད་གསུང༌། ། གཞན་དག་སོལ་བ་དུང་འགྱུར་བཞིན། ། བེམས་པོ་ཤེས་པར་མི་འགྱུར་ཟེར། ། འདི་ཡང་རྡུལ་ཕྲན་དོན་སྨྲ་ཡི། ། ལུགས་ཡིན་བེམས་པོར་སྣང་བ་ཡི། ། རྣམ་རིག་དེར་འགྱུར་འགལ་བ་མེད། ། འདིར་ཡང་བེམས་པོའི་ཁམས་ཟད་ནས། ། རྫོགས་སངས་རྒྱ་བར་གསུངས་པའི་ཕྱིར། །
མ་དག་ལུས་ཀྱི་བེམས་པོའི་ཁམས། ། སངས་རྒྱས་ཉིད་དུ་འགྱུར་བ་མེད། ། ཅེས་པ་འདི་ཡང་བྲག་དཀར་བ། ། བྱང་ཆུབ་སེམས་དཔའ་བསྐྱེད་རྫོགས་ཀྱི། ། གནས་ལ་དོགས་པ་འཁྲུང་སྲིད་པ། ། སེལ་ཕྱིར་ལེགས་པའི་བློ་ཡིས་སྨྲས། ། དེ་ཡི་དགེ་བས་རང་ཉིད་ཀྱང༌། ། ཟབ་མོའི་གནས་ལ་རྡེང་ཐོབ་ནས། ། སྒྲུབ་པ་སྙིང་པོར་བྱེད་པ་དང༌། ། ཐེག་པ་མཆོག་དང་འབྲལ་མེད་ཤོག། །།
མངྒ་ལཾ།། །། ༄། །ན་མོ་མཉྫུ་བཛྲཱ་ཡ། དགྱེས་པ་རྡོ་རྗེ་ང་ཉིད་ཅེས། ། སྒོམ་པས་གོམས་པར་བྱེད་དུས་ཀྱི། ། ང་དེ་གང་ལ་བྱ་ཞེ་ན། ། རྒྱལ་བའི་བཀའ་ལས་རྣམ་གཉིས་གསུངས། ། ཀུན་རྫོབ་བཏགས་པའི་ཡོད་པ་དང༌། ། དོན་དམ་ལྷན་སྐྱེས་ཡེ་ཤེས་སོ། ། དང་པོ་ཡེ་ནས་མེད་བཞིན་དུ། ། ལྷན་ཅིག་སྐྱེས་དང་གྲུབ་མཐས་བརྟགས། །
དང་པོ་ཡང་དག་ཀུན་རྫོབ་དང༌། ། གཉིས་པ་ལོག་པའི་ཀུན་རྫོབ་བོ། ། འདི་དག་ཡུལ་ཅན་དང་བཅས་པ། ། ཀུན་བཏགས་ཉིད་ཕྱིར་ཡོན་ཏན་གྱི། ། རྟེན་དུ་རྫོགས་པ་མིན་པར་ནི། ། བཤད་པས་ལྷག་པའི་ལྷར་མི་སྐྱེད། ། གང་ཞིག་ལྷག་པའི་ལྷར་རུང་བ། ། ཡོན་ཏན་ཀུན་དང་དབྱེར་མེད་འགྱུར། ། གང་དེ་བདག་ཏུ་སྣང་བ་དང༌། ། ཞེན་པ་སྤངས་ནས་དེ་ལྷར་སྐྱེད། །
དེ་མ་བཅད་ན་གང་ཟག་ཉིད། ། ལྷ་དེར་སྐྱེད་པ་རུང་མ་ཡིན། ། གང་ལ་བདག་ཏུ་ཞེན་ཡོད་པ། ། དེ་སྲིད་དེ་ལྟར་མི་འཆར་ཏེ། ། བདག་ཏུ་ཞེན་དང་ལྷར་སྣང་བ། ། ལྷན་ཅིག་མི་གནས་འགལ་ཕྱིར་རོ། ། དེ་བཞིན་ཕུང་སོགས་དྲི་མའི་ཆོས། ། ཡོན་ཏན་རྣམས་དང་དབྱེར་མེད་དུ། ། རུང་བ་མིན་ནམ་ལྷར་བསྐྱེད་ན། ། ལྷག་པའི་ལྷ་རྣམས་སྤང་བྱར་འགྱུར། །
བསྐྱེད་རིམ་རགས་པ་རྟེན་དང་བཅས། ། ཡེ་ཤེས་ལས་གྲུབ་ཟེར་བཞིན་དུ། ། ཕྲ་བའི་བསྐྱེད་རིམ་རྟེན་བརྟེན་པ། ། ཡེ་ཤེས་མིན་པ་གད་མོའི་གནས། ། ཇི་སྲིད་བེམས་པོར་སྣང་དང་ཞེན། ། དེ་སྲིད་ལུས་དཀྱིལ་དུ་མི་འཆར། ། ཞེན་པར་གྱུར་ན་སྨོས་ཅི་དགོས། ། སྣང་བ་དེ་གཉིས་འགལ་ཕྱིར་རོ། ། གཉིས་པ་ལྷན་སྐྱེས་ཡེ་ཤེས་ནི། ། ངར་འཛིན་ཡུལ་ལས་འདས་པའི་ཕྱིར། །
དེ་ཡིས་དེར་བཟུང་བདག་མིན་ཡང༌། ། ཀུན་གྱི་གནས་ཕྱིར་བདག་ཅེས་བྱ། ། བདག་མ་ཡིན་ན་དོན་དམ་པའི། ། བདག་ཏུ་འགལ་བ་ཉིད་ཅེ་ན། ། འདི་ཉིད་བདག་ཅེས་བྱ་བར་ནི། ། འདོད་པ་གྲངས་ཅན་ལུགས་ཡིན་མོད། ། འདི་ན་ལ་ལ་སེམས་ཙམ་པས། ། ཀུན་གཞི་བདག་ཏུ་འདོད་ཅེས་དང༌། ། ཡིད་ཀྱི་རྣམ་ཤེས་བདག་དངོས་སུ། ། ལེགས་ལྡན་འབྱེད་ཀྱིས་འདོད་ཅེས་དང༌། །
ཐལ་འགྱུར་བ་རྣམས་ཕུང་པོ་ལ། ། བརྟེན་ནས་བཏགས་པའི་ང་ཙམ་ཉིད། ། བདག་ཏུ་འདོད་ཅེས་སྨྲ་བར་སྣང༌། ། འདི་དག་མུ་སྟེགས་གཞུང་ཡིན་ནོ། ། དེས་ན་ཆོས་ཉིད་ཡེ་ཤེས་ཉིད། ། དམ་པའི་དོན་གྱི་བདེན་གཅིག་པུ། ། རྣམ་རྟོག་མ་ལུས་ཁེགས་པ་ན། ། ལྷག་པའི་ལྷར་ནི་ལྷུན་གྱིས་གྲུབ། ། གནས་ཚུལ་དམ་པའི་དོན་གྱི་ལྷ། ། དེ་ཉིད་རྟོགས་པས་ལྷར་བསྐྱེད་ནས། །
གཟུང་བྱ་ཀུན་རྫོབ་ཡིན་མོད་ཀྱང༌། ། གོམས་པ་རྫོགས་ནས་ཡེ་ཤེས་ལྷ། ། སེམས་བཅས་མིན་པའི་དོན་ཡོད་པར། ། ཐེག་ཆེན་མཐའ་དག་མི་བཞེད་ཀྱང༌། ། འདི་ན་བེམས་པོ་ལྷར་སྒོམ་ཞེས། ། སྨྲ་བ་རྒྱུད་སྡེའི་ལུགས་མིན་ནོ། ། འདི་ན་གསར་བྱུང་ཆོས་སྨྲ་བ། ། ཕྱི་རོལ་དོན་ལ་ཞེན་ཆེས་པས། ། གཉུག་མ་གཞི་ལུས་སངས་རྒྱས་ཚེ། ། བེམས་ལུས་ལྷག་མར་བཞག་ཅེས་ཟེར། །
བེམས་པོ་ཡེ་ནས་ཡོད་མིན་པར། ། རྣལ་འབྱོར་ཡེ་ཤེས་ཀྱིས་རྟོགས་ཚེ། ། བེམས་པོའི་སྣང་བ་སྒྲུབ་པ་པོའི། ། མ་འཁྲུལ་ཤེས་ལ་འཆར་མི་སྲིད། ། འདིར་ཡང་བདེ་སྟོང་ཟུང་འཇུག་ལས། ། སྒྱུ་མའི་སྐུ་དེ་བསྒྲུབ་པར་བྱ། ། ཀུན་རྫོབ་སྒྱུ་མའི་སྐུ་དེ་ནི། ། ཇི་སྲིད་འོད་གསལ་དུ་ཞུགས་པ། ། མཐར་མ་ཕྱིན་པ་དེ་སྲིད་དུ། ། སློབ་པའི་ཟུང་འཇུག་སྐུར་ཡང་ནི། །
ལྡང་མི་ནུས་ན་མི་སློབ་པའི། ། ཟུང་འཇུག་སྐུར་ལྡང་སྨོས་ཅི་དགོས། ། དེས་ན་བེམས་པོའི་ཆོས་རྣམས་ནི། ། ཟུང་འཇུག་སྐུར་ལྡང་མ་ཟེར་ཤིག ། མ་རྒྱུད་པ་རྣམས་འབྲས་བུ་ལ། ། མཚམས་སྦྱོར་ནུས་པའི་ཉེ་རྒྱུ་ཡི། ། འཇའ་ལུས་བསྒྲུབས་ནས་རྟེན་དེ་ལ། ། ཟུང་འཇུག་མངོན་དུ་བྱེད་པར་བཞེད། ། འདི་ནི་གསར་བྱུང་གྲུབ་མཐའ་དང༌། ། བསྲེས་ནས་ཐེག་པ་ཆེན་པོར་ཡང༌། །
ཕྱི་རོལ་དོན་གཞན་ཁས་ལེན་པ། ། རྣམས་ཀྱི་འཁྲུལ་པ་སེལ་ཕྱིར་དུ། ། ལེགས་པའི་བློ་ཡིས་མདོ་རྒྱུད་ཀྱི། ། སྙིང་པོ་བསྡུས་ནས་སྦྱར་བ་ཡི། ། ཡི་གེ་པ་ནི་རབ་གཞུང་པ། ། བློ་བཟང་ཆོས་ཀྱི་རྒྱལ་མཚན་ནོ།། །། མངྒ་ལཾ་བྷ་ཝནྟུ།། །། ༄། །ན་མོ་མཉྫུ་བཛྲཱ་ཡ། གང་འདིར་ཐེག་མཆོག་རྩེ་མོ་པ། ། རྣམས་ནི་གང་ཤར་ལྷ་སྐུ་དང༌། །
སྣོད་ཀྱི་འཇིག་རྟེན་གཞལ་ཡས་ཁང༌། ། རང་ལུས་རྒྱལ་བའི་དཀྱིལ་འཁོར་ཞེས། ། སྨྲ་ལ་ཐེ་ཚོམ་མ་མཆིས་པ། ། བཤད་འཇུག་སོ་སོར་མ་ཕྱེ་བའི། ། དད་པས་རྗེས་འབྲང་འཐད་མོད་ཀྱང༌། ། ཆོས་ཀྱི་རྗེས་འབྲང་འདིར་བསམ་བྱ། ། དངོས་ཀུན་ལྷ་རུ་གནས་པ་དང༌། ། ཇི་ལྟར་གནས་བཞིན་མཐོང་ཞེས་པ། ། རྣལ་འབྱོར་ཆེན་པོའི་ཁྱད་ཆོས་ཏེ། ། བུམ་དབང་བསྐུར་བ་ལས་ཤེས་བྱ། །
རིག་པའི་དབང་ལྔ་བསྐུར་བའི་ཚེ། ། ཕུང་པོ་ལྔ་པོ་མི་དམིགས་ཏེ། ། སྟོང་པ་ཞེས་པ་རང་གི་ལུང༌། ། མི་དམིགས་པ་ནི་གཟུང་བ་དང༌། ། སྟོང་པ་ཞེས་པས་འཛིན་མེད་བསྟན། ། སྟོང་པའི་ངང་ལས་ཧཱུྃ་ཞེས་སོགས། ། གཟུང་འཛིན་གཉིས་པོ་བཀག་ཤུལ་དུ། ། ལྷག་མར་ལུས་པའི་དེ་བཞིན་ཉིད། ། ཡེ་ཤེས་ངོ་བོར་གནས་དེའོ། ། འདི་ནི་དམ་པའི་དོན་གྱི་ལྷ། །
དངོས་པོ་ཀུན་གྱི་རང་བཞིན་མཆོག ། དེ་ལས་མི་སྐྱོད་པ་ཞེས་སོགས། ། ཀུན་རྫོབ་རྣམ་ཤེས་ཡུལ་གྱི་ལྷ། ། དེ་བཞིན་ཉིད་ཀྱི་དག་པ་ནི། ། ཇི་སྲིད་མ་ཤེས་དེ་སྲིད་དུ། ། གནས་ཚུལ་དང་ནི་སྣང་ཚུལ་གྱི། ། ལྷ་གང་ཡིན་པ་མི་ཤེས་སོ། ། ལྷ་ཀུན་སྒྲུབ་གཞི་དེ་བཞིན་ཉིད། ། གཅིག་པུར་ངེས་ན་ལྷ་སོ་སོ། ། འབྱུང་བའི་རྒྱུ་མཚན་ཅི་ཞེ་ན། །
སྦྱང་གཞི་མང་པོའི་དབང་དུ་བྱས། ། ཕུང་ཁམས་སྐྱེ་མཆེད་སོ་སོ་ཡི། ། ཆོས་ཉིད་ལྷ་རྣམས་སུ་བསྐྱེད་ནས། ། བསྒོམ་ཚེ་ཆོས་ཅན་སོ་སོ་ཡི། ། གཟུང་འཛིན་གཉིས་པོ་ཞི་བར་འགྱུར། ། འདི་ལ་ལྷ་རྣམས་སོ་སོ་ཡི། ། དག་པ་ཞེས་ནི་མངོན་པར་བརྗོད། ། དཔེར་ན་ཆགས་སོགས་ཉོན་མོངས་ཀྱི། ། གཟུང་འཛིན་གཉིས་མེད་རིག་ཙམ་སྟེ། ། ལྷར་བསྐྱེད་པས་ནི་ཉོན་མོངས་ཀུན། །
ངོ་བོ་ཉིད་ཀྱིས་ཞི་བར་འགྱུར། ། ཀུན་རྫོབ་ངོ་བོ་ལྷར་ཤེས་པས། ། གཟུང་འཛིན་གདོད་ནས་མེད་པར་གོ ། ཡེ་ཤེས་གདོད་ནས་གྲུབ་པ་ཉིད། ། དམ་པའི་དོན་དུ་ཤེས་པར་ནུས། ། ཇི་སྲིད་གཟུང་བར་ཞེན་ཡོད་པ། ། དེ་སྲིད་ལྷར་ནི་མི་འཆར་ཏེ། ། ཇི་སྲིད་མིར་ནི་ཞེན་ཡོད་པ། ། དེ་སྲིད་མཐོ་ཡོར་དུ་མི་འཆར། ། ཇི་སྲིད་གཟུང་བར་སྣང་ཡོད་པ། །
དེ་སྲིད་ལྷ་རུ་མི་འཆར་ཏེ། ། དཔེར་ན་མཐོ་ཡོར་དུ་སྣང་བ། ། དེ་སྲིད་མི་ཡི་སྣང་མི་འཆར། ། མ་དག་སྣོད་ཀྱི་འཇིག་རྟེན་ཡང༌། ། རང་གི་ངོ་བོས་མི་སྟོང་བར། ། ཞེན་པ་ཡོད་པ་དེ་སྲིད་དུ། ། གཞལ་ཡས་ཁང་དུ་འཆར་མི་སྲིད། ། འཆར་ན་འགལ་ལ་མི་འཁྲུལ་འགྱུར། ། མདོར་ན་ཆོས་སུ་སྣང་ཙམ་ལས། ། མ་གཏོགས་ཆོས་གཞན་མེད་ཞེས་པ། །
དེ་ནི་ཀུན་ཏུ་བཏགས་པ་ལ། ། གཞན་གྱི་དབང་གིས་རྒྱས་གདབ་ཟེར། ། རྣམ་རིག་དེ་ཉིད་གཟུང་འཛིན་གྱི། ། དྲི་མས་དབེན་པར་ནམ་གོ་བ། ། དེ་ནི་གཞན་གྱི་དབང་ཉིད་ལ། ། ཡོངས་སུ་གྲུབ་པའི་རྒྱས་གདབ་ཟེར། ། ཡོངས་སུ་གྲུབ་པ་གཅིག་པུ་ཉིད། ། སྦྱང་གཞི་སོ་སོ་དང་འབྲེལ་བ། ། དེ་ལ་དངོས་ཀུན་གང་དང་གང༌། ། རང་གི་ལྷག་པའི་ལྷ་ཞེས་བརྗོད། །
དག་པ་དང་པོ་དོན་དམ་སྟེ། ། གཉིས་པ་བསྐྱེད་རིམ་རྟོག་པའི་ཡུལ། ། དེ་ཡང་དག་པ་གསུམ་པ་ཡིས། ། སྦྱངས་པས་ཡེ་ཤེས་ཉིད་དུ་གྲུབ། ། རང་རིག་དག་པ་ཞེས་བྱ་བ། ། རྫོགས་རིམ་ཡེ་ཤེས་བདེ་བ་ཆེ། ། རང་བཞིན་ལྷན་སྐྱེས་བདེ་བ་གང༌། ། ཐབས་ཀྱིས་མངོན་དུ་གྱུར་པའི་ཚེ། ། མི་འགྱུར་བདེ་བ་ཆེན་པོ་སྟེ། ། གནས་ཚུལ་རྫོགས་རིམ་ཡེ་ཤེས་དང༌། །
སྣང་ཚུལ་རྫོགས་རིམ་ལྷ་ཞེས་པ། ། གཉིས་ཀའང་ཡེ་ཤེས་ཉིད་ཀྱི་ཕྱིར། ། དམ་པའི་དོན་གྱི་བདེན་པར་བཞག ། འདི་ཡང་བྱ་སྤྱོད་རྣལ་འབྱོར་དུ། ། སྣང་བ་ལྷ་རུ་གསུངས་པ་མེད། ། ཅེས་པའི་དོན་གང་བཤད་པ་སྟེ། ། གྲུབ་མཐའ་དང་པོ་གསུམ་དང་བསྟུན། ། རྣམ་དག་ཅེས་པ་གཟུང་འཛིན་གཉིས། ། རྣམ་པར་དག་པའི་དབང་བྱས་པར། ། མི་ཤེས་པ་ཡི་གསང་སྔགས་པ། །
རྣམས་ཀྱི་དོགས་པ་སེལ་ཕྱིར་དུ། ། སེམས་དཔའ་བསོད་ནམས་རྒྱལ་མཚན་གྱི། ། ཞལ་ངོར་སྦྱར་བས་དག་པ་དང༌། ། ཡེ་ཤེས་ཚོགས་སོག་ལ་མཁས་ཤོག། །། མངྒ་ལཾ།། །། ༄། །རྡོ་རྗེ་འཆང་ལ་ཕྱག་བྱས་ནས། ། རང་གཞན་རྨོངས་པ་སེལ་དོན་དུ། ། རྒྱུད་དང་མན་ངག་ལས་བྱུང་བའི། ། འཁོར་འདས་དབྱེར་མེད་བསམ་པར་བྱ། ། དབྱེར་མེད་ཅེས་པ་ཟུང་འཇུག་སྟེ། །
དེ་ཡང་གཉིས་སུ་མེད་པའི་དོན། ། དོན་དེ་གཉིས་སུ་མེད་པ་དང༌། ། གཅིག་ཡོད་པ་ལ་འཆད་ཚུལ་ལོ། ། དང་པོ་ཕ་རོལ་ཕྱིན་པ་ལས། ། གཉིས་པ་རྡོ་རྗེ་ཐེག་པར་འབྱུང༌། ། གཅིག་པུ་དེ་ཡང་གང་ཞེ་ན། ། རང་བཞིན་མྱ་ངན་འདས་པར་བཤད། ། དེས་ནི་ཤེས་བྱ་ཀུན་ལ་ཁྱབ། ། དེ་ལས་ལོགས་ན་འཁོར་བ་མེད། ། ཅི་ཕྱིར་ཞེ་ན་འཁོར་བ་ནི། །
ཀུན་རྫོབ་ཙམ་དུ་བདེན་ཕྱིར་དང༌། ། མྱ་ངན་འདས་པ་དུས་ཀུན་ཏུ། ། དོན་དམ་བདེན་པར་འཆད་ཕྱིར་རོ། ། མྱང་འདས་བདེན་པ་མ་ཡིན་ཏེ། ། ཆོས་ཀུན་ཡོད་མིན་ཕྱིར་ཞེ་ན། ། འདི་ལ་འགལ་བ་ཡོད་མིན་ཏེ། ། ཆོས་འཁོར་བར་མཐའི་ཁྱད་པར་ལས། ། རིགས་པས་སྒྲོ་འདོགས་གཅོད་པ་དང༌། ། སྒོམ་པས་མྱོང་བྱའི་དབང་དུ་བྱས། ། མྱ་ངན་འདས་པ་བདེན་པའི་ཕྱིར། །
དེར་འཛིན་སྤོང་མི་ནུས་ཤེ་ན། ། མྱ་ངན་འདས་པ་ཡོངས་གྲུབ་དང༌། ། དེར་འཛིན་ཡང་དག་མིན་རྟོག་ཕྱིར། ། འཛིན་པ་ཀུན་བཏགས་སྤོང་བ་ཡི། ། གཉེན་པོ་ཡོངས་གྲུབ་ཉིད་དུ་འཆད། ། ཇི་སྲིད་འཁོར་བར་འཛིན་ཡོད་པ། ། དེ་སྲིད་འཁོར་འདས་དབྱེ་བ་ཡོད། ། ཅི་ཕྱིར་ཞེ་ན་འཁྲུལ་སྣང་ཀུན། ། བདེན་པ་ཉིད་དུ་ཞེན་ཕྱིར་རོ། ། མདོར་ན་འཁོར་འདས་གཉིས་ཀ་ལ། །
མཚན་གཞི་གཅིག་ལས་བཤད་པ་མེད། ། གཅིག་པུ་དེ་ཡང་གང་ཞེ་ན། ། བདེ་སྟོང་ཟུང་དུ་འཇུག་པའོ། ། ཨེ་ཝཾ་འཁོར་བ་ཞེས་བྱ་སྟེ། ། ཨེ་ཝཾ་མྱ་ངན་འདས་པར་བཤད། ། དྲི་མར་བཅས་པའི་ཆོས་ཀྱི་དབྱིངས། ། དོན་དམ་པ་ཡི་སེམས་ཅན་དང༌། ། བཏགས་པར་ཡོད་པའི་གང་ཟག་ལ། ། ཀུན་རྫོབ་སེམས་ཅན་དུ་བཤད་བཞིན། ། ལས་དང་ཉོན་མོངས་ཀྱིས་སྤྲུལ་པའི། །
མ་དག་སྣང་བ་ཀུན་རྫོབ་ཀྱི། ། འཁོར་བར་བཤད་མོད་དེའི་རང་བཞིན། ། དོན་དམ་འཁོར་བ་ཉིད་དུ་བཤད། ། སྣང་ཚུལ་འཁོར་འདས་དབྱེར་ཡོད་དང༌། ། གནས་ཚུལ་འཁོར་འདས་དབྱེར་མེད་ལས། ། འཆད་པའི་ཚེ་ན་སྣང་ཚུལ་དང༌། ། ལྟ་བ་རྟོགས་ཚེ་གནས་ཚུལ་སྒོམ། ། འཁོར་འདས་དབྱེར་མེད་འཆད་པོ་འགའ། ། འཁོར་བ་གང་ཡིན་མྱང་འདས་དང༌། ། མྱ་ངན་འདས་པའང་འཁོར་བ་སྟེ། །
སྣང་བ་ཐམས་ཅད་ལྷ་ཡིན་ཟེར། ། འོ་ན་ལྷ་ཡང་མ་དག་པའི། ། སྣང་བར་ཐལ་ཏེ་མྱ་ངན་འདས། ། འཁོར་བ་ཉིད་དུ་འཆད་ཕྱིར་རོ། ། འཁོར་བ་མྱ་ངན་འདས་ཡིན་ཡང༌། ། མྱང་འདས་འཁོར་བ་མིན་ཞེ་ན། ། འོ་ན་འཁོར་འདས་དབྱེར་ཡོད་དུ། ། ཐལ་བར་འགྱུར་ཏེ་གང་གི་ཕྱིར། ། གཉིས་པོ་སོ་སོར་ངེས་ཕྱིར་རོ། ། མདོར་ན་འཁོར་འདས་གཉིས་པོ་ལ། །
གཞི་མཐུན་ཁས་བླངས་བཅས་པའི་ཚེ། ། ཐེག་པ་གསུམ་གྱི་མྱ་ངན་འདས། ། འཁོར་པ་ཉིད་དུ་ཁས་བླངས་སོ། ། ཁྱོད་ལའང་དེ་ལྟར་ཐལ་ཞེ་ན། ། ཆོས་ཀྱི་དབྱིངས་ལས་མ་གཏོགས་པའི། ། འཁོར་བ་མེད་པར་ཁས་ལེན་གྱི། ། དྲི་མར་བཅས་པའི་ཆོས་ཀྱི་དབྱིངས། ། འཁོར་བ་དངོས་སུ་ཁས་མི་ལེན། ། འདོགས་པའི་རྒྱུ་མཚན་ཚང་བས་ན། ། ཨེ་ཝཾ་འཁོར་བ་ཞེས་བྱ་སྟེ། །
ཞེས་གསུངས་པ་ལ་བོད་སྐད་དུ། ། འདི་ཉིད་འཁོར་བ་ཞེས་བྱ་སྟེ། ། འདི་ཉིད་མྱ་ངན་འདས་པ་ཉིད། ། ཅེས་བསྒྱུར་སྔ་མ་བཏགས་མིང་དང༌། ། ཕྱི་མ་དངོས་ཀྱི་མིང་དུ་བཤད། ། གནོད་བྱེད་དོན་དམ་ཡིན་ཕྱིར་རོ། ། ཁྱད་པར་རྗེ་བཙུན་ས་སྐྱ་པས། ། དབྱེར་མེད་དོན་བཤད་འདིར་གསན་བྱ། ། གསལ་བ་ཞེས་བྱ་སྣང་གྲགས་ཀུན། ། སེམས་ལས་གཞན་ན་མེད་པའོ། །
སེམས་ལས་གཞན་ན་དོན་ཡོད་པར། ། ཞེན་ན་གསལ་བ་དེ་ལས་གོལ། ། སྟོང་པ་ཞེས་པ་གསལ་ཙམ་དེ། ། འཁོར་བའི་ཆོས་ཀྱིས་སྟོང་པར་བཞེད། ། འཁྲུལ་སྣང་ལས་སྣང་སེམས་ཉིད་དུ། ། ཞེན་ན་སྟོང་པ་དེ་ལས་གོལ། ། ཟུང་འཇུག་ཅེས་པ་གློ་བུར་གྱི། ། དྲི་མས་སྟོང་པའི་གསལ་ཙམ་སྟེ། ། གསལ་སྟོང་གཉིས་པོ་ཕན་ཚུན་དུ། ། ཡ་བྲལ་གྱུར་ན་དེ་ལས་གོལ། །
གོལ་བར་གྱུར་ལས་འཁོར་བ་དང༌། ། མ་གོལ་མྱང་འདས་ལྷུན་གྱིས་གྲུབ། ། སྣང་བ་སེམས་ལས་གཞན་མེད་ན། ། གསལ་བ་ཉམས་སུ་ལེན་པ་ཤེས། ། སེམས་སྣང་སྒྱུ་མར་ཤེས་གྱུར་ན། ། སྟོང་པ་ཉམས་སུ་ལོངས་པར་འགྱུར། ། གསལ་སྟོང་བརྗོད་བྲལ་དུ་གོམས་པ། ། ཟུང་འཇུག་ཉམས་སུ་ལེན་པའི་ཐབས། ། གསལ་བ་འདི་ལ་གསུམ་འབྱེད་མོད། ། གཙོ་ཆེར་འཁོར་བའི་ཆོས་ངོས་འཛིན། །
སྟོང་ལ་རང་བཞིན་གློ་བུར་དང༌། ། རང་སྟོང་གཞན་སྟོང་མེད་མོད་ཀྱང༌། ། འཁོར་བའི་ཆོས་ཀྱིས་སྟོང་པ་སྟེ། ། མྱ་ངན་འདས་པས་སྟོང་མི་བཞེད། ། ཟུང་འཇུག་ཅེས་པ་ཟུང་འབྲེལ་ལ། ། བཤད་ན་ཤིན་ཏུ་འཁྲུལ་འགྱུར་བས། ། སྟོང་པའི་ངོས་འཛིན་གསལ་བ་ལ། ། བཤད་པས་ཟུང་འཇུག་དགོངས་པ་འགྲུབ། ། གསལ་བ་ཞེས་པ་རང་སེམས་དང༌། ། སྟོང་པ་ཞེས་པ་བདེན་སྟོང་དང༌། །
ཟུང་འཇུག་ཅེས་པ་བདེན་པ་གཉིས། ། ཟུང་དུ་འབྲེལ་ལ་བཤད་པས་ནོངས། ། འཁྲུལ་སྣང་སེམས་ལས་གཞན་མེད་པར། ། གོམས་པས་ཉམས་ཀྱི་སྣང་བ་འཆར། ། ཉམས་སྣང་སྒྱུ་མར་གོམས་པ་ལས། ། དག་པའི་སྣང་བ་འཆར་བར་འགྱུར། ། དག་པའི་སྣང་བ་གང་ཤར་བ། ། ཟུང་འཇུག་ཡེ་ཤེས་ཉིད་ཡིན་ཕྱིར། ། བརྗོད་བྲལ་དོན་དམ་བདེན་པའོ། ། མདོར་ན་སངས་རྒྱས་སེམས་ཅན་དང༌། །
མྱ་ངན་འདས་དང་འཁོར་བ་སོགས། ། གཟུགས་ནས་རྣམ་མཁྱེན་བར་གྱི་ཆོས། ། ཀུན་ལ་བདེན་པ་གཉིས་སུ་ཕྱེ། ། དོན་དམ་ཡེ་ཤེས་ཡུལ་གྱི་ཆོས། ། ཐམས་ཅད་དབྱེར་མེད་ཉིད་དུ་འཆད། ། ཀུན་རྫོབ་རྣམ་ཤེས་ཡུལ་གྱི་ཆོས། ། ཕལ་ཆེར་འཁྲུལ་ངོར་དབྱེ་བ་ཡོད། ། དེ་ལྟར་འཁོར་འདས་དབྱེར་མེད་འདི། ། རྟོགས་བྱེད་ཕ་རོལ་ཕྱིན་པ་དང༌། ། གསང་སྔགས་ལམ་གྱི་ཁྱད་པར་ལས། །
རྟོགས་པའི་ཡེ་ཤེས་སོ་སོར་སྐྱེ། ། ཕ་རོལ་ཕྱིན་པའི་ཐོས་བསམ་གྱིས། ། རྟོགས་པ་རྗེས་དཔག་ཉིད་དུ་སྐྱེ། ། དེ་གོམས་པ་ལ་མངོན་སུམ་ཡང༌། ། སྣང་སྟོང་ནམ་མཁའ་ལྟ་བུའམ། ། གསལ་སྟོང་རིག་པ་ཉིད་དུ་འཆར། ། རྡོ་རྗེ་ཐེག་པའི་ཐབས་མཁས་ཀྱིས། ། ཐོག་མར་མངོན་སུམ་ཉིད་དུ་སྐྱེ། ། དེ་ལའང་དཔེ་དང་དོན་གྱི་ནི། ། དབྱེ་བས་ཡེ་ཤེས་གཉིས་སུ་བཤད། །
རྟོགས་པ་བདེ་སྟོང་ཟུང་འཇུག་སྟེ། ། སངས་རྒྱས་ཀུན་གྱི་སྡོམ་པར་བཤད། ། རང་བཞིན་ལྷན་སྐྱེས་གཅིག་ཉིད་ཀྱང༌། ། རྟོགས་བྱེད་ཐབས་ཀྱི་ཁྱད་པར་གྱིས། ། རྣམ་གྲངས་རྣམ་གྲངས་མིན་པ་ཡི། ། དོན་དམ་གཉིས་སུ་འབྱེད་པའང་བཤད། ། རྡོ་རྗེ་ཐེག་པར་ཉམས་མྱོང་གི ། ངེས་དོན་འཁོར་ལོ་གསུམ་པ་ཡི། ། ཆོས་སྐད་ཇི་བཞིན་མ་ནོར་བར། ། འཆད་མཁས་རྗེ་བཙུན་གྲགས་པའི་གཞུང༌། །
ཐེག་པ་ཆེན་པོའི་ཚུལ་གཉིས་པོར། ། རིགས་པས་སྒྲོ་འདོགས་ཆོད་པའི་ཚུལ། ། ངོ་བོ་ཉིད་མེད་སྨྲ་བའི་གཞུང༌། ། ཇི་བཞིན་འཆད་མཁས་གྲགས་པའི་མཚན། ། དབུ་མའི་རིག་པ་རང་རང་བློས། ། གཞན་དུ་དྲངས་ནས་གསང་སྔགས་ཀྱི། ། ངེས་དོན་དེ་ལྟའི་ལམ་ནས་ནི། ། འཆད་མཛད་གཞན་དང་མ་བསྲེ་ཤིག ། འདི་ནི་ཕྱི་རབས་གསང་སྔགས་འཛིན། ། རྒྱུད་གསུམ་མན་ངག་དང་བཅས་པ། །
འཆད་ཅེས་ཟེར་བའི་སོམ་ཉི་ཅན། ། རྣམས་ཀྱི་ཚོད་དཔག་སེལ་ཕྱིར་དུ། ། རྒྱུད་འགྲེལ་མན་ངག་ལ་བལྟས་ནས། ། ལེགས་པའི་བློ་ཡིས་རིགས་པར་སྦྱར། ། ལུང་སྦྱོར་གཞུང་བཞིན་བཀླགས་པས་འགྲུབ། ། དགེ་བས་རྡོ་རྗེ་འཛིན་ཐོབ་ཤོག། །། མངྒ་ལམྦྷ་ཝནྟུ།། །། ༄། །ན་མཿགུ་རཱ་ཝེ། རྗེ་བཙུན་ཕྱི་མའི་གཞུང་འཛུགས་པར། ། ཁས་ལེན་བྱེད་པོའི་མཁས་པ་འགའ། །
ཁོ་བོ་ཅག་གི་རྗེ་བླ་མས། ། ལམ་འབྲས་དབུ་ཞབས་དཀྲུགས་ཞེས་ཟེར། ། སྣང་གསུམ་ཐོག་མར་རྒྱུ་དུས་ཀྱི། ། དབང་བསྐུར་མི་མཛད་པས་དཀྲུགས་ན། ། རྗེ་བཙུན་ཆེན་པོའི་གཞུང་ཇི་ལྟའི། ། ཁྲིད་ཡིག་མཛད་པའང་དེར་ཐལ་ལོ། ། སྐབས་དེར་དངོས་སུ་མ་བཤད་ཀྱང༌། ། དོན་གྱིས་ཐོབ་པ་ཡིན་ཞེ་ན། ། ཐོག་མར་བློ་ཆོས་སུ་འགྲོ་བའི། ། གདམས་ངག་འཆད་ལ་དབང་མི་དགོས། །
བླ་མའི་རྣམ་གཞག་བཤད་ཙམ་གྱིས། ། དབང་བསྐུར་སྔོན་དུ་འགྲོ་དགོས་ན། ། བླ་མར་མཆོད་བརྗོད་བྱས་པ་ཡི། ། གཞུང་ལུགས་ཀུན་ལ་དེར་ཐལ་ལོ། ། དེ་ལྟར་གཞུང་གི་གོ་རིམ་བཞིན། ། གང་ཟག་གཅིག་ཉིད་དཀྲི་བ་ཡི། ། ཁྲིད་འཆད་ཚེ་ན་རྒྱུ་དུས་ཀྱི། ། དབང་བསྐུར་གང་དུ་བཤད་ས་དེར། ། མཛད་པས་གོ་རིམ་འཁྲུགས་འགྱུར་ན། ། འོག་ཏུ་བཤད་པ་ཐམས་ཅད་ཀྱི། །
གོང་དུ་བཤད་པས་སྨོས་ཅི་དགོས། ། ཉམས་སྣང་རྒྱས་པར་བཤད་ཟིན་པའི། ། འོག་ཏུ་བཤད་པས་འཁྲུག་འགྱུར་ན། ། རྡོ་རྗེའི་ཚིག་རྐང་དེ་ཉིད་ཀྱིས། ། ཤེས་བྱེད་དེ་ཕྱིར་དེར་འགྱུར་རོ། ། དེས་ན་གཞུང་ཚོགས་ཇི་སྙེད་ཀྱིས། ། ལས་དང་པོ་ཞིག་དཀྲི་བའི་ཚེ། ། ཉམས་ལ་སྤྲོ་བ་སྐྱེད་མཛད་ཀྱི། ། ཁྲིད་ཀྱི་ཚུལ་དུ་དེར་མི་འཆད། ། འོན་ཀྱང་སྣང་གསུམ་གཞུང་ཙམ་གྱིས། །
ལམ་འབྲས་རྫོགས་པར་འཁྲིད་ནུས་པའི། ། གང་ཟག་འགའ་ལ་སྣང་གསུམ་གྱི། ། སྐབས་སུ་དབང་བསྐུར་དོན་གྱིས་ཐོབ། ། ཅི་ཕྱིར་ཞེ་ན་ཉམས་བཅོ་ལྔ། ། ཁྲིད་ཀྱི་ཚུལ་དུ་འཆད་དགོས་ཤིང༌། ། བདེ་བར་གཤེགས་པའི་བཤད་པ་ཡང༌། ། རང་བྱིན་བརླབས་པར་འཆད་ཕྱིར་རོ། ། འདི་ཡང་བཤད་པ་ཙམ་ཡིན་གྱི། ། ལག་ལེན་ཁྲིད་ཀྱི་ཚུལ་དུ་ནི། ། སུས་ཀྱང་བཤད་པ་མེད་པའི་ཕྱིར། །
དཔེར་ན་སྣང་གསུམ་ཁྲིད་བོར་ནས། ། རྒྱུད་གསུམ་ཉིད་ནས་བསྟན་ཆོག་པའི། ། རིགས་ཤིག་བཤད་ཀྱང་ལག་ལེན་དུ། ། བྱས་ན་རང་བཟོར་འགྱུར་བ་བཞིན། ། སེམས་སྐྱེད་ཁྲིད་རྣམས་རྫོགས་པའི་འོག ། སྨོན་འཇུག་བླངས་པས་དཀྲུགས་འགྱུར་ན། ། བྱང་ཆུབ་སེམས་དཔའི་སྤྱོད་པ་ལ། ། འཇུག་པའི་གཞུང་གིས་ཀྱང་དེར་འགྱུར། ། དོན་དམ་བྱང་ཆུབ་སེམས་སྒོམ་པ། ། སྔགས་ལུགས་ཡིན་ཕྱིར་དབང་དགོས་ན། །
སྔགས་ལས་བཤད་པའི་དོན་དམ་སེམས། ། མདོ་སྡེའི་རྒྱན་སོགས་ལས་ཀྱང་འབྱུང༌། ། ལ་ལ་ངོ་བོ་ཉིད་མེད་སྨྲའི། ། དོན་དམ་བྱང་སེམས་འདིར་སྒོམ་ཟེར། ། ལུགས་འདིའི་སྟོང་པ་ཉིད་ལ་ནི། ། དོན་དམ་བྱང་སེམས་སུ་མི་འཆད། ། གཞུང་དུ་རྒྱུ་དུས་དབང་བསྐུར་གྱི། ། ཐོག་མར་འཁོར་འདས་དབྱེར་མེད་བཤད། ། རྗེས་སུ་བཤད་པས་དཀྲུགས་འགྱུར་ན། ། རྒྱུད་ལས་ཀྱང་ནི་དེར་ཐལ་ཏེ། །
དབང་བསྐུར་ནས་ནི་དེ་ཉིད་བཤད། ། ཅེས་དང་ཕྱི་ནས་བཤད་པར་བྱ། ། ཞེས་དང་རྗེ་བཙུན་ཉིད་ཀྱིས་ཀྱང༌། ། དེ་ལྟར་བཤད་པ་ཡིན་ཕྱིར་རོ། ། ཆོས་རྗེ་བླ་མས་ལམ་དུས་ཀྱི། ། རྗེས་ལ་འཁོར་འདས་དབྱེར་མེད་བཤད། ། རྒྱུ་ལམ་གཉིས་ཀྱི་བར་མཚམས་སུ། ། ཁྱད་ཀྱིས་འཆད་པས་དཀྲུགས་ཤེ་ན། ། དབང་བཞི་པོ་དང་རིམ་གཉིས་དང༌། ། རྒྱུ་ལམ་འབྲས་བུ་ཐམས་ཅད་ལ། །
དབྱེར་མེད་ལྟ་བས་རྒྱས་འདེབས་ཕྱིར། ། འཆད་ཚུལ་ཀུན་ཀྱང་འཁྲུགས་པ་མེད། ། ངོ་བོ་ཉིད་མེད་སྨྲ་བ་ཡི། ། འཁོར་འདས་དབྱེར་མེད་འདིར་མི་མཁོ། ། ནམ་མཁའ་ལྟ་བུར་མེད་དགག་ཏུ། ། རོ་གཅིག་པ་ཉིད་དེར་བཤད་ཕྱིར། ། མེད་མི་རུང་བ་མ་ཡིན་པའི། ། སེམས་བསྐྱེད་སྡོམ་པ་སོགས་འཆད་པས། ། དཀྲུགས་ན་སྔགས་ཀྱི་སྡོམ་པའི་རྟེན། ། སེམས་བསྐྱེད་སྡོམ་པ་དགོས་མིན་ནམ། །
ས་པཎ་གྱིས་མཛད་དེ་མི་དགོས། ། ཤེ་ན་དབང་གི་ཆུ་བོ་ཡང༌། ། རྗེ་བཙུན་རྩེ་མོ་མན་ཆད་ཀྱིས། ། མཛད་པ་དགོས་དེ་ཅི་ཡི་ཕྱིར། ། ཕྱི་ཡི་བསྐྱེད་རིམ་གོམས་རྗེས་སུ། ། ནང་གི་བསྐྱེད་རིམ་འཆད་པ་ཡི། ། ཐོག་མར་ལམ་དུས་དབང་བསྐུར་བ། ། འདི་ཡང་དཀྲུགས་པ་ཡིན་ཞེས་ཟེར། ། རྗེ་བཙུན་ཆེན་པོའི་གསུང་ལས་ནི། ། འབྲས་བུ་རྡོ་རྗེ་འཛིན་པ་ཡི། །
ལུས་ལ་ཡེ་ཤེས་པ་བཅུག་ནས། ། ལུས་དཀྱིལ་སྒོམ་པ་མན་ངག་ཡིན། ། ཞེས་གསུངས་པ་སོགས་ཤེས་བྱོས་ལ། ། གསུང་ངག་རིན་ཆེན་འཆད་པ་དང༌། ། ཉན་དང་གོམས་པ་ཡོད་ཙམ་མཆོག ། ཡིན་ཕྱིར་ཕྱོགས་སུ་ལྟུང་མི་འཚལ། ། ཅེས་པ་འདི་ཡང་བྲག་དཀར་བ། ། སེམས་དཔའ་ཆེན་པོའི་ཞལ་གྱི་ངོར། ། སྦྱར་བས་ཕྱོགས་འཛིན་ཞི་གྱུར་ཅིག ། ཅེས་འདིའང་འདྲི་པོ་ཆོས་རྒྱལ་ལོ།། །།
མངྒ་ལཾ།། །། ༄། །ན་མཿགུ་རཱ་ཝེ། ལམ་འབྲས་པ་ཕྱི་མ་རྣམས་ཀྱི་ལྟ་བ་བརྟགས་པའི་རབ་ཏུ་བྱེད་པ། ཀྱེ་ཧོ། མ་དག་སྣང་བ་འཁྲུལ་ངོའི་ཆོས་སུ་བཤད། ། འཁྲུལ་ངོ་ཞེས་པ་མེད་བཞིན་སྣང་བའི་གསུང༌། ། ཡང་དག་ཀུན་རྫོབ་ཡོད་སྨྲའི་ལམ་འབྲས་པས། ། ཕྱིས་བྱུང་ཆོས་ཀྱི་གཏམ་དང་མ་བསྲེས་སམ། ། གང་སྣང་སེམས་སུ་སྨྲ་བའི་སྒོམ་ཆེན་པ། ། སྔོན་བྱོན་རྣམས་ནི་དོན་སྣང་རྫུན་པར་སྨྲ། །
ཕྱི་དོན་ཡོད་སྨྲའི་ཕྱིས་བྱུང་ལམ་འབྲས་པས། ། སྣང་ཚད་སེམས་ཞེས་བྲག་ཆར་སྨྲ་བྱེད་དམ། ། ཕྱི་རོལ་དོན་ཡོད་ཅེས་པ་ཐེག་ཆེན་པ། ། རང་གི་ལུགས་སུ་འཆད་པ་སུ་ཡང་མེད། ། ཕྱི་དོན་ཁས་ལེན་བྱེད་པའི་ལམ་འབྲས་པས། ། གཟུང་འཛིན་རྫས་གཞན་ཁས་ལེན་བྱེད་མིན་ནམ། ། ལམ་འབྲས་ལྟ་བ་ཐལ་རང་དབུ་མའི་ལུགས། ། འཁོར་ལོ་གསུམ་པ་སེམས་ཙམ་ལུགས་སོ་ཞེས། ། ཐག་ཆོད་མགྱོགས་པར་བྱེད་པའི་ལམ་འབྲས་པས། ། ཟུང་འཇུག་ལྟ་བ་གང་ནས་ཇི་ལྟར་བཙལ། །
ཟུང་འཇུག་ཅེས་བྱ་བདེན་གཉིས་ཟུང་འབྲེལ་ལ། ། འཆད་ཅེས་ཟེར་བའི་བྱིས་རྣམས་མགུ་བྱེད་ཀྱི། ། བསྡུས་སྐད་ངོ་སོར་བྱེད་པའི་ལམ་འབྲས་པས། ། གོང་མའི་གཞུང་ལུགས་མཐའ་དག་ཆུད་གསོན་ཏམ། ། ཟུང་འཇུག་ཅེས་པ་མཉམ་བཞག་ལྟ་བའི་ཡུལ། ། མཐར་ཐུག་ཉིད་དུ་རྗེ་བཙུན་སྔ་མས་བཞེད། ། ཟུང་འབྲེལ་ལྟ་བར་འཆད་པའི་ལམ་འབྲས་པས། ། མཉམ་རྗེས་ཡུལ་གྱི་ངོས་འཛིན་མ་ནོར་རམ། ། སྣང་བཞིན་བདེན་པས་སྟོང་པའི་མེད་དགག་ཆ། ། དུག་ཅན་ལྟ་བའི་ཡུལ་དུ་གོང་མས་བཤད། །
ཐལ་རང་ལྟ་བ་སྨྲ་བའི་ལམ་འབྲས་པས། ། རྣམ་ཀུན་མཆོག་ལྡན་སྟོང་ཉིད་འཆད་ནུས་སམ། ། ཐལ་རང་གཞུང་ན་ཐོས་བསམ་མ་གཏོགས་པ། ། ལྟ་བ་རྟོགས་པའི་ཐབས་གཞན་བཤད་པ་མེད། ། ཐལ་རང་ལྟ་བ་སྨྲ་བའི་ལམ་འབྲས་པས། ། དུག་ཅན་ལྟ་བ་ངོས་འཛིན་བྱེད་ནུས་སམ། ། བཙལ་བས་མ་རྙེད་ཅི་ཡང་མ་མཐོང་ལ། ། དེ་ཉིད་མཐོང་ཞེས་ཐལ་རང་གཞུང་དུ་བཤད། ། གཞུང་གཞན་དངོས་སྨྲར་འཆད་པའི་ལམ་འབྲས་པས། ། རང་རིག་དག་པ་གསལ་བར་འཆད་ཤེས་སམ། །
ལས་སྣང་ཞེས་པ་མེད་བཞིན་སྣང་བའི་གཏམ། ། འགྲོ་དྲུག་ཡུལ་ན་རང་སྣང་ཡོད་དོ་ཞེས། ། ཕྱི་དོན་ཚད་གྲུབ་སྨྲ་བའི་ལམ་འབྲས་པས། ། སྣང་གསུམ་དང་པོའི་ལྟ་བ་འཆད་ནུས་སམ། ། འཁོར་བའི་ཉེས་དམིགས་བསམ་དང་རྒྱུ་འབྲས་སོགས། ། བསམ་ཚུལ་གོ་རིམ་དེ་ལྟར་གསུངས་མོད་ཀྱང༌། ། འཁྲིད་པའི་ཚེ་ན་ངེས་ལེགས་མངོན་མཐོའི་གཏམ། ། གོ་རིམ་བཟློག་ནས་འཆད་དགོས་མ་ཡིན་ནམ། ། རྣལ་འབྱོར་པ་དང་ཉམས་སྣང་ཞེས་བྱ་བ། ། གསང་སྔགས་ཁྱད་ཆོས་ཡིན་ཕྱིར་དབང་བསྐུར་ལ། །
ངེས་པར་ལྟོས་ཤེས་ཟེར་བའི་ལམ་འབྲས་པས། ། ཕར་ཕྱིན་ཐེག་པའི་ཉམས་ལེན་འཆད་ཤེས་སམ། ། ཉམས་སྣང་མཐའ་དག་ཀུན་རྫོབ་བདེན་ནོ་ཞེས། ། གཞན་ལ་ཁྱད་གསོད་བྱེད་པའི་ལམ་འབྲས་པས། ། གོང་མའི་ལུང་ན་བྱང་ཆུབ་ཆེན་པོའི་ལམ། ། ཇི་སྐད་བཤད་པའི་ངོས་འཛིན་བྱེད་ནུས་སམ། ། བྱང་ཆུབ་ལམ་ལ་ཀུན་རྫོབ་མི་འགལ་ན། ། དུ་སོགས་རྟགས་བཅུ་ཤར་བའི་ཡུལ་ཅན་བློ། ། མ་རིག་གིས་བསླད་ཤེས་པར་ཁས་ལེན་ནམ། ། ཀུན་རྫོབ་ཅེས་བྱ་མ་རིག་ཉིད་ཕྱིར་རོ། །
གཞན་དག་ཉམས་སྣང་དོན་དམ་བདེན་ནོ་ཞེས། ། མཐའ་གཅིག་ཁོ་ནར་སྨྲ་བའི་ལམ་འབྲས་པས། ། ཕ་རོལ་ཆོས་ཉིད་མངོན་སུམ་མཐོང་བ་ཡི། ། ཚུ་རོལ་ཤེས་པ་ཡོད་པར་ཁས་ལེན་ཏམ། ། ཉམས་སྣང་ཁྲིད་ཀྱི་སྐབས་སུ་གསང་སྔགས་ཀྱི། ། ཐུན་མོང་མིན་པའི་ཉམས་རྣམས་འཆར་དགོས་ན། ། དག་སྣང་ཁྲིད་ཀྱི་རྣམ་བཞག་འཆད་སྐབས་སུ། ། རྫོགས་སངས་རྒྱས་པར་ཁས་ལེན་བྱེད་ནུས་སམ། ། རྒྱུད་གསུམ་སྒོ་ནས་བཀྲི་བའི་ཐོག་མར་ནི། ། བླ་མས་འཁོར་འདས་དབྱེར་མེད་སྟོན་ཅེས་གསུངས། །
བུམ་དབང་ཁོ་ནའི་ལྟ་བར་འཆད་མཛད་རྣམས། ། ཐོག་མར་སྟོན་པའི་དགོངས་པ་གང་ནས་བཙལ། ། བུམ་དབང་སྔོན་དུ་སོང་བའི་ཐོག་མ་ཞེས། ། ངེས་པར་འཆད་ན་རྗེ་བཙུན་གཞུང་དང་འགལ། ། འཁོར་འདས་དབྱེར་མེད་ཕ་རོལ་ཕྱིན་གཞུང་ན། ། མང་ཕྱིར་གསང་སྔགས་ཁོ་ནར་འཆད་མི་འཚལ། ། འཁོར་འདས་དབྱེར་མེད་ཅེས་པ་ལྟ་བའི་ཡུལ། ། དེ་རྟོགས་བྱེད་པའི་ཐབས་མཆོག་རྣམ་གཉིས་གསུངས། ། ཐོས་བསམ་རིགས་པས་སྒྲོ་འདོགས་བཅད་པ་དང༌། ། དབང་བསྐུར་ཆོ་གས་ཉམས་སུ་མྱོང་བའོ། །
དང་པོ་ཐོག་མར་རིགས་པ་རྣམ་གསུམ་གྱིས། ། སྒྲོ་འདོགས་བཅད་ནས་བརྗོད་བྲལ་ཉམས་མྱོང་བྱ། ། སེམས་དང་སྒྱུ་མ་མྱོང་བྱ་རྣམ་གསུམ་པོ། ། ཆོས་འཁོར་གསུམ་པའི་དབང་བྱས་དོན་དམ་ཆ། ། རྟེན་འབྲེལ་ཤེས་པ་ཀླུ་སྒྲུབ་གཞུང་བཞིན་དུ། ། ཕལ་ཆེར་ཐ་སྙད་བདེན་པའི་དབང་དུ་བྱས། ། བུམ་པའི་དབང་ལས་འཁོར་འདས་དབྱེར་མེད་ཀྱི། ། ལྟ་བ་རྟོགས་པར་རྒྱུད་དང་མན་ངག་ལས། ། གསལ་བར་གསུངས་ཏེ་སྒྲོ་འདོགས་མ་ཆོད་ཀྱང༌། ། ཟུང་འཇུག་ཉམས་སུ་མྱོང་བར་གདོན་མི་ཟ། །
དེ་ཚེ་སྒྲོ་འདོགས་ཆོད་པར་མ་གྱུར་ན། ། རྗེས་ཐོབ་དུས་སུ་རིགས་པ་རྣམ་གསུམ་བསམ། ། རིགས་པའི་དབང་ལས་སྒྲོ་འདོགས་ཆོད་ཟིན་ན། ། རྗེས་ཐོབ་དུས་སུ་ཉམས་ལེན་གནད་གསུམ་གྱིས། ། དཔེ་རྣམས་དྲན་ནས་ལྟ་བའི་རྒྱུན་ཆེན་པོ། ། དྲན་དང་ཤེས་བཞིན་སྟོབས་ཀྱིས་བསྐྱང་བར་བྱ། ། རིགས་པ་མ་གཏོགས་བུམ་པའི་དབང་བསྐུར་ཙམ། ། ལྟ་བ་རྟོགས་བྱེད་མིན་སྨྲའི་ལམ་འབྲས་པས། ། དབང་གོང་རྣམ་གསུམ་ལྟ་གྲུབ་ལྷག་མ་དྲུག ། རྟོགས་བྱེད་ཡིན་ཞེས་ནེ་ཙོའི་འདོན་པས་སྨྲས། །
འཁོར་བའི་ཆོས་རྣམས་ཚད་མས་གྲུབ་པ་ལ། ། བདེན་པས་སྟོང་བ་འཁོར་འདས་དབྱེར་མེད་ཅེས། ། འཆལ་གཏམ་དབྱངས་སུ་ལེན་པའི་ལམ་འབྲས་པས། ། ཕྱིས་བྱུང་ཆོས་ཀྱི་སྐད་དང་མ་བསྲེས་སམ། ། ཡོད་མ་མྱོང་བའི་འཁོར་བའི་ཆོས་གསལ་བ། ། གཟུང་འཛིན་སྣང་བས་སྟོང་ཚེ་མྱ་ངན་འདས། ། གསལ་དང་སྟོང་པ་ཐ་དད་མ་ཡིན་པ། ། ཟུང་འཇུག་ཅེས་བྱ་ལྟ་བའི་མྱོང་བྱར་ཤེས། ། ཡེ་ཤེས་རྣམ་རྟོག་དབང་དུ་སོང་བ་ན། ། འཁོར་བ་ཞེས་བྱ་འཁྲུལ་བའི་ངོ་ན་གསལ། །
རྣམ་རྟོག་ཆོས་ཉིད་དབང་དུ་སོང་བ་ན། ། མྱ་ངན་འདས་ཏེ་འཁོར་བ་དབྱིངས་སུ་ཞི། ། ཆགས་སོགས་དྲི་མའི་ཆོས་རྣམས་ཡེ་ཤེས་དང༌། ། དབྱེར་མེད་ཡིན་ཞེས་སྨྲ་བའི་ལམ་འབྲས་པས། ། དྲི་མ་སེམས་ཀྱི་ཆོས་སུ་ཁས་བླངས་ཕྱིར། ། སྟོབས་སོགས་ཡོན་ཏན་རྣམས་དང་འབྲལ་རུང་འགྱུར། ། རྒྱུ་རྒྱུད་མཚན་གཞི་ཀུན་གཞིའི་རྣམ་ཤེས་ཞེས། ། ཆ་མེད་དབྱངས་སུ་ལེན་པའི་ལམ་འབྲས་པས། ། འཁོར་བ་རྣམས་སུ་ཉིང་མཚམས་སྦྱོར་བའི་ཚེ། ། རྒྱུ་རྒྱུད་ཆད་ཅིང་འཐུད་པར་ཁས་བླངས་སོ། །
ཕྱོགས་སུ་མ་ལྷུང་མྱོང་ཙམ་གསལ་རིག་ནི། ། གདོད་ནས་གྲུབ་པའི་ཆོས་དབྱིངས་ཡེ་ཤེས་ཏེ། ། ཀུན་གཞི་རྒྱུ་རྒྱུད་འདི་ལ་འཁོར་འདས་གཉིས། ། ཚང་བར་བཞུགས་ཀྱང་རྨོངས་དང་བྲལ་བའི་ཚེ། ། མྱ་ངན་འདས་ལས་མ་གཏོགས་འཁོར་བའི་ཆ། ། ཡོད་མ་ཡིན་ཕྱིར་གཉིས་སུ་དབྱེ་བ་མེད། ། རྨོངས་པའི་ཚེ་ཡང་འཁོར་བ་མེད་བཞིན་སྣང༌། ། འཁོར་བའི་ཆོས་ཉིད་མྱ་ངན་འདས་པ་དང༌། ། དབྱེར་མེད་པ་ལ་ཟུང་དུ་འཇུག་པ་དང༌། ། ཀུན་གཞི་རྒྱུ་རྒྱུད་ཨེ་ཝཾ་ཞེས་བྱ་བ། །
དེ་ཉིད་ཆོས་རྣམས་ཀུན་གྱི་གནས་ལུགས་ཡིན། ། སྣང་གསུམ་ཟིན་བྲིས་ཡི་གེར་འགོད་པ་པོས། ། ལྷག་མཐོང་ངོས་འཛིན་སྟོང་ཉིད་ངེས་བློ་ཞེས། ། འཆད་པ་འདི་ཡང་ཕྱིས་བྱུང་རྡོལ་གཏམ་སྟེ། ། སྔོན་བྱོན་བོད་ཀྱི་ཆེན་པོ་ཀུན་དང་འགལ། ། དོན་དམ་བྱང་སེམས་སྒོམ་པའི་ངོས་འཛིན་ཏུ། ། ཐལ་རང་ལུགས་ཀྱི་སྟོང་ཉིད་བསྒོམ་བྱར་འཆད། ། མཐའ་བྲལ་སྟོང་ཉིད་དོན་དམ་བྱང་སེམས་སུ། ། འཆད་པའི་གཞུང་ལུགས་གང་ནའང་ཡོད་མ་ཡིན། ། རྗེ་བཙུན་ཞབས་ནི་གསང་བ་འདུས་པ་ཡི། །
དོན་དམ་བྱང་སེམས་ཤེས་བྱ་གློ་བུར་གྱི། ། དྲི་མ་རྣམས་དང་ངེས་པར་འབྲལ་རུང་བའི། ། སེམས་ཀྱི་རྡོ་རྗེ་དེ་ལ་བཞེད་པ་ཡིན། ། ཞེས་པ་འདི་ཡང་བྲག་དཀར་བ། ། བྱང་ཆུབ་སེམས་དཔའི་ཞལ་གྱི་ངོར། ། ལེགས་པའི་བློ་ཡིས་ཉེར་སྦྱར་བའི། ། ཡི་གེ་མཁན་པོ་ཆོས་རྒྱལ་ལོ། ། དགེ་བས་སངས་རྒྱས་མྱུར་ཐོབ་ཤོག། །། མངྒ་ལཾ།། ༄༅། །སྔགས་ལུགས་ཀྱི་ཟབ་རྒྱའི་གནད་རྣམ་པར་གཏན་ལ་དབབ་པ་རྡོ་རྗེ་འཆང་གི་དགོངས་པ་རབ་གསལ་ཆོས་ཚན་ཉི་ཤུ་རྩ་གཅིག་པ་བཞུགས་སོ།།
༄༅། །ན་མཿགུ་རུ་ཝེ། ཡོན་ཏན་ཀུན་རྫོགས་ཆོས་ཀྱི་སྐུ། ། སྒྲིབ་པ་ཀུན་བྲལ་བདེ་བར་གཤེགས། ། ཟུང་འཇུག་ཡན་ལག་བདུན་ལྡན་པ། ། ཁྱབ་བདག་འཁོར་ལོའི་མགོན་པོར་འདུད། ། དེ་ནས་བྱང་ཆུབ་ཕྱོགས་མཐུན་ཆོས། ། བདུན་གྱིས་ལྷག་པའི་སུམ་ཅུ་པོ། ། ཐེག་པ་གསུམ་དང་གསང་སྔགས་ཀྱི། ། ལམ་གྱི་གཞུང་ཤིང་ཡིན་པར་གསུངས། ། ཕ་རོལ་ཕྱིན་དང་གསང་སྔགས་ཀྱི། །
སོ་བདུན་སྤྱི་དང་བྱེ་བྲག་རྣམས། ། ཕལ་ཆེར་མིང་ཙམ་མཐུན་གྱུར་ཀྱང༌། ། དོན་གྱི་ངོས་འཛིན་ཁྱད་པར་ཆེ། ། གསང་སྔགས་ལུགས་ཀྱི་སོ་བདུན་དུ། ། ཕ་རོལ་ཕྱིན་པའི་སོ་བདུན་གྱི། ། དོན་འདུས་ཅིག་ཤོས་དེར་མི་འདུ། ། ཅི་ཕྱིར་ཞེ་ན་ལུགས་གཉིས་ཀྱི། ། ལམ་གྱི་བྱང་ཕྱོགས་སོ་བདུན་ལ། ། མཆོག་དམན་ཡོད་པའི་རྒྱུ་མཚན་གྱིས། ། འབྲས་ལ་ཁྱད་པར་བཤད་ཕྱིར་རོ། །
དེ་ནས་ཅུང་ཟད་ཕྱེ་བཤད་པ། ། ཐེག་པ་དམན་པའི་སློབ་ལམ་ནི། ། བྱང་ཕྱོགས་སོ་བདུན་གྱིས་མཐར་ཕྱིན། ། ལྷག་མེད་དུས་སུ་དེ་མི་བཞེད། ། ཐེག་པ་ཆེན་པོའི་སློབ་ལམ་དང༌། ། མི་གནས་པ་ཡི་མྱང་འདས་ཀྱི། ། གནས་སྐབས་ཀུན་ཏུ་སོ་བདུན་པོ། ། ཚང་བར་བཞུགས་ཞེས་འཆད་པ་ཡིན། ། ཕྱོགས་མཐུན་སྡེ་ཚན་དང་པོ་གསུམ། ། ཚོགས་ལམ་ཆུང་འབྲིང་ཆེ་གསུམ་དང༌། །
དབང་པོ་དང་ནི་སྟོབས་ཀྱི་སྡེ། ། སྦྱོར་ལམ་གཉིས་ཚན་གཉིས་པོ་ལ། ། འཇོག་པར་མངོན་པ་གོང་འོག་མཐུན། ། མངོན་པ་འོག་མར་མཐོང་བའི་ལམ། ། འཕགས་ལམ་ཡན་ལག་བརྒྱད་པོ་དང༌། ། བྱང་ཆུབ་ཡན་ལག་སྒོམ་ལམ་དུ། ། འཆད་མོད་གོང་མར་དེ་ལས་ལོག ། མདོ་སྡེའི་བརྒྱན་དུ་བྱང་ཆུབ་ཀྱི། ། ཕྱོགས་མཐུན་སུམ་ཅུ་སོ་བདུན་པོ། ། ཐམས་ཅད་མཐོང་བའི་ལམ་ཉིད་དང༌། །
ལྷན་ཅིག་འཐོབ་ཅེས་བཤད་པའང་ཡོད། ། ཕར་ཕྱིན་ཐེག་པར་སོ་བདུན་པོ། ། ཐམས་ཅད་མཉམ་པར་བཞག་པ་དང༌། ། སྒོམ་བྱུང་ཉིད་དུ་འཆད་པ་སྟེ། ། རྗེས་ཐོབ་ཕྱོགས་ལ་དེ་མི་གསལ། ། སྔགས་ལུགས་བྱང་ཕྱོགས་སོ་བདུན་ལ། ། སྐྱེད་རིམ་ཕྱོགས་དང་མཐུན་པ་དང༌། ། རྫོགས་པའི་རིམ་པའི་དབང་བྱས་པ། ། རྣམ་པ་གཉིས་སུ་བཤད་དགོས་སོ། ། དང་པོ་ལ་ཡང་རྟེན་དང་ནི། །
བརྟེན་པའི་དབང་དུ་བྱས་པའོ། ། རྟེན་ནི་གཞལ་ཡས་ཁང་ཉིད་དེ། ། དེ་ཡང་ཡེ་ཤེས་སྣང་བ་དང༌། ། ཁྱད་པར་བྱང་ཕྱོགས་སོ་བདུན་ཞེས། ། ཐམས་ཅད་གསང་བའི་རྒྱུད་ལས་གསུངས། ། བརྟེན་པ་རྣལ་འབྱོར་མ་སོ་བདུན། ། བྱང་ཆུབ་ཕྱོགས་མཐུན་སོ་བདུན་པོའི། ། ངོ་བོ་ཉིད་དུ་རྣམ་དག་ཅེས། ། འཁོར་ལོ་སྡོམ་པའི་ཆོས་སྐོར་ལས། ། གསུངས་ཏེ་ཕྱི་ནང་གཞན་གསུམ་པོ། །
སྦྱོར་ཚུལ་ལུང་གིས་དཔྱད་པ་ན། ། ཕྱི་ན་ཡུལ་ཆེན་སོ་བདུན་དང༌། ། ནང་དུ་རྩ་ཁམས་སུམ་ཅུ་བདུན། ། གཞན་ནི་རྣལ་འབྱོར་མ་སོ་བདུན། ། སྦྱོང་བྱེད་མཁའ་འགྲོ་སོ་བདུན་གྱིས། ། ཕྱི་ནང་སོ་བདུན་ཕྲག་གཉིས་པོ། ། སྦྱངས་པས་གློ་བུར་དྲི་མ་ལས། ། རྣམ་གྲོལ་འཁོར་ལོ་སྡོམ་པ་ཡི། ། ལྷ་ཚོགས་དྲུག་བཅུ་རེ་གཉིས་པོ། ། མངོན་གྱུར་དཔའ་བོ་ཉེར་ལྔ་པོ། །
རང་རང་གནས་ཀྱི་རྣལ་འབྱོར་མ། ། རྣམས་དང་གཉིས་སུ་མེད་པར་བཤད། ། ཕྱི་ཡི་སོ་བདུན་བཤད་དཀའ་ཞིང༌། ། ནང་གི་སོ་བདུན་གང་ཞེ་ན། ། པུ་ལི་ར་མ་ལ་སོགས་པ། ། ཉི་ཤུ་རྩ་བཞི་པོ་དག་དང༌། ། སྒོ་མཚམས་མ་ཡི་སྦྱང་གཞི་བརྒྱད། ། གཞུང་ནས་གསལ་བར་གསུངས་པ་དང༌། ། བདེ་ཆེན་ལྷ་ལྔའི་རྩ་ལྔ་པོ། ། གཞུང་དུ་གསལ་བར་མ་གསུངས་ཀྱང༌། །
དོན་གྱིས་འཐོབ་པས་སྦས་པ་ཡི། ། རྩ་ལྔ་ཞེས་བྱའི་ཐ་སྙད་མཛད། ། ཕྱི་རོལ་སོ་བདུན་ཉེར་བཞི་དང༌། ། དེ་ཡི་དབྱེ་གཞི་བཅུ་གཉིས་པོ། ། སྦྱར་བས་སུམ་ཅུ་རྩ་དྲུག་དང༌། ། གཙོ་བོའི་གནས་དང་སོ་བདུན་ནོ། ། གཞུང་འདིར་བྱང་ཕྱོགས་སོ་བདུན་པོ། ། ས་བཅུ་ཉིད་དང་སྦྱོར་མཛད་ཀྱི། ། འཇིག་རྟེན་པ་ཡི་ལམ་གཉིས་དང༌། ། དཔེ་མེད་ཡེ་ཤེས་ཆེན་པོ་དང༌། །
སྦྱོར་བའི་བཤད་པ་མ་མཛད་མོད། ། བདེ་ཆེན་ལྷ་ལྔ་འཐུང་སྤྱོད་དང༌། ། ཉེ་བའི་འཐུང་གཅོད་དུ་སྦྱར་ནས། ། དཔེ་མེད་ཡེ་ཤེས་ཆེན་པོའི་སར། ། རྗེ་བཙུན་གྲགས་པའི་ཞབས་ཀྱིས་སྦྱར། ། གཉིས་པ་རྫོགས་པའི་རིམ་པ་ཡི། ། བྱང་ཕྱོགས་སོ་བདུན་ཞེས་བྱ་བ། ། འཁོར་ལོ་སྡོམ་པའི་གཞུང་ཉིད་དུ། ། གནས་དང་ཉེ་བའི་གནས་སོགས་ཀྱི། ། རྩ་ཁམས་དེ་དང་དེ་དག་ལ། །
གནད་དུ་བསྣུན་པའི་རྣལ་འབྱོར་གྱི། ། ཐ་སྙད་གསལ་བར་མ་གསུངས་ཀྱང༌། ། རྫོགས་རིམ་བྱང་ཕྱོགས་སོ་བདུན་པོ། ། བདེ་བླག་ཉིད་དུ་འགྲུབ་པར་འགྱུར། ། ཁྱད་པར་ལམ་འབྲས་གཞུང་བཤད་དུ། ། ལམ་ལྔ་དང་ནི་ས་བཅུ་དང༌། ། བྱང་ཆུབ་ཕྱོགས་དང་མཐུན་ཆོས་རྣམས། ། ཕར་ཕྱིན་ཐེག་པའི་ལུང་དག་དང༌། ། སྒོ་བསྟུན་མཛད་ནས་འཆད་པ་ཡི། ། སྐབས་སུ་ལེགས་པར་བཤད་པ་ཡིན། །
སྒོ་བསྟུན་དགོས་པ་ཅི་ཞེ་ན། ། ཕ་རོལ་ཕྱིན་པ་པ་དག་ནི། ། ངེད་ཀྱི་ལུང་དང་མི་མཐུན་ཕྱིར། ། སྔགས་ལ་ཐར་པ་མེད་བསམ་པ། ། དེ་ཟློག་ཕྱིར་དུ་ལམ་ལྔ་དང༌། ། ས་བཅུ་དག་དང་བྱང་ཆུབ་ཀྱི། ། ཕྱོགས་མཐུན་སུམ་ཅུ་རྩ་བདུན་ཡང༌། ། འདིར་ཡང་ཡོད་ཅེས་བཤད་པ་ཡིན། ། ཐ་སྙད་མཐུན་ཀྱང་དོན་རྣམས་ནི། ། ཇི་བཞིན་མཐུན་པ་མ་ཡིན་ཏེ། །
ཕ་རོལ་ཕྱིན་པའི་ས་བཅུ་དང༌། ། སྔགས་ཀྱི་ས་བཅུ་མི་མཐུན་བཞིན། ། དེ་ལ་དགོངས་ནས་ལམ་འབྲས་སུ། ། ལྔ་བཅུ་ལ་ནི་གསང་ཞེས་གསུངས། ། དེ་དོན་ཕ་རོལ་ཕྱིན་པ་ཡི། ། ལམ་ལྔ་ས་བཅུ་པ་ལ་བཤད། ། དེ་ནས་ཅུང་ཟད་ཕྱེ་བཤད་པ། ། རྫོགས་རིམ་བྱང་ཕྱོགས་དང་པོ་གསུམ། ། ཁམས་འདུས་གསུམ་དང་གོ་རིམ་བཞིན། ། སྦྱར་ནས་འཇིག་རྟེན་ལམ་དུ་བཤད། །
རྫུ་འཕྲུལ་རྐང་པ་ཏིང་འཛིན་དང༌། ། དྲན་པ་ཉེར་བཞག་ལྷག་མཐོང་དང༌། ། ཡང་དག་སྤོང་བ་ཟུང་འཇུག་ཉིད། ། ཡིན་ཕྱིར་གོ་རིམ་དེ་ལྟའོ། ། སྣང་སྟོང་ལམ་དུ་མི་འགྱུར་བ། ། དེ་ལ་སྣང་སྟོང་དགྲར་ལངས་དང༌། ། དེ་ཡི་གཉེན་པོ་ཞི་ལྷག་གཉིས། ། རྣམ་པར་རྟོག་དང་འདྲེས་སྤོང་ཕྱིར། ། དེ་ནས་ཕྱོགས་མཐུན་ལྷག་མ་རྣམས། ། འཇིག་རྟེན་འདས་པའི་ལམ་དང་སྦྱོར། །
དེ་ཡང་བུམ་དབང་ས་དྲུག་གི ། རྟོགས་པ་བྱང་ཆུབ་ཡན་ལག་བདུན། ། འདི་ཡང་གཙོ་བོར་ལྟ་བ་ཡི། ། ཆ་ནས་ཡིན་ཞིང་གསང་དབང་གི ། ས་བཞིའི་རྟོགས་པ་དད་པ་སོགས། ། དབང་པོ་ལྔ་དང་སྦྱོར་བར་བཤད། ། ཤེས་རབ་ཡེ་ཤེས་ས་གཉིས་ཀྱི། ། རྟོགས་པ་སྟོབས་ལྔ་དག་དང་སྦྱར། ། བཞི་པའི་ས་ཕྱེད་འཕགས་པའི་ལམ། ། ཡན་ལག་བརྒྱད་དང་སྦྱོར་བར་གསུངས། །
ལམ་འབྲས་བྱང་ཆུབ་ཕྱོགས་མཐུན་གྱི། ། གོ་རིམ་གཞན་ནས་བཤད་པ་དང༌། ། མི་མཐུན་དགོངས་པ་ཅི་ཞེ་ན། ། རྫོགས་རིམ་གྱིས་ཞེས་བཤད་ཟིན་མོད། ། གཞན་ལའང་གཅིག་ཏུ་ངེས་མེད་དེ། ། ལཱུ་ཡི་པ་ཡི་མངོན་རྟོགས་སུ། ། འབྲས་བུའི་མཐར་ཐུག་བདེ་ཆེན་ལྷ། ། དྲན་པ་ཉེར་གཞག་དག་དང་སྦྱར། ། ཕྱོགས་མཐུན་ཀུན་གྱི་ཐ་མར་ནི། ། ཡང་དག་སྤོང་བ་བཞི་ཞེས་བཤད། །
ཕྱོགས་མཐུན་སོ་བདུན་འཇིག་རྟེན་པའི། ། ས་དང་སྦྱར་བ་དེར་མི་སྣང༌། ། དེས་ན་བྱང་ཆུབ་ཕྱོགས་མཐུན་གྱི། ། དོན་དང་གོ་རིམ་ཕར་ཕྱིན་གྱི། ། ཐེག་པར་བཤད་བཞིན་མ་ངེས་ཏེ། ། ལམ་ལྔ་དང་ནི་ས་བཅུ་བཞིན། ། དེ་ཡི་འཐད་པ་འདི་ལྟ་སྟེ། ། ཕྱི་རོལ་དབྱིབས་ཀྱི་ཚོགས་ལམ་དང༌། ། རྣམ་རྟོག་སྔོན་སོང་གྲོང་སོགས་དང༌། ། གནས་དང་ཉེ་བའི་གནས་ལ་སོགས། །
རབ་དགའ་དྲི་མ་མེད་སོགས་དང༌། ། སྦྱར་ཡང་དེ་དོན་གཅིག་ཏུ་མེད། ། འདི་ཙམ་བཤད་པ་དེ་ཡིས་ནི། ། ཆོས་ཀྱི་སྒོ་མང་རབ་ཕྱེ་ནས། ། བྱང་ཆུབ་ཕྱོགས་མཐུན་མདོ་སྔགས་ཀྱི། ། བཤད་པ་དག་ལ་རྡེང་ཐོབ་ཤོག ། འདི་ཡང་སེམས་དཔའ་བྲག་དཀར་བས། ། གསོལ་བ་བཏབ་པའི་ངོར་བྱས་ནས། ། ལེགས་པའི་བློ་ཡིས་ཉེར་སྦྱར་བའི། ། ཡི་གེ་པ་ནི་ཆོས་རྒྱལ་ལོ།། །།
༄། །རྡོ་རྗེ་འཛིན་ལ་ཕྱག་བྱས་ནས། ། རྡོ་རྗེ་འཆང་དབང་གྲགས་པའི་ཞབས། ། རྡོ་རྗེ་བདག་མེད་མར་དད་ནས། ། རྡོ་རྗེའི་ཚིག་གྱུར་རྟོགས་དཀའ་བས། ། བསྟོད་པར་མཛད་དེ་འདིར་བསམ་བྱ། ། བདེ་མཆོག་འཁོར་ལོའི་རྣལ་འབྱོར་མ། ། རྣམས་དང་མཐུན་པར་བསྟོད་པ་དང༌། ། དུས་ཀྱི་འཁོར་ལོའི་ཕྱི་ནང་གི ། སྦྱོང་བྱེད་ཇི་བཞིན་བསྟོད་པ་དང༌། ། རང་གཞུང་དགྱེས་པ་རྡོ་རྗེ་ཡི། །
གཞུང་ལས་བཤད་བཞིན་བསྟོད་པ་དང༌། ། རྣམ་པ་གསུམ་སྟེ་རིམ་བཞིན་དབྱེ། ། བདེ་ཆེན་ལྷ་མོ་མ་གཏོགས་པའི། ། སྐུ་གསུང་ཐུགས་དང་དམ་ཚིག་གི ། འཁོར་ལོར་བཀོད་པའི་ལྷ་མོ་ནི། ། སུམ་ཅུ་རྩ་གཉིས་སུ་བཤད་པ། ། ཀུན་རྫོབ་བྱང་ཆུབ་སེམས་འབབ་པའི། ། རྩ་ནི་སུམ་ཅུ་རྩ་གཉིས་དང༌། ། ཕན་ཚུན་དག་བྱ་དག་བྱེད་དང༌། ། རྣམ་དག་ངོ་བོ་ཉིད་དུ་བཤད། །
བདག་མེད་ལྷ་མོ་བཅོ་ལྔ་ཡང༌། ། བྱང་ཆུབ་སེམས་བཅས་རྩ་གཉིས་གཉིས། ། དག་པའི་ངོ་བོ་ཉིད་ཡིན་ཕྱིར། ། བདེ་མཆོག་འཁོར་ལོའི་གཞུང་བཞིན་དུ། ། བསྟོད་པར་མཛད་པའི་འཐད་པའོ། ། ཕྱི་མ་ཉི་མའི་ཁྱིམ་བཅུ་གཉིས། ། རླུང་གི་འཕོ་བ་བཅུ་གཉིས་ནང༌། ། དེ་ཡི་སྦྱོང་བྱེད་གཞན་ལྷ་མོ། ། གསུམ་གྱིས་ལྷག་པའི་བཅུ་གཉིས་དང༌། ། གསུམ་པོའི་སྦྱང་གཞི་གསུམ་བསྣན་ནས། །
སྦྱོང་བྱེད་ལྷ་མོ་གསུམ་ལ་བསྟོད། ། བདེན་དོན་རྣམ་པ་བཅུ་གཉིས་དང༌། ། དེ་ཉིད་རྣམ་པ་བཅུ་དྲུག་གི ། སྒོ་ནས་ལྷ་མོ་བཅོ་ལྔ་ལ། ། བསྟོད་པ་འདི་ཡང་ཤུགས་ལས་གྲུབ། ། འདི་ནི་ཕྱི་ནང་གཞན་གསུམ་དུ། ། སྦྱར་ནས་བསྟོད་པར་མཛད་པའོ། ། དེ་ནས་རང་གཞུང་ཇི་བཞིན་དུ། ། བསྟོད་པ་ཕྱི་ན་ཟླ་བ་ཡི། ། འཕེལ་འགྲིབ་ཆ་ནི་བཅོ་ལྔ་རེ། །
ནང་ན་ལུས་ལ་བྱང་སེམས་ཀྱི། ། འཕེལ་འགྲིབ་ཆ་ཡང་དེ་བཞིན་ཏེ། ། དེ་སྦྱོང་བྱེད་པའི་ལྷ་མོ་ཡང༌། ། དབྱངས་ཡིག་བཅོ་ལྔ་ལས་འཁྲུངས་མ། ། ཕྱི་ནང་ལུས་ཀྱི་དཀྱིལ་འཁོར་ལ། ། བཀོད་པ་ཇི་བཞིན་བསམ་བྱས་ན། ། གསལ་བ་རབ་ཀྱི་མཐར་ཕྱིན་པའི། ། ཚེ་ན་ལྷ་མོ་བཅོ་ལྔ་འགྲུབ། ། དེ་སྐད་འདིར་ཡང་བྲག་དཀར་བ། ། བསོད་ནམས་མཚན་ཅན་དེས་བསྐུལ་ནས། །
གསེར་མདོག་ཅན་གྱི་ཆོས་གྲྭ་ནས། ། ཕུལ་བས་ཐུགས་དགོངས་རྣམ་དག་ཤོག། །། ༄། །རྡོ་རྗེ་འཛིན་ལ་ཕྱག་འཚལ་ནས། ། རྗེ་བཙུན་ས་སྐྱ་པ་རྣམས་ནི། ། ཕ་རོལ་ཕྱིན་པས་གྲངས་མེད་གསུམ། ། ཕ་མཐར་སོན་ཀྱང་གསང་སྔགས་ལ། ། བརྟེན་པ་མེད་ན་འཚང་མི་རྒྱ། ། སངས་རྒྱས་ཡིན་ངོ་ཤེས་པ་ནི། ། འོག་མིན་ཁོ་ནར་བཞུགས་པ་ཡི། ། ཡན་ལག་བདུན་ལྡན་དེ་ལ་བཞེད། །
ཕྱི་དུས་བྱོན་པའི་ཙོང་ཁ་པ། ། རྗེས་འབྲངས་བཅས་རྣམས་ཕར་ཕྱིན་གྱི། ། ཐེག་པས་བརྒྱུད་སྦྱངས་མ་གྱུར་ན། ། གསང་སྔགས་བརྐྱང་པས་འཚང་མི་རྒྱ། ། ཁྱད་པར་དབུ་མ་ཐལ་འགྱུར་བའི། ། རིགས་པས་དཔྱད་པའི་སྟོང་པ་ཉིད། ། མ་ཤེས་པ་དང་མ་གོམས་ན། ། སྒྲིབ་ཀུན་གང་གིས་སེལ་ཞེས་གསུངས། ། ཕྱི་དུས་བྱོན་པའི་ལམ་འབྲས་པ། ། བདེ་འཐོག་མེད་པར་སྨྲ་བ་འགའ། །
སྣང་གསུམ་ཁྲིད་ཀྱིས་མ་སྦྱངས་ན། ། བརྒྱུད་གསུམ་བསྒོམ་དུ་མི་རུང་ཟེར། ། གསང་སྔགས་རྙིང་མ་པ་འགའ་ནི། ། བཅུ་གཅིག་ཀུན་ཏུ་འོད་ཀྱི་ས། ། བཅུ་གཉིས་མ་ཆགས་པདྨའི་ས། ། བཅུ་གསུམ་རྡོ་རྗེ་འཛིན་ཞེས་ཟེར། ། ས་སྐྱ་པ་ཡི་བཞེད་པ་ལ། ། ཀུན་ཏུ་འོད་ཀྱི་སར་གནས་པའི། ། སངས་རྒྱས་སྔགས་ཀྱི་ཚོགས་ལམ་དུ། ། འཇུག་པར་བཞེད་པ་ཡིན་ཞེས་ཟེར། །
འདོད་པ་ཕྱི་མ་འདི་གཉིས་ཀ ། དེ་ཡི་བཞེད་པར་མི་རུང་སྟེ། ། སྐལ་ལྡན་ཅིག་ཆར་བ་ཞེས་པ། ། ཐོག་མར་སྔགས་ལ་འཇུག་ཕྱིར་དང༌། ། ཀུན་ཏུ་འོད་ས་བཅུ་གཅིག་པར། ། འཆད་པ་ལུགས་དེར་མེད་ཕྱིར་རོ། ། ཕར་ཕྱིན་ཐེག་པའི་ས་བཅུ་ཡི། ། སྟོད་དུ་དཔེ་མེད་ཡེ་ཤེས་ཆེ། ། རྡོ་རྗེའི་ས་དང་གསུམ་སྣོན་པ། ། སྔོན་བྱོན་མར་ལོའི་བཞེད་པར་མཐུན། །
རྡོ་རྗེའི་ས་ལ་སློབ་པ་དང༌། ། མི་སློབ་པ་གཉིས་སུ་འབྱེད་པ། ། མན་ངག་ཁོ་ནའི་ལུགས་སམ་ནི། ། རྒྱུད་སྡེའི་ཁུངས་ཡོད་བསམ་པར་བྱ། ། དཔེ་མེད་ཡེ་ཤེས་ཆེན་པོ་ཉིད། ། བཅུ་པའི་ས་ལས་འབྱེད་དགོས་ཀྱི། ། ས་ལམ་ལོགས་པ་མིན་ཞེས་པ། ། ཙོང་ཁ་པ་ཆེན་ལུགས་སུ་བཤད། ། འོ་ན་གཉིས་པོ་གསང་སྔགས་སམ། ། ཕར་ཕྱིན་ཁོ་ནའི་ས་པར་འདོད། །
དང་པོ་ལྟར་ན་མི་འདོད་པ། ། ཁས་ལེན་བྱེད་པ་མ་ཡིན་ནམ། ། གཉིས་པ་ལྟར་ན་ཕར་ཕྱིན་ལས། ། དེ་ལྟའི་ས་གཉིས་བཤད་པ་མེད། ། དེས་ན་ཕར་ཕྱིན་ལ་མེད་པའི། ། ས་ནི་གཉིས་དང་གསུམ་བཤད་པ། ། མེད་ཕྱིར་དེ་ཀུན་ས་བཅུ་པའི། ། ནང་ཚན་ཉིད་དུ་བསྡུ་མི་ནུས། ། དུས་ཀྱི་འཁོར་ལོར་མི་འགྱུར་བའི། ། བདེ་བ་ཉི་ཁྲི་ཆིག་སྟོང་པོ། །
བཅུ་གཉིས་ས་ཡིས་རྫོགས་པར་བཤད། ། བཅུ་པའི་སར་ནི་དེ་མི་འདུ། ། འདི་རྣམས་ས་ནི་བཅུ་གཉིས་ཞེས། ། དགྱེས་པ་རྡོ་རྗེའི་རྒྱུད་དུ་བཤད། ། དེ་ཡང་གནས་སོགས་བཅུ་སྟེངས་སུ། ། འཐུང་གཅོད་རྣམ་པ་གཉིས་བཤད་དོ། ། དེ་ལ་གཞན་དག་མོས་སྤྱོད་དང༌། ། ཀུན་ཏུ་འོད་ཀྱི་ས་གཉིས་ཟེར། ། ཀུ་མུ་ཏི་རུ་རྒྱུད་རྒྱས་པའི། ། ལུང་དྲངས་པ་དང་འགལ་བར་དོགས། །
ཐལ་འགྱུར་གཞུང་གི་སྟོང་པ་ཉིད། ། སྔགས་ལུགས་བདེ་བ་ཆེན་པོ་དང༌། ། ཡུལ་དང་ཡུལ་ཅན་དུ་སྦྱོར་བ། ། ཙོང་ཁ་པ་ཆེན་ཁྱད་ཆོས་ཏེ། ། སྔོན་གྱི་ཆོས་ལས་གསལ་བ་མེད། ། ཕྱི་དུས་ས་སྐྱ་པར་འདོད་པ། ། རྣམས་ནི་ལུགས་དེ་འབད་པས་མཆོད། ། ས་སྐྱའི་རྗེ་བཙུན་ཐོས་བསམ་གྱི། ། ལྟ་བ་དུག་ཅན་ཡིན་པར་བཞེད། ། ཡུལ་ཅན་རྟོག་པ་མ་ཡིན་པས། །
དེ་ཡུལ་བྱེད་པ་མི་རུང་ཕྱིར། ། གསང་སྔགས་བླ་ན་མེད་པར་ནི། ། ཉམས་སུ་བླང་བྱའི་སྟོང་པ་ཉིད། ། རྣམ་ཀུན་མཆོག་ལྡན་སྟོང་པ་ཞེས། ། རྒྱུད་དང་བསྟན་བཅོས་ཀུན་ལ་གྲགས། ། འོན་ཀྱང་དེ་ཡི་ངོས་འཛིན་ལུགས། ། ལྟར་སྣང་རྣམ་པ་གཉིས་འཆད་ཀྱང༌། ། ཡང་དག་པ་ནི་གཅིག་ཉིད་ལས། ། གཞན་དུ་འཆད་པར་ནུས་མ་ཡིན། ། ཅི་ཕྱིར་ཞེ་ན་པད་དཀར་གྱིས། །
འཇམ་པའི་དབྱངས་ཀྱི་མཚན་བརྗོད་པ། ། དཔང་པོར་བྱས་ནས་ཆོས་དབྱིངས་ཀྱི། ། ཡེ་ཤེས་ཉིད་ལ་དེར་བཤད་དོ། ། ཆོས་དབྱིངས་མེད་པར་དགག་པ་ཡི། ། ཡུལ་ཅན་དེ་ལ་ཆོས་དབྱིངས་ཀྱི། ། ཡེ་ཤེས་ཉིད་དུ་འདོགས་སོ་ཞེས། ། ཙོང་ཁ་པ་ཆེན་དེ་ལྟར་བཞེད། ། ཆོས་དབྱིངས་མེད་དགག་བདེ་ཆེན་གྱི། ། ཡེ་ཤེས་ཡུལ་དུ་བྱེད་གྱུར་ན། ། སྒྲ་དོན་དངོས་སུ་འཛིན་པའི་ཕྱིར། །
རྟོག་པ་ཉིད་དུ་ཁས་བླངས་སོ། ། རྣལ་འབྱོར་ཡན་ལག་དྲུག་སྒོམ་པ། ། ལ་ལ་སྤྲོ་བ་བསྐྱེད་དོན་དུ། ། དུ་སོགས་མཚན་མ་དོན་དམ་དུ། ། ངོ་སྤྲོད་བྱེད་པ་ཡོད་མོད་ཀྱི། ། བསམ་གཏན་ས་དྲུག་གང་རུང་ལ། ། བརྟེན་པ་མེད་པའི་རྣམ་ཤེས་ཀྱིས། ། ཆོས་དབྱིངས་དངོས་སུ་མཐོང་གྱུར་ན། ། རྒྱ་ཆེན་མངོན་པའི་ལུང་དང་འགལ། ། རྣམ་ཀུན་མཆོག་ལྡན་སྟོང་པ་ཉིད། །
མེད་པར་དགག་ལ་ངོས་འཛིན་པ། ། ཙོང་ཁ་པ་ཆེན་རྗེས་འཇུག་ལུགས། ། ལུང་རིགས་མན་ངག་ཀུན་དང་འགལ། ། རང་གཞན་གྲུབ་མཐའ་སོ་སོ་བའི། ། རང་གཟུགས་འཆར་ཞེས་དངུལ་དཀར་གྱི། ། རང་མདངས་མེ་ལོང་འདི་ལྟོས་ལ། ། རང་གཞུང་ཚུགས་པར་སྨྲ་བྱོས་ཤིག ། རང་གཞན་གྲུབ་མཐའ་ཤན་འབྱེད་པའི། ། དངུལ་དཀར་མེ་ལོང་ཞེས་བྱ་བ། ། བྲག་དཀར་སེམས་དཔའི་བཀས་བསྐུལ་ནས། །
མཆོག་ལྡན་ལེགས་པའི་བློ་ཡིས་སྦྱར།། །། ༄། །སྭསྟི། རྡོ་རྗེ་འཛིན་ལ་ཕྱག་བྱས་ནས། ། ལམ་འབྲས་རྡོ་རྗེའི་ཚིག་རྐང་གི ། དགོངས་པས་ལུགས་གཞན་མ་བརྟེན་ཀྱང༌། ། ལུགས་འདི་ཁོ་ནས་འཚང་རྒྱ་བའི། ། ལམ་གྱི་རིམ་པ་ཀུན་ཚང་ཕྱིར། ། ཚེ་འདིར་རྡོ་རྗེ་འཛིན་འདོད་པས། ། གཞུང་གཞན་བསླབ་སྦྱངས་མི་དགོས་ཤིང༌། ། མན་ངག་གཞན་གྱིས་ཁ་མི་སྐོང༌། །
ཅི་ཕྱིར་ཞེ་ན་ལམ་ལྔ་དང༌། ། ས་བཅུ་དག་གིས་མ་བསྡུས་པའི། ། ཐབས་གཞན་བཙལ་དགོས་མ་ཡིན་ཞིང༌། ། དེ་ཡང་འདི་ཉིད་ན་ཚང་ཕྱིར། ། ཕ་རོལ་ཕྱིན་པས་ཁ་སྐོང་བ། ། ཅིས་ཀྱང་དགོས་པ་མ་ཡིན་ཏེ། ། འདི་ཡི་ལམ་དང་བཅུ་གསུམ་ས། ། ཐུན་མོང་མིན་པ་ཉིད་ཕྱིར་རོ། ། དེ་ཡི་འཐད་པ་ཆོས་འདི་རུ། ། མོས་ཤིང་གུས་ལ་འདི་འདྲི་སྟེ། །
འདིར་འབྱུང་ཚོགས་ལམ་ངེས་འབྱེད་ཀྱི། ། ཐར་པར་བགྲོད་པའི་ཚོགས་སྦྱོར་གྱི། ། དོན་གོ་ཆོད་དམ་མི་ཆོད་འདོད། ། ཆོད་ན་གཞན་ལ་མ་རག་སྟེ། ། འདི་ནས་བཤད་པའི་ཚོགས་སྦྱོར་གྱི། ། རྣམ་བཞག་མཚན་ཉིད་ཐེག་པ་ན། ། གཅིག་ཀྱང་བཤད་པ་མེད་ཕྱིར་རོ། ། དེ་ཕྱིར་འཇིག་རྟེན་འདས་པ་ཡི། ། ས་བཅུ་དག་ལའང་སྦྱར་བྱ་སྟེ། ། འདི་ནས་བཤད་པའི་ས་བཅུ་ཡི། །
དོན་དག་དེ་ན་མེད་ཕྱིར་རོ། ། ཕ་རོལ་ཕྱིན་ལ་མི་ལྟོས་ཀྱང༌། ། རྒྱུད་གཞན་དག་ལ་ལྟོས་བྱས་ན། ། གཞན་ལ་འཆད་པ་འདིར་མི་གཙོ། ། འཁྲིད་ཚུལ་འདིར་བཤད་ཁོ་ན་ཡིས། ། ཡོན་ཏན་མངོན་དུ་བྱེད་ཕྱིར་རོ། ། དེ་ལ་དགོངས་ནས་ཕར་ཕྱིན་གྱི། ། ལམ་ལྔ་དག་དང་ས་བཅུ་པ། ། རྣམས་ལ་འདིར་བཤད་ལམ་ལྔ་དང༌། ། ས་བཅུའི་རྣམ་གཞག་གསང་ཞེས་གསུངས། །
དོན་དེ་ཐུགས་ལ་ཉེར་བཞག་ནས། ། ལམ་འབྲས་ཆོས་སྐོར་མ་ལུས་པ། ། ཚང་བའི་གླེགས་བམ་གཅིག་བསྡུས་ནས། ། གཞན་ལ་ལྟོས་པ་མེད་པར་བཤད། ། ཐོག་མ་ཉིད་ནས་གསང་སྔགས་ཀྱི། ། སྣོད་དུ་མི་རུང་བ་རྣམས་ལ། ། ཕར་ཕྱིན་ཐེག་པའི་གཞུང་ཆེན་ལ། ། བསླབ་སྦྱངས་མང་པོ་དགོས་ཤེ་ན། ། ལྟ་སྤྱོད་རིམ་གྱིས་འཇུག་དགོས་ལ། ། གཞུང་འདི་ཉིད་ཀྱི་འཁྲིད་ཚུལ་གྱིས། །
དམིགས་རྣམ་རྐྱང་བས་འདིར་ཆོག་གི ། ཐ་སྙད་མང་པོ་ཤེས་མི་དགོས། ། གཞུང་འདི་བཤད་པ་དང་བཅས་པ། ། གང་ལ་སྟོན་པའི་གདུལ་བྱ་ནི། ། གཞུང་འདིར་ཐོས་དང་བསམ་པ་ཙམ། ། དོན་དུ་གཉེར་ལ་མ་ཡིན་གྱི། ། འདིར་འབྱུང་དོན་གྱི་སྣ་ཅིག་ཀྱང༌། ། ཉམས་སུ་མྱོང་བར་འདོད་དེ་ཡིན། ། ཐོས་བསམ་སྔོན་དུ་མ་སོང་བའི། ། སྒོམ་དེ་ཡང་དག་མིན་ཞེ་ན། །
གང་བསྒོམ་བྱ་བའི་དམིགས་རྣམ་དེ། ། གཞན་ལ་ཐོས་ནས་དྲན་པ་ལ། ། ཉེ་བར་བཞག་ནས་གོམས་བྱེད་པ། ། དེ་ལ་ཐོས་བསམ་སྒོམ་ཟེར་གྱི། ། ཚད་མ་སྡེ་བདུན་མ་སྦྱངས་པར། ། ལམ་འབྲས་སྒོམ་དུ་མི་འདོད་དམ། ། གལ་ཏེ་གཞུང་གཞན་མི་དགོས་ཀྱང༌། ། རྒྱུད་གསུམ་གསལ་པོ་མ་བཤད་ན། ། ལམ་འབྲས་སྒོམ་པ་མི་ཤེས་ལོ། ། སྒོམ་པས་ཉམས་སུ་མྱོང་བ་ན། །
གཞུང་ལ་ངེས་པ་རྙེད་འགྱུར་གྱི། ། རྒྱུད་ཤེས་ནས་ནི་སྒོམ་དགོས་ཞེས། ། ཟེར་བ་མང་མོད་བརྟག་པར་བྱ། ། དེ་སྐད་འདི་ཡང་ལམ་འབྲས་ལ། ། གཅེས་སྤྲས་བྱེད་ལོ་མང་པོ་ཞིག ། རང་གི་གཞུང་དུ་གཞན་དག་ལ། ། མ་གྲགས་པ་རྣམས་ཤེས་ཕྱིར་ཡིན། ། དེ་ཡི་དགེ་བས་ཆོས་འདི་ལ། ། མོས་པ་རྣམས་ཀྱི་རྩ་བའི་གཞུང༌། ། ཀློག་དང་འཛིན་དང་ཀུན་ཆུབ་པར། །
མཛད་ལ་སྤྲོ་བ་འཕེལ་བྱེད་ཤོག། །། ༄། །སྭསྟི། རྡོ་རྗེ་འཛིན་ལ་ཕྱག་འཚལ་ནས། ། དཔལ་ལྡན་ས་སྐྱའི་བླ་ཆེན་དང༌། ། དེ་ལ་སྡང་བ་གཞན་དག་གི ། ལྟ་གྲུབ་བསྲེས་པ་སྤང་བྱའི་ཕྱིར། ། ཕྱི་མའི་དུས་འདིར་ལམ་འབྲས་ཀྱི། ། གཞུང་འགྲེལ་འཆད་པ་ངེས་སྤྲོ་བ། ། དག་ལ་འབེལ་བའི་གཏམ་འགའ་ནི། ། བྱེད་ལ་སྐྱོན་ཡོད་མ་ཡིན་ནོ། །
དེ་ལ་ལམ་འབྲས་ལྟ་བ་ནི། ། རྟོགས་པའི་ཐབས་གང་ཡིན་པ་འདྲི། ། ཐོས་བསམ་རིགས་པ་ཡིན་ཟེར་ན། ། དེ་འདྲ་འདི་ནས་བཤད་པ་མེད། ། ཡེ་ཤེས་ཕབ་དང་དབང་སྐུར་དང༌། ། ལུས་གནད་བཅིངས་དང་བྱིན་བརླབས་ལས། ། ལྟ་བ་རྟོགས་པ་ཐེག་མཆོག་གི ། རྩེ་མོའི་ཁྱད་ཆོས་ཡིན་པར་བཤད། ། འཁོར་འདས་དབྱེར་མེད་རྩ་འགྲེལ་དུ། ། བཤད་ཅེས་ཟེར་ན་དེ་དོན་ཡང༌། །
དབང་ལས་རྟོགས་པའི་ལྟ་བ་དེ། ། རྗེས་ལ་ཉམས་སུ་ལེན་ཚུལ་ཡིན། ། དེ་ཕྱིར་དེ་ལ་ཉམས་ལེན་གྱི། ། གནད་ཅེས་གྲགས་པའི་ཞབས་ཀྱིས་བཤད། ། གཉིས་པ་ལྟ་བའི་ངོས་འཛིན་འདྲི། ། འཁོར་འདས་དབྱེར་མེད་ཡིན་ཟེར་ན། དེ་དབྱེར་མེད་པ་གང་ལ་བྱ། ། འཁོར་བ་བདེན་སྟོང་ལ་ཟེར་ན། ། ལམ་འབྲས་སྐོར་ནས་དེ་མ་བསྟན། ། དེ་ལ་གནོད་བྱེད་མང་དུ་བཤད། །
དེ་འདྲ་ཐོས་བསམ་རིགས་པ་ཡིས། ། དཔྱད་པའི་སྟོང་པ་ཉིད་དུ་བཤད། ། འཁོར་བ་གང་ཡིན་མྱ་ངན་ལས། ། འདས་པ་དེ་དོན་ཡིན་ཟེར་ན། ། ལམ་འབྲས་ལུགས་ལ་འཁོར་བ་ནི། ། དོན་དམ་བདེན་པ་ཉིད་འགྱུར་ཏེ། ། རྟོགས་བྱེད་ལྟ་བའི་ཡུལ་དང་ནི། ། མྱ་ངན་འདས་པར་འཆད་ཕྱིར་རོ། ། འཁོར་བ་སྤྲོས་བྲལ་ཡིན་པ་ལ། ། བསམས་ནས་དེ་དེར་འཆད་ཅེ་ན། །
འཁོར་བ་སྤྲོས་དང་བྲལ་བ་ཉིད། ། མྱ་ངན་འདས་པ་དངོས་ཡིན་ཀྱང༌། ། དེ་ཡི་སྤྲོས་བྲལ་དེ་ཡིན་པར། ། འཆད་པོ་སུ་ཡང་ཡོད་མ་ཡིན། ། འཁོར་བ་ཕུང་སོགས་ལྔ་པོ་ནི། ། རྒྱལ་བ་རིགས་ལྔ་ཡིན་པའི་ཕྱིར། ། འཁོར་འདས་དབྱེར་མེད་གསང་སྔགས་ཀྱི། ། ཁྱད་ཆོས་ཡིན་པར་འཆད་ཅེ་ན། ། འཁོར་འདས་དབྱེར་མེད་ཆོས་ཀུན་གྱི། ། གནས་ལུགས་ཡིན་ཕྱིར་ཁྱད་ཆོས་མིན། །
འཁོར་འདས་དབྱེར་མེད་རྟོགས་པ་ཡི། ། ཐབས་མཁས་སྔགས་ཀྱི་ཟབ་ཆོས་སོ། ། འཁོར་བ་ཀུན་རྫོབ་བདེན་པ་ཉིད། ། གདོད་ནས་ཡོད་མ་མྱོང་བ་ལ། ། མྱ་ངན་འདས་པ་ཞེས་སུ་བཤད། ། དེས་ན་འཁོར་དང་མྱང་འདས་དང༌། ། དབྱེར་མེད་ཅེས་བྱ་རྣམ་གསུམ་པོའི། ། རྣམ་དབྱེ་སོ་སོར་ཕྱེད་བྱས་ནས། ། དབྱེར་མེད་ཟུང་འཇུག་ཏུ་ཤེས་བྱོས། ། དྲི་བ་གསུམ་པ་སྣང་སྟོང་དང༌། །
གསལ་སྟོང་བདེ་སྟོང་ཟུང་འཇུག་གི ། བཤད་པ་མང་པོ་བྱེད་བྱེད་པ། ། དེ་དོན་གང་ཡིན་གསལ་བར་སྨྲོས། ། སྣང་བ་ལ་སོགས་ཆོས་ཅན་རྣམས། ། ཚད་མས་གྲུབ་ཅིང་བདེན་པས་སྟོང༌། ། སྣང་སྟོང་ཟུང་དུ་འབྲེལ་བ་ནི། ། ཟུང་དུ་འཇུག་པའི་དོན་ཡིན་ཟེར། ། སྣང་བ་བདེན་པས་སྟོང་པ་ཡི། ། ཡུལ་ཅན་རྟོག་པ་ལས་གཞན་མེད། ། དུག་དང་བཅས་པའི་རྟོག་པ་ནི། །
ལྟ་བར་བཟུང་བ་མ་ཡིན་ནོ། ། ཟུང་དུ་འབྲེལ་བ་གཉིས་བཅས་ཀྱི། ། དོན་ཡིན་གཉིས་མེད་དོན་མིན་པ། ། དེ་ཕྱིར་ཟུང་འཇུག་དུ་མི་རུང༌། ། མདོར་ན་ཆོས་ཅན་ཚད་གྲུབ་ཀྱི། ། སྟེང་དུ་ཚད་མས་མ་གྲུབ་པའི། ། དགག་བྱ་བཀག་པའི་སྟོང་པ་ཉིད། ། ལྟ་བའི་ཡུལ་དུ་འཆད་པ་ནི། ། ཕྱིས་འབྱུང་གྲུབ་མཐའི་སྐད་ཡིན་གྱི། ། ས་སྐྱའི་བླ་ཆེན་དེ་མི་བཞེད། །
རྣམ་འགྲེལ་ཀུན་དང་འགལ་ཕྱིར་རོ། ། དྲི་བ་བཞི་པ་སྣང་གསུམ་གྱི། ། མ་དག་སྣང་བ་གང་ལ་ཟེར། ། སྣང་མཁན་རང་གི་བློ་ཉིད་དམ། ། དེ་དེར་སྣང་བའི་ཡུལ་ལ་འདོད། ། གང་དུ་འདོད་ཀྱང་འཁྲུལ་པ་ཡི། ། སྣང་བ་ཉིད་དུ་འདོད་པའི་ཕྱིར། ། མངོན་སུམ་ཡུལ་བཅས་སུ་མི་རུང༌། ། དེ་ཕྱིར་འཁྲུལ་སྣང་ཇི་སྙེད་པ། ། མེད་ན་མངོན་སུམ་ལ་བསྙོན་ཞེས། །
འཆད་པ་འདི་ནི་ཁྱེད་ཅག་གིས། ། མི་འདོད་བཞིན་དུ་ཁས་ལོངས་ཤིག ། མ་དག་སྣང་བ་འཁྲུལ་སྣང་དུ། ། མི་བཞེད་པས་ན་ཀུན་རྫོབ་ཀུན། ། ཚད་མས་གྲུབ་པ་ཡིན་ཞེ་ན། ། གཞུང་བཤད་ཀུན་དང་འགལ་བར་ངེས། ། འཁྲུལ་སྣང་ཐམས་ཅད་སངས་རྒྱས་ཉིད། ། ཡིན་པས་འགལ་བ་མེད་ཅེ་ན། ། རང་བཞིན་རྣམ་དག་ལ་དགོངས་ནས། ། འཁྲུལ་སྣང་ཀུན་གྱི་དེ་བཞིན་ཉིད། །
བརྟགས་པའི་སངས་རྒྱས་སུ་བཤད་ཀྱི། ། བླང་བྱར་བཤད་པ་མ་ཡིན་ནོ། ། ལྔ་པ་ཀུན་གཞི་རྒྱུ་རྒྱུད་ཅེས། ། འཆད་པའི་ངོས་འཛིན་གང་ལ་བྱེད། ། ཀུན་གཞི་རྣམ་ཤེས་ལ་འཆད་ན། ། དེ་འདྲ་ཆོས་ནས་བཤད་པ་མེད། ། གཞི་ལམ་འབྲས་བུའི་གནས་སྐབས་ནི། ། ཀུན་ལ་ཁྱབ་ཅིང་རིགས་འདྲའི་རྒྱུན། ། ཆད་མི་སྲིད་པའི་ཡེ་ཤེས་ལ། ། རྒྱུད་དུ་འཆད་པར་ལུང་ཀུན་མཐུན། །
སྤྱིར་ན་ཡེ་ཤེས་འགལ་ཟླ་དང༌། ། ཁྱད་པར་ཚེ་འདི་རེ་རེ་ཞིང༌། ། རྒྱུན་ཆད་འགྱུར་བའི་རྣམ་ཤེས་ལ། ། རྒྱུད་དུ་འཆད་པ་སུ་ཞིག་བྱུང༌། ། ཀུན་གཞིའི་ཡེ་ཤེས་ཞེས་བྱ་བ། ། ཆོས་ལས་བཤད་པ་མེད་ཅེ་ན། ། ཀུན་གཞི་ལྟ་ཞོག་སེམས་དང་ནི། ། སེམས་བྱུང་ཀུན་ལ་རྣམ་ཤེས་དང༌། ། ཡེ་ཤེས་ཆ་གཉིས་རྣམ་དབྱེ་བ། ། ཐེག་ཆེན་ཆོས་རྣམས་ཀུན་གྱི་ལུགས། །
ཀུན་གཞིའི་སྟེང་གི་གསལ་ཆ་དེ། ། ཀུན་གཞིར་འདོད་པ་མིན་ཞེ་ན། ། འཁོར་དང་མྱ་ངན་འདས་ཀུན་གྱི། ། གནས་སུ་བཤད་དོ་ཤེས་པ་དེ། ། ཀུན་གཞི་མིན་པར་ཁྱོད་ཀྱིས་ཤོད། ། རྣམ་ཤེས་འཁོར་བ་ཉི་ཚེའི་གནས། ། ཀུན་གཞིའི་སྟེང་གི་གསལ་ཆ་ལ། ། ཟག་པ་མེད་པའི་ཤེས་རྒྱུད་ཅེས། ། བཤད་པ་ཐོས་ན་ཁྱེད་ཀྱིས་ཀྱང༌། ། ཁས་ལེན་དགོས་པ་མ་ཡིན་ནམ། །
སྐབས་འདིར་ཁ་ཅིག་འདི་སྙམ་དུ། ། བདེ་སོགས་བདེན་པས་སྟོང་པ་དེ། ། བདེ་སྟོང་ཟུང་འཇུག་དོན་མིན་ན། ། བདེ་སོགས་རྟོག་པས་སྟོང་པ་དེ། ། ཟུང་འཇུག་དོན་དུ་འཆད་བྱེད་ན། ། འདི་འདྲ་གཞན་སྟོང་ལུགས་ཡིན་ཕྱིར། ། ལམ་འབྲས་ལྟ་བར་མི་བཟུང་སྟེ། ། སེམས་ཙམ་ལུགས་ལས་མ་འདས་ཟེར། ། འོ་ན་ལམ་འབྲས་ལ་སོགས་པའི། ། ཆོས་ལུགས་ཁུང་མ་ཐམས་ཅད་ལས། །
གཟུང་འཛིན་གཉིས་མེད་ཡེ་ཤེས་ཞེས། ། བཤད་པ་དེ་དག་ཁྱོད་ཀྱིས་སྤོངས། ། ཁྱོད་ཀྱིས་འདོད་པའི་སྟོང་ཉིད་འདི། ། གཞན་སྟོང་ནང་ནས་ཐ་ཤལ་ཏེ། ། ཆོས་ཅན་ཚད་མས་གྲུབ་པ་ལ། ། དགག་བྱ་གཞན་ཞིག་དགག་ཕྱིར་རོ། ། འོ་ན་ཆོས་འདིར་རྗེས་ཐོབ་ཏུ། ། ཐ་སྙད་འདོགས་པའི་དུས་ཀྱི་ཚེ། ། གཉིས་སྟོང་ཡེ་ཤེས་ཁས་ལེན་ན། ། སྤྲོས་བྲལ་མིན་པར་འགྱུར་ཞེ་ན། །
ཕ་རོལ་ཕྱིན་པའི་སྤྲོས་བྲལ་ལས། ། ལྷག་པའི་ལྟ་བ་མེད་བཤད་པ། ། མཉམ་གཞག་དངོས་གཞིའི་ཚེ་ཡིན་གྱི། ། རྗེས་ཀྱི་ཐ་སྙད་འདོགས་པའི་ཚེ། ། ལྟ་གྲུབ་དབྱེ་བ་རྣམ་བརྒྱད་བཤད། ། དེ་དག་ཀུན་ཀྱང་སྤྲོས་བྲལ་ལས། ། ལྷག་པའི་ཉམས་མྱོང་ལྟ་བར་བཤད། ། ཞར་བྱུང་སྤྲོས་པ་ཅི་ལ་ཟེར། ། ཞེ་ན་རང་གཞན་ལུགས་གཉིས་པོ། ། ཡོད་ན་སྤྲོས་བྲལ་ཡིན་པས་ཁྱབ། །
ཅེས་པ་ཙོང་ཁ་པ་ཡི་ལུགས། ། ཆོས་འདིའི་ལུགས་ལ་ཡོད་པ་དང༌། ། མེད་ན་སྤྲོས་དང་བྲལ་བར་འགལ། ། རང་ལུགས་སྤྲོས་པ་རྣམ་གཉིས་ཏེ། ། ཡོད་མེད་ལ་སོགས་མཐའ་རྣམས་དང༌། ། སྟོང་དང་མི་སྟོང་ལ་སོགས་པར། ། འཛིན་པའི་རྣམ་རྟོག་ཇི་སྙེད་པའོ། ། ཡུལ་གྱི་སྤྲོས་པ་འགོག་པ་ལ། ། དབུ་མའི་རིགས་པ་ཟབ་གྱུར་ཅིང༌། ། ཡུལ་ཅན་འཛིན་པ་འགོག་པ་ལ། །
སྔགས་ཀྱི་ཐབས་མཁས་ཁྱད་པར་འཕགས། ། ཡུལ་བཀག་པ་ལས་ཡུལ་ཅན་གྱི། ། འཛིན་པ་ཁེགས་པ་དབུ་མའི་གཞུང༌། ། འཛིན་པ་བཀག་པས་དེར་སྣང་བ། ། མཐའ་དག་ཁེགས་པ་སྔགས་ཀྱི་ལུགས། ། དེས་ན་ཆོས་འདིའི་ལྟ་བ་ནི། ། རྣམ་རྟོག་ཁེགས་པའི་ཡེ་ཤེས་སོ། ། མདོར་ན་ལམ་འབྲས་འཆད་པ་པོས། ། ཡོད་ན་རྟེན་འབྲེལ་ཡིན་དགོས་དང༌། ། རྟེན་འབྲེལ་ཡིན་ན་ཡོད་པ་སོགས། །
ནམ་ཡང་ཁས་ལེན་མི་བྱའོ། ། འཛིན་པ་ཀུན་ལས་རྣམ་གྲོལ་བའི། ། མཉམ་བཞག་ཡེ་ཤེས་གཅིག་ཉིད་ལ། ། ལྟ་བའི་ངོ་བོར་ཤེས་བྱས་ནས། ། གྲུབ་མཐའ་སྙོགས་པའི་རིམ་ཞེས་བྱ། ། དེ་སྐད་འདི་ནི་ཕྱི་དུས་ཀྱི། ། ལམ་འབྲས་འཆད་པོ་མང་ཞིག་དང༌། ། འབེལ་བའི་གཏམ་དུ་བྱས་པའི་ཚེ། ། རང་གཞུང་ཇི་བཞིན་མ་བསླབ་པར། ། གཞན་ལ་གྲགས་པའི་དབུ་མ་ཡི། །
འཆད་ལུགས་དག་དང་བསྲེས་ནས་ནི། ། ཕ་རོལ་ཕྱིན་པའི་སྤྲོས་བྲལ་ལས། ། ལྷག་པའི་ལྟ་བ་མེད་ཅེས་པ། ། ཁུངས་སུ་བྱས་ནས་སྐད་ཀྱི་གཟེངས། ། མཐོན་པོར་སྨྲ་བ་འགའ་མཐོང་ནས། ། རང་གཞན་ལྟ་བ་ཤན་འབྱེད་པའི། ། ཚིག་ལེར་བྱས་འདི་དགེ་གྱུར་ཅིག། །། ༄། །སྭསྟི། རྣལ་འབྱོར་དབང་ཕྱུག་གི་རྟོགས་པ་བརྗོད་པའི་ཚིག་ལེའུར་བྱས་པ། རྡོ་རྗེ་འཛིན་ལ་ཕྱག་འཚལ་ནས། །
འཇིགས་བྲལ་ཆོས་སྐྱོང་ཞབས་ཀྱི་ནི། ། རྣམ་ཐར་འཆད་པོ་ཕལ་ཆེ་བ། ། མཐུན་པར་སེམས་ཙམ་པཎྜི་ཏ། ། དབུ་མ་པར་གྱུར་ཡིན་ཞེས་འཆད། ། སྐབས་དེའི་དབུ་མ་གང་ཡིན་བརྟག ། ཀླུ་སྒྲུབ་གཞུང་བཞིན་ཡིན་སྙམ་ན། ། དེ་ལ་རྣལ་འབྱོར་སྤྱོད་པ་དང༌། ། ཐལ་རང་གཞུང་གི་འཆད་ཚུལ་གཉིས། ། དང་པོ་ལྟར་ན་ཁོ་བོ་ཅག ། དེ་ཡིན་ཁྱེད་ཀྱི་དེ་མི་འདོད། །
གཉིས་པ་ལྟར་ན་སུ་ལ་བརྒྱུད། ། བརྒྱུད་པ་མེད་པར་རྟོགས་ཞེས་ན། ། དེ་ཡིས་དེ་མ་རྟོགས་པར་ནི། ། ཟླ་བ་གྲགས་པ་ཉིད་ཀྱིས་བཤད། ། རྣལ་འབྱོར་སྤྱོད་པའི་ལྟ་བ་ཡིས། ། ས་དྲུག་འཐོབ་པ་མེད་སྙམ་ན། ། རྗེ་བཙུན་བྱམས་པའི་གཞུང་ལུགས་ཀྱི། ། ས་ལམ་ཀུན་ལ་སྐུར་བ་བཏབ། ། གཟུང་འཛིན་རྫས་གཞན་གྱིས་སྟོང་པའི། ། ས་ལམ་རིམ་པ་ཡིན་ནོ་ཞེས། །
ཙོང་ཁ་པ་ཆེན་བཞེད་མོད་ཀྱི། ། དེ་འདྲ་ཆོས་ནས་བཤད་པ་མེད། ། ལམ་འབྲས་ཆོས་ན་ཐལ་རང་གི ། སྟོང་ཉིད་རྟོགས་པའི་ཡུལ་ཅན་བློ། ། དུག་ཅན་ལྟ་བར་བཤད་པས་ན། ། ས་དྲུག་པ་ལ་དེ་མི་དགོས། ། རྡོ་རྗེའི་ཚིག་རྐང་ལས་གསུངས་པའི། ། ལྟ་གྲུབ་བརྒྱད་ཀྱི་ནང་ན་ཡང༌། ། མེད་པར་དགག་པའི་ཡུལ་ཅན་གྱི། ། སྟོང་ཉིད་ལྟ་བ་འདི་མ་བཤད། །
ཟླ་གྲགས་བཞེད་པའི་སྟོང་པ་ཉིད། ། མེད་ན་བྱང་ཆུབ་མི་འབྱུང་ཞེས། ། གཞན་ཟེར་གྱ་གྱུའི་རྗེས་འབྲང་ནས། ། རང་གཞུང་གཞན་ལ་གཏོད་མི་བྱ། ། རྣལ་འབྱོར་དབང་ཕྱུག་རྣམ་རྫུན་ལས། ། གཞན་པའི་དབུ་མར་མ་ཞུགས་སམ། ། ཞེ་ན་རྡོ་རྗེ་བདག་མེད་མས། ། བྱིན་བརླབས་སྔགས་ཀྱི་དབུ་མར་ཞུགས། ། སྔགས་ཀྱི་དབུ་མ་གྲུབ་མཐའ་ཡི། ། དབྱེ་བར་རུང་བ་མིན་ཞེ་ན། །
ལམ་འབྲས་གཞུང་གི་ལྟ་གྲུབ་བརྒྱད། ། གྲུབ་མཐའ་བཞི་པོ་གང་ནས་བྱུང༌། ། དེས་ན་སྐལ་ལྡན་ཅིག་ཆར་བ། ། ངོ་བོ་ཉིད་མེད་སྨྲ་བ་ཡི། ། གྲུབ་མཐར་ཞུགས་པ་མེད་གྱུར་ཀྱང༌། ། དབང་བཞི་རིམ་གྱིས་བསྐུར་བ་ལས། ། དབང་བཞི་པོ་དང་རྗེས་མཐུན་པའི། ། ལྟ་བ་རིམ་གྱིས་སྙོགས་གྱུར་ནས། ། བཅུ་གསུམ་རྡོ་རྗེ་འཛིན་པའི་ས། ། ཚེ་འདི་ཉིད་ལ་འགྲུབ་པར་འགྱུར། །
འདི་ནི་གཞན་གཞུང་ལུང་རིགས་ཀྱི། ། མཐའ་ཆོད་འདྲ་བ་མང་མང་པོས། ། རང་གཞུང་ཚུགས་པར་མི་སྨྲ་བ། ། རྣམས་ཀྱི་དྲན་པ་གསོ་ཕྱིར་བསྔོ།། །། ༄། །སྭསྟི། སྨྲ་མཁས་ངག་གི་དབང་ཕྱུག་ལ། ། རབ་དང་གུས་པས་ཕྱག་བྱས་ནས། ། སེམས་ཅན་དང་ནི་སངས་རྒྱས་ཀྱི། ། ངོས་འཛིན་གསལ་པོ་འདིར་བཤད་བྱ། ། དུས་འདིར་སྔགས་དང་ཕ་རོལ་དུ། །
ཕྱིན་པ་པ་རྣམས་ཕལ་ཆེ་བས། ། སངས་རྒྱས་དང་ནི་སེམས་ཅན་གྱི། ། ངོས་འཛིན་གསལ་པོ་མ་སྨྲས་པས། ། ཕ་རོལ་ཕྱིན་པའི་སེམས་བསྐྱེད་དང༌། ། བསྔོ་བ་དང་ནི་སྨོན་ལམ་དང༌། ། ལྷ་བསྐྱེད་པ་དང་སྒོམ་པ་ཡི། ། ཚུལ་ལ་རྡེང་ཐོབ་མ་གྱུར་ཏོ། ། གཉིས་པོའི་ངོས་འཛིན་དོན་དམ་དང༌། ། ཀུན་རྫོབ་བཏགས་པའི་ཡོད་ཉིད་དོ། ། བཏགས་ཡོད་ཅེས་པ་ཕུང་པོ་ལ། །
བརྟེན་ནས་བཏགས་པའི་ང་ཙམ་སྟེ། ། གཞན་སེལ་ཙམ་ལས་གཞན་མེད་པས། ། གཉིས་པོའི་མཚན་གཞི་དངོས་མ་ཡིན། ། ཆོས་དབྱིངས་འཆད་ཚུལ་རྣམ་གཉིས་ཏེ། ། མེད་པར་དགག་པའི་སྟོང་ཉིད་དང༌། ། ཆོས་ཀྱི་དབྱིངས་ཀྱི་ཡེ་ཤེས་སོ། ། མེད་པར་དགག་པ་སེམས་ཅན་དང༌། ། སངས་རྒྱས་མཚན་གཞིར་རུང་བ་མེད། ། དྲི་བཅས་ཆོས་དབྱིངས་ཡེ་ཤེས་ནི། ། དོན་དམ་པ་ཡི་སེམས་ཅན་དང༌། །
བདེ་གཤེགས་སྙིང་པོའི་ཁམས་དང་ནི། ། རང་བཞིན་གནས་རིགས་ཞེས་སུ་བཤད། ། ཉེས་པ་ཀུན་ལས་རྣམ་གྲོལ་ཞིང༌། ། ཡོན་ཏན་ཀུན་དང་དབྱེར་མེད་པའི། ། ཆོས་ཀྱི་དབྱིངས་ཀྱི་ཡེ་ཤེས་ནི། ། དོན་དམ་པ་ཡི་སངས་རྒྱས་སོ། ། དོན་དམ་སེམས་ཅན་གང་ཡིན་པ། ། གློ་བུར་དྲི་མ་ལས་གྲོལ་ཚེ། ། སངས་རྒྱས་པ་དང་གནས་གྱུར་པ། ། མཐར་ཐུག་ཞེས་ནི་བརྗོད་པ་ཡིན། །
བདག་ནི་སངས་རྒྱས་ཉིད་གྱུར་ཅེས། ། སྨོན་པར་བྱེད་པའི་བདག་དེ་དང༌། ། སྨོན་པའི་ཡུལ་གྱི་སངས་རྒྱས་ཀྱང༌། ། ཆོས་ཀྱི་དབྱིངས་ལས་གཞན་མ་ཡིན། ། མ་རྟགས་གཅིག་པུར་ཉམས་དགའ་བའི། ། ཚེ་ན་ཀུན་རྫོབ་སེམས་ཅན་དེ། ། ཀུན་རྫོབ་གཟུགས་སྐུའི་སངས་རྒྱས་སུ། ། སྨོན་ལམ་འདེབས་པ་ལྟ་བུར་སྣང༌། ། འདི་ལ་ཞེན་པས་འཇུག་པ་ཟེར། ། དེ་ལྟར་ཞུགས་ཀྱང་དོན་དམ་པའི། །
སེམས་ཅན་དེ་ཉིད་དེར་འགྱུར་གྱི། ། ཀུན་རྫོབ་སེམས་ཅན་དེར་མི་འགྱུར། ། དེ་ཡི་འཐད་པ་ཅི་ཞེ་ན། ། ཀུན་རྫོབ་སེམས་ཅན་སངས་རྒྱས་གཉིས། ། རྒྱུན་གཅིག་པ་ནི་མིན་ཕྱིར་དང༌། ། བཏགས་ཡོད་ཙམ་ལས་མ་འདས་པ། ། དངོས་པོར་མེད་པ་ཉིད་ཕྱིར་རོ། ། བསགས་པའི་དགེ་བ་བྱང་ཆུབ་ཏུ། ། བསྔོ་བའི་དོན་གང་ཅི་ཞེ་ན། ། བསགས་པའི་དགེ་བ་ཆོས་དབྱིངས་དང༌། །
ངོ་བོ་དབྱེར་མེད་ཉིད་འགྱུར་ཕྱིར། ། ཆོས་དབྱིངས་རྣམ་སངས་རྒྱས་པའི་ཚེ། ། བསགས་པའི་དགེ་བ་གཞན་སྣང་དུ། ། གཟུགས་སྐུ་འགྲུབ་པའི་རྒྱུ་ཡིན་ཕྱིར། ། གཟུགས་སྐུའི་རིགས་འདྲ་སྔོན་དུས་ཀྱི། ། གང་ཟག་དེ་ལ་བྱེད་པ་ནི། ། ང་ཉིད་དེ་ཚེ་དེ་ཡི་དུས། ། དེ་འདྲ་ཞིག་ཏུ་འགྱུར་ཞེས་དང༌། ། འདི་འདྲ་ཞིག་ཏུ་འགྱུར་ཞེས་པ། ། དམ་པའི་དོན་གྱུར་བདག་ཡིན་གྱི། །
ཀུན་རྫོབ་ཟས་གཙང་སྲས་པོ་དེ། ། སྤྱི་བོ་སྐྱེས་སུ་ག་ལ་གྱུར། ། དེ་ཡང་དེར་འགྱུར་མ་ཡིན་མོད། ། དེ་ལྟར་ཤེས་རྒྱུད་གཅིག་པ་ལ། ། བསམས་ནས་དེ་ལྟ་བཤད་པ་ཡིན། ། ཤེས་རྒྱུད་ཅེས་པ་དམ་པའི་བདག ། བཤད་མ་ཐག་པ་དེར་འཆད་ཀྱི། ། ཀུན་གཞིའི་ཉོན་ཡིད་འཇུག་ཤེས་ལ། ། འཆད་པ་ནམ་ཡང་ཡོད་མ་ཡིན། ། དུད་འགྲོའི་རྣམ་ཤེས་ཚོགས་བརྒྱད་པོ། །
རྣམ་སྨིན་ཉིད་ཕྱིར་མཐོ་རིས་ཀྱི། ། སྐྱེ་བ་བླངས་ཚེའང་རྒྱུན་ཆད་ན། ། སངས་རྒྱས་སར་འགྲོ་དེ་མི་སྲིད། ། ལྷ་སྐྱེད་པ་ན་མངོན་བྱང་དང༌། ། ས་བོན་སོགས་སྐྱེད་གང་ཡིན་ཀྱང༌། ། བཏགས་ཡོད་གང་ཟག་མི་དམིགས་པར། ། བྱས་ནས་དམ་པའི་དོན་གྱི་བདག ། དེ་བཞིན་ཉིད་དུ་རྫོགས་སངས་རྒྱ། ། ཆོས་ཀྱི་དབྱིངས་སུ་ཞུགས་པ་དེ། ། སེམས་ཅན་དོན་ཕྱིར་བསྐུལ་བ་ན། །
སྨོན་ལམ་དབང་གིས་གཟུགས་ཀྱི་སྐུའི། ། སྣང་བ་སེམས་ཅན་གཞན་ལ་སྟོན། ། རེ་ཤིག་འདི་ཙམ་ཁོ་ན་སྟེ། ། འདི་ལས་མང་པོར་སྤྲོ་ནུས་པ། ། རིམ་གྱིས་འཆད་པར་འགྱུར་བ་ཡང༌། ། སྐལ་མཉམ་ཀུན་ལ་ཕན་བྱེད་ཤོག། །། ༄། །སྭསྟི། འཇམ་པའི་དབྱངས་ལ་ཕྱག་བྱས་ནས། ། རང་གཞན་རྨོངས་པ་གསལ་བར་བྱ། ། སེམས་ཅན་ཐམས་ཅད་སངས་རྒྱས་སུ། །
མདོ་ནས་གསུངས་པ་ཤིན་ཏུ་མང༌། ། རྒྱུད་ལས་དངོས་པོ་ཐམས་ཅད་ནི། ། སངས་རྒྱས་ཉིད་དུ་བཤད་པ་དང༌། ། ཁྱད་པར་ཕུང་པོ་ལྔ་པོ་ཉིད། ། རྒྱལ་བ་རིགས་ལྔར་བཤད་པ་དང༌། ། ཉོན་མོངས་ལྔ་པོ་ཡེ་ཤེས་ལྔར། ། བཤད་ལ་རྩོད་པ་ཡོད་མ་ཡིན། ། ཇི་བཞིན་སྒྲ་ལ་མངོན་ཞེ་ན། ། དོན་མ་ཡིན་པ་ཉིད་འགྱུར་ཕྱིར། ། ལུང་དང་མཐུན་པའི་རིགས་པ་ཡིས། །
རྣམ་པར་བརྟགས་ནས་བཤད་པར་བྱ། ། སེམས་ཅན་རང་བཞིན་རྣམ་དག་གི ། སངས་རྒྱས་ཡིན་ལ་མི་མཐུན་མེད། ། རང་བཞིན་རྣམ་དག་གློ་བུར་གྱི། ། དྲི་མས་བསྒྲིབས་པར་ཀུན་གྱི་འཆད། ། སྟོབས་སོགས་ཡོན་ཏན་ཡོད་མེད་པ། ། ལ་ལ་དག་ཏུ་རྩོད་པའི་གཞི། ། ཡིན་མོད་ཡོན་ཏན་ཡོད་གྱུར་ན། ། དམ་པའི་བདག་དེ་སངས་རྒྱས་དངོས། ། ཡིན་ཕྱིར་ཀུན་རྫོབ་སེམས་ཅན་ཀུན། །
བདེ་བར་གཤེགས་པའི་སྙིང་པོ་ཅན། ། ཡིན་མོད་ཀུན་རྫོབ་སེམས་ཅན་ཀུན། ། སངས་རྒྱས་དངོས་སུ་མི་འཆད་པ། ། འདི་ཡང་བཤད་མ་ཐག་པ་ཡི། ། བདེན་གཉིས་དབྱེ་བ་ལས་རིག་བྱ། ། གློ་བུར་དྲི་མས་བསྒྲིབས་གྱུར་པས། ། སངས་རྒྱས་དངོས་སུ་འགལ་ཞེ་ན། ། དཔེ་དགུ་དག་དང་སྦྱར་བ་ཡི། ། རིགས་པས་མ་ངེས་སྟོན་པར་བཤད། ། རང་སེམས་སངས་རྒྱས་ཡིན་གྱུར་ཀྱང༌། །
གང་ཟག་བཏགས་ཡོད་དེ་མིན་པ། ། དེ་གཉིས་འབྲེལ་བ་མེད་པ་དང༌། ། སངས་རྒྱས་ས་ཡི་དཔེ་དང་སྦྱོར། ། ཆོས་དབྱིངས་ལས་གཞན་སེམས་ཅན་ནི། ། དངོས་པོར་ཡོད་མིན་དེ་བཞིན་དུ། ། ཆོས་ཀྱི་དབྱིངས་ལས་མ་རྟོགས་པའི། ། ཀུན་རྫོབ་ཆོས་གཞན་ཡོད་མ་ཡིན། ། དོན་དམ་ཡེ་ཤེས་སངས་རྒྱས་ཚེ། ། ཀུན་རྫོབ་སེམས་ཅན་ལུས་པ་མེད། ། དེ་བཞིན་ཆོས་རྣམས་ཐམས་ཅད་ཀྱི། །
ཆོས་དབྱིངས་རང་བཞིན་རྣམ་དག་པ། ། རྫོགས་སངས་རྒྱས་ཚེ་ཀུན་རྫོབ་ཀྱི། ། ཆོས་གཞན་ཤུལ་དུ་ལུས་པ་མེད། ། བེམས་ཆོས་ཀུན་གྱི་ཆོས་དབྱིངས་དེ། ། ཡེ་ཤེས་ཉིད་དུ་འགལ་ཞེ་ན། ། མི་འགལ་འཐད་པ་འདི་ལྟར་བཟུང༌། ། དེར་སྣང་སེམས་ལས་མ་གཏོགས་པའི། ། ཡུལ་གཞན་ཡོད་པ་མིན་ཞེས་འདི། ། ཐེག་ཆེན་སྤྱི་ཡི་གྲུབ་པའི་མཐའ། ། དཔེར་ན་གཟུགས་སུ་སྣང་བ་ཡི། །
རྣམ་རིག་མ་གཏོགས་གཟུགས་གཞན་མེད། ། རྣམ་རིག་གཟུགས་གཞན་གྱིས་སྟོང་པ། ། དོན་དམ་པ་ཡི་གཟུགས་སུ་བཤད། ། གཟུགས་དེ་རང་བཞིན་རྣམ་དག་གི ། ལྷག་པའི་ལྷར་ནི་གདོད་མ་ནས། ། གནས་པ་ཇི་བཞིན་གསལ་ཐེབས་ན། ། གཟུགས་སྣང་བག་ཆགས་འགག་པར་འགྱུར། ། དེ་བཞིན་ཨ་སོགས་གཟུང་འཛིན་གྱིས། ། སྟོང་པ་དོན་དམ་ཡི་གེ་དང༌། ། གཏི་མུག་གཟུང་འཛིན་གྱིས་སྟོང་པའི། །
ཡེ་ཤེས་གཏི་མུག་ཆེན་པོ་དང༌། ། ཆགས་སྡང་ངོ་བོ་རང་རིག་ཅིང༌། ། རང་གསལ་བ་དེ་ཆགས་ཆེན་དང༌། ། ཞེ་སྡང་ཆེན་པོར་བཤད་པ་ཡིན། ། དེ་ལྟར་བདེན་པ་གཉིས་ཀྱི་ནི། ། རྣམ་དབྱེ་ཕྱེད་པའི་མཁས་པ་དེས། ། དངོས་ཀུན་གང་དང་གང་སྣང་བ། ། གཙོ་དེ་ལྷག་པའི་ལྷར་ཤེས་བྱོས། ། འོན་ཀྱང་དད་པའི་རྗེས་འབྲང་དང༌། ། འཇུག་ཚེ་གཅིག་ཏུ་འཁྲུལ་བའི་ཚེ། །
མ་དག་ཕུང་པོ་ལྔ་པོ་ཉིད། །

རྒྱལ་བ་རིགས་ལྔར་གདོད་མ་ནས། ། གྲུབ་པ་ཉིད་དུ་ཐག་བཅད་དེ། ། གོམས་པས་རང་གི་ཕུང་པོ་ལྔ། ། རིམ་གྱིས་བྱིན་གྱིས་བརློབ་པར་འགྱུར། ། མཁས་པས་འཆད་ཚེ་མ་དག་པའི། ། ཕུང་པོ་ལྔ་དང་ཆགས་སོགས་ལྔ། ། རྣམ་པར་རྟོག་པ་ཇི་སྙེད་པ། ། སྤང་བྱ་ཉིད་ཕྱིར་ལྷར་མི་འདོད། ། དེ་ལྟར་བཤད་པ་དེ་ཡིས་ནི། ། བྱམས་པའི་ཆོས་དང་གསང་སྔགས་ཀྱི། ། བདེན་གཉིས་དབྱེ་བ་ཤེས་བྱས་ནས། །
རྒྱུད་ཀྱི་དོན་ལ་འཇུག་པར་ཤོག ། བདེན་པ་གཉིས་རྣམ་པར་དབྱེ་བ་བླ་མེད་ཀྱི་རྒྱུད་ལ་འཇུག་པ་ཞེས་བྱ་བ་འདི་རེ་ཤིག་རྫོགས་སོ།། །། ༄། །སྭསྟི། རྒྱུད་དང་དཀྱིལ་འཁོར་ཐམས་ཅད་ཀྱི། ། འཁོར་ལོ་བསྒྱུར་ལ་ཕྱག་འཚལ་ནས། ། སྦྱང་གཞི་དང་ནི་སྦྱང་བྱ་དང༌། ། སྦྱོང་བྱེད་རིམ་པ་འདིར་བཤད་བྱ། ། གཟུངས་ཀྱི་དབང་ཕྱུག་རྒྱལ་པོའི་མདོར། ། སྦྱང་གཞི་བདེ་གཤེགས་སྙིང་པོའི་ཁམས། ། སྦྱོང་བྱེད་ཡོངས་སྦྱོང་དྲུག་ཅུ་པོས། །
སྦྱངས་པས་གཙང་བདག་བདེ་བ་དང༌། ། རྟག་པའི་ཕ་རོལ་ཕྱིན་ཞེས་གསུངས། ། སྦྱང་བྱ་ཆོས་ལ་ཁོང་ཁྲོ་དང༌། ། བདག་ལྟ་འཁོར་བའི་སྡུག་བསྔལ་གྱིས། ། འཇིགས་དང་སེམས་ཅན་འདོར་བའོ། ། སྦྱང་གཞི་རྣམ་པར་བཞག་པ་ཡི། ། རིམ་པ་ཀླུ་བྱང་གིས་མཛད་ལས། ། སྦྱང་གཞི་ཕུང་ཁམས་སྐྱེ་མཆེད་དང༌། ། ཐུགས་ཀྱི་རྡོ་རྗེ་ཉིད་ལ་བཤད། ། ཐུགས་ཀྱི་རྡོ་རྗེ་ཞེས་བྱ་བ། །
དངོས་པོ་ཀུན་ལ་ཁྱབ་པ་དང༌། ། རྣམ་པར་ཤེས་པ་ཐམས་ཅད་ཀྱི། ། བདག་གྱུར་སེམས་ཀྱི་རྡོ་རྗེར་བཤད། ། དཔལ་ལྡན་དུས་ཀྱི་འཁོར་ལོ་ལས། ། སྦྱང་གཞི་དང་པོའི་སངས་རྒྱས་དང༌། ། སྦྱང་བྱ་འཕོ་བའི་བག་ཆགས་དང༌། ། སྦྱོང་བྱེད་རྣལ་འབྱོར་ཡན་ལག་དྲུག ། སྦྱང་འབྲས་མི་འགྱུར་བདེ་བ་དེ། ། དྲུག་བརྒྱས་ལྷག་པའི་ཉི་ཁྲི་དང༌། ། ཆིག་སྟོང་ས་ནི་བཅུ་གཉིས་པོའི། །
དབང་ཕྱུག་དུས་ཀྱི་འཁོར་ལོར་བཞེད། ། ས་སྐྱའི་རྗེ་བཙུན་མཆེད་བཅས་ཀྱི། ། རྒྱུད་ཀྱི་མངོན་རྟོགས་འཆད་པའི་ཚེ། ། ཀུན་གཞི་རྒྱུ་རྒྱུད་སྦྱང་གཞི་ལ། ། སྦྱོང་བྱེད་ལམ་གྱི་རིམ་པ་གཉིས། ། སྦྱང་བྱ་ཉོན་མོངས་ཤེས་བྱའི་སྒྲིབ། ། འབྲས་རྒྱུད་ཕྱག་ཆེན་སྦྱང་འབྲས་སོ། ། སྦྱང་གཞི་གང་ཡིན་སྦྱང་འབྲས་སུ། ། འདོད་པའི་ལོག་པར་རྟོག་ཡོད་ན། ། ལོག་པའི་རྣམ་རྟོག་མཐའ་མེད་པ། །
དེ་དག་སུ་ཡིས་སྤྲོ་བར་ནུས། ། ས་སྐྱའི་ལུགས་འཆད་རྩོད་བྲལ་གྱི། ། དབང་གི་རྟོགས་པ་བརྗོད་པའི་ཚེ། ། སྦྱང་གཞི་ལུས་ངག་ཡིད་སོགས་ལ། ། སྦྱང་བྱ་སྒོ་གསུམ་དྲི་མ་དག ། སྦྱང་འབྲས་སྐུ་བཞི་ལྷུན་གྲུབ་ཏུ། ། གསལ་བར་གསུངས་པ་དེ་ལྟོས་ལ། ། ཕྱི་ནས་ལུང་ཙམ་སྐྱབས་སུ་གྱུར། ། དེ་བས་རིགས་པའི་རྣམ་དཔྱོད་དང༌། ། སྔོན་གྱི་ཆེན་པོའི་བཤད་སྲོལ་ནི། །
སྦྱང་གཞི་སྦྱོང་དང་གནས་གྱུར་དང༌། ། ཉོན་མོངས་འདོད་ཡོན་ལམ་བྱེད་དང༌། ། སྤང་བྱ་སྤོང་བ་ཞེས་བྱ་བའི། ། རྣམ་པར་གཞག་པ་མཁས་ཀུན་དང༌། ། གྲུབ་པ་ཆེ་རྣམས་དག་ལ་གྲགས། ། ཆུ་ཁམས་གསེར་དང་ནམ་མཁའ་རྣམས། ། དག་པ་བཞིན་དུ་དག་ཅེས་པ། ། སྦྱང་གཞི་མཁའ་དང་གསེར་ལྟ་བུ། ། སྦྱང་བྱ་སྤྲིན་དང་གཡའ་ལ་སོགས། ། དག་པའི་གསེར་སོགས་བླང་བྱའི་དཔེ། །
ཡིན་གྱི་སྤང་བྱར་དེ་མི་བཞེད། ། གནས་ནི་དྲི་བཅས་ཆོས་ཀྱི་དབྱིངས། ། དྲི་མ་སྦྱོང་བའི་གཞིར་བཞག་ནས། ། གྱུར་པ་ཞེས་པ་གློ་བུར་གྱི། ། དྲི་མ་དག་དང་འབྲལ་བ་ལ། ། རྗེ་བཙུན་བྱམས་པའི་གཞུང་གིས་བཤད། ། ཉོན་མོངས་ལམ་དུ་བྱེད་ཅེས་པ། ། ཆགས་སོགས་ཆུང་ལ་ཡོད་པའམ། ། མེད་ཀྱང་རེ་ཤིག་དེ་སྐྱེད་ནས། ། དེ་ཡི་ངོ་བོ་གསལ་རིག་ཙམ། །
ལམ་དུ་བྱས་པས་ཀུན་རྫོབ་ཀྱི། ། ཆགས་སོགས་རང་སར་དག་པའོ། ། འདོད་ཡོན་ལམ་དུ་བྱེད་ཅེས་པ། ། སྦྱང་གཞིར་འདོད་པའི་གཟུགས་སྒྲ་སོགས། ། མི་སྤོང་དེ་ལ་མངོན་ཞེན་པའི། ། དྲི་མ་སྤང་བྱར་བྱས་ནས་ནི། ། འདོད་ཡོན་མྱོང་བྱར་བྱེད་པ་ལ། ། གཞི་མི་སྤོང་བའི་འཐད་པ་ཞེས། ། ཆེན་པོ་རྣམས་ཀྱིས་གསལ་བར་གསུངས། ། རྣལ་འབྱོར་ཆེན་པོའི་ཉམས་ལེན་གྱིས། །
སྦྱང་གཞི་སྤོང་བར་བཤད་པ་མེད། ། མི་སྤོང་སྤང་བྱ་ཡིན་པར་འགལ། ། སྤང་བྱ་སྤོང་བའི་རྣམ་བཞག་ཀྱང༌། ། མེད་ན་ཡེ་སངས་རྒྱས་ཞེས་བྱོས། ། ཆགས་སོགས་སྤང་བྱ་ཉིད་ཀྱང་ནི། ། སྦྱང་གཞི་ཡིན་ཕྱིར་མི་སྤོང་ན། ། དོན་དམ་དང་ནི་ཀུན་རྫོབ་ཀྱི། ། སྦྱང་གཞིར་བཞག་པའི་འདོད་ཆགས་དེ། ། སངས་རྒྱས་འོད་དཔག་མེད་པའི་དངོས། ། འོད་དཔག་མེད་པ་ཆགས་སོགས་ལས། །
རྣམ་པར་གྲོལ་བས་སངས་རྒྱས་སོ། ། དེ་ཕྱིར་ཆོས་རྣམས་ཐམས་ཅད་ལ། ། རྣམ་བརྟགས་དང་ནི་ཆོས་ཉིད་ཀྱི། ། དབྱེ་བས་བདེན་པ་གཉིས་སུ་བཞེད། ། འདི་ནི་མདོ་རྒྱུད་ཀུན་གྱི་གཞུང༌། ། ཀུན་བཏགས་སོགས་ཀྱི་རྣམ་དབྱེ་བ། ། དངོས་པོར་སྨྲ་བ་སེམས་ཙམ་པའི། ། ལུགས་སུ་རྗེ་བཙུན་གྲགས་པ་ཡི། ། མངོན་རྟོགས་ལྗོན་ཤིང་དུ་བཤད་ཟེར། ། འོ་ན་གྲགས་པས་གུར་རྒྱན་དུ། །
ཀུན་བཏགས་པ་ལ་གཞན་དབང་གི ། རྒྱས་འདེབས་གཞན་གྱི་དབང་ལ་ཡང༌། ། ཡོངས་སུ་གྲུབ་པས་རྒྱས་འདེབས་གསུངས། ། དེ་ལ་ཁྱེད་ཅག་ཇི་སྐད་ཟེར། ། ཁོ་བོ་ཅག་ལ་འདྲི་བྱེད་ན། ། ཀུན་བཏགས་ཐམས་ཅད་སེམས་སྣང་ལས། ། གཞན་དུ་མེད་པར་ཐག་བཅད་ནས། ། སེམས་སྣང་དེ་ཡང་ཡེ་ཤེས་ལས། ། གཞན་དུ་མེད་པར་ཐག་ཆོད་པའོ། ། དེ་སྐད་འདི་ནི་སྦྱང་གཞི་དང༌། །
སྦྱོང་བྱེད་ཅེས་བྱའི་ཚིག་ཙམ་ལས། ། རྨོངས་པ་མགུ་བྱེད་འཆད་པོ་དག ། བག་ཡོད་ཉིད་དུ་བྱ་ཕྱིར་རོ། ། ཞེས་སྦྱང་གཞི་དང་སྦྱང་བྱའི་རྣམ་པར་བཞག་པ་གསལ་བར་བྱེད་པའི་བསྟན་བཅོས་ཀུན་ཏུ་བཟང་པོའི་གཏམ་ཞེས་བྱ་བ་འདི་རེ་ཤིག་རྫོགས་སོ།། །། ༄། །སྭསྟི། མཁྱེན་པས་ཤེས་བྱ་ཀུན་ཁྱབ་པའི། ། རྡོ་རྗེ་འཛིན་ལ་ཕྱག་འཚལ་ནས། ། སྦྱང་གཞིའི་རྣམ་བཞག་གཉིས་པའི་གཏམ། ། ཀུན་ཏུ་དགའ་བ་འདིར་བརྗོད་བྱ། ། དཔལ་ལྡན་འདུས་པ་འཆད་རྣམས་ནི། །
སེམས་ཅན་སྐྱེ་བའི་རིམ་པ་དང༌། ། འཆི་བའི་རིམ་པ་གང་ཡིན་པ། ། སྦྱང་གཞི་དང་ནི་རིམ་གཉིས་དངོས། ། སྦྱོང་བྱེད་རིམ་པ་གཉིས་པོ་ནི། ། རིམ་གཉིས་བཏགས་པ་བར་ཆད་ལ། ། སྐྱེ་བ་ཀུན་རྫོབ་བདེན་པ་དང༌། ། འཆི་བ་དོན་དམ་བདེན་པར་འཆད། ། དངོས་བསྟན་དེ་ལྟར་ཡིན་མོད་ཀྱང༌། ། ཕན་ཚུན་མཚོན་པར་འཆད་དགོས་ཏེ། ། སྐྱེ་དང་འཆི་བ་གཉིས་ཀ་ལ། །
བདེན་པ་གཉིས་སུ་དབྱེ་དགོས་ཕྱིར། ། གཞན་དུ་སྐྱེ་བའི་རིམ་པ་ལ། ། གནས་གྱུར་མི་སྲིད་པར་ཐལ་ཕྱིར། ། འཆི་བའི་རིམ་པ་སྦྱོང་བའི་ཚེ། ། སྤང་བྱ་མི་སྲིད་པར་ཐལ་ལོ། ། དེ་ལ་ཁ་ཅིག་འདི་སྙམ་དུ། ། སྦྱང་གཞི་གང་ཡིན་ཀུན་རྫོབ་ཀྱི། ། བདེན་པ་ཉིད་དུ་ངེས་དགོས་ཏེ། ། རྟག་ཕྱིར་དོན་དམ་སྦྱོང་མི་ནུས། ། ལུང་ལས་ཕུང་པོ་ལྔ་པོ་དང༌། །
ཉོན་མོངས་ལྔ་པོ་སྦྱང་གཞིར་བཤད། ། དོན་དམ་བདེན་པ་སྦྱང་གཞིར་ནི། ། བཤད་པའི་གནས་སྐབས་མེད་དོ་ལོ། ། དོན་དམ་བདེན་པ་མེད་དགག་ལས། ། གཞན་ལ་འཆད་མི་ཤེས་པས་ནོངས། ། འཆི་བ་ཤེས་རབ་ཕ་རོལ་ཕྱིན། ། དམ་པའི་དོན་གྱི་བདེན་པ་དང༌། ། སྦྱང་གཞི་དངོས་དང་རྫོགས་རིམ་དངོས། ། ཡིན་ཞེས་གསང་འདུས་པ་རྣམས་བཞེད། ། དགྱེས་པ་རྡོ་རྗེའི་རྒྱུད་ལས་ཀྱང༌། །
བདག་མེད་ལྷ་མོ་བཅོ་ལྔ་ཡི། ། སྦྱང་གཞི་འཆད་ཚེ་མཁའ་སྤྱོད་མའི། ། སྦྱང་གཞི་ཆོས་ཀྱི་དབྱིངས་ལ་བཤད། ། ས་སྐྱའི་རྗེ་བཙུན་རིགས་དྲུག་པ། ། རྡོ་རྗེ་འཆང་གི་སྦྱང་གཞི་ནི། ། ཆོས་ཀྱི་དབྱིངས་ལ་བཤད་མཛད་ནས། ། དེར་ཞེན་རྟོག་པ་སྦྱང་བྱར་གསུངས། ། འོ་ན་རྒྱལ་བ་རིགས་དྲུག་གི ། སྦྱང་གཞི་གཅིག་ཏུ་འགྱུར་ཞེ་ན། ། གཅིག་ཀྱང་ཆོས་ཅན་སོ་སོ་ཡི། །
དབྱེ་བས་སྦྱོང་བྱེད་མང་པོར་བཤད། ། ངེས་པར་དངོས་པོ་ཐམས་ཅད་ཀྱི། ། དག་པ་དེ་བཞིན་ཉིད་དུ་བརྗོད། ། ཞེས་སོགས་གསུངས་པ་དེ་བསམ་བྱ། ། དེ་བཞིན་ཉིད་ཀྱི་དག་པ་ནི། ། སྟོང་པ་ཉིད་ལས་གཞན་མེད་ཅེས། ། སྨྲ་བ་དེ་ཡིས་རང་རིག་པའི། ། དག་པ་ཇི་ལྟར་ཡིན་ཞེས་སྨྲོས། ། ཟླ་གྲགས་ཞབས་བཞེད་སྟོང་པ་ཉིད། ། ཁོ་ན་མཆོག་ཏུ་བཞེད་པ་དེས། །
རང་རིག་དག་པ་ཁས་བླང་ན། ། རལ་གྲིའི་སོ་དང་སེན་མོའི་རྩེ། ། སྐྱེས་བུ་ཡང་ཟོར་ཅན་གྱིས་ནི། ། རང་ལ་ཞོན་ཐར་ཐལ་ཞེས་པའི། ། ཐལ་འགྱུར་སྨྲ་བའི་རིགས་པ་རྣམས། ། ངོ་སོར་བྱེད་པ་མི་འགལ་ལམ། ། སྦྱང་གཞིའི་རྣམ་པར་བཞག་པ་ཀུན་ཏུ་དགའ་བའི་གཏམ་ཞེས་བྱ་བ་འདི་ཡང་དག་པར་གྲུབ་པའོ།། །། ༄། །སྭསྟི། བརྩེ་བས་གཞན་ལ་ཕན་དགོངས་པའི། ། རྡོ་རྗེ་འཛིན་ལ་ཕྱག་འཚལ་ནས། །
གདོད་ནས་གྲུབ་པའི་དཀྱིལ་འཁོར་གྱི། ། རྣམ་པར་བཞག་པ་དེ་བསམ་བྱ། ། ཆོས་རྗེས་འབྲང་བའི་བཤད་ཉན་པ། ། ངག་གིས་ཉན་དང་འཆད་པའི་ཚེ། ། ཆོས་ཅན་སོ་སོ་དང་འབྲེལ་བའི། ། ཆོས་ཀྱི་དབྱིངས་ལས་གཞན་མི་སྲིད། ། གཞན་དུ་ལས་ཉོན་གྱིས་འཕངས་པའི། ། རྣམ་སྨིན་ལུང་མ་བསྟན་པ་ཉིད། ། དགེ་བའི་ངོ་བོར་ཡོད་མི་སྲིད། ། གདོད་ནས་གྲུབ་པར་ཡང་མི་འཐད། །
འོ་ན་འགྲོ་བ་ལུང་མ་བསྟན། ། རང་བཞིན་གྱིས་ནི་གྲུབ་པ་ཡི། ། དཀྱིལ་འཁོར་ཉིད་དུ་དྲིལ་བུ་པས། ། བཤད་པ་མིན་ནམ་ཅི་ཞེ་ན། ། དད་པའི་རྗེས་འབྲང་དག་ལ་ནི། ། ཐ་མལ་རྟོག་པ་སྤོང་བའི་ཕྱིར། ། དེ་དེར་བཤད་དང་གོམས་པ་ལ། ། སྐྱོན་མེད་ཡོན་ཏན་དང་བཅས་ཏེ། ། གསལ་བ་རབ་ཀྱི་མཐར་ཕྱིན་ཚེ། ། ཀུན་རྫོབ་དབྱིངས་སུ་ཞི་ཕྱིར་རོ། །
དཔེར་ན་རྡོ་རྗེ་འཛིན་པའི་སར། ། འགྲོས་བཞི་དབྱིངས་སུ་ཐིམ་པ་བཞིན། ། གཞན་ཡང་ལུང་གིས་འདི་གྲུབ་ཅིང༌། ། རིགས་པས་ཕྱོགས་གཞན་བསལ་བར་བྱ། ། ལུང་ནི་སློབ་དཔོན་དྲིལ་བུ་པས། ། དབང་གི་བྱ་བའི་གཞུང་ཉིད་དུ། ། རིག་པའི་དབང་ལྔ་བསྐུར་བའི་ཚུལ། ། སློབ་མའི་ཐ་མལ་ལུས་ངག་ཡིད། ། མི་དམིགས་པར་ནི་བསམ་བྱས་ནས། ། དེ་བཞིན་ཉིད་ཀྱི་ཡི་གེ་དང༌། །
ཕྱག་མཚན་ལས་ནི་ལྷག་པའི་ལྷར། ། བསྐྱེད་ནས་དབང་བསྐུར་བྱེད་པར་གསུངས། ། དབང་དེ་ལུས་དཀྱིལ་བསྒོམ་པ་དང༌། ། ངོ་སྤྲོད་བྱེད་པའི་སྒོ་མིན་ནམ། ། སླར་ཡང་མ་དག་ལུས་དེ་ཉིད། ། རང་བཞིན་གྱིས་གྲུབ་དཀྱིལ་འཁོར་ཞེས། ། ངོ་སྤྲོད་པ་དང་གོམས་བྱེད་ན། ། དབང་དེ་དོན་མེད་མ་ཡིན་ནམ། ། ལུགས་འདི་རྡོ་རྗེ་སློབ་དཔོན་གྱི། ། དབང་བསྐུར་བྱེད་ཚེ་སློབ་མ་ཡི། །
ཆོས་དབྱིངས་དམིགས་ཤིང་ཆོས་དབྱིངས་ཀྱི། ། དྲི་མ་མི་དམིགས་པར་བྱས་ནས། ། འཁྲུངས་པའི་རྡོ་རྗེ་འཆང་དེ་ཡི། ། ལུས་ཀྱི་ཆ་ཤས་གང་ཡིན་པ། ། རང་བཞིན་གྱིས་ནི་གྲུབ་པ་ཡི། ། དཀྱིལ་འཁོར་ཉིད་དུ་འདོད་མིན་ནམ། ། རིགས་པ་ཡང་ནི་འདིར་བཤད་པ། ། གཞལ་ཡས་ཁང་དང་ལྷག་པའི་ལྷར། ། རང་བཞིན་གྱིས་གྲུབ་མ་དག་ལུས། ། དམིགས་མེད་ཉིད་དུ་ཐག་ཆོད་པ། །
ཡུལ་གྱི་གནས་ཚུལ་ལ་ཞུགས་ན། ། མ་དག་ལུས་དེ་ལྷ་ཉིད་དུ། ། མི་དམིགས་ཕྱིར་ན་དེར་འགལ་ལོ། ། མ་དག་ལུས་དེ་བསྲེགས་པ་དང༌། ། བཅད་དང་སྦྱིན་པར་གཏོང་སོགས་ཚེ། ། དཀྱིལ་འཁོར་ལྷ་ལ་དེ་བྱས་ཕྱིར། ། མཚམས་མེད་ཆོ་གར་མི་འགྱུར་རམ། ། གལ་ཏེ་སྟོང་ཉིད་སྒོམ་པའི་ཚེ། ། ཕུང་པོ་མེད་པར་མི་བྱེད་ཀྱི། ། བདེན་པར་གྲུབ་དང་མཚན་ཉིད་ཀྱིས། །
མི་དམིགས་པར་ནི་བྱེད་ཅེ་ན། ། དེ་འདྲ་རྗེ་བཙུན་ས་སྐྱ་པའི། ། དབང་གི་ཆུ་བོར་བཤད་པ་མེད། ། ལུགས་དེར་སྡང་བྱེད་གྲུབ་པའི་མཐར། ། ངོ་སོར་བྱེད་པ་ཨེ་མ་མཚར། ། ཅེས་ལུས་དཀྱིལ་སྒྲུབ་པ་ལུང་དང་རིགས་པའི་དཔུང་གཉེན་ཞེས་བྱ་བའི་ཚིག་ལེའུར་བྱས་པ་འདི་གྲུབ་པའོ།། །། ༄། །སྭསྟི། ནུས་པས་གཞན་གྱི་མཐུ་འཇོམས་པའི། ། རྡོ་རྗེ་འཛིན་ལ་ཕྱག་བཙལ་ནས། ། བདེ་མཆོག་འཁོར་ལོའི་ལུས་དཀྱིལ་ལ། །
ལོག་པར་སྨྲ་བ་དེ་བརྟག་བྱ། ། ཕྱིས་བྱོན་སྲོལ་འབྱེད་དག་ན་རེ། ། སྔ་རབས་པ་རྣམས་འདོད་པ་ཡི། ། བདེ་མཆོག་འཁོར་ལོའི་ལུས་དཀྱིལ་འདི། ། ལུས་ལ་ལྷ་དགོད་པ་དང་ནི། ། ལུས་ཀྱི་དཀྱིལ་འཁོར་ཞེས་བྱ་བའི། ། རྣམ་པར་དབྱེ་བ་མ་ཤེས་ཤིང༌། ། ཤན་མ་ཕྱེད་པས་ཤིན་ཏུ་ནོངས། ། དེས་ན་རྡོ་རྗེ་ཕྲེང་བ་ལས། ། ལུས་ནི་དཀྱིལ་འཁོར་དག་ཏུ་བསྒྱུར། །
ཞེས་གསུངས་པས་ན་རང་གི་ལུས། ། གཞལ་ཡས་ཁང་དུ་བསྒྱུར་ཚུལ་ནི། ། མཚན་ཉིད་ཐམས་ཅད་ཡོངས་རྫོགས་པའི། ། ཕྱི་ཡི་དཀྱིལ་འཁོར་གཞན་ཞིག་ནི། ། ངེས་པར་བསྒྲུབ་ཅིང་གསལ་བཏབ་ནས། ། དེ་ལ་སྒྲུབ་པོ་རང་ཉིད་ཀྱི། ། ལུས་ཀྱི་ཆ་ཤས་དེ་དང་དེ། ། མ་ལུས་སོ་སོར་ཐིམ་པ་ལས། ། བྱུང་བའི་དཀྱིལ་འཁོར་ཁང་པ་དེ། ། རྟེན་གྱི་གཞལ་ཡས་དག་ཏུ་འདོད། །
དེ་ཡི་དབུས་སུ་རང་ཉིད་ཀྱི། ། ལུས་ལ་བཀོད་པའི་ལྷ་དག་ནི། ། བརྟེན་པའི་དཀྱིལ་འཁོར་ཡོངས་རྫོགས་པ། ། ཡིན་ནོ་ཞེས་ནི་འཆད་བྱེད་ལོ། ། འདི་ལ་ལུང་དང་རིགས་པ་དང༌། ། ཁས་བླངས་འགལ་བ་གསུམ་བརྗོད་བྱ། ། བདེ་མཆོག་ལ་སོགས་མ་རྒྱུད་ཀྱི། ། ལུང་ནས་དེ་ལྟར་གསུངས་པ་མེད། ། རྡོ་རྗེ་ཕྲེང་བའི་ལུང་གི་དོན། ། དེ་ལྟར་ཡིན་ན་རིགས་འདྲེ་མོད། །
དེ་དོན་སྒྲུབ་པ་པོ་ཡི་ལུས། ། དཀྱིལ་འཁོར་དག་ཏུ་མི་གསལ་བ། ། གསལ་བར་བསྒྱུར་བའི་དོན་ཡིན་གྱི། ། ལུས་དེ་བཤིག་པའི་དོན་མ་ཡིན། ། གཞན་དུ་གསང་བ་འདུས་པ་ཡི། ། ལུས་ཀྱི་དཀྱིལ་འཁོར་བསྒྲུབ་པའི་ཚེ། ། མཚན་ཉིད་ཐམས་ཅད་ཡོངས་རྫོགས་པའི། ། རྟེན་གྱི་དཀྱིལ་འཁོར་གཉིས་སྦྲག་དང༌། ། བརྟེན་པའི་ལྷ་ཡང་དེ་སྙེད་དུ། ། ཡོད་པས་དྲུག་ཅུ་རྩ་བཞིར་འགྱུར། །
སྒྲུབ་པ་པོ་ནི་རང་གི་ལུས། ། གཞལ་ཡས་ཁང་ལ་ཐིམ་པའི་ཚེ། ། ལུས་ཀྱི་དཀྱིལ་འཁོར་ལྷ་རྣམས་ནི། ། གང་ན་བཞུགས་པའི་རྟེན་དེ་ཅི། ། ལུས་ལ་དུམ་བུ་གཉིས་བྱེད་དམ། ། ལུས་དེ་ཡང་ནི་ལྷ་ཡི་ལུས། ། ཡིན་ནམ་ཐ་མལ་པ་ཡི་ལུས། ། དང་པོ་ལྟར་ན་ཐ་མལ་པའི། ། ལུས་ཀྱི་དཀྱིལ་འཁོར་དུ་མི་འགྱུར། ། གཉིས་པ་ལྟར་ན་རྣམ་སྨིན་ལས། །
དངོས་སུ་བཤིག་པ་མེད་པས་འགལ། ། རྟོག་ངོར་རིགས་འདྲ་ཙམ་ཡིན་གྱི། ། རྣམ་སྨིན་ལུས་དངོས་མིན་ཞེ་ན། ། འོ་ན་ལུས་ཉིད་བསྒྱུར་བྱས་པའི། ། ལུས་ཀྱི་དཀྱིལ་འཁོར་ཡིན་པར་འགའ། ། ཁས་བླངས་འགལ་བ་འདི་ལྟ་སྟེ། ། དྲིལ་བུ་ལུས་དཀྱིལ་བསྒོམ་པའི་ཚེ། ། ཕྱི་ཡི་ལུས་དཀྱིལ་ཇི་ལྟར་ཡོད། ། ལཱུ་ཧི་པ་ལ་བྱེད་ཅེ་ན། ། དེ་དང་བཤད་སྲོལ་མི་མཐུན་ཞིང༌། །
ལྷ་ཡི་གནས་དང་ཞལ་ཕྱག་སོགས། ། མི་མཐུན་པས་ན་བཤད་སྲོལ་གཉིས། ། གཅིག་ཏུ་སྒྲུབ་པ་ཇི་ལྟར་རུང༌། ། གལ་ཏེ་དྲིལ་བུ་ལྷ་ལྔ་ཞེས། ། བྱ་བའི་རྒྱ་གཞུང་ཡོད་པས་ན། ། དེ་ཡི་ཕྱི་དཀྱིལ་བསྒྲུབས་ནས་ནི། ། དེ་ལ་ལུས་དཀྱིལ་བཟོ་ཞེས་ཟེར། ། ཁྱེད་ཀྱིས་དགྱེས་པ་རྡོ་རྗེའི། ། ལུས་དཀྱིལ་འགོག་པའི་རིགས་པ་ན། ། ལུང་ལས་མ་བཤད་པ་དང་ནི། །
ཕྱི་དཀྱིལ་དང་ནི་ནང་དཀྱིལ་གྱི། ། ལྷ་གྲངས་མ་མཐུན་པ་ཡི་ཕྱིར། ། ལུགས་དེ་ཡང་དག་མིན་ནོ་ཞེས། ། གསལ་བར་བཤད་པ་དེ་སོམས་ཤིག ། དེ་ལྟར་བཤད་པ་ལས་བྱུང་བའི། ། དགེ་བས་ལུང་དང་མི་མཐུན་ཞིང༌། ། རིགས་པ་ལྟར་སྣང་ངོར་བྱེད་པའི། ། གཞན་གཞུང་བཤིག་ལ་ཉེས་མི་མངའ། ། ཞེས་བདེ་མཆོག་འཁོར་ལོའི་ལུས་དཀྱིལ་སྒྲུབ་པའི་བསྟན་བཅོས། ལུང་རིགས་མན་ངག་གི་ལམ་ཆེན་གསུམ་པ་ཞེས་བྱ་བ་འདི་གྲུབ་པའོ།། །།
༄། །སྭསྟི། ། བདེ་དང་སྟོང་པ་གཉིས་མེད་ཐུགས། ། ཡན་ལག་བདུན་ལྡན་སྐུར་བཞེངས་ནས། ། བརྗོད་བྲལ་གསུང་གིས་དེ་འདོམས་པ། ། ཁྱབ་བདག་འཁོར་ལོ་བསྒྱུར་ལ་འདུད། ། འདི་ན་སྔགས་དང་ཕར་ཕྱིན་གྱི། ། ལྟ་བ་ཁྱད་པར་མེད་པ་ལ། ། ཐབས་མཁས་ཁྱད་པར་ཆེ་ཞེས་པ། ། ཀུན་གྱིས་འཆད་དེ་འདིར་བརྟག་བྱ། ། དོན་གཅིག་མ་རྨོངས་ཞེས་སོགས་དང༌། །
སྤྲོས་བྲལ་རྟོགས་པའི་ཐབས་ལ་ནི། ། གསང་སྔགས་ཁྱད་པར་འཕགས་སོ་ཞེས། ། སྔོན་རབས་མཁས་པས་གང་གསུངས་པ། ། ཕྱི་མའི་དུས་འདིར་རང་བློའི་སྐྱོན། ། དྲི་མེད་གཞུང་ལབ་གོ་བྱེད་མཁན། ། དབུ་མ་ཡན་ཆད་གཞུང་མཐའ་དག ། རྟོགས་བྱའི་ལྟ་བ་གཅིག་ཡིན་ལོ། ། སྔགས་ཀྱི་ཐུན་མོང་མིན་པ་ཡི། ། ལྟ་བ་ལྷན་ཅིག་སྐྱེས་ཡེ་ཤེས། ། རྟོགས་བྱེད་ཐབས་དང་རྟོགས་བྱ་བ། །
གཉིས་ཀ་ཕ་རོལ་ཕྱིན་ལ་མེད། ། ཕ་རོལ་ཕྱིན་པའི་སྤྲོས་བྲལ་ཙམ། ། སྔགས་ཀྱི་ཡེ་ཤེས་ཀྱིས་མི་རྟོགས། ། སྔགས་ཀྱིས་རྟོགས་པའི་སྟོང་པ་ཉིད། ། ཟག་མེད་བདེ་བ་ཆེན་པོར་འདུས། ། འོན་ཀྱང་ཕ་རོལ་ཕྱིན་པ་ཡི། ། བསམ་བྱུང་རིགས་པས་མཐའ་དཔྱད་པའི། ། སྤྲོས་བྲལ་དེ་ལ་གསང་སྔགས་པས། ། ཐོས་བསམ་ལྟ་བར་འཆད་བྱེད་ཀྱི། ། རྟོགས་བྱའི་ལྟ་བར་འཆད་པ་མིན། །
དེ་ལ་དམིགས་པའི་ཡུལ་ཅན་བློ། ། རྟོག་པ་ཉིད་ཕྱིར་དུག་ཅན་དང༌། ། ཞེན་པ་ཟློག་པའི་གཉེན་པོར་འདོད། ། སྤྲོས་བྲལ་ཙམ་གྱི་འཆད་ལུགས་ལ། ། སྲོལ་གཉིས་ཁྱད་པར་མེད་མོད་ཀྱང༌། ། རྟོགས་བྱའི་ལྟ་བ་གཅིག་ཡིན་པའི། ། ངེས་པ་མེད་པ་དེ་ཡིན་ནོ། ། ཁྱད་པར་ཐལ་རང་དབུ་མ་པའི། ། སྟོང་པ་ཉིད་དང་སྔགས་ལུགས་ཀྱི། ། རྟོགས་བྱ་ལ་ནི་གཞི་མཐུན་ཀྱང༌། །
སྲིད་པ་མིན་ཞེས་ཤེས་པར་བྱ། ། རྣལ་འབྱོར་སྤྱོད་པའི་སྟོང་ཉིད་དང༌། ། སྔགས་ཀྱི་རང་བཞིན་ལྷན་སྐྱེས་ལ། ། གཞི་མཐུན་ཡོད་ཕྱིར་གཉིས་ཀ་ལ། ། སོ་སོར་རང་རིག་ཡེ་ཤེས་ཟེར། ། འོན་ཀྱང་ཐོས་བསམ་རིགས་པ་ཡིས། ། རྟོགས་པའི་གཉིས་མེད་ཡེ་ཤེས་ལ། ། རྣམ་གྲངས་པ་ཡི་དོན་དམ་དང༌། ། གསུམ་པའི་དབང་ལས་རྟོགས་པ་ཡི། ། ཡེ་ཤེས་དེ་ལ་རྣམ་གྲངས་པ། །
མིན་པའི་དོན་དམ་ཞེས་བྱར་ནི། ། རྗེ་བཙུན་གྲགས་པའི་ཞབས་ཀྱིས་གསུངས། ། དེ་ནས་སྔགས་ཀྱི་ཐབས་མཁས་པའི། ། ཁྱད་པར་གང་ཡིན་དྲིས་པ་ལ། ། དབང་དང་རིམ་གཉིས་ཡིན་ནོ་ཞེས། ། ཚིག་འབྲུ་ཙམ་ཞིག་ཀུན་གྱིས་འཆད། ། འོ་ན་ཐབས་ཤེས་གཉིས་མེད་ཅེས། ། བཤད་པའི་ངོས་འཛིན་གང་ལ་བྱེད། ། ཐབས་ཤེས་ཟུང་དུ་འབྲེལ་པ་ལ། ། འཆད་ཅེས་སྨྲ་བ་ཤིན་ཏུ་མང༌། །
གཉིས་མེད་དོན་དེ་གཉིས་བཅས་ལ། ། བཤད་ན་རྣམ་པར་རྨོངས་ཞེས་བྱ། ། དབང་དང་རིམ་གཉིས་གོམས་པ་ལས། ། བྱུང་བའི་བདེ་ཆེན་ཡེ་ཤེས་ནི། ། སྔགས་ཀྱི་ཐབས་མཁས་ཆེན་པོ་དང༌། ། དེ་ཉིད་སྤྲོས་ཀུན་དང་བྲལ་བ། ། དེ་ལ་བདེ་སྟོང་ཟུང་འཇུག་དང༌། ། ཐབས་ཤེས་གཉིས་སུ་མེད་པར་བཤད། ། དེ་འདྲའི་ཐབས་ཤེས་གཉིས་མེད་དེ། ། ཐོས་བསམ་གྱིས་ནི་མི་རྟོགས་ཤིང༌། །
དེ་མ་རྟོགས་ཕྱིར་དེ་མཐོང་བའི། ། མཐོང་ལམ་ཡང་ནི་ཡོད་མིན་ཕྱིར། ། སྔགས་ལས་གཞན་གྱིས་དེ་མི་རྟོགས། ། དབང་དང་རིམ་གཉིས་ལས་བྱུང་བའི། ། ཡེ་ཤེས་ཕྱག་རྒྱ་ཆེན་པོ་དེ། ། ཐོག་མར་དཔེ་ཡི་ཡེ་ཤེས་སུ། ། སྐྱེས་པ་དེ་ཡང་རྣལ་འབྱོར་པའི། ། མངོན་སུམ་ཉིད་དང་ངོ་བོ་ཡི། ། སྒོ་ནས་ཁྱད་པར་དབྱེ་མི་ནུས། ། དེ་རྗེས་འགྲུས་དང་མ་བྲལ་ན། །
དོན་གྱི་ཡེ་ཤེས་མྱུར་དུ་སྐྱེ། ། ཐབས་དང་ཤེས་རབ་གཉིས་མེད་པ། ། དེ་གོམས་བྱས་པའི་མཐུ་དང་ནི། ། ནུས་པའི་ཁྱད་པར་བསམ་བྱས་ལ། ། དེ་ཡིས་ཚེ་གཅིག་ལ་འགྲུབ་པའི། ། རྫོགས་སངས་རྒྱས་དེ་ཕར་ཕྱིན་གྱི། ། བསོད་ནམས་ཚོགས་ཆེན་བསྐལ་པ་ཡི། ། ཁྱད་པར་གྲངས་མེད་གསུམ་གྱི་མཐར། ། འགྲུབ་པ་སྲིད་ཙམ་དེ་དང་མཉམ། ། དེས་ཀྱང་འདི་ལ་མ་ལྟོས་པར། །
ཡན་ལག་བདུན་དང་ལྡན་པ་ཡི། ། ལོངས་སྤྱོད་རྫོགས་སྐུ་དེ་མི་འཐོབ། ། ཕར་ཕྱིན་པ་ཡི་བསོད་ནམས་ཚོགས། ། འཁོར་གསུམ་མི་དམིགས་པར་རྟོགས་པའི། ། ཤེས་རབ་དེ་དང་ཟུང་འབྲེལ་ཡང༌། ། ཟུང་དུ་འཇུག་པ་ཉིད་མ་ཡིན། ། ཕ་རོལ་ཕྱིན་ལྔ་ཀུན་རྫོབ་ཀྱི། ། བདེན་པ་ཁོ་ནའི་དབང་དུ་བྱས། ། སྔགས་ཀྱི་ཐབས་མཁས་བདེ་བ་ཆེ། ། སྟོང་པ་ཉིད་དང་ཟུང་དུ་འཇུག །
སྟོང་ཉིད་ཡེ་ཤེས་ལས་བསྒྲུབ་པས། ། ཐབས་ཤེས་གཉིས་ཀ་དོན་དམ་པའི། ། བདེན་པ་ཉིད་ཀྱི་དབང་དུ་བྱས། ། སྐྱེད་པའི་རིམ་པའི་ལྷ་དག་ཀྱང༌། ། དོན་དམ་ཉིད་ལས་སྒྲུབ་དགོས་ན། ། རྫོགས་རིམ་བདེ་བ་ཆེན་པོ་ནི། ། བསླུ་མེད་ཉིད་ཕྱིར་དོན་དམ་མོ། ། དེ་ལྟར་བཤད་པའི་དགེ་བ་ཡིས། ། སྔོན་བྱོན་མཁས་པའི་རྗེས་འཇུག་རྣམས། ། ཕྱིས་བྱུང་གཏམ་དང་མི་བསྲེ་བར། །
རང་གཞུང་ཚུགས་པར་འཛིན་བྱེད་ཤོག ། ཅེས་ཐོས་པའི་ལྟ་བ་དང་ཉམས་མྱོང་གི་ལྟ་བའི་ཤན་འབྱེད། བདེ་ཆེན་རོལ་པའི་མཛེས་རྒྱན་ཞེས་བྱ་བ་འདི་གྲུབ་པའོ།། །། ༄། །སྭསྟི། ། རྡོ་རྗེ་འཛིན་ལ་ཕྱག་འཚལ་ནས། ། ངོ་བོ་ཉིད་མེད་སྨྲ་བ་དང༌། ། སྔགས་ཀྱི་རྟོགས་བྱའི་ལྟ་བ་ལ། ། ཁྱད་པར་ཤིན་ཏུ་ཆེ་བཤད་པ། ། དེ་ལ་རྩོད་པ་སྤང་བར་བྱ། ། གལ་ཏེ་སྔགས་ཀྱི་སྟོང་པ་ཉིད། །
ངོ་བོ་ཉིད་མེད་སྨྲ་བ་ཡི། ། རིགས་པས་གཏན་ལ་མ་ཕབ་ཕྱིར། ། དབུ་མའི་ལུགས་ལས་རྒལ་བར་འགྱུར། ། ཕ་རོལ་ཕྱིན་པའི་ཐེག་པ་ལས། ། སྔགས་ཀྱི་ཐེག་པ་གཞན་དུ་འགྱུར། ། འོ་ན་ཐེག་པ་རིམ་དགུ་ལ། ། དགག་སྒྲུབ་བྱེད་པ་ཅི་ཞེ་ན། ། དེ་ལན་མདོར་བསྡུས་བཤད་བྱ་བ། ། སྤྱིར་ན་དབུ་མ་རྣམ་གསུམ་སྟེ། ། ཤིང་རྟའི་སྲོལ་གཉིས་ལས་བྱུང་བའི། །
དབུ་མ་གཉིས་དང་སྔགས་ཀྱིའོ། ། སྲོལ་གཉིས་སོ་སོར་མི་འབྱེད་ན། ། གང་ཞིག་གང་གི་རྗེས་སུ་འབྲང༌། ། ཐོགས་མེད་མཆེད་ཀྱིས་ཐལ་རང་གི ། ལུགས་དེ་དབུ་མར་མི་འཆད་ཅིང༌། ། དེས་ཀྱང་དེ་ལུགས་དེར་མི་འཆད། ། དེས་ན་ཐོགས་མེད་མཆེད་གཞུང་ལ། ། གྲུབ་མཐའ་སྨྲ་བ་བཞི་མེད་འགྱུར། ། སྔགས་ཀྱི་དབུ་མ་དེར་མི་འདུ། ། འདུ་ན་རྟོགས་བྱའི་ལྟ་བ་ལ། །
ཁྱད་པར་ཤིན་ཏུ་མང་པོ་ནི། ། རང་རང་ལུང་ནས་བཤད་དང་འགལ། ། དེས་ན་གསུམ་ཀ་དབུ་མར་མཐུན། ། དེས་ན་དབུ་མའི་ལྟ་བ་ཡི། ། གོང་དུ་ལྟ་བ་གཞན་མི་འཆད། ། ཐེག་པ་རིམ་དགུར་འཆད་པ་པོ། ། ཨ་ཏི་ཡོ་ག་དབུ་མ་ཡི། ། ལྟ་བར་འཆད་པ་མ་ཡིན་ནོ། ། ཕ་རོལ་ཕྱིན་པའི་ཐེག་པ་དང༌། ། སྔགས་ཀྱི་ཐེག་པ་ཐ་དད་དུ། །
བཤད་པའི་རྣམ་གྲངས་ཤིན་ཏུ་མང༌། ། རིགས་པ་ཡིས་ཀྱང་འདི་འགྲུབ་སྟེ། ། ཕ་རོལ་ཕྱིན་ལ་མ་ལྟོས་པར། ། བླ་མེད་སྔགས་གཞུང་རྐྱང་པ་ཡི། ། རང་གཞུང་ཚུགས་པར་གོམས་པ་ལས། ། སྔགས་ཀྱི་ཐུན་མོང་མིན་པ་ཡི། ། ཡང་དག་སངས་རྒྱས་ཚེ་འདིར་འགྲུབ། ། ཅེས་སྔགས་ཀྱི་དབུ་མ་ལོགས་སུ་བཤད་པའི་ཚིག་ལེའུར་བྱས་པ་དབུ་མའི་རྒྱན་ཞེས་བྱ་བ་འདི་གྲུབ་པའོ།། །། ༄། །ཚོགས་གཉིས་པོ་ལས་འཁྲུངས་པ་ཡི། ། རྫོགས་སངས་རྒྱས་ལ་ཕྱག་འཚལ་ནས། །
ཐེག་པ་ཆེན་པོའི་ཚུལ་གཉིས་ཀྱི། ། ཚོགས་གཉིས་སྒྲུབ་ཚུལ་འདིར་བསམ་བྱ། ། བསོད་ནམས་ཚོགས་ལས་ཁྱད་ཞུགས་ཞེས། ། ཀུན་གྱིས་མཐུན་པར་འཆད་པ་དང༌། ། ཡེ་ཤེས་ལ་ཡང་ཁྱད་ཞུགས་ཚུལ། ། ཐུན་མོང་མིན་པ་འདིར་འཆད་དོ། ། ཕ་རོལ་ཕྱིན་པའི་བསོད་ནམས་ཚོགས། ། སྦྱིན་སོགས་དང་པོ་ལྔ་འཁོར་བཅས། ། སྒྲུབ་ཚུལ་མ་དག་སྣང་བ་ལ། ། དབུ་མའི་རིགས་པས་མི་གཅོད་པར། །
ཐད་སོར་བཞག་ནས་འཁོར་གསུམ་དུ། ། འཛིན་པའི་རྟོག་པ་དང་བྲལ་བས། ། གཏོང་དང་ཚུལ་ཁྲིམས་བསྲུང་སོགས་ལ། ། འཁོར་གསུམ་མི་དམིགས་ཤེས་རབ་ཀྱིས། ། ཟིན་པའི་བསོད་ནམས་ཚོགས་ཞེས་བྱ། ། འཁོར་གསུམ་པོ་ནི་མི་དམིགས་ན། ། དེ་མ་གྲུབ་པས་བསོད་ནམས་ཚོགས། ། ཇི་ལྟར་གྲུབ་པ་ཡིན་ཞེ་ན། ། འཁོར་གསུམ་མི་དམིགས་ཚུལ་རྣམ་གཉིས། ། རང་གི་ངོ་བོས་སྟོང་པ་དང༌། །
གཞན་གྱི་ངོ་བོས་མི་དམིགས་པའོ། ། དང་པོ་ལྟར་ན་ཡེ་ཤེས་ཀྱི། ། ངོ་ན་དམིགས་པའི་ཆོས་མེད་ཀྱང༌། ། རྣམ་ཤེས་ངོར་ནི་སྣང་བ་ཙམ། ། མི་འདོར་བ་ཡི་ཚུལ་གྱིས་བྱ། ། གཉིས་པ་ལྟར་ན་འཁོར་གསུམ་པོ། ། དམིགས་ཀྱང་མཚན་མར་འཛིན་པ་དང༌། ། བྲལ་བས་བླང་དོར་ཚུལ་བཞིན་དུ། ། བྱེད་པ་བསོད་ནམས་ཚོགས་བསོག་ཚུལ། ། ཡེ་ཤེས་ཤེས་རབ་ཕ་རོལ་ཕྱིན། །
ཉམས་སུ་མྱོང་ཚུལ་རྣམ་གཉིས་ཏེ། ། རང་གཞན་སྟོང་པའི་ཚུལ་གཉིས་ལས། ། དེ་མྱོང་བྱེད་པའང་གཉིས་སུ་དབྱེ། ། མྱོང་ཚུལ་གཉིས་པོ་མཐར་ཕྱིན་པའི། ། ཚེ་ན་སྒྲིབ་གཉིས་བག་ཆགས་བཅས། ། སྤངས་པའི་ཆོས་སྐུ་ལྷུན་གྲུབ་པའི། ། ཚུལ་ལ་ཁྱད་པར་ཡོད་མ་ཡིན། ། བསོད་ནམས་སོག་ཚུལ་གཉིས་ཀ་ཡང༌། ། འཁོར་བ་ཇི་སྲིད་གནས་ཀྱི་བར། ། གཞན་དོན་རྒྱུན་མི་ཆད་པ་ཡི། །
གཟུགས་སྐུའི་བྱེད་པོར་ཁྱད་ཡོད་མིན། ། གྲངས་མེད་གསུམ་གྱི་རྣམ་བཞག་ནི། ། བསོད་ནམས་ཚོགས་དང་གཟུགས་སྐུ་ཡི། ། སྒྲུབ་ཚུལ་དབང་དུ་བྱས་ཡིན་གྱི། ། ཡེ་ཤེས་ཆོས་སྐུའི་དབང་བྱས་མིན། ། གསང་སྔགས་ལུགས་ལ་བསོད་ནམས་ཀྱི། ། ཚོགས་སོག་བྱེད་ཚུལ་ཕར་ཕྱིན་དང༌། ། ཐུན་མོང་བ་ཡང་ཞར་བྱུང་གི ། ཚུལ་དུ་མང་པོར་བྱེད་མོད་ཀྱང༌། ། ཐུན་མོང་མིན་པའི་བསོད་ནམས་ཀྱི། །
འཁོར་གསུམ་པོ་ནི་ཡེ་ཤེས་ལས། ། བསྒྲུབས་པའི་དོན་དམ་ཆོས་ཡིན་གྱི། ། ཀུན་རྫོབ་དབང་དུ་དེ་མི་བྱེད། ། དཔེར་ན་མཆོད་ཡུལ་སངས་རྒྱས་དང༌། ། མཆོད་བྱའི་རྫས་རྣམས་ཇི་སྙེད་པ། ། སྟོང་པའི་ངང་ལས་བསྒྲུབས་པ་ཡི། ། ཡེ་ཤེས་ཉིད་དུ་བྱིན་གྱིས་རློབས། ། སྦྱིན་པར་བྱེད་དང་སྦྱིན་པའི་ཡུལ། ། གནོད་པར་བྱེད་དང་གནོད་བྱའི་ཡུལ། ། ཡེ་ཤེས་ཆེན་པོར་རོ་གཅིག་པ། །
དེ་ལ་སྦྱིན་དང་ཚུལ་ཁྲིམས་ཟེར། ། ཀུན་རྫོབ་ཆོས་དང་གང་ཟག་གི ། དབང་དུ་བྱས་པའི་ཚོགས་སོག་དང༌། ། དོན་དམ་ཆོས་དང་གང་ཟག་གི དབང་དུ་བྱས་པའི་ཚོགས་སོག་ལ། ། ཕ་རོལ་ཕྱིན་དང་གསང་སྔགས་ཀྱི། ། བསོད་ནམས་ཚོགས་སོག་ཚུལ་ཞེས་བྱ། ། ཡེ་ཤེས་ཆོས་རྣམས་སྐད་ཅིག་གིས། ། འགྲུབ་ཅིང་རྣམ་ཤེས་ཆོས་རྣམས་ནི། ། འགྲུབ་པ་དུས་རིང་པོ་ལ་ལྟོས། །
མདོར་ན་རིམ་པ་གཉིས་གོམས་པ། ། བླ་མེད་ལུགས་ཀྱི་བསོད་ནམས་ཚོགས། ། དེ་གོམས་པ་ལས་བྱུང་བ་ཡི། ། ཤེས་དེ་ཡེ་ཤེས་ཚོགས་སུ་བཤད། ། སྐྱེད་རིམ་གོམས་པའི་གསལ་སྣང་དང༌། ། རྫོགས་རིམ་གོམས་པའི་བདེ་བ་ཆེ། ། ཡེ་ཤེས་ཚོགས་ཡིན་དེའི་བྱེད་ལས། ། རིམ་བཞིན་ཐ་མལ་རྣམ་རྟོག་དང༌། ། འགྱུར་བའི་བདེ་བ་དེ་སྤོང་བྱེད། ། མི་འགྱུར་བདེ་བ་ཆེན་པོ་དང༌། །
ལྷ་ཡི་གསལ་སྣང་ཟུང་འཇུག་པའི། ། ཆ་ནས་བདེ་ཆེན་ལོངས་སྤྱོད་རྫོགས། ། དམིགས་པ་མེད་པའི་སྙིང་རྗེ་དང༌། ། སྟོང་པ་ཉིད་རྟོགས་ཤེས་རབ་ནི། ། ཟུང་འཇུག་ཆོས་ཀྱི་སྐུར་འཆད་པ། ། དམིགས་མེད་སྙིང་རྗེ་གཅིག་པུར་འདུས། ། འདི་ན་ཕར་ཕྱིན་ཐེག་པ་ཡི། ། ཞལ་འཛིན་བྱེད་པའི་སྔོན་བྱོན་དང༌། ། ཁྱད་པར་སློབ་དཔོན་ཟླ་གྲགས་ཀྱིས། ། བཤད་པའི་སྟོང་པ་ཉིད་མེད་ན། །
ཐར་པ་ཙམ་ཡང་མེད་དོ་ཞེས། ། ཟེར་བའི་ཕྱིས་བྱོན་དག་ན་རེ། ། སྔགས་ཀྱི་ཡེ་ཤེས་དབུ་མ་པའི། ། ལུགས་ཀྱི་སྟོང་ཉིད་ལས་གཞན་མེད། ། ཐབས་མཁས་རིམ་པ་གཉིས་པོ་ཡིས། ། ཚེ་གཅིག་ཉིད་ལ་འཚང་རྒྱ་ཟེར། ། ངོ་བོ་ཉིད་མེད་སྨྲ་བ་ཡི། ། རིགས་པས་དཔྱད་པའི་སྟོང་པ་ཉིད། ། སྔོན་འགྲོ་ཡེ་ཤེས་ཚོགས་སོག་གི ། སྐབས་སུ་སུས་ཀྱང་བཤད་པ་མེད། །
ལ་ལར་ཅུང་ཟད་བཤད་སྲིད་ནའང༌། ། ཁུངས་ཐུབ་ཀུན་དང་འགལ་བས་མིན། ། སྔགས་དོན་བསམས་ནས་སྟོང་པ་ཉིད། ། སྒོམ་པ་ལས་གཞན་སུས་མི་འཆད། ། དེ་ཡི་ཚེ་ན་གཟུང་འཛིན་གྱི། ། རྣམ་རྟོག་དང་བྲལ་ཡེ་ཤེས་ཉིད། ། གོམས་པར་བྱེད་ཀྱི་མེད་དགག་གི ། སྟོང་པ་ཉིད་ལ་སྐྱོན་དུ་ལྟ། ། རིགས་པས་དཔྱད་པའི་སྟོང་ཉིད་ལ། ། ཕུང་པོ་རྣམ་བཅད་སྟོང་ཉིད་དང༌། །
ཟབ་མོ་ཐལ་བྱུང་ཞེས་བྱ་བར། ། བཤད་ནས་སྒོམ་བྱ་མིན་པར་གསུངས། ། ཐལ་རང་གིས་བཤད་སྟོང་པ་ཉིད། ། ལུགས་འདིར་སྒོམ་བྱ་མིན་གྱུར་ཀྱང༌། ། དགོས་པ་མེད་པ་མ་ཡིན་ཏེ། ། ཚུལ་མིན་ཡིད་བྱེད་རྣམ་རྟོག་དང༌། ། གཟུང་འཛིན་གཉིས་ཀྱི་རྟོག་པ་དང༌། ། གྱ་ནོམ་ལྷར་ཞེན་ཞེས་བྱ་བའི། ། རྟོག་པ་ཀུན་ཀྱང་དེ་ཡིས་ཁེགས། ། དེ་ལྟར་བཤད་པའི་རྣམ་དཀར་པོས། །
ངག་འདོན་ཚིག་རོའི་ལྷག་ཆད་ལ། ། ལྟ་རྟོག་བྱེད་པའི་གསང་སྔགས་པས། ། ངེས་པའི་གནས་ལ་རྡེང་ཐོབ་ཤོག ། ཚོགས་གཉིས་རྒྱ་མཚོའི་འཇུག་ངོགས་ཞེས་བྱ་བའི་ཚིག་ལེའུར་བྱས་པ་འདི་གྲུབ་པའོ།། །། ༄། །སྭསྟི། རྡོ་རྗེ་འཛིན་ལ་ཕྱག་འཚལ་ནས། ། དབུ་མའི་ལུགས་ཀྱི་སྟོང་པ་ཉིད། ། སྔགས་ཀྱི་སྒོམ་བྱ་མ་ཡིན་པར། ། བཤད་ལ་རྩོད་སྤོང་འདིར་བཤད་བྱ། ། དེ་ལ་ཁ་ཅིག་འདི་སྙམ་དུ། །
རིགས་པས་དཔྱད་པའི་སྟོང་པ་ཉིད། ། གོམས་བྱེད་བློ་ཡིས་གསང་སྔགས་ལ། ། གྲགས་པའི་སྒྲིབ་ཀུན་མི་སེལ་ན། ། གཞུང་ལུགས་ཀུན་དང་འགལ་ཞེས་ཟེར། ། དེ་ལན་གསལ་པོ་མཁའ་འགྲོ་མ། ། རྡོ་རྗེ་གུར་ལས་འདི་སྐད་གསུངས། ། ལྟ་བ་རྣམས་ལས་ཟློག་པ་དང༌། ། བདག་ཏུ་ལྟ་བ་ཚོལ་རྣམས་ཀྱི། ། བདག་ཞེན་བསམ་པ་ཟློག་པའི་ཕྱིར། ། སྟོང་པ་རྒྱལ་བ་རྣམས་ཀྱིས་གསུངས། །
ཞེས་འབྱུང་དེ་དོན་འདི་ཡིན་ཏེ། ། རྟོག་ངོར་སྤྲོས་པ་ཀུན་ཆོད་ན། ། སྤྲོས་པ་འཛིན་པའི་རྟོག་པ་ནི། ། སྐྱེ་བའི་གོ་སྐབས་ཡོད་མ་ཡིན། ། དེ་ཡི་ཚེ་ན་གསང་སྔགས་ཀྱི། ། ཡེ་ཤེས་སྤྲོས་དང་བྲལ་བར་སྐྱེ། ། ཡེ་ཤེས་དེ་ལ་རིགས་པ་ནི། ། མེད་དུ་མི་རུང་མ་ཡིན་ཏེ། ། རླུང་སེམས་དབུ་མར་འདུས་པ་ལས། ། ཤེས་དེ་ངང་གིས་སྐྱེ་ཕྱིར་རོ། །
འོན་ཀྱང་རྗེས་སུ་ཡེ་ཤེས་དེ། ། གྲུབ་མཐས་བདག་ཏུ་སྒྲོ་འདོགས་པའི། ། གཉེན་པོ་མན་ངག་གཞུང་བཞིན་དུ། ། གོམས་པར་བྱས་པས་ཉེས་ཀུན་སེལ། ། སླར་ཡང་གུར་ལས་འདི་སྐད་ཅེས། ། དེ་ཕྱིར་དཀྱིལ་འཁོར་འཁོར་ལོ་ཞེས། ། ཐབས་ཀྱི་བདེ་བའི་སྡོམ་པ་སྟེ། ། སངས་རྒྱས་ང་རྒྱལ་རྣལ་འབྱོར་གྱིས། ། སངས་རྒྱས་ཉིད་ཡུན་རིང་མི་འགྱུར། ། སྟོན་པ་སུམ་ཅུ་རྩ་གཉིས་མཚན། །
གཙོ་བོ་དཔེ་བྱད་བརྒྱད་བཅུར་ལྡན། ། ཞེས་གསུངས་དེ་དོན་འདིར་བསམས་པ། ། བདེ་བའི་སྡོམ་པ་ཞེས་བྱ་བ། ། རྟོག་པ་ཐམས་ཅད་སྡོམ་བྱེད་པའི། ། ཡེ་ཤེས་བདེ་བ་ཆེན་པོ་ནི། ། སྒྲིབ་ཀུན་འཇོམས་བྱེད་ཤེས་རབ་དང༌། ། ཡོན་ཏན་ཇི་སྙེད་ལྷུན་གྲུབ་པའི། ། ཐབས་དང་ཤེས་རབ་གཉིས་མེད་པ། ། འདི་དེ་ཁོ་ན་རྡོ་རྗེ་འཆང༌། ། དེ་མངོན་བྱེད་པའི་ཐབས་མཆོག་ནི། །
དཀྱིལ་འཁོར་འཁོར་ལོ་ཞེས་བྱ་སྟེ། ། དེ་གོམས་པ་ལས་མི་རིང་བར། ། འབྲས་དུས་རྡོ་རྗེ་འཆང་ཆེན་འགྲུབ། ། གཉིས་མེད་བདེ་བ་ཆེན་པོ་དེ། ། གཞན་སྣང་མཚན་དཔེས་སྤྲས་པའི་སྐུར། ། བཞེངས་པ་དེ་ལ་ཟུང་འཇུག་གི ། ལོངས་སྤྱོད་རྫོགས་སྐུར་ཐ་སྙད་བྱས། ། དེ་ཡིས་ཐུན་མོང་མ་ཡིན་པའི། ། འགྲུབ་བྱེད་རྐྱེན་ནི་བསྐྱེད་རིམ་གྱི། ། གསལ་སྣང་རབ་ཀྱི་མཐར་ཕྱིན་པའོ། །
སྔགས་ཀྱི་ལྟ་བ་ལ་རྩོད་པ་སྤང་བའི་ཚིག་ལེའུར་བྱས་པ་ཉི་མའི་འོད་ཟེར་ཞེས་བྱ་བ་འདི་གྲུབ་པའོ།། །། ༄། །སྭསྟི། རྡོ་རྗེ་འཛིན་ལ་ཕྱག་བྱས་ནས། ། སྒོམ་པ་ལམ་གྱི་རིམ་པ་གཉིས། ། ངེས་དོན་ཁོ་ནའི་དབང་བྱས་ཞེས། ། བཤད་ལ་རྩོད་པ་འདིར་སྤང་བྱ། ། དེ་ལ་ཁ་ཅིག་འདི་སྙམ་དུ། ། བསྐྱེད་རིམ་རྟོག་པའི་སྒོམ་བྱ་ལ། ། དོན་དམ་ཡིན་ཞེས་སུ་ཞིག་སྨྲ། ། རྫོགས་རིམ་མ་དག་ལུས་ཉིད་ལ། །
གནད་དུ་བསྣུན་ཕྱིར་དོན་དམ་གྱི། ། གོ་སྐབས་ཡོད་མ་ཡིན་ཞེས་ཟེར། ། དེ་ལན་གསལ་པོ་རིམ་གཉིས་ལ། ། ཡེ་ཤེས་བསྐྱེད་པའི་ཐབས་དང་ནི། ། དེ་ལས་སྐྱེས་པའི་ཡེ་ཤེས་སོ། ། གཉིས་པ་དགོས་པའི་གཙོ་བོ་དང༌། ། དོན་དམ་དངོས་ཞེས་བཤད་ཟིན་མོད། ། དང་པོ་ཆོས་དང་དད་པ་ཡི། ། རྗེས་འབྲང་བློ་ཡི་དབྱེ་བས་གཉིས། ། ཆོས་རྗེས་འབྲང་ལ་འཆད་པ་ནི། །
བསྒོམ་བྱ་དངོས་ཡིན་གཅིག་ཤོས་ལ། ། འཆད་པ་ཐ་སྙད་དབང་དུ་མཛད། ། དོན་ལ་གནས་པའི་བུམ་པ་དང༌། ། རྟོག་པའི་ཡུལ་གྱི་བུམ་པ་བཞིན། ། དེ་ཡི་ཤེས་བྱེད་རིམ་གཉིས་པོའི། ། ཉེར་ལེན་རྒྱུ་ནི་སྟོང་ཉིད་ཀྱི། ། ཡེ་ཤེས་ཉིད་ལས་གཞན་མེད་པར། ། ཀུན་གྱི་ངག་ཏུ་འདོན་ལས་ཤེས། ། དེ་ཡང་སྔོན་འགྲོ་ཡེ་ཤེས་ཀྱི། ། ཚོགས་སོག་ཚེ་ན་སྟོང་ཉིད་ལ། །
རིང་དུ་མཉམ་པར་བཞག་བྱས་ནས། ། མཉམ་བཞག་དེ་ལས་མ་ལངས་པའི། ། སྟོང་ཉིད་ངང་ལས་སྐྱེད་རིམ་གྱི། ། ལྷ་རྣམས་རྫོགས་པར་གོམས་བྱས་ནས། ། ལྷ་དེའི་ལུས་ཀྱི་རྟེན་ཉིད་ལ། ། རང་རང་ལུགས་ཀྱི་རྫོགས་རིམ་ནི། ། ཇི་སྙེད་ཡོད་པ་དེ་སྒོམ་བྱེད། ། མེ་ཏོག་ལ་བརྟེན་དྲི་ལ་སོགས། ། མེ་ཏོག་ཉིད་བརྟེན་དཔེ་ཡིས་གསུངས། ། གཞན་ཡང་ལྟ་བས་མ་ཟིན་པའི། །
རྫོགས་རིམ་སྒོམ་པ་ཡོད་མ་ཡིན། ། དེ་ཡི་ཚེ་ན་རྫོགས་རིམ་པའི། ། ལུས་ཀྱི་གཟུང་འཛིན་གཉིས་པོ་ནི། ། སྟོང་པ་ཉིད་ཕྱིར་ཡོད་མིན་ལ། ། དོན་དམ་ལུས་ནི་གཉིས་མེད་ཀྱི། ། ཡེ་ཤེས་ཉིད་ཕྱིར་དམ་པའི་དོན། ། དོན་དམ་ལུས་ལ་དཀྱིལ་ཀྲུང་སོགས། ། ལུས་གནད་བཅའ་བ་མེད་སྙམ་ན། ། ཀུན་རྫོབ་ལུས་དང་དོན་དམ་ལུས། ། གྲུབ་སྡེ་གཅིག་ཏུ་ཡོད་པའི་ཕྱིར། །
གཅིག་ལ་གནད་དུ་བསྣུན་བྱས་པས། ། ཅིག་ཤོས་ལ་ཡང་དེ་བྱས་འགྱུར། ། ལུས་ལ་རྟེན་འབྲེལ་བསྒྲིགས་པ་ཡིས། ། སེམས་ལ་རྟོགས་པ་འཆར་རོ་ཞེས། ། ནེ་ཙོའི་འདོན་པ་བྱེད་རྣམས་ཀྱིས། ། དེ་དོན་ལུང་ལས་བསམ་པར་བྱ། ། ཐ་སྙད་བདེ་བའི་དབང་བྱས་ཚེ། ། དོན་སྤྱི་ལ་ནི་རང་མཚན་དུ། ། ཞེན་ནས་འཇུག་ཅེས་འཆད་པ་ལྟར། ། ལྷར་སྒོམ་བྱེད་པའི་རྟོག་པ་ཡིས། །
ལྷར་ཞེན་པ་ལ་ལྷ་ཞེས་ཟེར། ། ལྷ་དེ་གོམས་པ་མཐར་ཕྱིན་ཚེ། ། ཡེ་ཤེས་ཉིད་ལ་ལྷར་གསལ་བ། ། སྐྱེད་རིམ་བསྒོམས་པའི་གྲུབ་འབྲས་ནི། ། དེ་ཡིན་དེ་ཡང་དོན་དམ་ལྷ། ། འདི་ལ་སྔོན་བྱོན་མང་པོ་ཡིས། ། རྫོགས་རིམ་ལྷ་ཞེས་གསུངས་པའང་ཡོད། ། གང་ལྟར་བྱས་ཀྱང་རྟོག་ཡུལ་གྱི། ། དོན་སྤྱི་དེ་ལ་མཁས་པ་དག ། ལྷ་ཡིན་ཞེས་ནི་འཆད་མི་བྱེད། །
དོན་སྤྱི་ཡེ་ཤེས་ལས་མི་སྒྲུབ། ། རྫོགས་རིམ་དངོས་ནི་འོད་གསལ་ཞེས། ། སྔོན་གྱི་གསང་འདུས་པ་རྣམས་འཆད། ། དེར་ཡང་རྫོགས་པའི་རིམ་པ་ནི། ། དོན་དམ་བདེན་པ་ཁོ་ནར་ངེས། ། སྔགས་ཀྱི་ཚོགས་གཉིས་དོན་དམ་པའི། ། བདེན་པ་ཁོ་ནར་བཤད་པ་ལ། ། རྩོད་པ་སྤོང་བའི་ཚིག་ལེར་བྱས། ། ཟླ་བའི་འོད་ཟེར་འདི་གྲུབ་བའོ།། །། ༄། །སྭསྟི།
རྡོ་རྗེ་འཛིན་ལ་ཕྱག་འཚལ་ནས། ། རྡོ་རྗེའི་ཐེག་པར་ཕར་ཕྱིན་དུ། ། གྲགས་པ་མིན་པའི་ས་གསུམ་ཞེས། ། མངོན་སྤྱོད་བླ་མའི་རྒྱུད་ལས་གསུངས། ། དེ་དོན་འཆད་ལ་གསང་སྔགས་པར། ། ཁས་ལེན་བྱེད་རྣམས་མགྲིན་གཅིག་ཏུ། ། ཕར་ཕྱིན་ཐེག་པའི་ཆོས་ཀྱི་སྤྲིན། ། རྫོགས་མཐར་གསུམ་པོ་སྦྱོང་ཞེས་ཟེར། ། ལུས་རྟེན་གཅིག་ལ་རྡོ་རྗེའི་ས། ། མངོན་དུ་བྱེད་པའི་སྐལ་བཟང་དེས། །
ཕར་ཕྱིན་ཐེག་པའི་ས་བཅུ་པོ། ། ཚེ་གཅིག་ཉིད་ལ་རྫོགས་ནུས་ན། ། རབ་དགའ་ལ་སོགས་ས་བཅུ་ཡི། ། རྣམ་གཞག་མ་ཤེས་པ་ཡིས་ནོངས། ། འདི་ལྟར་རབ་དགའི་མཉམ་བཞག་ནས། ། ལངས་ཏེ་དྲི་མེད་སར་འགྲོ་བའི། ། བར་དེར་བསྐལ་པ་དུང་ཕྱུར་ལས། ། ལྷག་པའི་བསོད་ནམས་ཚོགས་སོག་དགོས། ། དེ་མ་བྱས་པར་དེར་ཞུགས་ན། ། ཡང་དག་མཐའ་ནི་དུས་མིན་དུ། །
མངོན་དུ་བྱས་པའི་ཉེས་པ་ཡིས། ། ཆད་པའི་མྱང་འདས་གནས་སུ་ལྷུང༌། ། དེ་ལྟར་དྲི་མ་མེད་པ་ནས། ། འོད་འཕྲོར་འཇུག་ལའང་དེ་བཞིན་ཏེ། ། ལེགས་པའི་བློ་ནས་ཆོས་སྤྲིན་ལ། ། འཇུག་པའི་བར་ཡང་དེ་བཞིན་ནོ། ། ཆོས་ཀྱི་སྤྲིན་མཐར་གྲགས་མེད་གསུམ། ། མཐར་ཐུག་རྫོགས་སྨིན་སྦྱངས་པ་དེས། ། ཡང་དག་པ་ཡི་མཐའ་མངོན་བྱེད། ། གཞན་དུ་ཆད་པའི་གནས་སུ་འགྱུར། །
སྔགས་ལ་གྲགས་པའི་གནས་སོགས་བཅུ། ། རབ་དགའ་སོགས་དང་དོན་གཅིག་ཅེས། ། ཟེར་བ་མ་རྟགས་ཉམས་དགའ་སྟེ། ། ལུང་གི་སྒོ་དང་བསྟུན་པའི་ཚེ། ། སྔགས་ཀྱི་གནས་སོགས་བཅུ་པོ་ལ། ། རབ་དགའ་ལ་སོགས་བཅུ་མིང་བཏགས། ། ཕ་རོལ་ཕྱིན་པའི་ས་བཅུ་ཡི། ། མཚན་ཉིད་མ་ཚང་ཕྱིར་དངོས་མིན། ། ལ་ལ་དཔེ་མེད་ཡེ་ཤེས་ཆེ། ། ཆོས་ཀྱི་སྤྲིན་གྱི་ཁྱད་པར་རོ། །
ཆོས་ཀྱི་སྤྲིན་དེ་ཅི་ལ་ཟེར། ། ཕ་རོལ་ཕྱིན་པར་གྲགས་ཡིན་ན། ། སྔ་མ་བཞིན་དུ་ཐལ་བར་འགྱུར། ། སྔགས་ཀྱི་ཐུན་མོང་མ་ཡིན་པའི། ། ཆོས་སྤྲིན་ས་ཞེས་བཤད་པ་མེད། ། ཉེ་བའི་དུར་ཁྲོད་གསང་སྔགས་ཀྱི། ། ཆོས་སྤྲིན་ས་དང་དོན་གཅིག་ན། ། འཐུང་གཅོད་གཉིས་པ་དུར་ཁྲོད་ལས། ། ལོགས་སུ་བཤད་པ་མ་ཡིན་ནམ། ། འཐུང་གཅོད་ཉེ་བའི་དུར་ཁྲོད་ཀྱི། །
ནང་དུ་འཇུག་པར་ཁས་ལོངས་ཤིག ། འཐུང་གཅོད་གཉིས་ཀྱི་བཤད་ཚུལ་ལ། ། མི་མཐུན་ཁ་ཅིག་ཡོད་གྱུར་ཀྱང༌། ། གནས་སོགས་བཅུ་ལ་གསང་སྔགས་ཀྱི། ། ས་བཅུར་འཆད་ལ་ཀུན་ཀྱང་མཐུན། ། དཔེ་མེད་ཡེ་ཤེས་ཆེན་པོའི་ས། ། སྔགས་ཀྱི་ས་བཅུ་རྫོགས་པའི་མཐའ། ། ཁོ་ནར་མངོན་དུ་མཛད་དགོས་པའི། ། བཤད་པ་ལུང་ལས་འབྱུང་མ་ཡིན། ། ས་ཡི་ཁྱད་པར་འདི་གཉིས་ལ། །
དཔལ་ལྡན་ཁ་སྦྱོར་རྒྱུད་ལས་ནི། ། བསམ་གྱིས་མི་ཁྱབ་ས་ཞེས་པའི། ། མིང་འདོགས་མཛད་ནས་བླ་མེད་ཀྱི། ། ས་རྣམས་ཀུན་ལ་ཁྱབ་པར་བཤད། ། དྲོད་ཐོབ་ནས་ནི་སྤྱོད་པ་ལ། ། རྒྱུ་བའི་གནས་སྐབས་ཐམས་ཅད་དུ། ། བསམ་གྱིས་མི་ཁྱབ་ས་མངོན་བྱེད། ། ཉེ་བའི་རྒྱུ་ཡང་དེར་འདུས་སོ། ། འདི་ནི་ཀུན་གྱི་ཁྱབ་བྱེད་ཕྱིར། ། གནས་དང་རབ་དགའ་ལ་སོགས་པ། །
སོ་སོའི་མིང་འདོགས་འདིར་མི་མཛད། ། དེ་ཕྱིར་ཉེ་བའི་དུར་ཁྲོད་ཀྱི། ། རྒྱུན་མཐར་རྡོ་རྗེ་སེམས་དཔའི་ས། ། མངོན་དུ་བྱེད་པ་ལ་དགོངས་ནས། ། འཐུང་གཅོད་བཅུ་གཅིག་སར་ཡང་བཤད། ། ཕར་ཕྱིན་ཐེག་པ་བརྐྱང་པ་ཡི། ། ས་བཅུ་ཐོབ་མ་ཐག་པ་དེས། ། ལུས་རྟེན་དེ་ལ་ས་གཉིས་པོ། ། མངོན་དུ་བྱས་པར་གྱུར་སྲིད་པ། ། དེ་ཚེ་ས་བཅུ་རྒྱུན་གྱི་མཐར། །
བཅུ་གཅིག་ཀུན་ཏུ་འོད་དང་ནི། ། བཅུ་གསུམ་རྡོ་རྗེ་འཛིན་པའི་ས། ། དུས་གཅིག་ཉིད་དུ་འགྲུབ་པར་འགྱུར། ། ཞེས་རྡོ་རྗེ་འཛིན་སའི་གོ་རིམ་ངེས་པའི་ཚིག་ལེའུར་བྱས་པ་རྒྱུ་སྐར་གྱི་ཕྲེང་མཛེས་ཞེས་བྱ་བ་འདི་གྲུབ་པའོ།། །། ༄། །སྭསྟི། རྡོ་རྗེ་འཛིན་ལ་ཕྱག་འཚལ་ནས། ། རིམ་པ་གཉིས་པོ་སོ་སོ་བའི། ། ལྷ་སྒྲུབ་ཚུལ་དང་གྲུབ་པ་ཡི། ། ལྷ་ཡི་ངོ་བོ་རྣམ་དབྱེ་བྱ། ། སྔགས་པས་ཐོག་མར་གཟུང་འཛིན་གཉིས། །
སྟོང་པར་བྱས་ནས་རང་ཉིད་ཀྱི། ། ཡེ་ཤེས་ཙམ་ལ་མཉམ་བཞག་པས། ། ཡེ་ཤེས་ཚོགས་དེ་བསྒྲུབ་པར་བྱ། ། ཡེ་ཤེས་དེ་ཉིད་ལས་གྲུབ་པའི། ། མངོན་བྱང་ས་བོན་སོགས་ལས་ནི། ། མཆོད་དང་སྡིག་སྒྲིབ་སོགས་སྦྱངས་པས། ། བསོད་ནམས་ཚོགས་བསག་སྒྲུབ་བྱས་པ། ། ཚུར་འདུས་པ་ལས་སྐྱེད་རིམ་གྱི། ། ལྷར་ནི་རྫོགས་སངས་རྒྱ་བའི་ཚུལ། ། བསྙེན་བསྒྲུབ་ཡན་ལག་བཞི་པོ་ནི། །
ཚང་བར་གྱུར་པས་མཐར་ཐུག་གོ ། སྐྱེད་རིམ་ལྷ་དེ་རྟོག་པའི་ངོར། ། གསལ་བ་རབ་ཀྱི་མཐར་ཕྱིན་ཚེ། ། རང་བྱིན་བརླབས་པའི་རིམ་པ་ཡི། ། རིམ་པ་གཉིས་པའི་ལྷ་བསྒྲུབ་བྱ། ། དེ་ཡི་སྒྲུབ་ཚུལ་དུས་དང་པོར། ། གདོད་མའི་རང་བྱུང་ཡེ་ཤེས་དེ། ། དཀྱིལ་འཁོར་འཁོར་ལོའི་ཐབས་སོགས་ཀྱིས། ། བདེ་སྟོང་ཟུང་དུ་འཇུག་པར་བྱ། ། བདེ་ཆེན་ཟུང་འཇུག་ཡེ་ཤེས་དེ། །
མཉམ་པར་བཞག་དང་རྗེས་ཐོབ་ཀྱི། ། དབྱེ་བས་སོ་སོ་རང་ཉིད་ཀྱི། ། ལས་རྣམ་གཉིས་པོ་འགྲུབ་པར་བཤད། ། མཉམ་བཞག་དུས་སུ་བདེ་ཆེན་གྱི། ། སྒྲིབ་པ་སྤོང་བར་བྱེད་པ་དང༌། ། རྗེས་སུ་སེམས་ཅན་དོན་སླད་དུ། ། མཚན་དཔེ་འབར་བའི་སྐུར་སྟོན་པའོ། ། དེ་ཚེ་མཉམ་བཞག་དོན་དམ་དང༌། ། རྗེས་ཀྱི་མཛད་པ་ཀུན་རྫོབ་སྟེ། ། འདིར་ནི་སྒྱུ་མའི་སྐུ་དེ་ལ། །
སྒྱུ་མར་ཞེན་པ་ཡོད་པའི་ཕྱིར། ། བདེན་གཉིས་ཟུང་དུ་མ་ཆུད་པས། ། བདེན་གཉིས་སོ་སོའི་སྐབས་ཞེས་བྱ། ། སྒྱུ་མའི་རྟོག་པ་གཞོམ་པའི་ཕྱིར། ། འོད་གསལ་བ་ལ་འཇུག་པར་བྱེད། ། དེར་ཞུགས་པ་ན་རང་དང་ནི། ། གཞན་གྱི་ངོར་ཡང་སྒྱུ་མའི་སྐུ། ། གསལ་བར་སྟོན་པ་མ་ཡིན་ནོ། ། དུས་དེར་བདེན་གཉིས་གཅིག་ཏུ་འདྲེས། ། ཟུང་དུ་ཆུད་པའི་དུས་དངོས་སོ། །
འདི་ནི་འོད་གསལ་ཆོས་སྐུར་དང༌། ། ངོ་བོ་ཉིད་ཀྱི་སྐུ་ཡང་སྟེ། ། འོད་གསལ་དེ་ལས་བཞེངས་གྱུར་ནས། ། སེམས་ཅན་ཀུན་གྱི་དོན་སླད་དུ། ། ཟུང་འཇུག་ལོངས་སྤྱོད་རྫོགས་པའི་སྐུ། ། མཚན་དཔེ་འབར་བའི་སྐུར་སྟོན་ནོ། ། འདི་ནི་བདེན་གཉིས་གཅིག་ཏུ་འདྲེས། ། དོན་དམ་མ་གཏོགས་ཀུན་རྫོབ་ནི། ། རང་གི་སས་བསྡུས་མེད་གྱུར་ཀྱང༌། ། གཞན་སྣང་ཀུན་རྫོབ་གཟུགས་སུ་འཆར། །
ཞེས་རིམ་པ་གཉིས་ཀྱི་ལྷའི་གསལ་བྱེད་རིན་ཆེན་འབར་བའི་སྒྲོན་མ་ཞེས་བྱ་བ་འདི་གྲུབ་པའོ།། །། ༄། །སྭསྟི། རྡོ་རྗེ་འཛིན་ལ་ཕྱག་འཚལ་ནས། ། ཕྱི་དུས་ཙོང་ཁ་པ་ཆེན་གྱིས། ། གསང་སྔགས་ལམ་གྱི་ཟབ་ཁྱད་ནི། ། མཚན་དཔེ་ལམ་བྱེད་ཡིན་ཞེས་ཟེར། ། དེ་ཡི་རྒྱུ་མཚན་དྲིས་པ་ན། ། ཕར་ཕྱིན་ཐེག་པར་མཚན་དཔེ་ཡི། ། རིགས་འདྲ་སྔ་མའི་ལམ་བྱེད་མེད། ། འདིར་ནི་དེ་ཡོད་པས་ཤེས་གསུང༌། །
མཚན་དང་དཔེ་བྱད་ངེས་དོན་ནམ། ། དྲང་དོན་དབང་དུ་བྱས་ཞེས་བརྟག ། ངེས་པའི་དོན་གྱི་མཚན་དཔེ་ནི། ། གཞན་སྣང་དེ་ལྟར་སྟོན་ནུས་པའི། ། ཡེ་ཤེས་ཉིད་ལ་བཤད་པས་ན། ། ཕར་ཕྱིན་པ་ལ་ཤིན་ཏུ་ཡོད། ། གཉིས་པ་ལྟར་ན་དེར་སྣང་བ། ། ས་བཅུ་པ་སོགས་གཞན་རྒྱུད་ཀྱིས། ། བསྡུས་ཕྱིར་སངས་རྒྱས་རང་ཉིད་ཀྱི། ། རིགས་འདྲའི་ཉེར་ལེན་ལས་བྱུང་མིན། །
གསང་བ་འདུས་པའི་རིམ་ལྔ་ལས། ། ཀུན་རྫོབ་སྒྱུ་མའི་སྐུ་དང་ནི། ། ཟུང་འཇུག་ལོངས་སྤྱོད་རྫོགས་སྐུའི་བར། ། འོད་གསལ་བ་ཡིས་ཆོད་པར་བཤད། ། རིགས་རྒྱུན་ཆད་པར་གྱུར་མིན་ནམ། ། དེ་ལས་འཕྲོས་པའི་དོན་བཤད་པ། ། གསང་འདུས་ལས་བཤད་སྒྱུ་མའི་སྐུ། ། གང་ལས་བསྒྲུབ་པའི་ཉེར་ལེན་ནི། ། སྒྲུབ་པ་པོ་ཡི་ལུས་ཁོངས་ན། ། གཉུག་མའི་གཞི་ལུས་ཞེས་བྱ་བ། །
དབེན་གསུམ་བསྟེན་པའི་ནུས་པ་ལས། ། ཀུན་རྫོབ་སྒྱུ་མའི་ལྷ་སྐུར་བཞེངས། ། དེ་ཡི་ཚེ་ན་སྒྲུབ་པོའི་ལུས། ། སྦྲུལ་གྱི་ལྤགས་པ་རྗེས་པ་བཞིན། ། སྒྱུ་མའི་སྐུ་དེའི་ཐུགས་རྒྱུད་ཀྱི། ། བདེ་བ་ཆེན་པོའི་ཡེ་ཤེས་ཀྱིས། ། བདེན་སྟོང་རྟོགས་པར་གྱུར་པ་ལ། ། འོད་གསལ་རིམ་པར་བཤད་ཡིན་གྱི། ། སྒྱུར་འཛིན་རྟོག་པ་འོད་གསལ་གྱི། ། མེ་ཡིས་བསྲེག་ཅེས་ཟེར་བ་ནོར། །
སྒྱུ་མར་ཞེན་པའི་རྟོག་པ་ནི། ། ཡུལ་གྱི་གནས་ཚུལ་ལ་ཞུགས་ཕྱིར། ། འོད་གསལ་མེ་ཡིས་བསྲེག་མི་དགོས། ། དགོས་ན་སྒྱུ་མ་བདེན་གྲུབ་འགྱུར། ། ཞེས་སོགས་མང་དུ་སྤྲོས་ཏེ་འཆད། ། རླུང་སེམས་ཙམ་ལས་གྲུབ་པ་ཡི། ། གཉུག་མ་གཞི་ལུས་རྫོགས་རིམ་གྱི། ། ལྷ་སྐུ་སྒྲུབ་བྱེད་རྒྱུར་འཆད་པའི། ། དོན་དང་ཐ་སྙད་རྙེད་པར་དཀའ། ། ཨཱརྻ་དེ་བའི་གཞུང་ལུགས་ལས། །
རང་བྱིན་བརླབས་པའི་རིམ་པ་ཡིས། ། སྒྱུ་མའི་སྐུ་དེ་སྒྲུབ་ནུས་ཀྱི། ། ཕ་རོལ་ཕྱིན་པས་མིན་པར་བཤད། ། དེ་དོན་མན་ངག་གཞུང་ཀུན་ལས། ། རླུང་སེམས་དབུ་མར་བསྡུ་བ་ཡི། ། རིམ་པས་དེ་དེར་འདུས་པ་ན། ། འཇའ་ལུས་རྡོ་རྗེའི་སྐུ་བརྙེས་ཞེས། ། བཤད་པ་དེ་ཡི་སྒྲུབ་གཞི་ན། ། དབུ་མར་ཞུགས་པའི་བདེ་བ་དང༌། ། སྟོང་ཉིད་ཟུང་དུ་འཇུག་པ་ལ། །
བཤད་པས་གནས་ཚུལ་དོན་དམ་དང༌། ། སྣང་ཚུལ་ཅིར་ཡང་འཆར་ནུས་པ། ། དེ་ཡི་ཆ་ནས་ཀུན་རྫོབ་ཅེས། ། བཤད་ལ་འགལ་བ་ཡོད་མ་ཡིན། ། གཉེན་པོའི་རྟོག་པ་མི་སྤོང་བ། ། སྔོན་བྱོན་ཆོས་རྣམས་ཀུན་དང་འགལ། ། སྐབས་འདིར་རེད་འདའ་པ་ཆེན་གྱིས། ། མ་རྒྱུད་པ་རྣམས་མ་དག་ལུས། ། འཇའ་ཚོན་ལུས་སུ་འགྱུར་ཞེས་པ། ། སོལ་བ་དུང་དུ་འགྱུར་དང་མཚུངས། །
ཟེར་བ་དེ་ལན་གཞན་དུ་བཤད། ། འོད་གསལ་བ་ཡི་ངོས་འཛིན་ནི། ། མེད་པར་དགག་པའི་སྟོང་ཉིད་ལ། ། འཆད་ཅེས་པ་ཡང་ཁོང་དེའི་གསུང༌། ། རིམ་པ་ལྔ་པ་ལ་སོགས་པའི། ། འཕགས་སྐོར་སྔགས་གཞུང་ཀུན་དང་འགལ། ། རིགས་པ་ཡང་ནི་སངས་རྒྱས་སར། ། ཡེ་ཤེས་མེད་པ་ལ་བསམས་མོད། ། ཟུང་འཇུག་རྡོ་རྗེ་འཆང་ཆེན་པོ། ། ཉེར་ལེན་གང་ལས་བྱུང་ཞེས་དྲི། །
གཞན་སྣང་ཁོ་ནར་འཆད་ཅེ་ན། ། འབྲས་བུའི་མཐར་ཐུག་ཟུང་འཇུག་སྐུ། ། སངས་རྒྱས་ས་ན་མེད་ཅེས་པ། ། འཕགས་སྐོར་གཞུང་དང་མི་མཐུན་པའི། ། ལུགས་ངན་གསོང་པོར་སྨྲས་རྗེས་སུ། ། གངས་ཅན་འདི་ན་འཕགས་སྐོར་གྱི། ། འོད་གསལ་མ་ནོར་ངོས་འཛིན་པ། ། ཁོ་བོ་ལས་གཞན་མེད་དོ་ཞེས། ། གཏམ་དེ་ཨེ་མ་ཡ་མཚན་ཏོ། ། ཞེས་སྒྱུ་མའི་སྐུ་སྒྲུབ་པའི་གཞི་ལ་ལོག་པར་རྟོག་པ་སེལ་བྱེད།
གོང་མ་རྣམས་ཀྱི་རྗེས་འཇུག་སྨྲ་བའི་རྒྱན་ཞེས་བྱ་བ་འདི་གྲུབ་པའོ།། །། ༄། །སྭསྟི། རྡོ་རྗེ་འཛིན་ལ་ཕྱག་འཚལ་ནས། ། མན་ངག་ཆོས་དྲུག་རྣམ་གཉིས་ཀྱི། ། སྒྱུ་ལུས་ངོས་འཛིན་ཕྱི་རབས་པས། ། ལེགས་པར་བཤད་ཅེས་ཟེར་དེ་བརྟག ། ཕྱིས་བྱོན་ཙོང་ཁ་པ་ཆེན་གྱིས། ། གསང་བ་འདུས་པའི་སྒྱུ་ལུས་ལ། ། རྣམ་པར་དཔྱད་པས་གཉུག་མའི་ལུས། ། སྒྱུ་མའི་ལྷ་སྐུར་གྲུབ་དེ་བཞིན། །
ཆོས་དྲུག་སོ་སོའི་སྒྱུ་ལུས་ཀྱང༌། ། དེ་ལྟར་ངོས་འཛིན་དགོས་པ་ལ། ། སྔོན་བྱོན་རྒན་པོའི་ཁྲིད་ཡིག་ཏུ། ། ནོངས་པར་བཤད་པ་ཡིན་ཞེས་གསུང༌། ། དེ་ཡི་ཤེས་བྱེད་དྲིས་པ་ན། ། སྒྲུབ་པོའི་ལུས་དང་སྣང་གྲགས་ཆོས། ། སྒྱུ་མར་ཤེས་ནས་གོམས་ལ་འཆད། ། འདི་ནི་ཕར་ཕྱིན་ཐེག་པ་ཡི། ། ལུགས་ཡིན་སྔགས་ཀྱི་ཁྱད་ཆོས་མིན། ། དེས་ན་གཉུག་མ་གཞི་ཡི་ལུས། །
ལྷ་སྐུར་ཤར་དེ་ཡིན་ཞེས་གསུང༌། ། འདི་ལ་དཔྱད་པ་རྣམ་གཉིས་ཏེ། ། ཕར་ཕྱིན་ཐེག་པའི་སྒྱུ་མ་ཡང༌། ། རྟོག་བྱེད་མན་ངག་འདིས་ཁྱད་འཕགས། ། རང་བྱིན་བརླབ་པའི་རིམ་པ་ཡིས། ། སྒྱུ་མ་རང་ཤར་འབྱུང་ཕྱིར་རོ། ། དཔེར་ན་སྟོང་ཉིད་ཐུན་མོང་བ། ། རྟོགས་ཐབས་སྔགས་ལུགས་བཟང་དེ་བཞིན། ། རྣམ་དཔྱོད་གཉིས་པ་འདི་ལྟ་སྟེ། ། ལམ་གྱི་རྩ་བ་གཏུམ་མོ་ཡི། །
སྦྱངས་པ་མཐར་ཕྱིན་གྱུར་པ་ན། ། སྐྲ་དང་སོ་སེན་ལ་སོགས་པ། ། སྙིགས་མ་བསྐྱེད་པའི་ཁམས་དག་ནི། ། སོ་སོར་འབབ་པ་རྒྱུན་ཆད་ནས། ། དབུ་མའི་གནས་སུ་ཐིམ་པ་ན། ། འཇའ་ལུས་རྡོ་རྗེའི་སྐུ་གྲུབ་པ། ། དེ་ལ་སྒྱུ་མའི་ལུས་ཞེས་བྱ། ། ལུས་དེ་སྒྱུ་མར་མ་རྟོགས་པ། ། དེ་སྲིད་སྒྱུ་མའི་དཔེ་བརྒྱད་དང༌། ། སྦྱར་ཞིང་བསྲེས་ནས་སྒྱུ་མར་བསྒོམ། །
དེ་ལ་སྒྱུ་ལུས་བསྒོམ་པ་ཟེར། ། སྒྱུ་ལུས་ལམ་གྱི་གཞུང་ཤིང་དུ། ། འཆད་པའི་ཤེས་བྱེད་གསལ་པོ་ཡང༌། ། འདི་ལྟར་ཡིན་ནོ་འཇའ་ལུས་དེ། ། ལྷག་པའི་ལྷར་ཡང་བསྐྱེད་ནུས་ཤིང༌། ། འོག་མིན་ལ་སོགས་དག་པའི་ཞིང༌། ། གང་དུ་ཡང་ནི་བགྲོད་པར་ནུས། ། དེ་ལྟ་ན་ཡང་ལུས་དེ་ལ། ། བཏགས་པའི་བདག་ཏུ་འཁྲུལ་སྲིད་པས། ། རྗེས་ལས་ཐོབ་པའི་ཤེས་རབ་ཀྱིས། །
རྣམ་པར་དཔྱད་ནས་གོམས་པར་བཤད། ། སྒྱུ་མའི་ལུས་ཀྱི་ཕུང་སོགས་ལ། ། ཆོས་སུ་ཞེན་པ་ཟློག་པའི་ཕྱིར། ། འོད་གསལ་རིམ་པར་ཞུགས་ནས་ནི། ། སྒྱུ་མ་འོད་གསལ་ཉིད་དུ་བསྲེ། ། ཆོས་དང་གང་ཟག་སོ་སོ་ཡི། ། དབང་དུ་བྱས་པའི་གཟུང་འཛིན་གྱིས། ། སྟོང་པའི་མྱོང་བ་གསལ་རིག་ལ། ། འོད་གསལ་བ་ཞེས་ལུང་ལས་གསུངས། ། འོད་གསལ་འདི་ཙམ་ཕར་ཕྱིན་དང༌། །
ཐུན་མོང་གྱུར་པ་ཡིན་མོད་ཀྱང༌། ། དེ་རྟོགས་བྱེད་པའི་ཐབས་ལ་ནི། ། གསང་སྔགས་ཁྱད་པར་འཕགས་པའོ། ། ཐབས་ཀྱང་མན་ངག་རིམ་པ་དང༌། ། གསུམ་པའི་དབང་ལས་རྟོགས་པར་གསུངས། ། འོད་གསལ་སེམས་ཀྱི་རྡོ་རྗེ་དང༌། ། དོན་གཅིག་མེད་པར་དགག་པ་མིན། ། མེད་དགག་རྟོགས་པའི་ཡེ་ཤེས་ལ། ། འོད་གསལ་བ་ཞེས་འཆད་དེ་ཡང༌། ། རིགས་པ་མིན་ནོ་མེད་དགག་གི །
ཡུལ་ཅན་རྟོག་པར་ངེས་ཕྱིར་རོ། ། གཏུམ་མོའི་སྟོབས་ཀྱིས་འཇའ་ལུས་ནི། ། གྲུབ་པ་མུ་སྟེགས་ཅན་ལ་ཡང༌། ། ཡོད་མོད་དེ་ཉིད་བདག་དང་ནི། ། སྐྱེས་བུར་རྟོག་ཕྱིར་ལམ་མི་འགྱུར། ། དེ་ཕྱིར་སྒྱུ་མའི་ལུས་དང་ནི། ། འོད་གསལ་བ་ཡི་རིམ་པ་དེས། ། འདི་བཤད་ཕྱོགས་སྔ་སྨྲ་བ་པོས། ། གསང་འདུས་རིམ་ལྔའི་སྐབས་སུ་ཡང༌། ། སྔོན་འགྲོ་དབེན་གསུམ་བསྟེན་པ་ལས། །
འཇའ་ལུས་སྒྱུ་མའི་སྐུ་གྲུབ་ཅེས། ། བཤད་ན་ལེགས་པ་ཡིན་མོད་ཀྱང༌། ། ཀུན་རྫོབ་མ་དག་རྣམ་སྨིན་ལུས། ། ཚད་མས་གྲུབ་ལ་ཞེན་ཆེས་པས། ། སྦྲུལ་གྱི་ལྤགས་པ་བཤུས་པ་དང༌། ། ལྷ་སྐུའི་ན་བཟའ་ཕུད་པ་ལྟར། ། རྣམ་སྨིན་ཤུལ་དུ་བཞག་བྱས་ནས། ། གཉུག་མའི་ནུས་རྟེན་འཐོན་པར་བཞེད། ། གཉུག་མ་གཞི་ལུས་ཞེས་བྱ་བའི། ། ལུང་ཁུང་གསལ་བ་མེད་མོད་ཀྱི། །
རླུང་སེམས་དབུ་མར་ཐིམ་པ་ལས། ། བྱུང་བའི་ལུས་ཤིག་ཡིན་ན་ནི། ། ལུང་དང་མཐུན་ཕྱིར་བླང་དུ་རུང༌། ། རང་གི་ལུགས་འདི་འཕགས་པ་ལྷས། ། རང་བྱིན་བརླབས་པའི་རིམ་པ་ཡིས། ། རྨི་ལམ་སྒྱུ་འདྲ་རྟོགས་དགོས་ཞེས། ། གསུངས་པ་ཉིད་ལས་ལེགས་པར་གྲུབ། ། ཅེས་སྒྱུ་མ་ལམ་རིམ་གྱི་གསལ་བྱེད་ནོར་བུའི་ཐེམ་སྐས་ཞེས་བྱ་བ་འདི་གྲུབ་པའོ།། །། ༄༅། །བདག་མེད་བསྟོད་འགྲེལ་གྱི་གོ་སླ་ཁྱབ་བདག་རྡོ་རྗེ་སེམས་དཔའི་ཞལ་ལུང་རྣམ་པར་ངེས་པ་པདྨ་དཀར་པོའི་འཕྲེང་བ་བཞུགས་སོ།། ༄། །སྭསྟི།
རྡོ་རྗེ་འཛིན་ལ་གུས་བཏུད་ནས། ། བྱང་ཕྱོགས་སོ་བདུན་ས་ལམ་ལ། ། སྦྱོར་ཚུལ་དང་ནི་བདག་མེད་མའི། ། བསྟོད་པའི་གོ་སླ་འདིར་བརྗོད་བྱ། ། འདི་ལ་གསུམ་སྟེ། སྦྱང་གཞིའི་གྲངས་དང་ངོ་བོ་གང་ཡིན་པ། སྦྱོང་བྱེད་ཀྱི་གྲངས་དང་ངོ་བོ་གང་ཡིན་པ། དེ་དག་ས་ལམ་དང་ཇི་ལྟར་སྦྱོར་བའི་རྣམ་གྲངས་སོ། ། དང་པོ་ནི། སྦྱང་གཞི་དཀྱིལ་འཁོར་རྣམ་པ་བཞི་པོ་རེ་རེ་ཡང་སུམ་ཅུ་སོ་བདུན་དུ་རྣམ་པར་ཕྱེ་སྟེ།
རྩ་སོ་བདུན། དེ་ལ་བརྟེན་པའི་ཡི་གེ་དང་ཁམས་དང༌། རླུང་རྣམས་ཀྱང་སོ་བདུན་དུ་འབྱེད་པས་སོ། ། རྩ་སོ་བདུན་ནི། དགྱེས་པ་རྡོ་རྗེར་མི་ཕྱེད་མ་ལ་སོགས་པ་བྱང་ཆུབ་ཀྱི་སེམས་འབབ་པ་སོ་གཉིས་དངོས་སུ་བསྟན་ཞིང༌། སྙིང་གར་གནས་པའི་རྩ་ལྔ་རྒྱུད་དེར་དངོས་སུ་མ་བསྟན་པས་སྦས་པའི་རྩ་ལྔ་ཞེས་པའི་ཐ་སྙད་རྗེ་བཙུན་གྱིས་མཛད་དོ། ། བདེ་མཆོག་ཏུ་ནི་བདེ་ཆེན་ལྷ་ལྔའི་སྦྱང་གཞིར་གྱུར་པའི་རྩ་ལས་རྩ་ཡིག་སོ་བཞི་དང་ཧཱུྃ་གི་རྣམ་པར་གནས་པ་དང་ལྔ་པོ་དངོས་སུ་གསུངས་པས་སྦས་པའི་མིང་འདོགས་མི་མཛད་པར་མངོན་ནོ། ། བདེ་མཆོག་ཏུ་བཤད་པའི་ཡུལ་ཉི་ཤུ་རྩ་བཞི་རྩ་ཡི་གེའི་ངོ་བོར་གནས་པ་ཉེར་བཞི་དང༌། ཧཱུྃ་རིང་པོའི་ངོ་བོར་གནས་པ་བརྒྱད་ཀྱི་ནང་ནས་མཚམས་ཀྱི་བཞི་སྟེ་ཉེར་བརྒྱད་པོ་དེ་དང༌། དགྱེས་རྡོར་དུ་གསུངས་པའི་རྩ་གཙོ་མོ་གསུམ་བདུད་དྲལ་མ་དང་བཞིའི་ལྷག་མ་ཉེར་བརྒྱད་པོ་དོན་གཅིག་མིང་གི་རྣམ་གྲངས་སུ་རྗེ་བཙུན་གྱི་བཞེད་པར་གསལ་ལ།
ཕྱོགས་ཀྱི་ཧཱུྃ་རིང་པོ་བཞིའི་ངོ་བོར་གནས་པ་སྒོ་མ་བཞིའི་མིང་ཅན་དང༌། བདེ་ཆེན་གྱི་ལྷ་མོ་ལྔའི་སྦྱང་གཞིར་གྱུར་པའི་རྩ་ལྔ་དང་དགུ་ལས། ལྔ་པོ་ནི་དགྱེས་རྡོར་དུ་སྦས་པར་བཤད་ནས། ཕྱོགས་ཀྱི་བཞི་པོ་དང་ཀུན་འདར་མ་སོགས་ལྷག་མ་བཞི་པོ་སྦྱོར་བར་མངོན་ནོ། ། རྩ་སོ་གཉིས་ཀྱི་ཚེ་བདུད་དྲལ་མ་གཅིག་ཏུ་བགྲངས་ཀྱང༌། རྒྱས་བཤད་དུ་བྱང་ཆུབ་ཀྱི་སེམས་འབབ་པ་དང་མི་འབབ་པའི་དབྱེ་བས་གཉིས་སུ་ཕྱེ་ནས། ལྷ་མོ་བཅོ་ལྔ་དང་སྦྱོར་བའི་ཚེ་འབབ་པ་དེ་གཙོ་མོའི་གནས་སུ་བཤད་ཅིང༌། མི་འབབ་པའི་ཆ་དེ་ལ་སྦྱོང་བྱེད་ཀྱི་ལྷ་མོ་མི་དགོས་པར་རྒྱུད་ཉིད་ལས་གསུངས་སོ། ། གལ་ཏེ་ཕ་རྒྱུད་ལས་སྦྱང་གཞི་ཕུང་ཁམས་སྐྱེ་མཆེད་ལ་བཤད་པ་དང་འདི་མ་མཐུན་ནོ་སྙམ་དུ་དོགས་པར་མི་བྱ་སྟེ། རྩ་དེ་དང་དེ་དག་ཁམས་དང་བཅས་པ་སྦྱོང་བྱེད་ཀྱི་ཐབས་ཀྱི་མ་སྦྱངས་པའི་ཚེ་ན།
སོ་དང་སེན་མོ་སོགས་ནས་སྐྲ་དང་ལྤགས་པའི་བར་འཛིན་ཞིང་བསྐྱེད་པར་བཤད་པས་གཟུགས་ཀྱི་ཕུང་ཁམས་སྐྱེ་མཆེད་ཀྱི་གོ་དོན་ཚང༌། རྩ་གནས་དེ་དག་ཏུ་རླུང་སེམས་གཡོས་པས། གཙོ་བོ་རྣམ་པར་ཤེས་པའི་ཚོགས་དང་སེམས་བྱུང་རྣམས་བསྐྱེད་ཅིང་འཛིན་པས་མིང་གཞིའི་ཕུང་པོ་དང་རྣམ་པར་ཤེས་པའི་ཁམས་སྐྱེ་མཆེད་ཀྱི་དོན་ཚང་ཞིང་གྲུབ་པ་ཡིན་ནོ། ། སྦྱང་བཞིའི་འཆད་ཚུལ་མི་འདྲ་བ་ནི་དགོས་པའི་དབང་གིས་སྦྱོང་བྱེད་ལམ་གྱི་དབྱེ་བ་མང་ཉུང་དང༌། སྦྱངས་འབྲས་ལྷའི་ལྡོག་ཆ་སོ་སོ་བ་དང་བསྡུས་པའི་ཁྱད་པར་ལས་ཕྱེ་བ་ཡིན་ནོ། ། དཔེར་ན་སྦྱང་གཞི་ཕུང་པོ་ལྔའི་སྦྱོང་བྱེད་དང་སྦྱངས་འབྲས་རྒྱལ་བ་རིགས་ལྔར་བསྡུས་པ་དང༌། ། སོ་སོར་སོ་བདུན་རེ་རེར་ཕྱེ་བ་བཞིན་ནོ། ། དགོས་པ་ཡང་དཔེར་ན། གཟུགས་ཕུང་གི་ངོ་བོ་རྣམ་པར་སྣང་མཛད་དུ་ཤེས་ནས་དེའི་དྲི་མ་སྦྱོང་བ་ནི་སྦྱོང་ཐབས་རགས་པ་ཡིན་ལ། གཟུགས་ཀྱི་ཕུང་པོ་ལ་མིག་སོགས་དབང་པོ་ལྔ་དང༌།
གཟུགས་སོགས་དོན་ལྔར་ཕྱེ་ནས་དེའི་དྲི་མ་སྦྱོང་བའི་ཚེ་མིག་གི་ངོ་བོ་གཏི་མུག་རྡོ་རྗེ་དང༌། གཟུགས་ཀྱི་ངོ་བོ་རྡོ་རྗེ་མར་ཤེས་ནས་གོམས་པ་ནི་སྦྱོང་ཐབས་ཕྲ་བ་དང་ཟབ་པ་ཡིན་པར་འཆད་དགོས་པ་དེ་བཞིན་དུ། སྦྱང་གཞི་སོ་བདུན་དུ་ཕྱེ་བ་ཡང་དེ་དང་འདྲ་བའོ། ། མདོར་ན་སྦྱང་གཞི་དཀྱིལ་འཁོར་བཞི་པོ་དག་ཏུ་མ་འདུས་པའི་ཕུང་སོགས་ཀྱི་སྦྱང་གཞི་བཤད་རྒྱུ་མེད་ལ། ཕུང་སོགས་སུ་མ་འདུས་པ་ནི་འདིར་བཤད་པའི་སྙིང་པོ་ཡེ་ཤེས་རླུང་གི་དཀྱིལ་འཁོར་ཞེས་བྱ་བ་དེ་ཉིད་ལ་འཆད་དགོས་པ་ཡིན་ཏེ། ལུང་གཞན་དུ་མ་དག་ལས་ཀྱང་སྦྱང་གཞི་ལུས་ངག་ཡིད་གསུམ་ཡེ་ཤེས་རྡོ་རྗེ་དང་བཞིར་ཕྱེ་ནས། སྦྱང་བྱའི་རིམ་པ་ལ་ཡང་སྒོ་གསུམ་གྱི་དྲི་མ་གསུམ་དང་དེ་ཐམས་ཅད་ཀྱི་བག་ཆགས་ཏེ་བཞིར་བཤད་པ་དང་ཡང་མཐུན་ནོ། ། གཞན་དུ་ན་རྣལ་འབྱོར་དབང་ཕྱུག་གི་སྙིང་པོ་ཡེ་ཤེས་རླུང་ཞེས་གསུངས་པའི་དགོངས་པ་གང་ཡིན་བཙལ་དགོས་སོ། ། དེ་ལྟར་སྦྱང་གཞིའི་གྲངས་བཤད་ནས། ངོ་བོ་ནི།
གནས་སྐབས་སུ་མ་དག་པའི་ཕུང་ཁམས་སྐྱེ་མཆེད་གསུམ་མམ་ལུས་ངག་ཡིད་གསུམ་དང༌། དེ་དག་གི་ཆོས་དབྱིངས་ཏེ། བཞིར་ཕྱེ་ནས་སྦྱོང་བྱེད་ཀྱི་ཐབས་ཀྱང་དབང་བཞི་དང་ལམ་བཞི་དང་སྦྱང་བྱའི་དྲི་མ་བཞི་དང༌། སྦྱང་འབྲས་སྐུ་བཞིར་ཕྱེ་བ་ནི་ཉམས་ལེན་འཇུག་པ་བདེ་བའི་དབང་དུ་བྱས་པ་ཡིན་ལ། འཆད་ཚེ་རྣམ་པར་ཕྱེ་བའི་རྣམ་བཞག་ལ་ནི། སྦྱང་གཞིའི་དབྱེ་བ་ཇི་སྙེད་པ་ཡང་དྲི་མ་དང་བཅས་པའི་ཆོས་ཀྱི་དབྱིངས་ཀྱི་ཡེ་ཤེས་ཉིད་དུ་འདུས་པ་ཡིན་ཏེ། མདོ་སྡེ་དག་ལས། ཐོག་མ་མེད་པའི་དུས་ཀྱི་དབྱིངས། ། ཆོས་རྣམས་ཀུན་གྱི་གནས་ཡིན་ཏེ། ། ཞེས་འབྱུང་བ་ལྟར།
ཐེག་པ་མཆོག་གི་སྐབས་འདིར་ཡང༌། གནས་གྱུར་གྱི་རྣམ་བཞག་ངེས་པར་ཁས་ལེན་དགོས་པ་དང༌། ཆོས་ཀྱི་དབྱིངས་ལས་མ་གཏོགས་པའི་ཆོས་གཞན་མེད་པ་ནི་ལུགས་འདིའི་བརྡ་ཆད་ཀྱི་རྩ་བ་ཡིན་པ་དང་རིགས་པ་ཡང༌། ཤེས་བྱ་ཇི་སྙེད་པ་བདེན་པ་གཉིས་དང་རང་སྤྱི་གཉིས་སུ་འདུས་ལ། མཐར་ནི་དོན་དམ་ལས་མ་གཏོགས་པའི་ཀུན་རྫོབ་ཡོད་པར་ཁས་ལེན་དུ་མི་རུང་བ་དང༌། གཞལ་བྱ་སྤྱི་མཚན་དག་ནི་སྦྱང་གཞིར་གང་ནས་ཀྱང་མ་བཤད་ལ། ཕྱི་རོལ་གྱི་དོན་རང་མཚན་ནི་ཐེག་པ་ཆེན་པོ་པ་སྣང་བ་སེམས་སུ་ཁས་ལེན་པ་དག་གི་སྐབས་ནས་ཀྱང་མེད་ན། ཐེག་པ་མཆོག་གི་སྐབས་སུ་ལྟ་ཅི་སྨོས། ལ་ལ་དག་སྣང་བ་སེམས་སུ་ཁས་བླངས་ནས་ཕྱི་རོལ་གྱི་དོན་ཡོད་པར་འདོད་པ་ནི་རང་གི་མ་མོ་གཤམ་དུ་སྨྲ་བ་དང་མཚུངས་སོ། ། ཐ་སྙད་དུ་ཕྱི་རོལ་གྱི་དོན་ཁས་ལེན་པས་མི་འགལ་ལོ་ཞེ་ན།
དེར་ཡོད་པས་ཡོད་པའི་གོ་མི་ཆོད་པ་ཉིད་ཀྱི་ཕྱིར་ཆོས་ཀྱི་དབྱིངས་ལས་མ་གཏོགས་པའི་ཆོས་གཞན་མེད་དོ། ། གལ་ཏེ་ཕྱི་རོལ་གྱི་དོན་དང་ཡེ་ཤེས་ལ་ཡོད་མེད་ཀྱི་དབྱེ་བ་འབྱེད་པ་ནི་སེམས་ཙམ་པའི་ལུགས་ཡིན་གྱི། དབུ་མ་པ་ལ་མེད་དོ་ཅེ་ན། ངོ་བོ་ཉིད་མེད་པ་ལས་དེ་ལྟར་འཆད་མོད། ཐེག་པ་འདིར་ནི་ཡེ་ཤེས་ཀྱི་ཚོགས་གོམས་པར་བྱེད་པའི་ཚེ། གཟུང་འཛིན་གྱི་སྤྲོས་པ་བཀག་ནས་སྤྲོས་མེད་ཀྱི་ཡེ་ཤེས་ལ་མཉམ་པར་འཇོག་པའི་ཚུལ་ཁོ་ན་ཉིད་བཤད་པ་ཡིན་གྱི། དེ་འགོག་པའི་སྐབས་གཅིག་ཀྱང་ཡོད་པ་མ་ཡིན་ནོ། ། གལ་ཏེ་རིགས་ངོར་འགོག་གོ་ཅེ་ན། ཡེ་ཤེས་དེ་ལ་གང་དུ་གྲུབ་དཔྱོད་པའི་རིགས་པ་ནི་རྟོག་པ་ཁོ་ན་ཡིན་ལ། དེའི་ངོར་ཁེགས་པས་ཁེགས་པའི་གོ་ཆོད་པ་མ་ཡིན་ཏེ།
ཆོས་དབྱིངས་ཡེ་ཤེས་ནི་སྒྲ་རྟོག་གི་ཡུལ་ལས་ཤིན་ཏུ་འདས་པའི་ཕྱིར་རོ། ། དེ་ལྟར་བཤད་པ་དེའི་ཕྱིར། རྣལ་འབྱོར་དབང་ཕྱུག་གིས་ཀུན་གཞི་རྒྱུ་རྒྱུད་སྦྱང་གཞི་དང༌། དེ་ལ་འཁོར་འདས་གཉིས་ཀ་ཚང་བར་བཤད་པའི་གོ་དོན་ནི། ། དྲི་མ་དང་བཅས་པའི་ཆོས་དབྱིངས་ཡེ་ཤེས་ཉིད་སྦྱང་གཞི་དང༌། རྒྱུའི་རྒྱུད་དུ་འཆད་པ་ཡིན་གྱི། རྣམ་ཤེས་ལ་རྒྱུའི་རྒྱུད་དུ་འཆད་པའི་དཔྱོད་ལྡན་ག་ལ་སྲིད། ཡེ་ཤེས་དེ་ལ་འཁོར་བ་དང་མྱ་ངན་ལས་འདས་པ་གཉིས་ཀའི་བག་ཆགས་ཚང་བས་ཡེ་ཤེས་དེ་འཁོར་འདས་དབྱེར་མེད་ཀྱི་མཚན་གཞིར་རྒྱུད་ལས་གསུངས་པ་ཡིན་ལ། དེའི་ཚེ་འཁོར་བའི་བག་ཆགས་ནི་གློ་བུར་གྱི་དྲི་མ་དང༌། མྱང་འདས་ཀྱི་ནི་དབྱེར་མེད་དུ་ཚང་བ་ཡིན་ཏེ།
ཡེ་ཤེས་དེ་ལ་རང་བཞིན་གྱི་མྱང་འདས་ཞེས་གསུང་རབ་ལས་འཆད་པའི་ཕྱིར། དེ་ལྟ་བས་ན་རང་བཞིན་རྣམ་དག་གི་ཡེ་ཤེས་དེ་ཉིད་ལམ་རིམ་པ་གཉིས་ཀྱི་ངོ་བོར་བསྐྱེད་ནས་སྒོམ་པར་བྱས་པ་ན་འཁོར་བའི་བག་ཆགས་དག་ཅིང༌། མྱང་འདས་ཀྱི་ཡོན་ཏན་ཇི་སྙེད་པ་ཡེ་ཤེས་དེ་དང་དབྱེར་མེད་དུ་གྱུར་པ་དེ་ལ་ནི། སྦྱང་གཞི་སྦྱངས་པ་དང་གནས་གྱུར་པ་ཞེས་བྱ་བའི་མིང་གིས་འདོགས་སོ། ། སྦྱང་གཞི་དང་སྦྱང་བྱ་ཁྱད་མེད་དུ་འདོད་པ་དག་གིས་ནི། སྦྱང་གཞི་སྦྱོང་བ་དང་སྤང་བྱ་སྤོང་བའི་ཁྱད་པར་མ་ཕྱེད་ཅིང༌། རང་ཕྱོགས་ཀྱི་ལུང་དུ་མ་དང་འགལ་བས་ནོངས་སོ། ། ཡེ་ཤེས་དེ་འཁོར་བར་མི་འཆད་ན་དབྱེར་མེད་ཀྱི་དོན་དུ་འགལ་ལོ་ཞེ་ན། འཁོར་བར་སྣང་བའི་རྣམ་རིག་འདི་ལས་མ་གཏོགས་པའི་འཁོར་བ་ཁས་བླངས་ན་དེ་ལྟར་སོང་ཡང༌། འཁོར་བ་སོགས་མ་དག་པའི་སྣང་བ་ཇི་སྙེད་པ་ནི་འཁྲུལ་སྣང་དུ་ཁས་ལེན་པའི་ཕྱིར་ཡོད་པ་ཉིད་དུ་མ་བཤད་དོ། །
འཁོར་བ་ཡོད་པར་མ་བཤད་པ་ན་འཁོར་འདས་དབྱེར་མེད་དུ་འགྲུབ་པ་ཡིན་ཏེ། དབྱེར་མེད་དང་ཟུང་འཇུག་གི་དོན་ནི་གཉིས་མེད་ལ་འཆད་པའི་ཕྱིར། འོ་ན་ཡེ་ཤེས་དེ་འཁོར་བར་སྣང་བའི་རྣམ་རིག་དུ་ཁས་ལེན་ནམ་ཞེ་ན། རྣམ་རིག་དེ་ལ་ལྡོག་པས་ཕྱེ་ན་གཉིས་ཏེ། གློ་བུར་དྲི་མའི་ཆ་དང་ངོ་བོ་ཡེ་ཤེས་ཀྱི་ཆ་གཉིས་ལས། དང་པོར་མི་འདོད་ཀྱང༌། ཕྱི་མ་དེར་ཁས་ལེན་པ་ཡིན་ཏེ། ཤེས་བྱ་ཐམས་ཅད་ཀྱི་ངོ་བོ་ཆོས་དབྱིངས་སུ་རོ་གཅིག་པའི་ཕྱིར་རོ། ། དེ་ལྟ་བུའི་རྣམ་གཞག་རྒྱས་པར་མ་ཤེས་ཀྱང༌། དད་པ་ཅན་ལམ་ལ་འཇུག་པའི་ཚེ།
གཟུགས་སོགས་དང་ཆགས་སོགས་ཐ་མལ་པའི་བློས་ཇི་ལྟར་ཞེན་པ་དེ་ཉིད་དུ་འཛིན་པའི་གཉེན་པོར་དེ་དག་ཉིད་རྣམ་སྣང་སོགས་ཀྱི་ངོ་བོར་གསལ་བཏབ་ནས་གོམས་པར་བྱེད་པ་ཉིད་ཐབས་ལ་མཁས་པ་ཡིན་ཏེ། དེས་ཐ་མལ་གྱི་རྣམ་རྟོག་ཁེགས་ཤིང༌། ལྷག་པའི་ལྷའི་ངོ་བོ་ནི་ཡེ་ཤེས་ལས་མ་འདས་པའི་ཕྱིར། ། དེ་ལྟར་གོམས་པས་གོམས་བྱའི་དོན་ལ་གསལ་སྣང་སྐྱེས་པ་དེའི་ཚེ་ནི། ཐ་མལ་གྱི་གཟུགས་སོགས་དང་ཆགས་སོགས་ཀྱི་སྣང་བ་ལྡོག་པ་ཡིན་ཏེ། ནང་དུ་དེར་འཛིན་གྱི་བློ་ལོག་པ་ན་ཕྱི་རོལ་དུ་དེར་སྣང་གི་གཟུང་བ་མི་འཆར་བ་ནི་ཐེག་པ་མཆོག་གི་ཐབས་མཁས་ཀྱི་ཁྱད་པར་ཡིན་པས་སོ། ། དཔེར་ན་དབྱིབས་དང་ཁ་དོག་སོགས་སུ་སྣང་བ་འདི་གཟུགས་རྡོ་རྗེ་མ་ཉིད་དུ་གོམས་པས་གསལ་བ་རབ་ཀྱི་མཐར་ཕྱིན་པའི་ཚེ། སྔོ་སེར་ལྟ་བུའི་ཁ་དོག་དང་གྲུ་བཞི་སོགས་དབྱིབས་ཀྱི་རྣམ་པ་དེ་ལྡོག་ཅིང་མི་འཆར་བ་ཡིན་ཏེ། སྒྲུབ་བྱེད་སྔ་མ་དེ་ཉིད་ཀྱི་ཕྱིར་དང༌། རྡོ་རྗེ་མ་དང་དབྱིབས་སོགས་ཀྱི་རྣམ་པ་འཆར་ལུགས་མི་མཐུན་པའི་ཕྱིར།
གཉིས་པ་སྦྱོང་བྱེད་ཀྱི་གྲངས་དང་ངོ་བོ་ངོས་གཟུང་བ་ནི། གསུམ་སྟེ། གྲངས་གང་ཡིན་པ་དང༌། ངོ་བོ་གང་ཡིན་པ་དང༌། དེས་དེ་ཇི་ལྟར་སྦྱོང་བའི་ཚུལ་ལོ། ། དང་པོ་ནི། སྦྱོང་བྱེད་ལམ་གྱི་དབྱེ་བ་ནི་བསྡུ་ན་རིམ་པ་གཉིས་སུ་འདུ་ལ། རྒྱས་པར་ཕྱེ་ན་སྦྱང་གཞིའི་གྲངས་དང་མཐུན་པར་རིམ་པ་གཉིས་པོ་སོ་སོ་ལ་སོ་བདུན་རེ་རེར་འབྱེད་དགོས་པ་ཡིན་ཏེ། སྐྱེད་རིམ་གྱི་དབང་དུ་བྱས་པའི་རྟེན་བརྟེན་པ་གཉིས་ཀ་ལ་ཡང་སོ་བདུན་རེར་དབྱེ་དགོས་པ་དང༌། རིམ་པ་གཉིས་པའི་རྟེན་ལུས་དང་བརྟེན་པ་ལྷ་དང་བདེ་སྟོང་གི་ཡེ་ཤེས་གསུམ་ཀ་ལ་སོ་བདུན་རེ་རེར་འབྱེད་དགོས་པས་སོ། །
དང་པོ་ལ་ཡང་ཕྱི་བསྐྱེད་རིམ་དང༌། ནང་གི་བསྐྱེད་རིམ་གཉིས་ལས། དང་པོ་ནི་རྟེན་གྱི་དབང་དུ་བྱས་ནས་ཐམས་ཅད་གསང་བ་ལས། གཞལ་མེད་ཁང་ཞེས་གང་བཤད་པ། ། སེམས་ནི་གཞལ་མེད་ཁང་བརྩེགས་ཉིད། ། ཅེས་སོགས་སུ་རྣམ་པ་གཞལ་ཡས་ཁང་དུ་སྣང་བ་དེ་གནས་ཚུལ་བྱང་ཕྱོགས་སོ་བདུན་གྱི་ངོ་བོ་ཉིད་དུ་གནས་པར་བཤད་པ་དང༌། འཁོར་ལོ་སྡོམ་པའི་ཕྱིའི་དཀྱིལ་འཁོར་ལ་བཀོད་པའི་ལྷ་རྣམས་ཀྱང་གནས་ཚུལ་བྱང་ཕྱོགས་སོ་བདུན་གྱི་ངོ་བོར་བཤད་པ་དང༌། ནང་སྐྱེད་རིམ་ལའང་སྤྱི་བོ་ལ་སོགས་པའི་གནས་སུ་པུ་ཛ་ལ་སོགས་པའི་ཡི་གེའི་རྣམ་པ་ཅན་གྱི་རྩ་རྣམས་ལྷ་མོ་སོ་བདུན་དང༌། དེའི་གནས་སུ་གྱུར་པའི་ལུས་ཀྱི་ཆ་ཤས་སོ་བདུན་ཡང་བྱང་ཆུབ་ཕྱོགས་མཐུན་གྱི་ངོ་བོ་ཉིད་དུ་གནས་པར་བཤད་པ་དང༌། ལུས་ཀྱི་ཆ་ཤས་གཞལ་ཡས་ཁང་གི་ཡན་ལག་ཏུ་བཤད་པ་རྣམས་ཀྱང་བྱང་ཆུབ་ཕྱོགས་མཐུན་གྱི་ངོ་བོ་ཉིད་དུ་གནས་པར་འཆད་དགོས་པ་ཐམས་ཅད་གསང་བའི་ལུང་གིས་གསལ་བར་གྲུབ་པ་དང༌།
རྫོགས་རིམ་གྱི་དབང་དུ་བྱས་པ་ལ་ཡང༌། ནང་སྐྱེད་རིམ་གྱི་དབང་དུ་བྱས་པའི་རྟེན་དང་བརྟེན་པ་གསལ་ཐེབས་པའི་སྟེང་དུ། རྟེན་དཀྱིལ་འཁོར་བཞི་ལ་གནད་དུ་བསྣུན་པས་གང་ལ་གནད་དུ་བསྣུན་པ་སོ་བདུན་པ་ཚན་པ་བཞིའི་དབྱེ་བས། གང་གིས་གནད་དུ་བསྣུན་བྱེད་ཀྱི་ལམ་ཡང་སོ་བདུན་དུ་འགྱུར་བ་དང༌། དེ་ལས་སྐྱེས་པའི་བདེ་སྟོང་གི་ཡེ་ཤེས་ཀྱང་སོ་བདུན་དུ་འབྱེད་དགོས་པ་ཡིན་ཏེ། དཔེར་ན་རླུང་ཉི་ཁྲི་ཆིག་སྟོང་དྲུག་བརྒྱ་དབུ་མར་ཚུད་པ་ན་དེ་ལས་སྐྱེས་པའི་མི་འགྱུར་བའི་བདེ་བ་ཡང་དེ་སྙེད་དུ་ཕྱེ་བ་བཞིན་ནོ། ། རྫོགས་རིམ་གྱི་ཡེ་ཤེས་བྱང་ཕྱོགས་དང་སྦྱར་བ་མེད་དོ་སྙམ་དུ་དོགས་པར་མི་བྱ་སྟེ། ལམ་འབྲས་སུ་ལུང་སྒོ་བསྟུན་གྱི་དབང་དུ་བྱས་ནས་བྱང་ཆུབ་ཕྱོགས་མཐུན་གྱིས་ལམ་བགྲོད་ཚུལ་བཤད་པ་དེ་རྫོགས་རིམ་གྱི་དབང་དུ་མཛད་པར་ཤིན་ཏུ་གསལ་བའི་ཕྱིར་རོ། ། ལུས་དཀྱིལ་གྱི་ལྷ་གསལ་འདེབས་པ་དང་གོམས་པ་མཐར་ཕྱིན་པ་ནི་སྐྱེད་རིམ་གྱི་ཟབ་ཤོས་དང༌། རྫོགས་རིམ་གྱི་ཡེ་ཤེས་སྐྱེ་བའི་ཐབས་མཁས་སུ་ལན་གཅིག་མ་ཡིན་པར་གསུང་བས་ན།
རིམ་པ་གཉིས་ཀྱི་རྣམ་བཞག་འགལ་བར་མི་བསམ་མོ། ། གཉིས་པ་ངོ་བོ་གང་ཡིན་པ་ནི། རིམ་པ་གཉིས་ཀའི་ངོ་བོ་དངོས་ནི་ཆོས་ཀྱི་དབྱིངས་ཀྱི་ཡེ་ཤེས་ཀྱི་ངོ་བོ་ཉིད་དུ་གནས་པ་ཡིན་ཏེ། སྤྱིར་ཡང་གོམས་བྱའི་ཡོན་ཏན་རྣམ་བྱང་གི་ཕྱོགས་སུ་གྱུར་པ་རྣམས་ནི་གོམས་པ་པོའི་སེམས་རྒྱུད་དང་དབྱེར་མེད་དུ་འགྲོ་བར་བཤད་པའི་ཕྱིར་དང༌། སྐྱེད་རིམ་མཚན་ཉིད་པ་ནི་རྟེན་དང་བརྟེན་པར་བཅས་པའི་དཀྱིལ་འཁོར་གོམས་པ་རབ་ཀྱི་མཐར་ཕྱིན་པ་ན། རྣལ་འབྱོར་པའི་རྟོག་མེད་ཀྱི་ཤེས་པ་ལ་གསལ་བར་སྣང་བ་དེ་ཉིད་ལ་འཆད་དགོས་པ་དང༌། རྫོགས་པའི་རིམ་པ་དངོས་ནི་བདེ་སྟོང་ཟུང་དུ་འཇུག་པའི་ཡེ་ཤེས་ཉིད་ལ་འཆད་དགོས་པའི་ཕྱིར། རིམ་པ་གཉིས་ཀ་ལ་ཡང་ལམ་སྒྲུབ་བྱེད་ཀྱི་ཐབས་དང༌། དེ་ལ་གྲུབ་པའི་ཡེ་ཤེས་གཉིས་གཉིས་སུ་ཕྱེ་ནས་དང་པོ་བསྐྱེད་རིམ་གྱི་དབང་དུ་བྱས་པ་ལ་ཚོགས་གཉིས་སོག་པ་སྔོན་ཏུ་བཏང་ནས། དབང་པོའི་རིམ་པ་དང་འཚམ་པའི་སྐྱེད་ཆོག་མི་འདྲ་བས་བསྐྱེད་པ་ནི་སྒྲུབ་བྱེད་ཀྱི་ཐབས་ཡིན་ལ།
དེ་ཉིད་གོམས་བྱེད་ཀྱི་ཡན་ལག་དང་མ་བྲལ་བར་གོམས་པ་ལས་གོམས་པ་པོའི་བློ་ལ་གསལ་ཐེབས་པ་ནི་སྐྱེད་རིམ་ཡིན་ལ། དེ་ལ་རྗེས་མཐུན་པ་རྟོག་པ་ལ་སྣང་བའི་རྣམ་རིག་དང༌། མཚན་ཉིད་པ་རྟོག་མེད་ཀྱི་ཤེས་པ་ལ་གསལ་བར་སྣང་བའི་ཡེ་ཤེས་གཉིས་སོ། ། འདིར་གཞན་དག་སྐྱེད་རིམ་རྟོག་པའི་སྒོམ་གྱི་མཆོག་གི་དངོས་གྲུབ་མི་འགྲུབ་བོ་ཞེས་ཟེར་མོད། ཐོག་མར་རྟོག་པའི་སྒོམ་གྱིས་ཐ་མལ་གྱི་འདུ་ཤེས་ལྡོག་པས་འཇུག་པ་སེལ་བའི་ལམ་དུ་འགྱུར་ཞིང༌། འདིར་ལྡོག་རྒྱུའི་འདུ་ཤེས་དེ་ཡང་གང་ཟག་དང་ཆོས་ཀྱི་བདག་ཏུ་འཛིན་པའི་འདུ་ཤེས་ཕྱོགས་རེ་བ་ཞིག་གོ ། དེ་ནས་གྱ་ནོམ་ལྷར་ཞེན་གྱིས་རྟོག་པའི་གཉེན་པོར་ཁྱབ་པའི་སྟོང་པ་ཉིད་ལ་གོམས་པར་བྱས་པས་རྟོག་པ་སྔ་མ་དེ་འགགས་ཙམ་ན་ཆགས་པ་གཅོད་པའི་ལམ་དུ་འགྱུར་ཞིང༌། དེ་ནས་རྟོག་པ་དང་བྲལ་བའི་ལྷར་སྣང་དེ་གོམས་བྱེད་ཀྱི་ཡན་ལག་དང་མ་བྲལ་བར་གོམས་པས་གསལ་བ་རབ་ཀྱི་མཐར་ཕྱིན་པའི་ཡེ་ཤེས་དེ་འགྲུབ་པ་ཡིན་ནོ། ། དེའི་ཚེ་ཐུན་མོང་གི་དངོས་གྲུབ་ལ་ནི་འཇུག་པ་སེལ་བའི་རིམ་པ་དེ་ཉིད་ཀྱིས་ཆོག་ལ། གསལ་བ་རབ་ཀྱི་མཐར་ཕྱིན་པ་ནི་བྱང་ཆུབ་ཆེན་པོའི་ལམ་དངོས་ཡིན་པས་སྤྱིར་མཆོག་དང༌།
ཁྱད་པར་གཟུགས་སྐུ་གཉིས་ཀྱི་ལག་རྗེས་གཙོ་བོར་འཇོག་བྱེད་དོ། ། རྫོགས་པའི་རིམ་པ་དོན་མེད་པར་འགྱུར་རོ་ཞེ་ན་མ་ཡིན་ཏེ། རྣམ་སྨིན་གྱི་ལུས་འདི་ཉིད་ཀྱི་རྟེན་ལ་ལོངས་སྐུ་མངོན་དུ་བྱེད་པ་ལ་ནི་དབང་གོང་མ་གསུམ་དང་འབྲེལ་བའི་ལམ་མེད་དུ་མི་རུང་བའི་ཕྱིར་རོ། ། གཉིས་པ་རྫོགས་རིམ་གྱི་དབང་དུ་བྱས་པའི་ཡེ་ཤེས་འགྲུབ་བྱེད་ནི། སྨིན་བྱེད་དབང་གོང་མ་གསུམ་དང༌། གྲོལ་བྱེད་ཀྱི་ལམ་དང་བྱིན་གྱིས་བརླབས་པའི་རིམ་པའོ། ། དེས་གྲུབ་པའི་རྫོགས་རིམ་གྱི་ཡེ་ཤེས་ལ་རྗེས་མཐུན་པ་མཚོན་བྱེད་ཀྱི་དཔེ་དང༌། མཚན་ཉིད་པ་མཚོན་བྱ་དོན་གྱི་ཡེ་ཤེས་སོ། ། བུམ་དབང་ལས་བྱུང་བའི་ཡེ་ཤེས་གཉིས་དང་འདི་དག་གི་ཁྱད་པར་ཅི་ཞེ་ན། མཚོན་བྱ་དོན་ལ་ནི་ཁྱད་པར་དབྱེ་དཀའ་ལ།
མཚོན་བྱེད་དཔེ་ལ་ནི་རྒྱུ་ལ་ཁྱད་པར་ཡོད་ན་འབྲས་བུ་ལ་ཁྱད་པར་ཡོད་པའི་རིགས་པས་གྲུབ་བོ། ། དེ་བཞིན་དུ་དབང་ཙམ་ལས་སྐྱེས་པ་དང༌། དཀྱིལ་འཁོར་བཞི་ལ་གནད་དུ་བསྣུན་པ་ལས་བྱུང་བའི་དཔེའི་ཡེ་ཤེས་དག་གི་ཁྱད་པར་ཡང༌། ངོ་བོ་གསལ་མི་གསལ་དང་རྒྱུན་བརྟན་མི་བརྟན་གྱི་ཁྱད་པར་གྲུབ་པ་ཡང་རྒྱུའི་ཁྱད་པར་གྱིས་སོ་སོར་ངེས་སོ། ། མཚོན་བྱ་དོན་གྱི་ཡེ་ཤེས་དངོས་ནི། ས་ཐོབ་པའི་དུས་དེ་ནས་འཛིན་དགོས་པ་ཡིན་ཏེ། ཇི་སྲིད་ས་མ་ཐོབ་པ་དེ་སྲིད་དུ་གྲུབ་མཐའ་མི་སྙོགས་པའི་ཕྱིར་རོ། ། དེ་ནས་བུམ་དབང་གི་ལྟ་བ་རྟོགས་པ་ཙམ་ལ་རྫོགས་རིམ་གྱི་ཡེ་ཤེས་སྔོན་དུ་འགྲོ་མི་དགོས་ཀྱང༌། ཚེ་དེ་ཉིད་ལ་གྲུབ་མཐའ་སྙོགས་པ་རྫོགས་རིམ་གྱི་ཐབས་ལ་རག་ལས་པ་ཡིན་ཏེ། དེ་ལ་མ་རྟེན་པར་ས་མི་འཐོབ་པའི་ཕྱིར་རོ། །
འོ་ན་བུམ་དབང་ས་དྲུག་ཏུ་བཤད་པ་དེ་ཅི་ཞེ་ན། སྔོན་བླ་མས་རྒྱུ་དུས་སུ་བསྟན་པའི་ལྟ་བ་དེ་མངོན་དུ་གྱུར་པ་དང༌། གྲུབ་པའི་ས་ནི་དྲུག་པོ་དེ་དང་འབྲེལ་བར་དགོངས་པའོ། ། གལ་ཏེ་ཕར་ཕྱིན་ཐེག་པའི་ཐོས་བསམ་སྒོམ་གསུམ་གྱི་རིམ་པས་རྟོགས་པའི་དཔེ་དོན་གྱི་ཡེ་ཤེས་གཉིས་དང༌། དབང་དང་རིམ་གཉིས་ཀྱི་ཐབས་མཁས་ལས་བྱུང་བའི་དཔེ་དོན་གྱི་ཡེ་ཤེས་དག་ལ་བཟང་ངན་གྱི་ཁྱད་པར་ཅི་ཡང་ཡོད་པ་མ་ཡིན་ཏེ། ཐམས་ཅད་ཀྱང་ཆོས་ཉིད་མཐོང་ཚུལ་ལ་ཁྱད་པར་མེད་པའི་ཕྱིར་ཞེ་ན། ཕྱི་རབས་པ་དག་གི་ཆོས་སྐད་ལས་དེ་ལྟར་འབྱུང་ཡང༌། རྣལ་འབྱོར་དབང་ཕྱུག་གི་བཞེད་པ་མ་ཡིན་ཏེ། ཐོས་བསམ་གྱིས་རྙེད་པའི་ལྟ་བ་དང༌། ཉམས་མྱོང་གི་ལྟ་བ་ལ་དུག་ཅན་ཡིན་མིན་གྱི་ཁྱད་པར་ཤིན་ཏུ་བཞེད་པའི་ཕྱིར་དང༌།
སྔ་མ་དེ་ཆགས་པ་གཅོད་པའི་ལམ་ཙམ་དུ་བཞག་ནུས་ཀྱང༌། ཟུང་འཇུག་གི་ལྟ་བར་མ་སོང་བས་བྱང་ཆུབ་ཆེན་པོའི་ལམ་དུ་མི་འཇོག་པའི་ཕྱིར་དང༌། བུམ་དབང་གི་ལྟ་བས་གྲུབ་མཐའ་སྙོགས་པ་རྫོགས་རིམ་ལ་རག་ལས་ན་དེ་བུམ་དབང་གི་ལྟ་བར་འཇོག་པ་ཅི་ཞེ་ན། ལྟ་བ་དེ་ཐོག་མར་དཔེའི་ཡེ་ཤེས་སུ་སྐྱེད་བྱེད་བུམ་པའི་དབང་ཡིན་པ་དང༌། ལྟ་བ་དེ་གོམས་པས་གྱ་ནོམ་ལྷར་ཞེན་གྱི་རྟོག་པ་གཙོ་བོར་སྤོང་བྱེད་དུ་འགྲོ་བའི་ཕྱིར་ན་དེར་བཤད་པའོ། ། གསུམ་པ་སྦྱོང་བྱེད་ལམ་གྱིས་སྦྱང་གཞི་ཇི་ལྟར་སྦྱོང་བའི་ཚུལ་ལ། མཁས་པས་འཆད་པའི་དུས་ཀྱི་རྣམ་བཞག་དང༌། རྣལ་འབྱོར་པས་འཇུག་པའི་རིམ་པའོ། ། དང་པོ་ལ་སྦྱང་གཞི་དང་སྦྱང་བྱའི་དྲི་མ་གང་ཡིན་པ་དང༌། སྦྱོང་བྱེད་ཀྱི་གཉེན་པོ་དང༌།
དེས་སྦྱངས་པའི་འབྲས་བུ་གང་ཡིན་པའོ། ། དང་པོ་ལ། དངོས་དང་བཏགས་པའི་དབྱེ་བ་གཉིས་ལས། དང་པོ་ནི། སྦྱང་གཞི་རྒྱུ་རྒྱུད་ཀྱི་སྟེང་དུ་འཁོར་བ་ཐོག་མེད་ནས་བཞག་པའི་ཉོན་མོངས་པ་དང་ལས་དང་རྣམ་པར་སྨིན་པ་དང༌། ཚུལ་མིན་ཡིད་བྱེད་ཀྱི་རྣམ་པར་རྟོག་པའི་བག་ཆགས་ས་བོན་དང་བཅས་པ་དག་ཡིན་ཏེ། བག་ཆགས་འདི་མ་བྱང་བ་དེ་སྲིད་དུ་གནས་གྱུར་མཐར་ཕྱིན་མི་ཐོབ་པའི་ཕྱིར་བག་ཆགས་དེ་ལ་ཡང་གཉིས་ཏེ། དེ་ཁོ་ན་ཉིད་ལ་རྨོངས་པའི་དང༌། ཁམས་འཕོ་བའི་བག་ཆགས་སོ། ། དང་པོ་ནི།
ཕ་རོལ་ཏུ་ཕྱིན་པ་དག་དང་ཐུན་མོང་གི་སྤང་བྱ་སྟེ། གནས་ལུགས་ཀྱི་དོན་མཐོང་བ་ལ་སྒྲིབ་པར་བྱེད་དོ། ། གཉིས་པ་ནི། སྔགས་ཀྱི་ཐུན་མོང་མ་ཡིན་པའི་སྤང་བྱ་སྟེ། མིའི་ལུས་རྟེན་འདི་ཉིད་ལ་ཟུང་འཇུག་གི་སྐུ་མངོན་དུ་བྱེད་པ་ལ་སྒྲིབ་པར་བྱེད་དོ། ། གཉིས་པ་ནི། སྦྱང་གཞི་རྗེས་མཐུན་པའམ་རགས་པ་ནི་ཉོན་མོངས་པ་དང་ལས་ཀྱི་རྣམ་སྨིན་དང་བདག་འབྲས་སུ་གྱུར་པའི་སྣོད་དང་བཅུད་ཀྱི་སེམས་ཅན་དང༌། ཕུང་ཁམས་སྐྱེད་མཆེད་དག་སྟེ། འདི་དག་ཀྱང་བག་ཆགས་ཀྱི་དབང་གིས་དེ་དང་དེར་སྣང་བའི་རྣམ་རིག་ལ་བྱ་བ་ཡིན་གྱི། དེ་ལས་ལོགས་ན་ཕུང་སོགས་ཀྱི་ཆོས་ཡོད་པ་མ་ཡིན་ནོ། །
དེ་དག་ཀྱང་སྦྱང་གཞི་དངོས་པོའི་རྒྱུ་མཐུན་གྱི་འབྲས་བུ་ལ་སྦྱང་གཞིར་བཏགས་པ་ཡིན་ཏེ། སྦྱོང་བྱེད་ལམ་གྱིས་བག་ཆགས་དེ་དག་དྲུང་ཕྱུང་ན་མ་དག་པའི་ཕུང་སོགས་དངོས་ཀྱི་རྣམ་རིག་འཆར་བའི་གོ་སྐབས་མེད་པའི་ཕྱིར་དང༌། དྲུང་མ་ཕྱུང་ན་སྐྱེད་རྫོགས་རྗེས་མཐུན་པའི་ལམ་གྱི་ཕུང་སོགས་མངོན་གྱུར་པའི་སྣང་བ་རེ་ཤིག་ལོག་ཀྱང༌། སྐབས་གཞན་དུ་འབྱུང་བའི་ཕྱིར་རོ། ། ཡང་སྦྱང་གཞི་རགས་པ་ལ་སྣོད་བཅུད་སྐྱེ་བ་དང་འཆགས་པའི་རིམ་པ་དང༌། འཇིག་པ་དང་འཆི་བའི་རིམ་པ་གཉིས་སུ་ཕྱེ་ནས། དང་པོ་ཀུན་རྫོབ་ཀྱི་བདེན་པ་དང༌། ཕྱི་མ་དོན་དམ་པའི་བདེན་པར་བཤད་ནས། སྦྱང་གཞི་གཉིས་པོ་འདི་རིམ་གཉིས་མཚན་ཉིད་པ་དང༌། སྦྱོང་བྱེད་ལམ་གྱི་རིམ་པ་ནི་རིམ་གཉིས་བཏགས་པ་བ་ཡིན་ནོ་ཞེས་གསང་འདུས་པ་དག་འཆད་དོ། །
འཆི་བ་དོན་དམ་པའི་བདེན་པ་ཞེས་པ་ཡང་འཆི་བའི་སྲིད་པ་ལ་ཟེར་བ་མ་ཡིན་གྱི། འཆི་བ་འོད་གསལ་ཞེས་པ་རང་བཞིན་ཆོས་ཀྱི་སྐུ་ཉིད་ལ་འཆད་དགོས་པ་དེའི་ཚེ། ཀུན་གཞི་རྒྱུ་རྒྱུད་སྦྱང་གཞིར་བཞག་པ་དང་དོན་གཅིག་གོ ། མན་ངག་ལས་སྦྱང་གཞི་སྐྱེ་འཆི་བར་དོ་གསུམ་དུ་ཕྱེ་ནས་བར་དོ་སྦྱོང་བྱེད་སྒྱུ་ལུས་དང་རྨི་ལམ་གྱི་རྣལ་འབྱོར་ལ་བཞེད་མོད། རིམ་པ་སྔ་མ་གཉིས་སྦྱངས་ཟིན་ན་བར་དོ་སྦྱོང་བྱེད་ལོགས་སུ་མི་དགོས་ལ། གལ་ཏེ་འཆི་བའི་རིམ་པ་སྦྱངས་མ་ཟིན་ན། བར་དོ་ལོགས་སུ་སྦྱོང་དགོས་པར་དགོངས་པའོ། ། གཉིས་པ་ལ། སྦྱོང་བྱེད་ཀྱི་གཉེན་པོ་དངོས་བཏགས་ཀྱི་དབྱེ་བ་དང༌། ཇི་ལྟར་སྦྱོང་བའི་ཚུལ་དང༌།
སྦྱངས་པ་ལས་འབྲས་བུ་གང་འབྱུང་བའོ། ། དང་པོ་ལ་སྦྱོང་བྱེད་དངོས་ནི། རིམ་པ་གཉིས་ཀའི་ཚེ་ན་དོན་གྱི་ཡེ་ཤེས་ནི་སྦྱོང་བྱེད་དངོས་དང༌། དཔེའི་ཡེ་ཤེས་དང༌། ཡེ་ཤེས་དེ་དག་སྐྱེ་བའི་ཐབས་སུ་གྱུར་པའི་རྟེན་བརྟེན་པའི་སྐྱེད་ཆོག་དང༌། རང་བྱིན་གྱི་བརླབས་པའི་རིམ་པ་དང༌། གཞན་རྐྱེན་ཤེས་རབ་ཀྱི་རིམ་པ་སོགས་ནི་སྦྱོང་བྱེད་རྗེས་མཐུན་པ་ལ་དེར་བཏགས་པ་ཡིན་ཏེ། དེ་དག་གིས་ནི་སྦྱང་གཞིའི་སྟེང་གི་དྲི་མ་རགས་པ་མགོ་གནོན་པར་བྱེད་ཀྱི། དྲུངས་འབྱིན་པར་མི་ནུས་པའི་ཕྱིར། དཔེར་ན་ལས་དང་པོ་པའི་ལྷའི་རྣལ་འབྱོར་གྱིས་ཐ་མལ་གྱི་སྣང་ཞེན་དང་ཉོན་མོངས་པ་མགོ་གནོན་པར་ནུས་ཀྱི།
བག་ཆགས་དྲུངས་འབྱིན་མི་ནུས་པ་བཞིན་ནོ། ། ཡེ་ཤེས་དངོས་དེ་ལའང་ཤེས་རབ་སྟོང་པ་ཉིད་ཀྱི་ཡེ་ཤེས་དང༌། ཐབས་བདེ་བ་ཆེན་པོའི་ཡེ་ཤེས་གཉིས་སུ་འབྱེད་དགོས་པ་ཡིན་ཏེ། སྤྱིར་ཐར་པ་དང་ཐམས་ཅད་མཁྱེན་པ་ཐོབ་པ་ལ་གེགས་བྱེད་ཀྱི་ཀུན་ཏུ་རྨོངས་པའི་གཉེན་པོ་དང༌། ལས་དང་པོ་པས་མིའི་ལུས་རྟེན་ལ་ཟུང་འཇུག་གི་སྐུ་མངོན་དུ་བྱེད་པ་ལ་གེགས་སུ་གྱུར་པའི་མ་རིག་པའི་གཉེན་པོ་སྔ་མ་དེ་ལས་ལོགས་སུ་གྱུར་པ་ཞིག་མེད་དུ་མི་རུང་བའི་ཕྱིར། སྟོང་ཉིད་ཀྱི་ཡེ་ཤེས་དེ་ལའང་ཐོས་བསམ་གྱིས་སྒྲོ་འདོགས་བཅད་པའི་སྟོང་པ་ཉིད་ཡུལ་དུ་བྱེད་པའི་ལྟ་བ་དང༌། སྒོམ་པས་ཉམས་སུ་མྱོང་བའི་ལྟ་བ་གཉིས་ལས། དང་པོ་ནི་དུག་ཅན་ཉིད་ཀྱི་ཕྱིར་ན་ཉོན་མོངས་པ་ཅན་ཡིན་མིན་གྱི་མ་རིག་པ་གཉིས་མགོ་གནོན་པར་ནུས་ཀྱང༌། དྲུངས་འབྱིན་པར་ནུས་པའི་གཉེན་པོར་མི་འཇོག་ལ། ཕྱི་མ་དེ་སོ་སོར་རང་རིག་པའི་ཡེ་ཤེས་ཉིད་ཀྱི་ཕྱིར་དེར་འཇོག་པའོ། །
བདེ་བ་ཆེན་པོའི་ཡེ་ཤེས་དེ་ལ་ནི་ཐོས་བསམ་གྱི་ལྟ་བ་མ་བཤད་ལ། སྔགས་ཀྱི་ཐུན་མོང་མ་ཡིན་པའི་ཐབས་མཁས་ལས་བྱུང་བ་དེ་ཡི་ཚེ་སྟོང་པ་དང་ཟུང་དུ་འཇུག་པ་ཁོ་ནར་ངེས་ཏེ། རླུང་སེམས་དབུ་མར་ཚུད་པའི་ཡེ་ཤེས་ནི་གཟུང་འཛིན་གྱི་རྟོག་པ་དང་བྲལ་བ་ཁོ་ནར་ངེས་པའི་ཕྱིར། འོ་ན་ཐོས་བསམ་གྱི་ཤེས་པས་ལྟ་བ་གཏན་ལ་འབེབས་པ་དོན་མེད་པར་འགྱུར་རོ་ཞེ་ན་མ་ཡིན་ཏེ། ཐོས་པ་དང་བྲལ་བའི་ལས་དང་པོ་པ་ལ་མན་ངག་ཉམས་སུ་བླངས་བའི་སྟོབས་ཀྱིས། མཉམ་གཞག་ཏུ་བདེ་སྟོང་གི་ཡེ་ཤེས་སྐྱེས་པ་ལ། རྗེས་ཐོབ་ཏུ་ཐོས་བསམ་གྱི་རིགས་པས་བརྡ་མ་སྤྲད་ན་གང་ཟག་དང་ཆོས་ཀྱི་བདག་ཏུ་རྨོངས་པ་སྐྱེ་སྲིད་པའི་ཕྱིར། དཔེར་ན་ལམ་འབྲས་སུ་དབང་གི་དུས་སུ་སྐྱེས་པའི་ཡེ་ཤེས་དེ་ལ་རྗེས་ཐོབ་ཏུ་ལོག་པར་སྒྲོ་འདོགས་པ་སྤང་བའི་ཕྱིར་ཉམས་སུ་ལེན་པའི་གནད་གསུམ་ཞེས་བྱ་བའི་མིང་ཅན་ཐོས་བསམ་གྱི་རིགས་པས་སྒྲོ་འདོགས་བཅད་དགོས་པར་གསུངས་པ་བཞིན་ནོ། ། དེ་ཡང་ཐོས་བསམ་གྱི་ལྟ་བ་དེ་ལྟ་བ་མཚན་ཉིད་པར་འཆད་པ་མ་ཡིན་ཏེ། སེམས་དང་སྒྱུ་མ་རྟེན་འབྲེལ་ཏེ་རིགས་པ་དེ་གསུམ་གྱིས་གྲུབ་པའི་ལྟ་བ་དེ་ཉམས་མྱོང་བརྗོད་བྲལ་གྱི་ལྟ་བ་མ་ཡིན་པ་དང༌།
དུག་ཅན་གྱི་ལྟ་བ་ཡིན་པར་གཞུང་བཤད་དག་ལས་གསལ་བར་གསུངས་པའི་ཕྱིར་རོ། ། གཉིས་པ་ཇི་ལྟར་སྦྱོང་བའི་ཚུལ་ནི་ཐེག་པ་ཆེན་པོའི་ཚུལ་གཉིས་ཀྱི་ཁྱད་པར་ནི་ཐབས་མཁས་ཀྱིས་འབྱེད་པ་ཡིན་ལ། དེ་ཡང་བསོད་ནམས་ཀྱི་ཚོགས་མ་ལུས་པ་ཚེ་གཅིག་ལ་དང༌། གྲངས་མེད་གསུམ་དགོས་པའི་ཁྱད་པར་འབྱེད་པའི་ཁྱད་ཆོས་ཀྱི་གཙོ་བོ་ནི། ཐོག་མར་བསོད་ནམས་ཚོགས་བསགས་ཀྱི་ཚེ་ཕར་ཕྱིན་ཐེག་པ་པ་ལས་ཁྱད་པར་གྱི་ཆོས། ཚེ་འདི་ཉིད་ལ་སངས་རྒྱས་ཐོབ་པའི་སྨོན་པ་སེམས་བསྐྱེད་དང༌།

ཕྱི་ནང་གསང་བ་དེ་ཁོ་ན་ཉིད་ཀྱི་མཆོད་པ་དག་གཙོ་བོ་ནི་བསྐྱེད་རིམ་ལྷག་པའི་ལྷའི་རྣལ་འབྱོར་གྱི་ཐབས་མཁས་ཀྱིས་འབྲས་བུ་ཉིད་ལམ་དུ་བྱས་པ་དང༌། དཀྱིལ་འཁོར་འཁོར་ལོའི་ཐབས་ཀྱིས་ཟུང་འཇུག་འཇའ་ཚོན་ལྟ་བུའི་ལུས་ཐོག་མར་མངོན་དུ་བྱས་པས་ན་བསོད་ནམས་ཀྱི་ཚོགས་རྫོགས་པ་ཆེས་ཤིན་ཏུ་མྱུར་བའི་ཕྱིར། དེའི་ཤེས་བྱེད་ཀྱང༌། ཕར་ཕྱིན་པས་ནི་ཐོག་མར་རྫོགས་སྨིན་སྦྱངས་གསུམ་བྱས་རྗེས་སུ་ཆོས་ཀྱི་སྐུ་ལས་གཟུགས་སྐུ་གཉིས་ཀྱི་སྣང་བ་སྐྱེད་དགོས་པ་ཡིན་གྱི། ཐོག་མར་གཟུགས་སྐུ་ལམ་བྱེད་ཀྱི་རིམ་པ་མི་འཆད་པའི་ཕྱིར། སྐྱེད་རིམ་གྱི་སྒྲུབ་ཚུལ་འདི་ལ་ཡང་ཡེ་ཤེས་ཀྱི་ཚོགས་སོག་ཚུལ་ལ་ངེས་པ་རྙེད་ནས་གོམས་པ་སྔོན་དུ་འགྲོ་དགོས་ཏེ། དེ་མ་སོང་ན་ལྷ་སྒྲུབ་པའི་གཞི་དང་དེའི་ཉེར་ལེན་གང་ཡིན་ངོ་མི་ཤེས་པའི་ཕྱིར་དང༌། ལྷ་གང་དང་གང་གི་རྣལ་འབྱོར་ལ་གསལ་བ་རབ་ཀྱི་མཐར་ཕྱིན་པ་ཙམ་ནི་མུ་སྟེགས་ལ་ཡང་ཡོད་པའི་ཕྱིར་དང༌། ལྷ་དེ་ལ་ངའོ་ཞེས་གང་ཟག་གི་བདག་ཏུ་སྒྲོ་འདོགས་པ་སྲིད་པའི་ཕྱིར་རོ། ། དེ་བས་ན་སྔགས་དོན་བསམ་པའམ། རིགས་པས་སྒྲོ་འདོགས་བཅད་པ་གང་ཡིན་ཀྱང་རུང་སྟེ།
གང་ཟག་དང་ཆོས་ཀྱི་དབང་དུ་བྱས་པའི་དངོས་པོ་ཐམས་ཅད་ནི་གདོད་མ་ནས་ཡོད་མ་མྱོང་བས་ན་དེར་སྣང་བའི་རྣམ་རིག་དག་ཀྱང་འཁྲུལ་པ་ཉིད་དུ་ཐག་བཅད་ནས། གཉིས་སུ་མེད་པའི་ཡེ་ཤེས་འབའ་ཞིག་པའམ། སེམས་ཀྱི་རྡོ་རྗེ་དེ་ཉིད་ལ་གཞན་གྱིས་དབྲོག་པར་མི་ནུས་པའི་སྤོབ་པ་སྐྱེས་ཀྱི་བར་དུ་མཉམ་པར་འཇོག་དགོས་པ་ཡིན་ཏེ། རྟེན་བརྟེན་པའི་དཀྱིལ་འཁོར་གང་ལས་གྲུབ་པའི་ཉེ་བར་ལེན་པའི་རྒྱུ་གང་ཡིན་པ་དེ་ཤེས་དགོས་པའི་ཕྱིར་དང༌། མ་རིག་པའི་བག་ཆགས་ཀྱི་མཐུ་ལས་བྱུང་བའི་གཟུང་འཛིན་གྱི་ཞེན་པ་འགོག་དགོས་པའི་ཕྱིར། དེ་ཡང་གང་ཟག་གི་དབང་དུ་བྱས་པའི་གཟུང་འཛིན་གྱི་སྤྲོས་པ་བཀག་པའི་ཡེ་ཤེས་ལས་ནི་བརྟེན་པའི་ལྷ་ཚོགས་འགྲུབ་པ་ཡིན་ལ། དེ་ལ་གསལ་སྣང་གི་ཡེ་ཤེས་སྐྱེས་པས་ནི་གང་ཟག་གི་དབང་དུ་བྱས་པའི་གཟུང་འཛིན་གྱི་སྤྲོས་པ་སྐྱེ་རུང་མ་འོངས་པ་མགོ་གནོན་པར་བྱེད་དོ། ། ཡང་ཆོས་ཀྱི་དབང་དུ་བྱས་པའི་གཟུང་འཛིན་གྱི་སྤྲོས་པ་བཀག་པའི་ཡེ་ཤེས་ལས་ནི་རྟེན་གྱི་དཀྱིལ་འཁོར་མེ་རི་ལ་ཐུག་པའི་བར་དུ་སྒྲུབ་པར་བྱེད་ལ། དེ་ལ་གསལ་བ་རབ་ཀྱི་མཐར་ཕྱིན་པའི་ཚེ་ན། སྤྱིར་ཆོས་དང་ཁྱད་པར་མ་དག་པའི་འཇིག་རྟེན་དུ་སྣང་བའི་རྣམ་རིག་མགོ་གནོན་པར་བྱེད་དོ། །
སྐབས་དེར་ཞིང་སྦྱོང་བ་དང་སེམས་ཅན་གྱི་དོན་བྱེད་པའི་མཛད་པ་མང་པོ་ཇི་སྐད་བཤད་པ་དེ་དག་གིས་ནི་བསོད་ནམས་ཀྱི་ཚོགས་མྱུར་དུ་རྫོགས་པར་བྱེད་དོ། ། བོད་ཕྱི་མ་ཐེག་པ་ཆེན་པོའི་སྐབས་སུའང་ཕྱི་རོལ་གྱི་དོན་ལ་ཞེན་ཆེས་པ་དག་ནི། མ་དག་པའི་སྣང་བ་ལ་ཤར་བའི་གཟུགས་སྒྲ་ལ་སོགས་པ་ཉིད་ལྷར་སྒོམ་པ་ཡིན་ཞེས་ཟེར་མོད། དེ་ནི་ཡེ་ཤེས་ཀྱི་ཚོགས་སོག་དང༌། རྟེན་བརྟེན་པའི་དཀྱིལ་འཁོར་གྱི་སྒྲུབ་གཞི་དང༌། སྨིན་བྱེད་ཀྱི་དབང་ལེན་པའི་དུས་ཀྱི་ཚིག་རྣམས་ཀུན་ཆུབ་པར་འདོན་ཀྱང༌། དོན་གྱི་གོ་བ་འཆད་པ་པོས་མ་བཤད་ཅིང༌། ཉན་པ་པོས་རྣམ་པར་མ་བསམས་པ་ཡིན་ཏེ། དང་པོ་ཡེ་ཤེས་ཚོགས་སོག་གི་ཚེ་མ་དག་པའི་སྣང་བ་ཐམས་ཅད་མི་དམིགས་པར་བྱས་ཤིང༌། དེ་ལས་མ་གཡོས་བཞིན་དུ་དག་པ་ཡེ་ཤེས་ཀྱི་ངོ་བོར་གྱུར་པའི་ས་བོན་དང་ཕྱག་མཚན་དང༌།
མངོན་པར་བྱང་ཆུབ་པ་ལྔའི་རིམ་པ་སོགས་ཀྱིས་རྟེན་བརྟེན་པ་བསྐྱེད་དགོས་པ་དང༌། ཐོག་མར་སྨིན་བྱེད་ཀྱི་དབང་ལེན་པའི་ཚེ་རྣམ་ཤེས་ལ་སྣང་བའི་ཕུང་སོགས་མི་དམིགས་པར་བརྡ་སྤྲད་ནས། སློབ་དཔོན་དང་སློབ་མ་དང་དབང་རྫས་གསུམ་ཀ་ཡེ་ཤེས་ཀྱི་ངོ་བོར་བསྐྱེད་ནས་གཉིས་སུ་མེད་པར་བྱེད་དགོས་ཀྱིན་སྣང་བའི་ཕྱིར་དང༌། ནང་ལུས་ཀྱི་དཀྱིལ་འཁོར་བསྒོམ་པ་ཡང་མངོན་པར་བྱང་ཆུབ་པ་ལྔའི་རིམ་པས་བསྒྲུབས་པའི་ལྷག་པའི་ལྷ་གཙོ་བོ་དེའི་ལུས་ཀྱི་ཆ་རྣམས་ལ་གསལ་འདེབས་པ་ཡིན་གྱི། གཙོ་བོའི་ལུས་དེ་སླར་ཡང་མ་དག་པའི་ལུས་སུ་བསྒྱུར་དགོས་པར་ནི་མི་འཆད་པའི་ཕྱིར་དང༌། ཕྱིའི་དཀྱིལ་འཁོར་བསྐྱེད་པ་དང་མ་འབྲེལ་བའི་ཚེ་ཡང༌། ཤྲཱི་ནི་གཉིས་མེད་ཡེ་ཤེས་ཏེ། ཞེས་སོགས་ཀྱི་དོན་དྲན་པར་བྱས་ནས་རྟེན་བརྟེན་པ་གསལ་འདེབས་དགོས་པའི་ཕྱིར་དང༌། མཆོད་ཡུལ་དང༌། མཆོད་རྫས་དང༌།
མཆོད་པ་པོ་སོགས་གསང་སྔགས་ཀྱི་ཀུན་སྤྱོད་མཐའ་དག་སྒྲུབ་པ་པོ་རང་གི་ཡེ་ཤེས་གཅིག་ཉིད་ལས་བསྒྲུབས་ཤིང་གྲུབ་པ་ནི་རྣལ་འབྱོར་རྒྱུད་ཡན་ཆད་ཀྱི་ཐབས་ལ་མཁས་པའི་སྤྱི་ལུགས་ཡིན་པའི་ཕྱིར་དང༌། དེ་ལྟར་ཉམས་སུ་བླངས་པའི་ཁྱད་པར་གྱིས་ན་ཕར་ཕྱིན་ཐེག་པས་བསྐལ་པ་གྲངས་མེད་དུ་སྒྲུབ་དགོས་པའི་བསོད་ནམས་ཀྱི་ཚོགས་ཚེ་གཅིག་ལ་རྫོགས་པར་སླ་བའི་ཕྱིར། དེ་ལས་གཞན་དུ་མ་དག་པའི་ཕུང་པོ་ཉིད་ལྷག་པའི་ལྷ་ཉིད་དུ་འཆར་བ་དང༌། སྒོམ་པ་པོའི་བློ་ངོར་དེ་དེར་ཁས་ལེན་ནུས་ན་དེ་ལྟར་ཤར་བའི་དུས་ཀྱི་ལྷ་དང་རྟེན་གཞལ་ཡས་ཁང་སོགས་ཐམས་ཅད་མ་དག་པའི་ལུས་དང༌། ཉོན་མོངས་པ་དང༌། རྣམ་པར་རྟོག་པ་སོགས་སུ་ཁས་ལེན་དགོས་པས་ཧ་ཅང་ཐལ་བ་དེའི་ཕྱིར་རྣམ་པར་གཞག་པ་ཐམས་ཅད་ཉམས་སོ། ། ཅི་སྟེ་ཕུང་སོགས་ཀྱི་དངོས་པོ་ལྟར་ཁས་ལེན་པ་ཡིན་གྱི། ལྷག་པའི་ལྷ་ཕུང་སོགས་སུ་ཁས་མི་ལེན་ནོ་སྙམ་ན། ལྷ་མ་ཡིན་པའི་ཕུང་པོ་སོགས་ཁས་བླངས་པས་ཁྱེད་ཅག་གིས་འཆད་པའི་རྣམ་པར་བཞག་པ་ཐམས་ཅད་གཏིང་ནས་ཉམས་ཏེ། དཔེར་ན་ཞེ་སྡང་ཉིད་མི་བསྐྱོད་པར་འཆར་ཡང་དེར་མི་འཆར་བའི་ཞེ་སྡང་ཡོད་པར་ཁས་བླངས་པ་བཞིན་ནོ། །
འོ་ན་གལ་ཏེ་རྟེན་བརྟེན་པ་ཐམས་ཅད་སྒྲུབ་པའི་གཞི་རྣལ་འབྱོར་པ་རང་གི་ཡེ་ཤེས་གཅིག་པུ་ལས་མེད་པའི་ཕྱིར་ན་གཞལ་ཡས་ཁང་གི་ཆོས་སོ་སོ་དང་ལྷ་སོ་སོའི་དབྱེ་བ་མི་འཐད་དོ་ཅེ་ན། དེ་ཡི་ལན་ནི། ཇི་སྐད་དུ། ངེས་པར་དངོས་པོ་ཐམས་ཅད་ཀྱི། ། དག་པ་དེ་བཞིན་ཉིད་དུ་བརྗོད། ། ཕྱི་ནས་རེ་རེའི་དབྱེ་བ་ཡིས། ། ལྷ་རྣམས་ཀྱི་ནི་བརྗོད་པར་བྱ། ། ཞེས་བཤད་པ་དེ་ཉིད་ཀྱིས་གསལ་བར་བཏབ་པ་ཡིན་ནོ། ། མདོར་བསྡུ་ན་གཞི་ལམ་འབྲས་བུའི་གནས་སྐབས་ཐམས་ཅད་དུ་ཆོས་ཅན་སོ་སོ་དང་འབྲེལ་བའི་ཡེ་ཤེས་ཉིད་ལྷག་པའི་ལྷར་འཆར་བ་དང༌། དེ་ལྟར་ཤར་བའི་ལྷ་དེ་ཡང་ཡེ་ཤེས་ཉིད་དུ་ཁས་བླང་བར་བྱ་བ་ཡིན་ལ།
དེའི་ཚེ་ན་སྔགས་ཀྱི་ཀུན་སྤྱོད་མཐའ་དག་གནས་ཚུལ་ལ་ཡེ་ཤེས་དོན་དམ་པའི་བདེན་པ་ཁོ་ནར་གནས་པ་དང༌། སོ་སོ་སྐྱེ་བོའི་རྣལ་འབྱོར་པས་ཀྱང་གོམས་པར་བྱེད་པའི་ཚེ། སོང་ཚོད་ལ་ཇི་ལྟར་སོང་ཡང་རློམ་ཚོད་ལ་ཡེ་ཤེས་ཁོ་ན་ཉིད་དུ་ཐག་གཅོད་དགོས་པ་ཡིན་ནོ། ། སྤྱིར་བཏང་དུ་ཕྱི་བསྐྱེད་པའི་རིམ་པས་སེམས་སྦྱོང་བ་དང༌། ནང་བསྐྱེད་རིམ་དང་རྫོགས་རིམ་གྱི་ཐབས་ལ་མཁས་པས་སྒྲུབ་པ་པོའི་ལུས་སྦྱོང་བར་བྱེད་པ་དང༌། རིམ་གཉིས་ལས་བྱུང་བའི་ཡེ་ཤེས་ཀྱིས་ལུས་སེམས་གཉིས་ཀ་སྦྱོང་བར་བྱེད་དོ། ། དེ་ཡང་ཞིབ་མོར་ན་རྟེན་གཞལ་ཡས་ཁང་ལ་གོམས་པ་རབ་ཀྱི་མཐར་ཕྱིན་པས་ནི། རང་ཉིད་གང་དུ་སངས་རྒྱས་པའི་ཞིང་སྦྱངས་པས་སངས་རྒྱས་དེའི་གཟིགས་ངོར་མ་དག་པའི་ཞིང་གི་སྣང་བ་མི་འཆར་བར་བྱེད། བརྟེན་པ་ལྷའི་དཀྱིལ་འཁོར་ལ་གསལ་སྣང་མཆེད་པས་ནི་དེའི་དུས་ཀྱི་བཅུད་ཀྱི་སེམས་ཅན་སྦྱངས་ཤིང་སྨིན་པར་བྱས་པས་ཞིང་དེའི་གདུལ་བྱ་དག་པ་ལྷའི་རྣམ་རོལ་དུ་འཆར་བར་བྱེད་དོ། ། སྐྱེད་རིམ་གྱི་ཡེ་ཤེས་གསལ་བ་རབ་ཀྱི་མཐར་ཕྱིན་པ་ཙམ་གྱིས་ཚེ་གཅིག་པུ་འདི་ཉིད་ལ་ཞིང་དེ་ལྟར་སྦྱོང་ནུས་པ་ནི་མ་ཡིན་ཏེ།
ཚེ་གཅིག་ལ་དེ་ལྟར་སྦྱོང་ནུས་པ་རྫོགས་རིམ་གྱི་ཡེ་ཤེས་ལ་རག་ལུས་པའི་ཕྱིར། སྐྱེད་རིམ་ལ་མ་རྟེན་པར་ཡང་ཞིང་དེ་ལྟར་སྦྱོང་ནུས་པ་མ་ཡིན་ཏེ། དེ་ལ་མ་རྟེན་པར་སྔགས་ལུགས་ཀྱི་བསོད་ནམས་ཀྱི་ཚོགས་རྫོགས་པར་མི་ནུས་པའི་ཕྱིར་དང༌། སྣོད་བཅུད་ཀྱི་ཞིང་སྦྱོང་བའི་ཐབས་མཁས་གཞན་རྫོགས་རིམ་རྐྱང་པ་ལ་ཡོད་པར་འཆད་མི་ནུས་པའི་ཕྱིར། དེ་ལྟར་བཤད་པ་ན་སྔགས་ལུགས་སུའང་ཆོས་ཀྱི་སྐུ་ལས་མ་གཡོས་བཞིན་དུ་ལོངས་སྐུའི་སྣང་བ་འཆར་བ་དང༌། སྤྲུལ་པའི་སྐུའི་ཞིང་སྣ་ཚོགས་སུ་བསོད་ནམས་ཀྱི་ཚོགས་ཡོངས་སུ་རྫོགས་པར་བྱས་པའི་དབང་གི་འབྲས་བུ་ཉིད་དུ་གྲུབ་བོ། ། རྫོགས་རིམ་གྱི་ཐབས་ལ་མཁས་པས་ནི་རྣལ་འབྱོར་པ་རང་གི་ལུས་སྦྱོང་བར་བྱེད་དེ། རང་བྱིན་བརླབས་ཀྱི་རིམ་པས་དཀྱིལ་འཁོར་རྣམ་པ་བཞི་ལ་གནད་དུ་བསྣུན་པའི་སྟོབས་ཀྱིས་དཀྱིལ་འཁོར་བཞི་པོ་དབུ་མའི་ལམ་དུ་ཐིམ་པར་བྱེད་པའི་ཕྱིར། དེའི་ཤེས་བྱེད་ཀྱང་ཐབས་མཁས་དེས་མ་ཟིན་ན་འགྲོ་བ་སོ་སོ་དང་འབྲེལ་བའི་རྩ་རྣམས་སུ་ཁམས་འདུས་པས་འགྲོ་བ་སོ་སོའི་ལུས་དང་སེམས་བསྐྱེད་པར་བྱེད་ལ། དེས་ཟིན་པའི་སྟོབས་ཀྱིས་དཀྱིལ་འཁོར་བཞི་ཀ་ཡེ་ཤེས་སུ་རོ་གཅིག་པས་སངས་རྒྱས་ཉིད་ལས་གཞན་དུ་མི་འགྱུར་བའི་ཕྱིར།
ཡེ་ཤེས་གཅིག་པུ་དེ་ལ་སྐུ་གསུང་ཐུགས་ཡེ་ཤེས་ཀྱི་རྡོ་རྗེ་དང་བཞིར་ཕྱེ་བས་སྦྱང་འབྲས་བཞིར་འགྱུར་ལ། སྦྱང་གཞི་རྩ་ཐིག་རླུང་གསུམ་དུ་མ་འདུས་པའི་ལུས་རྩའི་དཀྱིལ་འཁོར་ཞེས་བྱ་བ་ནི་སྤྱི་བོ་ལ་སོགས་པའི་ལུས་ཀྱི་ཆ་ཤས་དང༌། གནས་དེ་ན་ཡོད་པའི་རྩ་ཡི་གེའི་རྣམ་པར་གནས་པ་གཉིས་སོ་སོར་ཕྱེ་བ་ལ་དགོངས་སོ། ། དེ་ལྟར་ཡིན་པ་དེའི་ཕྱིར་འདི་ལྟར་བཤད་ན་བདེ་བ་ཡིན་ཏེ། སྦྱང་གཞི་ལུས་ལ་བུམ་པའི་དབང་བསྐུར་བས་དང༌། སྦྱང་གཞི་ངག་ལ་གསང་བའི་དང༌། སྦྱང་གཞི་ཡིད་ལ་ཤེས་རབ་ཀྱི་དང༌། སྦྱང་གཞི་ཡེ་ཤེས་ལ་བཞི་པའི་དབང་བསྐུར་ནས། རྩ་དང་ཡི་གེ་དང་བདུད་རྩི་དང་རླུང་གི་འགྲོས་ཀྱིས་ལུས་ངག་ཡིད་གསུམ་སྒོ་གསུམ་ཡེ་ཤེས་དང་བཅས་པའི་སྒྲིབ་པ་སྦྱངས་ནས་འབྲས་བུའི་དུས་ཀྱི་སྐུ་བཞི་མངོན་དུ་བྱེད་ཅེས་བཤད་པར་བྱ་ལ། དེ་ལྟར་བཤད་པ་ན་སྙིང་པོ་ཡེ་ཤེས་རླུང་ཞེས་པ་ནི་འགྲོས་བཞི་དབུ་མར་ཐིམ་པའི་དུས་ཀྱི་ཡེ་ཤེས་འབའ་ཞིག་པ་དེ།
སྐུ་བལྟམས་པ་དང༌། གསུང་བརྗོད་པ་དང༌། ཐུགས་མཉམ་པར་འཇོག་པ་དང༌། ཕྲིན་ལས་སྣ་ཚོགས་པ་ཐམས་ཅད་དབུ་མར་སོན་པའི་རླུང་གི་སྟོབས་ལས་འབྱུང་བ་ཡིན་གྱི། མ་དག་པའི་ལུས་དང་རྩ་དང་བྱང་ཆུབ་ཀྱི་སེམས་ལ་རག་མ་ལས་པ་ཞེས་བྱ་བའི་དོན་ཏོ། ། བདེ་བ་ཆེན་པོའི་ཡེ་ཤེས་ཀྱིས་ནི་ལུས་སེམས་གཉིས་ཀ་སྦྱོང་བར་བྱེད་པ་ཡིན་ཏེ། བདེ་བ་དང་ཟུང་དུ་འཇུག་པའི་སྟོང་པས་ནི་གཟུང་འཛིན་གྱི་རྣམ་རྟོག་ཁེགས་པས་ན་སེམས་སྦྱོང་བར་བྱེད་ལ། སྟོང་པ་དང་ཟུང་དུ་འཇུག་པའི་བདེ་བས་ནི་ལུས་སྦྱོང་བར་བྱེད་པའི་ཕྱིར་བདེ་བ་ལུས་ཀྱིས་མྱོང་ན་ལུས་ཚོར་དང་ཁྱད་པར་ཅི་ཡོད་ཅེ་ན། གཟུང་འཛིན་དང་བྲལ་བས་ན་ལུས་ཀྱི་རྣམ་ཤེས་ཀྱིས་མྱོང་བ་མ་ཡིན་གྱི། དེའི་ཡེ་ཤེས་ཀྱིས་མྱོང་བའོ། །
ལུས་ཀྱི་ཡེ་ཤེས་མ་བཤད་དོ། ། ཅེ་ན་མ་བཤད་པ་མ་ཡིན་ཏེ། ཏོག་ཙེ་ཞབས་ཀྱིས། མིག་གི་རྣམ་ཤེས་རྟོགས་པ་ཡི། ། གཉིས་མེད་ཡེ་ཤེས་ངོ་མཚར་ཆེ། ། ཞེས་བཤད་པ་དེ་རྣམ་པར་ཤེས་པའི་ཚོགས་དྲུག་ཀ་ལ་སྦྱོར་རྒྱུ་ཡིན་པས་སོ། ། སྤྱིར་ཡང་རྣམ་པར་ཤེས་པའི་ཚོགས་དྲུག་ལ་ཡུལ་སྣ་ཚོགས་སུ་སྣང་བ་དེ་ཡི་ཚེ་རྣལ་འབྱོར་གྱི་སྟོབས་ཀྱིས་རྣམ་རྟོག་གི་རྒྱུ་བ་བཀག་པ་ན་ཡུལ་གཟུགས་སོགས་ཀྱི་ངོ་བོ་ཡེ་ཤེས་ཀྱིས་མྱོང་བ་ལ་དབང་པོ་སོ་སོར་མྱོང་བ་ཐ་སྙད་བྱེད་པ་ཡིན་ཏེ། ཇི་སྐད་དུ། ནང་གི་བདག་ཉིད་གཡོ་མེད་པར། ། གནས་ནའང་མིག་གི་གཟུགས་དག་ནི། །
མཐོང་བའི་བློ་དེ་དབང་སྐྱེས་ཡིན། ། ཞེས་བཤད་པ་དང་ཆ་མཐུན་ལ། མན་ངག་གི་གཞུང་ལས་ཀྱང༌། ཡུལ་སྣ་ཚོགས་ཀྱི་བདུད་རྩི་རྟེན་པ་ཞེས་བཤད་དོ། ། འདི་ཡང་རྣལ་འབྱོར་པ་སྟོང་ཉམས་ཤས་ཆེ་བའི་ཚེ་རྣམ་ཤེས་ཡུལ་ལ་འཇུག་ཏུ་བཅུག་པ་དེའི་ཚེ། མ་རིག་པའི་སྣང་བ་ལས་ལོག་པའི་ཆོས་ཅན་ཞེས་བྱ། སྣང་བ་དེ་ལ་ཡིད་རྟོག་པའི་འཛིན་པ་དང་བྲལ་བ་དེའི་ཚེ་ཡིད་ཀུན་བཏགས་དང་བྲལ་བའི་ཆོས་ཉིད་ཅེས་བྱ་ལ། དེ་འདྲ་དེ་ལ་ནི་དབང་པོ་དྲུག་གི་སྤྱོད་ཡུལ་དུ་ཟག་པ་མེད་པའི་བདེ་བ་སྟེར་བ་དང་མྱོང་བ་ཞེས་བྱ་བའི་ཐ་སྙད་མཛད་ལ། རྒྱུད་བླ་མའི་བསྟན་བཅོས་ལས་ཀྱང༌། འབྱུང་མེད་གཟུགས་དོན་བལྟ་དང་གཏམ་བཟང་ནི། །
གཙང་མ་ཉན་དང་ཞེས་སོགས་གསུངས་སོ། ། འདི་ནི་ཞར་ལ་འོངས་པ་སྟེ། རྣལ་འབྱོར་པ་ལ་ཡུལ་སྣང་ཐམས་ཅད་སྒོམ་དུ་འཆར་ཞེས་པ་ཡང་འདི་ལས་གཞན་མེད་དོ། ། གསུམ་པ་སྦྱངས་པའི་འབྲས་བུ་ནི། སྐྱེད་རྫོགས་ཟུང་དུ་འབྲེལ་བའི་རྣལ་འབྱོར་པས་འབྲས་བུ་རྡོ་རྗེ་འཛིན་པའི་ས་ཚེ་གཅིག་ལ་མངོན་དུ་བྱས་པ་ནི། སྐུ་བཞི་དང་ཡེ་ཤེས་ལྔ་དུས་གཅིག་ལ་ལྷུན་གྱི་གྲུབ་པ་སྟེ། ལྡོག་པས་ཕྱེ་ན་འགྲོས་བཞི་དབུ་མར་ཐིམ་པས་རྡོ་རྗེའི་ལུས་འཇའ་ཚོན་ལྟ་བུར་སྣང་བ་ནི་སྤྲུལ་པའི་སྐུ། དེ་དང་དབྱེར་མེད་ཀྱི་བདེ་བ་ཆེན་པོ་ནི་ལོངས་སྤྱོད་རྫོགས་པའི་སྐུ། སྟོབས་སོགས་ཡོན་ཏན་གྱི་ཆ་ནི་ཆོས་ཀྱི་སྐུ། དེ་རང་བཞིན་རྣམ་དག་གི་ཆ་ནི་ངོ་བོ་ཉིད་ཀྱི་སྐུའམ་ལྷན་ཅིག་སྐྱེས་པའི་ཡེ་ཤེས་ཀྱི་སྐུ་ཞེས་བྱའོ། །
སྐུ་དེ་བཞི་ནི་གནས་ཚུལ་ལ་གོ་རིམ་བཞིན་དུ། སོ་སོར་རྟོག་པ་དང༌། མེ་ལོང་ལྟ་བུ་དང༌། མཉམ་པ་ཉིད་དང༌། ཆོས་ཀྱི་དབྱིངས་ཀྱི་ཡེ་ཤེས་སུ་གནས་ལ། བྱེད་པ་པོ་ལ་ཡོད་པའི་ཕྲིན་ལས་ཀྱི་ཆ་ནི་བྱ་བ་གྲུབ་པའི་ཡེ་ཤེས་ཉིད་དུ་ལྷུན་གྱིས་གྲུབ་པའོ། ། དེ་ལྟ་བུའི་ལོངས་སྤྱོད་རྫོགས་པའི་སྐུ་ཡན་ལག་བདུན་ལྡན་དུ་ཐ་སྙད་བྱས་པ་དེ། གང་ན་བཞུགས་པའི་གནས་ནི་འོག་མིན་སྟུག་པོ་བཀོད་པ་ཞེས་བྱ་ལ། དེ་ལ་ཡང་རང་བཞིན་རྣམ་དག་དང་གློ་བུར་རྣམ་དག་གི་ཆ་སོ་སོར་ཕྱེ་ན། དང་པོས་མ་ཁྱབ་པའི་ནམ་མཁའི་ཁམས་ནི་མི་སྲིད་ལ།
ཕྱི་མ་ནི་ཞིང་སྦྱངས་པ་མཐར་ཐུག་པའི་ལག་རྗེས་ཏེ། འདི་ལ་ཕར་ཕྱིན་པ་དག་བྱང་སེམས་ས་བཅུ་པ་པ་ཐོག་མར་གང་དུ་སངས་རྒྱ་བའི་གནས་ཞེས་མ་དག་པའི་ཞིང་ཁམས་ལས་ལོགས་ཤིག་ཏུ་ཡོད་པ་ལྟ་བུར་འཆད་མོད། ཐུན་མོང་མ་ཡིན་པའི་སྐབས་འདིར་ནི་མིའི་རྟེན་ཅན་གྱི་སྒྲུབ་པ་པོ་ཚེ་གཅིག་ལ་སངས་རྒྱ་བའི་གནས་གང་ཡིན་ཀྱང་རུང་འོག་མིན་ཁོ་ན་སྟེ། སངས་རྒྱས་དེའི་རང་སྣང་ལ་མ་དག་པའི་སྣོད་བཅུད་གང་གི་ཡང་སྣང་བ་མི་འཆར་བའི་ཕྱིར། དེའི་དུས་ཀྱི་གཙོ་བོ་ལོངས་སྐུ་འཇའ་ཚོན་ལྟ་བུ་དེ་ནི་རྫོགས་རིམ་ལ་གོམ་པ་མཐར་ཐུག་པའི་ལག་རྗེས་ཡིན་ལ། འཁོར་གྱི་ལྷ་དང་སྣོད་ཀྱི་ཞིང་ཁམས་དག་པའི་སྣང་བ་འབའ་ཞིག་ཏུ་འཆར་བ་ནི་གཙོ་བོར་སྐྱེད་རིམ་གྱི་ལག་རྗེས་ཡིན་མོད། ལག་རྗེས་དེ་ཚེ་གཅིག་ལ་མངོན་དུ་བྱེད་པ་ནི་རྫོགས་རིམ་ལ་རག་ལས་ཏེ། དེ་མེད་པར་འབྲས་དུས་ཀྱི་ལོངས་སྐུ་ཚེ་གཅིག་ལ་མི་འགྲུབ་པའི་ཕྱིར། དེ་བཞིན་དུ་སྐྱེད་རིམ་གྱི་གྲུབ་མཐའ་ཚེ་གཅིག་ལ་སྙོགས་པ་ཡང་དེ་དང་འདྲ་སྟེ། རྫོགས་རིམ་གྱིས་མ་སྒྲུབས་པའི་ས་དང་ལམ་ནི་སྔགས་ཀྱི་ཐུན་མོང་མ་ཡིན་པའི་ས་ལམ་དུ་མི་རུང་བའི་ཕྱིར།
འོ་ན་མ་དག་པའི་ཞིང་ཉིད་འོག་མིན་གྱི་ཞིང་ཡིན་པའམ། དེ་དེར་གནས་གྱུར་པ་གང་ཡིན་པར་ཁས་ལེན་ཞེ་ན། དེ་ལྟར་ཁ་ཚོན་གཅོད་པ་དེ་ནི་རང་སེམས་ཀྱི་སྣང་བ་ལས་མ་གཏོགས་པའི་ཕྱི་རོལ་གྱི་དོན་ཡོད་པར་ཁས་ལེན་པ་དག་ལ་དཀའ་བའི་གནས་སུ་འགྱུར་བ་ཡིན་གྱི། ཐེག་པ་ཆེན་པོའི་གྲུབ་མཐའ་མ་ནོར་བར་ཤེས་པ་དག་ལ་དོགས་པའི་གནས་མེད་དེ། གཟུང་འཛིན་གཉིས་སྣང་གི་རྟོག་པ་རགས་པ་དང་བག་ཆགས་དྲུང་ཕྱུང་བ་དག་ལ་ནི་གཉིས་སྣང་ཕྲ་རགས་དེ་ལྟར་འཆར་བ་མེད་པའི་ཕྱིར། འོ་ན་རྣལ་འབྱོར་པ་རང་ལ་གང་དང་ཅི་སྣང་བ་ཐམས་ཅད་རང་གི་སེམས་ལས་གཞན་དུ་མེད་ན། རང་ཉིད་སངས་རྒྱས་པའི་ཚེ་སྣང་བ་ཐམས་ཅད་སངས་རྒྱས་པར་ཁས་ལེན་ནམ་ཞེ་ན། དེ་ལྟར་ཁས་ལེན་པ་ཁོ་ན་ཡིན་ཏེ། སྒྲུབ་པ་པོ་རང་གི་སེམས་ལ་སངས་རྒྱས་མ་རྒྱས་གཉིས་སུ་འབྱེད་མི་ནུས་པའི་ཕྱིར་དང༌། སེམས་ཞེས་པ་དེ་ཡང་ཡེ་ཤེས་ལས་གཞན་མེད་པས་རྣལ་འབྱོར་པ་རང་གི་ཀུན་གཞི་རྒྱུ་རྒྱུད་མེ་ལོང་ལྟ་བུའི་ཡེ་ཤེས་སུ་གནས་གྱུར་པ་དེ་ཡི་ཚེ།
མ་རིག་པའི་བག་ཆགས་ཀྱི་དབང་ལས་བྱུང་བའི་གཟུང་འཛིན་གྱི་སེམས་ནི་རང་ཞི་དང་རང་དག་ཏུ་སོང་ལ། དག་པ་ཡེ་ཤེས་ཀྱི་སྣང་བ་ནི་མེ་ལོང་ཡེ་ཤེས་དེ་ལས་གཞན་དུ་མེད་པའི་ཕྱིར། འོ་ན་སངས་རྒྱས་ལ་སེམས་ཅན་གྱི་སྣང་བ་མི་འཆར་བའམ། སེམས་ཅན་ཐམས་ཅད་རྫོགས་པའི་སངས་རྒྱས་སུ་ཁས་ལེན་པར་ནུས་ཞེ་ན། སེམས་ཅན་གྱི་ཆ་ཤས་སུ་བཞག་པའི་ཀུན་རྫོབ་ཀྱི་སྣང་བ་ནི་དེ་ལ་མི་འཆར་སྟེ། ཀུན་རྫོབ་ཀྱི་བདེན་པ་ཉིད་ལས་མ་འདས་པའི་ཕྱིར། དེ་ན་དེ་ལ་དགོངས་ནས་དག་པའི་སྣང་བ་འཆར་པའི་སྐབས་སུ་དེ་ཙམ་ན་སངས་རྒྱས་དང་སེམས་ཅན་རྒྱུད་ཐ་དད་མེད་ཅེས་མན་ངག་ལས་བཤད་དོ། ། སེམས་ཅན་གྱི་ཤེས་རྒྱུད་དོན་དམ་པ་ཡེ་ཤེས་ཀྱི་ཆ་དེ་སངས་རྒྱས་ལ་སྣང་ཞིང༌། སྣང་བ་དེ་སངས་རྒྱས་ཡིན་ཀྱང་ཐམས་ཅད་སངས་རྒྱས་སུ་ཐལ་བ་མེད་དེ། སྣང་བ་དེ་ལས་ལོགས་ཤིག་ན་དོན་དམ་པའི་སེམས་ཅན་ཡོད་པ་ཁས་ལེན་དགོས་པས་སོ། །
ཀུན་རྫོབ་ཀྱི་ཆོས་ཇི་སྙེད་པ་དེར་སྣང་བ་ལས་ལོགས་ཤིག་ན་ཡོད་པ་མ་ཡིན་པར་བཤད་པ་དང་འདི་མི་མཚུངས་ཏེ། དོན་དམ་པའི་སེམས་ཅན་དང་སངས་རྒྱས་ནི་ཀུན་རྫོབ་ཏུ་གློ་བུར་དུ་དྲི་མས་སོ་སོར་ཕྱེ་བའི་ཕྱིར། དཔེར་ན་སློབ་དཔོན་དབྱིག་གཉེན་གྱིས་གཞན་སེམས་ཤེས་པའི་མངོན་ཤེས་དེས་གཞན་སེམས་ཀྱི་གཟུགས་བརྙན་ཤེས་པ་ཡིན་གྱི། དངོས་ཤེས་པ་མ་ཡིན་པར་བཤད་པ་དང༌། ལུང་དེ་ཁུངས་སུ་མཛད་ནས་རྣམ་འགྲེལ་མཛད་པས་རྒྱུད་གཞན་གྲུབ་པ་ཞེས་བྱ་བའི་བསྟན་བཅོས་མཛོད་པ་བཞིན་ནོ། ། རྒྱུད་གཞན་སོ་སོ་བ་འདི་ཡང་རང་རང་གི་ཤེས་རྒྱུད་དྲི་མས་མ་དག་པ་དེ་སྲིད་དུ་ཡིན་གྱི། རྣམ་པར་དག་པའི་ཚེ་ནི་མ་ཡིན་ཏེ། ཆོས་ཀྱི་སྐུའི་ཡེ་ཤེས་ཇི་སྙེད་པ་རྫས་གཅིག་ཏུ་འདྲེས་པར་བཤད་པའི་ཕྱིར། ཡང་འགྲོས་བཞི་དབུ་མར་ཐིམ་པས་ལོངས་སྐུ་འཇའ་ཚོན་ལྟ་བུ་འགྲུབ་པར་བཤད་པ་དེ་ཡང༌། ཐེག་པ་ཆེན་པོའི་སེམས་བསྐྱེད་དང༌།
བདག་མེད་པ་གཉིས་ཀྱི་ལྟ་བ་དང༌། སྦྱང་གཞི་དང་སྦྱོང་བྱེད་ངོ་འཕྲོད་པའི་བསྐྱེད་རིམ་གྱི་རྟོགས་པ་བརྟན་པོ་སྔོན་དུ་སོང་བའི་དབང་དུ་བྱས་པ་ཡིན་ཏེ། དེ་སྔོན་དུ་སོང་བ་མེད་ཀྱང་རླུང་དང་གཏུམ་མོའི་ནུས་པས་འཇའ་ཚོན་ལྟ་བུའི་ལུས་གྲུབ་པ་ནི་མུ་སྟེགས་བྱེད་ལའང་བཤད་པའི་ཕྱིར་དང༌། ལུས་འོད་ཀྱི་རང་བཞིན་དུ་གཅིག་པ་ནི་བསྐལ་བ་དང་པོའི་མི་དང་བསམ་གཏན་གཉིས་པ་སོགས་ཀྱི་ལྷ་ལའང་བཤད་པས་སོ། ། གཉིས་པ་དད་པའི་རྗེས་འབྲང་གི་དབང་དུ་བྱས་པའི་སྒོམ་ཚུལ་ནི། གོང་དུ་བཤད་པ་དེ་ལྟ་བུའི་རྣམ་དབྱེ་ཞིབ་མོ་མ་བསླབས་ཤིང་མི་ཤེས་ཀྱང༌། དད་པ་དང་སྐལ་བར་ལྡན་པའི་སློབ་མས་བླ་མའི་མན་ངག་གི་ཚིག་ཙམ་ཇི་ལྟར་བསྟན་པ་དེ་ཉིད་བརྩོན་འགྲུས་ཀྱིས་གོམས་པར་བྱས་པས་རང་གི་ལུས་དང་སྣོད་བཅུད་ཇི་སྙེད་པ་ལྷ་དང་དག་པའི་གཞལ་ཡས་ཁང་དུ་གསལ་བར་སྣང་བ་ནི་སྲིད་པ་ཡིན་ཏེ། ཡང་དག་པ་མ་ཡིན་པའི་དོན་ཀེང་རུས་དང་ཟད་པར་ས་ལ་སོགས་པ་སྒོམ་པས་ཀྱང་དོན་དེ་ལ་གསལ་སྣང་འབྱུང་བ་དང༌། ཡེ་ཤེས་ཀྱི་ཚོགས་སོག་སྔོན་དུ་མ་སོང་བའི་མུ་སྟེགས་ཀྱི་སྐྱེད་རིམ་ལ་ཡང་གོམས་བྱའི་དོན་གསལ་བར་སྣང་བ་ཡོད་པ་ཉིད་དུ་བཤད་ན་གཞན་ལྟ་ཅི་སྨོས། དེ་ལྟར་སྣང་བ་དེ་ཡི་ཚེ་རྟོགས་པ་དེ་བླ་མས་མ་ནོར་བ་ཉིད་དུ་ངོ་སྤྲོད་དགོས་པ་ཡིན་ཏེ།
ལྷ་ཡེ་ཤེས་སུ་ངོ་མ་སྤྲད་ན་གཟུགས་སྒྲ་སོགས་བེམས་པོའི་སྣང་བ་ལྷར་ཤར་བ་དེ་བེམས་པོའི་ངོ་བོ་ཉིད་དུ་ལོག་པར་རྟོག་སྲིད་པ་དང༌། ཡེ་ཤེས་ཉམས་སུ་མྱོང་བ་དེ་སྟོང་པ་ཉིད་དུ་ངོ་མ་སྤྲད་ན་གང་ཟག་གི་བདག་ཏུ་སྒྲོ་འདོགས་པ་སྲིད་པའི་ཕྱིར། དཔེར་ན་གྲངས་ཅན་གྱིས་བདག་ཤེས་རིག་གི་སྐྱེས་བུ་དེ་གཟུང་འཛིན་གཉིས་མེད་དུ་འདོད་པ་བཞིན་ནོ། ། དེ་ལྟར་རྟོག་པ་དེ་ལ་ནི་སྒོམ་པས་ཉམས་མྱོང་གི་ལྟ་བ་གསར་དུ་བསྐྱེད་མི་དགོས་ཀྱང༌། ཀུན་ཏུ་རྨོངས་པ་མ་རིག་པའི་གཉེན་པོར་ཐོས་བསམ་གྱི་ལྟ་བ་སྟོན་དགོས་པར་བཞེད་དོ། ། དེ་ནས་རང་གི་འདོད་པ་ལ་ངེས་པ་འདྲེན་པའི་ཕྱིར་གཞན་གྱི་བཤད་པའི་སྲོལ་ཅུང་ཟད་བརྗོད་པ་ནི། གངས་ཅན་དུ་ཕྱིས་བྱོན་པའི་སྔགས་ཀྱི་བཤད་སྲོལ་མཛད་པ་དག་ནི་འདི་སྐད་དུ། ལུགས་འདི་ནི་དབུ་མ་ཐལ་འགྱུར་བའི་གྲུབ་མཐའི་ལམ་ནས་འདྲེན་དགོས་པའི་ཕྱིར་ན། ཀུན་གཞི་རྒྱུ་རྒྱུད་སྦྱང་གཞིར་འཇོག་པ་མི་འཐད། ཕྱི་རོལ་དོན་ཚད་མས་མི་འགྲུབ་པ་དང༌།
གནས་གྱུར་ཁས་ལེན་པ་ནི་སེམས་ཙམ་པའི་ཆོས་སྐད་ཡིན་པས་འདིར་མི་འཐད། གཉིས་མེད་ཅེས་བྱ་བ་ཡང་གཟུང་འཛིན་གཉིས་བདེན་པར་མེད་པ་ལ་བྱ་བ་ཡིན་གྱི། གཟུང་འཛིན་གཉིས་མེད་ན་ཀུན་རྫོབ་ཀྱི་བདེན་པ་ལས་ཉམས་པར་འགྱུར་རོ་སྙམ་དུ་བསམས་ནས་གཟུགས་ཅན་གྱི་ཕུང་ཁམས་སྐྱེ་མཆེད་སྦྱང་གཞིར་འཇོག་ཅིང༌། དེའི་ཚེ་ན་སྦྱང་གཞི་དེ་དག་སྦྱོང་བྱེད་རིགས་ལྔའི་ངོ་བོར་སངས་རྒྱ་བ་མ་ཡིན་གྱི། སྦྱོང་བྱེད་ལས་རྫས་གཞན་དུ་ཡོད་པ་དང༌། ནང་གི་ལུས་སྦྱང་གཞིར་འཇོག་པའི་ཚེ་ཡང་རྣམ་སྨིན་གྱི་ལུས་སངས་རྒྱ་བ་མ་ཡིན་གྱི། རྣལ་འབྱོར་པ་རང་གི་གཉུག་མ་གཞིའི་ལུས་མངོན་དུ་བྱས་ནས། དེ་ཉིད་འཚང་རྒྱ་བ་ཡིན་ཞེས་འདོད་དོ། ། འདི་ལ་ནི་གནས་གྱུར་མི་འདོད་པ་དང༌། གཞི་དུས་ཀྱི་རང་བཞིན་གནས་རིགས་དང༌།
བདེ་གཤེགས་སྙིང་པོའི་རྣམ་བཞག་འདོད་པ་འགལ། ཆོས་དབྱིངས་ཡེ་ཤེས་མི་འདོད་ན་གསང་སྔགས་ཀྱི་ཀུན་སྤྱོད་མཐའ་དག་གི་སྒྲུབ་ཚུལ་ལས་ཉམས། ཕྱི་རོལ་གྱི་དོན་ཚད་མེད་གྲུབ་ན་བསྐྱེད་རིམ་གྱི་རྟེན་བརྟེན་པ་གསལ་བ་རབ་ཀྱི་མཐར་ཕྱིན་འབྱུང་བ་ཉམས། རྣལ་འབྱོར་པ་རང་གི་གཞི་ལུས་སངས་རྒྱས་སུ་འགྱུར་ན་ཕྱི་རོལ་དོན་གྱི་གཞི་ལུས་གཞལ་ཡས་ཁང་དུ་འགྱུར་བར་མཚུངས། སངས་རྒྱས་རང་སྣང་ལ་མ་དག་པ་འཆར་ན་དེས་སྔགས་ལུགས་ཀྱི་ཞིང་སྦྱངས་བར་འགལ། ཐ་སྙད་དུ་ཡང་ཀུན་གཞི་ཁས་མི་ལེན་ན་ཐེག་ཆེན་ལུགས་ཀྱི་གཉེན་པོས་དྲི་མ་སྦྱོང་ཚུལ་གྱི་རྣམ་བཞག་ཐམས་ཅད་ཉམས། ཕྱི་རོལ་གྱི་དོན་ཁས་ལེན་པ་དང་གཟུང་འཛིན་རྫས་གཞན་མི་འདོད་པ་འགལ། གཟུང་འཛིན་རྫས་གཞན་ཁས་ལེན་གཟུང་བ་ཆོས་ཀྱི་བདག་མི་འདོད་པ་འགལ། དེ་ལ་ཁྱབ་འབྲེལ་མེད་ན་གཟུང་བ་ཆོས་བདག་གི་ངོས་འཛིན་གཟུང་འཛིན་རྫས་གཞན་ལ་འདོད་པ་འགལ། སྦྱང་གཞི་ཁས་ལེན་པ་དང༌།
གནས་གྱུར་ཁས་མི་ལེན་པ་འགལ། སྦྱང་གཞིའི་སྟེང་གི་དྲི་མ་སྦྱངས་པས་སངས་རྒྱས་སུ་མི་འགྱུར་ན་ནི་སྦྱང་གཞི་སྦྱངས་པའི་དོན་མ་ཚང༌། འགྱུར་ན་ནི་གནས་གྱུར་མི་འདོད་པ་འགལ། དེ་ལ་གནས་གྱུར་གྱི་དོན་དུ་མི་འཆད་ན་རྒྱུད་བླའི་བསྟན་བཅོས་དང་ཆོས་ཀྱི་དབྱིངས་སུ་བསྟོད་པ་དག་དང་འགལ། ཡང་ཕྱི་རོལ་དོན་དུ་སྣང་བ་འདི་སྣང་མཁན་གྱི་ཤེས་པར་ཁས་མི་ལེན་ན་མདོ་སེམས་གཉིས་ཀའི་སྐབས་སུ་བློ་ཚུལ་གཉིས་སྒྲུབ་པའི་རིགས་པ་གསུངས་པ་དང་འགལ། དེ་དངོས་སྨྲ་བའི་སྐབས་ཡིན་པ་འདིར་མི་འདོད་ན་སྔགས་ཀྱི་སྐབས་འདིར་ཡུལ་སྣང་ཇི་སྙེད་པ་རྣམ་མེད་རྗེན་ཆེར་དུ་ཁས་ལེན་དགོས་པར་འགྱུར། རྣམ་པ་ཤར་ཡང་རྣམ་པ་དེ་གཏོང་བྱེད་ཀྱི་རྒྱུ་ལོགས་ཤིག་ཏུ་ཡོད་ན་མདོ་སྡེ་པ་ལྟར་དོན་ལྐོག་ན་མོ་ཁས་ལེན་དགོས་པར་འགྱུར། གཏོང་བྱེད་ཀྱི་རྒྱུ་མེད་པར་ཁས་ལེན་ན་ཕྱི་རོལ་གྱི་དོན་ཡོད་པ་འགལ། གཟུགས་སུ་སྣང་བ་དེ་དབང་ཤེས་རང་གི་བདག་ཉིད་དུ་གྱུར་བའི་གཟུགས་སུ་ཁས་ལེན་ན་དེ་ལྟ་བུའི་གཟུགས་དེ་སངས་མི་རྒྱ་བར་འདོད་པ་ཉམས་སོ། ། དེ་དག་ནི་གངས་ཅན་དུ་ཕྱིས་བྱོན་པའི་ཤིང་རྟའི་སྲོལ་ལ་ཉེས་པར་བརྗོད་པ་ཡིན་ལ།
སྔོན་གྱི་གཞུང་ལུགས་ཁས་ལེན་པར་རློམ་བཞིན་དུ། སྦྱང་གཞིའི་རྣམ་བཞག་གསར་བྱུང་དང་མཐུན་པར་བསྲེས་ནས་ཁས་ལེན་པ་དག་ལ་འགལ་བ་བརྗོད་པ་ནི་འདི་ལྟར། དྲི་བཅས་ཆོས་དབྱིངས་ལ་སྦྱང་གཞིར་མི་འདོད་ན་དྲུག་པ་རྡོ་རྗེ་འཆང་གི་སྦྱང་གཞི་དེར་མི་འདོད་པ་འགལ། རྒྱལ་བ་རིགས་ལྔའི་སྦྱང་གཞི་ཆོས་དབྱིངས་སུ་མི་འདོད་ན། སྦྱོང་བྱེད་དང་སྦྱང་འབྲས་རྡོ་རྗེ་སེམས་དཔར་མ་འདུས་པའི་རིགས་ལྔ་ཁས་ལེན་དགོས་པར་འགྱུར། སྦྱང་གཞི་དང་སྦྱང་བྱའི་དྲི་མ་སོ་སོར་མི་འབྱེད་ན། རིགས་དྲུག་པའི་བསྐྱེད་ཆོག་ཏུ་ཆོས་དབྱིངས་སུ་ཞེན་པ་མི་དམིགས་ཏེ་སྟོང་པ་ཞེས་ཟེར་བ་འགལ། ཇི་སྐད་དུ། དབང་པོ་དྲུག་དང་འབྱུང་ཆེན་ལྔ། ། ཉོན་མོངས་ཤེས་བྱའི་སྒྲིབ་སྦྱང་བྱ། །
ཞེས་པས་སྦྱང་གཞི་ཉིད་སྦྱང་བྱར་སྟོན་པ་ཡིན་ན། གུར་ལས། སེམས་ཀྱི་རྡོ་རྗེ་རྣམ་སྦྱང་བྱ། ། ཞེས་པས་ཀྱང་དེར་འགྱུར་བས་སེམས་ཀྱི་རྡོ་རྗེ་སྤང་བྱར་ཁས་ལེན་པའི་སྔགས་ཀྱི་རྣལ་འབྱོར་པ་ཡ་མཚན་ནོ། ། ཡང་སྣང་བ་སེམས་སུ་ཁས་ལེན་པ་དང༌། སེམས་ལས་མ་གཏོགས་པའི་ཕྱི་རོལ་གྱི་དོན་ཡོད་པ་ཁས་ལེན་པ་འགལ། དེ་ཡོད་པར་མི་འདོད་ན་གཟུགས་ཅན་གྱི་ཕུང་ཁམས་སོགས་སུ་སྣང་བའི་རྣམ་རིག་སྦྱང་གཞིར་མི་འདོད་པ་འགལ། ཡང་ཆོས་དབྱིངས་སྦྱང་གཞིར་མི་འདོད་པ་དང་གནས་གྱུར་ཁས་ལེན་པ་འགལ། སྦྱང་གཞི་མཚན་ཉིད་པར་གྱུར་པའི་ཀུན་རྫོབ་ཀྱི་བདེན་པ་ཡོད་ན་ཆོས་ཀྱི་དབྱིངས་ལས་མ་གཏོགས་པའི་ཆོས་གཞན་མེད་པར་ཁས་ལེན་པ་འགལ། ཀུན་རྫོབ་ཆོས་དབྱིངས་སུ་ཁས་ལེན་ན་བདེན་པ་གཉིས་ཀྱི་མཚན་ཉིད་སོ་སོར་ངེས་པ་འགལ།
ཆོས་ཀྱི་དབྱིངས་ལས་མ་གཏོགས་པའི་ཆོས་གཞན་མེད་ན་ཡོད་པ་ལ་དོན་དམ་བདེན་པས་མ་ཁྱབ་པ་འགལ། ཆོས་དབྱིངས་ལ་ཡོད་མེད་དུ་འཛིན་པའི་རྟོག་པ་སྤང་བྱར་བཤད་པའི་རྒྱུ་མཚན་གྱིས་དེ་ཡང་ཡོད་པར་མི་འདོད་ན། སྔགས་དང་ཕར་ཕྱིན་གཉིས་ལ་རྣམ་གྲངས་པ་མ་ཡིན་པའི་དོན་དམ་བདེན་པ་འཇོག་ལུགས་ཤེས་མི་ཤེས་ཀྱི་ཁྱད་པར་ཡོད་དོ་ཞེས་བཤད་པ་དེ་ཐོས་ཤིང་ངེས་ཤེས་རྙེད་ན་དེ་དང་འགལ། ཀུན་རྫོབ་ཀྱི་བདེན་པ་ཚད་མས་གྲུབ་ན་གཟུང་འཛིན་གཉིས་མེད་པར་འགལ། གཉིས་པོ་ཡོད་ན་ཇི་སྐད་དུ། ཀྱེ་ཡི་རྡོ་རྗེ་དེ་གཉིས་མེད། ། ཡེ་ཤེས་ཞེས་བཤད་པ་དང་འགལ། གཉིས་པོ་བདེན་པར་མེད་པ་ཡིན་གྱི། སྤྱིར་མེད་པ་མ་ཡིན་ནོ་ཞེ་ན། སངས་རྒྱས་ཀྱི་ཡེ་ཤེས་གཉིས་སྣང་ཅན་དུ་འགྱུར།
ཀུན་རྫོབ་ཀྱི་བདེན་པ་ཐ་སྙད་དུ་ཡང་མེད་ན་ལམ་རིམ་པ་གཉིས་ཀྱི་རྣམ་བཞག་ལས་ཉམས་སོ། ། ཤེ་ན། ཡང་དག་པའི་ཀུན་རྫོབ་ཏུ་ཡོད་པས་ཡོད་པའི་གོ་མི་ཆོད་ན་ནི་དམ་བཅའ་ཉམས་ལ། གོ་ཆོད་ན་གང་ཟག་དང་ཆོས་ཀྱི་བདག་གཉིས་ཀྱང་འཕྲལ་གྱི་འཁྲུལ་རྒྱུས་འཁྲུལ་པར་མ་སྐྱེད་པའི་མཐོང་བ་རྫུན་པས་གྲུབ་པ་ཞིག་གི་ངོར་ཡོད་པའི་ཕྱིར་ན་ཚད་མས་གྲུབ་པར་འགྱུར་རོ། ། ཡང་ཀུན་རྫོབ་ཚད་མས་གྲུབ་ན་མ་དག་པའི་སྣང་བ་ཇི་སྙེད་པ་འཁྲུལ་སྣང་དང་ལས་སྣང་དུ་འཆར་བ་དང་འགལ། ཕྲལ་གྱི་འཁྲུལ་རྒྱུས་མ་སླད་པའི་སྣང་བ་དེ་གཉིས་ཚད་མར་ཁས་ལེན་ན་སེམས་ཙམ་ལས་ཀྱང་ཉམས་ན་ཐེག་པ་ཆེན་པོ་མཐའ་དག་ལྟ་ཅི་སྨོས། ཡང་དམ་པའི་བདག་དང་རྒྱུའི་རྒྱུད་དང་དྲི་མ་དང་བཅས་པའི་ཆོས་དབྱིངས་སངས་རྒྱ་བར་འགྱུར་བ་ཉིད་དུ་ཁས་མི་ལེན་པར། ཀུན་རྫོབ་པའི་གང་ཟག་དང་སེམས་ཅན་འཚང་རྒྱ་བ་ཉིད་དུ་ཁས་ལེན་པ་ནི་མུ་སྟེགས་པའི་ལུགས་ཏེ། ཁྱབ་འཇུག་པའི་ལུགས་ཀྱི་འཇུག་པ་བཅུའི་རྣམ་བཞག་བཞིན་ནོ། ། ཡང་དེ་ལྟར་ཁས་ལེན་པ་དེ་ནི་གཟུངས་ཀྱི་དབང་ཕྱུག་རྒྱལ་པོས་ཞུས་པའི་མདོར་ཁམས་ཀྱི་སྦྱོང་ཚུལ་སྒྲ་ཇི་བཞིན་པར་ཁས་ལེན་པ་ལས་ཀྱང་ཉམས་སོ། །
གསུམ་པ་སྦྱོང་བྱེད་ཀྱི་གཉེན་པོ་ས་ལམ་དང་ཇི་ལྟར་སྦྱོང་བའི་ཚུལ་ལ། སྤྱིར་བཤད་པ་དང༌། བྱེ་བྲག་ཏུ་རྗེ་བཙུན་གྲགས་པའི་དགོངས་པ་བཤད་པའོ། ། དང་པོ་ནི། བདེ་མཆོག་ལས། ནང་དུ་རྩ་ཡི་གེ་དང་རྣལ་འབྱོར་མ་སོ་བདུན། ཕྱི་རོལ་ན་ཡུལ་དང་དེ་ན་གནས་པའི་རྣལ་འབྱོར་མ་སོ་བདུན། དེ་གཉིས་ཀ་ལས་གཞན་དཀྱིལ་འཁོར་འཁོར་ལོའི་ལྷ་ངོ་བོའི་སྒོ་ནས་སོ་བདུན། དེ་ལའང་ལུས་དང་ཕྱིའི་དཀྱིལ་འཁོར་གཉིས་ཀ་ལ་སོ་བདུན་རེར་འབྱེད་ལ། དེ་ཐམས་ཅད་སྐྱེད་རིམ་དང་རྫོགས་རིམ་གྱི་དབང་དུ་བྱས་པ་གཉིས་གཉིས་ལས།
དང་པོ་ནི་གནས་དང་ཡུལ་དེ་དང་དེ་དག་ན་དཔའ་བོ་དང་རྣལ་འབྱོར་མ་གཟུགས་ཀྱི་སྐུ་ཞལ་ཕྱག་གི་རྣམ་པ་ཅན་དུ་ཡིད་ལ་བྱ་བ་དག་ཡིན་ལ། ཕྱི་མ་ནི་ནང་གི་དཀྱིལ་འཁོར་རྣམ་བཞི་དབུ་མར་ཐིམ་པ་ན་ཕྱི་ནང་གཞན་གསུམ་ཐམས་ཅད་བདེ་བ་ཆེན་པོའི་ཡེ་ཤེས་སུ་རོ་གཅིག་པར་གྱུར་པ་དེ། དེ་ཡང་གཉིས་ཚུལ་ལམ་ལྡོག་པའི་སྒོ་ནས་ཕྱེ་ན་བྱང་ཆུབ་ཕྱོགས་མཐུན་གྱི་ཆོས་སུམ་ཅུ་རྩ་བདུན་དུ་འབྱེད་ལ། སྐྱེད་རྫོགས་ཀྱི་ལྷ་ཇི་སྙེད་པ་བྱང་ཕྱོགས་སོ་བདུན་གྱི་ངོ་བོར་གནས་པ་དང་སྦྱོར་བ་ནི་ལྷ་སོ་སོའི་དག་པར་འཆད་ལ། ཐམས་ཅད་ཡེ་ཤེས་ཆེན་པོར་རོ་གཅིག་པ་ནི་དེ་བཞིན་ཉིད་ཀྱི་དག་པ་དང༌། དེ་ལྟར་ཤེས་ནས་ཉམས་སུ་ལེན་པ་ནི་རང་རིག་པའི་དག་པ་སྟེ། ཉམས་ལེན་གྱི་གཙོ་བོ་ནི་འདི་ཉིད་ཁོ་ནར་བཤད་དོ། ། དགྱེས་པ་རྡོ་རྗེ་ལས་ནི་ནང་ན་རྩ་ཡི་གེ་སོགས་སུམ་ཅུ་སོ་གཉིས། ཕྱི་རོལ་ན་ཡུལ་སོ་གཉིས། གཞན་སྦྱོང་བྱེད་ཀྱི་ལྷ་མོ་བཅོ་ལྔར་བཤད་ལ།
སྦྱང་གཞིའི་གྲངས་དང་སྦྱོར་ཚུལ་ནི། ཇི་སྐད་དུ། འདི་རྣམས་རྩ་ནི་གཉིས་གཉིས་པའི། ། རྣལ་འབྱོར་མ་ནི་རེ་རེར་བརྗོད། ། རྐྱང་མ་ཀུན་འདར་རོ་མ་གསུམ། ། བདག་མེད་རྣལ་འབྱོར་ལྡན་པར་ཤེས། ། གང་ཕྱིར་བཅུ་དྲུག་ཆ་མེད་པས། ། འབད་པ་ཀུན་གྱིས་ལྷག་མ་སྤང༌། ། ཞེས་གསུངས་པ་ལས། རྐང་པ་དང་པོ་གཉིས་པོ་གོ་བར་ཟད་ལ།
རྩ་སོ་གཉིས་པ་བདུད་བྲལ་མའི་སྦྱོང་བྱེད་མི་སྟོན་པ་ཅི་སྙམ་ན། དེ་སྦྱོང་བྱེད་ཀྱི་ལྷ་མོ་ལོགས་སུ་བསྟན་ན་ལྷ་མོ་བཅུ་དྲུག་གི་དཀྱིལ་འཁོར་དུ་ཐལ་བར་འགྱུར་བ་ལས། དེ་ལྟར་མི་ཐལ་བའི་ཤེས་བྱེད་ནི། ཟླ་བ་ལ་འཕེལ་ཆ་བཅུ་དྲུག་པ་མེད་པས་དེ་སྦྱོང་བྱེད་ཀྱི་སྟོང་པ་ཉིད་བཅུ་དྲུག་མི་དགོས་པའི་རྒྱུ་མཚན་གྱིས་སོ། ། དོན་འདི་དག་གི་ཤུགས་བསྟན་ལ། འདི་དག་ཁམས་ནི་གཉིས་གཉིས་བཞིན། ། དཔའ་བོ་རེ་རེ་རྣམས་སུ་བརྗོད། ། རྐྱང་མ་ཀུན་འདར་རོ་མ་ལ། ། གནས་པའི་ཁམས་ནི་ཧེ་རུ་ཀ ། སྟོང་ཆ་བཅུ་དྲུག་མེད་པས་ན།
འབད་པས་ལྷག་མ་སྤང་བར་བྱ། འདིར་དངོས་བསྟན་ལ་བདུད་བྲལ་མར་བྱང་ཆུབ་ཀྱི་སེམས་མི་འབབ་པར་བཤད་པས། དེ་འབབ་པའི་རྩ་སོ་གཉིས་སུ་བཤད་པ་དང་འགལ་བར་དོགས་པ་ལས། རྗེ་བཙུན་གྱིས་བདུད་བྲལ་མ་ལ་འབབ་མི་འབབ་ཀྱི་ཆ་གཉིས་སུ་ཕྱེ་ནས། འབབ་པ་བདག་མེད་མའི་དང༌། མི་འབབ་པ་ཧེ་རུ་ཀའི་སྦྱང་གཞིར་དོན་གྱིས་བཞེད་དེ། རྣམ་པར་མི་རྟོག་པ་ནི་བདེ་བ་ཆེན་པོས་སྦྱང་དགོས་པ་སྤྱིའི་ལུགས་ཡིན་པས་སོ། ། ཧེ་རུ་ཀ་བཅོ་ལྔ་མ་བཤད་པས་རང་བཟོའོ་སྙམ་ན་མ་ཡིན་ཏེ། ལྷ་མོ་བཅོ་ལྔ་པོ་ཐམས་ཅད་ལ་ཡབ་ཧེ་རུ་ཀ་སྦས་པའི་ཚུལ་གྱི་འཛིན་པའི་མཚོན་བྱེད་རེ་རེ་ཡོད་པར་བཤད་པས་སོ། ། གཉིས་པ་ནི།
བདེ་དགྱེས་གཉིས་སུ་སྦྱང་གཞི་ཕྱི་ནང་གི་གྲངས་མི་མཐུན་པ་ཅི་ཞེ་ན། རྗེ་བཙུན་གྱིས་ནི་དགྱེས་རྡོར་དུ་བདེ་མཆོག་ལས་བདེ་ཆེན་འཁོར་ལོའི་སྦྱང་གཞིར་བཤད་པའི་རྩ་ལྔ་པོ་སྦས་ཏེ་དངོས་སུ་མ་བཤད། དེའི་རྒྱུ་མཚན་གྱིས་ཕྱི་རོལ་གྱི་ཡུལ་ལྷག་མ་ལྔ་ཡང་དགྱེས་རྡོར་དུ་སྦས་ཏེ་དངོས་སུ་མ་བཤད། དེ་སྦྱོང་བྱེད་རྡོ་རྗེ་འཛིན་པའི་ས་བཅུ་གསུམ་པ་ཡང་འདིར་དངོས་སུ་མ་བཤད་ཅེས་དགོངས་པར་མངོན་ནོ། ། ཡང་རྗེ་བཙུན་གྱིས་ནི་དགྱེས་རྡོར་གྱི་རྩ་སུམ་ཅུ་རྩ་གཉིས་པོ་དང༌། བདེ་མཆོག་ཏུ་པུ་ཛ་ལ་སོགས་པའི་ཡི་གེ་ཉི་ཤུ་རྩ་བཞིའི་རྣམ་པ་ཅན་གྱི་ལྷ་མོ་ཉེར་བཞི་དང༌། ཧཱུྃ་རིང་པོ་བརྒྱད་ཀྱི་རྣམ་པ་ཅན་རྣམས་དང་དོན་གཅིག་ཏུ་མཛད་ནས་མི་ཕྱེད་མ་ལ་སོགས་པ་ཉི་ཤུ་རྩ་བཞི་པོ་དེ་ནས་སྐྲ་དང་སོ་སེན་ལ་སོགས་པ་ནས་ལྤགས་པ་དང་དྲི་མའི་བར་གྱི་ཁམས་རྣམས་འབབ་པ་དང༌། རྡོ་རྗེ་བདག་མེད་མའི་སྦྱང་གཞིར་གྱུར་པའི་རྩ་བཞི་པོ་དང༌། སུམ་བསྐོར་མ་སོགས་ཕྱི་མ་བཞི་སྟེ་བརྒྱད་པོ་བདེ་མཆོག་གི་སྒོ་མཚམས་མ་བརྒྱད་དང་སྦྱོར་བར་དོན་གཅིག་པར་བཤད་པ་ལ། ཙོང་ཁ་པ་ཆེན་པོ་ན་རེ།
བླ་མ་ཁ་ཅིག་དེ་ལྟར་འཆད་པ་མི་རིགས་ཏེ། སྤྱི་བོ་ལ་སོགས་པའི་གནས་རྣམས་རྩ་མ་ཡིན་པའི་ཕྱིར་དང༌། པུ་ཛ་ལ་སོགས་པའི་ཡི་གེ་རྣམས་ནི་འཁོར་ལོ་ལྔའི་ལྷ་རྣམས་ཀྱི་ས་བོན་དུ་བཤད་པའི་ཕྱིར་དང༌། དེ་དག་དོན་གཅིག་པར་བརྗོད་བྱེད་ཀྱི་ཚད་ལྡན་སུ་ཡང་མེད་པའི་ཕྱིར། ཞེས་གསུང་ངོ༌། ། ཉེས་པ་དང་པོས་མི་གནོད་དེ། སྤྱི་བོ་ལ་སོགས་པའི་རང་ལྡོག་ནས་རྩ་མ་ཡིན་ཀྱང་གནས་དེ་དག་ན་ཡོད་པའི་ཡི་གེའི་རྣམ་པ་ཅན་གྱི་རྩ་རྣམས་དང༌། གཟུགས་མ་ལ་སོགས་སྦྱོར་བར་བཤད་པའི་ཕྱིར་དང༌། ཡི་གེའི་རྣམ་པ་ཅན་དུ་བཤད་པ་རྣམས་རྩ་མ་ཡིན་ན། དྲིལ་བུ་ཞབས་ཀྱིས།
འདི་དག་གནས་སུ་མཁའ་འགྲོ་མ། ། རྩ་གཟུགས་མཛེས་པ་ཡང་དག་འཛིན། ། དཔའ་བོ་ཉི་ཤུ་རྩ་བཞི་པོ། ། ལུས་ཀྱི་ཁམས་སུ་རྣམ་པར་རྟག ། ཅེས་བཤད་པ་དང་འགལ་བའི་ཕྱིར། ཉེས་པ་གཉིས་པས་མི་གནོད་དེ། ལུས་ལ་གནས་པའི་ལྷའི་ངོ་བོ་དང༌། ཕྱི་དཀྱིལ་ལ་འགོད་པའི་ལྷའི་ས་བོན་ལ་འགལ་བ་མེད་པར་མ་ཟད། གཞི་མཐུན་པའི་ཕྱིར། རྣལ་འབྱོར་པའི་ལུས་ཀྱི་རྩ་ལྷའི་ས་བོན་དུ་མི་རུང་ཞེས་ཟེར་བ་ནི།
ཕྱིའི་རྟེན་བརྟེན་པ་མཐའ་དག་རྣལ་འབྱོར་པ་རང་གི་སེམས་སུ་ངོ་མ་འཕྲོད་པ་དང༌། ལུས་ལ་གནས་པའི་ཡི་གེ་དེ་དག་རྩ་ལས་གྲུབ་པ་མ་ཡིན་ན་གཞན་ཅི་ཞིག་ལས་གྲུབ་པར་འཆད་དགོས་པ་དང༌། ས་བོན་གྱི་ཡི་གེ་རྣམས་རྒྱུ་རྩ་དང་རྡུལ་ཚོན་སོགས་གང་ལས་བསྒྲུབས་ཀྱང་ལྷའི་ངོ་བོར་བསྐྱེད་དགོས་པ་ལ་ཁྱད་པར་མེད་པའི་ཕྱིར། ཉེས་པ་གསུམ་པས་མི་གནོད་དེ། མཁས་པ་ཆེན་པོ་ཤཱནྟི་པས་དགྱེས་རྡོར་གྱི་འགྲེལ་པ་མུ་ཏིག་འཕྲེང་བར། ཕྲ་གཟུགས་མ་ལ་སོགས་པའི་རྩ་ཉེར་བཞི་སྐྲ་དང་སོ་སེན་སོགས་ཀྱི་ཁམས་ནས་དྲི་མ་དང་ལྤགས་པའི་ཁམས་ཀྱི་བར་ཉེར་བཞི་འབབ་པར་བཤད་པ་དང༌། བདེ་དགྱེས་གཉིས་ཀྱི་རྩའི་གྲངས་མ་མཐུན་པ་ལ་འགལ་སྤོང་ཞིབ་མོ་མཛད་པའི་ཕྱིར་དང༌། ཕན་ཚུན་དོན་མི་གཅིག་ན་རྣལ་འབྱོར་པ་གཅིག་གི་ལུས་ལ་ཁམས་དེ་དག་འབབ་པའི་རྩ་ཉེར་བཞི་པ་ཚན་པ་གཉིས་ཡོད་པར་ཐལ་བའི་ཕྱིར་རོ། ། དེ་ལྟར་སྦྱོང་བྱེད་ཀྱི་གཉེན་པོ་ལམ་རིམ་པ་གཉིས་དང་སྦྱོར་བའི་ཚུལ་བསྟན་ཟིན་ནས། སྦྱང་འབྲས་ས་ལམ་དང་སྦྱོར་བའི་ཚུལ་ལ།
སྤྱིར་བཤད་པ་དང༌། རྗེ་བཙུན་གྱིས་བཤད་པའི་གཞུང་དོན་བྱེ་བྲག་ཏུ་བཤད་པའོ། ། དང་པོ་ནི། བདེ་མཆོག་ལས་རབ་ཏུ་དགའ་བ་ལ་སོགས་པའི་ས་བཅུ་པོའི་སྟེང་དུ། དཔེ་མེད་པ་དང་ཡེ་ཤེས་ཆེ། ། རྡོ་རྗེ་འཛིན་ས་བཅུ་གསུམ་པ། ། ཞེས་བཤད་ལ། དགྱེས་རྡོར་ལས། བཅུ་པོའི་སྟེང་དུ་འཐུང་གཅོད་གཉིས་བསྣན་ནས་ས་བཅུ་གཉིས་སུ་བཤད་པ་དང༌། དུས་ཀྱི་འཁོར་ལོ་ལས་ཀྱང༌།
འཕོ་ཆེན་བཅུ་གཉིས་ཀྱི་འགག་རིམ་དང་སྦྱར་ནས་ས་བཅུ་གཉིས་ཁོ་ནར་བཤད་པ་རྣམས་ནི་གཙོ་ཆེ་བའི་དབང་དུ་བྱས་པ་ཡིན་ལ། ཕར་ཕྱིན་ཐེག་པ་དང་སྒོ་བསྟུན་པའི་ཚེ་གནས་ལ་སོགས་པ་བཅུ་རབ་ཏུ་དགའ་བ་ལ་སོགས་པའི་ས་དང་དོན་གཅིག་པར་འཆད་པ་ནི་ཤིན་ཏུ་མང་ཞིང༌། འཐུང་གཅོད་གཉིས་པོ་མོས་སྤྱོད་ཀྱི་ས་དང་ཀུན་ཏུ་འོད་ཀྱི་ས་གཉིས་དང་སྦྱོར་ཞེས་འཆད་པའི་ཚད་ལྡན་དག་ཀྱང་ཡོད་མོད། རྗེ་བཙུན་གྱིས་ནི་མི་ཐུབ་ཟླ་བའི་དགོངས་པས་དཔེ་མེད་པ་དང་ཡེ་ཤེས་ཆེན་པོའི་ས་གཉིས་དང་སྦྱོར་བར་བཞེད་དོ། ། འདིར་བརྟགས་པ་ནི། གནས་སོགས་བཅུའི་མིང་ཅན་གྱི་ས་དེ་དང་དེ་ཕར་ཕྱིན་པའི་ས་དེ་དག་གི་ཡོན་ཏན་ཇི་སྙེད་པ་ཡར་ལྡན་གྱི་ཚུལ་དུ་འགྱུར་བ་ཡིན་མོད། དོན་གཅིག་ཏུ་འཆད་ནུས་པ་མ་ཡིན་ཏེ། འདིའི་ཐོབ་བྱེད་ཀྱི་རྒྱུ་དང༌། ཐོབ་པའི་ངོ་བོ་དང༌། ཐོབ་འབྲས་ཀྱི་ཡོན་ཏན་རྣམས་དེ་དག་ལ་མ་ཚང་བའི་ཕྱིར།
དཔེར་ན་རིམ་གཉིས་ལ་རྟོགས་པ་བརྟན་པའི་རྣལ་འབྱོར་པས་རིང་བའི་རྒྱུ་སྤྱོད་པ་དང༌། ཉེ་བའི་རྒྱུ་སོ་སོ་བས་གནས་ལ་སོགས་པའི་མིང་གིས་བཤད་པའི་དཀྱིལ་འཁོར་བཞི་ལ་གནད་དུ་བསྣུན་པས། གོ་རིམ་བཞིན་དུ་དབུ་མར་ཐིམ་ནས་བདེ་སྟོང་དུ་རོ་གཅིག་པའི་ཡེ་ཤེས་དེ་ལ་རབ་ཏུ་དགའ་བ་ལ་སོགས་པའི་མིང་ཅན་གྱི་ས་དང་གནས་ལ་སོགས་པའི་མིང་གིས་བཤད་པ་བཞིན་ནོ། ། དེ་ལྟ་བུའི་རིམ་པས་ས་བཅུ་མངོན་དུ་གྱུར་པའི་ཚེ་དཔེ་མེད་པ་དང་ཡེ་ཤེས་ཆེན་པོའི་ས་གཉིས་ཁྱབ་བྱེད་དུ་སོང་བ་ཡིན་ཏེ། ཕར་ཕྱིན་པ་ལ་མེད་པའི་སའི་ཁྱད་པར་ནི་འདི་གཉིས་ཁོ་ནར་ངེས་པའི་ཕྱིར། ཡང་སྔགས་ལ་མ་རྟེན་པར་ཕར་ཕྱིན་པ་རྐྱང་པས་རྫོགས་པའི་སངས་རྒྱས་ཀྱི་སར་བགྲོད་ནུས་པར་འཆད་པའི་ལུགས་གཉིས་ཀ་སྔོན་ནས་ཡོད་པ་ལ། ལུགས་ཕྱི་མ་ས་སྐྱ་པའི་དགོངས་པར་འཆད་མོད། འདིར་བརྟགས་པ་ནི། ཕར་ཕྱིན་ཐེག་པ་པས་ས་བཅུ་པའི་རྒྱུན་མཐའ་ཀུན་ཏུ་འོད་ཀྱི་ས་མངོན་དུ་བྱེད་མི་ནུས་པ་ཡང་མ་ཡིན་ཏེ། དེའི་བར་ཆད་མེད་ལམ་གྱིས་སྤོང་བར་མི་ནུས་པའི་སྤང་བྱ་མི་སྲིད་པའི་ཕྱིར།
ཀུན་ཏུ་འོད་སྔགས་ཀྱི་སློབ་ལམ་དུ་འཆད་ནུས་པ་ཡང་མ་ཡིན་ཏེ། དེ་ལྟར་སྟོན་པའི་ཚད་ལྡན་གྱི་ལུང་མེད་པའི་ཕྱིར་དང༌། ཀུན་ཏུ་འོད་ལ་གནས་པའི་མཚན་གཞི་གང་ཡིན་བརྟགས་པས་ཁེགས་པའི་ཕྱིར། དེ་ལྟ་ན་ཡང་སྤྱིར་མིའི་རྟེན་དང༌། བྱེ་བྲག་ཏུ་ཚེ་གཅིག་གིས་སངས་རྒྱ་བ་ནི་སྔགས་ལ་མ་རྟེན་པར་ནུས་པ་མ་ཡིན་ཏེ། ཕར་ཕྱིན་ཐེག་པ་རྐྱང་པས་དེ་ལྟར་བགྲོད་མི་ནུས་པའི་ཕྱིར། ཕར་ཕྱིན་ཐེག་པ་རྐྱང་པའི་ས་བཅུ་པ་པས་ཀུན་ཏུ་འོད་ཀྱི་ས་མངོན་དུ་བྱེད་པ་སྔགས་ཀྱི་ཉེ་རྒྱུ་ལ་ལྟོས་དགོས་པ་མ་ཡིན་ཏེ། འོག་མིན་སྟུག་པོ་བཀོད་པ་དང༌། གཟུགས་ཁམས་པའི་རྟེན་ཅན་གྱི་བྱང་སེམས་ས་བཅུ་པ་པ་ལ་སྔགས་ཀྱི་ཉེ་རྒྱུར་བཤད་པ་རྣམས་མངོན་དུ་བྱེད་པའི་རྒྱུ་ཚོགས་མ་ཚང་བའི་ཕྱིར་དང༌། སྟོང་གཟུགས་ཕྱག་རྒྱ་ཆེན་མོ་ཞེས་པ་དེ་མངོན་དུ་བྱེད་པ་ཡང་མིའི་རྟེན་ཅན་ཁོ་ནར་ངེས་པའི་ཕྱིར།
ཡང་རྣལ་འབྱོར་དབང་ཕྱུག་གིས་ནི་ས་བཅུ་གསུམ་དུ་ཕྱེ་ནས། བཅུ་གསུམ་པའི་ཕྱེད་མན་ཆད་སློབ་ལམ་དུ་མཛད་ནས། སྔ་མ་དག་དང་ཅུང་ཟད་མི་འདྲ་བར་བཤད་མོད། མན་ངག་པའི་ལུགས་སོ། ། གལ་ཏེ་གྲུབ་མཐའ་སྙོགས་པ་སྔགས་ཀྱི་རྫོགས་རིམ་ལ་ངེས་པར་ལྟོས་དགོས་ན། མན་ངག་གི་གཞུང་ལས་བུམ་དབང་ས་དྲུག་ལ་སོགས་པར་བཤད་པའི་དགོངས་པ་གང་ཞེ་ན། གྲུབ་མཐའ་འཁོར་འདས་དབྱེར་མེད་མངོན་དུ་གྱུར་པའི་རྗེས་སུ་སྔགས་ཀྱི་ས་དྲུག་པ་ཚུན་ཆད་མཉམ་བཞག་ཏུ་བསྐྱེད་རིམ་དང༌། རྗེས་ཐོབ་ཏུ་སྤྱོད་པས་བསོད་ནམས་ཀྱི་ཚོགས་རྫོགས་པར་བྱེད་དགོས་པ་ཡིན་ཏེ། དེ་ལྟར་མ་བྱས་ན་ཡན་ལག་བདུན་དང་ལྡན་པའི་ལོངས་སྐུ་མཚན་དང་དཔེ་བྱད་ཀྱིས་བརྒྱན་པ་གདུལ་བྱ་གཞན་སྣང་ལ་སྟོན་པར་མི་ནུས་པའི་ཕྱིར། གསང་དབང་དང་འབྲེལ་བའི་རྫོགས་རིམ་ནི་སྔོན་འཇིག་རྟེན་པ་དང་འདས་པའི་ས་ཀུན་ཏུ་གོམས་པར་བྱེད་དགོས་པ་ཡིན་མོད།
གསང་དབང་ས་བཞི་ཞེས་བཤད་པ་ནི། གསང་དབང་གོམས་པའི་ལག་རྗེས་འཇའ་ཚོན་ལྟ་བུའི་ལུས་མཚན་དང་དཔེ་བྱད་ཀྱིས་ཁྱད་པར་དུ་བྱས་པ་ནི་ས་དྲུག་པ་མན་ཆད་དུ་བསོད་ནམས་ཀྱི་ཚོགས་མཐར་ཕྱིན་པར་བྱས་པ་ལ་རག་ལས་པའི་རྒྱུ་མཚན་གྱིས་དེ་ལྟར་བཞག་པའོ། ། དེ་བཞིན་དུ་དབང་གསུམ་པའི་ས་གཉིས་ཞེས་པ་ཡང་དབང་གསུམ་པའི་ལམ་སྔོན་ཉིད་ནས་གོམས་པར་བྱེད་དགོས་མོད། རྡོ་རྗེ་འཛིན་པའི་ས་དང་དངོས་སུ་སྦྱོར་བའི་ཉེ་རྒྱུའི་དབང་གསུམ་པའི་ལམ་གྱི་ལག་རྗེས་ཡིན་པ་ལ་དགོངས་ནས་དེ་ལྟར་བཞག་ཅིང༌། ས་གཉིས་པོ་འདི་ལས་སམྦུ་ཊར་བསམ་གྱིས་མི་ཁྱབ་པའི་ས་ཞེས་བཤད་ལ། དེ་སྤྱིར་སྔགས་ཀྱི་ས་དང་པོ་སོགས་ནས་ཡོད་ཀྱང་རྡོ་རྗེ་འཛིན་པའི་དངོས་རྒྱུར་འགྲོ་བ་ནི་གསང་དབང་གི་ས་བཞི་པོ་སྔོན་དུ་སོང་བ་ལ་ལྟོས་པ་ཡིན་ཏེ། ལུས་མཚན་དཔེ་འཇའ་ཚོན་ལྟ་བུ་དང་སེམས་བདེ་སྟོང་དབྱེར་མེད་ལ་བརྟན་པ་ཐོབ་པས་རྡོ་རྗེ་འཛིན་པའི་ས་མངོན་དུ་བྱེད་དགོས་པའི་ཕྱིར། དབང་བཞི་པའི་ས་ཕྱེད་ནི་ཉེ་རྒྱུ་ལ་བརྟེན་ནས་མངོན་དུ་གྱུར་བའི་བདེ་སྟོང་དབྱེར་མེད་ཀྱི་ཡེ་ཤེས་ཤིག་ཡིན་ལ། ཧེ་རུ་ཀ་ཞལ་ཕྱག་གི་རྣམ་པ་ཅན་དུ་མ་བཞེངས་པའི་གནས་སྐབས་ལ་དགོངས་ནས་སློབ་པའི་སར་བཤད་དོ། ། དེའི་ཤེས་བྱེད་སྔགས་ཀྱི་འབྲས་བུའི་མཐར་ཐུག་ལོངས་སྐུ་ཞལ་ཕྱག་གི་རྣམ་པ་ཅན་དུ་འཆད་པ་ལ་དགོངས་པ་སྟེ།
དཔེར་ན་གསང་བ་འདུས་པར་འབྲས་བུའི་མཐར་ཐུག་འོད་གསལ་སློབ་པའི་སར་བཤད་པ་བཞིན་ནོ། ། སྔགས་ལུགས་ཀྱི་ས་ཕྱི་མ་གསུམ་པོ་འདི་ཕར་ཕྱིན་ཐེག་པའི་རབ་དགའ་སོགས་བཅུར་མ་འདུས་ཀྱང༌། སྔགས་ཀྱི་གནས་སོགས་བཅུ་དང་འཐུང་གཅོད་གཉིས་སུ་མ་འདུས་པ་ནི་མ་ཡིན་ཏེ། དེ་དག་ཏུ་མ་འདུས་པའི་སྔགས་ཀྱི་སློབ་པའི་ས་མ་བཤད་པའི་ཕྱིར། རབ་དགའ་སོགས་བཅུ་ནི་འདིར་འདུ་བ་མ་ཡིན་ཏེ། ལམ་རིམ་པ་གཉིས་པོ་མཐའ་དག་དེར་མི་འདུ་བའི་ཕྱིར། ཡང་སྔགས་ལ་བརྟེན་ནས་ས་དྲུག་པ་མངོན་དུ་བྱས་པ་ལྟ་བུའི་ཚེ་ན། ཕར་ཕྱིན་ཐེག་པའི་ས་དྲུག་པ་མངོན་དུ་བྱས་པ་ནི་མ་ཡིན་ཏེ། དེ་ལ་ནི་ས་དང་པོ་ཐོབ་རྗེས་སུའང་བསྐལ་པ་མང་པོའི་ཚོགས་སོག་སྔོན་དུ་འགྲོ་དགོས་པའི་ཕྱིར་རོ། ། གཉིས་པ་ལ་དངོས་དང༌།
བྱང་ཕྱོགས་ཀྱི་རྣམ་བཞག་ལ་རྩོད་པ་སྤངས་པས་འཇུག་བསྡུ་བའོ། ། དང་པོ་ནི། རྗེ་བཙུན་གྲགས་པའི་ཞབས་ཀྱིས་གསང་སྔགས་བླ་མེད་ཀྱི་ལམ་ལྔ་དང༌། ས་རྣམས་དང༌། བྱང་ཆུབ་ཀྱི་ཕྱོགས་རྣམས་བདག་མེད་མ་ལྷ་མོ་བཅོ་ལྔ་དང་སྦྱར་ནས་བསྟོད་པ་མཛད་པའི་གཞུང་གི་དོན་ནི་འདི་ལྟར། ཐོག་མར་རྡོ་རྗེ་འཛིན་པའི་ས་བཅུ་གསུམ་པ་དང་སྦྱང་གཞི་སྦས་པའི་རྩ་ལྔ་དགྱེས་རྡོར་ལས་དངོས་སུ་མ་བཤད་ཀྱང་ཁ་བསྐང་ནས། སྦས་པའི་རྩ་ལྔ་སྦྱོང་བྱེད་ལམ་གྱིས་སྦྱངས་པ་ལས་གཙུག་ཏོར་མཆོག་ཏུ་ཐིམ་པ་ནི་ཡབ་ཧེ་རུ་ཀའི་ས་སྟེ་བཅུ་གསུམ་པ་ཡིན་ལ། འཕགས་ལམ་ཡན་ལག་དང་པོ་ལྔ་དང་སྦྱར་རོ། ། དེ་ནས་རྩ་གཙོ་མོ་གསུམ་བདུད་བྲལ་མ་དང་བཞི་པོ་ལམ་གྱིས་སྦྱངས་པའི་འབྲས་བུ་ནི་དཀྱིལ་འཁོར་གྱི་གཙོ་མོ་རྡོ་རྗེ་བདག་མེད་མ་སྟེ། སའི་དབང་དུ་བྱས་ན་བཅུ་གཉིས་པ་ཉེ་བའི་འཐུང་གཅོད་སྐྱོན་ཀུན་ཟད་ཡོན་ཏན་ཀུན་རྫོགས།
བྱང་ཕྱོགས་ཀྱི་དབང་དུ་བྱས་ན་འཕགས་ལམ་ཡན་ལག་ཕྱི་མ་གསུམ་དང་བྱང་ཆུབ་ཡན་ལག་དང་པོར་བཞག་ལ། དེ་ནས་སུམ་སྐོར་མ་སོགས་རྩ་བཞི་སྦྱངས་པའི་འབྲས་བུས། ལྷ་མོའི་དབང་དུ་བྱས་ན་ས་སྤྱོད་མ་དང་མཁའ་སྤྱོད་མ། སའི་དབང་དུ་བྱས་ན་བཅུ་གཅིག་པ་འཐུང་གཅོད་དང༌། བྱང་ཕྱོགས་ལྟར་ན་བྱང་ཆུབ་ཀྱི་ཡན་ལག་བར་པ་བཞི་དང་བཅས་པ་ཡིན་ལ། ལྷ་མོ་དེ་གསུམ་གྱི་ས་བོན་ནི་རིམ་པ་ལྟར་དབྱངས་ཡིག་དང་པོ་གསུམ་མོ། ། དེ་ནས་མི་ཕྱེད་མ་ལ་སོགས་པའི་རྩ་ཉི་ཤུ་རྩ་བཞི། ལྷ་མོ་བཅུ་གཉིས། ས་བཅུ། བྱང་ཆུབ་ཡན་ལག་ལྷག་མ་རྣམས་དང་སྦྱོར་བའི་ཚེ།
སའི་ཐོག་མ་གནས་དང་ཉེ་བའི་གནས་གཉིས་ལ་རྩ་བཞི་བཞི་རེ། ལྷ་མོ་གཉིས་གཉིས་རེ། དྲན་པ་ཉེར་བཞག་བཞི་དང་ཡང་དག་སྤོང་བ་བཞི་རིམ་པར་བཞག་ནས། དེའི་འོག་ཏུ་ས་ལྷག་མ་བརྒྱད་ལ་རེ་རེ་བཞིན་རྩ་གཉིས་གཉིས་ལྷ་མོ་རེ་རེ། རྫུ་འཕྲུལ་རྐང་པ་དང༌། དབང་པོ་དང༌། སྟོབས་དང༌། ལྷག་མར་ལུས་པའི་བྱང་ཆུབ་ཡན་ལག་གཉིས་རྣམས་ལས། ས་རེ་རེ་ལ་གཉིས་གཉིས་རྣམ་པར་བཞག་གོ ། གལ་ཏེ་ལྷ་མོ་བཅོ་ལྔ་པོ་རྩ་རྣམས་སྦྱོང་བྱེད་ཀྱི་གཉེན་པོར་བཤད་པ་མ་ཡིན་ནམ།
སྦྱངས་འབྲས་སུ་འཇོག་པ་ཅི་ཞེ་ན། འབྲས་བུ་ལམ་དུ་བྱེད་པའི་ཚེ། རྩ་ཁམས་སོ་སོའི་ངོ་བོ་ལྷར་བསྐྱེད་ནས་སྒོམ་པ་བསྐྱེད་རིམ་གྱི་དབང་དུ་བྱས་པ་དང༌། དཀྱིལ་འཁོར་བཞི་ལ་གནད་དུ་བསྣུན་པས་དབུ་མར་ཐིམ་པའི་ཚེ་བདེ་སྟོང་གི་ཡེ་ཤེས་གཅིག་ཉིད་ལ་ལྡོག་པས་ལྷ་སོ་སོར་འབྱེད་པ་རྫོགས་རིམ་གྱི་དབང་དུ་བྱས་པ་ཡིན་པས་འགལ་བ་མེད་དོ། ། གཉིས་པ་ལ་གཉིས་ཏེ། བྱང་ཆུབ་ཕྱོགས་མཐུན་གྱི་རྣམ་བཞག་ལ་རྩོད་པ་སྤང་བ་དང༌། ཀུན་ཏུ་འོད་སངས་རྒྱས་ཀྱི་སར་བཤད་པ་ལ་རྩོད་པ་སྤངས་ཏེ་མཇུག་བསྡུ་བའོ། ། དང་པོ་ནི། བྱང་ཕྱོགས་སོ་བདུན་གྱི་ངོས་འཛིན་ཕར་ཕྱིན་ཐེག་པ་དང་མཐུན་ན་ནི་ས་ལམ་གྱི་རྣམ་བཞག་ཕར་ཕྱིན་ལྟར་འཆད་དགོས་ལ། མི་མཐུན་ན་ནི་དེའི་མིང་གི་བསྟན་པ་ལ་དགོས་པ་ཅི་ཡོད།
སྔགས་སུ་བྱང་ཕྱོགས་དང་ས་ལམ་གྱི་སྦྱོར་ཚུལ་ཡང་སྤྱིར་མི་མཐུན་པ་དུ་མ་དང༌། བྱེ་བྲག་ཏུ་བདེ་མཆོག་དང༌། ལམ་འབྲས་དང༌། བདག་མེད་མའི་བསྟོད་པར་བཤད་པ་རྣམས་ཤིན་ཏུ་མ་མཐུན་པས་ཉེས་པར་མི་འགྱུར་རམ་ཞེ་ན། ལན་གོ་རིམ་བཞིན་དུ་བསྟན་པ་ནི། མདོ་སྔགས་གཉིས་སུ་བྱང་ཕྱོགས་ཀྱི་མིང་མཐུན་ཡང་དོན་ཤིན་ཏུ་མི་མཐུན་ཏེ། གསང་སྔགས་བླ་མེད་དུ་ནི་སོ་བདུན་པོའི་ངོས་འཛིན་ལམ་རིམ་པ་གཉིས་ཀྱི་དབང་དུ་བྱས་ནས་བཤད་པའི་ཕྱིར་དང༌། ཕར་ཕྱིན་དུ་ཡང་མི་མཐུན་པ་མང་སྟེ། ཐེག་པ་གསུམ་གྱི་དབྱེ་བས་དོན་མི་མཐུན་ཡང་མིང་མཐུན་པ་དང༌། སངས་རྒྱས་ཀྱི་སའི་སོ་བདུན་དང་སློབ་ལམ་གྱི་སོ་བདུན་བཞིན་ནོ། །
མདོ་སྔགས་གཉིས་སུ་སོ་བདུན་གྱི་དོན་མི་མཐུན་ཡང་མིང་མཐུན་པར་བཞག་པ་ནི་ཕར་ཕྱིན་པ་དག་སྔགས་ཀྱི་ལམ་རིམ་ལ་ཡིད་ཆེས་པའི་དོན་དུ་ལུང་སྒོ་བསྟུན་གྱི་བཤད་པ་ཞེས་འཆད་པ་པོ་ཀུན་ལ་གྲགས་པ་ཡིན་ཏེ། དཔེར་ན་ཤེར་ཕྱིན་གྱི་རྒྱན་རྩ་འགྲེལ་དུ་ཤེར་ཕྱིན་ལས་གསུངས་པའི་ཆོས་ཀྱི་བདག་མེད་ཀྱི་རྣམ་པ་དག་ལ་མངོན་པ་ནས་འབྱུང་བའི་གང་ཟག་གི་བདག་མེད་པའི་རྣམ་པ་ཅན་གྱི་མིང་གིས་བཏགས་ནས་སྦྱར་བ་བཞིན་ནོ། ། ཡང་གཞན་དག་ན་རེ། ལམ་འབྲས་སུ་བཤད་པའི་བྱང་ཕྱོགས་སོ་བདུན་གྱི་གོ་རིམ་དང་ས་མཚམས་ནི་ཕར་ཕྱིན་ཐེག་པ་དང་མ་མཐུན་པས་རྣམ་པར་མ་དག་གོ་ཞེས་ཟེར་བ་ལ། མགོ་མཚུངས་ཀྱི་ལན་ནི། འོ་ན་བདེ་མཆོག་ལས་བཤད་པའི་སོ་བདུན་གྱི་གོ་རིམ་དང་ས་མཚམས་ཀྱང་མ་དག་པར་འགྱུར་ཏེ། དེར་ཡང་བྱང་ཕྱོགས་ཀྱི་ཐོག་མར་རྫུ་འཕྲུལ་རྐང་པ་ལ་མཛད་ནས་ས་དང་པོ་དང་སྦྱར། ཡང་དག་སྤོང་བ་ཀུན་གྱི་ཐ་མར་བཞག་ནས་མཚམས་ཀྱི་ལྷ་མོ་བཞི་དང་སྦྱར། དྲན་པ་ཉེར་བཞག་བཞི་དང་འཕགས་ལམ་ཡན་ལག་གི་ཏིང་ངེ་འཛིན་ལྔ་པོ་སངས་རྒྱས་ཀྱི་སར་བཞག་ནས་བདེ་ཆེན་ལྷ་ལྔ་དང་སྦྱར་ནས་བཤད་པའི་ཕྱིར། འདི་ལ་རྒྱུད་ཀྱི་ཁུངས་ཡོད་དོ་ཞེ་ན།
སྔ་མ་ལ་ཅིའི་ཕྱིར་མེད། རྣལ་མའི་ལན་ནི། སྔགས་སུ་སོ་བདུན་པོ་ལམ་རིམ་པ་གཉིས་ཀྱི་དབང་དུ་བྱས་པའི་ཚེ། ལྷ་ངོ་བོ་གཅིག་ལ་ལྡོག་པས་འབྱེད་པ་དང༌། རྫོགས་རིམ་གྱི་དུས་སུ་བདེ་སྟོང་གི་ཡེ་ཤེས་ངོ་བོ་གཅིག་ལ་ལྡོག་པས་སོ་བདུན་དུ་ཕྱེ་ནས། སྒྲུབ་པ་པོ་ལ་ལམ་གྱི་སྐྱེ་ཚུལ་གང་དང་གང་སྦྱོར། རྣལ་འབྱོར་དབང་ཕྱུག་རྣམས་ཀྱི་མན་ངག་གིས་བསྟན་པས་ཇི་ལྟར་བཤད་ཀྱང་འགལ་བ་མེད་དོ། ། གཉིས་པ་ལ། ཐུན་མོང་མ་ཡིན་པའི་ས་གསུམ་ལོགས་སུ་བཞག་པ་ལ་རྩོད་པ་སྤང་བ། ཀུན་ཏུ་འོད་སངས་རྒྱས་མཐར་ཕྱིན་གྱི་སར་བཤད་པ་ལ་རྩོད་པ་སྤང་བའོ། །
དང་པོ་ནི། ཙོང་ཁ་པ་ཆེན་པོ་ན་རེ། བླ་མ་གཞན་དག ཕར་ཕྱིན་པ་ལ་མེད་པའི་ས་ཕྱི་མ་གསུམ་ཟུར་དུ་འབྱེད་པ་མི་རིགས་ཏེ། དཔེ་མེད་པ་དང་ཡེ་ཤེས་ཀྱི་ས་ནི་བཅུ་པ་ཆོས་ཀྱི་སྤྲིན་ལས་ཕྱེ་བའི་ཁྱད་པར་གྱི་ལམ་དང༌། བར་ཆད་མེད་པའི་ལམ་དུ་མན་ངག་གི་སྙེ་མ་ལས་བཤད་པ་དང༌། རྡོ་རྗེ་འཛིན་པའི་ས་ནི་ཀུན་ཏུ་འོད་ལས་གཞན་མ་ཡིན་པ་དང༌། དགྱེས་རྡོར་དུ་བཤད་པའི་ས་བཅུ་གཉིས་ཀྱང༌། དེའི་འགྲེལ་པ་ཚད་ལྡན་དག་ལས་ཡོངས་སུ་གྲགས་པ་བཅུ་པོའི་སྟེང་དུ་མོས་སྤྱོད་དང་ཀུན་ཏུ་འོད་ཀྱི་ས་གཉིས་ལས་གཞན་མ་བཤད་པའི་ཕྱིར། ཞེས་གསུང་ངོ༌། །
དེ་མི་འཐད་པ་ལ་གཉིས་ཏེ། གཞན་ཕྱོགས་རིགས་པས་མི་འཐད་པ་དང༌། རང་ཕྱོགས་ལུང་དང་མི་འགལ་བའོ། ། དང་པོ་ནི། འོ་ན་དཔེ་མེད་པ་དང་ཡེ་ཤེས་ཆེན་པོའི་ས་གཉིས་སྔགས་ཀྱི་ཐུན་མོང་མ་ཡིན་པའི་ས་ཞིག་གམ། ཕར་ཕྱིན་པ་ལ་ཡང་ཡོད། དང་པོ་ལྟར་ན་སྔགས་ལས་བཤད་པའི་ས་ལོགས་ཤིག་པར་གྲུབ་ལ། གཉིས་པ་ལྟར་ན། ཕར་ཕྱིན་ཐེག་པས་སངས་རྒྱ་བ་སྔགས་ལ་མ་ལྟོས་པར་འཚང་རྒྱ་བ་མི་འདོད་བཞིན་དུ་ཧ་ཅང་ཐལ་བ་དང༌། རྒྱུན་མཐའི་ཁྱད་པར་གྱི་ས་དང་བར་ཆད་མེད་པའི་ལམ་ལ་དཔེ་མེད་པ་དང་ཡེ་ཤེས་ཀྱི་སའི་མིང་གིས་འདོགས་པ་ཕར་ཕྱིན་ཐེག་པའི་མདོ་ལུང་གང་ན་ཡང་མེད་པས་བསལ་བ་དང༌།
ཚེ་གཅིག་ལུས་གཅིག་ལ་འཚང་རྒྱ་བ་རྡོ་རྗེ་ཐེག་པའི་ཁྱད་ཆོས་མ་ཡིན་པར་འགྱུར་ཏེ། རྡོ་རྗེ་ཐེག་པའི་ལམ་ཟབ་པ་དང་ཉེ་བར་བྱེད་པའི་ཆོས་ནི་ཐུན་མོང་མ་ཡིན་པའི་ཁྱད་པར་གཉིས་ཀྱིས་རབ་ཏུ་ཕྱེ་བ་ཡིན་ལ། དེ་ནི་ཐུན་མོང་དུ་གྲགས་པའི་ས་བཅུ་ཙམ་པོ་རྫོགས་པའི་མཐར་ཉམས་སུ་ལེན་དགོས་ཤིང༌། ཐུན་མོང་གི་ས་བཅུ་པ་ནི་ལམ་དུ་ཞུགས་རྗེས་ནས་ཀྱང་བསྐལ་པ་གྲངས་མེད་གསུམ་གྱིས་མཐར་ཕྱིན་པར་བྱེད་དགོས་པའི་ཕྱིར། སྔགས་ནས་གནས་སོགས་ཀྱི་མིང་གིས་བཏགས་པའི་ས་རབ་ཏུ་དགའ་བ་སོགས་བཅུ་པོ་ལ་ཕར་ཕྱིན་པའི་ས་བཅུ་ལ་མེད་པའི་ཁྱད་ཆོས་ཤིག་ཡོད་དམ་མེད། ཡོད་ན་ཕར་ཕྱིན་པ་ལས་གྲགས་པའི་ས་ལོགས་སུ་བཤད་ནས། ཚེ་གཅིག་གིས་སངས་རྒྱས་བྱེད་པ་ལ་ས་ལོགས་པ་ཤིག་མེད་མི་རུང་གི་ཡན་ལག་ཏུ་མི་དགོས་ན་གཞན་དགོས་པ་ཅི་ཞིག་ཡོད། གཉིས་པ་ལྟར་ན། ཚེ་གཅིག་ལུས་གཅིག་ལ་སངས་རྒྱ་བའི་ཐབས་སུ་འགལ། གཉིས་པ་ལུང་གིས་མི་གནོད་པ་ནི།
ཀུན་ཏུ་འོད་ལ་རྡོ་རྗེ་འཛིན་པའི་སར་བཤད་པས་སྔགས་ལས་ལུགས་གཞན་མི་དགོས་པར་མི་འགྲུབ་སྟེ། སྔགས་ལུགས་ཀྱི་ས་བཅུ་པོའི་ནང་དུ་དཔེ་མེད་པ་དང་ཡེ་ཤེས་ཀྱི་སའི་ཉམས་ལེན་མཐའ་དག་འདུས་པའི་ཕྱིར། མ་འདུས་ན་སྔགས་ཀྱི་ས་བཅུ་ལ་ཟབ་ཁྱད་ཅི་ཞིག་ཡོད། མན་ངག་སྙེ་མའི་ལུང་དོན་ངེས་པར་འཆད་མི་དགོས་མོད། འཆད་པའི་ཚེའང་བར་ཆད་མེད་པའི་ལམ་དུ་བཤད་པ་ཉིད་ཀྱིས་ས་ལོགས་པར་གྲུབ་སྟེ། ས་བཅུ་པ་ལ་ཙམ་ཁྱད་དུ་ཕྱེ་བ་དེ་སྔགས་ཀྱི་ས་བཅུ་པའི་དབང་དུ་བྱེད་ན་ནི་དེ་ཉིད་ཀྱིས་ས་ལོགས་པར་གྲུབ་ལ། ཕར་ཕྱིན་པའི་དབང་དུ་བྱེད་ན་ནི་ཕར་ཕྱིན་པའི་ས་བཅུ་པའི་ཁ་སྐོང་གཞུང་དེ་ན་མེད་པར་སྔགས་ནས་ཚོལ་ན་ཧ་ཅང་ཐལ་ལོ། ། གཉིས་པ་ནི། རང་ཕྱོགས་ཀྱི་བླ་མ་གོང་མའི་རྗེས་འཇུག་ཏུ་ཁས་ལེན་པ་དག་ན་རེ། རྡོ་རྗེ་འཛིན་པའི་ས་ཀུན་ཏུ་འོད་ཀྱི་སར་ཁས་ལེན་པ་དང༌།
ཕར་ཕྱིན་ཐེག་པ་རྐྱང་པས་རྡོ་རྗེ་འཛིན་པའི་ས་འགྲུབ་པར་འདོད་པ་ནི་སམྦུ་ཊིའི་རྒྱུད་དང་འགལ་ཞིང༌། བླ་མ་གོང་མའི་བཞེད་པ་དང་མི་མཐུན་ནོ། ། དེའི་ཤེས་བྱེད་ནི་རྒྱུད་ལས། ཇི་སྐད་དུ། གང་དག་བསམ་གྱིས་མི་ཁྱབ་པའི་གནས་མ་ཐོབ་པ་དེ་ནི་བདེ་བར་གཤེགས་པ་སྟེ། མཚན་གཞི་མཚོན་པར་བྱེད་པ་ནི་རྡོ་རྗེ་སེམས་དཔའ་ཡང་དག་པའོ། ། ཞེས་དང༌། བདག་མེད་མའི་བསྟོད་འགྲེལ་དུ། གང་ཞིག་རྒྱུ་ལ་ཁྱད་པར་ཡོད་ན་འབྲས་བུ་ལ་ཁྱད་པར་འབྱུང་སྟེ། ཀོ་ཊ་བ་དང་སཱ་ལི་བཞིན་ནོ། །
ཞེས་གསུངས་སོ། ། དེ་བས་ན་ཕར་ཕྱིན་པས་གྲངས་མེད་གསུམ་གྱི་མཐར་སྔགས་ཀྱི་ཉེ་ལམ་ལ་མ་རྟེན་ན་ཡང་དག་པའི་སངས་རྒྱས་སུ་བགྲོད་མི་ནུས་པ་ནི་རྗེ་བཙུན་ས་སྐྱ་པའི་དགོངས་པ་བླ་ན་མེད་པའོ། ། ཞེས་འཆད་དོ། ། འདི་བརྟག་པ་ལ་གཉིས་ཏེ། ལུང་གི་དོན་བཤད་པ་དང༌། དེས་ན་དགོངས་པའི་དོན་བཞག་པའོ། ། དང་པོ་ནི། སམྦུ་ཊིའི་ལུང་དེའི་དོན་ནི་འབྲས་བུ་ལམ་བྱེད་དང་བྲལ་བའི་ལམ་རྐྱང་པས་ཐོབ་པའི་སངས་རྒྱས་དེ་ནི་གནས་ཚུལ་ལ་སྤང་རྟོགས་མཐར་ཐུག་པ་ཡིན་ཀྱང༌། གཞན་ངོར་གཟུགས་སྐུའི་སྣང་བ་སྟོན་པ་ན་ཁྲོ་ཆགས་ཀྱི་རྣམ་པ་ཅན་དུ་མི་སྟོན་པར། བདེ་བར་གཤེགས་པ་ཤཱཀྱ་ཐུབ་པ་ལྟ་བུ་ཆགས་བྲལ་གྱི་གཟུགས་སུ་སྟོན་པ་དང༌།
ལམ་རིམ་པ་གཉིས་ཀྱིས་ཐོབ་པའི་སངས་རྒྱས་དེ་ནི་གཞན་ངོར་གཟུགས་ཀྱི་སྐུའི་རྣམ་པ་སྟོན་པ་དང༌། ཐོག་མར་སངས་རྒྱས་པའི་ཚེ་བདེ་དགྱེས་ལྟ་བུ་ལོངས་སྐུ་ཡན་ལག་བདུན་ལྡན་དང༌། གཞན་ངོར་ཡང་ཁྲོ་ཆགས་ཀྱི་རྣམ་པ་ཅན་དུ་འཆར་བའོ། ། སངས་རྒྱས་ངོ་བོ་གཅིག་ཀྱང་སྔོན་གྱི་སྨོན་ལམ་དང༌། གདུལ་བྱའི་ཁྱད་པར་ལས་སྣང་བ་སོ་སོར་འཆར་བ་ཡིན་གྱི། སངས་རྒྱས་གཅིག་གིས་སྣང་བ་སོ་སོར་སྟོན་མི་ནུས་པ་ནི་མ་ཡིན་ནོ། ། བདག་མེད་བསྟོད་འགྲེལ་གྱི་དོན་ཡང་བཤད་མ་ཐག་པ་ལྟར་ཡིན་གྱི། ཀུན་ཏུ་འོད་སངས་རྒྱས་ཀྱི་སར་མི་བཞེད་པ་ནི་མ་ཡིན་ཏེ། དེ་སློབ་པའི་ལམ་དུ་བཞེད་ན་སྔགས་ཀྱི་སློབ་ལམ་ལས་གཞན་དུ་མེད་པས་དཔེ་མེད་པ་དང་ཡེ་ཤེས་ཆེན་པོ་གང་རུང་དུ་ཐལ་བར་འགྱུར་བ་དང༌། ས་བཅུ་གསུམ་གྱི་གྲངས་ངེས་ཉམས་སོ། །
གཞན་ཡང་ཕར་ཕྱིན་པ་རྐྱང་པས་ཐོབ་པའི་ཀུན་ཏུ་འོད་ལ་གནས་པ་དེ་མཐར་ཐུག་གི་ཐེག་པའམ་སྔགས་ལ་འཇུག་པར་འདོད། དང་པོ་ལྟར་ན་སངས་མི་རྒྱ་བའི་སེམས་ཅན་ཡོད་པར་འགྱུར་ལ། གཉིས་པ་ལྟར་ན་ཐོག་མར་སྔགས་ལམ་གང་ནས་འཇུག ས་བཅུ་གཉིས་པ་ནས་འཇུག་པར་འདོད་ན་སྔགས་ཀྱི་ས་བཅུ་སྔོན་དུ་མ་སོང་བའི་ས་ཕྱི་མ་གསུམ་ཁས་ལེན་དགོས་པར་འགྱུར་ལ། དེ་ལྟར་ན་མཚན་ཉིད་ཐེག་པ་ལ་ཡང་རིགས་པ་མཚུངས་པས་ཧ་ཅང་ཐལ་ལོ། ། འོ་ན་བསྟོད་འགྲེལ་དུ། ས་དགུ་འདས་ནས་ཡེ་ཤེས་ནི། ། གང་གིས་སངས་རྒྱས་སར་གནས་པ། ། ཞེས་བཤད་པ་དེ་དཔེར་མཛད་ནས། ཀུན་ཏུ་འོད་ཀྱི་ས་སངས་རྒྱས་བཏགས་པ་བར་བཤད་པ་མ་ཡིན་ནམ་ཞེ་ན།
དེ་ལྟར་འཆད་པ་མ་ཡིན་གྱི། སྤྱིར་ཕར་ཕྱིན་ཐེག་པར་སངས་རྒྱས་སུ་བཤད་པ་ཐམས་ཅད་མཚན་ཉིད་པ་མ་ཡིན་པར་སྟོན་པ་སྟེ། གཞན་དུ་ན་བསྟོད་པའི་རྩ་བ་ས་བཅུ་གཉིས་པ་སྔགས་ཀྱི་སངས་རྒྱས་སུ་བཤད་པས། གསང་སྔགས་ཀྱི་སློབ་ལམ་བཅུ་གཉིས་ཕྱེད་དང་བཅས་པ་ལ་དཀའ་བའི་གནས་སུ་འགྱུར་བ་མ་ཡིན་ནམ་ཞེས་རྣམ་པར་བརྟག་དགོས་སོ། ། གཉིས་པ་ནི། དེ་ལྟར་བཤད་པ་ན་ཕར་ཕྱིན་ཐེག་པས་ཐོབ་པའི་བཅུ་གཅིག་ཀུན་ཏུ་འོད་ཀྱི་ས་སྔགས་ཀྱི་སློབ་ལམ་དུ་བླ་མ་གོང་མ་གང་གིས་ཀྱང་མ་བཤད་པ་དེའི་ཕྱིར། ཕར་ཕྱིན་ཐེག་པ་རྐྱང་པས་ཐོབ་པའི་ཀུན་ཏུ་འོད་ནི་ཆོས་ཀྱི་སྐུ་མཐར་ཕྱིན་པའི་ས་ཡིན་ལ། འབྲས་བུ་ལམ་བྱེད་ཀྱི་ཐེག་པས་མཐར་ཕྱིན་པའི་བཅུ་གསུམ་པ་ནི་གཞན་དོན་མཐར་ཕྱིན་ལོངས་སྤྱོད་རྫོགས་པའི་སྐུ་ཞེས་བྱའོ། ། འདི་ཡང་ལྡོག་པས་འབྱེད་པ་ཡིན་གྱི། ཀུན་ཏུ་འོད་ཀྱི་རྗེས་སུ་ས་གཉིས་སམ་ཕྱེད་དང་བཅས་པའི་གསུམ་སྣོན་དགོས་པ་ནི་མ་ཡིན་ཏེ།
ཐུན་མོང་མ་ཡིན་པའི་ས་དེ་དག་ནི་སྔགས་ལུགས་ཀྱི་གནས་སོགས་ས་བཅུའི་ནང་དུ་མ་འདུས་པ་མེད་པའི་ཕྱིར་དང༌། ཕར་ཕྱིན་པའི་ས་བཅུ་རྒྱུན་མཐའི་བར་བཅད་མེད་ལམ་གྱིས་སྤོང་མི་ནུས་པའི་མ་རིག་པའི་བག་ཆགས་ཡོད་ན། ལམ་འབྲས་སུ། ཀུན་ཏུ་རྨོངས་པ་མ་རིག་པའི་གཉེན་པོ་ནི་ཐོས་བསམ་གྱིས་སྒྲོ་འདོགས་བཅད་པའི་ལྟ་བར་ངེས་པ་དང༌། དེ་འདྲའི་ལྟ་བ་ཡང་ཕར་ཕྱིན་པ་ལས་ཁྱད་པར་དུ་འཕགས་པ་སྔགས་ལ་ཡང་མེད་པར་བཤད་པ་དང་འགལ་བར་དོགས་སོ། ། དེ་ལྟར་བཤད་པའི་ལུང་དང་རིགས་པ་མང་པོ་དག་གིས་ནི་ཐེག་པ་ཆེན་པོའི་ལམ་གྱི་སྲོལ་གཉིས་པོ་ཕན་ཚུན་སོ་སོའི་ཐུན་མོང་མ་ཡིན་པའི་ལམ་རིམ་ལ་མི་ལྟོས་པར། རང་རང་གི་གཞུང་ལུགས་ནས་སོ་སོར་བཤད་པའི་ལམ་གྱི་རིམ་པ་ཁོ་ནས་འབྲས་བུའི་གནས་སྐབས་མཐར་ཕྱིན་པའི་གོ་འཕང་ངེས་པར་འགྲུབ་བོ་ཞེས་ཆོས་ཀྱི་རྗེ་ས་སྐྱ་པཎྜི་ཏའི་གསུང་གིས་ལེགས་པར་བཤད་པ་དེ་འདིར་གྲུབ་པའོ།། །། འདིར་སྨྲས་པ། དངོས་ཀུན་རང་བཞིན་བརྗོད་པ་ཀུན་བྲལ་བ། ། ཀུན་ཁྱབ་ཆོས་དབྱིངས་ཡེ་ཤེས་བདེ་བ་ཆེ། །
འདི་ལས་གཞན་དུ་རྟེན་འབྲེལ་སྣ་ཚོགས་པ། ། ཡོད་མ་མྱོང་དེ་ལམ་གྱི་སྦྱང་གཞིར་ངེས། ། ཤེས་བྱའི་ཆོས་ཀུན་གོམས་བྱེད་རྣལ་འབྱོར་པ། ། རང་རང་སོ་སོའི་སེམས་སུ་ཐག་བཅད་ནས། ། སེམས་ཀྱི་ངོ་བོ་རིམ་གཉིས་རྣལ་འབྱོར་དུ། ། འདྲིས་ཤིང་གོམས་པ་སྦྱོང་བྱེད་ལམ་དུ་ངེས། ། དྲི་བཅས་ཡེ་ཤེས་དྲི་མེད་རྣལ་འབྱོར་གྱིས། ། ལན་བརྒྱར་སྦྱངས་པས་སྒྲིབ་ཀུན་གནས་གྱུར་ཚེ། ། འབྲས་བུའི་མཐར་ཐུག་ཀུན་ཏུ་འོད་ས་དང༌། ། བཅུ་གསུམ་འཁོར་ལོ་བསྒྱུར་བ་འགྲུབ་གྱུར་ཅིག །
ཅེས་སྦྱང་གཞི་དང་སྦྱོང་བྱེད་སྦྱང་འབྲས་གསུམ་གྱི་རྣམ་གཞག་རྒྱ་ཆེར་བཤད་པ་ཁྱབ་བདག་རྡོ་རྗེ་སེམས་དཔའི་ཞལ་གྱི་ལུང་རྣམ་པར་ངེས་པ་པདྨ་དཀར་པོའི་ཕྲེང་བ་ཞེས་བྱ་བ་འདི་ནི། སེམས་དཔའ་བྲག་དཀར་བ་བསོད་ནམས་རྒྱལ་མཚན་དཔལ་བཟང་པོའི་གསུང་གིས་བསྐུར་བའི་ངོར། དཔལ་ཤཱཀྱ་མཆོག་ལྡན་དྲི་མེད་ལེགས་པའི་བློས་ཉེ་བར་སྦྱར་བའི་ཡི་གེ་པ་ནི་བློ་བཟང་ཆོས་ཀྱི་རྒྱལ་མཚན་ནོ།། །། ༄༅། །སྐྱེ་འཕགས་སྣང་བ་མཐུན་པ་ལ་བརྩད་པ་རྡོ་རྗེའི་གསེང་ལམ་ཆོས་ཚན་བཅུ་བདུན་པ་བཞུགས་སོ།། ༄། །ཨོཾ་སྭསྟི། རྡོ་རྗེ་འཛིན་ལ་ཕྱག་བྱས་ཏེ། ། བྱིས་པ་རྣམས་ལ་ཐུན་མོང་དུ། ། གང་སྣང་རྫོགས་སངས་རྒྱས་ལ་ཡང༌། ། སྣང་ཞེས་འདོད་པ་དེ་སྤང་བྱ། ། བྱིས་པ་རྣམས་ལ་མངོན་སུམ་དུ། །
གང་སྣང་གནས་ལུགས་ཡིན་པ་དང༌། ། དོན་དམ་པ་དང་ཆོས་ཀྱི་དབྱིངས། ། ཡིན་པར་འགལ་ཕྱིར་དེ་ལ་དེ། ། སྣང་བ་མིན་ནོ་སངས་རྒྱས་ལ། ། ཆོས་དབྱིངས་ལས་གཞན་མི་སྣང་སྟེ། ། ཆོས་ཀྱི་དབྱིངས་ལས་མ་གཏོགས་པའི། ། ཆོས་གཞན་མེད་པར་བཤད་ཕྱིར་རོ། ། ཤེས་པར་བྱེད་ལ་ཀུན་རྫོབ་དང༌། ། དོན་དམ་གཉིས་སུ་ཁ་ཚོན་བཅད། ། དེ་ཕྱིར་ཤེས་པར་བྱ་བ་ཡང༌། །
བདེན་པ་གཉིས་ལས་གཞན་མི་འཆད། ། ཤེས་བྱེད་འཁྲུལ་དང་མ་འཁྲུལ་ལས། ། ཤེས་བྱ་རྫུན་དང་བདེན་པར་འཇོག ། ཤེས་བྱེད་ཀུན་རྫོབ་འཁྲུལ་པའི་དུས། ། ཤེས་པར་བྱ་ཡང་རྫུན་ཁོ་ན། ། ཤེས་བྱེད་དོན་དམ་མ་འཁྲུལ་བ། ། ཉིད་ཕྱིར་དེར་སྣང་བདེན་ཁོ་ན། ། དོན་དམ་དུ་ནི་ཡོད་པ་དང༌། ། མེད་ལས་དེ་དེར་འཇོག་ནུས་ཀྱི། ། ཀུན་རྫོབ་ཏུ་ནི་མེད་པ་དང༌། །
ཡོད་ལས་དེ་དེར་འཇོག་མི་ནུས། ། ཅི་ཕྱིར་ཞེ་ན་དོན་དམ་པ། ། ཤེས་བྱའི་གནས་ལུགས་ལ་ཞུགས་དང༌། ། ཀུན་རྫོབ་ཡུལ་གྱི་གནས་ཚུལ་ལས། ། ཕྱིན་ཅི་ལོག་ཏུ་ཞུགས་ཕྱིར་རོ། ། མ་རིག་པ་དང་རིག་པ་དང༌། ། སྒྲིབ་པར་བྱེད་དང་སྒྲིབ་མེད་དང༌། ། བི་ཛྙཱ་ན་དང་ཛྙ་ན་དང༌། ། ཀུན་རྫོབ་དོན་དམ་མིང་རྣམ་གྲངས། ། རྫོགས་སངས་རྒྱས་ལ་ཡེ་ཤེས་ལས། །
གཞན་པའི་ཤེས་པ་སྲིད་མ་ཡིན། ། དེ་ཕྱིར་ནང་གི་རྣམ་ཤེས་ལས། ། བྱུང་བའི་ཡུལ་སྣང་དེ་ལ་མེད། ། དེ་ཉིད་ཕྱིར་ན་རྫོགས་སངས་རྒྱས། ། གང་བཞུགས་གནས་དེ་འོག་མིན་དང༌། ། སྣོད་བཅུད་མ་ལུས་ཡེ་ཤེས་ལས། ། གཞན་དུ་ཡོད་པ་མ་ཡིན་ནོ། ། རྫོགས་སངས་རྒྱས་ལ་སེམས་ཅན་དུ། ། སྣང་བའི་རྣམ་རིག་ཡོད་མིན་ན། ། སེམས་ཅན་ཐམས་ཅད་འབད་མེད་དུ། །
གྲོལ་བར་ཐལ་བ་མ་ཡིན་ནམ། ། ཞེ་ན་རྫོགས་པའི་སངས་རྒྱས་ལ། ། གང་སྣང་རྫོགས་སངས་རྒྱས་ཉིད་ཕྱིར། ། སངས་རྒྱས་མིན་པའི་སྣང་བ་ནི། ། འགའ་ཡང་འཆར་བ་མ་ཡིན་ནོ། ། སེམས་ཅན་ཉིད་དུ་སྣང་བ་ནི། ། རང་རང་སོ་སོའི་ལས་སྣང་སྟེ། ། ལས་ཀྱི་སྣང་བ་དེ་དག་ན། ། སེམས་ཅན་ཉིད་དུ་སྣང་བ་མེད། ། ལས་སྣང་མ་དག་བློ་ངོ་ན། །
སངས་རྒྱས་དང་ནི་སེམས་ཅན་དང༌། ། སེམས་ཅན་དག་ཀྱང་རྒྱུད་གཞན་དུ། ། སྣང་མོད་འཁྲུལ་སྣང་དག་པའི་ངོར། ། རྒྱུད་གཞན་ཉིད་དུ་གྲུབ་པ་མེད། ། དེ་ལྟ་མོད་ཀྱི་འཁྲུལ་པའི་བློ། ། རྒྱུན་ཆད་གྱུར་པ་མི་སྲིད་ཕྱིར། ། སེམས་ཅན་ཐམས་ཅད་འབད་མེད་དུ། ། གྲོལ་བར་ཐལ་བ་མ་ཡིན་ནོ། ། རྫོགས་སངས་རྒྱས་ལ་རྣལ་འབྱོར་གྱི། ། མངོན་སུམ་ལས་གཞན་རིག་པ་མེད། །
མངོན་སུམ་དེ་ལ་རང་རིག་པས། ། ཁྱབ་ཕྱིར་དེ་ལ་གང་ཤར་བ། ། སངས་རྒྱས་ཉིད་ཀྱི་ཡེ་ཤེས་སོ། ། དེ་སྐད་འདི་ཡང་སེམས་ཅན་ལ། ། གང་སྣང་དེ་ཉིད་ཤེས་ཡིན་པའི། ། དཔེ་ཡིས་ཉེ་བར་གཞལ་བྱས་ནས། ། རྫོགས་སངས་རྒྱས་ལ་སྣང་ཚུལ་བཤད། ། དེ་ཡི་དགེ་བ་སྣོད་བཅུད་ཀྱི། ། ཞིང་སྦྱོང་དོན་དུ་བསྔོ་བར་བགྱི། ། དེ་ནས་སྣང་བ་རྣམ་གསུམ་གྱི། །
གཙོ་བོའི་དོན་ལ་གདེང་ཐོབ་ཤོག། །། ༄༅། །ཨོཾ་སྭསྟི། རྡོ་རྗེ་འཛིན་ལ་ཕྱག་འཚལ་ནས། ། དེ་འོག་སོ་སོ་སྐྱེ་བོ་ལ། ། ཡུལ་གྱི་སྣང་ཚུལ་སྤྱིར་བཏང་དང༌། ། དམིགས་གསལ་གཉིས་ཀྱི་བཤད་པར་བྱ། ། དང་པོ་སངས་རྒྱས་གསུང་རབ་ལ། ། ཐོས་བསམ་སྒོམ་པའི་ཤེས་རབ་ཀྱིས། ། བློ་མ་བསྒྱུར་བའི་སོ་སྐྱེ་ལ། ། རྣམ་ཤེས་ལས་གཞན་བློ་མེད་ཅིང༌། །
ལས་སྣང་འཁྲུལ་སྣང་རྫུན་སྣང་ལས། ། མ་གཏོགས་ཡུལ་སྣང་འཆར་མི་སྲིད། ། དེ་ལ་དེ་ལྟར་སྣང་དེ་དང༌། ། ཕྱོགས་རེས་མཐུན་པའི་འཕགས་པ་ཡང༌། ། ཡོད་དོ་ཅི་ཡི་ཕྱིར་ཞེ་ན། ། ཇི་སྲིད་གཟུང་འཛིན་གཉིས་སྣང་གི ། བག་ཆགས་མ་སྤངས་དེ་སྲིད་དུ། ། དེ་ལྟར་འཆར་བའི་རྒྱུ་ཚོགས་ཚད། ། གང་ཤར་དེ་ཉིད་སངས་རྒྱས་ཀྱི། ། ལམ་དུ་འགྱུར་བ་མ་ཡིན་ཡང༌། །
འཁྲུལ་སྣང་ཉིད་དང་རྗེས་མཐུན་པར། ། འཁྲུལ་པའི་བསོད་ནམས་ཚོགས་བསགས་པས། ། འཁྲུལ་སྣང་ལོངས་སྤྱོད་རྫོགས་པའི་སྐུར། ། རྫོགས་སངས་རྒྱས་པའི་གཟུགས་དེ་ཉིད། ། འཁྲུལ་སྣང་བག་ཆགས་ཅན་ཉིད་ལ། ། དེ་ལྟར་སྣང་གིས་གཞན་ལ་མིན། ། འཁྲུལ་པའི་སྣང་བ་སྒྱུ་མ་དང༌། ། སྤྲོས་བྲལ་ཉིད་དུ་ཐག་བཅད་ནས། ། འཁྲུལ་མེད་ཡེ་ཤེས་ཚོགས་བསགས་པས། ། གནས་ལུགས་ཆོས་སྐུར་རྫོགས་སངས་རྒྱ། །
འཕགས་ཆེན་སློབ་པའི་མཉམ་བཞག་ཚེ། ། ཞི་ལྷག་ཟུང་དུ་འབྲེལ་བ་ན། ། ཀུན་རྫོབ་ལས་སྣང་མི་འཆར་མོད། ། སྣང་བཅས་ཉམས་ཀྱི་སྣང་བ་འཆར། ། དེ་ལྟར་གང་སྣང་སྣང་བ་པོའི། ། ཡེ་ཤེས་ཉིད་ཕྱིར་དོན་དམ་བདེན། ། དེ་དག་ཐར་པའི་ལམ་ཉིད་དུ། ། བློ་བཟང་རྣམས་ཀྱིས་ཤེས་པར་བྱ། ། སྟོང་པ་ཉིད་ལ་སྣང་བཅས་དང༌། ། སྣང་མེད་གཉིས་སུ་དབྱེ་བ་དང༌། །
མཉམ་པར་བཞག་ལའང་དེ་འཆར་བ། ། སྔགས་དང་རྣལ་འབྱོར་སྤྱོད་པའི་གཞུང༌། ། མཉམ་པར་བཞག་ཚེ་བློ་མེད་ཅིང༌། ། རྫོགས་སངས་རྒྱས་ཚེའང་དེ་ལྟ་ཞེས། ། དབུ་མར་འཇུག་དང་སྤྱོད་པ་ལ། ། འཇུག་པའི་གཞུང་ཆེན་གཉིས་ལས་བཤད། ། ཕར་ཕྱིན་ཐེག་པ་ཁོ་ན་ཡི། ། དབང་དུ་བྱས་ཚེ་ལུགས་འདི་ལ། ། མི་འཐད་ཅི་ཡང་ཡོད་མིན་ཏེ། ། དོན་དམ་བློ་ཡི་ཡུལ་མིན་ཕྱིར། །
ཡང་དག་ཀུན་རྫོབ་ཁྱད་བསད་ཅིང༌། ། མཉམ་པར་བཞག་ལ་བློ་མེད་ན། ། ཚོགས་ཆེན་གཉིས་དང་དེ་འབྲས་ལ། ། སྐུར་པ་བཏབ་པར་འགྱུར་ཞེས་ཟེར། ། དམ་པའི་དོན་དུ་དེ་མེད་ཀྱང༌། ། ཐ་སྙད་བདེན་པའི་དོན་ཡོད་ཕྱིར། ། རྟག་ཆད་མཐའ་ལས་གྲོལ་ལོ་ཞེས། ། སྨྲས་པ་གཅིག་པུས་དེ་ལན་ཐེབས། ། ཆོས་ཀྱི་སྐུ་ལ་བློ་མེད་ཅིང༌། ། གཟུགས་སྐུ་གཞན་སྣང་ཁོ་ནའི་ཕྱིར། །
འབྲས་བུ་སངས་རྒྱས་ས་དག་གི ། རྣམ་བཞག་ཉམས་པར་འགྱུར་ཞེ་ན། ། སྔོན་གྱི་སྨོན་ལམ་མཐུ་དང་ནི། ། གདུལ་བྱ་རྣམས་ཀྱི་བསོད་ནམས་ལས། ། དཔག་བསམ་ཤིང་དང་ཡིད་བཞིན་གྱི། ། ནོར་བུའི་དཔེས་མཚོན་གང་ཡིན་པ། ། དེ་དག་གདུལ་བྱའི་སེམས་རྒྱུད་ཀྱིས། ། བསྡུས་པར་འདོད་དང་མི་འདོད་པའི། ། ལུགས་གཉིས་རྣལ་འབྱོར་སྤྱོད་གཞུང་དང༌། ། ངོ་བོ་ཉིད་མེད་སྨྲ་ལས་འབྱུང༌། །
དེ་ནས་དམིགས་ཀྱིས་གསལ་བཤད་པ། ། ཐོས་དང་བསམ་པའི་ཤེས་རབ་ཀྱི། ། རྣམ་བརྟགས་དོན་དམ་བདེན་ཞེས་པ། ། རྣམ་གྲངས་དོན་དམ་ཉིད་ཀྱི་ཕྱིར། ། ལས་སྣང་རྫུན་པར་མི་འཆད་ཀྱང༌། ། ཡུལ་ཅན་རྣམ་པར་རྟོག་ཕྱིར་དང༌། ། རིགས་པའི་དཔྱད་པ་མི་བཟོད་ཕྱིར། ། ཀུན་རྫོབ་བདེན་ལས་འདའ་མི་སྲིད། ། མོས་སྤྱོད་སྒོམ་བྱུང་ཉིད་ཀྱང་དེ། ། གཞན་ཡང་གཞི་དུས་ཡེ་ཤེས་དེ། །
འཛིན་རྣམ་ཉིད་ཀྱིས་མྱོང་ཞེས་པ། ། རྣམ་འགྲེལ་མཛད་པའི་གཞུང་ཆེན་ལས། ། གསལ་བར་གསུངས་མོད་རྒྱུད་བླ་མར། ། བདེ་གཤེགས་སྙིང་པོ་མཐོང་བ་ལ། ། སོ་སོའི་སྐྱེ་བོ་ལ་སོགས་པ། ། མིག་དང་མི་ལྡན་རྣམ་པ་བཞི། ། བཤད་པ་དེ་མ་ངེས་ལ་དགོངས། ། དེ་ལྟར་གང་ཟག་རྣམ་གསུམ་ལ། ། ཡུལ་གྱི་སྣང་ཚུལ་མ་ཤེས་ན། ། སྔགས་ཀྱི་ཉམས་ལེན་ཐོག་མར་ནི། །
ཡེ་ཤེས་ཚོགས་བསོག་ཇི་ལྟར་འཆད། ། དེ་ཡང་ཡེ་ཤེས་ཚོགས་བསགས་ནས། ། བསྐྱེད་པའི་རིམ་པ་ལ་འཇུག་ཚེ། ། ཀུན་རྫོབ་བདེན་ཀུན་རང་སྟོང་དུ། ། ཤེས་ཤིང་གོམས་ལས་མ་གཡོས་པར། ། རྟེན་དང་བརྟེན་པར་བཅས་པ་ཀུན། ། དོན་དམ་བདེན་པ་ཉིད་ལས་བསྒྲུབ། ། དེ་ལ་མངོན་ཞེན་འགོག་དོན་དུ། ། སྣོད་བཅུད་དམིགས་མེད་ངང་དུ་འཇོག ། དམིགས་མེད་འཆད་ཚུལ་གཉིས་བཤད་པ། །
མ་ཡིན་པ་དང་མེད་པའོ། ། མ་ཡིན་པ་ནི་ཡེ་ཤེས་ཏེ། ། མེད་པ་ནམ་མཁའ་ལྟ་བུའོ། ། དང་པོ་ལྟ་བ་དངོས་ཡིན་ཀྱང༌། ། ཤེས་བྱ་ཤེས་བྱེད་གཉིས་མེད་ཕྱིར། ། གཉིས་པ་དེར་མི་རུང་བ་སྟེ། ། གཞན་ནི་རང་སྟོང་ཉིད་དུ་འགལ། ། རང་སྟོང་གཏན་ལ་ཕེབས་པས་ནི། ། རྨོངས་པ་བཀག་ཙམ་ཉིད་འགྱུར་མོད། ། ཡོན་ཏན་རྟེན་གྱུར་སྟོང་ཉིད་ནི། །
གཉིས་མེད་ཡེ་ཤེས་ཁོ་ནའོ། ། དེ་ལྟར་བཤད་པས་ཕྱི་རབས་ཀྱི། ། སྔགས་འཛིན་ཡེ་ཤེས་ཚོགས་སོག་ལ། ། རྨོངས་པར་གྱུར་ནས་མི་ཤེས་པའི། ། མུན་པ་ཀུན་ལས་གྲོལ་ཕྱིར་བསྔོ།། །། ཤུ་བྷཾ།། །། ༄༅། །ཨོཾ་སྭསྟི། རྡོ་རྗེ་འཛིན་ལ་ཕྱག་འཚལ་ནས། ། བསྐྱེད་དང་རྫོགས་པའི་རིམ་པ་ཀུན། ། སྟོང་ཉིད་ངང་ལས་གཡོ་མེད་ཅེས། །
འཆད་པའི་རྣམ་གཞག་འདིར་བསམ་བྱ། ། དེ་ལ་སྟོང་ཉིད་ངོས་འཛིན་པ། ། སྟོང་ཉིད་གོམས་པའི་དགོས་པ་དང༌། ། སྟོང་ཉིད་རྟོགས་པའི་ཚད་མ་དག ། གང་ཡིན་རིམ་པར་བཤད་བྱ་བ། ། ཀླུ་སྒྲུབ་ཞབས་ཀྱི་རིག་ཚོགས་སུ། ། ཆོས་ཀུན་རང་རང་གིས་སྟོང་ལས། ། གཞན་པའི་སྟོང་ཉིད་གསུངས་པ་མེད། ། ངོས་བཟུང་ནམ་མཁའ་ལྟ་བུའོ། ། ཐོགས་མེད་མཆེད་ཀྱི་གཞུང་དག་ན། །
བྱམས་པའི་གཞུང་ལུགས་ཇི་བཞིན་དུ། ། མེད་པར་དགག་དང་མ་ཡིན་པའི། ། དབྱེ་བས་རྣམ་པ་གཉིས་སུ་བཤད། ། སྲོལ་གཉིས་ལས་བྱུང་སྟོང་པ་ཉིད། ། མེད་དགག་ཉིད་དུ་གང་བཤད་དག ། བསྒོམ་པ་མངོན་ཞེན་འགོག་ཕྱིར་ཏེ། ། ཡོན་ཏན་བསྐྱེད་པའི་གཞིར་མི་བཟུང༌། ། ཡོན་ཏན་བསྐྱེད་པའི་གཞིར་བཟུང་བ། ། དངོས་པོར་གྱུར་པའི་སྟོང་ཉིད་དེ། ། དངོས་པོར་མེད་ལས་འབྲས་མི་འབྱུང༌། །
དེ་ཕྱིར་དངོས་མེད་སྟོང་ཉིད་ནི། ། སྒྲོ་འདོགས་སེལ་བའི་ཕྱིར་གསུངས་ཏེ། ། དངོས་པོར་གྱུར་པའི་སྟོང་ཉིད་ནི། ། སྐུར་འདེབས་སེལ་བའི་ཕྱིར་དུའོ། ། དེ་ལྟར་མཐའ་གཉིས་ལས་གྲོལ་བའི། ། སྟོང་པ་ཉིད་ཀྱི་དངོས་པོ་ནི། ། གཟུང་དང་འཛིན་པ་ལས་གྲོལ་བའི། ། ཡེ་ཤེས་ཉིད་ལ་འཆད་པ་ཡིན། ། གསང་སྔགས་རྡོ་རྗེའི་ཐེག་པར་ནི། ། སྟོང་པ་ཉིད་ཀྱི་དངོས་པོ་ལས། །
གཞན་པའི་ཆོས་མེད་རིམ་གཉིས་པོ། ། ཀུན་ཀྱང་སྟོང་པ་ཉིད་དངོས་པོ། ། སྟོང་ཉིད་དེ་ཡང་རིགས་པའི་ངོར། ། སྤྲོས་པ་ཀུན་ལས་འདས་གྱུར་ཀྱང༌། ། སོ་སོ་རང་རིག་ཡེ་ཤེས་ཀྱིས། ། མྱོང་ཕྱིར་ཡོན་ཏན་ཀུན་གྱི་གཞི། ། དེ་ཉིད་དོན་དམ་པའི་བདེན་པ། ། ཉིད་ཕྱིར་སྔགས་ཀྱི་བསོད་ནམས་ཚོགས། ། ཀུན་རྫོབ་བདེན་པར་མི་འཇོག་པས། ། དེ་འབྲས་སངས་རྒྱས་དོན་དམ་བདེན། །
གཟུགས་སྐུ་དོན་དམ་པའི་བདེན་པར། ། སྔགས་ལས་བཤད་པ་མེད་ཅེ་ན། ། རྣམ་ཤེས་ཡུལ་དུ་གང་ཤར་བའི། ། གཟུགས་སྐུ་ཀུན་རྫོབ་བདེན་གྱུར་ཀྱང༌། ། ཡེ་ཤེས་ཡུལ་དུ་གང་འཆར་བའི། ། གཟུགས་སྒྲ་ལ་སོགས་ཀུན་དོན་དམ། ། གཟུགས་ཕུང་སོགས་ཀྱི་ཆར་གྱུར་པའི། ། དོན་དམ་འཆད་ལ་མཚར་མི་དགོས། ། སྟོང་ཉིད་ཀུན་གྱི་ཆར་གྱུར་པའི། ། ཀུན་རྫོབ་བདེན་པ་གཞུང་ལས་བཤད། །
གཟུགས་ནས་རྣམ་མཁྱེན་བར་གྱི་ཆོས། ། ཀུན་ཀྱང་རྫོགས་དང་མ་རྫོགས་པ། ། གཉིས་སུ་བསྡུས་ནས་སངས་རྒྱས་ཀྱི། ། རྒྱལ་ཚབ་ཉིད་ཀྱིས་བཤད་མིན་ནམ། ། དེ་ཕྱིར་རྟོག་པའི་ཡུལ་དུ་ནི། ། གང་ཤར་ཀུན་རྫོབ་བདེན་པ་དང༌། ། ཡེ་ཤེས་དངོས་ཀྱི་ཡུལ་ཉིད་དུ། ། གང་ཤར་དམ་པའི་བདེན་པའོ། ། འོ་ན་བསྐྱེད་རིམ་རྟོག་པའི་བསྒོམ། ། ཡིན་པར་བཤད་པས་གནོད་ཅེ་ན། །
རྟོག་པའི་ཡུལ་དུ་གང་ཤར་བ། ། བསྐྱེད་པའི་རིམ་པ་དངོས་མིན་ཏེ། ། བསྐྱེད་རིམ་དངོས་ཀྱི་རྟེན་བརྟེན་པ། ། ཀུན་ཀྱང་རང་མཚན་ཉིད་ཕྱིར་རོ། ། རང་མཚན་མིན་པའི་དོན་སྤྱི་ལ། ། རང་མཚན་ཉིད་དུ་ཞེན་པ་ཡིས། ། འཇུག་པ་བསྐྱེད་རིམ་བསྒོམ་ཡིན་ཕྱིར། ། བསྐྱེད་རིམ་དངོས་པོ་སྤྱི་མཚན་ནོ། ། ཞེ་ན་བསྐྱེད་རིམ་རྣལ་འབྱོར་པའི། ། འཇུག་ཡུལ་རང་མཚན་ཁོ་ནར་ནི། །
ཁྱེད་ཀྱང་འཆད་པས་དོན་དེ་གྲུབ། ། རང་ཚིག་འགལ་བ་མ་ཡིན་ནམ། ། བསྐྱེད་རིམ་གོམས་པར་བྱེད་པའི་བློ། ། གསལ་བ་རབ་ཀྱི་མཐར་ཕྱིན་ཚེ། ། གང་ལ་རྟོག་བྲལ་མ་འཁྲུལ་པའི། ། དོན་དེ་བསྐྱེད་རིམ་དངོས་པོ་དང༌། ། ཡུལ་ཅན་རྣལ་འབྱོར་མངོན་སུམ་དང༌། ། ཡུལ་ཡང་དོན་དམ་པའི་བདེན་པ། ། དང་པོ་མོས་པ་ཡིད་བྱེད་ཚེ། ། རྟོག་པས་རྟོག་པའི་བསྒོམ་འགྱུར་ན། །
རྫོགས་པའི་རིམ་པའི་བསྒོམ་ཀུན་ཀྱང༌། ། དེ་ལྟར་འགྱུར་ཏེ་དེ་ཡི་ཕྱིར། ། དེ་ནས་སྟོང་ཉིད་དེ་དག་གི ། ཡུལ་ཅན་ཚད་མ་གང་ཞེ་ན། ། མེད་པར་དགག་པའི་སྟོང་པ་ཉིད། ། སྤྱི་མཚན་ཉིད་ལས་མ་འདས་ཕྱིར། ། དེ་འཇལ་བྱེད་པའི་མངོན་སུམ་ནི། ། ནམ་ཡང་ཡོད་པ་མ་ཡིན་ནོ། ། རྟོག་པའི་ཡུལ་དུ་གང་གྱུར་པའི། ། སྟོང་ཉིད་ཀུན་ཏུ་བཏགས་པའི་ཕྱིར། །
ཡོན་ཏན་རྟེན་དུ་མ་རྫོགས་ཤིང༌། ། ཀུན་རྫོབ་ཉིད་ཀྱི་བདེན་པའོ། ། ཡོན་ཏན་རྟེན་གྱུར་སྟོང་པ་ཉིད། ། དེ་འཇལ་བྱེད་པོ་རྣལ་འབྱོར་པའི། ། མངོན་སུམ་ཉིད་དང་རང་རིག་པའི། ། མངོན་སུམ་ཉིད་དུ་བཤད་པ་ཡིན། ། མངོན་སུམ་གང་ཡིན་དེ་གོམས་པས། ། གསལ་བ་རབ་ཀྱི་མཐར་ཕྱིན་ཚེ། ། སྐུ་དང་ཡེ་ཤེས་བགྲང་ཡས་པ། ། སྟོང་ཉིད་དེའི་དངོས་པོར་གཅིག །
དེའི་ཚེ་ན་བདེན་པ་གཉིས། ། གཅིག་ཏུ་འདྲེས་པར་གྱུར་པ་དང༌། ། མི་སློབ་པ་ཡི་ཟུང་འཇུག་ཅེས། ། མང་པོར་འཆད་པ་དེ་ཡིན་ནོ། ། དངོས་ལ་སྟོང་ཉིད་མི་རུང་ཞེས། ། ཟེར་བ་མང་མོད་བྱམས་ཆོས་དང༌། ། གསང་སྔགས་ཆོས་ལུགས་མ་ཤེས་པའི། ། འཆལ་གཏམ་དབྱངས་སུ་བླང་མི་བྱ། ། བྱམས་པའི་ཆོས་སུ་སྟོང་ཉིད་ཀྱི། ། ངོས་འཛིན་བློ་བུར་དྲི་མ་ཡིས། །
སྟོང་དང་སྟོབས་སོགས་ཡོན་ཏན་གྱིས། ། མི་སྟོང་པ་ལ་བཤད་པ་ཡིན། ། སྔགས་སུ་རྣམ་ཀུན་མཆོག་ལྡན་པའི། ། སྟོང་པ་ཉིད་ལ་གཙོ་བོར་མཛད། ། སྟོང་ཉིད་དེ་ཡང་དོན་བྱེད་པར། ། ནུས་ལས་གཞན་ལ་བཤད་པ་མེད། ། དོན་གང་བྱེད་པར་ནུས་ཞེ་ན། ། སངས་རྒྱས་ས་ཡི་ཡོན་ཏན་ཀུན། ། བསྐྱེད་ལ་དེ་ལས་གཞན་མི་དགོས། ། ཞེས་པ་རྒྱུད་བླའི་བསྟན་ཆོས་དང༌། །
བྱང་སེམས་འགྲེལ་པ་སྐོར་གསུམ་པོ། ། ཀུན་ན་གསལ་བར་བཞུགས་པ་ཡིན། ། དུས་འདིར་ཆོས་ལ་སྒྲིབ་བྱེད་ཀྱི། ། མུན་པ་སེལ་བྱེད་ཡེ་ཤེས་ཀྱི། ། སྣང་བྱེད་སྒྲོན་མེ་འདི་འཆར་གྱི། ། མང་པོའི་བློ་མུན་སེལ་བར་གྱིས། ། འགའ་རེ་བྱུང་རྒྱལ་སྨྲས་པ་ལ། ། ལེགས་བཤད་ཡིན་ཞེས་ཟེར་བ་ལ། ། སྙིང་རྗེ་སྐྱེས་ནས་ཤེས་རབ་ལ། ། རྩལ་དུ་བཏོན་ནས་སྨྲས་པ་ལ། །
སྐྱོན་ཡོད་མིན་ནོ་ཨ་ལ་ལ།། །། ཤུ་བྷཾ།། །། ༄། །ཨོཾ་སྭསྟི། རྡོ་རྗེ་འཛིན་ལ་ཕྱག་འཚལ་ནས། ། བླ་མེད་རྡོ་རྗེ་ཐེག་པ་ཡི། ། ཉམས་ལེན་མཐའ་དག་སྨིན་བྱེད་དང༌། ། གྲོལ་བྱེད་ཐབས་སུ་འདུས་པར་གསུངས། ། སྨིན་པར་བྱེད་པ་དབང་ཡིན་ཏེ། ། གྲོལ་བའི་ཐབས་ནི་རིམ་པ་གཉིས། ། དབང་ལ་རང་སྨིན་དོན་དུ་དང༌། །
གཞན་སྨིན་དོན་དུ་བསྐུར་བ་གཉིས། ། དང་པོ་ལ་ཡང་བསྐྱེད་རིམ་དུ། ། སྨིན་པར་བྱེད་དང་རྫོགས་རིམ་སུའོ། ། དེ་ལའང་སློབ་མ་ཉིད་དུ་དང༌། ། སློབ་དཔོན་ཉིད་དུ་སྨིན་བྱེད་པའོ། ། དང་པོ་རིག་པའི་དབང་ལྔ་སྟེ། ། ཕྱི་མ་རྡོ་རྗེ་སློབ་དཔོན་དབང༌། ། དེ་ཡང་དངོས་དང་མཐའ་གཞན་དུ། ། ཐེ་ཚོམ་བསལ་བའི་སྒོ་ནས་བཤད། ། དང་པོ་མ་དག་ཕུང་པོ་ལྔ། །
རང་སྟོང་ཉིད་དུ་ཐག་བཅད་ནས། ། དག་པ་ཡེ་ཤེས་ཕུང་པོ་ལྔ། ། ཆོ་ག་གསུམ་གྱིས་ལྷར་བསྐྱེད་ནས། ། ཡན་ལག་རྣམ་བཞི་རྫོགས་པའོ། ། འདི་ཡང་དང་པོ་རྒྱུ་དུས་སུ། ། བླ་མས་ཡིན་གྱིས་སློབ་མས་ནི། ། དེ་ལྟར་བསྒོམ་པ་མ་ཡིན་ཏེ། ། དབང་བསྐུར་སྔོན་དུ་སོང་མེད་ཕྱིར། ། དེ་ཕྱིར་ཐོག་མའི་དབང་བསྐུར་ནི། ། རྟེན་ལ་རབ་གནས་བྱ་དང་མཚུངས། །
དབང་བསྐུར་ཐོབ་ཟིན་སློབ་མས་ནི། ། རང་གིས་རང་ཉིད་ལྷར་བསྐྱེད་སོགས། ། ཡན་ལག་བཞི་པོ་རྫོགས་སྒོམ་པས། ། བསྐྱེད་པའི་རིམ་ལ་དབང་ཐོབ་འགྱུར། ། དྲུག་པ་བརྟུལ་ཞུགས་དབང་གིས་ནི། ། སྦྱང་གཞི་ཆོས་དབྱིངས་ཡེ་ཤེས་ལ། ། མཚན་མར་འཛིན་པ་དེ་བསལ་ནས། ། ཁྱབ་བདག་རྡོ་རྗེ་སེམས་དཔའ་ཉིད། ། སྔགས་ཀྱི་བཟླས་པ་ལ་དབང་བྱེད། ། བླ་མེད་རྒྱུད་ཀྱི་སློབ་མར་ནི། །
སྨིན་གྱུར་དེས་ནི་བྱ་སྤྱོད་ཀྱི། ། རྒྱུད་འཆད་པ་ལ་དབང་ཕྱིར་ན། ། འོག་མའི་སློབ་དཔོན་དུ་ཡང་འགྱུར། ། གཉིས་པ་སློབ་དཔོན་ཉིད་དུ་ནི། ། སྨིན་བྱེད་བུམ་པའི་དབང་བསྐུར་ཏེ། ། འདིས་ནི་སློབ་མ་སློབ་དཔོན་དུ། ། དམ་ཚིག་གསུམ་གྱིས་སྨིན་པར་བྱེད། ། སངས་རྒྱས་ཀུན་གྱི་དམ་ཚིག་དང༌། ། སྡོམ་པའང་བླ་མེད་འདི་ནས་འཛིན། ། དབང་འདིའི་རྟོགས་པ་མཐར་ཕྱིན་ཚེ། །
ཇི་སྙེད་བཟུང་བ་དེ་འཐོབ་བོ། ། འདི་དང་རྡོ་རྗེ་བརྟུལ་ཞུགས་ཀྱི། ། ཁྱད་པར་དམ་ཚིག་གསུམ་གྱི་ནི། ། དེ་ཁོ་ན་ཉིད་ཤེས་པ་དང༌། ། དེར་དེ་མ་བསྟན་པ་ཡིས་དབྱེ། ། སློབ་དཔོན་ཉིད་དུ་སྨིན་བྱེད་པའི། ། དབང་ཐོབ་དུས་འདིར་ཀུན་རྫོབ་ཀྱི། ། རིགས་ལྔ་སྤྱི་དང་བྱེ་བྲག་གི ། སྡོམ་པ་མ་ལུས་ཐོབ་གྱུར་མོད། ། ངེས་པའི་དོན་གྱི་སྡོམ་པ་ནི། །
འདི་ནས་ཐོག་མར་བཟུང་བ་ཡིན། ། སངས་རྒྱས་ཀུན་གྱི་སྡོམ་པ་ནི། ། ཨེ་ཝཾ་རྣམ་པར་ཡང་དག་གནས། ། ཨེ་ཝཾ་རྣམ་པ་བདེ་ཆེན་པོ། ། དབང་ལས་ཡང་དག་རྟོགས་ཤེས་གསུངས། །

དེ་ཕྱིར་ངེས་པའི་དོན་གྱི་ནི། ། སྡོམ་པ་དབང་བསྐུར་བཞི་པོ་ཀུན། ། མཐར་ཕྱིན་ཚེ་ན་འཐོབ་པར་བཤད། ། བསྐྱེད་རིམ་ཉིད་ཀྱི་དབང་བྱས་པའི། ། སློབ་དཔོན་ཉིད་དུ་སྨིན་གྱུར་དེས། ། བསྐྱེད་རིམ་ཚུལ་གྱི་བསྙེན་སྒྲུབ་ལ། ། བསླབ་སྦྱངས་གདེང་ཐོབ་གྱུར་པའི་ཚེ། ། གཞན་སྨིན་བྱེད་པའི་དབང་དེ་ཡང༌། ། རྗེས་གནང་ཚུལ་གྱིས་བླང་བར་བྱ། ། རྗེས་གནང་དེ་ཡང་དབང་བསྐུར་གྱི། ། དབྱེ་བར་གཞུང་ལས་བཤད་པ་མང༌། །
རྫོགས་རིམ་ལམ་གྱི་སྣོད་རུང་བའི། ། སྨིན་བྱེད་དབང་ལའང་སློབ་མ་དང༌། ། སློབ་དཔོན་ཉིད་དུ་སྨིན་བྱེད་པའི། ། དབང་གི་དབྱེ་བས་རྣམ་པ་གཉིས། ། དང་པོ་གསང་བ་ཤེས་རབ་སྟེ། ། གཉིས་པ་ཕྱག་རྒྱ་ཆེན་པོའི་དབང༌། ། གཉིས་པོའི་ཁྱད་པར་རྟོགས་བྱ་ཡི། ། དེ་ཉིད་བཤད་དང་མ་བཤད་དང༌། ། རྟོགས་དང་མ་རྟོགས་པ་ཡིས་འབྱེད། ། འདིར་ཡང་གཞན་སྨིན་བྱེད་པ་ཡི། །
དབང་བསྐུར་རྗེས་གནང་ཚུལ་གྱིས་ཏེ། ། ལུང་བསྟན་པ་དང་དབུགས་ཕྱུང་དང༌། ། གཟེངས་བསྟོད་ཚུལ་གྱིས་ཤེས་པར་བྱ། ། རིམ་པ་གཉིས་ཀྱི་སློབ་དཔོན་དུ། ། སྨིན་བྱེད་དབང་བསྐུར་ཐོབ་གྱུར་ཀྱང༌། ། ཇི་སྲིད་རིམ་གཉིས་རང་རྒྱུད་ལ། ། སྦྱངས་པར་མ་གྱུར་དེ་སྲིད་དུ། ། རིམ་གཉིས་འཆད་པའི་སློབ་དཔོན་ཞེས། ། མངོན་པའི་ང་རྒྱལ་བྱར་མི་རུང༌། ། འོ་ན་བསྐྱེད་རིམ་སློབ་དཔོན་དུ། །
སྨིན་བྱེད་དབང་དེ་གང་ཞེ་ན། ། དཀྱིལ་འཁོར་ལྷ་དང་སྔགས་དང་ནི། ། སློབ་དཔོན་རང་གི་དེ་ཁོ་ན། ། བསྟན་ནས་ཤེས་པ་གང་ཡིན་པའོ། ། དེ་ཡང་རྡོ་རྗེ་ཆེ་སོགས་ནས། ། དེ་རིང་རྡོ་རྗེ་སློབ་དཔོན་གྱུར། ། ཞེས་པའི་བར་གྱིས་བཤད་པ་སྟེ། ། ལྷག་མ་འདི་ཡི་དབང་བྱས་མིན། ། ཤེས་རབ་བཅུ་དྲུག་ལོན་སོགས་དང༌། ། འདོད་པའི་ལོངས་སྤྱོད་ཐམས་ཅད་ལ། །
ཅི་འདོད་པར་ནི་བསྟེན་པ་སོགས། ། བསྐྱེད་པའི་རིམ་ལའང་སྦྱར་རུང་མོད། ། གཙོ་བོར་རྫོགས་པའི་རིམ་པ་ཡི། ། སྡོམ་པ་འཛིན་པའི་དབང་དུ་བྱས། ། ཅི་ཕྱིར་ཞེ་ན་གོང་མ་ཡི། ། དབང་བསྐུར་གཉིས་པོ་མ་ཐོབ་པར། ། དམ་ཚིག་དེ་དག་བུམ་དབང་གི ། བླ་མས་ཉམས་སུ་བླང་བྱ་མིན། ། བསྐྱེད་རིམ་ཙམ་གྱི་དབང་བྱས་ནས། ། རྟོག་པའི་ཡུལ་དུ་གང་གྱུར་པའི། །
དམ་ཚིག་དེ་དང་དེ་དག་ཀུན། ། ཉམས་སུ་བླང་བར་གསུངས་མོད་ཀྱང༌། ། གོང་མའི་དབང་གིས་མ་སྨིན་པར། ། མངོན་སུམ་ཡུལ་དུ་གྱུར་པ་ཡིས། ། དམ་ཚིག་དེ་དང་དེ་དག་ནི། ། བསྟན་བྱར་གསུངས་པ་མ་ཡིན་ནོ། ། དེ་ནས་གྲོལ་བྱེད་ལམ་བཤད་པ། ། ཐོག་མར་རིམ་པ་གཉིས་པོ་ཡི། ། སྣོད་དུ་བྱེད་པའི་དབང་ཐོབ་ནས། ། ཇི་སྲིད་དེ་སྦྱངས་མཐར་ཕྱིན་པར། །
མ་གྱུར་དེ་སྲིད་དེ་གོམས་བྱ། ། བསྐྱེད་པའི་རིམ་པས་སེམས་སྦྱོང་དེ། ། སེམས་ཀྱི་གསལ་བ་མཐར་ཕྱིན་ཀྱང༌། ། ཇི་སྲིད་ལུས་རྒྱ་མ་གྲོལ་བ། ། དེ་སྲིད་ཚེ་འདིར་འཚང་མི་རྒྱ། ། རྫོགས་པའི་རིམ་པས་ལུས་སྦྱོང་དེ། ། རྡོ་རྗེ་ལུས་ལ་གནད་བསྣུན་པས། ། སེམས་ལ་བདེ་སྟོང་ཟུང་འཇུག་འཐོབ། ། དེ་ལ་རྫོགས་རིམ་ཡེ་ཤེས་ཟེར། ། བསྐྱེད་རིམ་ལམ་གྱི་ཐོག་མར་ནི། །
རྣམ་དག་ཡེ་ཤེས་ཚོགས་བསགས་བྱ། ། ཐ་མལ་རྣམ་རྟོག་གིས་སྟོང་པའི། ། ཡེ་ཤེས་ལྷ་ཡི་སྒྲུབ་གཞིར་བཤད། ། ཡེ་ཤེས་གདོད་མ་ནས་གྲུབ་པ། ། བློ་ངོར་གསལ་འདེབས་བྱེད་པའི་ཐབས། ། སྭ་བྷ་ཝ་སོགས་སྔགས་ཡིན་གྱི། ། ཐོས་བསམ་རིགས་པ་དེར་མི་འཆད། ། རིགས་པས་དཔྱད་པའི་སྟོང་པ་ནི། ། དངོས་མེད་ཉིད་ཕྱིར་ལྷ་དང་སྔགས། ། བསྐྱེད་པའི་རྒྱུ་དང་བརྟེན་པའི་གཞིར། །
མཁས་ལ་རུང་བ་མ་ཡིན་ནོ། ། ཀུན་རྫོབ་ཀྱིས་སྟོང་ཡེ་ཤེས་ལ། ། ཡོད་མེད་ལ་སོགས་མཚན་འཛིན་གྱིས། ། སྤྲོས་པ་མ་ལུས་འགོག་པའི་ཕྱིར། ། རྗེས་སུ་རིགས་པའང་བསམ་པར་བྱ། ། རང་སྟོང་རིགས་པ་ཐལ་ཆེས་ནས། ། ཅི་ཡང་མི་དམིགས་པར་སོང་ཚེ། ། ལྷ་དང་སྔགས་སོགས་སྨོས་ཅི་དགོས། ། ཡེ་ཤེས་ཉིད་ཀྱང་དམིགས་མི་འགྱུར། ། དེ་ཕྱིར་ལམ་རིམ་ཀུན་གྱི་ནི། །
ཐོག་མ་ལྟ་བ་ནས་འཛིན་པས། ། གསལ་སྟོང་ཟུང་འཇུག་ཉིད་ཡིན་གྱི། ། རང་རང་ངོ་བོས་སྟོང་པ་མིན། ། ཡེ་ཤེས་གདོད་ནས་གྲུབ་པ་དང༌། ། སྤྲོས་པ་ཀུན་བྲལ་འགལ་ཞེ་ན། ། སྤྲོས་པ་ཞེས་བྱ་རྣམ་རྟོག་སྟེ། ། ཡེ་ཤེས་རྣམ་པར་རྟོག་མེད་པ། ། བསྐྱེད་དང་རྫོགས་པའི་རིམ་པ་ཡིས། ། ངོ་བོ་ཉིད་དུ་ལྷུན་གྱི་གྲུབ། ། སྐབས་འདིར་སྦྱང་བྱའི་དྲི་མ་ནི། །
ཉོན་མོངས་པ་དང་ཐ་མལ་པའི། ། རྣམ་པར་རྟོག་པའོ་རྣམ་བྱང་གི ། རྟོག་པའང་ཕྱི་ནས་སྤང་བར་བྱ། ། སྦྱང་གཞི་རང་བཞིན་གྱིས་དག་ཀྱང༌། ། གློ་བུར་དྲི་མ་དང་བཅས་པའི། ། སེམས་ཀྱི་རང་བཞིན་འོད་གསལ་ཞེས། ། རྒྱུ་རྒྱུད་ཉིད་ལ་བཤད་པ་ཡིན། ། སྦྱོང་བྱེད་རྒྱལ་བ་རིགས་ལྔ་ཡི། ། རྣམ་པར་སྣང་བའི་རྣམ་རིག་དང༌། ། ཉོན་མོངས་ལྔ་དང་རྣམ་རྟོག་གི །
ཆོས་དབྱིངས་རང་བཞིན་འོད་གསལ་བ། ། སྣང་ཚུལ་དང་ནི་གནས་ཚུལ་གྱི། ། རྒྱལ་བ་རིགས་དྲུག་རྣམས་ཞེས་བྱ། ། ཉོན་མོངས་པ་ཡི་རྣམ་རྟོག་ནི། ། རྒྱས་པར་ཕྱེ་ན་འཇིག་རྟེན་པ། ། འཁོར་བར་འཇུག་དང་ལོངས་སྤྱོད་པའི། ། རྣམ་པར་རྟོག་པ་ཇི་སྙེད་པ། ། དེ་སྙེད་དེ་དང་གྲངས་མཚུངས་པར། ། ངོ་བོ་མི་མཐུན་པས་སྦྱོང་ཞིང༌། ། རྣམ་པ་མཐུན་པར་འདྲ་མཚུངས་ཀྱི། །
སྔགས་ཀྱི་ཀུན་སྤྱོད་བགྲང་ཡས་སོ། ། མཚུངས་ན་མི་མཐུན་པར་འགལ་ཞེས། ། ཟེར་ན་རྣམ་ཤེས་ཡེ་ཤེས་དང༌། ། ཀུན་རྫོབ་དང་ནི་དོན་དམ་དང༌། ། འཁོར་དང་མྱ་ངན་འདས་པ་ཡི། ། དབྱེ་བ་ཕྱེད་པས་འགལ་མི་འགྱུར། ། འཁོར་བ་ཞེས་བྱ་ཉོན་མོངས་ལས། ། བྱུང་བའི་སྡུག་བསྔལ་ཕུང་པོ་སྟེ། ། དེ་ཡི་འདྲ་འབག་མྱང་འདས་ཀྱི། ། ལམ་དུ་བྱེད་ཅེས་འཆད་པ་ནི། །
ཉོན་མོངས་མེད་པའི་དགེ་རྩ་ལས། ། གང་བྱུང་བདེ་བའི་ཕུང་པོའོ། ། ཉོན་མོངས་མེད་དང་ཉོན་མོངས་པའི། ། ལམ་གཉིས་འདྲ་བ་མེད་ཅེ་ན། ། དུག་གསུམ་མེད་པའི་དགེ་བ་ལ། ། ཆགས་ཆེན་ཞེ་སྡང་ཆེན་པོ་དང༌། ། གཏི་མུག་ཆེན་པོ་ཞེས་བཤད་ནས། ། འཁོར་བའི་སྐྱེ་གནས་བཞི་པོ་དང༌། ། མཚུངས་པར་ལྷ་ཡི་སྐྱེ་གནས་བཞི། ། འཁོར་བའི་སྲིད་པ་སྤེལ་བ་དང༌། །
མཚུངས་པའི་དཀྱིལ་འཁོར་རྒྱལ་མཆོག་དང༌། ། འཁོར་བའི་ཚར་གཅོད་རྗེས་འཛིན་དང༌། ། ཟས་གོས་སོགས་ལ་ལོངས་སྤྱོད་དང༌། ། མཚུངས་པའི་ཀུན་སྤྱོད་མང་པོ་དང༌། ། འཁོར་བར་ཉོན་མོངས་ལས་བྱུང་བའི། ། འཇིག་རྟེན་ཁམས་ཀྱི་ཆགས་འཇིག་དང༌། ། མཚུངས་པར་སྙིང་རྗེ་སྨོན་ལམ་དང༌། ། ཡེ་ཤེས་ཁམས་ལས་གྲུབ་པ་ཡི། ། བསྲུང་འཁོར་འབྱུང་བཞི་གཞལ་ཡས་ཁང༌། ། བཀོད་པའི་ཁྱད་པར་སྣ་ཚོགས་སོ། །
དེ་གོམས་བྱེད་པའི་རྣལ་འབྱོར་པ། ། སྦྱངས་པ་མཐར་ཕྱིན་གྱུར་དེ་ལ། ། འཁོར་བའི་སྣོད་བཅུད་ཆགས་འཇིག་གི ། སྣང་བ་ནམ་ཡང་མི་འཆར་ཞིང༌། ། དེ་སྦྱོང་བྱེད་པའི་བསྐྱེད་རིམ་གྱི། ། སྣང་བ་ཁོ་ནས་རྫོགས་སངས་རྒྱ། ། དུས་འདིར་གངས་ཅན་པ་དག་ནི། ། མ་དག་སྣང་བ་སོར་བཞག་ནས། ། བསྐྱེད་པའི་རིམ་པ་བསྒོམ་འདོད་པ། ། འགལ་ལ་མི་འཁྲུལ་ཁས་ལེན་ནམ། །
མ་དག་སྣང་བ་གོམས་འདྲིས་ཅན། ། རྫོགས་སངས་རྒྱས་ངོར་གཟིགས་སོ་ཞེས། ། ཟེར་བས་དག་སྣང་འདྲིས་ཆུང་བ། ། མ་དག་སྣང་བས་སུན་ཕྱུང་འགྱུར། ། དེ་ནས་རྫོགས་པའི་རིམ་བཤད་པ། ། ཁམས་དྲུག་ལྡན་པའི་སྐྱེས་བུ་ཡི། ། ལུས་ངག་ཡིད་ནི་རྫོགས་པ་སྟེ། ། དེ་ལ་གནད་དུ་བསྣུན་པ་ལས། ། བྱུང་བའི་བདེ་སྟོང་ཟུང་འཇུག་ནི། ། རིམ་པ་གཉིས་པའི་མྱོང་བྱར་བཞེད། །
ཆོས་ཀུན་སྟོང་པ་ཉིད་རྟོགས་པའི། ། ལྷ་དང་ཁྱད་པར་ཅི་ཞེ་ན། ། འདི་ན་ལ་ལ་ཕར་ཕྱིན་གྱི། ། སྤྲོས་བྲལ་ལས་ལྷག་གསང་སྔགས་ལ། ། ལྟ་བ་ཡོད་པ་མིན་ཅེས་འཆད། ། སྒྲོ་འདོགས་གཅོད་པའི་ལྟ་བ་ནི། ། དེ་ལས་ལྷག་པ་མེད་མོད་ཀྱང༌། ། ཉམས་སུ་མྱོང་བྱའི་ལྟ་བ་ཡང༌། ། གཞན་མེད་གསུངས་ན་རྒྱུད་དང་ནི། ། སྲོལ་འབྱེད་གཞུང་དང་རྒྱུད་པ་ཡི། །
མན་ངག་ཀུན་དང་འགལ་བར་འགྱུར། ། དེས་ན་ཐེག་ཆེན་ལུགས་གཉིས་ཀྱི། ། ལྟ་བ་ལ་ནི་སྤྱི་དོན་དང༌། ། སྦས་དོན་གཉིས་ཀྱི་བཤད་པ་དང༌། ། རང་བཞིན་དང་ནི་ཞུ་བདེ་ཡིས། ། ལྷན་སྐྱེས་གཉིས་ཀྱི་བཤད་པ་དང༌། ། སྤྲོས་བྲལ་གཏན་ལ་འབེབས་པ་དང༌། ། ཕེབས་པའི་ཟུང་འཇུག་ཞེས་བྱ་དང༌། ། ཀུན་རྫོབ་དོན་དམ་སོ་སོ་དང༌། ། ཅིག་ཏུ་འདྲེས་པ་ཞེས་བྱ་དང༌། །
སྟོང་པས་སྤང་བྱ་འཇོམས་པ་དང༌། ། བདེ་བས་ཡོན་ཏན་བསྐྱེད་པ་སོགས། ། ཁྱད་པར་ཞིབ་མོའི་དབྱེ་བ་རྣམས། ། མཁས་པའི་གསུང་ལས་ཤེས་པར་བྱ། ། དེ་སྐད་སྦྱར་བའི་དགེ་བ་ཡིས། ། སྦྱོང་བྱེད་རིམ་གཉིས་གནད་ཤེས་ནས། ། སྦྱངས་གཞི་རིམ་པ་གཉིས་པོ་ཡི། ། དྲི་མ་དེང་ནས་དག་གྱུར་ཅིག། །། ཤུ་བྷཾ།། ༄། །ཨོཾ་སྭསྟི།
རྡོ་རྗེ་འཆང་ལ་ཕྱག་འཚལ་ནས། ། དཔལ་ལྡན་དུས་ཀྱི་འཁོར་ལོ་ཡི། ། རིམ་པ་གཉིས་པོའི་སྣོད་རུང་དུ། ། བྱེད་པའི་དབང་བསྐུར་རྣམ་པ་གཉིས། ། བྱིས་པ་འཇུག་པའི་དབང་བདུན་གྱིས། ། བསྐྱེད་རིམ་རྟེན་དུ་སྨིན་པར་བྱེད། ། དབང་བསྐུར་གོང་མ་རྣམ་བཞི་པོས། ། རྫོགས་རིམ་སྣོད་དུ་སྨིན་པར་བྱེད། ། གོང་མ་དེ་ལའང་རྣམ་གཉིས་ཏེ། ། རང་སྨིན་བྱེད་པའི་དབང་བཞི་དང༌། །
གཞན་སྨིན་བྱེད་པའི་གོང་མའོ། ། བྱིས་པ་འཇུག་པའི་དབང་བདུན་ཡང༌། ། རང་ཉིད་སློབ་མར་སྨིན་པ་དང༌། ། གཞན་སྨིན་བྱེད་པའི་དབང་བསྐུར་ཏེ། ། རྣམ་པ་གཉིས་སུ་བསྡུ་བར་བྱ། ། རང་སྨིན་བྱེད་པ་རིག་པ་ཡི། ། དབང་ལྔ་དང་མཚུངས་ཆུ་དང་ནི། ། ཅོད་པཎ་དར་དཔྱངས་རྡོར་དྲིལ་དང༌། ། བརྟུལ་ཞུགས་མིང་དང་དྲུག་ཡིན་ནོ། ། སྔ་མ་གཉིས་ཀྱི་ཕུང་ཁམས་དང༌། །
དར་དཔྱངས་ཀྱིས་ནི་རླུང་བཅུ་སྦྱོང༌། ། རྡོར་དྲིལ་རོ་རྐྱང་བརྟུལ་ཞུགས་མིང༌། ། སྐྱེ་མཆེད་ཡུལ་དང་བཅས་རྣམས་སྦྱོང༌། ། རྗེས་གནང་འདོགས་རྣམས་དང་བཅས་པ། ། གཞན་སྨིན་བྱེད་པའི་དབང་བསྐུར་སྟེ། ། རྡོ་རྗེ་སློབ་དཔོན་ཆུང་ངུ་ཡི། ། དབང་ཞེས་བྱ་བའི་ཐ་སྙད་བཏགས། ། དབང་རྫས་སློབ་མར་བཅས་པ་ནི། ། གཞོམ་དུ་མེད་པའི་ཡི་གེ་ལས། ། འཁྲུངས་པར་དམིགས་ཕྱིར་དེ་ལས་གཞན། །
ལྷར་བསྐྱེད་ཆོ་ག་དགོས་མི་བཞེད། ། དབང་བསྐུར་དགོས་པ་ལྷར་བསྐྱེད་པའི། ། ཕྱིར་ཡིན་ལྷར་བསྐྱེད་དབང་བསྐུར་གྱི། ། སྔོན་དུ་འགྲོ་བ་མ་ཡིན་པར། ། ཡན་ལག་བཞིར་རྫོགས་རིམ་པས་ཤེས། ། གང་གིས་དབང་བསྐུར་བྱེད་པོ་ནི། ། གཙོར་བཅས་རིགས་ལྔ་ཡུམ་དང་བཅས། ། སེམས་དཔའ་རྣམ་དྲུག་ཁྲོ་བོ་བཞི། ། ཡུམ་དང་བཅས་པ་ཉིད་ཀྱི་སྟེ། ། ནུས་ལྡན་མ་རྣམས་མཆོད་པ་དང༌། །
གང་གིས་དབང་བསྐུར་བྱེད་པོར་ཡང༌། ། འཆད་པ་ཡིན་ཏེ་ཐུགས་དཀྱིལ་ན། ། དབང་བསྐུར་བྱེད་པོ་མ་ཡིན་པའི། ། ལྷ་འགའ་ཡོད་པ་མ་ཡིན་ནོ། ། སློབ་དཔོན་སློབ་མར་བཅས་པ་ཡི། ། ཡེ་ཤེས་ཕུང་པོ་སྦྱང་གཞི་དང༌། ། མ་དག་ཕུང་ཁམས་སྐྱེ་མཆེད་རྣམས། ། སྦྱང་བྱ་རྣམ་དག་དེ་དང་དེ། ། དཀྱིལ་འཁོར་འཁོར་ལོའི་ལྷར་ཤར་བ། ། སྦྱོང་བྱེད་ཡིན་ནོ་སྦྱང་འབྲས་ནི། །
སྦྱང་བྱའི་དྲི་མ་ཀུན་བྲལ་བ། ། སྨིན་བྱེད་དབང་ནི་དེ་ལྟ་བུ། ། ཡིན་པ་ཉིད་དུ་ངོ་འཕྲོད་པའི། ། སློབ་མ་བསྐྱེད་པའི་རིམ་པ་ལ། ། རིམ་པར་འཇུག་པའི་སྣོད་ཡིན་ནོ། ། དེ་ཚེ་གང་དུ་གནས་པ་ཡི། ། གཞལ་ཡས་ཁང་ནི་ཕྱི་རོལ་གྱི། ། འཇིག་རྟེན་ཁམས་ནི་མི་དམིགས་པར། ། བྱས་འོག་དེ་དང་ཆ་མཚུངས་པའི། ། རྟེན་གྱི་དཀྱིལ་འཁོར་རྣམ་བཞི་ནི། །
སྒྲུབ་པོ་རང་གི་འབྱུང་བ་བཞི། ། གཟུང་དང་འཛིན་པས་རྣམ་དག་པའི། ། ཆོས་ཉིད་དེ་ལ་དོན་དམ་གྱི། ། འབྱུང་བ་བཞི་ཞེས་མཚན་བཏགས་པ། ། རང་ལུས་འདོམས་གང་གྲུ་བཞི་དང༌། ། མཚུངས་པར་འབུམ་ཕྲག་བཞི་ཡི་ཚད། ། རི་རབ་ཐོད་དང་བཅས་པ་ཡི། ། རྣམ་རིག་སྣང་བ་གང་འཆར་བ། ། དེ་ཡང་རང་གི་ལུས་ཉིད་ཀྱི། ། ཆ་ཤས་གཟུང་འཛིན་གཉིས་བྲལ་ལ། །
དམ་པའི་དོན་གྱི་རི་རབ་ཞེས། ། དེ་ལ་གནས་པའི་གཞལ་མེད་ཁང༌། ། ཡན་ལག་བཅས་པ་ཇི་སྙེད་པ། ། སྒྲུབ་པོ་རང་གི་སྐུ་གསུང་ཐུགས། ། ཡེ་ཤེས་ཆ་དང་བཅས་པ་རྣམས། ། གཟུང་དང་འཛིན་པ་དང་བྲལ་བའི། ། རང་རིག་ཉིད་ལ་དེར་སྣང་བའོ། ། དེ་བཞིན་རང་གི་གཡས་གཡོན་དང༌། ། དབུ་མར་བཅས་པ་རྣམ་དག་པའི། ། ཡེ་ཤེས་གཙོ་བོ་ཡུམ་བཅས་དང༌། །
ཕུང་པོ་ལྔ་དང་འབྱུང་བ་ལྔ། ། བློ་དང་ལས་ཀྱི་དབང་པོ་ནི། ། ཡུལ་བཅས་རྣམས་དང་རླུང་བཅུ་པོ། ། རྣམ་དག་དཀྱིལ་འཁོར་ལྷ་ཚོགས་སུ། ། ཤར་བ་དེ་ལ་ཐོག་མེད་ནས། ། རྣམ་སངས་རྒྱས་པའི་དཀྱིལ་འཁོར་གྱི། ། ལྷ་ཚོགས་སྤྱན་དྲངས་གཉིས་མེད་དུ། ། སིམ་ནས་སླར་གཤེགས་མེད་དེ་ལ། ། སྔོན་གྱི་སྨིན་བྱེད་དབང་བསྐུར་བཞིན། ། ནམ་མཁར་གནས་པའི་དཀྱིལ་འཁོར་གྱིས། །
དབང་བསྐུར་ནས་ནི་རྒྱས་གདབ་པ། ། ལམ་གྱི་ཐུན་བཞིར་ཉམས་ལེན་པོ། ། བསྐྱེད་རིམ་གསལ་བ་རབ་ཀྱི་མཐར། ། ཕྱིན་པའི་རྣལ་འབྱོར་མངོན་སུམ་དེ། ། ཡན་ལག་དྲུག་པ་ཞེས་བྱ་བའི། ། རྡོ་རྗེའི་རྣལ་འབྱོར་ཟབ་མོ་དང༌། ། ཟུང་དུ་སྦྲེལ་ནས་ལོ་གསུམ་དང༌། ། ཕྱོགས་གསུམ་དག་ཏུ་གོམས་གྱུར་པས། ། གསལ་བ་རབ་ཀྱི་མཐར་ཕྱིན་ཚེ། ། བཅུ་གཉིས་ས་ཡི་དབང་ཕྱུག་པོ། །
བཅོམ་ལྡན་དུས་ཀྱི་འཁོར་ལོར་བཞེངས། ། འདི་ནི་བསྐྱེད་རྫོགས་ཟུང་འབྲེལ་དུ། ། ངེས་པར་དགོས་པའི་ལུགས་ཡིན་ཏེ། ། བྱིས་པ་འཇུག་པའི་དབང་བདུན་གྱིས། ། ས་བདུན་མཐར་ཕྱིན་མ་གྱུར་ན། ། གོང་མའི་དབང་བསྐུར་བཞི་པོ་ཡིས། ། དག་པའི་ས་རྣམས་ཇི་ལྟ་བུར། ། མངོན་དུ་འགྱུར་ཞེས་དོགས་པའི་གནས། ། བཟློག་པའི་དོན་དུ་སྦྱར་བའོ། ། བསྐྱེད་རིམ་བརྐྱང་པ་ཐུན་མོང་གི །
དངོས་གྲུབ་རྒྱུ་ཞེས་འཆད་པ་ཡང༌། ། རྣལ་འབྱོར་ཡན་ལག་དྲུག་པ་དང༌། ། ཟུང་དུ་མ་འབྲེལ་བ་ལ་དགོངས། ། དེ་ཡིས་ས་བདུན་བགྲོད་པ་ཡང༌། ། རྣལ་འབྱོར་དེ་དང་འབྲེལ་དགོས་ཏེ། ། གཞན་དུ་ལས་རླུང་སྟོང་དང་ནི། ། བརྒྱད་བརྒྱ་ཕྲག་བདུན་ཇི་ལྟར་འགགས། ། དེ་མ་འགགས་ན་ས་བདུན་གྱི། ། དབང་ཕྱུག་ཉིད་དུ་འགྱུར་མ་ཡིན། ། དེ་ལྟར་བསྐྱེད་པའི་རིམ་པ་དང༌། །
ཡན་ལག་དྲུག་པོ་ཟུང་འབྲེལ་བས། ། ས་བདུན་མཐར་ཕྱིན་གྱུར་རྗེས་སུ། ། བསྐྱེད་པའི་རིམ་ལ་མི་ལྟོས་པར། ། རྡོ་རྗེའི་རྣལ་འབྱོར་ཁོ་ན་ཡིས། ། བཅུ་གཉིས་ས་ཡི་དབང་ཕྱུག་འགྱུར། ། དུས་མིན་ལམ་དུ་མིའཇུག་པར། ། དུས་ཀྱི་འཁོར་ལོ་བསྐོར་མཛད་པའི། ། དུས་དགྲའི་རྡོ་རྗེ་སེམས་དཔའ་ནི། ། དུས་འདིར་མངོན་དུ་བྱེད་པར་ཤོག། །། ཤུ་བྷཾ།། །།
༄༅། །ཨོཾ་སྭསྟི། རྡོ་རྗེ་འཛིན་ལ་ཕྱག་འཚལ་ཏེ། ། དུས་ཀྱི་འཁོར་ལོའི་རྒྱུད་འགྲེལ་ལས། ། བརྩམས་པའི་དོགས་པའི་གནས་འགའ་ཞིག ། སྤང་བར་བྱ་བ་འདི་ལྟ་སྟེ། ། བྱིས་པ་འཇུག་པའི་དབང་བདུན་པོས། ། ས་བདུན་བར་དུ་བསོད་ནམས་ཀྱི། ། ཚོགས་ཆེན་རྫོགས་པར་བྱས་འོག་ཏུ། ། ལྷག་མ་ས་ཆེན་ལྔ་པོ་ལ། ། ཡེ་ཤེས་རྐྱང་པའི་ཚོགས་སོག་པར། །
དགོངས་ནས་མན་ངག་གཞུང་དག་ཏུ། ། བསྐྱེད་རིམ་རྟོག་པའི་བསྒོམ་ཡིན་པས། ། དགོས་པ་མེད་ཅེས་བཤད་པ་ཡོད། ། ཕ་རོལ་ཕྱིན་པའི་སྤྲོས་བྲལ་དང༌། ། ཟུང་འབྲེལ་དུས་ཀྱི་འཁོར་ལོ་གཉིས། ། བསྐྱེད་རིམ་རྐྱང་པས་ས་བདུན་གྱི། ། དབང་ཕྱུག་ཉིད་དུ་གྱུར་པ་ངེས། ། རྫོགས་སངས་རྒྱས་པའི་ཡན་ལག་གི ། བསོད་ནམས་ཚོགས་ཆེན་མ་ལུས་རྫོགས། ། ཚོགས་དེས་མི་འགྲུབ་ཐུན་མོང་གི །
དངོས་གྲུབ་ཅི་ཡང་ཡོད་མིན་པ། ། དེ་ཕྱིར་དབང་བདུན་ཐུན་མོང་གི ། དངོས་གྲུབ་རྒྱུ་ཞེས་བཤད་པ་ཡིན། ། བསོད་ནམས་ཚོགས་ཆེན་སངས་རྒྱས་རྒྱུར། ། མེད་མི་རུང་བ་ཡིན་མོད་ཀྱང༌། ། དེ་ཙམ་གྱིས་ནི་འཕོ་བ་ཡི། ། བག་ཆགས་དྲུངས་འབྱིན་མི་ནུས་ཕྱིར། ། གོང་མའི་དབང་གི་རྗེས་ཐོགས་སུ། ། བསྐྱེད་རིམ་དགོས་པ་མེད་ཅེས་གསུངས། ། དབང་བདུན་དང་ནི་བསྐྱེད་རིམ་ལ། །
གོམས་འདྲིས་གསལ་སྣང་མཆེད་བྱས་ནས། ། རྫོགས་རིམ་ཉམས་སུ་ལེན་དོན་དུ། ། དབང་བསྐུར་གོང་མ་རྣམ་བཞི་བླང༌། ། དེ་ནས་ཡན་ལག་རྣམ་དྲུག་པོ། ། ཉིན་མཚན་ཀུན་ཏུ་རྩེ་ཅིག་པས། ། ཟླ་བ་དྲུག་ཏུ་གོམས་བྱས་ཚེ། ། འགྱུར་མེད་བདེ་བའི་ལམ་སྣ་ཟིན། ། དེ་ནས་གཞན་སྨིན་བྱ་ཕྱིར་དུ། ། རྡོ་རྗེ་སློབ་དཔོན་བདག་ཆེན་གྱི། ། དབང་བསྐུར་བླ་མ་ལས་ཐོབ་དང༌། །
དེ་ནས་རང་ཡང་རྒྱུད་དང་ནི། ། ལག་ལེན་མན་ངག་ཀུན་འཆད་པའི། ། སློབ་དཔོན་ཉིད་དུ་ཐེ་ཚོམ་མེད། ། འགྱུར་མེད་བདེ་བ་གཅིག་ཙམ་ཡང༌། ། མེད་ན་སློབ་དཔོན་ཆེན་པོའི་དབང༌། ། བསྐུར་བྱ་མིན་པར་གྲུབ་པའི་ཕྱིར། ། སློབ་དཔོན་ཡིད་ཆེས་གསུམ་ལྡན་ནོ། ། རྣལ་འབྱོར་ཡན་ལག་དྲུག་པོ་ནི། ། གཉིས་གཉིས་ཟུང་དུ་སྦྲེལ་གྱུར་པ། ། རེ་རེས་ཀྱང་ནི་དབང་རྣོན་ལ། །
བདེ་སྟོང་ཟུང་དུ་འཇུག་པ་ཐོབ། ། དཔེར་ན་འདུག་སྟངས་ལྟ་སྟངས་དང༌། ། ཞི་གནས་ནོར་བ་མེད་གྱུར་ན། ། ཉིན་གཅིག་ཙམ་གྱིས་སྟོང་གཟུགས་མཐོང༌། ། དེ་ཚེ་བདེ་བ་ཤུགས་ལ་འབྱུང༌། ། བསམ་གཏན་བསྒོམ་ཚེ་དེ་ཟུང་འཇུག ། འདི་ནི་ཞི་ལྷག་ཟུང་འཇུག་སྟེ། ། གནས་ལུགས་མངོན་སུམ་མཐོང་བ་ཡིན། ། སོ་སྐྱེ་ལ་ཡང་དེ་སྲིད་པ། ། མཚོན་བྱེད་དཔེ་ཡི་ཡེ་ཤེས་ཏེ། །
རྣམ་ཀུན་མཆོག་ལྡན་སྟོང་ཉིད་ལ། ། རྟོག་བྲལ་མ་འཁྲུལ་པའི་རིག་པ། ། ཞི་གནས་སྔོན་དུ་མ་སོང་བའི། ། ལྷག་མཐོང་མངོན་སུམ་མེད་སྙམ་ན། ། མ་ཡིན་སེམས་གནས་ཐབས་དགུ་པོ། ། སྔོན་འགྲོའི་ཚེ་ན་ཕལ་ཆེར་ཐོབ། ། བསམ་གཏན་དགོས་མེད་ཐལ་ཅེ་ན། ། ཞི་གནས་ལྷག་མཐོང་རེ་རེ་བ། ། ཟུང་དུ་འཇུག་པའི་སྔོན་འགྲོ་སྟེ། ། གསུམ་པ་རིམ་བཞིན་དབེན་གསུམ་དང༌། །
སོར་བསྡུད་བསམ་གཏན་ཞེས་བྱའོ། ། སྟོང་གཟུགས་ཞེས་བྱ་བེམ་པོ་ཡི། ། སྟོང་ཉིད་མ་ཡིན་གཞི་དུས་ཀྱི། ། ཡེ་ཤེས་ཉིད་ཕྱིར་དམ་པའི་དོན། ། ཡིན་མོད་ཀུན་རྫོབ་རྣམ་པར་སྣང༌། ། སྣང་ཡང་ཀུན་རྫོབ་ཀྱིས་སྟོང་ཕྱིར། ། ཀུན་རྫོབ་བདེན་པར་བཞག་མི་རུང༌། ། ཡེ་ཤེས་དོན་དམ་མི་བདེན་ན། ། ཀུན་རྫོབ་བདེན་པར་ཁས་ལོངས་ཤིག ། ཡེ་ཤེས་ཀུན་རྫོབ་ཉིད་ཡིན་ན། །
རིག་པ་ཡེ་ཤེས་མ་རིག་ཕྱིར། ། མ་རིག་བློ་ཡང་རིག་པར་འགྱུར། ། རིགས་པའི་དཔྱད་པ་མི་བཟོད་པས། ། ཀུན་རྫོབ་བདེན་པར་འདོད་ཞེ་ན། ། དེ་ལྟ་ན་ནི་ཤེས་བྱ་ཀུན། ། ཀུན་རྫོབ་བདེན་པར་ཁས་ལོངས་ཤིག ། རིགས་པའི་དཔྱད་པ་མ་བཟོད་ཀྱང༌། ། སོ་སོ་རང་རིག་ཡེ་ཤེས་ཀྱི། ། མྱོང་ཕྱིར་དམ་པའི་བདེན་ཡིན་ཏེ། ། རིགས་ཤེས་ཀུན་རྫོབ་བདེན་ཕྱིར་རོ། །
སྟོང་གཟུགས་མཐོང་བའི་ཤེས་པ་དེ། ། གཟུགས་མིན་གཟུགས་སུ་མཐོང་བའི་ཕྱིར། ། འཁྲུལ་ཞེས་ཟེར་ན་མཐོང་བྱེད་སེམས། ། མིག་ཤེས་ཡིན་ན་དེར་ཐལ་ཀྱང༌། ། ཡེ་ཤེས་ཡིན་ཕྱིར་ཐལ་བ་མེད། ། དུ་བར་སྣང་ཡང་དུ་བ་ཡི། ། དོན་མི་བྱེད་ཕྱིར་ལོག་པ་ཡི། ། ཀུན་རྫོབ་བདེན་པར་འགྱུར་ཞེ་ན། ། ཟད་པར་ས་སོགས་རྫུ་འཕྲུལ་གྱི། ། ཏིང་འཛིན་ཡུལ་དུ་གང་འགྱུར་དང༌། །
གཟུགས་མེད་གཟུགས་ལ་བལྟ་སོགས་ཀྱི། ། རྣམ་ཐར་ཀུན་ཡང་དེར་ཐལ་ལོ། ། སྟོང་གཟུགས་འགོག་པའི་བདེན་པ་དང༌། ། ལམ་གྱི་བདེན་པར་བཞེད་པ་ཡོད། ། འདི་ལ་བདེན་པ་གཉིས་པོ་ཡི། ། མཚན་ཉིད་གཞུང་ལས་གསུངས་དེ་མེད། ། རྣམ་པ་ཀུན་ལྡན་སྟོང་གཟུགས་དེ། ། མཐོང་བའི་ཤེས་པ་ཁམས་གསུམ་པའི། ། རྣམ་པ་ཅན་ཕྱིར་ཡང་དག་པ། ། མིན་པའི་རྟོག་པར་ཐལ་ཞེ་ན། །
གཟུང་འཛིན་གཉིས་སྣང་བག་ཆགས་ཀྱི། ། བསླད་པའི་ཤེས་ལ་དེར་སྣང་བ། ། དེ་ལྟར་འདོད་ཀྱང་ཏིང་འཛིན་གྱི། ། སྟོབས་ལས་མ་དག་པར་སྣང་བ། ། ཡོད་ཀྱང་དེ་ལྟར་ཐལ་བ་མེད། ། མ་དག་སྣང་བ་དོན་དམ་པའི། ། བདེན་པ་ཡིན་པ་གཅིག་སྲིད་ན། ། རྫོགས་སངས་རྒྱས་བློས་དོན་དམ་པའི། ། བདེན་པ་མ་ལུས་མྱོང་བའི་ཕྱིར། ། དེ་ཡང་མྱོང་བར་ཐལ་ཞེ་ན། །
རྫོགས་སངས་རྒྱས་ལ་མ་དག་པའི། ། སྣང་བ་འཆར་ན་དེར་འདོད་ཀྱང༌། ། དེ་ཡིས་བག་ཆགས་སྤངས་པའི་ཕྱིར། ། དེ་ལ་དེ་ལྟར་སྣང་བ་མེད། ། སྟོང་གཟུགས་དོན་དམ་བདེན་ཡིན་ན། ། ཆོས་ཀྱི་དབྱིངས་སུ་ཐལ་བར་འགྱུར། ། ཆོས་ཀྱི་དབྱིངས་ལ་དབྱེར་མེད་ཕྱིར། ། གཅིག་ལ་གང་སྣང་གཞན་ལ་ཡང༌། ། དེར་སྣང་ཉིད་དུ་ཐལ་ཞེ་ན། ། རིགས་པ་འདི་ནི་ངོ་བོ་ཉིད། །
སྨྲ་བ་དག་ལ་ཡོད་མོད་ཀྱང༌། ། འཕགས་དང་འཕགས་པ་མིན་ཀུན་གྱི། ། ཤེས་ལ་གང་སྣང་སྣང་བ་པོའི། ། སེམས་ཉིད་དུ་ནི་ཁས་ལེན་པའི། ། ལུགས་ལ་དེ་ལྟར་ཡོད་མ་ཡིན། ། གཉིས་པ་བསམ་གཏན་ངོས་འཛིན་ནི། ། རྟོག་སོགས་ཡན་ལག་ལྔ་ལྡན་དུ། ། བཤད་ཕྱིར་མངོན་པ་ལས་གསུང་པའི། ། བསམ་གཏན་དང་པོའི་དངོས་གཞིར་ངེས། ། སྐབས་འདིར་བསམ་གཏན་དངོས་གཞི་ཡི། །
སྒྲུབ་བྱེད་ཉེར་བསྡོགས་མ་བཤད་ཕྱིར། ། དངོས་གཞི་གང་གིས་གྲུབ་ཅེ་ན། ། སྤྱིར་ནི་བསམ་གཏན་ཉེར་བསྡོགས་ལ། ། འདོད་ཆགས་བྲལ་བྱེད་ལྷག་མཐོང་དང༌། ། རྩེ་གཅིག་གནས་པའི་ཞི་གནས་ཏེ། ། རེ་རེས་ཀྱང་ནི་དངོས་གཞི་ཡི། ། ཡན་ལག་འགྲུབ་ལ་ཁྱད་པར་མེད། ། སྐབས་འདིའི་སོ་སོར་བསྡུད་པ་ནི། ། དངོས་གཞིར་འཇུག་ནུས་རྩེ་གཅིག་པ། ། ཡིན་ཕྱིར་ཉེར་བསྡོགས་གཞན་མི་འཚོལ། །
བསམ་གཏན་འདི་དང་སྟོང་གཟུགས་སོགས། ། ཟུང་དུ་འཇུག་པའི་ལྷག་མཐོང་ནི། ། སོ་སོ་སྐྱེ་བོ་དག་ལ་ཡང༌། ། རྟོག་པ་མེད་པར་མངོན་སུམ་གྱིས། ། འགྲུབ་ཅིང་འཕྲལ་གྱི་འཁྲུལ་རྒྱུ་བཞིས། ། འཁྲུལ་པར་མ་བསྐྱེད་པའི་ཕྱིར་ན། ། དབང་པོའི་མངོན་སུམ་དག་ཏུའང་བཞེད། ། རྟོག་གེར་གྲགས་པའི་དབང་མངོན་ནི། ། ཡང་དག་མ་ཡིན་ཀུན་རྟོག་ཕྱིར། ། དཔེའི་ཡེ་ཤེས་སུ་མི་རུང༌། །
དེ་ཕྱིར་འདི་ནི་མིག་སོགས་གཞན། ། ཤ་ཡི་མིག་གིས་སྟོང་པའི་གཟུགས། ། ཕྱི་རོལ་མཁའ་དབྱིངས་སུ་མཐོང་བའང༌། ། གཉིས་སྣང་བག་ཆགས་ཀྱིས་བསླད་ཕྱིར། ། རྣལ་འབྱོར་མངོན་སུམ་དངོས་མ་ཡིན། ། དུས་ཀྱི་རྩ་ནང་གཞོམ་མེད་གཟུགས། ། གཉིས་སུ་མེད་པར་མཐོང་བ་ལ། ། གཉིས་སྣང་བསླད་པ་མ་ཞུགས་མོད། ། སོ་སོ་སྐྱེ་བོ་དག་ལའང་ཡོད། ། གཉིས་སྣང་བློ་ལ་འཆར་བ་དང༌། །
འཆར་མི་སྲིད་པའི་སྣ་ཚོགས་པར། ། རྣམ་པ་དབུ་མའི་ནང་འཆར་བ། ། དེ་ནི་མ་དག་གཟུགས་བཞིན་དུ། ། མཐོང་བློའི་སྔར་ཡོད་མ་ཡིན་ལ། ། གཏན་ནས་མེད་པའང་མ་ཡིན་པ། ། དེ་ཕྱིར་ཡོད་མིན་མེད་མིན་ཞེས། ། རྒྱུད་འགྲེལ་དག་ལས་གསུངས་དེའོ། ། ཡང་ན་རིགས་ཤེས་རྟོག་པའི་ངོར། ། ཡོད་མེད་སོགས་ཀྱི་མཐའ་བྲལ་བ། ། ཡིན་ནོ་དངོས་པོའི་གནས་ཚུལ་ལ། །
ཡོད་མ་ཡིན་པ་ཉིད་མིན་ནོ། ། འདིར་ཡང་དུ་སོགས་གཟུགས་དང་ནི། ། དེར་སྣང་བ་ཡི་རྣམ་རིག་ཞེས། ། ཕྱེ་ནས་གཟུགས་དེ་ཡོད་མིན་ལ། ། དེར་སྣང་བ་དེ་ཤེས་པ་ཉིད། ། གཟུགས་སོགས་རང་རང་གིས་སྟོང་ལ། ། དེར་སྣང་ཤེས་པ་གཞན་སྟོང་ངོ༌། ། སྤྱིར་ཡང་ཐེག་པ་ཆེ་ལུགས་འདིར། ། ཆོས་རྣམས་ཀུན་ལ་དེར་སྣང་ལས། ། མ་གཏོགས་ཆོས་གཞན་ཁས་མི་ལེན། །
དེར་སྣང་ཤེས་ལ་རྣམ་ཤེས་དང༌། ། ཡེ་ཤེས་གཉིས་སུ་ལྡོག་པས་འབྱེད། ། རྣམ་ཤེས་རྫུན་པ་རང་སྟོང་སྟེ། ། ཡེ་ཤེས་གཞན་སྟོང་དོན་དམ་བདེན། ། དེ་ཕྱིར་སྟོང་གཟུགས་ཕྱག་རྒྱ་ཆེ། ། གདོད་མའི་ཤེས་པ་ཉིད་ཡིན་ཕྱིར། ། སེམས་ཅན་ཀུན་ལ་གནས་མོད་ཀྱང༌། ། གཟུགས་སོགས་རྣམ་པར་མ་ཤར་བ། ། དེ་སྲིད་སོ་སྐྱེས་མཐོང་མ་ཡིན། ། འདིར་བཤད་རྣམ་རིག་སྣ་ཚོགས་གཟུགས། །
དོན་དམ་འཕགས་པ་འཇམ་དཔལ་གྱི། ། མཚན་རྣམས་ཡང་དག་བརྗོད་ཤེས་པ། ། གང་དེས་ཆོས་འདིའི་གནས་ཚུལ་ཤེས། ། ཞེས་བྱ་བ་འདི་རེ་ཤིག་གྲུབ་པའོ།། །། ཤུ་བྷཾ།། ༄༅། །ཨོཾ་སྭསྟི། རྡོ་རྗེ་འཛིན་ལ་ཕྱག་འཚལ་ཏེ། ། བར་དུ་དགེ་བའི་ཆོས་འདི་ཡི། ། དངོས་གཞི་དེ་བཞིན་འཛིན་པ་སྟེ། ། སྦྱོར་བ་སྲོག་རྩོལ་མན་ངག་གོ །
དེ་དོན་སྲོག་འགོག་པ་ཡིན་ཏེ། ། ཡོན་པོར་རྒྱུ་བ་མེད་པའོ། ། དེ་དོན་དབུ་མར་རྒྱུ་བ་དང༌། ། དབུ་མར་གནས་པ་གཉིས་ཡིན་མོད། ། སྲོག་ཐུར་གཅིག་ཏུ་མ་འདྲེས་པའི། ། གནས་དང་རྒྱུ་བ་དོན་མེད་དོ། ། དེ་ཕྱིར་ཐོག་མར་རྡོ་རྗེ་ཡི། ། བཟླས་པས་དབུ་མའི་ལམ་སྦྱངས་ནས། ། སྟེང་རླུང་ཡོན་པོ་འགགས་པ་ན། ། འོག་རླུང་ཡོན་པོ་ངང་གིས་འགགས། །
ཡང་ན་འོག་རླུང་གྱེན་དྲངས་ཏེ། ། སྟེང་རླུང་མནན་པ་བྱང་བའི་ཚེ། ། སྲོག་ཐུར་ཅུང་ཟད་འདྲེས་གྱུར་ཏེ། ། དབུ་མའི་ལམ་ཆེན་བྱང་བ་ཡིན། ། དེ་ནས་བུམ་པ་ཅན་སྦྱོང་བ། ། རབ་ཀྱི་ཚད་དུ་ཕྱིན་པ་ན། ། དབུ་མར་གནས་པ་ཞེས་བྱ་ཞིང༌། ། སྣ་བུག་གཉིས་ནས་མཉམ་རྒྱུ་བས། ། ཕྲ་རྡུལ་འགུལ་བ་མི་མངོན་ཞིང༌། ། ཡོན་པོར་རྒྱུ་བ་མེད་པ་ན། །
དབུ་མར་རྒྱུ་བ་ཞེས་བྱ་དང༌། ། རྡུལ་མཐའ་ཞེས་པའི་མཚན་གསོལ་ཏོ། ། དབུ་མར་རྒྱུ་དང་གནས་པའི་ཚེ། ། ལས་རླུང་རིམ་གྱིས་འགགས་པ་ལས། ། སྟོང་གཟུགས་དབུ་མར་མཐོང་བ་དང༌། ། གཏུམ་མོའི་མེ་ཆེན་འབར་བ་ལས། ། དགའ་བཞི་རིམ་གྱིས་མྱོང་བ་དང༌། ། ཐུར་སེལ་འགགས་པའི་ཡོན་ཏན་གྱིས། ། འགྱུར་མེད་བདེ་བ་འདྲེན་པ་དང༌། ། དབུ་མར་རྒྱུ་བའི་ཡོན་ཏན་གྱིས། །
ལུགས་བཟློག་དགའ་བ་བཞི་པོ་དང༌། ། འགྱུར་མེད་གནས་སུ་ཕྱིན་པ་འཐོབ། ། རྡོ་རྗེའི་བཟླས་པས་གནས་སྐབས་སུ། ། ཚེ་རིང་བ་དང་ནད་མེད་དང༌། ། མངོན་གྱུར་སྡིག་པ་ཞི་བ་དང༌། ། ཆོས་དང་སྲིད་ལ་དབང་བ་དང༌། ། བསོད་ནམས་ཚོགས་ཆེན་རྒྱས་པ་དང༌། ། ལས་རླུང་དབུ་མར་འཇུག་ནུས་པའོ། ། བར་དུ་དགེ་བའི་ཁྲིད་འདི་ཉིད། ། གཅིག་པུས་བདེ་དང་སྟོང་པ་དང༌། །
ཟུང་དུ་འཇུག་པ་མཐར་ཕྱིན་བྱེད། ། ཐོག་མར་དགེ་བའི་ཁྲིད་ཆེན་ལ། ། སྦྱངས་པ་མེད་ཀྱང་འདི་གཅིག་པུས། ། རྩ་ཐིག་བྱང་ཆུབ་སེམས་གསུམ་པོ། ། དབུ་མར་ཞུགས་པའི་ཡོན་ཏན་གྱིས། ། དངུལ་ཆུའི་ཐིག་པས་གསེར་དག་ནི། ། ལྕགས་ལ་ཞུགས་པ་ཇི་བཞིན་དུ། ། རྣམ་སྨིན་བེམ་པོའི་ཁམས་ཟད་ནས། ། འཇའ་ཚོན་རྡོ་རྗེའི་སྐུ་ཡང་འགྲུབ། ། དེ་ལྟ་མོད་ཀྱི་ཁྲིད་འདི་དང༌། །
ཁྲིད་གཞན་གྱི་ཡང་གནས་སྐབས་སུ། ། གཞུང་མང་ཤེས་པའི་བསྙེམ་པ་ཡིས། ། ཅུང་ཟད་སྤྲོས་པ་འདི་བསམ་བྱ། ། ཆོས་ཀྱི་བདག་མེད་པ་དང་ནི། ། ཁྱད་པར་གང་ཟག་བདག་མེད་པའི། ། གནས་ལ་ངེས་ཤེས་མ་འདྲོངས་པར། ། ཇི་སྐད་བཤད་པའི་སྟོང་གཟུགས་དང༌། ། ལུས་ཚོར་བདེ་བ་ཟུང་འཇུག་པ། ། མུ་སྟེགས་བྱེད་ལའང་སྲིད་པ་དང༌། ། རྡོ་རྗེའི་བཟླས་པ་སྔོན་སོང་བའི། །
རླུང་སེམས་དབུ་མར་ཚུད་ཙམ་དང༌། ། དེ་ལས་འཛག་བདེ་འབར་བ་དང༌། ། ཟག་བཅས་ལུས་ཀྱི་བེམ་པོའི་ཁམས། ། ཟད་པས་འཇའ་ལུས་གྲུབ་པ་ནི། ། མུ་སྟེགས་བྱེད་ལའང་སྲིད་པའི་ཕྱིར། ། རློམ་པས་ཁེངས་པའི་མན་ངག་པ། ། བདག་མེད་གཉིས་པོའི་གནས་ཚུལ་ལ། ། ངེས་པ་འདྲོངས་པའི་ངོ་སྤྲོས་ཀྱིས། ། སློབ་མ་འདྲོངས་པ་འགའ་ཡོད་དམ། ། ཡོད་ན་ཁྱོད་ཀྱི་ཁྲིད་ཚུལ་དེས། །
གཉིས་པོ་རྟོགས་པའི་ཐབས་གང་ཡིན། ། དེ་རྟོགས་པ་ཡི་ཚད་མ་ཅི། ། ཐོས་བསམ་རིགས་པས་དཔྱད་པ་ཡི། ། བདག་མེད་གཉིས་པོ་མི་དགོས་ན། ། ཡོད་དང་མེད་པའི་མཐའ་གཉིས་པོ། ། སེལ་བར་བྱེད་པའི་ཐབས་གང་ཡིན། ། གཞོམ་དུ་མེད་པའི་གཟུགས་སོགས་ལ། ། ཆོས་ཀྱི་བདག་ཏུ་ཞེན་པ་དང༌། ། གཞི་དུས་གདོད་མའི་ཤེས་པ་ལ། ། ང་ཞེས་དོགས་པ་གང་གིས་སེལ། །
ཞེ་ན་དེ་ལན་སྦྱོར་བ་དང༌། ། དངོས་གཞི་དང་ནི་རྗེས་ཐོགས་སུ། ། ངོ་སྤྲོད་ཡོད་ཚུལ་གསུམ་གྱིས་བཤད། ། སྦྱོར་བ་བསོད་ནམས་ཚོགས་བསགས་ནས། ། ཡེ་ཤེས་ཚོགས་ལ་ནན་ཏན་དུ། ། གོམས་པར་བྱས་ལས་མ་གཡོས་པར། ། འཇུག་པ་སྔགས་ཀྱི་སྔོན་འགྲོ་ཡིན། ། དེ་དོན་ཆོས་དང་གང་ཟག་གི ། བདག་མེད་པ་ལ་སྙོམས་ཞུགས་པའོ། ། གཉིས་པ་མཉམ་བཞག་དངོས་གཞིའི་དུས། །
ཁྱབ་བྱེད་འཛིན་པ་ཀུན་ཁེགས་པས། ། ཁྱབ་བྱ་ཆོས་དང་གང་ཟག་ཏུ། ། འཛིན་པ་ཅི་ཡི་ཕྱིར་མི་ཁེགས། ། འཛིན་པ་དེ་དང་དེ་ཁེགས་པ། ། བདག་མེད་རྣམ་པ་གཉིས་ཀྱི་དོན། ། དེ་དང་དེ་མ་མཐོང་བ་ལ། ། དེ་དང་དེ་མེད་མཐོང་ཞེས་པར། ། ཐ་སྙད་འདོགས་པར་ཤེས་རབ་ཀྱི། ། ཕ་རོལ་ཕྱིན་གཞུང་དག་ལས་གསུངས། ། གསུམ་པ་རྗེས་སུ་ངོ་སྤྲོད་ཚུལ། །
རྒྱས་པར་བཤད་པ་འདི་ཡིན་ནོ། ། མཉམ་བཞག་ཡུལ་དུ་གང་བྱས་པའི། ། སྟོང་པ་ཉིད་ཀྱི་གཟུགས་སོགས་དང༌། ། གཟུང་འཛིན་གཉིས་མེད་ཡེ་ཤེས་ལ། ། དུས་དེར་མཚན་འཛིན་མེད་ན་ཡང༌། ། རྗེས་ཀྱི་ཤེས་པས་དེ་དང་དེ། ། ཡོད་དང་བདེན་པར་གྲུབ་སོགས་སུ། ། མཚན་མར་ཞེན་པ་སེལ་དགོས་ཏེ། ། དེ་མ་བསལ་ན་དེ་དང་དེ། ། བདག་ཏུ་སྒྲོ་འདོགས་སྲིད་ཕྱིར་རོ། །
མཚན་མར་ཞེན་ཏེ་ཐབས་གང་གིས། ། སེལ་བར་བྱེད་པ་ཡིན་ཞེ་ན། ། སྤྱིར་ནི་ཆོས་ཀུན་རང་སྟོང་དུ། ། གཏན་ལ་འབེབས་པའི་རིགས་པ་དང༌། ། ཁྱད་པར་མཚན་འཛིན་རང་སྟོང་དུ། ། གཏན་ལ་འབེབས་པའི་རིགས་པས་སོ། ། རྗེས་དེར་གཏན་ལ་ཕབ་པ་ཡི། ། སྟོང་ཉིད་མཉམ་བཞག་དུས་སུ་ནི། ། ཉམས་སུ་མྱོང་བྱ་མ་ཡིན་ཏེ། ། མྱོང་ན་དུག་ཅན་ལྟ་བར་འགྱུར། །
འོ་ན་རྗེས་ཀྱི་ཡིད་བྱེད་དང༌། ། མཉམ་བཞག་འགལ་བར་འགྱུར་ཞེ་ན། ། རྗེས་ཀྱི་ཡིད་བྱེད་རྟོག་པ་སྟེ། ། མཉམ་བཞག་རྟོག་མེད་གསལ་སྣང་ཅན། ། རིགས་པའི་ཤེས་པས་རང་དང་ནི། ། འཛིན་སྟངས་འགལ་བ་ཀུན་བཀག་ཚེ། ། མཉམ་བཞག་རྟོག་མེད་ཡེ་ཤེས་ནི། ། ལྷུན་གྱིས་གྲུབ་པས་འགལ་མི་འགྱུར། ། རིགས་པའི་ཤེས་པས་ཆོས་རྣམས་ཀྱི། ། གནས་ཚུལ་རིག་ངོར་མ་རྙེད་པ། །
དེ་ཚེ་མཚན་མར་འཛིན་པ་ཡི། ། རྟོག་པ་མཐའ་དག་འགོག་ནུས་ཤིང༌། ། མཉམ་བཞག་སོ་སོ་རང་རིག་གིས། ། གནས་ལུགས་འོད་གསལ་ཉམས་མྱོང་བ། ། དེ་ཚེ་སྟོབས་སོགས་ཡོན་ཏན་རྣམས། ། རང་གི་ངང་གིས་འགྲུབ་པར་འགྱུར། ། མདོར་ན་མཉམ་པར་བཞག་དུས་སུ། ། ཅིར་ཡང་འཛིན་པ་མེད་པ་དང༌། ། ཉམས་སུ་མྱོང་བ་མི་འགལ་ཞིང༌། ། རྗེས་སུ་རྣམ་ཤེས་རྟོག་མེད་ལ། །
སྣ་ཚོགས་གསལ་བར་སྣང་བ་དང༌། ། རྟོག་པས་ཅིར་ཡང་མི་འཛིན་པ། ། འདི་ནི་ཐེག་པ་ཆེན་པོ་པ། ། ཀུན་གྱི་ཚོགས་གཉིས་སོག་ཚུལ་ལོ། ། ཕྱི་ནང་གཉིས་ཀའི་རྣལ་འབྱོར་པས། ། རླུང་སེམས་དབུ་མར་ཞུགས་པ་ན། ། གཉིས་མེད་རང་རིག་རང་གསལ་བ། ། མཐོང་ཙམ་ཉིད་ལ་ཁྱད་མེད་ཀྱང༌། ། རྗེས་ཀྱི་ཤེས་ངོར་གྲངས་ཅན་པ། ། ཤེས་རིག་སྐྱེས་བུ་བློ་ཆེན་ལ། །
གང་ཤར་ཟ་བ་པོ་ཉིད་དང༌། ། ལོངས་སྤྱོད་བྱེད་པོར་སྒྲོ་བཏགས་ནས། ། འཁོར་བའི་ཚེ་ན་དེ་འདྲ་དང༌། ། མྱང་འདས་ཚེ་ན་གཟུང་འཛིན་ལས། ། གྲོལ་བའི་སྐྱེས་བུ་དམ་པར་འདོད། ། དེ་ཚེ་ངོ་བོ་ཉིད་མེད་དུ། ། སྨྲ་བའི་རིགས་པས་དེ་འདྲ་དེ། ། ངོ་བོས་སྟོང་པར་གྲུབ་པ་ན། ། བདག་ཏུ་ལྟ་བ་ཀུན་ལས་གྲོལ། ། ཡང་ན་རྣལ་འབྱོར་སྤྱོད་གཞུང་ལྟར། །
གཟུང་འཛིན་གཉིས་མེད་རིག་པ་དེ། ། དོན་དམ་པ་ཡི་སེམས་ཅན་དང༌། ། རྒྱལ་བའི་སྲས་དང་སངས་རྒྱས་ཞེས། ། གནས་སྐབས་གསུམ་དུ་དེར་བཞག་མོད། ། དེ་དེར་ཞེན་པས་འཆིང་བའི་ཕྱིར། ། དེར་ཞེན་པ་དེ་ཀུན་བཏགས་དང༌། ། རང་སྟོང་ཉིད་དུ་ཤེས་པ་ན། ། བདག་ཏུ་འཛིན་པ་ཀུན་ལས་གྲོལ། ། དེ་སྐད་རྡོ་རྗེ་གུར་རྒྱུད་ལས། ། གལ་ཏེ་སྟོང་པ་ཐབས་ཡིན་ན། །
དེ་ཚེ་སངས་རྒྱས་ཉིད་མི་འགྱུར། ། རྒྱུ་ལས་འབྲས་བུ་གཞན་མིན་ཕྱིར། ། ཞེས་གསུངས་པ་དེས་སྟོང་པ་ཉིད། ། ལམ་གྱི་མྱོང་བྱ་མིན་པར་བཤད། ། ལྟ་བ་རྣམས་ལས་བཟློག་པ་དང༌། ། བདག་ཏུ་ལྟ་བ་ཚོལ་རྣམས་ཀྱི། ། བདག་ཞེན་བསམ་པ་བཟློག་པའི་ཕྱིར། ། སྟོང་པ་རྒྱལ་བ་རྣམས་ཀྱིས་གསུངས། ། ཞེས་གསུངས་པ་དེ་མེད་དགག་གི ། སྟོང་པ་ཉིད་ལ་དགོངས་པའོ། །
ཆོས་རྣམས་ཀུན་ལ་མཚན་འཛིན་གྱི། ། རྟོག་པ་འགོག་པའི་རིགས་པ་ལ། ། ངོ་བོ་ཉིད་མེད་སྨྲ་བའི་གཞུང༌། ། མཆོག་ཏུ་གསུངས་མོད་དེའི་གཞུང་གི ། སྟོང་ཉིད་མེད་དགག་ཉིད་གྱུར་ཕྱིར། ། དེ་ཡི་ཡུལ་ཅན་རྟོག་པ་ལས། ། གཞན་མེད་མངོན་སུམ་མི་སྲིད་དོ། ། གཟུང་འཛིན་གཉིས་བྲལ་སྟོང་ཉིད་ཀྱི། ། ཡེ་ཤེས་རང་རིག་རང་གསལ་བ། ། རྟོག་བློ་དབང་པོའི་མངོན་སུམ་དང༌། །
རྣལ་འབྱོར་མངོན་སུམ་དབྱེ་བས་གཉིས། ། གཉིས་ཀའི་མྱོང་བྱ་ཡེ་ཤེས་ཕྱིར། ། རང་རིག་མངོན་སུམ་ཉིད་དུ་འདུ། ། མུ་སྟེགས་བྱེད་ལ་ལུས་ཚོར་གྱི། ། བདེ་བ་འཛིན་མེད་ཀྱིས་བརྒྱན་པ། ། རླུང་སེམས་དབུ་མར་ཞུགས་དུས་སུ། ། ཡོད་དང་དེ་ཉིད་གནས་ལུགས་དོན། ། རྟོགས་པར་འདོད་པ་འགོག་ཕྱིར་དུ། ། དབང་པོ་གཉིས་སྦྱོར་བདེ་བ་ནི། ། དེ་ཉིད་ཡིན་ཞེས་སྐྱེ་ངན་སྨྲ། །
དེ་ཡི་བདེ་བ་བདེ་ཆེན་དུ། ། རྒྱལ་བ་མཆོག་གིས་མ་གསུངས་སོ། ། ཞེས་དང་རྒྱུད་ལས་ཇི་སྐད་དུ། ། གང་ཕྱིར་འབྱུང་བ་ཆེ་བདེ་བ། ། དེ་ཡི་བདེ་བ་བདེ་ཆེན་མིན། ། ཞེས་སོགས་མང་དུ་གསུངས་པ་ཡིན། ། འོ་ན་ཞུ་བདེ་ལྷན་སྐྱེས་ཀྱི། ། བདེ་བ་ཅི་ལ་དགོངས་ཞེ་ན། ། ཞུ་བའི་བདེ་བས་རྐྱེན་བྱས་ནས། ། ལྷན་སྐྱེས་གྱུར་མེད་དུ་སོང་བ། །
ཉིད་ལ་དགོངས་པར་རྒྱུད་རྒྱལ་ལས། ། མེ་དང་དངུལ་ཆུའི་དཔེ་ཡིས་གསུངས། ། མུ་སྟེགས་བྱེད་ཀྱི་གསང་སྔགས་ལས། ། རང་ལུགས་བསྐྱེད་པའི་རིམ་པ་དང༌། ། གསང་དང་ཤེས་རབ་ཡེ་ཤེས་ཀྱི། ། ཉམས་ལེན་ཆ་དང་མཐུན་མོད་ཀྱང༌། ། ཡེ་ཤེས་ཚོགས་སོག་མ་ཚང་བས། ། འཁོར་བའི་རྩ་ལས་མ་གྲོལ་ལོ། ། མུ་སྟེགས་བྱེད་པས་ཚེ་གཅིག་ལ། ། འདོད་གཟུགས་ཁམས་ལས་ཆགས་བྲལ་དང༌། །
མངོན་ཤེས་ལྔ་ཡང་འགྲུབ་པའི་ཕྱིར། ། ལུས་ཀྱི་བེམ་པོའི་ཁམས་ཟད་པ། ། ཡོད་ལ་བསྙེམས་པ་འཚལ་མི་དགོས། ། དེ་ལྟར་རྒྱས་པར་སྤྲོས་པ་ལས། ། བྱུང་བའི་དགེ་བ་ལམ་གསུམ་པ། ། རང་སྙིང་དག་བྱེད་དཔལ་མོའི་རྒྱུན། ། གཞན་བློ་འཕྲོག་བྱེད་རྐང་པའི་དུག ། སེལ་བྱེད་གངྒཱའི་རྒྱུན་ཆེན་པོར། ། གྱུར་ནས་གནས་སྐབས་སྒྲིབ་པ་བཞི། ། བསལ་ནས་ཐམས་ཅད་མཁྱེན་པ་ཡི། །
རྒྱ་མཚོ་ཉིད་དུ་རོ་གཅིག་ཤོག། །། ཤུ་བྷཾ།། །། ༄༅། །ཨོཾ་སྭསྟི། རྡོ་རྗེ་འཛིན་ལ་ཕྱག་འཚལ་ནས། ། མཐའ་མར་དགེ་བའི་རྣལ་འབྱོར་གྱི། ། ཡན་ལག་གཉིས་པོའི་ངོས་འཛིན་དང༌། ། བྱེད་ལས་དབྱེ་བ་འདིར་བརྗོད་བྱ། ། ཏིང་འཛིན་ཡན་ལག་དངོས་གཞི་སྟེ། ། རྗེས་དྲན་དེ་ཡི་སྦྱོར་བའོ། ། སྔ་མ་ཐིག་ལེའི་རྣལ་འབྱོར་སྟེ། །
གཉིས་པ་ཕྲ་མའི་རྣལ་འབྱོར་རོ། ། དང་པོས་དགའ་བ་བཞི་རིམ་གྱིས། ། མཐུར་དུ་ཕབ་ནས་མི་འཕོ་བར། ། བྱེད་དང་ཕྱི་མས་དེའི་རིམ་གྱིས། ། གྱེན་དུ་འཕངས་ནས་བརྟན་པར་བྱེད། ། བརྟན་པའི་ཐོག་མ་མི་འགྱུར་བའི། ། བདེ་བ་དང་པོ་རྙེད་པ་དང༌། ། འབྱུང་འཇུག་གནས་གསུམ་ཡོན་པོ་ཅིག ། འགག་ནས་དབུ་མར་སོན་པའོ། ། འདི་ནས་རྣལ་འབྱོར་ཡན་ལག་ནི། །
བདུན་པ་གཞན་མི་དགོས་པའི་ཕྱིར། ། སྒྲུབ་པ་ཆེན་པོའི་ཡན་ལག་དང༌། ། ངེས་འབྱེད་ཆ་བཞིའི་རིམ་པ་བཞིན། ། མི་འགྱུར་བདེ་བ་ཕྱེད་བཅས་པ། ། བཞི་བརྒྱ་ཕྲག་བཞི་སྒྲུབ་པར་བྱེད། ། གྲུབ་ནས་སྟོང་དང་བརྒྱད་བརྒྱ་པ། ། ཕྲག་ཅིག་གིས་ནི་ས་དང་པོ། ། དམིགས་མེད་སྙིང་རྗེ་དང་བྲལ་ན། ། ལས་རླུང་ཇི་ཙམ་འགགས་གྱུར་ཀྱང༌། ། མི་འགྱུར་བདེ་དང་ཟག་མེད་ཀྱི། །
བདེ་དང་ས་ཐོབ་ནུས་མ་ཡིན། ། བདག་དང་ཆོས་སུ་མི་དམིགས་པའི། ། ཡེ་ཤེས་གཅིག་པུ་བདེ་བ་དང༌། ། སྟོང་པ་ཟུང་དུ་འཇུག་པའོ། ། ཤེས་དང་ཤེས་བྱ་གཅིག་པ་དང༌། ། སྟོང་ཉིད་སྙིང་རྗེ་དབྱེར་མེད་དང༌། ། སྐྱེ་འཇིག་མེད་པའི་དངོས་ཞེས་པ། ། འདི་ཡི་མཚན་གྱི་རྣམ་གྲངས་སོ། ། སྐྱེ་འཇིག་མེད་པའི་སྲིད་གསུམ་ནི། ། དོན་དམ་པ་ཡི་སྲིད་གསུམ་སྟེ། །
ཤེས་བྱེད་ཆོས་དང་གང་ཟག་ཏུ། ། དམིགས་པས་བཅིངས་ན་ཤེས་བྱའི་གཟུགས། ། མཐོང་ཡང་དེ་དེར་མི་འགྱུར་ཏེ། ། གཟུང་འཛིན་གཉིས་སྣང་རྟོག་པའི་ཕྱིར། ། དེ་བས་མུ་སྟེགས་བྱེད་ལ་ནི། ། ཉི་ཁྲི་ཆིག་སྟོང་དྲུག་བརྒྱའི་དབུགས། ། ལན་གཅིག་འགགས་པ་སྲིད་གྱུར་ཀྱང༌། ། འཁོར་བ་ཉིད་ལས་འདའ་བ་མེད། ། དེ་ཕྱིར་ལོ་གསུམ་ཕྱོགས་གསུམ་པོར། ། ས་དང་པོ་ཡི་བཅུ་གཉིས་ས། །
འགྲུབ་བྱེད་ལམ་གྱི་ཡན་ལག་གནད། ། ངེས་པའི་དོན་དུ་འདི་གཟུང་བྱ། ། སྦྱོར་བའི་དུས་སུ་ཕྱག་རྒྱ་གསུམ། ། བསྟེན་པའི་སྒྲུབ་པོ་སོ་སོའམ། ། གཅིག་གིས་ངེས་པར་བསྟེན་དགོས་པའི། ། ཕྱག་རྒྱའི་དབྱེ་བའང་ཅི་ཞེ་ན། ། དུས་ཀྱི་འཁོར་ལོའི་རྣལ་འབྱོར་པ། ། གསུམ་ལས་དགེ་སློང་མཆོག་ཡིན་ཏེ། ། དགེ་ཚུལ་ཉིད་ཀྱང་དེའི་ཆ་མཐུན། ། གཉིས་པོས་མི་འགྱུར་བདེ་བའི་རྟེན། །
ཕྱག་རྒྱ་ཆེན་མོ་ཉིད་གཟུང་བྱ། ། ལ་ལར་ཡེ་ཤེས་ཕྱག་རྒྱ་ཙམ། ། ཕྱག་རྒྱ་གསུམ་པ་དེ་འགྲུབ་པའི། ། རྟེན་དང་ཐབས་སུ་མ་བཀག་ཀྱང༌། ། ལས་ཀྱི་ཕྱག་རྒྱ་འདི་ལ་བཀག ། རྟེན་འདི་གཉིས་ཀྱིས་འཛིན་འདྲེན་པ། ། རང་བྱིན་བརླབས་ཀྱི་མཐུ་གྲུབ་ཀྱང༌། ། ལས་ཀྱི་ཕྱག་རྒྱས་ཕམ་པ་དང༌། ། ལྷག་མར་བྱས་དེ་མ་རུངས་འགྱུར། ། འཆབ་བཅས་ཕམ་པས་ཆ་དེ་ལ། །
དགྲ་བཅོམ་ཐོབ་པའི་སྐལ་མེད་པ། ། ཉན་ཐོས་དབང་བྱས་ཚེ་འདི་ལ། ། རྫོགས་སངས་རྒྱ་བ་ཐེག་ཆེན་སྲོལ། ། དེ་ལྟར་རློམ་པའི་ང་རྒྱལ་གྱིས། ། བསྟན་པའི་རྩ་བ་སོ་སོ་ཐར། ། སྨེ་རྩོག་གནས་སུ་མི་འཇུག་པར། ། གཙང་སྦྲས་མཆོག་ཏུ་གཅེས་འཛིན་བྱ། ། བསྟན་རྩ་སོ་སོ་ཐར་པ་ནི། ། འདུལ་བའི་ལུང་དུ་གང་གསུངས་པ། ། དེ་ལས་གཞན་པའི་རྣམ་བཞག་མེད། །
སོ་སོ་སྐྱེ་བོའི་དགེ་སློང་ནི། ། སྔགས་ཀྱི་ཡན་ལག་བཞི་འགྲུབ་ཅིང༌། ། བྱང་སེམས་འཕོ་མེད་གནས་ཐོབ་ཀྱང༌། ། ལས་ཀྱི་སྦྱོར་བས་ལྷག་མ་དང༌། ། འཆབ་བཅས་ཕམ་པས་མ་རུང་བར། ། བྱེད་པའི་ཡན་ལག་རྩིས་ཀུན་ཚད། ། དེ་ཕྱིར་བསྟན་རྩ་འཛིན་མི་ནུས། ། དེ་ལྟ་མོད་ཀྱི་ཉེ་རྒྱུ་ཡིས། ། འཚམས་སྦྱོར་སྐབས་སུ་བབ་པའི་ཚེ། ། དགེ་སློང་གྱུར་ལའང་འདི་མ་བཀག །
ཅི་ཕྱིར་ཞེ་ན་སྐད་ཅིག་དེར། ། རྫོགས་སངས་རྒྱ་བ་ཉིད་ཕྱིར་དང༌། ། དགྲ་བཅོམ་པ་ནི་རང་བཞིན་གྱི། ། ཉེས་པའི་རྟེན་དུ་མ་བཤད་ན། ། དེ་ཚེ་ཡེ་ཤེས་ཁོང་ཆུད་དང༌། ། རང་བྱུང་དགེ་སློང་ཉིད་ཕྱིར་རོ། ། ཁྱིམ་པའི་རྡོ་རྗེ་འཛིན་པས་ནི། ། འགྲོས་བཞི་དབྱིངས་སུ་ཐིམ་པ་དང༌། ། འཇའ་ལུས་མངོན་དུ་བྱེད་པ་ལ། ། ཕྱག་རྒྱ་དང་པོ་མཆོག་ཏུ་མྱུར། །
དུས་བབ་ཐོག་མ་ནས་བཟུང་བྱ། ། དུས་ནི་འཛིན་པ་གྲུབ་ནས་དེ། ། མེ་ནི་དངུལ་ཆུའི་དགྲར་གྱུར་ཀྱང༌། ། མེ་མེད་དངུལ་ཆུ་བཟུང་མི་ནུས། ། དེ་མ་བཟུང་ན་ལྕགས་ཀྱི་ཁམས། ། ཟད་ནས་གསེར་དུ་གྱུར་མི་ནུས། ། ཆགས་ཆེན་འབར་བས་བྱང་ཆུབ་སེམས། ། ནུས་ཆེན་ཕེབས་པར་མ་གྱུར་ན། ། མེ་ཡིས་བཅིངས་པའི་དངུལ་ཆུ་བཞིན། ། ལུས་ཁམས་སོ་སོར་ཕིགས་མི་ནུས། །
དེ་མ་ཕིགས་ན་བེམ་པོའི་ཁམས། ། ཟད་པར་དཀའ་བས་འཇའ་ཚོན་ལུས། ། མྱུར་བར་མངོན་དུ་བྱེད་མི་འགྱུར། ། ཁམས་ཟད་བྱེད་པ་འཛག་བདེ་ཉིད། ། འགྱུར་མེད་གནས་སུ་སོན་ནས་ཏེ། ། དེར་མ་སླེབས་ན་གཟུང་འཛིན་གྱི། ། རྩ་ནས་བེམ་པོའི་ཁམས་རྣམས་བསྐྱེད། ། ཕྱག་རྒྱ་གསུམ་ཅར་ཁྱིམ་པ་ཡི། ། རྣལ་འབྱོར་པ་ཡིས་རིམ་བསྟན་པ། ། འགྱུར་མེད་གནས་སུ་སོན་པ་ལ། །
ཤིན་ཏུ་མྱུར་བས་བསྟེན་ཞེས་གསུངས། ། འོ་ན་དགེ་སློང་མཆོག་ཡིན་པ། ། འགལ་ཞེས་ཟེར་ན་བསྟན་པ་ཡི། ། རྩ་བ་འཛིན་དང་སྔགས་འགྲུབ་པ། ། ལྷན་ཅིག་འབྱུང་བས་ཁྱད་པར་འཕགས། ། འཛག་བདེ་འཁོར་བའི་རྒྱུར་གསུངས་པ། ། དབང་བདུན་ཐོབ་ནས་རྩ་ལྟུང་དང༌། ། མཆོག་དབང་ཐོབ་ནས་ལོ་གསུམ་དང༌། ། ཕྱོགས་གསུམ་རྣལ་འབྱོར་དུས་ཀྱི་ཚེ། ། ཁམས་མ་འཕོས་ན་ཚེ་དེ་ལ། །
རྫོགས་སངས་རྒྱ་བ་ཉིད་འགྱུར་ཞིང༌། ། འཕོས་ན་ཚེ་རབས་གཞན་དུ་ནི། ། སྐྱེ་བ་ལེན་པར་བྱེད་ལ་དགོངས། ། དབང་བདུན་ཐོབ་ནས་ཕྱི་རོལ་པའི། ། སྔགས་སུའང་དབང་བསྐུར་ཐོབ་གསུངས་དང༌། ། ཕྱི་པས་རླུང་སེམས་དབུ་མར་ནི། ། ཚུད་པའི་ཚེ་ན་རྣམ་རྟོག་གི ། འཛིན་པ་མེད་ཕྱིར་འཕོ་བའི་བདེ། ། ཟག་མེད་བདེ་བར་མི་འགྱུར་རམ། ། ཞེ་ན་གང་ཟག་གི་བདག་འཛིན། །
སུན་མ་ཕྱུང་བས་འཁོར་བ་ཡི། ། ཆགས་ཆེན་ཉིད་ལས་མ་འདས་ཕྱིར། ། ཟག་པས་བཅིངས་ཕྱིར་དེར་མི་རུང༌། ། རྩ་བའི་ལྟུང་བ་དེ་བྱུང་ནས། ། སླར་ཡང་བྱིས་པའི་དབང་བདུན་དང༌། ། གོང་མའི་དབང་དང་རྡོ་རྗེ་ཡི། ། རྣལ་འབྱོར་དྲུག་པོ་གོམས་བྱས་པས། ། འཕོ་མེད་གནས་པ་དེ་མངོན་དུ། ། གྱུར་ནས་རྫོགས་པར་འཚང་རྒྱའོ། ། དེ་ལྟར་བརྩམས་ཤིང་སྦྱར་བ་ལས། །
བྱུང་བའི་དགེ་བ་དུས་འཁོར་ལོའི། ། གཞལ་མེད་ཁང་བརྩེགས་ལྟ་བུ་དེར། ། སྐལ་བཟང་གྱུར་པ་ཀུན་འཇུག་ཤོག ། ཅེས་བྱ་བ་འདི་ནི་ཟབ་ལམ་རྡོ་རྗེའི་རྣལ་འབྱོར་འདི་ཉིད་ལ། མོས་པ་དང་ལྡན་པའི་སློབ་མ་མང་པོས། སྔོན་ཉིད་ནས་གསོལ་བཏབ་པའི་ངོར་བགྱིས་ནས། དཔལ་ཤཱཀྱ་མཆོག་ལྡན་དྲི་མེད་ལེགས་པའི་བློ་གྲོས། རང་ལོ་དོན་བཞི་པ་ལྕགས་མོ་བྱའི་ལོ་ཆུ་སྟོད་ཀྱི་ཉ་བའི་ཉི་ཤུ་ལྔ་ལ་ཉེ་བར་སྦྱར་བའི་ཡི་གེ་པ་ནི་རྐོང་སྟོན་ཆོས་ཀྱི་རྒྱལ་མཚན་དཔལ་བཟང་པོའོ།། །། ཤུ་བྷཾ།། །། ༄༅། །ཨོཾ་སྭསྟི།
རྡོ་རྗེ་འཛིན་ལ་ཕྱག་འཚལ་ནས། ། དུས་ཀྱི་འཁོར་ལོ་རྣམ་གསུམ་སྟེ། ། གཞི་དང་ལམ་དང་འབྲས་བུས་ཕྱེ། ། གཞི་ལའང་ཕྱི་ནང་གཞན་གསུམ་སྟེ། ། སྣོད་དང་བཅུད་དང་ཡེ་ཤེས་སོ། ། སྣོད་ནི་མ་དག་འཇིག་རྟེན་ཁམས། ། བཅུད་ཀྱང་འཁོར་བའི་སེམས་ཅན་སྟེ། ། གཟུང་འཛིན་གཉིས་མེད་ཡེ་ཤེས་ལ། ། གཞན་ཞེས་བྱ་བར་སྔགས་པས་འཆད། ། མ་དག་པ་ནི་ཉོན་མོངས་དང༌། །
ལས་ཀྱི་དབང་ལས་གྲུབ་པ་སྟེ། ། འཁོར་བ་ཞེས་བྱ་སྡུག་བསྔལ་དང༌། ། ཀུན་འབྱུང་བདེན་པ་དག་གིས་བསྡུས། ། དེ་ཡང་རྟེན་ཅིང་འབྲེལ་འབྱུང་གི ། ཡན་ལག་བཅུ་གཉིས་པ་ཉིད་དོ། ། ཀུན་གྱི་རྩ་བ་མ་རིག་པའི། ། ངོས་འཛིན་ཐུན་མོང་མིན་བཤད་པ། ། འཕོ་བའི་བག་ཆགས་ཞེས་བྱ་བ། ། ཀུན་གཞིའི་རྣམ་པར་ཤེས་ལ་གནས། ། དེ་དང་གྲུབ་བདེ་ལྷན་ཅིག་པར། །
དེ་ཡི་འགལ་ཟླ་ཟག་མེད་ཀྱི། ། ཡེ་ཤེས་ཉིད་ཀྱང་རྣམ་བྱང་གི ། བག་ཆགས་ཀུན་གཞིའི་ཡེ་ཤེས་སོ། ། དང་པོ་འཁོར་བའི་སྒྲུབ་གཞི་སྟེ། ། གཉིས་པ་མྱ་ངན་འདས་སྒྲུབ་པའི། ། ལམ་གྱི་རྟེན་གཞི་རྒྱུ་ཡི་རྒྱུད། ། འདི་ལ་བདེ་གཤེགས་སྙིང་པོར་གྲགས། ། འགོ་བའི་བག་ཆགས་ཁམས་ལྔ་པོ། ། ཀུན་གྱི་རང་བཞིན་བསགས་པས་ན། ། མ་དག་སྣོད་དང་འཁོར་བ་པའི། །
སེམས་ཅན་ཀུན་གྱི་སྒྲུབ་གཞིར་བཞག ། བག་ཆགས་ངོ་བོ་ནམ་མཁའི་ཁམས། ། སད་བྱེད་རྐྱེན་ལས་འབྱུང་བ་བཞིའི། ། བག་ཆགས་སྨིན་ཚུལ་རིགས་མཐུན་ལ། ། འཇིག་རྟེན་ཁམས་ཀྱང་མཐུན་པར་སྣང༌། ། ཕྱི་ཡི་འཇིག་རྟེན་རྡུལ་ཕྲན་དུ། ། གནས་པ་དོན་སྨྲའི་ལུགས་ཡིན་སྟེ། ། ཐེག་པ་ཆེན་པོར་བག་ཆགས་ཀྱི། ། སེམས་སྣང་ལས་གཞན་དོན་ཡོད་མིན། ། སད་བྱེད་རྐྱེན་ལས་བག་ཆགས་ཀྱི། །
རྣམ་སྨིན་ནང་གི་ལུས་དང་ནི། ། བདག་པོའི་འབྲས་བུ་ཕྱི་རོལ་གྱི། ། འཇིག་རྟེན་ཁམས་སུ་སྣང་བ་ཡིན། ། སེམས་ཅན་འཁོར་བ་རྟེན་འབྲེལ་གྱི། ། ཡན་ལག་བཅུ་གཉིས་དབང་ལས་ནི། ། ས་ལ་དུམ་བུ་བཅུ་གཉིས་དང༌། ། མཁའ་ལ་ཁྱིམ་ཆེན་བཅུ་གཉིས་སྣང༌། ། ཁམས་ལྔ་པོ་ནི་ཐམས་ཅད་ཀྱི། ། རང་བཞིན་ཡེ་ཤེས་ཁམས་ཡིན་ཏེ། ། དེ་མེད་ན་ནི་གཞན་མི་འབྱུང༌། །
དེ་དག་ཕྱི་ཡི་དུས་འཁོར་རོ། ། ནང་གི་དུས་འཁོར་འཕོ་བ་ཡི། ། བག་ཆགས་ཁམས་ལྔའི་རང་བཞིན་ཅན། ། སོ་སོར་སྨིན་ལས་གཟུགས་མེད་དང༌། ། འདོད་དང་གཟུགས་ཏེ་ཁམས་གསུམ་འབྱུང༌། ། གཟུགས་མེད་ཁམས་ན་འཕོ་བ་ཡི། ། བག་ཆགས་ནམ་མཁའི་ཁམས་གཅིག་པུའི། ། རང་བཞིན་ཉིད་ཕྱིར་ས་སོགས་ཀྱི། ། ཡོན་ཏན་རྣམས་ནི་འཆར་མ་ཡིན། ། དེ་བཞིན་གཟུགས་ཀྱི་ཁམས་སུ་ཡང༌། །
འཕོ་བའི་བག་ཆགས་ཁམས་བཞི་པོའི། ། རང་བཞིན་ཉིད་ཕྱིར་ས་དང་ཆུའི། ། ཡོན་ཏན་འཆར་བར་ནུས་མ་ཡིན། ། འདོད་པའི་ཁམས་འདིར་མངལ་སྐྱེས་སུ། ། ཁམས་འཕོས་པ་ན་ཀུན་གཞི་ཡི། ། རྣམ་ཤེས་བདག་པོར་སོང་བ་ན། ། ཁམས་དྲུག་ལྡན་པའི་ལུས་སུ་གྲུབ། ། གང་ལ་ཁམས་དྲུག་ཚང་བ་ཡི། ། ལུས་འདི་ཁོ་ནའི་རྟེན་ལ་ནི། ། ལོ་གསུམ་པོ་དང་ཕྱོགས་གསུམ་པོ། །
རྣལ་འབྱོར་ཡན་ལག་དྲུག་བསྒོམ་པས། ། འབྲས་བུའི་དུས་འཁོར་མངོན་དུ་འགྱུར།། །། ཤུ་བྷཾ།། །། ༄༅། །ཨོཾ་སྭསྟི། རྡོ་རྗེ་འཛིན་ལ་ཕྱག་འཚལ་ནས། ། ཕྱི་ནང་དུས་འཁོར་གློ་བུར་གྱི། ། དྲི་མར་བཅས་པའི་ལྡོག་ཆ་ནས། ། བཤད་ཟིན་གཞན་གྱི་དུས་འཁོར་ལ། ། བརྗོད་བྱེད་ཚིག་གི་དུས་འཁོར་ནི། ། རྒྱུད་དང་འགྲེལ་པར་བཅས་པ་སྟེ། །
བརྗོད་བྱའི་དོན་ལ་གཞི་དང་ལམ། ། འབྲས་བུའི་དབྱེ་བས་རྣམ་པ་གསུམ། ། གཞི་ནི་རང་བཞིན་ལྷན་སྐྱེས་ཏེ། ། གསང་སྔགས་འཆད་པ་ཕལ་ཆེར་མཐུན། ། འདི་ལ་བདེ་གཤེགས་སྙིང་པོ་ཞེས། ། ལ་ལས་ཟེར་ཡང་དེ་དེ་དངོས། ། ཡིན་ལ་དྲི་མེད་འོད་ཉིད་དུ། ། གནོད་བྱེད་མང་དུ་གསུངས་པ་ནི། ། ཚོགས་གཉིས་རྫོགས་པ་མེད་པ་དང༌། ། ཆོས་ཀྱི་འཁོར་ལོ་མ་བསྐོར་དང༌། །
རྫོགས་སངས་རྒྱས་སུ་ལུང་བསྟན་པ། ། མེད་པའི་ཕྱིར་ཞེས་གསུངས་པ་ཡིན། ། དེ་ལྟ་ན་ཡང་འབྲས་དུས་ཀྱི། ། དུས་ཀྱི་འཁོར་ལོ་ཡོངས་རྫོགས་པའི། ། བསྒྲུབ་གཞི་དངོས་ནི་འདི་ཁོ་ན། ། ཡིན་པས་རང་བཞིན་རྣམ་དག་གི ། ཆོས་སྐུ་ཞེས་སུ་བཤད་པ་ཡིན། ། ཐབས་རྒྱུད་དུས་འཁོར་བསྐྱེད་རིམ་དང༌། ། རྫོགས་པའི་རིམ་པའི་དབྱེ་བས་གཉིས། ། བསྐྱེད་རིམ་ཁམས་དྲུག་ལྡན་པའི་མི། །
མངལ་དུ་སྐྱེས་དང་ཆ་མཐུན་པར། ། བསྒྲུབ་པ་ཡིན་ནོ་ཁུ་རྡུལ་གྱི། ། དབུས་སུ་ཀུན་གཞིའི་རྣམ་པར་ཤེས། ། མངོན་པར་བྱང་ཆུབ་རྣམ་ལྔ་ལས། ། གཙོ་བོ་དུས་ཀྱི་འཁོར་ལོ་བཞེངས། ། དེ་ནས་ཕུང་ཁམས་སྐྱེ་མཆེད་རྣམས། ། རིམ་གྱིས་འཆགས་དང་ཆ་མཐུན་པར། ། བདེ་གཤེགས་བྱང་སེམས་ཁྲོ་བོ་རྣམས། ། ཡུམ་དང་བཅས་པ་སྤྲོ་མཛད་ཅིང༌། ། དེ་ཡི་སྔོན་དུའང་རླུང་བཅུ་པོ། །
འཆགས་དང་མཐུན་པར་ནུས་མ་བཅུ། ། སྤྲོས་པས་མངལ་གྱི་གནས་སྐབས་དང༌། ། མཐུན་པས་དུས་འཁོར་རིམ་གྱིས་བསྒྲུབ། ། དེ་ནས་ཡན་ལག་བཞི་རྫོགས་སུ། ། བསྒྲུབ་པའི་ཚེ་ནའང་རྟོག་པ་ཡི། ། བསྒོམ་བྱུང་ཉིད་ལས་མ་འདས་ཕྱིར། ། ཐུན་མོང་དངོས་གྲུབ་སྟེར་མཛད་པའི། ། དུས་ཀྱི་འཁོར་ལོ་ཉིད་དུ་ངེས། ། འདི་ཡིས་ས་བདུན་མན་ཆད་ཀྱི། ། རྟོགས་པ་འགྲུབ་པར་གསུངས་མོད་ནའང༌། །
ཡན་ལག་དྲུག་དང་མ་འབྲེལ་ན། ། མཆོག་གི་དངོས་གྲུབ་རྒྱུར་མི་བཞེད། ། ལུགས་འདིའི་དཀྱིལ་འཁོར་ཆོ་ག་ནི། ། འཁོར་བར་སྐྱེས་དང་ཆ་མཐུན་པར། ། བྱས་ནས་སྦྱང་གཞི་སྦྱོང་བའི་ཕྱིར། ། སྐྱེས་བུ་ཚེ་ལོ་བརྒྱ་པ་ཡི། ། དབུགས་ཀྱི་འབྱུང་འཇུག་ནས་བརྩམས་ཏེ། ། ཆུ་སྲང་ཆུ་ཚོད་ནས་རྩིས་པའི། ། འཕོ་བའི་གྲངས་དང་དབུ་མའི་ལོ། ། རྒྱས་པར་བསླབ་ནས་ཤེས་འོག་ཏུ། །
བསྐྱེད་པའི་རིམ་ལ་འཇུག་པར་བཤད། ། བསྐྱེད་པའི་རིམ་པ་མཐར་ཕྱིན་ནས། ། གསལ་སྣང་མཆེད་པའི་དུས་འཁོར་དེ། ། ཕར་ཕྱིན་ཐེག་པའི་སྤྲོས་བྲལ་གྱི། ། ལྟ་དང་ཟུང་དུ་འབྲེལ་སྲིད་ཀྱང༌། ། དུས་ཀྱི་འཁོར་ལོ་དངོས་མིན་སྟེ། ། རྣལ་འབྱོར་ཡན་ལག་དྲུག་པ་ཡི། ། ཐབས་ཀྱིས་བསྒྲུབ་པ་མིན་ཕྱིར་རོ།། །། ཤུ་བྷཾ།། །། ༄༅། །ཨོཾ་སྭསྟི།
རྡོ་རྗེ་འཛིན་ལ་ཕྱག་བྱས་ནས། ། འབྲས་བུའི་དུས་ཀྱི་དུས་འཁོར་ནི། ། འཇིག་རྟེན་འདས་པའི་དབང་བཞི་དང༌། ། རྫོགས་རིམ་རྣལ་འབྱོར་ཡན་ལག་དྲུག ། བསྒོམ་པ་ཁོ་ནས་འགྲུབ་ཅེས་པ། ། རྒྱུད་དང་འགྲེལ་པའི་དངོས་བསྟན་ནོ། ། འདི་ཡི་འཐད་པ་འཕོ་བ་ཡི། ། བག་ཆགས་ས་བོན་བཅས་པ་ནི། ། སྤོང་བྱེད་གཉེན་པོ་བདེ་བ་དང༌། ། སྟོང་པ་ཟུང་དུ་འཇུག་པ་ལས། །
གཞན་མེད་པ་ཡི་ཕྱིར་ཞེས་པ། ། ཡིན་མོད་བསོད་ནམས་ཚོགས་ཆེན་པོ། ། གང་གིས་རྫོགས་དང་གང་ཟག་གི ། བདག་ཏུ་འཛིན་པ་སུ་ཞིག་གིས། ། སྤོང་ཞེས་དྲི་བའི་ལན་རྣམས་ནི། ། མཁས་པས་རིང་དུ་བསམ་བྱ་བ། ། དེ་ཚེ་བསྐྱེད་པའི་རིམ་པ་ཡི། ། དབང་དང་དམ་ཚིག་སྡོམ་པ་རྣམས། ། ཚུལ་བཞིན་བསྲུངས་པའི་བསོད་ནམས་དང༌། ། ཀུན་རྫོབ་འདུས་བྱས་ཆོས་རྣམས་ནི། །
རང་སྟོང་ཉིད་དུ་གོམས་བྱས་ཚེ། ། ཆོས་ཀྱི་སྐུ་ལས་མ་གཡོས་པར། ། གཟུགས་སྐུའི་རྣམ་རོལ་རྒྱུན་མི་འཆད། ། འོ་ན་རྣམ་བརྟགས་སྟོང་པ་ཉིད། ། སངས་རྒྱས་འགྲུབ་པའི་ལམ་མིན་པར། ། བཤད་པ་ཅི་ལ་དགོངས་ཞེ་ན། ། ལམ་དང་ཡོན་ཏན་སྐྱེ་བའི་རྟེན། ། མིན་ཀྱང་ཆོས་དང་གང་ཟག་ཏུ། ། རྨོངས་པ་སེལ་བའི་ཐབས་ཆེན་པོ། ། བསོད་ནམས་བསགས་པ་ལས་བྱུང་བའི། །
གཞན་དོན་གཟུགས་ཀྱི་སྐུ་དེ་ནི། ། རྫོགས་སངས་རྒྱས་པ་དངོས་མིན་ཕྱིར། ། གང་གིས་བསོད་ནམས་ཚོགས་དེ་དག ། རྫོགས་པར་བྱེད་པོ་གདུལ་བྱ་ཉིད། ། བསོད་ནམས་ཉིད་ཡིན་སངས་རྒྱས་ཀྱི། ། ཆོས་ཀྱི་སྐུ་ནི་བདེ་བ་དང༌། ། སྟོང་པ་ཟུང་དུ་འཇུག་པས་འགྲུབ། ། བསྐྱེད་རྫོགས་ཟུང་དུ་མ་འབྲེལ་བས། ། སྔགས་ཀྱི་སངས་རྒྱས་མི་འགྲུབ་ཅེས། ། ཟེར་བ་གསང་སྔགས་པ་གཞན་གྱི། །
ལུགས་ཡིན་གཞུང་འདིར་ཕར་ཕྱིན་པའི། ། བྱང་ཆུབ་སེམས་དང་གང་ཟག་གི ། བདག་མེད་སྔོན་དུ་ངེས་བྱས་ནས། ། འཇིག་རྟེན་འདས་པའི་དབང་བཞི་དང༌། ། རྣལ་འབྱོར་ཡན་ལག་དྲུག་གོམས་པས། ། དུས་ཀྱི་འཁོར་ལོའི་གོ་འཕངས་འགྲུབ། ། ཟེར་བ་ལུགས་འདིའི་བསྒོམ་ཆེན་པ། ། མང་པོའི་འདོད་པ་ཡིན་ནོ་ཀྱཻ།། །། ཤུ་བྷཾ།། །། ༄༅། །ཨོཾ་སྭསྟི།
རྡོ་རྗེ་འཛིན་ལ་ཕྱག་བྱས་ནས། ། ཆོས་འདིའི་གཞུང་ན་གང་ཟག་གིས། ། འཛག་པའི་བདེ་བ་མ་བསྲུངས་པ། ། འཁོར་བ་པ་ཉིད་ཁོ་ནར་བཤད། ། དེ་ལ་གཞན་གྱིས་རྒོལ་བ་ན། ། དགེ་སློང་འཆར་ཀས་ཚེ་དེ་ལ། ། དགྲ་བཅོམ་འབྲས་བུ་མངོན་གྱུར་དང༌། ། ས་འཐོབ་འཕགས་པ་འཁོར་ལོ་ཡིས། ། རྒྱལ་པོར་གྱུར་པས་གནོད་ཅེས་ཟེར། ། ལུང་གི་དགོངས་པ་ཡན་ལག་དྲུག །
གོམས་པར་བྱེད་པོས་ལོ་གསུམ་དང༌། ། ཕྱོགས་གསུམ་བར་དེར་འཛག་པ་ཡི། ། བདེ་བ་མངོན་དུ་གྱུར་སྲིད་ན། ། དུས་དེར་འགྱུར་མེད་བདེ་བ་ནི། ། སྟོང་དང་བརྒྱད་བརྒྱས་ས་དང་པོ། ། མངོན་དུ་བྱེད་པ་མི་སྲིད་ཅེས། ། འཆད་པ་ཡིན་གྱི་གཞན་མིན་ནོ། ། དགྲ་བཅོམ་པ་ལ་དེ་མེད་ཀྱང༌། ། ས་ཐོབ་པ་ལ་དེ་སྲིད་པ། ། འཁོར་བར་སྐྱེས་ཀྱང་འཁོར་བ་ཡི། །
སྐྱོན་གྱིས་མ་གོས་པ་དེ་ཉིད། ། འཛག་བདེ་ཅན་ལ་མངོན་ཤེས་ལྔ། ། མེད་པར་བཤད་པ་སོ་སྐྱེ་དང༌། ། དམན་པའི་སློབ་པ་ལ་འཆད་ཀྱི། ། ཅི་ཕྱིར་ཞེ་ན་དེ་ལ་ནི། ། འདོད་ལ་ཆགས་བྲལ་དགོས་ཕྱིར་དང༌། ། ས་ཐོབ་ནས་ནི་ཉོན་མོངས་པ། ། དེ་ཡི་སྐྱོན་དང་མ་འདྲེས་ཕྱིར། ། དེ་བཞིན་ཁྱིམ་པའི་རྡོ་རྗེ་འཛིན། ། མེད་པར་འགལ་ཞེས་རྩོད་པ་ཡང༌། །
འཇུག་པ་མིན་ཏེ་ས་ཐོབ་པའི། ། འཕགས་ལ་དགོས་པ་མེད་ཕྱིར་དང༌། ། འཕགས་མིན་རྡོ་རྗེ་འཛིན་པས་ཀྱང༌། ། ལྷ་དང་ཆོས་དང་སྔགས་ཤེས་པའི། ། འདུ་ཤེས་གསུམ་གྱིས་འཇུག་པའི་ཕྱིར། ། གཞན་དུ་དབང་བསྐུར་བཞི་པ་ཡི། ། དུས་དེ་ཉིད་ནས་རྩ་ལྟུང་འགྱུར། ། དུས་ཀྱི་འཁོར་ལོའི་བསྒྲུབ་པ་པོ། ། བྱང་ཆུབ་སེམས་དཔས་གཞན་དོན་དུ། ། སྲིད་པར་སྐྱེ་བ་ལེན་པ་དང༌། །
གཞན་དོན་བསྒྲུབ་པའི་གྲོགས་གྱུར་པའི། ། ཉོན་མོངས་མི་སྤོང་བར་ཡང་བཤད། ། ཉོན་མོངས་བྱང་ཆུབ་ལམ་ཁྱེར་བའི། ། ཐབས་ཆེན་ལྡན་ལ་དོགས་པ་མེད། ། འོན་ཀྱང་སོ་སོ་སྐྱེ་བོ་ཡི། ། དགེ་སློང་སྔགས་པས་གནས་འདི་ལ། ། བག་ཡོད་གྱུར་པས་འདུལ་བ་ཡི། ། ཆོ་ག་བཞིན་དུ་བསྲུང་བར་བྱ།། །། ༄༅། །ཨོཾ་སྭསྟི། རྡོ་རྗེ་འཛིན་ལ་ཕྱག་འཚལ་ནས། །
སྐྱེས་བུ་ཚེ་ལོ་བརྒྱ་པ་དང༌། ། དབང་པོ་བརྒྱ་པ་ཞེས་བཤད་པའི། ། དོན་དེ་ཚུལ་བཞིན་བསམ་བྱ་བ། ། འབྱུང་འཇུག་གནས་གསུམ་ཚང་ངེས་པའི། ། ཉི་ཁྲི་ཆིག་སྟོང་དྲུག་བརྒྱའི་རླུང༌། ། ལྷག་ཆད་མེད་པར་རྒྱུ་ཚང་བ། ། ཉིན་ཞག་གཅིག་གི་ཚད་དང་ནི། ། དེ་ནས་བསྒྲེས་པའི་ལོ་བརྒྱ་ནི། ། ཚང་བ་ཚེ་ལོ་བརྒྱ་པའི་ཚད། ། དེ་ལྟར་རྒྱུ་བའི་རླུང་རེ་ལ། །
ཞག་རེ་བཞིན་ཡང་ལས་རླུང་དང༌། ། དབུ་མའི་རླུང་དེ་གཉིས་སུ་དབྱེ། ། ལས་རླུང་དཀྱིལ་འཁོར་ལྔ་པོ་ནི། ། གཡས་གཡོན་རེ་རེ་ནས་རྒྱུ་བ། ། དབུ་མའི་རླུང་ནི་གཉིས་ཀ་ནས། ། མཉམ་དུ་རྒྱུ་བ་དེ་ཡིན་པ། ། དེ་ཚེ་མཉམ་དུ་རྒྱུ་བ་ན། ། ཕུང་ཁམས་ཟད་པར་བྱེད་པ་སྟེ། ། རེ་རེའི་རྒྱུ་བས་མ་དག་པའི། ། ཕུང་ཁམས་བསྐྱེད་པར་བྱེད་པའོ། །
ཞག་རེ་བཞིན་ཡང་བསྐྱེད་བྱེད་ཀྱི། ། རྒྱུ་བ་དུ་དང་ཟད་བྱེད་ཀྱི། ། རྒྱུ་བ་དུ་ཞིག་འབྱུང་ཞེ་ན། ། ཉིན་རེ་རེའི་འཕོ་ཆེན་གྱི། ། འཚམས་སུ་ང་དྲུག་རྐང་བཅས་རེ། ། མཉམ་དུ་རྒྱུ་བར་ངེས་བཤད་པ། ། དེ་ཚེ་ཞག་ནི་རེ་རེ་བཞིན། ། དབུ་མའི་རྒྱུ་བ་དྲུག་བརྒྱ་དང༌། ། བདུན་ཅུ་རྩ་གཉིས་རེ་བྱུང་བས། ། ཞག་རེ་བཞིན་ཡང་གཡས་གཡོན་གྱི། །
རྒྱུ་བའི་སྟེང་ནས་དེ་ཙམ་ཆད། ། དབུ་མའི་རྒྱུ་བ་ཉི་ཁྲི་དང༌། ། ཆིག་སྟོང་དྲུག་བརྒྱར་ལོངས་པ་ན། ། གཡས་གཡོན་རྒྱུ་བའི་རླུང་རྣམས་ཀྱི། ། སྟེང་ནས་དེ་ཙམ་ཞིག་ཆད་པས། ། ཟླ་བའི་འཕེལ་འགྲིབ་ཆ་རེ་ལ། ། ལས་རླུང་ཉི་ཁྲི་ཆིག་སྟོང་དང༌། ། དྲུག་བརྒྱ་ཚང་བར་མ་དགོས་པས། ། ཚེས་ཞག་གཅིག་ལ་ཡུད་ཙམ་ནི། ། ཕྱེད་དང་སུམ་ཅུས་ཆོག་པ་བྱུང༌། །
ཉི་མའི་ཞག་གཅིག་ལོངས་པ་ལ། ། དབུ་མའི་རྒྱུ་བ་དང་བཅས་པའི། ། ཉི་ཁྲི་ཆིག་སྟོང་དྲུག་བརྒྱའི་རླུང༌། ། ཐམས་ཅད་ཚང་བར་རྒྱུ་དགོས་པས། ། ཚེས་ཞག་སུམ་ཅུ་སོ་གསུམ་ན། ། ཉིན་ཞག་སོ་གཉིས་ལས་མ་བྱུང༌། ། དེ་ཕྱིར་ཚེས་ལོ་སོ་གསུམ་ན། ། ཉིན་ལོ་སོ་གཉིས་ལས་མ་བྱུང༌། ། བསྒྲེས་པས་ཚེས་ལོ་བརྒྱར་ལོངས་ཚེ། ། ཉིན་ལོ་གོ་བདུན་ལྷག་ཙམ་བྱུང༌། །
སྐྱེས་བུ་ཚེ་ལོ་བརྒྱ་པའི་ཚད། ། དབུ་མའི་རྒྱུ་བ་མ་བྱུང་ན། ། ཉིན་ལོ་བརྒྱ་ཡི་ཚད་དག་ཏུ། ། མ་ལོངས་བར་དུ་དུས་དང་ནི། ། དུས་མིན་འཆི་བ་མི་སྲིད་པ། ། ཡིན་མོད་ཞག་རེ་བཞིན་དུ་ཡང༌། ། དེ་བྱུང་བས་ན་དུས་མིན་དང༌། ། དུས་ཀྱི་འཆི་བ་ལོ་བརྒྱར་ངེས། ། དེ་ཡི་ཤེས་བྱེད་ལས་ཀྱི་རླུང༌། ། རྒྱུ་བའི་སྟེང་ནས་དེ་ཆད་པས། །
ཞག་རེ་བཞིན་ཡང་རླུང་རྒྱུ་བའི། ། རྩ་གཉིས་སྐམ་པར་གྱུར་པ་ཡིན། ། དེ་ཕྱིར་དབུ་མའི་རྒྱུ་བ་ཡིས། ། ལོ་གསུམ་ཕྱོགས་གསུམ་ལོངས་པའི་ཚེ། ། གཡས་གཡོན་གཉིས་ཀྱི་རྩ་རྣམས་ལ། ། ལས་རླུང་རྒྱུ་བ་མེད་པའོ། ། དེ་ཕྱིར་འཁོར་བའི་ཚེ་རིང་པོ། ། བསྒྲུབ་པར་འདོད་པས་གཡས་གཡོན་གྱི། ། རྒྱུ་བ་རང་གི་གནས་སུ་བསྡམས། ། འཁོར་བ་སྤངས་པའི་ཚེ་རིང་པོ། །
བསྒྲུབ་པར་འདོད་པས་གཡས་གཡོན་གྱི། ། རྒྱུ་བ་དབུ་མའི་གནས་སུ་བསྡམས། ། བུམ་པ་གྲུབ་པའི་རྣལ་འབྱོར་པས། ། དབུ་མའི་མཉམ་རྒྱུ་རྒྱུན་གཅོད་ནུས། ། དེ་ཚེ་དུས་དང་དུས་མིན་གྱི། ། འཆི་བས་གནོད་པར་ནུས་མ་ཡིན། ། དེ་སྐད་འདི་ཡང་བྲག་དཀར་བ། ། བྱང་ཆུབ་སེམས་དཔའི་ངོར་བྱས་ནས། ། ལེགས་པའི་བློ་ཡིས་སྦྱར་བ་ཡིས། ། ཀུན་ཀྱང་སྐལ་བ་བཟང་པོར་ཤོག། །།
ཤུ་བྷཾ།། །། ༄༅། །ཨོཾ་སྭསྟི། རྡོ་རྗེ་འཛིན་ལ་ཕྱག་འཚལ་ནས། ། གཞི་དང་ལམ་དང་འབྲས་བུ་ཡི། ། དུས་ཀྱི་འཁོར་ལོ་མཐའ་དག་ལ། ། ཁྱབ་བྱེད་འཇུག་པའི་དུས་འཁོར་ནི། ། ཨེ་ཝཾ་ཡིན་ནོ་དེའི་རང་བཞིན། ། སྒྲ་དང་རྟོག་པའི་ཡུལ་མིན་ཕྱིར། ། རིགས་པས་གཞོམ་དུ་མེད་པ་དང༌། ། སོ་སོ་རང་རིག་ཡེ་ཤེས་ཀྱི། །
མྱོང་བྱ་ཉིད་དང་རྒྱུད་ཀུན་ལ། ། ངེས་པ་སྟེར་ཕྱིར་དེའི་གླེང་གཞི། ། རང་བཞིན་གྱིས་ནི་རྣམ་དག་ཕྱིར། ། ཟག་མེད་བདེ་བ་ཆེན་པོ་ནི། ། རྟག་ཏུ་ཕྱག་རྒྱ་ཆེན་མོ་ཡི། ། རྗེས་ཞུགས་ཕྱིར་ན་ཟུང་དུ་འཇུག ། འདི་ལ་ཐོག་མ་ཡོད་མིན་ཞིང༌། ། ནམ་ཡང་ཟད་པ་མེད་པའི་ཕྱིར། ། སྐྱེ་འཇིག་མཐའ་དབུས་དང་བྲལ་བས། ། རྒྱུན་གྱི་རྟག་པ་ཉིད་དང་ནི། །
ཡེ་ཤེས་ཉིད་ཕྱིར་སྐད་ཅིག་ཏུ། ། མི་གནས་ཕྱིར་ན་དངོས་པོར་མེད། ། ཨེ་ཝཾ་ཉིད་ལས་མ་གཏོགས་པའི། ། ཤེས་བྱ་གང་ཡང་ཡོད་མིན་ཅིང༌། ། འདི་ཉིད་ཁོ་ན་སངས་རྒྱས་ཀྱི། ། ཡོན་ཏན་རྣམས་ཀྱི་རྒྱུ་དང་རྟེན། ། དེ་དེ་ཁོ་ན་དོན་དམ་བདེན། ། དེ་ལས་གཞན་ཆོས་ཀུན་རྫོབ་བོ། ། སྔགས་ཀྱི་གྲུབ་པའི་མཐར་ཞུགས་པ། ། ལ་ལ་དག་ནི་དེ་དེ་ལ། །
ཡོད་དང་བདེན་པར་འཛིན་པ་ཡི། ། རྣམ་པར་རྟོག་པས་དེ་ལ་བསྒྲིབས། ། རྣམ་པར་རྟོག་པ་ཀུན་བྲལ་བའི། ། ཡེ་ཤེས་གཅིག་པུས་དེ་ཉིད་མཐོང༌། ། མཐོང་བྱེད་ཉིད་ཀྱང་ཨེ་ཝཾ་སྟེ། ། དེ་ལས་གཞན་ན་དེ་ཡོད་མིན། ། ཀུན་རྫོབ་བདེན་ཀུན་རང་རང་གི ། ངོ་བོས་སྟོང་ཕྱིར་ཡོད་མིན་མོད། ། དོན་དམ་བདེན་གཅིག་རང་ངོ་བོས། ། སྟོང་པ་མིན་མོད་མཐའ་བཞི་པོ། །
གང་དུ་བཟུང་ཀྱང་དེ་ལ་སྒྲིབ། ། ཨེ་ཝཾ་རྟོག་བརྗོད་ཀུན་བྲལ་བ། ། གོམས་བྱེད་ཡན་ལག་ཀུན་ཚང་བར། ། གོམས་པའི་རིམ་པས་འཕོ་བ་ཡི། ། བག་ཆགས་མ་ལུས་བྱང་གྱུར་པ། ། དེ་ཚེ་འབྲས་བུའི་དུས་འཁོར་ལོ། ། མངོན་དུ་གྱུར་པ་ཞེས་བྱའོ།། །། ཤུ་བྷཾ།། །། ༄༅། །ཨོཾ་སྭསྟི། རྡོ་རྗེ་འཛིན་ལ་ཕྱག་འཚལ་ནས། །
ཨེ་ཝཾ་བརྗོད་བྲལ་བྱིས་བློ་ལ། ། འཆར་ཚུལ་ཇི་ལྟ་བུ་ཞེ་ན། ། སྟོང་པ་ཆེན་པོ་ཡིག་ལྔ་དང༌། ། ཐིག་ལེ་སྟོང་པ་ཡིག་དྲུག་པོ། ། འདུས་པའི་རང་བཞིན་ཨེ་ཝཾ་སྟེ། ། དབྱངས་ཀུན་འདུས་པ་ཝཾ་དང་ནི། ། གསལ་བྱེད་འདུས་པ་ཨེ་ཡིན་ནོ། ། དབྱངས་གསལ་གཉིས་ཀའང་འགྱུར་མེད་ཅིང༌། ། བརྗོད་བྱས་མིན་པར་འཇམ་དཔལ་གྱི། ། མཚན་ནི་ཡང་དག་བརྗོད་ལས་གསུངས། །
འདི་ནི་དོན་དམ་ཡི་གེ་ཡི། ། དབང་བྱས་ཀུན་རྫོབ་ཡི་གེ་ནི། ། རྟོག་པ་དག་ལ་དེར་སྣང་དང༌། ། རྣ་བའི་དབང་པོར་གྲགས་པའི་སྒྲ། ། དེ་ཕྱིར་ཨེ་ཝཾ་ཡི་གེ་ཡང༌། ། བདེན་གཉིས་སྦྱར་ནས་བཤད་བྱ་བ། ། ཝཾ་ནི་ཁུ་རྡུལ་ཟུང་དུ་འཇུག ། ཁུ་བ་བདེ་བ་ཆེན་པོ་དང༌། ། རྡུལ་ནི་སྟོང་པ་ཉིད་ཀྱི་གཟུགས། ། ཐོག་མར་ཨཿདང་ཨཾ་བཞག་ལ། །
རྣམ་བཅད་ཨ་ཡིག་བར་དུ་ཨུ། ། ཨུ་ནི་ཕ་རོལ་གཞན་མཐོང་བས། ། ཝ་རྒྱུར་འགྱུར་བ་བརྡ་སྤྲོད་ལུགས། ། གསལ་བྱེད་དབྱངས་མེད་ཕ་རོལ་ཏུ། ། དྲངས་པས་ཝཾ་ཞེས་བྱ་བ་གྲུབ། ། རྣམ་བཅད་ང་རོ་གཉིས་ཀ་ཡང༌། ། ཨ་ལ་མ་བརྟེན་མི་སྲིད་པས། ། ཨ་ཡི་རང་བཞིན་ཡི་གེ་ལྔར། ། གདོད་མ་ཉིད་ནས་རྣམ་ཤེས་དང༌། ། ཡེ་ཤེས་ངོ་བོར་གྲུབ་ཅེས་གསུངས། །
རྣམ་བཅད་དང་ནི་ང་རོ་ཡང༌། ། གསལ་བྱེད་རྣམ་འགྱུར་ཡིན་པའི་ཕྱིར། ། དབྱངས་གསལ་གཉིས་འདུས་པ་ལས་གྲུབ། ། འདི་ལ་སྟོང་པ་ཆེན་པོའི་སྒྲས། ། བཤད་ཀྱང་རང་རིག་གིས་མྱོང་ཕྱིར། ། རང་སྟོང་མ་ཡིན་རང་རིག་གི ། མྱོང་བྱ་ཉིད་ལ་དེར་བཤད་པའོ། ། ཐིག་ལེ་སྟོང་པ་ཡིག་དྲུག་ནི། ། གསལ་བྱེད་སྡེ་ཚན་རྣམ་དྲུག་སྟེ། ། འདི་ལའང་ཡི་གེ་རེ་རེ་བཞིན། །
རྣམ་དཔྱད་རྗེས་སུ་ང་རོ་གཉིས། ། སྦྱར་བས་བདེ་སྟོང་ཟུང་དུ་འཇུག ། འདིའང་བསྡུ་ན་ཀ་ས་གཉིས། ། ཅིག་ཏུ་བརྩེགས་པས་ཡི་གེ་གཅིག ། ཡིན་ཏེ་གསལ་བྱེད་ཇི་སྙེད་པ། ། ཀ་སའི་བར་ན་ཡོད་ཕྱིར་རོ། ། རྒྱས་པར་ཕྱེ་ན་བརྒྱ་ལྷག་སྟེ། ། གསལ་བྱེད་སོ་སོར་དབྱངས་ཀྱི་ནི། ། ཡི་གེ་བཅུ་གཉིས་འཇུག་པས་སོ། ། ཐིག་ལེ་སྟོང་པ་ཡི་གེ་བརྒྱར། །
གསུངས་པ་དེ་ཉིད་ལ་དགོངས་ཏེ། ། དྲུག་གི་སྐད་དོད་ཥ་ཊ་ནི། ། བརྒྱ་ཡི་སྐད་དོད་ཤ་ཏར་ཡང༌། ། འགྱུར་བ་སྐབས་འགར་ཡོད་ཕྱིར་རོ། ། འདི་ཡང་སེམས་དཔའ་བྲག་དཀར་བའི། ། ཞལ་ངོར་སྦྱར་ཏེ་བཀྲ་ཤིས་སོ།། །། ཤུ་བྷཾ།། །། ༄༅། །ཨོཾ་སྭསྟི། རྡོ་རྗེ་འཛིན་ལ་ཕྱག་འཚལ་ནས། ། བསྒེག་པའི་རྡོ་རྗེས་མཚན་བརྗོད་ཀྱི། །
གཞུང་འགྲེལ་སྔགས་དོན་རྣམས་གཟིགས་སུ། ། ཨ་ར་པ་ཙ་ན་ཞེས་པ། ། སྟོང་པ་ཆེན་པོ་ཡིག་ལྔ་དང༌། ། ཝཱ་གི་ཤྭ་རི་མུཾ་ཞེས་པ། ། ཨོཾ་གྱི་ཐོག་མར་བརྒྱན་པ་ནི། ། ཐིག་ལེ་སྟོང་པ་ཡིག་དྲུག་ཏུ། ། བཤད་དོ་འདི་ཡང་དོན་དམ་པའི། ། འཇམ་དཔལ་བསྒྲུབ་པའི་གཞི་དང་ནི། ། གནས་ཚུལ་དོན་དམ་འགྱུར་མེད་པ། ། མཚོན་ཕྱིར་སྒྲ་ཡི་ཡི་གེར་ནི། །
རྣམ་པར་རིག་ལ་གང་སྣང་བ། ། དེ་ལ་ཡི་གེ་ཞེས་བཤད་དོ། ། འཇམ་དཔལ་གྱི་ནི་མཚན་བརྗོད་ལ། ། དུས་ཀྱི་འཁོར་ལོར་བཀྲལ་བ་དང༌། ། ཡོ་གར་བཀྲལ་བ་རྣམ་གཉིས་ལས། ། དང་པོས་རྩ་འདབ་བརྒྱ་དང་ནི། ། དྲུག་ཅུ་རྩ་གཉིས་མཚོན་ཕྱིར་དུ། ། ཚིགས་སུ་བཅད་པ་དེ་སྙེད་ལ། ། ངེས་དོན་བཤད་པ་ལན་གསུམ་མཛད། ། འདི་ལྟར་སངས་རྒྱས་བཅོམ་ལྡན་ནས། །
ཡེ་ཤེས་སྐུ་ཉིད་ལ་འདུད་བར། ། ཚིགས་སུ་བཅད་པའང་དེ་སྙེད་དེ། ། དེ་ལས་གཞན་རྣམས་དུས་འཁོར་ལོའི། ། རྒྱུད་ཀྱི་ངེས་དོན་ཁུངས་དང་ནི། ། དཔང་པོར་མཛད་པ་ཡོད་མ་ཡིན། ། དེ་ཕྱིར་ཚིགས་བཅད་དེ་སྙེད་ལ། ། འཇམ་དཔལ་མཚན་བརྗོད་མ་ཚང་མེད། ། འོན་ཀྱང་གོང་འོག་སྔགས་གཉིས་པོ། ། བཟླས་ན་བྱིན་རླབས་ཆེ་བར་འགྱུར། ། ཡོ་གར་དཀྲལ་བའི་ལུགས་དག་ན། །
ཐོག་མའི་གསོལ་གདབ་ནས་བཟུང་སྟེ། ། ཕན་ཡོན་གོང་འོག་སྔགས་བཅས་ལ། ། ཚིགས་བཅད་ཕྱེད་དང་སུམ་བརྒྱ་པོ། ། འཇམ་དཔལ་མཚན་བརྗོད་ཅེས་བྱར་བསྒྲགས། ། འདིའང་སེམས་དཔའ་བྲག་དཀར་བས། ། གསོལ་གདབ་ངོར་བྱས་བཀྲ་ཤིས་སོ།། །། ཤུ་བྷཾ།། །། ༄༅། །རྡོ་རྗེ་འཛིན་ལ་ཕྱག་འཚལ་ནས། ། དུས་ཀྱི་འཁོར་ལོའི་ལྟ་བ་ཡི། ། མཐར་ཐུག་ངོ་བོ་ཉིད་མེད་དུ། །
གནས་ཞེས་གསུངས་པ་མང་ན་ཡང༌། ། མཐའ་བཞི་ལས་ནི་རྣམ་གྲོལ་བ། ། དེ་ཉིད་དབུ་མ་པ་ཡིས་རིག ། ཅེས་གསུངས་པ་ཡི་གོང་འོག་ཀུན། ། མི་འགལ་འཆད་ཚུལ་འདི་ཡིན་ཏེ། ། མཐར་ཐུག་ཕྱག་རྒྱ་ཆེན་མོ་ནི། ། བསགས་པའི་ངོ་བོར་ཡོད་མིན་ཞིང༌། ། རི་བོང་རྭ་ལྟར་མེད་པའང་མིན། ། གཉིས་ཡིན་པ་ནི་སྨོས་ཅི་དགོས། ། གཉིས་ཀ་མིན་པར་ཞེན་པའང༌། །
མིན་ཕྱིར་མཐའ་བཞི་ལས་ནི་གྲོལ། ། ཞེས་པ་གོང་འོག་ཀུན་དང་འགྲིག ། ཡང་ན་རྣམ་ཤེས་གཞན་གྱི་དབང༌། ། ཡུལ་དང་བཅས་པ་མཐའ་བཞི་པོ། ། ཀུན་ལས་གྲོལ་བ་ཤེར་ཕྱིན་མདོ། ། དགོངས་པ་ངེས་འགྲེལ་ཞེས་བྱ་བའི། ། མདོ་ཡིས་བཀྲལ་བ་དེ་ཡིན་ནོ། ། ཡེ་ཤེས་སྙིང་པོ་ཀུན་བཏུས་དང༌། ། འགལ་ཞེས་ཟེར་བ་བྱུང་གྱུར་ན། ། འཇིགས་མེད་དཔལ་ལྡན་ཆོས་སྐྱོང་གིས། །
གཞུང་དེ་རྣམ་རིག་ཙམ་དུ་དཀྲལ། ། རྣམ་པར་རིག་ལ་ཞེ་སྡང་ན། ། རྒྱུ་སྡེ་ཀུན་དང་འགལ་བར་འགྱུར། ། འདི་ཡང་སེམས་དཔའ་བྲག་དཀར་པའི། ། ཞལ་ངོར་ལེགས་པའི་བློ་ཡིས་སྦྱར།། །། ༄༅། །ཕྱི་ནང་གི་སྔགས་ཀྱི་ཉམས་ལེན་སོ་སོར་ཕྱེ་བ་ཟབ་ལམ་བླང་དོར་གསལ་བྱེད་ཆོས་ཚན་བཅུ་གསུམ་པ་བཞུགས་སོ།། ༄༅། །ཨོཾ་སྭསྟི། རྡོ་རྗེ་འཛིན་ལ་ཕྱག་འཚལ་སྟེ། ། སངས་རྒྱས་པ་དང་ཕྱི་རོལ་པའི། ། སྔགས་ཀྱི་ཉམས་ལེན་ཁྱད་པར་ལ། །
སྦྱོར་དང་དངོས་གཞི་རྗེས་ཡིན་ནོ། ། སྦྱོར་བ་ཡེ་ཤེས་ཚོགས་སོག་པ། ། ཡོད་དང་མེད་ལས་འབྱེད་མོད་ཀྱི། ། ཡེ་ཤེས་དེ་ཡང་གང་ཟག་གི ། དབང་བྱས་གཟུང་འཛིན་གཉིས་མེད་དང༌། ། ཆོས་ཀྱི་དབང་དུ་བྱས་པ་ལས། ། ཆོས་འགའ་གཟུང་འཛིན་གཉིས་མེད་པ། ། མུ་སྟེགས་བྱེད་པ་རྣམས་ཀྱིའང་ཤེས། ། དངོས་གཞིའི་དུས་ཀྱི་དབང་བསྐུར་ཚེ། ། མ་དག་ཕུང་པོ་ལྔ་པོ་ནི། །
དམིགས་པ་མེད་པར་བྱེད་པ་དང༌། ། བདག་ཏུ་དམིགས་པའི་ཁྱད་པར་ཅན། ། རྫོགས་རིམ་དུས་སུ་རང་ལུས་ལ། ། གནད་དུ་བསྣུན་བྱེད་མུ་སྟེགས་ལའང༌། ། ཡོད་པས་དེ་ཚེ་འཛིན་མེད་ཀྱི། ། རང་རིག་ངང་གི་སྐྱེ་སྲིད་མོད། ། བདག་ཏུ་བཟུང་བྱ་མི་དམིགས་པའི། ། ཤེས་པ་ངང་གི་མི་སྐྱེ་ཕྱིར། ། གཟུང་འཛིན་གཉིས་མེད་དེར་མི་སྲིད། ། རྗེས་ཀྱི་ཁྱད་པར་མཉམ་བཞག་གི །
མྱོང་བྱ་རང་རིག་རང་གསལ་བ། ། བདག་ཏུ་དོགས་པ་འགོག་བྱེད་པའི། ། རིགས་པ་བསམ་དང་མི་བསམ་པ། ། སངས་རྒྱས་པ་དང་མུ་སྟེགས་པའི། ། འཁོར་བར་མངོན་མཐོའི་རྒྱུར་གྱུར་པའི། ། བསོད་ནམས་ཚོགས་སོག་ཁྱད་པར་ཡང༌། ། བདག་ཏུ་ཞེན་པ་ཡོད་མེད་དེ། ། སངས་རྒྱས་ཆོས་ཀྱི་བཀར་བཏགས་པའི། ། ཕྱག་རྒྱ་བཞི་ལ་ཞུགས་པ་ན། ། སངས་རྒྱས་པ་ཡི་མིང་ཐོབ་ལ། །
དེར་མ་ཞུགས་ན་དེ་ལས་གཞན། ། དེ་ཕྱིར་མུ་སྟེགས་བསོད་ནམས་ཚོགས། ། ཐར་པའི་ལམ་དུ་འགྲོ་མི་སྲིད། ། བདག་མེད་རྟོགས་བློ་མེད་གྱུར་ཀྱང༌། ། བདག་ལྟའི་གྲུབ་མཐར་མ་ཞུགས་པའི། ། བསོད་ནམས་ཚོགས་དེ་ཐར་པ་ཡི། ། ལམ་དུ་འགྱུར་ལ་འགལ་བ་མེད། ། བདག་ལྟའི་གྲུབ་མཐའ་མ་བཏང་བའི། ། བསོད་ནམས་རང་གི་ངང་གིས་ནི། ། ཐར་བར་མི་འགྱུར་སྨོས་ཅི་དགོས། །
བསྔོས་ཀྱང་དེར་འགྱུར་མི་སྲིད་དོ། ། གྲུབ་མཐས་བརྟགས་པའི་བདག་གང་ནི། ། མེད་ལ་ཐར་པ་མེད་ཅེས་དང༌། ། ཡོད་ལ་ཐར་པ་མེད་ཟེར་བ། ། ཕྱི་ནང་གཞུང་གི་ཁྱད་པར་ཡིན། ། གྲུབ་མཐས་བློ་ཁ་མ་བསྒྱུར་བའི། ། འཇིག་རྟེན་པ་ཡི་ཚོགས་བསགས་པ། ། ངེས་པར་ལེགས་དང་མངོན་པར་མཐོ། ། གང་དུ་བསྔོས་པ་དེ་དེའི་རྒྱུ། ། སངས་རྒྱས་ཆོས་ཀྱི་གྲུབ་མཐའ་བ། །
དག་དང་ལུགས་དེའི་འཇིག་རྟེན་པ། ། དག་གི་ཚོགས་སོག་ཁྱད་པར་ནི། ། ཡེ་ཤེས་ཚོགས་སོག་ཡོད་མེད་ཏེ། ། གྲུབ་མཐའ་མ་ཞུགས་པ་དག་ལ། ། བདག་མེད་རིགས་པས་ཤེས་པ་མེད། ། གང་ཟག་བདག་མེད་པ་ཙམ་ཡང༌། ། ཤེས་མེད་ཚོགས་དེ་ག་ལ་སྲིད། ། རིག་པའི་གནས་ཆེན་དང་པོ་བཞི། ། སངས་རྒྱས་པ་དང་ཐུན་མོང་བ། ། ཤེས་པ་མུ་སྟེགས་བྱེད་ལའང་ཡོད། །
དེ་ཤེས་ཐམས་ཅད་མཁྱེན་པའི་རྒྱུར། ། བཤད་ཕྱིར་ཐར་པའི་རྒྱུར་ཡང་ནི། ། ཅིས་མི་འགྱུར་ཏེ་ཐར་པ་ནི། ། མ་ཐོབ་ཐམས་ཅད་མཁྱེན་མི་སྲིད། ། ཅེ་ན་དེ་ལན་འདིར་བསམས་པ། ། ཐར་དང་ཐམས་ཅད་མཁྱེན་པ་ལ། ། གེགས་བྱེད་ཉོན་མོངས་པ་ཅན་དང༌། ། དེ་མ་ཡིན་པའི་མ་རིག་པ། ། གཉིས་པོ་རྫས་ཀྱི་སོ་སོར་འབྱེད། ། མི་སྐྱེའི་ཆོས་ལ་བཟོད་ཐོབ་ནས། །
ཉོན་མོངས་ཅན་མིན་མ་རིག་པ། ། སྤོང་ལ་བརྩོན་འགྲུས་བརྩམས་གྱུར་ན། ། ཞག་བདུན་ཙམ་གྱིས་དེ་སྤངས་འཐོབ། ། བྱང་ཆུབ་སེམས་དཔའ་ལས་དང་པོས། ། བསོད་ནམས་ཚོགས་ཆེན་སོག་པ་ཡི། ། ཡུན་ཚད་བསྐལ་པ་གྲངས་མེད་གསུམ། ། དག་ལས་ཉུང་བ་འདིར་མ་བཤད། ། གྲངས་མེད་གསུམ་པོ་མ་རྫོགས་པའི། ། དེ་སྲིད་ཐར་པར་གེགས་བྱེད་ཀྱི། ། ཉོན་མོངས་ཅན་གྱི་མ་རིག་པ། །
བྱང་ཆུབ་སེམས་དཔའ་སྤོང་མི་སྲིད། ། ཀུན་ཏུ་རྒྱུ་བ་བཟོ་སྦྱངས་ཀྱིས། ། རིག་པའི་གནས་ལ་མཁས་གྱུར་ཀྱང༌། ། ཇི་སྲིད་བདག་ལྟ་མ་བཏང་བ། ། དེ་སྲིད་ཐར་པའི་ལམ་མ་ཞུགས། ། ཐེག་ཆེན་པ་དང་ཉན་ཐོས་ཀྱི། ། ཡེ་ཤེས་ཚོགས་སོག་ཁྱད་པར་ནི། ། ཆོས་བདག་མེད་པའི་ཡེ་ཤེས་གང༌། ། ཡོད་དང་མེད་ལས་འབྱེད་མོད་ཀྱི། ། རང་སངས་རྒྱས་ཀྱི་རིགས་ངེས་པའི། །
ཉན་ཐོས་འགའ་ལ་ཕྱི་རོལ་དོན། ། རང་སྟོང་ཉིད་དུ་ཤེས་པ་ཡི། ། རིགས་པས་ཐེག་པ་འབྲིང་ལ་འཇུག ། གཟུང་འཛིན་གཉིས་ཀ་རང་སྟོང་དུ། ། ཤེས་ནས་ཡེ་ཤེས་ཚོགས་སོག་པ། ། སེམས་ཙམ་པ་ལས་ཆེས་ལྷག་པའི། ། དབུ་མ་པ་རྣམས་ཀུན་གྱི་གཞུང༌། ། བསྐྱེད་རིམ་བསྒོམ་པའི་རྣལ་འབྱོར་པ། ། དགྱེས་པ་རྡོ་རྗེ་ང་ཡིན་ཞེས། ། རློམ་པར་བྱེད་དེས་དོན་དམ་པའི། །
བདག་གི་ངོས་འཛིན་ཤེས་ན་མཁས། ། དེ་མི་ཤེས་ན་མུ་སྟེགས་ཀྱི། ། བདག་ལྟ་ཉིད་དུ་ཐལ་འགྱུར་ཏེ། ། གཞི་དུས་དགྱེས་པ་རྡོ་རྗེ་ཡི། ། ངོས་འཛིན་ཉིད་དུ་གང་འཆད་པ། ། དེ་ལ་མུ་སྟེགས་བྱེད་རྣམས་ཀྱིས། ། བདག་ཏུ་བཏགས་པ་ཡིན་ནོ་ཀྱཻ། ། དེ་ལྟ་བུ་ཡི་མུ་སྟེགས་བྱེད། ། རྗེས་བཟུང་ཕྱིར་དུ་སངས་རྒྱས་ཀྱིས། ། བདེ་གཤེགས་སྙིང་པོས་སེམས་ཅན་ཀུན། །
ཁྱབ་པར་གསུངས་པ་མ་ཡིན་ནམ། ། དེར་བཤད་ཇི་བཞིན་སྒྲ་ཡིན་པ། ། འགོག་ལ་སངས་རྒྱས་ཉིད་ཀྱིས་མདོར། ། དངོས་ལ་གནོད་བྱེད་ཚད་མ་ནི། ། མང་དུ་གསུངས་པ་མ་ཡིན་ནམ། ། དེ་ཕྱིར་བསྐྱེད་རིམ་རྣལ་འབྱོར་པ། ། ཀུན་གྱི་དམ་པའི་བདག་དེ་ནི། ། བདག་དང་བདག་མེད་སྤྲོས་པ་དག ། ཉེ་བར་ཞི་དེ་མཁས་པར་སློབ། ། དེ་སྐད་འགྲོ་བ་མང་པོ་ནི། །
རྗེས་འཛིན་དགེ་བའི་བཤེས་རྣམས་ཀྱི། ། ཚོགས་གཉིས་སོག་ཚུལ་དེ་ལྟ་བུའི། ། སློབ་མའི་ཚོགས་རྣམས་རྗེས་སུ་བཟུང༌། ། ཞེས་བྱ་བ་ནི་བསྡུ་བའི་ཚིགས་སུ་བཅད་པའོ།། །། ཤུ་བྷཾ།། །། ༄༅། །ཨོཾ་སྭསྟི། རྡོ་རྗེ་འཛིན་ལ་ཕྱག་འཚལ་ནས། ། འཇིག་རྟེན་པ་རྣམས་རྣམ་ཤེས་ལ། ། གྲགས་པའི་བདེན་རྫུན་གཙོར་བྱས་ནས། ། འཇིག་རྟེན་ཆོས་ལ་འཇུག་པར་བྱེད། །
གྲུབ་མཐའ་པ་རྣམས་ཡེ་ཤེས་ལ། ། གྲགས་པའི་བདེན་རྫུན་གཙོར་བྱས་ནས། ། རང་རང་གཞུང་གི་འཐད་པ་ཡིས། ། གྲུབ་མཐའི་ཆོས་ལ་འཇུག་པར་བྱེད། ། རྣམ་ཤེས་ཆོས་ལ་འཕྲལ་གྱི་ནི། ། འཁྲུལ་རྒྱུས་བསླད་པ་ཀུན་རྫོབ་དང༌། ། བརྫུན་དང་བསླུ་བའི་ཆོས་ཅན་ནོ། ། དེས་མ་བསླད་པར་འཇིག་རྟེན་པ། ། ཀུན་ལ་མཐུན་པར་སྣང་བ་ནི། ། དམ་པའི་དོན་དང་མི་བསླུ་བར། །
འཆད་པ་འཇིག་རྟེན་ལུགས་ཀྱིས་ནི། ། བདེན་གཉིས་སོ་སོའི་རྣམ་བཞག་ཡིན། ། རིགས་པ་པ་རྣམས་རང་རང་གི ། རིགས་པས་གནོད་མེད་དུ་གྲུབ་པ། ། དོན་དམ་པ་དང་དེ་ལས་གཞན། ། ཀུན་རྫོབ་བདེན་པའི་རྣམ་བཞག་སྟེ། ། བསོད་ནམས་ཚོགས་སོག་འཇིག་རྟེན་གྱི། ། དམ་པའི་དོན་དང་མཐུན་ཁོ་ན། ། ཡེ་ཤེས་ཚོགས་སོག་ཕལ་ཆེ་བ། ། འཇིག་རྟེན་ལྷན་སྐྱེས་དང་མི་མཐུན། །
ཅི་ཕྱིར་ཞེ་ན་འཇིག་རྟེན་གྱི། ། དམ་པའི་དོན་ནི་ཕལ་ཆེ་བ། ། སངས་རྒྱས་ཆོས་ཀྱི་གྲུབ་མཐའ་བ། ། ཀུན་གྱི་ཀུན་རྫོབ་ཉིད་ཕྱིར་རོ། ། འཇིག་རྟེན་ལུགས་ཀྱི་དོན་དམ་བདེན། ། ཉན་ཐོས་སྡེ་པའི་ཀུན་རྫོབ་ཏེ། ། དེ་ཡི་ལུགས་ཀྱི་ཡེ་ཤེས་ཀྱི། ། ངོ་ན་དམིགས་པ་མིན་ཕྱིར་དང༌། ། ཉན་ཐོས་དོན་དམ་རྡུལ་ཕྲ་རབ། ། སེམས་ཙམ་ལུགས་ཀྱི་ཀུན་རྫོབ་སྟེ། །
དེ་ཡི་ལུགས་ཀྱི་རིགས་དམ་པའི། ། རྣམ་དཔྱད་བཟོད་པ་མིན་ཕྱིར་དང༌། ། རྣམ་ཤེས་སྐད་ཅིག་ཆ་མེད་པ། ། སེམས་ཙམ་ལུགས་ཀྱི་དོན་དམ་ནི། ། འཛིན་པ་ཀུན་བཏགས་ཉིད་ཀྱི་ཕྱིར། ། དབུ་མའི་ལུགས་ཀྱི་དོན་དམ་པ། ། རང་གྲགས་ཀུན་རྫོབ་དེ་དང་དེའི། ། དབང་བྱས་བསོད་ནམས་ཚོགས་ཆེན་སོག ། ཉན་ཐོས་རྣམས་ལ་སྤྱིར་བཏང་དུ། ། བསོད་ནམས་ཚོགས་ནི་མང་མོད་ཀྱང༌། །
རང་གི་ཐར་པའི་དོན་སླད་དུ། ། བསོད་ནམས་ཚོགས་ལ་བརྩོན་མི་དགོས། ། རང་སངས་རྒྱས་རིགས་བསྐལ་པ་བརྒྱར། ། བསོད་ནམས་ཚོགས་ཆེན་སོག་ཅེས་པ། ། ཡོན་ཏན་མངོན་དུ་བྱེད་ཕྱིར་ཏེ། ། རང་གི་ཐར་པའི་ཕྱིར་མ་ཡིན། ། བྱང་ཆུབ་སེམས་དཔས་གྲངས་མེད་གསུམ། ། བསོད་ནམས་ཚོགས་ཆེན་ལ་འབད་པ། ། རང་གི་ཐར་པ་མི་གནས་པའི། ། མྱ་ངན་འདས་པ་ཁོ་ནའི་དོན། །
དེ་ལྟར་ཕར་ཕྱིན་ཐེག་པ་པའི། ། བསོད་ནམས་ཚོགས་ཆེན་ཀུན་རྫོབ་བདེན། ། བྱེ་བྲག་ཐེག་པ་ཆེན་པོ་པས། ། རྣམ་ཤེས་རྟོག་མེད་ལ་སྣང་བ། ། ཐད་སོར་བཞག་ནས་རྟོག་པའི་ངོར། ། སྤྱིར་ཡང་མི་དམིགས་སྒོ་ནས་སོ། ། འདི་ནི་འགལ་བར་མི་བསམ་ཏེ། ། རྣམ་ཤེས་ངོ་ན་དམིགས་པ་དང༌། ། ཡེ་ཤེས་ངོ་ན་མི་དམིགས་པ། ། དོན་གཅིག་ལ་ནི་འདུ་ཕྱིར་རོ། །
ཁྱད་པར་སྔགས་ཀྱི་ཐེག་པ་པའི། ། བསོད་ནམས་ཚོགས་སོག་དོན་དམ་པའི། ། བདེན་པ་ཁོ་ནའི་དབང་བྱས་ཀྱི། ། ཀུན་རྫོབ་རིང་དུ་འགོར་ཕྱིར་རོ། ། དཔེར་ན་ཕྱི་ནང་གསང་གསུམ་གྱི། ། མཆོད་འབུལ་ཀུན་རྫོབ་དམིགས་མེད་དུ། ། བྱས་ནས་ཡེ་ཤེས་ལས་བྱུང་བའི། ། མཆོད་པ་ཁོ་ན་འབུལ་དེ་བཞིན། ། འདི་ཡང་རང་གི་ཐར་པ་ནི། ། སྐུ་གསུམ་དབྱེར་མེད་འགྲུབ་ཕྱིར་ཡིན། །
དེ་ལྟར་བཤད་པའི་རྣམ་དཀར་པོས། ། སྔགས་ཀྱི་ལག་ལེན་མང་ཤེས་པའི། ། རློམ་པས་ཁེངས་རྣམས་གསང་སྔགས་ཀྱི། ། བསོད་ནམས་ཚོགས་ལ་མཁས་ཕྱིར་ཡིན། ། ཞེས་བྱ་བ་འདི་གྲུབ་པའོ།། །། ཤུ་བྷཾ།། །། ༄༅། །ཨོཾ་སྭསྟི། རྡོ་རྗེ་འཛིན་ལ་ཕྱག་འཚལ་ནས། ། གོང་དུ་བཤད་མ་ཐག་པ་དེའི། ། དམིགས་གསལ་རྩིང་ཞིབ་དུ་ཕྱེ་ནས། །
ཅུང་ཟད་བཤད་པ་འདི་ཡིན་ནོ། ། བསྐྱེད་རིམ་བསོད་ནམས་ཚོགས་སོག་གི ། རློམ་ཚོད་དོན་དམ་ཁོ་ན་བ། ། ཡིན་མོད་རྫོགས་པའི་རིམ་པ་ཡི། ། བསོད་ནམས་རྣམ་སྨིན་ལུས་ལ་ནི། ། གནད་དུ་བསྣུན་པ་ཉིད་ཡིན་ཕྱིར། ། སོང་ཚོད་ཁོ་ནར་མ་ཟད་ཀྱི། ། རློམ་ཚོད་ཀྱང་ནི་ཀུན་རྫོབ་ཀྱི། ། བདེན་པ་ཉིད་དུ་དོགས་པ་ཡོད། ། དེ་ཡི་ཚེ་ན་དབང་གསུམ་པའི། །
ཉམས་མྱོང་སོང་ཚོད་རྣམ་སྨིན་ལུས། ། ཐོག་མར་ཡིན་ཀྱང་དངོས་གཞི་ནི། ། ཟག་མེད་བདེ་ཕྱིར་དོན་དམ་དང༌། ། སྦྱོར་བའི་དུས་སུ་ལྷ་ཉིད་ཀྱི། ། འདུ་ཤེས་ཕྱིར་ན་དོན་དམ་བདེན། ། གསང་བའི་དབང་གི་ཉམས་མྱོང་ལ། ། ལྷ་ཡི་འདུ་ཤེས་མེད་མི་རུང༌། ། མིན་ཕྱིར་དེ་ཡི་བསོད་ནམས་ཚོགས། ། ཀུན་རྫོབ་བདེན་པར་འགལ་བ་མེད། ། བསོད་ནམས་ཚོགས་ཆེན་བདེན་པ་གཉིས། །
རང་གི་ཐར་པ་ཁོ་ནའི་དོན། ། རྫོགས་རིམ་བསོད་ནམས་ཚོགས་སོག་ལ། ། ཀུན་རྫོབ་སྲིད་ཀྱང་དེ་མེད་ན། ། ཡེ་ཤེས་ཚོགས་ཆེན་མི་འབྱུང་བའི། ། རྒྱུ་ཉིད་དུ་ནི་འཆད་དགོས་སོ། ། ལས་ཀྱི་ཕྱག་རྒྱ་ལ་བརྟེན་ནས། ། བདེ་བའི་ཆ་ཤས་བཅུ་དྲུག་པ། ། ཡོངས་རྫོགས་མ་ཉམས་པ་དུས་དེ། ། སྐད་ཅིག་གཉིས་པར་ཟག་མེད་བདེ། ། སྦར་ཡང་གོང་ནས་གོང་དུ་ནི། །
འཕོས་པའི་ཆགས་བྲལ་བཅུ་དྲུག་ཆ། ། དཀར་པོའི་ཚེས་སུ་མ་སླེབས་ཙམ། ། དེ་ཡང་འགྱུར་མེད་བདེ་བའི་ལུས། ། ཡིན་པས་དཀར་དང་ནག་ཕྱོགས་ཀྱི། ། ཚེས་ཟླ་རྫོགས་སངས་རྒྱས་མཛད་པའི། ། དུས་སུ་དྲི་མེད་རྒྱུད་ལས་ཏེ། ། ཆགས་བྲལ་ལ་སོགས་ཆགས་པ་ཆེ། ། ཁ་དོག་སྣ་ཚོགས་འབར་བའི་འོད། ། རྡོ་རྗེ་སྐྱིལ་ཀྲུང་རྫོགས་སངས་རྒྱས། ། སངས་རྒྱས་འགྲོ་བའི་ཆོས་འཛིན་པ། །
རྟོག་པ་ཐམས་ཅད་ཡང་དག་སྤངས། ། ལུས་གནས་ལུས་ལས་མ་སྐྱེས་ཞེས། ། གསུངས་པའི་གོ་དོན་བཤད་དཀའ་བ། ། ཐོག་མར་ལུས་ཚོར་བདེ་བའི་ཕྱིར། ། ལུས་ལ་གནས་ཤིང་དེ་མ་ཐག ། ལུས་དབང་བསྐྱེད་པའི་ལས་ཀྱི་རླུང༌། ། འགགས་པས་ལུས་ཀྱི་དབང་པོ་ཡང༌། ། འགགས་ཕྱིར་ལུས་ཀྱི་ཚོར་བ་དང༌། ། བྲལ་བའི་བདེ་བ་རྟོག་མེད་པ། ། བདེ་དང་སྟོང་པ་ཟུང་འཇུག་ཕྱིར། །
ཚོགས་གཉིས་ཟུང་དུ་འཇུག་པའོ། ། དེ་ཕྱིར་རྫོགས་རིམ་བསོད་ནམས་ཚོགས། ། དངོས་ནི་ཟག་མེད་བདེ་བ་ཆེ། ། སྦྱོར་བའི་དུས་ཀྱི་ཀུན་རྫོབ་ཀྱང༌། ། ཕར་ཕྱིན་ཐེག་པའི་བསོད་ནམས་ཀྱི། ། ཚོགས་སོག་ཀུན་རྫོབ་ལས་ཁྱད་འཕགས། ། དཔེར་ན་ལས་ཀྱི་རླུང་ལྔ་པོ། ། ཡོན་པོའི་ལམ་དུ་མི་རྒྱུ་བར། ། དབུ་མའི་ལམ་ནས་རྟག་རྒྱུ་བ། ། དེ་ཚེ་གནས་པ་ལམ་བྱེད་ཀྱི། །
བརྩོན་པས་ཉི་ཟླ་གཅིག་སྦྱར་བའི། ། འགྱུར་མེད་བདེ་བ་ལྷུན་གྱིས་གྲུབ། ། ལས་རླུང་རྒྱུ་བ་མ་འགགས་པ། ། དེ་སྲིད་ཉི་མ་ཟླ་བ་ཡང༌། ། རེས་འགའ་ཅིག་གྱུར་སྐབས་འགར་འབྲལ། ། རྡུལ་དང་ཉི་མ་ཉེ་རིང་ལས། ། ཟླ་བའི་ངོ་ལ་འཕེལ་འགྲིབ་བྱུང༌། ། ལས་རླུང་མ་ལུས་འགགས་པ་ན། ། ཉི་ཟླ་འབྲལ་བ་མི་སྲིད་དོ། ། དེ་ཕྱིར་རྫོགས་སངས་རྒྱས་བློ་ལ། །
ཉི་ཟླ་ལྷོ་བྱང་བགྲོད་པ་དང༌། ། བཅུ་གཉིས་ཁྱིམ་དུ་འཇུག་པ་དང༌། ། ཟླ་བའི་ཆ་ཤས་འཕེལ་འགྲིབ་དང༌། ། ཡར་ངོ་མར་ངོའི་དབྱེ་བ་དང༌། ། དུས་ཀྱི་མེ་དང་མུན་པ་ཡི། ། ཉི་ཟླ་ཟོས་དང་བཏང་བ་ཡི། ། སྣང་བ་རང་སྣང་ལ་མེད་དེ། ། ནང་གི་ཡེ་ཤེས་དབུ་མ་ཡིན། ། ལམ་ལས་ནམ་ཡང་མི་འདའ་དང༌། ། ཉི་ཟླ་ཅིག་གྱུར་རང་གནས་ལས། །
གཞན་དུ་འཕོ་བ་མེད་ཕྱིར་རོ། ། ཞེས་བྱ་བ་འདི་གྲུབ་པའོ།། །། ཤུ་བྷཾ།། །། ༄༅། །ཨོཾ་སྭསྟི། རྡོ་རྗེ་འཛིན་ལ་ཕྱག་འཚལ་ནས། ། ཐེག་པ་ཆེན་པོའི་རྣལ་འབྱོར་པ། ། སོ་སོ་སྐྱེ་བོས་ངེས་པའི་དོན། ། གང་ལས་རྟོགས་ཤེས་བསམ་པར་བྱ། ། ལྐོག་ཏུ་གྱུར་པའི་དོན་གང་ཡང༌། ། ལུང་དང་རིགས་པ་ལས་རྟོགས་ཀྱི། །

སོ་སོ་སྐྱེ་བོའི་མངོན་སུམ་གྱིས། ། དང་པོ་རྟོགས་པ་ཡོད་མ་ཡིན། ། དེ་ཡང་སྔགས་དང་ཕར་ཕྱིན་གྱི། ། ལམ་པས་རྟོགས་ཚུལ་སོ་སོར་དབྱེ། ། ཕ་རོལ་ཕྱིན་པས་ལུང་ལས་ནི། ། རྟོགས་པ་ཡིད་ཆེས་རྗེས་དཔོག་གོ ། ལུང་དེ་དཔྱད་པ་རྣམ་གསུམ་གྱིས། ། དག་པ་རིགས་པ་དག་ལ་ལྟོས། ། རིགས་པ་ཡིས་ནི་དེ་རྟོགས་པ། ། དངོས་པོ་སྟོབས་ཤུགས་རྗེས་དཔག་སྟེ། ། གཉིས་ཀའང་བསམ་བྱུང་རིགས་པ་ལ། །
ལྟོས་ཕྱིར་རྟོག་པ་ཁོ་ནའོ། ། སྔགས་པས་རྟོགས་ཚུལ་རྣམ་གཉིས་ཏེ། ། མན་ངག་དང་ནི་ལུང་ལས་སོ། ། ལུང་ནི་བླ་མའི་གསུང་ཡིན་ཏེ། ། དཔྱད་གསུམ་སྔོན་དུ་འགྲོ་མི་དགོས། ། བླ་མའི་ལུང་བཞིན་མན་ངག་གིས། ། མྱོང་ལས་ཡིད་ཆེས་རྣམ་གསུམ་སྐྱེ། ། བླ་མ་དང་ནི་རང་ཉིད་དང༌། ། རྒྱུད་ལ་ཡིད་ཆེས་རྣམ་པ་གསུམ། ། ཉམས་སུ་མྱོང་ཚེ་ངེས་དོན་ལ། །
འཁྲུལ་དང་རྟོག་པ་མེད་ཤེས་འབྱུང༌། ། སྒོམ་བྱུང་འཁྲུལ་མེད་ཤེས་དེ་ཉིད། ། འཕགས་པའི་མིན་ཡང་མངོན་སུམ་གྱི། ། མཚན་ཉིད་ཚང་ཕྱིར་དེ་དེ་ཉིད། ། མཚན་ཉིད་ཐེག་པར་སྡེ་སྣོད་ལ། ། བསླབ་སྦྱངས་མཐར་ཕྱིན་གྱུར་པའི་ཚེ། ། ཆོས་ཉིད་ལུང་དང་རིགས་པ་ཡིས། ། རྟོགས་ཞེས་གསུངས་སོ་མན་ངག་པས། ། དེ་མ་སྦྱངས་ཀྱང་བླ་མ་ཡི། ། གསུང་དང་རང་གི་ཉམས་མྱོང་བ། །
མཐུན་པས་མངོན་སུམ་ཚད་མ་དང༌། ། དེ་ནས་བརྒྱུད་ལ་ཡིད་ཆེས་པ། ། དེ་ཚེ་རྗེས་སུ་དཔག་པ་འབྱུང༌། ། བསམ་གཏན་དངོས་གཞི་ལ་བརྟེན་པའི། ། བདེ་སྟོང་ཟུང་འཇུག་རྟོག་དཔྱོད་སོགས། ། ཡན་ལག་ལྔ་ལྡན་དུ་གསུངས་ཀྱང༌། ། མངོན་པར་གསུངས་པའི་བསམ་གཏན་གྱི། ། དངོས་གཞི་མུ་སྟེགས་བྱེད་པ་དང༌། ། ཐུན་མོང་ཉིད་དུ་བཤད་དགོས་ཕྱིར། ། སྔགས་ལམ་པ་དང་ཁྱད་པར་ཕྱེ། །
ཅི་ཕྱིར་ཞེ་ན་མངོན་པ་ཡི། ། རྟོག་དཔྱོད་སྒྲ་དོན་འཛིན་པ་དང༌། ། དགའ་བ་ཡིད་བདེ་རྟོག་བཅས་དང༌། ། བདེ་བའང་ལུས་ཚོར་ལ་འཆད་མོད། ། སྔགས་པས་གང་ལ་དམིགས་པ་ཡི། ། ངེས་དོན་དམིགས་རྣམས་རྩིང་ཞིབ་དང༌། ། དགའ་བདེའང་ལུས་དང་སེམས་ཀྱི་ནི། ། ཚོར་བ་དག་ལ་མི་འཆར་གྱི། ། ལྷན་སྐྱེས་ཡེ་ཤེས་རྟོག་བྲལ་བ། ། དགའ་དང་བདེ་བར་འཆད་ཕྱིར་རོ། །
དེ་བཞིན་ཁོ་ནར་མ་ཟད་ཀྱི། ། ཕ་རོལ་ཕྱིན་པར་འཕགས་པ་ཡི། ། སྙོམས་འཇུག་བརྒྱད་དང་ཐུན་མོང་གི ། སྙོམས་འཇུག་བརྒྱད་ཀྱི་ཁྱད་པར་ཕྱེ། ། ཐུན་མོང་སྙོམས་འཇུག་བརྒྱད་ཀྱི་ནི། ། ཉེར་བསྡོགས་ཞི་རགས་རྣམ་པ་ཅན། ། ཐུན་མོང་མིན་པའི་འཕགས་པ་ཡི། ། ཉེར་བསྡོགས་ཟག་མེད་ཞི་གནས་སོ། ། ཁྱད་པར་ཐེག་ཆེན་འཕགས་པ་ནི། ། ཞི་རགས་རྣམ་པ་ཅན་དག་གི །
སེམས་ལ་ཆགས་བྲལ་བྱེད་མིན་ཏེ། ། འདོད་པར་སྐྱེ་བ་མི་སྤོང་ཕྱིར། ། ཁྱད་པར་གཞན་ཡང་དབྱེ་དགོས་ཏེ། ། ཕ་རོལ་ཕྱིན་པའི་ཐེག་པ་དང༌། ། སྲིད་པར་སྐྱེ་རྒྱུའི་ཉོན་མོངས་པ། ། ཆེད་དུ་གཉེར་ནས་མི་སྤོང་བ། ། སྔགས་པས་དེ་རྒྱུའི་ཉོན་མོངས་པ། ། ཆེད་དུ་གཉེར་ནས་སྤོང་བ་ནི། ། ཚེ་དེ་ཉིད་ལ་སངས་རྒྱ་བར། ། བྱེད་དང་མི་བྱེད་ཁྱད་པར་ཡིན། །
སྔགས་པས་ཉོན་མོངས་ལམ་བྱེད་ཀྱི། ། ཆེད་དུ་སྤོང་བ་མིན་ཞེ་ན། ། ཉོན་མོངས་ཤེས་བྱའི་སྒྲིབ་པ་དང༌། ། རང་བཞིན་ལྷན་སྐྱེས་ཡེ་ཤེས་དང༌། ། ངོ་བོ་གཅིག་ཏུ་འགྱུར་མི་སྲིད། ། དེ་ཕྱིར་དེ་ལམ་འགྱུར་མ་ཡིན། ། འགྱུར་ན་ཕར་ཕྱིན་ཐེག་པ་ཡི། ། གཞུང་ཆེན་ཀུན་དང་འགལ་བར་འགྱུར། ། དེས་ན་སྔགས་ཀྱི་ཉམས་ལེན་པས། ། ཉོན་མོངས་པ་དང་རྣམ་པར་རྟོག །
ཐོག་མར་རང་གི་རྒྱུད་ཉིད་ལ། ། བསྐྱེད་ནས་དེ་དེའི་ངོ་བོ་ཉིད། ། རང་བཞིན་འོད་གསལ་གང་ཡིན་པ། ། དེ་ཉིད་ཉམས་སུ་མྱོང་བྱེད་པའང༌། ། ཡང་ན་དེ་དེ་ལྷར་བསྐྱེད་པས། ། ཉོན་མོངས་པ་དང་རྣམ་རྟོག་གི ། དྲི་མ་རིམ་གྱིས་འགག་པར་བྱེད། ། སྤང་བྱ་དེ་དེའི་རང་བཞིན་ལ། ། ཆགས་པ་ཆེ་དང་ཞེ་སྡང་ཆེ། ། གཏི་མུག་ཆེན་པོའི་མིང་གིས་བཏགས། །
དེ་ཉིད་ལམ་དུ་བྱེད་པ་ལ། ། ཉོན་མོངས་རྣམ་རྟོག་ལམ་བྱེད་ཞེས། ། མན་ངག་པ་ལ་གྲགས་པ་ཡིན། ། ཕར་ཕྱིན་པ་དང་མན་ངག་པ། ། སྤང་བྱ་རྒྱང་རིང་ཐག་བསྲིང་ཀྱང༌། ། ཐོག་མར་རང་རྒྱུད་ལ་བསྐྱེད་ནས། ། དེའི་ངོ་བོ་ངོས་འཛིན་པ། ། ཐེག་པ་གཉིས་ཀྱི་ཁྱད་པར་ཏེ། ། སྤང་བྱ་མ་འོངས་ལྐོག་གྱུར་པ། ། གདོད་ནས་འཕུལ་དང་སྐྱེ་བཞིན་པ། །
ཐུག་ཕྲད་ཉིད་དུ་སྤོང་བའོ། ། རྣམ་འགྲེལ་མཛད་པའི་གཞུང་ལས་ཀྱང༌། ། གསང་སྔགས་པ་དང་ཆ་མཐུན་པར། ། ཆགས་སོགས་ཉོན་མོངས་དེ་གཞལ་བྱ། ། དེ་འཇལ་འཛིན་རྣམ་ཚད་མ་དང༌། ། དེ་མྱོང་རང་རིག་འབྲས་བུ་ཞེས། ། གསུངས་ཚེ་ཆགས་སོགས་བློ་བུར་གྱི། ། དྲི་མ་དང་ནི་དེ་མྱོང་བའི། ། འཛིན་རྣམ་རང་རིག་རང་གསལ་ཏེ། ། སྤང་གཉེན་གཉིས་པོ་དུས་ཀུན་ཏུ། །
ལྷན་ཅིག་གནས་གཅིག་ཏུ་འཁོད་ཀྱང༌། ། བྱིས་རྣམས་དྲི་མར་ཞེན་པ་དང༌། ། མཁས་རྣམས་གཉེན་པོ་དེ་བཟུང་ནས། ། དྲི་མ་དེ་དང་དེ་སེལ་བྱེད། ། ལོགས་ནས་ཚོལ་དགོས་མ་ཡིན་པར། ། རང་ལ་གནས་པའི་ཡེ་ཤེས་ཀྱིས། ། རང་གི་ཉེས་པ་ཀུན་གཞོམ་བྱ། ། ཅེས་བྱ་བ་འདི་གྲུབ་པའོ།། །། ༄༅། །ཨོཾ་སྭསྟི། རྡོ་རྗེ་འཛིན་ལ་ཕྱག་འཚལ་ནས། །
གསང་བ་འདུས་པ་རིམ་ལྔ་ཡི། ། ལམ་གྱི་དངོས་གཞི་ཟུང་འཇུག་སྟེ། ། བདེན་པ་གཉིས་པོ་སྦྱོར་བའོ། ། གང་ཞིག་ཟུང་དུ་འཇུག་ཅེ་ན། ། ཀུན་རྫོབ་དང་ནི་དོན་དམ་པ། ། ཟུང་འཇུག་ངོ་བོ་གང་ཞེ་ན། ། གཉིས་པོ་དབྱེར་མེད་གཅིག་གྱུར་པའོ། ། ཕྱི་དུས་འདི་ན་བདེན་པ་གཉིས། ། དབྱེར་མེད་གྱུར་པ་མི་སྲིད་ཟེར། ། ཀུན་རྫོབ་དབྱེ་བ་ཡོད་མིན་ཞིང༌། །
དེ་ཡི་ངོ་བོ་དོན་དམ་བདེན། ། ཡོད་མིན་པ་དང་དེའི་ངོ་བོ། ། གང་ལ་འཆད་པ་ཡིན་ཞེ་ན། ། སྒྱུ་ལུས་ཀུན་རྫོབ་བདེན་པ་དང༌། ། དེའི་རང་བཞིན་འོད་གསལ་ལོ། ། སྒྱུ་མ་ལྟ་བུའི་ལུས་མཐོང་བས། ། འོད་གསལ་ལ་སྒྲིབ་དེ་ཀུན་རྫོབ། ། དེས་དེ་སྒྲིབ་པ་ཅི་ཞེ་ན། ། སྒྱུ་མ་དང་ནི་དེར་སྣང་བའི། ། གཟུང་བྱ་ནམ་ཡང་ཡོད་མིན་ཞིང༌། །
དེར་སྣང་བ་ལ་དྲི་མ་དང༌། ། ཡེ་ཤེས་ཆ་གཉིས་སུ་ཕྱེ་ནས། ། དྲི་མ་དེ་ལ་སྒྱུ་འཛིན་གྱི། ། རྣམ་པར་རྟོག་པའི་མིང་བཏགས་ནས། ། འོད་གསལ་མེའི་སྲེགས་པ་ལས། ། ཡེ་ཤེས་གཅིག་པུར་ལུས་པའི་ཚེ། ། འོད་གསལ་བ་ཞེས་བརྗོད་པ་ཡིན། ། རྒྱུ་འཛིན་དྲི་མས་མ་གོས་པའི། ། འོད་གསལ་བ་དེ་སླར་ཡང་ནི། ། སྒྱུ་མ་ལྟ་བུའི་སྐུར་བཞེངས་པ། །
དེ་ལ་ཟུང་འཇུག་ཅེས་བྱར་བརྗོད། ། འོད་གསལ་བ་དེས་སྒྱུ་འཛིན་གྱི། ། ས་བོན་བཅོམ་དང་མ་བཅོམ་ལས། ། ཟུང་འཇུག་རེས་འགའ་ཡ་བྲལ་དུ། ། འགྱུར་དང་མི་འགྱུར་སྐབས་གཉིས་སྲིད། ། དང་པོ་སློབ་པའི་ཟུང་འཇུག་དང༌། ། ཕྱི་མ་མི་སློབ་པའི་ཟུང་འཇུག ། དབྱེ་བ་དེ་ཡང་འོད་གསལ་བ། ། བར་ཆད་མེད་ལམ་དུ་གྱུར་དང༌། ། མ་གྱུར་པ་ལས་ཕྱེ་བ་ཡིན། །
དང་པོ་འཕགས་ལམ་སྐྱེས་ནས་ཏེ། ། ཕྱི་མ་སོ་སྐྱེའི་དུས་ནའང་འབྱུང༌། ། ཟུང་འཇུག་དུས་ཀྱི་འོད་གསལ་དུ། ། མ་ཟད་སྒྱུ་མའི་སྐུ་དེ་ཡང༌། ། དོན་དམ་པ་ཡི་བདེན་ཁོ་ན། ། ཡིན་ཏེ་སྤྲོས་པ་ཀུན་བྲལ་ཕྱིར། ། བདེན་གཉིས་ཟུང་དུ་འཇུག་པ་ལ། ། འབད་རྩོལ་མེད་པའི་སྐབས་དེ་ནས། ། མི་སློབ་པ་ཞེས་བརྗོད་ཡིན་གྱི། ། རྫོགས་སངས་རྒྱས་ལ་རག་མ་ལས། །
ཚོགས་གཉིས་དབྱེར་མེད་སོག་པ་ཡི། ། དངོས་གཞི་མི་སློབ་ཟུང་འཇུག་སྟེ། ། མཐར་ཕྱིན་ཚེ་ན་སངས་རྒྱས་ཀྱི། ། ཟུང་འཇུག་ལོངས་སྤྱོད་རྫོགས་པའི་སྐུ། ། ཆོས་དྲུག་པ་རྣམས་འོད་གསལ་བ། ། ལམ་གྱི་མཐར་ཐུག་ཡིན་པར་བཞེད། ། གསང་བ་འདུས་པར་འོད་གསལ་བ། ། ཁོ་ནར་མ་ཟད་ཟུང་འཇུག་གི ། ཆ་ཤས་བར་ཆད་མེད་ལམ་དང༌། ། མཐར་ཐུག་ལོངས་སྤྱོད་རྫོགས་པའི་སྐུ། །
སྒྱུ་ལུས་ཀུན་རྫོབ་བདེན་བཤད་པ། ། འོད་གསལ་བ་ལ་ལྟོས་ནས་དེར། ། བཤད་ཀྱང་ཕར་ཕྱིན་ཐེག་པ་ལ། ། ལྟོས་པའི་དོན་དམ་བདེན་ཁོ་ན། ། དབུ་མའི་ལམ་དུ་མ་ཞུགས་པའི། ། སེམས་ཀྱི་རང་བཞིན་འོད་གསལ་ཙམ། ། འདིར་བཤད་འོད་གསལ་མ་ཡིན་ཏེ། ། རྣམ་རྟོག་ས་བོན་སྲེག་མིན་ཕྱིར། ། དེ་བཞིན་དབུ་མར་མ་སོན་པའི། ། རླུང་སེམས་ཙམ་ནི་མ་དག་ལུས། །
བསྐྱེད་བྱེད་ཉིད་དོ་དེར་སོན་པའི། ། རླུང་སེམས་ལས་གྲུབ་སྒྱུ་ལུས་སོ། ། ཚེ་འདི་ཉིད་ལ་སྦྲུལ་གྱི་ནི། ། ཤུན་པ་རྗེས་པ་ཇི་བཞིན་དུ། ། རྣམ་སྨིན་ལུས་དེ་མི་དམིགས་པར། ། གྱུར་ནས་སྒྱུ་མའི་སྐུ་གྲུབ་པ། ། གང་དེ་ལོངས་སྤྱོད་རྫོགས་སྐུ་ཡི། ། རིགས་འདྲ་སྔ་མ་ཉིད་ཡིན་ལ། ། འོད་གསལ་བ་ཡི་ལྡོག་ཆ་ནས། ། ཡེ་ཤེས་ཆོས་སྐུའི་རྒྱུ་མཐུན་ནོ། །
ལུས་འདིའི་འགྲུབ་བྱེད་ངག་དབེན་གྱི། ། མན་ངག་ཀུན་ལ་ལྟོས་པའི་ཕྱིར། ། རླུང་སེམས་དབུ་མར་ཞུགས་པ་ལས། ། ཆུ་ཟླ་ལྟ་བུའི་ལུས་གྲུབ་པ། ། ཡིན་ཕྱིར་གཉུག་མ་གཞི་ལུས་ཞེས། ། ཟེར་བ་ལུང་དང་མཐུན་མ་ཡིན། ། འདིར་བཤད་རླུང་ནི་འབྱུང་བ་ལས། ། གྱུར་པ་མ་ཡིན་སེམས་དེ་ཡང༌། ། རྣམ་ཤེས་འཁོར་བཅས་མ་ཡིན་ནོ། ། འོད་ཟེར་ཁ་དོག་ལྔ་ཞེས་པ། །
གཟུགས་བརྙན་ཚུལ་དུ་འཆར་ཡིན་གྱི། ། རང་ལུས་འབྱུང་བ་བཞི་པོ་ལས། ། གྱུར་པའི་ཁ་དོག་མ་ཡིན་ནོ། ། དཔེར་ན་སོར་བསྡུད་ནས་གསུངས་པའི། ། སྟོང་གཟུགས་མཚན་ཉིད་ཇི་བཞིན་དུ། ། རྣལ་འབྱོར་རང་གི་ཡེ་ཤེས་ཉིད། ། རང་གི་ལུས་སུ་ཤར་བའོ། ། དེ་བཞིན་འོད་གསལ་བ་ཡི་ཡང༌། ། རྒྱུ་མཐུན་སྔ་མ་སེམས་དབེན་ཏེ། ། སེམས་དེ་གཟུང་འཛིན་ལས་གྲོལ་བའི། །
རང་རིག་རང་གསལ་ཉིད་དུ་བཞེད། ། གཟུང་འཛིན་གཉིས་ལས་གྲོལ་བྱེད་ཐབས། ། ངག་དབེན་སྐབས་ཀྱི་མན་ངག་ལས། ། རླུང་སེམས་དབུ་མར་འཛུད་བྱེད་དོ། ། སེམས་ཀྱི་རྣམ་པར་དབེན་པ་ནས། ། སྒྱུ་མའི་སྐུ་ལ་འཇུག་ཚེ་དང༌། ། འོད་གསལ་བ་ནས་ཟུང་འཇུག་ཏུ། ། འཇུག་ཚེ་ལས་ཀྱི་ཕྱག་རྒྱ་དང༌། ། བཅས་པའི་སྤྱོད་པ་རྣམ་གསུམ་པོ། ། བྱེད་དང་མི་བྱེད་ལུགས་གཉིས་ལས། །
ཆགས་ཅན་ལམ་དང་ཆགས་བྲལ་ཞེས། ། རྣམ་པར་བཞག་ལས་མྱུར་ལམ་ནི། ། སྒྱུ་མའི་སྐུ་ལ་འཇུག་པ་ན། ། མེད་དུ་མི་རུང་མ་ཡིན་མོད། ། ཟུང་འཇུག་ལོངས་སྤྱོད་རྫོགས་པའི་སྐུ། ། ཚེ་དེ་ཉིད་ལ་འགྲུབ་བྱེད་ཀྱི། ། རྒྱུར་ནི་མེད་ན་མི་འབྱུང་ངོ༌། ། དེ་ཕྱིར་སྤྱོད་པས་འཚམས་མ་འབྱོར། ། གང་དེ་བར་དོའི་རྟེན་ཉིད་ལ། ། ཟུང་འཇུག་ལོངས་སྤྱོད་རྫོགས་སངས་རྒྱ། །
བར་དོ་མཚན་ཉིད་པ་གཞན་དང༌། ། འདི་ནི་འདྲ་བ་མ་ཡིན་ཏེ། ། རླུང་སེམས་དབུ་མར་ཚུད་པ་ལས། ། བྱུང་བའི་བར་དོ་ཡིན་ཕྱིར་རོ། ། སྐབས་འདིར་འཕགས་པ་ཡབ་སྲས་ཀྱི། ། བཞེད་པའི་དོན་དམ་བདེན་པ་ནི། ། མེད་པར་དགག་པའི་སྟོང་ཉིད་ལས། ། གཞན་མི་འཆད་པ་ལ་བསམས་ནས། ། འོད་གསལ་ངོས་འཛིན་མེད་དགག་ལ། ། འཆད་པ་དེ་ནི་འདིར་འབྱུང་བའི། །
བདེན་འཛིན་རྟོག་པ་སྤོང་བྱེད་པའི། ། བར་ཆད་མེད་ལམ་ངོས་མ་ཟིན། ། གཞན་དག་སྒྱུ་མ་ཀུན་རྫོབ་བདེན། ། ཡུལ་དུ་བྱེད་པ་རྗེས་ཐོབ་ཀྱི། ། ཡེ་ཤེས་རྣམ་པར་རྟོག་ཉིད་ཀྱང༌། ། སྤང་བྱ་མིན་ཕྱིར་ལམ་གྱི་བདེན། ། འོད་གསལ་ཞེས་པ་སྟོང་པ་ཉིད། ། ཡུལ་དུ་བྱེད་པའི་མཉམ་བཞག་གི ། ཡེ་ཤེས་ལམ་གྱི་བདེན་པ་ལ། ། དོན་དམ་བདེན་པར་བཤད་པ་ནི། །
སྟོང་པ་ཉིད་དང་ཆུ་ལ་ནི། ། ཆུ་བཞིན་དུ་སོང་ལ་དགོངས་ཞེས། ། ཟེར་མོད་འཕགས་པ་ཡབ་སྲས་ཀྱི། ། ཕར་ཕྱིན་ཐེག་པའི་རྣམ་བཞག་དང༌། ། སྔགས་ཀྱི་ལམ་རིམ་སོ་སོ་བའི། ། རྣམ་བཞག་གཅིག་ཏུ་བསྲེས་པས་ནོངས། ། རང་གཞུང་ནོངས་པ་དེ་བྲལ་བ། ། སྔོན་བྱོན་ཆེན་པོ་རྣམས་ཀྱི་གསུང༌། ། ཐད་སོར་བཞག་ལས་ནོངས་སྲིད་ནའང༌། ། རྡོ་རྗེ་མཁའ་འགྲོས་བཟོད་པར་མཛོད། །
ཅེས་བྱ་བ་འདི་གྲུབ་པའོ།། །། ༄༅། །ཨོཾ་སྭསྟི། རྡོ་རྗེ་འཛིན་ལ་ཕྱག་འཚལ་ནས། ། ཆོས་དྲུག་ལམ་གྱི་གོ་རིམས་ནི། ། མ་འཆོལ་གྱུར་ན་སོ་སོ་ཡི། ། ངོས་འཛིན་རྟོགས་སླ་དེ་འཆད་དོ། ། གཏུམ་མོ་ལམ་གྱི་རྨང་རྡོར་ནི། ། བཞག་ནས་དེ་གོམས་གྱུར་པ་ན། ། སྒྱུ་ལུས་ལམ་གྱི་གཞུང་ཤིང་དུ། ། འགྱུར་རོ་གཞན་དུ་དེ་ལས་གཞན། །
རླུང་སེམས་དབུ་མར་མ་ཞུགས་པའི། ། གཏུམ་མོས་རྣམ་རྟོག་གསོད་མི་ནུས། དེ་མ་སོད་ན་སྒྱུ་ལུས་ཀྱི། ། ལམ་གྱི་བསྒྲུབ་གཞི་མི་རྙེད་དོ། ། དབུ་མའི་ལམ་དུ་དེ་འཇུག་པ། ། ཡོན་པོའི་ལམ་དུ་རླུང་རྒྱུ་བ། ། འགོག་བྱེད་རྡོ་རྗེའི་བཟླས་པ་དང༌། ། འཇམ་རླུང་ཡན་ལག་བཞི་ལྡན་དང༌། ། རྩུབ་རླུང་བུམ་པ་ཅན་སོགས་སོ། ། སྐབས་དེར་ཡེ་ཤེས་མེ་ཆེན་པོ། །
རང་གི་ངང་གི་འབར་བ་ལས། ། བྱུང་བའི་འཛག་བདེ་ཟག་མེད་དུ། ། འགྱུར་གྱི་ལུས་ཚོར་བདེ་བ་གང༌། ། རྟོག་པར་སྐྱེ་བ་མ་ཡིན་ནོ། ། དབུ་མར་ཞུགས་པའི་རླུང་དང་ནི། ། བྱང་ཆུབ་སེམས་དང་ཡེ་ཤེས་རྣམས། ། ཚོགས་པ་གཅིག་ཏུ་གྱུར་པ་ལས། ། འཇའ་ཚོན་ལྟ་བུའི་ལུས་གྲུབ་པ། ། དེ་ལ་སྒྱུ་མའི་སྐུ་ཞེས་བྱ། ། འདི་ལ་རྒྱུད་སྡེ་ལས་གསུངས་པའི། །
འཆད་ཚུལ་རྣམ་པ་གཉིས་དང་ནི། ། མན་ངག་པ་དང་དེ་ལས་གཞན། ། འཆད་པའི་ཚུལ་དང་གསུམ་ཞེས་བྱ། ། དང་པོ་དུས་འཁོར་རྒྱུད་སོགས་སུ། ། གཏུམ་མོའི་མེ་ཡིས་ལྕགས་ལ་ནི། ། དངུལ་ཆུ་བཅིངས་པ་ཇི་བཞིན་དུ། ། མ་དག་ལུས་ཀྱི་ཁམས་ཟད་ནས། ། འཇའ་ཚོན་ལྟ་བུའི་སྐུ་འགྲུབ་གསུངས། ། གསང་བ་འདུས་པར་ལས་ཀྱི་རླུང༌། ། དགུ་བརྒྱ་ཕྲག་རྣམས་འགགས་པ་ལས། །
མི་འགྱུར་བདེ་བ་དགུ་བརྒྱ་ཕྲག ། ཉི་ཤུ་རྩ་བཞི་འགྲུབ་བྱེད་ཀྱི། ། ཡེ་ཤེས་རླུང་གྱུར་འོད་ཟེར་ལྔ། ། གྲུབ་ནས་རྣམ་སྨིན་ཕུང་པོ་རྣམས། ། བརྗེས་ཏེ་སྒྱུ་ལུས་འགྲུབ་པར་གསུངས། ། མན་ངག་པ་རྣམས་རྣམ་སྨིན་ལུས། ། འདི་ཉིད་སྒྱུ་མ་ལྟ་བུར་ནི། ། སྣང་ལ་རང་བཞིན་མེད་པའི་ཚུལ། ། གོམས་པར་གྱུར་ནས་དེ་མཐོང་བ། ། སྒྱུ་ལུས་ཡིན་ཞེས་གསུངས་བ་ཡོད། །
གཞན་དག་གཉུག་མ་གཞི་ཡི་ལུས། ། མན་ངག་སྟོབས་ཀྱིས་གོམས་པ་ལས། ། རླུང་སེམས་ཙམ་ལས་གྲུབ་པའི་ལུས། ། རྣམ་སྨིན་ཕུང་པོའི་ཁོང་དག་ཏུ། ། ཇི་སྲིད་འཚོ་བར་བཞུགས་ཞེས་ཟེར། ། རྣམ་སྨིན་ཕུང་པོ་འཇའ་བཞིན་དུ། ། དམིགས་མེད་གྱུར་པ་མ་བཟོད་ནས། ། དེ་སྐད་ཟེར་བ་ཡིན་མོད་ཀྱི། ། འཕགས་པ་ཆེན་པོའི་མཉམ་གཞག་ཏུ། ། མ་དག་ཕུང་པོའི་སྣང་བ་མེད། །
རྗེས་ལ་སྣང་བ་འབྱུང་སྲིད་ཀྱང༌། ། འཁྲུལ་སྣང་ཡིན་ཕྱིར་ཡོང་མི་འདོད། ། དེ་ལྟར་ཤེས་ན་སྒྱུ་ལུས་ཀྱི། ། རྣམ་བཞག་གནས་ལ་མཁས་པར་འགྱུར། ། རླུང་སེམས་དབུ་མར་མ་ཞུགས་པའི། ། གཉུག་མ་གཞི་ལུས་ག་ནས་བཙལ། ། རྣམ་སྨིན་སྣང་བ་མ་འགགས་པའི། ། སྒྲུབ་པོས་སྒྱུ་ལུས་ཇི་ལྟར་མཐོང༌། ། རྣམ་སྨིན་ཕུང་པོར་མི་འཛིན་ཅིང༌། ། སྒྱུ་མའི་ལུས་ལ་མངོན་ཞེན་པའི། །
འཛིན་པ་ཡོད་ན་བདེན་པ་གཉིས། ། ཟུང་དུ་འཇུག་པར་མི་འགྱུར་བས། ། སྒྱུ་མའི་ཞེན་པ་སྤང་བྱའི་ཕྱིར། ། འོད་གསལ་གཟུང་འཛིན་དང་བྲལ་བ། ། སྒྲུབ་པོས་འབད་ནས་བཙལ་བར་བྱ། ། ཞེན་པ་གང་ལ་སྐྱེ་བའི་གཞི། ། གཏུམ་མོས་བསྒྲུབས་པའི་སྒྱུ་ལུས་དེ། ། རྟེན་དང་བརྟེན་པར་བཅས་པ་ཡི། ། དཀྱིལ་འཁོར་ཉིད་དུ་གསལ་མཐོང་ཚེ། ། སོ་སོ་སྐྱེ་བོའི་བསྒྲུབ་པོ་ལ། །
མངོན་པར་ཞེན་པ་ངང་གིས་སྐྱེ། ། ཞེན་པས་བཅིངས་པའི་སྒྱུ་ལུས་དེ། ། ལོངས་སྤྱོད་རྫོགས་སྐུའི་རྒྱུར་མི་འགྱུར། ། གཟུང་འཛིན་རྟོག་པ་སྤོང་ཕྱིར་དུ། ། གཞི་དུས་རང་བཞིན་འོད་གསལ་དེ། ། ལམ་གྱི་འོད་གསལ་ཉིད་འགྱུར་ཕྱིར། ། མན་ངག་སྟོབས་ཀྱིས་བསྒྲུབ་པར་བྱ། ། དེ་ལྟར་གྲུབ་པའི་འོད་གསལ་དེ། ། ལམ་གྱི་འབྲས་བུ་ཡིན་གསུངས་མོད། ། དེ་ལ་བར་ཆད་མེད་ལམ་དང༌། །
རྣམ་གྲོལ་གཉིས་སུ་དོན་གྱི་གྲུབ། ། འོད་གསལ་ཞེས་པ་གང་ཟག་དང༌། ། ཆོས་རྣམས་ཉིད་ཀྱི་དབང་བྱས་པའི། ། གཟུང་འཛིན་གཉིས་བྲལ་ཡེ་ཤེས་ཏེ། ། འདི་ལ་རིག་བྱ་རིག་བྱེད་གཉིས། ། ཐ་དད་གྱུར་པ་མེད་མོད་ཀྱང༌། ། དེ་ཉིད་ཀྱིས་ནི་དེ་མྱོང་བར། ། ཐ་སྙད་མཛད་པའི་ཤེས་བྱ་བློས། ། ཤེས་བྱ་དེ་དང་དེ་མྱོང་བ། ། ཆོས་དང་གང་ཟག་བདག་མེད་པ། །
རྟོགས་པའི་རྣལ་འབྱོར་མངོན་སུམ་མོ། ། གང་ཟག་ཉིད་དུ་འཛིན་པ་ཡི། ། ཞེན་པས་བཅིངས་པའི་རང་གསལ་ཙམ། ། ཉམས་སུ་མྱོང་བའི་རང་རིག་ནི། ། མུ་སྟེགས་བྱེད་པ་དག་ལའང་ཡོད། ། དེ་ཕྱིར་གསང་བ་འདུས་པ་ལས། ། གསུངས་པའི་དོན་དམ་བྱང་ཆུབ་སེམས། ། སྐབས་འདིའི་འོད་གསལ་ཉིད་དུ་བཤད། ། ཕྱི་རབས་པ་དག་སྐབས་འདི་ཡི། ། འོད་གསལ་ངོས་འཛིན་སྟོང་པ་ཉིད། །
མེད་པར་དགག་ལ་འཆད་པ་དང༌། ། མེད་དགག་དེ་ཉིད་མངོན་སུམ་དུ། ། རྟོགས་པའི་བདེ་བ་ཆེན་པོ་ལ། ། འཆད་ཅེས་ཟེར་བ་གཉིས་བྱུང་མོད། ། སྔ་མས་རྫོགས་སངས་རྒྱས་ཀྱི་སར། ། ཡེ་ཤེས་མེད་པར་ཁས་བླངས་ཞིང༌། ། ཕྱི་མས་སྤྱི་མཚན་དངོས་ཡུལ་དུ། ། བྱེད་པའི་མངོན་སུམ་ཁས་བླངས་སོ། ། རྨི་ལམ་རྣལ་འབྱོར་ཡན་ལག་སྟེ། ། མན་ངག་སྟོབས་ཀྱི་ཚོགས་གཉིས་པོ། །
མྱུར་དུ་རྫོགས་པའི་ཐབས་ཆེན་པོ། ། སད་དང་རྨི་ལམ་གཉིས་ཀ་ཡི། ། འོད་གསལ་རང་བཞིན་གཅིག་ཡིན་མོད། ། སད་རྨི་གཉིས་ཀྱི་བསོད་ནམས་ཚོགས། ། ཁྱད་པར་ཤིན་ཏུ་ཆེ་ཞེ་ན། ། སྒྱུ་ལུས་འབྱོངས་པའི་རྣལ་འབྱོར་པས། ། སད་རྨི་ཁྱད་པར་ཡོད་མིན་ཏེ། ། ཐམས་ཅད་སྒྱུ་མའི་ངང་ཉིད་དུ། ། ཁྱད་པར་མེད་པར་རྟོགས་ཕྱིར་རོ། ། རླུང་སེམས་དབུ་མར་ཚུད་གྱུར་པའི། །
རྨི་ལམ་བསོད་ནམས་ཚོགས་ཆེན་པོའི། ། བོགས་འདོན་རྨི་ལམ་ཟད་པ་ཡི། ། གཉིད་ཀྱི་འོད་གསལ་ཡེ་ཤེས་ཀྱི། ། ཚོགས་ཆེན་པོ་ཡི་བོགས་འདོན་ཏེ། ། གཉིད་དང་སད་པའི་སྐབས་ཀྱི་ནི། ། ཚོགས་ལ་ཁྱད་པར་ཤིན་ཏུ་མང༌། ། དཔེར་ན་ཐ་མལ་གཉིད་དང་ནི། ། སད་པའི་སྐབས་ཀྱི་འཆར་སྒོ་ལ། ། སད་ལ་ནམ་ཡང་མི་འགྲུབ་པ། ། འགའ་ཞིག་རྨི་ལམ་དུ་འཆར་བཞིན། །
དུས་ཀྱི་འཁོར་ལོར་རྨི་ལམ་དང༌། ། གཉིད་འཐུག་ལམ་གྱི་སྤང་བྱར་བཤད། ། སྐབས་འདིར་ལམ་དུ་བཤད་པ་ནི། ། རླུང་སེམས་དབུ་མར་ཚུད་པ་དང༌། ། དེ་ལས་གཞན་པའི་ཁྱད་པར་རོ། ། དེ་དེར་ཚུད་ནས་གཉིད་དང་ནི། ། རྨི་ལམ་སྲིད་པ་མིན་ཅེ་ན། ། མན་ངག་པ་ལ་གྲགས་པ་ཡི། ། རྨི་ལམ་གཉིད་དང་དེའི་འོད་གསལ། ། གང་ཡིན་ཁྱེད་ཀྱིས་ངོས་མ་ཟིན། །
བར་དོའི་ལམ་གྱི་རྣམ་བཞག་ཚེ། ། ཕལ་པ་དང་ནི་ཁྱད་པར་ཅན། ། གཉིས་ཀྱི་རྣམ་དབྱེ་མ་ཕྱེ་ན། ། འདིར་འཆད་བར་དོ་ངོས་མི་ཟིན། ། ཁྱད་པར་ཅན་དེ་གང་ཞེ་ན། ། འོད་གསལ་མངོན་སུམ་མཐོང་གྱུར་ནས། ། རྐྱེན་གཞན་དབང་གིས་སྤྱོད་པ་གསུམ། ། གང་རུང་ཙམ་ཡང་མ་གྲུབ་པར། ། འཆི་བའི་འོད་གསལ་མངོན་བྱས་ཚེ། ། དབུ་མར་ཚུད་པའི་རླུང་སེམས་ལས། །
གང་གྲུབ་སྒྱུ་མ་ལྟ་བུའི་ལུས། ། མངོན་དུ་གྱུར་པའི་ལུས་ཅན་དེ། ། ལོངས་སྤྱོད་རྫོགས་སྐུར་འཚང་རྒྱ་བ། ། དེ་ཉིད་བར་དོའི་རྟེན་ལ་ནི། ། འཚང་རྒྱ་བ་ཡི་རྣམ་བཞག་ཡིན། ། རླུང་སེམས་དབུ་མར་མ་ཚུད་པའི། ། རྣལ་འབྱོར་པའམ་ཕལ་པ་ཞིག ། ཤི་ནས་བར་དོར་སྐྱེས་པའི་ཚེ། ། དེ་ལ་དེ་ཉིད་དུ་ཤེས་ནས། ། ལམ་ལ་སློབ་པར་བྱེད་དོ་ཞེས། །
མན་ངག་པ་ཀུན་འཆད་མོད་ཀྱི། ། སྐབས་འདིར་འཆད་པའི་བར་དོ་ཡི། ། ལམ་གྱི་གཙོ་བོ་དེ་མ་ཡིན། ། འཕོ་བ་དང་ནི་གྲོང་འཇུག་ཀྱང༌། ། རླུང་སེམས་དབུ་མར་ཚུད་བཞིན་པས། ། ཡིན་གྱི་གཞན་པས་ནམ་ཡང་མིན། ། ཅི་ཕྱིར་ཞེ་ན་གཟུང་འཛིན་གྱི། ། ལམ་ནས་འཕོས་པས་འཁོར་བ་ཡི། ། ལམ་དུ་འཇུག་པ་ཉིད་ཡིན་ཕྱིར། ། དབུ་མའི་ལམ་ནས་འཕོས་གྱུར་ན། །
ཕལ་ཆེར་ཐར་པའི་ལམ་དུ་སྟེ། ། ཐ་ནའང་ངན་འགྲོའི་ལམ་ཁེགས་ཕྱིར། ། མངོན་པར་མཐོ་ལས་གཞན་མི་སྲིད། ། གྲོང་དུ་འཇུག་པའང་རྣལ་འབྱོར་པའི། ། གཟུང་འཛིན་ལམ་ནས་ཐ་མལ་པ། ། གཞན་གྱི་གཟུང་འཛིན་ལམ་ཞིག་ཏུ། ། འཇུག་ལ་དགོས་པ་ཅི་ཞིག་ཡོད། ། དེར་མ་ཞུགས་ཀྱང་ཚེ་འཕོས་ནས། ། འཁོར་བའི་ལམ་དུ་འཇུག་པར་སླ། ། རླུང་སེམས་དབུ་མར་ཞུགས་པ་ཡི། །
རྣལ་འབྱོར་རང་གི་རྣམ་སྨིན་ལུས། ། ཚེ་བསྲིང་བྱེད་པར་མ་ནུས་ན། ། གསང་སྔགས་ལམ་གྱི་རྟེན་གྱུར་པའི། ། སྐྱེས་བུ་ཁམས་དྲུག་ལྡན་པའི་ལུས། ། ཚེ་འཕོས་གྱུར་ཀྱང་ལུས་དེ་ཡི། ། རྩ་ཁམས་མ་ཉམས་པ་ཞིག་གི ། དབུ་མར་རང་གི་དབུ་མ་ནས། ། འཕོས་པས་གཞན་གྱི་ལུས་ཅན་དེ། ། རྣལ་འབྱོར་པར་ནི་སྔོན་བཞིན་འགྱུར། ། རྟེན་དེ་ཉིད་ལ་རྣལ་འབྱོར་གྱི། །
ལྷག་མ་མ་ལུས་ཀུན་བསྒྲུབས་ནས། ། ཚེ་འདི་ཉིད་ལ་རྫོགས་སངས་རྒྱས། ། ཞེས་བྱ་བ་འདི་གྲུབ་པའོ།། །། ཤུ་བྷཾ།། །། ༄༅། །ཨོཾ་སྭསྟི། རྡོ་རྗེ་འཛིན་ལ་ཕྱག་འཚལ་ནས། ། སྐབས་འདིར་ས་སྐྱ་པཎ་ཆེན་གྱིས། ། ནཱ་རོ་ཆོས་དྲུག་ཞེས་བྱའི་ཁྲིད། ། མི་ལ་ཡན་ཆད་དེ་ལས་མེད། ། ཞེས་པའི་དགོངས་པ་འཆད་ཟེར་བ། །
མང་པོ་རང་དང་གཞན་གྱི་ནི། ། གཞུང་ལུགས་ཇི་བཞིན་མི་ཤེས་པར། ། རྨོངས་པས་སྦྱར་བའི་འཆལ་གཏམ་དག ། དབྱངས་སུ་ལེན་པ་འདི་ལྟར་བྱུང༌། ། མི་ལ་མན་ལ་གདམས་ངག་དེ། ། གཏན་ནས་མེད་ཅེས་ཟེར་བ་དང༌། ། ལ་ལ་དབང་བསྐུར་དང་འབྲེལ་བའི། ། ཆོས་དྲུག་མི་ལ་མན་ཆད་དུ། ། ཡོད་པ་མིན་ཞེས་ཟེར་བ་བྱུང༌། ། རང་ཕྱོགས་ཉིད་ལ་ཞེན་པ་ཡི། །
འདོད་པས་བཅིངས་པའི་རྗེས་འཇུག་དག ། མཁས་པས་ཆོས་སྤོང་ལས་བསགས་ནས། ། རང་གི་ཕྱོགས་ལ་སྨོད་མིན་ནམ། ། འོ་ན་དགོངས་པ་ཅི་ཞེ་ན། ། གྲུབ་ཆེན་རྡོ་རྗེ་རྒྱལ་པོ་ནི། ། རྣལ་འབྱོར་དབང་ཕྱུག་བིརྺ་པའི། ། ཆོས་ཀྱིས་ཐོག་མར་གྲོལ་གྱུར་ཀྱང༌། ། ཕྱི་ནས་ཕྲིན་ལས་སྐྱོང་བའི་ཚེ། ། ནཱ་རོ་པཎ་ཆེན་ཁོ་ན་ཡི། ། བརྒྱུད་འཛིན་ཉིད་དུ་ཞལ་བཞེས་པ། །
དེ་ལ་མཐིང་བསླད་མཛད་པའི་ཚེ། ། ལམ་འབྲས་དང་ནི་ཕྱག་རྒྱ་ཆེ། ། ནཱ་རོའི་བརྒྱུད་འཛིན་དེ་ཉིད་ལས། ། བྱུང་བ་མིན་ཞེས་ཟེར་བ་ཡི། ། དོགས་པ་ཁོང་ནས་བསླངས་གྱུར་ནས། ། རྗེ་བཙུན་མི་ལ་ཡན་ཆད་དུ། ། ནཱ་རོ་ཆོས་དྲུག་ཞེས་བྱའི་ཁྲིད། ། དེ་ལས་གཞན་པའི་ལམ་འབྲས་སོགས། ། བརྒྱུད་པ་དེ་ལ་ཡོད་མ་ཡིན། ། གསུངས་པ་ཡིན་ནོ་གལ་ཏེ་ཡང༌། །
ངེད་ཀྱིས་ལམ་འབྲས་མ་བསྒོམས་ཤིང༌། ། བསྒོམས་ཀྱང་དེས་གྲོལ་མིན་ནོ་ཞེས། ། ཟེར་ན་རང་གི་ལུགས་དང་འགལ། ། ཞེས་པ་ས་སྐྱ་པཎ་ཆེན་གྱི། ། དགོངས་པ་ཡིན་ནོ་གལ་ཏེ་ཡང༌། ། མི་ལ་ཡན་ཆད་ལ་ཡོད་པའི། ། དབང་དང་འབྲེལ་བའི་ཆོས་དྲུག་གི ། དབང་དེ་གང་ཡིན་དྲི་བར་བྱ། ། དེ་ངོ་ཤེས་ནས་དེ་འོག་ཏུ། ། དབང་དེ་མེད་པའི་ཤེས་བྱེད་ཅི། །
དེས་ན་རང་གི་རྒྱུད་པ་ལ། ། ཞེན་པ་སྤང་བྱ་མ་ཡིན་མོད། ། ལུང་དང་རིགས་པ་མེད་བཞིན་དུ། ། ཆོས་སྤོང་བ་ནི་བསྲུང་བར་བྱ། ། འོ་ན་གྲུབ་ཆེན་ཕག་གྲུ་པས། ། རང་ཉིད་གྲོལ་བའི་ཆོས་དེ་ཡིས། ། གཞན་དག་རྗེས་སུ་མི་འཛིན་ཅི། ། ཞེ་ན་གདུལ་བྱའི་དབང་པོ་དང༌། ། འཚམས་པའི་ཆོས་བསྟན་བྱ་ཕྱིར་དང༌། ། འཇུག་པ་བདེ་ཞིང་རྟོགས་སླ་བའི། །
ཆོས་ཀྱི་གཞན་སྨིན་མཛད་པ་ཡིན། ། ཞེས་བྱ་བ་འདི་གྲུབ་པའོ།། །། ༄༅། །ཨོཾ་སྭསྟི། རྡོ་རྗེ་འཛིན་ལ་ཕྱག་འཚལ་ནས། ། ཟུང་འཇུག་འཁོར་ལོ་སྡོམ་པ་ཡི། ། རིམ་པ་ལྔ་པའི་ཉམས་ལེན་གྱི། ། རྩ་བ་འདི་ཞེས་ངོས་བཟུང་བྱ། ། ཐོག་མར་ལུས་ཀྱི་དཀྱིལ་འཁོར་དུ། ། དབང་བསྐུར་ཐོབ་པའི་བླ་མ་ནི། ། འཁོར་ལོ་སྡོམ་པ་དངོས་ཉིད་ལས། །
སྐབས་འདིའི་བྱིན་བརླབས་བླང་བྱ་བ། ། ཚོགས་ཀྱི་འཁོར་ལོས་མཆོད་བྱས་པའི། ། བླ་མའི་ཐུགས་ལས་ཟུང་འཇུག་གི ། ཡེ་ཤེས་སློབ་མའི་སྙིང་ཁར་ནི། ། མན་ངག་སྟོབས་ཀྱིས་བླང་བར་བྱ། ། དེ་ཚེ་དེ་ལས་དེ་འཕོས་པའི། ། ལུས་ངག་སེམས་ཀྱི་རྟགས་རྣམས་ནི། ། རབ་དང་ཡང་རབ་འབྲིང་ཐ་མ། ། ཤར་ན་བྱིན་བརླབ་ཐོབ་ཞེས་བྱ། ། དེ་འདྲ་དེ་ལ་ཇི་སྐད་དུ། །
གང་གི་དྲིན་གྱི་བདེ་ཆེན་ཉིད། ། ཞེས་དང་བླ་མའི་བྱིན་བརླབས་ཀྱི། ། སྐད་ཅིག་ཉིད་ལ་གྲོལ་ཞེས་གསུངས། ། བྱིན་བརླབས་ཐོབ་པའི་སློབ་མ་དེས། ། བླ་མའི་ཐུགས་ལས་གང་འཕོས་པའི། ། བདེ་སྟོང་ཟུང་འཇུག་རབ་འབྲིང་མཐའ། ། གང་འཕོས་དེ་ཡི་རྒྱུན་སྐྱོང་བའི། ། རིམ་པ་ལྔ་པོ་འདིར་གསུངས་པ། ། རེ་རེས་ཀྱང་ནི་མཐར་ཐུག་གི ། གོ་འཕང་ཐོབ་པར་གསུངས་པ་ལས། །
རེ་ཤིག་གཉིས་སུ་བསྡུ་བར་བྱ། ། རང་བྱིན་བརླབས་པའི་རིམ་པ་དང༌། ། སྣ་ཚོགས་རྡོ་རྗེའི་རིམ་པ་ཡིས། ། ཕྱི་རོལ་ཡུལ་ལ་སེམས་འཕྲོ་བ། ། ཐམས་ཅད་སྙིང་གི་ཐིག་ལེར་བསྡུ། ། འདི་ཡིས་སྟོང་པ་སྒྲུབ་ཕྱིར་ཏེ། ། གཟུང་འཛིན་རྟོག་པ་བཀག་ཕྱིར་རོ། ། ནོར་བུ་འགེངས་པའི་རིམ་པ་ནི། ། ཕྱག་རྒྱ་བཞི་པོ་ལ་བརྟེན་ནས། ། བདེ་བ་སྒྲུབ་པ་ཞེས་བྱ་སྟེ། །
འཛག་མེད་ནོར་བུ་འགེངས་ཕྱིར་རོ། ། དེ་ལྟར་རིམ་པ་གསུམ་པོ་ཡིས། ། སྟོང་པ་གྲུབ་པར་གྱུར་རྗེས་སུ། ། བསྒྲུབས་པའི་བདེ་བ་ཟག་མེད་སྟེ། ། རྣམ་པར་རྟོག་ཀུན་ཁེགས་ཕྱིར་རོ། ། ཛ་ལེན་དྷ་རའི་རིམ་པ་ནི། ། འབར་བའི་བདེ་བ་གང་བཟུང་བ། ། བསམ་མི་ཁྱབ་པའི་རིམ་པ་ཡིས། ། སྟོང་པ་ཉིད་དུ་ངོ་སྤྲོད་པས། ། བདེ་བ་སྔོན་དུ་སོང་བ་ལ།
སྟོང་པས་རྒྱས་གདབ་ཞེས་བྱར་བཤད། ། སྟོང་པ་འདི་ཡང་གང་ཞེ་ན། ། རིགས་པས་གཏན་ལ་འབེབས་པའི་ཚེ། ། སྤྲོས་པའི་མཐའ་བཞི་དང་བྲལ་བའི། ། རང་སྟོང་ཉིད་དུ་བཤད་ཀྱང་སླ། ། སྒོམ་པས་བདེ་བ་ཉམས་མྱོང་ཚེ། ། གཟུང་འཛིན་རྟོག་པ་ཀུན་བྲལ་བ། ། གཞན་སྟོང་ཞེས་བྱར་མཁས་རྣམས་བཞེད། ། བདེ་མཆོག་རིམ་ལྔའི་བསྡུས་པའི་དོན། ། དྲིལ་བུ་ཞབས་གཞུང་ས་སྐྱ་པའི། །
རྗེ་བཙུན་གྱིས་བཀྲལ་སྙིང་པོའི་དོན། ། བཤད་པས་བདེ་ཆེན་གནས་ཐོབ་ཤོག། །། ཤུ་བྷཾ།། །། ༄༅། །རྡོ་རྗེ་འཛིན་ལ་ཕྱག་འཚལ་ནས། ། ཡེ་ཤེས་མཁའ་འགྲོ་ནི་གུ་མའི། ། ཆོས་ཀྱི་ངོས་འཛིན་བཤད་པ་ལས། ། གོ་རིམ་བདེ་བླག་རྟོགས་པར་བྱ། ། ཐུན་མོང་མིན་པའི་སྔོན་འགྲོ་ཅིག ། བཤད་པ་འདི་ཡང་མན་ངག་གི ། ལུས་ཡོངས་རྫོགས་པ་ཅིག་ཡིན་ཏེ། །
ཐབས་དང་ཤེས་རབ་ཀུན་ཚང་ཕྱིར། ། བླ་མ་དང་ནི་རྡོར་སེམས་ཀྱི། ། བསྒོམ་བཟླས་དོན་ཚང་ཨ་ཡིག་ལ། ། དམིགས་རྩེ་གཏད་པས་བདག་མེད་པའི། ། དོན་རྟོགས་སྡིག་སྒྲིབ་ཀུན་དག་འགྱུར། ། དངོས་གཞི་ཆོས་ཚན་དྲུག་པོ་ནི། ། ལམ་གྱི་རྟེན་དང་ལམ་དངོས་དང༌། ། ཡན་ལག་གསུམ་དུ་བསྡུ་བར་བྱ། ། གཏུམ་མོ་བདེ་དྲོད་རང་འབར་ནི། ། ལམ་གྱི་རྟེན་ཡིན་འདི་མེད་ན། །
ལུས་འདི་བདེ་སྟོང་རྟེན་མི་རུང༌། ། འདི་ཡང་རླུང་གི་རྣལ་འབྱོར་ནི། ། མཐར་ཕྱིན་པ་ལ་རག་ལས་ཏེ། ། སྲོག་ཐུར་གཅིག་ཏུ་འདྲེས་པ་ཡི། ། བུམ་པ་ཅན་མེད་འདི་མི་འབྱུང༌། ། དེ་ཕྱིར་ཆོས་ཚན་དང་པོ་འདིར། ། རླུང་གི་རྣལ་འབྱོར་ཁ་བསྐང་བྱ། ། བུམ་པ་ཅན་ཡང་དབུ་མ་ཡི། ། གནས་སུ་ཚུད་པ་གཙོ་བོ་སྟེ། ། དེར་མ་ཚུད་པའི་བུམ་པ་ཅན། །
དྲོད་ཙམ་འདྲེན་པའི་རྒྱུར་སྲིད་ཀྱང༌། ། གཟུང་འཛིན་བྲལ་བའི་བདེ་བ་ནི། ། འདྲེན་པར་ནུས་པ་མ་ཡིན་ནོ། ། སྐབས་འདིར་གཏུམ་མོ་ཟས་ཟ་ཞེས། ། བྱ་བ་བདེ་འདྲེན་ནུས་ལ་བརྗོད། ། འབར་འཛག་དངོས་སུ་མ་གསུངས་ཀྱང༌། ། ཤུགས་ལ་འགྲུབ་པ་ཉིད་ཅེས་བྱ། ། ལམ་གྱི་དངོས་པོ་དུག་གསུམ་གྱི། ། གཉེན་པོ་ཉིད་དུ་བསྒོམ་བྱ་བ། ། མངོན་གྱུར་མགོ་ནོན་སྒྱུ་ལུས་དང༌། །
དྲུང་ནས་འབྱིན་བྱེད་འོད་གསལ་ལོ། ། དང་པོ་སྤྱིར་ནི་ཆོས་རྣམས་ཀུན། ། སྒྱུ་མ་ཉིད་དུ་འཆར་བྱེད་དང༌། ། བྱེ་བྲག་རང་ལུས་རྟེན་པར་བཅས། ། སྒྱུ་མ་ཉིད་དུ་ཤར་བ་ལས། ། ཆགས་སྡང་ངང་གིས་གྲོལ་བ་ན། ། ཡེ་ཤེས་ལྷུན་གྱིས་གྲུབ་པར་འགྱུར། ། སྐབས་འདིའི་སྒྱུ་ལུས་གཏུམ་མོ་ཡིས། ། བསྒྲུབས་པའི་འཇའ་ལུས་ཉིད་དུ་ནི། ། དངོས་སུ་བཤད་པ་མེད་མོད་ཀྱང༌། །
གཏུམ་མོ་བདེ་དྲོད་རང་འབར་ནི། ། མཐར་ཕྱིན་པ་ལས་འཇའ་ཚོན་ལུས། ། གྲུབ་པས་ཆགས་སྡང་དབྱིངས་སུ་ཞི། ། གཏུམ་མོ་རྣམ་རྟོག་གསོད་བྱེད་ཀྱི། ། རང་སེམས་དབུ་མར་ཞུགས་པ་ན། ། ཀུན་ལ་མཚན་མར་མི་འཛིན་པས། ། སྒྱུ་མ་ལྟ་བུ་ངང་གིས་འཆར། ། སྒྱུ་མར་ཞེན་ན་སྨན་ཉིད་ཀྱང༌། ། དུག་ཏུ་སོང་དང་མཚུངས་གྱུར་པས། ། འོད་གསལ་བ་ཡིས་དེ་སྦྱངས་པས། །
གཏི་མུག་རང་སངས་ལྷུན་གྱིས་གྲུབ། ། འོད་གསལ་ཞེས་པ་གཞི་ལམ་གྱི། ། གནས་སྐབས་གཅིག་ཏུ་འདྲེས་པ་སྟེ། ། གཞན་གྱིས་གཏི་མུག་དྲུངས་མི་འབྱིན། ། དེ་ཡང་ཐོག་མར་གཟུང་འཛིན་དང༌། ། བྲལ་བའི་ཞི་གནས་སྔོན་སོང་ནས། ། འོད་གསལ་ཉམས་སུ་མྱོང་བའི་ཚེ། ། ལྷག་མཐོང་མངོན་དུ་གྱུར་ཞེས་བྱ། ། གཟུང་འཛིན་བྲལ་བས་བདག་མེད་ཀྱི། ། དོན་གྲུབ་འོད་གསལ་ཉམས་མྱོང་ཚེ། །
གཏི་མུག་རང་སར་དག་པ་ཡིན། ། དེ་ལ་ལམ་གྱི་དངོས་པོ་དང༌། ། འབྲས་བུ་ཉིད་དུ་རིམ་གྱིས་དབྱེ། ། ལམ་གྱི་ཡན་ལག་བོགས་འདོན་དང༌། ། ལེ་ལོ་ཅན་ལ་སྤོགས་ཆོག་དང༌། ། འབྱོར་པས་དམན་འགའ་འབྲས་བུ་ལ། ། སྦྱོར་ཚུལ་གསུམ་གྱི་བསྡུ་བར་བྱ། ། རྨི་ལམ་ཉིང་འཁྲུལ་རང་དག་ནི། ། ཚོགས་ཆེན་གཉིས་ཀྱི་བོགས་འདོན་སྟེ། ། གཉིད་ཀྱི་འོད་གསལ་ཡེ་ཤེས་དང༌། །
རྨི་ལམ་ནང་དུ་བསོད་ནམས་ཚོགས། ། མང་པོ་རྫོགས་པར་སླ་ཕྱིར་རོ། ། སད་པའི་འོད་གསལ་མ་མྱོང་བར། ། གཉིད་ཀྱི་འོད་གསལ་མི་འགྲུབ་ཏེ། ། རྒྱུ་མེད་པ་ལས་འབྲས་མི་འབྱུང༌། ། གྲུབ་ནས་འོད་གསལ་འདི་ཡི་སྟོབས། ། སྔ་མ་ལས་ལྷག་ཅི་ཡི་ཕྱིར། ། ཞེ་ན་གཉིད་སད་འདྲེས་ཕྱིར་དང༌། ། གཉིད་ཀྱི་འོད་གསལ་གཟུང་འཛིན་གྱི། ། རྟོག་པ་འགོག་པར་སླ་ཕྱིར་རོ། །
རྨི་ལམ་གཟུང་འཛིན་རྩ་དག་ཏུ། ། རླུང་ཞུགས་པ་ལས་བྱུང་གྱུར་ཀྱང༌། ། འོད་གསལ་དབུ་མའི་ནང་ཉིད་དུ། ། རླུང་སེམས་འདུས་པ་ལས་བྱུང་ངོ༌། ། དེ་ཕྱིར་རྨི་ལམ་ཉིང་འཁྲུལ་དང༌། ། འོད་གསལ་འཁྲུལ་པ་མེད་པ་ཡིན། ། རྨི་ལམ་ངང་དུ་ཞིང་སྦྱོང་དང༌། ། སངས་རྒྱས་མཆོད་དང་སེམས་ཅན་ནི། ། སྨིན་པར་བྱེད་པ་ཆེས་སླ་སྟེ། ། སད་ཚེ་ནམ་ཡང་མི་འགྲུབ་པ། །
རྨི་ལམ་ཉིད་དུ་འགྲུབ་ཕྱིར་རོ། ། རྨི་ལམ་ངང་དུ་གང་བྱུང་བ། ། དེས་དེའི་གོ་མི་ཆོད་སྙམ་ན། ། འཇིག་རྟེན་པ་ལ་མི་ཆོད་ཀྱང༌། ། མཁས་ལ་ཤིན་ཏུ་གོ་ཆོད་དེ། ། སྲིད་ཞི་མཉམ་པ་ཉིད་རྟོགས་ནས། ། སད་རྨི་ཁྱད་པར་མེད་ཕྱིར་རོ། ། དེ་ཕྱིར་རྨི་ལམ་བཟུང་སླ་བས། ། ངེས་པར་ཟིན་པ་ཉིད་དུ་བྱ། ། འོད་གསལ་རྟོགས་པ་སྔོན་སོང་བའི། །
རྨི་ལམ་སྣང་བ་གང་ཤར་བ། ། དེ་ལ་ཉིང་འཁྲུལ་རང་དག་ཅེས། ། ཟེར་ཏེ་འཇིག་རྟེན་ཕལ་པ་ཡི། ། རྨི་ལམ་དག་དང་མི་མཚུངས་ཕྱིར། ། མི་མཚུངས་པ་དེ་ཅི་ཞེ་ན། ། དང་པོ་གཟུང་འཛིན་རྩར་ཞུགས་པའི། ། རླུང་གིས་འཇིག་རྟེན་ལྷན་སྐྱེས་ཀྱི། ། སེམས་ཀྱང་མང་དུ་སླད་ཕྱིར་དང༌། ། གཉིས་པ་དབུ་མར་ཞུགས་སེམས་ཀྱིས། ། ཡེ་ཤེས་སྣང་བ་སྣ་ཚོགས་པ། །
སྤྲོ་ནུས་ཕྱིར་དང་སྤྲོས་མེད་ཀྱི། ། ངང་ལ་མཉམ་པར་འཇོག་ནུས་ཕྱིར། ། དཔེར་ན་མཁའ་ལ་ཟླ་སྣང་བ། ། གདོད་ནས་འཁྲུལ་ཞིང་ཆུ་ནང་དུ། ། དེ་སྣང་ཡང་འཁྲུལ་ཡིན་མོད་ཀྱི། ། རྣལ་འབྱོར་སྟོབས་ཀྱི་མུན་ཁང་གི ། མཁའ་ལ་ཟླ་བ་ཤར་སྣང་བ། ། དེ་ཚེ་འཁྲུལ་སྣང་གཉིས་ཀ་ཡང༌། ། རང་སང་དག་པ་ཡིན་པའི་ཕྱིར། ། དཔེ་འདི་ཉིད་ཀྱི་སྒོ་ནས་ནི། །
ཉིང་འཁྲུལ་རང་དག་ཤེས་པར་བྱ། ། འཕོ་བ་མ་སྒོམས་འཚང་རྒྱ་ནི། ། བརྩོན་འགྲུས་ཞན་ལ་སྤོགས་ཆོག་སྟེ། ། རང་སེམས་དབུ་མའི་ནང་དུ་ནི། ། མ་ཚུད་པ་ལ་འདི་མི་འབྱུང༌། ། གཟུང་འཛིན་རླུང་ལ་ཞོན་པ་ཡི། ། སེམས་ནི་འཁོར་བ་ལས་མི་འདའ། ། ཡེ་ཤེས་རླུང་ལ་ཆིབས་པ་ཡི། ། སེམས་ནི་རིག་འཛིན་གནས་སུ་སྟེ། ། གནས་དེར་ཐབས་ལམ་ཟབ་མོ་དང༌། །
འཇལ་ནས་མྱུར་དུ་སངས་རྒྱ་བར། ། དགོངས་ཀྱི་དེ་ལས་གཞན་དུ་ནི། ། ཚོགས་ཆེན་གཉིས་པོ་ཚུལ་བཞིན་དུ། ། རྫོགས་པ་སྔོན་དུ་མ་སོང་བར། ། སངས་རྒྱས་སྲིད་པ་མ་ཡིན་ནོ། ། བར་དོ་རྒྱལ་བ་ལོངས་སྐུ་ནི། ། འོད་གསལ་སྟོབས་ཀྱིས་སྟོང་པ་ཉིད། ། རྟོགས་ཤིང་ཡེ་ཤེས་ཚོགས་བསགས་ཀྱང༌། ། རྣམ་པར་གཡེང་དང་འབྱོར་པ་ཡི། ། སྟོབས་ཆུང་བ་ལས་བསོད་ནམས་ཚོགས། །
བདེ་བ་ཆེན་པོ་ཚུལ་བཞིན་དུ། ། རྫོགས་པར་བསྒྲུབ་མ་ནུས་པ་འགའ། ། བདེ་སྟོང་ཟུང་དུ་འཇུག་པ་ཡི། ། ཡེ་ཤེས་ལོངས་སྤྱོད་རྫོགས་པའི་སྐུ། ། ཚེ་འདི་ཉིད་ལ་མ་གྲུབ་པ། ། འཆི་ཁར་འོད་གསལ་མངོན་གྱུར་ནས། ། དབུ་མའི་རླུང་གི་བཞོན་པ་ཅན། ། ཐ་མལ་བར་དོའི་གཟུགས་དང་ནི། ། འདྲ་མཚུངས་པ་ཞིག་མངོན་གྱུར་ནས། ། ཚེ་སྔ་མ་ལ་མན་ངག་རྣམས། །
ཤེས་དང་གོམས་པའི་སྟོབས་དྲན་ནས། ། ཁ་སྦྱོར་ལོངས་སྤྱོད་རྫོགས་པའི་སྐུ། ། མངོན་དུ་བྱེད་པའི་ཚུལ་དེ་ནི། ། ཁམས་དྲུག་ལྡན་པའི་ལུས་རྟེན་ལ། ། བྱེད་ལས་ཤིན་ཏུ་སླ་བ་སྟེ། ། འདི་ནི་ཡེ་ཤེས་འབའ་ཞིག་པའི། ། ལུས་རྟེན་ཉིད་ལ་ཡིན་ཕྱིར་རོ། ། ཆོས་ཉིད་མངོན་སུམ་དུ་རྟོགས་ཀྱང༌། ། སྤྱོད་པ་གསུམ་པོ་མ་གྲུབ་པས། ། བར་དོའི་རྟེན་ལ་ཁ་སྦྱོར་སྐུ། །
མངོན་དུ་བྱེད་པ་མི་རིགས་ཏེ། ། སྤྱོད་པ་ཁམས་དྲུག་ལྡན་ལུས་ལ། ། ཡིན་གྱི་བར་དོ་རླུང་སེམས་ཙམ། ། ཡིན་ཕྱིར་སྐྱེ་བ་གཞན་རྒྱུད་དགོས། ། ཟེར་བ་བྱུང་མོད་དེ་མི་འཐད། ། སྤྱོད་པས་འཚམས་སྦྱོར་བྱེད་དགོས་པ། ། ཚེ་གཅིག་ཉིད་ལ་འཚང་རྒྱའི་དོན། ། བདེན་མཐོང་འཚང་རྒྱ་མ་ནུས་པ། ། བར་དོར་བདེ་ཆེན་ལྷུན་གྱིས་གྲུབ། ། ཞེས་བྱ་བ་འདི་གྲུབ་པའོ།། །།
ཤུ་བྷཾ།། །། ༄༅། །ཨོཾ་སྭསྟི། རྡོ་རྗེ་འཛིན་ལ་ཕྱག་འཚལ་ནས། ། བཅོམ་ལྡན་རྡོ་རྗེ་འཇིགས་བྱེད་ཀྱི། ། རྣལ་འབྱོར་བཞི་ཡི་རིམ་པ་ནི། ། སྔོན་དུ་འགྲོ་བའི་རྣལ་འབྱོར་དང༌། ། དངོས་གཞིའི་རྣལ་འབྱོར་རྣམ་གསུམ་མོ། ། སྔོན་འགྲོ་སྤྱི་དང་མཐུན་པར་ནི། ། བསོད་ནམས་ཚོགས་ཆེན་བསགས་བྱས་ནས། ། དངོས་གཞིའི་ཐོག་མར་ཡེ་ཤེས་ཀྱི། །
ཚོགས་སོག་སྔོན་དུ་བཏང་བྱས་ཏེ། ། བཅོམ་ལྡན་དཔའ་བོ་གཅིག་པ་ཡི། ། བསྐྱེད་རིམ་གསལ་སྣང་མཆེད་བྱས་ནས། ། རྭ་རྩེ་གཉིས་སུ་བྱང་སེམས་ཀྱི། ། ཐིག་ལེ་བཀྲག་ཅིང་འཚེར་བ་བསམས། ། དེ་ནས་ཐིག་ལེ་བ་ཐག་ཙམ། ། མགྲིན་པར་འདུས་པ་སྙིང་ག་ཡི། ། འཇམ་དབྱངས་གུར་ཀུམ་གཞོན་ནུ་ལ། ། ཐིམ་སྟེ་བདེ་བས་ལུས་གང་བ། ། འཛིན་མེད་ཉིད་དུ་གནས་པར་བྱ། །
དེ་ལྟར་སྐུ་ཡི་རྡོ་རྗེ་ནི། ། གྲུབ་ནས་བརྟན་པོར་བྱ་བ་ཡི། ། མཚན་མོ་དུར་ཁྲོད་གནས་སུ་ནི། ། འཇིགས་པ་མེད་པར་རྒྱུ་ཞིང་བསྒོམ། ། བུམ་པའི་དབང་དང་འབྲེལ་བ་ཡི། ། རྫོགས་རིམ་དེ་ལྟར་གོམས་བྱས་ནས། ། གསང་བའི་དབང་དང་འབྲེལ་བ་ཡི། ། གསུང་གི་རྡོ་རྗེ་སྒྲུབ་པར་བྱ། ། རྡོ་རྗེའི་བཟླས་པ་སྔོན་འགྲོ་བས། ། རླུང་གི་རྣལ་འབྱོར་འབྱོངས་པ་ན། །
རྩ་གསུམ་པོ་དང་འཁོར་ལོ་བཞི། ། གསལ་གདབ་གཏུམ་མོའི་འབར་འཛག་གི ། རང་བྱིན་བརླབ་པ་གོམས་པར་བྱ། ། དེ་ནས་གསུམ་པའི་དབང་དང་ནི། ། འབྲེལ་བའི་མཚན་མ་གྱེན་འགྲེང་གི ། རྡོ་རྗེ་རོ་ལངས་མར་བཅས་པའི། ། ཡེ་ཤེས་གྲུབ་ནས་བདེ་བ་དང༌། ། སྟོང་པ་ཟུང་དུ་འཇུག་པ་ནི། ། གོམས་པས་རིམ་གཉིས་མཐར་ཕྱིན་ཏེ། ། བཅོམ་ལྡན་གཤིན་རྗེའི་གཤེད་པོ་ཡི། །
གོ་འཕང་མྱུར་དུ་ཐོབ་པར་ཤོག ། གྲུབ་ཆེན་ཨ་མོ་གྷ་བཛྲ། ། དེ་ཡིས་སྐྱོ་སྟོན་འོད་འབྱུང་ལ། ། དེ་ནས་རྒྱུད་དེ་འབྲི་ཁུང་གི ། ལོ་ཙྪ་ནས་རྒྱུད་མཐུ་སྟོབས་ཀྱི། ། དབང་ཕྱུག་དགེ་བ་རྒྱལ་མཚན་ལས། ། བྱུང་བ་ལེགས་པའི་བློ་ཡིས་སྦྱར། ། འདི་ཡང་སེམས་དཔའ་བྲག་དཀར་བས། ། གསོལ་བ་བཏབ་པའི་ངོར་ཡིན་ནོ།། །། ཤུ་བྷཾ།། །།
༄༅། །ཨོཾ་སྭསྟི། རྡོ་རྗེ་འཛིན་ལ་ཕྱག་འཚལ་ནས། ། དཔལ་ལྡན་གཤིན་རྗེ་གཤེད་དམར་པོའི། ། ལྷ་ལྔའི་དཀྱིལ་འཁོར་ཡོངས་རྫོགས་པར། ། དབང་བསྐུར་ཐོབ་པའི་བསྒྲུབ་པ་པོས། ། སྤྲོས་མེད་རྒྱུན་གྱི་རྣལ་འབྱོར་ནི། ། བླ་མ་རྡོ་རྗེ་འཛིན་ཉིད་ལ། ། བྱིན་བརླབས་ཞུས་ནས་དེར་སྐྱེས་པའི། ། ཡེ་ཤེས་ཐུན་བཞིར་ཉམས་ལེན་བྱ། ། འདི་ནི་ལམ་འབྲས་ལས་གསུངས་པའི། །
ལམ་ཟབ་རྣལ་འབྱོར་ཇི་བཞིན་པ། ། གདོད་ནས་གྲུབ་པའི་ཡེ་ཤེས་ནི། ། བྱིན་རླབས་དུས་སུ་མངོན་གྱུར་པ། ། དེ་ཉིད་དཔེ་ཡི་ཡེ་ཤེས་སྟེ། ། རྒྱུན་དུ་སྐྱངས་པས་འཆི་ཀ་འམ། ། བར་དོ་ཚུན་ཆད་འཇིག་རྟེན་ལས། ། འདས་པའི་ཡེ་ཤེས་མངོན་དུ་འགྱུར། ། སྐབས་དེར་ཤིན་ཏུ་སྤྲོས་མེད་ཀྱི། ། ཡེ་ཤེས་མྱུར་དུ་སྐྱེ་དཀའ་བ། ། དེ་ལ་སྤོགས་པའི་ཆོ་ག་ནི། །
རྣམ་རྟོག་འོད་གསལ་ཞེས་བྱ་བ། ། བྱིན་བརླབས་རྒྱུན་གྱི་རྣལ་འབྱོར་གྱིས། ། ལུས་སེམས་སྦྱངས་པའི་རྣལ་འབྱོར་པས། ། ཕྱི་རོལ་ཡུལ་གྱི་གཡེང་བ་ཀུན། ། བུ་ག་དགུ་ནས་ནང་དུ་བསྡུ། ། ཡུལ་ཅན་རྣམ་པར་རྟོག་པ་ལ། ། བསྲེས་ནས་མར་མེ་ལྟར་གསལ་བ། ། སྤྱི་བོའི་གཙུག་ནས་རྐང་མཐིལ་བར། ། གྱེན་དུ་འཕུར་ཞིང་མཐུར་དུ་ནི། ། འདྲིལ་བར་ཡང་ཡང་ཡང་བསམས་ནས། །
སྙིང་གའི་དཀར་ནག་འཚམས་ཕྱེ་སྟེ། ། དམར་ཞིང་འདྲིལ་བ་ནམ་མཁའ་ལ། ། སྐར་མདའ་ལྟ་བུར་ཆེར་སོང་ནས། ། ཕྱི་ཡི་རྒྱ་མཚོ་ཆེན་པོ་ཡི། ། འགྲམ་དུ་རེ་ཞིག་ཆེར་གསལ་བ། ། དེ་ནས་ནམ་མཁའི་དབྱིངས་དང་ནི། ། གཅིག་ཏུ་བསྲེས་པས་རང་རིག་པའི། ། བདེ་བ་ཆེན་པོ་ཉིད་འགྱུར་གྱི། ། ཆད་པའི་སྟོང་པར་སོང་མིན་ནོ། ། དེ་ཚེ་རྣམ་རྟོག་དང་བྲལ་བའི། །
ལུས་དེ་བྱ་སྒྲོ་རླུང་གིས་ནི། ། བཏེག་པ་ལྟ་བུར་བདེ་བ་ཅན། ། དག་པའི་ཞིང་དུ་བསྲེས་པར་བསམས། ། མཉམ་བཞག་དེ་ལས་མྱུར་ལངས་ཏེ། ། རྣམ་རྟོག་འོད་གསལ་བསྒོམ་པ་ཡི། ། དགེ་བ་གཤིན་རྗེ་གཤེད་པོར་བསྔོ། ། ཤིན་ཏུ་སྤྲོས་མེད་མན་ངག་འདི། ། དབང་བསྐུར་བཞི་པའི་ཉམས་མྱོང་གི ། མཐར་ཐུག་ཡིན་ནོ་ཚེ་གཅིག་ལ། ། གཤེད་པོའི་གོ་འཕང་རྙེད་འདོད་ན། །
གསང་བའི་དབང་དང་གསུམ་པ་ཡི། ། རྣལ་འབྱོར་ཉམས་སུ་བླང་བྱའི་ཕྱིར། ། རང་བྱིན་རློབ་པའི་རིམ་པ་དང༌། ། རྡོ་རྗེ་འཇིགས་བྱེད་རྣལ་འབྱོར་ཞེས། ། བྱ་བའི་མིང་ཅན་ལམ་འབྲས་ཀྱི། ། ཤེས་རབ་ཡེ་ཤེས་དབང་བསྐུར་གྱི། ། ཉམས་ལེན་དག་དང་ཅིག་ཏུ་བསྒྲུབ། ། དེ་སྐད་འདི་ཡང་བྲག་དཀར་བས། ། གསོལ་བ་བཏབ་ངོར་བཀྲ་ཤིས་སོ།། །། ཤུ་བྷཾ།། །།
༄༅། །ཨོཾ་སྭསྟི། རྡོ་རྗེ་འཛིན་ལ་ཕྱག་འཚལ་ནས། ། ཐུགས་རྗེ་ཆེན་པོའི་དམར་ཁྲིད་ལ། ། བླ་མ་རྒྱུད་པའི་མན་ངག་གི ། རྣལ་འབྱོར་རྒྱུད་ཀྱི་རྗེ་འབྲང་ནས། ། བསྐྱེད་རིམ་ཡན་ལག་བཞི་རྫོགས་དང༌། ། རྫོགས་རིམ་ཕར་ཕྱིན་ཐེག་པ་ཡི། ། ཞི་ལྷག་ཟུང་དུ་འབྲེལ་བ་དང༌། ། འཕོ་བ་རྣལ་འབྱོར་བླ་མེད་བཞིན། ། ཐུན་མོང་ཐུན་མོང་མིན་པ་ཡི། །
སྔོན་འགྲོ་རྣལ་འབྱོར་བླ་མེད་པའི། ། ཉམས་ལེན་སྤྱི་དང་མཐུན་པ་ཡང༌། ། གོང་མའི་མན་ངག་དག་ལས་བྱུང༌། ། བསྐྱེད་རིམ་མངོན་པར་བྱང་ཆུབ་ལྔ། ། རྗེས་མཐུན་པ་འདིས་འཁོར་བ་ཡི། ། མངལ་སྐྱེས་ལ་སོགས་སྐྱེ་བའི་གནས། ། མ་ལུས་སྦྱོང་བར་ནུས་བྱས་ནས། ། སྐུ་ཡོངས་རྫོགས་པའི་བྱང་ཆུབ་ཀྱིས། ། ཐ་མལ་རྣམ་རྟོག་མ་ལུས་སྤོང༌། ། རང་སྙིང་སྒོ་ང་ལྟ་བུར་ནི། །
བསམ་པ་སྟོང་བའི་བྱང་ཆུབ་སྟེ། ། དེ་ནང་པདྨ་ཟླ་བ་དང༌། ། ཕྱག་མཚན་གྱི་ནི་ཁུ་རྡུལ་དང༌། ། བར་དོའི་རྣམ་ཤེས་ཉིད་སྦྱོང་བྱེད། ། དེ་ལས་འོད་ཟེར་ཆེར་འཕྲོས་པས། ། སྣོད་བཅུད་མ་ལུས་དམིགས་མེད་དུ། ། བྱས་པས་ཡེ་ཤེས་ཚོགས་ཆེན་རྫོགས། ། ཚུར་འདུས་པ་ལས་དམ་ཚིག་པའི། ། སྒོ་གསུམ་སྐྱེ་མཆེད་བྱིན་བརླབས་ཏེ། ། ཡེ་ཤེས་སྤྱན་དྲངས་དབང་བསྐུར་བ། །
ཚང་བས་སྤྱན་རས་གཟིགས་དབང་གི ། གཟུགས་སྐུ་ལྷུན་གྱིས་གྲུབ་པའོ། ། སྔགས་བཟླས་པ་དང་བྱང་ཆུབ་སེམས། ། ཞི་ལྷག་ཟུང་དུ་སྦྲེལ་བ་ལས། ། ཆོས་ཀྱི་སྐུ་ལས་ཐག་མི་རིང༌། ། འཕོ་བ་སྦྱོང་དང་ལས་ལ་སྦྱར། ། ཐོག་མར་རྩ་གསུམ་གསལ་བཏབ་ནས། ། རླུང་སེམས་དབུ་མ་ཉིད་དུ་གཞུག ། དེར་མ་ཞུགས་པའི་འཕོ་བ་ནི། ། ངལ་བ་འབྲས་བུ་དོན་མེད་དོ། །
དེ་ཕྱིར་རྩ་གསུམ་འདུས་མདོར་ནི། ། ཆོས་འབྱུང་ནང་གི་ཟླ་བ་ལ། ། རང་སེམས་འོད་ཟེར་ལྔ་པ་བསམ། ། དབུ་མའི་ནང་གི་སྙིང་གར་ནི། ། ཡི་དམ་ཐུགས་རྗེ་ཆེན་པོ་བསྒོམ། ། ཚངས་པའི་བུ་གའི་གཡས་གཡོན་དུ། ། བླ་མ་འོད་དཔག་མེད་པ་ཡི། ། ཞབས་ཀྱི་མཐིལ་གཉིས་གཞག་པར་བསམ། ། འོག་རླུང་ཅུང་ཟད་འཐེན་པ་ལས། ། སེམས་ལས་འོད་ཟེར་སྔོན་པོ་གཅིག །
འཕར་ནས་སྙིང་གའི་ཡི་དམ་ལ། ། གཡས་སུ་བསྐོར་ནས་སྤྱི་གཙུག་གི ། ཧཾ་ལ་ཐུག་པས་ཚངས་སྒོ་ཕྱེ། ། སླར་ལོག་སྔར་གྱི་གནས་སུ་ཐིམ། ། སླར་ཡང་འོད་ཟེར་དམར་པོ་སོགས། ། འཕར་བསྡུད་སྔ་མ་ལྟར་བྱས་ནས། ། ལན་གྲངས་ཉི་ཤུ་རྩ་གཅིག་ཏུ། ། རྟགས་ཐོན་མ་གྱུར་བར་དུ་བསྒོམ། ། རྟགས་ཐོན་གྱུར་ཚེ་བཏང་སྙོམས་བྱ། ། ཚེ་གྲུབ་པའི་མཆོག་ཏུ་འགྱུར། །
དེ་སྐད་འདི་ཡང་བྲག་དཀར་བས། ། གསོལ་བ་བཏབ་ངོར་བཀྲ་ཤིས་སོ།། །། ཤུ་བྷཾ།། །། ༄༅། །ཨོཾ་སྭསྟི། རྡོ་རྗེ་འཛིན་ལ་ཕྱག་བྱས་ནས། ། མ་གཅིག་གྲུབ་པའི་རྒྱལ་མོ་ཡིས། ། གྲུབ་པའི་མགོན་པོ་ཚེ་དཔག་མེད། ། བསྒྲུབ་པར་འདོད་པའི་རྣལ་འབྱོར་པས། ། ཐོ་རངས་དུས་སུ་སྐྱབས་འགྲོ་དང༌། ། སེམས་བསྐྱེད་སྟོང་པ་ཉིད་བསྒོམས་ནས། །
སྨིན་འཚམས་ཐད་ཀྱི་ནམ་མཁའ་ལ། ། པད་ཉིའི་སྟེང་དུ་ཧྲཱིཿདམར་པོ། ། དེ་ལས་འོད་འཕྲོས་ནམ་མཁའི་ཁམས། ། ཀུན་ཁྱབ་སེམས་ཅན་སྡིག་སྒྲིབ་སྦྱངས། ། ཚུར་འདུས་ཚེ་དཔག་མེད་མགོན་པོ། ། བཞེངས་ཏེ་ཐུགས་གར་ཐལ་སྦྱར་བའི། ། དབུས་གནས་འཆི་མེད་བདུད་རྩི་ཡིས། ། ཁེངས་པའི་ལྷུང་བཟེད་ཐུགས་གར་འཛིན། ། དར་དང་རིན་ཆེན་རྒྱན་སྤྲས་ཤིང༌། ། ཟུར་ཕུད་ལྔ་ལྡན་སྤྱི་གཙུག་གི །
རལ་པས་རྟིང་པའི་བར་དུ་སླེབ། ། གནས་གསུམ་པོའི་ཡི་གེ་ལས། ། འོད་འཕྲོས་ཡེ་ཤེས་སྤྱན་དྲངས་ཏེ། ། དབང་བསྐུར་རིགས་ལྔས་དབུ་བརྒྱན་ནོ། ། དེ་ནས་རླུང་རོ་གཅིག་བསལ་བས། ། ལྷུང་བཟེད་ལ་ཕོག་དེའི་རྐྱེན་གྱིས། ། བདུད་རྩི་འཕྱུར་ཞིང་བབས་པ་རྣམས། ། རང་གི་ཁ་སྣ་བ་སྦུ་ཡི། ། བུ་ག་རྣམས་སུ་སིམ་གྱུར་པའི། ། དམིགས་པས་རྔུབ་པར་གང་ནུས་དང༌། །
སྟེང་རླུང་མནན་ཞིང་འོག་རླུང་ཡང༌། ། འཐེན་ཏེ་བུམ་པ་ཅན་སྒྲུབ་བྱ། ། དེ་ལྟར་བུམ་པ་ཅན་གསུམ་དང༌། ། གཟུངས་སྔགས་སུམ་བརྒྱ་སྤེལ་བྱས་ནས། ། མི་སྐྱོའི་བར་དུ་བསྒྲུབ་པར་བྱ། ། དེ་ལྟར་ཞག་བདུན་བསྒྲུབས་པ་ཡིས། ། ཚེ་ཟད་པ་ཡང་ཟླ་བ་བདུན། ། ཟླ་བ་བདུན་དུ་ཐུན་གཅིག་པོ། ། ཆག་མེད་གྱུར་ན་ཚེ་ཟད་པའང༌། ། ལོ་བརྒྱར་འཚོ་བ་ཡིན་ཞེས་གསུངས། །
སྔགས་ཀྱི་མགོ་འདྲེན་ཨོཾ་ཡིན་ཏེ། ། ཨ་མ་ར་ཎི་འཆི་བ་མེད། ། ཛཱི་ཝནྟི་ཞེས་སྲོག་གི་རྒྱུན། ། ཡེ་སྭཱཧཱ་ནི་གཞི་ཚུགས་ཤིག ། དཔའ་བོ་གྲུབ་པའི་རྒྱུད་ལས་གསུངས། ། འདི་ཡང་སེམས་དཔའ་བྲག་དཀར་བའི། ། ཞལ་ངོར་ལེགས་པའི་བློ་ཡིས་སྦྱར། ། སླར་ཡང་ཆོས་ཚན་བཅུ་གསུམ་པོའི། ། འབྲི་པོ་རྐོང་དབོན་ཆོས་རྒྱལ་ལོ།། །། ༄༅། །སྭསྟི།
ཐམས་ཅད་མཁྱེན་ལ་ཕྱག་འཚལ་ནས། ། བསྔོ་བ་དང་ནི་སྨོན་ལམ་གྱི། ། ཁྱད་པར་སྔོན་དུ་གང་བཤད་པ། ། བསྔོ་བ་གང་ཡིན་སྨོན་ལམ་སྟེ། ། སྨོན་ལམ་ཐམས་ཅད་དེར་མ་ངེས། ། གནས་དང་གནས་མ་ཡིན་པ་ཡི། ། སྨོན་ལམ་དབྱེ་བ་རྣམ་པ་གཉིས། ། བསྔོ་རྒྱུའི་རྫས་ཅན་སྨོན་ལམ་གྱིས། ། གཞན་དུ་འགྱུར་ན་བསྔོ་བ་སྟེ། ། བསྔོ་མི་དགོས་དང་བསྔོས་གྱུར་ཀྱང༌། །
མི་འགྱུར་བསྔོ་བ་དོན་མེད་དེ། ། དེ་འདྲ་སྨོན་པས་སྨོན་བྱེད་པ། ། སྨོན་ལམ་དོན་མེད་མ་ཡིན་ནོ། ། གང་གིས་བསྔོ་དང་གང་དུ་དང༌། ། ཇི་ལྟར་བསྔོ་བ་གསུམ་བཤད་བྱ། ། དང་པོ་དགེ་རྩ་བྱེད་པོ་ཉིད། ། ཡིན་གྱིས་གཞན་པས་དེ་མི་བསྔོ། ། དེས་དེ་འགྲུབ་ན་འབད་མེད་དུ། ། གྲོལ་བར་འགྱུར་དང་རང་ཉིད་ཀྱི། ། མ་བསྔོས་ཉེས་པ་ཀུན་གྲོལ་འགྱུར། །
དེ་ལྟ་མོད་ཀྱི་གཞན་དག་གིས། ། བྱས་པའི་དགེ་ལ་ཡི་རང་བ། ། རང་གི་བསྔོ་རྒྱུའི་དགེ་བར་ནི། ། གང་བཤད་དེ་ཡང་རང་གིས་བྱས། ། གཉིས་པ་མངོན་པར་མཐོ་བ་དང༌། ། ངེས་ལེགས་དབྱེ་བའང་རྣམ་པ་གསུམ། ། ངེས་ལེགས་མཆོག་ཏུ་བསྔོས་གྱུར་ན། ། མངོན་པར་མཐོ་བ་ཞར་ལ་འགྲུབ། ། དམན་པའི་ངེས་ལེགས་སུ་བསྔོས་ན། ། མངོན་པར་མཐོ་དང་འགལ་འགྱུར་ཏེ། །
འཁོར་བ་སྤོང་དང་མི་སྤོང་བའི། ། ངེས་ལེགས་གཉིས་ཀྱི་དབྱེ་བས་སོ། ། མུ་སྟེགས་བྱེད་ཀྱིས་གང་བསྔོས་པ། ། སྲིད་པའི་རྩེ་ལས་འདའ་མི་སྲིད། ། བདག་ཏུ་ལྟ་བས་རྨོངས་གྱུར་པའི། ། སངས་རྒྱས་པ་འགའི་བསྔོ་བ་ཡང༌། ། མྱ་ངན་འདས་སུ་བསྔོ་མིན་ཏེ། ། མུ་སྟེགས་བྱེད་པའི་བསྔོ་བ་བཞིན། ། རང་ཉིད་སངས་རྒྱས་སུ་གྱུར་ཞེས། ། བསྔོ་བར་བྱེད་པོས་བདག་ཁས་བླངས། །
བྱས་པའི་ཚེ་ན་མུ་སྟེགས་བཞིན། ། བཏགས་པ་ཙམ་གྱིས་ང་ཉིད་ནི། ། བློ་ཡིས་མི་དམིགས་པར་བྱས་ནས། ། དོན་དམ་པ་དེ་སངས་རྒྱས་སུ། ། གྱུར་ཞེས་སྨོན་པར་བྱེད་དེ་ཡང༌། ། སྨོན་པའི་བྱང་ཆུབ་སེམས་བསྐྱེད་ཙམ། ། ཡིན་མོད་བསྔོ་བར་མི་འགྱུར་ཏེ། ། བདེ་གཤེགས་སྙིང་པོ་བསྔོ་རྒྱུ་ཡི། ། རྫས་སུ་རུང་བ་མིན་ཕྱིར་རོ། ། རྒྱས་འགྱུར་རིགས་ཀྱིས་གསོས་བཏབ་པའི། །
རང་བཞིན་གནས་རིགས་མྱང་འདས་སུ། ། སྨོན་ལམ་བཏབ་པས་ལྷག་མེད་ཚེ། ། དགེ་རྩ་མ་ལུས་ཟད་པར་འགྱུར། ། དེ་ཉིད་རྫོགས་པའི་སངས་རྒྱས་སུ། ། སྨོན་ལམ་བཏབ་པས་སངས་རྒྱས་ཚེ། ། མི་ཟད་བརྒྱད་ཅུ་མངོན་དུ་འགྱུར། ། གསུམ་པ་ཇི་ལྟར་བསྔོ་བ་ནི། ། དོན་དམ་དཔྱོད་བྱེད་རིགས་པ་དང༌། ། དེ་ཡིས་དྲངས་པའི་ཡེ་ཤེས་ངོར། ། འཁོར་གསུམ་མི་དམིགས་པར་བྱས་ནས། །
བསྔོ་བར་བྱེད་དོ་གང་ཟག་ཏུ། ། དམིགས་ན་ཐར་པར་མི་འགྱུར་ཞིང༌། ། ཆོས་སུ་དམིགས་ན་ཀུན་མཁྱེན་དུ། ། བྱེད་པའི་བསྔོ་བར་འགྱུར་མི་སྲིད། ། དེ་ལྟ་མོད་ཀྱི་རྣམ་ཤེས་ངོར། ། འཁོར་གསུམ་སྣང་ཆ་མ་དོར་བས། ། བསྔོས་ན་ཉན་ཐོས་སུ་སྨོན་ཡང༌། ། རྫོགས་པའི་སངས་རྒྱས་ཉིད་དུ་འགྱུར། ། བསྔོ་བ་རྣམ་པར་བཞག་པ་ཡི། ། ཚིགས་སུ་བཅད་པ་འདི་གྲུབ་པས། །
སྦྱིན་པོ་རྣམས་ཀྱིས་ཡོན་ཕུལ་བ། ། ངེས་པར་དོན་ཡོད་ཉིད་དུ་འགྱུར།། །། ༄༅། །ཨོཾ་སྭསྟི་སིདྡྷཾ། ཆོས་ཚན་བརྒྱ་དང་བརྒྱད་པོ་ནི། ། ཐོག་མཐའ་བར་དུ་དགེ་བ་ཡི། ། རྒྱན་མང་པོས་ནི་སྤྲས་པ་ན། ། ཐུབ་པའི་གསུང་བཞིན་ཡིད་དུ་འོང༌། ། དེ་ལྟར་སྦྱར་བས་ཆོས་དང་ནི། ། ཆོས་མིན་རྣམ་པར་འབྱེད་མཁས་པ། ། མང་པོས་ཐུབ་པའི་བསྟན་པ་ནི། །
ལང་འཚོ་ཉིད་དུ་བྱེད་པར་ཤོག ། འཕྲོག་བྱེད་རྐང་པའི་དུག་གིས་ནི། ། ལན་བརྒྱར་སྔགས་པའི་ལམ་གསུམ་པ། ། བདུད་རྩིར་བྱེད་པའི་མུ་སྟེགས་ཅན། ། ཐམས་ཅད་ཆོས་ཀྱི་ངོམ་བྱེད་ཤོག ། ཆོས་ཚན་བརྒྱ་དང་བརྒྱད་པོ་ཡི། ། དངུལ་དཀར་མེ་ལོང་དྭངས་པ་ལ། ། ཆོས་དང་ཆོས་མ་ཡིན་པ་ཡི། ། གཟུགས་བརྙན་གསལ་བར་ཤར་བ་ན། ། དེ་དང་དེ་ཡི་རྣམ་དབྱེ་ལ། །
མཁས་རྣམས་དགའ་བ་བསྐྱེད་པར་ཤོག ། མཁས་གང་ཉིན་བྱེད་གསལ་པོ་ནི། ། ཕྲ་དོག་སྤྲིན་གྱིས་མི་འགྲིབ་ཅིང༌། ། བཙུན་པོའི་དཔག་བསམ་ཉོན་མོངས་པའི། ། འཁྲིལ་ཤིང་བདེ་བས་མ་བཅིངས་པར། ། ནམ་ཡང་སྦྲུལ་གྱི་སྙིང་པོ་ཅན། ། མིན་པའི་ཙནྡན་ལྗོན་ཕྲེང་གི ། ལོ་འབྲས་ཕྱོགས་བཅུར་རྒྱས་པ་ཡི། ། རྩེ་མོ་མཁའ་ལ་རེག་པར་ཤོག ། དེ་ལྟར་མཁས་བཙུན་བཟང་པོ་ཡི། །
ཉི་མ་དང་ནི་ཟླ་བ་དང༌། ། རྒྱུ་སྐར་ཚོགས་པའི་རྒྱན་ཕྲེང་གིས། ། མཚན་ཡང་ཉི་མ་ལྟར་བྱས་ཤིང༌། ། ཉིན་ཡང་སྤྲིན་གྱིས་མི་བསྒྲིབ་པར། ། ཐུབ་བསྟན་མར་ངོ་ཟད་གྱུར་ནས། ། ཡར་ངོའི་ཆ་ཤས་ཡོངས་རྫོགས་པ། ། མཁའ་ལས་གཞན་དུ་མ་འཕོས་པར། ། བསྟན་འཛིན་བདེ་འབྱུང་བགྲང་ཡས་པ། ། ཀུན་གྱི་གཙུག་རྒྱན་འཛིན་པ་དང༌། ། ཉིན་མོར་བྱེད་པས་ལྷ་ཡི་ལམ། །
ནམ་ཡང་བཏང་བ་མེད་བཞིན་དུ། ། རྣམ་དཔྱོད་རི་ཁྲོད་ལ་དགའ་བའི། ། གཙུག་རྒྱན་འཛིན་པ་ཉིད་གྱུར་ཅིག ། ཉི་མ་དང་ནི་ཟླ་བ་ཡང༌། ། སྒྲ་གཅན་ལམ་དུ་གཅིག་གྱུར་ནས། ། དུས་མིན་དཔའ་བོ་མཐར་བྱེད་པའི། ། དུས་ཀྱི་འཁོར་ལོར་བདག་གྱུར་ཅིག ། ཅེས་ཆོས་ཚན་བརྒྱ་དང་བརྒྱད་པ་ཞེས་བྱ་བའི་བསྟན་བཅོས་ཡོངས་སུ་རྫོགས་པར་གྲུབ་པའི་སྦྱར་ཡིག་རྔ་ཆེན་གྱི་ལོ་ཞེས་བྱ་བ་རྩོམ་པ་པོའི་རང་ལོ་དོན་ལྔ་པ་ལ། དཔལ་གླང་རི་ཐང་གི་གཙུག་ལག་ཁང་དུ་སྦྱར་བ་ཡིན་ནོ། ། དཔལ་ཕྱོགས་ཐམས་ཅད་ལས་རྣམ་པར་རྒྱལ་བའི་རྒྱལ་མཚན་སྲིད་རྩེའི་བར་དུ་བསྒྲེང་བ་ལ་མཁས་པར་གྱུར་ཅིག། །།
༄༅། །ཨོཾ་སྭསྟི། ཚོགས་གཉིས་ཆུ་གཏེར་དབུས་ལས་ལེགས་འོངས་ཤིང༌། ། མཁྱེན་བརྩེ་ཆ་ཤས་རྫོགས་པའི་འོད་དཀར་ཅན། ། མཚན་དཔེའི་རི་དྭགས་མཚན་མས་རྣམ་མཛེས་པའི། ། ཐུབ་དབང་སྨྲ་བའི་ཟླ་བས་མགོན་མཛོད་ཅིག ། མཁྱེན་རབ་འཇམ་པའི་དབྱངས་ཀྱིས་རྗེས་བཟུང་ཞིང༌། ། ཐུགས་རྗེ་པད་དཀར་འཛིན་པའི་ངོ་བོ་ཉིད། ། ཟབ་དང་རྒྱ་ཆེའི་ཆོས་ལ་མངའ་མཛད་པ། ། གངས་ཅན་བསྟན་པའི་རྩ་ལག་ས་སྐྱ་པའི། ། ལེགས་བཤད་ལང་འཚོ་གསར་པའི་མཛེས་སྡུག་ཀུན། །
གང་ཐུགས་གསལ་བའི་མེ་ལོང་ལ་འཁོད་ཅིང༌། ། སྙན་རྒྱུད་གདམས་པའི་ཆུ་བོ་མ་ལུས་པ། ། བློ་གྲོས་ཀུན་དགར་མཛད་པའི་དགའ་སྟོན་གྱི། ། འགྲོ་འདིའི་རྒུད་པ་སེལ་མཛད་ལེགས་པའི་བློས། ། ལེགས་བཤད་ནོར་བུའི་དོ་ཤལ་རིམ་པ་ཡིས། ། ཐུབ་བསྟན་གཞལ་མེད་ཁང་མཐོ་བརྒྱན་འོས་ཞེས། ། གསོལ་འདེབས་སྲས་ཀྱི་ཐུ་བོ་སེམས་དཔའ་ཆེའི། ། ཞལ་ངོར་ཟབ་དང་རྒྱ་ཆེ་བའི། ། ཆོས་ཚན་རྨད་བྱུང་བརྒྱ་དང་བརྒྱད། ། དོན་བཟང་རྣར་སྙན་ཡིད་འོང་བ། །
སྟོན་པའི་གསུང་ལས་གཞན་དུ་མིན། ། གླེགས་བམ་འདི་ནི་ཨ་ཤྭད་ཐ། ། ཡིད་ཀྱི་རེ་བ་ཅི་ཡང་སྐོང༌། ། ཐུབ་བསྟན་གསལ་བའི་སྒྲོན་མེ་སྟེ། ། ངན་རྟོག་ཚང་ཚིང་དྲྭ་བའང་བསྲེག ། གང་འདིས་ཐུབ་བསྟན་ནོར་བུ་ཡི། ། དྲི་མ་རིགས་པའི་ཆུ་ཡིས་བཀྲུས། ། ཡིད་ཆེས་ལུང་གིས་བྱི་དོར་བྱས། ། ལེགས་བཤད་རྒྱལ་མཚན་རྩེ་མོར་བཀོད། ། གངས་ཅན་ཁོར་ཡུག་མཛེས་པའི་ལེགས་བཤད་གཏམ། །
འཕྲུལ་ཡིག་རི་བོང་གཟུགས་འཛིན་འོད་དཀར་ཅན། ། མི་ཟད་པར་གྱི་ངོས་ལ་བསྐྲུན་པ་ཡི། ། འཁོ་དགུའི་ཡོ་བྱད་མ་ཚང་མེད་སྩོལ་བ། ། བསོད་ནམས་ཡེ་ཤེས་ཚོགས་ལ་དབང་འབྱོར་ཞིང༌། ། བཤད་སྒྲུབ་རྒྱལ་མཚན་འཛིན་པའི་ཕྲིན་ལས་ཀྱིས། ། དཔལ་ལྡན་སྐལ་བ་བཟང་པོའི་གདུལ་བྱ་ཀུན། ། སྐྱོང་མཛད་གང་དེས་འཇམ་མགོན་བླ་མ་ཡི། ། བཀའ་དྲིན་བསབ་ཕྱིར་མངོན་པར་འདུ་བྱས་པའི། ། རབ་དཀར་དགེ་བའི་ཆུ་འཛིན་ཡིད་འོང་བས། ། འཇམ་མགོན་ཐུགས་ཀྱི་མཁའ་དབྱིངས་མཛེས་བྱས་ནས། །
སྐལ་ལྡན་རྨ་བྱའི་ཡིད་ལ་ཆོས་ཀྱི་ཆར། ། ཅི་ཡང་བབས་ནས་ཐུབ་བསྟན་མཛེས་བྱེད་ཤོག། །། ༈ བལ་ཡུལ་མཆོད་རྟེན་རིན་པོ་ཆེ་བྱ་རུང་ཁ་ཤོར་གྱི་ཉེ་འགྲམ་རྒྱལ་ཡོངས་ས་ཆེན་ཞེས་པ་གློག་ཀླད་དཔར་ཁང་ལས། བདེར་གཤེགས་༧སྐྱབས་རྗེ་བཅོ་བརྒྱད་ཁྲི་ཆེན་རྡོ་རྗེ་འཆང་མཆོག་གི་ཐུགས་དགོངས་རྫོགས་ཆེད། སྐྱབས་འོག་པ་ཚར་གྲྭ་གུ་རུས་གློག་ཀླད་ཕྱག་དེབ་ཆེད་འགྲེམ་སྤེལ་ཞུས་པའི་དགེ་འབྲས་སངས་རྒྱས་ཞིང་དུ་བསྔོའོ།། །།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
