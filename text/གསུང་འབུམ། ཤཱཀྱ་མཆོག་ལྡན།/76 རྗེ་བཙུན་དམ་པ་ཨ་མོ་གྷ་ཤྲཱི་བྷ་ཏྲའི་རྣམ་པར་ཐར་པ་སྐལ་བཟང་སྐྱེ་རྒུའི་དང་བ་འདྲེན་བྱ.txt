གསུང་འབུམ། ཤཱཀྱ་མཆོག་ལྡན།
པོད ༧༦
རྗེ་བཙུན་དམ་པ་ཨ་མོ་གྷ་ཤྲཱི་བྷ་ཏྲའི་རྣམ་པར་ཐར་པ་སྐལ་བཟང་སྐྱེ་རྒུའི་དང་བ་འདྲེན་བྱེད།
༼ཙ༽ ༄༅། །རྗེ་བཙུན་དམ་པ་ཨ་མོ་གྷ་ཤྲཱི་བྷ་ཏྲའི་རྣམ་པར་ཐར་པ་སྐལ་བཟང་སྐྱེ་རྒུའི་དང་བ་འདྲེན་བྱེད་ཅེས་བྱ་བ་བཞུགས་སོ།། ན་མཿགུ་རཱ་ཝེ། རྗེ་བཙུན་དམ་པ་ཨ་མོ་གྷ་ཤྲཱི་བྷ་ཏྲའི་རྣམ་པར་ཐར་པ་སྐལ་བཟང་སྐྱེ་རྒུའི་དང་བ་འདྲེན་བྱེད་ཅེས་བྱ་བ། དོན་ཡོད་མཁྱེན་པའི་གོམ་སྟབས་གཅིག་གིས་ཀྱང༌། ། དཔལ་ལྡན་ཤེས་བྱའི་ས་ཆེན་གསུམ་བརྒལ་ནས། ། ཕྲིན་ལས་བཟང་པོའི་གནས་སུ་རྟག་བཞུགས་པ། ། བརྩེ་ཆེན་དགེ་བའི་བཤེས་ལ་ཕྱག་འཚལ་ནས། ། མཐའ་ཡས་རྣམ་པར་ཐར་པའི་མཚོ་ཆེན་ལས། ། ཆུ་ཐིགས་ཙམ་ཞིག་བླངས་ནས་འདིར་བརྗོད་ཀྱི། །
དད་དང་ཆོས་ཀྱི་རྗེ་འབྲང་བློ་བཟང་དག ། ངོ་མཚར་དད་པ་བསྐྱེད་དེ་འདི་ལྟོས་ཤིག ། དེ་ལྟར་མཆོད་པར་བརྗོད་ཅིང་རྩོམ་པར་དམ་བཅའ་བ་སྔོན་དུ་བཏང་ནས། ། སྐབས་སུ་བབ་པའི་དོན་རྣམ་པ་གསུམ་སྟེ། ཐོག་མར་སྐུའི་སྐྱེ་བ་གང་དུ་བཟུང་ནས་བསླབ་སྦྱངས་ཇི་ལྟར་མཛད་པའི་ཚུལ། དེ་ལ་བརྟེན་ནས་ལུང་རྟོགས་ཀྱི་ཡོན་ཏན་ཇི་ཙམ་བརྙེས་པའི་ཚུལ། དེ་ལྟར་བརྙེས་པས་བསྟན་པ་རིན་པོ་ཆེའི་བགྱི་བ་མཆོག་ཏུ་མཛད་པའི་ཚུལ་བརྗོད་པའོ། ། དང་པོ་ལ། གནས་གང་དུ་སྐྱེ་བ་བཞེས་པ། དེ་ནས་བསྟན་པ་ལ་རིམ་གྱིས་ཞུགས་པའི་ཚུལ།
ཞུགས་ནས་དགེ་བའི་བཤེས་གཉེན་གང་ལས་མང་དུ་གསན་པ་ཇི་ལྟར་མཛད་པའོ། ། དང་པོ་ནི། གཙང་ལ་སྟོད་པར་ཕུག་ཅེས་བྱ་བའི་ཡུལ་ལྗོངས་སུ། ཡབ་ཡུམ་གཉིས་ཀ་གསང་སྔགས་སྔ་འགྱུར་བའི་ལུགས་ཀྱི་རིགས་བཟང་ཞིང་རྒྱུད་བཙུན་པ་ལྷ་དང་སྔགས་དང་ཏིང་ངེ་འཛིན་མང་པོ་བྱིན་གྱིས་བརླབས་པའི་བླ་མ་རྡོ་རྗེ་ཀུན་གྲུབ་ཅེས་བྱ་བ་དང༌། ཡུམ་དབོན་མོ་མགོན་ནེ་ཞེས་བྱ་བའི་སྲས་སུ་འཁྲུངས། འཁྲུངས་མ་ཐག་ནས། ཡབ་ཁྲོ་བོ་མེ་དཔུང་འབར་བའི་རྣམ་པར་གཟིགས་པ་དང༌། སྔོན་ཀློག་པ་པའི་གྲྭ་མང་པོར་བསླབ་སྦྱངས་མཛད་པ་དང༌། དབེན་པའི་གནས་སུ་སྒོམ་ཆེན་མཛད་པའི་ཉམས་སྣང་བྱུང་ཞེས་ལན་མང་དུ་གསུང་ཞིང༌། ས་ཕོ་སྟག་ལ་སྐུ་འཁྲུངས་པའོ། །
གཉིས་པ་ལ། མཁན་སློབ་གང་ལས་སྡོམ་པ་གང་ཞིག་མནོས་པ། དགེ་བའི་བཤེས་གཉེན་གང་ལས་དམ་པའི་ཆོས་གང་ཞིག་གསན་པའོ། ། དང་པོ་ནི། རང་ལོ་བདུན་པ་ལ་ཀ་ལྔ་པ་དཔལ་འབྱོར་ཤེས་རབ་ལས་རབ་ཏུ་བྱུང༌། མཚན་དོན་ཡོད་དཔལ་ཞེས་བཏགས། རང་ལོ་ཉེར་གསུམ་པ་ལ་ཆོས་ལུང་ཚོགས་པའི་མཁན་པོ་འཇམ་དབྱངས་རིན་རྒྱལ་བས་མཁན་པོ་མཛད་ནས་བསྙེན་པར་རྫོགས། རང་ལོ་ཉེར་དྲུག་པ་ལ། ཐེག་ཆེན་ཆོས་ཀྱི་རྒྱལ་པོ་ལས་དབུ་མ་ལུགས་ཀྱི་སེམས་བསྐྱེད་དང༌། དགྱེས་པ་རྡོ་རྗེ་མན་ངག་ལུགས་ཀྱི་དབང་བཞི་རྫོགས་པར་མནོས།
དེ་ནས་སྐུ་ཚེ་རིལ་པོ་སྡོམ་པ་གསུམ་གྱི་བསླབ་བྱ་དང་ཉམས་ལེན་ལས་སྐད་ཅིག་ཀྱང་འདའ་བར་མི་མཛད་དོ། ། གཉིས་པ་ལ་མཚན་ཉིད་ཐེག་པའི་ཆོས་ལུགས་ཇི་ལྟར་གསན་པ་དང༌། གསང་སྔགས་ཐེག་པའི་ཆོས་ལུགས་ཇི་ལྟར་གསན་པ་དང༌། རིག་པའི་གནས་གཞན་ཇི་ལྟར་གནས་པའོ། ། དང་པོ་ནི། ཆོས་གྲྭ་བཟང་ལྡན་གྱི་དགེ་བའི་བཤེས་གཉེན་རིན་ཆེན་དཔལ་ཞེས་པ། རིན་པོ་ཆེ་གཡག་པའི་སློབ་མར་གྱུར་པ་དེའི་དྲུང་དུ་ཚད་མ་རྣམ་འགྲེལ། ཕར་ཕྱིན། རིགས་གཏེར། མངོན་པ་ཀུན་ལས་བཏུས།
རྒྱུད་བླ་མ་རྣམས་ལ་གསན་སྦྱོང་མཛད་ཅིང༌། རང་ལོ་བཅུ་གཅིག་པ་ལ། གདན་ས་ཆེན་པོར་རྣམ་འགྲེལ་དང༌། རིགས་གཏེར་གྱི་གཞུང་སྐྱུར་དང༌། རང་ལོ་བཅོ་ལྔ་པ་ལ་གཞུང་ལྔ་པོ་དེའི་གྲྭ་བསྐོར་མཛད། ཀ་ལྔ་པ་ཞེས་མཚན་དུ་གྲགས། རང་ལོ་བཅོ་བརྒྱད་པ་ལ། རྗེ་རྒྱལ་རོང་པ་ཆེན་པོ་བཟང་ལྡན་དུ་ཆོས་བར་ལ་ཕེབས་པ་དང་མཇལ། ཞབས་ཕྱིར་འབྲངས། ཡུལ་དབུས་ཀྱི་བདེ་བ་ཅན་དང༌།
གསང་ཕུ་ནེའུ་ཐོག་དང༌། དེ་དག་གི་ཡང་དབེན་རྣམས་སུ་གཞུང་ཆེན་དུ་མ་ལ་བསླབ་སྦྱངས་མཐར་ཕྱིན་པར་མཛད། ཁྱད་པར་དུ། རྗེ་དེའི་ཟུར་ཆོས་པ་བཟད་པ་བློ་གྲོས་རྒྱ་མཚོའི་དྲུང་དུ། བྱམས་པའི་ཆོས་ལྔ། ཐེག་བསྡུས། མངོན་པ་ཀུན་ལས་བཏུས་རྣམས་ཀྱི་གསན་སྦྱོང་མཐིལ་ཕྱིན་པར་མཛད། སྐྱོར་མོ་ལུང་པ་བསོད་ནམས་ཚུལ་ཁྲིམས་ཀྱི་དྲུང་དུ། འདུལ་མཛོད་གཉིས་པོ་ཚར་གསུམ་རེ་དང༌། དྲོ་ས་བ་དམར་སྟོན་རྒྱ་མཚོ་རིན་ཆེན་གྱི་དྲུང་དུ།
འདུལ་མཛོད་གཉིས་པོའི་བཤད་པ་ཆེས་ཤིན་ཏུ་རྒྱས་པ་ཚར་གསུམ་གསན། རང་ལོ་ཉེར་ལྔ་པ་ལ། གསང་ཕུ་ནེའུ་ཐོག་བདེ་བ་ཅན། དཔལ་གྱི་རྩེས་ཐང་རྣམས་སུ་ཀ་ཆེན་བཞི། བྱམས་ཆོས་ཕྱི་མ་བཞི། མངོན་པ་ཀུན་ལས་བཏུས་དང༌། ཐེག་བསྡུས། དབུ་མ་རྩ་འཇུག བཤེས་སྤྲིང་སྟེ་བཅུ་གསུམ་ལ་གྲྭ་བསྐོར་མཛད། དགེ་བའི་བཤེས་གཉེན་རྣམ་པ་བཞི་པོ་དེས་ཇི་སྐད་གསུངས་པ་ཐམས་ཅད་ཐུགས་ལ་མ་བསྙེལ་བར་ཡོད་པའི་གྲགས་པ་ཆེན་པོ་ཐོབ།
གཉིས་པ་ནི། དེ་ནས་རང་ལོ་ཉེར་དྲུག་པ་ལ། གདན་ས་ཆེན་པོར་ཐེག་ཆེན་ཆོས་ཀྱི་རྒྱལ་པོའི་དྲུང་དུ། ལམ་འབྲས་ཆ་ལག་ཡོངས་སུ་རྫོགས་པ་ཟླ་བ་བདུན་གྱིས་མཐར་ཕྱིན་པ་གསན་ཞིང༌། ཉམས་ལེན་གཙོ་བོར་མཛད། དེའི་ཕྱི་ལོ་དེ་རྟ་ཟུར་རྫོང་ཞེས་པའི་གནས་སུ། ཆོས་རྗེ་ཀུན་དགའ་རྒྱལ་མཚན་པའི་དྲུང་དུ། ལམ་འབྲས་གུར་བརྟག བདེ་མཆོག་གི་ཆོས་སྐོར་སོགས་མང་པོ་ཟླ་བ་བཅུ་གཅིག་ལ་རྫོགས་པར་མཛད། དུས་དེར་ཡང་ཉམས་ལེན་གཙོ་བོར་མཛད་དོ། །
དེ་ནས་རང་ལོ་སོ་གཅིག་པ་ཙམ་གྱི་དུས་སུ། མཚལ་མིན་པ་བསོད་ནམས་བཟང་པོའི་དྲུང་དུ། རྣལ་འབྱོར་ཡན་ལག་དྲུག་པ་ཟླ་བ་བདུན་གྱིས་མཐར་ཕྱིན་པར་མཛད་ཅིང༌། དུས་དེར་ཡང་ཉམས་ལེན་གཙོ་ཆེ། དུས་འཁོར་རྒྱུད་འགྲེལ་གྱི་བཤད་ལུང་གསན། དེ་རྗེས་རང་ལོ་སོ་བདུན་པ་ནས་ལྔ་བཅུ་པའི་བར་དེར། གླང་ཐང་པ་ཀུན་དགའ་རྒྱལ་མཚན་གྱི་དྲུང་དུ། ཐེག་ཆེན་ཆོས་རྗེ་ནས་བརྒྱུད་པའི་དབང་བཀའ་དང་ལུང་བཀའ་མང་པོ་གསན། དུས་ཕྱིས་རང་ལོ་ལྔ་བཅུ་རྩ་གསུམ་བཞེས་པའི་དུས་སུ། ངོར་ཨེ་ཝཾ་ཆོས་ལྡན་དུ་བྱོན།
རྗེ་རྡོ་རྗེ་འཆང་ཉིད་ཀྱི་དྲུང་དུ། ལམ་འབྲས་ཚར་གསུམ། རྒྱུད་སྡེ་བཞི་དང་འབྲེལ་བའི་དབང་བཀའ་ལྔ་བཅུ་ཙམ་དང༌། སྒྲུབ་ཐབས་བརྒྱ་རྩ་སོགས་རྗེས་གནང་གི་ཚོགས་བརྒྱ་ལྔ་བཅུ་ཙམ་གསན་ནོ། ། གསང་འདུས། ཀྱཻ་རྡོར། བདེ་མཆོག གཤིན་རྗེ་བཤད་སྐོར། ངན་སོང་སྦྱོང་རྒྱུད་རྣམས་དང་འབྲེལ་པའི་བསྐྱེད་རྫོགས་ཀྱི་བཤད་པ་དགག་སྒྲུབ་ཀྱི་ལམ་ནས་དྲངས་པ་རབ་ཏུ་མང་པོ་གསན་ཞིང༌། ལུགས་དེ་ལ་ཤིན་ཏུ་ཐུགས་ཆེས་པར་གཙོ་བོར་མཛད་དོ། །
གསུམ་པ་ནི། ཉིད་ཀྱིས་རང་ལོ་ཞེ་ལྔ་པ་ཙམ་གྱི་དུས་སུ། དཔལ་རྩེས་ཐང་གི་ཆོས་གྲྭར་ལོ་ཙཱ་བ་སང་གྷ་ཤྲཱིའི་དྲུང་དུ་སྒྲ་ཀ་ལཱ་པ། སྙན་ངག་མེ་ལོང༌། སྡེབ་སྦྱོར་གྱི་བསྟན་བཅོས་བསྡུས་པ་ཞིག་དང༌། རྒྱ་གར་གྱི་ཡིག་རིགས་རྣམས་ལ་བསླབ་སྦྱངས་མཛད་དོ། ། གཉིས་པ་ལ་གཉིས་ཏེ། ཤེས་རབ་མཁྱེན་པའི་ཡོན་ཏན་ཇི་ལྟར་བརྙེས་པ་དང༌། ཐབས་བརྩེ་བའི་ཡོན་ཏན་ཇི་ལྟར་བརྙེས་པའོ། ། དང་པོ་ལ་གཉིས་ཏེ།
ཐོས་བསམ་གྱི་ཡོན་ཏན་ཇི་ལྟར་བརྙེས་པ་དང༌། བསྒོམ་པས་ཉམས་མྱོང་གི་ཡོན་ཏན་ཇི་ལྟར་བརྙེས་པའོ། ། དང་པོ་ལ་གཉིས་ཏེ། ལུང་ཐོས་པའི་ཡོན་ཏན་དང༌། བསམ་བྱུང་གིས་སྒྲོ་འདོགས་ཆོད་པའི་ཡོན་ཏན་ནོ། ། དང་པོ་ནི། རྗེ་འདི་ཉིད་ཀྱི་གཞུང་ཆེན་བཅུ་གསུམ་ལ་ཐོག་མར་བསླབ་སྦྱང་དང་གྲྭ་སྐོར་གྱི་རྣམ་གཞག་མཛད་པ་དེ་ནས་བཟུང་སྟེ། ཕྱིས་ཉན་བཤད་ཀྱི་རྣམ་གཞག་རྫོགས་པར་མཛད་ཀྱི་བར་དུ་གཞུང་ཆེན་དེ་དག་གི་ཚིག་དོན། འབྲུ་གཉེར་ཚུལ། མཐའ་ཆོས་ཀྱི་རིགས་པ་དང་བཅས་པ་ཐུགས་ལ་བསྙེལ་བ་མི་མངའ་བར་བཞུགས་ཤིང༌།
ཉན་བཤད་མཛད་པ་ཕྱག་དཔེའི་གཟིགས་རྟོག་ལ་ལྟོས་པ་མ་ཡིན་ནོ། ། དེའི་ཚེ་རྗེ་འདི་ལ་མི་བརྗེད་པའི་གཟུངས་མངའ་བ་ཡིན་ནོ་ཞེས་སློབ་མ་དག་ལ་གྲགས་སོ། ། དེ་ཡང་འདི་ལྟར། མངོན་པར་རྟོགས་པའི་རྒྱན་རྩ་འགྲེལ། ། དབུ་མ་རྩ་འཇུག་རྣམས་ལ་ནི། གཞུང་བསྙེལ་བ་ཡེ་མི་མངའ་བའི་སྟེང་དུ། རྣམ་བཤད་ཀྱི་འབྲུ་གཉེར་ཚུལ། མཐའ་ཆོད་ཀྱི་རིགས་པ་དང་བཅས་པ། རྗེ་རྒྱལ་རོང་པ་ཆེན་པོའི་གསུང་ཇི་ལྟ་བ་དེ་ཉིད་ཐུགས་ལ་བཞུགས་ཤིང༌། དེ་ལས་གཞན་དུ་ཅུང་ཟད་ཀྱང་སྤྲོ་བར་མི་མཛད་དོ། །
དེ་ཡང་རྗེ་གོང་མ་དེ་ཉིད་རང་ལོ་ལྔ་བཅུ་རྩ་གཅིག་པ་ཙམ་ནས་དེ་ཉིད་ཀྱི་གསུང་ནས་གསན་ཞིང༌། དེ་ཉིད་མ་རྙེལ་བ་ཡིན་པས། རྗེ་དེའི་གསུང་ཡི་གེར་འཁོད་པ་རྣམས་དང་འདྲ་མིན་ཅུང་ཟད་རེ་འབྱུང་ངོ༌། ། ཡང་ཕར་ཕྱིན་གྱི་བཤད་པའི་ན་ཡམས་དང༌། སྟོང་ཕྲག་ཉི་ཤུ་ལྔ་པའི་མདོ་སྦྱོར་བ་རྣམས་ནི་རིན་པོ་ཆེ་གཡག་པའི་བཀའ་འགྲེལ་དང༌། མདོ་སྦྱོར་ཆེན་མོ་ཇི་ལྟ་བ་བཞིན་ཐུགས་ལ་རྟག་པར་བཞུགས་སོ། ། མདོ་སྡེའི་རྒྱན། རྒྱུད་བླ་མའི་བསྟན་བཅོས། མངོན་པ་ཀུན་ལས་བཏུས་རྣམས་ནི། གཞུང་བསྙེལ་བ་ཡེ་མེད་ཅིང༌།
འབྲུ་གཉེར་ཚུལ། མཐའ་ཆོད་དང་བཅས་པ་བཟད་པ་བློ་གྲོས་རྒྱ་མཚོ་ཞེས་གྲགས་པ་དེའི་གསུང་ཇི་ལྟ་བ་བཞིན་དུ་བསྙེལ་བ་མི་མངའ་ཞིང༌། དེ་ཉིད་ལ་ཉན་བཤད་མཛད་དོ། ། ཚད་མ་རྣམ་འགྲེལ་ནི། རང་ལོ་བཅུ་པ་ནས་བཟུང་སྟེ། ཡི་གེ་འབྲུ་གཅིག་ཀྱང་བརྗེད་མ་མྱོང་བ་འདི་ཞང་པོའི་དྲིན་ཡིན་ཞེས་གསུང་ཞིང༌། འབྲུ་གཉེར་ཚུལ་ཐོག་མར་བསླབ་སྦྱངས་རིགས་མཛོད་ལ་མཛད་ཅིང༌། ཕྱིས་ཉན་བཤད་ཀྱི་ཚེ། དེ་ཉིད་ཀྱི་གོ་ཊཱིཀ་ཚིག་རིས་གཞན་དུ་ཅུང་ཟད་ཀྱང་མི་འཆུགས་པ་གཅིག་བསྒྲིགས་ནས་ཐུགས་ལ་བཞུགས་ཤིང༌། མཐའ་ཆོད་ཀྱི་ཚོགས་ཀྱང་ཚད་མ་རིགས་པའི་གཏེར་དང་མཐུན་པར་མཛད་དོ། །
ཚད་མ་རྣམ་ངེས་དང༌། ཐེག་བསྡུས་ལ། བསླབ་སྦྱངས་དཔྱིས་ཕྱིན་པ་མཛད་ཀྱང༌། ཉན་བཤད་མཛད་པ་མ་བྱུང་ཞེས་གསུང༌། འདུལ་བ་མདོ་རྩ་བ་ནི་གཞུང་བསྙེལ་གསོ་རེ་ཙམ་མཛད་དགོས་ཀྱང༌། འབྲུ་གཉེར་ཚུལ་རྣམ་བཤད་གཞན་ལ་རག་མ་ལས་ཤིང༌། རྣམ་འབྱེད་དང་གཞི་བཅུ་བདུན་གྱི་གླེང་གཞི། དམར་སྟོན་རྒྱ་མཚོ་རིན་ཆེན་གྱིས་ཇི་ལྟར་གསུངས་པ་དེ་ཉིད་མ་བསྙེལ་བར་ཐུགས་ལ་བཞུགས་སོ། ། འདུལ་བ་མེ་ཏོག་ཕྲེང་རྒྱུད་དང༌། མངོན་པའི་མཛོད་ལ་ནི།
བསླབ་སྦྱངས་དཔྱིས་ཕྱིན་པར་མཛད་ཀྱང༌། ཉན་བཤད་ཀྱི་ཚེ་ཚར་གཅིག་གཉིས་ཙམ་ལས་འཆད་དགོས་པ་མ་བྱུང་ཞེས་གསུང༌། བྱང་ཆུབ་སེམས་དཔའི་སྤྱོད་འཇུག་དང༌། བཤེས་སྤྲིང་ལ་ནི། གཞུང་བསྙེལ་པ་མི་མངའ་ཞིང༌། སྐབས་ནམ་བྱུང་ཞལ་ཐོན་དུ་མཛད་ལ། སྔ་མ་ལ་རྒྱལ་སྲས་ཐོགས་མེད་ཀྱིས་མཛད་པའི་རྣམ་བཤད་དང༌། བཤེས་སྤྲིང་ལ། རྒྱལ་རོང་པ་ཆེན་པོའི་རྣམ་བཤད་ཐུགས་ལ་བཞུགས་སོ། ། དེ་དག་ནི་ཡེ་མ་བསྙེལ་བར་ཐུགས་ལ་བཞུགས་པ་རྣམས་ཡིན་ལ།
བསླབ་སྦྱངས་མཛད་ནས་གཞན་ལ་འཆད་ནུས་པ་ནི། ཆེས་ཤིན་ཏུ་མང་བས་རྒྱས་པར་མ་སྨོས་སོ། ། གཉིས་པ་བསམ་བྱུང་གི་རིགས་པས་སྒྲོ་འདོགས་ཆོད་ལུགས་ནི། ཚད་མའི་བསྟན་བཅོས་ཀྱི་ངེས་དོན་ས་རྔོག་གཉིས་ཀའི་ལུགས་མཁྱེན་མོད། ས་ལོའི་བཞེད་པས་སྡེ་བདུན་གྱི་མཐར་ཐུགས་རྣམ་རྫུན་ཞེས་ཡོངས་སུ་གྲགས་པ། རྗེ་བཙུན་བྱམས་པའི་ཆོས་ཀྱི་ངེས་དོན་མཐར་ཐུག་ཏུ་སྒྲོ་འདོགས་ཆོད་ནས་ཉམས་སུ་ལེན་པར་མཛད་དོ། ། འདི་སེམས་ཙམ་གྱི་ལྟ་བ་མ་ཡིན་ཏེ། རང་སངས་རྒྱས་ལ་ལྟ་བ་འདི་རྟོགས་པ་ཡོད་པར་ས་ལོ་མི་བཞེད་པའི་ཕྱིར་རོ། ། མངོན་པར་རྟོགས་པའི་རྒྱན་རྩ་འགྲེལ་གྱི་ངེས་དོན་རིགས་པས་སྒྲོ་འདོགས་གཅོད་པའི་ཚུལ་དབུ་མ་ཐལ་རང་དུ་སྨྲ་བ་རྣམས་ཀྱི་བཞེད་པ་མཁྱེན་ནས། སྒོམ་པས་ཉམས་སུ་མྱོང་བྱའི་ངེས་དོན་ཤེས་རྣམ་བརྒྱ་བདུན་ཅུ་རྩ་གསུམ་པོ་ཉིད་དུ་བཞེད་པས་གཞན་སྟོང་གི་ཚུལ་ཏེ་རྣལ་འབྱོར་སྤྱོད་པའི་དབུ་མ་ཞེས་གྲགས་པ་དེ་ཉིད་དོ། །
འདིར་ཕར་ཕྱིན་ཐེག་པ་ནས་འབྱུང་བའི་བསམ་བྱུང་གི་ཤེས་རབ་ནི། ངེས་པ་ཁོ་ནར་རིགས་པ་རྣམ་དག་ལས་སྐྱེས་དགོས་པ་ཡིན་ལ། རིགས་པ་དེ་ལ་ཡང་རང་རྒྱུད་དང༌། ཐལ་འགྱུར་གཉིས་ལས། དང་པོ་ལ་ཡང༌། ཐོགས་མེད་སྐུ་མཆེད་ཀྱི་ལུགས་དང༌། ཕྱོགས་གླང་ཡབ་སྲས་ཀྱི་ལུགས་གཉིས་ལས། དང་པོ་ནི། མངོན་པ་ཀུན་ལས་བཏུས་སོགས་ལས་འབྱུང་བ་དང༌། ཕྱི་མ་ནི།
ཕྱོགས་གླང་ཡབ་སྲས་ཀྱི་གཞུང་ལས་གསུངས་པ་རྣམས་ཏེ། ལུགས་དེ་གཉིས་ཀ་ཡང་རྗེ་འདི་ཉིད་ཀྱི་ལེགས་པར་མཁྱེན་པ་ཡིན་ནོ། ། ཐལ་འགྱུར་ལ་ཡང་རྟོག་གེར་གྲགས་པ་དང༌། དབུ་མ་ཁོ་ན་ལ་གྲགས་པ་གཉིས་ལས། ཕྱི་མའི་སྲོལ་འབྱེད་ནི། སློབ་དཔོན་ཟླ་བ་གྲགས་པ་ཡིན་ལ། ལུགས་དེ་ཡང་རྗེ་འདི་ཉིད་ཀྱིས་ཕྱིན་ཅི་མ་ལོག་པར་མཁྱེན་པ་ཡིན་ནོ། ། ཡང་དབུ་མ་ཚིག་གསལ་འཇུག་གི་ངེས་དོན་ནི། གཏན་ལ་འབེབས་བྱེད་ཀྱི་རིགས་པ་རང་སྟོང་ཁོ་ནའི་དབང་དུ་བྱས་པ་དང༌། དེས་གཏན་ལ་ཕབ་པའི་ངེས་དོན་ཀྱང༌།
རིགས་པས་དཔྱད་པའི་སྟོང་པ་ཉིད་ཅེས་བྱ་བ་མེད་པར་དགག་པ་ནམ་མཁའ་ལྟ་བུ་ལས་གཞན་མེད་ལ། གནས་སྐབས་ངེས་དོན་དུ་བཞག་པ་དེ་ཡང༌། མཐར་ནི་ཀུན་རྫོབ་ཀྱི་བདེན་པ་ཉིད་ལས་མ་འདས་སོ་ཞེས་སྒྲོ་འདོགས་ཆོད་པར་མཛད་དོ། ། གཉིས་པ་སྒོམ་བྱུང་གི་ཡོན་ཏན་ཇི་ལྟར་བརྙེས་པ་ནི། ལམ་འབྲས་བུ་དང་བཅས་པའི་མན་ངག་ཉམས་ལེན་གྱི་ཚེ་ཇི་ལྟར་བརྙེས་པ་དང༌། རྣལ་འབྱོར་ཡན་ལག་དྲུག་པའི་ཚེ་ཇི་ལྟར་བརྙེས་པའོ། ། དང་པོ་ནི། སྔོན་ལམ་འབྲས་ཀྱི་ཁྲིད་གསན་པ་དང༌། ཉམས་ལེན་ཆབས་གཅིག་པར་མཛད་པ་དེའི་ཚེ། བསྐྱེད་རྫོགས་གཉིས་ལས།
རྫོགས་རིམ་གྱི་ཉམས་ལེན་གཙོ་ཆེ་བ་དང༌། དེ་ལས་ཀྱང་གསང་དབང་གི་ཉམས་ལེན་གཙོ་ཆེ་བ་ཡིན་ཞེས་གསུང་ལ། དེ་ཡང་མཉམ་གཞག་ཏུ་ཙཎྜ་ལིའི་དམིགས་བསྐོར་བཅོ་བརྒྱད་དང༌། རྗེས་ཐོབ་ཕྲིན་ལས་སུམ་ཅུ་རྩ་གཉིས་ཟླ་བ་ལྔ་དྲུག་རེ་ཙམ་རྒྱུན་མི་ཆད་པ། ལོ་གཉིས་སུ་མཛད་པས། དེའི་ཡོན་ཏན། ཕྱི་ལྟར་ན། དབྱར་དགུན་ཐམས་ཅད་དུ་རས་རྐྱང་ཐུབ་པ་ནི་དུས་དེ་ནས་མྱ་ངན་ལས་འདའ་ཀའི་བར་དུ་ཡིན་ལ། ནང་ལྟར་ན། རླུང་ཁ་སྦྱོར་གཅིག་གི་སྔ་དྲོ་རེ་ཙམ་ཐུབ་པ་དང༌།
བདེ་སྟོང་གི་ཏིང་ངེ་འཛིན་ལ་ཞག་རེ་ཙམ་འབྱམས་པ་བྱུང་ཞེས་པ་ནི་རྗེ་ཉིད་ཀྱི་གསུང་ཡིན་ལ། གསུང་དེ་ལ་དཔགས་ན། རྗེ་བཙུན་ས་སྐྱ་པ་རྣམས་བཞེད་པའི་གསང་སྔགས་བླ་མེད་ལུགས་ཀྱི་མཚོན་བྱེད་དཔེའི་ཡེ་ཤེས་ཐུགས་རྒྱུད་ལ་འཁྲུངས་པར་གདོན་མི་འཚལ་ལོ། ། གཉིས་པ་ནི། དོལ་འཚལ་མིན་དུ། སོར་བསྡུད་ཀྱི་དམིགས་པ་ལ་མུན་ཁང་ཟླ་བ་གསུམ་དང༌། ཞག་དྲུག་བདུན་རེ་ན་དམིགས་པ་ཐེངས་རེ་ལེན་པར་མཛད་པ་དེའི་ཚེ། སྔོན་ཉིད་ནས་རླུང་དང་གཏུམ་མོ་ལ་རྩལ་འབྱོངས་པ་ཡོད་པ་དེའི་སྟོབས་ཀྱིས་ཐོག་མ་ཉིད་ནས་བསྒོམ་ལ་སྤྲོ་ཞིང༌། ལུས་གནད་ཤིན་ཏུ་བདེ་བ་དང༌། མཚལ་མའི་ཐུན་མཚམས་མ་རྟོགས་ལུས་གནད་གཅིག་ལ་གནས་ཐུབ་པ་དང༌།
ཉིན་སྣང་དང༌། མཚན་སྣང་གི་རྟགས་ཕལ་ཆེར་རྫོགས་པར་ཤར་བྱུང་གསུང༌། གསུང་དེ་ལ་དཔགས་ན་སྣང་བ་དེ་ཆོས་སྐུ་དངོས་སུ་ངོ་སྤྲོད་པ་དང༌། མཚོན་བྱེད་དཔེའི་ཡེ་ཤེས་སུ་ངོ་སྤྲོད་པ་གཉིས་ཡོད་ཀྱང༌། སྐུ་རྡོ་རྗེའི་ཏིང་ངེ་འཛིན་ལ་རྩལ་འབྱོངས་པ་ཡིན་ནོ། ། ཇི་སྐད་སྨོས་པ་དེ་དག་ནི། མཁྱེན་པའི་ཡོན་ཏན་ཡིན་ལ། ཐབས་བརྩེ་བའི་ཡོན་ཏན་ནི། བྱང་ཆུབ་ཀྱི་མཆོག་ཏུ་ཐུགས་བསྐྱེད་ནས་དེ་ལས་ཉམས་པ་ནི་སྐད་ཅིག་ཀྱང་མི་མངའ་ལ། དུས་རྟག་ཏུ་སྦྱོར་བ་ཕ་རོལ་ཏུ་ཕྱིན་པ་དྲུག་གི་ཉམས་ལེན་དང་མི་འབྲལ་བའི་ཕྱིར་ན།
དྲུག་པོའི་འགལ་ཟླ་ལ་ལོངས་སྤྱོད་པའི་སེམས་ཅན་ལ་སྙིང་བརྩེ་བར་གྲུབ་བོ། ། དེ་སྐད་དུ་ཡང༌། བཀྲེན་ལ་བརྩེ་དང་མ་རུངས་པ་ལ་བརྩེ། ། ཀུན་འཁྲུགས་ལ་བརྩེ་བག་མེད་རྣམས་ལ་བརྩེ། ། ཡུལ་གྱི་གཞན་དབང་ཅན་ལ་སྙིང་བརྩེ་དང༌། ། ལོག་པར་མངོན་ཞེན་ཅན་ལ་སྙིང་བརྩེའོ། ། ཞེས་གསུངས་པ་ལྟར་རོ། ། ཆོས་ཀྱིས་ཕོངས་པ་ལ་སྙིང་བརྩེ་བས་ནམ་ཡང་དམ་པའི་ཆོས་འཆད་པ་མི་འདོར་བ་དང༌། མ་རུངས་པ་ལ་བརྩེ་བས་མི་དགེ་བ་བཅུ་སྤོང་བའི་ཚུལ་ཁྲིམས་ཡང་དག་པར་བསྲུང་བ་དང༌། དེ་ཡང་ཟང་ཟིང་ནོར་ལ་སེར་སྣ་དང༌།
ཆོས་ལ་དཔེ་མཁྱུད་དང༌། གཞན་ལ་གནོད་པའི་བསམ་པ་དང༌། དེས་ཀུན་ནས་བསླངས་པའི་བགྱི་བ་ནི་སྐད་ཅིག་ཀྱང་མི་མངའོ། ། གནོད་བྱེད་ལ་བརྩེ་བས་གནོད་ལན་གྱི་བགྱི་བ་སྣ་གཅིག་ཀྱང་མི་མངའ་ཞིང༌། སྟོང་ཉིད་མ་རྟོགས་པ་ལ་སྙིང་བརྩེ་བའི་རྒྱུ་མཚན་གྱིས་ཟབ་མོའི་ཆོས་འཆད་པ་དང༌། རང་གི་སྒོ་གསུམ་གྱི་བགྱི་བ་ལེ་ལོར་མི་འཇོག་པའི་རྒྱུ་མཚན་གྱིས་བག་མེད་པ་རྣམས་ལ་སྙིང་བརྩེ་བ་དང༌། རྣམ་གཡེང་ཅན་ལ་སྙིང་བརྩེ་བ་ནི། རྟག་ཏུ་བསམ་གཏན་ལ་སྤྲོ་བ་ཡིན་ཏེ། དེ་ཡང་སྔོན་གཞོན་ནུའི་དུས་ཉིད་ནས་དབེན་པ་ལ་དགྱེས་ཤིང༌། ཕྱིས་འཆད་ཉན་གྱི་ཚེ་ཡང་གཞན་གྱིས་མ་ཚོར་བར་དབེན་པའི་གནས་སུ་མཉམ་པར་འཇོག་པ་དང༌།
ཉན་བཤད་འདི་རྗེ་བླ་མའི་གསུང་མ་ཆོགས་པ་ཙམ་མ་གཏོགས། བུ་ལེའི་གངས་ལ་སྒོམ་ཅིག་རང་ཞེས་རྟག་ཏུ་གསུང་བ་དང༌། ཉན་བཤད་ཀྱི་ཚེ་ཡང་མཚན་མོ་བཞུགས་གདན་ལ་བློ་འབེབས་པ་དང༌། དབུ་སྔས་ལ་འཇོག་པ་མི་མཛད་ཅིང༌། ལུས་གནད་ལ་དབབ་པ་དང༌། དེའི་ཐབས་སུ་པུས་འཁྱུད་དང༌། མ་བྲལ་བའི་སྒོ་ནས་སྔོན་ཉམས་སུ་མྱོང་བའི་མཚོན་བྱེད་དཔེའི་ཡེ་ཤེས་ཀྱི་རྒྱུན་སྐྱོང་བར་མཛད་དོ། ། དེ་ལ་བརྟེན་ནས་ཐུན་མོང་གི་ཡོན་ཏན། ལྦ་བ་སྦུབས་སུ་འདྲེན་ནུས་པ་དང༌། དབུའི་གཙུག་གཏོར་ལྟར་མི་མངོན་པ་དང་བཅས་ཞེས་ཡུན་རིང་དུ་བརྟེན་པའི་སློབ་མ་ཀུན་ལ་གྲགས་སོ། །
གཞན་ཡང༌། ཡོན་ཏན་ཐམས་ཅད་ཀྱི་རྩ་བ་ལམ་ཟབ་མོ་བླ་མའི་མོས་གུས་ཇི་ལྟར་མངའ་བ་ནི། དེ་ཡང་རྒྱུ་ལམ་གྱི་དབང་གིས་ཐོག་མར་སྨིན་པའི་བཀའ་དྲིན་ཅན་ཐེག་ཆེན་ཆོས་ཀྱི་རྒྱལ་པོ་ནི། ཉམས་མྱོང་ཡེ་ཤེས་ཀྱི་ངོ་ན་རིགས་དྲུག་པ་རྡོ་རྗེ་འཆང་ཉིད་དུ་གསལ་ཞིང་ཐེ་ཚོམ་མི་མངའ་ལ། མ་དག་པ་རྣམ་ཤེས་ཀྱི་ངོ་ན་ཡང་བླ་མ་དེ་མཚན་མོ་མུན་ནག་གི་ནང་ན་བཞུགས་པའི་ཚེ་ཡང༌། ཞལ་གྱི་དཀྱིལ་འཁོར་ཟླ་བའི་དཀྱིལ་འཁོར་ཉ་གང་བ་ལྟར་གསལ་ཞིང་དྭངས་པའི་འོད་ཟེར་ཀུན་དུ་འཕྲོ་བ་དང༌། སྐུའི་ཆ་ཤེས་ལྷག་པ་རྣམས་ཀྱང་དྭངས་ཤིང་ཐོགས་པ་མེད་པ་ཉིད་དུ་མཐོང་གིན་ཡོད་པ་ཡིན་ཞེས་གསུང་ངོ༌། ། རྗེ་རྒྱལ་རོང་པ་ཆེན་པོ་ནི། དེ་ཡང་ཡོངས་སུ་གྲགས་པའི་མི་རྣམས་ཀྱི་རྣམ་པར་ཐར་པ་ལས་ཤིན་ཏུ་འདས་པར་མངོན་སུམ་དུ་མཐོང་བས། རང་རེའི་ཆོས་དང་སྲིད་ཀྱི་ཡོན་ཏན་གང་མཆིས་པ་ཐམས་ཅད་ཁོང་གི་བཀའ་དྲིན་ཡིན་ཏེ།
གཞོན་ནུའི་དུས་རང་གི་ཡུལ་ངན་ལ་ཞེན་པས་ལུས་ན། བཙུན་པའི་གཟུགས་ཅན་ཕལ་པ་ཞིག་ལས་མི་འོང་པ་ལ། ཕྱག་ཕྱིར་ནན་གྱིས་ཁྲིད་ཅིང་འབྲངས་པས་བསླབ་སྦྱངས་མཐར་ཕྱིན་མཁས་པའི་གྲགས་པ་ཐོབ་པ་བྱུང༌། བར་དུ་ཡང་རང་ཡུལ་དུ་འཁོར་ནས་ཉན་བཤད་ཀྱི་གཟུགས་བརྙན་ཞིག་བྱེད་དགོས་བྱུང་བ་དེར་ཆགས་ན། བཟང་ལྡན་པའི་སློབ་དཔོན་གྱི་མིང་བཏགས། མི་ཚེ་ཆགས་སྡང་ལ་སྐྱེལ་དགོས་ཤིག་འོངས་པར་ཡོད་པ་ལ། རྗེ་ཁོང་པ་དབུས་ནས་གདན་སར་ཕེབས་པའི་ཚེ། ནན་གྱིས་ཕྱག་ཕྱིར་ཁྲིད་པས། དེང་སང་བྱ་བྲལ་དུ་ཁས་བླངས། ཆགས་སྡང་གི་ལམ་ལས་གྲོལ།
མི་ཆེ་རྒུ་ཀུན་གྱིས་བཀུར་སྟི་བྱེད། བསྟན་པ་ལ་ཡང་ཕན་ཐོགས་པར་བྱུང་བས། རང་རེའི་དགེ་ལེགས་ཐམས་ཅད་བླ་མ་ཁོང་གི་ཕྱོགས་སུ་བསྔོ་བ་ཡིན་ཞེས་གསུངས། རྗེ་ངོར་པ་ཆེན་པོ་ནི། གསང་སྔགས་རྡོ་རྗེ་ཐེག་པའི་ཆོས་ཟབ་ཅིང་རྒྱ་ཆེ་བ་ཆེས་ཤིན་ཏུ་མང་པོ་དག གསང་སྔགས་ཀྱི་ཆོས་ལྟར་བཅོས་པ་གཞན་དང་མ་འདྲེས་ཤིང༌། ནང་ཚན་སོ་སོའི་ཡང་དམིགས་ཕྱེད་པར་ཐུགས་ལ་བཏགས་པས་ཐ་མར་བཀའ་དྲིན་ཆེ། བླ་མ་འདི་ལ་ནི་མཁས་བཙུན་བཟང་གསུམ་གྱི་ཡོན་ཏན་སྤྱིར་མངའ་བ་ལས། དེའི་ནང་ནས་ཀྱང་མཁས་པའི་ཡོན་ཏན་ཉིད་གཙོ་ཆེ་བ་ཡིན་ཏེ། ཐེག་པ་སྤྱི་དང་གསང་སྔགས་རྒྱུད་སྡེ་བཞི་པོའི་ཆོས་ལུགས་རང་གི་བརྒྱུད་པ་གོང་མ་ལས་གང་བྱོན་པ་དེ་ཉིད་ལ་ལྷད་ཞུགས་པ་དང་མ་ཞུགས་པའི་དབྱེ་བ་སོ་སོར་མཁྱེན་ནས་ལྷད་མ་ཞུགས་པ་རྣམས་ལ་ཉམས་སུ་ལེན་པ་དང༌།
ཕྱག་ལེན་མཛད་ཅིང༌། སྤྱིར་རང་ལུགས་ལ་རྒོལ་བའི་ཕྱིས་བྱུང་གི་ཆོས་རྣམས་དང༌། རང་ལུགས་འདྲེས་ཅན་རྣམས་ཀྱང་འདོར་བ་ལ་ཐུགས་ཀྱི་དཔྱོད་པ་ཤིན་ཏུ་ཞིབ་ཅིང་གཞན་ཕྱོགས་སུན་འབྱིན་པའི་ལུང་དང་རིགས་པའི་སྤོབས་པ་མི་ཟད་པ་དང་ལྡན་པའི་ཕྱིར་དང༌། མང་དུ་གསན་པ་རྒྱ་མཚོའི་དབུས་ན་བཞུགས་པའི་ཕྱིར་ཞེས་གསུང་ངོ༌། ། ཡང་བཤེས་གཉེན་དམ་པ་བཟད་པ་བློ་གྲོས་རྒྱ་མཚོ་དང༌། དམར་སྟོན་རྒྱ་མཚོ་རིན་ཆེན་ནི། མང་དུ་གསན་ནས་དབེན་པ་ལ་དགྱེས་པ། ངེས་འབྱུང་དང་སྐྱོ་ཤས་ཀྱི་ལམ་ནས་མཐའ་ཡས་པའི་སེམས་ཅན་གྱི་སྡུག་བསྔལ་མི་བཟོད་པར་མཆི་མ་འཁྲུག་སྙིགས་དུས་ཀྱི་ཉན་བཤད་ཀྱི་ཚུལ་སྙིང་པོ་མེད་པར་གཟིགས་ཤིང་བསྟན་པ་ལ་ཕན་པའི་རྣམ་དཔྱོད་ཅན་རེ་རེ་ཙམ་ལས་མ་བྱུང་ཡང་ཟབ་རྒྱས་ཀྱི་སྡེ་སྣོད་འཆད་པ་ལ་འགྲུས་པ་མི་ལྷོད་པའི་བཤད་ཉན་དེ་ལྟ་བུ་ལ་ཡིད་རབ་ཏུ་སོང་ངོ༌། ། རང་རེ་ཡང་དེ་ལྟ་བུར་སྨོན་པ་ཡིན་ཞེས་སྔོན་གྱི་དུས་སུ་ཡང་ཡང་གསུང༌། དེ་དག་ལ་འདི་སྐད་ཅེས།
མཐོ་དང་གཙང་མའི་རིགས་འཁྲུངས་ཏེ། ། བསླབ་སྦྱངས་ཡོན་ཏན་མཐར་ཕྱིན་པ། ། དེ་ཚེ་ལུང་དང་རྟོགས་པ་ཡིས། ། སྐུ་གསུང་ཐུགས་ཀྱི་བང་མཛོད་བརྙེས། ། ཡོན་ཏན་ཀུན་གྱི་རྩ་བ་ནི། ། དགེ་བའི་བཤེས་སུ་ཐག་བཅད་ནས། ། མཉམ་པར་འཇོག་ལས་མི་གཡེལ་ཞིང༌། ། བསྟན་ལ་བགྱི་བ་རྒྱུན་མི་འཆད། ། ཆོས་ཀྱི་སྦྱིན་པའི་ཟིལ་གྱིས་ནི། ། རྙེད་པ་དང་ནི་བཀུར་སྟི་དང༌། །
འཁོར་བསྡུ་བ་ཡི་བསམ་པ་དང༌། ། གཞན་ལ་ཕྲག་དོག་བསམ་མི་མངའ། ། བསླབ་པ་གསུམ་གྱིས་ཉེར་ཕྱུག་ཅིང༌། ། ལུང་དང་རིགས་པ་མང་པོ་ཅན། ། རྟག་ཏུ་གཞན་ལ་ཕན་དགོངས་པའི། ། བཤེས་གཉེན་དམ་པ་འདི་ཡིན་ནོ། ། གཉིས་པ་བསྟན་པ་ལ་བགྱི་བ་ཇི་ལྟར་མཛད་པའི་ཚུལ་ལ། ཉན་བཤད་ཇི་ལྟར་མཛད་པའི་ཚུལ། དེ་འཛིན་གྱི་སློབ་མ་ཇི་ལྟར་བྱུང་བ། རྗེས་ཀྱི་དགོངས་པ་ཇི་ལྟར་གང་བ་རྣམས་སོ། །
དང་པོ་ལ། མཚན་ཉིད་ཐེག་པའི་ཆོས་ཇི་ལྟར་གསུངས་ཚུལ་དང༌། སྔགས་ཀྱི་ཐེག་པའི་ཆོས་མདོ་ཙམ་གསུངས་ཚུལ་ལོ། ། དང་པོ་ནི། སྤྱིར་རྗེ་བཙུན་དམ་པ་འདིས་རང་ལོ་ཉེར་བརྒྱད་པ་ནས་བདུན་ཅུ་རྩ་གསུམ་པའི་བར་ཀ་ཆེན་བཞི་པོ་གཙོ་བོར་གཞག་པའི་སྡེ་སྣོད་ཀྱི་ཆོས་རྣམས་གཞུང་ཚུགས་པར་གསུངས། དེ་ནས་ཀྱང་བརྒྱད་ཅུ་ནམ་བཞེས་ཀྱི་བར་འདུལ་བ་མདོ་རྩ་བ་དང༌། མདོ་སྡེའི་རྒྱན་དང༌། སྤྱོད་འཇུག་ཚད་མ་རྣམ་འགྲེལ་རྣམས། ཆོས་ཐོག་གཅིག་གཉིས་ཙམ་སྦྲེལ་ནས་གསུངས་ཤིང༌། གཞན་ཡང་ཉམས་ལེན་གྱི་ཆོས་རྣམས་གསུངས་སོ། །
དེ་ནས་བརྒྱད་ཅུ་རྩ་བདུན་པའི་བར་དུ་འགྲོ་བ་ལ་ཕན་པའི་དབང་དང་ཁྲིད་ཀྱི་རིམ་པ་རྣམས་གཙོ་བོར་གསུངས་སོ། ། དེ་ཡང་ཅུང་ཟད་ཕྱེ་སྟེ་བཤད་ན། རྗེ་ཉིད་ཀྱི་རང་ལོ་ཉེར་བརྒྱད་པ་ནས་སུམ་ཅུ་པའི་བར། ལ་སྟོད་བཟང་ལྡན་གྱི་ཆོས་གྲྭར། རྣམ་འགྲེལ་དང་རིགས་གཏེར། མངོན་པ་གོང་མ་གསུམ་ལ་ཉན་བཤད་མཛད། རྣམ་འགྲེལ། རྒྱུད་བླ་མའི་གོ་ཊཱིཀ་ཐུགས་ཡུལ་དུ་བསྒྲིགས་ནས་བསྙེལ་མི་སྲིད་པའི་ཚུལ་གྱིས་བྱང་བར་མཛད། དུས་དེར་དབེན་པ་ལ་དགའ་བའི་གཏམ་མཛད་ཀྱིན་ཡོད་པའི་ཚེ། རྗེ་རོང་ཆེན་པ་དབུས་ནས་ས་སྐྱར་ཕེབས་དུས་ཀྱི་ཞལ་ལྟས་ཕྱག་ཕྱིར་ཁྲིད།
སྣར་ཐང་ནས་བཟུང་སྟེ་ཟུར་ཆོས་པ་ལོ་གསུམ་མཛད། དེའི་ཚེ་རྗེ་རིན་པོ་ཆེའི་ཕྱག་ཕྱིར་བཞུགས་པའི་ཀ་བཅུ་པ་དཀར་ནག་ཁྲ་གསུམ་ཞེས་གྲགས་པ་དང༌། རོང་ཆུང་ཡེ་ཤེས་རྒྱལ་མཚན་ཞེས་གྲགས་པའི་མཁས་པ་ཆེན་པོ་དང༌། དུས་ཕྱིས་བྱམས་ཆེན་རབ་འབྱམས་པར་གྲགས་པ་ལ། དུས་དེ་ཙམ་ནས་སྐྱོག་པོ་ཀ་བཞི་པར་གྲགས་པ་སོགས་མཁས་པ་ཕལ་ཆེ་བས་ཆོས་གསན། རྗེ་རིན་པོ་ཆེའི་གསུང་བགྲོས་ཐམས་ཅད་ཐུགས་ལ་མངའ་བར་གྲགས། མཚལ་མིན་པ་ལ་དུས་འཁོར་གྱི་ཆོས་སྐོར་ཡང་དེ་སྐབས་སུ་གསན་པ་ཡིན་ཞིང༌། སླར་ཡང་བཟང་བློ་བ་ལ་སློབ་དཔོན་དབྱིག་གཉེན་གྱི་གཞུང་ལུགས་ལ་མཁས་པར་མཛད། རང་ལོ་སོ་གསུམ་པ་ལ་རྗེ་གོང་མའི་ཕྱག་ཕྱིར་སྙེ་ཕུ་ཤུག་གསེབ་ན་བཞུགས་པའི་ཚེ། གསང་ཕུ་གླིང་སྨད་བགྲོས་རྙིང་པས།
མཁས་པ་རཏྣ་ཤྲཱིའི་གདན་སར་སྤྱན་དྲངས། ས་མོ་བྱའི་ལོ་ནས་ཆུ་མོ་ཕག་གི་བར་ལ། ལོ་བཅོ་ལྔར་གསང་ཕུར་འཆད་ཉན་མཛད། ཕག་ལོ་ནས་རྟ་ལོའི་བར་ལོ་བརྒྱད་ཤྲཱི་ན་ལེནྡྲ་དང་གླང་རི་ཐང་དུ་ཕེབས་ནས་བྱ་བྲལ་བཤད་ཉན་དང༌། ཟུར་ཆོས་ཀྱི་སྦྱོར་རྩི་མཚལ་པ་རིན་རྒྱལ་གྱིས་མཛད། འབྲུག་ལོ་ལ་རྗེ་རིན་པོ་ཆེ་གོང་མ་བདེ་བར་གཤེགས་པས་ཐུགས་སྐྱོ་ནས། རྗེ་ངོར་པ་ཆེན་པོ་མཇལ་བ་ལ། དཔོན་སློབ་སུམ་ཅུ་ཙམ་གྱིས་ཨེ་ཝཾ་ཆོས་ལྡན་དུ་ཕེབས། རྗེ་གོང་མའི་ཞལ་ནས་ས་སྐྱ་དགའ་ལྡན་གྱི་འཆད་ཉན་ལ་བྱོན་ན་ལེགས་ཞེས་གསུང་ཡང་ཨེ་ཝཾ་ཉིད་དུ་ཆོས་གསན་པ་དང༌། མཚན་ཉིད་ཉན་བཤད་སྒྲགས་ནས་མཛད།
དེ་ནས་ཆུ་ཕོ་སྤྲེའུའི་ལོ་ལ། བྱམས་ཆེན་ཆོས་རྗེ་དང༌། དྲུང་ཆེན་ནོར་བུ་བཟང་པོ་ཡོན་མཆོད་ཀྱིས། བྲག་དམར་ཆོས་སྡེའི་འཆད་ཉན་ལ་སྤྱན་དྲངས། འཆད་ཉན་པའི་ཞིང་ཁང་ཕུལ། ཆོས་དབར་པན་གྱི་ཁྱུང་ཚང་དུ་མཛད། དེ་ནས་ལོ་བདུན་ལོན་པ་སྟག་གི་ལོ་ལ། རྒྱ་གན་ནང་པས་ཟི་ལུང་དུ་སྤྱན་དྲངས། ས་ཕུག་དང་ས་ཞིང་སྐུ་ཁམས་ནམ་བཟང་གི་བར་དུ་ཕུལ། དེའི་ཚེ་ཟུར་ཆོས་པ་ནི།
ཐོག་མར་མཚལ་པ་ཤེས་རིན། དེ་རྗེས་རྒྱལ་རོང་པ་བློ་གྲོས་སེང་གེ དེ་རྗེས་ཉང་སྟོད་པ་ཟླ་བ་སེང་གེ་རྣམས་ཀྱིས་མཛད། དེ་དག་ནི་སྤྱི་བའི་ཡིན་ལ། ཕྱིས་རྟིང་བཤེས་གཉེན་ཆོས་ཀྱི་བཟང་པོ་ལ་སོགས་སོ་སོར་ངེས་པ་དུ་མ་བྱུང་ངོ༌། ། དེ་དག་གི་སྐབས་སུ་སྡེ་སྣོད་ཀྱི་ཆོས་གསུང་བ་ནི། གོང་དུ་སྨོས་པའི་བསླབ་སྦྱངས་མཐར་ཕྱིན་ནས་ཐུགས་ལ་བསྙེལ་མེད་དུ་གནས་པ་དེ་དང་དེ་དག་གཙོ་ཆེ་བ་ཡིན་ལ། དེ་ཡང་རྗེ་འདི་ཉིད་ནི་སློབ་མ་ལ་འཆད་པ་དང༌། ནང་དུ་ཡང་དག་འཇོག་པ་དང༌། ཐུན་མཚམས་ཀྱི་ཆོས་སྤྱོད་ལ་གཙོ་བོར་མཛད་པ་ཡིན་གྱི།
སྔར་མ་གཟིགས་པའི་དཔེ་མང་པོ་ལ་གཟིགས་རྟོག་དང༌། བསྟན་བཅོས་གསར་དུ་རྩོམ་པ་ལ་གཙོ་བོར་མི་མཛད་དོ། ། དེའི་ཤེས་བྱེད་ཀྱང་བླ་མ་གོང་མའི་ཕྲིན་ལས་ལ་གནོད་པར་སོང་དོགས་པ་དང༌། རྗེ་རོང་ཆེན་པ་ཉིད་ཀྱང་སློབ་མས་དཔེ་ཆ་གསར་དུ་སྦྱར་བ་ལ་ཐུགས་དགྱེས་རྒྱུ་མེད་ཅིང༌། རང་རེས་དགོངས་པ་དེ་བཞིན་དུ་བསྒྲུབས་པ་ལ་ཐུགས་ལ་ཤིན་ཏུ་འདོགས་ཤིང༌། སྐུ་མྱ་ངན་ལས་འདའ་ཀར་ཡང༌། སློབ་དཔོན་དོན་ཡོད་དཔལ་རང་རེའི་དགོན་པ་འདི་ཉིད་དུ་རྟག་ཏུ་སྡོད་ལ། ཁོ་བོའི་གསུང་རབ་ལ་འཆད་ཉན་མ་ནོར་བར་གྱིས་ཤེས་གསུང་སྟེ། ཇི་བཞིན་མ་གྲུབ་པ་ལ་ཤིན་ཏུ་ངོ་གནོང་ཡང་ཕར་ཕྱིན་གྱི་ཊཱིཀ་ཆེན་འདི་ལག་ཏུ་བླངས་ནས་ཚིགས་རིགས་འདོན་པ་པོ་རྒྱུན་མ་ཆད་ཙམ་བྱུང་བ་དང༌། ཚེ་བཅུ་བཞིའི་དུས་ཆེན་རེ་ཙམ་གང་འགྲུབ་བྱས་ན་དགོངས་པའི་ཆ་ཙམ་གང་བར་ཡོད་དོ་ཞེས་གསུང༌།
དེ་ལྟར་ན་མདོ་སྡེ་བརྒྱན་གྱི་རྣམ་བཤད་རྒྱས་པ་བསྐུལ་བ་པོ་མི་ཆེན་གྱིས་འབུལ་བ་བཟང་བ་ལ་བརྟེན་ནས་སྦྱར་བ་དང༌། རིགས་གཏེར་གྱི་རྣམ་བཤད་བསྐུལ་བ་པོ་གླང་ཐང་སྤྱན་སྔས་བཀས་གནང་གཡག་ཊཱིཀ་ལས་བཏུས་ཏེ་སྦྱར་བ་དང༌། རྩ་ཤེའི་རྣམ་བཤད་རོང་ཊཱིཀ་ལས་བཏུས་ཏེ་སྦྱར་བ་དང༌། རྣམ་འགྲེལ་གྱི་གཞུང་དོན། ཕར་ཕྱིན་གྱི་སྤྱི་དོན། རྒྱུད་བླའི་གཞུང་དོན་རྣམས་སློབ་མས་ཟིན་བྲིས་སུ་བཏབ་པ་ལ་རྗེ་ཉིད་ཀྱིས་སྦྱར་བར་མཚན་བཏགས་པ་རྣམས་ཡོད་དོ། ། རྩོད་པའི་ཚུལ་ཡང་རྗེ་རྒྱལ་རོང་པ་ཆེན་པོའི་ཟུར་ཆོས་པ་རྣམས་ཀྱི་ནང་ནས་རྩོད་པའི་ཁྱུ་མཆོག་ཏུ་གསལ་བར་གྲགས་ནས། དུས་དེར་རིགས་ལུང་གི་གྲྭ་འགྲིམ་པ་ཀུན་གྱིས་ཕར་ཚད་ཀྱི་ཟིན་ཐུན་རྩི་བར་མཛད་དོ། ། གཉིས་པ་གསང་སྔགས་ཀྱི་ཆོས་གསུངས་ཚུལ་ནི། རང་ལོ་དྲུག་ཅུ་པ་མན་ཆད་དུ་ནི་ཡབ་ཆོས་ལ་བརྟེན་པའི་རྟ་མགྲིན་གྱི་རྗེས་གནང་རེ་ཙམ་དང༌།
མཚན་བརྗོད་སོགས་ཀྱི་ལུང་ཙམ་དང༌། མན་ངག་གི་དམིགས་པ་སྣ་རེ་ཙམ་ལས་གཞན་མེད་ལ། ཕྱིས་ནི་རྗེ་ངོར་པ་ཆེན་པོའི་གསུང་ལས་བྱུང་བའི་གསང་འདུས། བདེ་མཆོག་གཤིན་རྗེ་གཤེད་སྐོར་གྱི་བཤད་པ་དགག་སྒྲུབ་ཀྱི་ལམ་ནས་དྲངས་པ་རྣམས་དང༌། ངན་སོང་སྦྱོང་རྒྱུད་ཀུན་རིག་གཞན་ཕན་འོད་ཟེར་གྱི་རྣམ་བཤད་རྒྱས་པ། ཀྱཻ་རྡོར་རྣམ་བཤད་གནད་ཀྱི་ཟླ་ཟེར་དང༌། གཞན་ཡང་ཕྱག་ལེན་ཕྲན་ཚེགས་རྣམས་ལ་དག་མ་དག་གི་བཤད་པ་ཆེས་མང་བར་མཛད་དོ། ། དབང་དང་མན་ངག་གི་རིམ་པ་ལས་ནི། གླིང་དཀར་རྒྱལ་བུ་ལྷ་དབང་པ་ལ་ལམ་འབྲས་ཀྱི་ཁྲིད་རིམ། རྒྱུ་དུས་དང་ལམ་དུས་ཀྱི་དབང་དང་བཅས་པ་ཚར་གཅིག་མཛད།
འབྲོག་རྒྱ་མཚོའི་ཆོས་མཛད་སོགས་སྒྲུབ་པ་པོ་སོ་སོ་ལ་རྣལ་འབྱོར་ཡན་ལག་དྲུག་པའི་ཁྲིད་ཀྱི་རིམ་པ་ཡོངས་རྫོགས། མཆོག་དབང་གོང་མ་གསུམ་དང་བཅས་པ་ཚར་བདུན་ཙམ་མཛད། བློ་སྦྱོང༌། དམར་ཁྲིད། དྲིལ་བུ་རིམ་ལྔ། གཤེད་དམར་སྤྲོས་མེད་སོགས་ནི་ཤིན་ཏུ་མང་བར་མཛད་པ་དང༌། ས་སྐྱོང་དང་མི་ཆེ་རྒུ་རྣམས་ལ་འཆི་བདག་འཇོམས་པ་དང༌། ཚེ་དཔག་མེད་ལྷ་དགུའི་དབང༌། རྡོ་རྗེ་ཆོས་སྐྱོང་དག་དང༌། མི་གཡོ་བ་དཀར་པོའི་རྗེས་གནང་ལ་སོགས་པ་མཛད་དོ། །
དེ་དག་ལ་འདི་སྐད་ཅེས། འགྲོ་བ་འགའ་ཡི་སེམས་རྒྱུད་ལ། ། ཕན་དང་བྱིན་གྱིས་རློབ་པའི་ཕྱིར། ། དབང་དང་གདམས་པ་འགའ་མཛད་མོད། ། རྙེད་དང་བཀུར་སྟིའི་དགོངས་མི་མངའ། ། སྡེ་སྣོད་གསུམ་དང་རྟོག་གེ་དང༌། ། རྡོ་རྗེའི་ཐེག་པར་གང་བཤད་པ། ། རྒྱལ་བ་ཉིད་དང་རྗེ་གོང་མའི། ། དགོངས་པ་ཟབ་མོ་བསྐང་ཕྱིར་དང༌། ། རིང་དུ་གནས་པའི་ཕྱིར་དགོངས་ཀྱི། །
འཇིག་རྟེན་ལུགས་ཀྱི་ཆོས་བརྒྱད་པོ། ། སྒྲུབ་པའི་བསམ་པ་འདིར་མི་མངའ། ། ཞེས་བྱའོ།། །། གཉིས་པ་བུ་སློབ་ཀྱི་མཆོག་ཇི་ལྟར་བྱུང་བ་ནི། སྤྱིར་ཕར་ཕྱིན་ཐེག་པའི་བཤད་ཉན་ལོ་གྲངས་ལྔ་བཅུ་ལ་ཐུག་པ་རྒྱུན་མི་འཆད་དུ་སློབ་མའི་གྲངས་བརྒྱ་ལས་མི་ཉུང་བ་ལ་མཛད་པ་དེ་དག་ཀྱང༌། ཆོས་འབྲེལ་རེ་ཙམ་དང་ལུང་ཐོབ་རེ་ཙམ་བྱས་པ་མ་ཡིན་གྱི། གཞུང་ལུགས་ཕྱོགས་རེ་ལ་བསླབ་སྦྱངས་དང་ཤེས་རྒྱུད་ལ་ཤིན་ཏུ་གཤིན་པར་བྱས་པ་དག་ཡིན་པས། བསྟན་པའི་རྒྱུན་ལ་ཕན་པའི་བཤེས་གཉེན་གྲངས་མེད་པ་དག་བྱོན་པ་ནི་ངོ་མཚར་བསམ་གྱིས་མི་ཁྱབ་བོ། ། འོན་ཀྱང་ཕྱི་རབས་པ་སྤྲོ་བ་བསྐྱེད་པའི་ཕྱིར། བསྟན་འཛིན་གྱི་བཤེས་གཉེན་དང་མི་ཆེན་གྱི་སློབ་མའི་གྲངས་མདོ་ཙམ་བརྗོད་པ་ནི།
ཆོས་ལུང་ཚོགས་པའི་མཁན་པོ་བཤེས་གཉེན་བཟང་པོ་དང༌། ཉི་མ་རྒྱལ་མཚན་པ་ནི་དྲུང་ཉིད་དུ་སྡེ་སྣོད་ཀྱི་བསླབ་སྦྱངས་མཐར་ཕྱིན་པར་མཛད་ཅིང༌། སྣེའུ་གདོང་གོང་མ་དང༌། འབྲི་ཁུང་རིན་པོ་ཆེའི་བླ་མར་གྱུར་ནས། ཁྲི་བསྐོར་བཅུ་གསུམ་གྱི་བདག་པོ་ཀུན་གྱི་ཕྱག་བྱ་བའི་གནས་སུ་གྱུར་པ་དང༌། ཡང་ཚོགས་པ་དེའི་མཁན་རབས་ལྔ་ཙམ་གྱིས་ཆོས་འབྲེལ་ཞུས་ནས་ཞབས་རྡུལ་སྤྱི་བོར་བླངས་པ་དང༌། གསང་ཕུ་ནེའུ་ཐོག་ཏུ་ལོ་ཆེན་གྱི་གདན་སར་ཕེབས་པའི་བཤེས་གཉེན་གྲགས་པ་རྒྱལ་མཚན་དང༌། ཟུར་ཆེན་དུ་བྱོན་པའི་ཉན་པོ་བ་ཆོས་ཀྱི་རྣམ་རྒྱལ་དང༌། ཁྲ་ཕུ་བ་སངས་རྒྱས་བཟང་པོ་རྣམས་ནི། དྲུང་ཉིད་དུ་བསླབ་སྦྱངས་མཐར་ཕྱིན་ཞིང་མཁས་པའི་གྲགས་པ་ཐོབ་ནས།
གྲྭ་ས་དེ་ཉིད་དུ་ཉན་བཤད་ཡུན་རིང་དུ་མཛད་དོ། ། ཡང་བྱམས་ཆེན་རབ་འབྱམས་པར་གྲགས་པ་ཆོས་ཀྱི་རྗེ་སངས་རྒྱས་འཕེལ་དང༌། ཀ་བཅུ་པ་ནག་པོར་གྲགས་པ་དཔལ་གཞོན་དང༌། རོང་སྟོན་ཡེ་ཤེས་རྒྱལ་མཚན་རྣམས་ནི། རྗེ་ཉིད་ཟུར་ཆོས་པ་མཛད་པའི་དུས་སུ་ཕར་ཚད་ཀྱི་བསླབ་སྦྱངས་རགས་པ་མཛད་པའི་སློབ་མ་ཡིན་ཞིང༌། བཤེས་གཉེན་ཕྱི་མ་གཉིས་པོ་འདིས་ཀྱང་ཉན་བཤད་རྒྱུན་རིང་དུ་མཛད་དོ། ། མངའ་རིས་ནས་གཞི་སྡེ་མཁྱེན་རབས་པར་གྲགས་པ་དང༌། རྭ་དབོན་ཆོས་རྗེར་གྲགས་པ་གཉིས་ནི། དྲུང་ཉིད་དུ་བསླབ་སྦྱངས་མཐར་ཕྱིན་པར་མཛད་ཅིང༌། གཞི་སྡེ་བ་ནི་མངའ་རིས་སྟོད་ཀྱི་དགེ་འདུན་གྱི་སྡེ་ཆེན་པོའི་བདག་པོར་གྱུར་པ་དང༌།
རྭ་དབོན་ནི། མདོ་སྔགས་དང་རིགས་པའི་གནས་ཀྱི་མཁྱེན་རབས་རྒྱ་མཚོའི་ཕ་རོལ་དུ་སོན་ནས། མངའ་རིས་སྨད་ཀྱི་བསྟན་པའི་བདག་པོར་གྱུར་པའོ། ། གཞན་ཡང༌། མངའ་རིས་དང་དབུས་གཙང་མདོ་ཁམས་ན། སློབ་མ་ལ་ཆོས་འཆད་པ་ཤིན་ཏུ་མང་མོད་ཀྱང་མདོ་ཙམ་སྟེ། རང་རེས་ཀྱང་རང་ལོ་བཅུ་གཅིག་པ་ནས་བཅུ་དྲུག་པའི་བར་དང༌། ཡང་རང་ལོ་ཉི་ཤུ་པ་ནས་ཉེར་གསུམ་པའི་བར་དེར་རྗེ་ཉིད་ཀྱི་དགོངས་པ་ལ་མངའ་བའི་གསུང་རབ་གོང་དུ་སྨོས་པ་དེ་དག་གཉན་ཞིང་བཟུང་ནས། དུས་རེ་ཤིག་གི་བར་དུ་གློ་བ་ལ་བྱང་བར་བྱས་སོ། ། གླང་རི་ཐང་གི་སྤྱན་སྔ་བློ་གྲོས་རྒྱལ་མཚན་དཔལ་བཟང་པོས་ནི།
འདུལ་བ་མདོ་རྩ་བ་ཚར་གཅིག ཚེ་དཔག་མེད་ལྷ་དགུའི་དབང་དང༌། མན་ངག་གི་གནད་འགའ་ཞིག་གསན་ཞིང༌། རྒྱལ་ལྷ་ཁང༌། གླང་རི་ཐང༌། ནཱ་ལེནྡྲ་གསུམ་གྱི་གདན་ས་རིམ་པར་མཛད་ནས། བསྟན་པ་དང་སེམས་ཅན་ལ་ཕན་ཐོགས་པར་མཛད་དོ། ། རྒྱལ་རོང་གི་ལྕགས་ལྷ་དབོན་པོ་ངག་དབང་གྲགས་པས་ནི། དྲུང་ཉིད་དུ་བསླབ་སྦྱངས་མཐར་ཕྱིན། ཡོན་ཏན་མཁས་པར་མཁྱེན།
རྣམ་འགྲེལ་གྱི་གསུང་བགྲོས་ཟིན་བྲིས་སུ་བཏབ་པའོ། ། བྱམས་ཆེན་ཆོས་རྗེ་སྐུ་སྐྱེ་རིན་པོ་ཆེ་དང༌། རྟིང་ཁེམས་ཆོས་རྗེ་སྐུ་མཆེད་གསུམ་གྱིས་ཆོས་འབྲེལ་ཞུས་ནས་དད་པ་ཐོབ་པར་མཛད་དོ། ། གཉིས་པ་མི་ཆེན་གྱི་སློབ་མ་ནི། དགུང་ལོ་རེ་བདུན་པ་ལ། ས་སྐྱོང་མཚོ་སྐྱེས་པ་དང༌། ཧོར་ཤཱཀྱ་རྒྱལ་མཚན་ལ་འཆི་བདག་འཇོམས་པའི་དབང་མཛད་པ་ནས་བཟུང་སྟེ་ཟབ་ཆོས་རིམ་པར་གནང༌། དགུང་ལོ་དོན་ལྔ་པ་ལ། ས་སྐྱོང་ཆེན་པོ་དོན་གྲུབ་རྡོ་རྗེས། ཚེ་དབང་ཚེ་སྒྲུབ་གསན་པ་ནས་བཟུང་སྟེ་ལོ་བཅུ་གཉིས་ཀྱི་བར་དུ་གསུང་ཆོས་རིམ་པར་གནང༌།
དགུང་ལོ་བརྒྱད་ཅུ་པ་ལ། ས་སྐྱོང་ཁྲི་ཐོག་པ་དང༌། སྒར་ཆེན་པ་སྐུ་མཆེད་ཀྱི་དབང་དང་གདམས་པ་མང་དུ་གསན། དེ་ནས་ལོ་བརྒྱད་ཀྱི་བར་དུ་གསུང་ཆོས་རིམ་པར་གནང་བ་ཡིན་ནོ། ། རྒྱ་མ་ཁྲི་དབོན་ནམ་མཁའ་རྒྱལ་མཚན་པས་ནི། རོང་ཆེན་པ་ནས་བརྒྱུད་པའི་ཚེ་སྒྲུབ་གསན། གསུམ་པ་མཐར་ཕྱིན་པའི་མཛད་པ་ནི། དགུང་ལོ་གྱ་གཅིག་པ་ཙམ་ནས་གནས་ངེས་མེད་ཀུན་དུ་བསྐྱོད་ཅིང་དབེན་པ་ལ་དགྱེས་པའི་གཏམ་མང་དུ་མཛད་པ་ལ། རང་རེ་རྣམས་ཀྱིས་ཞུས་པ་ནི། སྐུ་ནས་བྱོན་པའི་སྟོབས་ཀྱིས་དགེ་འདུན་ཚོགས་པའི་གནས་འདིར་རྟག་པར་གདན་ཆགས་པ་ལེགས་ཞེས་ཞུས་པ་ན།
དབེན་གནས་གང་ཤར་དུ་ལུས་སེམས་བདེ་བར་འོང༌། གལ་ཏེ་མི་འཚོ་བའི་མཚན་མ་བྱུང་ན་ཁྱེད་རྣམས་པ་ཐུགས་གཡེང་ལ་གཏོད་པས་བྱེས་ལམ་དུ་མ་ལུས་པར་འཁོར་འོང་ཞེས་གསུང་བ་ནི་ནར་མའི་ཞལ་ཏ་ཡིན། དེ་བཞིན་དུ་ཡོས་ལོ་ཧོར་ཟླ་བཅུ་གཅིག་པའི་ཉེར་ལྔ་ལ། ནང་སོས་མཐོང་སྨོན་དུ་སྤྱན་དྲངས། ཧོར་ཟླ་བཅུ་གཉིས་པའི་ཚེས་བརྒྱད་ཀྱི་ཉིན། ནང་སོ་ནས་གསུང་ཆོས་རིམ་པར་གནང་དགོས་པའི་གསོལ་བ་བཏབ་ཀྱང་མ་གནང་བར་དགོན་པ་ཤར་དུ་ཕེབས་བྱོན། སྙུང་བའི་རྣམ་པ་ཆེར་མེད་ཀྱང་ཕྱག་རྫས་གང་ཡོད་སྐུ་རིམ་ལ་བཏང༌། ། ཚེས་བཅོ་ལྔའི་ཉི་ཤར་ལ། རྡོ་རྗེའི་སྐྱིལ་ཀྲུང་དང༌། ཕྱག་གཡས་པ་བདུད་འདུལ་བ་དང༌།
གཡོན་པ་མཉམ་གཞག་མཛད་ནས་དགའ་ལྡན་གྱི་གནས་སུ་བདེ་བར་སྐྱོད་དོ། ། དེའི་ཚེ་སྟོང་པ་ཉིད་རྟོགས་པའི་རྟགས་སུ་ནམ་མཁའ་གཡའ་དག དགའ་ལྡན་གྱི་གནས་སུ་རྗེ་བཙུན་ལ་དངོས་སུ་མཇལ་བའི་རྟེན་འབྲེལ་དུ་མེ་ཏོག་གི་ཆར་ཆེན་པོ་བབ། དེ་ནས་ཞག་ཤས་སོང་བ་ནས། རྗེས་འཇུག་རྣམས་ལ། ལོངས་སྤྱོད་ཀྱི་རྟེན་འབྲེལ་དུ་ཁ་ཆར་ཆེན་པོ་ཞག་སྦྲེལ་དུ་བབ། དེ་ནས་ལོ་གཅིག་གི་བར་སྐུ་གདུང་བཞུགས་སུ་གསོལ། གདུང་མཆོད་རྒྱུན་མི་ཆད་པར་བགྱིས། སྦྲུལ་ལོ་ཧོར་ཟླ་དང་པོ་ལ་གདུང་ཞུགས་ལ་ཞེན་པའི་ཚེ། མེ་ཏོག་གི་ཆར་ཆེན་པོ་ཞག་གྲངས་དུ་མར་སྤྲེལ་ནས་བབ།
ནམ་མཁའ་གཡའ་དག་པ། འཇའ་ཚོན་གྱི་ཕྲེང་བས་ཕྱོགས་ཀུན་ནས་མཛེས་པར་བཀྲིགས། རིང་སྲེལ་ཁ་དོག་སྣ་ལྔ་དང༌། དབུ་ཐོད་རིལ་དུ་བྱོན་ནོ། ། དེ་ནས་དགོངས་རྫོགས་ཀྱི་རིམ་པ་བསྒྲུབས་ཚུལ། ཕྱི་རྟེན་ནང་རྟེན་བཞེངས་ཚུལ། ཆོས་ཀྱི་འཁོར་ལོ་བསྐོར་ཚུལ་རྣམས་ནི་གཞན་དུ་ཤེས་པར་བྱའོ། ། ཡང་སྨྲས་པ། ལོ་བདུན་པ་ལ་རབ་ཏུ་བྱོན་པ་ནས། ། གྱ་བདུན་པ་ལ་བྱམས་པའི་དྲུང་གཤེགས་བར། །
དགེ་བའི་བཤེས་ཀྱི་རྣམ་ཐར་མདོར་བསྡུས་ཤིག ། སྔོན་ནས་བརྗོད་ཟིན་དེང་འདིར་རང་ཉིད་ཀྱིས། ། མཐོང་དང་ཐོས་པའི་ཆ་ཤས་གང་མཆིས་ཙམ། ། བརྗོད་པ་འདི་ནི་སྡེ་སྣོད་རབ་འབྱམས་དུ། ། སྨྲ་བ་བཤེས་གཉེན་དབུ་ལེགས་གདན་ས་པ། ། ཡོན་ཏན་གྲགས་པས་གསེར་ཞོ་བཅུ་གསུམ་གྱི། ། མེ་ཏོག་དང་བཅས་བསྐུལ་བའི་ཞལ་ངོར་ནི། ། བཅུ་གཅིག་ལོ་ནས་ལྔ་བཅུ་བདུན་གྱི་བར། ། མགོན་དེའི་ཞབས་སྐྱེས་པད་མོའི་གེ་སར་རྡུལ། ། རིགས་པར་བསྟེན་པས་བསྐལ་བཟང་ཉེར་ཐོབ་པ། །
ཤཱཀྱ་མཆོག་ལྡན་དྲི་མེད་ལེགས་པའི་བློས། ། ཤིང་མོ་ཡོས་ཀྱིས་ཆུ་སྟོད་ཟླ་བ་ལ། ། གུས་པར་སྦྱར་བའི་རྣམ་དག་ཡི་གེ་པ། ། བློ་བཟང་ཆོས་ཀྱི་རྒྱལ་མཚན་ཞེས་བྱའི་མིང༌། ། དེ་ཡི་དགེ་བས་སྐྱེ་བ་ཐམས་ཅད་དུ། ། མི་དགེའི་བཤེས་དང་ནམ་ཡང་མི་ཕྲད་ཅིང༌། ། དགེ་བའི་བཤེས་ཀྱི་རྣམ་པར་ཐར་པ་ལ། ། རབ་ཏུ་དད་པས་དགྱེས་བཞིན་རྗེས་འཛིན་ཤོག། །། ཤུ་བྷཾ།། །། ༈ བལ་ཡུལ་མཆོད་རྟེན་རིན་པོ་ཆེ་བྱ་རུང་ཁ་ཤོར་གྱི་ཉེ་འགྲམ་རྒྱལ་ཡོངས་ས་ཆེན་ཞེས་པ་གློག་ཀླད་དཔར་ཁང་ལས།
བདེར་གཤེགས་༧སྐྱབས་རྗེ་བཅོ་བརྒྱད་ཁྲི་ཆེན་རྡོ་རྗེ་འཆང་མཆོག་གི་ཐུགས་དགོངས་རྫོགས་ཆེད། སྐྱབས་འོག་པ་ཚར་གྲྭ་གུ་རུས་གློག་ཀླད་ཕྱག་དེབ་ཆེད་འགྲེམ་སྤེལ་ཞུས་པའི་དགེ་འབྲས་སངས་རྒྱས་ཞིང་དུ་བསྔོའོ།། །།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
