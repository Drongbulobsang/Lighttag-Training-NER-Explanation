གསུང་འབུམ། ཤཱཀྱ་མཆོག་ལྡན།
པོད ༤༥
འགྲེལ་པ་དོན་གསལ་བ་དང་བཅས་པའི་རྣམ་པར་བཤད་པ་ཤིང་རྟའི་སྲོལ་གཉིས་གཅིག་ཏུ་བསྡུས་པའི་ལམ་པོ་ཆེ།
༼ན༽ ༄༅། །མངོན་པར་རྟོགས་པའི་རྒྱན་འགྲེལ་པ་དོན་གསལ་བ་དང་བཅས་པའི་རྣམ་པར་བཤད་པ་ཤིང་རྟའི་སྲོལ་གཉིས་གཅིག་ཏུ་བསྡུས་པའི་ལམ་པོ་ཆེ་ཞེས་བྱ་བ་བཞུགས་སོ།། སྭསྟི། ཡུམ་ཤེས་རབ་ཀྱི་ཕ་རོལ་ཏུ་ཕྱིན་པ་མ་ལུས་པའི་མན་ངག་གི་བསྟན་བཅོས་མངོན་པར་རྟོགས་པའི་རྒྱན་འགྲེལ་པ་དོན་གསལ་བ་དང་བཅས་པའི་རྣམ་པར་བཤད་པ་ཤིང་རྟའི་སྲོལ་གཉིས་གཅིག་ཏུ་བསྡུས་པའི་ལམ་པོ་ཆེ་ཞེས་བྱ་བ། བདེ་འབྱུང་གཙུག་གི་ཟླ་གཞོན་ལང་ཚོ་ལ། ། ཉེ་བར་སིམ་པའི་ཞབས་སེན་འོད་དམར་ཅན། ། རྟག་ཏུ་དམ་ཆོས་གསུང་བའི་འཛུམ་དཀར་དང༌། ། ལྷན་ཅིག་འཆར་བ་དེ་ལ་ཕྱག་འཚལ་ལོ། ། ཀུན་གྱི་བླ་མ་ཐུབ་ཆེན་སྟོན་པ་དེའི། ། མི་འཇིགས་སེང་གེའི་ཁྲི་ལ་ཉེར་འཁོད་ནས། །
སླར་ཡང་འཇིགས་མེད་རྡོ་རྗེའི་གདན་སྟེངས་སུ། ། ཡང་དག་རྫོགས་སངས་རྒྱས་མཛད་བྱམས་པའི་མཚན། ། རྫུ་འཕྲུལ་རྐང་པའི་སྟབས་ཆེན་ཁོ་ན་ཡིས། ། དགའ་ལྡན་ཆོས་ཀྱི་ཁང་བཟང་དེར་བྱོན་ནས། ། མི་ཕམ་ཞལ་ལས་གསལ་འཁྲུངས་བདུད་རྩིའི་རྒྱུན། ། ངོམས་པར་གསོལ་མཛད་དེ་ལ་ཕྱག་བགྱིའོ། ། ཐུབ་པའི་བསྟན་ལ་ཀུན་མཁྱེན་གཉིས་པ་ཞེས། ། གསལ་བར་རབ་གྲགས་དབྱིག་གཉེན་ཞབས་གང་གིས། ། གྲུབ་མཐའ་རྣམ་བཞིའི་ཤིང་རྟ་ལ་ཆིབས་ནས། ། ངེས་དོན་དབང་གི་རྒྱལ་པོ་དེ་གཟིགས་སོ། །
མི་ཕམ་མཁའ་ལྡིང་དབང་པོའི་འཆི་མེད་རྒྱུན། ། ཀླུ་སྒྲུབ་ཐོགས་མེད་ཞབས་ཀྱི་དཔག་བསམ་ལས། ། ཉེ་བར་ཐོབ་པའི་སྲོལ་ཆེན་དེ་འཛིན་པ། ། འཕགས་པའི་ཐུགས་མངའ་རྣམ་པར་གྲོལ་བའི་སྡེ། ། ལོག་སྨྲའི་གླང་ཆེན་རིང་ནས་ཁྲོས་འོངས་པའི། ། ཀླད་པ་འགེམས་མཛད་སེང་གེ་བཟང་པོའི་ཞབས། ། ཤེར་ཕྱིན་གངས་ཀྱི་རི་ལ་གནས་བཅས་ནས། ། མང་ཐོས་ནགས་ཀྱི་ཚལ་ནའང་འཇིགས་མེད་རྒྱུ། ། དེ་ལས་བརྒྱུད་པའི་ལེགས་བཤད་བགྲོད་མང་གིས། ། གང་བློ་གཏིང་མཐའ་ཡངས་པར་གནས་བཅས་ནས། །
གངས་ཅན་བློ་ཡི་དབུལ་བ་སེལ་མཁས་པ། ། བློ་ལྡན་བཟང་པོས་རྒྱལ་བའི་ལུང་བསྟན་བརྙེས། ། ཐུབ་བསྟན་རིན་ཆེན་ཆ་ཤས་མ་ཉམས་པ། ། འཆད་རྩོམ་ཤིང་རྟའི་ཁྲི་ལ་ཉེར་བླངས་ནས། ། གྲུབ་མཐའི་སྲོལ་ཆེན་མ་ལུས་འཛིན་བཞིན་དུ། ། ཤེར་ཕྱིན་བསྟན་པ་རྒྱས་མཛད་བུ་སྟོན་ཞབས། ། མི་ཕམ་ཞལ་བཟང་གྲུབ་པ་གཡག་གི་མཚན། ། སངས་རྒྱས་བསྟན་པའི་དཔལ་དུ་ཤར་བ་ན། ། ཕ་རོལ་ཕྱིན་དང་བྱམས་པའི་གཞུང་ལུགས་ལ། ། རྨོངས་པའི་མུན་ཆེན་མ་ལུས་གཅིག་ཅར་བསལ། །
ཤཱཀྱའི་བསྟན་པ་འཆི་མེད་ནོར་བུའི་ཏོག ། བཤད་སྒྲུབ་རྒྱལ་མཚན་རྩེ་ལ་བཞུགས་གསོལ་ནས། ། དཔལ་ལྡན་ཕྲིན་ལས་བཟང་པོས་གདུལ་བྱ་ཡི། ། རེ་བ་སྐོང་མཛད་ཐུབ་དབང་གཉིས་པའི་མཚན། ། གང་དེའི་ལེགས་བཤད་རི་མོ་མ་ཉམས་པ། ། དོན་ཡོད་མཁྱེན་པའི་དཔལ་གྱིས་ཉེར་བཟུང་ནས། ། སྐལ་བཟང་འགྲོ་ལ་བརྩེ་བས་འདོམས་མཁས་པ། ། ཡོངས་ཀྱི་བཤེས་གཉེན་དམ་པར་ཕྱག་བགྱིའོ། ། འགྲེལ་མཛད་གཞན་དང་བཤད་པའི་སྲོལ་མང་པོ། ། རྒྱས་མཛད་མཁས་པའི་ཐུགས་ལ་བཞུགས་ན་ཡང༌། །
ཡི་གེའི་ལམ་དུ་ཇི་བཞིན་བརྗོད་དཀའ་བ། ། ཤིང་རྟའི་སྲོལ་གཉིས་འགལ་བ་མེད་འདིར་འཆད། ། ཅེས་མཆོད་པར་བརྗོད་ཅིང་རྩོམ་པར་དམ་བཅའ་བ་སྔོན་དུ་བཏང་ནས། དངོས་ཀྱི་དོན་ལ་གསུམ་སྟེ། འགྱུར་ལ་འཇུག་པའི་བྱ་བ། བསྒྱུར་བྱ་བསྟན་བཅོས་ཀྱི་རང་བཞིན། འགྱུར་མཐར་ཕྱིན་པའི་བྱ་བའོ། ། དང་པོ་ལ། མཚན་གྱི་དོན། བམ་པོའི་གྲངས།
འགྱུར་གྱི་ཕྱག་དང་གསུམ་ནི་དཀྱུས་ནས་གསལ་བ་དེ་ཉིད་དོ། ། མཚན་དོན་བཤད་ན། ཤེར་ཕྱིན་ལ་བརྗོད་བྱ་དང་རྗོད་བྱེད་ཀྱི་དབང་དུ་བྱས་པ་གཉིས་ལས། དང་པོ་ནི་གཉིས་སུ་མེད་པའི་ཡེ་ཤེས་ཏེ། འདི་ཡང་དྲི་མས་དག་མ་དག་གི་གནས་སྐབས་ཐམས་ཅད་དུ་ནི་རང་བཞིན་དང༌། དག་ལ་མ་དག་པ་ཞེས་པའི་གནས་སྐབས་སུ་ནི་ལམ་དང༌། ཤིན་ཏུ་རྣམ་དག་གི་གནས་སྐབས་སུ་ནི་འབྲས་བུའི་ཤེར་ཕྱིན་ཞེས་བྱ་ལ། དེ་དག་བརྗོད་བྱར་སྟོན་པའི་མིང་ཚིག་ཡི་གེའི་ཚོགས་སུ་སྣང་བའི་རྣམ་རིག་ལ་ནི་གཞུང་ཤེར་ཕྱིན་ཞེས་བྱ་ལ། དེ་ཡང་སངས་རྒྱས་ཀྱི་སར་ནི་ཆོས་ཀྱི་སྐུ་ལས་གཞན་དུ་མེད་དོ། ། དངོས་བཏགས་དང་གཙོ་ཕལ་ནི་གནས་སྐབས་ལ་ལྟོས་ནས་ཡིན་གྱི།
མཐའ་གཅིག་ཏུ་ངེས་པ་མེད་དོ། ། མན་ངག་རྗོད་བྱེད་ཀྱི་ཚིག་ཉུང་ངུ་འདི་ལ་བརྟེན་ནས་བརྗོད་བྱའི་དོན་རྒྱས་པ་བདེ་བླག་ཏུ་རྟོགས་པའོ། ། བསྟན་བཅོས་ནི་སྤྱིར་བཀའ་ཡང་བསྟན་བཅོས་སུ་མི་འགལ་མོད། འདིར་ནི་བཀའི་དགོངས་འགྲེལ་དུ་བྱས་པའི་དོན་ཏོ། ། མངོན་པར་རྟོགས་པ་ནི་དངོས་པོ་བརྒྱད་པོ་དག་སྟེ། དེ་ཉིད་ཤེར་ཕྱིན་གྱི་མདོའི་དོན་དུ་སྔར་མི་གསལ་བ་གསལ་བར་བྱས་པས་ན་རྒྱན་ནོ། ། འགྲེལ་པ་འདི་ལ་དོན་གསལ་བ་ཞེས་བྱ་སྟེ། མདོའི་ཚིག་དང་སྦྱོར་བ་ལྷུར་མི་ལེན་གྱི། བརྗོད་བྱའི་དོན་གྱི་གཙོ་བོ་སྤྲོས་པའི་མཐའ་བྲལ་རིགས་པས་འཆད་ཚུལ་དང༌། སྤྲོས་བྲལ་དེའི་ཤེས་རྣམ་སྒོམ་པས་ཉམས་སུ་མྱོང་བྱ་ཡིན་པའི་ཚུལ་མདོར་བསྡུས་ནས་སྟོན་པའི་ཕྱིར་རོ། །
གཉིས་པ་ལ་གསུམ་སྟེ། རྒྱན་བཤད་པ་ལ་འཇུག་པའི་བྱ་བ། བཤད་པ་ཉིད་ཉེ་བར་དགོད་པ། བཤད་པ་མཐར་ཕྱིན་པའི་བྱ་བ་དང་གསུམ་མོ། ། དང་པོ་ལ་གསུམ་སྟེ། མཆོད་པར་བརྗོད་པ། རྩོམ་པར་དམ་བཅའ་བ། རྩོད་པ་སྤངས་ནས་རྩོམ་པའི་རྒྱུ་གཞན་བསྟན་པའོ། ། དང་པོ་ནི་སློབ་དཔོན་སེང་གེ་བཟང་པོས་འགྲེལ་པ་རྩོམ་པའི་ཐོག་མར། འབྲས་ཡུམ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་ཕྱག་འཚལ་བ་ཆོས་ཅན།
དགོས་པ་ཡོད་དེ། གཞུང་ཤེར་ཕྱིན་དེའི་རྒྱན་གྱི་ཚིག་ལེའུར་བྱས་པ་དག་ཡུམ་ཀུན་གྱི་རྒྱན་དུ་འགྱུར་བར་ནི་རྣམ་པར་དབྱེ་བའི་ཕྱིར་དུ་ཡིན་པས་སོ། ། གཉིས་པ་ལ་གསུམ་སྟེ། སློབ་དཔོན་རང་གིས་ཡུམ་དོན་རྙེད་པར་བསྟན། གཞན་གྱིས་ཇི་བཞིན་མ་རྙེད་པར་བསྟན། རྙེད་པ་ན་དབྱེ་རིགས་པར་བསྟན་པའོ། ། དང་པོ་ལ་གསུམ་སྟེ། སློབ་དཔོན་སྔ་མའི་མན་ངག་ལས་རྙེད་པ་དང༌། རང་གི་ཤེས་རབ་ཀྱིས་རྙེད་པ་དང༌། སངས་རྒྱས་ཀྱི་བྱིན་རླབས་ལས་རྙེད་པའོ། །
དང་པོ་ནི། གལ་ཏེ་སྔོན་གྱི་སློབ་དཔོན་དག་གིས་དེ་ལྟར་ཕྱེ་བ་ཡོད་དམ་མེད། ཡོད་ན་ཟློས་པར་འགྱུར་ལ། མེད་ན་རང་བཟོའི་ཉེས་པ་ཅན་ནོ་ཞེ་ན། ཡོད་པར་སྟོན་པ་ལ། འཕགས་པ་ཐོགས་མེད་ཆོས་ཅན། ཉིད་ཀྱིས་བསྟན་བཅོས་ཆེན་པོའི་རྣམ་བཤད་མཛད་དེ། མི་ཕམ་མགོན་པོ་ལ་དངོས་སུ་གསན་ནས་ནི་མདོ་འགྲེལ་དེ་ཉིད་རྣམ་ངེས་མཛད་པའི་ཕྱིར། འདིའི་ཡོན་ཏན་ནི། འགྲོ་བ་ལ་ཆགས་པའི་སྙིང་རྗེས་ཀུན་ཏུ་ཆགས་པའི་ཆགས་པ་མེད་པར་མཛད་ཅིང༌།
གཞན་སྡུག་བསྔལ་ལས་སྐྱོབ་པར་མཛད་པའོ། ། ཇི་སྐད་དུ། སེམས་ཅན་ཀུན་ལ་ཤས་ཆེར་ཆགས། ། ནམ་མཁའ་ལྟ་བུ་ཆགས་པ་མེད། ། ཅེས་པ་དང་མཐུན་ནོ། ། འདིར་འགྲེལ་པ་དེ་ཉིད་རྣམ་ངེས་སུ་མདོ་དང་རྒྱན་མ་སྦྱར་ཡང༌། ཐོགས་མེད་ཞབས་ཀྱིས་མདོ་དང་མ་སྦྱར་རོ་ཞེས་ཟེར་བ་མི་འཐད་དེ། དེ་ལྟར་སྦྱོར་ཚུལ་རྗེ་བཙུན་ལ་དངོས་སུ་གསན་པའི་ཕྱིར། དབྱིག་གཉེན་གྱིས་ཀྱང་སྦྱོར་ཚུལ་དེ་དང་འདྲ་སྟེ། གཅེན་ཐོགས་མེད་ཞབས་ལ་དངོས་སུ་གསན་པའི་ཕྱིར།
གཅེན་གྱིས་གཅུང་འདུལ་བའི་ཆེད་དུ་དེ་ཉིད་རྣམ་ངེས་སེམས་ཙམ་དུ་བཀྲལ་ཞེས་ཟེར་ཡང༌། ཐོག་མར་སེམས་ཙམ་བསྟན་མོད། མཐར་ཐུག་དེར་གནས་པ་མ་ཡིན་ཏེ། སྐུ་མཆེད་གཉིས་ཀྱི་གཞུང་ལུགས་ན་དབུ་སེམས་གཉིས་ཀའི་གྲུབ་མཐའ་ཚང་བར་བཞུགས་པའི་ཕྱིར། ཡང་མཁས་མཆོག་དབྱིག་གཉེན་ཆོས་ཅན། བསྟན་བཅོས་ཆེན་པོ་རྣམ་པར་བཀྲོལ་ཏེ། རང་གི་མོས་པའམ་དད་པ་གཙོ་བོར་བྱེད་པས། ཤེས་བྱ་བདེན་པ་གཉིས་པོ་ནང་སེམས་ཀྱི་བདག་ཉིད་ཡིན་པར་འཆད་པའི་གཞུང་ལུགས་ལ་ཡང་དག་པར་བརྟེན་ནས་རྣམ་པར་བཀྲོལ་བའི་ཕྱིར། འདིའི་ཡོན་ཏན་ནི་འགྲོ་བའི་དོན་གྱི་རྩ་ལག་ཏུ་གྱུར་པས་མིང་དོན་མཐུན་པའོ། ། འདིར་སྐུ་མཆེད་གཉིས་ཀྱིས་ཡུམ་གྱི་ངེས་དོན་རྣམ་པར་རིག་པ་ཙམ་གྱི་ཚུལ་ལ་བརྟེན་པར་བཤད་མོད།
དེས་སེམས་ཙམ་དུ་མི་འགྲུབ་སྟེ། སེམས་ཙམ་པས་ནི་རྟེན་འབྲེལ་སྣ་ཚོགས་སུ་སྣང་བའི་སེམས་བདེན་གྲུབ་ཏུ་ཁས་ལེན་ལ། སྐུ་མཆེད་གཉིས་པོའི་གཞུང་གི་མཐར་ཐུག་ཏུ་ནི་གཟུང་འཛིན་གཉིས་པོ་ཀུན་བརྟགས་དང་རང་སྟོང་དུ་བཤད་པའི་ཕྱིར། སྟོང་པ་ཉིད་ཀྱི་ངོས་འཛིན་ཡེ་ཤེས་ལ་བཤད་པས་དེར་འགྱུར་ན་ནི་རྡོ་རྗེ་ཐེག་པའི་ཡེ་ཤེས་མཐའ་དག་ལ་ཡང་ཧ་ཅང་ཐལ་བར་འགྱུར། ཡང་རྣམ་པར་གྲོལ་བའི་སྡེ་ཞེས་བྱ་བས་ཀྱང་ཆོས་ཅན། བསྟན་བཅོས་ཆེན་པོ་རྣམ་པར་ཕྱེ་སྟེ། དབྱིག་གཉེན་དེས་དོན་དམ་པའི་བདེན་པ་རིགས་པས་དཔྱད་པར་བྱས་པ་དེ་ཡུམ་གྱི་མདོའི་དངོས་བསྟན་བཞིན་བྱས་པ་མ་ཡིན་པར་མཐོང་ནས། དབུ་མ་ངོ་བོ་ཉིད་མེད་པ་པར་གནས་པའི་བློས་རྣམ་པར་བརྟགས་ནས་ཉི་ཁྲི་སྣང་བ་མཛད་པའི་ཕྱིར། འདིའི་ཡོན་ཏན་ནི་ཐེག་ཆེན་འཕགས་པའི་ཁོངས་སུ་གཏོགས་པའོ། ། འདིས་དོན་དམ་བདེན་པ་རང་སྟོང་དུ་བསྟན་པ་དང༌།
སྐུ་མཆེད་གཉིས་ཀྱིས་དེ་ལྟར་མ་བསྟན་པ་ལ། མཐར་དོན་དམ་བདེན་པ་ལ་མཚན་འཛིན་རྟོགས་པའི་ས་བོན་འགོག་ནུས་པ་དང་མི་ནུས་པའི་ཁྱད་པར་ཡོད་པ་མ་ཡིན་ཏེ། ལུགས་གཉིས་ཀས་ཀྱང་གཟུང་འཛིན་གྱི་རྟོག་པ་ཐམས་ཅད་རང་སྟོང་དུ་སྟོན་པ་ལ་ཁྱད་པར་མེད་པའི་ཕྱིར། ཡང་འཕགས་པས་མཛད་པ་དེའི་འོག་ཏུ་རྣམ་པར་གྲོལ་བའི་སྡེ་ཆོས་ཅན། བསྟན་བཅོས་ཆེན་པོའི་རྣམ་བཤད་བྱས་ཏེ། རྒྱན་དང་སྦྱོར་རྒྱུའི་བསྟན་བཅོས་མཐའ་དག་མ་རྙེད་པར། རང་གི་ཤེས་རབ་དང་རྗེས་སུ་མཐུན་པ་ཙམ་ཞིག་བྱས་པའི་ཕྱིར། འདིའི་ཡོན་ཏན་ནི་དད་པའི་ས་ཚོགས་ལམ་ལ་གནས་པའོ། ། འདིས་མཛད་པ་ལ་ཉི་ཁྲི་རྣམ་འགྲེལ་དང༌། དབྱིག་གཉེན་གྱིས་མཛད་པ་ལ་ཉི་ཁྲི་གཞུང་འགྲེལ་ཞེས་གྲགས་པར་མཐུན་མོད།
ངོས་འཛིན་མི་མཐུན་པར་འཆད་པ་མང་ངོ༌། ། གཉིས་པ་ནི། དེ་ལྟར་མཁས་པ་སྔ་མས་སྣང་ཞིང་གསལ་བར་བྱས་མོད། ཟློས་པར་མི་འགྱུར་ཏེ། མངོན་པར་རྟོགས་པའི་རྒྱན་འདི་བསྟན་བཅོས་ཏེ། ཡུམ་གསུམ་པོ་མཐའ་དག་གི་རྒྱན་ཡིན་པ་དེ་ལྟར་དུ། རང་གི་ཤེས་རབ་ཀྱིས་རྙེད་པ་གང་ཡིན་པ་དེ་འགྲེལ་མཛད་གཞན་ལས་ཡ་མཚན་ཆེ་བའི་ཕྱིར་རོ། ། གསུམ་པ་ནི། འཕགས་པ་དག་གིས་མ་རྙེད་པའི་ཚིག་དོན་གྱི་ལེགས་བཤད་ཁྱོད་ལ་མེད་དོ་ཞེ་ན། མ་ཡིན་ཏེ།
ཟབ་མོ་ཤེར་ཕྱིན་གྱི་མདོའི་ཚིག་དང་དོན་གྱི་ལམ་འདི་ནི་ཅི་ཞིག་ལྟར་ཏེ་འབད་རྩོལ་ལ་ལྟོས་པ་མེད་པར་སངས་རྒྱས་ཀྱི་བྱིན་གྱིས་བརླབས་པའི་དབང་གིས་རྙེད་པའི་ཕྱིར། གཉིས་པ་ནི། སངས་རྒྱས་ཀྱི་བྱིན་རླབས་ཀུན་ལ་འཇུག་གོ ། ཞེ་ན། དེ་ལྟ་མོད་ཀྱི་སེང་གེ་བཟང་པོས་རྙེད་པ་ལྟར་གཞན་གྱིས་རྙེད་པ་ཤིན་ཏུ་དཀའ་སྟེ། དབྱིག་གཉེན་ལ་སོགས་པ་འགའ་ཞིག་ཁོ་ནས་ཀྱང་ཕྱོགས་རེ་ཙམ་ལས་མ་རྙེད་པ་དེ་ལྟ་བས་ནའོ། ། གསུམ་པ་ནི། མདོ་དང་རྒྱན་གྱི་ཚིག་དོན་མ་ལུས་པར་རྙེད་པ་ན་ཤིན་ཏུ་ཡང་དབྱེ་བར་རིགས་ཏེ། ཕྱོགས་རེ་ཙམ་གཟིགས་པས་ཀྱང་དབྱེ་བ་ནི་མཁས་པ་རྣམས་ཀྱི་སྤྱི་ལུགས་སུ་བཤད་མ་ཐག་པ་དེ་ཉིད་ཀྱི་ཕྱིར་རོ། ། གསུམ་པ་ནི།
ཁྱོད་ཀྱིས་ཡུམ་དོན་རྙེད་པ་མི་འཐད་དེ། ཁྱོད་ལ་སོ་སོ་རང་གིས་རིག་པའི་ཡེ་ཤེས་མེད་པའི་ཕྱིར་ཞེ་ན། སེང་གེ་བཟང་པོ་ཆོས་ཅན། ཡུམ་གྱི་དོན་རྣམ་པ་ཀུན་ཏུ་བདག་གི་ནི་སྤྱོད་ཡུལ་མ་ཡིན་ཀྱང༌། འགྲེལ་པ་རྩོམ་པ་ལ་སྤྲོ་བ་སྐྱེས་ཏེ། རང་གཞན་ལ་ཕན་གདགས་པར་འདོད་པས་སོ། ། འདིས་རང་དང་གཞན་ལ་ཕན་པ་ཡིན་ཏེ། བསོད་ནམས་ཀྱི་ཚོགས་དག་གཞན་ཕན་སྒྲུབ་པ་དང་རྫོགས་བྱང་གི་རྒྱུར་མཐུན་པའི་ཕྱིར།། །། གཉིས་པ་ལ་གཉིས་ཏེ། མཆོད་པར་བརྗོད་ཅིང་རྩོམ་པར་དམ་བཅའ་བ་དང༌།
དེ་ལྟར་བརྩམས་པའི་བསྟན་བཅོས་ཉིད་བཤད་པའོ། ། དང་པོ་ལ་གསུམ་ལས། མཚམས་སྦྱར་བ་ནི། འཕགས་པ་བྱམས་པ་རང་ཉིད་དམ་པའི་སྤྱོད་པ་དང་མཐུན་པར་རབ་ཏུ་སྟོན་པས་རེ་ཤིག་དང་པོར་ཡུམ་ལ་ཡོན་ཏན་ཇི་ལྟ་བ་བཞིན་དུ་བརྗོད་པ་སྔོན་དུ་འགྲོ་བ་ཅན་གྱིས་སྒོ་ནས་ཕྱག་འཚལ་བ་ཆོས་ཅན། དགོས་པ་ཡོད་དེ། མཆོད་བརྗོད་ཀྱི་གདུལ་བྱ་གཞན་དང་གཞན་དག་མཁྱེན་པ་གསུམ་ལ་རབ་ཏུ་དྭང་བ་བསྐྱེད་པའི་ཆེད་དུ་དང༌། ཁ་ཅིག་བཅོམ་ལྡན་འདས་མ་རང་དོན་གྱི་ཡོན་ཏན་ཕུལ་དུ་དབྱུང་དུ་མེད་ཅིང༌། གཞན་དོན་གྱི་ཡོན་ཏན་དཔག་ཏུ་མེད་པའི་འབྱུང་གནས་ལ་དོན་གྱིས་འཇུག་པར་བྱ་བའི་ཕྱིར་དུ་ཡིན་པས་སོ། ། དང་པོ་དེས་ཡོན་ཏན་བརྗོད་པའི་དགོས་པ་དང༌། ཕྱི་མས་ཕྱག་འཚལ་བའི་དགོས་པ་འཆད་དོ། །
ཡོན་ཏན་བརྗོད་པ་ལ་བརྟེན་ནས་དྭང་བ་འདྲེན་ནུས་ཏེ། འབྲས་ཡུམ་ཤེས་རབ་ཀྱི་ཕ་རོལ་ཏུ་ཕྱིན་པའི་ཡོན་ཏན་གསུམ་པོ་ཤེས་པའི་ཡུལ་ཅན་གྱི་རབ་ཏུ་དྭང་བ་ནི་ལེགས་པ་ཐམས་ཅད་འཐོབ་པའི་རྒྱུའི་གཙོ་བོ་ཡིན་ནོ་ཞེས་བྱ་བར་ངེས་པར་བཟུང་བ་སྟེ་གྲུབ་པའི་ཕྱིར་རོ། ། འདིར་མཁྱེན་པ་གསུམ་གྱི་ཡོན་ཏན་ཤེས་པའི་དད་པ་ནི་རིགས་ཅན་གསུམ་ག་ལ་ཡོད་ཅིང༌། དམན་པའི་སེམས་བསྐྱེད་ཀྱང་སྲིད་ལ། འབྲས་ཡུམ་ལ་ཕྱག་འཚལ་བ་ལས་བྱུང་བའི་གཞན་དག་གི་དད་པ་ནི་ཐེག་ཆེན་སེམས་བསྐྱེད་ཁོ་ནའོ། ། གཉིས་པ་རྩ་བའི་དོན་ནི་རྗེ་བཙུན་གྱིས་ཉན་ཐོས་སོགས་རྐང་པ་དང་པོ་གཉིས་ཀྱི་ཡུམ་བཅོམ་ལྡན་འདས་མ་ལ་གཞི་ཤེས་དང་ལམ་ཤེས་ཀྱི་ཡོན་ཏན་མངའ་བའི་སྒོ་ནས་བསྟོད་པ་ཆོས་ཅན། དགོས་པ་ཡོད་དེ། གདུལ་བྱ་ཉན་རང་གི་རིགས་ཅན་གཞི་ཤེས་ལ་དད་པ་སྐྱེས་ནས་དེའི་གསུང་རབ་ལ་འཇུག་པ་དང༌། བྱང་ཆུབ་སེམས་དཔའ་འཁོར་བ་ཇི་སྲིད་པའི་རིགས་ཅན་དག་ལམ་ཤེས་ཀྱི་ཡོན་ཏན་མཐོང་ནས་དེའི་གསུང་རབ་ལ་འཇུག་པའི་ཆེད་དུ་ཡིན་པས་སོ། ། ཡང་དེ་ལ་རྣམ་མཁྱེན་གྱི་ཡོན་ཏན་མངའ་བའི་སྒོ་ནས་ཕྱག་འཚལ་བ་ཆོས་ཅན།
དགོས་པ་ཡོད་དེ། གདུལ་བྱ་མྱུར་དུ་སངས་རྒྱས་ནས་ཆོས་ཀྱི་འཁོར་ལོ་བསྐོར་བར་འདོད་པ་དག་རྣམ་མཁྱེན་གྱི་ཡོན་ཏན་མཐོང་ནས་དེའི་གསུང་རབ་ལ་འཇུག་པའི་ཕྱིར་དུ་ཡིན་པས་སོ། ། འདིར་འཕགས་པ་བཞིའི་བཞེད་དོན་དངོས་སུ་སྒྲུབ་བྱེད་ཀྱི་ཡུམ་ནི་རང་རང་གི་ཐུགས་རྒྱུད་ཀྱི་མཁྱེན་པ་དེ་དང་དེ་ཡིན་ལ། འབྲས་ཡུམ་གྱི་ཡོན་ཏན་གསུམ་པོས་ནི། རིགས་ཅན་སོ་སོའི་བཞེད་དོན་རྒྱུད་ནས་སྒྲུབ་པར་བྱེད་པས་དེ་དང་དེའི་ཡུམ་དུ་འཇོག་པ་ཡིན་ཏེ། ཇི་སྐད་དུ། ཉན་ཐོས་སངས་རྒྱས་འབྲིང་རྣམས་ཐུབ་དབང་སྐྱེས། ། ཞེས་བཤད་པ་ལྟར་རོ། ། གསུམ་པ་འགྲེལ་པ་ལ་བཞི་སྟེ། དགོས་པའི་དོན།
བསྡུས་པའི་དོན། ཚིག་གི་དོན། རྒལ་ལན་གྱིས་གཏན་ལ་ཕབ་པའོ། ། དང་པོ་ལ། དངོས་ཀྱི་དགོས་པ་དང༌། བརྒྱུད་པའི་དགོས་པའོ། ། དང་པོ་ནི། མཆོད་བརྗོད་ངག་གི་གདུལ་བྱ་དད་པའི་རྗེས་སུ་འབྲང་བ་རྣམས་ནི་ཆོས་ཅན། མཆོད་ཡུམ་ལ་དྭང་བ་སྐྱེ་བ་མཆོད་བརྗོད་ཀྱི་ངག་དཔྱད་པ་གསུམ་གྱིས་དག་པ་ཉིད་དུ་མཐོང་བ་ལ་མི་ལྟོས་ཏེ། ཉན་ཐོས་ཞེས་སོགས་ཚིགས་སུ་བཅད་པ་འདིས་ནི་ཡུམ་མཁྱེན་གསུམ་འདིའི་ཆེ་བའི་བདག་ཉིད་ཕུལ་དུ་བྱུང་བ་དང་ལྡན་པར་བརྗོད་པ་དེ་དང་དེ་ཐོས་པ་ཉིད་ནས་ཡུམ་འདི་ལ་ཐེ་ཚོམ་མེད་པར་མྱུར་དུ་རབ་ཏུ་དྭང་བ་སྐྱེ་བའི་ཕྱིར་རོ། །
འོ་ན་དབང་རྣོན་ཀྱང་དེ་ལྟར་ངེས་སམ་ཞེ་ན། མཆོད་བརྗོད་ངག་གི་གདུལ་བྱ་ཆོས་ཀྱི་རྗེས་སུ་འབྲང་བ་རྣམས་ཀྱང་ཆོས་ཅན། ངག་དེ་ཐོས་མ་ཐག་ཉིད་ནས་དྭང་བ་སྐྱེ་ནུས་པ་མ་ཡིན་ཏེ། མཆོད་བརྗོད་ཀྱི་ཚིགས་སུ་བཅད་པའི་དོན་གྱི་མཚན་ཉིད་ཅན་གྱི་ཡུམ་ལ་ལུང་རིགས་ཀྱིས་གནོད་པ་མ་མཐོང་ནས་ཏེ། ངག་དཔྱད་གསུམ་གྱིས་རྣམ་པར་དག་པ་དེའི་ཚེ་ཡུམ་ཤེས་རབ་ཀྱི་ཕ་རོལ་ཏུ་ཕྱིན་པ་ཐམས་ཅད་མཁྱེན་པ་ཉིད་གསུམ་གྱི་བདག་ཉིད་དུ་གྱུར་པའི་ཚུལ་གསུམ་པ་ཅན་འདིས་སངས་རྒྱས་ལ་སོགས་པ་བསྐྲུན་པར་མཛད་པ་ནི་གདོན་མི་ཟ་བར་སྲིད་པ་ཉིད་དོ་ཞེས་ངེས་པར་བཟུང་སྟེ། དེ་ལ་རབ་ཏུ་དྭང་བ་སྐྱེད་པར་བྱེད་པ་ཉིད་ཀྱི་ཕྱིར་རོ། ། དུས་ནམ་གྱི་ཚེ་མཆོད་བརྗོད་ཀྱི་ངག་ལ་དཔྱད་པས་རྣམ་པར་དག་ཅེ་ན། གཅིག་དང་དུ་མའི་ངོ་བོ་ཉིད་དང་བྲལ་བའི་ཕྱིར་ཞེས་བྱ་བ་ལ་སོགས་པའི་ཚད་མས་གཞི་དང་ལམ་དང་རྣམ་པ་སྐྱེ་བ་མེད་པར་ཡོངས་སུ་ཤེས་པ་དེའི་ཚེ་ནའོ། ། གཉིས་པ་བརྒྱུད་པའི་དགོས་པ་ལ་གཉིས་ལས། འབྲས་ཡུམ་ལ་ཕྱག་འཚལ་བའི་དགོས་པ་ནི།
དེ་ལ་རབ་ཏུ་དྭང་བས་ཀྱང་ཞེས་སོགས་སོ། ། ཡོན་ཏན་བརྗོད་པའི་དགོས་པ་ནི། དེའི་ཕྱིར་ཞེས་སོགས་སོ། ། གཉིས་པ་བསྡུས་པའི་དོན་ནི། རྗེ་བཙུན་ཆོས་ཅན་ཐམས་ཅད་མཁྱེན་པ་ཉིད་གསུམ་གྱི་ཡོན་ཏན་བརྗོད་པའི་སྒོ་ནས་འབྲས་ཡུམ་གྱི་ཤེས་རབ་ཀྱི་ཕ་རོལ་ཏུ་ཕྱིན་པ་ལ་བསྟོད་པས་མཁྱེན་པ་གསུམ་པོ་མཐའ་དག་མཆོད་ཡུམ་དུ་གོ་ནུས་པར་མ་ཟད། མངོན་པར་རྟོགས་པ་ལྷག་མ་ལྔ་པོ་ཡང་དེར་དོན་གྱིས་འཕངས་པ་ཡིན་ཏེ། རྩ་བའི་གསུངས་པ་དེ་ལ་ཐམས་ཅད་མཁྱེན་པ་ཉིད་གསུམ་གྱིས་ནི་དོན་མངོན་པར་རྟོགས་པ་བརྒྱད་བསྡུས་ལ། དེ་དག་ཀྱང་ལམ་ཤེས་རབ་ཀྱི་ཕ་རོལ་ཏུ་ཕྱིན་པ་ཡིན་ཞིང་ལྔ་པོ་དེས་ཀྱང་འཆད་པར་འགྱུར་བའི་ཚུལ་གྱིས་སྲས་འཕགས་པ་རྣམས་ཀྱིས་བཞེད་པའི་དོན་ཕུན་སུམ་ཚོགས་པ་ཡིན་ནོ། ། ཞེས་དེ་ལྟར་ཐུགས་ལ་བཞག་ནས་མཁྱེན་གསུམ་གྱི་ཡོན་ཏན་བརྗོད་པའི་ཕྱིར་རོ། ། གསུམ་པ་ལ་གཉིས་ཏེ།
མཁྱེན་གསུམ་གྱི་ཡོན་ཏན་སོ་སོར་བརྗོད་པ་དང༌། ཡོན་ཏན་དེ་དག་མངའ་བའི་རྒྱུ་མཚན་གྱིས་འབྲས་ཡུམ་ལ་ཕྱག་འཚལ་བའོ། ། དང་པོ་ལ་གསུམ་ལས། རྗེ་བཙུན་ཆོས་ཅན། གཞི་ཤེས་ཀྱི་ཡོན་ཏན་བརྗོད་པའི་སྒོ་ནས་མཆོད་ཡུམ་དུ་བསྟན་པ་ཡིན་ཏེ། ཉན་ཐོས་དང་དེའི་ཕྱོགས་སུ་བསླན་པ་རང་སངས་རྒྱས་ཀྱི་རིགས་ཅན་མྱ་ངན་ལས་འདའ་བར་འདོད་པ་རྣམས་ཀྱང་གཞི་ཐམས་ཅད་སྐྱེ་བ་མེད་པར་ཡོངས་སུ་ཤེས་པ་ཉིད་ཀྱིས་སྡུག་བསྔལ་གྱི་ཕུང་པོ་དང་བཅས་པ་དང་ཕུང་པོ་མེད་པའི་མྱ་ངན་ལས་འདས་པ་རྣམ་པ་གཉིས་པོ་འཐོབ་པར་མཛད་པ་གང་ཡིན་པའི་ཡོན་ཏན་དེ་འབྲས་ཡུམ་ལ་མངའ་བར་དངོས་སུ་བཤད་ནས། དམན་པའི་གཞི་ཤེས་ཀྱང་ཡོན་ཏན་དེ་དང་ལྡན་པའི་རྒྱུ་མཚན་གྱིས་མཆོད་ཡུམ་དུ་དོན་གྱིས་འཕངས་པའི་ཕྱིར། རང་རྒྱལ་རྩ་བར་མ་བསྟན་པ་མིན་ཏེ། ཞི་བ་འཚོལ་རྣམས་ཞེས་པའི་རིམ་པ་གཅིག་གིས་བསྟན་པའོ། ། དེ་ལྟར་བསྟན་ཀྱང་ཉན་ཐོས་དང་ཁྱད་མེད་མ་ཡིན་ཏེ།
གཟུང་བ་ཆོས་ཀྱི་བདག་མེད་རྟོགས་པ་རྣམ་པར་ཐར་པ་ཅུང་ཟད་ཙམ་ཞིག་ལྷག་པས་སོ། ། དམན་པའི་གཞི་ཤེས་འདི་ལ་ནི། ཇི་སྐད་དུ། ཉན་ཐོས་ལ་སོགས་པ་རང་གི་རྟོགས་པ་ཙམ་གྱི་ཤེས་རབ་ཀྱི་ཕ་རོལ་ཏུ་ཕྱིན་པ་ཞེས་བཤད་པས་ཤེར་ཕྱིན་གྱི་སྒྲ་འཇུག་པར་རུང་ངོ༌། ། གཉིས་པ་ལམ་ཤེས་ཀྱི་ཡོན་ཏན་ནི། རྗེ་བཙུན་ཆོས་ཅན། ལམ་ཤེས་ཀྱི་ཡོན་ཏན་བརྗོད་པའི་སྒོ་ནས་རྒྱུ་ལམ་ཤེས་ཀྱང་མཆོད་ཡུམ་དུ་བསྟན་པ་ཡིན་ཏེ། བྱང་ཆུབ་སེམས་དཔའ་འཁོར་བ་ཇི་སྲིད་པར་འགྲོ་བའི་དོན་བྱེད་པ་ཉིད་དུ་བསམ་པས་ཞུགས་པ་རྣམས་ལམ་ཐམས་ཅད་སྐྱེ་བ་མེད་པར་རྟོགས་པའི་ངོ་བོ་ཉིད་ཀྱིས་འགྲོ་བ་མཐའ་དག་གི་དོན་སྒྲུབ་པར་མཛད་པ་གང་ཡིན་པའི་ཡོན་ཏན་དེ་དངོས་སུ་འབྲས་ཡུམ་ལ་མངའ་བར་བསྟན་ནས། རྒྱུ་ལམ་ཤེས་ཀྱང་ཡོན་ཏན་དེ་དང་ལྡན་པའི་རྒྱུ་མཚན་གྱིས་མཆོད་ཡུམ་དུ་དོན་གྱིས་འཕངས་པའི་ཕྱིར། རྩ་བར་འབྲས་ཡུམ་སངས་རྒྱས་ཁོ་ནའི་ཡུམ་དུ་བཤད་ནས།
རིགས་ཅན་གསུམ་པོའི་ཡུམ་དུ་མ་བཤད་པ་ནི་མ་ཡིན་ཏེ། འབྲས་ཡུམ་ལ་མངའ་བའི་ཡོན་ཏན་སྔ་མ་གཉིས་པོས་རིགས་ཅན་གསུམ་གྱི་བཞེད་དོན་བརྒྱུད་ནས་སྒྲུབ་པའི་ཕྱིར་རོ། ། གསུམ་པ་རྣམ་མཁྱེན་གྱི་ཡོན་ཏན་བརྗོད་པ་ནི། རྗེ་བཙུན་ཆོས་ཅན། རྣམ་མཁྱེན་གྱི་ཡོན་ཏན་བརྗོད་པའི་སྒོ་ནས་དེ་ཉིད་སངས་རྒྱས་འཕགས་པའི་ཡུམ་དུ་བསྟན་པ་ཡིན་ཏེ། རྣམ་པ་ཐམས་ཅད་སྐྱེ་བ་མེད་པར་ཐུགས་སུ་ཆུད་པ་གང་དང་ལྡན་ན་སངས་རྒྱས་ཡང་དག་པར་བསྡམས་པའི་སྐུ་ཅན། རྣལ་འབྱོར་ཅན་གྱི་དབང་ཕྱུག་གི་གཙོ་བོ་རྣམས་ཀྱིས། དགོས་པ་ཉོན་མོངས་པ་བརྒྱད་ཁྲི་བཞི་སྟོང་ལ་སྤྱོད་པའི་གཉེན་པོར་ལས་སུ་བྱ་བ་ཆོས་ཀྱི་འཁོར་ལོ་མ་ལུས་པ་བརྗོད་བྱ་རྣམ་པ་ཐམས་ཅད་པ་དེ་བསྐོར་བར་མཛད་པའི་ཡོན་ཏན་གང་ཡིན་པ་དེ་འབྲས་བུ་ཤེར་ཕྱིན་ཁོ་ན་ལ་མངའ་བར་བརྗོད་པའི་ཕྱིར། དེ་ལྟར་ན་མཆོད་བརྗོད་ཀྱི་སྐབས་ནས་བསྟན་པའི་ཡུམ་གྱི་གཙོ་བོ་ནི་འབྲས་ཡུམ་ཉིད་ཡིན་ཏེ། རྗེ་བཙུན་གྱིས་དེའི་ཡོན་ཏན་བརྗོད་ནས་དེ་ཉིད་ལ་ཕྱག་མཛད་པའི་ཕྱིར།
དེ་ཉིད་འཕགས་པ་བཞི་ཀའི་ཡུམ་ཡང་ཡིན་ཏེ། དེ་དག་གི་བཞེད་དོན་སྒྲུབ་པའི་ཡོན་ཏན་མངའ་བའི་ཕྱིར། དེ་ལྟ་ན་ཡང་སློབ་ལམ་གྱི་མཁྱེན་པ་གཉིས་འདིར་བསྟན་གྱི་ཡུམ་དུ་མི་འཇོག་པ་མ་ཡིན་ཏེ། དེར་འཇོག་པའི་རྒྱུ་མཚན་མ་ལུས་པ་ཚང་བའི་ཕྱིར། གཉིས་པ་ནི་སངས་རྒྱས་ཞེས་སོགས་ཏེ། ངག་དོན་ནི་བཤད་མ་ཐག་པ་ཉིད་དོ། ། བཞི་པ་བརྒལ་ལན་བཤད་པ་ལ་གཉིས་ཏེ། བརྒལ་བ་དང་ལན་ནོ། ། དང་པོ་ནི། དེ་ལྟར་འབྲས་ཡུམ་ལ་ཕྱག་འཚལ་བ་དང༌།
མཁྱེན་གསུམ་ལ་བསྟོད་པ་སྔོན་དུ་འགྲོ་བའི་བསྟན་བཅོས་མངོན་པར་རྟོགས་པ་ཤེར་ཕྱིན་གྱི་མདོའི་རྒྱན་རྩོམ་པར་དམ་བཅའ་བ་ལ། རྒོལ་བ་ན་རེ། མདོ་དང་རྒྱན་གྱིས་གཞི་དང་གཉེན་པོ་དང་རྣམ་པ་རྣམས་ལས་གང་ཡང་རུང་བ་ཞིག་བརྗོད་བྱར་བསྡུས་པར་མཛད་གྲང་ན་ཞེས་སོགས་གཞུང་ཇི་ལྟ་བ་བཞིན་ཏེ། དོན་ནི་ཡུམ་གྱི་མདོའི་བརྗོད་བྱ་ཕྱོགས་གསུམ་པོ་རེ་རེ་བ་ལྟར་ན། དངོས་བསྟན་གྱི་སྐྱོན་དེ་དག་དང༌། ཕྱོགས་གསུམ་ཆར་བསྡུས་ནའང༌། འཕགས་པ་མཐའ་དག་གི་མངོན་པར་རྟོགས་པ་མ་བསྡུས་པར་འགྱུར་ཏེ། ཡུལ་གཞི་ལམ་རྣམ་གསུམ་བསྟན་པས་ཡུལ་ཅན་འཕགས་པའི་མངོན་པར་རྟོགས་པ་རྣམས་རྒྱུད་ལ་སྐྱེ་ཚུལ་གོ་མི་ནུས་པའི་ཕྱིར་དང༌། གོ་ནུས་ན་མངོན་པར་རྟོགས་པའི་རྒྱན་བརྩམས་པ་དགོས་མེད་དང་ཟློས་སྐྱོན་ཅན་དུ་འགྱུར་རོ། ། བསྟན་བཅོས་སུ་བསྟོད་ཕྱག་མཐུན་པའི་བརྗོད་བྱ་འཆད་ནའང༌།
མངོན་པར་རྟོགས་པ་མཐའ་དག་གི་རྒྱན་དུ་མི་འཐད་དེ། འབྲས་ཡུམ་གྱི་ཡོན་ཏན་དུ་བཤད་པའི་མཁྱེན་པ་གསུམ་པོ་དེས་འཕགས་པའི་མངོན་པར་རྟོགས་པ་མཐའ་དག་བསྡུ་མི་ནུས་པའི་ཕྱིར། ཞེས་རྒོལ་བའོ། ། ལན་ལ་གསུམ་སྟེ། གཏན་ཚིགས་དགོད། སྒྲུབ་བྱེད་བཤད། ཐུན་མོང་གི་མཇུག་བསྡུ་བའོ། ། དང་པོ་ནི། ཡུམ་གྱི་མདོ་དང་རྒྱན་ཆོས་ཅན། འཕགས་པ་བཞིའི་མངོན་པར་རྟོགས་པ་མཐའ་དག་བརྗོད་བྱར་མ་བསྡུས་པའི་སྐྱོན་ཡོད་པ་དེ་ནི་མ་ཡིན་ཏེ།
གང་གི་ཕྱིར་ན་གཞི་ལམ་རྣམ་པའི་ཕྱོགས་གསུམ་ཆར་གྱིས་མཁྱེན་གསུམ་བསྡུས། ཐམས་ཅད་མཁྱེན་པ་ཉིད་གསུམ་གྱིས་གོ་རིམ་ཇི་ལྟ་བ་བཞིན་དུ། ཉན་ཐོས་དང༌། རང་སངས་རྒྱས་དང༌། བྱང་ཆུབ་སེམས་དཔའ་དང༌། བླ་ན་མེད་པའི་སངས་རྒྱས་རྣམས་ཀྱི་མངོན་པར་རྟོགས་པ་མཐའ་དག་བསྡུས་པའི་ཕྱིར་རོ། ། གཉིས་པ་ལ་གཉིས་ཏེ། ལུང་གི་སྒྲུབ་བྱེད་དང༌། ལུང་དོན་རིགས་པས་བཤད་པའོ། ། དང་པོ་ལ་གཉིས་ལས།
བསྟན་པ་ནི། འདི་ལྟར་རྒྱལ་བའི་ཡུམ་བར་མ་ལས་ཞེས་སོགས་སོ། ། བཤད་པ་ལ་གསུམ་ལས། གཞི་ཤེས་ཀྱིས་ཉན་རང་འཕགས་པའི་མངོན་རྟོགས་བསྡུས་ཚུལ་ལ། རྒྱུ་མཚན་འདྲི་བ་ནི། བཅོམ་ལྡན་འདས་ཅིའི་སླད་དུ་སོགས་སོ། ། རྒྱུ་མཚན་དགོད་པ་ནི། རབ་འབྱོར་ཉན་ཐོས་དང་རང་སངས་རྒྱས་རྣམས་ཀྱི་མངོན་པར་རྟོགས་པ་ནི་ཐམས་ཅད་ཤེས་པ་ཉིད་ཀྱིས་བསྡུས་ཞེས་བྱ་སྟེ། གཞི་ཐམས་ཅད་ཅེས་བྱ་བ་ནི་ཕྱི་དང་ནང་གི་སྐྱེ་མཆེད་ཀྱི་ཆོས་རྣམས་ཇི་སྙེད་པ་འདི་ཙམ་ཡིན་ལ། དེ་དག་ཀྱང་ཉན་ཐོས་དང་རང་སངས་རྒྱས་རྣམས་ཀྱིས་གང་ཟག་གི་བདག་མེད་པར་ཤེས་ཀྱི།
ལམ་ཐམས་ཅད་ཀྱིས་ཀྱང་མ་ཡིན། རྣམ་པ་ཐམས་ཅད་མངོན་སུམ་དུ་མཁྱེན་པ་ཡང་མ་ཡིན་པ་དེའི་ཕྱིར། གཉིས་པ་ལམ་ཤེས་ཀྱིས་བྱང་སེམས་ཀྱི་མངོན་རྟོགས་བསྡུས་ཚུལ་ལ། རྒྱུ་མཚན་དྲི་བ་ནི། བཅོམ་ལྡན་འདས་སོགས་སོ། ། རྒྱུ་མཚན་དགོད་པ་ནི། རབ་འབྱོར་བྱང་ཆུབ་སེམས་དཔའ་རྣམས་ཀྱི་མངོན་པར་རྟོགས་པ་ནི། ལམ་ཤེས་པ་ཉིད་ཀྱིས་བསྡུས་ཞེས་བྱ་སྟེ། ཐབས་ཤེས་ཁྱད་པར་ཅན་གཉིས་ཀྱིས་བསྡུས་པ་དེའི་ཕྱིར། དེ་གང་ཞེ་ན།
ཤེས་རབ་ཀྱི་ཁྱད་པར་ནི་བྱང་ཆུབ་སེམས་དཔའ་རྣམས་ཀྱིས་ནི། ཤེས་པར་བྱ་བའི་ཉན་ཐོས་ཀྱི་ལམ་གང་ཡིན་པ་དང༌། རང་སངས་རྒྱས་ཀྱི་ལམ་གྱི་རྟོགས་རིགས་གང་ཡིན་པ་དང༌། སངས་རྒྱས་ཀྱི་ལམ་གང་ཡིན་པའི་ལམ་དེ་ཐམས་ཅད་རང་རྒྱུད་ལ་ཡར་ལྡན་དུ་བསྐྱེད་པར་བྱ་ཞིང༌། མི་དམིགས་པའི་ཚུལ་གྱིས་ལམ་ཐམས་ཅད་ཤེས་པར་ཡང་བྱའོ། ། ཤེས་པ་དང་བསྐྱེད་པ་དེ་དག་ཕྱོགས་རེ་བ་མ་ཡིན་པ་ཡོངས་སུ་རྫོགས་པར་བྱ་ཞིང༌། ལམ་གསུམ་ཤེས་པ་དེ་དག་གི་ལམ་གྱི་བྱ་བ་རིགས་ཅན་གསུམ་རྗེས་སུ་འཛིན་པ་དང༌། ཤེས་བྱའི་སྒྲིབ་པ་ཆེད་དུ་གཉེར་ནས་སྤོང་བ་ཡང་བྱ་བའོ། ། ཐབས་ཀྱི་ཁྱད་པར་ནི་ཆོས་ཀྱི་སྐུ་ལས་མ་གཡོས་བཞིན་དུ་གཟུགས་སྐུའི་མཛད་པ་རྒྱུན་མི་ཆད་པ་ཉིད་དུ་སྟོན་ནུས་པའི་སྨོན་ལམ་སྟེ་བསོད་ནམས་ཀྱི་ཚོགས་ཡོངས་སུ་རྫོགས་པར་མ་བྱས་པ་དང༌། གང་དུ་སངས་རྒྱས་པའི་ཞིང་དེའི་གདུལ་བྱར་གྱུར་པའི་སེམས་ཅན་རྣམས་སྨིན་པ་ཤ་སྟག་འབྱུང་བའི་རྒྱུ་མཐུན་གྱི་ཚོགས་རྫོགས་པར་མ་བྱས་པ་དང༌།
གང་དུ་སངས་རྒྱས་པའི་ཞིང་དེ་རང་སྣང་ལ་དག་པ་འབའ་ཞིག་ཏུ་འཆར་རུང་བའི་སྒོ་ནས་ཡོངས་སུ་སྦྱངས་པར་མ་བྱས་པར། ཡང་དག་པའི་མཐའ་དེ་བཞིན་ཉིད་ལ་རྟག་ཏུ་མཉམ་པར་གཞག་པའི་ཚུལ་གྱིས་མངོན་སུམ་དུ་ནི་མི་བྱ་བའོ། ། གསུམ་པོ་དེ་རྫོགས་པར་བྱས་ནས་ཡང་དག་པའི་མཐའ་མངོན་སུམ་དུ་བྱ་བ་ནི་རྣམ་མཁྱེན་གྱི་ཡོན་ཏན་ནོ། ། གསུམ་པ་རྣམ་མཁྱེན་གྱིས་སངས་རྒྱས་ཀྱི་མངོན་རྟོགས་བསྡུས་ཚུལ་ལ། རྒྱུ་མཚན་དྲི་བ་ནི། བཅོམ་ལྡན་འདས་སོགས་སོ། ། རྒྱུ་མཚན་དགོད་པ་ནི། རྣམ་པ་ཐམས་ཅད་མཁྱེན་པ་ཉིད་ཀྱིས་བསྡུས་ཞེས་བྱ་སྟེ། མི་རྟག་པ་དང་སྟོང་པ་སོགས་རྣམ་པ་གང་དག་གིས་ཆོས་རྣམས་རབ་ཏུ་བརྗོད་པའི་རྣམ་པ་དེ་དག་དང་རྟགས་གང་དག་གིས་ཆོས་རྣམས་རབ་ཏུ་བརྗོད་པའི་རྟགས་དེ་དག་དང༌། མཚན་མ་གང་དག་གིས་ཆོས་རྣམས་རབ་ཏུ་བརྗོད་པའི་མཚན་མ་དེ་དག་དེ་བཞིན་གཤེགས་པས་ཐུགས་སུ་ཆུད་པས་དེའི་ཕྱིར་རོ། །
དེ་བཞིན་དུ་མདོར་བསྡུས་པ་བརྒྱད་སྟོང་པ་ལས་ཀྱང༌། ཉན་ཐོས་ཀྱི་ས་ལ་སློབ་པར་འདོད་པས་ཀྱང་ཤེས་རབ་ཀྱི་ཕ་རོལ་ཏུ་ཕྱིན་པ་འདི་ཉིད་ལ་བསླབ་པར་བྱའོ། ། ཞེས་བྱ་བ་ལ་སོགས་པ་གསུངས་ལ། ཡུམ་རྒྱས་པ་ལས་ཀྱང༌། རྒྱུན་དུ་ཞུགས་པའི་ས་ལ་སློབ་པར་འདོད་པས་ཀྱང་ཞེས་སོགས་རྒྱ་ཆེར་གསུངས་སོ། ། སྐབས་འདིར་བསྡུ་བྱེད་ཀྱི་མཁྱེན་གསུམ་ལ་གཉིས་ལས། གཅིག་ནི་འབྲས་ཡུམ་གྱི་ཡོན་ཏན་ཏེ་མཆོད་བརྗོད་ཀྱི་དངོས་བསྟན་ནོ། ། གཅིག་ནི་མཁྱེན་གསུམ་སྤྱི་ཙམ་པ་སྟེ་བསྟན་བཅོས་ཀྱི་བརྗོད་བྱར་བྱས་པ་དེའོ། ། བསྡུ་བྱ་ནི་འཕགས་པའི་གང་ཟག་སོ་སོའི་རྒྱུད་དང་འབྲེལ་བ་སྟེ་དེ་མ་ཐག་ཏུ་འཆད་པ་འདི་ཉིད་དོ། ། གཉིས་པ་ལ་གསུམ་ལས།
དང་པོ་གཞི་ཤེས་ཀྱི་དབང་དུ་བྱས་པ་འདི། བསྡུ་བྱའི་མཁྱེན་པ་གསུམ་ཡོད་པ་དེ་ལ། བསྡུ་བྱའི་ཐམས་ཅད་ཤེས་པ་ཉིད་ནི་ཆོས་ཅན། ཁྱད་པར་གསུམ་དང་ལྡན་ཏེ། དམིགས་ཡུལ་གཟུགས་ལ་སོགས་པའི་ཆོས་ལ་དམིགས་པ་དང༌། རྣམ་པ་མི་རྟག་པ་ལ་སོགས་པའི་རྟེན་ཅན་དང༌། འབྲས་བུ་གང་ཟག་གི་བདག་ཏུ་རྨོངས་པ་ཆེད་དུ་གཉེར་ནས་སྤངས་པ་ཅན་ཡིན་པས་སོ། ། བསྡུ་བྱའི་ལམ་ཤེས་པ་ཉིད་ནི་ཆོས་ཅན། ཁྱད་པར་གསུམ་དང་ལྡན་ཏེ། ཤེས་རབ་ཀྱི་ཁྱད་པར་ཐེག་པ་གསུམ་གྱིས་ངེས་པར་འབྱུང་བ་དང༌།
ཐབས་ཀྱི་ཁྱད་པར་དེ་ཁོ་ན་ཉིད་དུས་མ་ཡིན་པར་མངོན་སུམ་དུ་མི་བྱེད་པའི་རྟེན་ཅན་དང༌། བྱེད་པའི་ལས་སེམས་ཅན་མ་བསྡུས་པ་སྡུད་པར་བྱེད་པ་ཅན་ཡིན་པ་ལ་སོགས་པས་སོ། ། བསྡུ་བྱའི་རྣམ་པ་ཐམས་ཅད་མཁྱེན་པ་ཉིད་ནི་ཆོས་ཅན། སྤང་རྟོགས་བྱེད་པའི་ཁྱད་པར་གསུམ་དང་ལྡན་ཏེ། ཆོས་ཐམས་ཅད་སྐྱེ་བ་མེད་པའི་རྟེན་ཅན་ཡང་དག་པ་ཉིད་ཀྱི་མཐའ་གློ་བུར་དྲི་བྲལ་གྱི་ཆོས་སྐུ་རྟོགས་པ་དང༌། འབྲས་བུ་སེམས་ཅན་གྱི་དོན་རྒྱུན་མི་ཆད་པ་དང༌། ཉོན་མོངས་པའི་བག་ཆགས་ཀྱི་དབང་གིས་མཚམས་སྦྱོར་བ་ཉིད་སྤངས་པའི་ཕྱིར་རོ། ། བསྡུ་བྱའི་ལམ་ཤེས་ཀྱིས་ནི་བག་ཆགས་འདི་མ་སྤངས་པར་འཆད་དགོས་ཏེ། སྲིད་པར་སྐྱེ་བ་ལེན་པའི་རྒྱུ་མི་སྤོང་བའི་རང་བཞིན་ཅན་ཡིན་པས་སོ། ། གསུམ་པ་ནི་དེ་བས་ན་ཡུམ་གྱི་མདོ་དང་མངོན་པར་རྟོགས་པའི་རྒྱན་ནི་ཆོས་ཅན།
ཐེག་པ་གསུམ་གྱི་མངོན་པར་རྟོགས་པ་མཐའ་དག་རིལ་རྫོགས་པར་བསྟན་པ་ཡིན་ནོ་ཞེས་བྱ་བ་འདི་འཐད་པ་ཡིན་ཏེ། མདོ་ལས་ནི་གཞི་དང་གཉེན་པོ་དང་རྣམ་པ་མཐའ་དག་བསྡུས། དེས་མཁྱེན་པ་གསུམ་བསྡུ་བར་ནུས་ལ། བསྟན་བཅོས་ཀྱིས་ནི་དངོས་སུ་མཁྱེན་གསུམ་བསྡུས་པས་དེ་ལྟར་འཐད་པའི་ཕྱིར། གཏན་ཚིགས་དང་པོ་གྲུབ་སྟེ། ཡུམ་སྐྱེ་མེད་རྣམ་གསུམ་འདི་ལྟ་བུའོ། ། ཞེས་བསྟན་པ་ན་དེ་ལྟར་རྟོགས་པའི་བློ་གསུམ་ངང་གིས་སྐྱེ་བའི་ཕྱིར། གོང་གི་རྩོད་པའི་དངོས་བསྟན་གོ་དཀའ་ཞིང༌། ལན་དང་མ་འབྲེལ་བས་འདི་ལྟར། རྒོལ་བ་ནི་རྒྱན་འདིས་མདོའི་དོན་འགྲེལ་ན།
མདོའི་བརྗོད་བྱ་གཞི་ཁོ་ནར་བྱེད་ན་བདག་མེད་རྒྱས་པར་མ་བསྟན་པས་མངོན་པ་དང་ཁྱེད་མེད། རྣམ་པ་མ་ལུས་པའི་སྟོང་པ་ཉིད་ཁོ་ན་སྟོན་ན་སྐྱོན་སྔ་མ་ལས་གྲོལ་ཡང་མངོན་རྟོགས་དང་མ་འབྲེལ། ལམ་མཁྱེན་པ་གསུམ་ཙམ་སྟོན་ན་སྐྱོན་དང་པོ་གཉིས་ལས་གྲོལ་ཡང་འཕགས་པ་མཐའ་དག་གི་མངོན་རྟོགས་བསྡུ་མི་ནུས་པ་དང་སྤང་བྱ་ངོས་མི་ཟིན། གསུམ་ཀ་བརྗོད་བྱར་བྱེད་ན་རྒྱན་རྩོམ་མི་དགོས་པར་ཐལ། ཞེས་རྒོལ་བ་ལ། བཞི་པའི་ལན་ནི། འདི་མན་ཆད་དུ་འཆད་ལ། གོང་དུ་ནི་ཕྱོགས་གསུམ་ཀ་བརྗོད་བྱར་བསྡུས་པའི་དམ་བཅའ་དང༌། མཁྱེན་གསུམ་གྱིས་འཕགས་པ་ཐམས་ཅད་ཀྱི་མངོན་རྟོགས་བསྡུས་པའི་སྒྲུབ་བྱེད་བཤད་པ་ཉིད་ཀྱིས་ཆོག་པས་དེ་ལྟར་གསུངས་ལ། མདོར་གཉེན་པོ་དངོས་སུ་བསྟན་པའི་སྦས་དོན་རྒྱན་དུ་རྟོག་པའི་རྣམ་གཞག་རྒྱས་པར་གསུངས་པ་དང༌།
དེ་ལ་ཐམས་ཅད་ཤེས་པ་ཉིད་ནི་ཞེས་སོགས་བཤད་པས་སྤང་གཉེན་གྱི་དབྱེ་བ་ཁོང་དུ་མི་ཆུད་པའི་ཉེས་པ་ལས་གྲོལ་ལོ། ། གཉིས་པ་བསྟན་བཅོས་དངོས་ཀྱི་དོན་ལ་བཞི་སྟེ། དགོས་པའི་དོན། བསྡུས་པའི་དོན། ཚིག་གི་དོན། བསྡུས་དོན་གྱི་རྣམ་གྲངས་གཞན་ཡང་བསྟན་པའོ། ། དང་པོ་ལ་གསུམ་ལས་མཚམས་སྦྱར་བ་ནི། མཆོད་བརྗོད་དང་བསྡུས་དོན་གྱི་བར་དུ་བྱམས་པ་རང་གི་བསྟན་བཅོས་ཀྱི་བརྗོད་པར་བྱ་བ་དང༌། དགོས་པ་དང༌། དགོས་པའི་ཡང་དགོས་པ་དང༌།
འབྲེལ་པ་ཤུགས་བསྟན་གྱི་ཁོངས་ན་ཡོད་པ་རྣམས་གསུངས་པ་ཆོས་ཅན། དགོས་པ་ཡོད་དེ། གདུལ་བྱ་གཞན་དག་བསྟན་བཅོས་ལ་འཇུག་པའི་ཡན་ལག་ཡིན་པས་སོ། ། དེ་དེའི་ཡན་ལག་ཅི་ལྟར་ཡིན་ཞེ་ན། རྣམ་བཅད་དུ་འཇུག་པའི་གེགས་དོགས་པ་བསལ་བ་དང༌། ཡོངས་གཅོད་དུ་མཐུན་རྐྱེན་དོན་ལ་ཐེ་ཚོམ་བསྐྱེད་པ་ཉིད་ཀྱི་སྒོ་ནས་སོ། ། དོགས་པ་དེ་ཇི་ལྟ་བུ་ཞེ་ན། བཅོམ་ལྡན་འདས་འཕགས་པ་མ་རྒྱལ་བ་བདུད་བཞི་ལས་རྒྱལ་བའི་བྱམས་པས་ཡུམ་གྱི་སྦས་དོན་མངོན་རྟོགས་ཀྱི་རིམ་པ་དེ་བསྟན་པ་ལ་དོན་ཅི་ཞིག་ཡོད་སྙམ་དུ་དོགས་པ་དེའོ། ། སུ་ཞིག་གིས་དོགས་ན་མདོ་དང་བསྟན་བཅོས་ཀྱི་དགོས་པའི་ཁྱད་པར་མི་ཤེས་པའི་སྐྱེ་བོ་བློ་གྲོས་དམན་པ་དག་གིས་སོ། ། ཚུལ་ཇི་ལྟར་དུ་ན།
བཅོམ་ལྡན་འདས་རྒྱས་པ་དང་འབྲིང་དང་བསྡུས་པ་ལ་དད་པའི་སེམས་ཅན་ལ་ཕན་གདགས་པར་བཞེད་པའི་ཐུགས་རྗེ་ཅན་ཉིད་ཀྱིས་རྒྱལ་བའི་ཡུམ་དེ་དང་དེ་ལས་ཤེས་རབ་ཀྱི་ཕ་རོལ་ཏུ་ཕྱིན་པའི་སྦས་དོན་མངོན་པར་རྟོགས་པ་བརྒྱད་ཀྱི་རིམ་པ་མཐའ་དག་གསལ་བར་མཛད་ཟིན་པ་མ་ཡིན་ནམ་སྙམ་དུའོ། ། གཉིས་པ་རྩ་བ་ལ། མདོ་དོན་ཞེས་པ་ཡན་གྱིས་བསྟན་བཅོས་ཀྱི་བརྗོད་བྱ་དང༌། དྲན་པ་ནས་མཐོང་འགྱུར་གྱིས་ཉིང་དགོས་དང༌། ཕྱིར་སོགས་ཀྱི་དགོས་པ་བསྟན་ཏོ། ། གསུམ་པ་ཚིག་དོན་ལ་བཞི་ལས། དང་པོ་ནི། བཅོམ་ལྡན་འདས་ཆོ་འཕྲུལ་རྣམ་པ་གསུམ་གྱིས་འགྲོ་བ་མཐའ་དག་ལ་ཤེར་ཕྱིན་རྗེས་སུ་སྟོན་པར་མཛད་པ་དེ་ཉིད་ཀྱིས་རྒྱལ་བའི་ཡུམ་རྣམ་པ་གསུམ་ཆར་ལས་དངོས་ཤུགས་ཀྱི་བརྗོད་པར་བྱ་བ་ཉིད་དུ་བསྟན་པ་གང་ཡིན་པ་དེ་བསྟན་བཅོས་འདིའི་ཡང་བརྗོད་པར་བྱ་བའོ། ། བསྟན་པ་དེ་ཉིད་གང་ཞེ་ན། རྣམ་པ་ཐམས་ཅད་མཁྱེན་པ་ཉིད་ཀྱི་ལམ་ཞེས་པ་ནི་སངས་རྒྱས་ཉིད་ཀྱི་ལམ་སྟེ།
དེས་སྦས་དོན་མངོན་རྟོགས་ཀྱི་རིམ་པ་མཐའ་དག་དང་དངོས་བསྟན་སྟོང་ཉིད་ཀྱི་རིམ་པ་ཡང་ཉེ་བར་མཚོན་པ་ལྷུར་ལེན་པ་ཡིན་པས་སོ། ། གཉིས་པ་འབྲེལ་པ་ནི། དངོས་ཤུགས་ཀྱིས་བརྗོད་པར་བྱ་བ་དང༌། རྗོད་པར་བྱེད་པ་བསྟན་བཅོས་དག་ཐབས་དང་ཐབས་ལས་བྱུང་བའི་ཚུལ་གྱིས་བྱམས་པས་འབྲེལ་བར་མཛད་པ་དག་གོ ། གསུམ་པ་དགོས་པ་ནི། བསྟན་བཅོས་འདི་ལ་བརྟེན་ནས་གདུལ་བྱ་བྱང་ཆུབ་སེམས་དཔས་མངོན་པར་འདོད་པའི་ཤེས་རབ་ཀྱི་ཕ་རོལ་ཏུ་ཕྱིན་པའི་མདོའི་དོན་དངོས་བསྟན་བྱང་ཆུབ་ཀྱི་སེམས་དང་སྒྲུབ་པ་རང་གི་ངོ་བོ་ལ་སོགས་པའི་མཚན་ཉིད་ཅན་ཤུགས་བསྟན་མངོན་པར་རྟོགས་པ་བརྒྱད་པོ་གདུལ་བྱ་རྣམས་ཀྱིས་བདེ་བླག་ཏུ་རྟོགས་པར་འགྱུར་བ་ནི་བསྟན་བཅོས་འདི་རྩོམ་པའི་དགོས་པ་ཡིན་པའི་ཕྱིར་ན་མདོ་དང་ཟློས་པའི་སྐྱོན་མེད་དོ། ། ལམ་ཤེས་ལྟར་དགོས་ན། དེ་ལྟར་བདེ་བླག་ཏུ་རྟོགས་པ་ཉིད་ལ་དགོས་པ་མེད་དོ་ཞེ་ན། མ་ཡིན་ཏེ། དགོས་པའི་ཡང་དགོས་པ་ཉིང་དགོས་ཀྱི་ཆེད་དུ་ཡིན་པས་སོ། །
ཉིང་དགོས་དེ་གང་ཞེ་ན། ཤེས་རབ་ཀྱི་ཕ་རོལ་ཏུ་ཕྱིན་པའི་མདོའི་སྦས་པའི་དོན་མ་ལུས་པ་མངོན་པར་རྟོགས་པ་བརྒྱད་ཀྱི་བདག་ཉིད་རེ་རེ་ཡང་སྒོམ་བྱུང་གིས་མངོན་སུམ་དུ་བྱེད་པར་འགྱུར་བ་ཞེས་བྱ་བའོ། ། སུ་ཞིག་གིས་མངོན་དུ་བྱེད་ན། བྱང་ཆུབ་སེམས་དཔའ་རང་དང་གཞན་གྱི་དོན་ཕུན་སུམ་ཚོགས་པ་སྒྲུབ་པ་ཐབས་ཤེས་ཁྱད་པར་ཅན་གཉིས་ལས་གཞན་ཅི་ལ་ཡང་རག་མ་ལས་པར་མཐོང་ནས་བྱང་ཆུབ་ཏུ་ཆས་པ་དག་ཁོ་ནས་སོ། ། ཚུལ་ཇི་ལྟ་བུས་མངོན་དུ་བྱེད་ན། ཤེས་རབ་ཀྱི་ཕ་རོལ་ཏུ་ཕྱིན་པའི་མདོའི་སྦས་དོན་མངོན་པར་རྟོགས་པ་བརྒྱད་ཀྱི་བདག་ཉིད་དངོས་བསྟན་སྨོན་པ་བྱང་ཆུབ་ཀྱི་སེམས་དང་འཇུག་པའི་བསླབ་བྱ་སྦྱིན་པ་ལ་སོགས་པ་སྒྲུབ་པའི་སྤྱོད་པ་ཐོག་མར་བསྟན་བཅོས་འདི་ལ་བརྟེན་ནས་ཐོས་བསམ་གྱི་ཤེས་པས་ཉམས་སུ་མྱོང་བ་ཤིན་ཏུ་གསལ་བས་བཞག་པའི་བག་ཆགས་ལས་བྱུང་བའི་དྲན་པའི་ཤེས་པ་ལ་ལེགས་པར་བཞག་ནས་སོ། ། དེ་ཙམ་གྱིས་ཉིང་དགོས་མཐར་ཕྱིན་པ་ཡིན་ནམ་ཞེ་ན། མ་ཡིན་ཏེ། ཆོས་ཀྱི་དབྱིངས་ཀུན་ཏུ་འགྲོ་བ་རྟོགས་པའི་མཚན་ཉིད་ཅན་གྱིས་རབ་ཏུ་དགའ་བ་ལ་སོགས་པ་རྟོགས་པའི་རིམ་པས་མཐར་ཕྱིན་དགོས་པས་སོ། ། གལ་ཏེ་ཡུམ་གྱི་མདོ་ལ་མ་ལྟོས་པར་རྒྱན་ཙམ་ལ་བརྟེན་ནས་མདོ་དོན་བདེ་བླག་ཏུ་རྟོགས་པ་དང་མངོན་སུམ་དུ་བྱེད་ནུས་སམ་ཞེ་ན།
མ་ཡིན་ཏེ། ཆོས་ཐམས་ཅད་བདག་མེད་པའི་ཚུལ་ལ་གོམས་པར་མ་བྱས་པ་ཕྱི་རོལ་པ་དང་གཅིག་ཤོས་ནང་པའི་རྣལ་འབྱོར་པ་ཡིན་ཡང་འཇིག་རྟེན་པའི་ལམ་ལ་བརྟེན་ནས་འདོད་ཆགས་དང་བྲལ་བ་རྣམས་ཀྱི་ཐོས་པ་དང་བསམ་པ་ལས་བྱུང་བའི་ཤེས་རབ་དང་སྒོམ་པ་ལས་བྱུང་བའི་ཤེས་པ་སྐྱེ་བའི་རིམ་གྱིས་ཡུམ་གྱི་མདོའི་དོན་རིགས་པས་མ་རྟོགས་པ་དང་སྒོམ་པས་མ་མྱངས་པའི་ཕྱིར་དང༌། འདིར་གཞན་དག གཞུང་འདིས་རྒྱན་གྱི་ཆེད་དུ་བྱ་བའི་གདུལ་བྱ་དམན་པར་རིགས་ངེས་པ་དག་མི་སྲིད་པར་བསྟན་པ་ཡིན་ནོ། ། ཞེས་ཟེར་བ་མི་འཐད་དེ། ཇི་སྐད་དུ། བཅོམ་ལྡན་འདས་མ་ལ་རབ་ཏུ་དྭང་བ་ནི་ལེགས་པ་ཐམས་ཅད་འཐོབ་པའི་རྒྱུའི་གཙོ་བོ་ཡིན་ནོ་ཞེས་མཆོད་བརྗོད་ངག་གི་གདུལ་བྱ་ཐེག་དམན་དུ་རིགས་ངེས་པ་དག་གིས་བཅོམ་ལྡན་འདས་མའི་ཡོན་ཏན་མཐོང་ནས་རིམ་གྱིས་ཞུགས་པས་དམན་པའི་མྱང་འདས་མངོན་དུ་བྱེད་པ་དང༌། དེ་འདྲ་དེ་ཡུམ་ལ་དྭང་བ་བསྐྱེད་པའི་ཉིང་དགོས་སུ་ཡང་བཤད་པའི་ཕྱིར། འོ་ན་འདིར་བྱང་ཆུབ་སེམས་དཔའ་ཁོ་ནས་ཞེས་དང༌། ཆོས་ཐམས་ཅད་བདག་མེད་པའི་དོན་ལ་མ་གོམས་པས་རྒྱན་གྱི་ཉིང་དགོས་མངོན་དུ་བྱེད་མི་ནུས་པར་བཤད་པ་མ་ཡིན་ནམ་ཞེ་ན།
དེ་འདྲ་དེ་ནི་མངོན་པར་རྟོགས་པ་བརྒྱད་ཀྱི་བདག་ཉིད་མ་ལུས་པའི་ཚིག་དང་སྦྲེལ་རྒྱུ་ཡིན་པ་དང༌། རྒྱན་གྱི་ཆེད་དུ་བྱ་བའི་གདུལ་བྱ་དམན་པའི་རིགས་ཅན་མེད་ན་མཆོད་བརྗོད་ཀྱི་ཐོག་མར་གཞི་ཤེས་ཀྱི་ཡོན་ཏན་དེ་ལྟར་བརྗོད་པ་དོན་མེད་པ་དང༌། ཇི་སྐད་དུ། རྟོགས་སླ་རྟུལ་པོས་རྟོགས་དཀར་བཞེད་ཀྱི་མདོ་འགྲེལ་མཐའ་དག་དང་འགལ་བར་འགྱུར་རོ། ། གཉིས་པ་བསྡུས་དོན་ལུས་རྣམ་གཞག་ལ་བཞི་སྟེ། དགོས་པའི་སྒོ་ནས་མཚམས་སྦྱར། མདོ་རྒྱན་གཉིས་ཀའི་ལུས་རྣམ་གཞག་ངོས་བཟུང༌། ལུས་དེའི་ཡང་བསྡུས་དོན་མདོ་ཙམ་བཤད། ལུས་དེའི་ཚིག་དོན་སྐབས་འདིར་མ་བཀྲོལ་བའི་རྒྱུ་མཚན་ནོ། ། དང་པོ་ནི།
གོང་དུ་བཤད་པ་དེ་ལྟར་འབྲེལ་པ་ལ་སོགས་པའི་ཆོས་བཞི་བསྙད་ནས་ཚིག་ལེའུར་བྱས་པ་བཅོ་ལྔས་ཤེས་རབ་ཀྱི་ཕ་རོལ་ཏུ་ཕྱིན་པའི་མདོ་དང་བསྟན་བཅོས་ཀྱི་ལུས་རྣམ་པར་གཞག་པ་གསུངས་པ་ཆོས་ཅན། དགོས་པ་ཡོད་དེ། ཉན་པ་པོ་རྣམས་ཀྱི་མདོ་དང་བསྟན་བཅོས་ཀྱི་དོན་རགས་པ་བདེ་བླག་ཏུ་རྟོགས་པར་བྱ་བའི་ཕྱིར་དང༌། འཆད་པ་པོ་རྣམས་ཀྱིས་མདོ་དང་བསྟན་བཅོས་ཀྱི་དོན་རྣམ་པར་དབྱེ་བ་ན་ལུས་དང་མཐུན་པར་བཤད་པས་མ་འཛིངས་པ་ཉིད་ཀྱི་སྒོ་ནས་བཤད་པར་བྱ་སླ་བ་ཉིད་དུ་རྗེ་བཙུན་གྱིས་གཟིགས་པའི་ཕྱིར། གཉིས་པ་ལ་གཉིས་ཏེ། ལུས་མདོར་བསྟན་པ་དང༌། ཅུང་ཟད་ཕྱེ་སྟེ་བཤད་པའོ། ། དང་པོ་ནི། གལ་ཏེ་འོ་ན། བདེ་བླག་ཏུ་ནི་རྟོགས་པ་ཞེས་འཆད་པའི་རྒྱུ་མཚན་ཅི་ཞེ་ན།
མངོན་པར་རྟོགས་པའི་རྒྱན་ཆོས་ཅན། ཁྱོད་ལ་བརྟེན་ནས་ཡུམ་གསུམ་གྱི་མདོ་དོན་མ་ལུས་པ་བདེ་བླག་ཏུ་རྟོགས་ནུས་ཏེ། གཞུང་ཤེས་རབ་ཀྱི་ཕ་རོལ་ཏུ་ཕྱིན་པའི་སྦས་དོན་ནི་དངོས་པོ་བརྒྱད་ཀྱི་སྒོ་ནས་དངོས་བསྟན་སྟོང་པ་ཉིད་ཀྱང་དངོས་སུ་ཡང་དག་པར་བཤད་པའི་ཕྱིར། བརྒྱད་པོ་གང་ཞེ་ན། རྣམ་ཀུན་མཁྱེན་ཉིད་ནས། དེ་རྣམ་བརྒྱད་ཀྱི་བར་ཏེ། འདི་ལ་སོ་སོའི་ངོས་འཛིན་དང༌། སྐབས་བརྒྱད་ཀྱི་བརྗོད་བྱའི་གཙོ་བོ་ངོས་བཟུང་བ་དང་གཉིས་ཀྱིས་འཆད་དོ། ། དེ་ལ་རྣམ་མཁྱེན་ཙམ་གྱི་མཚན་ཉིད་ནི་བདེན་གཉིས་ཀྱི་རྣམ་པ་མ་ལུས་པ་ཐུགས་སུ་ཆུད་པའི་ཡེ་ཤེས་ཡིན་ལ་སྐབས་དང་པོའི་བསྟན་བྱའི་གཙོ་བོར་གྱུར་པའི་རྣམ་མཁྱེན་གྱི་མཚན་ཉིད་ནི་སེམས་བསྐྱེད་ལ་སོགས་པ་ཆོས་བཅུ་པོ་དེའི་ཀུན་རྫོབ་དང་དོན་དམ་གྱི་རྣམ་པ་མ་ལུས་པ་ཐུགས་སུ་ཆུད་པ་མཐར་ཐུག་གི་ཡེ་ཤེས་སོ། ། དེ་བཞིན་དུ་ལམ་སྐྱེ་མེད་དུ་རྟོགས་པའི་ཐབས་ཤེས་ཟུང་འབྲེལ་གྱི་མཁྱེན་པ་དང༌།
གཞི་སྐྱེ་མེད་དུ་རྟོགས་པའི་འཕགས་མཁྱེན་དང༌། མཁྱེན་གསུམ་གྱི་རྣམ་པ་བསྡུས་ནས་སྒོམ་པའི་རྣལ་འབྱོར་དང༌། དེ་ལྟར་བསྡུས་སྒོམ་རབ་ཏུ་གྱུར་པའི་རྣལ་འབྱོར་དང༌། ཟག་མེད་ཀྱི་ཡོན་ཏན་རིམ་གྱིས་མངོན་དུ་བྱེད་པ་དང༌། གཅིག་ཅར་མངོན་དུ་བྱེད་པའི་རྣལ་འབྱོར་རྣམས་ནི། ལམ་ཤེས་ལ་སོགས་པ་བསྡུ་བྱེད་ཀྱི་མངོན་རྟོགས་སོ་སོའི་མཚན་ཉིད་དང༌། བསྡུ་བྱའི་མངོན་རྟོགས་ལ་ཡང་སྐབས་གཉིས་པའི་བསྟན་བྱའི་གཙོ་བོར་གྱུར་པའི་ལམ་ཤེས་ཀྱི་མཚན་ཉིད་ནི། ལམ་ཤེས་གཞིར་བྱས་པ་ལ་སྲིད་པར་སྐྱེ་བ་ལེན་པའི་རྒྱུར་གྱུར་པའི་ཉོན་མོངས་ཆེད་དུ་གཉེར་ནས་མི་སྤོང་བའི་རང་བཞིན་ཅན་དང༌། གཞི་ཤེས་ཡིན་པ་ལ་དེ་ལྟར་གྱུར་པའི་ཉོན་མོངས་པ་ཆེད་དུ་གཉེར་ནས་སྤོང་བའི་རང་བཞིན་ཅན་དང༌། རྣམ་རྫོགས་སྦྱོར་བ་གཞིར་བྱས་ལ་མི་མཐུན་ཕྱོགས་རྣམ་པར་སུན་འབྱིན་པའི་གཉེན་པོའི་རང་བཞིན་ཅན་དང༌།
རྩེ་སྦྱོར་གཞིར་བྱས་ལ་རང་གི་སྤང་བྱའི་གཉེན་པོར་གྱུར་པའི་སྤོང་བ་གཉེན་པོའི་རང་བཞིན་ཅན་དང༌། མཐར་གྱིས་པ་གཞིར་བྱས་ལ་རང་གི་སྤང་བྱ་ལས་གྲོལ་བའི་ཁྱད་པར་གྱི་ལམ་གྱི་རང་བཞིན་ཅན་དང༌། སྐད་ཅིག་མའི་སྦྱོར་བ་གཞིར་བྱས་ལ་རྒྱུན་མཐའི་བར་ཆད་མེད་ལམ་གྱིས་བསྡུས་པ་རྣམས་སོ། ། དེ་ལྟར་ན་བསྡུ་བྱའི་རྣམ་རྫོགས་སྦྱོར་བ་དང༌། མཐར་གྱིས་པ་ནི་རྗེས་ཐོབ་གཙོ་བོར་གྱུར་པ་དང༌། བསྡུ་བྱའི་རྩེ་སྦྱོར་དང་སྐད་ཅིག་སྦྱོར་ནི་མཉམ་གཞག་སྤོང་ལམ་གྱིས་བསྡུས་པའོ། ། གཉིས་པ་ནི་གལ་ཏེ་དེ་ལྟར་བརྒྱད་པོ་མདོའི་སྦས་དོན་དུ་འཆད་ན་དངོས་བསྟན་གང་དང་གང་རྣམས་དང་སྦྱོར་ཞེ་ན། དེའི་ལན་ལ་སྦྱོར་ཚུལ་བརྒྱད་ལས་མདོའི་དངོས་བསྟན་སེམས་བསྐྱེད་སོགས་བཅུ་དང༌། སྦས་དོན་རྣམ་ཀུན་མཁྱེན་ཉིད་སྦྱོར་བ་ནི། སེམས་བསྐྱེད་པ་དང་ཞེས་སོགས་ཏེ།
བཅུ་པོ་གཉིས་སུ་བསྡུ་བའི་ཚུལ་འདི་ལྟར། བསམ་པ་དང༌། སྦྱོར་བའོ། ། དང་པོ་ནི། ཀུན་རྫོབ་བྱང་ཆུབ་མཆོག་ཏུ་སེམས་བསྐྱེད་པ་དང༌། ཞེས་པའོ། ། གཉིས་པ་ལ་རྣམ་མཁྱེན་སྒྲུབ་པའི་རྟེན་དང༌། རྟེན་དེ་ལ་བརྟེན་ནས་ཇི་ལྟར་སྒྲུབ་པའོ། ། དང་པོ་ལ་ཀུན་རྫོབ་ཐོས་བསམ་སྒོམ་གསུམ་གྱི་རྟེན་དང༌། དོན་དམ་ཆོས་དབྱིངས་རིགས་ཀྱི་རྟེན་ནོ། །
དང་པོ་ལ་ཐོས་བསམ་གྱི་རྟེན་ནི་གདམས་ངག་དང༌། འཇིག་རྟེན་པའི་སྒོམ་བྱུང་གི་རྟེན་ནི་ངེས་འབྱེད་ཡན་ལག་རྣམ་བཞི་དང༌། གཉིས་པ་ནི། སྒྲུབ་པ་ཡི་ནི་རྟེན་གྱུར་པ། ། ཆོས་ཀྱི་དབྱིངས་ཀྱི་རང་བཞིན་དང༌། ། ཞེས་པ་སྟེ་གཞི་དུས་ཀྱི་ཆོས་དབྱིངས་ཡེ་ཤེས་ལ་འཆད་དགོས་ཏེ། ཇི་སྐད་དུ། ཐོག་མ་མེད་པའི་དུས་ཀྱི་དབྱིངས། ། ཆོས་རྣམས་ཀུན་གྱི་གནས་ཡིན་ཏེ། ། ཞེས་པ་ལྟར་ཐོས་བསམ་སྒོམ་གསུམ་གྱི་བག་ཆགས་འཇོག་པའི་གཞིར་ཁས་ལེན་དགོས་པའི་ཕྱིར་དང༌།
འདིར་ཡང་ཆོས་ཀྱི་དབྱིངས་རྒྱུའི་ངོ་བོར་རྣམ་པར་འཇོག་པའི་སྒོ་ནས་ཞེས་སོགས་གསུངས་སོ། ། གཉིས་པ་ལ་གཉིས་ཏེ། དམིགས་པ་གང་ལ་དམིགས་པ་དང༌། དེ་ལ་དམིགས་ནས་ཇི་ལྟར་སྒྲུབ་པའོ། ། དང་པོ་ལ་གཉིས་ལས། གང་ལ་སྒྲོ་འདོགས་གཅོད་པའི་དམིགས་པ་ནི། དམིགས་པ་དག་དང་ཞེས་པའོ། ། གང་གི་ཆེད་དུ་བྱ་བའི་དམིགས་པ་ནི། ཆེད་དང་ནི་ཞེས་པས་བསྟན་ཏེ། སངས་རྒྱས་སའི་སྤངས་རྟོགས་སེམས་བསྐྱེད་གསུམ་ལ་བྱ་ལ།
ཆེན་པོ་གསུམ་ནི་བྱང་ཆུབ་སེམས་དཔའི་དབང་དུ་བྱས་པའོ། ། གཉིས་པ་ལ་བསམ་པའི་གོ་ཆ་དང༌། སྦྱོར་བས་ཞུགས་པའོ། ། དང་པོ་ནི། གོ་ཆ་དང་ཞེས་པས་སོ། ། གཉིས་པ་ལ་ཞུགས་ཙམ་དང༌། ཞུགས་པ་ལས་ཁྱད་པར་དུ་འཕེལ་བའོ། ། དང་པོ་ནི། འཇུག་པའི་བྱ་བ་དང་ཞེས་པས་སོ། ། གཉིས་པ་ལ་རྒྱུ་ཚོགས་རྫོགས་པ་དང༌།
འབྲས་བུ་ངེས་པར་འབྱིན་པ་གཉིས་ཏེ། ཚོགས་ནི་ངེས་པར་འབྱུང་བཅས་ཞེས་པའོ། ། བཅུ་པོ་ལུས་དང་སྦྱོར་བ་ནི། ། ཐུབ་པའི་རྣམ་ཀུན་མཁྱེན་པ་ཉིད། ། ཅེས་པའོ། ། གཉིས་པ་མདོའི་དངོས་བསྟན་བཅུ་གཅིག་སྦས་དོན་ལམ་ཤེས་དང་སྦྱོར་བའི་ཚུལ་ལ་ཡང་ཡུལ་བཅུ་གཅིག་པོ་གཉིས་སུ་འདུ་སྟེ། ལམ་གྱི་ཡན་ལག་དང༌། ཡན་ལག་ཅན་གྱི་ལམ་མོ། ། དང་པོ་ནི། མོག་མོག་པོར་བྱེད་ལ་སོགས་དང༌། །
ཞེས་པས། ལམ་དེ་གང་ལ་སྐྱེ་བའི་རྟེན། ལྷན་ཅིག་བྱེད་པའི་རྐྱེན། ཉེ་བར་ལེན་པའི་རྒྱུ་གསུམ་དང༌། སྐྱེས་པའི་ལམ་གྱི་རང་བཞིན་བྱེད་ལས་དང་བཅས་པ་རྣམས་བསྟན་ཏོ། ། གཉིས་པ་ལ་ཤེས་མཐོང་གིས་བལྟས་ནས་འདའ་བར་བྱ་བའི་ལམ་དང༌། མངོན་དུ་བྱ་བའི་ལམ་གཉིས་ལས། དང་པོ་ནི། སློབ་མ་བསེ་རུའི་ལམ་གང་དང༌། ། ཞེས་པས་བསྟན་ཏེ་བྱང་ཆུབ་སེམས་ཀྱི་རྒྱུད་ལ་ཡར་ལྡན་དུ་བསྐྱེད་པའི་ལམ་གྱི་རྟོགས་རིམ་མོ། །
གཉིས་པ་ལ་བདེན་པ་མངོན་སུམ་དུ་མཐོང་བའི་ལམ་དང༌། མཐོང་ཟིན་གོམས་པར་བྱེད་པའི་ལམ་མོ། ། དང་པོ་ནི། འདི་དང་གཞན་པའི་ཡོན་ཏན་གྱི། ། ཕན་ཡོན་ཆེ་བ་མཐོང་བའི་ལམ། ། གཉིས་པ་ལ་སྒོམ་ལམ་གྱི་བྱེད་པའམ་ཕན་ཡོན་ནི། བྱེད་པ་དང་ནི་ཞེས་པའོ། ། བྱེད་པ་ཅན་གྱི་སྒོམ་ལམ་ལ་གཉིས་ལས། རྗེས་ཐོབ་དག་པ་འཇིག་རྟེན་པའི་རང་བཞིན་ཅན་ནི། བསོད་ནམས་ཀྱི་ཚོགས་བསྐྱེད་པ་དང༌།
དེ་ཆུད་མི་ཟ་བ་དང༌། དེ་ཡང་གོང་དུ་འཕེལ་བ་དང་གསུམ་ནི། མོས་པ་དང༌། བསྔོ་དང་རྗེས་སུ་ཡིད་རང་དང༌། ། ཞེས་པའོ། ། བསྟོད་དང་བཀུར་དང་བསྔགས་པ་དང༌། ། ཞེས་པ་འདིར་མོས་པ་སྒོམ་ལམ་གྱི་ཕན་ཡོན་དུ་བཤད་མོད། སྤྱིར་གཞུང་ཤེར་ཕྱིན་གྱི་ཡོན་ཏན་མཐོང་ནས་དེ་ལ་མོས་པའི་ཕན་ཡོན་དུ་བཤད་པའོ། ། གཞན་དག་སྒོམ་ལམ་འདི་གསུམ་གྱི་ངོ་བོ་རྟོག་པར་འཆད་མོད། དེ་གསུམ་རྟོག་པ་དང་མཚུངས་ལྡན་དུ་བཤད་པས་དེར་མི་འགྲུབ་ཅིང༌།
ཤེས་བྱའི་སྒྲིབ་པ་ཉིད་དུ་ཐལ་བར་འགྱུར་རོ། ། གཉིས་པ་མཉམ་གཞག་རྣམ་པར་མི་རྟོག་པའི་རང་བཞིན་ལ། ཡོན་ཏན་མངོན་པར་སྒྲུབ་པ་ཁྱད་པར་གྱི་ལམ་དང༌། མི་མཐུན་པའི་ཕྱོགས་དག་པར་བྱེད་པ་བར་ཆད་མེད་པའི་ལམ་གཉིས་ཏེ། སྒྲུབ་དང་ཤིན་ཏུ་དག་པ་ཞེས། ། བྱ་བ་འདི་ནི་སྒོམ་པའི་ལམ། ། ཞེས་པས་སོ། ། དེ་ལྟར་མདོའི་དངོས་བསྟན་བཅུ་གཅིག་པོ་སྦས་དོན་དང་སྦྱོར་བ་ནི། བྱང་ཆུབ་སེམས་དཔའ་མཁས་རྣམས་ཀྱི། ། ལམ་ཤེས་ཉིད་ནི་དེ་འདྲར་བཤད། །
ཅེས་པའོ། ། གསུམ་པ་གཞི་ཤེས་ཀྱི་སྦྱོར་ཚུལ་ལ། ཆོས་སོ་སོའི་ངོ་བོ་མཚོན་བྱེད། ལུས་དང་སྦྱོར་བའི་ཚུལ་ལོ། ། དང་པོ་ལ་གཉིས་ཏེ། འཇུག་ཡུལ་གྱི་ཤེར་ཕྱིན་ལ་ཇི་ལྟར་འཇུག་པ། དེ་ལ་ཞུགས་པའི་འབྲས་བུ་ངོས་བཟུང་བའོ། ། དང་པོ་ལ་གཉིས་ཏེ། ཤེར་ཕྱིན་ངོས་བཟུང་བ་དང༌། དེ་ལ་འཇུག་པའི་སྦྱོར་བའོ། །
དང་པོ་ལ་སྐབས་གཉིས་པར་བསྟན་པའི་ཤེར་ཕྱིན་དེ་སྲིད་ཞིའི་མཐའ་ལ་མི་གནས་པར་བསྟན། དེས་ན་སྐབས་དང་པོའི་རྣམ་མཁྱེན་ལ་ཉེ་བ་དང༌། དམན་པའི་ལམ་གྱི་གཉེན་པོར་ཡང་བསྟན་པའོ། ། དང་པོ་ནི། ཤེས་པས་སྲིད་ལ་མི་གནས་ཤིང༌། ། སྙིང་རྗེས་ཞི་ལ་མི་གནས་དང༌། ། ཞེས་པས་སོ། ། གཉིས་པ་ལ་ཉེ་བར་བསྟན་པ་དང༌། གཉེན་པོར་བསྟན་པའོ། ། དང་པོ་ནི།
ཐབས་མ་ཡིན་པས་རིང་བ་དང༌། ། ཐབས་ཀྱི་རིང་བ་མ་ཡིན་ཉིད། ། ཅེས་པའོ། ། གཉིས་པ་ནི། མི་མཐུན་གཉེན་པོའི་ཕྱོགས་དག་དང༌། གཉིས་པ་སྦྱོར་བ་ནི་དངོས་དང༌། འཛིན་སྟངས་ཀྱི་སྒོ་ནས་འཆད་དེ། སྦྱོར་དང་དེ་ཡི་མཉམ་ཉིད་དང༌། ། ཞེས་པའོ། ། གཉིས་པ་འབྲས་བུ་ནི།
མཐོང་བའི་ལམ་མོ་ཞེས་པས་སོ། ། དེ་ལྟར་དངོས་སུ་བསྟན་པའི་གཞི་ལམ་འབྲས་གསུམ་ནི་ཆོས་ཀྱི་བདག་མེད་པའི་རྣམ་པ་ཅན་ཁོ་ནར་བཤད་ཀྱི། གང་ཟག་གི་བདག་མེད་པའི་རྟོགས་རིགས་ཅན་དུ་བཤད་པ་མེད་ལ། ཞར་བྱུང་གི་ཚུལ་དུ་བཤད་པའི་སྲིད་ཞི་ལ་གནས་པ་སོགས་གསུམ་ནི། གཞི་ཤེས་ཀྱི་རྟོགས་རིགས་དང༌། སྐབས་གསུམ་པ་ལོགས་སུ་བསྟན་པའི་བསྟན་བྱའི་གཙོ་བོ་དང༌། བསྡུ་བྱའི་གཞི་ཤེས་སུ་འཆད་དགོས་པ་ཡིན་ཏེ། ཇི་སྐད་དུ། དེ་ལྟར་ཀུན་ཤེས་ཉིད་ལུགས་ལ། ། ཞེས་བཤད་པ་དང༌།
འདིར་དངོས་བསྟན་གྱི་ཤེར་ཕྱིན་ནི། སྐབས་གཉིས་པའི་ལམ་ཤེར་ཕྱིན་དེ་ཉིད་འབྲས་བུ་རྣམ་མཁྱེན་ལ་ཉེ་བའི་ཤེས་བྱེད་དུ་བཀོད་པ་ཡིན་པའི་ཕྱིར་རོ། ། གཉིས་པ་ནི། ཉན་ཐོས་ལ་སོགས་པ། དེ་འདྲ་ཀུན་ཤེས་ཉིད་དུ་འདོད། ། ཅེས་པའོ། ། བཞི་པ་རྣམ་ཀུན་གྱི་སྦྱོར་ཚུལ་ལ། ཆོས་སོ་སོའི་ངོ་བོ་དང༌། ལུས་དང་སྦྱར་བའོ། ། དང་པོ་ལ་གཉིས་ཏེ།
སྦྱོར་བ་ལ་འཇུག་ཚུལ་གཏན་ལ་དབབ་པ་དང༌། སྦྱོར་བ་སྐྱེས་པའི་སྒོམ་རིམ་མོ། ། དང་པོ་ལ་གཉིས་ཏེ། སྦྱོར་བ་ངོས་བཟུང་བ་དང༌། དེའི་སྔོན་འགྲོའི་ཆོས་རྣམས་སོ། ། དང་པོ་ལ་བསྒོམ་བྱ་རྣམ་པའི་དབྱེ་བ་དང༌། སྒོམ་བྱེད་སྦྱོར་བའི་དབྱེ་བ་གཉིས་ཏེ། དེ་དག་ནི། རྣམ་པ་སྦྱོར་བ་བཅས་རྣམས་དང༌། ། ཞེས་པའོ། །
འདིར་བསྒོམ་བྱ་རྣམ་པ་ནི་ཤེས་རྣམ་སྟེ། སྟོང་ཉིད་མེད་དགག་རྟོགས་པའི་བློའི་རིགས་རྒྱུན་ལ་བྱ་བ་མ་ཡིན་གྱི། རྟག་པ་དང་བདེ་བ་སོགས་ཀྱི་དབང་དུ་བྱས་པའི་གཟུང་འཛིན་གཉིས་ཀྱིས་སྟོང་པའི་ཡེ་ཤེས་སོ། ། སྔོན་འགྲོའི་ཆོས་གཉིས་ཏེ། སྦྱོར་བ་ལ་འཇུག་པའི་སྔོན་དུ་ཤེས་བྱ་ཤེས་ཚུལ་དང༌། ཤེས་པ་དེ་གནས་སྐབས་གང་དུ་ཐོབ་པའི་ས་མཚམས་སོ། ། དང་པོ་ལ་རྣལ་འབྱོར་ལ་འཇུག་པའི་བར་ཆད་དང༌། ཡོན་ཏན་ཤེས་དགོས་པར་བསྟན་པ་དང༌། རྣལ་འབྱོར་རང་གི་མཚན་ཉིད་ཤེས་དགོས་པར་བསྟན་པ་དང་གསུམ་སྟེ། ཡོན་ཏན་སྐྱོན་ནི་མཚན་ཉིད་བཅས། །
ཞེས་པས་འཆད་དོ། ། གཉིས་པ་ནི་ཐར་དང་ཞེས་པའོ། ། གཉིས་པ་ལ་རྣལ་འབྱོར་གང་དུ་སྐྱེས་པའི་ས་མཚམས་དང༌། སྐྱེས་ནས་རྗེས་ཐོབ་ཏུ་ཚོགས་གཉིས་ལ་སློབ་པའི་ཚུལ་ལོ། ། དང་པོ་ནི། ངེས་འབྱེད་ཆ་མཐུན་དང་ཞེས་པའོ། ། གཉིས་པ་ལ་ཕྱིར་མི་ལྡོག་པའི་རྟགས་རྣམས་དང༌། རྟགས་ཅན་ཡེ་ཤེས་དང་བསོད་ནམས་ཀྱི་ཚོགས་གཉིས་སོ། ། དང་པོ་ནི། སློབ་པ་ཕྱིར་མི་ལྡོག་པའི་ཚོགས། །
ཞེས་པའོ། ། གཉིས་པ་ལ་ཆོས་སྐུའི་རྒྱུ་སྲིད་ཞི་མཉམ་ཉིད། གཟུགས་སྐུའི་རྒྱུ་ཞིང་དག་པ། འཕྲིན་ལས་ཀྱི་རྒྱུ་ཐབས་མཁས་ཀྱི་སྦྱོར་བ་གཉིས་ཏེ། གསུམ་པོ་རང་དོན་ཕུན་སུམ་ཚོགས་པ་དང༌། གཞན་དོན་ཕུན་སུམ་ཚོགས་པའི་རྒྱུ་གཉིས་སུ་བསྡུས་ནས། སྲིད་དང་ཞི་བ་མཉམ་ཉིད་དང༌། ། ཞིང་དག་བླ་ན་མེད་པ་དང༌། ། འདི་ནི་ཐབས་མཁས་བཅས་པ་ཡིན། ། ཞེས་པའོ། །
སྦས་དོན་དང་སྦྱོར་བ་ནི། རྣམ་ཀུན་མངོན་རྫོགས་རྟོགས་པ་སྟེ། ། ཞེས་པས་འཆད་དོ། ། འདི་ཡང་མདོའི་དངོས་བསྟན་གྱི་ཆོས་བཅུ་གཅིག་པོ་ནི་ཐེག་ཆེན་གྱི་སྦྱོར་བ་ཙམ་གྱི་རྣམ་གཞག་དང་སྐྱེ་ཚུལ་ཡིན་ལ། སྦས་དོན་གྱི་སྐྱེ་མེད་གསུམ་ལ་དབང་ཐོབ་ཕྱིར་གྱི་ཐབས་ཤེས་ཟུང་འབྲེལ་ལོ། ། ལྔ་པ་རྩེ་སྦྱོར་གྱི་འཆད་ཚུལ་ལ། མདོའི་དངོས་བསྟན་གྱི་ཆོས་སོ་སོའི་ངོ་བོ། དེ་ཉིད་སྦས་དོན་དང་སྦྱར་བའོ། ། དང་པོ་དེ་དག་གཉིས་སུ་བསྡུ་སྟེ། འཇིག་རྟེན་པའི་རྣལ་འབྱོར་དང༌།
དེ་ལས་འདས་པའི་རྣལ་འབྱོར་རོ། ། དང་པོ་ལ་རྗེས་ཐོབ་ཀྱི་ཆ་ནས་བསྟན་པ་དྲོད་རྩེ་གཉིས་ནི། དེ་ཡི་རྟགས་དང་རྣམ་འཕེལ་དང༌། ། ཞེས་པའོ། ། མཉམ་གཞག་གི་ཆ་ནས་བསྟན་པ་བཟོད་མཆོག་གཉིས་ནི། བརྟན་དང་སེམས་ཀུན་གནས་པ་ཞེས་པའོ། ། གཉིས་པ་ལ་སྤང་བྱ་རྟོགས་པའི་གཉེན་པོ་དང༌། གནས་ངན་ལེན་གྱི་དྲི་མའི་གཉེན་པོ་གཉིས་ལས། དང་པོ་ལ་ཀུན་བརྟགས་དང་ལྷན་སྐྱེས་ཀྱི་གཉེན་པོའི་དབང་དུ་བྱས་པ་སྟེ། མཐོང་ཞེས་བྱ་དང་སྒོམ་པ་ཞེས། །
བྱ་བའི་ལམ་ནི་སོ་སོ་ལ། ། རྣམ་པར་རྟོག་པ་རྣམ་བཞི་ཡི། ། གཉེན་པོ་རྣམ་པ་བཞི་དང་ནི། ། ཞེས་པའོ། ། གཉིས་པ་ནི། བར་ཆད་མེད་པའི་ཏིང་ངེ་འཛིན། ། ལོག་པར་སྒྲུབ་དང་བཅས་པ་ནི། ། ཞེས་པའོ། ། སྦས་དོན་དང་སྦྱར་བ་ནི། རྩེ་མོའི་མངོན་རྟོགས་ཞེས་པ་སྟེ།
རྣམ་རྩེ་གཉིས་ནི་སྤང་བྱའི་ས་བོན་མགོ་གནོན་པ་དང་དྲུངས་འབྱིན་པའི་ཆ་ནས་འཆད་པའི་ཕྱིར་ན་མི་མཐུན་ཕྱོགས་སྤོང་བའི་རྣལ་འབྱོར་རོ། ། དྲུག་པ་མཐར་གྱིས་པ་ལ་ཆོས་སོ་སོ་དང་སྦྱོར་ཚུལ་ལ། དངོས་བསྟན་ནི་ཐབས་ཕུན་སུམ་ཚོགས་པ་བསམ་སྦྱོར་གཉིས་དང༌། ཤེས་རབ་ཕུན་ཚོགས་དངོས་མེད་ངོ་བོ་ཉིད་ཀྱི་རྣལ་འབྱོར་དང་གཉིས་སུ་བསྡུས་ལ། དང་པོ་ཡང་སྦྱོར་བ་ཕུན་ཚོགས་ཕར་ཕྱིན་དྲུག་དང་བསམ་པ་ཕུན་ཚོགས་རྗེས་དྲན་དྲུག་གི་རྣལ་འབྱོར་རྣམས་ནི། རྣམ་གསུམ་རྣམ་བཅུ་ཞེས་པའོ། ། ལུས་སྦས་དོན་དང་སྦྱར་བ་ནི། མཐར་གྱིས་ཞེས་པ་སྟེ། འདི་ནི་སྐྱེ་མེད་གསུམ་གྱི་རྣལ་འབྱོར་ལ་དབང་ཐོབ་ནས་ཡོན་ཏན་བཅུ་གསུམ་མངོན་དུ་བྱེད་པ་ལ་ཐོག་མར་སློབ་པའོ། ། བདུན་པ་སྐད་ཅིག་མའི་སྦྱོར་བ་ལ་མཚོན་བྱེད་ཀྱི་ཆོས་དང་སྦྱོར་ཚུལ་ཆོས་བཞི་པོ་གཉིས་སུ་བསྡུ་སྟེ།
རྟོགས་བྱ་ཡུལ་གྱི་དབང་དུ་བྱས་པ་དང༌། རྟོགས་བྱེད་ཡུལ་ཅན་གྱི་དབང་དུ་བྱས་པའོ། ། དང་པོ་ནི། རྣམ་པར་སྨིན་པ་མ་ཡིན་པ་དང༌། རྣམ་པར་སྨིན་པའི་ཆོས་གཉིས་སུ་འདུ་ལ། གཉིས་པ་ཡང་མཚན་ཉིད་མེད་པའི་དང༌། གཉིས་སུ་མེད་པའི་རྣལ་འབྱོར་གཉིས་སུ་འདུས་པ་རྣམས་ནི། མཚན་ཉིད་ཀྱིས་ནི་རྣམ་པ་བཞི། ། ཞེས་དང༌། སྦས་དོན་དང་སྦྱར་བ་ནི།
སྐད་ཅིག་མ། ། གཅིག་གིས་མངོན་རྫོགས་བྱང་ཆུབ་པ། ། ཞེས་པའོ། ། ས་བཅུ་རྒྱུན་མཐའི་ཚེ་མཉམ་གཞག་གི་རྟོགས་བྱ་དང་རྟོགས་བྱེད་གཉིས་ཀ་ཡེ་ཤེས་སུ་བཤད་པས་ལེགས་ལྡན་དང་ཟླ་བའི་ལུགས་དག་དང་མཐུན་པར་མི་འཆད་དོ། ། བརྒྱད་པ་ཆོས་སྐུའི་སྦྱོར་ཚུལ་ལ། ཆོས་སོ་སོ་བ་ནི་སྐུ་དང་འཕྲིན་ལས་གཉིས་སུ་འདུས་ལ། དང་པོ་ཡང༌། རང་དོན་གྱི་སྐུ་དང༌། གཞན་དོན་གྱི་སྐུ་གཉིས་སུ་འདུ་ལ། རང་དོན་ཡང་ཆོས་ཉིད་ཀྱི་ཡེ་ཤེས་དང༌།
ཆོས་ཅན་གྱི་ཡེ་ཤེས་གཉིས་སུ་ཕྱེ་བ་དང༌། གཞན་དོན་ཡང་ཐུན་མོང་མ་ཡིན་པ་དང༌། ཐུན་མོང་བ་གཉིས་སུ་ཕྱེ་ནས་འཆད་པ་རྣམས་ནི། ངོ་བོ་ཉིད་ལོངས་རྫོགས་བཅས་དང༌། ། དེ་བཞིན་གཞན་པ་སྤྲུལ་པ་ནི། ། འཕྲིན་ལས་དང་བཅས་པ། རྣམ་པ་བཞིར་ནི་ཡང་དག་བརྗོད། ། ཅེས་དང༌། ལུས་དང་སྦྱར་བ་ནི། ཆོས་ཀྱི་སྐུ་ཞེས་པ་སྟེ།
འདིར་ཡང་བསྡུ་བྱའི་ཆོས་སྐུ་ནི། རང་དོན་ཕུན་སུམ་ཚོགས་པའི་སྐུ་དེ་ཉིད་དོ། ། གསུམ་པ་ལུས་རྣམ་གཞག་གིས་བསྡུས་དོན་ནི། དེ་ལ་ཞེས་སོགས་གཞུང་བཞིན་དང༌། བཞི་པ་སྐབས་འདིར་ཚིག་དོན་མི་འཆད་པའི་རྒྱུ་མཚན་ཡང༌། བསྡུས་པའི་དོན་གྱི་ཞེས་སོགས་གཞུང་བཞིན་ནོ། ། གསུམ་པ་མདོ་དང་བསྟན་བཅོས་ཀྱི་ཚིག་དོན་རྒྱས་པར་བཤད་པ་ལ་གསུམ་སྟེ། ཡུལ་མཁྱེན་པ་གསུམ་གྱི་དང༌། ཡུལ་ཅན་སྦྱོར་བ་བཞིའི་དང༌། འབྲས་བུ་ཆོས་ཀྱི་སྐུའི་ཡན་ལག་རྒྱས་པར་བཤད་པའོ། །
དང་པོ་ལ། འབྲས་བུ་ཐུན་མོང་མ་ཡིན་པ་རྣམ་མཁྱེན། རྒྱུ་ཐུན་མོང་མ་ཡིན་པ་ལམ་ཤེས། རྒྱུ་དང་རྒྱུ་མིན་གྱི་རང་བཞིན་གཞི་ཤེས་སོ། ། དང་པོ་ལ་འབྲལ་དགོད་པས་མཚམས་སྦྱར། མཚོན་བྱེད་ཀྱི་ཆོས་རྒྱས་པར་བཤད། སྐབས་ཀྱི་སྒོ་ནས་མཇུག་བསྡུ་བའོ། ། དང་པོ་ནི། དེ་ལྟར་མདོ་དང་བསྟན་བཅོས་ཀྱི་བསྡུས་པའི་དོན་ཀུན་བསྟན་ནས། སྐབས་བརྒྱད་ཀྱི་དང་པོར་རྣམ་པ་ཐམས་ཅད་མཁྱེན་པ་ཉིད་དེ་སྡུད་པའི་ལུས་རྣམ་གཞག་གི་ཚིག་ལེའུར་བྱས་པ་རྣམ་པར་བཤད་པའི་སྒོ་ནས་མཚོན་བྱེད་ཀྱི་ཆོས་རྣམས་བཤད་པར་བཞེད་པ་ལ་རྒྱུ་མཚན་ཡོད་དེ།
མདོ་དང་རྒྱན་གྱི་གདུལ་བྱ་བྱང་ཆུབ་སེམས་དཔའི་རིགས་ཅན་རྫོགས་པའི་བྱང་ཆུབ་རྗེས་སུ་ཐོབ་པར་འདོད་པས། ཐོབ་བྱའི་འབྲས་བུ་མཐར་ཐུག་ཡིན་པའི་ཕྱིར་ན། རྣམ་པ་ཐམས་ཅད་མཁྱེན་པ་ཉིད་ཐོབ་པར་བྱའོ་སྙམ་དུ་སྤྲོ་བ་བསྐྱེད་དགོས་པས་སོ། ། གཉིས་པ་ལ་གཉིས་ཏེ། བསམ་པ་སེམས་བསྐྱེད་པ་དང༌། སྦྱོར་བ་སྒྲུབ་པ་ལ་འཇུག་པའི་ཚུལ་ལོ། ། དང་པོ་ལ། མདོའི་ཐོག་མར་བྱུང་བའི་སེམས་བསྐྱེད་ངོས་བཟུང༌། དེའི་དབྱེ་བ་མདོ་དང་སྦྱར་བའོ། ། དང་པོ་ལ་གཉིས་ཏེ།
མཚན་ཉིད་དངོས་དང༌། དེ་ལྟར་འཆད་པ་རྗེ་བཙུན་གྱི་རང་བཟོ་མ་ཡིན་པར་བསྟན་པའོ། ། དང་པོ་ལ་གསུམ་ལས་མཚམས་སྦྱར་བ་ནི། ཡུམ་གྱི་མདོ་ལས་ཐོག་མར་གསུངས་པའི་སེམས་བསྐྱེད་པ་རང་གི་ངོ་བོ་དངོས་དང་ཆེད་དུ་བྱ་བའི་དམིགས་པ་དང་བཅས་པ་འཆད་དོ། ། རྩ་བ་ལ། སེམས་བསྐྱེད་པ་ནི། ཞེས་པས་མཚན་གཞི་བསྟན། ལྷག་མས་མཚན་ཉིད་འཆད་དོ། ། འགྲེལ་པ་ལ་གཉིས་ཏེ། ཚིག་དོན་དངོས་དང༌།
བརྒལ་ལན་ནོ། ། དང་པོ་ནི་བྱང་སེམས་རང་ཉིད་ཐོག་མར་སངས་རྒྱས་སུ་གྲུབ་ནས་སེམས་ཅན་གཞན་གྱི་དོན་དུ་ཐེག་པ་གསུམ་གྱི་སྐལ་བ་ཇི་ལྟ་བ་བཞིན་དུ་འབད་པར་བྱའོ་ཞེས་སེམས་བསྐྱེད་པ་གཞན་གྱི་དོན་དུ་ཡང་དག་པར་རྫོགས་པའི་བྱང་ཆུབ་འདོད་པའི་མཚན་ཉིད་ཅན་དེ་དབྱེ་གཞི། དབྱེ་ན་བྱང་ཆུབ་སེམས་དཔའི་བསླབ་པའི་གྲོགས་མཐའ་དག་གིས་མ་ཟིན་པའི་སྨོན་པ་དང༌། མཐའ་དག་གིས་ཟིན་པ་འཇུག་པའི་ངོ་བོ་ཉིད་རྣམ་པ་གཉིས་སོ། ། འབྱེད་པའི་རྒྱུ་མཚན་མདོ་དང་བསྟན་བཅོས་འདིར་དངོས་སུ་མེད་ཀྱང་དོན་གྱིས་འཐོབ་པ་དང༌། མདོ་གཞན་དུ་མ་ལས་དབྱེ་བ་དེ་བཞིན་དུ་གསུངས་པའོ། ། འདིར་སྨོན་པ་ལ་གཉིས་ཏེ། བསླབ་པ་ཡང་དག་པར་བླངས་པ་ལ་མ་ལྟོས་པ་དང༌། ལྟོས་པའོ། ། གཞུང་འདིར་དང་པོ་དེ་བཤད་ལ།
གཉིས་པ་དེ་ནི་འཇུག་པའི་ནང་དུ་བསྡུས་ནས་འཆད་ནུས་པ་ཡང་ཡིན་ཏེ། གཞུང་འདིའི་རྩ་འགྲེལ་དུ་འཇུག་པ་སེམས་བསྐྱེད་ཀྱི་ངོ་བོ་རྫོགས་བྱང་དོན་གཉེར་གྱི་འདོད་པའམ་དེ་དང་མཚུངས་ལྡན་གྱི་གཙོ་བོ་རྣམ་རིག་གང་རུང་ལས་མ་འདས་པར་བཤད་པའི་ཕྱིར། གཞུང་གཞན་ནས་དེ་ལྟར་འདོད་པའི་ཆ་ནས་སེམས་བསྐྱེད་དང༌། བསླབ་པ་ལ་སློབ་པའི་ཆ་ནས་སྡོམ་པར་བཤད་དོ། ། གཉིས་པ་ལ་གཉིས་ཏེ། རྒོལ་བ་དང༌། ལན་ནོ། ། དང་པོ་ནི། རྩ་བར་འདོད་ཅེས་པ་ལ། རྒོལ་བ་ན་རེ།
འདིར་བསྟན་གྱི་སེམས་བསྐྱེད་པ་ནི། ཇི་ལྟར་ན་རྫོགས་བྱང་དོན་གཉེར་གྱི་འདོད་པར་འགྱུར་ཏེ། གཞན་དོན་དུ་ཡང་དག་པར་རྫོགས་པའི་བྱང་ཆུབ་འདོད་པ་ཉིད་ནི། དེ་དོན་དུ་གཉེར་བ་དགེ་བའི་ཆོས་ལ་འདུན་པའི་སེམས་ལས་བྱུང་བ་ཡིན་ལ། སེམས་བསྐྱེད་པ་ནི་གཙོ་བོ་སེམས་རང་གི་ཡུལ་ཁྱད་པར་དུ་འཕགས་པ་དོན་གཉིས་ཀྱི་ངོ་བོ་སྣང་བ་ཅན་འབྱུང་བ་མ་ཡིན་ནམ་སྟེ། ཇི་སྐད་དུ། དོན་གཉིས་ལྡན་པའི་སེམས་འབྱུང་བ། ། ཞེས་བཤད་པས་སོ་ཞེ་ན། ལན་ལ། རྒྱུ་མིང་འབྲས་བུ་ལ་བཏགས་པའི་ལན་དང༌།
གྲོགས་མིང་གྲོགས་ཅན་ལ་བཏགས་པའི་ལན་ནོ། ། དང་པོ་ནི། སེམས་བསྐྱེད་ཡིན་ན། སེམས་བྱུང་མ་ཡིན་པ་བདེན་མོད་ཀྱི། འོན་ཀྱང་གཞུང་འདིར་རྒྱུ་གཞན་དོན་དོན་གཉེར་གྱི་འདོད་པའི་མིང་གིས་འབྲས་བུ་སེམས་བསྐྱེད་བསྟན་པ་ཡིན་ཏེ། དགེ་བའི་ཆོས་ལ་འདུན་པའི་མཚན་ཉིད་ཀྱི་གཞན་དོན་དོན་དུ་གཉེར་བ་ཡོད་ན་འབྲས་བུ་བྱང་ཆུབ་མཆོག་ཏུ་སེམས་བསྐྱེད་པ་འབྱུང་བས་སོ། ། འདོགས་པའི་རྒྱུ་མཚན་དེ་ལྟར་ཚང་བས་ན། ཐེག་ཆེན་སེམས་བསྐྱེད་ལ་གཞན་དོན་དོན་གཉེར་གྱི་འདོད་པའི་མིང་གིས་ཉེ་བར་བཏགས་པ་ལ་བརྟེན་པ་ཡིན་པས་ཉེས་པ་མེད་དོ། ། བཏགས་པའི་དགོས་པ་ནི། གཞན་དོན་དོན་དུ་གཉེར་བའི་བྱང་ཆུབ་སེམས་དཔའི་དགེ་བའི་ཆོས་མཐའ་དག་རྣམ་པར་འཕེལ་བར་འགྱུར་རོ། །
ཞེས་ཤེས་པར་བྱ་བའི་ཕྱིར་དུའོ། ། གཉིས་པ་ལ་འདོགས་པའི་རྒྱུ་མཚན་ནི། བྱང་ཆུབ་སེམས་དཔའི་སེམས་བསྐྱེད་ཆོས་ཅན། རྫོགས་བྱང་དོན་གཉེར་གྱི་འདོད་པ་དེའི་སྒྲས་སྟོན་པའི་རྒྱུ་མཚན་ཡོད་དེ། འདོད་པ་དེ་དང་ལྷན་ཅིག་སྤྱོད་པའི་ཕྱིར། བཏགས་པའི་དགོས་པ་ནི་སྔ་མ་ལས་རྣམ་པ་གཅིག་ཏུ་ན་སྨོན་ལམ་ནི་དོན་དུ་གཉེར་བ་སྟེ་ཡང་དག་པར་རྫོགས་པའི་བྱང་ཆུབ་འདོད་པ་ཉིད་ཡིན་ལ། བྱང་ཆུབ་སེམས་དཔའ་རྣམས་ལ་སྨོན་ལམ་དང་ལྡན་པའི་སེམས་དེ་སྐྱེའོ་ཞེས་ཤེས་པར་བྱ་བའི་ཕྱིར་ཡིན་ནོ། ། གཉིས་པ་ལ་གསུམ་ལས། མཚམས་སྦྱར་བ་ནི། འདིར་བསྟན་གྱི་སེམས་བསྐྱེད་པ་དེས་གང་འདོད་པར་བྱ་བའི་བདག་ཉིད་ཡང་དག་པར་རྫོགས་པའི་བྱང་ཆུབ་ལ་དངོས་སུ་དམིགས་པ་དང༌།
གཞན་གྱི་དོན་ལ་ཆེད་དུ་བྱ་བའི་དམིགས་པར་བཤད་པ་དེ་རྒྱུ་མཚན་གང་ལས་ཤེས་པ་ཡིན་ཞེ་ན། རྩ་བ་ནི། རྗེ་བཙུན་ཆོས་ཅན། འདིར་བསྟན་སེམས་བསྐྱེད་ཀྱི་དམིགས་ཡུལ་དེ་ལྟར་བཤད་པ་རང་བཟོ་མ་ཡིན་ཏེ། དེ་དང་དེ་ལྟར་བཤད་པ་དེ་ནི་ཡུམ་གསུམ་གྱི་མདོ་ཇི་ལྟ་བ་བཞིན་དུ་བསྟན་བཅོས་འདིར་ཡང་བསྡུས་པ་དང་རྒྱས་པའི་སྒོ་ནས་མཚན་ཉིད་དང་དབྱེ་བའི་གཞུང་རྣམས་བརྗོད་པས་སོ། ། འགྲེལ་པ་ལ་གསུམ་སྟེ། ཚིག་དོན་དངོས། གྲུབ་དོན་བསྟན་པ། དོགས་པ་སྤང་བའོ། ། དང་པོ་ནི་བསྟན་ཏེ་ཞེས་པ་བཤད་པའི་གཞི།
གང་ན་ཡང་དག་པར་རྫོགས་པའི་བྱང་ཆུབ་དང་གཞན་གྱི་དོན་ལ་དམིགས་པ་དེའོ། ། ཚུལ་ཇི་ལྟར་དུ་ན། ཡུམ་གྱི་མདོའི་དོན་རབ་ཏུ་སྟོན་པ་ལྷུར་བྱེད་པའི་ངག་གིས་མདོའི་དོན་དང་མི་འགལ་བར་བསྡུས་པ་དང་རྒྱས་པའི་སྒོ་ནས་སོ། ། མདོ་ལས་ཇི་ལྟར་བསྟན་ཞེ་ན། རྒྱལ་བའི་ཡུམ་རྒྱས་འབྲིང་གཉིས་དང་ཁྲི་བརྒྱད་སྟོང་པ་སྟེ་གསུམ་ཆར་ལས་ཀྱང༌། ཤཱ་རིའི་བུ་ཆོས་ཐམས་ཅད་རྣམ་པ་ཐམས་ཅད་དུ་མངོན་པར་རྫོགས་པར་འཚང་རྒྱ་བར་འདོད་པས་ཤེས་རབ་ཀྱི་ཕ་རོལ་ཏུ་ཕྱིན་པ་འདི་ཉིད་ལ་བསྒྲུབ་པར་བྱའོ། ། ཞེས་དང༌། ཡང་དེ་ལྟར་འདོད་པས་སྦྱིན་པ་ལ་སོགས་པ་ཐམས་ཅད་ལ་སྦྱིན་པར་བྱ་བ་དང་སྦྱིན་པ་པོ་དང་ལེན་པ་པོ་ལ་སོགས་པ་མི་དམིགས་པ་བསྒྲུབ་པར་བྱའོ། ། ཞེས་བྱ་བས་ནི་རྫོགས་བྱང་ལ་དམིགས་པ་མདོར་བསྟན་པ་དང་རྒྱས་པར་བཤད་པའོ། ། ཡང་ཤཱ་རིའི་བུ་སེམས་ཅན་ཐམས་ཅད་སྐལ་བ་ཇི་ལྟ་བ་བཞིན་དུ་མྱ་ངན་ལས་འདའ་བར་འགོད་པར་འདོད་པས་འདི་ཉིད་ལ་བསྒྲུབ་པར་བྱའོ། །
ཞེས་དང༌། སེར་སྣ་ཅན་ལ་སོགས་པ་རྣམས་སྦྱིན་པ་ལ་སོགས་པ་ལ་འགོད་པར་འདོད་པས་ཤེར་ཕྱིན་ལ་བསྒྲུབ་པར་བྱའོ། ། ཞེས་སོགས་མདོ་ཚན་གཉིས་ཀྱིས་ནི་གཞན་དོན་ལ་དམིགས་པ་མདོ་དང་རྒྱས་པར་བཤད་པའོ། ། དེ་ནི་ལེ་བརྒྱད་མའི་དོན་ཏེ། ཡུམ་གྱི་མདོ་གཞན་ལས་མདོ་རྒྱས་དེ་ལྟར་བཤད་པ་མེད་དོ། ། གཉིས་པ་གྲུབ་དོན་ནི། འདིར་བསྟན་སེམས་བསྐྱེད་པ་ནི་ཆོས་ཅན། གཞན་དོན་དུ་ཡང་དག་པར་རྫོགས་པའི་བྱང་ཆུབ་འདོད་པའི་བདག་ཉིད་ཅན་ཡིན་པར་ཤེས་པར་བྱ་སྟེ། ཚུལ་དེ་ལྟར་དུ་མདོ་ལས་གསུངས་པའི་ཕྱིར་ནའོ། ། གསུམ་པ་ནི།
སེམས་བསྐྱེད་ལ་རང་བཟོ་སྤང་བའི་ཕྱིར་དུ་མདོ་དང་སྦྱོར་བ་དེ་ལྟར་ན་གདམས་ངག་སོགས་ལྷག་མ་རྣམས་ལ་ཡང་དེ་བཞིན་དུ་སྦྱོར་དགོས་སོ་ཞེ་ན། མདོའི་གཙུག་ལག་གི་གཞུང་སྐབས་ཀྱི་དོན་སྟོན་པ་ལྷུར་ལེན་པ་ནི་རྒྱས་འབྲིང་བསྡུས་པ་ཐམས་ཅད་ལས་ཀྱང་གསུངས་མོད་ཀྱི་གདམས་ངག་སོགས་དང་སྦྱོར་ཚུལ་ཁུངས་ཉིད་དུ་མ་བྲིས་ཏེ། གོ་བར་སླ་ཞིང་ཚིག་མངས་སུ་དོགས་པས་སོ། ། གཉིས་པ་དབྱེ་བ་རྒྱས་པར་བཤད་པ་ལ་གསུམ་ལས། མཚམས་སྦྱར་བ་ནི་གཞུང་ཇི་ལྟ་བ་བཞིན་ནོ། ། རྩ་བ་ནི། རྗེ་བཙུན་གྱིས་འདིར་བསྟན་སེམས་བསྐྱེད་དཔེའི་སྒོ་ནས་ཉི་ཤུ་རྩ་གཉིས་སུ་བསྡུས་པ་ཆོས་ཅན། དགོས་པ་ཡོད་དེ། ཡུམ་གྱི་མདོ་ལས་སེམས་བསྐྱེད་ཀྱི་དབྱེ་བ་མང་པོ་གསུངས་པ་རྣམས་ཉི་ཤུ་རྩ་གཉིས་སུ་བསྡུས་ཚུལ་བདེ་བླག་ཏུ་རྟོགས་པའི་ཕྱིར་ཡིན་པས་སོ། ། འགྲེལ་པ་ལ་གཉིས་ཏེ།
ཚིག་དོན་དངོས་དང༌། ས་མཚམས་བསྟན་པའོ། ། དང་པོ་ནི་མདོ་ལས་གསུངས་པའི་དོན་དང༌། བསྟན་བཅོས་རྩ་བའི་དཔེ་དང༌། འགྲེལ་པ་མཁན་པོས་ཤེས་བྱེད་བཀོད་པ་གསུམ་སྦྱར་ནས་འཆད་པ་ནི། མདོ་ལས་དངོས་སུ་བསྟན་པའི་རྫོགས་བྱང་དོན་གཉེར་གྱི་འདུན་པ་དང༌། གཞན་དོན་དོན་གཉེར་གྱི་བསམ་པ་དང༌། དྲན་པ་ཉེར་གཞག་སོགས་ལྷག་པའི་བསམ་པ་དང༌། སྐྱེ་མེད་གསུམ་ལ་དམིགས་པའི་སྦྱོར་བ་དང༌། སྦྱིན་པ་དང༌།
ཚུལ་ཁྲིམས་དང༌། བཟོད་པ་དང༌། བརྩོན་འགྲུས་དང༌། བསམ་གཏན་དང༌། ཤེས་རབ་དང༌། ཐབས་མཁས་དང༌། སྨོན་ལམ་དང༌། སྟོབས་དང༌། ཡེ་ཤེས་ཀྱི་ཕ་རོལ་ཏུ་ཕྱིན་པ་དང་མཚུངས་པར་ལྡན་པའི་སེམས་བསྐྱེད་ཅེས་ཀུན་ལ་སྦྱར་བ་དང༌། དེ་བཞིན་དུ་མངོན་པར་ཤེས་པ་དང༌།
བསོད་ནམས་དང་ཡེ་ཤེས་ཀྱི་ཚོགས་གཉིས་དང༌། བྱང་ཆུབ་ཀྱི་ཕྱོགས་དང་མཐུན་པའི་ཆོས་རྣམས་དང༌། སྙིང་རྗེ་དང་ལྷག་མཐོང་གཉིས་དང༌། གཟུངས་དང་སྤོབས་པ་གཉིས་དང༌། ཆོས་ཀྱི་སྡོམ་བཞི་འཆད་པའི་དགའ་སྟོན་དང༌། བགྲོད་པ་གཅིག་པའི་ལམ་དང༌། ཆོས་ཀྱི་སྐུ་དང་མཚུངས་པར་ལྡན་པའི་སེམས་བསྐྱེད་ནི་ཆོས་ཅན། གོ་རིམ་བཞིན་དུ་ཞེས་ཀུན་ལ་སྦྱར་ནས། ས་དང༌། གསེར་བཟང་པོ་དང༌།
ཟླ་བ་ཚེས་པ་དང༌། མེ་དང༌། གཏེར་ཆེན་པོ་དང༌། རིན་པོ་ཆེའི་འབྱུང་ཁུངས་ཀྱི་གནས་དང༌། རྒྱ་མཚོ་ཆེན་པོ་དང༌། རྡོ་རྗེ་དང༌། རིའི་རྒྱལ་པོ་དང༌། སྨན་དང༌། དགེ་བའི་བཤེས་གཉེན་དང༌། ཡིད་བཞིན་གྱི་ནོར་བུ་དང༌།
ཉི་མ་དང༌། ཆོས་ཀྱི་སྒྲ་དབྱངས་སྙན་པ་དང༌། རྒྱལ་པོ་ཆེན་པོ་དང༌། བང་མཛོད་དང༌། ལམ་པོ་ཆེ་དང༌། བཞོན་པ་བཟང་པོ་དང༌། བཀོད་མའི་ཆུ་དང༌། སྒྲ་སྙན་པ་དང༌། ཆུ་བོའི་རྒྱུན་དང༌། སྤྲིན་ལྟ་བུ་སྟེ།
གཏན་ཚིགས་གོ་རིམ་བཞིན་དུ། ཆོས་དཀར་པོ་ཐམས་ཅད་ཀྱི་གཞིའི་དངོས་པོ་ཡིན་པའི་ཕྱིར་དང༌། བྱང་ཆུབ་ཀྱི་བར་དུ་ལྡོག་པར་མི་འགྱུར་བའི་ཕྱིར་དང༌། དགེ་བའི་ཆོས་མཐའ་དག་རྣམ་པར་འཕེལ་བར་འགྱུར་བའི་ཕྱིར་དང༌། ཐམས་ཅད་མཁྱེན་པ་ཉིད་གསུམ་ལ་གེགས་བྱེད་ཀྱི་སྒྲིབ་པའི་བུད་ཤིང་སྲེག་པར་བྱེད་པའི་ཕྱིར་དང༌། ལོངས་སྤྱོད་ཀྱིས་སེམས་ཅན་ཐམས་ཅད་ཚིམ་པར་བྱེད་པ་དང༌། ཡོན་ཏན་རིན་པོ་ཆེའི་རྟེན་གྱི་དངོས་པོ་དང༌། མི་འདོད་པ་ཐམས་ཅད་ཐོག་ཏུ་བབ་པས་མི་འཁྲུགས་པ་དང༌། ཆོས་ལ་ཡིད་ཆེས་པ་བརྟན་པས་བདུད་ལས་ཀྱིས་མི་ཕྱེད་པ་དང༌། དམིགས་པའི་རྣམ་པར་གཡེང་བས་མི་བསྐྱོད་པ་དང༌།
ཉོན་མོངས་པ་དང་ཤེས་བྱའི་སྒྲིབ་པའི་ནད་རབ་ཏུ་ཞི་བར་བྱེད་པ་དང༌། གནས་སྐབས་ཐམས་ཅད་དུ་སེམས་ཅན་གྱི་དོན་ཡོངས་སུ་མི་གཏོང་བ་དང༌། ཇི་ལྟར་སྨོན་པའི་འབྲས་བུ་འགྲུབ་པ་དང༌། མཐུ་སྟོབས་ཀྱིས་གདུལ་བྱ་ཡོངས་སུ་སྨིན་པར་བྱེད་པ་དང༌། ཡེ་ཤེས་ཀྱིས་གདུལ་བྱ་འདུན་པར་བྱེད་པའི་ཆོས་སྟོན་པ་དང༌། མངོན་ཤེས་ཀྱི་མཐུ་ཐོགས་པ་མེད་པས་གཞན་གྱི་དོན་སྒྲུབ་པ་དང༌། བསོད་ནམས་དང་ཡེ་ཤེས་ཀྱི་ཚོགས་མང་པོའི་མཛོད་ལྟ་བུ་དང༌། དུས་གསུམ་གྱི་འཕགས་པ་ཐམས་ཅད་གཤེགས་ཤིང་རྗེས་སུ་གཤེགས་པ་དང༌། འཁོར་བ་དང་མྱ་ངན་ལས་འདས་པའི་མཐའ་གང་དུ་ཡང་མི་ལྟུང་བར་བདེ་བླག་ཏུ་འགྲོ་བ་དང༌། གཟུངས་སྤོབས་ཀྱི་སྔར་ཐོས་པ་དང་མ་ཐོས་པ་འཛིན་པས་མི་ཟད་པ་དང༌།
ཐར་པ་འདོད་པའི་གདུལ་བྱ་ལ་ཆོས་ཀྱི་སྡོམ་བཞི་སྙན་པར་སྒྲོགས་པ་དང༌། གཞན་གྱི་དོན་བྱ་བ་རྒྱུན་མི་ཆད་པས་ཐ་མི་དད་པ་དང༌། དགའ་ལྡན་གྱི་གནས་ན་བཞུགས་པ་དང༌། སོགས་པ་མཛད་པ་བཅུ་གཉིས་ཀྱི་ཚུལ་ཀུན་ཏུ་སྟོན་པར་རུང་བ་ཉིད་ཀྱི་ཕྱིར་རོ། ། དེ་ལྟར་ན། དེ་ཡང་ས་གསེར་ཟླ་བ་མེ། ། ཞེས་བྱ་བ་ལ་སོགས་པས་ནི་མདོ་ལས་གསུངས་པའི་སེམས་བསྐྱེད་པ་ཉི་ཤུ་རྩ་གཉིས་པོ་མ་ཚང་བ་མེད་པར་བསྡུས་ནས་བཤད་པ་ཡིན་ནོ། ། གཉིས་པ་ས་མཚམས་ནི། ཉི་ཤུ་རྩ་གཉིས་པོ་དེ་ལ་འདུན་སོགས་དང་པོ་གསུམ་མཚན་ཉིད་པ་ཐོག་མར་སྐྱེས་པའི་མཚམས་ནི། ཚོགས་ལམ་ཆུང་ངུ་དང་འབྲིང་དང༌།
ཆེན་པོ་ཉིད་ཀྱི་སྒོ་ནས་ལས་དང་པོ་པའི་སས་བསྡུས་པའོ། ། དེའི་འོག་ཏུ་སྦྱོར་བ་དང་ལྡན་པའི་སེམས་བསྐྱེད་པ་གཅིག་ཐོག་མར་སྐྱེས་པའི་ས་མཚམས་ནི། ས་དང་པོ་ལ་འཇུག་པའི་སྦྱོར་བའི་ལམ་ངེས་འབྱེད་ཆ་མཐུན་གྱིས་བསྡུས་སོ། ། དེའི་འོག་ཏུ་སྦྱིན་སོགས་ལ་གཙོ་བོར་སྤྱོད་པའི་སེམས་བསྐྱེད་པ་བཅུ་ནི། རེ་རེ་ནས་དང་པོར་སྐྱེས་པའི་ས་མཚམས་ནི་རབ་ཏུ་དགའ་བ་ལ་སོགས་པའི་ས་བཅུས་བསྡུས་ཏེ། མཐོང་བ་དང་སྒོམ་པའི་ལམ་གྱི་སྤྱོད་ཡུལ་ཅན་ཡིན་ནོ། ། དེའི་འོག་ཏུ་མངོན་པར་ཤེས་པ་དང་མཚུངས་ལྡན་སོགས་ལྔ་ནི་ས་དང་པོ་ནས་བཅུ་པའི་བར་ན་ཡོད་པའི་ཁྱད་པར་གྱི་ལམ་གྱིས་བསྡུས་ཏེ། ས་ཐོབ་རྗེས་སུ་མངོན་ཤེས་དང་རྣམ་ཐར་སོགས་ཡོན་ཏན་མངོན་དུ་བྱེད་པའི་ལམ་ཇི་སྙེད་པ་ལ་ཁྱད་པར་གྱི་ལམ་དུ་འཇོག་པའི་ཕྱིར། དེའི་འོག་ཏུ་སེམས་བསྐྱེད་པ་ཐ་མ་གསུམ་ནི་སངས་རྒྱས་ཀྱི་སས་བསྡུས་ཞེས་བརྗོད་པ་ཡིན་ཏེ། སངས་རྒྱས་ཀྱི་ས་ལ་འཇུག་པའི་སྦྱོར་བ་ས་བཅུའི་ཁྱད་པར་གྱི་ལམ་དང༌།
དངོས་གཞི་ཆོས་སྐུ་དང༌། མཇུག་གཟུགས་སྐུའི་སྒོ་ནས་གཙོ་བོར་བསྡུས་པའི་ཕྱིར། གསུམ་པོ་འདི་དེ་དང་དེར་གཙོ་ཆེ་བ་ཡིན་གྱི་ས་འོག་མ་ན་མེད་པ་ནི་མ་ཡིན་ཏེ། ས་བརྒྱད་པ་ལ་བགྲོད་པ་གཅིག་པའི་སར་བཤད་པ་དང༌། ས་དང་པོ་ནས་རྫུ་འཕྲུལ་གྱི་མཐུས་མཛད་པ་བཅུ་གཉིས་སྟོན་ནུས་པ་ལ་སོགས་པའི་ཕྱིར་རོ། ། དེ་ལྟར་ན་སེམས་བསྐྱེད་པའི་རབ་ཏུ་དབྱེ་བ་ཉི་ཤུ་རྩ་གཉིས་པོ་འདིས་ནི་སངས་རྒྱ་བའི་ལམ་གྱི་རིམ་པ་མ་ལུས་པ་བསྡུས་པ་ཡིན་ཏེ། ལས་དང་པོ་པའི་ས་ནས་བཟུང་སྟེ། སངས་རྒྱས་ཀྱི་སའི་བར་གྱིས་བསྡུས་པ་ཡིན་པས་སོ། ། གཉིས་པ་སྦྱོར་བ་སྒྲུབ་པ་ལ་འཇུག་ཚུལ་བཤད་པ་ལ་གཉིས་ཏེ། སྒྲུབ་པའི་རྟེན་དང༌།
བརྟེན་པ་སྒྲུབ་པའི་བསྐྱེད་ཚུལ་ལོ། ། དང་པོ་ལ་ཀུན་རྫོབ་ཀྱི་རྟེན་ཐོས་བསམ་སྒོམ་གསུམ་དང༌། དོན་དམ་པའི་རྟེན་ཆོས་དབྱིངས་སོ། ། དང་པོ་ལ་ཐོས་བསམ་གྱི་རྟེན་དང༌། འཇིག་རྟེན་པའི་སྒོམ་བྱུང་གི་རྟེན་ནོ། ། དང་པོ་ལ་གདམས་ངག་སྤྱིར་བསྟན་པ་དང༌། དགེ་འདུན་དཀོན་མཆོག་བྱེ་བྲག་ཏུ་བཤད་པའོ། ། དང་པོ་ལ་གསུམ་ལས། མཚམས་སྦྱར་བ་ནི། དེ་ལྟར་སེམས་བསྐྱེད་ཀྱི་དབྱེ་བ་ཞར་ལ་བརྗོད་ནས།
བྱང་ཆུབ་ཀྱི་སེམས་དང་པོ་འདུན་ལྡན་སོགས་བསྐྱེད་པའི་བྱང་ཆུབ་སེམས་དཔའ་དུས་ཇི་ལྟ་བ་བཞིན་དུ་གདམས་ངག་དོན་དུ་གཉེར་བར་བྱེད་པ་ལ་དགེ་བའི་བཤེས་གཉེན་གྱིས་འདོམས་དགོས་པ་ནི་ཐེག་པ་ཆེན་པོའི་གདམས་ངག་ཡིན་པས་དེ་འཆད་དོ། ། དེ་ལྟར་འདོམས་པའི་དགོས་པ་ལ་གཉིས་ལས། གདམས་པའི་དགོས་པ་ནི། བྱང་ཆུབ་ཀྱི་སེམས་བསྐྱེད་པ་སོགས་སྔར་གྱི་ཡོན་ཏན་ཐོབ་པ་ཡོངས་སུ་བསྲུང་བའི་དོན་གྱིས་མི་ཉམས་པར་འདོམས་པ་དང༌། རྗེས་བསྟན་གྱི་དགོས་པ་ནི། སེམས་བསྐྱེད་དེས་འཕངས་པའི་ཆོས་སྔར་མ་ཐོབ་པ་ངེས་འབྱེད་སོགས་འགྲུབ་པར་བྱ་བའི་ཕྱིར་དུ་འདོམས་དགོས་པ་དང༌། མདོར་ན་ཡོན་ཏན་སྔར་སྐྱེས་མ་སྐྱེས་ཐམས་ཅད་མངོན་པར་འཕེལ་བར་བྱ་བའི་ཕྱིར་དུ་ཡིན་ནོ། ། འདིར་དབྱེ་བ་ཞར་བྱུང་དུ་བཤད་པ་ནི། མདོ་དང་བསྟན་བཅོས་ཀྱི་དངོས་བསྟན་ཡིན་པས་ཞར་བྱུང་མ་ཡིན་ཀྱང༌། མཚོན་བྱེད་ཀྱི་ཆོས་བཅུ་པོ་རྒྱུད་ལ་སྐྱེ་བའི་རིམ་པ་ལ་བྱང་ཆུབ་ཀྱི་སེམས་དང་པོ་བསྐྱེད་ནས་གདམས་ངག་ཉན་ཆོག་པའི་དབང་དུ་བྱས་པའོ། །
རྩ་བ་ལ། ཡུམ་གྱི་མདོའི་དངོས་བསྟན་གྱི་གདམས་ངག་ནི་ཆོས་ཅན། བཅུའི་བདག་ཉིད་དུ་བཤད་དོ་ཞེས་ཤེས་པར་བྱ་སྟེ། སྒྲུབ་པ་རང་གི་ངོ་བོ་ལ་འདོམས་པ་སོགས་ཡུལ་གྱི་སྒོ་ནས་བཅུ་ཉིད་དུ་གྲངས་ངེས་པར་བཤད་པའི་ཕྱིར། འགྲེལ་པ་ལ། དབྱེ་བ་རྒྱས་པར་བཤད། གྲངས་ངེས་ཀྱི་སྒོ་ནས་དོན་བསྡུ་བའོ། ། དང་པོ་ལ་གསུམ་སྟེ། ཉམས་སུ་བླང་བྱ་སྒྲུབ་པ་ལ་འདོམས་པ་དང༌། དེས་གང་ལ་དམིགས་པའི་བདེན་པ་བཞི་ལ་འདོམས་པ་དང༌།
སྒྲུབ་པ་དེ་གང་གིས་ཁྱད་པར་དུ་བྱེད་པའི་ཁྱད་ཆོས་རྣམས་ལ་འདོམས་པའོ། ། དང་པོ་ནི། སེམས་བསྐྱེད་དང་པོའི་མདོ་ལས་འཕྲོས་ནས། ཤཱ་རིའི་བུས་གསོལ་པ། ཆོས་ཐམས་ཅད་རྣམ་པ་ཐམས་ཅད་དུ་མངོན་པར་རྫོགས་པར་འཚང་རྒྱ་བར་འཚལ་བས་ཤེར་ཕྱིན་ལ་ཇི་ལྟར་བསླབ་པར་བགྱི། བཀའ་སྩལ་པ། བྱང་ཆུབ་སེམས་དཔའ་ཡོད་བཞིན་དུ་ཡང་དག་པར་རྗེས་སུ་མི་མཐོང་ཞེས་སོགས་ཀྱི་མདོ་ཚིག་ཆོས་ཅན། སྒྲུབ་པ་རང་གི་ངོ་བོ་ལ་འདོམས་པ་ཡིན་ཏེ། བྱང་ཆུབ་ཀྱི་སེམས་ཀྱི་རབ་ཏུ་དབྱེ་བ་ཇི་སྐད་བཤད་པ་སྒྲུབ་པ་ལ་ཐབས་ཤེས་ཁྱད་པར་ཅན་གཉིས་ལ་སློབ་དགོས་སོ་ཞེས་འདོམས་པའི་ཕྱིར། ཤེས་རབ་ཀྱི་ཁྱད་པར་ནི་བྱང་ཆུབ་སེམས་དཔའ་ཡོད་བཞིན་དུ་ཞེས་པས་ཀུན་རྫོབ་ཀྱི་བདེན་པ་ལས་མི་འདའ་བའི་ཤེས་རབ་དེ་བསྟན།
ཡང་དག་པར་རྗེས་སུ་མི་མཐོང་ཞེས་པས་དོན་དམ་པའི་བདེན་པ་ལས་མི་འདའ་བའི་ཤེས་རབ་དེ་བསྟན་པ་ཡིན་ཏེ། ཀུན་རྫོབ་མ་རིག་པའི་ངོར་ཡོད་པ་དང་དོན་དམ་ཡེ་ཤེས་ཀྱི་ངོར་མི་དམིགས་པའི་ཚུལ་གྱིས་འཇུག་པར་བྱའོ། ། ཞེས་བསྟན་པའི་ཕྱིར། འཛམ་བུའི་གླིང་འདི་དགེ་སློང་ཤཱ་རིའི་བུ་དང༌། མཽ་གལ་གྱི་བུ་ཤ་སྟག་གིས་གང་བར་གྱུར་ཀྱང༌། དེ་དག་གི་ཤེས་རབ་གང་ཡིན་པ་དེས་བྱང་སེམས་ཆེན་པོ་ཤེར་ཕྱིན་ལ་སྤྱོད་པའི་ཤེས་རབ་ཀྱི་བརྒྱའི་ཆར་ཡང་ཉེ་བར་མི་འགྲོ་ཞེས་སོགས་ཀྱི་མདོ་དེས་ཐབས་ཀྱི་ཁྱད་པར་བསྟན་པ་ཡིན་ཏེ། ཉན་ཐོས་ལ་སོགས་པ་དང་ཐུན་མོང་མ་ཡིན་པའི་བསམ་པ་སེམས་བསྐྱེད་པས་སྦྱོར་བ་ཕ་རོལ་ཏུ་ཕྱིན་པ་དྲུག་ལ་འཇུག་དགོས་པར་བསྟན་པའི་ཕྱིར། གཉིས་པ་ལ་བཞི་ལས། དང་པོ་སྡུག་བདེན་ལ་འདོམས་པ་ནི། བཀའ་སྩལ་པ།
གཟུགས་སྟོང་པ་ཉིད་ལ་བརྩོན་ན་བརྩོན་ཞེས་བགྱིའོ། ། ཞེས་སོགས་ཀྱི་མདོ་ཆོས་ཅན། སྡུག་བསྔལ་གྱི་བདེན་པ་ལ་འདོམས་པ་ཡིན་ཏེ། གཟུགས་ལ་སོགས་པ་ལས་ཉོན་གྱི་འབྲས་བུར་གྱུར་པའི་སྟོང་པ་ཉིད་དང༌། ཡུལ་ཅན་ཤེས་རབ་ཀྱི་ཕ་རོལ་ཏུ་ཕྱིན་པ་དག་དེ་བཞིན་ཉིད་ཀྱི་ངོ་བོར་རང་བཞིན་དུ་གཅིག་གོ་ཞེས་འདོམས་པའི་ཕྱིར། གཉིས་པ་ཀུན་འབྱུང་ལ་འདོམས་པ་ནི། གཟུགས་ཀུན་ནས་ཉོན་མོངས་པ་དང་རྣམ་པར་བྱང་བའི་ཆོས་ཅན་མ་ཡིན་ནོ། ། ཞེས་སོགས་ཀྱི་མདོ་ཆོས་ཅན། ཀུན་འབྱུང་གི་བདེན་པ་ལ་འདོམས་པ་ཡིན་ཏེ། རྒྱུར་གྱུར་པའི་གཟུགས་ལ་སོགས་པ་དང༌།
སྟོང་པ་ཉིད་དག་ཐ་མི་དད་པ་ཉིད་ཀྱིས་ན་གཟུགས་ལ་སོགས་པ་ནི་སྔར་མེད་གསར་དུ་ཀུན་འབྱུང་བ་དང༌། སྔར་ཡོད་འགོག་པ་དང༌། ཆགས་སོགས་ཀུན་ནས་ཉོན་མོངས་པ་དང༌། དད་སོགས་རྣམ་པར་བྱང་བའི་ཆོས་ཅན་མ་ཡིན་ནོ་ཞེས་འདོམས་པའི་ཕྱིར། གསུམ་པ་འགོག་བདེན་ལ་འདོམས་པ་ནི། བཀའ་སྩལ་པ། སྟོང་པ་ཉིད་ནི་མི་སྐྱེ་མི་འགག་ཅེས་སོགས་ཀྱི་མདོ་ཆོས་ཅན། འགོག་པ་ལ་འདོམས་པ་ཡིན་ཏེ། གཟུགས་མེད་པ་ནས། མ་རིག་པ་སྐྱེ་བ་སོགས་ཀུན་ནས་ཉོན་མོངས་ཀྱི་རྟེན་འབྲེལ་ཡང་མེད།
མ་རིག་པ་འགག་པ་སོགས་རྣམ་བྱང་གི་རྟེན་འབྲེལ་ཡང་མེད། རྟོགས་པ་ཕུན་ཚོགས་སངས་རྒྱས་ཀྱང་མེད། སྤངས་པ་ཕུན་ཚོགས་བྱང་ཆུབ་ཀྱི་བར་དུ་ཡང་མེད་དོ་ཞེས་འདོམས་པའི་ཕྱིར། དེ་ལྟར་མེད་པ་ཡིན་ཏེ། གློ་བུར་དྲི་བྲལ་གྱི་སྟོང་པ་ཉིད་ལ་ནི་འདུས་བྱས་ཀྱི་མཚན་ཉིད་སྐྱེ་བ་དང་འགག་པ་དང་བྲལ། སྤང་གཉེན་གྱི་མཚན་ཉིད་ཀུན་ནས་ཉོན་མོངས་པ་དང་རྣམ་པར་བྱང་བ་དང་བྲལ། གནས་སྐབས་ཀྱི་མཚན་ཉིད་ཉམས་པ་དང་འཕེལ་བ་དང་བྲལ།

སོགས་པའི་སྒྲས། འདས་སོགས་དུས་གསུམ་གྱི་མཚན་ཉིད་དང་བྲལ་བར་མདོ་ལས་གསུངས་པའི་ཕྱིར། བཞི་པ་ལ། བཀའ་སྩལ་པ། བྱང་ཆེན་ཡུམ་ལ་སྤྱོད་པའི་ཚེ། བྱང་སེམས་བདག་ཉིད་སྦྱིན་སོགས་ལ་བརྩོན་ཞེས་བགྱི་བའམ། མི་བརྩོན་ཞེས་བགྱི་བར་ཡང་དག་པར་རྗེས་སུ་མ་མཐོང་ངོ༌། ། ཞེས་སོགས་དང༌། སྟོང་པ་ཉིད་ལ་སྟོང་པ་ཉིད་ཀྱིས་མི་སྦྱོར་ཞེས་སོགས་དང༌། སྔོན་གྱི་མཐའ་དང་ཕྱི་མའི་མཐའ་ཡང་དག་པར་རྗེས་སུ་མ་མཐོང་ཞེས་སོགས་ཀྱི་མདོ་ཚན་གསུམ་ཆོས་ཅན། ལམ་བདེན་ལ་འདོམས་པ་ཡིན་ཏེ།
སྦྱིན་པ་ལ་སོགས་པའི་ཕ་རོལ་ཏུ་ཕྱིན་པ་དང་བྱང་སེམས་བདག་ཉིད་ཕན་ཚུན་བསྒོམ་བྱ་དང་སྒོམ་བྱེད་དུ་ལྡན་པ་ཡང་མ་ཡིན་མི་ལྡན་པ་ཡང་མ་ཡིན་པ་དང༌། ཡང་ནང་ཡུལ་ཅན་དུ་གྱུར་པའི་སྟོང་པ་ཉིད་སོགས་ནི་ཕྱི་ཡུལ་དུ་གྱུར་པའི་སྟོང་པ་ཉིད་སོགས་དང་ཡུལ་ཡུལ་ཅན་དུ་དང༌། སྔོན་གྱི་མཐའ་འཁོར་བ་དང༌། ཕྱི་མའི་མཐའ་མྱ་ངན་ལས་འདས་པ་དག ཕན་ཚུན་ངེས་པར་འབྱུང་བ་དང་འབྱུང་བྱེད་དུ་ལྡན་པ་ཡང་མ་ཡིན་མི་ལྡན་པ་ཡང་མ་ཡིན་པ་ཉིད་དུ་རྟོགས་ལ་སྒྲུབ་བོ་ཞེས་འདོམས་པའི་ཕྱིར། འདིར་གཞུང་ཚན་དང་པོས་ལམ་དང༌། བར་པས་རིགས་སྒྲུབ་དང༌། གསུམ་པས་ངེས་འབྱིན་ལ་འདོམས་པའོ། ། གདམས་ངག་བར་པ་བདུན་གྱི་སྐབས་སུ་དོན་དམ་པའི་བདེན་པ་ལས་མི་འདའ་བ་ནི་མདོ་གཞུང་གི་དངོས་བསྟན་ཡིན་ལ། ཀུན་རྫོབ་ཀྱི་བདེན་པ་ལས་མི་འདའ་བས་ཞེས་ཚིག་རྣམ་པར་སྦྱར་རོ། །
གསུམ་པ་ལ་གསུམ་སྟེ། བར་ཆད་སེལ་བའི་རྟེན་དཀོན་མཆོག་གསུམ་ལ་འདོམས་པ་དང༌། མི་མཐུན་ཕྱོགས་སེལ་བྱེད་བརྩོན་འགྲུས་གསུམ་ལ་འདོམས་པ་དང༌། གནས་སྐབས་དང་མཐར་ཐུག་གི་ཡོན་ཏན་ལ་འདོམས་པའོ། ། དང་པོ་ལ་གསུམ་ལས་སངས་རྒྱས་ལ་འདོམས་པ་ནི། བཀའ་སྩལ་པ། གཟུགས་ལ་སོགས་པ་རྣམ་པ་ཐམས་ཅད་མཁྱེན་པ་ཉིད་དང་སྦྱོར་བར་མི་བྱེད་ཅེས་སོགས་ཀྱི་མདོ་ཚན་གསུམ་ཆོས་ཅན། སངས་རྒྱས་དཀོན་མཆོག་ལ་འདོམས་པ་ཡིན་ཏེ། དམིགས་པར་བྱ་བའི་ཡུལ་དང་དམིགས་པར་བྱེད་པའི་ཡུལ་ཅན་ཐ་དད་མ་ཡིན་པར་མཉམ་པ་ཉིད་དུ་ཤེས་པ་ནི་སངས་རྒྱས་སོ་ཞེས་བྱ་བའི་ཚུལ་གྱིས་འདོམས་པའི་ཕྱིར། སངས་རྒྱས་ཀྱི་སར་ཡུལ་ཡུལ་ཅན་ཐ་མི་དད་པའི་ཤེས་བྱེད་ནི།
སངས་རྒྱས་རྟོགས་པ་དང་བྱང་ཆུབ་དབྱིངས་སྒྲིབ་བྲལ་དག་མཚན་ཉིད་གཅིག་པ་ཉིད་ཀྱི་ཕྱིར་དང༌། སངས་རྒྱས་སུ་མཚོན་པར་བྱེད་པའི་ཆོས་ཀྱི་མཚན་ཉིད་རྣམ་པ་ཐམས་ཅད་མཁྱེན་པ་ཉིད་ཅེས་བྱ་བ་ལ་སོགས་སུ་མི་དམིགས་པའི་ཕྱིར། རྣམ་པ་ཐམས་ཅད་མཁྱེན་པ་ཉིད་ནི་ཡུལ་གཟུགས་ལ་སོགས་པ་ལ་མི་སྦྱོར་བའི་ཕྱིར་རོ། ། གཉིས་པ་ཆོས་དཀོན་མཆོག་ལ་ནི། བཀའ་སྩལ་པ། གཟུགས་དངོས་པོ་ཡོད་ཅེས་བྱ་བའམ། མེད་ཅེས་བྱ་བར་མི་སྦྱོར། རྟག་ཅེས་བྱ་བའམ། མི་རྟག་ཅེས་བྱ་བར་མི་སྦྱོར། ཞེས་སོགས་ཀྱི་མདོ་ཆོས་ཅན།
ཆོས་དཀོན་མཆོག་ལ་འདོམས་པ་ཡིན་ཏེ། གཞི་དང་གཉེན་པོ་དང་རྣམ་པ་མཐའ་དག་དངོས་སུ་བསྡུས་པ་དག་གིས་ཞར་ལ་གཞན་ཡང་བསྡུས་པའི་ཆོས་ཐམས་ཅད་ཀུན་རྫོབ་ཀྱི་བདེན་པ་ལས་མི་འདའ་ཞིང༌། དོན་དམ་པར་ངོ་བོ་ཉིད་མེད་དོ་ཞེས་གདམས་པའི་ཕྱིར། མདོ་འདིས་ཆོས་དཀོན་མཆོག་ཇི་ལྟར་བསྟན་ཞེ་ན། ཡུལ་གྱིས་ཡུལ་ཅན་འཕེན་ནུས་ཏེ། ཐམས་ཅད་མཁྱེན་པ་ཉིད་གསུམ་གྱིས་གཞི་ལམ་རྣམ་གསུམ་ཡུལ་དུ་བསྡུས་པའི་ཕྱིར་རོ། ། གསུམ་པ་དགེ་འདུན་ལ་ནི། དགེ་འདུན་ཉི་ཤུ་སྟོན་བྱེད་ཀྱི་མདོ་རྣམས་ཆོས་ཅན། དགེ་འདུན་དཀོན་མཆོག་ལ་འདོམས་པ་ཡིན་ཏེ། བྱང་ཆུབ་སེམས་དཔའ་འཕགས་པ་སློབ་པ་ཕྱིར་མི་ལྡོག་པ་རྣམས་ལ་ཀུན་རྫོབ་ཀྱི་བདེན་པ་ལས་མི་འདའ་བར་རང་བཞིན་གྱིས་སྐྱེ་བ་མེད་པ་ཉིད་དུ་འཇུག་པར་བྱའོ། །
ཞེས་གདམས་པའི་ཕྱིར། མདོ་ལས་གྲངས་དུ་ཞིག་བསྟན་ཅེ་ན། བྱང་ཆུབ་སེམས་དཔའི་དགེ་འདུན་ལ་རྩ་བའི་དབྱེ་བ་འབྲས་བུ་ལ་ཞུགས་པ་དང༌། གནས་པའི་བྱེ་བྲག་གིས་སྐྱེས་བུ་ཆེན་པོ་བདུན་པོ་རང་སངས་རྒྱས་དང་ལྷན་ཅིག་བརྒྱད་པོ་ལ་ཡན་ལག་གི་དབྱེ་བ་དབང་པོ་བརྟུལ་པོ་ལ་སོགས་པའི་བྱེ་བྲག་གིས་གྲངས་ཉི་ཤུར་ཚང་བ་ཅིག་བསྟན་ནོ། ། འདིར་བསྟན་དགྲ་བཅོམ་པ་ནི། དགེ་འདུན་དུ་མ་གཏོགས་ཏེ། སངས་རྒྱས་དཀོན་མཆོག་གི་ཁོངས་སུ་གཏོགས་པ་ཉིད་ཀྱི་ཕྱིར་རོ། ། གཉིས་པ་མི་མཐུན་ཕྱོགས་སེལ་བྱེད་ལ་གསུམ་ལས། དང་པོ་ནི། ཤཱ་རིའི་བུས་གསོལ་པ།
ལུས་ཀྱི་ལས་མ་དག་པ་དང༌། ཡིད་ཀྱི་དང་ངག་གི་ལས་མ་དག་པ་གང་ལགས་ཞེས་སོགས་ཀྱི་མདོ་ཆོས་ཅན། མ་ཞེན་པའི་བརྩོན་འགྲུས་ལ་འདོམས་པ་ཡིན་ཏེ། ལུས་ལ་སོགས་པ་ངོ་བོ་ཉིད་མེད་པར་བསྟན་པའི་ཚུལ་གྱིས་འདོམས་པའི་ཕྱིར། དགོས་པ་ཅིའི་དོན་དུ་ན། སྦྱོར་བའི་བརྩོན་འགྲུས་བརྩམས་པ་ཉིད་ཀྱིས་ཇི་སྐད་བཤད་པའི་དོན་ལ་ནན་ཏན་བྱེད་པ་ན་ལུས་ལ་སོགས་པའི་ལས་མ་དག་པ་ལ་མངོན་པར་ཞེན་པའི་བསོད་ཉམས་ཉིད་ཀྱིས་ལེ་ལོ་ཅན་ལ་ལ་མངོན་པར་ཞེན་པར་འགྱུར་བས་དེའི་གཉེན་པོར་རོ། ། གཉིས་པ་མི་ངལ་བ་ལ་ནི། བྱང་ཆེན་ཡུམ་ལ་སྤྱོད་པའི་ཚེ། གཟུགས་རློམ་སེམས་སུ་མི་བྱེད་ཅེས་སོགས་ཀྱི་མདོ་ཆོས་ཅན། ཡོངས་སུ་ངལ་བ་མེད་པ་ལ་འདོམས་པ་ཡིན་ཏེ།
གཟུགས་ལ་སོགས་པ་ནས་ཡང་དག་པར་རྫོགས་པའི་བྱང་ཆུབ་ཀྱི་བར་ལ་རློམ་པ་མེད་པ་ཉིད་དུ་གདམས་པའི་ཕྱིར། དགོས་པ་ནི་དུས་ཡུན་རིང་མོ་ཞིག་ནས་གོམས་པར་བྱས་ཀྱང་འདོད་པའི་དོན་མ་གྲུབ་ན་དངང་བའི་རང་བཞིན་ཅན་ཡོངས་སུ་སྐྱོ་བར་འགྱུར་བས་དེའི་གཉེན་པོར་རོ། ། གསུམ་པ་ནི། བྱང་སེམས་ཆེན་པོའི་ཐམས་ཅད་མཁྱེན་པའི་ཡེ་ཤེས་དེ་གང་ལགས། ཞེས་པའི་ལན་གྱི་མདོ་རྣམས་ཆོས་ཅན། ལམ་ཡོངས་སུ་བཟུང་བའི་བརྩོན་འགྲུས་ལ་འདོམས་པ་ཡིན་ཏེ། ཆོས་རྣམས་རང་བཞིན་གྱིས་མ་སྐྱེས་པ་ཉིད་དུ་གདམས་པའི་ཕྱིར། དགོས་པ་ནི་ཕྱོགས་བཅུ་ན་བཞུགས་པའི་སངས་རྒྱས་ལ་སོགས་པ་ལ་དོན་རེ་རེའི་ཕྱིར་ཡང་ལམ་གྱི་ལུང་ནོད་པར་བྱ་དགོས་ན། ཡང་སེམས་ཞུམ་པར་འགྱུར་བས་དེའི་གཉེན་པོར་རོ། ། གསུམ་པ་ལ་གཉིས་ཏེ།
ཡོན་ཏན་མངོན་པར་སྒྲུབ་པའི་ལམ་ལ་འདོམས་པ་དང༌། སྤང་བྱའི་ས་བོན་འཇོམས་པའི་ལམ་ལ་འདོམས་པའོ། ། དང་པོ་ལ་གཉིས་ལས། སྤྱན་ལ་འདོམས་པ་ནི། ཤཱ་རིའི་བུ་ཤའི་མིག་གིས་དཔག་ཚད་བརྒྱ་མཐོང་བ་ཡོད་དོ། ། ཞེས་སོགས་ཀྱི་མདོ་ཆོས་ཅན། སྤྱན་ལ་འདོམས་པ་ཡིན་ཏེ། སྤྱན་ལྔ་པོ་རྣམས་ཀུན་རྫོབ་ཀྱི་བདེན་པ་ལས་མི་འདའ་ཞིང༌། དེ་བཞིན་ཉིད་དུ་རོ་གཅིག་པ་ཉིད་དུ་སྒྲུབ་བོ། ། ཞེས་གདམས་པའི་ཕྱིར།
ལྔ་པོ་གང་ཞེ་ན། གོ་རིམ་ཇི་ལྟ་བ་བཞིན་དུ་ཤའི་སྤྱན་ནི། བདག་རྐྱེན་ཕར་ཕྱིན་ལ་བརྟེན་ནས་ཡུལ་གྱི་དངོས་པོའི་ཚད་སོ་སོར་ངེས་པ་དཔག་ཚད་བརྒྱ་ནས་སྟོང་གསུམ་གྱི་བར་གང་རུང་མཐོང་བའི་ཡུལ་ཅན་དང༌། རྣམ་པར་སྨིན་པ་ལས་བྱུང་བའི་ལྷའི་སྤྱན་ནི། དེ་ལ་བརྟེན་ནས་སེམས་ཅན་ཐམས་ཅད་ཀྱི་འཆི་འཕོ་བ་དང་སྐྱེ་བ་མཐོང་བ་དང༌། ཤེས་རབ་ཀྱི་ནི། དེ་ལ་བརྟེན་ནས་ཆོས་ཐམས་ཅད་ལ་རྣམ་པར་མི་རྟོག་པ་དང༌། ཆོས་ཀྱི་སྤྱན་ནི་རང་དང་མཉམ་པ་མན་ཆད་ཀྱི་འཕགས་པའི་གང་ཟག་ཐམས་ཅད་ཀྱི་རྟོགས་རིས་མངོན་སུམ་དུ་རྟོགས་པ་དང༌། སངས་རྒྱས་ཀྱི་ནི། ཆོས་ཐམས་ཅད་རྣམ་པ་ཐམས་ཅད་དུ་མངོན་པར་རྫོགས་པ་བྱང་ཆུབ་པའི་ཡུལ་ཅན་ནོ། །
གཉིས་པ་ནི། བྱང་ཆེན་ཡུམ་ལ་སྤྱོད་པའི་ཚེ། མངོན་པར་ཤེས་པའི་ཕ་རོལ་ཏུ་ཕྱིན་པ་ཐོབ་སྟེ། ཞེས་སོགས་ཀྱི་མདོ་ཆོས་ཅན། མངོན་པར་ཤེས་པ་དྲུག་ལ་འདོམས་པ་ཡིན་ཏེ། མངོན་པར་ཤེས་པ་དྲུག་པོ་རྣམས་ཀུན་རྫོབ་ཀྱི་བདེན་པ་ལས་མི་འདའ་བར་གཟོད་མ་ནས་ཞི་བ་ཉིད་དུ་རྟོགས་པར་བྱའོ་ཞེས་གདམས་པའི་ཕྱིར། དྲུག་པོ་གང་ཞེ་ན། རྫུ་འཕྲུལ་གྱི་མངོན་པར་ཤེས་པ་ནི་བསམ་གཏན་གྱི་དངོས་གཞི་ལ་བརྟེན་ནས་ས་གཡོ་བ་ལ་སོགས་པར་བྱེད་པ་དང༌། ལྷའི་རྣ་བའི་ནི། དེ་ལ་བརྟེན་ནས་འཇིག་རྟེན་གྱི་ཁམས་ཐམས་ཅད་ན་གནས་པའི་སྒྲ་ཆུང་ངུ་དང་གཅིག་ཤོས་ཐོས་པ་དང༌།
གཞན་གྱི་སེམས་ཤེས་པ་ནི། དེ་ལ་བརྟེན་ནས་གཞན་གྱི་སེམས་འདོད་ཆགས་ཡོད་མེད་སོགས་ཤེས་པ་དང༌། སྔོན་གྱི་གནས་རྗེས་སུ་དྲན་པའི་ནི། དེ་ལ་བརྟེན་ནས་རང་དང་གཞན་གྱི་ཚེ་རབས་སྔ་མ་དུ་མ་རྗེས་སུ་དྲན་པ་དང༌། མངོན་པར་འདུ་བྱེད་པ་ལས་བྱུང་བའི་ལྷའི་མིག་གིས་ནི། དེ་ལ་བརྟེན་ནས་གཟུགས་ཐམས་ཅད་མཐོང་བ་དང༌། ཟག་པ་ཟད་པ་ཤེས་པའི་མངོན་པར་ཤེས་པ་ནི། བསམ་གཏན་ལ་བརྟེན་ནས་ཉོན་མོངས་པ་དང་ཤེས་བྱའི་སྒྲིབ་པ་སྤོང་བར་བྱེད་པའི་ཏིང་ངེ་འཛིན་ཤེས་རབ་མཚུངས་ལྡན་དང་བཅས་པ་ཞེས་ཀུན་ལ་སྦྱར་རོ། ། གཉིས་པ་ལ་གཉིས་ལས། དང་པོ་མཐོང་ལམ་ལ་འདོམས་པ་ནི།
འདི་ཡན་ཆད་དུ་ཤཱ་རིའི་བུ་དང་ཞུས་ལན་གྱི་སྐབས་མཚམས་བཞག་ནས། བཀའ་སྩལ་པ། རབ་འབྱོར་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་ཤེས་རབ་ཀྱི་ཕ་རོལ་ཏུ་ཕྱིན་པ་ལས་བརྩམས་ཏེ་ཇི་ལྟར་ངེས་པར་འབྱུང་བ་དེ་བཞིན་དུ་ཁྱོད་སྤོབས་པར་བྱོས་ཤིག ཞེས་སོགས་ཀྱི་མདོ་ཆོས་ཅན། མཐོང་བའི་ལམ་ལ་འདོམས་པ་ཡིན་ཏེ། དོན་དམ་པར་མི་དམིགས་ཤིང༌། ཀུན་རྫོབ་ཏུ་མཐོང་ལམ་དེས་སྤང་བར་བྱ་བའི་དངོས་པོ་སྤང་བྱ་ཀུན་བཏགས་ཀྱི་གཉེན་པོ་ཉིད་དུ་རྣམ་པར་སྒོམ་པར་བྱེད་དོ། ། ཞེས་གདམས་པའི་ཕྱིར། གང་གིས་བསྒོམ་ན་རྣལ་འབྱོར་པ་སྒྱུ་མ་མཁན་བཞིན་དུ་ཆོས་ཐམས་ཅད་ངོ་བོ་ཉིད་མེད་པར་རྟོགས་པས་ཐམས་ཅད་ལ་མངོན་པར་ཞེན་པ་མེད་པའི་ལུས་ཅན་གྱིས་སོ། ། མཐོང་ལམ་ཇི་ལྟ་བུ་ཞེ་ན།
མདོ་ལས་བཤད་ཚུལ་མང་ཡང༌། འདིར་ནི་ཆོས་དང་རྗེས་སུ་ཤེས་པའི་བཟོད་པ་བརྒྱད་དང་ཤེས་པའི་བདག་ཉིད་བརྒྱད་དེ། སྐད་ཅིག་མ་བཅུ་དྲུག་གི་ངོ་བོ་ཉིད་དུ་བཤད་དོ། ། བརྒྱད་སྟོང་པར་ནི་མདོ་དཀྱུས་མའི་ཐོག་མ་རབ་འབྱོར་གྱི་སྐབས་འདི་ཉིད་ཡིན་པས་སེམས་བསྐྱེད་ཉེར་གཉིས་དང་གདམས་ངག་དང་པོ་བརྒྱད་ལ་མདོ་ལ་སོགས་པ་མེད་དོ། ། གཉིས་པ་སྒོམ་ལམ་ལ་འདོམས་པ་ནི། བཀའ་སྩལ་པ། འདུས་བྱས་ཀྱི་དབྱིངས་མེད་པར་འདུས་མ་བྱས་གདགས་པར་མི་ནུས་ཞེས་སོགས་ཀྱི་མདོ་ཆོས་ཅན། སྒོམ་པའི་ལམ་ལ་འདོམས་པ་ཡིན་ཏེ། དོན་དམ་པར་མི་དམིགས་ཤིང༌། ཀུན་རྫོབ་ཏུ་སྒོམ་ལམ་དེས་སྤང་བར་བྱ་བའི་དངོས་པོ་སྤང་བྱ་ལྷན་སྐྱེས་ཀྱི་གཉེན་པོ་ཉིད་དུ་རྣམ་པར་བསྒོམ་པར་བྱའོ། །
ཞེས་གདམས་པའི་ཕྱིར། འདི་འཆད་པ་ལ། དངོས་དང་བརྒལ་ལན་གཉིས་ལས། དང་པོ་ནི། སྒོམ་ལམ་ཇི་ལྟ་བུ་ཞེ་ན། དོན་དམ་པར་བཤད་མ་ཐག་པའི་མཐོང་ལམ་ལས་རྫས་ཐ་དད་པའི་སྒོམ་པའི་ལམ་མཚན་ཉིད་པ་རྣམ་པར་བཞག་པ་ནི་བྱར་མེད་དེ། དོན་དམ་པར་མཐོང་བ་དང་སྒོམ་པ་ཐ་དད་དུ་གྱུར་པ་མེད་པས་སོ། ། ཇི་ལྟར་ཞེ་ན། འདུས་བྱས་དང༌། འདུས་མ་བྱས་ཀྱི་དབྱིངས་དག་ངོ་བོ་གཅིག་པ་ཉིད་ཀྱིས་ཕན་ཚུན་ཐ་དད་དུ་གདགས་པར་མི་ནུས་པ་བཞིན་དུ་ཇི་སྐད་བཤད་པའི་མཐོང་བའི་ལམ་གྱིས་མངོན་སུམ་དུ་བྱས་པའི་ཆོས་ཉིད་ཀྱི་དངོས་པོ་ལས་ཐ་མི་དད་པ་ལ་དམིགས་པ་སྟེ།
རྫས་གཅིག་པའི་ཕྱིར། གཉིས་པ་ནི། གཉིས་པོ་ཆོས་ཉིད་དངོས་པོར་རྫས་གཅིག་ན་ལྡོག་པ་ཐ་དད་དུ་འཇོག་པ་མི་འཐད་དོ་ཞེ་ན། དེ་ལྟར་བཞག་ནུས་ཏེ་སྒྲིབ་པ་ལྷན་སྐྱེས་སྒོམ་ལམ་ཁོ་ནས་སྤོང་ནུས་པ་དེ་ནི་རྟེན་ཅིང་འབྲེལ་པར་འབྱུང་བའི་ཆོས་ཉིད་ཀྱི་ཕྱིར་རོ། ། གཉིས་པ་དོན་བསྡུ་བ་ནི། སེམས་བསྐྱེད་དུ་མ་ཟད་གདམས་ངག་ཀྱང་ནི་རྣམ་པ་བཅུར་གྲངས་ངེས་ཏེ། བཅུ་པོ་འདི་ཙམ་ཁོ་ནས་རྫོགས་བྱང་དོན་གཉེར་གྱི་སྐྱེས་བུའི་དོན་ཐམས་ཅད་ཕུན་སུམ་ཚོགས་པར་འགྱུར་བས་སོ། ། ཇི་ལྟར་ཞེ་ན། བྱང་ཆུབ་ཀྱི་སེམས་བསྐྱེད་པ་དང༌། དེས་འཕངས་པའི་ཆོས་ཀྱིས་ངོ་བོ་ཉིད་ཀྱིས་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྒྲུབ་པའི་རྣམ་པ་གང་ཡིན་པ་ཐབས་ལ་མཁས་པ་དང༌།
མི་དམིགས་པའི་རྣམ་པས་འཇུག་པ་དང༌། སྒྲུབ་པ་དེའི་དམིགས་པ་གང་ཡིན་པ་འཕགས་པའི་བདེན་པ་བཞི་དང༌། སྒྲུབ་པའི་རྟེན་གང་ཡིན་པ་སྐྱབས་གསུམ་དང༌། སྒྲུབ་པ་ཁྱད་པར་དུ་འགྲོ་བའི་རྒྱུ་གང་ཡིན་པ་ལེ་ལོ་ལ་མ་ཆགས་པ་དང༌། སྒྲུབ་པ་སླར་མི་ལྡོག་པར་འགྲོ་བའི་རྒྱུ་གང་ཡིན་པ་ཡོངས་སུ་མི་ངལ་བ་དང༌། ཐེག་པ་གཞན་གྱིས་རྫོགས་བྱང་དུ་མི་འགྲོ་བའི་རྒྱུ་གང་ཡིན་པ་ལམ་ཡོངས་སུ་འཛིན་པ་དང༌། རང་དོན་ལ་གཞན་གྱི་དྲིང་མི་འཇོག་པར་འགྲོ་བའི་རྒྱུ་གང་ཡིན་པ་སྤྱན་ལྔ་དང༌། གཞན་དོན་རྣམ་པ་ཐམས་ཅད་མཁྱེན་པ་ཉིད་ཡོངས་སུ་རྫོགས་པའི་རྒྱུ་གང་ཡིན་པ་མངོན་པར་ཤེས་པ་དྲུག་དང༌། སྒྲིབ་པའི་ས་བོན་སྤངས་པས་སྒྲུབ་པ་མཐར་ཐུག་པའི་རྒྱུ་གང་ཡིན་པ་མཐོང་བ་དང་སྒོམ་པའི་ལམ་དག་སྟེ། དེ་དག་ཐམས་ཅད་གདམས་ངག་གི་སྐབས་སུ་རྫོགས་པར་བསྟན་ཟིན་པ་དེ་ལྟར་ནའོ། །
དེ་ལྟར་ཤེས་པ་ན་མཚོན་བྱེད་ཀྱི་ཆོས་བཅུ་པོའི་རང་ལྡོག་ནས་སྔ་ཕྱིའི་གོ་རིམ་ངེས་ཚུལ་དང༌། སོ་སོའི་ནང་ཚན་གྱི་དབྱེ་བས་ལམ་གྱི་ལུས་རྫོགས་ཚུལ་རྣམས་ཀྱི་ཤན་ཕྱེད་པར་བྱའོ། ། གཉིས་པ་རྟོགས་དཀའ་བ་དགེ་འདུན་དཀོན་མཆོག་བྱེ་བྲག་ཏུ་བཤད་པ་ལ་གསུམ་ལས། མཚམས་སྦྱར་བ་ནི་གཞུང་ཇི་ལྟ་བ་བཞིན་ནོ། ། རྩ་བ་ལ་ཡུམ་གྱི་མདོ་ལས་དངོས་སུ་བསྟན་པའི་བྱང་ཆུབ་སེམས་དཔའི་དགེ་འདུན་གྱི་དབྱེ་བ་ནི་ཉི་ཤུའོ། ། ཉི་ཤུ་པོ་ལ་མིང་གི་འདོགས་ཚུལ་མདོ་དང་བསྟན་བཅོས་ཁྱད་པར་མེད་དམ་ཞེ་ན། ཁྱད་པར་ཡོད་པའི་ཚུལ་ནི་རྒྱན་དུ་མངོན་པ་ནས་བཤད་པའི་དམན་པའི་དགེ་འདུན་གྱི་མིང་གིས་བསྟན་ལ། ཡུམ་ལས་དེ་ལྟར་དངོས་སུ་བསྟན་པ་མེད་དོ། ། མདོ་ལས་གསུངས་པའི་དགེ་འདུན་གྱི་དོན་རེ་རེ་དང༌། བསྟན་བཅོས་ཀྱི་མིང་རེ་རེ་སྦྱོར་བ་ནི་འགྲེལ་པ་མཛད་པའི་ལུགས་སོ། །
རྩ་འགྲེལ་དུ་ཉི་ཤུའི་གྲངས་བགྲངས་ཚུལ་མ་མཐུན་པ་ཅི་ཞེ་ན། འགྲེལ་པ་འདི་ནི་རྩ་བའི་ཉི་ཤུ་པོ་གཞིར་བཞག་པའི་སྟེང་དུ། རྒྱུན་ཞུགས་འབྲས་གནས་ཙམ་པོ་དང༌། ཕྱིར་འོང་ཙམ་པོ་དང་དགྲ་བཅོམ་ཞུགས་པ་གསུམ་བསྣན། སྲིད་རྩེ་འགྲོ་དང་གཟུགས་ཀྱི་ཆགས་བཅོམ་གཅིག་ཏུ་མཛད་ནས་དབྱེ་གཞི་ཡིན་པས་དབྱེ་བར་མི་བགྲང༌། འོག་མིན་འགྲོ་ཡང་དེ་དང་འདྲ་བར་མཛད་པ་ནི། མདོ་ནས་གསུངས་པའི་དགེ་འདུན་གྱི་དབྱེ་བ་མ་ལུས་པ་བསྟན་བཅོས་སུ་ཚང་བར་བསྡུ་བའི་ཆེད་ཡིན་ནོ། ། འདི་ལྟར་ཡང་འཆད་ནུས་ཏེ། དབང་པོ་རྟུལ་དང་རྣོན་པོ་དག་ནི་རྗེས་འབྲང་གཉིས་ཀྱི་མིང་སྟེ། འདིར་ནི་རྒྱུན་ཞུགས་ཀྱི་དང༌།
ཆགས་བྲལ་མངོན་དུ་སོང་བའི་འབྲས་བུ་གཉིས་དང་བཅས་པའི་ཞུགས་པ་མཐའ་དག་འདུའོ། ། དད་དང་མཐོང་ཐོབ་ཅེས་པ་ནི་འབྲས་བུ་ལ་གནས་པ་ཇི་སྙེད་པ་དང༌། རིམ་གྱིས་པ་ཕྱི་མ་གསུམ་གྱི་ཞུགས་པ་མཐའ་དག་འདུས་སོ། ། རིགས་ནས་རིགས་ཞེས་པ་མངོན་པ་དང་འགྲེལ་པ་འདིར་རྒྱུན་ཞུགས་ཀྱི་དབྱེ་བར་འཆད་ལ། ཡུམ་གྱི་མདོར་ནི་འབྲས་བུ་བར་པའི་སྐབས་སུ་འབྱུང་ངོ༌། ། བར་ཆད་གཅིག་པའི་འཆད་ཚུལ་ཡང་འགྲེལ་པ་འདིར་མངོན་པ་དང་མཐུན་ལ། མདོ་ལས་འབྱུང་ཚུལ་དེ་དང་མི་མཐུན་པ་ནི་དེ་མ་ཐག་ཏུ་འཆད་པར་འགྱུར་རོ། ། དེ་བས་ན་རྩ་བའི་གཞུང་འདིའི་འཆད་ཚུལ་ལ་གསུམ་སྟེ། ཡུམ་བར་མའི་དངོས་བསྟན་གྱི་དགོངས་པ། སློབ་དཔོན་གྱི་འགྲེལ་པ་ཆེ་ཆུང་གཉིས་ཀྱི་གོ་དོན།
འཕགས་པའི་དགོངས་པ་ཕྱོགས་གཅིག་བཤད་པའོ། ། དང་པོ་ནི་ཤཱ་རིའི་བུ། བྱང་ཆུབ་སེམས་དཔའ་སེམས་དཔའ་ཆེན་པོ་ཤེས་རབ་ཀྱི་ཕ་རོལ་ཏུ་ཕྱིན་པའི་གནས་པ་འདི་ལ་གནས་པ་གང་དག་མིའི་ནང་ནས་ཤི་འཕོས་ཏེ་མི་རྣམས་དང་སྐལ་བ་མཉམ་པ་ཉིད་དུ་སྐྱེས་པ་དེ་ནི་ཕྱིར་མི་ལྡོག་པའི་བྱང་སེམས་ཆེན་པོ་མ་གཏོགས་པ་དབང་པོ་རྣམས་རྟུལ་བར་འགྱུར་ཏེ། ཞེས་སོགས་དང༌། ཡང་གནས་པ་དེས་གནས་པ་གང་དག་སངས་རྒྱས་ཀྱི་ཞིང་གཞན་ནས་ཤི་འཕོས་པ་དང་དགའ་ལྡན་གྱི་ལྷའི་རིགས་ནས་ཤི་འཕོས་ཏེ་འདིར་སྐྱེས་པ་དེ་དག་གི་དབང་པོ་རྣམས་རྣོ་བར་འགྱུར་ཏེ་ཞེས་སོགས་ཀྱི་མདོ་ཚན་གཉིས་པོས་ཤེར་ཕྱིན་ལ་ཐོས་བསམ་གཙོ་བོར་གྱུར་པའི་བྱང་སེམས་ལ་དབང་པོ་རྣོ་རྟུལ་གཉིས་ཕྱེ་བ་དེ་ལ་རྒྱན་གྱིས་རྗེས་འབྲང་གཉིས་སུ་བཤད་པ་ཡིན་ནོ། ། ཡང་ཤཱ་རིའི་བུ། བྱང་ཆེན་ཡུམ་ལ་བརྩོན་པ་གང་དག་ཐབས་ལ་མཁས་པས་རྒྱུན་དུ་ཞུགས་པའི་འབྲས་བུ་མངོན་དུ་བྱས་ཀྱང་དེས་ང་རྒྱལ་དུ་མི་བྱེད་པ་དག་ཡོད་དོ། ། ཞེས་པས་རྒྱུན་ཞུགས་འབྲས་གནས་དང༌། ཡང་ཤཱ་རིའི་བུ་བྱང་ཆེན་ཚེ་གཅིག་གིས་ཐོགས་པ་ཡུམ་ལ་སྤྱོད་པ་གང་དག་ཐབས་ལ་མཁས་པས་བསམ་གཏན་བཞི་སོགས་ལ་སྙོམས་པར་འཇུག་ཀྱང་དེའི་དབང་དུ་མི་འགྲོ་བར་དགའ་ལྡན་དང་སླར་ཡང་འདིར་སྐྱེ་བ་བསྟན་ཏེ། ཞིང་སྣ་ཚོགས་སུ་སངས་རྒྱ་བ་དག་ཡོད་དོ། །
ཞེས་པས་ལན་གཅིག་ཕྱིར་འོང་དང༌། ཡང་ཤཱ་རིའི་བུ་བྱང་ཆེན་ཡུམ་ལ་སྤྱོད་པ་མངོན་པར་ཤེས་པ་དྲུག་ཐོབ་པ་གང་དག ཁམས་གསུམ་པོ་དག་ཏུ་མི་སྐྱེ་བར་སངས་རྒྱས་ཀྱི་ཞིང་གཞན་ནས་གཞན་དུ་སེམས་ཅན་གྱི་དོན་སྣ་ཚོགས་བྱེད་པར་གསུངས་པ་དེས་ཕྱིར་མི་འོང་གིས་འབྲས་གནས་ངོས་བཟུང་བ་ཡིན་ཀྱང༌། རྒྱན་དུ་དད་ཐོབ་ཀྱི་ནང་དུ་བསྡུས་ནས་ལོགས་སུ་མ་བགྲངས། གསུམ་པོའི་གོ་དོན་ཡང་གང་ཟག་གི་བདག་མེད་མངོན་སུམ་དུ་རྟོགས་ཀྱང་ཉོན་མོངས་ཆེད་དུ་མི་སྤོང་བའི་བྱང་ཆུབ་སེམས་དཔའ་སྐྱེ་བ་གཅིག་གིས་ཐོགས་པ་འདོད་ཁམས་པ་ཞིག་ལ་ཕྱིར་འོང་གི་ངོས་འཛིན་དང༌། ཁམས་གསུམ་གང་དུ་ཡང་སྐྱེ་བ་མི་ལེན་པར་དག་པའི་ཞིང་ནས་ཞིང་དུ་སྐྱེས་ནས་སེམས་ཅན་གྱི་དོན་མཛད་པ་ལ་ཕྱིར་མི་འོང་གི་ངོས་འཛིན་དུ་དགོངས་ལ། ཕྱིར་འོང་གིས་ཀྱང་བསམ་གཏན་བཞི་པོའི་དངོས་གཞི་ཐོབ་ལ་མ་ཉམས་པར་བཤད་པས་མཚོན་བྱེད་དཔེའི་དགེ་འདུན་དང་དོན་སྤྱི་འཆར་ལུགས་མི་འདྲ་བ་ཡིན་ནོ། ། ཡང་ཤཱ་རིའི་བུ་བྱང་ཆེན་ཡུམ་ལ་སྤྱོད་པ་གང་དག་ཐབས་ལ་མི་མཁས་པས་བསམ་གཏན་གྱི་ལྷ་ཚེ་རིང་པོ་རྣམས་སུ་སྐྱེ་ཞིང༌། དེ་ནས་ཤི་འཕོས་ནས་འདོད་པའི་ཁམས་སུ་སྐྱེས་པ་དེ་དག་གི་དབང་པོ་རྣམས་རྣོན་པོར་མི་འགྱུར་བ་དག་ཀྱང་ཡོད་དོ། ། ཞེས་པ་དང༌།
ཡང་བྱང་ཆེན་གང་དག་བསམ་གཏན་སོགས་ལ་སྙོམས་པར་འཇུག་ཀྱང༌། ཐབས་ལ་མཁས་པས་དེའི་དབང་གིས་མི་སྐྱེ་བར་སངས་རྒྱས་བཅོམ་ལྡན་འདས་རྣམས་མཉེས་པར་བྱེད་ཅིང་བསྐལ་པ་བཟང་པོ་འདི་ཉིད་ལ་འཚང་རྒྱ་བ་དག་ཡོད་དོ། ། ཞེས་པའི་མདོ་ཚན་གཉིས་པོ་ལ། རྒྱན་དུ་དད་དང་མཐོང་ཐོབ་ཅེས་བཤད་ཅིང༌། གོ་དོན་ནི་འབྲས་བུ་བར་པ་གཉིས་ཀྱི་ཞུགས་པ་འཆད་པའི་དོན་དུ་མི་གསལ་ལོ། ། ཡང་ཤཱ་རིའི་བུ་བྱང་ཆེན་ཚེ་གཅིག་གིས་ཐོགས་པ་ཡུམ་ལ་སྤྱོད་པ་གང་དག་བསམ་གཏན་སོགས་ལ་སྙོམས་པར་འཇུག་ཅིང་འཕགས་པའི་བདེན་པ་བཞི་པོ་ཐོབ་པ་གང་ཡིན་པ་དེ་དག་མངོན་དུ་མི་བྱེད་པ་དག་ཡོད་དེ། ཞེས་པས་ནི་རྒྱུན་དུ་ཚེ་གཅིག་བར་ཆད་གཅིག་པ་ཞེས་བསྟན་ལ། དེ་ཡང་སངས་རྒྱ་བ་ལ་ཚེ་གཅིག་གིས་ཐོགས་པར་བཤད་པས་ཕྱིར་མི་འོང་གི་འབྲས་བུ་ལ་དེས་ཐོགས་པ་མ་ཡིན་ནོ། ། ཡང་ཤཱ་རིའི་བུ་བྱང་ཆེན་ཡུམ་ལ་སྤྱོད་པ་གང་དག་བསམ་གཏན་སོགས་ལ་སྙོམས་པར་འཇུག་ཀྱང༌། ཐབས་ལ་མཁས་པས་འདོད་པའི་ཁམས་སུ་རྒྱལ་རིགས་སོགས་སུ་སྐྱེ་བ་ཡོད་དོ་ཞེས་དང༌།
ཡང་དེ་དག་དེ་ལ་སྙོམས་པར་འཇུག་ཀྱང་ཐབས་ལ་མཁས་པས་རྒྱལ་ཆེན་བཞིའི་རིས་ཀྱི་ལྷ་ནས་གཞན་འཕྲུལ་དབང་བྱེད་ཀྱི་བར་དུ་སྐྱེས་ནས་སེམས་ཅན་གྱི་དོན་བྱེད་པ་དང༌། ཡང་ཚངས་རིས་ནས་འོག་མིན་གྱི་བར་སོགས་སུ་སྐྱེས་ནས་སངས་རྒྱས་ལ་ཆོས་ཀྱི་འཁོར་ལོ་བསྐོར་བ་བསྐུལ་བ་དང༌། སེམས་ཅན་གྱི་དོན་བྱེད་པར་གསུངས་པའི་མདོ་ཚན་གཉིས་པོའི་དོན། རྒྱན་དུ་རིགས་ནས་རིགས་ཞེས་གསུངས་ལ། འདི་ཡང་རྒྱུན་ཞུགས་ཀྱི་ནང་དུ་མི་གསལ་ལོ། ། ཡང་ཤཱ་རིའི་བུ་བྱང་ཆེན་དང་པོ་སེམས་བསྐྱེད་པ་ནས་བཟུང་སྟེ། བསམ་གཏན་སོགས་ནས་སངས་རྒྱས་ཀྱི་ཆོས་མ་འདྲེས་པའི་བར་ཐོབ་པ་ཐབས་ལ་མཁས་པས་ཚངས་རིས་ནས་འོག་མིན་གྱི་བར་སྐྱེས་ནས་འཚང་རྒྱ་བ་དག་ཡོད་དོ། ། ཞེས་པས་བར་དོར་འདའ་བ་དང༌། ཡང་བྱང་ཆེན་གང་དག་དང་པོ་སེམས་བསྐྱེད་པ་ཉིད་ཀྱིས་བྱང་ཆུབ་ཏུ་འཚང་རྒྱ་བ་དག་ཡོད་དོ། ། ཞེས་པས་སྐྱེས་འདའ་བ་དང༌།
ཡང་ཤཱ་རིའི་བུ་བྱང་ཆེན་ཕ་རོལ་ཏུ་ཕྱིན་པ་དྲུག་ལ་སྤྱོད་པ་གང་དག་ཞིང་སྣ་ཚོགས་སུ་འཚང་རྒྱ་བ་དག་ཡོད་དོ། ། ཞེས་པས་བྱེད་བཅས་དང་ཡང་བྱང་ཆེན་གང་དག་བྱང་ཆུབ་སེམས་དཔའི་སྐྱོན་མེད་པ་ལས་འདའ་ཞིང་ཕྱིར་མི་ལྡོག་པའི་ས་ལ་ཡང་ཞེས་པ་ནས་ཞིང་སྣ་ཚོགས་སུ་འཚང་རྒྱ་བ་དག་ཡོད་དོ། ། ཞེས་པས་བྱེད་མེད་ངོས་བཟུང་བ་ཡིན་ལ། འདིར་བར་འདའ་བ་གཟུགས་ཁམས་ཀྱི་སྔོན་དུས་ཀྱི་སྲིད་པར་སྐྱེ་བ་ལེན་པ་དང༌། སྐྱེས་འདའ་བ་སོགས་གསུམ་ལ་ཁམས་གོང་དུ་སྐྱེ་བའི་རྒྱུ་དང་སྐྱེ་བ་ལེན་པ་གཉིས་ཀ་མ་བཤད་པར་ཞིང་སྣ་ཚོགས་སུ་འཚང་རྒྱ་བ་ཞིག་བཤད་པས་འདི་དག་ཁམས་གོང་མར་ཉེར་འགྲོའི་ནང་ཚན་དུ་བཤད་པ་མེད་དོ། ། ཡང་ཤཱ་རིའི་བུ་བྱང་ཆེན་ཡུམ་ལ་སྤྱོད་པ་གང་དག་འཁོར་ལོ་བསྒྱུར་བའི་རྒྱལ་པོར་གྱུར་ནས་སེམས་ཅན་གྱི་དོན་བྱས་ཏེ་ཚངས་རིས་ནས་འོག་མིན་གྱི་བར་དུ་སྐྱེས་ནས་ཞིང་སྣ་ཚོགས་སུ་སངས་རྒྱ་བ་དག་ཡོད་དོ། ། ཞེས་པས་འོག་མིན་འགྲོ་དང༌། སྲིད་རྩེ་འགྲོ་དང༌། གཟུགས་ཀྱི་ཆགས་བཅོམ་རྣམས་ཀྱི་བཤད་བྱའི་མདོ་རྣམས་ཀྱིས་ནི་དེ་དག་གི་སྤངས་རྟོགས་སྐྱེ་བ་ལེན་ཚུལ་གྱི་ཁྱད་པར་ཆོས་མངོན་པ་ནས་འབྱུང་བ་དང་ཆ་འདྲ་བར་བཤད་དོ། ། འོག་མིན་འགྲོ་འཕར་གསུམ་གྱི་དབྱེ་གཞི་ཡིན་པ་དང༌།
སྲིད་རྩེ་འགྲོ་དང༌། གཟུགས་ཀྱི་ཆགས་བཅོམ་དོན་གཅིག་པ་དང༌། ཕྱི་མ་གཉིས་ཀྱི་དབྱེ་གཞི་འཆད་པའི་ཚུལ་ནི་མདོ་ན་མེད་དོ། ། ཡང་ཤཱ་རིའི་བུ་སེམས་ཅན་གང་དག་གིས་བྱང་ཆུབ་སེམས་དཔའ་ཆེན་པོ་མཐོང་བ་དེ་དག་ཀྱང་སེམས་རབ་ཏུ་དྭང་བ་དེ་ཉིད་ཀྱི་ཐེག་པ་གསུམ་གྱི་རིམ་གྱིས་ཡོངས་སུ་མྱ་ངན་ལས་འདའ་བ་དག་ཡོད་དོ། ། ཞེས་པ་ནི་མཐོང་ཆོས་ཞིའི་མདོ་ཡིན་ལ། གོ་དོན་ནི་བྱང་སེམས་ཆེན་པོ་དག་མཐོང་ནས་དད་པའི་རྐྱེན་གྱིས་ཞི་བ་ཐོབ་པ་ལ་བཤད་དོ། ། ཡང་ཤཱ་རིའི་བུ་བྱང་སེམས་ཆེན་པོ་གང་དག་ཐོད་རྒལ་ལ་སྙོམས་པར་ཞུགས་ནས་ཞིང་སྣ་ཚོགས་སུ་སངས་རྒྱ་བ་དག་ཡོད་དོ། ། ཞེས་པ་ནི་ལུས་མངོན་བྱེད་ཀྱི་མདོ་ཡིན་ལ། གོ་དོན་ནི་མངོན་པ་དང་ཆ་འདྲ་བར་བཤད་དོ། ། ཡང་ཤཱ་རིའི་བུ་བྱང་ཆེན་གང་དག་སེམས་ཅན་རྣམས་ལ་སངས་རྒྱས་ཀྱི་ཆོས་སྣང་བར་བྱེད་ཅིང་བདག་ཉིད་ཀྱང་ཆོས་ཀྱི་སྣང་བ་དེ་དང་མི་འབྲལ་བར་བྱེད་དོ། །
ཞེས་པ་ནི་དགྲ་བཅོམ་ཞུགས་པའི་མདོ་ཡིན་ལ། གཞུང་རྩ་བས་མ་བསྡུས་སོ། ། ཡང་ཤཱ་རིའི་བུ་བྱང་ཆེན་གང་དག་སངས་རྒྱས་མི་བཞུགས་ཤིང་ཉན་ཐོས་མེད་པའི་ཞིང་ཁམས་སུ་རང་བྱང་ཆུབ་ཏུ་འཚང་རྒྱ་བ་དག་ཡོད་དོ། ། ཞེས་པ་ནི་བསེ་རུ་ལྟ་བུའི་མདོ་ཡིན་ལ། མདོ་དང་རྒྱན་གྱི་དགོངས་པ་ཉི་ཤུ་པོ་ཐམས་ཅད་བྱང་ཆུབ་སེམས་དཔའི་དགེ་འདུན་དུ་བཤད་པས་ནི། རྒྱན་རྩ་འགྲེལ་གྱི་དངོས་བསྟན་ལ་མཚོན་བྱེད་དཔེའི་དགེ་འདུན་ཉི་ཤུ་བསྟན་ནས། མཚོན་བྱ་དོན་གྱི་དགེ་འདུན་ཤུགས་ལ་འཕངས་པ་ཡིན་ནོ། ། ཞེས་པ་ནི་དགོངས་པར་མི་བཟུང་ངོ༌། ། ཡང་ཤཱ་རིའི་བུ་བྱང་སེམས་ཆེན་པོ་དྲན་པ་ཉེར་གཞག་ནས་སངས་རྒྱས་ཀྱི་ཆོས་མ་འདྲེས་པའི་བར་ཐོབ་པ་དག་རྒྱུན་དུ་ཞུགས་པ་ནས་རང་བྱང་ཆུབ་ཀྱི་བར་ཐོབ་པར་མི་བྱེད་ཀྱི། ཐབས་ལ་མཁས་པས་སེམས་ཅན་ཐམས་ཅད་ལམ་ལ་བཙུད་ཅིང༌།
སེམས་ཅན་དེ་དག་རྒྱུན་དུ་ཞུགས་པ་ནས་རང་བྱང་ཆུབ་ཀྱི་བར་འཐོབ་པར་འགྱུར་བར་བྱེད་པ་དག་ཡོད་དོ། ། བདག་ཉིད་ཀྱི་མངོན་དུ་མ་བྱས་པ་ལ་གཞན་འགོད་པར་བྱེད་དོ། ། ཞེས་པས་ནི་དགེ་འདུན་ཉི་ཤུ་པོའི་མཛད་པ་འཕྲིན་ལས་སྟོན་པའོ། ། འདིའི་བྱང་ཆུབ་སེམས་དཔས་ཐེག་པ་གསུམ་གའི་འབྲས་བུ་མངོན་དུ་མི་བྱེད་ཀྱང༌། གསུམ་གའི་རྟོགས་རིས་ཡར་ལྡན་དུ་རྒྱུད་ལ་འཁྲུངས་པའི་བྱང་ཆུབ་སེམས་དཔའ་ལ་རིས་ཅན་སོ་སོའི་མིང་གིས་བཏགས་ནས་དེ་དང་སྐལ་བ་འཚམས་པའི་རིས་ཅན་སོ་སོའི་རྗེས་སུ་འཛིན་ནུས་པའོ། ། རང་གིས་མ་ཐོབ་པའི་འབྲས་བུ་ལ་གཞན་ཇི་ལྟར་འགོད་ཅེ་ན། ཤཱ་རིའི་བུ་ཉན་ཐོས་དང་རང་སངས་རྒྱས་རྣམས་ཀྱི་འབྲས་བུ་ཐོབ་པར་བྱ་བའི་ཡེ་ཤེས་དང་སྤོང་བ་གང་ཡིན་པ་དེ་ནི་བྱང་ཆུབ་སེམས་དཔའ་ཆེན་པོའི་མི་སྐྱེ་བའི་ཆོས་ལ་བཟོད་པ་ཐོབ་པའི་བཟོད་པ་ཡིན་ཏེ། ཞེས་གསུངས། དོན་ནི་ཉན་རང་གི་སྤངས་རྟོགས་ཐམས་ཅད་བྱང་སེམས་ཀྱི་བཟོད་པ་དེར་རྫོགས་པས་དེར་འགོད་ནུས་ཞེས་པའི་དོན་ནོ། ། མདོར་ན་དངོས་བསྟན་གྱི་བྱང་སེམས་འདི་དག་ལ་མངོན་པ་ནས་གསུངས་པའི་དགེ་འདུན་ཉི་ཤུའི་མཚན་ཉིད་མ་ཚང་ཡང་མདོ་རྒྱན་རང་ནས་གསུངས་པའི་ཉི་ཤུའི་མཚན་ཉིད་ཚང་བས་ན།
སྐབས་འདི་ནས་བསྟན་པའི་རྒྱུན་ཞུགས་ནས་རང་སངས་རྒྱས་ཀྱི་བར་དབྱེ་བ་སོ་སོ་དང་བཅས་པ་དངོས་ཡིན་པ་ལ་གནོད་བྱེད་སྟོན་དགོས་པ་མ་ཡིན་ནོ། ། གཉིས་པ་མདོ་རྒྱན་གྱི་དོན་འགྲེལ་པས་འཆད་པ་ལ། རྒྱུན་ཞུགས་ཀྱི་སྐོར་སོགས་བཞི་ལས་དང་པོ་ལ་ཞུགས་པ་ནི། སྐབས་གཉིས་པ་ནས་འཆད་པར་འགྱུར་བའི་ལམ་ཤེས་པ་ཉིད་ཅེས་བྱ་བ་ནི་སྲིད་པར་སྐྱེ་བ་ལེན་པའི་རྒྱུར་གྱུར་པའི་ཉོན་མོངས་པ་ཆེད་དུ་གཉེར་ནས་མི་སྤོང་བའི་རང་བཞིན་ཅན་གྱི་མཐོང་བའི་ལམ་ལ་སྐད་ཅིག་མ་བཅུ་དྲུག་ཡོད་པ་ལ་བརྟེན་ནས་འབྲས་བུ་དང་པོའི་ཞུགས་གནས་ཀྱི་རྣམ་གཞག་བཤད་པར་བྱ་བ་ལས། བཟོད་པ་བར་ཆད་མེད་ལམ་བཞི་ལ་གནས་པའི་བྱང་སེམས་ཆོས་ཅན། ཐེག་ཆེན་གྱི་རྒྱུན་དུ་ཞུགས་པ་ཡིན་ཏེ། མཐོང་སྤང་དུ་གྱུར་པའི་ཉོན་མོངས་པ་བག་ལ་ཉལ་དང་བཅས་པ་སྤངས་པས་རབ་ཏུ་ཕྱེ་བའི་འབྲས་བུ་ཐོབ་ཕྱིར་དུ་བརྩོན་པའི་བྱང་སེམས་ཡིན་པས་སོ། ། ཐེག་ཆེན་གྱི་འབྲས་བུ་དང་པོ་ལ་ཞུགས་པ་ཆོས་ཅན། རྣམ་པ་གཉིས་སུ་ཡོད་དེ། ཡུམ་གྱི་མདོ་ལས་དད་པ་དང་ཆོས་ཀྱི་རྗེས་སུ་འབྲང་བའི་བྱེ་བྲག་གིས་སོ་སོར་ཕྱེ་ནས་གསུངས་པའི་ཕྱིར།
འབྲས་གནས་ནི། དེའི་འོག་ཏུ་བཅུ་དྲུག་པ་ལ་གནས་པའི་བྱང་སེམས་ཆོས་ཅན། ཐེག་ཆེན་གྱི་རྒྱུན་དུ་ཞུགས་པའི་འབྲས་བུ་ལ་གནས་པ་ཡིན་ཏེ། མཐོང་སྤང་ཉོན་སྒྲིབ་མ་ལུས་པར་སྤངས་པས་རབ་ཏུ་ཕྱེ་བའི་འབྲས་བུ་ལ་གནས་པའི་ཕྱིར། དེ་ལ་དབྱེ་བ་གཞན་ཡོད་དམ་ཞེ་ན། དེའི་འོག་ཏུ་བཅུ་དྲུག་པ་ལ་གནས་པ་དེ་ལས་གཞན་པའི་རྒྱུན་ཞུགས་ཀྱི་འབྲས་བུ་ལ་གནས་པ་རྣམ་པ་གཉིས་ཡོད་དེ། བྱང་སེམས་ཀྱི་རྒྱུན་ཞུགས་འབྲས་གནས་དེ་ཉིད་ལ་འདོད་ཁམས་སུ་སྐྱེ་བ་ལེན་པའི་རྒྱུར་གྱུར་པའི་བག་ལ་ཉལ་གྱི་ཉོན་སྒྲིབ་གསུམ་མམ་བཞི་སྤངས་ཤིང་ལྔ་པ་མ་སྤངས་པའི་དབང་གིས་འདོད་པའི་ལྷ་དང་མིའི་རིགས་ནས་རིགས་སུ་སྐྱེ་བ་ཉིད་ཀྱིས་སོ། ། གཉིས་པ་ལ་གཉིས་ལས། ཞུགས་པ་ནི། བྱང་སེམས་ཀྱི་རྒྱུན་ཞུགས་བཤད་ཟིན་པ་དེའི་འོག་ཏུ་སྤྱོད་པ་ལ་ཞུགས་པའི་བྱང་འཕགས་གཞན་དོན་དུ་སྲིད་པར་སྐྱེ་བ་ལེན་པའི་རྒྱུར་གྱུར་པའི་འདོད་ཉོན་དྲུག་པ་སྤོང་བ་ལ་བརྩོན་བཞིན་པ་ཆོས་ཅན།
ཐེག་ཆེན་གྱི་ལན་གཅིག་ཕྱིར་འོང་བའི་ཞུགས་པ་ཡིན་ཏེ། འདོད་ཁམས་ཀྱི་ཉོན་མོངས་དྲུག་པ་སྤངས་པས་རབ་ཏུ་ཕྱེ་བའི་འབྲས་བུ་ཐོབ་ཕྱིར་དུ་བརྩོན་པའི་ཕྱིར། བྱང་སེམས་ཀྱི་ཕྱིར་འོང་ཞུགས་པ་ཆོས་ཅན། མདོ་ལས་གཉིས་སུ་གསུངས་པ་ཡིན་ཏེ། དབང་པོ་རྟུལ་པོ་དང་རྣོན་པོའི་བྱེ་བྲག་གིས་དད་པ་དང་མཐོང་བས་ཐོབ་པ་དག་སོ་སོར་བཤད་པའི་ཕྱིར། དེ་ལྟར་བཤད་ཀྱང་ཉི་ཤུའི་གྲངས་འཛིན་པ་ན་གཅིག་ཁོ་ན་ཡིན་ནོ། ། འབྲས་གནས་ནི་ཕྱིར་འོང་ཞུགས་པ་དེའི་འོག་ཏུ་སྤྱོད་པ་ལ་ཞུགས་པའི་བྱང་སེམས་འདོད་པའི་ཉོན་མོངས་བག་ལ་ཉལ་དྲུག་པ་སྤངས་ཤིང་དགུ་པ་མ་སྤངས་པ་དེ་ཆོས་ཅན། ཐེག་ཆེན་གྱི་ལན་གཅིག་ཕྱིར་འོང་བ་ཡིན་ཏེ། བྱང་འཕགས་གཞན་དོན་དུ་འདོད་པར་སྐྱེ་བ་ལེན་པའི་རྒྱུ་ཉོན་མོངས་པ་དྲུག་པ་སྤངས་པས་རབ་ཏུ་ཕྱེ་བའི་འབྲས་བུ་ལ་གནས་པའི་ཕྱིར་འདི་ལ་དབྱེ་བ་གཞན་ཡོད་དམ་ཞེ་ན། དེའི་འོག་ཏུ་ཕྱིར་འོང་དེ་ཉིད་ལ་འདོད་པར་སྐྱེ་བ་ལེན་པའི་རྒྱུ་ཉོན་མོངས་པ་བདུན་བརྒྱད་གང་རུང་སྤངས་ཤིང༌།
དགུ་པ་མ་སྤངས་པ་དེ་ཆོས་ཅན། ཕྱིར་འོང་ཙམ་པོ་ལས་གཞན་བར་ཆད་གཅིག་པ་ཡིན་ཏེ། འདོད་པར་སྐྱེ་བ་ལེན་པའི་རྒྱུ་ཉོན་མོངས་པ་གཅིག་ཁོ་ན་དང་བཅས་ཤིང༌། འདོད་པའི་ཁམས་ལས་འདའ་བ་ལ་ཚེ་གཅིག་གིས་ཐོགས་པའི་ཕྱིར། གལ་ཏེ་བྱང་སེམས་འཕགས་པས་སྲིད་པར་སྐྱེ་བ་ལེན་པའི་རྒྱུ་ཉོན་མོངས་པ་དག་ཆེད་དུ་གཉེར་ནས་སྤོང་བར་འགྱུར་རོ་ཞེ་ན། དེ་ཁོ་ན་ད་ལྟ་མི་སྤང་ཡང༌། ཁམས་གསུམ་ན་སྤྱོད་པའི་ཤེས་སྒྲིབ་ཀྱི་རྣམ་པར་རྟོག་པ་སོ་སོ་བ་དག་ཆེད་དུ་གཉེར་ནས་སྤངས་པས་ན། དེ་དང་སྤངས་དུས་གཅིག་པའི་ཉོན་མོངས་པ་ཡང་སྤོང་བ་ལ་བརྩོན་པ་དང༌། སྤངས་པའི་འབྲས་བུ་ཞེས་པའི་ཐ་སྙད་མཛད་པ་ཡིན་ཏེ། ཇི་སྐད་དུ།
རྣམ་པར་རྟོག་པ་བརྒྱ་རྩ་བརྒྱད་སྤངས་ན་དེ་དག་གིས་བསྡུས་པའི་རྣམ་པར་རྟོག་པ་སྐྱེད་པར་བྱེད་པའི་བག་ཆགས་ཀྱི་ཉོན་མོངས་པ་བརྒྱ་རྩ་བརྒྱད་སྤངས་པ་རྟེན་ཅིང་འབྲེལ་པར་འབྱུང་བའི་ཆོས་ཉིད་ཀྱིས་འཐོབ་པ་ཅན་གཟུགས་མེད་ཀྱི་བག་ལ་ཉལ་སྤངས་པར་མ་ངེས་པས་ལུས་མངོན་བྱེད་ཀྱང་སྲིད་པའོ། ། གལ་ཏེ་དེ་ལྟར་སྲིད་པ་ན་བྱང་འཕགས་ཉོན་མོངས་པའི་དབང་གིས་སྐྱེ་བ་ལེན་པར་འགྱུར་རོ་ཞེ་ན། དེ་ལྟར་ཐལ་བ་མེད་དེ། ས་དང་པོ་ནས་འཁོར་བར་འཆིང་བྱེད་ཀྱི་ཉོན་སྒྲིབ་སྤངས་པའི་ཕྱིར་དང༌། བྱང་འཕགས་སྲིད་པར་འཕེན་བྱེད་ཀྱི་རྒྱུ་ནི་སྙིང་རྗེ་དང་སྨོན་ལམ་གྱིས་བྱེད་ལ། འགྲུབ་བྱེད་ཀྱི་རྒྱུ་འདོད་སྲིད་ཀྱི་ཉོན་མོངས་པའི་བག་ལ་ཉལ་གྱིས་བྱེད་པ་ནི་རྒྱུ་ལམ་ཤེས་ཉོན་མོངས་མི་སྤོང་བའི་རང་བཞིན་ཅན་དུ་བཤད་པ་ལས་ཤེས་པའི་ཕྱིར། དེ་ལྟར་བཤད་པ་དེ་ཤེས་སྒྲིབ་བམ་ཡང་ན་དགེ་རྩ་དང་མཚུངས་ལྡན་གྱི་ཉོན་མོངས་པ་གང་རུང་ལས་མ་འདས་སོ་ཞེ་ན། མ་ཡིན་ཏེ། འདི་ཐེག་དམན་དགྲ་བཅོམ་པས་སྤངས་པར་བཤད་པའི་ཕྱིར་དང༌། རྒྱུ་ལམ་ཤེས་ཀྱིས་ཆེད་དུ་གཉེར་ནས་མི་སྤོང་རྒྱུ་ནི་འདོད་སྲེད་ཀྱི་བག་ལ་ཉལ་དུ་འཕགས་སེང་གཉིས་ཀས་བཤད་ལ།
དེ་དགེ་བ་དང་མཚུངས་ལྡན་དུ་འགལ་བའི་ཕྱིར་དང༌། རྒྱུད་བླ་མའི་འགྲེལ་པར་སྙིང་རྗེ་དང་སྨོན་ལམ་ལ་སོགས་ལ་དགེ་རྩ་དང་མཚུངས་ལྡན་གྱི་ཉོན་མོངས་པའི་མིང་གིས་བཏགས་ནས། འདོགས་པའི་རྒྱུ་མཚན་དུ་སྤྱོད་པ་ལ་ཞུགས་པའི་བྱང་འཕགས་སྲིད་པར་སྐྱེ་བ་འཕེན་བྱེད་ཀྱི་རྒྱུ་ཡིན་པ་ལ་དགོངས་ནས་བཤད་པ་ཡིན་ནོ།། ༈ །།གསུམ་པ་ལ། ཞུགས་པ་དང༌། གནས་པ་དང༌། དེའི་དབྱེ་བའོ། ། དང་པོ་ནི། སྤྱོད་པ་ལ་ཞུགས་པའི་བྱང་སེམས་གཞན་དོན་དུ་འདོད་པར་སྐྱེ་བའི་རྒྱུ་དགུ་པ་སྤོང་བ་ལ་བརྩོན་བཞིན་པ་དེ་ཆོས་ཅན། ཐེག་པ་ཆེན་པོའི་ཕྱིར་མི་འོང་གི་འབྲས་བུ་ལ་ཞུགས་པ་ཡིན་ཏེ།
ཐ་མའི་ཆ་མཐུན་ལྔ་སྤངས་པས་རབ་ཏུ་ཕྱེ་བའི་འབྲས་བུ་ཐོབ་ཕྱིར་དུ་བརྩོན་པའི་བྱང་སེམས་ཡིན་པའི་ཕྱིར། དེ་ལ་དབྱེ་ན་སྔ་མ་བཞིན་དུ་དད་པས་མོས་པ་དང་མཐོང་བས་ཐོབ་པ་དག་འབྲས་བུ་གསུམ་པ་ལ་ཞུགས་པ་གཅིག་ཁོ་ན་ཡིན་ནོ། ། གཉིས་པ་གནས་པ་ནི་ཕྱིར་མི་ལྡོག་པའི་བྱང་སེམས་ཐ་མའི་ཆ་མཐུན་ལྔའི་བག་ལ་ཉལ་སྤངས་པ་དེ་ཆོས་ཅན། ཐེག་ཆེན་གྱི་ཕྱིར་མི་འོང་བའི་འབྲས་བུ་ལ་གནས་པ་ཡིན་ཏེ། དེ་སྤངས་པས་རབ་ཏུ་ཕྱེ་བའི་འབྲས་བུ་ལ་གནས་པའི་བྱང་སེམས་ཡིན་པས་སོ། ། འདི་ནི་དབྱེ་གཞི་ཡིན་པས་ལོགས་སུ་མི་བགྲང་ངོ༌། ། དབྱེ་བ་ལ་གཉིས་ལས། དང་པོ་འདའ་བའི་མིང་ཅན་གྱི་བྱང་སེམས་དེ་ནི་བཞིའོ། ། དེ་གང་ཞེ་ན། གཟུགས་ཁམས་ཀྱི་སྲིད་པར་སྐྱེ་བའི་ཀུན་སྦྱོར་གྱི་བག་ལ་ཉལ་སྤངས་ལ།
མངོན་པར་འགྲུབ་པའི་བག་ལ་ཉལ་མ་སྤངས་པས་བར་དོར་འདའ་བ་དང༌། དེར་སྐྱེ་བའི་ཀུན་སྦྱོར་གྱི་བག་ལ་ཉལ་མ་སྤངས་པ་ལ་ཡང༌། སྐྱེ་མ་ཐག་འདའ་བ་དང༌། སྐྱེས་ནས་མངོན་པར་འདུ་བྱེད་པ་དང་འདའ་བ་དང༌། དེར་སྐྱེས་ནས་མངོན་པར་འདུ་བྱེད་མེད་པར་འདའ་བའོ། ། འདིར་འདའ་བ་བཞི་དང་འོག་མིན་འགྲོ་བ་གཉིས་ཏེ་དྲུག་ནི་དེ་དང་དེར་སྐྱེས་ནས་ཞིང་སྣ་ཚོགས་སུ་སངས་རྒྱ་བར་བཤད་པས་ཚུལ་སྟོན་པའམ་དངོས་པོ་ལ་འཚང་རྒྱ་བ་གང་ཡིན་དཔྱད་པར་བྱ་ལ། གང་ཡིན་ཡང་ཁམས་གོང་གི་རྟེན་ལ་འཚང་རྒྱ་བ་མ་ཡིན་པར་ནི་དོན་གྱིས་འགྲུབ་བོ། ། གཉིས་པ་གོང་འཕོ་ལ་གཉིས་ལས། དང་པོ་ལ་འོག་མིན་འགྲོ་ནི། ཕྱིར་མི་ལྡོག་པའི་བྱང་སེམས་བསམ་གཏན་སྤེལ་མ་བསྒོམས་པའི་སྟོབས་ཀྱིས་གཟུགས་ཁམས་སུ་ལན་གྲངས་གཞན་ལ་མྱོང་འགྱུར་གྱི་ལས་དང་ལྡན་པ་ཞིག་ཡིན་ལ།
འདི་ལ་དབྱེ་ན། འཕར་བ་དང༌། ཕྱེད་དུ་འཕར་བ་དང༌། གནས་ཐམས་ཅད་དུ་འཆི་འཕོ་བ་ཉིད་ཀྱིས་སྔ་མ་འདའ་བ་ལས་གཞན་རྣམ་པ་གསུམ་མོ། ། དེ་ཡང་འདོད་པའི་རྟེན་ལ་བསམ་གཏན་བཞི་པའི་སྤེལ་བསྒོམ་བྱས་པ་དེ་ལས་ཉམས་པའམ། མ་ཉམས་ཀྱང་ཐབས་ལ་མཁས་པས་ཚངས་རིས་སུ་སྐྱེས། རྟེན་དེ་ལ་སྤེལ་སྒོམ་སོར་ཚུད་ནས་ཕྱི་མ་འོག་མིན་དུ་སྐྱེས་ཏེ། དེ་ནས་ཁམས་གསུམ་དུ་མི་སྐྱེ་བར་ཞིང་སྣ་ཚོགས་སུ་སངས་རྒྱ་བའོ། ། ཕྱི་མ་གཉིས་ཀྱང་དེས་མཚོན་ནས་ཤེས་པར་བྱ་སྟེ། མཚོན་བྱེད་དཔེའི་སྐབས་དང་ཆ་འདྲ་བར་མདོ་ལས་བཤད་དོ། །
གཉིས་པ་སྲིད་རྩེའི་མཐར་ཐུག་འགྲོ་ནི། ཕྱིར་མི་ལྡོག་པའི་བྱང་སེམས་འདོད་པའི་རྟེན་ལ་འབྲས་བུ་ཆེ་མན་ཆད་ཀྱི་ཉོན་སྒྲིབ་སྤངས་པ། གཟུགས་མེད་དུ་སྐྱེ་བའི་བག་ལ་ཉལ་མ་སྤངས་པ་ཞིག་སྐྱེ་བ་ཕྱི་མ་ལ་སྲིད་རྩེས་མཚོན་པའི་གཟུགས་མེད་བཞི་པོ་གང་རུང་དུ་སྐྱེས། དེ་ནས་ཞིང་སྣ་ཚོགས་སུ་སངས་རྒྱ་བ་ཞིག་ཡོད་པ་དེ་ལ་ནི། སྲིད་རྩེའི་མཐར་ཐུག་འགྲོ་ཞེས་ཀྱང་བྱ། གཟུགས་ཀྱི་ཆགས་བཅོམ་ཞེས་ཀྱང་བྱ་བ་དེ་དབྱེ་གཞི། དབྱེ་ན་མཐོང་བའི་ཆོས་ལ་ཞི་བ་སངས་རྒྱས་འཐོབ་པ་དང༌། རྣམ་པར་ཐར་པ་བརྒྱད་ཀྱི་ཏིང་ངེ་འཛིན་ལུས་ཀྱི་མངོན་སུམ་དུ་བྱེད་པ་ཞེས་བྱ་བ་རྣམ་པ་གཉིས་སོ། ། ལུགས་འདིར་སྲིད་རྩེ་འགྲོ་དང༌། གཟུགས་ཀྱི་ཆགས་བཅོམ་པ་མི་འགལ་བ་ནི་དཔེར་བརྗོད་པ་དེ་ཉིད་ཀྱིས་རྟོགས་པར་ནུས་ལ།
མཐོང་ཆོས་ཞི་དབྱེ་བར་འཇོག་པ་ནི་སྲིད་རྩེར་སྐྱེ་བའི་རྒྱུ་བག་ལ་ཉལ་གྱི་ཉོན་སྒྲིབ་དང་བཅས་བཞིན་དུ་དེར་སྐྱེ་མ་ངེས་པའི་མཐོང་ཆོས་ཞི་སྲིད་པ་དང༌། འགོག་པའི་རྣམ་པར་ཐར་པ་ཁྱད་ཆོས་ལྔ་དང་ལྡན་པའི་ངེས་འབྱེད་ཆ་མཐུན་པའི་ཕྱིར།། ༈ །།བཞི་པ་ལ་ཞུགས་པ་ནི། རྒྱུན་མཐའི་བྱང་སེམས་ཆོས་ཅན། ཐེག་ཆེན་དགྲ་བཅོམ་པ་ཉིད་ཀྱི་འབྲས་བུ་ལ་ཞུགས་པ་ཡིན་ཏེ། ཉོན་སྒྲིབ་བག་ཆགས་དང་བཅས་པ་སྤངས་པས་རབ་ཏུ་ཕྱེ་བའི་འབྲས་བུ་ཐོབ་ཕྱིར་དུ་བརྩོན་པའི་ཕྱིར། འདིར་སེམས་པ་བཞི་དང་སྦྱོར་བ་གཞུང་འགྲེལ་ལ་མེད་ཀྱང་ལོ་ཆེན་གྱིས་བཤད་པའོ། ། འབྲས་གནས་ལ་གཉིས་ལས། རྫོགས་པའི་སངས་རྒྱས་ནི་སྐབས་འདིའི་དགེ་འདུན་དཀོན་མཆོག་ཏུ་མི་གཏོགས་ལ། རང་རྒྱལ་ནི་འཕགས་པ་འཇམ་དཔལ་ཆོས་ཅན།
ཐེག་ཆེན་གྱི་རང་སངས་རྒྱས་ཡིན་ཏེ། སངས་རྒྱས་སྔ་མའི་ཉན་ཐོས་ཟད་ཅིང༌། སྤྲུལ་སྐུ་རྗེས་མ་མ་བྱོན་པའི་ཞིང་ཁམས་སུ་རང་བྱང་ཆུབ་མངོན་དུ་བྱས་ནས་སེམས་ཅན་གྱི་དོན་མཛད་པའི་ཕྱིར། ཕྱིར་མི་ལྡོག་འཁོར་ལོའི་མདོ་ལས་བྱང་ཆུབ་སེམས་དཔའ་རྒྱུན་ཞུགས་ནས་རང་སངས་རྒྱས་ཀྱི་བར་གསལ་བར་བཤད་དོ། ། གསུམ་པ་འཕགས་པ་གྲོལ་སྡེའི་བཞེད་པ་ནི། སྐབས་འདིའི་རྒྱུན་ཞུགས་ཞུགས་གནས་དང༌། དགྲ་བཅོམ་ཞུགས་གནས་ནི་སྤང་བྱ་རིམ་གྱིས་པ་དང༌། འབྲས་བུ་བར་པ་གཉིས་ཀྱི་ཞུགས་གནས་ནི་ཆགས་བྲལ་སྔོན་སོང་ལ་མཛད་ནས། ཉན་ཐོས་ཀྱི་ཞུགས་གནས་སོ་སོ་བ་དང་སྤང་རྟོགས་སྐྱེ་བ་ལེན་ཚུལ་གྱི་ཆ་འདྲ་བ་འདོགས་པའི་རྒྱུ་མཚན་དང༌། དམན་པའི་རིགས་ཅན་རྣམས་རང་རང་གི་ལམ་ལ་འགོད་ནུས་པར་ཤེས་པ་བཏགས་པའི་དགོས་པ་དང༌།
ཐེག་པ་གསུམ་གྱི་རྣམ་གཞག་འཆོལ་བར་ཐལ་བ་དངོས་ལ་གནོད་བྱེད་དུ་མཛད་ནས། བྱང་སེམས་འཕགས་པ་ལ་ཞུགས་གནས་ཀྱི་མིང་གིས་བཏགས་པར་བཞེད་དོ། ། འོ་ན་ཆགས་བྲལ་སྔོན་དུ་མ་སོང་བས་འདོད་སྲིད་ཀྱི་བག་ལ་ཉལ་མི་སྤོང་བར་བཞེད་དམ་ཞེ་ན། རྒྱུན་མཐར་མ་སླེབ་ཀྱི་བར་ལ་དེ་མ་སྤོང་བའི་རང་བཞིན་ཅན་དུ་ངེས་པས་ས་འོག་མ་རྣམས་སུ་སྒོམ་སྤངས་ཉོན་མོངས་ཀྱི་སྤོང་ཚུལ་དེ་ཆགས་བྲལ་སྔོན་དུ་མ་སོང་བ་ལ་བཞག་དཀའ་བར་དགོངས་པའོ། ། ལོ་ཆེན་གྱིས་ནི་བྱང་ཆུབ་སེམས་དཔས་ཁམས་གོང་འོག་གི་ཉོན་མོངས་པ་དྲུག་པ་རྣམས་དང་དགུ་པ་རྣམས་གཅིག་ཅར་དུ་སྤོང་བས། སློབ་དཔོན་གྱི་བཞེད་པ་དེ་མི་འཐད་ཅེས་གསུངས་སོ། ། དགེ་ལེགས་ཚོགས་ཀྱིས་རབ་གང་བའི། ། དགེ་འདུན་རྣམ་གཞག་རྟོགས་དཀའ་བ། ། དགེ་བར་བཤད་པའི་ལེགས་བྱས་ཀྱིས། ། དགེ་འདུན་གོང་ནས་གོང་འཕེལ་ཤོག། །།
གཉིས་པ་སྒོམ་བྱུང་གི་རྟེན་སྦྱོར་ལམ་བཤད་པ་ལ། བསྡུས་དོན་གྱི་སྒོ་ནས་མདོར་བསྟན་པ་དང༌། ཚིག་དོན་གྱི་སྒོ་ནས་རྒྱས་པར་བཤད་པའོ། ། དང་པོ་ནི། ལས་དང་པོ་པ་ཞེས་སོགས་གཞུང་ཇི་ལྟ་བ་བཞིན་ནོ། ། རྩ་བ་ནི། ཐེག་ཆེན་གྱི་སྦྱོར་ལམ་ཆོས་ཅན། ཉན་ཐོས་བསེ་རུ་ལྟ་བུ་དང་བཅས་པ་དག་གི་སྦྱོར་ལམ་ལས་ཁྱད་པར་དུ་འཕགས་པ་ཡིན་ཏེ། འདིར་བསྟན་གྱི་ཞེས་པ་དང༌། གཅིག་ཅར་ཉོན་མོངས་པ་དང་ཤེས་བྱའི་སྒྲིབ་པ་སྤོང་ངོ༌། །
གཅིག་ཅར་དགྲ་བཅོམ་པ་དང་དེ་བཞིན་གཤེགས་པར་འགྱུར་རོ། ། ཞེས་གསུངས་སོ། ། འགྲེལ་པ་ལ་གཉིས་ཏེ། ཚིག་དོན་དངོས་དང༌། ཞར་ལས་བྱུང་བའོ། ། དང་པོ་ལ་ཁྱད་དུ་འཕགས་པའི་ཚུལ་དང༌། རྒྱུ་མཚན་ནོ། ། དང་པོ་ནི། ཁྱད་པར་དུ་འཕགས་པ་ཡིན་ནོ། ། གང་ན་བྱང་ཆུབ་སེམས་དཔའ་རྣམས་ཀྱི་ངེས་པར་འབྱེད་པའི་ཆ་དང་མཐུན་པ་བཞི་པོ་ནིའོ། །
འདི་ལ། ངོ་བོ་དང༌། དབྱེ་བ་གཉིས་ལས། དང་པོ་ནི། བདེན་པ་བཞི་མངོན་སུམ་དུ་རྟོགས་པ་དང་དམིགས་རྣམ་རྗེས་སུ་མཐུན་པ་འཇིག་རྟེན་པའི་སྒོམ་པ་ལས་བྱུང་བའི་ཡེ་ཤེས་སོ། ། འདི་དུས་ནམ་གྱི་ཚེ་འབྱུང་ཞེ་ན། བདེན་པ་བཞི་ལ་ཐོས་པ་ལ་སོགས་པ་རབ་ཀྱི་མཐར་ཕྱིན་པ་ཐོབ་པ་ཐར་པའི་ཆ་དང་མཐུན་པས་བསྡུས་པའི་དད་པ་ལ་སོགས་པ་དབང་པོའི་ངོ་བོར་མ་གྱུར་པའི་གནས་སྐབས་ཀྱི་མཚན་ཉིད་ཅན་གྱི་དགེ་བའི་རྩ་བ་དེའི་འོག་ཏུ་སྐྱེའོ། ། གཉིས་པ་སོ་སོའི་ངོ་བོ་ནི་སྒྲ་བཤད་འོག་ནས་འབྱུང་བ་ལྟར་དྲོ་བར་གྱུར་པ་ཞེས་བྱ་བའི་དགེ་བའི་རྩ་བ་དང༌། དེའི་འོག་ཏུ་རྩེ་མོར་གྱུར་པ་དང༌། དེའི་འོག་ཏུ་བཟོད་པར་གྱུར་པ་དང༌།
དེའི་འོག་ཏུ་ཆོས་ཀྱི་མཆོག་ཅེས་བྱ་བ། ཆུང་ངུ་ལ་སོགས་པ་རིམ་གྱིས་སྐྱེ་བས་སམ། ཡང་ན་བྱང་ཆུབ་སེམས་དཔའ་དང་འབྲེལ་བའི་དབང་པོ་བརྟུལ་པོ་ལ་སོགས་པའི་གང་ཟག་གི་བྱེ་བྲག་གིས་ཆུང་ངུ་དང་འབྲིང་དང་ཆེན་པོར་འཆད་པར་འགྱུར་བ་རྣམས་སོ། ། གང་གིས་ཁྱད་པར་དུ་འཕགས་ན། ཉན་ཐོས་སོགས་ལས་དམིགས་པའི་ཁྱད་པར་ནི་བདེན་པ་བཞིའི་དངོས་པོ་མི་རྟག་སོགས་ལ་དམིགས་པ་དང༌། རྣམ་པའི་ཁྱད་པར་ནི། ཆོས་སུ་ལྟ་བའི་གཉེན་པོ་ཉིད་ཀྱིས་མངོན་པར་ཞེན་པ་མེད་པ་ལ་སོགས་པའི་རྣམ་པར་ཞུགས་པ་དང༌། རྒྱུའི་ཁྱད་པར་ཐེག་པ་གསུམ་ཆར་གྱི་རྟོགས་རིས་ཚང་པས་ཐེག་ཆེན་མཐོང་ལམ་ཡན་ཆད་ཀྱི་རྒྱུ་མཐུན་པའི་ངོ་བོ་དང༌། ཡོངས་འཛིན་གྱི་ཁྱད་པར། ཕྱི་དགེ་བའི་བཤེས་གཉེན་དང་ཐབས་ལ་མཁས་པའི་མཚན་ཉིད་ཀྱིས་ཡོངས་སུ་འཛིན་པ་དང་ལྡན་པ་དང༌།
རྣམ་རྟོག་ལྡན་ཚུལ་གྱི་ཁྱད་པར་མཐོང་བ་དང་སྒོམ་པས་ས་བོན་རྩ་བ་ནས་སྤང་བར་བྱ་བའི་གཟུང་བ་དང་འཛིན་པའི་རྣམ་པར་རྟོག་པ་བཞི་པོ་མཚུངས་ལྡན་དུ་འབྲེལ་པར་འབྱུང་བ་ཡིས་སོ། ། གཉིས་པ་རྒྱུ་མཚན་ནི། ཉན་ཐོས་ཀྱི་དྲོ་བར་གྱུར་པ་ལ་སོགས་པ་དགེ་བའི་རྩ་བ་དེ་དག་ལ་ཁྱད་ཆོས་ལྔ་པོ་འདི་མེད་དེ། མངོན་པའི་གཞུང་ལུགས་ལས་དེ་དག་གི་དྲོད་སོགས་ནི་གཟུགས་སུ་རུང་བ་ལ་སོགས་པའི་མཚན་ཉིད་ཅན་གྱི་དངོས་པོའི་བདག་ཉིད་ཀྱི་བདེན་པ་བཞི་ལ་དམིགས་པ་དང༌། གང་ཟག་གི་བདག་ཏུ་ལྟ་བའི་གཉེན་པོ་ཉིད་ཀྱིས་མི་རྟག་པ་ལ་སོགས་པའི་རྣམ་པར་ཞུགས་པ་དང༌། རང་གི་ཐེག་པའི་དོན་རྟོགས་པ་ཁོ་ནའི་ཆེད་དུ་དང༌། ཐེག་དམན་ལས་ཡོངས་སུ་འཛིན་པ་དང་བྲལ་བ་དང༌། རྣམ་པར་རྟོག་པ་བཞི་དང་མི་ལྡན་པར་འབྱུང་ངོ༌། ། ཞེས་བཤད་པའི་ཕྱིར་རོ། ། གཉིས་པ་ལ་རྣམ་པ་མི་འདྲ་བ་དུ་མས་དམིགས་པའི་ཚུལ་དང༌།
དེ་ཉིད་རྒྱས་པར་མ་སྤྲོས་པའི་རྒྱུ་མཚན་དང༌། ལུང་གཞན་དང་འགལ་བ་སྤང་བའོ། ། དང་པོ་ནི། བྱང་ཆུབ་སེམས་དཔའ་རྣམས་ཀྱི་ངེས་པར་འབྱེད་པའི་ཆ་དང་མཐུན་པ་རྣམས་ནི་ཆོས་ཅན། ཐབས་ལ་མཁས་པའི་སྟོབས་ཀྱིས་བདེན་པ་བཞིའི་དངོས་པོ་ལ་ཇི་ལྟར་སྲིད་པ་བཞིན་དུ་དམིགས་པ་ཡིན་ཏེ། མཉམ་གཞག་ཏུ་ཆོས་ཉིད་ཀྱི་རྣམ་པའི་སྒོ་ནས་དང༌། རྗེས་ཐོབ་ཀྱི་གནས་སྐབས་ཁ་ཅིག་ཏུ་ནི་རྒྱུའི་མཚན་མ་མེད་པའི་སྒོ་ནས་དང༌། ཁ་ཅིག་ཏུ་ནི་འབྲས་བུ་ལ་སྨོན་པ་མེད་པའི་སྒོ་ནས་དང༌། ཁ་ཅིག་ཏུ་ནི་རང་གི་ངོ་བོ་སྟོང་པ་ཉིད་ཀྱི་སྒོ་ནས་དམིགས་ཏེ་རྣམ་པར་སྒྲོ་འདོགས་གཅོད་པའི་ཕྱིར་རོ། ། དེར་མ་ཟད་སྔ་མ་གོང་དུ་བཤད་པ་བཞིན་དུ་རྣམ་པ་གཞན་བདག་མེད་པ་གཉིས་ཀྱིས་ཀྱང་དམིགས་སོ་ཞེས་བྱ་བ་ཤེས་པར་བྱའོ། །
གཉིས་པ་ནི། རྣམ་པ་མི་འདྲ་བ་དུ་མའི་སྒོ་ནས་དམིགས་པའི་ཚུལ་དེ་འདིར་བརྗོད་དགོས་སོ་ཞེ་ན། དེ་ནི་རྣམ་པར་མ་སྤྲོས་ཏེ། ། མདོར་བསྡུས་ཏེ་རྣམ་པར་བཀྲོལ་བ་ཙམ་དུ་བརྗོད་པར་འདོད་པས་སོ། ། གསུམ་པ་ནི། རྣམ་པ་མི་འདྲ་བ་དུ་མས་འཆད་པ་མི་འཐད་དེ། ཇི་སྐད་དུ། དྲི་མེད་བཅུ་དྲུག་རྣམ་གཞན་མེད། ། ཅེས་བཤད་པས་སོ་ཞེ་ན། དམན་པའི་ཐེག་པ་གཞན་གྱི་ལུང་ལ་བརྟེན་ནས་ཐེག་ཆེན་གྱི་གནས་སྐབས་གང་དུ་ཡང་སུན་འབྱིན་པ་བརྗོད་པར་མི་བྱ་སྟེ།
གང་གི་ཕྱིར་ན་ཐེག་ཆེན་གྱི་རྣམ་པར་གཞག་པ་འདི་ནི་དམན་པ་ལས་གཞན་ཁྱད་པར་དུ་འཕགས་པ་ཁོ་ན་ཡིན་པ་དེའི་ཕྱིར། གཉིས་པ་རྒྱས་པར་བཤད་པ་ལ་གསུམ་སྟེ། དམིགས་རྣམ་རྒྱུ་གསུམ་གྱི་དང༌། མཚུངས་ལྡན་རྟོག་པའི་དང༌། ཡོངས་འཛིན་དགེ་བཤེས་ཀྱི་ཁྱད་ཆོས་བཤད་པའོ། ། དང་པོ་ལ་གསུམ་སྟེ། སྤྱིའི་མཚམས་སྦྱར། སོ་སོའི་རང་བཞིན་རྒྱས་པར་བཤད། ཆོས་ཅན་གྱི་ཆོས་སུ་བརྗོད་པ་འཆད་པའི་རྩོད་པ་སྤང་བའོ། ། དང་པོ་ནི།
དམིགས་པ་དང་ཞེས་སོགས་སོ། ། གཉིས་པ་ལ་དྲོད་ཀྱི་དམིགས་རྣམ་རྒྱུ་གསུམ་རྒྱས་པར་བཤད་པ་སོགས་བཞི་ལས། དང་པོ་ལ་གཉིས་ལས། རྩ་བ་ནི། སྒོམ་ལམ་ལ་འདོམས་པའི་གདམས་ངག་ལས་འཕྲོས་ནས། ཤཱ་རིའི་བུས་སྨྲས་པ། རབ་འབྱོར་ཆོས་ལ་སྲེད་པ་གང་ཡིན། སྨྲས་པ། བྱང་ཆེན་ཡུམ་ལ་སྤྱོད་པའི་ཚེ། གཟུགས་མི་རྟག་ཅེས་བྱ་བར་མངོན་པར་ཞེན་པ་དང༌།
ལྷག་པར་གནས་པ་དང༌། ལྷག་པར་ཞེན་པ་ནི་མཐུན་པའི་ཆོས་ལ་སྲེད་པ་སྟེ་སྐྱོན་ནོ། ། ཞེས་སོགས་ཀྱི་མདོ་ཆོས་ཅན། དྲོད་ཀྱི་དམིགས་རྣམ་རྒྱུ་གསུམ་གྱི་ཁྱད་ཆོས་རྒྱས་པར་བཤད་པ་ཡིན་ཏེ། དེ་ལྟར་འཆད་པ་ཉིད། དམིགས་པ་མི་རྟག་ལ་སོགས་པ། ཞེས་པའི་གཞུང་འདིས་བཀྲལ་བའི་ཕྱིར། འགྲེལ་པ་ལ་གཉིས་ལས། རྒྱས་པར་བཤད་པ་ནི། སྡུག་བསྔལ་ལ་སོགས་པའི་བདེན་པ་བཞི་པོ་ལ་བརྟེན་པ་མི་རྟག་པ་ལ་སོགས་པའི་རྣམ་པ་བཅུ་དྲུག་པོ་ཆོས་ཅན།
གསུམ་ཡོད་པ་དེ་ལ་དྲོད་ཆུང་ངུའི་དམིགས་པ་ཡིན་ཏེ། དེས་སྒྲོ་འདོགས་བཅད་པར་བྱ་བའི་གཞི་ཡིན་པའི་ཕྱིར། སྡུག་བསྔལ་ལ་སོགས་པའི་བདེན་པ་ལ་མངོན་པར་ཞེན་པ་དང༌། ལྷག་པར་དམིགས་པ་དང༌། སོགས་པ་ཀུན་ཤེས་པའི་རྟོག་པ་འགོག་པའི་ཡེ་ཤེས་ནི་ཆོས་ཅན། དྲོད་ཆུང་ངུའི་རྣམ་པ་ཡིན་ཏེ། དེས་བཤད་མ་ཐག་པའི་དམིགས་པ་ལ་སྒྲོ་འདོགས་བཅད་པའི་འཛིན་སྟངས་ཀྱི་བྱེ་བྲག་ཡིན་པའི་ཕྱིར། ངེས་འབྱེད་ཆ་མཐུན་བཞི་ཀའི་རྒྱུའི་ཁྱད་པར་སྐབས་འདིར་འཆད་པ་ནི་དྲོ་བ་ལ་སོགས་པ་ཞེས་པའོ། ། འདིར་ཉན་ཐོས་དང་རང་རྒྱལ་གྱི་རྟོགས་རིས་སུ་གྱུར་པའི་ཐེག་ཆེན་གྱི་སྦྱོར་ལམ་ཞེན་བློར་འདོད་པ་ནི་དྲངས་མ་ཐག་པའི་མདོ་གཞུང་འགྲེལ་གསུམ་གྱིས་ཁེགས་པ་ཡིན་ནོ། ། གནས་ཚུལ་ལ་ཞུགས་པའི་མོས་པ་ཡིད་ལ་བྱེད་པ་དག་གི་གཟུགས་ལ་སོགས་པ་སྒྲུབ་པའི་རྣམ་པར་མི་དམིགས།
དེ་ཁོ་ན་ཉིད་ཡིད་ལ་བྱེད་པ་དག་གིས་དགག་པའི་རྣམ་པ་དག་ཏུ་མ་མཐོང་བ་ཞེས་བྱ་བ་འདི་ཆོས་ཅན། དྲོད་འབྲིང་གི་དམིགས་པ་ཡིན་ཏེ། དེས་སྒྲོ་འདོགས་བཅད་པར་བྱ་བའི་གཞི་ཡིན་པའི་ཕྱིར། རྒྱུན་མི་འདྲ་བ་ཆད་པ་དང༌། རྒྱུན་འདྲ་བ་རྟག་པར་འཇུག་པའི་མཚན་ཉིད་དག་མེད་པར་རྟོགས་པའི་ཡེ་ཤེས་ཆོས་ཅན། འབྲིང་གི་རྣམ་པ་ཡིན་ཏེ། དེས་བཤད་མ་ཐག་པའི་དམིགས་པ་ལ་སྒྲོ་འདོགས་བཅད་པའི་འཛིན་སྟངས་ཀྱི་བྱེ་བྲག་ཡིན་པའི་ཕྱིར། དེ་མེད་པའི་ཤེས་བྱེད་ནི། རྗོད་བྱེད་མིང་ཐམས་ཅད་མེད་པ་ཉིད་ཀྱིས་བརྗོད་བྱ་རྒྱུ་འདྲ་མི་འདྲ་ཡང་མེད་དེ། གཉིས་པོ་ལྟོས་ནས་གྲུབ་པའི་ཕྱིར།
དམིགས་པར་བཤད་པའི་དགག་སྒྲུབ་མ་དམིགས་པ་ནི་སྟོང་ཉིད་ཕྱོགས་རེ་བ་ཡིན་ལ། རྣམ་པར་བཤད་པའི་རྟག་ཆད་མེད་པ་ནི་སྤྲོས་པའི་མཐའ་ཐམས་ཅད་དང་བྲལ་བའི་རྣམ་པ་ཅན་ཏེ། འོག་མ་དག་ལའང་དེ་བཞིན་ནོ། ། གཟུགས་ནས་སངས་རྒྱས་ཞེས་བྱ་བའི་བར་གྱི་ཆོས་ཐམས་ཅད་བརྡར་བཏགས་པ་ཙམ་དང་ཐ་སྙད་པ་ཙམ་ཡིན་པ་ཞེས་བྱ་བ་དེ་ཆོས་ཅན། ཆེན་པོའི་དམིགས་པ་ཡིན་ཏེ། དེས་སྒྲོ་འདོགས་གཅོད་པའི་གཞི་ཡིན་པའི་ཕྱིར། དགེ་བ་དང་མི་དགེ་བ་སོགས་ཉིད་ཀྱི་ཆོས་གང་དུ་ཡང་བརྗོད་དུ་མེད་པ་ཞེས་བྱ་བར་རྟོགས་པའི་དྲོད་ཀྱི་ཡེ་ཤེས་ཆོས་ཅན། དེའི་རྣམ་པ་ཡིན་ཏེ། དེས་དམིགས་པ་སྔ་མ་ལ་སྒྲོ་འདོགས་བཅད་པའི་ཡེ་ཤེས་ཀྱི་བྱེ་བྲག་ཡིན་པའི་ཕྱིར། དོན་བསྡུ་བ་ནི།
དེ་ལྟར་ན་རྣམ་པར་མི་རྟོག་པའི་ཡེ་ཤེས་ཀྱི་མེ་སྐྱེ་བའི་ལྟས་སུ་གྱུར་པའི་ཕྱིར་དྲོ་བར་གྱུར་པ་ཞེས་བྱ་བ་རྣམ་པ་གསུམ་ཆོས་ཅན། ཐེག་དམན་གྱི་དྲོད་ལས་ཁྱད་པར་དུ་འཕགས་པ་ཡིན་ཏེ། དམིགས་པ་དང༌། རྣམ་པ་དང༌། རྒྱུའི་ཁྱད་པར་གསུམ་དང་ལྡན་པར་བཤད་མ་ཐག་པ་དེ་ལྟར་ནའོ། ། གཉིས་པ་རྩེ་མོའི་དམིགས་རྣམ་རྒྱས་པར་བཤད་པ་ལ་གཉིས་ལས། རྩ་བ་ནི་བྱང་སེམས་ཡུམ་ལ་སྤྱོད་པའི་ཚེ་གཟུགས་ལ་གནས་པར་མི་བགྱིའོ། ། ཞེས་སོགས་ཀྱི་མདོ་ཆོས་ཅན། རྩེ་མོའི་དམིགས་རྣམ་རྒྱས་པར་བཤད་པ་ཡིན་ཏེ། དེ་ལྟར་འཆད་བྱེད་དུ་རྩ་བའི་གཞུང་འདིས་བཀྲལ་བའི་ཕྱིར།
དེ་ཡང་རྐང་པ་དང་པོ་གསུམ་གྱིས་རྩེ་མོ་ཆུང་ངུའི་དམིགས་པ། དེ་ནས་གསུམ་གྱིས་དེའི་རྣམ་པ། དེ་ནས་རྐང་པ་གཉིས་ཀྱིས་འབྲིང་གི་དམིགས་རྣམ། དེ་ནས་གཉིས་ཀྱིས་ཆེན་པོའི་དམིགས་རྣམ་བསྟན་པ་ཡིན་ནོ། ། འགྲེལ་པ་ལ་གཉིས་ལས། བཤད་པ་ནི། གཟུགས་ལ་སོགས་པ་ལ་མི་གནས་པ་ཞེས་བྱ་བ་སྟེ། གནས་བྱར་མ་གྲུབ་པའི་དགག་པ་ཉི་ཚེ་བ་དེ་ཆོས་ཅན། རྩེ་མོ་ཆུང་ངུའི་དམིགས་པ་ཡིན་ཏེ། དེས་སྒྲོ་འདོགས་གཅོད་པའི་གཞི་ཡིན་པའི་ཕྱིར།
དེར་མ་གྲུབ་པའི་ཤེས་བྱེད་ནི། གཟུགས་ལ་སོགས་པའི་རང་གི་ངོ་བོ་དང་བྲལ་བའི་ངོ་བོ་ཉིད་ཡིན་པས་ན་རང་ངོ་བོ་ཉིད་མེད་པའི་ཕྱིར། འདི་དགག་པ་ཕྱོགས་རེ་བ་ཡིན་པའི་རྒྱུ་མཚན་ནི། དེ་དང་དེའི་ངོ་བོ་ཉིད་མེད་པ་དེ་ཆོས་དེ་དང་དེའི་ངོ་བོ་ཉིད་དུ་བསྟན་པས་སོ། ། གཟུགས་སོགས་དེ་དག་ལ་རྟག་པ་དང་མི་རྟག་པ་ལ་སོགས་པ་ཉིད་དུ་མི་གནས་པ་ཞེས་བྱ་བ་སྟེ། སྤྲོས་པའི་མཐའ་ཐམས་ཅད་དང་བྲལ་བའི་རྩེ་མོའི་ཡེ་ཤེས་ཆོས་ཅན། དེའི་རྣམ་པ་ཡིན་ཏེ། དེས་དམིགས་པ་སྔ་མ་དེ་ཉིད་ལ་སྒྲོ་འདོགས་བཅད་པའི་ཡེ་ཤེས་ཀྱི་བྱེ་བྲག་ཡིན་པའི་ཕྱིར། དེ་དང་དེར་མི་གནས་པའི་ཤེས་བྱེད་ནི། སྟོང་པ་ཉིད་ལ་མི་རྟག་པ་ལ་སོགས་པ་ཉིད་ཀྱིས་ཏེ།
ཡོད་པ་མ་ཡིན་པའི་ཕྱིར་ཏེ། དོན་དམ་པར་གཟུགས་ལ་སོགས་པའི་ཆོས་ཐམས་ཅད་དང་སྟོང་པ་ཉིད་དག་ཕན་ཚུན་ངོ་བོ་གཅིག་པས་སོ། ། མི་རྟག་པ་ཉིད་ལ་སོགས་པ་དང་སྟོང་པ་ཉིད་དག་ཕན་ཚུན་བདག་ཉིད་གཅིག་པ་ཞེས་བྱ་བ་དེ་ཆོས་ཅན། རྩེ་མོ་འབྲིང་གི་དམིགས་པ་ཡིན་ཏེ། དེའི་རྣམ་པས་གང་ལ་དམིགས་པའི་ཡུལ་ཡིན་པའི་ཕྱིར། བདག་ཉིད་གཅིག་པའི་ཤེས་བྱེད་ནི་མི་རྟག་པ་ལ་སོགས་པ་དང་སྟོང་པ་ཉིད་རྣམས་ནི་རང་གི་ངོ་བོ་ཉིད་མེད་པ་ཡིན་པའི་ཕྱིར་ཏེ། ཆོས་ཀྱི་དབྱིངས་ཀྱི་ངོ་བོ་ཉིད་ཡིན་པའི་ཕྱིར། འདིར་སྟོང་པ་ཉིད་དང་ངོ་བོ་གཅིག་ཅེས་པ་ལ་འཆད་ཚུལ་གཉིས་ལས། སྒྲོ་འདོགས་གཅོད་པའི་ཚེ་ནི་ངོ་བོ་ཉིད་མེད་པར་མཚུངས་པ་ལ་ངོ་བོ་གཅིག་པའི་ཐ་སྙད་དང༌། རྣམ་པས་ཉམས་སུ་མྱོང་བའི་ཚེ་ནི་སྟོང་པ་ཉིད་ཀྱི་ཡེ་ཤེས་སུ་མཚུངས་པ་ལ་དེར་ཐ་སྙད་བྱས་སོ། །
གཟུགས་ལ་སོགས་པ་ལ་རང་གིར་མི་བྱེད་པར་རྟོགས་པ་ཞེས་བྱ་བའི་ཡེ་ཤེས་ཆོས་ཅན། རྩེ་མོ་འབྲིང་གི་རྣམ་པ་ཡིན་ཏེ། དེས་རང་གི་དམིགས་པ་ལ་སྒྲོ་འདོགས་བཅད་པའི་ཡེ་ཤེས་ཀྱི་བྱེ་བྲག་ཡིན་པའི་ཕྱིར། དེར་མི་བྱེད་པའི་ཤེས་བྱེད་ནི། སྒྲོ་འདོགས་གཅོད་པའི་ཚེ་ངོ་བོ་ཉིད་བཀག་ཟིན་པའི་ཕྱིར། ཁྱབ་བྱེད་ངོ་བོ་ཉིད་མེད་པ་ཉིད་ཀྱིས་ཁྱབ་བྱ་གཟུགས་ལ་སོགས་པ་དེ་དག་ལ་སྔོན་པོ་ལ་སོགས་པའི་ཁྱད་པར་གྱི་ཆོས་ཀྱི་མཚན་མར་མི་མཐོང་ཞིང་མ་དམིགས་པ་ཞེས་བྱ་བ་ཆོས་ཅན། རྩེ་མོ་ཆེན་པོའི་དམིགས་པ་ཡིན་ཏེ། དེའི་རྣམ་པས་གང་ལ་དམིགས་པའི་ཡུལ་དུ་གྱུར་པའི་ཕྱིར། རྩེ་མོ་ཆེན་པོའི་ཤེས་རབ་ཀྱིས་ཆོས་ཡང་དག་པར་རབ་ཏུ་རྣམ་པར་འབྱེད་པས་དངོས་པོ་ཐམས་ཅད་མི་དམིགས་པར་ངེས་པར་རྟོགས་པ་ཞེས་བྱ་བ་དེ་ཆོས་ཅན། རྩེ་མོ་ཆེན་པོའི་རྣམ་པ་ཡིན་ཏེ།
དེས་རང་གི་དམིགས་པ་ལ་སྒྲོ་འདོགས་བཅད་པའི་ཡེ་ཤེས་ཀྱི་བྱེ་བྲག་ཡིན་པའི་ཕྱིར། དེ་ལྟར་ན་གང་ལ་དམིགས་པའི་ཡུལ་དང༌། གང་གིས་དམིགས་པའི་རྣམ་པ་དང༌། གང་འཐོབ་པའི་རྒྱུའི་ཁྱད་པར་དང་ལྡན་པའི་ཆུང་ངུ་འབྲིང་ཆེན་པོ་གསུམ་ནི་ཆོས་ཅན། རྩེ་མོར་གྱུར་པ་ཞེས་བྱ་སྟེ། དགེ་བའི་རྩ་བ་མི་མཐུན་ཕྱོགས་ཀྱིས་གཡོ་ནུས་པ་རྣམས་ཀྱི་རྩེ་མོར་གྱུར་པ་ཡིན་པའི་ཕྱིར། གསུམ་པ་བཟོད་པའི་དམིགས་རྣམ་རྒྱས་པར་བཤད་པ་ལ། རྩ་བ་ནི། རབ་འབྱོར་གྱིས་སྨྲས་པ། ཤཱ་རིའི་བུ་གཟུགས་ནི་གཟུགས་ཀྱི་རང་བཞིན་དང་བྲལ་བ་ལ་སོགས་པར་ཤེས་པ་གང་ཡིན་པ་དེ་ནི་ཤེས་རབ་ཀྱི་ཕ་རོལ་ཏུ་ཕྱིན་པ་དང་མ་བྲལ་བའོ། །
ཞེས་སོགས་ཀྱི་མདོ་ཚིག་ཆོས་ཅན། བཟོད་པའི་དམིགས་རྣམ་བསྟན་པ་ཡིན་ཏེ། དེ་སྟོན་བྱེད་དུ་རྗེ་བཙུན་གྱི་གཞུང་འདིས་བསྟན་པའི་ཕྱིར། འགྲེལ་པ་ལ་གསུམ་ལས། བཟོད་པ་ཆུང་ངུའི་དམིགས་རྣམ་ནི། མཚན་ཉིད་ཀྱི་ངོ་བོ་ཉིད་མཚན་གཞི་དང༌། ངོ་བོ་ཉིད་ཀྱི་མཚན་ཉིད་མཚོན་བྱེད་དག་སྟོང་པ་ཉིད་དུ་གཅིག་པར་གཏན་ལ་ཕབ་ཟིན་པ་ཉིད་ཀྱིས་ན། གཟུགས་ལ་སོགས་པའི་ངོ་བོ་ཉིད་མེད་པ་གང་ཡིན་པ་ཞེས་བྱ་བ་དེ་ཆོས་ཅན། བཟོད་པ་ཆུང་ངུའི་དམིགས་པ་ཡིན་ཏེ། དེའི་རྣམ་པས་གང་ལ་དམིགས་པའི་ཡུལ་དུ་གྱུར་པའི་ཕྱིར་རོ། །
ཡང་ན་མཚན་ཉིད་ཀྱི་ངོ་བོ་ཉིད་ཅེས་པ་གཟུགས་རུང་སོགས་ཀུན་རྫོབ་ཀྱི་ངོ་བོ་དང༌། ངོ་བོ་ཉིད་ཀྱི་མཚན་ཉིད་ཅེས་པ་དེའི་སྟོང་ཉིད་སོགས་དོན་དམ་གྱི་ངོ་བོ་ལ་བཤད་ནས། དེ་གཉིས་ཀ་དང་བྲལ་བ་ནི་དམིགས་པར་འཇོག་པའི་ཚེ་ནའོ། ། སྐྱེ་བོ་དམིགས་པ་ཅན་གྱི་ངོར་ཡོད་པའི་གཟུགས་ལ་སོགས་པ་གཟུང་འཛིན་དངོས་པོས་བསྡུས་པ་རྣམས་མེད་པ་ཉིད་ནི་ཆོས་རྣམས་ཀྱི་ངོ་བོ་ཉིད་དོ་ཞེས་བྱ་བར་རྟོགས་པའི་ཡེ་ཤེས་དེ་ཆོས་ཅན། བཟོད་པ་ཆུང་ངུའི་རྣམ་པ་ཡིན་ཏེ། དེས་རང་གི་དམིགས་པ་ལ་སྒྲོ་འདོགས་བཅད་ནས་གོམས་པར་བྱེད་པའི་ཡེ་ཤེས་ཀྱི་བྱེ་བྲག་ཡིན་པའི་ཕྱིར། གཉིས་པ་ནི་གཟུགས་སོགས་རང་བཞིན་གྱིས་མ་སྐྱེས་པར་གཏན་ལ་ཕབ་ཟིན་པ་ཉིད་ཀྱིས་གཟུགས་ལ་སོགས་པ་ལ་སྐྱེ་བ་ཡང་མེད། མྱ་ངན་ལས་འདས་པ་ཡང་མེད་ཅེས་བྱ་བ་དེ་ཆོས་ཅན། བཟོད་པ་འབྲིང་གི་དམིགས་པ་ཡིན་ཏེ། དེའི་རྣམ་པས་གང་ལ་དམིགས་པའི་ཡུལ་དུ་གྱུར་པའི་ཕྱིར།
ཆོས་ཐམས་ཅད་རང་གི་ངོ་བོས་སྟོང་པ་ཉིད་དུ་རྟོགས་པ་ཁོ་ནའི་རྒྱུ་ལ་བརྟེན་ནས། འབྲས་བུ་ལུས་དང་ངག་ལ་སོགས་པ་རྣམ་པ་ཐམས་ཅད་དུ་རྣམ་པར་དག་པ་སངས་རྒྱས་ཀྱི་སྐུ་གསུམ་འབྱུང་བར་རྟོགས་པ་ཞེས་བྱ་བའི་ཡེ་ཤེས་ནི་ཆོས་ཅན། བཟོད་པ་འབྲིང་གི་རྣམ་པ་ཡིན་ཏེ། དེས་རང་གི་དམིགས་པ་ལ་སྒྲོ་འདོགས་བཅད་པའི་ཡེ་ཤེས་ཀྱི་བྱེ་བྲག་ཡིན་པའི་ཕྱིར། འདི་ནི་མཉམ་གཞག་གིས་དྲངས་པའི་ངེས་ཤེས་ལ་རྣམ་པའི་མིང་བཏགས་པའོ། ། གསུམ་པ་ནི། གཟུགས་གཟུགས་རུང་སོགས་རང་གི་མཚན་ཉིད་དང༌། མི་རྟག་པ་སོགས་སྤྱིའི་མཚན་ཉིད་རིགས་ངོར་མི་འཐད་པ་ཉིད་དུ་གཏན་ལ་ཕབ་པས། ཆོས་ཐམས་ཅད་མཚན་མ་མེད་པ་ཉིད་ཅེས་བྱ་བ་དེ་ཆོས་ཅན། བཟོད་པ་ཆེན་པོའི་དམིགས་པ་ཡིན་ཏེ།
དེའི་རྣམ་པས་གང་ལ་དམིགས་པའི་ཡུལ་དུ་གྱུར་པའི་ཕྱིར། སྟོང་པ་ཉིད་རང་བཞིན་ཁོ་ནས་གཟུགས་ལ་སོགས་པའི་མཚན་མ་རྣམས་ཀྱི་རྟེན་དང་བྲལ་བར་དམིགས་པའི་ཚེ་སྒྲོ་འདོགས་བཅད་ཟིན་པ་ཉིད་ཀྱིས་མཉམ་གཞག་ཏུ་མོས་པ་ཡིད་ལ་བྱེད་པས་སྟོང་པ་ཉིད་ལ་སོགས་པར་མི་མོས་ཤིང༌། དེ་ཁོ་ན་ཉིད་ཡིད་ལ་བྱེད་པས་མེད་པར་དགག་པ་ཡོངས་སུ་ཤེས་པ་མེད་པ་ཞེས་བྱ་བ་དེ་ཆོས་ཅན། བཟོད་པ་ཆེན་པོའི་རྣམ་པ་ཡིན་ཏེ། དེས་རང་གི་དམིགས་པ་ལ་སྒྲོ་འདོགས་བཅད་པའི་ཡེ་ཤེས་ཀྱི་བྱེ་བྲག་ཡིན་པའི་ཕྱིར། གཞུང་འདིས་ནི་ངེས་ཆའི་མཉམ་གཞག་ཡེ་ཤེས་སྟོང་པ་ཉིད་ལ་ཞེན་བློ་ཡིན་པ་དང༌། འཕགས་པའི་མཉམ་གཞག་ཡེ་ཤེས་ཀྱིས་མེད་དགག་གི་ཆ་མངོན་སུམ་དུ་རྟོགས་པ་གཉིས་ཀ་བཀག་པ་ཡིན་ནོ། ། དེ་ལྟར་ན་གང་ལ་དམིགས་པ་སོགས་གསུམ་དང་ལྡན་པའི་ཆུང་ངུ་སོགས་རྣམ་པ་གསུམ་ནི་ཆོས་ཅན། བཟོད་པར་གྱུར་པ་ཞེས་བྱ་སྟེ། ཆོས་ཆེན་པོ་སྐྱེ་མེད་ཀྱི་དོན་ལ་བཟོད་པ་དང་པོར་ཐོབ་པས་ངན་འགྲོ་མེད་པའི་ཕན་ཡོན་དང་ལྡན་པའི་ཕྱིར།
སྐབས་འདི་དག་ཏུ་རྣམ་པར་བཤད་པ་རྣམས་ནི་མྱོང་བྱ་དང་མྱོང་བྱེད་གཉིས་ཀ་གཉིས་སྟོང་གི་ཡེ་ཤེས་སུ་ཁྱད་པར་མེད་ལ། དམིགས་པ་འཆད་པའི་ཚེ། ཆོས་ཅན་བདེན་བཞི་ལྟ་བུ་སྒྲོ་འདོགས་གཅོད་པའི་གཞིར་བཟུང་བ་དང༌། སྟོང་ཉིད་མཚན་མེད་སོགས་རིགས་པས་སྒྲོ་འདོགས་བཅད་ཟིན་པའི་མེད་དགག་གི་ཆ་གཉིས་ཀ་བཤད་པ་ལས། གཉིས་ཀ་ཡང་རྣམ་པས་སྒྲོ་འདོགས་གཅོད་དགོས་སུ་ཁྱད་པར་མེད་མོད། སྔ་མ་ཐོས་བསམ་གྱི་ཡུལ་ཁོ་ན་ཡིན་ལ། ཕྱི་མ་ནི་སྒོམ་བྱུང་གིས་ཀྱང་ཡུལ་དུ་བྱས་མོད། དེའི་ཉམས་སུ་མྱོང་བྱར་ནི་མི་འཆད་དོ། ། བཞི་པ་ཆོས་མཆོག་གི་དམིགས་རྣམ་རྒྱས་པར་འཆད་པ་ལ། རྩ་བ་ནི།
ཤཱ་རིའི་བུ་འདི་ནི་བྱང་ཆུབ་སེམས་དཔའ་ཆེན་པོ་རྣམས་ཀྱི་ཏིང་ངེ་འཛིན་ཆོས་ཐམས་ཅད་སྐྱེ་བ་མེད་པ་ཞེས་བྱ་བ་སྟེ། ཡངས་པ་མདུན་དུ་བྱས་པ། ཚད་མེད་པར་ངེས་པ། ཉན་ཐོས་དང་རང་སངས་རྒྱས་ཐམས་ཅད་ཀྱིས་མི་འཕྲོག་པའོ། ། ཞེས་སོགས་ཀྱི་མདོ་ཆོས་ཅན། ཆོས་མཆོག་གི་དམིགས་རྣམ་བསྟན་པ་ཡིན་ཏེ། དེ་སྟོན་བྱེད་དུ་རྗེ་བཙུན་གྱི་གཞུང་འདིས་གཏན་ལ་ཕབ་པའི་ཕྱིར། འགྲེལ་པ་ལ་གསུམ་ལས། དང་པོ་ནི། ཆོས་ཐམས་ཅད་སྐྱེ་བ་མེད་པ་དང་དཔའ་བར་འགྲོ་བ་ལ་སོགས་པའི་ཏིང་ངེ་འཛིན་བསྒོམ་པར་བྱའོ། །
ཞེས་ཐོས་བསམ་གྱི་ཚེ། བསྒོམ་བྱ་ཏིང་ངེ་འཛིན་ངོ་ཤེས་པ་དེ་ཆོས་ཅན། ཆོས་མཆོག་ཆུང་ངུའི་དམིགས་པ་ཡིན་ཏེ། དེའི་རྣམ་པས་གང་ལ་དམིགས་པའི་ཡུལ་དུ་གྱུར་པའི་ཕྱིར། ཏིང་ངེ་འཛིན་དེ་དག་བསྒོམས་པས་འཇིག་རྟེན་གྱི་ཁམས་ཐམས་ཅད་དུ་གདུལ་བྱའི་སྐལ་བ་ཇི་ལྟ་བ་བཞིན་ལྷུན་གྱིས་གྲུབ་པར་ཆོ་འཕྲུལ་རྣམ་པ་གསུམ་ལ་སོགས་པ་ཏིང་ངེ་འཛིན་གྱི་བྱེད་པ་འཇུག་པ་ཞེས་བྱ་བར་རྟོགས་པའི་ཡེ་ཤེས་ནི་ཆོས་ཅན། ཆོས་མཆོག་ཆུང་ངུའི་རྣམ་པ་ཡིན་ཏེ། དེས་རང་གི་དམིགས་པ་ལ་སྒྲོ་འདོགས་བཅད་པའི་ཡེ་ཤེས་ཀྱི་བྱེ་བྲག་ཡིན་པའི་ཕྱིར། དེ་ལྟར་བྱེད་པ་འཇུག་ནུས་པ་ཡིན་ཏེ། རང་གི་སྨོན་ལམ་དང༌། བསོད་ནམས་དང༌།
ཡེ་ཤེས་དང༌། ཆོས་ཀྱི་དབྱིངས་ལ་བྱ་བྱེད་རུང་བའི་སྟོབས་ཀྱིས་སོ། ། འདི་ཡང་མཉམ་གཞག་གི་རྣམ་པས་དྲངས་པའི་ངེས་ཤེས་ལ་དེའི་མིང་གིས་བཏགས་པ་སྟེ། རྣམ་པ་དངོས་ནི་དམིགས་པར་བཤད་པའི་ཏིང་ངེ་འཛིན་གང་ཡང་རུང་བ་རྣམས་སོ། ། གཉིས་པ་ལ་ཆོས་ཐམས་ཅད་སྐྱེ་བ་མེད་པ་སོགས་ལ་ཡང་དག་པར་ཞུགས་པའི་ཏིང་ངེ་འཛིན་བརྒྱ་ཉི་ཤུ་པོ་གང་རུང་དང་ལྡན་པའི་རྣལ་འབྱོར་པ་ལ་སངས་རྒྱས་རྣམས་ཀྱིས་རྫོགས་པའི་བྱང་ཆུབ་ཏུ་ལུང་སྟོན་པར་མཛད་པ་འདི་ནི་རྟེན་འབྲེལ་གྱི་ཆོས་ཉིད་དོ་ཞེས་བྱ་བ་འདི་ཆོས་ཅན། ཆོས་མཆོག་འབྲིང་གི་དམིགས་པ་ཡིན་ཏེ། དེས་སྒྲོ་འདོགས་གཅོད་པའི་གཞིར་བཟུང་བའི་ཕྱིར། ཐོས་བསམ་གྱི་ཚེ་རྣམ་པར་རྟོག་པ་ཐམས་ཅད་མི་འཐད་པར་གཏན་ལ་ཕབ་ཟིན་པས་ན་ཏིང་ངེ་འཛིན་གྱི་རང་གི་ངོ་བོ་རྟོགས་པའི་བྱང་ཆུབ་སེམས་དཔའ་ཆོས་མཆོག་པ་དེ་ལ་བདག་ནི་ད་ལྟ་མཉམ་པར་བཞག་པའོ་སྙམ་པ་ལ་སོགས་པ་རྟོག་པའི་ཤེས་པ་མི་འབྱུང་བ་ཞེས་བྱ་བ་དེ་ཆོས་ཅན། ཆོས་མཆོག་འབྲིང་གི་རྣམ་པ་ཡིན་ཏེ། དེས་རང་གི་དམིགས་པ་ལ་སྒྲོ་འདོགས་བཅད་པའི་ཡེ་ཤེས་ཀྱི་བྱེ་བྲག་ཡིན་པའི་ཕྱིར།
གསུམ་པ་ལ་ཐམས་ཅད་ཆོས་ཉིད་དུ་རོ་གཅིག་པ་ཉིད་ཀྱིས་ན་སྒོམ་ཏིང་ངེ་འཛིན་དང༌། སྒོམ་པ་པོ་བྱང་ཆུབ་སེམས་དཔའ་དང༌། བསྒོམ་བྱ་ཤེས་རབ་ཀྱི་ཕ་རོལ་ཏུ་ཕྱིན་པ་དང༌། དོན་གསུམ་ཕན་ཚུན་ངོ་བོ་གཅིག་ཉིད་དུ་གནས་པ་ཞེས་བྱ་བ་དེ་ཆོས་ཅན། ཆོས་མཆོག་ཆེན་པོའི་དམིགས་པ་ཡིན་ཏེ། དེས་སྒྲོ་འདོགས་གཅད་པར་བྱ་བའི་གཞིའམ་རྣམ་པའི་ཡུལ་དུ་གྱུར་པའི་ཕྱིར། འདིར་ངོ་བོ་གཅིག་པའི་དོན་ཡེ་ཤེས་སུ་གཅིག་པ་དང༌། མེད་དགག་ཏུ་གཅིག་པའི་ཚུལ་གཉིས་ཡོད་དོ། ། ཆོས་ཐམས་ཅད་ཡོད་པ་མ་ཡིན་པར་ཐོས་བསམ་གྱིས་གཏན་ལ་ཕབ་ཟིན་པ་ཉིད་ཀྱིས་ན། མཉམ་གཞག་གི་ཚེ་ཏིང་ངེ་འཛིན་དུ་རྣམ་པར་མི་རྟོག་པ་ནི།
སྐད་ཅིག་གཉིས་པར་མཐོང་ལམ་སྐྱེ་བའི་ཐབས་དམ་པར་གཏོགས་པའོ་ཞེས་བྱ་བའི་ཡེ་ཤེས་ཆོས་ཅན། ཆོས་མཆོག་ཆེན་པོའི་རྣམ་པ་ཡིན་ཏེ། དེས་རང་གི་དམིགས་པ་ལ་སྒྲོ་འདོགས་བཅད་པའི་ཡེ་ཤེས་ཀྱི་བྱེ་བྲག་ཡིན་པའི་ཕྱིར། འདི་ཡང་རྗེས་ཀྱི་ངེས་ཤེས་ལ་མིང་བཏགས་པ་ཡིན་གྱི། རྣམ་པ་དངོས་ནི་ཏིང་ངེ་འཛིན་དུ་རྣམ་པར་མི་རྟོག་པ་ཉིད་དོ། ། དེ་ལྟར་ན་གང་ལ་དམིགས་པའི་ཡུལ་སོགས་དང་ལྡན་པའི་འདིར་བསྟན་གྱི་རྣམ་པ་གསུམ་ཆོས་ཅན། ཆོས་ཀྱི་མཆོག་ཅེས་བྱ་སྟེ། འཇིག་རྟེན་པའི་ཆོས་ཐམས་ཅད་ཀྱི་མཆོག་ཡིན་པའི་ཕྱིར། སྐབས་འདི་དག་ཏུ་ཆོས་ཉིད་མེད་དགག་གི་ཆ་དམིགས་ཡུལ་དུ་འཆད་པ་དང༌། ཉམས་སུ་མྱོང་བྱ་ཡེ་ཤེས་ཁོ་ན་ལ་འཆད་པ་འབྲེལ་མེད་དུ་འགྱུར་བ་མ་ཡིན་ཏེ།
གཉིས་སྟོང་མེད་དགག་གི་ཆ་ཡུལ་དུ་བྱས་པས་གཟུང་འཛིན་གྱི་ཞེན་བློ་ཁེགས་པ་ན་གཉིས་མེད་ཀྱི་ཡེ་ཤེས་ཉམས་སུ་མྱོང་བྱར་ལྷུན་གྱིས་གྲུབ་པའི་ཕྱིར་རོ། ། གསུམ་པ་ཆོས་ཅན་གྱི་ཆོས་སུ་བརྗོད་པ་འཆད་པའི་རྩོད་སྤང་ལ། དོགས་པ་ནི། དྲོད་འབྲིང་པོ་མན་ཆད་ཀྱི་དམིགས་རྣམ་བཅུ་གཅིག་པོ་བདེན་པའི་རྟེན་ཅན་ཡིན་པར་དངོས་སུ་མ་བརྗོད་པའི་ཕྱིར་ཆོས་ཅན་བདེན་པ་རྣམས་ཀྱི་ཆོས་མ་ཡིན་པར་འགྱུར་ལ། དེ་ལྟ་ན་དྲོད་འབྲིང་སོགས་ངེས་འབྱེད་ཆ་མཐུན་མ་ཡིན་པར་འགྱུར་རོ་སྙམ་པའོ། ། ལན་ལ་གསུམ་སྟེ། དེ་ལྟར་དངོས་སུ་མ་བརྗོད་ཀྱང་དོན་གྱིས་གོ་བའི་ལན་དང༌། དངོས་སུ་མི་བརྗོད་པའི་རྒྱུ་མཚན་དང༌། བརྗོད་མི་དགོས་པའི་ཤེས་བྱེད་དོ། ། དང་པོ་ནི།
དམིགས་པ་མི་རྟག་ལ་སོགས་པ། བདེན་པའི་རྟེན་ཅན་ཞེས་བྱ་བ་མ་གཏོགས་པ་གཞུང་ལྷག་མ་རྣམས་སུ། དམིགས་པ་འདུ་འགོད་དང་བྲལ་བ། ། རྣམ་པ་གནས་བྲལ་གནས་མེད་པ། ། གཟུགས་སོགས་བདེན་པའི་རྟེན་ཅན་ནོ། ། ཞེས་པ་ལྟ་བུ་དམིགས་པ་དང་རྣམ་པ་ཁྱད་པར་ཅན་གྱི་ཆོས་ཅན་དང་ཆོས་སུ་བརྗོད་པས་བརྗོད་པར་བྱ་བ་ཡིན་ཡང༌། གཞུང་ཕྱི་མ་རྣམས་སུ་གཟུགས་སོགས་འདུ་འགོད་གནས་བྲལ་དང༌། ཞེས་སོགས་དམིགས་པ་དང་རྣམ་པ་ཆོས་ཅན། བདེན་བཞིའི་ཆོས་གཞན་ལས་ཁྱད་པར་དུ་བྱས་པ་ཅན་ཆོས་འདུ་འགོད་དང་བྲལ་བ་ལྟ་བུ་ཆོས་གཞན་མི་སྤོང་བའི་ཚུལ་གྱིས་བརྗོད་པས་གཞུང་ཕྱི་མ་ཐམས་ཅད་དུ་བརྗོད་པ་ལ་ནི། ཆོས་ཅན་བདེན་པ་བཞིའི་ཆོས་སུ་མི་རྟོགས་པའི་སྐྱོན་མེད་དེ།
གཟུགས་སོགས་འདུ་འགོད་དང་བྲལ་ཞེས་དང༌། གཟུགས་ཀྱི་འདུ་འགོད་དང་བྲལ་ཞེས་པ་ལྟ་བུ་ཆོས་དང་ཆོས་ཅན་གྱི་བརྗོད་ཚུལ་འདི་དག་ལ་ནི་ཁྱད་པར་གཞན་སྤོང་བ་དང་མི་སྤོང་བའི་ཚུལ་གྱིས་བརྗོད་པ་མ་གཏོགས་པ། བརྗོད་བྱའི་དོན་གྱི་གོ་ཚུལ་ལས་ནི་ཁྱད་པར་འགའ་ཡང་མེད་དོ། ། ཞེས་རྣམ་འགྲེལ་མཛད་པའི་ལུགས་ལས་འབྱུང་བའི་ཕྱིར། དེ་སྐད་དུ་ཡང༌། དོན་གཅིག་བརྗོད་ཀྱང་ཐམས་ཅད་ནི། ། འཕེན་ཕྱིར་སོར་མོ་ལྡན་འགྱུར་ཞེས། ། ཞེས་དང༌། ལ་ལར་སོར་མོའི་ལྡན་པ་ཞེས། ། ཐ་དད་ཆོས་བཞིན་བརྗོད་པར་བྱེད། །
ཅེས་བརྗོད་ཚུལ་དེ་གཉིས་ཀས་ཀྱང་ཐལ་མོ་དང་ཁུ་ཚུར་ལྟ་བུ་སོར་མོའི་ཡོན་ཏན་དུ་སྟོན་པ་དང༌། གོ་བ་ལ་མཚུངས་པར་བཤད་དོ། ། གཉིས་པ་ནི། དེ་ལྟར་དངོས་སུ་མི་བརྗོད་པའི་རྒྱུ་མཚན་ནི། ཚིག་ལེའུར་བྱས་པ་ལྷག་མ་རྣམས་བསྡེབས་པའི་ངོར་དམིགས་རྣམ་དང་པོའི་བརྗོད་ཚུལ་ལས་ཐ་དད་པ་ཉིད་དུ་སྟེ་མི་འདྲ་བར་བརྗོད་པའོ། ། གསུམ་པ་ནི། ལན་གྱི་རྣམ་པ་གཅིག་ཏུ་ན་དམིགས་རྣམ་ཕྱི་མ་རྣམས་ཆོས་ཅན་གྱི་ཆོས་ཡིན་པར་དངོས་སུ་བརྗོད་མི་དགོས་ཏེ། བདེན་པ་བཞི་པོ་དག་ལ་མངོན་པར་ཞེན་པ་ལ་སོགས་པ་བཀག་པ་ཁྱད་ཆོས་སུ་ལྡན་པ་དེ་ཉིད་ཁོ་ན་སྒྲུབ་པ་དང་དགག་པ་དང་བྲལ་བར་འགྱུར་བའི་རྟེན་ཆོས་ཅན་དུ་རིགས་པའི་ཕྱིར། དེ་ལྟར་བཤད་པ་དེ་ཆོས་ཅན། དྲོད་ཆེན་པོ་སོགས་འོག་མ་དག་ལ་ཡང་དེ་བཞིན་དུ་ཤེས་པར་བྱ་སྟེ།
སྡུག་བསྔལ་ལ་སོགས་པའི་བདེན་པར་གཏོགས་པ་ཁོ་ན་དམིགས་པ་དང༌། རྣམ་པར་བྱ་བ་ཡིན་པའི་ལུང་རིགས་གཉིས་ཀ་མཚོན་ནུས་པའི་ཕྱིར། གཉིས་པ་མཚུངས་ལྡན་རྟོག་པའི་ཆོས་རྒྱས་པར་བཤད་པ་ལ་གསུམ་སྟེ། མཚམས་སྦྱར་བ་དང༌། དངོས་དོན་སོ་སོར་བཤད་པ་དང༌། ལྡན་ཚུལ་གྱི་སྒོ་ནས་དོན་བསྡུ་བའོ། ། དང་པོ་ནི། གཞུང་ཇི་ལྟ་བ་བཞིན་ནོ། ། གཉིས་པ་ལ། མདོར་བསྟན་པ་དང༌།
རྒྱས་པར་བཤད་པ་གཉིས་ལས། དང་པོ་ནི། འདི་ཡན་ཆད་དུ། བཅོམ་ལྡན་འདས་དང་རབ་འབྱོར་གྱི་ཞུས་ལན་རེ་ཤིག་རྫོགས་ནས། ཤཱ་རིའི་བུས་གསོལ་པ་བཅོམ་ལྡན་འདས་དེ་ལྟར་སློབ་པའི་བྱང་ཆུབ་སེམས་དཔའ་སེམས་དཔའ་ཆེན་པོ་ཆོས་གང་ལ་སློབ་པ་ལགས། བཀའ་སྩལ་པ། དེ་ལྟར་སློབ་པ་དེ་ཆོས་གང་ལ་ཡང་སློབ་པ་མེད་དོ། ། དེ་ཅིའི་སླད་དུ་ཞེ་ན། ཤཱ་རིའི་བུ་ཆོས་འདི་དག་ནི་བྱིས་པ་སོ་སོ་སྐྱེ་བོས་ཇི་ལྟར་མངོན་པར་ཆགས་པར་བྱ་བ་དེ་ལྟ་བུའི་རྣམ་པར་ཡོད་པ་མ་ཡིན་ནོ། ། ཞེས་སོགས་ཀྱི་མདོ་ཆོས་ཅན།
མཚུངས་ལྡན་རྟོག་པའི་ཁྱད་ཆོས་རྒྱས་པར་བཤད་པ་ཡིན་ཏེ། དེ་འཆད་བྱེད་དུ་རྗེ་བཙུན་གྱི་གཞུང་གི་བཤད་པའི་ཕྱིར། འགྲེལ་པ་ལ། གཟུང་བར་རྣམ་པར་རྟོག་པ་ནི་དབྱེ་གཞི། རྩ་བའི་དབྱེ་བ་ཀུན་ནས་ཉོན་མོངས་པའི་གཞིའི་རྟེན་ཅན་དང་གཉེན་པོའི་རྟེན་ཅན་ཉིད་ཀྱིས་རྣམ་པ་གཉིས་སུ་ཕྱེ་བ་ལས། ཡན་ལག་གི་དབྱེ་བ་མ་རིག་པ་དང་རྣམ་པར་བྱང་བའི་ཕུང་པོ་ལ་སོགས་པའི་རབ་ཏུ་དབྱེ་བས་སོ་སོར་རྣམ་པ་དགུ་དགུར་ཕྱེ་ནས་གསུངས་སོ། ། དེ་བཞིན་དུ་འཛིན་པའི་རྣམ་པར་རྟོག་པ་དབྱེ་གཞི། རྩ་བའི་དབྱེ་བ་གང་ཟག་རྫས་སུ་ཡོད་པ་ལ་དམིགས་ནས་དང༌། སྐྱེས་བུ་བཏགས་པར་ཡོད་པ་ལ་དམིགས་ནས་འཛིན་པར་རྣམ་པར་རྟོག་པ་གཉིས་སུ་དབྱེ་བ་ཡིན་ལ། དེ་རེ་རེ་ལ་ཡང་ཡན་ལག་གི་དབྱེ་བ།
བདག་རང་དབང་ཅན་དུ་འཛིན་པ་དང༌། ཕུང་པོ་ལ་སོགས་པ་བཏགས་པ་ཙམ་ལ་དམིགས་པ་ཉིད་ཀྱི་དབྱེ་བས་མདོ་ལས་སོ་སོར་དགུ་དགུ་ཉིད་དུ་ཕྱེ་ནས་གསུངས་སོ། ། གཉིས་པ་ལ། མཚམས་སྦྱར་བ་ནི། མདོར་བསྡུས་པ་དེ་ལ་དོན་རྒྱས་པར་བཤད་ན་འདི་ཡིན་ཏེ། ཞེས་པའོ། ། རྒྱས་པར་བཤད་པ་ལ་བཞི་ལས། དང་པོ་ཀུན་ནས་ཉོན་མོངས་གཟུང་རྟོག་རྒྱས་པར་བཤད་པ་ལ། ཀུན་ནས་ཉོན་མོངས་པའི་གཞིའི་རྟེན་ཅན་གྱི་རྣམ་པར་རྟོག་པ་དབྱེ་གཞི། དབྱེ་ངོ་རྣམ་པ་དགུ་སྟེ།
ཡུལ་དགུ་ཡོད་པའི་དབྱེ་བས་སོ། ། དགུ་པོ་གང་ཞེ་ན། དམིགས་པའི་དབང་དུ་བྱས་པ་ནི་རྩ་བ་མ་རིག་པ་དང༌། གཟུགས་སོགས་ཉེ་བར་ལེན་པའི་ཕུང་པོ་དང༌། ངོ་བོའི་དབང་དུ་བྱས་པ་མིང་དང་གཟུགས་ལ་མངོན་པར་ཞེན་པ་དང༌། འབྲས་བུའི་དབང་དུ་བྱས་པ་མཐའ་གཉིས་ལ་ཆགས་པ་དང༌། ཉེས་དམིགས་ཀྱི་དབང་དུ་བྱས་པ་ཀུན་ནས་ཉོན་མོངས་པ་དང་རྣམ་པར་བྱང་བ་མི་ཤེས་པ་དང༌། འཕགས་པའི་ལམ་ལ་མི་གནས་པ་དང༌། ཉོན་མོངས་འཕེལ་བའི་དབང་དུ་བྱས་པ་དམིགས་པ་དང་བདག་དང་གཞན་ལ་སོགས་པ་དང༌། ཡོན་ཏན་གྱི་དབང་དུ་བྱས་པ་རྣམ་པར་དག་པའི་ཆོས་བསྐྱེད་པ་ལ་སོགས་པ་སྟེ།
སྡུག་ཀུན་གྱིས་ཡིད་རབ་ཏུ་མ་ཕྱུང་ན་ངེས་འབྱུང་གི་བློ་མི་སྐྱེ་བའི་ཕྱིར། གཉིས་པ་ནི། གཉེན་པོའི་རྟེན་ཅན་གྱི་རྣམ་པར་རྟོག་པ་དབྱེ་གཞི། དབྱེ་ངོ་གཟུང་བར་རྣམ་པར་རྟོག་པ་རྣམ་པ་དགུ་སྟེ། ཡུལ་དགུ་ཡོད་པས་སོ། ། དགུ་པོ་གང་ཞེ་ན། རྣམ་བྱང་གི་དབང་དུ་བྱས་པའི་ཕུང་པོ་དང་སྐྱེ་བའི་སྒོ་སྟེ་སྐྱེ་མཆེད་དང༌། རིགས་ཏེ་ཁམས་དང༌། མ་རིག་པ་འགགས་པས་ཡེ་ཤེས་སྐྱེ་བ་སོགས་དང༌། སྟོང་པ་ཉིད་ཀྱི་ཡེ་ཤེས་དང༌།
ཕ་རོལ་ཏུ་ཕྱིན་པའི་དོན་དང༌། མཐོང་བ་དང༌། སྒོམ་པ་དང༌། མི་སློབ་པའི་ལམ་རྣམས་སོ། ། གསུམ་པ་ནི། གང་ཟག་རྫས་སུ་ཡོད་པའི་རྟེན་ཅན་གྱི་རྣམ་པར་རྟོག་པ་དབྱེ་གཞི། དབྱེ་ངོ་འཛིན་པར་རྣམ་པར་རྟོག་པ་རྣམ་པ་དགུ་སྟེ། ཡུལ་དགུ་ཡོད་པས་སོ། ། དགུ་པོ་གང་ཞེ་ན། ཀུན་རྫོབ་པའི་བདག་དང་དོན་དམ་པའི་བདག་ཏུ་འཛིན་པ་གཉིས་ལས།
དང་པོ་ནི། བདག་རང་དབང་ཅན་དང༌། གཅིག་པུ་དང༌། རྒྱུ་དང༌། ལྟ་བ་པོ་ལ་སོགས་པའི་བར་དང༌། མ་རིག་པ་སོགས་ཀུན་ནས་ཉོན་མོངས་པའི་རྟེན་འབྲེལ་དང༌། འཇིག་རྟེན་གྱི་འདོད་ཆགས་དང་བྲལ་བའི་རྟེན་གྱི་བདག་ཏུ་སྒྲོ་བཏགས་པའི་བཏགས་ཡོད་དང༌། མཐོང་བ་དང༌། སྒོམ་པའི་ལམ་དང༌། གཉིས་པ་ནི།
དོན་གཉིས་མཐར་ཕྱིན་པར་བྱས་པ་མི་སློབ་པའི་ལམ་གྱི་རྟེན་དུ་གྱུར་པ་དོན་དམ་པའི་བདག་རྣམས་སོ། ། བཞི་པ་ནི། སྐྱེས་བུ་བཏགས་པར་ཡོད་པའི་རྟེན་ཅན་གྱི་རྣམ་པར་རྟོག་པ་དབྱེ་གཞི། དབྱེ་ངོ་འཛིན་པའི་རྣམ་པར་རྟོག་པ་རྣམ་པ་དགུ་སྟེ། ཡུལ་དགུ་ཡོད་པས་སོ། ། དགུ་པོ་གང་ཞེ་ན། སོ་སོ་སྐྱེ་བོའི་གང་ཟག་གི་གདགས་གཞི་ལ་བཏགས་པའི་བཏགས་ཡོད་དང༌། འཕགས་པའི་གང་ཟག་གི་གདགས་གཞི་ལ་བཏགས་པའི་བཏགས་ཡོད་གཉིས་ལས། དང་པོ་ནི། ཀུན་ནས་ཉོན་མོངས་ཀྱི་ཕྱོགས་སུ་གྱུར་པའི་ཕུང་པོ་དང་སྐྱེ་མཆེད་དང་ཁམས་དང་རྟེན་ཅིང་འབྲེལ་པར་འབྱུང་བའོ། །
གཉིས་པ་ནི། རྣམ་པར་བྱང་བ་བྱང་ཕྱོགས་སོ་བདུན་གྱི་ཆོས་ཉིད་དང༌། མཐོང་བ་དང་སྒོམ་པ་དང་ཁྱད་པར་གྱི་ལམ་དང༌། མི་སློབ་པའི་ལམ་གྱི་ཆོས་དབྱིངས་རྣམས་སོ། ། གསུམ་པ་ནི། དེ་ལྟ་བུའི་དགག་སྒྲུབ་ཀྱི་རྣམ་པར་རྟོག་པ་བཞི་དང༌། ངེས་པར་འབྱེད་པའི་ཆ་དང་མཐུན་པ་བཤད་མ་ཐག་པ་བཞི་པོ་གྲངས་བཞིན་དུ་དབང་དང་མངོན་གྱུར་གང་རུང་གི་སྒོ་ནས་མཚུངས་པར་ལྡན་པ་ཡིན་ནོ། ། དགག་རྟོག་མངོན་གྱུར་དང་མཚུངས་པར་ལྡན་མོད། སྒྲུབ་རྟོག་དབང་ཙམ་དང་ལྡན་པ་ཇི་ཞེ་ན། ཐེག་ཆེན་གྱི་ངེས་འབྱེད་ཆ་བཞི་པོ་སྤང་བྱ་རིགས་གཉིས་ཀྱི་སྒྲུབ་རྟོག་མངོན་གྱུར་བ་མགོ་གནོན་པའི་སྦྱོར་བ་ཉེར་བསྡོགས་སུ་གྱུར་པའི་ཕྱིར་རོ། །
སྐབས་འདིར་རྟོག་པ་བཞིའི་བསྡུ་བ་དང༌། ལྡན་ཚུལ་དང་སྤོང་ཚུལ་རྣམས་འདི་ལྟར་བཤད་ན་གོ་བདེ་བ་ཡིན་ཏེ། སྤྱིར་རྫས་འཛིན་ཞེས་པ་བདེན་འཛིན་དང༌། བཏགས་འཛིན་ཞེས་པ་བདེན་མེད་དུ་ཞེན་པའོ། ། དེ་རེ་རེ་ལ་ཡང༌། གཟུང་བ་ལ་རྫས་བཏགས་སུ་ཞེན་པ་དང༌། འཛིན་པ་ལ་རྫས་བཏགས་སུ་ཞེན་པ་གཉིས་གཉིས་སུ་ཕྱེད། དེ་ལ་ཡང་ཀུན་ནས་ཉོན་མོངས་ཕྱོགས་ཀྱི་གཟུང་བ་ལ་རྫས་བཏགས་སུ་ཞེན་པ་དང༌། རྣམ་བྱང་གི་ཕྱོགས་ཀྱི་གཟུང་བ་ལ་རྫས་བཏགས་སུ་ཞེན་པ་གཉིས་སུ་འབྱེད་ལ། འཛིན་པ་ལ་རྫས་བཏགས་སུ་ཞེན་པ་ལ་ཡང༌།
གང་ཟག་གི་དབང་དུ་བྱས་པ་དང༌། ཆོས་ཀྱི་དབང་དུ་བྱས་པའི་འཛིན་པའི་དབྱེ་བས་གཉིས་དང་གཟུང་བ་ལ་ཡང་གང་ཟག་གི་དབང་དུ་བྱས་པ་དང༌། ཆོས་ཀྱི་དབང་དུ་བྱས་པའི་གཟུང་བ་གཉིས་སུ་འབྱེད་ལ། དེ་རེ་རེ་ལ་ཡང༌། ཀུན་ནས་ཉོན་མོངས་པ་དང་རྣམ་བྱང་གི་དབང་དུ་བྱས་པའི་དབྱེ་བས་གཉིས་སུ་ཕྱེ་སྟེ། མདོར་ན་བདེན་པར་འཛིན་པ་རྣམས་ནི་སྒྲུབ་རྟོག་དང༌། བདེན་མེད་དུ་ཞེན་པ་རྣམས་དགག་རྟོག་ཏུ་བཞག་གོ ། ལྡན་ཚུལ་ནི། གཟུང་རྟོག་ཏུ་གྱུར་པའི་ཀུན་ནས་ཉོན་མོངས་དང་རྣམ་བྱང་གི་ཕྱོགས་ལ་བརྟེན་པའི་སྒྲུབ་རྟོག་གཉིས་དང༌། འཛིན་རྟོག་ཏུ་གྱུར་པའི་ཀུན་ནས་ཉོན་མོངས་པ་དང་རྣམ་བྱང་གི་ཕྱོགས་ལ་བརྟེན་པའི་རྫས་འཛིན་རྟོག་པ་སྟེ་གསུམ་པོ་ནི་གོ་རིམ་བཞིན་དུ་ངེས་འབྱེད་ཆ་མཐུན་དང་པོ་གསུམ་གྱིས་མགོ་གནོན་པའི་གཉེན་པོ་བྱེད་པས་མངོན་གྱུར་དང་མི་ལྡན་ལ།
དབང་དང་ནི་ལྡན་ཏེ། ངེས་ཆ་གསུམ་པའི་རྗེས་ཐོབ་ཏུ་སྒྲུབ་རྟོག་མངོན་གྱུར་བ་འབྱུང་བའི་ཕྱིར། ཡང་གཟུང་བ་དང་འཛིན་པ་ཆོས་དང་གང་ཟག་གི་དབང་དུ་བྱས་ཀྱང་འདྲ་སྟེ། བཏགས་པ་ཙམ་དུ་ཞེན་པའི་རྟོག་པ་མངོན་གྱུར་བ་དང་ནི་འབྱེད་ཆ་བཞི་ཀའི་མཉམ་གཞག་ཏུ་མཚུངས་པར་ལྡན་ལ། དམིགས་བསལ་ནི། ཆོས་མཆོག་གི་མཉམ་གཞག་ཏུ་མཐོང་སྤང་དུ་གྱུར་པའི་སྒྲུབ་རྟོག་བཞི་ཀ་དབང་དང་ལྡན་པ་ཁེགས་ཤིང༌། ས་བོན་ཙམ་དང་ལྡན་ལ། མཐོང་སྤང་དུ་གྱུར་པའི་བཏགས་འཛིན་རྟོག་པ་ནི་ཆོས་མཆོག་ཆེན་པོའི་སྐབས་སུ་ཡང་མངོན་དུ་མི་འགྱུར་ཏེ། མཐོང་ལམ་བར་ཆད་མེད་ལམ་གྱི་དངོས་རྒྱུ་ནུས་པ་ཐོགས་མེད་དུ་གྱུར་པའི་ཕྱིར་རོ། ། ངེས་འབྱེད་ཆ་བཞིའི་མཉམ་གཞག་ཏུ་དགག་རྟོག་མངོན་གྱུར་བ་དང་མཚུངས་པར་ལྡན་ཡང༌།
དེར་མི་འགྱུར་བའི་ཤེས་བྱེད་ནི། དཔེར་ན་གཟུགས་འཛིན་མིག་གི་རྣམ་ཤེས་ཁ་ཅིག་ཆགས་སོགས་དང་མཚུངས་པར་ལྡན་ཡང་དེར་མི་འགྱུར་བ་བཞིན་ནོ། ། སྤོང་ཚུལ་ལ། སྤྱིའི་བཤད་པ་དང༌། ཁྱད་པར་དུ་བཤད་པ་གཉིས་ལས། དང་པོ་ནི། གང་ཟག་གི་དབང་དུ་བྱས་པའི་གཟུང་བ་ལ་བདེན་པར་འཛིན་པ་ནི་ཉན་ཐོས་དགྲ་བཅོམ་པ་དང༌། ཕྱི་རོལ་དོན་གྱི་དབང་དུ་བྱས་པའི་གཟུང་བ་ལ་བདེན་པར་འཛིན་པ་ནི་རང་རྒྱལ་དགྲ་བཅོམ་པས་སྤངས་མོད། དེ་དག་ལ་བཏགས་པ་ཙམ་དུ་ཞེན་པའི་རྟོག་པ་དང༌། གང་ཟག་དང་གཟུང་བ་ཕྱི་རོལ་གྱི་དབང་དུ་བྱས་པའི་འཛིན་པ་ལ་བདེན་པར་འཛིན་པ་ནི་དམན་པའི་དགྲ་བཅོམ་གྱིས་མ་སྤངས་ཤིང་སྤོང་བྱེད་ཀྱི་གཉེན་པོ་ཡང་མེད་དོ། །
འོ་ན་ཐེག་ཆེན་གྱི་ངེས་ཆ་དང་པོ་གཉིས་དང་ཁྱད་པར་མེད་དམ་ཞེ་ན། མ་ཡིན་ཏེ། ཐེག་ཆེན་གྱི་ངེས་ཆ་དང་པོ་གཉིས་ཀྱིས་ནི་གང་ཟག་དང་ཕྱི་རོལ་གྱི་དོན་ཙམ་དུ་མ་ཟད། ཀུན་བྱང་གི་ཆོས་ཇི་སྙེད་པའི་གཟུང་བ་མཐའ་དག་རང་བཞིན་མེད་པར་དགོངས་ཤིང་རྟོགས་པ་དང༌། འཛིན་པའི་ཆོས་མཐའ་དག་རང་བཞིན་མེད་པར་ཐོས་བསམ་གྱིས་གཏན་ལ་ཕབ་པ་ཡང་སྔོན་དུ་སོང་བས་སོ། ། འོ་ན་ངེས་ཆ་ཕྱི་མ་གཉིས་དང་ཁྱད་པར་ཅི་ཞེ་ན། གཟུང་འཛིན་གཉིས་ཀ་བདེན་མེད་དུ་ཐོས་བསམ་གྱིས་གཏན་ལ་ཕེབས་པར་འདྲ་ཡང༌། སྒོམ་བྱུང་གི་བློས་གོམས་པར་བྱེད་མི་བྱེད་ཀྱི་ཁྱད་པར་ཅན་ནོ། ། གཞན་དག་ཐེག་ཆེན་གྱི་དྲོད་སོགས་དང་པོ་གཉིས་ཀྱིས་ཀྱང་གཟུང་འཛིན་གྱི་ཆོས་མཐའ་དག་རང་བཞིན་མེད་པ་ཉིད་དུ་གོམས་པར་བྱེད་དོ་ཞེས་ཟེར་བ་ནི་རྒྱན་རྩ་འགྲེལ་གཉིས་ཀའི་དགོངས་པ་དང་མི་མཐུན་པས། མདོ་སྡེའི་རྒྱན་ནས་ཇི་སྐད་གསུངས་པ་དེ་ཉིད་འདིར་ཡང་ཁས་ལེན་དགོས་པར་འགྲེལ་ཆེན་དང་ལེའུ་བརྒྱད་མའི་བསྡུས་དོན་གཉིས་ཀ་ལས་གསུངས་སོ། །
འོ་ན་མདོ་སྡེའི་རྒྱན་ལས་བཟོད་པའི་གནས་སྐབས་སུ་འཛིན་པའི་རྣམ་པར་གཡེང་བ་ལུས་པར་བཤད་པས་འདིར་བཤད་པ་དང་མི་མཐུན་ནོ་ཞེ་ན། མ་ཡིན་ཏེ། རྒྱན་དེར་རྫས་འཛིན་དང་བཏགས་འཛིན་སོ་སོར་ཕྱེ་བ་མེད་ཀྱང་བཟོད་པར་འཛིན་རྟོག་རགས་པའི་གཉེན་པོ་ཐོབ་ཀྱང་ཕྲ་མོའི་གཉེན་པོ་མ་ཐོབ་པས་རྣམ་གཡེང་དེ་ལུས་པ་དང་ཆོས་མཆོག་ཏུ་དེའི་གཉེན་པོ་ཐོབ་པས་བར་ཆད་མེད་པའི་ཏིང་ངེ་འཛིན་ལ་རེག་པར་བཤད། ཕྲ་རགས་ཀྱི་ཁྱད་པར་ཡང་རྫས་བཏགས་ཀྱིས་འབྱེད་པ་རྗེ་བཙུན་གྱི་དགོངས་པ་སྟེ། འདི་ཉིད་དུ་དེ་ལྟར་བཤད་པས་སོ། ། མདོར་ན་ཆོས་མཆོག་མ་ཐོབ་པ་དེ་སྲིད་དུ་གཟུང་འཛིན་གཉིས་སྟོང་གི་དེ་ཁོ་ན་ཉིད་གོམས་པར་བྱེད་པ་མེད་ཅིང༌། སེམས་ཙམ་གྱི་ལྟ་བས་ཐོབ་པའི་སྦྱོར་ལམ་ལ་ནི་ཐེག་ཆེན་གྱི་དྲོད་རྩེ་གཉིས་སྲིད་ཀྱི། སྔ་རབས་པ་དག་བཟོད་པ་ཡང་སྲིད་པར་འཆད་པ་ནི་རྒྱན་འདིའི་རྩ་འགྲེལ་དང་མ་མཐུན་ནོ། ། གཉིས་པ་ཁྱད་པར་དུ་བཤད་པ་ལ། རྒྱན་འདིར་རྟོག་པ་དགུ་བཞི་སོ་དྲུག་པོ་ལ་བཤད་ཚུལ་གསུམ་འབྱུང་སྟེ།
སྐབས་དང་པོར་སྤང་བྱ་རིགས་གཉིས་སུ་སོ་སོར་མ་ཕྱེ་བ་དང༌། སྐབས་ལྔ་པར་སོ་སོར་ཕྱེ་ནས་བཤད་པའོ། ། དེའི་གོ་བ་ཡང་ཐེག་ཆེན་གྱི་ངེས་འབྱེད་ཆ་མཐུན་གྱི་ནི་མཐོང་སྒོམ་སོ་སོར་མ་ཕྱེ་བའི་སྤང་བྱ་རྟོག་པ་བཞི་ཀ་མགོ་གནོན་པའི་གཉེན་པོ་བྱེད་པ་དང༌།

མཐོང་སྒོམ་གྱིས་ནི་ཀུན་བཏགས་དང་ལྷན་སྐྱེས་ཀྱི་ས་བོན་སོ་སོར་ཕྱེ་ནས་སྤོང་བ་ལ་དགོངས་པའོ། ། མཐོང་ལམ་གྱི་རྗེས་ཐོབ་ཏུ་མཐོང་སྤང་གཟུང་འཛིན་གྱི་རྟོག་པ་ལྡན་ཚུལ་གསུམ་ཀ་མེད་མོད། སྒོམ་སྤང་གཟུང་འཛིན་གྱི་རྟོག་པ་མངོན་གྱུར་གཉིས་ཀ་འབྱུང་སྲིད་ལ། དེ་ཡང་རྫས་བཏགས་ཀྱི་རྟོག་པ་གཅིག་ལས་གཅིག་མངོན་དུ་གྱུར་ཚེ་ཅིག་ཤོས་མི་འབྱུང་བ་ནི་ས་བདུན་པ་མན་ཆོད་ཀྱི་རྗེས་ཐོབ་ཐམས་ཅད་དུ་འདྲ་བ་ཡིན་ཏེ། དེར་ལམ་གྱི་དངོས་པོའི་རྒྱུན་དང་མི་ལྡན་པར་བཤད་པས་སོ། ། ས་བརྒྱད་པ་ཡན་ཆད་དུ་སྒྲ་དོན་འཛིན་པའི་རྟོག་པ་དང་ཡང་དག་པ་མ་ཡིན་པའི་ཀུན་ཏུ་རྟོག་པ་གཉིས་ཀས་ཀྱང་ལམ་གྱི་བར་ཆད་བྱེད་མ་ནུས་པ་ལམ་གྱི་དངོས་པོའི་རྒྱུན་དང་ལྡན་པ་དང༌། མི་རྟོག་ཡེ་ཤེས་ལ་དབང་བསྒྱུར་ཐོབ་པར་རྒྱན་གཉིས་ཀ་ལས་གསུངས་སོ། ། སྐབས་ལྔ་པར་སྤང་བྱ་གཉིས་པོ་འདིའི་ནང་དུ་མ་འདུས་པའི་བསལ་བྱ་ལོག་སྒྲུབ་བཤད་པ་ལྟར་ན། དེ་དག་ཏུ་མ་འདུས་པའི་གནས་ངན་ལེན་གྱི་བག་ཆགས་རྒྱུན་མཐའི་ཡེ་ཤེས་ཀྱིས་སྤོང་བར་དགོངས་སོ། ། དེ་བས་ན་ཐེག་ཆེན་གྱི་སྦྱོར་ལམ་མཉམ་གཞག་ཡེ་ཤེས་ཀྱི་ངོ་བོ་ནི་སྒྲ་དོན་འཛིན་པའི་རྟོག་པ་ལྟ་ཅི་སྨོས། ཡང་དག་པ་མ་ཡིན་པའི་ཀུན་རྟོག་ཏུ་ཡང་མི་རུང་བར་མདོ་སྡེ་རྒྱན་དུ་གསུངས་པས་ན།
ཆོས་ཉིད་ཀྱི་ཤེས་རྣམ་ཉམས་སུ་མྱོང་བའི་རང་རིག་མངོན་སུམ་དུ་འཇོག་པ་ནི་རྣལ་འབྱོར་སྤྱོད་པའི་དབུ་མ་པ་དག་གི་ལུགས་སུ་རྣམ་པར་བཞག་གོ ། གསུམ་པ་ཡོངས་འཛིན་གྱི་ཁྱད་པར་ལ་གསུམ་ལས། མཚམས་སྦྱར་བ་ནི། མདོར་བསྟན་དུ་ཡོངས་འཛིན་གྱི་ཁྱད་ཆོས་ཚིགས་བཅད་སྦྱར་བདེ་བའི་དབང་དུ་བྱས་ནས་རྟོག་པའི་སྔར་གསུངས་ཀྱང༌། རྒྱས་བཤད་དུ་བར་སྐབས་ཀྱི་ཚིགས་སུ་བཅད་པས་ཡོངས་འཛིན་རྟོག་པའི་འཇུག་ཐོགས་སུ་གསུངས་པ་ཆོས་ཅན། རྒྱུ་མཚན་དང་དགོས་པ་གཉིས་དང་བཅས་ཏེ། མདོའི་གོ་རིམ་ཇི་ལྟ་བ་བཞིན་དུ་ཡིན་པ་དང༌། ཡོངས་འཛིན་དེའི་སྟོབས་ཀྱིས་ཇི་སྐད་བཤད་པའི་རྟོག་པ་བཞི་པོ་ཐེག་ཆེན་སྦྱོར་ལམ་དུ་མ་ཟད་མཐོང་སྒོམ་ལམ་གྱི་ཡང་ཁྱད་ཆོས་སུ་འགྱུར་རོ། ། ཞེས་བསྟན་པའི་ཕྱིར་ཡིན་པས་སོ། ། འདིའི་དོན་ལ་གཞན་དག
དེའི་སྟོབས་ཀྱིས་རྣམ་རྟོག་བྱང་ཆུབ་ཀྱི་ལམ་དུ་བསྒྱུར་བ་ཡིན་ཞེས་ཟེར་མོད། ཇི་སྲིད་རྫོགས་སྨིན་སྦྱང་གསུམ་མ་བྱས་ཀྱི་བར་དུ་རྣམ་པར་རྟོག་པ་ཕྲ་རགས་ཆེད་དུ་གཉེར་ནས་མི་སྤོང་བར་མཚུངས་ལྡན་དུ་འཇོག་པ་ནི་ཡོངས་འཛིན་ཐབས་ལ་མཁས་པའི་ཁྱད་པར་ཏེ། ས་བརྒྱད་པར་ནི་རྣམ་པར་རྟོག་པ་མེད་ཀྱང༌། དགེ་བའི་བཤེས་གཉེན་ཐབས་ལ་མཁས་པས་འགོག་པ་ལས་སློང་བར་མཛད་དོ། ། གཉིས་པ་རྩ་བ་ལ། རྫས་འཛིན་རྟོག་པ་རྫོགས་པ་ན། ཤཱ་རིའི་བུའི་ཞུས་ལན་གྱིས་མཚམས་བཅད་ནས། བཏགས་འཛིན་རྟོག་པར་རབ་འབྱོར་དང་ཞུས་ལན་མཛད་པ་ལ་འཕྲོས་ནས། དེ་ནས་རབ་འབྱོར་གྱིས་གསོལ་པ། བྱང་ཆུབ་སེམས་དཔའ་ཆེན་པོ་ཐེག་པ་ལ་གསར་དུ་ཞུགས་པས་བསྟན་པ་འདི་ཐོས་ན།
ཞུམ་ཞིང་དངང་བ་དང༌། ཀུན་ཏུ་སྐྲག་པས་ཟིན་པར་མི་འགྱུར་ལགས་སམ། བཀའ་སྩལ་པ། ཐེག་པ་ལ་གསར་དུ་ཞུགས་པ་དེ་ཐབས་མི་མཁས་པ་དགེ་བའི་བཤེས་གཉེན་གྱི་ལག་ཏུ་སོང་བར་མ་གྱུར་ན་ནི་དེ་ལྟར་འགྱུར་རོ། ། གསོལ་པ་ཐབས་ལ་མཁས་པ་དེ་གང་ལགས། རབ་འབྱོར་བྱང་ཆེན་ཡུམ་ལ་སྤྱོད་པའི་ཚེ། གཟུགས་མི་རྟག་ཅེས་བྱ་བར་སོ་སོར་རྟོག་ཀྱང་དེ་མི་དམིགས་སོ། ། ཞེས་སོགས་ཀྱི་མདོ་ཆོས་ཅན། ཐེག་པ་ཆེན་པོའི་ཡོངས་འཛིན་བསྟན་པ་ཡིན་ཏེ། མདོ་དེའི་དོན་ནང་ཐབས་མཁས་དང༌།
ཕྱི་དགེ་བཤེས་དང༌། དེ་གཉིས་ཀའི་མི་མཐུན་ཕྱོགས་བོར་བ་དང་གསུམ་གྱི་ཁྱད་པར་ཅན་དུ་རྗེ་བཙུན་གྱིས་བཤད་པའི་ཕྱིར། འགྲེལ་པ་ནི། ཁྱད་པར་གསུམ་དང་ལྡན་པའི་མཆོག་གི་སྤྲུལ་སྐུ་ཆོས་ཅན། ཐེག་པ་ཆེན་པོའི་ཡོངས་སུ་འཛིན་པ་ཡིན་ཏེ། དེའི་དགེ་བའི་བཤེས་གཉེན་ཡིན་པས་སོ། ། གསུམ་པོ་གང་ཞེ་ན། སྦྱོར་བ་རྣམ་མཁྱེན་ཡིད་བྱེད་དང༌། དངོས་གཞི་སྟོང་པ་ཉིད་ལ་སེམས་མི་འགོང་ཞིང་མི་སྐྲག་པ་དང༌། སོགས་པ་ཞེས་བྱ་བའི་སྒྲས་རྗེས་དགེ་བའི་རྩ་བ་བྱང་ཆུབ་ཏུ་བསྔོ་བ་སོགས་ཀྱི་ཐབས་ལ་མཁས་པ་དང༌།
ཤེས་རབ་ཀྱི་ཁྱད་པར་གདུལ་བྱའི་བསམ་པ་ཇི་ལྟ་བ་བཞིན་དུ་དངོས་པོ་མཐའ་དག་བདག་མེད་པ་ལ་སོགས་པར་སྟོན་པ་དང༌། སྤངས་པའི་ཁྱད་པར་ཕྱིན་དྲུག་གི་མི་མཐུན་ཕྱོགས་སེར་སྣ་སོགས་དང་མི་ལྡན་པའོ། ། གཉིས་པ་དོན་དམ་པའི་རྟེན་ཆོས་དབྱིངས་བཤད་པ་ལ་གཉིས་ཏེ། དངོས་དང༌། རྩོད་པ་སྤང་བའོ། ། དང་པོ་ལ་གསུམ་ལས། མཚམས་སྦྱར་བ་ནི། ཐེག་ཆེན་སྒྲུབ་པའི་ཀུན་རྫོབ་ཀྱི་རྟེན་ཐོས་བསམ་སྒོམ་གསུམ་བཤད་པའི་འོག་ཏུ། སྒྲུབ་པའི་དོན་དམ་པའི་རྟེན་དུ་གྱུར་པའི་རིགས་འཆད་པའི་རྒྱུ་མཚན་ཡོད་དེ། བཤད་མ་ཐག་པའི་ཐོས་བསམ་སྒོམ་གསུམ་གྱིས་རྒྱས་པར་བྱས་པའི་ཆོས་དབྱིངས་དང་ལྡན་པ་ལ་ཇི་སྐད་བཤད་པའི་ངེས་པར་འབྱེད་པའི་ཆ་དང་མཐུན་པ་དང༌།
མཐོང་ལམ་ལ་སོགས་པའི་ངོ་བོར་གྱུར་པའི་སྒྲུབ་པ་བཞི་པོ་གཞན་ཡང་འབྱུང་བས་སོ། ། འདིར་སེམས་བསྐྱེད་སོགས་སྐྱེ་བ་ལ་རང་བཞིན་གནས་རིགས་སྔོན་དུ་འགྲོ་དགོས་མོད། སེམས་བསྐྱེད་སོགས་ཀྱིས་རྒྱས་པར་བྱས་པའི་ཆོས་དབྱིངས་སུ་གྱུར་པ་དེ་ནས་ཐེག་ཆེན་སྒྲུབ་པའི་རྟེན་དུ་འཇོག་པས་གོ་རིམ་དེ་ལྟར་ངེས་སོ། ། རྩ་བ་ལ། རབ་འབྱོར་ནམ་མཁའ་ལ་བྱའི་རྗེས་མེད་ཅིང་མི་དམིགས་སོ། ། ཞེས་སོགས་ཡུམ་གྱི་མདོ་ཚན་བཅུ་གསུམ་ཆོས་ཅན། ཐེག་ཆེན་སྒྲུབ་པའི་རྟེན་དུ་གྱུར་པའི་རིགས་ལ་བཅུ་གསུམ་དུ་ཕྱེ་བ་ཡིན་ཏེ། དེ་ལྟར་འབྱེད་པ་དེ་རྟོགས་པ་ཞེས་སོགས་རྩ་བའི་གཞུང་འདིས་བཤད་པའི་ཕྱིར། སྐབས་འདིའི་མདོ་དང་རྒྱན་གྱིས་བྱང་ཆུབ་སེམས་དཔའ་ལ་བདེན་པ་གཉིས་སུ་ཕྱེ་ནས། དོན་དམ་བདེན་པའི་བྱང་ཆུབ་སེམས་དཔའ་དེ་ཐེག་ཆེན་སྒྲུབ་པའི་རྟེན་དུ་བཤད་པ་ཡིན་ཏེ།
རབ་འབྱོར་གྱིས་བྱང་ཆུབ་སེམས་དཔའ་ཞེས་པའི་ཚིག་གི་དོན་གང་ཡིན་ཞེས་ཞུས་པའི་ལན་དུ། མདོ་དེ་དག་གསུངས་པས་སོ། ། གསུམ་པ་འགྲེལ་པ་ལ། རྟེན་ཆོས་སྒྲུབ་པའི་དབྱེ་བ་དང༌། དེ་དག་གི་གྲངས་ངེས་དང་གོ་རིམ་བསྟན་པ། དོན་དམ་པའི་རྟེན་ཉིད་ངོས་བཟུང་བའོ། ། དང་པོ་ལ་གཉིས་ཏེ། ངོ་བོའི་སྒོ་ནས་རྟོགས་པའི་ཆོས་དྲུག་ཏུ་འདུས་པ་དང༌། དེ་དག་ལ་ཡོན་ཏན་སོ་སོའི་དབྱེ་བས་བདུན་དུ་ཕྱེ་བའི་ཚུལ་ལོ། ། དང་པོ་ནི།
རྟོགས་པའི་ཆོས་དྲུག་པོ་གང་ཞེ་ན། རེ་ཤིག་སྒྲུབ་པ་བཅུ་གསུམ་གྱི་དང་པོར་ངེས་པར་འབྱེད་པའི་ཆ་དང་མཐུན་པ་བཞི་པོ་སོ་སོར་བགྲངས་པ་དང༌། མཐོང་བ་དང་སྒོམ་པའི་ལམ་གཉིས་པོ་དག་གོ ། གཉིས་པ་ལ་བདུན་ལས། དང་པོ་ནི། སྤྱིར་བཤད་པ་དེའི་འོག་ཏུ་ཆོས་དྲུག་པོ་དེ་དག་སྐྱེས་པའི་སྟོབས་ཀྱིས་རྐུན་པོ་ཕྱིར་ཕྱུང་བའི་དཔེས་བསྟན་ལ། རྗེས་མཐུན་པ་སྤོང་གཉེན་ཙམ་དང༌། ཁྱད་པར་ཅན་བར་ཆད་མེད་ལམ་གྱི་སྒྲུབ་པ་དག་འབྱུང་ལ། དེ་དག་ཀྱང་རང་གི་རྟེན་ཆོས་དབྱིངས་ཁོ་ན་ལ་བརྟེན་པ་ཡིན་ནོ། ། གོམས་པའི་སྟོབས་ཀྱིས་ཆོས་དབྱིངས་ཡེ་ཤེས་དང་དབྱེར་མེད་དུ་འགྱུར་བའི་ཕྱིར།
འོག་མ་དག་ལའང་སྦྱོར་ཚུལ་དེ་བཞིན་ནོ། ། གཉིས་པ་ནི་སྒོ་འཕར་བཅད་པའི་དཔེས་བསྟན་པའི་རྣམ་གྲོལ་ལམ་གྱི་སྒྲུབ་པ་དག་འབྱུང་ལ། དེ་ཡང་ཆོས་དབྱིངས་ལ་བརྟེན་པ་ཡིན་ཏེ། འཇིག་རྟེན་ལས་འདས་པའི་ཡེ་ཤེས་ཇི་སྙེད་པ་ཆོས་དབྱིངས་དང་གཉིས་སུ་དབྱེར་མེད་པའི་ཕྱིར། ཞར་ལ་སྤང་གཉེན་སྐྱེ་འགག་བྱེད་ཚུལ་བསྟན་པ་ནི། གཉེན་པོ་བར་ཆད་མེད་ལམ་སྐྱེས་པ་ལ་མངོན་དུ་ཕྱོགས་པ་དང༌། དེའི་ངོས་སྐལ་གྱི་སྤང་བྱ་མངོན་གྱུར་བའི་རྒྱུན་འགགས་པ་ལ་མངོན་དུ་ཕྱོགས་པ་དུས་མཉམ། གཉེན་པོ་དེ་རྫོགས་པར་སྐྱེས་ཟིན་པ་དང་སྤང་བྱ་དེ་ཉིད་ཀྱི་ས་བོན་འགགས་པ་དང༌། སྐབས་དེའི་རྣམ་གྲོལ་ལམ་སྐྱེས་པ་གསུམ་པོ་དུས་མཉམ་དུ་འབྱུང་ངོ༌། ། དཔེར་ན་སྤང་བྱ་རྟོག་པ་ནི་ཡིད་ཀྱི་རྣམ་པར་ཤེས་པ་འཁོར་བཅས་ཀྱི་ངོ་བོར་སྐྱེ་བས་གཉེན་པོ་ཡང་དེར་སྐྱེ་བ་དང་ལྷན་ཅིག་པ་མི་སྲིད་ལ།
ས་བོན་ནི་ཀུན་གཞི་ལ་གནས་པས་ཕྲད་ནས་སྤོང་བ་དང༌། བག་ཆགས་ནི་གནས་དེ་ལ་གནས་ཀྱང་ཇི་སྲིད་རྒྱུན་མཐར་མ་ཕྱིན་པའི་བར་སྤོང་མི་ནུས་པའོ། ། གསུམ་པ་ནི། ས་བདུན་པ་མན་ཆད་དུ་བཤད་མ་ཐག་པའི་སྒྲུབ་པ་གཉིས་པོ་གཙོ་ཆེ་ལ། ས་བརྒྱད་པར་ནི་སྤང་གཉེན་དེ་དག་སྐྱེ་བ་དང་འགག་པ་དང་ལྡན་པའི་རྣམ་པར་རྟོག་པ་དག་སྤངས་པ་ཐོབ་སྟེ། རྣམ་པར་མི་རྟོག་པའི་ཡེ་ཤེས་ལ་དབང་བསྒྱུར་ཐོབ་པའི་ཕྱིར། བཞི་པ་ནི། དེའི་འོག་ཏུ་ས་དགུ་པའི་དངོས་གཞི་ལ། སྨོན་ལམ་དང་སྦྱིན་པ་ལ་སོགས་པ་ཐབས་ལ་མཁས་པའི་སྟོབས་ཀྱིས་འཁོར་བ་དང་མྱ་ངན་ལས་འདས་པ་ལ་མི་གནས་པའི་མཚན་ཉིད་ཅན་གྱི་ཤེས་རབ་དང་ཐབས་སྙིང་རྗེ་ཆེན་པོ་ཐོབ་སྟེ། སྲིད་ཞིའི་མཐའ་གཉིས་ཀྱི་དོགས་པ་དང་བྲལ་བས་སངས་རྒྱས་རྣམས་ཀྱིས་འགོག་པ་ལས་སློང་བ་སོགས་མི་དགོས་པའི་ཕྱིར།
ལྔ་པ་ནི། དེའི་འོག་ཏུ་ས་དགུ་པའི་རྗེས་ཐོབ་ལ་ཉན་ཐོས་ལ་སོགས་པ་དང་ཐུན་མོང་མ་ཡིན་པའི་རྟོགས་པ་ཐོབ་སྟེ། ཆོས་ཀྱི་དབྱིངས་ལས་མ་གཡོས་བཞིན་དུ། གཞན་ངོར་མཛད་པ་བཅུ་གཉིས་ལ་སོགས་པའི་ཚུལ་སྟོན་པར་ནུས་པའི་ཡོན་ཏན་ཐོབ་པའི་ཕྱིར། དྲུག་པ་ནི། ས་དགུ་པར་ཡོན་ཏན་དེ་ཐོབ་པའི་འོག་ཏུ་ས་བཅུ་པར་གཞན་གྱི་དོན་གོ་རིམ་དུ་བྱེད་པའི་སྒྲུབ་པ་འབྱུང་སྟེ། གཞུག་པ་ལ་ལྡེམ་པོར་དགོངས་པ་སོགས་བརྒྱད་ཀྱི་སྒོ་ནས་ཆོས་ཀྱི་འཁོར་ལོ་བསྐོར་བས་སེམས་ཅན་གྱི་དོན་བྱེད་པའི་ཕྱིར། ཆོས་འཁོར་དེའི་ཡོན་ཏན་ཀྱང༌། གདུལ་བྱའི་བསམ་པ་ཇི་ལྟ་བ་བཞིན་དུ་ཤེས་ནས་བསྐོར་བས་གདུལ་བྱ་ཐེག་པ་གསུམ་གྱི་ལམ་ལ་འགོད་པར་ནུས་པའི་མཚན་ཉིད་ཅན་ནོ། ། ཁྱད་ཆོས་བདུན་པ་ནི།
གཞན་ངོར་འཕྲིན་ལས་བྱེད་ཚུལ་སངས་རྒྱས་དང་མཉམ་པ་དེ་ལྟ་ན་དེ་དང་ཁྱད་པར་མེད་དམ་ཞེ་ན་མ་ཡིན་ཏེ། ས་བཅུ་པར་ནི་རྫོགས་སྨིན་སྦྱང་གསུམ་མཐར་མ་ཕྱིན་པས་གཞན་དོན་བྱེད་པའི་ཚེ་ཆོས་དབྱིངས་ལ་མཉམ་པར་གཞག་ལྡང་སྤེལ་མར་བྱེད་དགོས་ལ། སངས་རྒྱས་ཀྱི་སར་ནི་འབད་རྩོལ་གྱི་མཚན་མ་མེད་ཅིང་ལྷུན་གྱིས་གྲུབ་པར་ཆོས་ཀྱི་དབྱིངས་ལས་མ་གཡོས་བཞིན་དུ་གཞན་གྱི་དོན་མཐར་ཕྱིན་པའི་ཡེ་ཤེས་འབྱུང་བའི་ཕྱིར། འདིའི་དངོས་བསྟན་མདོ་འགྲེལ་དུ་སངས་རྒྱས་ཀྱི་སར་བཞག་ཀྱང༌། དེའི་དངོས་རྒྱུ་རྒྱུན་མཐའི་ཡེ་ཤེས་སྒྲུབ་པ་བཅུ་གསུམ་པར་འཆད་དགོས་སོ། ། གཉིས་པ་ནི། གདམས་ངག་ཏུ་མ་ཟད་སྒྲུབ་པ་བཅུ་གསུམ་པོ་འདིས་ཀྱང་ཐེག་ཆེན་སྐྱེས་བུའི་འདོད་དོན་ཐམས་ཅད་ཕུན་སུམ་ཚོགས་པ་ཡིན་ཏེ། ཇི་སྐད་བཤད་ཟིན་པ་འདི་དག་འདི་ནི་རྟོགས་པ་སྐྱེ་བའི་གོ་རིམ་ཡིན་པས་སོ། ། གསུམ་པ་ནི། བྱང་ཆུབ་སེམས་དཔའ་རྣམ་པ་བཅུ་གསུམ་པོའི་སེམས་ཀྱི་ཆོས་དབྱིངས་ཆོས་ཅན།
ཁྱོད་ཁོ་ན་ལ་གཞུང་འདིར་སྒྲུབ་པའི་རྟེན་དུ་གྱུར་པའི་རིགས་ཞེས་བསྟན་པ་ཡིན་ཏེ། ཇི་སྐད་བཤད་པའི་སྒྲུབ་པའི་ཆོས་བཅུ་གསུམ་པོ་དང་པོར་སྐྱེ་བའི་གཞི་དང༌། བར་དུ་གནས་པའི་གཞི་དང༌། ཐ་མར་འཚང་རྒྱ་བའི་གཞིར་གྱུར་པའི་ཕྱིར། བཅུ་གསུམ་དུ་ཇི་ལྟར་དབྱེ་ཞེ་ན། དྲོད་སོགས་ཀྱི་གནས་སྐབས་ཐ་དད་པའི་བྱེ་བྲག་གིས་སོ། ། འདིར་ཁོ་ནའི་སྒྲས་རིགས་ཀྱི་འདོད་ཚུལ་གཞན་འགོག་པ་ཡིན་ཞེས་ཟེར་མོད། སྐབས་ཀྱི་དོན་ནི་ཆོས་ཀྱི་དབྱིངས་ལས་མ་གཏོགས་པའི་ཆོས་གཞན་མེད་པ་ཞེས་བྱ་བ་དེ་ཉིད་བསྟན་པ་ཡིན་ཏེ། ཀུན་རྫོབ་པའི་བྱང་ཆུབ་སེམས་དཔའ་སྒྲུབ་པའི་རྟེན་མ་ཡིན་པར་བཤད་པས་སོ། ། འོ་ན་རྟེན་ཆོས་སྒྲུབ་པ་བཅུ་གསུམ་པོ་ཡང་ཡོད་པ་མ་ཡིན་ནམ་ཞེ་ན།
འཇིག་རྟེན་ལས་འདས་པའི་སྒྲུབ་པ་ནི། ཆོས་དབྱིངས་སུ་རོ་གཅིག་ལ། འཇིག་རྟེན་པའི་སྒྲུབ་པ་ནི་ཀུན་རྫོབ་པའི་ཆོས་སོ། ། ཆོས་ཀྱི་དབྱིངས་ནི་ཡེ་ཤེས་ལ་འཆད་དགོས་པ་ཡིན་གྱི། མེད་པར་དགག་པ་ལ་མི་རུང་སྟེ། རང་སྟོང་གི་ལྟ་བ་མཐར་ཐུག་པའི་ཚེ་ན་སྒྲུབ་པ་ཉིད་ཀྱང་རང་གི་ངོ་བོས་སྟོང་ན། རྟེན་བརྟེན་པའི་རྣམ་གཞག་མི་འཐད་པའི་ཕྱིར། འདི་ནི་རྣལ་འབྱོར་སྤྱོད་པའི་དབུ་མ་པ་དག་གི་འཇོག་མཚམས་མཐར་ཐུག་པ་སྟེ། གཞུང་འགྲེལ་ཉིད་ལས་བཤད་པ་མང་དུ་འབྱུང་ངོ༌། ། གཉིས་པ་ལ་གཉིས་ལས།
རྩོད་པ་ནི། གལ་ཏེ་ཆོས་ཀྱི་དབྱིངས་ཁོ་ན་ལ་སངས་རྒྱས་ཀྱི་རིགས་སུ་བྱེད་པ་དེའི་ཚེ་བླ་ན་མེད་པའི་སངས་རྒྱས་ཀྱི་ཆོས་སྟོབས་སོགས་རྣམས་དང་ངོ་བོ་དབྱེར་མེད་པའི་བདག་ཉིད་ཅན་གྱི་དོན་དམ་པའི་བྱང་ཆུབ་སེམས་དཔའ་ཁོ་ན་སངས་རྒྱས་ཀྱི་རིགས་ལ་གནས་པ་མ་ཡིན་པར་ཉན་ཐོས་ལ་སོགས་པ་ཐམས་ཅད་སངས་རྒྱས་ཀྱི་རིགས་ལ་གནས་པར་འགྱུར་ཏེ། ཆོས་ཀྱི་དབྱིངས་ཁོ་ན་སངས་རྒྱས་འཕགས་པའི་ཆོས་རྣམས་རྟོགས་པར་འགྱུར་བའི་རྒྱུ་ཡིན་པའི་ཕྱིར་དང༌། ཆོས་དབྱིངས་དེ་ནི་སྤྱིར་གནས་པའི་ཕྱིར་རོ་སྙམ་པའི་དོགས་པ་བསུ་བ་ནི། ཆོས་ཀྱི་དབྱིངས་ལ་དབྱེར་མེད་ཕྱིར། ། རིགས་ཅན་གསུམ་སོགས་མེད་པར་འགྱུར། ། ཞེས་རྒོལ་བའོ། ། གཉིས་པ་ལན་ལ། ཆོས་དབྱིངས་རིགས་སུ་འཆད་པའི་འཐད་པ་དང༌། རིགས་གསུམ་དུ་དབྱེ་བ་རྒྱས་འགྱུར་གྱི་རིགས་ལ་ལྟོས་པའོ། །
དང་པོ་ནི། དྲི་མ་དང་བཅས་པའི་ཆོས་ཀྱི་དབྱིངས་ཆོས་ཅན། འཕགས་པའི་ཆོས་ཐམས་ཅད་ཀྱི་རྒྱུའི་ངོ་བོར་རྣམ་པར་འཇོག་པའི་སྒོ་ནས་སངས་རྒྱས་ཀྱི་རིགས་ཉིད་དུ་ཐ་སྙད་འདོགས་ཏེ། འདོགས་པའི་རྒྱུ་མཚན་ཇི་ལྟར་ན་ཉན་ཐོས་ཀྱི་ཐེག་པ་ལ་སོགས་པ་བདག་མེད་གསུམ་རྟོགས་པའི་རིམ་གྱིས་ཉེར་ལེན་གྱི་ཕུང་པོ་དང་ཕྱི་རོལ་གྱི་དོན་སོགས་ལ་དམིགས་པ་དེ་བཞིན་དུ་སྟེ་དེ་དང་མཐུན་པར་བྱང་ཕྱོགས་འཕགས་པའི་ཆོས་རྣམས་རྟོགས་པར་བྱ་བའི་དང་པོའི་རྒྱུ་དང་ཕྱིས་ཀྱི་རྟེན་ཡིན་པའི་ཕྱིར། འདིའི་ཁྱབ་འབྲེལ་ནི། ཐེག་པ་གསུམ་གྱི་ངེས་འབྱུང་ལ། ། ཐེག་པ་གཅིག་གི་འབྲས་བུར་གནས། ། ཞེས་པ་ལྟར་རོ། ། འདིར་གཞན་དག་ཉན་ཐོས་ཀྱི་རང་བཞིན་གནས་རིགས་སོགས་གསུམ་དུ་དབྱེ་བ་ནི་མི་འཐད་དེ། དེ་ལྟར་དབྱེ་བའི་ལུང་མེད་ཅིང༌།
རང་བཞིན་གནས་རིགས་ལ་ཁམས་བདེ་བར་གཤེགས་པའི་སྙིང་པོས་ཁྱབ་པའི་ཕྱིར་རོ། ། ཇི་སྐད་དུ། འཕགས་པའི་གང་ཟག་ཐམས་ཅད་འདུས་མ་བྱས་ཀྱི་རབ་ཏུ་ཕྱེ་བར་གསུངས་པའི་དགོངས་པ་ནི། ཇི་སྐད་དུ། དེ་གོམས་པ་ལས་བདག་འགྱུར་བས། ། ཞེས་པ་ལྟར་ཟག་མེད་ཀྱི་ཡོན་ཏན་ཇི་སྙེད་པ་ཆོས་ཉིད་དང་དབྱེར་མེད་དུ་འདྲེས་པ་ལ་དགོངས་སོ། ། གཉིས་པ་ལ་གསུམ་ལས། མཚམས་སྦྱར་བ་ནི། གཞུང་ཇི་ལྟ་བ་བཞིན་ནོ། ། རྩ་བ་ལ།
འདིའི་བཤད་བྱ་ཡུམ་གྱི་མདོ་ན་མེད་ཀྱང༌། ཉི་སྣང་དུ་མདོ་གཞན་དྲངས་པ་ལས། འཇམ་དཔལ་དེ་བཞིན་ཉིད་ཀྱང་གཅིག་ཆོས་ཀྱི་དབྱིངས་ཀྱང་གཅིག་ན། ། སྣོད་དང་སྣོད་མ་ཡིན་པ་ཞེས་ཇི་ལྟར་གདགས། ། ཞེས་པའི་ལན་དུ། འཇིམ་པའི་གོང་བུ་གཅིག་ལ་སྣོད་ཐ་དད་དུ་བྱས་ཏེ་ཞེས་སོགས་ཀྱི་མདོ་ཆོས་ཅན། སྐབས་འདིའི་རྩོད་པ་ལན་དང་བཅས་པ་བསྟན་ཏེ། སྣོད་ཀྱི་དཔེས་རང་བཞིན་གནས་རིགས་ལ་དབྱེ་བ་མེད་པ་དང༌། བཅུད་སོ་སོའི་དཔེ་ལས་རྒྱས་བྱེད་རིགས་ཀྱི་དབྱེ་བས་རིགས་ཅན་གསུམ་དུ་འབྱེད་པར་བསྟན་པའི་ཕྱིར། འགྲེལ་པ་ནི།
རྟེན་ཆོས་དབྱིངས་ལ་ཉན་ཐོས་ཀྱི་རང་བཞིན་གནས་རིགས་སོགས་ཀྱི་དབྱེ་བ་མེད་ཀྱང༌། བརྟེན་པའི་ཆོས་ཐེག་པ་གསུམ་གྱིས་བསྡུས་པ་རྟོགས་པར་བྱ་བའི་ཆོས་རྒྱས་འགྱུར་གྱི་རིགས་ཐ་དད་པ་ཉིད་ཀྱིས་ཐེག་པ་གསུམ་གྱི་རིགས་ཅན་ཐ་དད་པ་ཉིད་དོ། ། ཞེས་བསྟན་པ་ཡིན་ཏེ། དཔེར་ན་ཉེར་ལེན་འཇིམ་པ་གཅིག་ལས་མངོན་པར་གྲུབ་ཅིང༌། རྐྱེན་མེ་ལྕེ་གཅིག་གིས་སོ་བཏང་བའི་རྟེན་བུམ་པ་གསུམ་རང་གི་ངོ་བོའི་སྒོ་ནས་མི་འདྲ་བའི་དབྱེ་བ་མ་ཕྱེད་ཀྱང༌། བརྟེན་པ་ནང་གི་བཅུད་མར་དང་སྦྲང་རྩི་དང་ལི་ཁ་རའི་སྣོད་དུ་གྱུར་པ་ཉིད་ཀྱིས་དབྱེ་བ་ཐ་དད་དུ་འབྱེད་པར་ནུས་པ་དེ་བཞིན་དུའོ། ། སྐབས་འདིར་གཞན་དག་སེམས་ཙམ་པས་རིགས་ཆད་ཁས་ལེན་ནོ་ཞེས་ཟེར་མོད། རྣམ་རྫུན་པར་གྲགས་པའི་རྣལ་འབྱོར་སྤྱོད་པ་པ་ལ་ཟེར་ན་ནི་མི་འཐད་དེ། བྱང་སར་རང་བཞིན་གནས་རིགས་ཀྱི་ངོས་འཛིན་ཆོས་ཉིད་ལ་བཤད་པ་དང༌། མིང་གི་རྣམ་གྲངས་སྒྲིབ་པ་སྤང་རུང་དང༌།
ཟག་མེད་ཀྱི་ས་བོན་སོགས་སུ་བཤད་པའི་ཕྱིར་རོ། ། མཐར་ཐུག་ཐེག་པ་གསུམ་དུ་བཤད་པས་ཟེར་ན་ནི། ཁྱབ་པ་འགལ་ལ། གཏན་ཡོངས་སུ་མྱ་ངན་ལས་མི་འདའ་བའི་སེམས་ཅན་ནི་རྒྱུད་བླ་མའི་བསྟན་བཅོས་རྩ་འགྲེལ་ལས་ཀྱང་བཤད་དོ། ། ངོ་བོ་ཉིད་མེད་པ་པས་སེམས་ཅན་དེ་འདྲ་ཁས་མི་ལེན་པའི་ཁྱད་པར་གཅིག་ཡིན་ལ། རྣལ་འབྱོར་སྤྱོད་པ་པས་སེམས་ཅན་ཐམས་ཅད་སངས་རྒྱ་བར་རུང་བ་ཡིན་ཡང༌། མི་རྒྱ་བའི་སེམས་ཅན་ཡོད་པ་ནི་ཁྱད་པར་གཅིག་ཡིན་ཏེ། ཉེར་ལེན་གྱི་རྒྱུས་ཁྱབ་ཀྱང་མཐུན་རྐྱེན་མ་ཚང་བ་སྲིད་པས་སོ། ། གཞན་དུ་ན། མདོ་སྡེའི་རྒྱན་ལས།
ཡོད་དང༌། ཞེས་པ་དང༌། རྒྱུ་དང་ཞེས་པའི་གཞུང་སྔ་ཕྱི་གེགས་བྱེད་དུ་སོང་བས་རྣམ་པར་མ་དག་པ་ཉིད་དུ་འགྱུར་རོ། ། གཉིས་པ་རྟེན་ཆོས་སྒྲུབ་པའི་རྣམ་གཞག་ལ་གཉིས་ཏེ། དམིགས་རྣམ་སོ་སོའི་ཁྱད་ཆོས་དང་ཁྱད་པར་ཅན་སྒྲུབ་པ་སོ་སོའི་དབྱེ་བ་བཤད་པའོ། ། དང་པོ་ལ་དམིགས་རྣམ་གཉིས་ལས། དང་པོ་ལ་དངོས་ཀྱི་དམིགས་པ་དང༌། ཆེད་དུ་བྱ་བའི་དམིགས་པའོ། ། དང་པོ་ལ་གསུམ་ལས། མཚམས་སྦྱར་བ་ནི།
སྒྲུབ་པའི་རྟེན་དུ་ཇི་སྐད་བཤད་པའི་དོན་དམ་པའི་བྱང་ཆུབ་སེམས་དཔའ་དེའི་དམིགས་པ་གང་ཞེ་ན། རྩ་བ་ལ་རབ་འབྱོར་གྱིས་ཆོས་ཐམས་ཅད་ཅེས་བྱ་བ་ནི་གང༌། ཇི་ལྟར་ན་ཡོད་པར་མ་གྱུར་པ་ཉིད་ལ་བསླབ་པར་བགྱི། ཞེས་པའི་ལན་དུ་གསུངས་པའི་མདོ་ཚན་བཅུ་གཅིག་ཆོས་ཅན། ཐེག་ཆེན་སྒྲུབ་པའི་དམིགས་པ་བསྟན་པ་ཡིན་ཏེ། དེ་བསྟན་པར་རྩ་བའི་གཞུང་འདིས་འཆད་པའི་ཕྱིར། འདིར་དོན་དམ་པའི་སྒྲུབ་པ་དངོས་ནི་རྟེན་ཆོས་དབྱིངས་དང་དབྱེར་མེད་པའི་ཡེ་ཤེས་དེ་ཉིད་ཡིན་ལ། དེའི་དམིགས་པ་གང་ཡིན་དཔྱད་པ་ན། རྣལ་འབྱོར་སྤྱོད་པ་པས་ཆོས་དབྱིངས་ཡེ་ཤེས་དེ་ཉིད་ཡིན་པར་འཆད་པ་ལ། འཕགས་སེང་གིས་དགག་པ་མཛད་ནས།
དམིགས་པ་རྟེན་འབྲེལ་སྣ་ཚོགས་པ་ལ་དམིགས་ནས་མཚན་མ་མེད་པའི་རྣམ་པ་ཅན་ཉིད་མདོའི་དགོངས་པར་འཆད་དོ། ། དེའི་ཚེ་ན་མཚན་ཉིད་ནི། སྦྱོར་བའི་དུས་སུ་ཐོས་བསམ་གྱིས་སྒྲོ་འདོགས་གཅོད་པའི་གཞིར་བཟུང་ནས། སྒོམ་བྱུང་དངོས་གཞིའི་དུས་ཀྱི་དམིགས་ཡུལ་དུ་གྱུར་པའི་རྣམ་འགྱུར་སྣ་ཚོགས་པའོ། ། རྣམ་ཤེས་ཚོགས་དྲུག་གི་རྒྱུ་བ་བཀག་པའི་མཉམ་གཞག་ཡེ་ཤེས་ལ་གཟུགས་སྒྲ་སོགས་ཀྱི་སྣང་བ་ཇི་ལྟར་འཆར་ཞེ་ན། སྒོམ་བྱུང་རྟོག་བཅས་ལ་ནི་ཆོས་ཅན་སྣ་ཚོགས་པའི་གཟུགས་བརྙན་མི་གསལ་བའི་ཚུལ་གྱིས་འཆར་ཞིང༌། དེ་ཉིད་ཀུན་རྫོབ་བདེན་པར་ཡང་འཆད་ལ། མཉམ་གཞག་ཟག་མེད་ཀྱི་ཡེ་ཤེས་ལ་ནི་རྟེན་འབྲེལ་སྣ་ཚོགས་པ་ཇི་སྙེད་པའི་གཟུགས་བརྙན་གསལ་བར་འཆར་ལ། དེ་ཉིད་དོན་དམ་པའི་བདེན་པར་འཆད་ནུས་པ་ཡིན་ཏེ། ཡང་དག་པའི་ཡེ་ཤེས་ཀྱི་རྙེད་དོན་དུ་གྱུར་པའི་ཕྱིར།
སྣང་བ་དེ་མི་སྲིད་པ་མ་ཡིན་ཏེ། ཇི་སྐད་དུ། གཟུགས་རྣམས་ཐམས་ཅད་སྣང་བའི་དཔལ། ། གཟུགས་བརྙན་མ་ལུས་འཆང་བ་པོ། ། ཞེས་པ་དང༌། གཞན་དུ་ན་དག་པའི་སྣང་བ་མི་སྲིད་པར་འགྱུར་རོ། ། འགྲེལ་པ་ལ་གསུམ་ལས། སྤྱིར་བསྟན་པ་ནི་ཐེག་ཆེན་གྱི་སྒྲུབ་པ་དག་གི་རེ་ཤིག་དང་པོར་ཆོས་གསུམ་པོ་ལ་སྤྱིར་དམིགས་ནས། དེའི་རྗེས་སུ་ཁྱད་པར་ལ་རྟོག་ཅིང་མཇལ་བར་བྱེད་དོ། ། གསུམ་པོའི་མཚན་གཞི་ནི།
དགེ་སྦྱོང་གི་ཚུལ་ཞེས་པ་སྐབས་འདིར་མི་དགེ་བ་བཅུ་སྤོང་གི་ཚུལ་ཁྲིམས་ནི་དགེ་བ་དང༌། དུག་གསུམ་གང་རུང་གིས་ཀུན་ནས་བསླངས་པའི་སྲོག་གཅོད་པ་ལ་སོགས་པ་བཅུ་ནི་མི་དགེ་བ་དང༌། ཀུན་སློང་དགེ་མི་དགེ་ལ་མ་ལྟོས་པའི་ལུས་ཀྱི་ལས་བཟོ་ལ་སོགས་པ་ནི་ལུང་དུ་མ་བསྟན་པའི་ཆོས་སོ། ། གཉིས་པ་སོ་སོར་བཤད་པ་ནི། ཆོས་ཅན་སྤྱི་ལ་དམིགས་ནས་སྒྲོ་འདོགས་བཅད་པ་དེའི་འོག་ཏུ་ལྷག་མ་སོ་སོའི་ཁྱད་པར་བརྒྱད་པོ་རྣམས་ལ་དམིགས་པར་བྱེད་དོ། ། བརྒྱད་ཇི་ལྟར་ཡིན་ཞེ་ན། སྤྱིར་བསྟན་པ་གསུམ་པོ་དེ་དག་ཉིད་ལ་འཇིག་རྟེན་པ་སོགས་གཉིས་ཚན་གྱི་དབྱེ་བ་བཞིར་ཕྱེ་བ་ཉིད་ཀྱིས་སོ། ། འདི་ཡང་དགེ་བ་ཉིད་ལ་གཉིས་ཚན་དུ་དབྱེ་བ་ཡིན་གྱི། གཞན་གཉིས་པོ་ལ་དེ་ལྟར་དབྱེ་མི་ནུས་སོ། ། བརྒྱད་པོའི་མཚན་གཞི་གང་ཞེ་ན།
འཇིག་རྟེན་པ་ནི་བྱིས་པའི་སྐྱེ་བོ་ཐམས་ཅད་དང་འབྲེལ་བའི་ཕུང་པོ་ལྔ་སོགས་མདོ་ལས་ཇི་སྐད་དུ་བཤད་པ་རྣམས་དང༌། འཇིག་རྟེན་ལས་འདས་པ་ནི་འཕགས་པའི་སྐྱེ་བོ་ཐམས་ཅད་ཀྱི་རྒྱུད་ཀྱིས་བསྡུས་པའི་བསམ་གཏན་བཞི་སོགས་དང༌། ཟག་བཅས་ནི་བདག་ཏུ་ལྟ་བའི་གཉེན་པོ་ཉིད་དུ་མ་གྱུར་པས། ཉེ་བར་ལེན་པའི་ཕུང་པོ་ལྔ་སོགས་དང༌། ཟག་མེད་ནི་དེར་ལྟ་བའི་གཉེན་པོ་ཉིད་དུ་གྱུར་པས་དྲན་པ་ཉེར་གཞག་སོགས་དང༌། འདུས་བྱས་ནི་ལས་ཉོན་གྱི་རྒྱུ་ལ་ལྟོས་པས་འདོད་པའི་ཁམས་སོགས་དང༌། འདུས་མ་བྱས་ནི་རྒྱུ་དེ་ལ་མི་ལྟོས་པས་དེ་བཞིན་ཉིད་ཀྱི་ཡེ་ཤེས་དང༌། ཐུན་མོང་བ་ནི། འཕགས་པའི་སྐྱེ་བོ་ཐམས་ཅད་ཀྱི་རྒྱུད་ལ་འབྱུང་བའི་བསམ་གཏན་བཞི་དང༌། ཐུན་མོང་མ་ཡིན་པ་ནི་ཡང་དག་པར་རྫོགས་པའི་སངས་རྒྱས་ཁོ་ནའི་རྒྱུད་ལ་འབྱུང་བས་ཆོས་ཅན་སྟོབས་བཅུ་ལ་སོགས་པ་སྟེ།
མདོ་ལས་ཇི་སྐད་དུ་གསུངས་པ་ཞེས་ཐམས་ཅད་ལ་སྦྱར་རོ། ། གསུམ་པ་དོན་བསྡུ་བ་ནི། སྐབས་འདིའི་མདོ་ཚན་བཅུ་གཅིག་ཏུ་གསུངས་པ་ནི་དམིགས་པ་རྣམ་པ་བཅུ་གཅིག་གོ ། ཇི་ལྟར་དམིགས་པའི་ཚུལ་ནི། ཇི་སྐད་བཤད་པ་དེ་ལྟར་ཆོས་ཐམས་ཅད་ལ་སོ་སོར་ཕྱེ་ནས་སྒྲོ་འདོགས་བཅད་ཅིང་སྒྱུ་མ་ལྟ་བུར་རྟོགས་པའི་རིམ་གྱིས་དམིགས་པའོ། ། དམིགས་ཚུལ་དེ་ལྟར་བཤད་པ་ཆོས་ཅན། རྣམ་བཅད་དང་ཡོངས་གཅོད་ཀྱི་དགོས་པ་དང་བཅས་ཏེ། དམིགས་པ་དག་པ་གོང་ནས་གོང་དུ་འགྲོ་བར་མེད་པའི་ལོག་རྟོག་བསལ་བ་དང༌། རྟེན་དང་དམིགས་པ་དག་ལ་རང་བཞིན་གཙོ་བོར་གྱུར་པ་དང༌། རྣམ་འགྱུར་གཙོ་བོར་གྱུར་པའི་ཁྱད་པར་བདེ་བླག་ཏུ་རྟོགས་ནུས་པའི་ཕྱིར།
འདིར་གཞན་དག འཕགས་པའི་མཉམ་གཞག་ཡེ་ཤེས་ཀྱིས་ཀུན་རྫོབ་ལ་དམིགས་ན་སངས་རྒྱས་བཞིན་དུ་བདེན་གཉིས་ངོ་བོ་ཐ་དད་དུ་འཛིན་པའི་དྲི་མ་སྤངས་པར་འགྱུར་ཞེས་ཟེར་བ་ནི་དམིགས་རྣམ་གྱི་ཁྱད་པར་མ་ཕྱེད་པས་ནོངས་ཏེ། རང་གི་འགལ་ཟླ་དང་དམིགས་པ་གཅིག་ལ་དམིགས་ནས་འཛིན་སྟངས་འགལ་བ་ཅན་གྱི་ཡེ་ཤེས་མཐའ་དག་ཀྱང་དེ་ཉིད་དུ་ཐལ་བར་འགྱུར་རོ། ། གལ་ཏེ་ཆོས་ཅན་སོ་སོ་ལ་སྒྲོ་འདོགས་རིམ་གྱིས་གཅོད་དགོས་ན་ཐུག་མེད་དུ་ཐལ་བ་མ་ཡིན་ནམ། ཇི་སྐད་དུ། དངོས་གཅིག་དངོས་པོ་ཀུན་གྱི་ངོ་བོ་ཉིད། ། ཅེས་བཤད་པས་སོ་ཞེ་ན། བདག་མེད་གསུམ་ཡང་རིམ་གྱིས་སློབ་པ་དང་སྒོམ་མི་དགོས་པར་འགྱུར་ཏེ། ལུང་དེ་ལྟར་བཤད་པས་སོ། ། མདོར་ན་འཕགས་སེང་གི་མཉམ་གཞག་སྣང་བཅས་ཀྱི་ཚུལ་བཞེད་པ་འདི་ནི་སྲོལ་འབྱེད་ལོགས་པ་སྟེ།
ལུགས་གཞན་དང་བསྲེ་བ་མ་ཡིན་ནོ། ། གཉིས་པ་ལ་གསུམ་ལས། མཚམས་སྦྱར་བ་ནི། ཀུན་རྫོབ་ཀྱི་རིམ་པ་དེ་ལྟ་བུ་ལ་དངོས་སུ་དམིགས་པའི་སྒྲུབ་པ་དེའི་ཆེད་དུ་བྱ་བའི་དམིགས་པ་གང་ཞེ་ན། རྩ་བ་ལ། རབ་འབྱོར་གྱིས་བྱང་ཆུབ་སེམས་དཔའ་ཆེན་པོ་ཞེས་བྱ་བའི་ཚིག་གི་དོན་དེ་ལ་བདག་ཀྱང་སྤོབས་པ་སྐྱེས་སོ། ། ཞེས་རབ་འབྱོར་གྱིས་ཞུས་པའི་མདོ་ཚན་གཉིས་དང༌། ཤཱ་རིའི་བུས་ཀྱང་དེ་ལྟར་ཞུས་པའི་མདོ་ཚན་གཅིག་སྟེ་གསུམ་ཆོས་ཅན། ཐེག་ཆེན་སྒྲུབ་པའི་ཆེད་དུ་བྱ་བ་སྟོན་བྱེད་ཀྱི་མདོ་ཡིན་ཏེ། དེ་ཡིན་པར་རྗེ་བཙུན་གྱི་གཞུང་འདིས་བཀྲལ་བའི་ཕྱིར།
སེམས་ཅན་ཀུན་མཆོག་སོགས་རྒྱན་གཞུང་འདི་ཆོས་ཅན། ཆེད་དུ་བྱ་བ་ལ་བསྒྲུབ་བྱ་སངས་རྒྱས་པའི་ཆེན་པོ་གསུམ་དང༌། སྒྲུབ་བྱེད་བྱང་ཆུབ་སེམས་དཔའི་ཆེན་པོ་གསུམ་དང་སྡེ་ཚན་གཉིས་སུ་ཕྱེ་བ་ཡིན་ཏེ། དེ་ལྟར་དབྱེ་བ་ཉིད་དུ་འགྲེལ་པ་དོན་གསལ་གྱིས་བཀྲལ་བའི་ཕྱིར། དེ་ལྟར་འབྱེད་དགོས་པ་ཡང་ཡིན་ཏེ། དེ་ལྟར་མ་ཕྱེ་ན་བསྟན་བྱའི་གཙོ་བོ་དང་མདོའི་དངོས་བསྟན་གྱི་དབྱེ་བ་སོ་སོར་མི་ཤེས་པའི་ཕྱིར། གསུམ་པ་ནི་འདིར་བསྟན་གྱི་ཆེད་དུ་བྱ་བ་ནི་གསུམ་དུ་ཤེས་པར་བྱ་སྟེ། སེམས་ཅན་ཐམས་ཅད་ཀྱི་མཆོག་ཉིད་དུ་བྱེད་བཞིན་པའམ། བྱས་ཟིན་པ་ཉིད་ཀྱི་སེམས་ཆེན་པོ་དང༌། སྤོང་བ་ཆེན་པོ་དང༌།
རྟོགས་པ་ཆེན་པོ་སྟེ་གསུམ་དུ་མདོ་ལས་གསུངས་པ་ཉིད་ཀྱི་ཕྱིར་རོ། ། གསུམ་པོ་དེ་ལའང་གཉིས་སུ་འབྱེད་དགོས་ཏེ། ཡང་དག་པར་རྫོགས་པའི་སངས་རྒྱས་དང༌། བྱང་ཆུབ་སེམས་དཔའ་ཆེན་པོའི་རྟེན་གྱི་དབྱེ་བས་སོ། ། བྱང་ཆུབ་སེམས་དཔའི་སྤང་རྟོགས་སེམས་བསྐྱེད་གསུམ་ལ། རང་བྱུང་གི་ཆེད་དུ་བྱ་བ་ཞེས་འཆད་པ་མི་འཐད་དེ། སློབ་ལམ་གྱིས་བསྡུས་པས་སོ་ཞེ་ན། བྱང་སེམས་ཀྱི་སྤངས་རྟོགས་སེམས་གསུམ་ཆོས་ཅན། སངས་རྒྱས་ཀྱི་སའི་ཆེད་དུ་བྱ་བའི་མིང་གིས་འདོགས་སུ་རུང་སྟེ། ཐབས་ཤེས་རྣམ་པ་ཐམས་ཅད་དུ་ཡོངས་སུ་ཤེས་པའི་སྒོ་ནས་རྣམ་པ་ཐམས་ཅད་མཁྱེན་པ་ཉིད་ཀྱི་སར་འགྱུར་བས་ན་རྒྱུ་ལ་འབྲས་བུའི་མིང་གིས་བཏགས་པའི་ཕྱིར།
བཏགས་པ་ལ་དགོས་པ་ཡོད་དེ། བསྒྲུབ་བྱ་ཆེན་པོ་གསུམ་ཡོད་པ་དེ་ལྟར་ན། གསུམ་པོ་དེ་ཉིད་ཀྱི་དབང་དུ་བྱས་ཏེ་སྒྲུབ་པ་ལ་འཇུག་པའི་ཕྱིར་དུ་ཡིན་པས་སོ། ། དངོས་ལ་གནོད་བྱེད་ནི་མཐར་ཐུག་གི་སྤངས་རྟོགས་སེམས་བསྐྱེད་གསུམ་པོ་གང་རུང་དུ་ཐལ་བས་སོ། ། གཉིས་པ་རྣམ་པའི་ཁྱད་པར་ལ་གསུམ་སྟེ། དྲི་བའི་སྒོ་ནས་མཚམས་སྦྱར། ལན་གྱི་སྒོ་ནས་ངོས་བཟུང༌། ས་མཚམས་ཀྱི་སྒོ་ནས་སོ་སོར་ཕྱེ་བའོ། ། དང་པོ་ནི། གོང་དུ་བསྟན་པ་དེ་ལྟར་སྒྲུབ་པ་དང་སྐྱེ་བ་དང་གནས་པའི་རྟེན་དུ་གྱུར་པ་དང༌།
དངོས་ཀྱི་དམིགས་པ་ལ་སོགས་པ་བརྗོད་ནས་སྒྲུབ་པ་དེའི་ཤེས་རྣམ་རང་གི་ངོ་བོ་གང་ཡིན་ཞེ་ན། གཉིས་པ་ལ་མདོ་རྒྱན་ནས་བཤད་པའི་ཐེག་ཆེན་སྒྲུབ་པ་ནི་ཆོས་ཅན། ལྟ་སྤྱོད་ཀྱི་ཁྱད་པར་གཉིས་ཟུང་དུ་འབྲེལ་དགོས་པ་ཡིན་ཏེ། ཐམས་ཅད་མཁྱེན་པ་ཉིད་གསུམ་གྱི་ཡུལ་སྐྱེ་མེད་གསུམ་རྟོགས་པའི་ཡེ་ཤེས་ལ་སྤྱིར་ཐེག་ཆེན་གྱི་དགེ་བའི་ཆོས་ཀྱི་རྟེན་ཅན་དུ་བྱེད་དགོས་པ་ཅན་དང༌། ཐབས་ཕ་རོལ་ཏུ་ཕྱིན་པ་དྲུག་རྟེན་དུ་བྱེད་དགོས་པ་ཅན་གྱི་བྱ་བ་ལ་ཐེག་ཆེན་གྱི་སྒྲུབ་པ་ཞེས་འཇོག་པའི་ཕྱིར། སྒྲུབ་པ་དེ་ལ་གནས་སྐབས་ཀྱི་དབྱེ་བས་བཞིར་འབྱེད་པ་ཡིན་ཏེ། རྣམ་པ་ཐམས་ཅད་མངོན་པར་རྫོགས་པར་རྟོགས་པ་སོགས་མངོན་པར་རྟོགས་པ་བཞི་པོ་རེ་རེ་ཞིང་ཡང་ལྟ་སྤྱོད་ཟུང་དུ་འབྲེལ་བའི་སྒྲུབ་པ་དེ་ཉིད་ལ་དབང་འཐོབ་ཕྱིར་དང༌། ཐོབ་པ་དང༌། བརྟན་པ་ཐོབ་ཕྱིར་དང༌། ཐོབ་ཟིན་པའི་རྣལ་འབྱོར་གྱི་དབྱེ་བས་སོ། །
བཞི་པོ་དེ་དང་གོ་འཇུག་ཚོགས་ངེས་ཀྱི་སྒྲུབ་པ་བཞི་གོ་རིམ་བཞིན་དོན་གཅིག་ཏུ་འབྱོར་པ་ཡིན་ཏེ། གཉིས་ཚན་སྔ་མ་དག་མི་མཐུན་ཕྱོགས་སྤོང་བའི་རྣལ་འབྱོར་དང༌། གཉིས་ཚན་ཕྱི་མ་དག་ཡོན་ཏན་མངོན་དུ་བྱེད་པའི་རྣལ་འབྱོར་དུ་འགྲིག་པས་སོ། ། གཞུང་འདིའི་བསྟན་ཚུལ་ལ་མདོ་ཟུར་པ་དང༌། འགྲེལ་བྱེད་གཞན་ལ་མེད་ཀྱང་འཕགས་སེང་གིས་བཤད་པ་འདི་ནི་གལ་ཆེ་བ་ཡིན་ཏེ། ཤེར་ཕྱིན་གྱི་ལུས་བརྒྱད་པོའི་འཆད་བྱེད་དོན་བདུན་བཅུའི་ལམ་གྱི་རིམ་པ་མདོ་དང་རྒྱན་གྱི་དངོས་བསྟན་ལ་གསལ་བར་བཞུགས་པས་རྟོགས་པར་སླར་མོད། བཤད་བྱ་དངོས་པོ་བརྒྱད་སྤྱི་ལྡོག་གི་ལམ་རིམ། ཇི་སྐད་དུ། ཡུལ་ནི་རྣམ་པ་གསུམ་པོ་རྒྱུ། ། ཞེས་པའི་གཞུང་གིས་བསྟན་པའི་ལམ་གྱི་གོ་རིམ་ཇི་ལྟར་ཡིན་པ་འཕགས་སེང་གིས་བཤད་པ་འདི་ཁོ་ན་ལས་རྟོགས་དགོས་པའི་ཕྱིར།
མདོར་ན་གཞུང་འདིས་ཐེག་ཆེན་སྒྲུབ་པའི་མཚན་ཉིད་བསྟན་པ་ཡིན་ཏེ། ལྟ་སྤྱོད་ཀྱི་རྟེན་གཉིས་པོ་དེ་ལ་བརྟེན་པ་ཅན་གྱི་བྱ་བ་ནི་སྒྲུབ་པ་སྟེ་ཞེས་འཆད་པའི་ཕྱིར། གསུམ་པ་ནི། གདམས་ངག་ནས་བཟུང་སྟེ་བཤད་པ་དེ་ལྟར་ན། བཤད་མ་ཐག་པ་དེ་ཁྱབ་བྱེད་དུ་འགྲོ་བའི་ཐེག་ཆེན་གྱི་སྒྲུབ་པ་ནི་ཆོས་ཅན། ཉམས་སུ་ལེན་ཚུལ་དང༌། དེ་ལས་ཡོན་ཏན་སྐྱེ་ཚུལ་གྱིས་བཞིར་ཕྱེ་བ་ཡིན་ཏེ། དང་པོར་སྒྲུབ་པ་སྐྱེ་བའི་ས་མཚམས་ཀྱི་དབང་དུ་བྱས་པ་སྦྱོར་བའི་ལམ་གྱི་ངོ་བོ་ཉིད་ཀྱི་གོ་ཆ་དང༌། མཐོང་བའི་ལམ་གྱི་ངོ་བོ་ཉིད་ཀྱི་འཇུག་པ་དང༌། སྒོམ་པའི་ལམ་གྱི་ངོ་བོ་ཉིད་ཀྱི་ཚོགས་དང༌།
ཁྱད་པར་གྱི་ལམ་གྱི་ངོ་བོ་ཉིད་ཀྱི་ངེས་པར་འབྱུང་བའི་སྒྲུབ་པ་རྣམས་སུ་འབྱེད་པས་སོ། ། གཉིས་པ་སྒྲུབ་པ་སོ་སོའི་དབྱེ་བ་རྒྱས་པར་བཤད་པ་ལ་བཞི་ལས། དང་པོ་གོ་སྒྲུབ་ལ་གསུམ་ལས་མཚམས་སྦྱར་བ་ནི། ཐོག་མར་བསམ་པས་གོ་ཆ་བགོ་བའི་བརྩོན་འགྲུས་ཀྱི་ངོ་བོ་ཉིད་ཀྱིས་སོ། ། ཞེས་སོ། ། རྩ་བ་ནི། བྱམས་མའི་བུ་གང་པོས་སེམས་དཔའ་ཆེན་པོ་ཞེས་བགྱི་བའི་དོན་དེ་ལ་བདག་ཀྱང་སྤོབས་སོ། ། དེས་ནི་གོ་ཆ་ཆེན་པོ་བགོས་པ་ཞེས་མདོར་བསྟན་ནས། མདོ་ཚན་སོ་དྲུག་ཆོས་ཅན། གོ་སྒྲུབ་བསྟན་པ་ཡིན་ཏེ།
དེ་བསྟན་པར་དེ་དག་ཅེས་སོགས་ཀྱི་གཞུང་འདིས་བཀྲལ་བའི་ཕྱིར། གསུམ་པ་ཚིག་དོན་ལ། མདོ་ལས་གསུངས་ཚུལ་རྒྱས་པར་བཤད། གཞུང་རྩ་བའི་ཚིག་དོན་བསྡུས་ཏེ་བསྟན་པའོ། ། དང་པོ་ནི་སྦྱོར་བ་རྣམ་མཁྱེན་ཡིད་བྱེད་དང་ལྡན་པས་དངོས་གཞི་སྦྱིན་པར་བྱ་བ་ལ་སོགས་པ་མི་དམིགས་པའི་ཤེས་རབ་དང་མཚུངས་པར་ལྡན་པའི་ཆོས་ཀྱི་སྦྱིན་པ་ལ་སོགས་པ་སྦྱིན་པར་བྱེད་པ་དང༌། རྗེས་དགེ་བ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་བསྔོ་བར་བྱའོ་སྙམ་པའི་གོ་ཆ་ཉིད་ཀྱིས་བགོ་བར་བྱེད་པ་ནི་སྦྱིན་པའི་ཡང་སྦྱིན་པའི་གོ་ཆ་དང༌། དེ་བཞིན་དུ་སྦྱོར་བ་རྣམ་མཁྱེན་ཡིད་བྱེད་དང་ལྡན་པས་སྦྱིན་པར་བྱེད་པ་ན། དངོས་གཞི་མི་དམིགས་པར་རྟོགས་པའི་ཤེས་རབ་དང་མཚུངས་པར་ལྡན་པའི་སྒོ་ནས་ཉན་ཐོས་ཀྱི་ཡིད་ལ་བྱེད་པ་སོགས་སྤོང་བ་དང༌། རྗེས་དགེ་བའི་རྩ་བ་བྱང་ཆུབ་ཏུ་བསྔོ་བའི་གོ་ཆ་བགོ་བ་ནི། སྦྱིན་པའི་ཚུལ་ཁྲིམས་ཀྱི་གོ་ཆ་དང༌།
དེ་དང་འདྲ་བར་སྦྱིན་པར་བྱེད་པ་ན། ། ཞེས་དང༌། སྦྱོར་དངོས་རྗེས་གསུམ་གྱི་ཁྱད་པར་དེ་དག་འོག་མ་ཀུན་ལ་སྦྱར་ནས། སྐྱེ་བོ་ཐམས་ཅད་ཀྱི་མི་སྙན་པར་སྨྲ་བ་ཉིད་བཟོད་པའི་གོ་ཆ་དང༌། འདུན་པ་འབད་ནས་བསྐྱེད་པའི་གོ་ཆ་དང༌། ཐེག་པ་གཞན་དང་མ་འདྲེས་པའི་རྩེ་གཅིག་པའི་གོ་ཆ་དང༌། སྦྱིན་པར་བྱ་བ་སོགས་སྦྱིན་པའི་དབང་དུ་བྱས་པའི་ཚུལ་ཁྲིམས་སོགས་རྣམས་ཀྱི་བྱ་བྱེད་ལས་གསུམ་མི་དམིགས་པའི་ཤེས་རབ་ཀྱི་གོ་ཆ་ནི་གོ་རིམ་བཞིན་དུ། སྦྱིན་པའི་ཚུལ་ཁྲིམས་ཀྱི་དང༌། དེའི་བཟོད་པའི་དང༌། དེའི་བརྩོན་འགྲུས་ཀྱི་དང༌།
དེའི་བསམ་གཏན་གྱི་དང༌། དེའི་ཤེས་རབ་ཀྱི་གོ་ཆ་སྟེ། བསྡུ་བྱེད་སྦྱིན་པས་བསྡུས་པའི་བསྡུ་བྱ་ཕར་ཕྱིན་དྲུག་གི་གོ་ཆ་རྣམ་པ་དྲུག་གོ ། དེ་བཞིན་དུ་སྦྱིན་པའི་གོ་ཆ་ལ་ཕར་ཕྱིན་དྲུག་ལྡན་གྱི་གོ་ཆ་བགོས་པ། དེ་བཞིན་དུ་ཚུལ་ཁྲིམས་སྲུང་བར་བྱེད་པའི་གོ་ཆ་ཡང་དྲུག་ལྡན་དུ་བགོ་བར་བྱེད། བཟོད་པ་རྫོགས་པར་བྱེད་པའི་གོ་ཆ་དང༌། བརྩོན་འགྲུས་རྩོམ་པར་བྱེད་པའི་གོ་ཆ་དང༌། བསམ་གཏན་སྒྲུབ་པའི་དང༌། ཤེས་རབ་སྒོམ་པར་བྱེད་པའི་གོ་ཆ་ཡང་དྲུག་ལྡན་དུ་བགོ་བར་བྱེད་དོ། ། འདིར་གོ་སྒྲུབ་ནི་གོ་ཆ་ཉིད་ཀྱི་ལྡོག་པ་ནས་ངོས་འཛིན་དགོས་ཏེ།
གོ་བགོས་པ་ལྟར་སྦྱིན་པ་གཏོང་བ་སོགས་ལ་དངོས་སུ་ཞུགས་པ་ནི་འཇུག་པའི་སྒྲུབ་པར་འཆད་དགོས་པས་སོ། ། གཉིས་པ་ནི། དེ་ལྟར་སྦྱིན་པ་ལ་སོགས་པའི་ཕ་རོལ་ཏུ་ཕྱིན་པ་དྲུག་པོ་སོ་སོར་ཡང་སྦྱིན་པ་ལ་སོགས་པ་དྲུག་བསྡུས་པར་གསུངས་པས་མདོར་ནི་སྦྱིན་པའི་གོ་ཆ་ལ་སོགས་པ་དྲུག་ཚན་དྲུག་གི་སྒོ་ནས་རྣམ་པ་སུམ་ཅུ་རྩ་དྲུག་ཏུ་བཤད་པ་ཡིན་མོད་ཀྱི། བསྟན་བཅོས་འདིར་གོ་ཆའི་སྒྲུབ་པ་རྣམ་པ་དྲུག་ཏུ་བསྡུས་པ་ཡིན་ཏེ། རྒྱུ་མཚན་ནི་སྦྱིན་པའི་སྦྱིན་པ་སོགས་དྲུག་སྦྱིན་པའི་ཁྱད་ཆོས་སུ་ཆོས་མཐུན་པ་ལ་སོགས་པའི་ཕྱིར་རོ། ། དེ་ལྟར་བམ་པོ་དང་པོ་བཤད་ཟིན་ནས་གཉིས་པ་འཆད་དོ་ཞེས་པ་ནི་ལོ་ཙྪ་བས་བཀོད་པའོ། ། གཉིས་པ་འཇུག་སྒྲུབ་འཆད་པ་ལ་གསུམ་ལས། མཚམས་སྦྱར་བ་ནི་དེ་ལྟར་སོགས་སོ། ། རྩ་བ་ནི། གང་པོས་གོ་སྒྲུབ་ཀྱི་མདོ་རྒྱས་པར་བཤད་པ་ལ་འཕྲོས་ནས།
ཤཱ་རིའི་བུས་སྨྲས་པ། ཇི་ཙམ་གྱིས་ན་ཐེག་པ་ཆེན་པོ་ལ་ཞུགས་པ་དང༌། འཛེག་པར་རིག་པར་བགྱི། ཞེས་དྲིས་པའི་ལན་གྱི་མདོ་ཚན་དགུ་གསུངས་པ་ཆོས་ཅན། འཇུག་སྒྲུབ་དགུ་བསྟན་པ་ཡིན་ཏེ། དེ་བསྟན་པར་རྗེ་བཙུན་གྱི་གཞུང་འདིས་བཀྲལ་བའི་ཕྱིར། གསུམ་པ་ལ་ཡུལ་ཅན་གྱི་མཚན་ཉིད། ཡུལ་གྱི་དབྱེ་བ་གཉིས་ལས། དང་པོ་ནི། འཇུག་ཡུལ་དགུ་པོ་དག་ལ་ཡང་དག་པར་ཞུགས་ཤིང་གནས་པའི་མཚན་ཉིད་ཅན་གྱི་བྱང་སེམས་མཐོང་ལམ་པའི་བྱ་བ་ནི་ཆོས་ཅན།
འཇུག་པའི་སྒྲུབ་པ་ཡིན་ཏེ། རྒྱུ་དང་འབྲས་བུས་བསྡུས་པའི་ཐེག་པ་ཆེན་པོའི་ཆོས་མཐའ་དག་གོང་ནས་གོང་དུ་རྣམ་པར་གནོན་པའི་བརྩོན་འགྲུས་ཀྱི་ངོ་བོ་ཉིད་ཡིན་པའི་ཕྱིར། གཉིས་པ་ནི། འཇུག་ཡུལ་དགུ་པོ་དེ་དག་གང་ཞེ་ན། རྣམ་མཁྱེན་ཡིད་བྱེད་དང་ལྡན་པའི་བསམ་གཏན་དང་གཟུགས་མེད་པའི་སྙོམས་པར་འཇུག་པ་དང༌། སྦྱིན་པ་ལ་སོགས་པའི་ཕ་རོལ་ཏུ་ཕྱིན་པ་དྲུག་དང༌། མཐོང་བ་དང༌། སྒོམ་པ་དང༌། མི་སློབ་པ་དང༌། གསུམ་པོ་དེ་དག་གི་ཁྱད་པར་གྱི་ལམ་དང༌།
དམིགས་པ་མེད་པའི་ཚད་མེད་པ་བཞི་དང༌། གནས་སྐབས་ཐམས་ཅད་དུ་མཚན་མར་མི་དམིགས་པ་དང་ལྡན་པ་དང༌། དངོས་པོ་ཐམས་ཅད་ལ་འཁོར་གསུམ་རྣམ་པར་དག་པ་དང༌། ཆེད་དུ་བྱ་བ་ཆེན་པོ་གསུམ་དང༌། གཞན་དོན་སྒྲུབ་པའི་ཡན་ལག་མངོན་པར་ཤེས་པ་དྲུག་དང༌། འབྲས་བུའི་གཙོ་བོ་རྣམ་པ་ཐམས་ཅད་མཁྱེན་པ་ཉིད་དག་སྟེ། འདིས་བགྲོད་པ་རྒྱུའི་ཐེག་པ་དྲུག་དང༌། འདིར་བགྲོད་པ་འབྲས་བུའི་ཐེག་པ་གསུམ་རྣམས་སོ། ། གསུམ་པ་ཚོགས་སྒྲུབ་འཆད་པ་ལ་གསུམ་ལས། མཚམས་སྦྱར་བ་ནི།
དེ་ལྟར་གོ་འཇུག་གཉིས་ཀྱི་ཉམས་ལེན་བྱས་པ་ལ། ཡོན་ཏན་གྱི་ཁྱད་པར་བསོད་ནམས་དང་ཡེ་ཤེས་ཀྱི་ཚོགས་སྐྱེ་བས་ན་དེ་མ་ཐག་ཏུ་གསུམ་པ་ཚོགས་ཀྱི་སྒྲུབ་པ་འཆད་དོ། ། རྩ་བ་ནི། རབ་འབྱོར་གྱིས་བཅོམ་ལྡན་འདས་ལ་གོ་སྒྲུབ་ཀྱི་ཕན་ཡོན་དྲིས་པའི་ལན་དུ་མདོ་ཚན་བཅུ་བདུན་གསུངས་པ་ཆོས་ཅན། ཚོགས་ཀྱི་སྒྲུབ་པ་བསྟན་པ་ཡིན་ཏེ། ཞེས་འགོད་དོ། ། འགྲེལ་པ་ལ། མིང་གི་སྒོ་ནས་བཅུ་བདུན་ངོས་གཟུང་བ་དང༌། རྟོགས་དཀའ་བ་བྱེ་བྲག་ཏུ་བཤད་པའོ། ། དང་པོ་ལ་མཚན་ཉིད་ནི།
གོ་འཇུག་གི་སྒྲུབ་པ་ཉམས་སུ་བླངས་པ་ལས་རང་གི་ངང་གིས་སྐྱེ་བའི་ཚོགས་བཅུ་བདུན་པོ་རྣམས་དོན་དམ་པར་མི་དམིགས་ཤིང༌། ཐེག་པ་ཆེན་པོའི་དོན་མཐའ་དག་སྒྲུབ་པའི་བརྩོན་འགྲུས་ནི་ཆོས་ཅན། ཚོགས་ཀྱི་སྒྲུབ་པ་ཡིན་ཏེ། ཡུལ་ཚོགས་རྣམས་ལ་དམིགས་ནས་ལྟ་སྤྱོད་ཟུང་འབྲེལ་གྱིས་ཉམས་སུ་ལེན་པའི་བྱ་བ་ཡིན་པའི་ཕྱིར། དབྱེ་བ་ལ། བསྟན་པ་དང༌། བཤད་པའོ། ། དང་པོ་ནི། མཚན་ཉིད་དེ་དང་ལྡན་པའི་ཚོགས་ཀྱི་སྒྲུབ་པ་ནི་ཆོས་ཅན། བཅུ་བདུན་དུ་བཤད་པ་ཡིན་ཏེ།
ཡུལ་ཚོགས་ལ་བཅུ་བདུན་དུ་མདོ་ལས་བཤད་པས་སོ། ། བཅུ་བདུན་པོ་ཚོགས་སུ་འཇོག་པའི་རྒྱུ་མཚན་ནི། འདིར་བསྟན་པའི་སྙིང་རྗེ་ལ་སོགས་པ་བཅུ་བདུན་ནི་བྱང་ཆུབ་ཆེན་པོའི་རྒྱུ་ཚོགས་ཡིན་ཏེ། སྙིང་རྗེ་ལ་སོགས་པ་འདི་དག་གིས་ཡང་དག་པར་འགྲུབ་པའི་ངོ་བོས་བྱང་ཆུབ་ཆེན་པོ་ནུས་པ་མཐུ་ཅན་གྱི་ཚུལ་དུ་འཛིན་པར་བྱེད་པའི་ཕྱིར། འདིར་འབྱིན་ཞེས་པ་ནི་ཚོགས་ཀྱི་སྒྲ་དོན་ལ་མ་ཞུགས་ཤིང༌། ངེས་འབྱུང་དང་ཟློས་པས་གཞུང་དག་པ་མ་ཡིན་ནོ། ། བཤད་པ་ནི། བཅུ་བདུན་པོ་གང་ཞེ་ན། སྙིང་རྗེ་ཆེན་པོ་དང་ཞེས་པ་ནས་གཉེན་པོའི་བར་རྣམས་སོ། ། འདིར་ཞི་ལྷག་གི་ངོས་འཛིན་ནི།
སེམས་གནས་པའི་ཐབས་དགུས་སྔོན་དུ་སྦྱངས་པ་ལས་རྩེ་གཅིག་ཏུ་གནས་པའི་ཏིང་ངེ་འཛིན་ནི་ཞི་གནས་ཡིན་ལ། ལྷག་མཐོང་གི་ངོས་འཛིན་ནི། སྦྱོར་བའི་དུས་སུ་སོ་སོར་རྟོག་པའི་ཤེས་རབ་ཀྱིས་རྣམ་པར་བརྟགས་པ་སྔོན་དུ་བཏང་ནས། དངོས་གཞིའི་དུས་སུ་སྔར་བརྟགས་པའི་དོན་དེ་ཉིད་མངོན་སུམ་མཐོང་བའི་ཡེ་ཤེས་སོ། ། དེ་ཡང་རྣམ་པར་བརྟགས་པའི་དོན་གནས་ལུགས་མེད་དགག་ལ་བྱས་པའི་ཚེ། ཅི་ཡང་མ་མཐོང་བ་ལ་མཐོང་བའི་མིང་གིས་བཏགས་པ་དང༌། སྟོང་པ་ཉིད་ཀྱི་ཡེ་ཤེས་ལ་ངོས་བཟུང་བའི་ཚེ་མངོན་སུམ་དུ་མཐོང་བ་མཚན་ཉིད་པ་སྟེ། སོ་སོར་རང་རིག་པའི་ཡེ་ཤེས་སོ། ། གཉིས་པ་ལ་གསུམ་སྟེ། ཡེ་ཤེས་ཀྱི་ཚོགས་བྱེ་བྱག་ཏུ་བཤད་པ་དང༌།
སའི་ཚོགས་དང༌། གཉེན་པོའི་ཚོགས་བྱེ་བྲག་ཏུ་བཤད་པའོ། ། དང་པོ་ལ་གསུམ་སྟེ། ཡུལ་ཅན་ཡེ་ཤེས་ཀྱི་དབྱེ་བ་དང༌། ཡུལ་སྟོང་པ་ཉིད་ཀྱི་དབྱེ་བ་དང༌། ཡེ་ཤེས་དེའི་དམིགས་པ་གང་ཡིན་དཔྱད་པའོ། ། དང་པོ་ནི། ཚོགས་སྒྲུབ་བཅུ་བདུན་བཤད་པ་དེ་ལ་སྟོང་ཉིད་རྟོགས་པའི་ཡེ་ཤེས་སྒོམ་བྱུང་གིས་བསྡུས་པའི་ཚོགས་ནི་ཆོས་ཅན། རྒྱན་རྩ་འགྲེལ་དུ་ཉི་ཤུར་ཕྱེ་བ་ཡིན་ཏེ། སྐབས་འདིའི་མདོ་ལས།
ནང་སྟོང་པ་ཉིད་ནས་གཞན་སྟོང་པ་ཉིད་ཀྱི་བར་ཡུལ་སྟོང་ཉིད་ལ་ཉི་ཤུར་ཕྱེ་བའི་བྱེ་བྲག་གིས་སོ། ། སྐབས་འདིར་བསྟན་བཅོས་མཛད་པ་གཞན་དག་ན་རེ། མདོ་ལས་སྟོང་ཉིད་ཉི་ཤུར་བཤད་པ་དེ་བསྟན་བཅོས་ལས་ཡེ་ཤེས་ཉི་ཤུར་བཤད་པས་སྐབས་ཀྱི་དོན་ལས་ཉམས་སོ། ། ཞེས་ཟེར་བ་ལ། འཕགས་པ་གྲོལ་སྡེས། མདོ་ལས་ཇི་སྐད་བཤད་པ་དེ་ཉིད་ཐད་སོར་བཞག་ན་ཆེད་དུ་བྱ་བ་ཉམས་པར་འགྱུར་ཏེ། སྟོང་ཉིད་རྐྱང་པ་ཉི་ཤུ་ལ་ལམ་རིམ་བཤད་དུ་མེད་པས་སྐྱེས་བུ་ལ་མཁོ་བའི་དོན་མ་བསྟན་པའི་ཕྱིར་མངོན་པར་རྟོགས་པའི་རྒྱན་མཛད་པ་དགོས་མེད་དུ་འགྱུར་རོ། ། ཞེས་པའི་དོན་དུ་བཤད་ལ། དེ་ལ་དཔགས་ནས་སློབ་དཔོན་གྱིས་ཡེ་ཤེས་ཉི་ཤུ་པོ་མོས་སྤྱོད་ནས་སངས་རྒྱས་ཀྱི་སའི་བར་ལ་ས་མཚམས་སོ་སོར་སྦྱར་ནས་བཤད་པ་འདི་དཀའ་བའི་གནས་སུ་བརྟག་དགོས་ཏེ། ཉི་ཤུ་པོ་གསར་མཐོང་དང་མཐོང་ཟིན་གང་གི་དབང་དུ་བྱས་ཀྱང༌།
གཅིག་མཐོང་ན་ཀུན་མཐོང་བ་དང༌། གཅིག་གོམས་ན་ཐམས་ཅད་གོམས་པར་བྱས་པ་ནི། ཇི་སྐད་དུ། དངོས་གཅིག་དངོས་པོ་ཀུན་གྱི་ངོ་བོ་ཉིད། ། ཅེས་སོགས་ཀྱི་དོན་དུ་གསལ་བས་སོ་སྙམ་པ་ལ། ཐོས་བསམ་གྱི་ཚེ་བྱང་སེམས་ལས་དང་པོ་པས་ཤེས་བྱ་ཐམས་ཅད་སྟོང་ཉིད་དུ་གཏན་ལ་ཕེབས་པར་འདྲ་ཡང༌། སྒོམ་བྱུང་གི་ཤེས་པས་ཉམས་སུ་མྱོང་བའི་རྗེས་ཐོབ་ཏུ་ངེས་པ་འདྲེན་ཚུལ་གྱི་དབྱེ་བས་ཡེ་ཤེས་ཀྱི་ཚོགས་ཉི་ཤུ་ལ་ས་མཚམས་འཇོག་པའི་ལུང་གི་ཤེས་བྱེད་དངོས་ནི། དབུས་མཐར། ཀུན་ཏུ་འགྲོ་དོན་མཆོག་གི་དོན། ། ཞེས་སོགས་ས་བཅུའི་རྗེས་ཐོབ་ཏུ་ཆོས་ཉིད་ལ་ངེས་པ་འདྲེན་ཚུལ་མི་འདྲ་བ་བཅུར་བཤད་པ་དེ་ཁུངས་སུ་མཛད་ནས།
མོས་སྤྱོད་ཀྱི་ས་དང་སངས་རྒྱས་ཀྱི་ས་ལ་ཡང་ཡེ་ཤེས་གསུམ་གསུམ་དང་སྦྱོར་བར་མཛད་དོ། ། ཆོས་ཅན་གྱི་དབྱེ་བས་ཆོས་ཉིད་ལ་ངེས་པ་འདྲེན་ཚུལ་རིམ་གྱིས་པར་འཆད་པ་འདི་ནི། འཕགས་སེང་རང་ལུགས་ལ་དམིགས་པ་དག་པ་གོང་ནས་གོང་དུ་འགྲོ་དགོས་པའི་ཤེས་བྱེད་ཡང་འབྲེལ་བའོ། ། གཉིས་པ་ནི། འདིར་སྨྲས་ཞེས་མཚམས་སྦྱར་ནས། ཡུམ་གྱི་མདོར་སྟོང་པ་ཉིད་ཀྱི་རྐང་གྲངས་ལ་བརྒྱད་དུ་ཕྱེ་བ་དང༌། བཅུ་བཞིར་ཕྱེ་བ་དང༌། བཅུ་དྲུག་ཏུ་ཕྱེ་བ་དག་ཡོད་ཀྱང༌། སྐབས་འདིར་ཆོས་ཅན་གྱི་དབྱེ་བས་ཉི་ཤུར་འདོད་དོ། ། དེར་དབྱེ་བའི་རྒྱུ་མཚན་ནི།
ནང་དང་ཕྱི་རོལ་རྣམས་དང་ནི། ། ཞེས་པ་ནས། ཆོས་ཀྱི་གཞན་གྱི་ངོ་བོ་ཉིད། ། ཅེས་པའི་བར་གྱི་ཆོས་ཅན་ཉི་ཤུ་པོ་དེ་ལ་རིགས་པས་རྣམ་པར་དཔྱད་པའི་ཚེ་ན་རང་རང་གི་ངོ་བོས་སྟོང་པའི་ཕྱིར། དེའི་ཚེ་མིག་མིག་གིས་སྟོང་པ་ནས་རྣམ་མཁྱེན་རྣམ་མཁྱེན་ཉིད་ཀྱིས་སྟོང་པའི་བར་ལྟ་བུའོ། ། འདི་ཡང་གནས་ཚུལ་སེམས་པ་ལ་མ་ཞུགས་པའི་ཚེ་ནི་དེ་ལྟར་སྟོང་པ་མ་ཡིན་ཏེ། མ་བརྟགས་གཅིག་པུར་ཉམས་དགའ་བ་ཉིད་དུ་ཁས་ལེན་དགོས་པའི་ཕྱིར། གནས་སྐབས་གཉིས་པོ་གང་དབང་བཙན་པར་བྱེད་ཅེ་ན། རྣམ་ཤེས་ཀྱི་ངོར་བསོད་ནམས་ཀྱི་ཚོགས་གསོག་པ་ལ་ལྟོས་ནས་མ་བརྟགས་པའི་སྐབས་ཉིད་གཙོ་ཆེ་སྟེ། དེའི་ཚེ་རྐྱེན་ཉིད་འདི་པ་ཙམ་གྱི་རྟེན་འབྲེལ་དབང་བཙན་པས་སོ། །
ཡེ་ཤེས་ཀྱི་ངོར་ཡེ་ཤེས་ཚོགས་གསོག་ལ་ལྟོས་ནས་ནི་རྣམ་པར་བརྟགས་པ་ཉིད་དབང་བཙན་པ་ཡིན་ཏེ། དེའི་ཚེ་ལྟོས་ནས་གྲུབ་པའི་རྟེན་འབྲེལ་དབང་བཙན་པས་སྟོང་པ་ཉིད་ལས་མ་གཏོགས་པའི་ཆོས་གཞན་མེད་དོ། ། ཞེས་འཆད་དགོས་པའི་ཕྱིར། དེ་ལྟ་བུའི་ཡོད་མེད་འགལ་བ་གཉིས་སྦྱིན་གཏོང་ལྟ་བུའི་ཉམས་ལེན་གཅིག་ལ་ཇི་ལྟ་བུ་ཞེ་ན། གཏོང་བ་པོ་གཅིག་གི་ཤེས་རྒྱུད་ལ་རྣམ་ཤེས་ཀྱི་ངོར་འཁོར་གསུམ་དམིགས་པ་དང༌། ཡེ་ཤེས་ཀྱི་ངོར་གསུམ་པོ་མི་དམིགས་པ་གཅིག་ཅར་དུ་འབྱུང་བ་མི་འགལ་བ་ནི། ཐེག་ཆེན་ལམ་གྱི་ཁྱད་ཆོས་ཡིན་པས་སོ། ། གསུམ་པ་ཡེ་ཤེས་ཀྱི་དམིགས་པ་དཔྱད་པ་ལ། ཉི་སྣང་དུ་ལུགས་གསུམ་བཀོད་ནས། དབུ་མ་ཐལ་འགྱུར་བས་སྟོང་ཉིད་ཁོ་ན་ཡེ་ཤེས་ཀྱི་དམིགས་པར་འདོད་པ་ལ།
ཡེ་ཤེས་རྟོག་པར་ཐལ་བའམ། སྟོང་ཉིད་འདུས་བྱས་སུ་ཐལ་བ་གང་རུང་གི་སྐྱོན་བརྗོད། རྣལ་འབྱོར་སྤྱོད་པ་པས་ཆོས་དབྱིངས་ཡེ་ཤེས་ཁོ་ན་དམིགས་པ་དང༌། རིགས་པས་ཅི་ཙམ་དཔྱད་ཀྱང་རང་བཞིན་གྱིས་གྲུབ་པར་ཁས་ལེན་པ་ལ། དམིགས་པ་དག་པ་གོང་འཕེལ་དུ་འགྲོར་མེད་པའི་སྐྱོན་དང༌། གཉེན་པོ་ཡེ་ཤེས་བདེན་པར་གྲུབ་ན་སྤང་བྱ་མི་མཐུན་པའི་ཕྱོགས་ཀྱང་བདེན་གྲུབ་ཏུ་འགྱུར་ཏེ། གཉིས་པོ་ཕན་ཚུན་ལྟོས་ནས་གྲུབ་པའི་ཕྱིར། ཞེས་པའི་སུན་འབྱིན་མཛད་ནས། རང་ལུགས་ནི་ཕྱི་ནང་ལ་སོགས་པའི་ཆོས་རྣམས་ངོ་བོ་ཉིད་ཀྱིས་སྟོང་པ་ལ་དམིགས་པར་བཤད། འགྲེལ་ཆེན་དུ་གང་ཤེས་པ་ཡིན་ན་རང་བཞིན་སྟོང་པ་ཉིད་ལ་དམིགས་པས་ཁྱབ།
དཔེར་ན་རྨི་ལམ་གྱི་ཤེས་པ་བཞིན། ཇི་སྐད་བཤད་པ་རྣམས་ཀྱང་ཤེས་པ་ཡིན་ནོ། ། ཞེས་པའི་ངག་བཀོད་ནས། ཕྱོགས་ཆོས་རྣམ་ངེས་ཀྱི་ལུང་ལ་བརྟེན་ནས་མངོན་སུམ་གྱིས་གྲུབ་པ་དང༌། རྟགས་མི་མཐུན་པའི་ཕྱོགས་ལས་བཟློག་པ་སྟེ་ཚུལ་གསུམ་ཚང་བར་གསུངས་སོ། ། དེ་དག་གི་དོན་ནི་འདི་ལྟར་ཐ་མལ་གྱི་ཤེས་པ་གང་ཡིན་གྱིས་ནི་སྣང་ཚོད་དེ་ཉིད་དུ་དམིགས་པ་ལས་གཞན་མེད་ལ། འཕགས་པའི་སྒོམ་བྱུང་མཉམ་རྗེས་ཀྱིས་ནི་སྔར་ཐོས་བསམ་གྱི་ཚེ་རང་སྟོང་དུ་གཏན་ལ་ཕེབས་པའི་ཚད་མ་དེའི་བྱེད་པ་མ་ཉམས་པར་ཡོད་པའི་ཆོས་ཅན་སྣ་ཚོགས་པ་ཉིད་དམིགས་པར་བྱེད་པ་ལ་བསམས་ནས་རང་བཞིན་སྟོང་པ་ཉིད་ལ་དམིགས་ཞེས་བཤད་དོ། ། འོ་ན་མཉམ་རྗེས་ཁྱད་མེད་དུ་འགྱུར་ཏེ། ཆོས་ཅན་ཀུན་རྫོབ་པ་ལ་དམིགས་རྣམ་རྨི་ལམ་ལྟ་བུར་རྟོགས་པ་ལ་ཁྱད་མེད་པའི་ཕྱིར་ཞེ་ན། དེ་ལྟར་ཐལ་བ་མེད་དེ།
འཕགས་པའི་མཉམ་གཞག་ཡེ་ཤེས་ཀྱི་སྣང་བ་ནི། གཟུང་འཛིན་གཉིས་སུ་སྣང་བའི་ཤེས་སྒྲིབ་ཀྱིས་བསྐྱེད་པ་མ་ཡིན་ལ། འཕགས་པ་སློབ་པའི་རྗེས་ཐོབ་ཀྱི་སྣང་བ་ནི། ཤེས་སྒྲིབ་དེའི་བག་ཆགས་ལས་བྱུང་བའི་ཕྱིར། སངས་རྒྱས་ཀྱི་ཡེ་ཤེས་ལ་ཇི་ལྟ་བུ་ཞེ་ན། རྒྱུད་སྡེ་དང་རྣལ་འབྱོར་སྤྱོད་པའི་གཞུང་ལས་ནི་དེའི་མཉམ་རྗེས་ཐམས་ཅད་དག་སྣང་འབའ་ཞིག་པར་འཆད་ལ། མདོ་སྡེ་དང་གྲགས་སྡེ་སྤྱོད་པའི་དབུ་མ་པས་ནི་སྣང་མེད་ཁོ་ནར་བཞེད་དོ། ། དེ་ལྟ་ན་ཡང་རང་རྒྱུད་ཀྱིས་བསྡུས་པའི་ཡེ་ཤེས་འདོད་མི་འདོད་ཀྱི་ཁྱད་པར་ནི་རང་རང་གི་གཞུང་དེ་དང་དེ་ན་གསལ་ལོ། ། གཉིས་པ་སའི་ཚོགས་བཤད་པ་ལ་གཉིས་ཏེ། ས་དང་པོ་དགུ་ཡོངས་སྦྱོང་གི་སྒོ་ནས་བཤད་པ་དང༌།
བཅུ་པ་འབྲས་བུའི་སྒོ་ནས་བཤད་པའོ། ། དང་པོ་ལ་གཉིས་ལས། སྤྱིའི་མཚམས་སྦྱར་བ་ནི། སའི་ཚོགས་ལ་ཞེས་སོགས་ཏེ་འདི་ཡང་ས་བཅུའི་མཉམ་གཞག་ཏུ་བཤད་མ་ཐག་པའི་ཡེ་ཤེས་ཀྱི་ཚོགས་ས་མཚམས་ཀྱིས་ཕྱེ་བ་དེ་དང་དེ་བསགས་པ་སྔོན་དུ་སོང་ནས། རྗེས་ཐོབ་ཏུ་བསོད་ནམས་ཀྱི་ཚོགས་བསྐལ་པ་མང་པོར་བསགས་ནས། ས་དེ་དང་དེའི་ཡོན་ཏན་རྣམས་མཐར་ཕྱིན་པར་བྱེད་པའོ། ། གཉིས་པ་དངོས་དོན་སོ་སོར་བཤད་པ་ལ་དགུ་ལས། ས་དང་པོའི་ཡོངས་སྦྱོང་ལ་རྩ་བ་ནི། རབ་འབྱོར་བྱང་སེམས་ཆེན་པོ་ས་ནས་སར་འཕར་ཏེ། ཞེས་པ་ནས།
ས་དང་པོ་ལ་གནས་པས་ཆོས་བཅུ་ཡོངས་སུ་སྦྱང་བར་བྱ་སྟེ། ཞེས་སོགས་ཀྱི་མདོ་ཆོས་ཅན། ཞེས་སྔ་མ་བཞིན་དུ་སྦྱར་རོ། ། འགྲེལ་པ་ལ། སྦྱོང་ཚུལ་ཇི་ལྟ་བུ་དང༌། སྦྱོང་བྱེད་ཀྱི་དབྱེ་བ་རྣམས་སོ། ། བྱང་སེམས་ས་དང་པོ་པས་རྗེས་ཐོབ་ཏུ་ཡོངས་སུ་སྦྱོང་བའི་རྒྱུའི་ཁྱད་པར་བཤད་མ་ཐག་པ་བཅུ་པོ་དེ་ཡེ་ཤེས་ཀྱི་ངོར་ངོ་བོ་ཉིད་མི་དམིགས་པས་ཁྱད་པར་དུ་བྱས་ཤིང༌། རྣམ་ཤེས་ཀྱི་ངོར་སྣང་ཆ་མ་དོར་བའི་ཡོངས་སུ་སྦྱོང་བ་དག་ཁོ་ནས་ས་དང་པོ་རབ་ཏུ་དགའ་བ་མཐར་ཕྱིན་པ་ཉིད་དུ་འཐོབ་པར་བྱ་དགོས་པ་ཡིན་ཏེ། བཤད་མ་ཐག་པ་དེ་ལྟ་བུའི་མཚན་ཉིད་ཅན་གྱི་ཆོས་བཅུས་ས་དང་པོའི་ཡོན་ཏན་རྣམ་པ་ཐམས་ཅད་དུ་སྟེ་རྫོགས་པར་བསྐྱེད་པར་བྱ་བ་ཡིན་པའི་ཕྱིར། བཅུ་པོ་གང་ཞེ་ན།
རྩ་བའི་རིམ་པ་ཇི་ལྟ་བ་བཞིན་དུ། རྫོགས་པའི་བྱང་ཆུབ་ཀྱི་གཞི་ཐམས་ཅད་ལ་གྱ་གྱུ་མེད་པའི་བསམ་པ་དང་ནས། བདེན་པར་སྨྲ་བ་ཉིད་ཅེས་བྱ་བའི་བར་གཞུང་ཇི་ལྟ་བ་བཞིན་ནོ། ། ས་གཉིས་པའི་ཡོངས་སྦྱོང་ལ། རྩ་བ་ནི། ཚུལ་ཁྲིམས་བྱས་པ་ཞེས་སོགས་ཀྱི་གཞུང་འདི་ཆོས་ཅན། རྗེ་བཙུན་གྱི་རང་བཟོ་མ་ཡིན་ཏེ། བྱང་ཆུབ་སེམས་དཔའ་ས་གཉིས་པ་ལ་གནས་པས་ཆོས་བརྒྱད་ཡོངས་སུ་སྦྱང་བར་བྱ་སྟེ། ཞེས་སོགས་ཀྱི་མདོ་དོན་ཇི་ལྟ་བ་བཞིན་དུ་བཀྲལ་བའི་ཕྱིར་འགྲེལ་པ་ནི་སེམས་ཅན་གྱི་དོན་བྱེད་པའི་ཚུལ་ཁྲིམས་དང་ཞེས་པ་ནས་ཕ་རོལ་ཏུ་ཕྱིན་པ་དྲུག་ལ་སྤྲོ་བ་ཞེས་པའི་བར་གྱི་ཆོས་བརྒྱད་པོ་དེ་སྔ་མ་ས་དང་པོར་བཤད་པ་བཞིན་དུ་དོན་དམ་ཡེ་ཤེས་ཀྱི་ངོར་མི་དམིགས་ཤིང༌། ཀུན་རྫོབ་རྣམ་ཤེས་ཀྱི་ངོར་སྣང་ཆ་མ་དོར་བའི་ཐབས་ལ་མཁས་པས་ཡོངས་སུ་སྦྱང་བ་དག་བྱས་པས་ནི་ཆོས་ཅན།
ས་གཉིས་པ་དྲི་མ་མེད་པའི་ཡོན་ཏན་ཐམས་ཅད་རྫོགས་པར་ཐོབ་པ་ཡིན་ཏེ། དེས་དེ་ལྟར་དུ་བསྐྱེད་པར་བྱ་བ་ཡིན་པའི་ཕྱིར། ས་གསུམ་པའི་ཡོངས་སྦྱོང་བཤད་པ་ལ། རྩ་བ་ནི། ཐོས་པས་མི་ངོམས་སོགས་ཀྱི་གཞུང་འདི་ཆོས་ཅན། རྗེ་བཙུན་གྱིས་རང་གར་མཛད་པ་མ་ཡིན་ཏེ། བྱང་སེམས་ཆེན་པོ་ས་གསུམ་པ་ལ་གནས་པས་ཆོས་ལྔ་ཡོངས་སུ་སྦྱང་བར་བྱ་སྟེ། ཞེས་སོགས་ཀྱི་མདོ་དོན་ཇི་ལྟ་བ་བཞིན་དུ་བཤད་པའི་ཕྱིར། འགྲེལ་པ་ནི། བྱང་སེམས་ས་གསུམ་པ་པས་རྗེས་ཐོབ་ཏུ་དམ་པའི་ཆོས་མཉན་པས་ངོམས་མི་ཤེས་པ་ནས་རང་དང་གཞན་ལ་ལྟོས་ནས་མི་དགེ་བའི་ཆོས་མི་བྱེད་པ་ཞེས་བྱ་བའི་ཆོས་ལྔ་པོ་སྔ་མ་བཞིན་དུ་སྣང་ཆ་མ་དོར་བ་དང་ངོ་བོ་ཉིད་མི་དམིགས་པས་ཁྱད་པར་དུ་བྱས་པའི་ཡོངས་སུ་སྦྱོང་བ་དག་བྱས་པས་ནི་ཆོས་ཅན།
ས་གསུམ་པ་འོད་བྱེད་པ་རབ་ཏུ་རྟོགས་པའམ་རྫོགས་པར་བྱ་དགོས་པ་ཡིན་ཏེ། དེས་དེའི་ཡོན་ཏན་རྣམ་པ་ཐམས་ཅད་དུ་བསྐྱེད་པར་བྱ་བ་ཡིན་པའི་ཕྱིར། ས་བཞི་པའི་ཡོངས་སྦྱོང་བཤད་པ་ལ། ནགས་གནས་སོགས་ཀྱི་རྒྱན་གཞུང་ཆོས་ཅན། རྗེ་བཙུན་གྱིས་རང་ཁར་མཛད་པ་མ་ཡིན་ཏེ། བྱང་ཆུབ་སེམས་དཔའ་ས་བཞི་པ་ལ་གནས་པས་ཆོས་བཅུ་ཡོངས་སུ་སྦྱང་བར་བྱ་ཞེས་སོགས་ཀྱི་མདོ་ཇི་ལྟ་བ་བཞིན་དུ་བཤད་པའི་ཕྱིར། འགྲེལ་པ་ནི། ཐེག་དམན་གྱི་ས་ཡིད་ལ་མི་བྱེད་པའི་དགོན་པར་གནས་པ་སོགས་ནས། དངོས་པོ་ཐམས་ཅད་ལ་མཚན་མར་མི་ལྟ་བ་ཞེས་བྱ་བའི་བར་དེ་ལྟ་བུའི་ཆོས་རྣམ་པ་བཅུ་སྔ་མ་བཞིན་དུ་རྣམ་པར་བརྟགས་པའི་བློ་ངོར་མི་དམིགས་ཤིང༌། མ་བརྟགས་པའི་ངོར་སྣང་ཆ་མ་དོར་བས་ས་བཞི་པའི་རྗེས་ཐོབ་ཏུ་ཡོངས་སུ་སྦྱང་བ་བྱས་པས་ནི་ཆོས་ཅན།
ས་བཞི་པ་འོད་འཕྲོ་བ་ཅན་རྫོགས་པར་གནོན་པ་ཡིན་ཏེ། དེ་ལྟར་གནོན་པའི་རྒྱུ་ཚོགས་གྲངས་ཚང་ཡིན་པའི་ཕྱིར། ས་ལྔ་པའི་ཡོངས་སྦྱོང་བཤད་པ་ལ། རྩ་བ་ནི། ས་ལྔ་པ་ལ་གནས་པས་ཆོས་བཅུ་ཡོངས་སུ་སྦྱང་བར་བྱ་སྟེ་ཞེས་སོགས་ཀྱི་མདོ་ཆོས་ཅན། ས་ལྔ་པའི་ཡོངས་སྦྱོང་བསྟན་པ་ཡིན་ཏེ། དེ་ཚིག་གི་ཟིན་པ་བཞིན་དུ་རྒྱན་གཞུང་འདིར་བསྡུས་པའི་ཕྱིར། འགྲེལ་པ་ལ། ཡོངས་སྦྱོང་དངོས་དང༌། ལོག་ཕྱོགས་ངོས་བཟུང་བ་གཉིས་ལས།
དང་པོ་ནི། ས་ལྔ་པའི་རྗེས་ཐོབ་ཏུ་མི་མཐུན་པའི་རྣམ་པར་སྤངས་ཤིང༌། བཟློག་པའི་མཚན་ཉིད་ཅན་གྱི་ཆོས་བཅུ་དོན་གྱིས་འཕངས་པ་དེ་སྔ་མ་བཞིན་དུ་བདེན་པ་གཉིས་ལས་མི་འདའ་བའི་སྒོ་ནས་ཡོངས་སུ་སྦྱོང་བ་བྱས་པས་ནི་ཆོས་ཅན། ས་ལྔ་པ་སྦྱང་དཀའ་རྫོགས་པར་འཐོབ་པ་ཡིན་ཏེ། དེ་ལྟར་འཐོབ་པའི་རྒྱུ་ཚོགས་གྲངས་ཚང་ཡིན་པའི་ཕྱིར། གཉིས་པ་ནི། ལོག་ཕྱོགས་བཅུ་པོ་གང་ཞེ་ན། རྙེད་པ་ལ་སོགས་པའི་དོན་དུ་རབ་ཏུ་བྱུང་བ་སོགས་དང་འགྲོགས་པ་ནས། འདོད་ཆགས་ལ་སོགས་པའི་ཉོན་མོངས་ཐམས་ཅད་ལ་མངོན་དུ་ཕྱོགས་པར་བྱེད་པ་ཞེས་པའི་བར་རྣམས་སོ། ། ས་དྲུག་པའི་ཡོངས་སྦྱོང་བཤད་པ་ལ།
རྩ་བ་ནི། ས་དྲུག་པ་ལ་གནས་པས་ཆོས་དྲུག་ཚན་གཉིས་ཡོངས་སུ་སྦྱང་བར་བྱ་སྟེ་ཞེས་སོགས་ཀྱི་མདོ་ཆོས་ཅན། ཞེས་སྦྱར་རོ། ། འགྲེལ་པ་ནི། དྲུག་ཚན་དང་པོ་ཕ་རོལ་ཏུ་ཕྱིན་པ་དྲུག་ཡོངས་སུ་རྫོགས་པས་དང༌། དྲུག་ཚན་གཉིས་པ་ཉན་ཐོས་དང་རང་སངས་རྒྱས་ཀྱི་ས་ལ་འདོད་པ་ནས་སློང་བ་པོའི་སྐྱེ་བོ་སྤོང་བའི་སེམས་ཏེ། སྤང་བྱ་དྲུག་པོ་སྤོང་བར་བྱེད་པའི་ཆོས་རྣམ་པ་བཅུ་གཉིས་སྤང་མ་བཞིན་དུ་ས་དྲུག་པའི་རྗེས་ཐོབ་ཏུ་ཡོངས་སུ་སྦྱོང་བ་བྱས་པས་ནི་ཆོས་ཅན། ས་དྲུག་པ་མངོན་དུ་གྱུར་པ་ཀུན་ཤེས་པར་འགྱུར་བ་ཡིན་ཏེ། དེ་ལྟར་འགྱུར་བའི་རྒྱུ་ཚོགས་གྲངས་ཚང་ཡིན་པའི་ཕྱིར། ས་བདུན་པའི་ཡོངས་སྦྱོང་བཤད་པ་ལ།
མི་མཐུན་ཕྱོགས་སྤོང་བའི་ཡོངས་སྦྱོང་བཤད་པ་དང༌། གཉེན་པོ་བསྟེན་པའི་ཡོངས་སྦྱོང་བཤད་པའོ། ། དང་པོ་ནི། ས་བདུན་པ་ལ་གནས་པས་ཆོས་ཉི་ཤུ་སྤང་བར་བྱ་སྟེ། ཞེས་སོགས་ཀྱི་མདོ་ཚིག་ཆོས་ཅན། ཞེས་སྦྱར། འགྲེལ་པ་ནི། བདག་དང་སེམས་ཅན་ལ་སོགས་པར་འཛིན་པ་ནས། སྟོང་པ་ཉིད་ལ་རྩོད་པ་དང༌། མངོན་སུམ་དུ་མཐོང་བ་དང༌།
སྟོང་པ་ཉིད་འགལ་བ་བརྗོད་པས་འཛིན་པ་ཡོངས་སུ་སྤངས་པ་སྟེ་མདོར་ན་ཉེས་པ་དེ་ལྟ་བུ་ཉི་ཤུ་དང་བྲལ་ནས་བཟློག་པའི་ཆོས་དོན་གྱི་ཤུགས་བསྟན་ལ་འཕངས་པ་ཉི་ཤུ་སྔ་མ་བཞིན་དུ་ཡོངས་སུ་སྦྱོང་བ་བྱས་པས་ནི་ཆོས་ཅན། ས་བདུན་པ་རིང་དུ་སོང་བ་ཀུན་ཤེས་པར་འགྱུར་བ་ཡིན་ཏེ། དེར་འགྱུར་བའི་རྒྱུ་ཚོགས་གྲངས་ཚང་ཡིན་པའི་ཕྱིར། གཉིས་པ་ལ། མཚམས་སྦྱར་བ་ནི་དོན་གྱིས་འཕངས་པའི་ཆོས་གཉིས་བསྟན་པའི་ཕྱིར། ཞེས་པ་བཤད་མ་ཐག་པའི་སྐྱོན་ཉི་ཤུ་པོ་སྤོང་བྱེད་ཀྱི་གཉེན་པོ་གང་ཞེ་ན། ཞེས་པའོ། ། འགྲེལ་པ་ནི། རྣམ་པར་ཐར་པའི་སྒོ་སྟོང་པ་ཉིད་སོགས་ཤེས་པ་དང༌། དགེ་བ་བཅུ་སོགས་ཀྱི་འཁོར་གསུམ་མི་དམིགས་པར་ཤེས་པ་ནས།
གདུལ་བྱ་དང་མཐུན་པར་བདག་གི་ལུས་རབ་ཏུ་སྟོན་པ་ཞེས་པའི་བར་རྣམ་པ་ཉི་ཤུ་པོ་བྱང་སེམས་ས་བདུན་པ་པས་མཉམ་རྗེས་ཅི་རིགས་པར་སྔ་མ་བཞིན་དུ་ཡོངས་སུ་སྦྱོང་བར་བྱས་པས་ནི་ཆོས་ཅན། ས་བདུན་པ་རིང་དུ་སོང་བ་རྟོགས་པའམ་རྫོགས་པར་འགྱུར་བ་ཡིན་ཏེ། དེའི་རྒྱུ་ཚོགས་གྲངས་ཚང་ཡིན་པའི་ཕྱིར། གཞུང་སྔ་ཕྱི་གཉིས་ཀྱིས་བསྟན་པའི་སྤང་གཉེན་སོ་སོར་སྦྱོར་བར་འཆད་པའི་ཚེ་རྣམ་ཐར་སྒོ་གསུམ་གཅིག་ཏུ་བསྡུད་པའམ། རྟོག་པ་གཅོད་པ་སོགས་གསུམ་པོ་གཅིག་ཏུ་བསྡུས་ནས་སྤང་བྱའི་གྲངས་དང་མཐུན་པར་སྦྱོར་ཞེས་འཆད་དོ། ། ས་བརྒྱད་པའི་ཡོངས་སྦྱོང་བཤད་པ་ལ། རྩ་བ་ནི། བྱང་ཆུབ་སེམས་དཔའ་ས་བརྒྱད་པ་པས་ཆོས་བཞི་ཚན་གཉིས་ཡོངས་སུ་རྫོགས་པར་བྱ་སྟེ། ཞེས་སོགས་ཀྱི་མདོ་ཆོས་ཅན། ཞེས་སྦྱར།
འགྲེལ་པ་ནི། སེམས་ཅན་ཐམས་ཅད་ཀྱི་སེམས་ཀྱི་བསམ་པ་ཇི་ལྟ་བ་བཞིན་དུ་ཤེས་པ་ནས། སེམས་ཅན་གྱི་དོན་མཐོང་བ་ན་བློ་སྔོན་དུ་བཏང་བའི་སྐྱེ་བ་ཡོངས་སུ་འཛིན་པ་ཞེས་བྱ་བའི་བར་ཆོས་དེ་ལྟ་བུ་རྣམ་པ་བརྒྱད་རྗེས་ཐོབ་ཀྱི་ཚེ་སྔ་མ་བཞིན་དུ་ཡོངས་སུ་སྦྱང་བ་བྱས་པས་ནི་ཆོས་ཅན། ས་བརྒྱད་པ་མི་གཡོ་བ་ཉམས་སུ་མྱོང་བར་འགྱུར་བ་ཡིན་ཏེ། ཞེས་སོགས་སྦྱར། ས་དགུ་པའི་ཡོངས་སྦྱོང་བཤད་པ་ལ། རྩ་བ་ནི། བྱང་ཆུབ་སེམས་དཔའ་ས་དགུ་པ་ལ་གནས་པས་ཆོས་བཅུ་གཉིས་ཡོངས་སུ་སྦྱོང་བར་བྱ་སྟེ། ཞེས་སྦྱར། འགྲེལ་པ་ནི་སྨོན་ལམ་མཐའ་ཡས་པ་ནས་བཟུང་སྟེ།
སངས་རྒྱས་ཀྱི་ཆོས་ཀྱི་ངོ་བོར་གྱུར་པའི་སྟོབས་སོགས་ཡོན་ཏན་ཐམས་ཅད་ཡོངས་སུ་རྫོགས་པར་བྱེད་པ་ཞེས་བྱ་བ་དེ་ལྟ་བུའི་ཕུན་སུམ་ཚོགས་པའི་མཚན་ཉིད་ཅན་གྱི་ཆོས་རྣམ་པ་བཅུ་གཉིས་གཙོ་བོར་རྗེས་ཐོབ་ཀྱི་ཚེ་སྔ་མ་བཞིན་དུ་ཡོངས་སུ་སྦྱོང་བ་བྱས་པའི་ཁྱད་པར་དག་གིས་ནི་ཆོས་ཅན། ས་དགུ་པ་ལེགས་པའི་བློ་གྲོས་མངོན་དུ་བྱེད་པ་ཡིན་ཏེ། ཞེས་སྦྱར་རོ། ། སྐབས་འདི་དག་ཏུ་ཐེག་པ་ཆེན་པོའི་ཉམས་ལེན་མཐའ་དག་བདེན་པ་གཉིས་ལས་མི་འདའ་བའི་ཚུལ་འཆད་པ་ན། དོན་དམ་དུ་མེད་པ་དང་ཐ་སྙད་དུ་ཡོད་པ་ལ་མཐུན་པར་འཆད་མོད། དེ་ལྟར་འཆད་པ་ལ་བརྟགས་པ་ན། ཆོས་ཐམས་ཅད་དོན་དམ་དུ་མེད་པ་ཡིན་ཡང༌། སྤྱིར་ཡོད་པ་མ་ཡིན་པར་མི་འཆད་དོ། ། ཞེས་ཟེར་བ་དེ་ལྟ་ན། ཀུན་རྫོབ་དང་ཐ་སྙད་ཡུལ་གྱི་གནས་ཚུལ་ལ་ཞུགས་པ་དང༌།
དོན་དམ་དང་རིགས་ཤེས་གནས་ཚུལ་ལ་མ་ཞུགས་པར་ཁས་བླངས་པས་ངོ་བོ་ཉིད་མེད་པ་པའི་ཕྱོགས་ལས་ཉམས་སོ། ། འདིར་འཕགས་སེང་མཉམ་གཞག་སྣང་བཅས་སུ་བཞེད་པའི་ཕྱོགས་ལ་འདི་ལྟར། ཐོས་བསམ་གྱི་དུས་སུ་ཀླུ་སྒྲུབ་ཀྱི་རིགས་པས་གཏན་ལ་འབེབས་པའི་ཚེ་ནི་ཡོད་པའི་ཆོས་ལྟ་ཅི་སྨོས། དེ་བཀག་པས་མེད་པ་ཉིད་དུ་ཡང་གོ་བར་མི་བྱེད་ལ། དེ་ལྟར་སྒྲོ་འདོགས་བཅད་ནས་རྟོག་པ་ལྡོག་པའི་ཚུལ་ཇི་སྙེད་པ་ཁོང་དུ་ཆུད་དེ་སྒོམ་པས་ཉམས་སུ་ལེན་པ་ལ་ཞུགས་པ་ན། སྣང་བ་འཆར་བའི་ཚུལ་ནི་གཉིས་ཏེ། འཇིག་རྟེན་པའི་མཉམ་གཞག་དང༌། སློབ་པའི་རྗེས་ཐོབ་ཡང་དག་པ་མ་ཡིན་པའི་ཀུན་རྟོག་ལ་འཆར་བ་དང༌། འཕགས་པའི་མཉམ་གཞག་ཏུ་ཡང་དག་པའི་ཡེ་ཤེས་ཀྱི་དབང་གིས་འཆར་བ་དག་ལས། འཆར་ཚུལ་དང་པོའི་ཚེ།
རྣམ་ཤེས་ཀྱི་ངོར་ཀུན་རྫོབ་ཀྱི་སྣང་ཆ་དེ་མི་འདོར་ཞིང༌། དེ་ལ་དམིགས་པའི་ཡེ་ཤེས་ཀྱིས་སྤྲོས་པའི་མཚན་མ་གང་དུའང་མི་གཟིགས་པ་ནི་བདེན་པ་གཉིས་ལས་མི་འདའ་བའི་ཚུལ་གཅིག་གོ ། ཚུལ་གཉིས་པ་དེ་ལ་ནི་རྣལ་འབྱོར་བསྒོམས་པའི་སྟོབས་ཀྱིས་ཉམས་ཀྱིའམ་དག་པའི་སྣང་བ་སྣ་ཚོགས་ཤར་བ་ན་ཡེ་ཤེས་ཀྱི་ངོ་བོ་ཉིད་དུའང་སྣང་ཆ་དེ་མི་འདོར་ཞིང༌། དེ་ལ་མཚན་མ་གང་དུའང་མི་འཛིན་པ་ནི་བདེན་པ་དག་ལས་མི་འདའ་བའི་ཚུལ་གཉིས་པའོ། ། དེ་ལྟར་སྤྲོས་བྲལ་རྟོགས་པའི་སྒོམ་བྱུང་གི་ཚེ་སྣང་བ་མི་འགོག་ཀྱང༌། ཐོས་བསམ་གྱི་རིགས་པས་གནས་ཚུལ་སེམས་པའི་རིགས་ཤེས་དེའི་ངོར་ནི་སྣང་བ་ཁས་མི་ལེན་ཏེ། དེའི་ཚེ་སྣང་བ་གང་ཤར་རང་མལ་དུ་ཅུང་ཟད་ཀྱང་མི་འཇོག་པར་མཐའ་བྲལ་དུ་གཏན་ལ་འབེབས་པའི་ཕྱིར། འོ་ན་ཐོས་བསམ་དང་སྒོམ་བྱུང་མ་མཐུན་པར་ཐལ་ལོ་ཞེ་ན། ཐལ་བ་མ་ཡིན་ཏེ། གནས་ཚུལ་བསམ་པའི་དགོས་པ་ནི་མཚན་འཛིན་གྱི་རྟོག་པ་ལྡོག་པ་ཡིན་ལ།
རྟོག་པ་མེད་པའི་ངང་ལ་མཉམ་པར་འཇོག་པ་ནི་སྒོམ་བྱུང་གི་དོན་ཡིན་པས་སོ། ། དེ་ལྟར་བཀག་པའི་མེད་དགག་ཙམ་ལས་མཉམ་གཞག་གི་ཡུལ་གཞན་མེད་ན་ནི་དམིགས་པ་དག་པ་གོང་ནས་གོང་དུ་འགྲོར་མེད་པར་འགྱུར་རོ། ། དེ་ལྟར་རྗེས་ཐོབ་ཀྱི་སྣང་བཅས་ཕལ་ཆེར་རྣམ་ཤེས་ཀྱི་ངོ་བོ་ཁས་ལེན་ཀྱང༌། འཕགས་པའི་མཉམ་གཞག་ཡེ་ཤེས་ཀྱི་སྣང་བ་ནི་ཡེ་ཤེས་ཉིད་དུ་ཁས་ལེན་པས་ན་སོ་སོར་རང་གིས་རིག་པའི་ཡེ་ཤེས་སོ། ། གལ་ཏེ་སློབ་དཔོན་འདི་དག་རྣལ་འབྱོར་སྤྱོད་པའི་དབུ་མ་པ་ཡིན་ན་རྣམ་རིག་པའི་མཉམ་གཞག་ཡེ་ཤེས་ཀྱི་འཆད་ཚུལ་དང་མ་མཐུན་ཏེ། འདིར་སྣང་བཅས་སུ་ཁས་བླངས་པ་དང༌། རྣམ་པ་གཅིག་ཏུ་ན་སྣང་བ་ཡེ་ཤེས་སུ་ཁས་བླངས་པས་ཡེ་ཤེས་འབའ་ཞིག་ལ་དམིགས་པའི་ཉེས་པ་སོ་ན་འདུག་པ་མ་ཡིན་ནམ་ཞེ་ན། མ་ཡིན་ཏེ། རྣམ་རིག་པས་ནི་གཉིས་སུ་མེད་པའི་ཡེ་ཤེས་འབའ་ཞིག་དམིགས་པར་བཞེད་ལ། འདིར་ནི་གཉིས་སྣང་ཅན་གྱི་ཡེ་ཤེས་དམིགས་པར་བཤད་པས་སོ། །
འོ་ན་ཟག་བཅས་དང་ཟག་མེད་སྒོམ་ལམ་གྱི་དབྱེ་བ་མི་ཕྱེད་པར་འགྱུར་རོ་ཞེ་ན། མ་ཡིན་ཏེ། ཡང་དག་མིན་རྟོག་གི་སྣང་བཅས་ཡིན་མིན་གྱི་ཁྱད་པར་ལས་སོ། ། ཞར་ལ་ཐལ་འགྱུར་བས་ནི་ཡེ་ཤེས་སྟོང་ཉིད་དུ་ཆུ་ལ་ཆུ་བཞག་པའི་ཚུལ་དུ་སོང་བས་ཡུལ་ཅན་མཚན་ཉིད་པར་ཁས་མི་ལེན་ཞིང༌། ལེགས་ལྡན་གྱིས་ནི་མཉམ་གཞག་ཏུ་ཡེ་ཤེས་ཁས་བླངས་ཀྱང་རང་རིག་པ་དང་སྟོང་ཉིད་རིག་པ་གང་དུ་ཡང་ཁས་མི་ལེན། སློབ་དཔོན་འདིས་ནི་མཉམ་གཞག་གི་ཡུལ་སྣང་ཡེ་ཤེས་སུ་ཁས་བླངས་ནས་རང་རིག་པའི་ཡེ་ཤེས་སུ་བཞེད་པས་ན་རྣལ་འབྱོར་སྤྱོད་པའི་དབུ་མ་པ་ཞེས་ལོ་ཙྪ་བ་ཆེན་པོ་ཡེ་ཤེས་སྡེས་བཤད་པ་ཡིན་ནོ། ། གཉིས་པ་འབྲས་བུ་ས་བཅུ་པའི་མཚན་ཉིད་བཤད་པ་ལ་གསུམ་ལས། དང་པོ་ནི། ཇི་སྐད་བཤད་པ་དེ་ལྟར་རྒྱུ་ས་དགུ་པོ་རྣམས་ཀྱི་ཡོངས་སུ་སྦྱོང་བ་མདོ་དང་བསྟན་བཅོས་གཉིས་ཀ་ལས་སོ་སོར་ངེས་པ་ཉིད་དུ་བསྟན་ནས། འབྲས་བུའི་ས་བཅུ་པ་ཉིད་དུ་དངོས་བསྟན་ལ་ཡོངས་སྦྱོང་དེ་དག་གིས་མ་བསྟན་པར་འབྲས་བུའི་ས་ཉིད་དུ་མདོ་རྒྱན་གཉིས་ཀ་ལས་བཤད་པ་ཆོས་ཅན།
དགོས་པ་ཡོད་དེ། ས་བཅུ་པ་ལ་ཐེག་པ་ཆེ་ཆུང་གི་ས་ཐམས་ཅད་ཀྱི་རྟོགས་རིགས་དང་ཡོན་ཏན་ཡར་ལྡན་དུ་བསྡུ་བ་ཉིད་དུ་ཤེས་པའི་ཆེད་ཀྱི་སྒོ་ནས་བསྟན་པས་སོ། ། རྩ་བ་ནི། ས་བཅུ་པ་ལ་ནི་དེ་བཞིན་གཤེགས་པ་ཉིད་དུ་བརྗོད་དོ་ཞེས་སོགས་བསྟན་བཤད་གཉིས་ཀྱི་མདོ་ཆོས་ཅན། ས་བཅུ་པའི་མཚན་ཉིད་བསྟན་པ་ཡིན་ཏེ། ཇི་སྐད་བཤད་པ་དེ་ཉིད་རྒྱན་དུ་སྒྲ་ཇི་བཞིན་པས་བསྟན་པའི་ཕྱིར། འགྲེལ་པ་ལ། འབྲས་བུའི་ས་ངོས་བཟུང་བ། ས་དགུའི་རྐང་གྲངས་བཤད་པའོ། ། དང་པོ་ནི།
མདོ་དང་རྒྱན་འདིར་ཆོས་ཅན། ས་བཅུ་པ་ཡོངས་སྦྱོང་གི་སྒོ་ནས་མ་བཤད་ཀྱང༌། དེའི་མཚན་ཉིད་མི་རྟོགས་པའི་སྐྱོན་མེད་དེ། སྨོན་ལམ་གྱི་མཐུས་མཛད་པ་བཅུ་གཉིས་སོགས་སངས་རྒྱས་ཀྱི་རྫུ་འཕྲུལ་གཞན་སྣང་དུ་སྟོན་ཤེས་པ་གང་གིས་སམ་དེའི་རྒྱུ་མཚན་གྱིས་སངས་རྒྱས་སུ་མིང་གིས་བཏགས་པའི་ས་དེ་ལ་གནས་པ་ནི་བྱང་ཆུབ་སེམས་དཔའི་ས་བཅུ་པ་པ་ཡིན་པ་ཉིད་དུ་ཤེས་པར་བྱ་བའི་ཕྱིར། འདོགས་པའི་རྒྱུ་མཚན་དང་དངོས་ལ་གནོད་བྱེད་ལུང་དང་སྦྱར་བ་ནི། ཡུམ་གྱི་མདོ་ལས། ས་བཅུ་པ་ལ་ནི་དེ་བཞིན་གཤེགས་པའི་མཛད་པས་ཉེ་བར་གནས་པའི་ཕྱིར་སངས་རྒྱས་ཁོ་ནར་བརྗོད་པར་བྱའོ། ། ཞེས་དང༌། ཇི་སྐད་དུ། རྒྱ་མཚོ་བ་ལང་རྨིག་རྗེས་ཀྱི། །
ཁྱད་པར་གང་ཡིན་སངས་རྒྱས་དང༌། ། བྱང་ཆུབ་སེམས་དཔའི་ཁྱད་དེ་ཉིད། ། ཅེས་ཡང་དག་པར་རྫོགས་པའི་སངས་རྒྱས་ནི་མ་ཡིན་ནོ་ཞེས་མདོ་དང་བྱམས་པའི་ལུགས་ལས་འབྱུང་བས་སོ། ། ཞེས་པའོ། ། གཉིས་པ་ནི། གང་ལས་འདས་པའི་ས་དགུ་པོ་དེ་དག་གང་ཞེ་ན། མདོ་ཉིད་ལས། རིགས་དང་བརྒྱད་པ་སོགས་དྲུག་དང་ཉན་ཐོས་དང་རང་སངས་རྒྱས་དང༌། བྱང་ཆུབ་སེམས་དཔའི་ས་ཞེས་གསུངས། དེའི་ངོས་འཛིན་ནི་གནས་སྐབས་གང་ནས་ཐེག་པ་གསུམ་པོ་སོ་སོར་རིགས་ངེས་པ་ཉན་ཐོས་ལ་སོགས་པའི་རིགས་དང༌།
ཞེས་པས་རིགས་ཀྱི་ས་ངོས་བཟུང་བ་དང༌། བརྒྱད་པ་ནི་རྒྱུན་དུ་ཞུགས་པའི་འབྲས་བུ་ལ་ཞུགས་པ་དང༌། མཐོང་བ་ནི་རྒྱུན་དུ་ཞུགས་པའི་འབྲས་བུ་དང༌། བསྲབ་པ་ནི་ལན་གཅིག་ཕྱིར་འོང་བ་དང༌། འདོད་ཆགས་དང་བྲལ་བ་ནི་ཕྱིར་མི་འོང་བ་དང༌། བྱས་པ་རྟོགས་པ་ནི་དགྲ་བཅོམ་པའི་འབྲས་བུ་དང༌། ཉན་ཐོས་ཀྱི་ས་ཞེས་པ་ཞུགས་པ་ལྷག་མ་གསུམ་དང༌། རང་སངས་རྒྱས་ཀྱི་ས་ཇི་སྙེད་པ་དང༌། བྱང་ཆུབ་སེམས་དཔའི་ས་ཞེས་པ་ཇི་སྐད་བཤད་པའི་ས་དགུ་པོ་གཅིག་ཏུ་བྱས་པའོ། ། འདིར་ཞུགས་པ་གསུམ་པོ་ཁོ་ན་ལ་ཉན་ཐོས་ཀྱི་ས་ཞེས་ལོགས་སུ་བསྡུས་པ་ཆོས་ཅན།
དགོས་པ་ཡོད་དེ། འདའ་ས་འཆད་པའི་སྐབས་འདིར་ཐེག་པ་གསུམ་གྱི་ཚུལ་གསུམ་རྣམ་པར་བཞག་པར་འགྲུབ་པར་དགོངས་པའི་ཕྱིར། དེ་ལྟར་གྲུབ་པ་ཡང་ཆོས་ཅན། དགོས་པ་དང་བཅས་ཏེ། ས་བཅུ་པ་ལ་ཐེག་པ་ཆེ་ཆུང་གི་ས་ཐམས་ཅད་ཀྱི་ཡོན་ཏན་ཡར་ལྡན་དུ་བསྡུ་བའི་སྒོ་ནས་འདུས་པར་ཤེས་པའི་ཆེད་ཡིན་པས་སོ། ། འདིར་དེ་བཞིན་གཤེགས་པའི་མཛད་པས་ཉེ་བར་གནས་པ་དེ་ས་བཅུ་པའི་ཡོངས་སྦྱོང་དངོས་སུ་མ་བཤད་ཀྱང་དོན་གྱིས་འཐོབ་པ་ཡིན་ཏེ། ས་བཅུ་པའི་རྗེས་ཐོབ་ཏུ་དེ་ལྟར་མཛད་པ་དེ་ས་བཅུ་པ་ལ་ལྟོས་པའི་བསོད་ནམས་ཀྱི་ཚོགས་གསོག་དངོས་ཡིན་པའི་ཕྱིར་དང༌། བསྐལ་པ་ཆེན་པོ་དག་ཏུ་དེ་ལྟར་མ་མཛད་ན་སངས་རྒྱས་ཀྱི་སར་ཆོས་ཀྱི་དབྱིངས་ལ་མཉམ་པར་བཞག་པ་ལས་མ་གཡོས་བཞིན་དུ་གཞན་དོན་ལྷུན་གྱིས་གྲུབ་པ་དེ་མི་འབྱུང་བའི་ཕྱིར་དང༌། དུས་མ་ཡིན་པར་ཡང་དག་པའི་མཐའ་མངོན་དུ་བྱས་པའི་ཉེས་པ་དེར་ཐལ་བའི་ཕྱིར་རོ། ། གསུམ་པ་གཉེན་པོར་ཚོགས་ལ་མཚམས་སྦྱར་བ་ནི་གཞུང་བཞིན་ནོ། །
རྩ་བ་ནི་མདོར་ཇི་ཙམ་གྱིས་ན་གོ་ཆ་ཆེན་པོ་བགོས་པ་དང༌། ཇི་ཙམ་གྱིས་ན་དེ་ལ་ཞུགས་པ་དང༌། ཐེག་པ་ཆེན་པོ་དེ་གང་ཡིན་དྲིས་པའི་ལན་གྱིས་གོ་འཇུག་ཚོགས་གསུམ་གྱི་སྒྲུབ་པ་རྒྱས་པར་བཤད་ནས། ཐེག་པ་དེས་གང་ནས་གང་དུ་ཡང༌། ཇི་ལྟར་ངེས་པར་འབྱུང་དྲིས་པའི་ལན་དུ། གསུམ་པོ་དོན་དམ་པར་མི་དམིགས་པ་དང༌། ཀུན་རྫོབ་ཏུ་ངེས་པར་འབྱུང་བའི་ལན་གྱིས་གཉེན་པོའི་ཚོགས་དེ་དབྱེ་བ་བརྒྱད་དང་བཅས་པ་ངོས་བཟུང་བར་བཞེད་དོ། ། འགྲེལ་པ་ལ་མཐོང་བ་དང་སྒོམ་པའི་ལམ་གཉིས་པོ་ཁོ་ནའི་གནས་སྐབས་ཀྱི་ཁྱད་པར་ལ་བརྟེན་པའི་གཉེན་པོ་ནི་ཆོས་ཅན། རྣམ་པ་བརྒྱད་དུ་ཕྱེ་བ་ཡིན་ཏེ། མི་མཐུན་པའི་ཕྱོགས་རྣམ་པར་རྟོག་པ་བརྒྱད་དུ་ཕྱེ་བ་ལས་སོ། །
བརྒྱད་ཇི་ལྟར་ཡིན་ཞེ་ན། མཐོང་བ་དང་སྒོམ་པའི་ལམ་སོ་སོ་ལ་གཟུང་བའི་རྣམ་པར་རྟོག་པ་ཀུན་ནས་ཉོན་མོངས་པའི་དངོས་པོ་ཙམ་དང༌། གཉེན་པོའི་རྟེན་ཅན་གཉིས་དང༌། འཛིན་པའི་རྣམ་པར་རྟོག་པ་གང་ཟག་རྫས་སུ་ཡོད་པ་དང་སྐྱེས་བུ་བཏགས་པར་ཡོད་པའི་རྟེན་ཅན་གྱི་དབྱེ་བས་གཟུང་བ་དང་འཛིན་པའི་རྣམ་པར་རྟོག་པ་བརྒྱད་ཉེ་བར་ཞི་བར་བྱ་བའི་ཕྱིར་ཡིན་པས་སོ། ། འདི་དག་མདོ་ལས་ཇི་ལྟར་བསྟན་ཅེ་ན། རྟོག་པའི་དབྱེ་བ་དངོས་སུ་མ་བསྟན་ཀྱང་བདེན་པ་གཉིས་ཀའི་རྣམ་པ་ལ་བརྟེན་ནས་མངོན་དུ་བྱ་བའི་ལན་གྱིས་མཚོན་ནོ། ། བཞི་པ་ངེས་འབྱུང་གི་སྒྲུབ་པ་བཤད་པ་ལ་གསུམ་ལས། མཚམས་སྦྱར་བ་ནི་གཞུང་བཞིན་ནོ། ། འདིར་ངེས་འབྱུང་ཞེས་པ་མི་གནས་པའི་མྱང་འདས་ཀྱི་མིང་ཡིན་ལ། དེ་ལ་ཙམ་པོ་ངེས་འབྱུང་དེ་གདོན་མི་ཟ་བར་འབྱིན་པ་ཙམ་དང༌།
ཁྱད་པར་ཅན་དངོས་སུ་འབྱིན་པ་གཉིས་ལས། ཚོགས་སྒྲུབ་ལས་ཁྱད་པར་ཕྱེ་ན་ཕྱི་མ་འདི་དབང་བཙན་ནོ། ། རྩ་བ་ནི། རབ་འབྱོར་ཐེག་པ་ཆེན་པོ་ལ་ཡང་དག་པར་ཞུགས་པའི་བྱང་ཆུབ་སེམས་དཔའ་འདིས་ནི་ལྷ་དང་མི་དང་ལྷ་མ་ཡིན་དུ་བཅས་པའི་འཇིག་རྟེན་ཟིལ་གྱིས་གནོན་ཏེ་འབྱུང་བ་ཡིན་ནོ། ། ཞེས་སོགས་མདོ་ཚན་བརྒྱད་ཆོས་ཅན། ཞེས་སྦྱར་རོ། ། འགྲེལ་པ་ལ། སྒྲུབ་པ་ངོས་བཟུང་བ་དང༌། ངེས་པར་འབྱུང་བའི་དབྱེ་བའོ། ། དང་པོ་ནི་ཚོགས་སྒྲུབ་མཐར་ཕྱིན་པའི་གནས་སྐབས་ཀྱི་རྒྱུན་མཐའི་ཡེ་ཤེས་ཆོས་ཅན།
ངེས་འབྱུང་གི་སྒྲུབ་པ་ཡིན་ཏེ། ངེས་འབྱུང་གི་དབྱེ་བ་བརྒྱད་པོ་དེ་དོན་དམ་པར་མི་དམིགས་ཤིང༌། ཐབས་མཁས་ཀྱིས་དེ་ལ་འཇུག་པའི་བརྩོན་འགྲུས་གཙོ་བོར་གྱུར་པའི་བྱ་བ་ཡིན་པའི་ཕྱིར། གཉིས་པ་ནི། ངེས་འབྱུང་གི་སྒྲུབ་པ་དེ་ཆོས་ཅན། ངེས་འབྱུང་གི་དབྱེ་བ་ལྡོག་པས་ཕྱེ་ན་བརྒྱད་ཡིན་པར་མདོ་ལས་བཤད་པའི་རྒྱུ་མཚན་གྱིས་རྣམ་པ་བརྒྱད་དུ་འདིར་ཡང་ཕྱེ་བ་ཡིན་ཏེ། ངེས་པར་འབྱུང་བའི་གཞི་དེ་ལྟ་བུ་དག་ལས་ཁྱད་པར་དུ་འཕགས་པའི་ཆོས་གཞན་མེད་པའི་ཕྱིར། ལྡོག་པས་ཕྱེ་བ་བརྒྱད་གང་ཞེ་ན། སྒྲུབ་པའི་ཆེད་དུ་བྱ་བ་ཇི་སྐད་བཤད་པ་རྣམས་དང༌། དེ་ལ་ཡང་མཉམ་གཞག་གི་ཁྱད་པར་ཆོས་ཐམས་ཅད་ཆོས་དབྱིངས་སུ་མཉམ་པ་ཉིད་དུ་རྟོགས་པ་དང༌།
རྗེས་ཀྱི་ཁྱད་པར་སེམས་ཅན་གྱི་དོན་ཕྱད་པར་བྱེད་པ་དང༌། བྱེད་པའི་ཁྱད་པར་མཚན་མ་མེད་པ་ཉིད་ཀྱིས་ལྷུན་གྱིས་གྲུབ་པ་དང༌། ཆོས་ཐམས་ཅད་ཐེར་ཟུག་ཏུ་གནས་པ་དང་འཇིག་པ་ཡང་མ་ཡིན་པས་ན་རྟག་པ་དང་ཆད་པ་དང་བྲལ་བའི་ངོ་བོའི་གནས་སྐབས་ཀྱི་ཁྱད་པར་དང༌། ཡོན་ཏན་གྱི་ཁྱད་པར་ཐེག་པ་གསུམ་ཆར་གྱི་དོན་འཐོབ་པ་དང༌། དེ་ཐམས་ཅད་གཅིག་ཏུ་བསྡུས་པར་མཆོད་བརྗོད་ཀྱི་སྐབས་སུ་ཇི་སྐད་བཤད་པའི་རྣམ་པ་ཐམས་ཅད་མཁྱེན་པ་ཉིད་དང༌། རྣམ་མཁྱེན་དེའི་ཁྱད་པར་གྱི་ལམ་ཞེས་པ་ཆོས་ཀྱི་འཁོར་ལོ་བསྐོར་བ་ལ་སོགས་པའི་མཛད་པ་རྣམས་སོ། ། འདིར་སྨྲས་པ། རབ་འབྱོར་ལེའུའི་ལང་ཚོ་མ་ཉམས་པ། ། གཞན་དུ་ཇི་བཞིན་མ་གསལ་མཚར་སྡུག་ཀུན། ། ཇི་བཞིན་གཟིགས་པའི་ཉི་མ་འདི་འཆར་གྱི། །
ནུབ་རིའི་མལ་དུ་གཟིམས་པར་མ་གྱུར་ཅིག ། གསུམ་པ་སྐབས་ཀྱི་སྒོ་ནས་མཇུག་བསྡུ་བ་ནི། ཤེས་རབ་ཀྱི་ཕ་རོལ་ཏུ་ཕྱིན་པ་སོགས་སོ།། །། ཐུབ་དབང་ཉིད་ཀྱིས་བཤམས་པའི་ཁྲི་སྟེངས་ནས། ། རབ་འབྱོར་ལེའུའི་ཉིན་བྱེད་ཤར་བ་ནས། ། ཚངས་དང་དབང་པོའི་མུན་པ་སངས་གྱུར་ནས། ། ལམ་ཤེས་གསུང་མཛད་དེ་ལ་ཕྱག་བགྱིའོ། ། དེ་ལྟར་མཆོད་པར་བརྗོད་ནས། གཉིས་པ་རྒྱུ་ལམ་ཤེས་འཆད་པ་ལ་གསུམ་ལས། འབྲེལ་དགོད་པས་མཚམས་སྦྱར་བ་ནི།
མཚོན་བྱེད་ཀྱི་ཆོས་བཅུའི་སྒོ་ནས་སྦས་དོན་དུ་བཤད་པའི་རྣམ་པ་ཐམས་ཅད་མཁྱེན་པ་ཉིད་རྟོགས་ཤིང་ཐོབ་པ་ནི་རྒྱུ་ལམ་ཤེས་པ་ཉིད་མེད་ན་འབྱུང་བ་མེད་པས་ན་སྐབས་གཉིས་པར་རྒྱུ་ལམ་ཤེས་པ་ཉིད་འཆད་དོ། ། སྐབས་གཉིས་པར་ནི་བསྟན་བཅོས་སུ་ཡང་རྒྱུ་ལམ་ཤེས་དངོས་སུ་བསྟན་ལ། འབྲས་བུ་རྣམ་མཁྱེན་ནི་སྐབས་དང་པོའི་བསྟན་བཅོས་སུ་ཡང་མཚོན་བྱེད་ཀྱི་སྒོ་ནས་བསྟན་པས་བསྟན་ཚུལ་ནི་མདོ་དང་མཚུངས་པ་ཉིད་དོ། ། གཉིས་པ་མཚོན་བྱེད་ཀྱི་ཆོས་རྒྱས་པར་བཤད་པ་ལ་གཉིས་ཏེ། ལམ་ཤེས་ཀྱི་ཡན་ལག་དང༌། ཡན་ལག་ཅན་གྱི་ལམ་ཤེས་སོ། ། དང་པོ་ལ་གཉིས་ལས། རྩ་བ་ནི། བཅོམ་ལྡན་འདས་ཀྱི་འོད་ཀྱི་དྲུང་ན་ལྷ་རྣམས་ཀྱི་རྣམ་པར་སྨིན་པ་ལས་བྱུང་བའི་འོད་གང་ཡིན་པ་དེ་ནི་ལྷམ་མེ་མ་ཡིན་ལྷན་ནེ་མ་ཡིན་གྱི་མདོ་ཚན་ལྔ་ཆོས་ཅན། ལམ་ཤེས་ཀྱི་ཡན་ལག་གསུངས་པ་ཡིན་ཏེ།
རྒྱུ་ལམ་ཤེས་དེ་གང་ལ་སྐྱེ་བའི་རྟེན་ཁྱད་པར་ལྔ་ལྡན་དུ་རྗེ་བཙུན་གྱིས་བཀྲལ་བའི་ཕྱིར། འགྲེལ་པ་ལ་བཞི་སྟེ། གང་ལ་སྐྱེ་བའི་རྟེན། འཐོབ་པར་བྱེད་པའི་རྒྱུ། བརྟེན་པ་རྒྱུ་ལམ་ཤེས་ཀྱི་རང་བཞིན། ལམ་ཤེས་དེའི་བྱེད་ལས་སོ། ། དང་པོ་ནི་མདོ་ལས། དེ་བཞིན་གཤེགས་པའི་རང་བཞིན་གྱི་འོད་ཀྱིས་ལྷ་རྣམས་ཀྱི་རྣམ་པར་སྨིན་པ་ལས་བྱུང་བའི་འོད་མོག་མོག་པོར་མཛད་པར་གསུངས་པས་ནི་ཆོས་ཅན། ཚིག་ཟུར་གྱིས་ལམ་ཤེས་གང་ལ་སྐྱེ་བའི་རྟེན་བརྗོད་པ་ཡིན་ཏེ། ང་རྒྱལ་བཅོམ་པའི་རྒྱུད་ཁོ་ན་ལ་ལམ་ཤེས་ཀྱི་རྟོགས་པ་སྐྱེའོ་ཞེས་ཤེས་པར་བྱ་བའི་ཕྱིར་དུ།
དེ་ལྟར་མཛད་པ་དེའི་ཕྱིར། དེ་ནི་ཤུགས་བསྟན་གྱི་དགོས་པ་ཡིན་ལ། དངོས་བསྟན་གྱི་དགོས་པ་ནི་འོད་དེ་མོག་མོག་པོར་མཛད་པས་ལྷ་རྣམས་ཀྱི་རྒྱུད་ལ་ལམ་ཤེས་པ་སྐྱེ་བར་རུང་བ་ཉིད་དུ་སྒྲུབ་པ་ཡིན་ནོ། ། གཉིས་པ་ལ་གཉིས་ཏེ། ལྷན་ཅིག་བྱེད་པའི་རྐྱེན་སོ་སོར་ངེས་པ་དང༌། ཉེ་བར་ལེན་པའི་རྒྱུས་ཐམས་ཅད་ལ་ཁྱབ་པའོ། ། དང་པོ་ནི། སྐབས་དང་པོར་རབ་འབྱོར་གྱིས་ཤེར་ཕྱིན་རྒྱས་པར་བསྟན་པ་ལ་འཕྲོས་ནས། བརྒྱ་བྱིན་གྱིས་ཤེར་ཕྱིན་གང་ཡིན་པ་དང༌། དེ་ལ་ཇི་ལྟར་གནས་པར་བྱ་དྲིས་པའི་ལན་དུ།
ལྷའི་བུ་གང་དག་བྱང་ཆུབ་ཏུ་སེམས་མ་བསྐྱེད་པ་དེ་དག་གིས་བསྐྱེད་པར་བྱའོ། ། གང་ཡང་དག་པའི་སྐྱོན་མེད་པ་ལ་ཞུགས་པ་དེ་དག་ལ་ནི་སེམས་བསྐྱེད་པའི་མཐུ་མེད་དེ། འཁོར་བའི་རྒྱུན་གྱི་མཚམས་བཅད་པའི་ཕྱིར་རོ། ། ཞེས་པའི་མདོ་འདིས་ལམ་ཤེས་ཀྱི་ལྷན་ཅིག་བྱེད་པའི་རྐྱེན་ཡོད་མེད་ཀྱི་ཡུལ་སོ་སོར་ངེས་པ་ཉིད་དུ་བསྟན་པ་ཡིན་ཏེ། རྟེན་བཤད་མ་ཐག་པ་དེ་ཡང་ལམ་ཤེས་དངོས་སུ་སྐྱེ་བ་ལ་བྱང་ཆུབ་ཏུ་སེམས་བསྐྱེད་པ་ཁོ་ན་ཡིན་དགོས་པར་བསྟན་པས་སོ། ། འདིར་གཞན་དག་སེམས་ཙམ་པའི་ལུགས་ལ་མདོ་འདིས་མཐར་ཐུག་ཐེག་པ་གསུམ་དུ་བསྟན་ཞེས་ཟེར་མོད། སེམས་ཙམ་པའི་ངོས་འཛིན་གང་ཡིན་ཐོགས་མེད་ཞབས་ཀྱིས་ས་སྡེར་ནི་ལྷག་བཅས་ཀྱི་དགྲ་བཅོམ་པ་ཐེག་ཆེན་ལམ་དུ་འཇུག་པར་བཤད་ལ་ལྷག་མེད་ནས་དེར་མི་འཇུག་པ་ལ་དགོངས་པར་འཆད་ན་ནི་མ་ངེས་ཏེ། འཁོར་བའི་རྒྱུན་གྱི་མཚམས་བཅད་པ་ནི་ལྷག་བཅས་དགྲ་བཅོམ་པ་ལ་ཡང་ཡོད་པས་སོ། ། གཉིས་པ་ནི་སེམས་མ་བསྐྱེད་པ་ལ་ལམ་ཤེས་གཏན་མི་སྐྱེ་བ་ཡིན་ནམ་ཞེ་ན། གལ་ཏེ་དེ་དག་ཀྱང་བླ་ན་མེད་པའི་བྱང་ཆུབ་ཏུ་སེམས་བསྐྱེད་ན་རྗེས་སུ་ཡི་རང་བར་བྱའོ། །
ཞེས་པའི་མདོ་འདིས་ཆོས་ཅན། ཁམས་གསུམ་ལ་འདོད་ཆགས་དང་བྲལ་བའི་ཐེག་དམན་དགྲ་བཅོམ་པ་དང༌། ཅིག་ཤོས་ཕྱི་རོལ་པ་དང་ནང་པའི་རྣལ་འབྱོར་པ་སེམས་མ་བསྐྱེད་པས་ཀྱང་མཐར་ཐུག་སངས་རྒྱས་ཉིད་འཐོབ་པར་བྱ་བའི་ཕྱིར་དུ། ལམ་ཤེས་པ་ཉིད་བསྒོམ་པར་བྱ་བས་ཁྱབ་པར་བསྟན་པ་ཡིན་ཏེ། འཁོར་བའི་རྒྱུན་གྱི་མཚམས་བཅད་པར་བཤད་མ་ཐག་པ་དེ་ཡང་བྱང་ཆུབ་མཆོག་ཏུ་སེམས་བསྐྱེད་ན་རྗེས་སུ་ཡི་རང་བར་དངོས་སུ་བསྟན་པ་དེའི་ཕྱིར། དེ་སྒྲུབ་པ་ནི་མདོ་དེས་དེ་ལྟར་བསྟན་མོད། དེ་དགོངས་པ་ཅན་ནོ་ཞེ་ན། དམན་པའི་ལྷག་མེད་དུ་ཞུགས་པ་དང༌། གཏན་ཡོངས་སུ་མྱ་ངན་ལས་མི་འདའ་བའི་ཆོས་ཅན་ཞེས་སོགས་ཀྱི་སྐྱེ་བོ་ཐམས་ཅད་ཆོས་ཅན། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཀྱི་མཐར་ཐུག་པ་ཅན་ཡིན་ཏེ།
རྒྱུ་རང་བཞིན་དུ་གནས་པའི་རིགས་ཀྱིས་ཁྱབ་པའི་ཕྱིར། གཏན་ཚིགས་འདི་ནི་མཐར་ཐུག་ཐེག་པ་གསུམ་པ་དག་གི་ངོར་འགོད་དགོས་པ་ཡིན་ཏེ། ཡེ་ཤེས་སྣང་བ་རྒྱན་ལས་རང་བཞིན་གྱིས་རྣམ་པར་དག་པའི་རིགས་ཡོད་པའི་ཕྱིར། འགའ་ཡང་གཏན་རྣམ་པར་དག་པར་མི་འགྱུར་བ་ནི་འོས་མ་ཡིན་ནོ། ། ཞེས་དང༌། དབུ་མ་སྣང་བར། སེམས་ཅན་ཐམས་ཅད་དེ་བཞིན་གཤེགས་པའི་སྙིང་པོ་ཅན་ནོ་ཞེས་བྱ་བ་འདིས་ཀྱང་ཐམས་ཅད་སངས་རྒྱ་བར་རུང་བ་ཉིད་དུ་བསྟན། ཅེས་བཤད་པ་ལྟར་རོ། ། དེས་ན་མཐར་ཐུག་ཐེག་པ་གསུམ་དང་གཏན་མི་འདའ་བའི་ཆོས་ཅན་ཁས་བླངས་པས་དབུ་མ་པ་མ་ཡིན་པར་མ་ངེས་ཤིང༌། སེམས་ཙམ་པ་མ་ཡིན་པས་སེམས་ཅན་ལ་རང་བཞིན་གནས་རིགས་དང་སྙིང་པོས་མ་ཁྱབ་པར་ཁས་ལེན་པའི་ངེས་པ་མེད་དོ། །
གཏན་ཚིགས་དེ་མི་མཐུན་ཕྱོགས་ལ་ཞུགས་པ་མ་ཡིན་ཏེ། གང་ཡང་དག་པའི་སྐྱོན་མེད་པ་ལ་ཞུགས་པ་དེ་དག་ནི་ཞེས་སོགས་མཐར་ཐུག་ཐེག་པ་གསུམ་དུ་རྣམ་པར་གཞག་པ་ནི། དགོངས་པ་ཅན་ཡིན་གྱི་མཚན་ཉིད་པ་ནི་མ་ཡིན་ནོ་ཞེས་ལུགས་ལས་ཏེ། མདོ་དེའི་དེ་མ་ཐག་ཏུ་ཁོ་བོ་ནི་དེ་དག་གི་དགེ་བའི་ཕྱོགས་ལ་བར་ཆད་མི་བྱེད་དོ་ཞེས་འབྱུང་བས་སོ། ། འདིར་འཁོར་བ་ལ་མཐའ་མེད་པ་ནི་དབུ་སེམས་སུ་གྲགས་པ་གཉིས་ཀའི་འདོད་པ་ཇི་ལྟར་ཡིན་ལ། རྣམ་རིག་དབུ་མ་པས་ཀྱང་སེམས་ཅན་ཐམས་ཅད་སངས་རྒྱ་བར་རུང་བ་དང༌། སངས་མི་རྒྱ་བའི་སེམས་ཅན་ཡོད་པ་མི་འགལ་བར་ཁས་ལེན་དགོས་པ་དབུ་སེམས་གཉིས་སུ་གྲགས་པ་གཉིས་ཀ་ཁྱད་མེད་ཅིང༌། ལྷག་མེད་དུ་ཞུགས་ནས་ཐེག་པ་ཆེན་པོར་འཇུག་པའི་སྐྱེ་བ་ལེན་ཚུལ་ཇི་ལྟར་ཡིན་པ་ནི། རྣམ་བརྫུན་པ་དང་ངོ་བོ་ཉིད་མེད་པ་པའི་གཞུང་གང་དུ་ཡང་མ་བཤད་ལ། འཁོར་ལོ་གསུམ་པའི་མདོ་དང་བསྟན་བཅོས་ལས་ནི་མ་རིག་བག་ཆགས་ཀྱི་སའི་དབང་གིས་ཟག་མེད་ཀྱི་ལས་བསགས་ནས་ལུས་ལེན་པར་བཤད་དོ། །
གསུམ་པ་རྒྱུ་ལམ་ཤེས་ཀྱི་རང་བཞིན་ནི། ཁོ་བོ་ནི་དེ་དག་གི་དགེ་བའི་ཕྱོགས་ལ་བར་ཆད་མི་བྱེད་དོ། ། ཞེས་པའི་མདོ་ཆོས་ཅན། རྒྱུ་ལམ་ཤེས་ཀྱི་རང་བཞིན་བསྟན་པ་ཡིན་ཏེ། དམན་ལམ་སྔོན་དུ་མ་སོང་བའི་བྱང་ཆུབ་ཏུ་སེམས་བསྐྱེད་པ་ནི་འཁོར་བ་ཇི་སྲིད་པར་སེམས་ཅན་གྱི་དོན་བྱེད་པར་ཞུགས་པ་ཉིད་ཀྱིས་ན་འདོད་སྲིད་ཀྱི་འདོད་ཆགས་ཀྱི་ཉོན་མོངས་པའི་བག་ལ་ཉལ་རྣམ་པ་ཐམས་ཅད་དུ་ཆེད་དུ་གཉེར་ནས་སྤངས་པ་དང་སྤོང་བ་མ་ཡིན་པ་ནི་དེའི་རང་བཞིན་དུ་བཤད་པའི་ཕྱིར། འདིར་གཞན་དག འདོད་སྲིད་ཀྱི་འདོད་ཆགས་བྱང་འཕགས་གཞན་དོན་སྒྲུབ་པའི་གྲོགས་སུ་དགོས་པ་ཡིན་གྱི། སྲིད་པར་སྐྱེ་བ་ལེན་པའི་རྒྱུར་དགོས་པ་མ་ཡིན་ཏེ། དེའི་རྒྱུ་ནི་སྙིང་རྗེ་དང་སྨོན་ལམ་གྱིས་ཆོག་པའི་ཕྱིར་དང༌། གཞན་དུ་ཉོན་མོངས་པའི་དབང་གིས་སྐྱེ་བ་ལེན་པར་ཐལ་བས་སོ། །
ཞེས་གསུངས་པ་ནི་དེར་མ་ངེས་ཏེ། བག་ལ་ཉལ་ཀུན་འཇོམས་པ་དང༌། ། ཞེས་པའི་འགྲེལ་ཆེན་གཉིས་ཀ་ལས། མ་རིག་པ་དང་ལྟ་བའི་བག་ལ་ཉལ་འཇོམས་ཀྱི།

འདོད་པ་དང་སྲིད་པའི་ཟག་པ་ནི་མ་ཡིན་ཏེ། བསམ་བཞིན་དུ་སྲིད་པར་སྐྱེ་བ་འཛིན་པས་སོ། ། ཞེས་གསུངས་པའི་ཕྱིར། སྐྱེ་བ་ལེན་པའི་རྒྱུ་འདི་དམན་པའི་དགྲ་བཅོམ་ལ་ཡོད་པ་མ་ཡིན་ཏེ། སྲིད་པར་སྐྱེ་བ་ལེན་པའི་རྒྱུའི་ཉོན་མོངས་པ་ཆེད་དུ་གཉེར་ནས་སྤངས་ཟིན་པས་སོ། ། འཕགས་སེང་གཉིས་ཀ་ཉོན་མོངས་མི་སྤོང་བའི་རང་བཞིན་དེ་ལྟར་བཞེད་པ་ཉིད་དུ་འདྲ་ན། བྱང་སེམས་ལ་འབྲས་བུ་རིམ་གྱིས་པའི་འབྲས་བུ་བར་པ་གཉིས་ཀྱི་རྣམ་གཞག་འཆད་ནི་འཚད་ཀྱི་ཁྱད་པར་འབྱུང་བ་ཅི་ཞེ་ན། འཕགས་པས་ནི་ཐེག་ཆེན་ལམ་དུ་དེ་འདྲའི་ཉོན་མོངས་པ་ཆེད་དུ་གཉེར་ནས་མི་སྤོང་བས་ན་དེ་འདྲ་སྤོང་བ་ལ་བརྩོན་བཞིན་པ་དང་སྤངས་པས་རབ་ཏུ་ཕྱེ་བ་ཞེས་བཞག་མ་ནུས་ཤིང༌། ཤེས་སྒྲིབ་ཀྱི་ཞར་ལ་སྤངས་པ་དེ་ཡང་ཁམས་གསུམ་གྱི་དབྱེ་བས་རིམ་ཅན་དུ་མ་ཡིན་པར་ཅིག་ཅར་དུ་སྤངས་པས་ན་ཕྱིར་མི་འོང་དུ་བཞག་པའི་ཚེ་ན་དགྲ་བཅོམ་དུ་ཐལ་བ་སོགས་ཀྱིས་སོ། ། འཇིག་རྟེན་པའི་ལམ་གྱིས་སྤོང་བའི་ཚེ་ནི་ཁམས་གསུམ་གྱི་དབྱེ་བས་རིམ་ཅན་ཁོ་ནར་ངེས་པས་ན་ཆགས་བྲལ་སྔོན་སོང་ལ་མི་མཚུངས་སོ། ། འཕགས་སེང་གཉིས་ཀའི་བཞེད་ཚུལ་དེ་ལྟ་ན།
སྡུག་བསྔལ་ལ་ཆོས་བཟོད་དུ་དམན་པའི་སྤངས་རྟོགས་རྫོགས་པར་འཆད་པ་དང་ཇི་ལྟར་མི་འགལ་ཞེ་ན། དགྲ་བཅོམ་པས་ཐར་པ་ཐོབ་པ་ལ་གེགས་བྱེད་ཀྱི་དང༌། འཁོར་བར་འཆིང་བྱེད་ཀྱི་ཉོན་མོངས་པ་སྤང་བཞིན་དུ་ཐེག་ཆེན་སྡུག་བསྔལ་ཆོས་བཟོད་ཀྱི་ཚེ་ཡང་དེ་སྤངས་པའོ། ། དེའི་ཤེས་བྱེད་ཀྱང་དམན་པའི་རྒྱུད་ལ་ནི་འདོད་སྲིད་ཀྱི་བག་ལ་ཉལ་ཐར་པའི་གེགས་དང་ཉོན་མོངས་པའི་ཉེས་པ་བསྐྱེད་ཅིང་འདོད་གཟུགས་སུ་སྐྱེ་བ་འཕེན་བྱེད་ཀྱི་རྒྱུ་བྱེད་པས་འཁོར་བར་འཆིང་བྱེད་ཡིན་ལ། བྱང་འཕགས་ལ་ནི་སྟོང་ཉིད་མངོན་སུམ་དུ་རྟོགས་པས་དེ་འདྲ་དེ་ལ་ཉོན་མོངས་པའི་ཉེས་པ་བསྐྱེད་པའི་ནུས་པ་མེད་ཅིང༌། དེའི་ཚེ་སྲིད་པར་སྐྱེ་བ་འཕེན་བྱེད་ཀྱི་རྒྱུ་ནི་སྙིང་རྗེ་དང་སྨོན་ལམ་ཡིན་གྱི། འདོད་སྲིད་ཀྱི་ཟག་པ་མ་ཡིན་པ་དང༌། དེའི་ཚེ་ནི་རང་གི་ཐོབ་བྱའི་ཐར་པ་ལ་གེགས་བྱེད་མ་ཡིན་གྱི། དེ་ལ་ཕན་འདོགས་བྱེད་ཀྱི་གཙོ་བོ་ཡིན་པའི་ཕྱིར། དེ་ཡང་སྐྱེ་འཕགས་གང་ཡིན་ཡང་སྲིད་པར་སྐྱེ་བ་འགྲུབ་བྱེད་ཀྱི་རྒྱུ་ལ་ནི།
འཕེན་བྱེད་གང་ཡིན་ཡང༌། འགྲུབ་བྱེད་འདོད་སྲིད་ཀྱི་བག་ལ་ཉལ་ངེས་པར་དགོས་པ་ནི་རྣལ་འབྱོར་སྤྱོད་པའི་གཞུང་ལུགས་ཀྱི་དགོངས་པ་ཇི་ལྟ་བ་བཞིན་དུ་འཕགས་སེང་བཞེད་ལ་རྒྱུད་བླ་རྩ་འགྲེལ་སོགས་ཀྱི་གཞུང་གཞན་ལས་ནི། སྙིང་རྗེ་དང་སྨོན་ལམ། དགེ་རྩ་དང་མཚུངས་ལྡན་གྱི་ཉོན་མོངས་སམ། མ་རིག་བག་ཆགས་ས་དང་ཟག་མེད་ཀྱི་ལས་ལྟ་བུ་ཡིན་པ་དེའི་ཚེ་ནི་འགྲུབ་བྱེད་ལ་སྲེད་ལེན་གྱི་བག་ལ་ཉལ་གྱི་བཤད་པ་མེད་པས་ཤིང་རྟའི་སྲོལ་སོ་སོའོ། ། འོ་ན་སྲོལ་འདིར་དགྲ་བཅོམ་གྱི་རྟོགས་པ་སྔོན་སོང་ལ་སྲིད་པར་སྐྱེ་བ་འགྲུབ་བྱེད་ཀྱི་རྒྱུ་མེད་པས། འཁོར་བ་ཇི་སྲིད་པར་སེམས་ཅན་གྱི་དོན་མཛད་ཚུལ་ཇི་ལྟ་བུ་ཞེ་ན། མདོ་སྡེ་རྒྱན་ལས། བསམ་གྱིས་མི་ཁྱབ་བསྒྱུར་བ་ཡི། ། སྐྱེ་བ་དང་ནི་ཡང་དག་པར། །
ལྡན་ཕྱིར་སྤྲུལ་པས་རབ་ཏུ་སྒྲུབ། ། ཅེས་སོགས་གཞུང་གོང་འོག་གི་སྐབས་ཇི་ལྟ་བ་བཞིན་ཁས་བླང་བར་བྱའོ། ། བཞི་པ་ནི་སེམས་བསྐྱེད་པ་དེའི་འོག་ཏུ་སྲིད་པར་སྐྱེ་བ་ལེན་པའི་རྒྱུ་ཆེད་དུ་གཉེར་ནས་མི་སྤོང་བ་དེ་ལྟ་བུའི་རང་བཞིན་ཅན་གྱི་བྱེད་ལས་ནི། གདུལ་བྱའི་སེམས་ཅན་དག་སྔར་མ་བསྡུས་པ་སྦྱིན་པ་དང་སྙན་པར་སྨྲ་བས་སྡུད་པར་བྱེད་པ་དང༌། བར་དུ་སེམས་བསྐྱེད་པ་སོགས་དོན་མཐུན་པས་སྨིན་པར་བྱེད་པ་དང༌། མཐར་བདག་མེད་པའི་ལྟ་བ་སོགས་དོན་སྤྱོད་པས་སྨིན་པ་ལ་སོགས་པར་བྱེད་པ་ཅན་ཡིན་ཏེ། མདོ་ལས་ཁྱད་པར་འཕགས་པ་ལས་ཆེས་ཁྱད་པར་དུ་འཕགས་པའི་ཆོས་འཐོབ་པར་བྱའོ་ཞེས་པ་ལས་དོན་དེ་བསྟན་པའི་ཕྱིར། གཉིས་པ་ཡན་ལག་ཅན་གྱི་ལམ་ཤེས་ལ་གསུམ་སྟེ། ཉན་ཐོས་ཀྱི་དང༌། རང་རྒྱལ་གྱི་དང༌།
བྱང་ཆུབ་སེམས་དཔའི་ལམ་ཤེས་སོ། ། དང་པོ་ལ་ཤེས་བྱའི་ལམ་དངོས་དང༌། དེའི་རྒྱུ་ངེས་འབྱེད་ཆ་མཐུན་ནོ། ། དང་པོ་ལ་གསུམ་ལས་མཚམས་སྦྱར་བ་ནི། དེ་ལྟར་རྟེན་ལ་སོགས་པ་ཡན་ལག་ལྔ་བརྗོད་ཟིན་ནས། དང་པོར་ཉན་ཐོས་ཀྱི་ལམ་དང༌། དེ་ཤེས་པའི་ཚུལ་བཤད་པར་བྱ་སྟེ། ལམ་ཤེས་པ་ཉིད་ཀྱི་སྐབས་སུ་ཐེག་པ་གསུམ་གྱི་ལམ་ཐམས་ཅད་ཡར་ལྡན་དུ་རྫོགས་པར་བྱ་དགོས་པས་སོ། ། རྩ་བ་ནི། བརྒྱ་བྱིན་གྱིས་རབ་འབྱོར་གྱི་ལེའུར་ཤེར་ཕྱིན་གང་ཡིན་དྲིས་པའི་ལན་དུ།
རྣམ་པ་ཐམས་ཅད་མཁྱེན་པ་ཉིད་དང་ལྡན་པའི་ཡིད་ལ་བྱེད་པས་གཟུགས་མི་རྟག་པ་ཡིད་ལ་བྱའོ། ། ཞེས་སོགས་ཀྱི་མདོ་ཚན་ཉི་ཤུ་རྩ་དྲུག་པོ་ཆོས་ཅན། ཤེས་པར་བྱ་བའི་ཉན་ཐོས་ཀྱི་ལམ་དང༌། དེ་ཇི་ལྟར་ཤེས་པའི་ཚུལ་བསྟན་པ་ཡིན་ཏེ། དེ་བསྟན་པར་རྗེ་བཙུན་གྱི་གཞུང་འདིས་བཀྲལ་བའི་ཕྱིར། དེ་ཡང་ཤེས་པར་བྱ་བའི་ལམ་གསུམ་ནི། སྤྱིར་རྟེན་གྱི་གང་ཟག་ཐེག་པ་གསུམ་པོ་སོ་སོར་འབྱེད་པའི་རྟོགས་རིས་གསུམ་པོ་དེ་ཡིན་ལ། དེ་དམན་པའི་རྒྱུད་ལ་ཡོད་པའི་ཚེ། བྱེད་ལས་བདག་འཛིན་སྤོང་བར་བྱེད་ཅིང༌། གཞི་ལམ་འབྲས་གསུམ་ལ་མཚན་མར་འཛིན་པ་དང་མི་འགལ།
རང་རྒྱལ་གྱི་རྒྱུད་ལ་ཡོད་པའི་ཚེ་བྱེད་ལས་སྔ་མའི་སྟེང་དུ་གཟུང་བ་ཕྱི་རོལ་གྱི་དོན་དུ་ཞེན་པ་ཁོ་ན་ཆེད་དུ་གཉེར་ནས་སྤོང༌། བྱང་ཆུབ་སེམས་དཔའི་རྒྱུད་ལ་ནི་སྲིད་པར་སྐྱེ་བ་ལེན་པའི་རྒྱུ་ཆེད་དུ་གཉེར་ནས་མི་སྤོང་བའི་རང་བཞིན་ཅན་ཡིན། བྱང་སེམས་འཕགས་པས་ནི། ལམ་སྔ་མ་གཉིས་པོ་ལ་ཤེས་མཐོང་གིས་བལྟས་ནས་འདའ་བར་བྱེད་ཀྱི་མངོན་དུ་མི་བྱེད། ལམ་གསུམ་པ་ཡང་ཇི་སྲིད་རྫོགས་སྨིན་མཐར་མ་ཕྱིན་པ་དེ་སྲིད་མངོན་དུ་བྱེད་ཀྱང་སངས་རྒྱས་ནས་འདའ་བར་བྱེད་པའོ། ། འདིར་བསྟན་གྱི་ལམ་གསུམ་ཤེས་ཚུལ་ནི། རང་རྒྱུད་ལ་བསྐྱེད་ནས་ཤེས་དགོས་པ་ཡིན་ཏེ། ཤེས་མཐོང་གི་ལྟ་བའི་དོན་ལམ་སྔ་མ་གཉིས་ཀྱང་རྟོག་བྲལ་མ་འཁྲུལ་བའི་ཚུལ་གྱིས་ཤེས་དགོས་པ་ལ་བཤད་པའི་ཕྱིར། དེ་ཡང་རྟོགས་རིས་སམ་ཆ་འདྲ་ཙམ་བསྐྱེད་པ་ཡིན་གྱི། དངོས་བསྐྱེད་པ་མ་ཡིན་ཏེ།
ཉན་རང་གི་ལམ་དངོས་ནི་སྟོང་པ་ཉིད་ཀྱི་ཤེས་རབ་དང་མི་མཐུན་ཞིང༌། ཉོན་མོངས་མི་སྤོང་བའི་རང་བཞིན་དང་འགལ་བས་སོ། ། དེ་ལ་དགོངས་ནས་ལོ་ཙྪ་བ་ཆེན་པོས་ས་བདུན་པ་མན་ཆད་དུ་ཉན་རང་གི་ལམ་གཟུགས་བརྙན་གྱི་ཚུལ་དུ་བསྐྱེད་པ་ཞེས་བཤད་དོ། ། ཉན་རང་གི་ལམ་དངོས་མ་ཡིན་ཡང༌། བདག་མེད་དང་པོ་གཉིས་རྟོགས་པའི་ཡེ་ཤེས་ནི་དངོས་ཡིན་ལ། བྱང་འཕགས་ཀྱི་མཉམ་གཞག་ཏུ་རྟོགས་པ་གསུམ་པོ་འགལ་བ་མ་ཡིན་ཏེ། ཐམས་ཅད་སྟོང་ཉིད་རྟོགས་པའི་ཡེ་ཤེས་དང་མཚུངས་ལྡན་དུ་བྱུང་བས་ཡེ་ཤེས་དེའི་ངོར་གཅིག་རྟོགས་པ་ལ་གཅིག་ཤོས་གཉིས་ཀྱང་རྟོགས་པས་ཁྱབ་པའི་ཕྱིར་རོ། ། དེ་ལྟར་བཤད་པས་ནི་ཤེས་པར་བྱ་བའི་ཉན་རང་གི་ལམ་དང༌། དེའི་ལམ་དངོས་ཀྱི་ཁྱད་པར་ཕྱེ་བ་ཡིན་ནོ། ། དེ་ལས་གཞན་དུ་གང་ཟག་གི་བདག་མེད་རྟོགས་པའི་ཐེག་ཆེན་མཐོང་ལམ་གྱིས་སྟོང་ཉིད་མངོན་སུམ་དུ་མ་རྟོགས་ན་དེ་འདྲ་དེ་ཉོན་མོངས་ཆེད་དུ་གཉེར་ནས་སྤོང་བ་དང༌།
འཛིན་རྟོག་ཆེད་དུ་གཉེར་ནས་མི་སྤོང་བའི་རང་བཞིན་ཅན་དུ་ཐལ་བར་འགྱུར་རོ། ། ལམ་དེ་ཇི་ལྟར་ཤེས་པའི་ཚུལ་ནི་མི་དམིགས་པ་ཉིད་དུ་ཤེས་པར་བྱ་བ་ཡིན་ཏེ། རྣམ་པ་མི་དམིགས་སྒོ་ནས་ནི། ། ཞེས་པ་ལམ་ཤེས་གསུམ་ག་ལ་སྦྱོར་རྒྱུ་ཡིན་པས་སོ། ། དེ་ལྟར་ན་ལམ་ཤེས་འདི་ནི་ཤེས་པར་བྱ་བའི་ལམ་གསུམ་ལ་ལྟོས་ནས། རང་རིག་མངོན་སུམ་དུ་མ་ཟད། རྣལ་འབྱོར་མངོན་སུམ་དུ་ཡང་བཞག་དགོས་ཏེ། བསྒོམས་པས་ཉམས་མྱོང་གི་ཚེ་ལམ་གསུམ་གྱི་གནས་ཚུལ་རང་མཚན་དང་དོན་དམ་བདེན་པར་གནས་པའི་ཕྱིར། འགྲེལ་པ་ལ། ཤེས་པར་བྱ་བའི་ལམ་དང༌།
ཇི་ལྟར་ཤེས་པའི་ཚུལ་ལོ། ། དང་པོ་ལ་ཤེས་པར་བྱ་བའི་ཉན་ཐོས་ཀྱི་ལམ་ནི། སྟོང་ཉིད་རྟོགས་པའི་ཤེས་རབ་དང་མཚུངས་ལྡན་དུ་བྱུང་བའི་མི་རྟག་ལ་སོགས་བཅུ་དྲུག་གི་རྣམ་པ་ཅན། བྱང་སེམས་ཀྱི་རྒྱུད་ལ་ཡར་ལྡན་དུ་སྐྱེས་པ་ཞིག་ཡིན་པས་དེ་འཆད་པ་ལ། ཆོས་མངོན་པ་དང་ཤེར་ཕྱིན་ལས་གསུངས་པ་མིང་དོན་གཉིས་ཀ་མཐུན་པ་རྣམས་ལ་ངོ་བོ་ཉིད་ཀྱི་རྣམ་པ་ཞེས་པའི་བརྡ་དང༌། མིང་མ་མཐུན་ཀྱང་བྱང་སེམས་ཀྱི་རྒྱུད་ལ་སྐྱེས་པའི་ཚེ་དོན་མཐུན་པ་རྣམས་ལ་རྣམ་གྲངས་ཀྱི་རྣམ་པ་ཞེས་པའི་བརྡ་སྦྱར་ནས། དོར་བྱ་སྡུག་ཀུན་གྱི་རྣམ་པ་དང༌། བླང་བྱ་འགོག་ལམ་གྱི་རྣམ་པའོ། ། དང་པོ་ལ་སོ་སོའི་རྣམ་པ་དང༌། ཐུན་མོང་གི་རྣམ་པའོ། །
དང་པོ་སྡུག་བསྔལ་གྱི་བདེན་པའི་རྣམ་པ་ནི། ཆོས་མངོན་པ་ལས་འབྱུང་བ་དང་གོ་རིམ་བཞིན་དུ་སྦྱར་ན་ལུང་གཉིས་ཀ་ལས། མི་རྟག་པ་དང༌། སྟོང་པ་དང༌། མངོན་པ་ལས་བདག་མེད་པ་ཞེས་གསུངས་པ་དེ་དག་གི་མཚན་ཉིད་ཤེར་ཕྱིན་ལས། ཞི་བའི་རྣམ་པ་སྟེ་བཞི་དང༌། ཀུན་འབྱུང་བདེན་པའི་རྣམ་པ་ནི་ཤེར་ཕྱིན་ལས་ནད་དང་འབྲས་དང་ཟུག་རྔུ་དང་སྡིག་པ་ལྟ་བུའི་རྣམ་པ་རྣམས་སུ་གསུངས་པ་ནི། མངོན་པ་ལས། སྡུག་བསྔལ་བ་དང༌། རྒྱུ་དང་ཀུན་འབྱུང་བ་དང༌།
རབ་ཏུ་སྐྱེ་བ་དང༌། རྐྱེན་གྱི་ངོ་བོ་ཉིད་ཀྱི་རྣམ་པ་ཞེས་གསུངས་པ་རྣམས་ནི་གོ་རིམ་བཞིན་དུ་རྣམ་གྲངས་ཀྱི་རྣམ་པས་སྦྱར་བར་བྱ་སྟེ། མིང་མ་མཐུན་ཀྱང་དཔེའི་སྒོ་ནས་དོན་མཐུན་པའི་ཕྱིར། གཉིས་པ་ནི། སྔ་མ་བརྒྱད་པོ་རེ་རེ་ཞིང་ཆོས་མངོན་པ་དང་སྦྱོར་ན། ཤེར་ཕྱིན་ལས་ཕ་རོལ་གྱི་རྣམ་པ་སོགས་བདུན་གསུངས་པ་གང་དང་སྦྱོར་ཞེ་ན། སྡུག་བསྔལ་དང་ཀུན་འབྱུང་གི་བདེན་པ་དེ་དག་ཉིད་ལ་སོ་སོར། ཆོས་མངོན་པ་ལས། ཡིད་འབྱུང་སོགས་ཀྱི་རྣམ་པ་གསུམ་ཡོད་པ་དང་སྦྱར་བར་བྱ་སྟེ། ཡིད་འབྱུང་བའི་མཚན་ཉིད་གཉིས་པོ་དག་ནི་ཕ་རོལ་དང༌།
འཇིག་པའི་ཆོས་ཅན་གྱི་རྣམ་པ་ཉིད་དག་དང༌། འདོད་ཆགས་དང་བྲལ་བར་བྱ་བ་དག་གི་ངོ་བོ་གཡོ་བ་དང་རབ་ཏུ་འཇིག་པའི་རྣམ་པ་དག་དང༌། འགོག་པར་བྱ་བའི་རང་གི་ངོ་བོ་འཇིག་པ་དང༌། ནད་འགོ་བ་དང༌། འཚེ་བའི་རྣམ་པ་དག་ཏུ་བསྒོམ་པར་བྱ་བ་དང་སྦྱོར་བའི་ཕྱིར། དེ་ལྟར་སྦྱོར་མོད། ཡིད་འབྱུང་སོགས་གསུམ་པོ་སྡུག་ཀུན་གྱི་རྣམ་པར་མངོན་པ་ལས་ཇི་ལྟར་གསུངས་ཞེ་ན། རྣམ་གྲངས་བསྡུ་བ་ལས། ཡིད་འབྱུང་བར་བྱ་བ་དང༌། འདོད་ཆགས་དང་བྲལ་བར་བྱ་བ་དང༌།
འགོག་པའི་ཕྱིར་ལམ་དུ་ཞུགས་པ་ཡིན་ནོ་ཞེས་བཤད་ལ། འགོག་ལམ་ལ་ནི་ཡིད་འབྱུང་བ་སོགས་སུ་བྱར་མེད་པའི་ཕྱིར་རོ། ། གཉིས་པ་ལ། འགོག་ལམ་གྱི་རྣམ་པ་གཉིས་ལས། དང་པོ་འགོག་པའི་བདེན་པའི་རྣམ་པ་ནི། མངོན་པ་ལས་གསུངས་པ། འགོག་པའི་རང་གི་ངོ་བོ། ཤེར་ཕྱིན་ལས་བདག་མེད་པ་དང༌། མངོན་པ་ལས་ཞི་བ་དང་གྱ་ནོམ་པའི་རྣམ་པའི་བདག་ཉིད་ཤེར་ཕྱིན་ལས་དབེན་པ་དང༌། མངོན་པ་ལས་ངེས་པར་འབྱུང་བའི་ངོ་བོ་ཉིད་ཀྱི་རྣམ་པ་ཤེར་ཕྱིན་ལས་སྟོང་པ་ཉིད་དང༌།
མཚན་མ་མེད་པ་དང༌། སྨོན་པ་མེད་པ་དང༌། མངོན་པར་འདུ་བྱེད་པ་མེད་པའི་རྣམ་པ་དག་གོ ། གཉིས་པ་ལམ་གྱི་བདེན་པའི་རྣམ་པ་ནི། ལུང་གཉིས་ཀ་ལས། ལམ་དང༌། སྒྲུབ་པ་དང༌། རིགས་པ་དང༌། ངེས་པར་འབྱིན་པའི་རྣམ་པ་རྣམས་སོ། ། ཇི་ལྟར་ཤེས་པའི་ཚུལ་ནི།
བྱེད་པ་པོ་བྱང་ཆུབ་སེམས་དཔས། ལས་སུ་བྱ་བ་ཇི་སྐད་བཤད་པའི་རྣམ་པ་དེ་རྣམས་ཤེས་ཚུལ་ངོ་བོ་ཉིད་མི་དམིགས་པའི་སྒོ་ནས་ཤེས་པ་ནི་ཉན་ཐོས་རྣམས་ཀྱི་ལམ་ཤེས་པ་ཉིད་ཡིན་པར་ཤེས་པར་བྱ་སྟེ། དེ་ལྟར་དུ་མདོ་དང་རྒྱན་ལས་གསུངས་པའི་ཕྱིར། ཤེས་པར་བྱ་བའི་ཉན་ཐོས་ཀྱི་ལམ་སྟོང་པ་ཉིད་ཀྱི་རྣམ་པ་ཅན་དུ་བཤད་པ་དེ་གནས་སྐབས་ཐམས་ཅད་དུའམ་ཞེ་ན། དམིགས་ཀྱིས་བསལ་བའི་ཕྱིར། ལམ་ཤེས་པ་ཉིད་ཀྱི་སྐབས་སུ་ཞེས་སྨོས་སོ། ། གཉིས་པ་ལ་གསུམ་ལས། དང་པོ་ནི། བདེན་པ་བཞིའི་རྣམ་པ་མི་རྟག་སོགས་སྟོང་པ་ཉིད་མངོན་སུམ་དུ་རྟོགས་པའི་ཤེས་རབ་དང་མཚུངས་པར་ལྡན་པ་ཉིད་དུ་ཡོངས་སུ་ཤེས་པ་ནི། དེ་དང་དམིགས་རྣམ་མཚུངས་པའི་ངེས་པར་འབྱེད་པའི་ཆ་དང་མཐུན་པ་རྟོགས་པ་སྔོན་དུ་འགྲོ་བས་སོགས་སོ། །
རྩ་བ་ནི། གཟུགས་ནི་གཟུགས་ཀྱིས་སྟོང་ངོ༌། ། ཞེས་སོགས་ཀྱི་མདོ་ཚན་གཉིས་ཆོས་ཅན། ཤེས་པར་བྱ་བའི་ཉན་ཐོས་ཀྱི་མཐོང་ལམ་གོང་དུ་བཤད་མ་ཐག་པ་དེའི་རིགས་འདྲའི་ངེས་ཆ་བསྟན་པ་ཡིན་ཏེ། དེ་བསྟན་པར་འཕགས་པ་ཞེས་སོགས་གཞུང་འདིས་བཀྲལ་བའི་ཕྱིར། འགྲེལ་པ་ནི། གཟུགས་ལ་སོགས་པའི་ཕུང་པོ་རང་རང་གི་ངོ་བོས་སྟོང་པའི་ཕྱིར། སྟོང་པ་ཉིད་རྣམས་ཕན་ཚུན་དུ་ཐ་དད་པ་མེད་པའི་རྣམ་པས་བདེན་པ་བཞིའི་དམིགས་པ་ལ་རྣམ་པ་མི་རྟག་པ་སོགས་བཅུ་དྲུག་དང་མཚུངས་ལྡན་དུ་དམིགས་པ་ལ་ནི་གོ་རིམ་བཞིན་དུ་ངེས་པར་འབྱེད་པའི་ཆ་དང་མཐུན་པར་དྲོད་སྐྱེའོ། ། ཞེས་པ་དང༌། གཟུགས་ལ་སོགས་པ་སྔ་མ་བཞིན་དུ་མི་དམིགས་པའི་རྣམ་པ་དང༌།
མི་རྟག་ལ་སོགས་ཀྱི་རྣམ་པ་མཚུངས་ལྡན་གྱི་སྒོ་ནས་བདེན་པ་བཞི་ལ་དམིགས་པས་ནི་ངེས་པར་འབྱེད་པའི་ཆ་དང་མཐུན་པ་རྩེ་མོ་སྐྱེའོ། ། ཞེས་བྱ་བ་དང༌། དེ་བཞིན་དུ་གཟུགས་ལ་སོགས་པ་བདེན་པ་བཞི་ལ་རྟག་པ་ཡང་མ་ཡིན་མི་རྟག་པ་ཡང་མ་ཡིན་ནོ། ། ཞེས་དམིགས་པའི་ཚུལ་གྱིས་གནས་པ་བཀག་པ་དང༌། ཐུན་མོང་བ་སྟོང་བདག་མེད་ཀྱི་རྣམ་པ་མཚུངས་ལྡན་དུ་བྱུང་བས་ནི་ངེས་ཆ་བཟོད་པ་སྐྱེའོ། ། ཞེས་བྱ་བ་དང༌། ས་རབ་ཏུ་དགའ་བ་ལ་སོགས་པ་ལ་མི་གནས་པའི་ཚུལ་མདོ་ལས་རྒྱས་པར་བསྟན་པ་དེ་རྣམས་ཀྱི་རྣམ་པ་དང༌། སྟོང་བདག་མེད་ཀྱི་རྣམ་པ་མཚུངས་ལྡན་དུ་བྱུང་བ་ཡིན་པས་ནི་ངེས་ཆ་ཆོས་ཀྱི་མཆོག་སྐྱེའོ། ། ཞེས་བྱ་བར་ཤེས་པར་བྱ་སྟེ། གང་གི་ཕྱིར་ན།
དེ་བཞིན་གཤེགས་པས་ཆོས་ཐམས་ཅད་མངོན་པར་རྫོགས་པར་སངས་རྒྱས་ནས་མ་དག་པ་ཀུན་རྫོབ་ཀྱི་ཆོས་རྣམ་མ་དམིགས་པའི་ཕྱིར། ཞེས་ཚད་མའི་སྐྱེས་བུས་སྣང་རུང་མ་དམིགས་པའི་གཏན་ཚིགས་ཀྱི་འཐད་པས་སོ། ། འདིར་ངག་དོན་ནི། གཟུགས་སོགས་སྟོང་པ་ཉིད་ཅེས་བྱ་བ་ཆོས་ཀྱི་བདག་མེད་པ་དང༌། མི་རྟག་སོགས་གང་ཟག་གི་བདག་མེད་པའི་རྣམ་པ་གཉིས་ཀས་དམིགས་པ་མི་འཐད་དེ། སྡུག་ཀུན་གྱི་བདེན་པ་རང་གི་ངོ་བོས་སྟོང་ན་འཕགས་པ་ལམ་གྱི་དམིགས་པར་འགལ་བ་དང༌། འགོག་ལམ་ནི་དམ་པའི་བདེན་པར་ངེས་པའི་ཕྱིར། སྙམ་པ་ལ། སྡུག་ཀུན་གྱི་བདེན་པ་ནི་དེ་བཞིན་གཤེགས་པས་མ་གཟིགས་པའི་ཕྱིར་རང་གི་ངོ་བོས་སྟོང་ལ། རིགས་ཤེས་རྟོག་པས་སྒྲོ་འདོགས་བཅད་བྱར་དམིགས་པའི་ཕྱིར།
འཇིག་རྟེན་པའི་སྒོམ་བྱུང་གི་དམིགས་པར་མི་འགལ་ལ། འགོག་ལམ་ཡང་རིགས་ཤེས་ཀྱིས་དཔྱད་པའི་ངོར་གང་དུ་ཡང་མི་འགྲུབ་པའི་ཕྱིར། རྟོག་པས་མཚན་མར་འཛིན་པའི་གནས་བྱར་མ་དམིགས་པས་སྟོང་པ་དང༌། འཕགས་པའི་མཉམ་གཞག་ཡེ་ཤེས་ཀྱི་མྱོང་བྱར་དམིགས་པའི་ཕྱིར་འཐད་པ་ཡིན་ནོ། ། འོ་ན་ཤེས་བྱའི་ལམ་དང་ལམ་ཤེས་ཀྱི་ཁྱད་པར་མ་ཕྱེད་དོ་ཞེ་ན། བདག་མེད་ཀྱི་རྣམ་པ་དང་སྟོང་ཉིད་ཀྱི་རྣམ་པ་མཚུངས་ལྡན་དུ་བྱུང་བས་བདེན་པ་ལ་དམིགས་པའི་ཚེ་ནི་ཤེས་བྱའི་ལམ་དུ་འཇོག་ལ། དེ་ཉིད་ཀྱང་མི་དམིགས་པར་རྟོགས་པའི་ཡེ་ཤེས་ལ་ནི་ཡུལ་ཅན་ལམ་ཤེས་སུ་བཞག་པའོ། ། གཉིས་པ་རང་རྒྱལ་གྱི་ལམ་ཤེས་པའི་ལམ་འཆད་པ་ལ། ཤེས་བྱའི་ལམ་དང༌། ལམ་དེའི་རྒྱུ་ངེས་འབྱེད་ཆ་མཐུན་ནོ། །
དང་པོ་ལ་ཁྱད་པར་འཕགས་ཆོས་དང༌། ཁྱད་གཞི་ལམ་གྱི་ངོ་བོ་ཉིད་ལས། དང་པོ་ལ་དངོས་དང་རྩོད་པ་སྤངས་པའོ། ། དང་པོ་ལ་མཚམས་སྦྱར་བ་ནི། ཤེས་པར་བྱ་བའི་ཉན་ཐོས་ཀྱི་ལམ་གྱི་འཇུག་ཐོགས་སུ་ཤེས་པར་བྱ་བའི་རང་རྒྱལ་གྱི་ལམ་བརྗོད་པར་རིགས་མོད་ཀྱི། རེ་ཤིག་སྤྱིར་རང་རྒྱལ་ཉན་ཐོས་ལས་ཁྱད་ཞུགས་པ་ཉིད་དུ་བསྒྲུབ་པར་བྱ་སྟེ། སྤྱིར་ཉན་ཐོས་རྣམས་ལས་རང་རྒྱལ་ཁྱད་པར་དུ་འཕགས་ན་ཁྱད་ཆོས་གང་གིས་ན་རང་རྒྱལ་དེ་དག་གི་སློབ་པ་དང་མི་སློབ་པའི་ལམ་ཉན་ཐོས་ལས། གཞན་ཇི་ལྟར་ཡིན་སྙམ་པའི་དོགས་པ་བསུ་ནས་དེ་སེལ་དགོས་པའི་ཕྱིར། རྩ་བ་ནི། རབ་འབྱོར་གྱིས་གོང་དུ་དེ་ལྟར་བསྟན་པ་ལ་འཕྲོས་ནས།
ལྷའི་བུ་དག་གི་བསམ་པ་ལ་གནོད་སྦྱིན་ལ་སོགས་པ་སྨྲ་བ་པོ་ཀུན་གྱིས་གང་སྨྲས་པ་དེ་ཤེས་པར་རུང་ཡང༌། རབ་འབྱོར་གྱིས་ཤེར་ཕྱིན་བསྟན་པ་དེ་ནི་ཤེས་པར་མི་རུང་ངོ་སྙམ་པ་ལ་རབ་འབྱོར་གྱིས་སྨྲས་པ། ཁོ་བོས་ཚིག་གཅིག་ཀྱང་མ་བརྗོད་དོ། ། ཞེས་སོགས་ཀྱི་མདོ་ཆོས་ཅན། རང་རྒྱལ་མི་སློབ་པས་ཆོས་སྟོན་ཚུལ་གྱི་ཁྱད་པར་བསྟན་པ་ཡིན་ཏེ། དེ་བསྟན་པར། བསེ་རུ་ལྟ་བུའི་ཡེ་ཤེས་ནི། ། ཞེས་པས་བསྟན་པའི་ཕྱིར། དེར་མ་ཟད། རང་འབྱུང་བདག་ཉིད་སོགས་རྒྱན་གཞུང་རྐང་པ་གཉིས་ཆོས་ཅན།
རང་རྒྱལ་སློབ་པས་ལམ་བགྲོད་ཚུལ་གྱི་ཁྱད་པར་བསྟན་པ་ཡིན་ཏེ། དེ་འདྲ་དེ་མདོ་ཚིག་གིས་དངོས་སུ་མ་ཟིན་པ་ལ་རྗེ་བཙུན་གྱིས་ཁ་བསྐང་ནས་བཤད་པའི་ཕྱིར། འགྲེལ་པ་ལ་གཉིས་ལས། ལམ་བགྲོད་ཚུལ་གྱི་ཁྱད་པར་ནི། རང་རྒྱལ་སློབ་པ་དེ་དག་ལ་སྲིད་པ་ཐ་མ་པའི་དུས་སུ་སངས་རྒྱས་ལ་སོགས་པས་བསྟན་པ་ལ་ལྟོས་མི་དགོས་སོ། ། ཞེས་བྱ་བ་ནི། ཉན་ཐོས་ལས་ཁྱད་ཞུགས་པ་ཉིད་གཅིག་ཡིན་ཏེ། རང་སངས་རྒྱས་སུ་ངེས་པའི་སློབ་པ་རྣམས་ནི་སྔོན་ཚེ་རབས་གཞན་ལ་སོ་སྐྱེར་གྱུར་པའི་ཚེ། མཁས་པར་བྱ་བའི་དངོས་པོ་དྲུག་ལ་ཐོས་པ་དང་བསམ་པ་སོགས་མངོན་པར་འདུ་བྱས་པ་ལས་སྲིད་པ་ཐ་མ་པའི་ཚེ་གཞན་གྱིས་བསྟན་པ་ལ་མི་ལྟོས་པར་བདག་ཉིད་ཀྱི་དབེན་པར་བསྒོམ་པ་ཙམ་ལས་རང་གི་བྱང་ཆུབ་རྟོགས་པར་གྱུར་པ་དེའི་ཕྱིར། ཁྱབ་པ་སྒྲུབ་པ་ནི།
ལུང་ལས། ཉན་ཐོས་རྣམས་ནི་སངས་རྒྱས་སོགས་གཞན་གྱིས་བསྟན་པ་ལ་ལྟོས་ནས། རང་གི་བྱང་ཆུབ་རྟོགས་པར་འགྱུར་ལ། གཞན་དག་ཀྱང་བརྗོད་པ་དང་བཅས་པའི་ཆོས་བསྟན་པས་དགེ་བ་ལ་འཇུག་པར་བྱེད་དོ། ། ཞེས་འབྱུང་ངོ༌། ། གཉིས་པ་ཆོས་སྟོན་ཚུལ་གྱི་ཁྱད་པར་ནི། རང་རྒྱལ་དེ་དག་གི་ཡེ་ཤེས་ངག་ལས་མི་རྟོགས་པ་ཉིད་ནི་ཁྱད་ཞུགས་པ་ཉིད་གཅིག་ཡིན་ཏེ། རང་སངས་རྒྱས་དེ་དག་ནི་རང་གིས་ཐོབ་པའི་ཡེ་ཤེས་དང་སྨོན་ལམ་ལ་སོགས་པའི་མཐུས་སྒྲ་མེད་པའི་ཆོས་བསྟན་པས་གཞན་དག་དགེ་བ་བཅུ་ལ་སོགས་པ་ལ་འཇུག་པར་བྱེད་པ་དེའི་ཕྱིར། དེའི་ཁྱབ་པ་ནི། ཉན་པ་པོ་རྣམས་ཀྱིས་འཆད་པ་པོའི་ངག་ལས་ཤེས་པ་ཙམ་རྟོགས་པར་བྱེད་དགོས་ཤིང༌།
དེ་ཡང་སྒྲར་བརྗོད་པའི་ཆོས་བསྟན་པ་ལ་རག་ལས་པའི་ཕྱིར་ན་ཉན་ཐོས་རྣམས་ལ་དེ་མེད་དོ། ། གཉིས་པ་རྩོད་སྤོང་ནི། སྒྲ་མེད་ན་ཆོས་སྟོན་པར་འགལ་ལོ་སྙམ་པའི་དོགས་པ་བསུ་ནས། གང་གང་ཞེས་སོགས་ཀྱི་གཞུང་འདི་རྗེ་བཙུན་གྱིས་ཁ་བསྐང་བར་མཛད་དོ། ། འགྲེལ་པ་ནི། སངས་རྒྱས་སུ་མ་ཟད། རང་སངས་རྒྱས་ཉིད་ཀྱི་གནས་སྐབས་ན་ཡང་སྒྲ་མེད་པར་ཆོས་སྟོན་པར་ནུས་ཞེས་བྱ་སྟེ། སྔོན་སློབ་པའི་དུས་སུ་རང་སངས་རྒྱས་པ་ན་སྒྲ་མེད་དུ་ཆོས་སྟོན་ནུས་པར་གྱུར་ཅིག་ཅེས་པའི་སྨོན་ལམ་དང་སོགས་པའི་སྒྲས་སྨོན་ལམ་དེ་འགྲུབ་པའི་རྒྱུ་བསྐལ་པ་བརྒྱར་བསོད་ནམས་ཀྱི་ཚོགས་བསགས་པའི་མཐུས། ཉན་པ་པོ་གང་ཞིག་དོན་གང་ལ་རྣམ་པ་ཇི་ལྟ་བུ་ཉན་པར་འདོད་པ་དེའི་རྣམ་པར་ཤེས་པ་ལ་དོན་དེ་རྣམ་པ་དེ་ཁོ་ན་ལྟར་སྒྲ་མེད་ཀྱང་སྣང་བར་འགྱུར་བས་སོ། ། ཁྱབ་པ་ནི་ཆོས་སྟོན་པའི་སྒྲའི་དོན་ནི་འདི་ལྟར།
བརྗོད་པར་བྱ་བའི་ཆོས་ཉན་པ་པོའི་རྣམ་པར་ཤེས་པ་ལ་བསྐྲུན་ཞིང་བསྐྱེད་པར་བྱ་བ་ཞེས་བྱ་བ་འདི་ཡིན་ནོ། ། སྨོན་ལམ་གྱི་མཐུས་དེ་ལྟར་ནུས་པའི་དཔེ་ནི་བྱང་ཆུབ་སེམས་དཔའ་འདི་ལྟར་སངས་རྒྱས་སུ་གྱུར་ནས། བརྗོད་པ་མེད་པར་ཆོས་སྟོན་པར་གྱུར་ཅིག ཅེས་སྨོན་ལམ་བཏབ་ལ། བཏབ་པ་དེ་ཡང་གྲུབ་པ་དེ་བས་ན། སངས་རྒྱས་དང་འདྲ་བའི་ཕྱིར་ཞེས་དཔེ་སྒྲུབ་པའོ། ། སྨོན་ལམ་དེ་ལྟར་འདེབས་པའི་རྒྱུ་མཚན་ནི། རྣམ་པར་མ་བརྟགས་རྣམ་པར་མ་དཔྱད་པར་ཚིག་ཏུ་མི་སྨྲ་བས་ན་ཡིད་ཀྱིས་བརྗོད་པ་རྟོག་དཔྱོད་ནི་རྣམ་པར་གཡེང་བ་ཡིན་ལ། དེ་ཡང་རྒྱུད་འཁྲུག་པར་བྱེད་པ་ཡིན་པར་དགོངས་ནས་སོ། ། དཔེ་དེའི་དོན་ནི་ཆོས་ཀྱི་སྐུ་ལས་མ་གཡོས་བཞིན་དུ་གདུལ་བྱ་གཞན་སྣང་ལ་རྗོད་བྱེད་སྒྲའི་རྣམ་རིག་འབྱུང་བར་གསུངས་པ་དེ་ཡིན་ནོ། །
གཉིས་པ་ལ་གསུམ་ལས་མཚམས་སྦྱར་བ་ནི། དེ་ལྟར་སོགས་སོ། ། རྩ་བ་ལ། ལྷའི་བུ་དག་གིས་རབ་འབྱོར་ནི་ཤེས་རབ་ཟབ་མོ་དང་ལྡན་པའོ། ། སྙམ་དུ་བསམ་པ་ན། རབ་འབྱོར་གྱིས་གཟུགས་ནི་ཟབ་པ་མ་ཡིན་ཞེས་སོགས་དང༌། གཟུགས་ནི་སྒྱུ་མ་ལྟ་བུའོ། ། ཞེས་སོགས་དང༌། ཡུམ་འདི་ལེན་པར་བྱེད་པ་སུ་ཞིག་འབྱུང་བར་འགྱུར། ཞེས་པའི་ལན་གྱི་མདོ་ཚིག་གསུམ་ཆོས་ཅན།
ཤེས་པར་བྱ་བའི་རང་རྒྱལ་གྱི་ལམ་ཁྱད་པར་གསུམ་ལྡན་དུ་བསྟན་པ་ཡིན་ཏེ། གཟུང་རྟོག་སྤངས་པ་དང༌། འཛིག་རྟོག་མ་སྤངས་པ་དང༌། ཆོས་ཉིད་རིགས་ཀྱི་རྟེན་དང་གསུམ་ལྡན་དུ་བསྟན་པ་ཡིན་པའི་ཕྱིར་ཏེ། དེ་ལྟར་བསྟན་པར་རྗེ་བཙུན་གྱིས་བཀྲལ་བའི་ཕྱིར། འགྲེལ་པ་ནི། ཤེས་པར་བྱ་བའི་རང་སངས་རྒྱས་ཀྱི་ལམ་ནི་ཆོས་ཅན། ཁྱད་པར་གསུམ་དང་ལྡན་ཏེ། ཇི་སྐད་བཤད་པའི་བདེན་པའི་རྣམ་པ་མི་རྟག་སོགས་སྒོམ་པ་ཁོ་ན་དང་མཚུངས་ལྡན་དུ་བྱུང་བའི་རྟེན་ཅིང་འབྲེལ་པར་འབྱུང་བའི་དངོས་པོའི་གནས་ལུགས་ཇི་ལྟ་བ་བཞིན་དུ་སྒོམ་པ་ཉིད་ཀྱིས་གཟུང་བའི་དོན་གྱི་རྣམ་པར་རྟོག་པ་སྤངས་པ་དང༌། འཛིན་པའི་དོན་གྱི་རྣམ་པར་རྟོག་པ་མ་སྤངས་པའི་རྟོགས་རིས་སུ་གནས་པ་དང༌།
རང་སངས་རྒྱས་ཀྱི་ཐེག་པས་བསྡུས་པའི་བརྟེན་པའི་ཆོས་ཀྱི་གཞི་རིགས་ཀྱི་ཁྱད་པར་གྱིས་ཁྱད་པར་དུ་འཕགས་པ་དང་ལྡན་པའི་ཕྱིར། དེ་ལྟ་བུའི་ཁྱད་པར་དང་ལྡན་པའི་ཆོས་དེ་རྟོགས་ཤིང་ཁོང་དུ་ཆུད་པར་བྱ་བ་ནི་ཆོས་ཅན། གཞན་དོན་དུ་ཤེས་པར་བྱ་བའི་ལམ་གྱི་གནས་སྐབས་ཐམས་ཅད་དུ་ཤེས་པ་སྟེ་མངོན་དུ་བྱ་བ་ནི་མ་ཡིན་ཏེ། དེ་ལྟར་བྱས་ན་ཆད་པའི་མྱང་འདས་ཀྱི་མཐར་ལྷུང་བའི་ཉེས་དམིགས་དང་བཅས་པའི་ཕྱིར། ཞེས་བྱ་བ་ནི་འདིར་བྱང་སེམས་རང་རྒྱུད་ལ་བསྐྱེད་ནས་ཤེས་པར་བྱ་བ་ནི་རང་སངས་རྒྱས་ཀྱི་ལམ་མོ། ། དེ་ལ་དགོངས་ནས་ཡུམ་འདི་ལེན་པར་བྱེད་པ་ནི་ཕྱིར་མི་ལྡོག་པའི་བྱང་སེམས་ཆེན་པོ་རྣམས་སམ་ཞེས་གསུངས། འོ་ན་འཛིན་རྟོག་མ་སྤངས་པར་འགལ་ལོ་ཞེ་ན། གཟུང་བ་ཆོས་ཀྱི་བདག་མེད་ཙམ་རྟོགས་པའི་ཤེས་རབ་དེ་འཛིན་རྟོག་གི་གཉེན་པོའི་རིས་སུ་མི་གནས་པའི་ཆ་ནས་བཤད་པའོ། ། འདིར་རྟེན་རིགས་ཀྱི་ཁྱད་པར་དེ་ཆོས་ཉིད་ལ་འཆད་ན་རང་རྒྱལ་གྱིས་ཆོས་དབྱིངས་རྟོགས་པ་དང༌། རང་སངས་རྒྱས་ཀྱི་རང་བཞིན་གནས་རིགས་ཁས་ལེན་དགོས་པ་མ་ཡིན་ནམ།
བརྟེན་པ་ཙམ་ནི་ཁྱད་ཆོས་སུ་མི་འགྱུར་བས་སོ་ཞེ་ན། བདག་མེད་ཕྱེད་དང་གཉིས་རྟོགས་པའི་ཡེ་ཤེས་དེ། རྟེན་གྱི་གང་ཟག་གང་ཡིན་པ་དེའི་རྒྱུད་ཀྱི་ཆོས་དབྱིངས་ཡེ་ཤེས་དང་དབྱེར་མེད་དུ་འདྲེས་པ་ནི། རྟེན་གྱི་དོན་ཡིན་ལ། ལམ་གཞན་གཉིས་ཀྱི་སྐབས་ཡང་ཡོད་མོད་ཀྱང༌། འདི་ཁོ་ནར་བཤད་པ་ནི་མདོ་ལས་གདུལ་བྱ་ཉེ་བའི་བསམ་པ་ལ་ལྟོས་པའོ། ། འདིར་གཞན་དག འཛིན་པ་བདེན་སྨྲའི་རང་རྒྱལ་དང༌། ། གཟུང་འཛིན་གཉིས་མེད་དོན་དམ་དུ། ། འདོད་པའི་སེམས་ཙམ་གྲུབ་པའི་མཐའ། །
མཚུངས་པར་འདོད་པའི་མཁས་པ་མཚར། ། ཞེས་ཟེར་བ་ནི་གསལ་བྱེད་པའི་བཞད་གད་དེ། གཟུང་འཛིན་གཉིས་མེད་ཤིང་རྟ་ཡི། ། སྲོལ་ཀུན་དང་ནི་མདོ་རྒྱུད་ཀྱི། ། གཞུང་ཀུན་མཐུན་པར་དབུ་མ་པའི། ། ལྟ་བའི་མཐར་ཐུག་ཉིད་དུ་བཤད། ། ཅེས་འཆད་དོ། ། གཉིས་པ་ལ་མཚམས་སྦྱར་བ་ནི། ཇི་སྐད་བཤད་མ་ཐག་པའི་ལམ་དང་རྟོགས་རིས་མཚུངས་པའི་ངེས་པར་འབྱེད་པའི་ཆ་དང་མཐུན་པ་ཡར་ལྡན་དུ་ཐོབ་ན་རང་རྒྱལ་གྱི་ལམ་ཤེས་པའི་ཐེག་ཆེན་གྱི་མཐོང་ལམ་སྐྱེ་བས་ངེས་ཆ་དེ་འཆད་དོ། ། རྩ་བ་ནི་ལྷའི་བུ་དག་གིས།
ཀྱེ་མ་གནས་བརྟན་རབ་འབྱོར་ནི་བཏགས་པ་དང་ཡང་མི་འགལ་ལ། ཆོས་ཉིད་ཀྱང་སྟོན་པ་ནི་མཆོག་ཏུ་ངོ་མཚར་བའོ། ། ཞེས་སོགས་ཀྱི་མདོ་ཚན་བཞི་ཆོས་ཅན། ཐེག་ཆེན་མཐོང་ལམ་པའི་རྒྱུད་ལ་ཡར་ལྡན་དུ་སྐྱེས་པའི་རང་རྒྱལ་གྱི་ལམ་དེའི་རྒྱུ་ངེས་འབྱེད་ཆ་མཐུན་བསྟན་པ་ཡིན་ཏེ། དེ་བསྟན་པར་རྗེ་བཙུན་གྱི་གཞུང་འདིས་བཀྲལ་བའི་ཕྱིར། འགྲེལ་པ་ནི་བདག་མེད་ཕྱེད་དང་གཉིས་རྟོགས་པའི་ཤེས་རབ་དང་མཚུངས་ལྡན་དུ་གཟུགས་ལ་སོགས་པའི་ཆོས་ཀྱི་བརྡ་ལས་བྱུང་བ་ཙམ་དང༌། ཆོས་ཉིད་མི་འགལ་བར་རབ་ཏུ་སྟོན་པའི་རྣམ་པས་བདེན་པ་བཞི་ལ་དམིགས་པ་ལས་ནི། གོ་རིམ་བཞིན་དུ་རྒྱན་གཞུང་འདིས་བསྟན་པའི་ངེས་པར་འབྱེད་པའི་ཆ་དང་མཐུན་པར་དྲོད་སྐྱེའོ། ། ཞེས་བྱ་བ་དང༌། ཡང་དེ་དང་མཚུངས་པར་ལྡན་པའི་གཟུགས་ལ་སོགས་པ་ལ་དོན་དམ་པར་འགྲིབ་པ་དང་འཕེལ་བ་མེད་པ་ལ་སོགས་པའི་དོན་དུ་སློབ་པའི་ཤེས་རབ་དང༌།
ཡང་དེ་དང་མཚུངས་ལྡན་དུ་ཆོས་ཉིད་སྟོང་པ་ཉིད་ཀྱི་ཕྱིར་ན་གཟུགས་ལ་སོགས་པ་ལ་ནང་དང་ཕྱི་ལ་སོགས་པ་སྟོང་པ་ཉིད་ཀྱིས་ན་ཡོངས་སུ་མི་འཛིན་པའི་ཤེས་རབ་དང༌། ཡང་དེ་དང་མཚུངས་ལྡན་དུ་གཟུགས་ལ་སོགས་པ་སྐྱེ་བ་དང་འགག་པ་མེད་པ་ཞེས་བྱ་བའི་རྣམ་པ་གོ་རིམ་བཞིན་དུ་བདེན་པ་བཞི་ལ་དམིགས་པ་ལས་ནི་འདིར་བསྟན་པའི་རང་རྒྱལ་གྱི་ལམ་དེའི་རྒྱུ་ངེས་འབྱེད་ཆ་མཐུན་རྩེ་མོ་དང་བཟོད་པ་དང་ཆོས་ཀྱི་མཆོག་རྣམས་སྐྱེའོ། ། ཞེས་བྱ་བ་ཡིན་ནོ། ། དེ་ལྟར་བཤད་པ་ན་སྐབས་འདིར་བསྟན་པའི་ངེས་འབྱེད་ཆ་མཐུན་སྔ་ཕྱི་གཉིས་ཀ་ཐེག་ཆེན་གྱི་ངེས་འབྱེད་ཆ་མཐུན་དུ་འཆད་པ་དེའི་ཚེ། སྐབས་འདིའི་འགྲེལ་ཆེན་ལས། བྱང་ཆུབ་སེམས་དཔའ་རྣམས་ཀྱི་ངེས་པར་འབྱེད་པའི་ཆ་དང་མཐུན་པ་ནི་སྐབས་དང་པོ་ཉིད་དུ་བཤད་པ་ལས་ཤེས་པར་བྱའོ། ། ཞེས་བཤད་པ་དེ་ཅི་ལ་དགོངས་ཞེ་ན། ཇི་སྐད་དུ། ཐེག་པ་གསུམ་ཆར་ཐོབ་པའི་རྒྱུ། ཞེས་པ་ལྟར།
ཐེག་ཆེན་གྱི་སྦྱོར་ལམ་ལ་ཐེག་པ་གསུམ་ཀའི་རྟོགས་རིས་ཚང་བ་ལས། སྐབས་གཉིས་པ་འདིར་ནི་རྟོགས་རིས་སྔ་མ་གཉིས་ཀྱི་དབང་དུ་བྱས་ནས་བཤད་ལ། རྟོགས་རིས་གསུམ་པའི་དབང་དུ་བྱས་པའི་ངེས་ཆ་ནི་སྐབས་དང་པོར་ཁ་འཕངས་ནས་རྟོགས་རིས་གསུམ་པ་ལ་སྦྱོར་མཐོང་སྒོམ་གསུམ་ག་འཆད་རིགས་པ་དང༌། རྟོགས་རིས་སྔ་མ་གཉིས་ནི་བྱང་སེམས་ཀྱི་རྒྱུད་ལ་སྐྱེས་པ་དེ་ཡང་ཤེས་མཐོང་གིས་བལྟས་ནས་འདའ་བར་བྱ་བ་ཡིན་པའི་ཕྱིར། དེའི་དབང་དུ་བྱས་པའི་སྦྱོར་མཐོང་གཉིས་སྟོན་གྱི། སྒོམ་ལམ་མི་སྟོན་པའི་ཤེས་བྱེད་དང་བཅས་ཏེ་འཆད་པ་ཡིན་ནོ། ། གསུམ་པ་བྱང་སེམས་ཀྱི་ལམ་ཤེས་པའི་ལམ་ཤེས་ལ། མཐོང་ལམ་དང༌། སྒོམ་ལམ་གཉིས་ལས། དང་པོ་ལ།
མཚམས་སྦྱར་བ་ནི། རང་སངས་རྒྱས་ཀྱི་སོགས་སོ། ། དངོས་ཀྱི་དོན་ལ་མདོར་བསྟན་པ་ལ། རྩ་བ་ནི། བརྒྱ་བྱིན་གྱིས་ཤཱ་རིའི་བུ་ལ། ཡུམ་འདི་གང་ལས་བཙལ་བར་བྱ། ཞེས་དྲིས་པའི་ལན་དུ། རབ་འབྱོར་གྱི་ལེའུར་ལས་བཙལ་བར་བྱའོ། ། ཞེས་སོགས་ཀྱི་མདོ་ཚན་བཅུ་དྲུག་ཆོས་ཅན། ཕན་ཡོན་ཆེན་པོ་དང་ལྡན་པའི་མཐོང་ལམ་གྱི་དབྱེ་བ་བསྟན་པ་ཡིན་ཏེ།
དེ་བསྟན་པར་རྩ་བའི་གཞུང་འདིས་བཀྲལ་བའི་ཕྱིར། འགྲེལ་པ་ནི། ལམ་ཤེས་པ་ཉིད་ཀྱི་སྐབས་འདིར་ཆོས་ཅན། མཐོང་ལམ་གྱི་འཆད་ཚུལ་གནས་སྐབས་གཞན་དང་མི་འདྲ་བར་བསྟན་པ་ཡིན་ཏེ། བྱང་ཆུབ་སེམས་དཔས་བསྒོམ་པར་བྱ་བའི་མཐོང་བའི་ལམ་སྐད་ཅིག་མ་བཅུ་དྲུག་ཏུ་ཕྱེ་ནས། ཚེ་འདི་དང་གཞན་པའི་ཡོན་ཏན་ཕན་ཡོན་ཆེན་པོ་ཅན་ཞེས་བརྗོད་པའི་ཕྱིར། དེ་གང་ཞེ་ན། བཟོད་པ་དང་ཤེས་པའི་སྐད་ཅིག་མ་བཞི་པོ་སོ་སོར་བདེན་པ་བཞི་པོ་དང་འབྲེལ་བ་དག་ཏུ་ལྡན་པའོ། ། འདིར་བསྒོམ་པར་བྱ་བའི་ཞེས་སྨོས་པ་ནི་ལམ་སྔ་མ་གཉིས་སུ་ཤེས་པར་བྱ་བ་ཞེས་སྨོས་པ་ལས་ཁྱད་པར་དུ་བྱས་པ་ཡིན་ཏེ། འདི་ནི་མངོན་དུ་བྱ་བའི་ལམ་ཡིན་གྱི།
འདའ་བར་བྱ་བ་མ་ཡིན་པའི་ཕྱིར་དང༌། སྔ་མ་གཉིས་སུ་ཤེས་བྱ་དང་ཤེས་ཚུལ་ལ་ཁྱད་པར་ཕྱེ་ནས། མི་དམིགས་སྒོ་ནས་ནི། ཤེས་པར་བྱ་ཞེས་གསུངས་པ་ལ། འདིར་ནི་ཤེས་བྱ་དང་ཤེས་བྱེད་ཀྱི་དབྱེ་བ་མི་མཛད་པར་ཤེས་བྱ་ཉིད་བསྒོམ་བྱར་བཤད་པའོ། ། མཐོང་ལམ་གྱི་སྟོན་ཚུལ་སྐབས་གཞན་དང་མི་འདྲ་བ་ཇི་ལྟར་ཞེ་ན། ཡོངས་སྦྱོངས་དང་ཕྱིར་མི་ལྡོག་གི་སྐབས་ལྟ་བུ་རྗེས་ཐོབ་ཀྱི་ཆ་ནས་བཤད། མཐར་གྱིས་པར་ཡོན་ཏན་མངོན་པར་སྒྲུབ་པའི་ཆ་ནས་བཤད། ཚོགས་སྒྲུབ་ཏུ་མི་མཐུན་ཕྱོགས་སྤོང་བའི་ཆ་ནས་བཤད། བར་ཆད་མེད་པའི་ལམ་ཉིད་ཀྱང་རྩེ་སྦྱོར་དུ་སྐད་ཅིག་མ་གཅིག་ཏུ་བཤད་པ་དང༌།
གཞི་ཤེས་ཀྱི་སྐབས་སུ་སྐད་ཅིག་བཅུ་དྲུག་ཏུ་བཤད་པ་དང༌། སྐབས་འདི་ཉིད་དུ་ཡང་འདའ་བྱར་བཤད་པ་དང༌། མངོན་དུ་བྱ་བར་བཤད་པའི་དབྱེ་བ་ལས་སོ། ། སྐད་ཅིག་གི་དབྱེ་བ་བཅུ་དྲུག་དང་གཅིག་ལས་གང་བཟུང་བར་བྱ་ཞེ་ན། སློབ་དཔོན་འདིའི་དགོངས་པས་བདེན་པ་མངོན་སུམ་དུ་མཐོང་བ་ཙམ་དང༌། གེགས་བྱེད་ཀྱི་སྤང་བྱ་སྤོང་བ་ལ་ནི་བཟོད་པའི་སྐད་ཅིག་མ་དང༌། དེ་ལས་གྲོལ་ཙམ་གྱི་ལམ་ལ་ནི་ཤེས་པའི་སྐད་ཅིག་གཅིག་གིས་ཆོག་ཀྱང༌། རྗེས་ཐོབ་ཏུ་ངེས་པ་རང་སྟོབས་ཀྱིས་འདྲེན་ནུས་པའི་ཆ་ནས་བདེན་པ་མངོན་རྟོགས་སུ་འཇོག་དགོས་ལ། དེ་ལ་ནི་སྐད་ཅིག་མ་བཅུ་དྲུག་ཏུ་ཕྱེ་བ་ཡིན་ཏེ། མདོ་དང་བསྟན་བཅོས་གཉིས་ཀ་ལས་བཅུ་དྲུག་ཏུ་ཕྱེ་བ་དེ་ནི་དོན་དེ་ལ་དགོངས་པ་ཡིན་གྱི།
རང་བཞིན་རྣམ་དག་གི་ཆོས་ཉིད་མཐོང་ཙམ་ལ་དེ་ལྟར་དབྱེ་མི་དགོས་པའི་ཕྱིར། སྐད་ཅིག་གི་ཚད་དུས་མཐའ་འམ་བྱ་རྫོགས་གང་ལ་བྱ་ཞེ་ན། བྱ་རྫོགས་ཏེ། ངེས་པ་འདྲེན་པའི་ནུས་པ་རྫོགས་དགོས་པའི་ཕྱིར། དེ་ཡང་དབང་པོའི་རིམ་པས་ཚད་ལ་ངེས་པ་མེད་དོ། ། དེ་ཡང་ཆོས་བཟོད་བཞི་ནི་བར་ཆད་མེད་ལམ་དང༌། ཆོས་ཤེས་བཞི་ནི་རྣམ་པར་གྲོལ་བའི་ལམ་དང༌། ཕྱི་མ་གཉིས་ནི་ཁྱད་པར་གྱི་ལམ་མོ། ། ཆོས་བཟོད་བཞི་པོས་སྤང་བྱ་སྤོང་ཚུལ་ཅིག་ཅར་བ་ཡིན་ཏེ། ཆོས་ཉིད་མཐོང་ཙམ་ལ་གེགས་བྱེད་པའི་ཤེས་སྒྲིབ་དང༌།
འཁོར་བར་འཆིང་བྱེད་ཀྱི་ཉོན་མོངས་སྡུག་བསྔལ་ཆོས་བཟོད་ཀྱིས་སྤོང་མ་ནུས་པ་ནི་མི་འཆད་པའི་ཕྱིར། གནས་གྱུར་གསར་པ་མངོན་དུ་བྱས་པའི་ཆོས་ཤེས་བཞི་པོ་ཡང་དེ་བཞིན་ཏེ། བར་ཆད་མེད་ལམ་གྱི་ངེས་པ་ལས་སོ། ། དེ་ལྟར་སྤང་བྱ་ལ་ལྟོས་པའི་བཟོད་པ་བཞི་ཅིག་ཅར་བ་དང༌། ཤེས་པ་བཞི་ཡང་དེ་ལྟར་ངེས་མོད། ངེས་པ་འདྲེན་པའི་མཉམ་གཞག་གི་ནུས་པ་བརྒྱད་ནི་རིམ་ཅན་པ་ཁོ་ནར་ངེས་ཏེ། གཞན་དུ་ན་བདེན་པ་མངོན་རྟོགས་ཀྱི་དབྱེ་བ་འབྱེད་མི་ནུས་པའི་ཕྱིར། དབང་རྣོན་འགའ་ཞིག་ལ་མཉམ་གཞག་ཏུ་དེ་འདྲའི་ནུས་པ་ཅིག་ཅར་དུ་སྐྱེས་ཀྱང༌། དེས་དྲངས་པའི་ངེས་པ་དེ་དག་རྗེས་ཐོབ་ཏུ་སྐྱེ་བ་དེའི་ཚེ་ནི་རིམ་ཅན་ཁོ་ནར་ངེས་ཏེ། རྟོག་གཉིས་ཅིག་ཅར་མི་འཇུག་པས་སོ། །
རྗེས་སུ་བཟོད་ཤེས་གཉིས་ལ་ཡང་དེ་ལྟར་སྦྱར་དགོས་ཏེ། བཟོད་པས་ནི་ཡེ་ཤེས་སྔ་མ་གཉིས་འཕགས་པའི་ཆོས་ཀྱི་རྒྱུ་མིན་དུ་འཛིན་པའི་རྟོག་པ་མི་སྐྱེ་བའི་ཆོས་ཅན་དུ་བྱེད་ལ། དེ་ལས་གྲོལ་བའི་ཚེ་ནི་རྗེས་སུ་ཤེས་པར་འཇོག་པས་སོ། ། དེ་ལྟར་སྐད་ཅིག་དང་པོ་བཅོ་ལྔ་ལ་གནས་པའི་ཚེ། བྱང་སེམས་ཀྱི་འབྲས་བུ་དང་པོའི་ཞུགས་པ་དངོས་དང༌། བཅུ་དྲུག་པའི་ཚེ་དེའི་རྒྱུན་ཞུགས་འབྲས་གནས་སོ། ། འཕགས་པས་ནི་སྡུག་བསྔལ་ཆོས་བཟོད་ཀྱི་ཚེ་འཁོར་བར་འཆིང་བྱེད་ཀྱི་ཉོན་སྒྲིབ་ཆེད་དུ་གཉེར་ནས་སྤོང་ཡང༌། དེ་སྤངས་པའི་རྒྱུན་ཞུགས་ཀྱི་འབྲས་བུ་ནི་མངོན་དུ་མི་བྱེད་དེ། དེ་ལས་འདའ་བར་བྱ་བ་ཡིན་པའི་ཕྱིར། དེ་ལྟར་ན་ཡང་འདོགས་པའི་རྒྱུ་མཚན་ནི།
སྤངས་རྟོགས་ཆ་འདྲ་བ་ལས་སོ། ། ཞེས་བཞེད་པར་མངོན་ནོ། ། གཉིས་པ་རྒྱས་པར་བཤད་པ་ལ། དངོས་དང༌། གཞན་གྱི་ལོག་རྟོག་དགག་པའོ། ། དང་པོ་ནི། མདོ་ན་རྒྱས་བསྡུས་ཀྱི་དབྱེ་བ་མེད་པས་ངག་དོན་སྔ་མ་དེ་ཉིད་དོ། ། འགྲེལ་པ་ལ་གཉིས་ལས། བཤད་པ་ནི། དེ་བཞིན་ཉིད་དང༌།
ཞེས་སོགས་ཀྱི་བཤད་བྱའི་མདོ་ཚིག་དང་པོ་བཞི་ཆོས་ཅན། ཡུལ་སྡུག་བདེན་ལ་དམིགས་པའི་བཟོད་ཤེས་དང་པོ་བཞིའི་ཤེས་རྣམ་བསྟན་པ་ཡིན་ཏེ། དེ་ལྟར་རྗེ་བཙུན་གྱིས་བཀྲལ་བའི་ཕྱིར། བཞི་པོ་གང་ཞེ་ན། དོན་དམ་པའི་ཚུལ་གྱིས་ཞེས་སོགས་སོ། ། དེ་བཞིན་དུ་ཀུན་འབྱུང་ལ་བཟོད་ཤེས་ཀྱི་མདོ་ཆོས་ཅན། ཞེས་སོགས་སྔ་མ་བཞིན་དུ་སྦྱར། འདིར་སྐད་ཅིག་བརྒྱད་པ་ལ་ཚད་མེད་བཞི་སྒོམ་པར་གསུངས་པས། དེར་རྗེས་ཐོབ་ཏུ་ལྡང་བ་ཡིན་ནོ། ། ཞེས་ཟེར་བ་ནི་མི་འཐད་དེ།
སློབ་པའི་མཉམ་གཞག་ཏུ་ཚད་མེད་བཞི་སྒོམ་པ་མི་འགལ་བའི་ཕྱིར་དང༌། ངོ་བོ་ཉིད་མོས་པ་སྔོན་དུ་འགྲོ་བའི་ཞེས་བཤད་པས་དམིགས་མེད་ཀྱི་སྙིང་རྗེ་སོགས་ལ་དགོངས་པའི་ཕྱིར་དང༌། འདི་ཀུན་འབྱུང་ལ་རྗེས་ཤེས་ཀྱི་རྣམ་པར་འཆད་ཀྱི། དེའི་རྗེས་ཐོབ་ཏུ་མི་འཆད་པའི་ཕྱིར། གཞན་དུ་ན་མཉམ་གཞག་གི་དབྱེ་བ་བཅུ་དྲུག་མི་ཚང་བའི་ཕྱིར། ལྷག་མ་ནི་གཞུང་ཇི་ལྟ་བ་བཞིན་ནོ། ། བཞི་ཚན་ཐ་མ་ནི་གཙོ་བོར་ཕན་ཡོན་གྱི་དབང་དུ་བྱས་ལ། རྗེས་ཐོབ་ཏུ་ཕན་ཡོན་དེ་དག་འདྲེན་པའི་ནུས་པ་མཉམ་ན་ཤེས་རྣམ་གྱི་ངོ་བོར་ཡོད་པ་དེ་ལ་དགོངས་སོ། ། བསྡུ་བ་ནི་དེ་ལྟ་བུ་སོགས་སོ། ། གཉིས་པ་ལ་འདོད་པ་བརྗོད་པ་དང༌།
དེ་སུན་འབྱིན་པའོ། ། དང་པོ་ནི། རྒྱན་གྱི་འགྲེལ་བྱེད་ཁ་ཅིག་གི་ནི་ཞེས་ཟེར་ཡང༌། རྣམ་པ་གཞི་མེད་ཡུམ་གྱི་མདོའི་བརྗོད་བྱར་འདོད་པ་དག་ན་རེ། མདོར་བསྟན་གྱི་ཚིག་ལེའུར་བྱས་པའི་དོན་ཉེ་བར་མཚོན་པ་ལྷུར་ལེན་པའི་གཞུང་ཞེས་པ་སྐབས་འདིའི་ཡུམ་གྱི་མདོ་རྣམས་ཀྱིས་མཐོང་ལམ་བཅུ་དྲུག་གི་བསྒོམ་བྱ་རྣམ་པའི་དོན་མ་བཤད་པར་བཅུ་དྲུག་གི་དབྱེ་བ་ཙམ་ཉེ་བར་མཚོན་པ་ཉི་ཚེ་མཛད་པར་ཟད་དེ། གཞན་དུ་ན་མཉམ་གཞག་དམིགས་པ་ཅན་དུ་ཐལ་བའི་ཕྱིར་དང༌། རང་རིག་ཁས་བླངས་པས་རྣམ་པར་རིག་པ་ཙམ་དུ་སྨྲ་བ་རྣམ་བརྫུན་པའི་འདོད་པ་དེ་ལས་མ་འདས་པའི་ཕྱིར། སྔར་བཤད་ཟིན་པ་དང༌། མ་བཤད་པའི་ངེས་འབྱེད་ཆ་མཐུན་ལ་སོགས་པའི་དོན་གྱི་ཚིག་ལེའུར་བྱས་པ་གང་དག་ཡིན་པ་དེ་དག་གི་བཤད་བྱའི་མདོ་རྣམས་སུ་ཡང་དེ་བཞིན་དུ་བལྟ་བར་བྱའོ། ། ཞེས་ཟེར་རོ། །
དེ་སྐད་འདི་ནི་རྟོག་གེ་འབར་བ་དང༌། དབུ་མ་ལ་འཇུག་པ་ལས་བཤད་པ་དེ་ཉིད་དོ། ། གཉིས་པ་སུན་འབྱིན་པ་ནི། མཁན་པོ་རྣམ་སྣང་སོགས་རྣལ་འབྱོར་སྤྱོད་པའི་དབུ་མ་པ་གཞན་དག་ན་རེ། སྦྱོར་མཐོང་སྒོམ་གསུམ་སྟོན་པའི་ཡུམ་གྱི་མདོ་དེ་དག་གིས་ནི་ཆོས་ཅན། མངོན་པར་རྟོགས་པ་གོང་འཕེལ་གྱི་རིམ་པ་ཅུང་ཟད་ཀྱང་མ་བསྟན་པར་འགྱུར་ཏེ། སྟོང་ཉིད་རྐྱང་པ་ལས་ལོགས་སུ་སྐྱེ་མེད་གསུམ་གྱི་ཤེས་རྣམ་སྒོམ་པའི་རིམ་པ་ཅུང་ཟད་ཀྱང་མ་བསྟན་པའི་ཕྱིར། འདོད་ན་སྐྱེས་བུ་ལ་མཁོ་བའི་དོན་ཅུང་ཟད་ཀྱང་མ་བསྟན་པར་འགྱུར་རོ། ། གཞན་ཡང༌། དམིགས་པ་དང་ནི་རྣམ་པ་དང༌། །
སོགས་པའི་སྒྲས། གཞི་ཤེས་པ་ཡི་བྱེ་བྲག་རྣམས། ། རྣམ་པ་ཞེས་བྱའི་མཚན་ཉིད་དེ། ། ཞེས་པའི་དོན་ཀྱང་ཇི་ལྟར་དྲང་ཞེས་ཟེར་རོ། ། ཕྱོགས་སྔ་མ་འདི་ནི་བྱམས་པའི་གཞུང་ལ་མི་རྒོལ་ཡང༌། རྣམ་པ་ཞེས་པ་སྟོང་པ་ཉིད་མེད་པར་དགག་པའི་ཆ་ལ་འཆད་པའི་ལུགས་ཏེ། ཇི་སྐད་དུ། གང་ཚེ་སྐྱེ་མེད་དེ་ཉིད་ཡིན་ཞིང་བློ་ཡང་སྐྱེ་བ་དང་བྲེལ་བ། ། དེ་ཚེ་དེ་རྣམས་བརྟེན་ལས་དེ་ཉིད་རྟོགས་པ་ལྟ་བུ་སྟེ། ། ཞེས་འབྱུང་བ་དེ་ཉིད་དོ། །
གཉིས་པ་སྒོམ་ལམ་བཤད་པ་ལ་གཉིས་ཏེ། སྒོམ་ལམ་གྱི་བྱེད་པ་དང༌། བྱེད་པ་ཅན་གྱི་སྒོམ་ལམ་མོ། ། དང་པོ་ལ་གསུམ་ལས་མཚམས་སྦྱར་བ་ནི་གཞུང་བཞིན་ནོ། ། རྩ་བ་ནི། རབ་འབྱོར་གྱིས་གསོལ་པ། ཡུམ་འདི་ནི་ཞི་བ་དང་ང་རྒྱལ་མ་མཆིས་པའི་སླད་དུ་གནས་པ་ནི་ངོ་མཚར་ཆེ་བ་ལགས་སོ། ། ཞེས་སོགས་ཀྱི་མདོ་ཚན་དྲུག་ཆོས་ཅན་ཞེས་སྦྱར། འགྲེལ་པ་ལ་བཞི་ལས། སྐྱེས་བུ་བྱེད་པའི་འབྲས་བུ་ལ་གཉིས་ལས།
ཆགས་སྡང་ཞི་བའི་ཕན་ཡོན་ནི། རྣམ་པ་ཐམས་ཅད་སོགས་དང༌། ང་རྒྱལ་ཞི་བའི་ནི། དགེ་བའི་བཤེས་གཉེན་སོགས་དང༌། གཉིས་པ་རྒྱུ་མཐུན་གྱི་འབྲས་བུ་ལ་གཉིས་ལས། ནང་གི་ཉེར་འཚེ་ཞི་བ་ནི། འདོད་ཆགས་སོགས་དང༌། ཕྱིའི་ཉེར་འཚེ་ཞི་བ་ནི་ཕ་རོལ་གྱི་སོགས་དང༌། གསུམ་པ་རྣམ་སྨིན་གྱི་འབྲས་བུ་ནི། ཡང་དག་པར་རྫོགས་པའི་སོགས་དང༌།
བཞི་པ་བདག་པོའི་འབྲས་བུ་ནི་རྟེན་གྱི་སོགས་སོ། ། གཉིས་པ་ལ་མཚམས་སྦྱར་བ་དང༌། དངོས་ཀྱི་དོན་ནོ། ། དང་པོ་ནི། བྱེད་པའི་འོག་ཏུ་ཞེས་སོགས་སོ། ། འདིར་སྒོམ་ལམ་གཉིས་པོའི་ཁྱད་པར། ཀུན་རྫོབ་སྣང་བ་ཡོད་མེད་ཙམ་གྱིས་མི་ཕྱེད་དེ། འཕགས་སེང་གི་མཉམ་གཞག་སྣང་བཅས་སུ་བཞེད་པས་སོ། ། དེའི་ཕྱིར་བག་ཆགས་ཀྱི་དབང་གིས་གཟུང་འཛིན་གཉིས་སུ་སྣང་བའི་ཡང་དག་པ་མ་ཡིན་པའི་ཀུན་དུ་རྟོག་པ་དང་མཚུངས་པར་ལྡན་པ་དང་མི་ལྡན་པའི་དབྱེ་བ་ལས་འབྱེད་པའོ། ། གལ་ཏེ་མཉམ་གཞག་ཡེ་ཤེས་ལ་གཉིས་ཀྱི་སྣང་བ་ཡོད་པས་ཟག་བཅས་སུ་ཐལ་བ་མ་ཡིན་ནམ་ཞེ་ན།
འཕགས་པའི་མཉམ་གཞག་ཏུ་གཟུགས་སོགས་ཀྱི་སྣང་བ་ཤར་བ་དེ་ནི་ཁམས་གསུམ་གྱིས་བསྡུས་པའི་གཟུགས་སོགས་ཀྱི་སྣང་བ་མ་ཡིན་གྱི། ཇི་སྐད་དུ་འབྱུང་མེད་གཟུགས་དོན་བལྟ་བ་དང༌། ། ཞེས་སོགས་ལྟར་དབང་འབྱོར་བའི་གཟུགས་ཏེ། ཟད་པར་ས་ལ་སོགས་པ་བཞིན་ནོ། ། ཡང་དག་མིན་རྟོག་དང་མཉམ་གཞག་ཡེ་ཤེས་འཛིན་སྟང་འགལ་ཡང༌། མཚུངས་ལྡན་དུ་འབྱུང་མི་སྲིད་པ་མ་ཡིན་ཏེ། རྟོག་པ་བཞི་དང་ངེས་འབྱེད་ཆ་མཐུན་བཞིན་ནོ། ། གཉིས་པ་ལ་ཟག་བཅས་སྒོམ་ལམ་དང༌། ཟག་མེད་སྒོམ་ལམ་མོ། ། དང་པོ་ལ་སྤྱིའི་མཚམས་སྦྱར་བ་དང༌།
སོ་སོའི་རང་བཞིན་བཤད་པ་དང༌། བྱེད་ལས་ཀྱི་དོན་བསྡུ་བའོ། ། དང་པོ་ནི་མོས་པ་དང་སོགས་སོ། ། གཉིས་པ་ལ་གསུམ་ལས། དང་པོ་ལ་མོས་པ་དངོས་དང༌། དེའི་ཕན་ཡོན་ནོ། ། དང་པོ་ནི། རྣམས་ཀྱི་ནང་ནས་སོགས་ལ། བརྒྱ་བྱིན་གྱིས་མི་མཇེད་ཀྱི་ཞིང༌། དེ་བཞིན་གཤེགས་པ་མྱ་ངན་ལས་འདས་པའི་རིང་བསྲེལ་གྱིས་བྱུར་བུས་གཏམས་པའི་མཆོད་རྟེན་ལ་མཆོད་པའི་བསོད་ནམས་ལས་ཤེར་ཕྱིན་གྱི་མིང་ཚིག་ཡི་གེར་བྲིས་པ་ལ་མཆོད་པའི་བསོད་ནམས་ཆེས་ཁྱད་པར་དུ་འཕགས་པའི་མདོ་ཚན་ཉི་ཤུ་རྩ་བདུན་ཆོས་ཅན།
ཤེར་ཕྱིན་ལ་མོས་པ་ཉི་ཤུ་རྩ་བདུན་དང་མཚུངས་པར་ལྡན་པའི་སྒོམ་ལམ་ཉི་ཤུ་རྩ་བདུན་དུ་ཕྱེ་ནས་བཤད་པ་ཡིན་ཏེ། དེ་བཤད་པར་ཞེས་སོགས་སྦྱར་རོ། ། འགྲེལ་པ་ལ། མོས་པ་དང་མཚུངས་ལྡན་གྱི་སྒོམ་ལམ་ངོས་བཟུང༌། དབྱེ་བ་སོ་སོར་བཤད་པའོ། ། དང་པོ་ནི་ཡུམ་གྱི་མདོ་ལས་ཤེར་ཕྱིན་ལ་མཆོད་པའི་བསོད་ནམས་ཇི་སྙེད་བཤད་པ་དེ་ཐམས་ཅད་མོས་པའི་དུས་དེ་ཉིད་ཐོབ་པ་ཡིན་ནམ་ཞེ་ན། ཤེར་ཕྱིན་དེ་རང་གི་དོན་དང༌། གཉིས་ཀ་དང༌། གཞན་དོན་གྱི་འབྱུང་གནས་སུ་ཤེས་ནས་དམིགས་པ་ཉིད་ཇི་ལྟར་མོས་པ་བཞིན་དོན་གསུམ་མཐོང་བ་སྟེ་ཐོབ་པའི་དགེ་བའི་ཆོས་ཀྱི་རྟེན་ནམ་རྒྱུ་ཡིན་ན་ཡང་དང་པོ་མོས་པའི་དུས་ཉིད་ནས་མངོན་དུ་མི་བྱེད་དེ། དོན་གསུམ་པོ་དེའི་རྒྱུ་སྒོམ་པའི་ལམ་གྱི་དབང་དུ་བྱས་པ་ལས་སོ། །
དབྱེ་བ་ནི་ཤེར་ཕྱིན་ལ་མོས་པ་དང་མཚུངས་ལྡན་དུ་བྱུང་བའི་སྒོམ་ལམ་གྱི་ངོ་བོ་ཡང་ཆུང་འབྲིང་རྣམ་པ་གསུམ་དུ་དང༌། གསུམ་པོ་དེ་དག་ཀྱང་རེ་རེ་ཞིང་ཆུང་ངུ་ལ་སོགས་པའི་དབྱེ་བས་གསུམ་དང༌། གསུམ་པོ་ཡང་རེ་རེ་ཞིང་ཆུང་ངུའི་ཆུང་ངུ་ལ་སོགས་པའི་དབྱེ་བས་རྣམ་པ་གསུམ་དུ་འབྱེད་པ་ཡིན་ལ། དེ་ལྟར་ཕྱེ་བས་དགུ་ཚན་གསུམ་གྱིས་ཉི་ཤུ་རྩ་བདུན་ཡིན་ཏེ། དེ་ལྟར་མདོ་ལས་གསུངས་པའི་ཕྱིར། འདིར་བསྟན་གྱི་མོས་པ་ནི། ཡུམ་དོན་གསུམ་གྱི་འབྱུང་གནས་སུ་མོས་པའི་དད་པ་ཡིན་ལ། དེ་ལ་ཐོས་བསམ་གྱིས་བསྡུས་པ་དང༌། སྒོམ་བྱུང་གིས་བསྡུས་པ་གཉིས་ལས། དང་པོ་ནི།
ལུང་རིགས་རྣམ་དག་ལ་བརྟེན་ནས། དེ་ལྟར་མོས་པ་ལས་དང་པོ་པའི་ས་ནས་ཀྱང་ཡོད་ལ། གཉིས་པ་ལ་འཇིག་རྟེན་པའི་དང༌། དེ་ལས་འདས་པའི་སྒོམ་བྱུང་གིས་བསྡུས་པ་གཉིས་སུ་ཡོད་ཀྱང༌། མོས་པ་ཡིད་ལ་བྱེད་པའི་སྦྱོར་ལམ་དང་མཐོང་ལམ་གྱི་རྣམ་གཞག་མ་གསུངས་པ་ནི་སྦྱོར་མཐོང་ཙམ་གྱིས་མོས་པ་དེ་མཐར་མི་ཕྱིན་ཞིང༌། དེ་མཐར་ཕྱིན་པ་སྒོམ་ལམ་གྱིས་གོམས་པར་བྱས་པ་ལ་རག་ལུས་པའོ། ། དེའི་ཤེས་བྱེད་ཀྱང་རྫོགས་སྨིན་སྦྱང་གསུམ་མ་བྱས་ཀྱི་བར་ཡང་དག་པའི་མཐའ་མངོན་དུ་བྱེད་མི་ནུས་པའོ། ། དེ་ལྟར་མོས་པ་སྒོམ་ལམ་གྱི་ངོས་འཛིན་ནི། རྒྱུའི་ཀུན་སློང་ཡུམ་དོན་གསུམ་གྱི་འབྱུང་གནས་སུ་ཡིད་ཆེས་པ་སྔོན་དུ་བཏང་ནས། དུས་ཀྱི་ཀུན་སློང་ཡང་དེ་དང་མཚུངས་པར་ལྡན་པའི་རྗེས་ལ་མངོན་རྟོག་ཙམ་ཞིག་ནི་མཉམ་གཞག་ན་ཡང་ཡོད་མོད།
མཉམ་གཞག་དེའི་རྗེས་ཐོབ་ཏུ་རྫོགས་སྨིན་སྦྱང་གསུམ་མཐར་ཕྱིན་པའི་རྒྱུ་བསོད་ནམས་ཀྱི་ཚོགས་གསོག་པར་བྱེད་པའི་ཐབས་ཀྱིས་བསྡུས་པའི་རྗེས་ཐོབ་ཡེ་ཤེས་ལ་མོས་པ་ཡིད་ལ་བྱེད་པ་བླ་ན་མེད་པའི་སྒོམ་ལམ་ཞེས་བྱ་ཞིང༌། བསྔོ་བ་དང་ཡི་རང་གཉིས་ལ་ཡང་དེ་བཞིན་དུ་སྦྱར་རོ། ། གཉིས་པ་ཕན་ཡོན་ལ་གསུམ་ལས། མཚམས་སྦྱར་བ་ནི་དེ་ལྟར་སོགས་སོ། ། རྩ་བ་ནི། བརྒྱ་བྱིན་གྱིས་གསོལ་པ། ཤེས་རབ་ཀྱི་ཕ་རོལ་ཏུ་ཕྱིན་པ་འདི་ནི་ཡོན་ཏན་ཆེན་པོ་དང་ལྡན་པ་དང༌། ཡོན་ཏན་ཚད་མེད་པ་དང༌། མི་མཉམ་པ་དང་མཉམ་པ་དང་ལྡན་པ་ཞེས་སོགས་ཀྱི་མདོ་ཆོས་ཅན། མོས་པ་གསུམ་པོ་ལ་གོ་རིམ་བཞིན་དུ་བསྟོད་བཀུར་བསྔགས་གསུམ་དགུ་ཚན་རེ་རེ་མཛད་པ་ཡིན་ཏེ།
དེ་མཛད་པར་རྗེ་བཙུན་གྱི་གཞུང་འདིས་བཀྲལ་བའི་ཕྱིར། འགྲེལ་པ་ནི་ལས་སུ་བྱ་བ་དོན་གསུམ་གྱི་འབྱུང་གནས་སུ་ཇི་ལྟར་མོས་པ་བཞིན་དོན་གསུམ་མཐོང་བ་སྟེ་འཐོབ་ཏུ་རུང་བའི་ཆོས་ཀྱི་མཚན་ཉིད་ཤེས་རབ་ཀྱི་ཕ་རོལ་ཏུ་ཕྱིན་པ་ལ་ཡིད་ཆེས་པའི་རྣམ་པས་ཞུགས་པའི་མོས་པ་ཡིད་ལ་བྱེད་པ་གནས་སྐབས་ཀྱི་ཁྱད་པར་དང་པོར་རང་དོན་མོས་པའི་གནས་སྐབས་དགུ་དག་དང༌། གཉིས་པ་གཉིས་དོན་མོས་པའི་དང༌། གསུམ་པ་གཞན་དོན་མོས་པའི་གནས་སྐབས་དགུ་དག་ཏུ། བྱེད་པ་པོ་གོ་རིམ་བཞིན་དུ་སོ་སོར་བསྟོད་པ་དགུ་དང༌། བཀུར་བ་དགུ་དང༌། བསྔགས་པ་རྣམ་པ་དགུས། དགོས་པའི་ཁྱད་པར་མོས་པ་དེས་གོང་ནས་གོང་དུ་མངོན་པར་འཕེལ་བར་བྱ་བའི་ཕྱིར་དུ་བསྟོད་པ་དང་བཀུར་བ་དང་བསྔགས་པར་འདོད་དོ། ། བསྟོད་པ་ལ་སོགས་པ་འདི་དག་ནི་ཆོས་ཅན། ཡོན་ཏན་གྱི་དོན་ཡང་དག་པར་ཇི་ལྟ་བ་བཞིན་དུ་རྟོགས་ནས་བརྗོད་པའི་མཚན་ཉིད་ཅན་ཡིན་གྱི།
གཅམ་བུའི་ངོ་བོ་ནི་མ་ཡིན་ཏེ། ཡོན་ཏན་དང་འཚམས་པར་བསྟོད་པ་ལ་སོགས་པ་རིམ་པར་བཤད་པ་དེས་ནའོ། ། ཕན་ཡོན་འདི་དག་ནི་སྒོམ་ལམ་དུ་མ་ཟད། སྐབས་འདི་ནས་བཤད་པའི་མོས་པ་མཚན་ཉིད་པ་གསུམ་ཀའི་ཕན་ཡོན་ཡིན་པར་མདོ་ལས་བཤད་དོ། ། ཕན་ཡོན་ཅན་གྱི་མོས་པ་དེས་བསགས་པའི་དགེ་བ་ཡང༌། བསོད་ནམས་ཀྱི་ཚོགས་ནི་སྒོམ་ལམ་གསུམ་པའི་སྦྱོར་བ་དང༌། རྗེས་ཐོབ་ཏུ་གསོག་པ་ཡིན་ལ། ཡེ་ཤེས་ཀྱི་ཚོགས་ནི། མཉམ་གཞག་གི་སྐབས་ཉིད་དུ་ཡིན་པས་ན་མོས་པ་ཡིད་ལ་བྱེད་པ་བླ་ན་མེད་པའི་སྒོམ་ལམ་ཞེས་བྱ་བ་འདིའི་གཙོ་བོ་ནི་མཉམ་གཞག་ཡིན་ལ། ཟག་བཅས་སུ་བཤད་པ་ནི་རྗེས་ཐོབ་སྟེ།
བསྔོ་རྒྱུའི་དགེ་རྩ་གསོག་པ་ནི་སྐབས་དེར་གཙོ་ཆེ་བའི་ཕྱིར་རོ། ། གཉིས་པ་བསྔོ་བ་སྒོམ་ལམ་བཤད་པ་ལ། མཚམས་སྦྱར་བ་ནི་དེ་ལྟར་སོགས་དང༌། རྩ་བ་ནི་བརྒྱ་བྱིན་གྱིས་གསོལ་པ། བྱང་ཆུབ་སེམས་དཔའ་ཆེན་པོའི་རྗེས་སུ་ཡི་རང་བ་དང་ལྡན་པའི་བསོད་ནམས་བྱ་བའི་དངོས་པོ་གང་ཡིན་པ་དེ་སེམས་ཅན་ཐམས་ཅད་ཐུན་མོང་དུ་བྱས་ཏེ། བླ་ན་མེད་པར་ཡང་དག་པར་རྫོགས་པའི་བྱང་ཆུབ་ཏུ་བསྔོ་བ་འདི་ནི་དགེ་བའི་རྩ་བ་གཞན་ཐམས་ཅད་ལས་མཆོག་ཅེས་བྱའོ། ། ཞེས་སོགས་ཀྱི་མདོ་ཚིག་བཅུ་གཉིས་པོ་ཆོས་ཅན། བྱང་སེམས་ཀྱི་བསྔོ་བ་ཉིད་དང༌། བསྔོ་བ་དེ་དང་མཚུངས་པར་ལྡན་པའི་སྒོམ་ལམ་ཡང་བཤད་པ་ཡིན་ཏེ། དེ་བཤད་པར་རྗེ་བཙུན་གྱི་གཞུང་འདིས་བཀྲལ་བའི་ཕྱིར།
འགྲེལ་པ་ལ། བསྔོ་ཚུལ་དང༌། བསྔོ་བའི་དབྱེ་བ་གཉིས་ལས། དང་པོ་ནི། བྱེད་པ་པོ་ཐེག་པ་གསུམ་གྱིས་བསྡུ་བར་བྱ་བའི་སེམས་ཅན་ལ། ལམ་ཉེ་བར་སྟོན་པའི་རྒྱུའི་ངོ་བོ་ཚོགས་གཉིས་གསོག་པར་བྱེད་པ་དང་ལྡན་པ་བྱང་སེམས་རྣམས་ཀྱིས་དགོས་པའི་ཁྱད་པར་དགེ་རྩ་མི་ཟད་པར་བྱ་བའི་ཕྱིར་དུ་ལས་སུ་བྱ་བ་ཡང་དག་པར་རྫོགས་པའི་བྱང་ཆུབ་ཏུ་བསྔོ་བར་བྱེད་དོ། ། བསྔོ་ཚུལ་ནི་རྣམ་པ་བཅུ་གཉིས་ཀྱི་སྒོ་ནས་སོ། ། གཉིས་པ་ལ་བསྔོ་ཚུལ་དང༌། དབྱེ་བའོ། ། དང་པོ་ལ་ངོ་བོ་ངོས་བཟུང་བ་དང༌།
དེ་ལ་དགོས་པའི་ཡན་ལག་གི་ཚོགས་སོ། ། དང་པོ་ནི། འདི་སྐད་བཤད་པའི་མོས་པས་བསགས་པའི་དགེ་རྩ་བླ་ན་མེད་པའི་བྱང་ཆུབ་ཏུ་བསྔོ་བ་ནི་ཁྱད་པར་ཅན་གྱི་བསྔོ་བ་ཞེས་བྱའོ། ། གཉིས་པ་ལ་བློའི་རྣམ་པ་དང་བསྔོ་བྱའི་རྫས་སོ། ། དང་པོ་ནི། མི་དམིགས་པ་དང༌། དབེན་པའི་རྣམ་པ་ཅན་ཏེ། ཚུལ་ཁྲིམས་ལ་སོགས་པའི་ཕུང་པོ་མི་དམིགས་པ་དང༌། བདག་དང་གཞན་ལ་སོགས་པས་དབེན་པ་དང༌། བསྔོ་བར་བྱེད་པའི་སེམས་ཕྱིན་ཅི་མ་ལོག་པ་འཁོར་གསུམ་མི་དམིགས་པའི་ཤེས་རབ་དང་ལྡན་པའོ། །
བསྔོ་བྱའི་རྫས་ལ། གཞན་གྱི་དགེ་བ་ལ་རྗེས་སུ་ཡི་རང་བ་དང༌། རང་གི་དགེ་བ་ལ་མཚན་མར་མི་འཛིན་པའོ། ། དང་པོ་ནི་དེ་བཞིན་གཤེགས་པའི་དགེ་བའི་ཚོགས་ཀྱི་རང་བཞིན་དྲན་པ་ཞེས་བྱ་བའི་མིང་ཅན་དུས་གསུམ་གྱི་སངས་རྒྱས་ཀྱི་དགེ་བ་ལ་དང༌། གཉིས་པ་ནི་གང་བསྔོ་བ་ཐབས་ལ་མཁས་པ་དང་བཅས་པའི་མིང་ཅན་སྦྱིན་པ་སོགས་ལ་དང༌། གང་གིས་བསྔོ་བ་མཚན་མ་མེད་པའི་མིང་ཅན་མཚན་མ་ལ་དང༌། གྲོགས་ཀྱི་ཁྱད་པར་སངས་རྒྱས་ཀྱིས་གནང་བའི་མིང་ཅན་ཐབས་ཤེས་རབ་ཚང་བའི་ལམ་ཐམས་ཅད་ལ་དང༌། བསྔོ་སའི་ཁྱད་པར་བསྔོ་ས་ཁམས་གསུམ་པར་མ་གཏོགས་པའི་མིང་ཅན་འདོད་པའི་ཁམས་ལ་སོགས་པ་མི་དམིགས་པའི་ཚུལ་གྱིས་དམིགས་པ་དང༌། དབྱེ་བ་ནི་བསོད་ནམས་ཆེན་པོ་འབྱུང་བའི་བསྔོ་བ་ཆུང་ངུ་དང་འབྲིང་དང་ཆེན་པོ་ཞེས་བྱ་བ་དེ་ལྟར་མིང་དུ་བཏགས་པའི་ཡིད་ལ་བྱེད་པ་དགེ་བ་བཅུའི་ལས་ཀྱི་ལམ་མི་དམིགས་པའི་ཚུལ་གྱིས་དང༌། རྒྱུན་དུ་ཞུགས་པའི་འབྲས་བུ་དང༌།
བླ་ན་མེད་པ་ཡང་དག་པར་རྫོགས་པའི་སངས་རྒྱས་མི་དམིགས་པའི་ཚུལ་གྱིས་སེམས་ཅན་གང་དག་དེ་ལ་བཀོད་པའི་བསོད་ནམས་རྫོགས་པའི་བྱང་ཆུབ་ཏུ་བསྔོ་བར་བྱེད་པའོ། ། འདིའི་དོན་རྣམས་ནི་མདོའི་དངོས་བསྟན་དང༌། མིང་ནི་བསྟན་བཅོས་སུ་བཏགས་པའོ། ། གསུམ་པ་རྗེས་སུ་ཡི་རང་བའི་སྒོམ་ལམ་བཤད་པ་ལ། མཚམས་སྦྱར་བ་ནི་དེ་ལྟར་སོགས་དང༌། རྩ་བ་ནི། བྱང་ཆུབ་སེམས་དཔའ་ཆེན་པོ་བྱམས་པས་རབ་འབྱོར་ལ་སྨྲས་པ། བྱང་ཆུབ་སེམས་དཔའ་ཆེན་པོའི་རྗེས་སུ་ཡི་རང་བ་ནི་གང་ཡིན། ཞེས་དྲིས་པའི་ལན་དུ། དུས་གསུམ་པའི་སངས་རྒྱས་ཀྱི་དགེ་བ་སོགས་མི་དམིགས་པའི་ཚུལ་གྱིས་རྗེས་སུ་ཡི་རང་ན་རྗེས་སུ་ཡི་རང་བའི་མཆོག་ཅེས་བྱའོ། །
ཞེས་སོགས་ཀྱི་མདོ་ཆོས་ཅན། ཞེས་སྦྱར། འགྲེལ་པ་ནི། རང་དང་གཞན་གྱི་དགེ་བའི་རྩ་བ་ཐམས་ཅད་ལ་རབ་ཏུ་དགའ་བའི་སེམས་ཀྱིས་ཀུན་རྫོབ་ཏུ་རྣམ་ཤེས་ཀྱི་སྣང་ཆ་མ་དོར་བའི་ཐབས་ཀྱིས་དམིགས་ལ། དོན་དམ་པར་ཡེ་ཤེས་ཀྱི་ངོར་མི་དམིགས་པའི་སྒོ་ནས་རྗེས་སུ་ཡི་རང་བར་བྱ་བ་ནི་ཆོས་ཅན། ཁྱད་པར་དུ་འཕགས་པ་ཡིན་ཏེ། བསྔོ་བས་ལེགས་པར་བསྔོས་པའི་དགེ་བ་དེ་ཡང་གོང་ནས་གོང་དུ་སྤེལ་བར་བྱ་བ་ཡིན་པའི་ཕྱིར། གསུམ་པ་ནི། དེ་ལ་བསྡུས་པའི་དོན་ནི་ཞེས་སོགས་སོ། ། འདིར་བསོད་ནམས་བྱས་པ་མཉམ་པའི་དོན་ལ་རྗེས་སུ་ཡི་རང་བའི་ཚུལ་གཉིས་ཏེ།
གཞན་གྱིས་བྱས་པ་དེ་ལ་དམིགས་པའི་ཚུལ་གྱིས་ནི་དགེ་བ་དེ་རྒྱུར་བྱས་པ་ལས་བྱུང་བའི་བསོད་ནམས་འཐོབ་པ་ཙམ་ཡིན་ལ། མི་དམིགས་པའི་ཚུལ་གྱིས་ནི་གཞན་གྱིས་བྱས་པ་དེ་རྒྱུར་བྱས་པ་ལས་བྱུང་བར་མ་ཟད། དགེ་བ་དེ་ལས་ཆེས་ལྷག་པར་འཐོབ་པ་ནི་ཡུམ་གྱི་མདོའི་དགོངས་པའོ། ། ཡང་རང་གིས་བྱས་པ་ལ་ཡི་རང་བ་དང༌། གཞན་གྱིས་བྱས་པ་ལ་ཡི་རང་བ་གཉིས་ལས། དང་པོ་ལ་ཡང༌། བསྔོ་བས་མ་ཟིན་པ་ནི་འགྱོད་པ་མེད་པར་བྱས་པས་བྱས་ལ་བསགས་པའི་ལས་སུ་བྱེད་ལ། བསྔོ་བས་ཟིན་ན་ནི་གོང་དུ་སྤེལ་བར་བྱེད་དོ། ། གཉིས་པ་ལ་ཡང༌། བསྔོ་རྒྱུ་དངོས་ནི་རྗེས་སུ་ཡི་རང་བའི་དགེ་བ་ཉིད་ཡིན་ལ།
གཞན་གྱིས་བསགས་པའི་ཆ་ནི་གང་ཟག་གཞན་གྱི་བསྔོ་བས་བསྒྱུར་དུ་མི་རུང་ཡང༌། ཇི་སྐད་དུ། ཀུན་ནས་ཀུན་ཀྱང་བཟང་པོར་རེད་གྱུར་ཅིག ། ཅེས་པ་ལྟ་བུ་གནས་མ་ཡིན་པའི་སྨོན་ལམ་སྟེ། སྡོམ་གསུམ་ལས། ཆོས་རྣམས་ཆོས་ཉིད་བསྔོ་བ་ཡིས། ། མི་འགྱུར་གལ་ཏེ་འགྱུར་ན་ནི། ། དང་པོའི་སངས་རྒྱས་གཅིག་ཉིད་ཀྱིས། ། བསྔོ་བ་དེང་སང་ཅིས་མི་འགྲུབ། ། ཅེས་གསུངས་སོ། །
གཉིས་པ་ཟག་མེད་སྒོམ་ལམ་བཤད་པ་ལ་གཉིས་ལས། མཚམས་སྦྱར་བ་ནི། དེའི་འོག་ཏུ་ཞེས་སོགས་དང༌། དོན་བཤད་པ་ལ་གཉིས་ཏེ། སྒྲུབ་པ་སྒོམ་ལམ་བཤད་པ་དང༌། རྣམ་དག་སྒོམ་ལམ་བཤད་པའོ། ། དང་པོ་ལ་མཚམས་སྦྱར་བ་ནི། དེའི་ཕྱིར། དང་པོ་སོགས་དང༌། རྩ་བ་ནི་ཤཱ་རིའི་བུས་གསོལ་པ།
ཡུམ་འདི་ནི་སྣང་བར་བགྱི་བའོ། ། དེ་བས་ན་ཡུམ་འདི་ལ་ཕྱག་འཚལ་ལོ། ། ཞེས་སོགས་ཀྱི་མདོ་ཆོས་ཅན། ཞེས་སྦྱར། འདིར་བསྡུས་པའི་དོན་ནི། ཟག་མེད་སྒོམ་ལམ་ཞེས་པའི་མིང་ཅན་མཉམ་གཞག་གི་ཡེ་ཤེས་དེ་གསུམ་དུ་འདུས་པ་ཡིན་ཏེ། བར་ཆད་མེད་པའི་ལམ་དང༌། རྣམ་པར་གྲོལ་བའི་ལམ་དང༌། ཁྱད་པར་གྱི་ལམ་མོ། ། དེ་དག་ལས་སྔ་མ་གཉིས་ལ་ནི་རྣམ་དག་སྒོམ་ལམ་ཞེས་བྱ།
ཕྱི་མ་འདི་ལ་སྒྲུབ་པ་སྒོམ་ལམ་ཞེས་བྱ་སྟེ། ཡོན་ཏན་མངོན་པར་སྒྲུབ་པའི་དབང་དུ་བྱས་སོ། ། འདིར་བཤད་པའི་གོ་རིམ་ནི། སྐྱེ་རིམ་ལས་བཟློག་པ་སྟེ། ཡོན་ཏན་སྔར་བཤད་པའོ། ། ཡོན་ཏན་གང་ཞེ་ན། གཉིས་ཏེ། གནས་སྐབས་ཀྱི་དང༌། མཐར་ཐུག་གིའོ། ། དང་པོ་ལ།
རང་དོན་སྤང་རྟོགས་ཀྱི་དང༌། གཞན་དོན་ཕྲིན་ལས་ཀྱི་ཡོན་ཏན་གཉིས་ལས། དང་པོ་ལ་རྗེས་ཐོབ་ཏུ་བསོད་ནམས་ཀྱི་ཚོགས་སྐྱེ་བ་དང༌། མཉམ་གཞག་ཏུ་ཡེ་ཤེས་ཀྱི་ཚོགས་སྐྱེ་བའོ། ། དང་པོ་ནི། གཟུགས་ལ་སོགས་པ་ཕྱིན་ཅི་མ་ལོག་པ་སྒྱུ་མ་ལྟ་བུར་མཐོང་བའི་ཡེ་ཤེས་འདྲེན་པ་ནི། སྒོམ་ལམ་འདིའི་མཉམ་གཞག་གི་ངོ་བོ་ཉིད་དོ། ། ཡེ་ཤེས་དེས་མ་ཟིན་ན་སྦྱིན་སོགས་གཞན་གྱིས་སངས་རྒྱ་བ་ཉིད་མི་ཐོབ་པ་ནི་ཡེ་ཤེས་དེའི་ཡོན་ཏན་གྱི་མཆོག་ཉིད་དོ། ། གཉིས་པ་ནི། ཆོས་ཐམས་ཅད་ཀྱི་རྣམ་པའི་ཁྱད་པར་སྐྱེ་བ་མེད་པར་རྟོགས་པའི་ཕྱིར་ཡུལ་ཀུན་ལ་མངོན་པར་ཞེན་པ་འདུ་མི་བྱེད་པ་ནི་ཡེ་ཤེས་ཀྱི་ཚོགས་སོ། །
གཉིས་པ་ནི། དེ་ལྟ་བུའི་ངོ་བོ་ཉིད་ལ་སོགས་པའི་ལམ་གྱིས་ཆོས་ཐམས་ཅད་མ་དམིགས་པ་ཉིད་དུ་རྣལ་འབྱོར་པ་གཞན་གྱི་རྒྱུད་ལ་གཏོད་པར་བྱེད་པའོ། ། གཉིས་པ་ནི་དོན་ཆེན་པོ་སངས་རྒྱས་ཉིད་དུ་བྱེད་པའི་ཕྱིར་ཡོན་ཏན་གྱི་དོན་ཆེན་པོའོ། ། གཉིས་པ་རྣམ་དག་སྒོམ་ལམ་བཤད་པ་ལ། རྒྱུ་དང་རྒྱུ་མིན་གྱི་རབ་དབྱེ་དང༌། འབྲས་བུ་རྣམ་དག་སྒོམ་ལམ་དངོས་སོ། ། དང་པོ་ལ་མཚམས་སྦྱར་བ་ནི། དེའི་འོག་ཏུ་སོགས་དང༌། རྩ་བ་ནི། ཤཱ་རིའི་བུས་གསོལ་པ།
ཡུམ་འདི་ལ་དེ་ལྟར་མོས་པའི་བྱང་ཆུབ་སེམས་དཔའ་དེ་གང་ནས་ཤི་འཕོས་ནས་འདིར་སྐྱེས་པ་ལགས། ཡུན་ཇི་ཙམ་ཞིག་ནས་སངས་རྒྱས་མཉེས་པར་བྱས་པ་ལགས། ཞེས་སོགས་ཀྱི་མདོ་ཚིག་ཆོས་ཅན། ཞེས་སྦྱར། འགྲེལ་པ་ལ། རྣམ་དག་སྒོམ་ལམ་སྐྱེ་བའི་མཐུན་རྐྱེན་དང་འགལ་རྐྱེན་གཉིས་ནི། གཞུང་ཇི་ལྟ་བ་བཞིན་ནོ། ། གཉིས་པ་ལ་གཉིས་ཏེ། རྣམ་པར་གྲོལ་བའི་ལམ་དང༌། བར་ཆད་མེད་པའི་ལམ་མོ། །
དང་པོ་ལ་རྣམ་དག་གི་ངོ་བོ་སྤྱིར་བསྟན་པ་དང༌། དབྱེ་བ་སོ་སོར་བཤད་པའོ། ། དང་པོ་ལ་མཚམས་སྦྱར་བ་ནི་དེ་ལྟར་སོགས་དང༌། རྩ་བ་ལ་གཟུགས་རྣམ་པར་དག་པ་གང་ཡིན་པ་དེ་ནི། འབྲས་བུ་རྣམ་པར་དག་པ་ཞེས་སོགས་ཀྱི་མདོ་ཆོས་ཅན། ཡུལ་ཅན་མཉམ་གཞག་ཡེ་ཤེས་ངོ་སྐལ་གྱི་དྲི་མས་རྣམ་པར་དག་པ་ན། དེས་སྒྲོ་འདོགས་བཅད་ཟིན་པའི་ཡུལ་གཟུགས་སོགས་ཀྱང་དྲི་མ་དེ་ཉིད་ཀྱིས་རྣམ་པར་དག་པ་ཞེས་བརྗོད་པའི་རྒྱུ་མཚན་ཡོད་དེ། དག་པ་དེ་ཉིད་གནས་ཚུལ་ལ་ཐ་དད་དུ་མེད་ཅིང༌། རྟོག་པས་སོ་སོར་བཅད་དུ་མེད་པའི་ཕྱིར་ཏེ། རྟོག་པའི་ཡུལ་ལས་འདས་པའི་ཕྱིར།
འདི་ནི་གཉིས་སུ་བྱར་མེད་ཅེས་པའི་དོན་ཏེ། དོན་དམ་པའི་བདེན་པ་དག་ནི་རྟོག་ངོར་ཐ་དད་པས་ཐ་དད་པའི་གོ་མི་ཆོད་པའོ། ། འགྲེལ་པ་ལ། བཤད་པ་དང༌། བསྡུ་བ་གཉིས་ལས། དང་པོ་ནི། འཕགས་པའི་གང་ཟག་བཞི་པོ་དག་གི་དགེ་སྦྱོང་གི་ཚུལ་གྱི་འབྲས་བུ་རྣམ་གྲོལ་གྱི་ལམ་གང་ཡིན་པ་དེ་དེའི་ངོ་སྐལ་གྱི་མི་མཐུན་པའི་ཕྱོགས་ཐམས་ཅད་དང་བྲལ་བ་ཉིད་ཀྱི་སྒོ་ནས་འབྲས་བུ་རྣམ་པར་དག་པ་གང་ཡིན་པ་དེ་ནི་དེའི་ཡུལ་དུ་བཞག་པའི་གཟུགས་ལ་སོགས་པ་ཡང་རྣམ་པར་དག་པ་ཡིན་ཏེ། འབྲས་བུ་རྣམ་གྲོལ་ལམ་དང་དེའི་ཡུལ་གཟུགས་ལ་སོགས་པ་ངོ་སྐལ་གྱི་དྲི་མ་རྣམ་པར་དག་པ་ནི་དེ་སྐབས་ཀྱི་ཡུལ་གཟུགས་ལ་སོགས་པའི་ཕུང་པོ་དང༌། གཟུང་བ་ཕྱི་རོལ་གྱི་དོན་དང༌། ཐེག་པ་གསུམ་གྱི་ལམ་སོགས་ལ་བདག་དང་གཟུང་བའི་ཆོས་དང་ལམ་གྱི་ཆོས་སུ་མངོན་པར་ཞེན་པ་ལ་སོགས་པ་དང་བྲལ་བས་རབ་ཏུ་ཕྱེ་བ་ཉིད་ཀྱིས་སོ། །
གཉིས་པ་ནི་འབྲས་བུ་རྣམ་པར་དག་པ་ན་དེའི་ཡུལ་ཐམས་ཅད་ཀྱང་དེ་ལྟར་དུ་རྣམ་པར་དག་པ་ཡིན་ཞེས་མདོ་ལས་བརྗོད་པ་ཡིན་ཏེ། སྒྲས་ཐ་དད་དུ་བརྗོད་པའི་རྣམ་པར་དག་པ་དེ་དག་རང་གི་མཚན་ཉིད་ཐ་དད་དུ་མངོན་སུམ་གྱིས་མ་དམིགས་ཤིང༌། སྤྱིའི་མཚན་ཉིད་ཀྱི་སྒོ་ནས་ཀྱང་ཐ་དད་དུ་བཞག་པར་བྱར་མེད་པ་ཉིད་ཀྱི་ཕྱིར། དེ་ཡང་གང་གི་ཕྱིར་དེ་དག་གི་རྣམ་པར་དག་པའི་ཡེ་ཤེས་དེ་རྫས་ཐ་དད་དུ་མེད་ཅིང་རྟོག་པས་ནི་ནམ་ཡང་བཅད་དུ་མེད་པ་ཉིད་ཀྱི་ཕྱིར་དེ་ལྟར་བཤད་ན་ལྡོག་པའི་ཆོས་རྣམས་ལ་རྟོག་ངོར་ཐ་དད་པས་ཐ་དད་པའི་གོ་ཆོད་པར་འཇོག་ཀྱང༌། དོན་རང་མཚན་གྱི་ཆོས་རྣམས་ལ་ལྡོག་པ་ཐ་དད་པས་ཐ་དད་ཀྱི་གོ་མི་ཆོད་པ་ནི་རྣམ་འགྲེལ་མཛད་པའི་གཞུང་གིས་སྐབས་སུ་ཡང་འཆད་དགོས་སོ། ། ཡང་གལ་ཏེ་གཞུང་འདིའི་ངོས་བསྟན་ལྟར་ན། ཤེས་བྱ་མཐའ་དག་ཀྱང་དག་པ་ཉིད་དུ་ཁས་ལེན་དགོས་པ་མ་ཡིན་ནམ། ཞེ་ན། གཞུང་ལུགས་ཀྱི་དོན་ལེགས་པར་བཤད་པ་ན་ཧ་ཅང་ཐལ་བ་མེད་དེ། རྣམ་མཁྱེན་གྱི་དངོས་ཡུལ་དུ་གང་བཞག་པ་དེ་དེ་ལས་རྫས་གཞན་དུ་ཡོད་ན་གཟུང་བ་ཆོས་ཀྱི་བདག་ཏུ་འགྱུར་ལ།
མེད་ན་ནི་རྫས་གཅིག་པས་དོན་དེ་ཉིད་གྲུབ་པ་དང༌། ཕྱི་རོལ་སྣང་བ་ཡོད་མེད་དེ། ། སེམས་ཉིད་སྣ་ཚོགས་རྣམས་སུ་སྣང༌། ། ཞེས་བྱ་བའི་དོན་དེ་ཉིད་འདིར་ཁས་ལེན་པའི་ཕྱིར་དང༌། རྣམ་འགྲེལ་མཛད་པས་བློ་ཚུལ་གཉིས་སྒྲུབ་ཀྱི་རིགས་པས་རང་རིག་ཏུ་འགྲུབ་པར་ཡང་བཤད་པའི་ཕྱིར་རོ། ། ཡང་ན་རྣམ་གྲོལ་ལམ་གློ་བུར་གྱི་དྲི་མས་དག་པ་དང༌། དྲི་མ་དེ་ཉིད་ཀྱི་ཡུལ་གཟུགས་སོགས་རང་བཞིན་གྱིས་རྣམ་པར་དག་པའི་ཆ་གཉིས་ལ་སྦྱར་ནས་ཀྱང་བཤད་པར་བྱའོ། ། གཉིས་པ་ལ་མཚམས་སྦྱར་བ་ནི། རྣམ་པར་དག་པ་ཞེས་སོགས་དང༌། རྩ་བ་ནི།
ཉོན་མོངས་ཞེས་སོགས་ཀྱི་གཞུང་འདི་ཆོས་ཅན། འཕགས་པ་བཞིའི་རྣམ་དག་སོ་སོར་ཕྱེ་བ་ཡིན་ཏེ། དྲངས་མ་ཐག་པའི་མདོ་དེས་གཙོ་བོར་བྱང་སེམས་ཀྱི་རྣམ་དག་དངོས་སུ་བསྟན་ཞིང༌། དེའི་ཞར་ལ་ཉན་རང་གི ། རྣམ་དག་ཤིན་ཏུ་བ་ཡང་བསྟན་པའི་ཕྱིར། ། ཞེས་པའོ། ། འགྲེལ་པ་ལ། མདོ་ལས་བཤད་པའི་རྣམ་དག་གསུམ་པོ་གང་ཞེ་ན། འདོད་ཆགས་ལ་སོགས་པའི་ཞེས་སོགས་གཞུང་ཇི་ལྟ་བ་བཞིན་ནོ། ། རྩ་བས་ཁ་བསྐངས་པའི་རྣམ་དག་ཤིན་ཏུ་བ་དེ་གང་ཞེ་ན།
ཉོན་མོངས་པ་དང་ཞེས་སོགས་སོ། ། གཉིས་པ་བར་ཆད་མེད་པའི་ལམ་ལ་གཉིས་ཏེ། དངོས་དང༌། སྤང་བྱ་སྤོང་ཚུལ་ལ་རྩོད་པ་སྤང་བའོ། ། དང་པོ་ལ་མཚམས་སྦྱར་བ་ནི། ལམ་ཤེས་པ་ཉིད་ཀྱི་སྐྱབས་སུ། མདོ་ལས་བྱང་སེམས་ཀྱི་རྣམ་དག་སྨོས་པའི་ཞར་ལ། བསྟན་བཅོས་སུ་སངས་རྒྱས་དང་ཞེས་སོགས་སོ། ། རྩ་བ་ལ་བྱང་སེམས་ཀྱི་རྣམ་དག་འཆད་བྱེད་ཀྱི་མདོའི་དེ་མ་ཐག་ཏུ། གཟུགས་སོགས་རྣམ་པར་དག་པ་ན་ཡུམ་རྣམ་པར་དག་པ་ཡུམ་རྣམ་པར་དག་པ་ནི་རྣམ་པ་ཐམས་ཅད་མཁྱེན་པ་ཉིད་ཀྱི་བར་རྣམ་པར་དག་པ།
ཞེས་སོགས་ཀྱི་མདོ་ཚན་དགུ་ཆོས་ཅན། འབྲས་བུ་རྣམ་དག་གི་ཡེ་ཤེས་མཐར་ཕྱིན་པ་དེ་འཐོབ་བྱེད་ཀྱི་རྒྱུ་བར་ཆད་མེད་ལམ་བསྟན་པ་ཡིན་ཏེ། དེ་བསྟན་པར་གཞུང་འདིས་ཞེས་སྦྱར། འགྲེལ་པ་ནི། རྩ་བར། སངས་རྒྱས་རྣམ་ཀུན་ཤིན་ཏུ་བ། ། ཞེས་དང༌། དེའི་ཤུགས་ལ་ཅིག་ཤོས་ཤིན་ཏུ་བ་མ་ཡིན་པར་གསུངས་པའི་རྒྱུ་མཚན་ཡོད་དེ། སྤང་བྱའི་རྟེན་འདོད་པའི་ཁམས་དང༌། བསམ་གཏན་དང༌།
གཟུགས་མེད་པའི་སྙོམས་པར་འཇུག་པ་དག་སྟེ། ས་དགུ་ལ་བརྟེན་པའི་མི་མཐུན་པའི་ཕྱོགས་ཆེན་པོའི་ཆེན་པོ་ལ་སོགས་པ་རྣམ་དགུའི་གཉེན་པོའི་ངོ་བོར་གོ་རིམ་བཞིན་དུ་ལམ་ཆུང་ངུའི་ཆུང་ངུ་ལ་སོགས་པ་རྣམ་དགུ་སྤང་བྱ་རྣམ་པ་ཐམས་ཅད་རྣམ་པར་དག་པའི་རྒྱུ་ཡིན་པ་དང༌། ཅིག་ཤོས་ཉན་རང་གི་ལམ་ནི་སྤང་བྱ་ཉི་ཚེ་བ་ཙམ་རྣམ་པར་དག་པའི་རྒྱུ་ཡིན་པའི་ཕྱིར་རོ། ། འདིར་བྱང་སེམས་ཀྱི་སྒོམ་ལམ་དགུ་པོ་ཐམས་ཅད་རྣམ་དག་སྒོམ་ལམ་དངོས་དང༌། དེས་ཐོབ་པའི་རྣམ་གྲོལ་གྱི་ལམ་ལ་བྱང་སེམས་ཀྱི་དང༌། སངས་རྒྱས་ཀྱི་དབྱེ་བས་དང་པོ་རྣམ་དག་སྒོམ་ལམ་དངོས་དང༌། ཕྱི་མ་ནི་ཞར་ལས་བྱུང་བ་སྟེ། མདོ་ལས་རྣམ་པ་ཐམས་ཅད་མཁྱེན་པ་ཉིད་རྣམ་པར་དག་པ་ཞེས་པས་ཀྱང་མཚོན་པར་ནུས་ལ། སྐབས་འདིར་བྱང་སེམས་ཀྱི་རྣམ་དག་རྒྱུ་དང་བཅས་པ་འཆད་པའི་སྐབས་ཡིན་པས་ཉན་རང་དང་སངས་རྒྱས་ཀྱི་ཞར་ལ་བྱུང་ཞེས་སྨོས་སོ། ། གཉིས་པ་ནི་ཇི་ལྟར་ཤིན་ཏུ་བ་ཡིན་ཏེ།
སྤང་གཉེན་གྱི་གོ་རིམ་མི་མཐུན་པས་སོ་ཞེ་ན། ལན་ལ་རྩ་བ་ནི། ཆོས་རྣམས་བེམ་པོར་གྱུར་པའི་ཕྱིར། རྣམ་པར་དག་པ་ལ་ཤེས་པ་མེད་དོ། ། ཞེས་སོགས་མདོ་ཚན་བཅུ་གཅིག་དང༌། དེའི་འོག་ཏུ་རྣམ་པར་དག་པ་ནི་རྣམ་པ་ཐམས་ཅད་མཁྱེན་པ་ཉིད་ལ་ཕན་པར་མི་བྱེད། གནོད་པར་མི་བྱེད་ཅེས་སོགས་ཀླན་ཀ་སྤང་བའི་མདོ་རྣམས་གསུངས་པས་ན། ཁམས་གསུམ་པ་ཡི་རྣམ་པ་ཅན། ། འཇལ་དང་གཞལ་བྱ་མཉམ་པ་ཉིད། ། དེ་ལ་ཀླན་ཀ་སྤངས་པ་ཡིས། །
ལམ་ནི་དེ་ཡི་གཉེན་པོར་འདོད། ། ཅེས་པ་ཉིད་མདོའི་དོན་དུ་བཤད་པས། འགྲེལ་པ་ལ། གཉེན་པོ་ངོས་བཟུང་བ་དང༌། སྤང་གཉེན་གྱི་གོ་རིམ་འཐད་པའི་དཔེ་བསྟན་པའོ། ། དང་པོ་ནི། ཁམས་གསུམ་གྱིས་བསྡུས་པའི་ཉོན་མོངས་པ་དང་ཤེས་བྱའི་སྒྲིབ་པ་མཐའ་དག་གི་གཉེན་པོ་སྒོམ་ལམ་བར་ཆད་མེད་ལམ་དེའི་ངོ་བོ་ཅི་ཞེ་ན། ཇི་སྐད་དུ་བཤད་པའི་སྒོམ་པའི་ལམ་རྣམ་དག་ཤིན་ཏུ་བའི་རྒྱུ་ཉིད་དུ་བསྟན་པ་ཆོས་ཅན། ཁྱོད་ཀྱིས་ཐོབ་པའི་སངས་རྒྱས་ཀྱི་རྣམ་དག་དེ་ཤིན་ཏུ་བ་ཉིད་དུ་བཞག་པ་ཡིན་ཏེ། ཁྱོད་ཁམས་གསུམ་གྱིས་བསྡུས་པའི་དྲི་མ་མཐའ་དག་གི་གཉེན་པོའི་ངོ་བོ་ཉིད་ཡིན་པའི་ཕྱིར།
ཁམས་གསུམ་པའི་རྣམ་པ་ཅན་གྱི་ཤེས་པ་འཛིན་པ་དང་ཤེས་བྱ་གཟུང་བ་དག་མི་དམིགས་པ་ཉིད་ཀྱི་སྒོ་ནས་མཉམ་པ་ཉིད་དུ་ཤེས་པ་གང་ཡིན་པ་དེ་ཉིད་ཡིན་པའི་ཕྱིར་རོ། ། མདོ་དང་ཉི་སྣང་ལས་ནི་འདིར་བསྟན་གྱི་བར་ཆད་མེད་ལམ་ལ་སྒོམ་པའི་ལམ་ཤིན་ཏུ་བ་ཞེས་བཤད་ཀྱི་གཞན་བཤད་པ་མེད་དོ། ། གཉིས་པ་ནི། ས་དགུ་པ་ནས་ཞེས་པས་བསྟན་པའི་སྤང་གཉེན་གྱི་རིམ་པ་མི་འཐད་པ་མ་ཡིན་ཏེ། ཇི་སྐད་དུ་བཤད་པ་དེ་ལ་གཉེན་པོ་ནི་ཆེན་པོའི་ཆེན་པོ་ལ་སོགས་པ་དང༌། མི་མཐུན་པའི་ཕྱོགས་ནི་ཆུང་ངུའི་ཆུང་ངུ་ལ་སོགས་པར་རིགས་སོ་ཞེས་བྱ་བའི་ཀླན་ཀ་དེ་གོས་ལ་ཆགས་པའི་དྲི་མ་ཕྲ་མོ་སེལ་བ་ལ་བཙོ་བླག་མཁན་ཆེ་ཐང་དུ་འབད་པའི་དཔེས་ཀླན་ཀ་དེ་སྤངས་པའི་སྒོ་ནས་སྤང་གཉེན་གྱི་སྦྱོར་ཚུལ་དེ་འཐད་པར་གྲུབ་པའི་ཕྱིར། གཞུང་འདི་དང་སྐབས་བདུན་པར། རྨི་ལམ་དང་ནི་དེ་མཐོང་ཉིད། ། ཅེས་སོགས་ཀྱིས་ནི་གཉེན་པོ་བར་ཆད་མེད་ལམ་གྱི་ངོ་བོ་ཁམས་གསུམ་གྱིས་བསྡུས་པའི་གཟུང་འཛིན་གཉིས་མེད་ཀྱི་ཡེ་ཤེས་སུ་བཤད་ནས་དེ་ཉིད་རྣམ་དག་ཤིན་ཏུ་བ་དང་འབྲས་བུ་ཆོས་སྐུའི་དངོས་ཀྱི་ཉེར་ལེན་དུ་བཤད་པས་ན། ཇི་སྐད་དུ།
དེ་ཕྱིར་གཉིས་སྟོང་གང་ཡིན་པ། ། དེ་ནི་དེ་ཡིའང་དེ་ཉིད་ཡིན། ། ཞེས་པས་བསྟན་པའི་དེ་ཁོ་ན་ཉིད་དེ་ཡང་འདིར་བཤད་པ་ལས་གཞན་དུ་ཡོད་པར་མི་སེམས་སོ། ། འདིར་སྨྲས་པ། ལམ་ཤེས་གཞུང་གི་དཀའ་གནས་ཕལ་ཆེ་བ། ། བཏང་སྙོམས་བཞག་པའི་རྣམ་བཤད་མང་པོ་དང༌། ། ལ་ལས་ལེགས་པར་བཤད་ཅེས་གསུང་བ་ཡང༌། ། སྔ་མས་གང་བཤད་དེ་ཉིད་ཟློས་པར་བཤད། ། གང་འདིར་ཚིག་ཟུར་ཕྱིན་པའི་བཤད་པ་ནི། ། སྔོན་མས་གང་བཤད་བཟློས་ཏེ་བཤད་མིན་ཡང༌། །
མདོ་དང་བྱམས་པའི་གཞུང་གིས་ངེས་དོན་ནི། ། རིགས་པར་འཆད་བྱེད་ཤིང་རྟའི་སྲོལ་ཆེན་པོ། ། གསུམ་པ་སྐབས་ཀྱི་སྒོ་ནས་མཇུག་བསྡུ་བ་ནི། ཤེས་རབ་ཀྱི་ཞེས་སོགས་ཏེ། འཕགས་པ་གྲོལ་སྡེས་ཉི་ཁྲི་ལེའུ་བརྒྱད་དུ་ཕྱེ་བ་རང་བཟོར་སྨྲ་ཡང་རྒྱན་གྱི་རྗེས་སུ་ཞུགས་པ་ཡིན་ནོ།། །། ལམ་གསུམ་མཁྱེན་པའི་ཡེ་ཤེས་ཉི་མ་ཡིས། ། ལམ་གཞན་གཉིས་ལ་བལྟས་ནས་འདའ་བྱ་ཞིང༌། ། ལམ་ཤེས་རང་བཞིན་མངོན་དུ་བྱའོ་ཞེས། ། སྟོན་མཛད་མ་ཕམ་པ་ལ་ཕྱག་འཚལ་ལོ། ། ཞེས་མཆོད་པར་བརྗོད་ནས།
གསུམ་པ་བླང་དོར་བྱ་བའི་ཡན་ལག་གཞི་ཤེས་ཀྱི་སྐབས་བཤད་པ་ལ་གསུམ་ལས། དང་པོ་འབྲེལ་བཀོད་པས་མཚམས་སྦྱར་བ་ནི། གཞི་མི་མཐུན་ཕྱོགས་དང་གཉེན་པོའི་རབ་ཏུ་དབྱེ་བ་ཐམས་ཅད་ཡོངས་སུ་ཤེས་པ་མེད་ན་མངོན་དུ་བྱ་བའི་ལམ་ལེགས་པར་ཤེས་པ་ཉིད་འབྱུང་བ་མེད་པས་དོར་བར་བྱ་བའི་གཞི་ཐམས་ཅད་ཤེས་པ་ཉིད་གསུམ་པར་འཆད་དོ། ། འདིར་ཐམས་ཅད་ཤེས་པའི་མིང་ཅན་ལ་གཉིས་ཏེ། སྐབས་གསུམ་པ་འདི་གཉིས་པ་ལས་ལོགས་སུ་བསྟན་པའི་དགོས་པས་མཚོན་པའི་གཞི་ཤེས་དང༌། བསྟན་བྱའི་གཞི་ཤེས་སོ། ། དང་པོ་ནི། ལམ་ཤེས་ཀྱིས་རྣམ་མཁྱེན་སྒྲུབ་པའི་མི་མཐུན་ཕྱོགས་དང་གཉེན་པོའི་ཕྱོགས་ཀྱི་ལམ་བདེ་བླག་ཏུ་རྟོགས་པ་དེ་ཡིན་ལ། གཉིས་པ་ནི། མཚན་འཛིན་དང་མཚུངས་པར་ལྡན་པའི་ཤེར་ཕྱིན་གྱི་མིང་ཅན་ནོ། །
ཅི་མཚན་མེད་ཀྱི་ཤེར་ཕྱིན་ཉིད་སྐབས་འདིར་གཙོ་ཆེ་བ་མ་ཡིན་ནམ་ཞེ་ན། སྤྱིར་ལམ་གྱི་གཙོ་བོ་དེ་ལྟར་ཡིན་ཡང༌། སྐབས་འདིར་ནི་དོར་བྱའི་ཤེར་ཕྱིན་དེ་ཉིད་ངོས་ཟིན་པ་ནི་སྐབས་གསུམ་པ་འདི་ལ་ལོགས་སུ་བསྟན་པའི་དགོས་པ་ཡིན་ནོ། ། གཉིས་པ་མཚོན་བྱེད་ཀྱི་ཆོས་རྒྱས་པར་བཤད་པ་ལ། ལེའུ་འདི་ཉིད་རྒྱས་པར་བཤད་པ་དང༌། ལེའུ་གསུམ་གའི་དོན་བསྡུ་བའོ། ། དང་པོ་ལ་བཞི་སྟེ། འཇུག་ཡུལ་ཤེར་ཕྱིན་དང༌། དེར་འཇུག་པའི་སྦྱོར་བ། ཞུགས་འབྲས་མཐོང་ལམ།
འདའ་བྱའི་ཤེར་ཕྱིན་མངོན་དུ་མི་བྱེད་པའི་རྒྱུ་མཚན་བསྟན་པའོ། ། དང་པོ་ལ་གསུམ་སྟེ། འཇུག་ཡུལ་ཤེར་ཕྱིན་གྱི་ངོ་བོ། ཉེ་རིང་གི་འཐད་པ། མི་མཐུན་ཕྱོགས་དང་གཉེན་པོའི་རབ་དབྱེའོ། ། དང་པོ་ལ་རྩ་བ་ནི། རྣམ་དག་སྒོམ་ལམ་ལ་འཕྲོས་ནས། རབ་འབྱོར་གྱིས་གསོལ་པ། ཤེས་རབ་ཀྱི་ཕ་རོལ་ཏུ་ཕྱིན་པ་འདི་ནི་ཚུ་རོལ་གྱི་མཐའ་ལ་ཡང་མི་གནས། ཕ་རོལ་གྱི་མཐའ་ལ་ཡང་མི་གནས།
གཉིས་ཀའི་བར་ན་ཡང་མི་གནས་ཞེས་སོགས་ཀྱི་མདོ་ཚིག་ཆོས་ཅན། སྐབས་གཉིས་པར་བསྟན་པའི་ཟག་མེད་སྒོམ་ལམ་གྱི་བྱེད་ལས་སྟོན་བྱེད་ཀྱི་མདོ་ཡིན་ཏེ། དེ་ཡིན་པར་གཞུང་རྩ་བ་འདིས་བཀྲལ་བའི་ཕྱིར། འགྲེལ་པ་ལ་དངོས་བསྟན་གྱི་ཤེར་ཕྱིན་ངོས་བཟུང༌། ལོག་ཕྱོགས་ཀྱི་ཤེར་ཕྱིན་མཚོན་ནས་བཤད་པའོ། ། དང་པོ་ནི། སངས་རྒྱས་དང་བྱང་ཆུབ་སེམས་དཔའ་རྣམས་ལ་ཉེ་བར་གྱུར་པར་འདོད་པ་གང་ཡིན་པའི་ཤེས་རབ་ཀྱི་ཕ་རོལ་ཏུ་ཕྱིན་པ་དེ་ཆོས་ཅན། སྲིད་པ་དང་ཞི་བའི་མཐའ་ལ་མི་གནས་པ་ཡིན་པར་ཤེས་པར་བྱ་སྟེ། དུས་གསུམ་པའི་ཆོས་རྣམས་སྐྱེ་བ་མེད་པའི་རྣམ་པས་མཉམ་པ་ཉིད་དུ་རྟོགས་པས་སོ། ། དེའི་ཁྱབ་འབྲེལ་ནི།
ཤེས་རབ་ཀྱིས་འཁོར་བ་རང་བཞིན་མེད་པར་རྟོགས་པས་ཚུ་རོལ་གྱི་མཐའ་འཁོར་བ་རྟག་པའི་མཚན་ཉིད་ཅན་ལ་མི་གནས། དམིགས་པ་མེད་པའི་སྙིང་རྗེས་གཞན་དོན་བྱེད་པས་ཕ་རོལ་གྱི་མཐའ་མྱ་ངན་ལས་འདས་པ་ཆད་པའི་མཚན་ཉིད་ཅན་ལ་ཡང་མི་གནས། ཐབས་ཤེས་ཟུང་དུ་འཇུག་པ་དེ་དག་གི་བར་ན་ཡང་མི་གནས་པའོ། ། གཉིས་པ་ནི། ཉན་ཐོས་ལ་སོགས་པ་རང་གི་རྟོགས་པ་ཙམ་གྱི་ཤེས་རབ་ཀྱི་ཕ་རོལ་ཏུ་ཕྱིན་པ་གང་ཡིན་པ་དེ་ཆོས་ཅན། ཡང་དག་པའི་ཤེར་ཕྱིན་ལ་རིང་བར་གྱུར་པ་ཡིན་ཏེ། དུས་གསུམ་པའི་ཆོས་རྣམས་མཉམ་པ་ཉིད་དུ་ཤེས་པ་དེ་མེད་པའི་ཕྱིར། དེའི་ཁྱབ་འབྲེལ་ནི། དངོས་པོ་དང་དངོས་པོ་མེད་པར་དམིགས་པ་ཉིད་ཀྱིས་ནི་འཁོར་བ་དང་མྱ་ངན་ལས་འདས་པའི་མཐའ་ལ་གནས་པ་ཡིན་པར་ཤེས་པར་བྱ་དགོས་ཏེ། དེ་ལྟར་དམིགས་པ་དེའི་ཚེ་ན་དམིགས་པ་མེད་པ་ཉིད་ཀྱི་སྙིང་བརྩེ་བ་དང་ཤེས་རབ་དང་བྲལ་བའི་ཕྱིར་རོ། །
འདིར་རིང་བའི་ཤེར་ཕྱིན་གྱི་མིང་ཅན་འདི་ལ་གཉིས་ཏེ། ཐེག་དམན་གྱི་རྒྱུད་ལ་དང༌། བྱང་སེམས་ལ་ཡར་ལྡན་དུ་ཡོད་པའོ། ། སྔ་མ་དེ་ལྟ་ཅི་སྨོས། ཕྱི་མ་དེ་ཡང་མངོན་དུ་བྱས་ན་རྣམ་མཁྱེན་ལ་རིང་དུ་འགྱུར་བས་ན་འདའ་བར་བྱ་དགོས་པའི་དོན་ནོ། ། འདི་མདོ་དང་རྩ་བར་མེད་དོ་ཞེ་ན། ཀུན་ཤེས་པ་ཉིད་ཀྱི་སྐབས་འདིར་ནི། རྟོག་པ་ཙམ་གྱི་ཤེར་ཕྱིན། དེ་ལ་འཇུག་པའི་སྦྱོར་བ། ཞུགས་འབྲས་མཐོང་ལམ་གསུམ་ཀ་ལྡོག་པའི་སྒོ་ནས་བསྟན་པས་ན་ཉེས་པ་མེད་དོ། །
གཉིས་པ་ཉེ་རིང་གི་འཐད་པ་ལ་གསུམ་ལས། དྲི་བས་མཚམས་སྦྱར་བ་ནི། ཡང་དག་པ་དང་ཅིག་ཤོས་ཀྱི་ཤེར་ཕྱིན། དེ་གཉིས་འབྲས་ཡུམ་ལ་རིང་བ་དང་ཅིག་ཤོས་སུ་ཇི་ལྟར་འགྱུར་ཏེ། དུས་གསུམ་མཉམ་པ་ཉིད་དུ་ཤེས་པ་དེ་ཡང་ཉན་ཐོས་སོགས་ཐམས་ཅད་ལ་ཡོད་པ་མ་ཡིན་ནམ་སྟེ་ཡིན་པས་སོ། ། དེ་ཡིན་ཏེ། གཞི་རྟོགས་ཤིང་ཞེས་པ་ནི། དུས་གསུམ་མཉམ་པ་ཉིད་དུ་ཤེས་པ་ཁོ་ན་ཡིན་པའི་ཕྱིར། དེ་སྒྲུབ་པ་ནི། གཞི་ཕུང་ཁམས་སོགས་ཤེས་ན་སྟོང་ཉིད་ཤེས་དགོས་ཏེ།
ཀླུ་སྒྲུབ་ཀྱི་ལུགས་ལས། རྟེན་ཅིང་འབྲེལ་པར་འབྱུང་བ་གང༌། ། དེ་ཉིད་ཁྱོད་ནི་སྟོང་པར་བཞེད། ། ཅེས་འབྱུང་བས་སོ། ། ཞེ་ན་རྩ་བ་ནི། རབ་འབྱོར་གྱིས་གསོལ་པ། གང་ལ་ལ་ཞིག ཤེས་རབ་ཀྱི་ཕ་རོལ་ཏུ་ཕྱིན་པ་འདི་ལ་མཚན་མར་དམིགས་ན་ཤེར་ཕྱིན་འདི་ལས་རིང་དུ་འགྱུར། འདོར་བར་འགྱུར། ཞེས་སོགས་ཀྱི་མདོ་ཚན་གཉིས་ཆོས་ཅན།
ཤེར་ཕྱིན་ཙམ་ཁྱད་གཉིས་ཀྱི་ཁྱད་པར་བསྟན་པ་ཡིན་ཏེ། དེ་བསྟན་པར་གཞུང་འདིས་བཀྲལ་བའི་ཕྱིར། འགྲེལ་པ་ལ་གཉིས་ལས། བཤད་པ་ལ། གཟུགས་བརྙན་གྱི་ཤེར་ཕྱིན་ཡུམ་ལས་རིང་བའི་རྒྱུ་མཚན། ཡང་དག་པའི་ཤེར་ཕྱིན་ཉེ་བའི་རྒྱུ་མཚན་ནོ། ། དང་པོ་ནི། ཕུང་སོགས་མཐོང་བ་ཙམ་གྱིས་དེའི་ཆོས་ཉིད་མཐོང་བའི་ས་མེད་དོ་ཞེས་འཆད་པ་ནི་ཉན་ཐོས་ལ་སོགས་པ་དངོས་པོའི་རང་གི་ངོ་བོ་མི་ཤེས་པ་རྣམས་ལ་དུས་གསུམ་མཉམ་པ་ཉིད་ཀྱི་ཡེ་ཤེས་མེད་དེ། དགེ་བའི་བཤེས་གཉེན་ཐབས་ལ་མཁས་པ་དང་བྲལ་བའི་ཕྱིར་ན། དངོས་པོ་མཐོང་ཡང་མཚན་མ་དང་ལྡན་པར་རྟོགས་པའི་ཕྱིར།
དཔེར་ན་སྒྱུ་མ་མཁན་རང་གིས་སྤྲུལ་པའི་དངོས་པོ་ལ་དེའི་རང་གི་ངོ་བོ་མི་ཤེས་པས་ངོ་བོ་ཉིད་མེད་པར་མི་སྣང་བ་དེ་བཞིན་ནོ། ། དེའི་ཕྱིར་དེ་དག་ལ་རྒྱལ་བའི་ཡུམ་འདི་རིང་བར་འགྱུར་རོ། ། གཉིས་པ་ནི་བྱང་ཆུབ་སེམས་དཔའ་ལ་ཡང་དེ་ལྟར་མཚུངས་སོ་ཞེ་ན། གཟུགས་ལ་སོགས་པའི་ཆོས་ཡོངས་སུ་ཤེས་ཤིང་མཐོང་བའི་བྱང་སེམས་དེ་དག་ལ་ཆོས་ཅན། དུས་གསུམ་མཉམ་པ་ཉིད་དུ་ཡོངས་སུ་ཤེས་པ་ཡིན་ཏེ། དང་པོར་མངོན་པར་ཞེན་པའི་འཁྲུལ་པའི་མཚན་མ་བསལ་བའི་ཕྱིར། རྒྱུ་གང་ལ་བརྟེན་ཞེ་ན། དུས་རིང་མོ་ཞིག་ནས་དགེ་བའི་བཤེས་གཉེན་ཡང་དག་པར་མགུ་བར་བྱས་པའི་མན་ངག་ཕྱིན་ཅི་མ་ལོག་པ་ཅན་བདེན་པ་གཉིས་ཀ་ལ་བརྟེན་པའི་ཐབས་ལ་མཁས་པས་ཐོས་པ་དང་བསམ་པ་ལ་སོགས་པའི་ཤེས་པ་སྐྱེ་བའི་རིམ་པས་སོ། ། དེའི་ཕྱིར། དེ་དག་ལ་རྒྱལ་བའི་ཡུམ་འདི་ཡང་དག་པར་ཉེ་བར་འགྱུར་རོ། །
བསྡུ་བ་ནི་ཐབས་མ་ཡིན་པས་ནི་རིང་བ་ཉིད་ཡིན་ལ། ཐབས་ཀྱིས་ནི་མི་རིང་བ་ཉིད་ཡིན་ནོ། ། གསུམ་པ་མི་མཐུན་ཕྱོགས་དང་གཉེན་པོའི་ཁྱད་པར་ལ་གཉིས་ཏེ། བཤད་པ་དང༌། བསྡུ་བའོ། ། དང་པོ་ལ་གཉིས་ཏེ། གཞི་ལམ་ལ་མཚན་འཛིན་གྱི་སྤང་གཉེན་དང༌། འབྲས་བུ་ལ་མཚན་འཛིན་གྱི་སྤང་གཉེན་ནོ། ། དང་པོ་ལ་མི་མཐུན་ཕྱོགས་དང་གཉེན་པོའོ། ། དང་པོ་ལ་མཚམས་སྦྱར་བ་ནི།
དེ་ལྟར་ཉན་ཐོས་ལ་སོགས་པ་རང་གི་རྟོགས་པ་ཙམ་གྱི་ཡུམ་འབྲས་ཡུམ་ལ་རིང་བར་གྱུར་པ་ཉིད་ཀྱི་སྒྲུབ་བྱེད་དུ་བཤད་པའི་མི་མཐུན་ཕྱོགས་དང་བཅས་པ་དེ་གང་ཞེ་ན། རྩ་བ་ལ། གང་དུ། རབ་འབྱོར་གྱིས་བྱང་སེམས་ཆེན་པོ་ཆགས་པ་དང་མ་ཆགས་པ་མ་མཆིས་པར་ཡུམ་འདི་བཤད་པ་དང་མཐར་ཕྱིན་པ་ནི་ངོ་མཚར་ཆེའོ་ཞེས་པ་ལ་འཕྲོས་ནས། ཤཱ་རིའི་བུས་སྨྲས་པ། རབ་འབྱོར་ཆགས་པ་ནི་གང༌། མ་ཆགས་པ་ནི་གང་ཞེས་དྲིས་པའི་ལན་གྱི་མདོ་ཚན་གཉིས་ཆོས་ཅན། གཞི་ལམ་ལ་མཚན་འཛིན་དང་དེའི་གཉེན་པོ་བསྟན་པ་ཡིན་ཏེ། དེ་བསྟན་པར་གཟུགས་སོགས་དང་སྦྱིན་སོགས་གཉིས་ཀྱིས་བཀྲལ་བའི་ཕྱིར། འགྲེལ་པ་ནི།
གཟུགས་ལ་སོགས་པ་དུས་གསུམ་པའི་ཆོས་ཟག་པ་དང་བཅས་པ་དང་ཟག་པ་མེད་པ་གཉིས་ཀའི་ངོ་བོ་དངོས་པོར་མ་གྱུར་པ་ལ་དངོས་པོར་དམིགས་པ་ཉིད་ཀྱིས་ན་གཟུགས་སོགས་ཕུང་པོ་ལ། གཞན་གྱི་ཀུན་ནས་བཏགས་པའི་བདག་ལ་སྟོང་པ་ཉིད་དུ་བལྟ་བའི་འདུ་ཤེས་ནི་བདག་འཛིན་དེ་དག་གི་གཉེན་པོ་ཡིན་ན་ཡང་གཉེན་པོ་གཞི་ཤེས་ཀྱི་མི་མཐུན་པའི་ཕྱོགས་ཡིན་ཏེ། ཞེས་དང༌། སྦྱིན་སོགས་ལ་མཚན་མར་དམིགས་པའི་སྒོ་ནས་སྒྲུབ་པའི་འདུ་ཤེས་ནི་སེར་སྣ་སོགས་དེ་དག་གི་གཉེན་པོ་ཡིན་ན་ཡང༌། གཉེན་པོ་ཤེར་ཕྱིན་གྱི་མི་མཐུན་ཕྱོགས་ཡིན་ཏེ། གཞི་ལམ་ལ་ཕྱིན་ཅི་ལོག་ཏུ་ཞུགས་པ་ཉིད་ཀྱིས་ན་གཉེན་པོ་དེས་སྤང་བར་བྱ་བ་ཡིན་པའི་ཕྱིར་རོ། ། འདིར་གཟུགས་བརྙན་གྱི་ཤེར་ཕྱིན་རང་གི་ངོ་བོ་མཚན་འཛིན་དུ་སྟོན་པ་ནི་མ་ཡིན་གྱི། འཛིན་སྟངས་མི་འགལ་བ་དང་མཚུངས་པར་ལྡན་པ་ཙམ་མོ། ། གལ་ཏེ་དམན་པའི་རྟོགས་རིས་བྱང་སེམས་ལ་ཡར་ལྡན་དུ་སྐྱེ་བ་དེ་ཡང་དེ་ལྟར་ཡིན་ནམ་ཞེ་ན། དེ་ཤེས་མཐོང་གིས་བལྟས་ནས་འདའ་བའི་ཚེ་དེ་ལྟར་མ་གྱུར་ཀྱང༌།
དེ་མངོན་དུ་བྱས་ན་དེ་ལྟར་འགྱུར་བའི་དོགས་པ་དང་བཅས་པའོ། ། གཉིས་པ་ནི་བྱང་ཆུབ་སེམས་དཔའ་རྣམས་ཀྱིས་མངོན་དུ་བྱ་བའི་ཤེར་ཕྱིན་ནི་བཟློག་སྟེ་གཉེན་པོ་ཡིན་པར་བསྟན་པའི་ཕྱིར། སྦྱིན་ལ་སོགས་ལ། ཞེས་རྐང་པ་གསུམ་གསུངས་སོ། ། འགྲེལ་པ་ནི། འཁོར་གསུམ་རྣམ་པར་དག་པས་སྦྱིན་པ་ལ་སོགས་པ་བདག་མེད་པར་རྟོགས་པ་ལ་རང་གནས་ནས་གཞན་ཡང་སྦྱོར་བའི་ཤེར་ཕྱིན་ནི་ཆོས་ཅན། རྣམ་པ་ཐམས་ཅད་དུ་གཉེན་པོ་ཡིན་ཏེ། གཞི་ལམ་ལ་ཡང་དག་པར་ཞུགས་པའི་ཕྱིར་དང༌། ཆགས་པའི་ཚོགས་ཀྱི་གནས་བཀག་པས་བླང་བར་བྱ་བ་ཡིན་པའི་ཕྱིར། གཉིས་པ་ལ་གཉིས་ཏེ།
སྤང་བྱ་དང༌། གཉེན་པོའོ། ། དང་པོ་ལ་གཉིས་ཏེ། མི་མཐུན་ཕྱོགས་སུ་བསྟན་པ་དང༌། དེར་སྒྲུབ་པའོ། ། དང་པོ་ནི། རབ་འབྱོར་ཆགས་པའི་མཐའ་ཕྲ་བ་ཡང་བསྟན་པར་བྱ་སྟེ། ཞེས་པའི་མདོ་ཆོས་ཅན། འབྲས་བུ་ལ་མཚན་འཛིན་བསྟན་པ་ཡིན་ཏེ། དེ་བསྟན་པར།
རྒྱལ་ལ་ཞེས་པས་བཀྲལ་བའི་ཕྱིར། འགྲེལ་པ་ནི། དེ་བཞིན་གཤེགས་པ་ལ་མཚན་མར་དམིགས་ཏེ་ཕྱག་འཚལ་བ་ལ་སོགས་པ་ཡང༌། ལས་དང་པོ་པ་ལ་བསོད་ནམས་ཀྱི་ཚོགས་ཀྱི་རྒྱུ་ཡིན་པ་ཉིད་ཀྱིས་སྤྱོད་པ་ཕྱིན་ཅི་ལོག་གི་གཉེན་པོ་ཡིན་མོད་ཀྱང༌། ཡེ་ཤེས་ཀྱི་ཚོགས་ལྟ་བུའི་རྣམ་པ་ཐམས་ཅད་དུ་གཉེན་པོ་མ་ཡིན་པས་ན་ཡང་དག་པའི་ཤེར་ཕྱིན་གྱི་མི་མཐུན་པའི་ཕྱོགས་ཡིན་ཏེ། ཆགས་པ་ཕྲ་མོའི་ངོ་བོ་ཉིད་ཀྱིས་སོ། ། གཉིས་པ་ལ་དྲི་བ་ནི། ཡང་ཇི་ལྟར་ཞེས་སོགས་ཏེ། རབ་འབྱོར་ལ་ཆོས་ཐམས་ཅད་ཟབ་པ་དང་རྟོགས་དཀའ་བ་དང་བསམ་གྱིས་མི་ཁྱབ་པར་སྟོན་པའི་མདོ་གསུམ་ཆོས་ཅན། ཆགས་པ་ཕྲ་མོ་མི་མཐུན་པའི་ཕྱོགས་སུ་བསྟན་པ་ཡིན་ཏེ།
དེ་ལྟར་སྒྲས་ཟིན་ལ་བསྟན་པ་ལྟར་རྗེ་བཙུན་གྱིས་བཀྲལ་བའི་ཕྱིར། འགྲེལ་པ་ནི། དེ་བཞིན་གཤེགས་པ་ལ་མཚན་མར་དམིགས་པ་ཡང་མི་མཐུན་པའི་ཕྱོགས་ཡིན་ཏེ། གང་གི་ཕྱིར་སོགས་སོ། ། ཡང་ཇི་ལྟར་ཟབ་ཅེ་ན། མཐོང་བ་ཞེས་སོགས་ཏེ། ཆོས་རྣམས་ཐམས་ཅད་ཀྱི་གནས་ཚུལ་ཟབ་པ་ཡིན་ཏེ། ཡེ་ཤེས་ཀྱི་ཟླས་ཕྱེ་བའི་རྣམ་པར་ཤེས་པ་ཐམས་ཅད་ཀྱིས་དམིགས་པའི་དོན་བསལ་བས་ན་རྟོགས་པར་དཀའ་བ་ཉིད་དུ་མདོ་ལས་བཤད་པ་དེའི་ཕྱིར། ཡང་རྟོགས་པར་དཀའ་བ་ཅི་ཞེ་ན། གཟུགས་ལ་སོགས་པ་རྩ་འགྲེལ་ཏེ།
ཆོས་རྣམས་ཀྱི་གནས་ཚུལ་དེ་ནི་རྟོགས་པར་དཀའ་བ་ཡིན་ཏེ། གང་གི་ཕྱིར་ན་གནས་ཚུལ་སེམས་པ་ལ་ཞུགས་པའི་ཚེ་གཟུགས་ལ་སོགས་པ་ནས་སངས་རྒྱས་ཀྱི་ཆོས་མ་འདྲེས་པའི་བར་གྱི་རང་བཞིན་གང་དུ་ཡང་མི་ཤེས་པས་བསམ་བྱུང་གི་རིགས་པའི་ཡུལ་ལས་འདས་པ་ཉིད་དུ་འདོད་པའི་ཕྱིར། འདི་དག་ཏུ་རིགས་པས་དཔྱད་པའི་ཚེ་མ་དམིགས་པ་དང༌། སྒོམ་བྱུང་ཡེ་ཤེས་ཀྱི་ཉམས་སུ་མྱོང་བ་འགལ་བར་མི་སེམས་ཏེ།

ཉམས་སུ་མྱོང་བྱ་དེ་རྟོག་པའི་ཡུལ་ལས་འདས་པའི་ཕྱིར། འོ་ན་བསམ་བྱུང་དགོས་པ་མེད་དེ། དེས་གང་བསམས་པ་དེ་སྒོམ་པས་མི་ཤེས་པའི་ཕྱིར་ཞེ་ན་མ་ཡིན་ཏེ། རྟོག་པ་འགོག་དགོས་པའི་ཕྱིར། གཉིས་པ་གཉེན་པོ་ནི། འོ་ན་ཆགས་པ་ཕྲ་མོ་ཇི་ལྟར་སྤང་ཞེ་ན། ཤེས་པ་དང་ཤེས་བྱ་མཉམ་པ་ཉིད་དུ་གཅིག་པར་ཡོངས་སུ་ཤེས་པ་སྟེ། གཉིས་མེད་ཀྱི་ཡེ་ཤེས་ཉམས་སུ་མྱོང་བའི་བར་ཆད་མེད་ལམ་ནི་ཆགས་པ་ཕྲ་མོ་སྤོང་བའི་གཉེན་པོ་ཡིན་ཏེ། དེས་སྤོང་བར་མི་ནུས་པའི་མཚན་འཛིན་གྱི་ས་བོན་མ་གྲུབ་པའི་ཕྱིར། མཉམ་པ་ཉིད་དེ་ཇི་ལྟ་བུ་ཞེ་ན། འདི་ལྟར་གཟུགས་ལ་སོགས་པའི་ཤེས་བྱ་དང་ཤེས་པའི་ཆོས་ཐམས་ཅད་རང་བཞིན་མེད་པ་ཞེས་བྱ་བའི་ཚུལ་དུ་རང་བཞིན་གཅིག་པ་ཁོ་ན་སྟེ།
རིགས་པས་གཏན་ལ་འབེབས་པའི་ཚེ་རང་རང་གིས་མི་སྟོང་བའི་ཆོས་གང་ཡང་ལྷག་མར་ལུས་པ་མེད་པའི་ཕྱིར། དོན་བསྡུ་བ་ན། དེ་ལྟར་སོགས་རྩ་འགྲེལ་ཏེ། སྐབས་གསུམ་པ་ལོགས་སུ་བསྟན་པའི་དགོས་པ་ནི་དེ་ཡིན་ནོ། ། གཉིས་པ་འཇུག་པ་སྦྱོར་བ་ལ། སྦྱོར་བའི་དབྱེ་བ་དང༌། རྣམ་པའི་ཁྱད་པར་གཉིས་ལས། དང་པོ་ལ་མཚམས་སྦྱར་བ་ནི། དེ་ལྟར་སོགས་ནས་ཡང་དག་པའི་ཤེར་ཕྱིན་དེ་དག་རྣམ་པར་སྒོམ་པའི་སྦྱོར་བ་གང་ཡིན་ཞེ་ན། སྦྱོར་བའི་ལམ་ནི་ཞེས་པའོ། །
འདི་ཡང་ལམ་བཞིའི་ཟླས་ཕྱེ་བ་ཡིན་གྱི། ངེས་འབྱེད་ཆ་མཐུན་ཁོ་ནར་མ་ངེས་སོ། ། རྩ་བ་ནི། དེ་ནས་རབ་འབྱོར་གྱིས་གསོལ་པ། བྱང་སེམས་ཆེན་པོས་ཡུམ་ལ་ཇི་ལྟར་སྤྱད་པར་བགྱི། བཀའ་སྩལ་པ། གཟུགས་ལ་མི་སྤྱོད་ན་ཡུམ་ལ་སྤྱོད་དོ་ཞེས་པའི་མདོ་ཚན་བཅུ་ཆོས་ཅན། སྦྱོར་བའི་དབྱེ་བ་བསྟན་པ་ཡིན་ཏེ། ཞེས་སྦྱར། འགྲེལ་པ་ལ་གཉིས་ཏེ།
ཡང་དག་པའི་ཤེར་ཕྱིན་ལ་འཇུག་པ་རྗེས་འགྲོའི་སྒོ་ནས་བསྟན་པ་དང༌། རིང་བའི་ཤེར་ཕྱིན་ལ་འཇུག་པའི་སྦྱོར་བ་ལྡོག་པའི་སྒོ་ནས་བསྟན་པའོ། ། དང་པོ་ནི། གཟུགས་སོགས་ཡུལ་བཅུ་ལ་སྒྲུབ་པའི་ཡོངས་སུ་ཤེས་པ་བསལ་བའི་སྒོ་ནས། སྤྲོས་བྲལ་གྱི་རྣམ་པས་སྦྱོར་བའི་ཉེར་བསྡོགས་ཀྱི་ལམ་ནི་ཆོས་ཅན། བཅུར་ཕྱེ་བ་ཡིན་ཏེ། མདོ་ལས་གཟུགས་སོགས་ཡུལ་བཅུའི་དབྱེ་བས་དེ་ལྟར་ཕྱེ་བའི་ཕྱིར། འདི་ནི་དཔེར་ན། ངེས་འབྱེད་ཆ་མཐུན་གྱི་དུས་སུ་ཐེག་པ་གསུམ་ཆར་གྱི་རྟོགས་རིས་ཚང་བའི་ནང་ནས་བྱང་སེམས་ཀྱི་རྟོགས་རིས་དེ་མཐོང་ལམ་ན་ཡོད་པའི་ཡང་དག་པའི་ཤེར་ཕྱིན་ལ་འཇུག་པའི་སྦྱོར་བ་དང༌། སྒོམ་ལམ་བར་ཆད་མེད་ལམ་དགུ་ལ་འཇུག་པའི་ཚེ་སྦྱོར་བ་སེང་གེ་རྣམ་བསྒྱིང་གིས་དབྱེ་བ་རྣམ་པར་བཤད་པ་ལྟ་བུའོ། །
བཅུ་པོ་གང་ཞེ་ན། གཉིས་ལས། རང་བཞིན་གྱི་སྦྱོར་བ་བཞི་ནི་གཟུགས་ལ་སོགས་པའི་ཆོས་ཐམས་ཅད་ཀྱི་ངོ་བོ་ལ་སྒྲུབ་པའི་ཡོངས་སུ་ཤེས་པ་བསལ་བའི་སྒོ་ནས་ཞེན་སྤྱོད་བཀག་པའི་སྦྱོར་བ་དང༌། ཞེས་ཀུན་ལ་སྦྱར་ནས་གཟུགས་སོགས་དེ་དག་ཉིད་ཀྱི་ཁྱད་པར་རྟག་མི་རྟག་ལ་དང༌། སྟོང་པ་ཉིད་ལ་སོགས་པ་དང༌། གཟུགས་སོགས་ཐམས་ཅད་ལ་སོ་སོར་རྫོགས་མ་རྫོགས་སུ་ཕྱེ་བ་དེ་ལ་དང༌། གཟུགས་སོགས་ལ་ཆགས་པ་མེད་པ་ཉིད་ལ་ཞེན་སྤྱོད་བཀག་པའི་རྣལ་འབྱོར་དང༌། གནས་སྐབས་ཀྱི་སྦྱོར་བ་བཅུ་ནི་གཟུགས་སོགས་བསྟོད་སྨད་སོགས་ཀྱིས་གཞན་དུ་མི་འགྱུར་བ་དང༌། གཟུགས་སོགས་ལ་གཞན་གྱི་བཏགས་པའི་བྱེད་པ་པོ་མེད་པ་ཉིད་ལ་དང༌། བྱ་དཀའ་གསུམ་ལ་དང༌།
གསུམ་པོ་ནི་རྣམ་མཁྱེན་གྱི་བདག་ཉིད་ཆེད་དུ་བྱ་བ་བྱ་དཀའ་བ་དང༌། ལམ་ཤེས་ཀྱི་བདག་ཉིད་སྦྱོར་བ་བྱ་དཀའ་བ་དང༌། གཞི་ཤེས་ཀྱི་བདག་ཉིད་བྱེད་པ་བྱ་དཀའ་བ་རྣམས་སོ། ། རྣལ་འབྱོར་བཞི་པ་ནི། སྐལ་བ་ཇི་ལྟ་བ་བཞིན་དུ་འབྲས་བུ་ཐོབ་པས་ན་འབྲས་བུས་མི་སྟོང་བ་ལ་དང༌། སྲུང་བྱེད་གཞན་གྱི་རྐྱེན་གྱིས་མི་འགྲོ་བ་དང༌། སྣང་བ་རྣམ་བདུན་ལ་བསྡུ་བའི་ཡོངས་སུ་ཤེས་པ་བསལ་བའི་སྒོ་ནས་སྤྱོད་པ་བཀག་པའི་སྦྱོར་བ་རྣམས་སོ། ། བདུན་པོ་གང་ཞེ་ན། མདོ་ལས། རྨི་ལམ་གྱི་སྒྲས་བསྟན་པ་བག་ཆགས་ཡོངས་སུ་འགྱུར་བའི་སྣང་བ་དང༌།
སྒྱུ་མའི་སྒྲས་བསྟན་པ་རྒྱུ་རྐྱེན་མཉམ་དུ་ཚོགས་པ་དང༌། སྨིག་རྒྱུའི་སྒྲས་བསྟན་པ་དེར་སྣང་ཡང་དེ་དང་འགལ་བ་དང༌། བྲག་ཆའི་སྒྲས་བསྟན་པ་རྐྱེན་ལ་རག་ལས་པ་དང༌། ཆུ་ཟླའི་སྒྲས་བསྟན་པ་མ་འཕོས་པ་དང༌། དྲི་ཟའི་གྲོང་ཁྱེར་གྱི་སྒྲས་བསྟན་པ་རྟེན་མེད་པ་དང༌། སྤྲུལ་པའི་སྒྲས་བསྟན་པ་བྱེད་པོར་སྣང་ཡང་བྱེད་པ་པོ་མ་ཡིན་པ་རྣམས་སོ། ། གཉིས་པ་ནི་བྱང་ཆུབ་སེམས་དཔའ་རྣམས་ཀྱི་ཡུལ་བཅུ་པ་དེ་དང་དེ་ལ་ཞེན་སྤྱོད་བཀག་པའི་སྦྱོར་བ་རྣམས་པ་བཅུ་མདོ་དང་བསྟན་བཅོས་གཉིས་སུ་རྗེས་འགྲོའི་སྒོ་ནས་བསྟན་པ་དེའི་ཤུགས་ཀྱིས་ནི་ཉན་ཐོས་ལ་སོགས་པའི་ཤེར་ཕྱིན་གྱི་མིང་ཅན་དེ་ལ་འཇུག་པའི་སྦྱོར་བ་ནི་ཇི་སྐད་བཤད་པ་ལས་བཟློག་སྟེ། སུམ་ཅུ་པོ་དེ་ལ་མངོན་པར་ཞེན་པ་དང་བཅས་པའི་སྦྱོར་བ་ཡིན་ནོ། ། འདིར་བསྟན་པའི་ཡུལ་རྫོགས་མ་རྫོགས་གཉིས་སུ་ནི་གཞན་དབང་མ་འདུས་པ་མ་ཡིན་ཏེ། གཞན་དབང་ལ་ཆ་ཤས་སུ་ཕྱེ་བའི་གཟུང་འཛིན་གཉིས་སུ་སྣང་བ་ནི་ཀུན་བརྟགས་དང༌།
གསལ་རིག་གི་ཆ་ནི་ཡོངས་གྲུབ་ཏུ་འདུ་བས་སོ། ། གཟུགས་ནས་རྣམ་མཁྱེན་གྱི་བར་ཐམས་ཅད་ལ་རྫོགས་མ་རྫོགས་གཉིས་སུ་ཡུམ་གྱི་མདོ་ལས་ཕྱེ་བ་དེའི་ཚེ། ཡང་དག་པ་མ་ཡིན་པའི་ཀུན་དུ་རྟོག་པ་ལ་གཟུགས་ནས་རྣམ་མཁྱེན་གྱི་བར་དུ་སྣང་བ་ནི་མ་རྫོགས་པ་དང༌། སྣང་ཆ་དེས་སྟོང་པའི་གསལ་རིག་ནི་རྫོགས་པ་སྟེ། འཇིག་རྟེན་ལས་འདས་པའི་ཡེ་ཤེས་ལ་ནི་ཀུན་བརྟགས་པའི་གཟུགས་ལྟ་ཅི། རྣམ་པར་བརྟགས་པའི་རྣམ་མཁྱེན་གྱི་བར་དུ་ཡང་སྣང་བ་མེད་དེ། འདི་ནི་རྣམ་རིག་དབུ་མའི་ལུགས་ཏེ། སེམས་ཙམ་པས་ནི་གང་དང་གང་དུ་སྣང་བ་ཐམས་ཅད་སྣང་མཁན་གྱི་སེམས་ལས་ལོགས་ན་མེད་ཅིང༌། སེམས་དེ་སྣང་བ་ལྟར་གྱི་དོན་དེས་སྟོང་བ་ནི་སྣང་བའི་ཆ་ནས་གཞན་གྱི་དབང་དང་དེ་བདེན་པར་གྲུབ་ཅིང༌། སྟོང་རིག་གི་ཆ་ནས་དོན་དམ་པའོ། །
གཉིས་པ་རྣམ་པ་ལ་གསུམ་ལས། མཚམས་སྦྱར་བ་ནི། མཉམ་པ་ཉིད་ཀྱི་སྒོ་ནས་སོགས་སོ། ། རྩ་བ་ལ་བྱང་སེམས་ཆེན་པོ་ཡུམ་ལ་སྤྱོད་པའི་ཚེ། གཟུགས་རློམ་སེམས་སུ་མི་བྱེད། གཟུགས་ཀྱིས་དང༌། གཟུགས་ལ་དང༌། གཟུགས་བདག་གི་ཞེས་དེར་མི་བྱེད་པའི་ཚུལ་ཐམས་ཅད་ལ་སྦྱར་ནས་གསུངས་པ་ཆོས་ཅན། སྦྱོར་བ་འདིའི་མཉམ་ཉིད་ངོས་བཟུང་བ་ཡིན་ཏེ། ཞེས་སྦྱར།
འགྲེལ་པ་ནི་གཞུང་ཇི་ལྟ་བ་བཞིན་ཏེ། རློམ་པ་བཞི་ནི། གཟུགས་སོགས་ཀྱི་ངོ་བོ་དང༌། མཚན་མ་དང༌། སོ་སོའི་དབྱེ་བ་དང༌། ཡུལ་ཅན་རྟོགས་པའི་རློམ་པ་བཞི་འགོག་པ་སྟེ། མདོ་ཚིག་བཞི་པོ་སོ་སོའི་དོན་ནོ། ། གསུམ་པ་ལ་གཉིས་ཏེ། དངོས་བསྟན་གྱི་མཐོང་ལམ་སྤྲོས་བྲལ་དུ་བསྟན། ཤུགས་བསྟན་གྱི་མཐོང་ལམ་སྤྲོས་བཅས་སུ་མཚོན་ཚུལ་ཁ་བསྐང་བའོ། །
དང་པོ་ལ་བསྟན་པ་དང༌། བཤད་པའོ། ། དང་པོ་ལ་མཚམས་སྦྱར་བ་ནི། སྦྱོར་བའི་ཞེས་སོགས་དང༌། རྩ་བ་ལ་དེའི་ཚེ་ལྷ་རྣམས་ཀྱི་བསྐལ་པ་བཟང་པོའི་སངས་རྒྱས་སྟོང་གིས་ཡི་གེ་འདི་ཉིད་དང༌། མིང་འདི་ཉིད་ཀྱིས་དང༌། ཞུ་བ་པོ་རབ་འབྱོར་དང༌། བརྒྱ་བྱིན་གྱིས་ཞུས་ནས་ཤེས་རབ་ཀྱི་ཕ་རོལ་ཏུ་ཕྱིན་པ་འདི་ཉིད་སྟོན་པ་མཐོང་བར་གྱུར་ཏོ། ། ཞེས་པའི་མདོ་འདི་ཆོས་ཅན། སྐབས་གསུམ་པའི་མཐོང་ལམ་མདོར་བསྟན་པ་ཡིན་ཏེ།
ཞེས་སྦྱར། འགྲེལ་པ་ནི་གཞུང་བཞིན་ཏེ། སྐབས་གཉིས་པར་བསྟན་པ་ལས་དབྱེ་བའི་ཕྱིར་དུ་ཐམས་ཅད་ཤེས་པ་ཉིད་ཀྱི་སྐབས་སུ་ཞེས་སྨོས། བཤད་པ་ལ་རྩ་བ་ནི། བཀའ་སྩལ་པ། བྱང་ཆུབ་སེམས་དཔའ་བྱམས་པ་མངོན་པར་རྫོགས་པར་སངས་རྒྱས་ནས་གཟུགས་རྟག་པ་ཡང་མ་ཡིན་མི་རྟག་པ་ཡང་མ་ཡིན། ཞེས་བྱ་བར་ཆོས་སྟོན་པར་འགྱུར་རོ། ། ཞེས་སོགས་ཀྱི་མདོ་ཆོས་ཅན། སྐབས་གསུམ་པའི་དངོས་བསྟན་གྱི་མཐོང་ལམ་རྒྱས་པར་བཤད་པ་ཡིན་ཏེ། ཞེས་སྦྱར།
འགྲེལ་པ་ལ། འཕགས་པས་འདིར་བསྟན་གྱི་རྣམ་པ་བཅུ་དྲུག་པོ་ཤེས་བཟོད་བཅུ་དྲུག་དང་སྦྱོར་བ་ལྟ་བུར་བཤད་ཀྱང་འདིར་བསྟན་གྱི་སྒྲོ་འདོགས་སོ་གཉིས་པོ་སྤོང་བྱེད་ཀྱི་བར་ཆད་མེད་ལམ་ནི་བཟོད་པ་བཞི་པོ་དང་སྦྱོར་བ་ཉིད་གོང་འོག་ཀུན་དང་འགྲིག་ཅིང༌། ཆོས་བཟོད་ཁོ་ན་ལ་སྐད་ཅིག་བཅུ་དྲུག་ཏུ་ཕྱེ་ན་ཡང༌། འདིར་བསྟན་བཅུ་དྲུག་པོ་ཐམས་ཅད་བར་ཆད་མེད་ལམ་དུ་ཐལ་བས་ན་འདི་ལྟར་འཆད་དེ། བྱང་སེམས་ཀྱི་མཐོང་ལམ་སྡུག་བསྔལ་ཆོས་བཟོད་ཆོས་ཅན། སྡུག་བསྔལ་བདེན་པའི་ཆོས་ཉིད་མངོན་སུམ་དུ་མཐོང་བ་ལ་གེགས་བྱེད་ཀྱི་ཤེས་སྒྲིབ་ཀྱི་སྤོང་གཉེན་ཡིན་ཏེ། གཟུགས་སོགས་རྟག་མི་རྟག་གི་སྤྲོས་བྲལ་དང༌། རྟག་ཆད་ཀྱི་མཐའ་བྲལ་དང༌། སྟོང་མི་སྟོང་དང༌། བདག་ཡོད་མེད་ཀྱི་མཐའ་བྲལ་ལ་གཙོ་བོར་གསལ་ལ་ངེས་པ་འདྲེན་ནུས་ཀྱི་ཡེ་ཤེས་ཡིན་པའི་ཕྱིར།
ཞེས་སྟོན་པ་ནི། ངོ་བོ་ཉིད་མེད་པའི་ཕྱིར། ཞེས་པ་ནས་སྡུག་བསྔལ་གྱི་བདེན་པའི་རྣམ་པ་དག་ཡིན་ནོ། ། ཞེས་པའི་བར་རོ། ། ཀུན་འབྱུང་ལ་ཆོས་བཟོད་ཆོས་ཅན། ཀུན་འབྱུང་བདེན་པའི་ཆོས་ཉིད་མངོན་སུམ་དུ་མཐོང་བ་ལ་གེགས་བྱེད་ཀྱི་ཞེས་དང༌། འགོག་པ་ལ་ཆོས་བཟོད་ཆོས་ཅན། འགོག་བདེན་གྱི་ཆོས་ཉིད་ཅེས་དང༌། ལམ་ལ་ཆོས་བཟོད་ཆོས་ཅན། ལམ་བདེན་གྱི་ཆོས་ཉིད་མངོན་སུམ་དུ་མཐོང་བ་ལ་ཞེས་སོགས་སྦྱར་ནས་རྒྱུ་ཡིན་མིན་གྱི་སྤྲོས་བྲལ་དང༌།
ཀུན་འབྱུང་ཡིན་མིན་དང༌། རབ་སྐྱེ་ཡིན་མིན་དང༌། རྐྱེན་ཡིན་མིན་གྱི་སྤྲོས་བྲལ་ལ་གཙོ་བོར་ངེས་པ་འདྲེན་ནུས་པ་ཡིན་པའི་ཕྱིར་དང༌། འགོག་པ་ཡིན་མིན་དང༌། ཞི་བ་ཡིན་མིན་དང༌། གྱ་ནོམ་ཡིན་མིན་དང༌། ངེས་འབྱུང་ཡིན་མིན་གྱི་སྤྲོས་བྲལ་ལ་གཙོ་བོར་ངེས་པ་འདྲེན་ནུས་ཡིན་པའི་ཕྱིར་དང༌། ལམ་ཡིན་མིན་དང༌། རིགས་པ་ཡིན་མིན་དང༌། སྒྲུབ་པ་ཡིན་མིན་དང༌།
ངེས་འབྱིན་ཡིན་མིན་གྱི་སྤྲོས་བྲལ་ལ་གཙོ་བོར་ངེས་པ་འདྲེན་ནུས་ཡིན་པའི་ཕྱིར། ཞེས་བདེན་པ་སོ་སོ་ལ་སྦྱར་རོ། ། རྗེས་བཟོད་བཞི་པོ་ནི། བདེན་པ་སོ་སོའི་ཆོས་ཉིད་མངོན་སུམ་དུ་མཐོང་བ་ལ་གེགས་བྱེད་ཀྱི་གཉེན་པོར་མི་འཇོག་ཀྱང༌། བདེན་པ་སོ་སོའི་མཐོང་སྤང་སྤོང་བྱེད་ཀྱི་གཉེན་པོར་བཞག་སྟེ། ཡེ་ཤེས་སྔ་མ་ཉིད་འཕགས་པའི་ཆོས་ཀྱི་རྒྱུ་མིན་དུ་རྟོག་པ་སེལ་དགོས་པའི་ཕྱིར། འོ་ན་སྤྲོས་པ་དེ་རྣམས་གནས་ཚུལ་ལ་མེད་པའི་རྒྱུ་མཚན་ཅི་ཞེ་ན། ངོ་བོ་ཉིད་མེད་པའི་ཕྱིར། ཞེས་སོགས་གཞུང་ཇི་ལྟ་བ་བཞིན་དུ་བརྗོད་པར་བྱའོ། ། དོན་བསྡུ་བ་ནི།
དེ་ལྟ་བུའི་རྣམ་པ་ཅན་གྱི་ཞེས་སོགས་ཏེ། འདིར་བཟོད་པ་བཞིའི་བྱེད་ལས་དངོས་སུ་བསྟན་པས་དེའི་རྣམ་གྲོལ་ལམ་སྟོན་པ་པོ་མཚོན་པར་ནུས་ཤིང༌། དེ་ནས་དེའི་ཁྱད་པར་གྱི་ལམ་བརྒྱད་པོ་ཡང་ཤུགས་ཀྱིས་གོ་བས་ན་སྐབས་གསུམ་པར་ཤེས་བཟོད་སྐད་ཅིག་བཅུ་དྲུག་པོ་ཚང་བར་བསྟན་ཞེས་འཆད་པ་ལ་འགལ་བ་མེད་དོ། ། ཡང་སྤྲོས་བྲལ་གྱི་རྣམ་པ་བཅུ་དྲུག་དང༌། བཟོད་ཤེས་བཅུ་དྲུག་སོ་སོར་སྦྱོར་བ་ཉིད་གཞུང་འགྲེལ་གྱི་དགོངས་པར་འཆད་ན་སྤྲོས་བྲལ་བཅུ་དྲུག་ངེས་པའི་ངེས་ཤེས་བཅུ་དྲུག་པོ་རྗེས་ཐོབ་ཏུ་མཉམ་གཞག་བཅུ་དྲུག་པོའི་སྐྱེ་ཚུལ་དང་མཐུན་པར་སྐྱེ་བ་དེའི་ཚེ། འབྲས་བུ་ངེས་ཤེས་བཅུ་དྲུག་པོ་ལ་རྒྱུ་མཉམ་གཞག་བཅུ་དྲུག་གི་མིང་གིས་བཏགས་པ་ཡིན་ཞེས་པ་དེ་ལས་གཞན་དུ་བཤད་པ་ནི་མི་ནུས་སོ། ། གཉིས་པ་ནི། ཉན་ཐོས་རྣམས་ཀྱི་ནི་ཞེས་སོགས་ཏེ། འདིར་མི་རྟག་ལ་སོགས་བཅུ་དྲུག་གི་རྣམ་པ་ཅན་གྱི་ཡེ་ཤེས་དེའི་ཆ་ནས་གཞི་ཤེས་སུ་འཇོག་དགོས་ཤིང༌། དེ་འདྲའི་རྣམ་པ་ཅན་དེ་ནི་བྱང་སེམས་འཕགས་པས་འདའ་བར་བྱ་བ་ཡིན་གྱི།
མངོན་སུམ་དུ་བྱ་བ་མ་ཡིན་པ་དང༌། རིང་བའི་ཤེར་ཕྱིན་ལ་ལྟོས་པའི་སྦྱོར་མཐོང་སྒོམ་གསུམ་ཀ་དེ་ལྟ་བུའི་རྣམ་པ་ཅན་དུ་འཆད་པ་ཉིད་ཡིན་པ་དེའི་ཕྱིར། འདིར་སྔ་རབས་པ་སྲིད་ཞི་ལ་མི་གནས་པའི་གཞི་ཤེས་དང༌། ཉེ་བའི་དང༌། གཉེན་པོའི་ཞེས་འཆད་པ་ནི་ཧ་ཅང་ལེགས་པ་མ་ཡིན་ནོ། ། གལ་ཏེ་གཞི་ཤེས་ཀྱི་སྒྲ་འདའ་བྱའི་ལམ་ཁོ་ན་ལ་འཆད་པ་དེ་ལྟར་ན། བྱང་སེམས་དང་སངས་རྒྱས་ལ་ཐམས་ཅད་ཤེས་པ་ཉིད་ཡོད་པར་འཆད་པ་ཇི་ལྟར་མི་འགལ་ཞེ་ན། དེ་ནི་མི་རྟག་ལ་སོགས་ཀྱི་རྣམ་པ་ཅན་གྱི་ཆ་ནས་འཆད་པ་མ་ཡིན་གྱི། བདེན་པ་བཞིའི་ཆོས་ཉིད་མངོན་སུམ་དུ་མཐོང་བའི་ཡེ་ཤེས་དེས་རྟག་སོགས་བཅུ་དྲུག་གི་སྒྲོ་འདོགས་བསལ་བའི་ཆ་ནས་གཞི་སྐྱེ་མེད་དང༌། གང་ཟག་གི་བདག་མེད་རྟོགས་ཞེས་བྱ་བ་ཡིན་གྱི།
ཉན་ཐོས་སོགས་ཀྱི་རྟོགས་རིས་སུ་འཇོག་པ་མ་ཡིན་པས་ན་སྐབས་གསུམ་པར་བསྟན་པའི་གཞི་ཤེས་སུ་ནི་མི་འཆད་དོ། ། བཞི་པ་ནི་ཉི་སྣང་ལས། ཡང་ཅི་ལམ་ཤེས་པ་ཉིད་བཞིན་དུ་ཐམས་ཅད་ཤེས་པ་ཉིད་ལ་སྒོམ་པའི་ལམ་ལོགས་ཤིག་པ་མེད་ཅེ་ན། ཞེས་དྲི་བ་བཀོད་པ་དེའི་དོན་ནི་སྐབས་དེ་དང་དེར་སྤྱིར་སྒོམ་ལམ་བསྟན་མ་བསྟན་ཙམ་དུ་དོགས་པ་མ་ཡིན་གྱི། སྐབས་གཉིས་པའི་བསྟན་བྱའི་གཙོ་བོར་གྱུར་པའི་ལམ་ཤེས་རིགས་རྒྱུན་གོམས་པར་བྱེད་པའི་སྒོམ་ལམ་བསྟན་པ་བཞིན་དུ། སྐབས་གསུམ་པའི་བསྟན་བྱའི་གཙོ་བོར་གྱུར་པའི་གཞི་ཤེས་དེའི་རིགས་རྒྱུན་གོམས་པར་བྱེད་པའི་སྒོམ་ལམ་དེ་མི་སྟོན་པ་ཅི་ཞེ་ན། སྐབས་གསུམ་པ་འདིར་ཆོས་ཅན། དེ་འདྲའི་སྒོམ་ལམ་ནི་མ་བསྟན་ཏེ། ཉན་ཐོས་དང་རང་རྒྱལ་གྱི་ལམ་ནི་བྱང་ཆུབ་སེམས་དཔས་གཞན་དོན་དུ་ཤེས་མཐོང་གིས་བལྟས་ནས་འདའ་བར་བྱ་བ་ཡིན་གྱི། མངོན་དུ་བྱ་བ་ནི་མ་ཡིན་པས་སོ། །
སྐབས་འདིར་ཉི་སྣང་དུ་ཐེག་ཆེན་མཐོང་ལམ་དུ་ཉན་རང་གི་སྤངས་རྟོགས་རྫོགས་པའི་ཤེས་བྱེད་དུ། ལམ་གཞན་ཁྱད་པར་ཡོད་པ་ཡིན་ན་རིགས་དང་དབང་པོ་དང་ཚོགས་ཁྱད་ཞུགས་པའི་ཕྱིར། ཞེས་པ་གཅིག་དང༌། བྱང་སེམས་ཆེན་པོའི་བཟོད་པའི་བྱེད་པར་གཞན་རྣམས་ཀྱི་རྟོགས་པའི་བྱེད་པ་མ་ལུས་པ་འདུས་པས་དེ་སྐད་དུ་བརྗོད་ཀྱི། རེ་ཤིག་རྟོགས་པའི་ཚད་ནི་འདི་ཙམ་མ་ཡིན་ནོ། ། ཞེས་གསུངས། ལུང་སྔ་མ་དེའི་དོན་ནི། བྱང་ཆུབ་སེམས་དཔས་གཞན་རྗེས་སུ་འཛིན་པའི་ཡན་ལག་ཏུ་གཞི་ཤེས་ཀྱི་རྟོགས་རིས་མཐོང་ལམ་དུ་མཐོང་བ་ཙམ་གྱིས་ཆོག་གི སྒོམ་ལམ་གྱིས་གོམས་པར་བྱེད་མི་དགོས་ཏེ། ཐེག་དམན་གྱི་ཐར་པ་ཐོབ་པ་ལ་གེགས་བྱེད་ཀྱི་སྒྲིབ་པའི་མིང་ཅན་འཁོར་བར་འཆིང་བྱེད་ཀྱི་སྒྲིབ་པའི་ས་བོན་མ་ལུས་པ་སྤོང་ནུས་པའི་རྟོགས་པ་དང༌།
དེ་སྤངས་པའི་རྣམ་གྲོལ་ལམ་གྱི་དངོས་རྒྱུ་ནུས་པ་ཐོགས་མེད་ནི་བྱང་སེམས་ཀྱི་སྡུག་བསྔལ་ཆོས་བཟོད་དུ་རྫོགས་པར་ཐོབ་པའི་ཕྱིར། དེའི་ཤེས་བྱེད་ཉན་ཐོས་ཀྱི་ནི་བཟོད་པ་བརྒྱད་དང་སྒོམ་ལམ་དགུའི་གཉེན་པོས་སྤང་དགོས་པ་རྣམས་བྱང་སེམས་ཀྱི་སྡུག་བསྔལ་ཆོས་བཟོད་གཅིག་པུས་སྤོང་ནུས་པ་ནི། ལམ་གཞན་སྟོང་ཉིད་མངོན་སུམ་དུ་རྟོགས་པའི་ཤེས་རབ་ཁྱད་པར་དུ་ཡོད་པ་དང༌། རིགས་དང་དབང་པོ་དང་ཚོགས་ཁྱད་ཞུགས་པའི་ཕྱིར་ཞེས་པའི་དོན་དང༌། ལུང་ཕྱི་མའི་དོན་ནི་དོན་དེ་ལ་བསམས་ནས་དེ་ལྟར་བཤད་ཀྱི། ཉན་རང་གི་དགྲ་བཅོམ་སོགས་ལ་ཡོད་པའི་མཐོང་ཆོས་ལ་བདེ་བར་གནས་པའི་ཡོན་ཏན་ཅན་དང་མངོན་ཤེས་རྣམ་པ་ཐར་པ་བརྒྱད་སོགས་རྟོགས་པའི་ཚད་ཇི་སྙེད་པ་འདི་ཙམ་དུ་མ་ངེས་ཞེས་པ་དང༌། ཉན་རང་དགྲ་བཅོམ་པས་ནི་འདོད་སྲིད་ཀྱི་བག་ལ་ཉལ་སྤངས་ལ། དམན་ལམ་སྔོན་དུ་མ་སོང་བའི་ཆོས་བཟོད་ཀྱིས་ནི་དེ་མ་སྤངས་ཤིང༌། ཆེད་དུ་གཉེར་ནས་སྤོང་བ་ཡང་མ་ཡིན་པས་ན་མི་མཐུན་ཕྱོགས་སྤོང་བའི་ལམ་གྱི་ཚད་ཀྱང་དེ་ཙམ་མ་ཡིན་ཞེས་པའོ། ། འོ་ན་ཆོས་བཟོད་དུ་སྤངས་པ་དང་རྟོགས་པ་གཉིས་ཀ་མ་རྫོགས་པར་འགྱུར་རོ། །
ཞེ་ན། སྐྱོན་མེད་དེ། འདོད་སྲིད་ཀྱི་བག་ལ་ཉལ་ཉན་རང་གི་རྒྱུད་ལ་ཡོད་པའི་ཚེ་ཉེས་པ་གང་བསྐྱེད་པའི་ཚེ་དེ་ནི་ཐེག་ཆེན་གྱི་ཆོས་བཟོད་དུ་སྤངས་ལ། དེ་བྱང་སེམས་ཀྱི་རྒྱུད་ལ་ཡོད་པའི་ཚེ་ཡོན་ཏན་གང་སྐྱེས་པ་དེ་ནི་ཉན་རང་དགྲ་བཅོམ་པས་སྤངས་པ་མ་ཡིན་པའི་ཕྱིར་ཏེ། སྔ་མའི་ཚེ་སྐྱོན་ནི་འཁོར་བར་འཆིང་བྱེད་ཡིན་ལ། ཕྱི་མའི་ཚེ་ཡོན་ཏན་ནི་བསོད་ནམས་ཀྱི་ཚོགས་རྫོགས་བྱེད་ཡིན་པའི་ཕྱིར། ལུང་ཕྱི་མས་དེར་དེའི་སྤངས་རྟོགས་མ་རྫོགས་པར་བསྟན་ཟེར་བ་ལྟར་ན། འདིར་སྒོམ་ལམ་མི་སྟོན་པའི་ཤེས་བྱེད་དུ་འགལ་བ་དང་དོན་དེ་ལ་གནོད་བྱེད་དུ་སོང་བ་ཡིན་ནོ། ། གསུམ་པ་ལ་གསུམ་ལས། མཚམས་སྦྱར་བ་ནི།
དེ་ལྟར་རྒྱས་པར་བསྟན་པས་སྐབས་གསུམ་པོ་དེའི་མཇུག་དུའི་མདོ་ཚན་གསུངས་པ་དེའི་དོན་འཆད་པ་ནི་ཞེས་པའོ། ། རྩ་བ་ནི། ཡུམ་འདི་ནི་སངས་རྒྱས་ཀྱི་ཆོས་རྣམས་སྟེར་བར་བྱེད་པ་མ་ཡིན་འཕྲོག་པར་བྱེད་པ་མ་ཡིན་ཞེས་དང༌། ཡུམ་འདི་ནི་འདོད་པའི་ཁམས་ལས་འདའ་བར་བྱེད་པ་མ་ཡིན། གནས་པར་བྱེད་པ་མ་ཡིན། ཞེས་དང༌། ཡུམ་འདི་ནི་ཀུན་ནས་ཉོན་མོངས་པར་བྱེད་པ་མ་ཡིན། རྣམ་པར་བྱང་བར་བྱེད་པ་མ་ཡིན། ཞེས་སོགས་ཀྱི་མདོ་ཚན་གསུམ་ཆོས་ཅན། ལེའུ་གསུམ་གྱི་མཇུག་བསྡུད་མཛད་པ་ཡིན་ཏེ།
ལེའུ་གསུམ་གྱིས་སོ་སོར་མཁྱེན་གསུམ་བསྟན་ཞེས་འཆད་པའི་མདོ་ཚིག་ཡིན་པའི་ཕྱིར། འགྲེལ་པ་ནི། དེ་ལྟར་ཞེས་སོགས་གཞུང་ཇི་ལྟ་བ་བཞིན་ནོ། ། འདིར་སྨྲས་པ། གཞི་ལམ་རྣམ་གསུམ་སྐྱེ་མེད་རྟོགས་པ་ཡི། ། མཁྱེན་གསུམ་ཙམ་ཞིག་སྐབས་གསུམ་སོ་སོ་ཡི། ། བསྟན་བྱར་བཤད་ཚེ་གཞུང་དོན་འཁྲུལ་མཐོང་ནས། ། སྤྱི་དང་ཁྱད་པར་ཕྱེ་ནས་བཤད་འདི་ཡིན། ། གསུམ་པ་སྐབས་ཀྱི་སྒོ་ནས་མཇུག་བསྡུ་བ་ནི་ཤེས་རབ་ཀྱི་ཕ་རོལ་ཏུ་ཕྱིན་པ་སོགས་སོ།། །། ཐོས་བསམ་བློ་ཡིས་སྐྱེ་མེད་རྣམ་གསུམ་པོ། །
རིགས་པར་མཁྱེན་ནས་ཚུལ་བཞིན་སྒོམ་པ་ལ། ། རྣལ་འབྱོར་རྣམ་བཞིའི་གོ་རིམ་ངེས་མཛད་པའི། ། མདོ་དང་རྒྱན་གྱི་གཞུང་ལ་ཕྱག་འཚལ་ལོ། ། ཞེས་མཆོད་པར་བརྗོད་ནས། གཉིས་པ་ཉམས་སུ་ལེན་པའི་ཐབས་སྦྱོར་བ་བཞི་བཤད་པ་ལ་གཉིས་ཏེ། མི་མཐུན་ཕྱོགས་སྤོང་བའི་རྣལ་འབྱོར་བཤད་པ་དང༌། ཡོན་ཏན་མངོན་དུ་བྱེད་པའི་རྣལ་འབྱོར་བཤད་པའོ། ། དང་པོ་ལ་གཉིས་ཏེ། དབང་ཐོབ་ཕྱིར་དུ་སྒོམ་པ་རྣམ་ཀུན་གྱི་སྦྱོར་བ་དང༌། དབང་ཐོབ་པའི་ཚུལ་གྱིས་སྒོམ་པ་རྩེ་མོའི་སྦྱོར་བ་བཤད་པའོ། །
དང་པོ་ལ་གསུམ་ལས། འབྲེལ་དགོད་པས་མཚམས་སྦྱར་བ་ནི། མཁྱེན་གསུམ་ཐོས་བསམ་གྱིས་གཏན་ལ་ཕབ་ཟིན་པའི་འོག་ཏུ། རྣམ་པ་ཀུན་མངོན་པར་རྫོགས་པར་རྟོགས་པའི་སྦྱོར་བ་འཆད་དེ། སྐྱེ་མེད་གསུམ་ཐོས་བསམ་གྱིས་ཤེས་ནས་དེ་ལྟར་ཤེས་པའི་ཐམས་ཅད་མཁྱེན་པ་ཉིད་གསུམ་སྒོམ་བྱུང་གི་བློས་སྒོམ་པར་བྱེད་དགོས་པའི་ཕྱིར། ཇི་ལྟར་སྒོམ་ན། སྔར་ཐམས་ཅད་མཁྱེན་པ་ཉིད་གསུམ་ཐོས་བསམ་གྱིས་ཡོངས་སུ་ཤེས་པ་ནི་ཡང་རྣམ་པ་ཐམས་ཅད་སྐྱེ་བ་མེད་པ་དང༌། ལམ་ཐམས་ཅད་དང་གཞི་ཐམས་ཅད་སྐྱེ་བ་མེད་པར་ཤེས་པའི་རྣམ་པ་ཉིད་དུ་བསྡུ་བའི་སྒོ་ནས་སོ། ། དགོས་པ་ནི་དབང་དུ་བྱ་བའི་ཕྱིར་དུའོ། ། འདིར་བསྡུ་ཞེས་པ་བཤད་པ་རྒྱས་བསྡུས་ལ་ཟེར་བ་མ་ཡིན་གྱི།
ཐོས་བསམ་གྱི་ཡུལ་དུ་བཞག་པའི་སྐྱེ་མེད་གསུམ་པོ་དེ་ཡུལ་ཅན་སྒོམ་བྱུང་གི་ཤེས་པའི་འཛིན་སྟངས་ཅན་དུ་བསྡུད་པའོ། ། འདིར་ཐམས་ཅད་མཁྱེན་པ་ཉིད་གསུམ་སྒོམ་ཞེས་པ། མཁྱེན་གསུམ་ཙམ་པོ་ལ་བྱ་བ་ཡིན་གྱི། སྐབས་གསུམ་པོའི་བསྟན་བྱར་གྱུར་པ་ལ་བཤད་ན། གཞི་ཤེས་ཀྱི་སྒོམ་ལམ་མི་སྟོན་པའི་ཤེས་བྱེད་དང་འགལ་ལོ། ། གཉིས་པ་མཚོན་བྱེད་ཀྱི་ཆོས་རྒྱས་པར་བཤད་པ་ལ་གཉིས་ཏེ། ཐེག་ཆེན་གྱི་སྦྱོར་བ་ཙམ་གྱི་རྣམ་གཞག་གཏན་ལ་དབབ་པ་དང༌། སྐབས་བཞི་པའི་བསྟན་བྱའི་གཙོ་བོར་གྱུར་པའི་སྦྱོར་བ་སྐྱེས་པའི་སྒོམ་རིམ་མོ། ། དང་པོ་ལ་བཞི་སྟེ། བསྒོམ་བྱ་རྣམ་པ།
སྒོམ་པ་པོའི་གང་ཟག དེས་དེ་བསྒོམ་པའི་རྣལ་འབྱོར། སྦྱོར་བ་དེའི་སྔོན་འགྲོའི་ཆོས་རྣམས་སོ། ། དང་པོ་ལ་གསུམ་སྟེ། མདོར་བསྟན། རྒྱས་པར་བཤད། མཇུག་བསྡུ་བའོ། ། དང་པོ་ལ་གཉིས་ལས་རྩ་བ་ནི། རྐང་པ་དང་པོ་གཉིས་ཀྱི་ངོ་བོ་དང༌། ཕྱི་མ་གཉིས་ཀྱིས་དབྱེ་བ་མདོར་བསྟན་ནོ། །
འགྲེལ་པ་ལ་མཚན་ཉིད་དང༌། དབྱེ་བའོ། ། དང་པོ་ནི། མདོ་དང་རྒྱན་ལས་རྣམ་པ་ཉིད་དུ་རྣམ་པར་བཞག་པ་ནི་བསྒོམ་བྱ་རྣམ་པའི་མཚན་ཉིད་དོ། ། དེ་གང་ཞེ་ན། ཁྱད་པར་གྱི་གཞི་བདེན་པ་སོ་སོའི་ཆོས་མི་རྟག་པ་ལ་སོགས་པ་ལ་དམིགས་པའི་ཡེ་ཤེས་ཀྱི་བྱེ་བྲག་རྣམས་སོ། ། དེ་འདྲ་དེ་ཆོས་ཅན། འདིར་བསྒོམ་བྱའི་རྣམ་པ་ཡིན་ཏེ། གཞི་སོ་སོའི་སྟེང་དུ་རྟག་པ་ལ་སོགས་པར་འཛིན་པ་མི་མཐུན་པའི་ཕྱོགས་ཀྱི་གཉེན་པོའི་ཆོས་ཉིད་ཀྱི་ངོ་བོ་ཉིད་ཡིན་པའི་ཕྱིར། གཉིས་པ་ནི།
བསྒོམ་བྱའི་རྣམ་པ་དེ་དག་ཀྱང་ཞེས་སོགས་ཏེ། ཁོ་ནའི་སྒྲས་རྩ་བའི་དབྱེ་བ་གསུམ་ལས་གཞན་མི་དགོས་པར་བསྟན་ཏོ། ། འདིར་མཁྱེན་པ་གསུམ་དང་དེའི་ཤེས་རྣམ་གྱི་ཁྱད་པར་ཅི་ཞེ་ན། སྐབས་འདིར་ནི་གསུམ་པོའི་འཇོག་ཚུལ་སྤྱིར་གཉིས་བཤད་པ་ལས། ཙམ་པོའི་དབང་དུ་བྱས་པ་སྟེ། སྐྱེ་མེད་རྣམ་པ་གསུམ་ཤེས་པའོ། ། དེ་ཡང་སྒོམ་བྱུང་གི་དབང་དུ་བྱས་ཤིང༌། ས་མཚམས་ངེས་ཆ་ནས་སངས་རྒྱས་ཀྱི་སའི་བར་དུའོ། ། ཤེས་རྣམ་ནི་གསུམ་པོ་དེའི་འཛིན་སྟངས་ཀྱི་བྱེ་བྲག ཁྱད་གཞིའི་སྟེང་གི་ཁྱད་ཆོས་སོ་སོར་རྟོགས་པའི་ཁྱད་པར་རོ། །
གཞི་ནི་སྤྱིར་བདེན་པ་བཞི་དང༌། རྣམ་མཁྱེན་གྱི་སྐབས་སུ་ལམ་གྱི་བདེན་པ་སྟེ། རྩ་འགྲེལ་ལས་དངོས་སུ་གསལ་བ་དེའོ། ། ཁྱད་པར་རྟོགས་ཚུལ་ནི། ཆོས་མངོན་པ་ལས་མི་རྟག་ལ་སོགས་བཅུ་དྲུག་གི་རྣམ་པ་ཅན་དང༌། ཤེར་ཕྱིན་ལས་ཆོས་ཀྱི་བདག་མེད་པའི་རྣམ་པ་ཅན་དུ་གསུངས་པ་ལས། ཉན་རང་གི་རྒྱུད་ལ་ཡོད་པའི་གཞི་ཤེས་ཀྱི་རྣམ་པ་ནི་དང་པོ་དང༌། བྱང་སེམས་ཀྱི་རྒྱུད་ལ་ཡར་ལྡན་དུ་ཡོད་པའི་ཚེ། ཆོས་ཀྱི་བདག་མེད་རྟོགས་པའི་རྣམ་པ་དང་མཚུངས་པར་ལྡན་པའི་མི་རྟག་ལ་སོགས་ཀྱི་རྣམ་པ་ཅན་ནོ། ། མཁྱེན་པ་ཕྱི་མ་གཉིས་ཀྱི་རྣམ་པ་ནི་ཉན་རང་ལ་མེད་པས།
ཁྱད་གཞི་བདེན་པའི་སྟེང་གི་ཁྱད་ཆོས་ཆོས་ཀྱི་བདག་མེད་པའི་རྣམ་པ་ཅན་ཁོ་ནའོ། ། འདི་ཡང་མ་མཐའ་སྦྱོར་ལམ་ནས་བཞག་སྟེ། བདེན་པའི་རྣམ་པ་ཅན་གྱི་སྒོམ་བྱུང་གི་ཤེས་རྣམ་དུ་འཆད་དགོས་པས་སོ། ། འདིར་བསྒོམ་བྱ་གཞི་ཤེས་ཀྱི་ཤེས་རྣམ་འཆད་པ་དང༌། གཞི་ཤེས་ཀྱི་རྟོགས་རིས་མི་སྒོམ་པར་འཆད་པ་མི་འགལ་ལམ་ཞེ་ན། སྤྱིར་ནི་བྱང་སེམས་ཀྱི་བསྒོམ་བྱ་ནི་མེད་པ་དང་མི་སྐྱེ་བ་སོགས་ཆོས་ཀྱི་བདག་མེད་པའི་རྣམ་པ་ཉི་ཤུ་རྩ་བདུན་དུ་བཤད་པ་ཡིན་ལ། དེ་མངོན་པ་དང་སྦྱོར་བའི་ཚེ། ཡེ་ཤེས་དེས་རྟག་སོགས་ཀྱི་སྒྲོ་འདོགས་སེལ་བའི་ཆ་ནས་མི་རྟག་སོགས་ཀྱི་རྟོགས་པ་ཡར་ལྡན་དུ་ཡོད་པར་བཤད་ནས་རིམ་ཅན་དུ་སྦྱོར་བ་ཡིན་ནོ། ། མི་རྟག་སོགས་ཀྱི་རྟོགས་རིས་ཀྱི་ཆ་ནས་ཆོས་ཤེས་ཡན་ཆད་དུ་བསྒོམ་པར་བྱ་བ་མ་ཡིན་ཀྱང༌། ཆོས་བཟོད་དང་ངེས་ཆའི་ཐད་དུ་ནི།
འཁོར་བར་འཆིང་བྱེད་ཀྱི་ཉོན་སྒྲིབ་ཆེད་དུ་གཉེར་ནས་སྤོང་བའི་ཕྱིར། རྟོགས་རིས་སྔ་མ་དེ་ཐེག་ཆེན་སྦྱོར་བས་བསྒོམ་བྱར་མི་བྱེད་པའི་ངེས་པ་མེད་དོ། ། རྣམ་པ་གཅིག་ཏུ་ན་རྟོགས་རིས་ཡར་ལྡན་དུ་སྐྱེས་པའི་ཤེས་རྣམ་དང་པོས་འདོད་སྲིད་ཀྱི་བག་ལ་ཉལ་སྤོང་དགོས་པས་ན་ཤེས་རྣམ་དང་པོ་ཐེག་ཆེན་སྦྱོར་བའི་བསྒོམ་བྱར་མི་འགལ་ལོ། ། ཡང་རྣམ་མཁྱེན་སྦྱོར་བའི་བསྒོམ་བྱ་ལ་རྣམ་མཁྱེན་གྱི་ཤེས་རྣམ་མཚན་ཉིད་པ་མི་སྲིད་པ་ཇི་ལྟར་ཞེ་ན། སྨོན་ལམ་གྱི་རྣམ་པས་ཡིད་ལ་བྱེད་ཅེས་པ་ནི། མཉམ་གཞག་གི་སྒོམ་མཚན་ཉིད་པར་བཞག་དཀའ་བས་རྣམ་པ་སྐྱེ་མེད་དུ་རྟོགས་པའི་བློ་ཡི་རིགས་རྒྱུན་སྔ་མ་སྟོབས་སོགས་དང་དམིགས་རྣམ་རྗེས་སུ་མཐུན་པ་དེ་ཉིད་དོ། ། དེས་ན་རྣམ་མཁྱེན་གྱི་སྦྱོར་བས་རྣམ་མཁྱེན་གྱི་ཤེས་རྣམ་མཚན་ཉིད་པ་སྒོམ་བྱར་བྱེད་པའི་ཚུལ་བརྟག་དཀའ་བས། རྣམ་མཁྱེན་དང་དེའི་ཤེས་རྣམ་གྱི་འཇོག་ཚུལ་སྔ་མ་ཉིད་འཐད་དོ། ། གཉིས་པ་རྒྱས་པར་བཤད་པ་ལ་བཤད་བྱའི་མདོ་མཁྱེན་གསུམ་གྱི་མཇུག་བསྡུད་ལ་འཕྲོས་ནས། རབ་འབྱོར་གྱིས་གསོལ་པ།
ཡུམ་འདི་ནི་མ་མཆིས་པའི་ཕ་རོལ་ཏུ་ཕྱིན་པའོ། ། ཞེས་པ་ནས། ཡུམ་འདི་ནི་སངས་རྒྱས་ཉིད་ཀྱི་ཕ་རོལ་ཏུ་ཕྱིན་པའོ། ། ཞེས་པའི་བར་ཕ་རོལ་ཏུ་ཕྱིན་པའི་མིང་ཅན་བརྒྱ་དང་བདུན་བཅུ་རྩ་གསུམ་གསུངས་པ་དོན་ཚན་སོ་སོར་ཕྱེ་ནས་འཆད་པ་ལ་གསུམ་སྟེ། གཞི་ཤེས་ཀྱི་དང༌། ལམ་ཤེས་ཀྱི་དང༌། རྣམ་མཁྱེན་གྱི་ཤེས་རྣམ་རྒྱས་པར་བཤད་པའོ། ། དང་པོ་ལ་མཚམས་སྦྱར་བ་ནི། རྣམ་པ་རྣམས་ཞེས་སོགས་དང༌། རྩ་བ་ལ།
ཡུམ་འདི་ནི་མ་མཆིས་པའི་ཕ་རོལ་ཏུ་ཕྱིན་པའོ། ། བཀའ་སྩལ་པ། ཆོས་ཐམས་ཅད་དམིགས་སུ་མེད་པའི་ཕྱིར་རོ། ། ཞེས་སོགས་ཞུས་པས་ཤེས་རྣམ་དང༌། བཀའ་སྩལ་པས་དོན་རྣམ་སོ་སོར་ཕྱེ་ནས་གསུངས་པའི་མདོ་ཚན་ཉེར་བདུན་པོ་ཆོས་ཅན། བདེན་བཞི་སོ་སོའི་ཤེས་རྣམ་ཡུལ་དང་བཅས་པ་བསྟན་པ་ཡིན་ཏེ། དེ་བསྟན་པར་ཞེས་སྦྱར། འགྲེལ་པ་ལ་གཉིས་ཏེ། བདེན་པ་དང་པོ་གསུམ་གྱི་རྣམ་པ་བཤད་པ་དང༌། ལམ་བདེན་གྱི་རྣམ་པ་བཤད་པའོ། །
དང་པོ་ནི། གསུམ་ཡོད་པ་དེ་ལ་ཤེར་ཕྱིན་ལས་གཞི་ཐམས་ཅད་སྐྱེ་མེད་དུ་ཤེས་པའི་རྣམ་པ་ཉིད་ཀྱི་དབང་དུ་བྱས་ནས་སྡུག་བདེན་དངོས་པོར་མེད་པ་དང༌། གསར་དུ་སྐྱེ་བ་མེད་པ་དང༌། བདག་གི་བས་དབེན་པ་དང༌། བདག་ཏུ་འཛིན་པས་མི་བརྫི་བའི་རྣམ་པ་རྣམས་ནི་ཆོས་ཅན། གོ་རིམ་བཞིན་དུ་མངོན་པ་ནས་སྡུག་བསྔལ་བདེན་པའི་རྣམ་པར་གསུངས་པའི་མི་རྟག་པ་ལ་སོགས་པའི་མཚན་ཉིད་ཡིན་ཏེ། དེ་དག་གི་གནས་ཚུལ་ཡུལ་ཅན་གྱི་བློ་དང་བཅས་པ་ཉིད་ཀྱི་ཕྱིར། ཤེར་ཕྱིན་ལས་སྡུག་བསྔལ་གྱི་གནས་མེད་པ་དང༌། ནམ་མཁའ་ལྟར་སྐྱེ་འགག་མེད་པ་དང༌། བརྗོད་བྱའི་དོན་བརྗོད་དུ་མེད་པ་དང༌།
རྗོད་བྱེད་ཀྱི་མིང་མེད་པ་དང་བཞི་པོའི་རྣམ་པ་རྣམས་ནི་ཆོས་ཅན། མངོན་པ་ནས་ཀུན་འབྱུང་གི་བདེན་པའི་རྣམ་པར་གསུངས་པའི་རྒྱུ་སོགས་ཀྱི་མཚན་ཉིད་དག་ཡིན་ཏེ། དེའི་གནས་ཚུལ་རྟོགས་པའི་བློ་དང་བཅས་པ་ཉིད་ཡིན་པའི་ཕྱིར། ཤེར་ཕྱིན་ལས། འགྲོ་བ་དང་འོང་བ་སོགས་ཀྱི་ཐོབ་བྱར་མེད་པ་དང༌། རྣམ་ཤེས་ཀྱི་ཡུལ་དུ་བྱས་པའི་སྒོ་ནས་མི་འཕྲོག་པ་དང༌། རིགས་པས་དཔྱད་པའི་སྒོ་ནས་ཟད་པར་བྱར་མེད་པ་དང༌། སྐྱེ་བ་མེད་པའི་རྣམ་པ་རྣམས་ནི། མངོན་པ་ནས་འགོག་བདེན་གྱི་རྣམ་པར་གསུངས་པའི་འགོག་སོགས་ཀྱི་མཚན་ཉིད་དག་ཡིན་ཏེ། དེའི་གནས་ཚུལ་རྟོགས་པའི་ཤེས་རབ་རྣམས་དང་བཅས་པ་ཉིད་ཀྱི་ཕྱིར་རོ། །
སྦྱོར་ཚུལ་དེ་ལྟར་མི་འཐད་དེ། མི་རྟག་སོགས་ཀྱི་རྣམ་པ་དང་འཛིན་སྟངས་འགལ་བའི་ཕྱིར་སྙམ་ན་ཉེས་པ་མེད་དེ། འདིར་བཤད་པ་དེ་དག་གིས་རྟག་སོགས་ཀྱི་སྒྲོ་འདོགས་སེལ་ནུས་པས་གཞི་ཤེས་ཀྱི་རྟོགས་པ་ཡར་ལྡན་དུ་འཇོག་པའི་ཕྱིར་དང༌། མི་རྟག་པའི་སྒྲོ་འདོགས་ཀྱང་བསལ་བས་སྦྱོར་བའི་བསྒོམ་བྱར་འཐད་པའི་ཕྱིར། མེད་པ་དང་མི་རྟག་པ་ཇི་ལྟར་སྦྱོར་ཞེ་ན། མི་རྟག་པའི་འཆད་ཚུལ་ལ་རྩིང་ཞིབ་ཕྲ་རགས་གཉིས་ལས། རགས་པ་ནི་རྒྱུན་གྱི་མི་རྟག་པ་སྟེ། བདག་མེད་དང་པོ་རྟོགས་པའི་ཐབས་སུ་རྟོགས་དགོས་ལ། ཕྲ་བ་ནི་ཆོས་ཀྱི་བདག་མེད་པ་ཉིད་དེ། དེའི་དོན་རང་སྟོང་ལ་མི་འཆད་པ་མེད་པ་ཉིད་དོ། །
གཉིས་པ་ལ་གསུམ་སྟེ། རྟེན་ལམ་གྱི་དབྱེ་བ། ལམ་སོ་སོའི་དབྱེ་བ། གྲངས་ཀྱི་སྒོ་ནས་དོན་བསྡུ་བའོ། ། དང་པོ་ནི། གཞི་ཤེས་ཀྱི་ཤེས་རྣམ་གང་ལ་བརྟེན་པའི་ལམ་གྱི་བདེན་པ་ནི་ཆོས་ཅན། ཤེར་ཕྱིན་ལས་གསུམ་དུ་ཕྱེ་བ་ཡིན་ཏེ། ཉོན་མོངས་པའི་སྒྲིབ་པའི་གཉེན་པོ་ཉིད་དུ་ཟག་པ་མེད་པའི་ལམ་གཅིག་དང༌། ཤེས་བྱའི་སྒྲིབ་པ་གཟུང་རྟོག་གི་གཉེན་པོ་ཉིད་དུ་སྒོམ་པའི་ལམ་ཟག་པ་དང་བཅས་པའི་རྗེས་ཐོབ་དང༌། མཉམ་གཞག་ཟག་མེད་གཉིས་སུ་བཤད་པས་སོ། །
གཞི་ཤེས་ཀྱི་རྣམ་པ་ཤེས་སྒྲིབ་ཀྱི་གཉེན་པོར་སྟོན་པ་མི་རིགས་སོ་ཞེ་ན། སྐྱོན་མེད་དེ། ཐམས་ཅད་ཤེས་པ་ཉིད་ཀྱིས་རང་སངས་རྒྱས་རྣམས་ཀྱི་བགྲོད་བྱེད་ལམ་གྱི་རྟོགས་རིས་ཀྱང་བསྡུས་པའི་ཕྱིར། འདིར་དངོས་བསྟན་གྱི་ལམ་ཉན་རང་གི་རྟེན་ཅན་དུ་བཤད་ཀྱང༌། སྦྱོར་བའི་བསྒོམ་བྱ་དངོས་ནི་བྱང་སེམས་ཀྱི་ཤེས་རྣམ་ཡིན་པས། ཉོན་སྒྲིབ་ཀྱི་གཉེན་པོ་སྡུག་བསྔལ་ལ་ཆོས་བཟོད་དང༌། ཤེས་སྒྲིབ་གཟུང་རྟོག་གི་སྤོང་བ་གཉེན་པོ་ནི་དངོས་བསྟན་རང་རྒྱལ་གྱི་སྒོམ་ལམ་ལ་བཤད་ཀྱང༌། བྱང་སེམས་ཀྱི་རྒྱུད་ལ་ཡོད་པའི་ཚེ་ངེས་ཆ་དང་པོ་གསུམ་དང་སྦྱོར་བར་རིགས་ཏེ། གནས་སྐབས་དེར་བཤད་པའི་ཕྱིར་དང༌། རང་རྒྱལ་གྱི་སྤངས་པ་ཆོས་བཟོད་དུ་རྫོགས་པའི་ཕྱིར་དང༌།
དེའི་རྟོགས་རིས་ཤེས་མཐོང་གིས་བལྟས་ནས་འདའ་བར་བྱ་བའི་ཕྱིར། དེའི་སྒོམ་ལམ་མེད་པས་གཉེན་པོ་ཟག་མེད་ནི་ཆོས་བཟོད་དང༌། ཟག་བཅས་ནི་ངེས་འབྱེད་ཆ་མཐུན་ནོ། ། ཞེས་བཤད་པར་བྱའོ། ། གཉིས་པ་ལ་གསུམ་ལས། ལམ་དང་པོའི་རྣམ་པ་ནི་ཤེར་ཕྱིན་ལས། བྱེད་པ་པོ་མེད་པ་དང༌། ཤེས་པ་པོ་མེད་པ་དང༌། འཕོ་བ་མེད་པ་དང༌། འདུལ་བ་མེད་པའི་རྣམ་པ་རྣམས་སུ་གསུངས་པ་ནི་གོ་རིམ་བཞིན་དུ།
མངོན་པ་ནས་གསུངས་པའི་ལམ་ལ་སོགས་པ་བཞི་པོའི་མཚན་ཉིད་དག་ཡིན་ཏེ། དེ་དང་དོན་གཅིག་ལ་འདུ་བའི་ཕྱིར། འདི་ནི་ལུང་གཉིས་ཀ་ལས་གང་ཟག་གི་བདག་མེད་པའི་རྣམ་པ་ཅན་དུ་གསུངས་པར་མཐུན་མོད། རྟེན་ཉན་རང་གི་ཚེ་ན་མཐོང་སྒོམ་གཉིས་ཀའི་རྣམ་པར་ཡོད་ལ། བྱང་སེམས་ཀྱི་ཚེ་ན་མཐོང་ལམ་མཉམ་གཞག་ཁོ་ནའོ། ། ལམ་གཉིས་པ་ནི་ཕྱི་རོལ་གྱི་གཟུང་བ་རྨི་ལམ་ལྟར་ངོ་བོ་ཉིད་མེད་པ་དང༌། སྒྲ་བརྙན་ལྟར་མ་སྐྱེས་པ་དང༌། མིག་ཡོར་ལྟར་མ་འགགས་པ་དང༌། སྨིག་རྒྱུ་ལྟར་གཟོད་མ་ནས་ཞི་བ་དང༌། སྒྱུ་མའི་མཚན་མ་ལྟར་རང་བཞིན་གྱིས་མྱ་ངན་ལས་འདས་པའི་མཚན་ཉིད་ཅན་གྱི་ཤེས་རྣམ་དག་ནི་ཆོས་ཅན།
ཤེས་བྱའི་སྒྲིབ་པ་གཟུང་རྟོག་གི་གཉེན་པོར་གྱུར་པ་དག་ཡིན་ཏེ། ཕྱི་གཟུང་བའི་ཡུལ་ལ་མཚན་འཛིན་སྤོང་བྱེད་ཡིན་པའི་ཕྱིར། འདི་ནི་རྟེན་རང་རྒྱལ་དང་རྟེན་བྱང་སེམས་གཉིས་ཀ་ལ་ཡང་རྣམ་པ་མཚུངས་པ་ཡིན་མོད། སྔ་མ་ནི་མངོན་དུ་བྱ་ལ། བྱང་སེམས་ཀྱི་ཚེ་ནི་དེའི་སྒོམ་ལམ་མི་སྟོན་པའི་ཤེས་བྱེད་གསུངས་པ་དེ་ཉིད་དོ། ། ཟག་པ་དང་བཅས་མ་བཅས་ཀྱི་དབྱེ་བ་ནི་རྟེན་སྔ་མ་ལ་ཡིན་གྱི། བྱང་སེམས་ཀྱི་ཚེ་མཐོང་ལམ་མཉམ་གཞག་ལས་གཞན་དུ་དེའི་གཉེན་པོ་མི་འཆད་པས། དབྱེ་བ་དེ་མེད་དོ། ། གསུམ་པ་ནི་ཀུན་ནས་ཉོན་མོངས་པ་མེད་པ་དང༌། རྣམ་པར་བྱང་བ་མེད་པ་དང༌།
གོས་པ་མེད་པ་དང༌། སྤྲོས་པ་མེད་པ་དང༌། མི་གཡོ་བའི་རྣམ་པ་སྟེ་ཤེས་རྣམ་དྲུག་ནི་ཆོས་ཅན། གོ་རིམ་བཞིན་དུ་ཤེས་བྱའི་སྒྲིབ་པ་ཀུན་ནས་ཉོན་མོངས་ཀྱི་གཟུང་བ་དང༌། རྣམ་བྱང་གི་དང༌། ཉོན་མོངས་པའི་བག་ཆགས་ལ་དང༌། གཟུགས་ལ་སོགས་པའི་སྤྲོས་པ་ལ་དང༌། རང་གི་རྟོགས་པ་ལ་རློམ་པའི་དང༌། རྟོགས་པ་ཐོབ་ཟིན་ཡོངས་སུ་ཉམས་པའི་གཉེན་པོར་གྱུར་པ་དག་ཡིན་ཏེ། ཀུན་ནས་ཉོན་མོངས་ལ་སོགས་པའི་གཟུང་བ་ལ་སོགས་པ་རྣམས་དམིགས་སུ་མེད་པར་རྟོགས་པའི་ཕྱིར།
རྣམ་པ་འདི་དག་ནི་རྟེན་བྱང་སེམས་ཀྱི་དབང་དུ་བྱས་པ་ཁོ་ན་སྟེ། རང་རྒྱལ་སློབ་པ་ལ་གཉེན་པོ་འདི་དག་ཡོད་ན་འཛིན་པ་བདེན་མེད་དུ་ཡོད་པར་ཐལ་བ་དང༌། འདི་དག་ནི་ཀུན་ནས་ཉོན་མོངས་པ་དང་རྣམ་བྱང་གཟུང་རྟོག་གི་གཉེན་པོ་ཉིད་དུ་བཤད་པའི་ཕྱིར། བྱང་སེམས་ཀྱི་རྒྱུད་ལ་ཡར་ལྡན་དུ་སྐྱེས་པ་ཁོ་ན་སྟེ། འདིའི་ཆ་ཤས་སུ་གྱུར་པའི་རང་རྒྱལ་གྱི་རྟོགས་རིས་ཡོད་པ་མི་འགལ་ལོ། ། གསུམ་པ་ནི་དེ་ལྟར་ན་ཞེས་སོགས་སོ། ། མདོར་ན་མངོན་པ་ནས་གསུངས་པའི་གཞི་ཤེས་ཀྱི་རྟོགས་རིས་སུ་གྱུར་པའི་ཤེས་རྣམ་ནི་སྡུག་བསྔལ་ཆོས་བཟོད་མན་ཆད་ཀྱི་སྦྱོར་བས་བསྒོམ་བྱ་ཡིན་ལ། ཤེར་ཕྱིན་ནས་གསུངས་པའི་ཉན་རང་གི་ལམ་དངོས་མ་ཡིན་པས་དང༌། གཞི་སྐྱེ་མེད་ཀྱི་ཆ་ནས་བྱང་སེམས་ཀྱིས་སྒོམ་པ་མི་འགལ་བའི་ཕྱིར། ཉན་རང་དང་ཐུན་མོང་བའི་ཤེས་རྣམ་ཐེག་ཆེན་སྦྱོར་བའི་བསྒོམ་བྱར་གསུངས་ཏེ།
འོག་ནས་ཀྱང་འཆད་པར་འགྱུར་རོ། ། གཉིས་པ་ལམ་ཤེས་ཀྱི་ཤེས་རྣམ་བཤད་པ་ལ་གསུམ་ལས་མཚམས་སྦྱར་བ་ནི་དེའི་འོག་ཏུ་སོགས་དང༌། རྩ་བ་ནི་བཅོམ་ལྡན་འདས་ཡུམ་འདི་ནི་འདོད་ཆགས་དང་བྲལ་བའི་ཕ་རོལ་ཏུ་ཕྱིན་པའོ། ། ཞེས་སོགས་ཀྱི་མདོ་ཚིག་སུམ་ཅུ་རྩ་དྲུག་ཆོས་ཅན། བསྒོམ་བྱ་ལམ་ཤེས་ཀྱི་རྣམ་པ་རྒྱས་པར་བསྟན་པ་ཡིན་ཏེ། ཞེས་སྦྱར། གཞི་ཤེས་དང་ལམ་ཤེས་སྦྱོར་བ་གཉིས་ཀའི་ཤེས་རྣམ་གྱི་རྟེན་དུ་བདེན་པ་བཞི་ཀ་བཤད་ན་ཁྱད་པར་གང་གིས་འབྱེད་ན། གང་ཟག་དང་ཆོས་ཀྱི་བདག་མེད་པའི་རྣམ་པས་དང༌། གཞི་སྐྱེ་མེད་དང༌། ལམ་སྐྱེ་མེད་ཀྱི་དང༌།
ཐུན་མོང་དང་ཐུན་མོང་མ་ཡིན་པས་དབྱེ་བར་བྱའོ། ། འགྲེལ་པ་ནི་མདོ་ལས་གསུངས་པའི་སུམ་ཅུ་རྩ་དྲུག་པོ་དེ་བདེན་པ་བཞི་པོ་གང་དང་གང་གི་རྣམ་པར་འཆད་ཅེ་ན། སྡུག་བསྔལ་དང༌། ཞེས་སོགས་དང༌། བཞི་པོའི་གོ་རིམ་ལུང་གཞན་ཀུན་དང་མ་མཐུན་པས་མི་འཐད་དོ་ཞེ་ན། སྐྱོན་མེད་དེ། འདིར་ནི་ཀུན་ནས་ཞེས་སོགས་སོ། ། འདི་ཉིད་རྒྱས་པར་འཆད་པ་ལ་བཞི་སྟེ། ཀུན་འབྱུང་བདེན་པ་སྤང་གཉེན་གྱི་སྒོ་ནས་དང༌། ལམ་བདེན་དམ་བཅའ་དང་འཐད་པའི་སྒོ་ནས་དང༌།
སྡུག་བདེན་རང་སྤྱིའི་མཚན་ཉིད་ཀྱི་སྒོ་ནས་དང༌། འགོག་བདེན་གློ་བུར་དྲི་བྲལ་གྱི་སྒོ་ནས་བསྟན་པའོ། ། དང་པོ་ལ་སྤང་བྱ་དང༌། སྤང་གཉེན་སྦྱར་ནས་དོན་བསྡུ་བའོ། ། དང་པོ་ནི། འདུན་པ་དང༌། འདོད་ཆགས་དང༌། སྲིད་པ་ལ་དགའ་བ་གང་ཡིན་པ་དེ་ཆོས་ཅན། རྒྱུ་ཡིན་ཏེ། ཡང་སྲིད་ཀྱི་བག་ཆགས་འཇོག་བྱེད་ཡིན་པའི་ཕྱིར།
འདོད་ཆགས་དང་ཞེ་སྡང་དང་གཏི་མུག་གང་ཡིན་པ་ཆོས་ཅན། ཀུན་འབྱུང་བ་ཡིན་ཏེ། བག་ཆགས་བཞག་པ་དང་མཐུན་པར་སྡུག་བསྔལ་སྐྱེད་བྱེད་ཡིན་པའི་ཕྱིར། ཀུན་དུ་རྟོག་པ་གང་ཡིན་པ་ཆོས་ཅན། རབ་ཏུ་སྐྱེ་བ་ཡིན་ཏེ། སྡུག་བསྔལ་བྱེ་བྲག་ཏུ་ངེས་པར་བྱེད་པའི་ཕྱིར། སེམས་ཅན་དུ་མངོན་པར་ཞེན་པ་གང་ཡིན་པ་དེ་ཆོས་ཅན། རྐྱེན་ཡིན་ཏེ། སྡུག་བསྔལ་སྔ་མ་འདོར་ཞིང་ཕྱི་མ་ལེན་པར་བྱེད་པ་ཡིན་པའི་ཕྱིར། གཉིས་པ་ནི།
མདོ་ལས་ཀུན་འབྱུང་གི་རྣམ་པ་བརྒྱད་གསུངས་པ་དེ་ལ། འདོད་ཆགས་དང་བྲལ་བ་དང༌། སྤྲོས་པ་ཉེ་བར་ཞི་བ་དང༌། མི་གནས་པ་དང་གསུམ་ནི་སྤང་བྱ་བརྒྱད་པོ་དེ་རྣམས་ཀྱི་ནང་ནས་རྒྱུའི་གཉེན་པོར་གྱུར་པ་གསུམ་དང༌། འདོད་ཆགས་མེད་པ་དང༌། ཞེ་སྡང་མེད་པ་དང༌། གཏི་མུག་མེད་པ་དང་གསུམ་ནི་ཀུན་འབྱུང་གི་གཉེན་པོར་གྱུར་པ་དང༌། ཀུན་ནས་ཉོན་མོངས་པ་མེད་པ་ནི་རབ་ཏུ་སྐྱེ་བའི་གཉེན་པོར་གྱུར་པ་གཅིག་དང༌། སེམས་ཅན་མེད་པའི་རྣམ་པ་ནི་རྐྱེན་གྱི་གཉེན་པོར་གྱུར་པ་གཅིག་སྟེ། དེ་ལྟར་ན་རྒྱུ་ཀུན་འབྱུང་གི་བདེན་པའི་རྣམ་པ་བརྒྱད་ཡིན་ནོ། །
དེ་ཡང་མངོན་པ་ལས་ནི་རྣམ་པ་བཞི་པོ་སྤང་བྱའི་ཆ་ནས་བཤད་ལ། ཡུམ་ལས་ནི་དེ་སྤོང་བྱེད་གཉེན་པོའི་ཆ་ནས་བཤད་པའོ། ། གཉེན་པོ་ཡང་མངོན་པར་གང་ཟག་གི་བདག་མེད་པའི་ཆ་ནས་འཆད་ལ། ཡུམ་འདིར་ནི་བདག་མེད་གཉིས་ཀའི་ཆ་ནས་བཤད་དོ། ། གཉིས་པ་ལ་མངོན་པ་ནས་གསུངས་པ་དམ་བཅའ་དང༌། ཤེར་ཕྱིན་ལས་གསུངས་པ་འཐད་པའི་ཚུལ་གྱིས་གོ་རིམ་བཞིན་དུ་སྦྱར་བ་ནི། མངོན་པ་ནས་གསུངས་པའི་ལམ་བདེན་གྱི་རྣམ་པ་བཞིའི་ཐོག་མར་བཤད་པའི་ལམ་དེ་གང་ཡིན་ཞེ་ན། སེམས་ཅན་ཐམས་ཅད་དམ་ཚད་མེད་པ་བྱང་ཆུབ་ཏུ་བགྲོད་པའི་གོ་སྐབས་འབྱེད་པའོ། ། དེའི་ཡང་སྒྲུབ་བྱེད་འདྲི་བ་ནི། ཇི་ལྟར་ན་སེམས་ཅན་ཐམས་ཅད་ལ་གོ་སྐབས་འབྱེད་པ་ཡིན་ཞེ་ན།
འཁོར་འདས་ཀྱི་མཐའ་གཉིས་དང་མ་འབྲེལ་བར་བྱང་ཆུབ་ཏུ་འཁྲིད་པའོ། ། རིགས་པ་གང་ཡིན་པ་ནི། འཁོར་འདས་ལ་བླང་དོར་ཐ་མི་དད་པར་ཤེས་པའོ། ། ཇི་ལྟར་རིགས་པ་ཡིན་པ་ནི། ཐེག་པ་ཆེ་ཆུང་ལ་མཆོག་དམན་དུ་འཛིན་པ་མེད་པའོ། ། སྒྲུབ་པ་གང་ཡིན་པ་ནི། བདག་གཉིས་སུ་རྣམ་པར་མི་རྟོག་པའོ། ། ཇི་ལྟར་སྒྲུབ་པ་ཡིན་པ་ནི། ཆོས་ཉིད་ཚད་མས་གཞལ་དུ་མེད་པའོ། ། ངེས་པར་འབྱུང་བ་གང་ཡིན་པ་ནི་འཁོར་འདས་ལ་ཆགས་པ་མེད་པའི་རྣམ་པར་དག་པ་སྟེ།
ཡུམ་ལས་འདིའི་འཐད་པ་མ་གསུངས་སོ། ། དོན་བསྡུ་བ་ནི། མངོན་པ་ལས་གསུངས་པའི་རྣམ་པ་བཞི་པོ་དེ་རྣམས་ཀྱི་ངོ་བོ་ཉིད། ཤེར་ཕྱིན་ལས། གཉིས་དང༌། གཉིས་དང༌། གཅིག་སྟེ། དེ་ལྟར་ན་ལམ་གྱི་བདེན་པའི་སོགས་སོ། ། གསུམ་པ་ལ་བཤད་པ་ནི། ཡུམ་དང་མངོན་པ་གཉིས་ཀ་ལས།
མི་རྟག་པ་དང༌། སྡུག་བསྔལ་དང༌། སྟོང་པ་དང༌། བདག་མེད་པའི་རྣམ་པ་སྟེ་མཐུན་པ་བཞི་དང༌། ཤེར་ཕྱིན་ལས་ལྔ་པ་མཚན་ཉིད་མེད་པ་ཆོས་ཀྱི་བདག་མེད་པའི་རྣམ་པའི་ངོ་བོ་ཉིད་རྣམས་ཏེ། འདི་ལ་ཡང་ཕ་རོལ་ཏུ་ཕྱིན་པའི་སྒྲས་གསུངས་པས་ན། མངོན་དུ་བྱ་བའི་ལམ་དུ་འཆད་དགོས་ལ། བདེན་པ་དང་པོ་གསུམ་གྱི་རྣམ་པའང་དེ་བཞིན་ནོ། ། གཞི་ཤེས་ཀྱི་ཉེར་བདུན་ལ་ཡང་ཕ་རོལ་དུ་ཕྱིན་པའི་སྒྲས་གསུངས་མོད། སློབ་དཔོན་གྱིས་དེ་ལ་ཟག་པ་ཡོད་མེད་གཉིས་སུ་ཕྱེ་བས་ཟག་མེད་དུ་བཤད་པའི་ཆ་ནི་འདའ་བར་བྱ་བའི་ལམ་དུ་ཤེས་དགོས་སོ། །
བསྡུ་བ་ནི། དེ་ལྟར་ན་སོགས་སོ། ། བཞི་པ་ལ་གཉིས་ལས། བཤད་པ་ལ་བཞི་སྟེ། དངོས་པོའི་དྲི་མ་འགོག་པ། མངོན་ཞེན་གྱི་དྲི་མ་འགོག་པ། བྱེད་པ་པོའི་རྟོག་པས་དབེན་པ། འཁྲུལ་པའི་དྲི་མ་བསལ་བའི་ངེས་འབྱུང་ངོ༌། ། འདིར་ཤེར་ཕྱིན་ལས་ནང་སྟོང་པ་ཉིད་ཀྱི་ཕ་རོལ་དུ་ཕྱིན་པ་སོགས་བཅུ་དྲུག་གསུངས་པ་དེ་མངོན་པ་ནས་བཤད་པའི་རྣམ་པ་བཞི་དང་སྦྱར་ནས་འཆད་པ་ལ། དང་པོ་དངོས་པོའི་དྲི་མ་འགོག་པ་ནི།
ནང་དང་ཕྱི་དང་གཉིས་ཀའི་སྟོང་པ་ཉིད་ཀྱི་ཕ་རོལ་དུ་ཕྱིན་པ་ཞེས་བསྟན་པ་གསུམ་ནི་ཆོས་ཅན། འགོག་བདེན་གྱི་རྣམ་པ་བཞིའི་ཐོག་མ་འགོག་པ་ཞེས་པ་དེའི་ངོ་བོ་ཉིད་ཡིན་ཏེ། ནང་དང་ཕྱི་དང་གཉིས་ཀའི་དངོས་པོ་རྣམས་ལ་མངོན་པར་ཞེན་པའི་དྲི་མ་བཀག་པས་རབ་ཏུ་ཕྱེ་བའི་སྟོང་པ་ཉིད་ཡིན་པའི་ཕྱིར། གཉིས་པ་ནི་སྟོང་པ་ཉིད་ཀྱི་དང༌། ཆེན་པོ་དང༌། དོན་དམ་པ་དང༌། འདུས་བྱས་དང༌། འདུས་མ་བྱས་དང༌། མཐའ་ལས་འདས་པ་དང༌། ཐོག་མ་དང་ཐ་མ་མེད་པ་དང༌།
དོར་བ་མེད་པ་སྟོང་པ་ཉིད་ཀྱི་ཕ་རོལ་དུ་ཕྱིན་པའི་རྣམ་པ་སྟེ། སྒྲས་བསྟན་པའི་ཕ་རོལ་དུ་ཕྱིན་པ་བརྒྱད་པོ་ཆོས་ཅན། ཞི་བའི་ངོ་བོ་ཉིད་ཡིན་ཏེ། བཏགས་པའི་བདག་གིས་སྟོང་པ་ཉིད་དང༌། སྣོད་ཀྱི་འཇིག་རྟེན་དང༌། དོན་དམ་པ་དང༌། འདུས་བྱས་དང༌། འདུས་མ་བྱས་དང༌། རྟག་པ་དང༌། ཆད་པའི་མཐའ་དང༌།
འཁོར་བ་ཐོག་མ་དང་ཐ་མ་མེད་པ་དང༌། རྟོགས་པའི་ཆོས་དོར་བ་མེད་པ་ལ་མངོན་པར་ཞེན་པའི་དྲི་མ་དགག་པས་རབ་ཏུ་ཕྱེ་བའི་སྟོང་པ་ཉིད་ཡིན་པའི་ཕྱིར། གསུམ་པ་ནི་རང་བཞིན་སྟོང་པ་ཉིད་ཀྱི་ཕ་རོལ་ཏུ་ཕྱིན་པའི་སྒྲས་གསུངས་པའི་རྣམ་པ་ནི་ཆོས་ཅན། གྱ་ནོམ་པའི་རྣམ་པ་ཡིན་ཏེ། གཞན་གྱིས་ཀུན་བརྟགས་པ་དགག་པས་རབ་ཏུ་ཕྱེ་བའི་སྟོང་པ་ཉིད་ཡིན་པའི་ཕྱིར། བཞི་པ་ལ་གང་ངེས་པར་འབྱུང་བ། ཇི་ལྟར་ངེས་འབྱུང་གཉིས་ལས། དང་པོ་ནི། ཆོས་ཐམས་ཅད་སྟོང་པ་ཉིད་ཀྱི་དང༌། རང་གི་མཚན་ཉིད་ཀྱི་སྟོང་པ་ཉིད་ཀྱི་དང༌།
མི་དམིགས་པ་སྟོང་པ་ཉིད་ཀྱི་རྣམ་པ་དེ་གསུམ་ནི་ཆོས་ཅན། གང་ངེས་པར་འབྱུང་བའི་རྣམ་པ་ཡིན་ཏེ། བཏགས་པ་ཙམ་གྱི་བདག་ཉིད་ཡུལ་དུ་འཁྲུལ་པ་དང༌། མཚན་ཉིད་དུ་འཁྲུལ་པ་དང༌། དུས་སུ་འཁྲུལ་པ་རྣམས་དགག་པས་རབ་ཏུ་ཕྱེ་བའི་སྟོང་པ་ཉིད་ཡིན་པའི་ཕྱིར། གཉིས་པ་ནི་དངོས་པོ་མེད་པའི་ངོ་བོ་ཉིད་སྟོང་པ་ཉིད་ཀྱི་རྣམ་པ་ནི་ཆོས་ཅན། ཇི་ལྟར་ངེས་འབྱུང་གི་རྣམ་པ་ཡིན་ཏེ། ངེས་པར་འབྱུང་བའི་རྣམ་པ་ཁོ་ན་ལ། ངེས་པར་འབྱུང་བ་དང་འབྱུང་བྱེད་དང༌། གང་འབྱུང་བ་སྟེ།
འཁོར་གསུམ་དུ་ཞེན་པའི་ངོ་བོ་ཉིད་དགག་པས་རབ་ཏུ་ཕྱེ་བའི་སྟོང་ཉིད་ཡིན་པའི་ཕྱིར། བསྡུ་བ་ནི། འགོག་པའི་རྣམ་པ་གསུམ་ནས་ཇི་ལྟར་ངེས་འབྱུང་གི་རྣམ་པ་གཅིག་ཡིན་ཏེ། དེ་ལྟར་ན་སོགས་སོ། ། འདིར་བསྟན་གྱི་སྟོང་ཉིད་བཅུ་དྲུག་ནི་སྟོང་པ་ཉིད་ཀྱི་ཡེ་ཤེས་བཅུ་དྲུག་ལ་འཆད་དགོས་པ་ཡིན་ཏེ། གློ་བུར་རྣམ་དག་གི་ཆོས་ཉིད་ཡིན་པའི་ཕྱིར་དང༌། རྣམ་པར་གྲོལ་བའི་ལམ་མྱོང་བྱ་ཡིན་པའི་ཕྱིར། རྣམ་པ་སྟོན་པའི་མདོ་ལས་ཞུས་པ་རྣམས་ནི་ཕར་ཕྱིན་གྱི་སྒྲས་བསྟན་པས་ཤེས་རྣམ་དང་བསྒོམ་བྱ་དངོས་ཡིན་ལ། བཀའ་སྩལ་པས་ནི་དོན་རྣམ་དང༌། ཐོས་བསམ་གྱི་སྒྲོ་འདོགས་བཅད་པས་མཚན་འཛིན་འགོག་པའི་ཡན་ལག་ཡིན་གྱི།
བསྒོམ་བྱ་དངོས་མ་ཡིན་ཏེ། དེ་ནི་མེད་པར་དགག་པས་ན་རྣལ་འབྱོར་མངོན་སུམ་གྱི་དམིགས་ན་ཡེ་ཤེས་སྟོང་པའི་ཡུལ་ཅན་དུ་ཐལ་བ་སོགས་ཀྱི་ཉེས་པས་རེག་པའི་ཕྱིར། གཞན་དག་གང་ཐོས་བསམ་གྱིས་གཏན་ལ་ཕེབས་པ་དེ། རྟ་དཀྱུ་ས་དང་རྒྱུག་ས་མ་མཐུན་པའི་དཔེ་ཅན་དུ་སོང་ངོ་ཟེར་མོད། འཕགས་སེང་གིས་སྐྱེ་མེད་ཐོས་བསམ་གྱིས་གཏན་ལ་ཕབ་ནས་ཤེས་རྣམ་བསྒོམ་བྱར་འཆད་པའི་གཞུང་གོང་འོག་ཀུན་དང་མཐུན་པར་འཆད་དགོས་སོ། ། གསུམ་པ་རྣམ་མཁྱེན་གྱི་ཤེས་རྣམ་བཤད་པ་ལ་གཉིས་ལས་མཚམས་སྦྱར་བ་ནི། དེའི་འོག་ཏུ་སོགས་དང༌། དངོས་དོན་བཤད་པ་ལ་བསྟན་བཤད་བསྡུ་གསུམ་ལས། དང་པོ་ལ། རྩ་བ་ནི།
གསོལ་པ། ཡུམ་འདི་ནི་དྲན་པ་ཉེ་བར་གཞག་པའི་ཕ་རོལ་ཏུ་ཕྱིན་པའོ། ། ཞེས་སོགས་མདོ་ཚན་བརྒྱ་དང་བཅུ་ཆོས་ཅན། ཞེས་སྦྱར། འགྲེལ་པ་ནི། མདོ་ལས་དྲན་པ་ཉེར་གཞག་ནས་བཟུང་སྟེ། སངས་རྒྱས་ཉིད་ཀྱི་རྣམ་པའི་མཐར་ཐུག་པར་གསུངས་པ་རྣམས་ནི་རྗེ་བཙུན་གྱིས་དོན་ཚན་གསུམ་དུ་བསྡུ་བར་མཛད་པ་ཡིན་ཏེ། ཐམས་ཅད་མཁྱེན་པ་ཉིད་གསུམ་གྱིས་བསྡུས་པའི་ལམ་ཡིན་པའི་སྒོ་ནས་གོ་རིམ་བཞིན་དུ་ཉན་ཐོས་རྣམས་ལ་ཡོད་པ་དང་རྗེས་སུ་མཐུན་པའི་གཞི་ཤེས་ཀྱི་རྣམ་པ་སུམ་ཅུ་རྩ་བདུན། བྱང་ཆུབ་སེམས་དཔའ་རྣམས་ལ་ཡོད་པ་དང་རྗེས་སུ་མཐུན་པའི་ལམ་ཤེས་ཀྱི་རྣམ་པ་སུམ་ཅུ་རྩ་བཞི། སངས་རྒྱས་རྣམས་ཉིད་ཀྱི་རྣམ་པ་སུམ་ཅུ་རྩ་དགུར་བཞེད་པས་སོ། །
རྣམ་མཁྱེན་གྱི་རྣམ་པ་གཅིག་པུ་ལ་གསུམ་དུ་འབྱེད་པ་མི་འཐད་དོ་ཞེ་ན། མ་ཡིན་ཏེ། རྣམ་པ་ཐམས་ཅད་མཁྱེན་པ་ཉིད་ཀྱིས་འཕགས་པའི་གང་ཟག་ཐམས་ཅད་ཀྱི་ཡོན་ཏན་ཡར་ལྡན་དུ་བསྡུས་པའི་ཕྱིར། གལ་ཏེ་རྣམ་མཁྱེན་གྱི་སྦྱོར་བ་དང་དེའི་བསྒོམ་བྱ་ཤེས་རྣམ་ངོ་བོ་གཅིག་ཏུ་ཡོད་དགོས་པས་སུམ་ཅུ་རྩ་བདུན་པོ་ཡར་ལྡན་དུ་ཡོད་མོད། སྟོབས་སོགས་ཀྱི་རྣམ་པ་ཇི་ལྟར་ཞེ་ན། སྟོབས་སོགས་ཀྱི་རིགས་འདྲ་སྔ་མ་ཉིད་དེ། དེ་བཞིན་ཉིད་ཀྱི་རྣམ་པའི་སྒོམ་ཚུལ་བཞིན་ནོ། ། གཉིས་པ་རྒྱས་པར་བཤད་པ་ལ། རྣམ་མཁྱེན་ལས་ཕྱེ་བའི་གཞི་ཤེས་ཀྱི་དང༌། དེ་ལས་ཕྱེ་བའི་ལམ་ཤེས་ཀྱི་དང༌།
ཐུན་མོང་མ་ཡིན་པའི་རྣམ་པ་རྒྱས་པར་བཤད་པའོ། ། དང་པོ་ལ་རྣམ་གསལ་གྱི་དཔེའི་སྒོ་ནས་ངོས་འཛིན་རྒྱས་པར་བཤད་པ་དང༌། གྲངས་ཀྱི་སྒོ་ནས་དོན་བསྡུ་བའོ། ། དང་པོ་ལ་མཚམས་སྦྱར་བ་ནི། དེ་ལ་ཞེས་སོགས་ཏེ། དེ་ཉིད་འཆད་པ་ལ་སྡེ་ཚན་བདུན་ལས་དང་པོར་དངོས་པོ་ལ་ཡོངས་སུ་རྟོག་པའི་ལམ་འཆད་པ་ཡིན་ཏེ། ལམ་དེ་སྡེ་ཚན་བདུན་གྱི་ཐོག་མར་སྐྱེ་བའི་ཕྱིར། དངོས་ཀྱི་དོན་ནི། ཚོགས་ལམ་ཆུང་ངུའི་དྲན་པ་ཉེ་བར་བཞག་པ་བཞི་ཆོས་ཅན། དངོས་པོ་ལ་ཡོངས་སུ་རྟོག་པའི་ལམ་ཡིན་ཏེ།
ལུས་དང༌། ཚོར་བ་དང༌། སེམས་དང༌། ཆོས་རྣམས་ལ་རང་དང་སྤྱིའི་མཚན་ཉིད་ཀྱིས་ཡོངས་སུ་བརྟགས་ནས་སྒོམ་པའི་ཚོགས་ལམ་ཆུང་ངུའི་མངོན་རྟོགས་ཡིན་པའི་ཕྱིར། དགོས་པ་ནི་བདེན་པ་བཞི་ལ་འཇུག་པར་བྱ་བའི་ཕྱིར་དུའོ། ། དངོས་པོ་ལ་རྟོག་པའི་མིང་ཅན་ནི་མ་མཐའི་ས་མཚམས་ཏེ། སྦྱོར་བའི་བསྒོམ་བྱ་ནི་ས་བཅུ་པའི་བར་དུ་ཡར་ལྡན་གྱི་ཚུལ་དུ་ཡོད་པ་སྟེ། འོག་མ་རྣམས་ལའང་དེ་བཞིན་ནོ། ། འདི་ཡང་དཔེར་ན་དྲན་པ་ཉེར་གཞག་ལ་དབང་ཐོབ་ཕྱིར་དུ་སྒོམ་པའི་རྣལ་འབྱོར་དེས། དྲན་པ་ཉེར་གཞག་གི་ཤེས་རྣམ་སྐྱེ་མེད་དུ་རྟོགས་ནས་དེ་ལ་དབང་ཐོབ་ཕྱིར་དུ་སྒོམ་པ་ཡིན་ལ།
དེའི་ཚེ་ཆོས་ཅན་དྲན་པ་ཉེར་གཞག་དེ་རྣམ་མཁྱེན་དངོས་ལ་བཤད་ནས་དེ་སྐྱེ་མེད་དུ་རྟོགས་པ་ལ་དེའི་ཤེས་རྣམ་ཞེས་བྱ་ཞིང༌། རྟོགས་པ་དེའི་སྟེང་ན་གང་ཟག་གི་བདག་མེད་པའི་རྣམ་པ་དང༌། ཆོས་ཀྱི་བདག་མེད་པའི་རྣམ་པ་ལྡོག་པས་ཕྱེ་བ་དེ་ལ་གཞི་ཤེས་ཀྱི་དང༌། ལམ་ཤེས་ཀྱི་རྣམ་པ་ཞེས་བྱའོ། ། གཉིས་པ་རྩོལ་བ་ལས་བྱུང་བའི་ལམ་ལ་མཚམས་སྦྱར་བ་ནི། དེའི་འོག་ཏུ་ཞུགས་པ་ལས་བླང་དོར་ལ་སྤྲོ་བའི་བརྩོན་འགྲུས་འབྱུང་བས་རྩོལ་བ་ལས་བྱུང་བའི་ལམ་འཆད་དོ། ། དངོས་ཀྱི་དོན་ནི་ཚོགས་ལམ་འབྲིང་གི་ཡང་དག་པར་སྤོང་བ་བཞི་ཆོས་ཅན། རྩོལ་བ་ལས་བྱུང་བའི་ལམ་ཡིན་ཏེ། མི་དགེ་བ་སྐྱེས་པ་ཡང་དག་པར་སྤོང་བ་དང༌། མ་སྐྱེས་པ་མི་སྐྱེད་པ་དང༌།
དགེ་བ་སྐྱེས་པ་སྤེལ་བ་དང༌། མ་སྐྱེས་པ་བསྐྱེད་པའི་རྒྱུའི་བརྩོན་འགྲུས་ཀྱི་ངོ་བོ་ཚོགས་ལམ་འབྲིང་གིས་བསྡུས་པ་ཡིན་པའི་ཕྱིར། གསུམ་པ་ཏིང་ངེ་འཛིན་ཡོངས་སུ་སྦྱོང་བའི་ལམ་ལ་མཚམས་སྦྱར་བ་ནི། བརྩོན་འགྲུས་དེ་དང་ལྡན་པ་ནི་སེམས་ལས་སུ་རུང་བ་ཉིད་དུ་བྱེད་པས་དེ་འཆད་དོ། ། དངོས་ཀྱི་དོན་ནི་ཚོགས་ལམ་ཆེན་པོའི་རྫུ་འཕྲུལ་གྱི་རྐང་པ་བཞི་ཆོས་ཅན། ཏིང་ངེ་འཛིན་ཡོངས་སུ་སྦྱོང་བའི་ལམ་ཡིན་ཏེ། གུས་པར་སྦྱོར་བའི་འདུན་པ་དང༌། རྒྱུན་དུ་སྦྱོར་བའི་བརྩོན་འགྲུས་དང༌། སྔོན་གྱི་ཏིང་ངེ་འཛིན་གྱི་བག་ཆགས་དང་ལྡན་པའི་སེམས་དང༌། དམིགས་པ་རྣམ་པར་དཔྱོད་པའི་ཤེས་རབ་སྟེ།
ཉེས་པ་ལྔའི་གཉེན་པོར་སྤོང་བའི་འདུ་བྱེད་བརྒྱད་དང་ལྡན་པའི་ཚོགས་ལམ་ཆེན་པོའི་མངོན་རྟོགས་ཡིན་པའི་ཕྱིར། བཞི་པ་མངོན་པར་རྟོགས་པ་སྦྱོར་བའི་ལམ་ལ་མཚམས་སྦྱར་བ་ནི། ཏིང་ངེ་འཛིན་གྱི་སེམས་ཡོངས་སུ་སྦྱང་བ་བྱས་པ་ལས་དྲོ་བ་དང་རྩེ་མོའི་སྦྱོར་བ་འབྱུང་བས་དེ་འཆད་པ་ལ། དངོས་ཀྱི་དོན་ནི། དྲོད་ཀྱིས་བསྡུས་པའི་དད་པ་དང༌། བརྩོན་འགྲུས་དང༌། དྲན་པ་དང༌། ཏིང་ངེ་འཛིན་དང༌། ཤེས་རབ་ཀྱི་དབང་པོ་ལྔ་ཆོས་ཅན། བདེན་པ་མངོན་པར་རྟོགས་པར་སྦྱོར་བའི་ལམ་ཡིན་ཏེ།
དྲོ་བ་དང་རྩེ་མོ་གང་རུང་གི་ངོ་བོ་ཡིན་པའི་ཕྱིར། ལྔ་པ་མངོན་པར་རྟོགས་པ་དང་འབྲེལ་བའི་ལམ་ལ་མཚམས་སྦྱར་བ་ནི། དྲོ་བ་ལ་སོགས་པ་ཐོབ་པ་ལས་བཟོད་པ་དང་ཆོས་ཀྱི་མཆོག་འབྱུང་བས་དེ་འཆད་དོ། ། དངོས་ཀྱི་དོན་ནི། བཟོད་པས་བསྡུས་པའི་དད་པ་ནས་ཤེས་རབ་ཀྱི་སྟོབས་རྣམ་པ་ལྔ་ཆོས་ཅན། མངོན་པར་རྟོགས་པ་དང་འབྲེལ་བའི་ལམ་ཡིན་ཏེ། བཟོད་པ་དང་ཆོས་མཆོག་གང་རུང་གི་ལམ་ཡིན་པའི་ཕྱིར། དྲུག་པ་མངོན་པར་རྟོགས་པའི་ལམ་ལ་མཚམས་སྦྱར་བ་ནི། དྲོ་བ་ལ་སོགས་པ་བཞི་ཐོབ་པས་བདེན་པ་མཐོང་བའི་ལམ་འབྱུང་བས་དེ་འཆད་དོ། ། དངོས་ཀྱི་དོན་ནི།
མཐོང་ལམ་གྱི་ངོ་བོར་གྱུར་པའི་ཆོས་རབ་ཏུ་རྣམ་པར་འབྱེད་པ་ཡང་དག་དང༌། བརྩོན་འགྲུས་དང༌། དགའ་བ་ཡང་དག་དང༌། ཤིན་ཏུ་སྦྱངས་པ་དང༌། ཏིང་ངེ་འཛིན་དང༌། དྲན་པ་དང༌། གཏང་སྙོམས་ཡང་དག་བྱང་ཆུབ་ཡན་ལག་གི་རྣམ་པ་བདུན་ཆོས་ཅན། མངོན་པར་རྟོགས་པའི་ལམ་ཡིན་ཏེ། བདེན་པ་མངོན་རྟོགས་ཡིན་པའི་ཕྱིར། འདིར་བྱང་ཆུབ་ནི་མཐོང་ལམ་སྟེ་འཁོར་ལོ་བསྒྱུར་རྒྱལ་དང་འདྲ་ལ།
བདུན་པོ་ནི་རིན་པོ་ཆེ་བདུན་དང་འདྲ་བས་ཡན་ལག་གོ ། བདུན་པ་རྣམ་དག་ངེས་འབྱིན་གྱི་ལམ་ལ། མཚམས་སྦྱར་བ་ནི་བདེན་པ་མཐོང་བ་ཡོངས་སུ་ཤེས་པ་ལས་སྒོམ་པའི་ལམ་འབྱུང་བས་དེ་འཆད་དོ། ། དངོས་ཀྱི་དོན་ནི། སྒོམ་ལམ་གྱི་ངོ་བོར་གྱུར་པའི་ཡང་དག་པའི་ལྟ་བ་དང༌། རྟོག་པ་དང༌། ངག་དང༌། ལས་ཀྱི་མཐའ་དང༌། འཚོ་བ་དང༌། རྩོལ་བ་དང༌།
དྲན་པ་དང༌། ཡང་དག་པའི་ཏིང་ངེ་འཛིན་ཏེ། འཕགས་ལམ་ཡན་ལག་བརྒྱད་པོ་ནི་ཆོས་ཅན། རྣམ་པར་དག་པ་ངེས་པར་འབྱིན་པའི་ལམ་ཡིན་ཏེ། སྒོམ་སྤང་དག་པར་བྱེད་པའི་གཉེན་པོ་ཡིན་པའི་ཕྱིར། གཉིས་པ་ནི་དེ་ལྟར་ན་སློབ་མ་རྣམས་ལ་ཞེས་སོགས་སོ། ། འདིར་སློབ་མའི་རྟེན་ཅན་གྱི་བྱང་ཕྱོགས་སོ་བདུན་ནི་ལམ་གྱི་བདེན་པ་དང༌། སོ་བདུན་པོ་གང་ཟག་གི་བདག་མེད་པས་ཤེས་རྣམ་ནི་སྤྱིར་གཞི་ཤེས་སྦྱོར་བའི་བསྒོམ་བྱར་འཆད་མོད། འདིར་རྣམ་མཁྱེན་ལས་ཕྱེ་བའི་གཞི་ཤེས་ཀྱི་རྣམ་པར་འཇོག་པ་ལ། ཇི་སྐད་དུ།
ལམ་གྱི་བདེན་པའི་རྗེས་མཐུན་པར། ། ཞེས་བཤད་པ་དེ་སངས་རྒྱས་ཀྱི་སའི་སོ་བདུན་པོ་ཉིད་ལ་ངོས་འཛིན་ཏེ། འོག་མ་སུམ་ཅུ་རྩ་བཞི་པོ་ལ་ཡང་དེ་བཞིན་ནོ། ། གཉིས་པ་དེ་ལས་ཕྱེ་བའི་ལམ་ཤེས་ཀྱི་རྣམ་པ་འཆད་པ་ལ། བཤད་པ་དང་བསྡུ་བའོ། ། དང་པོ་ལ་དྲུག་ལས། གཉེན་པོའི་ལམ་ནི། རྣམ་པར་ཐར་པའི་སྒོ་དང་པོ་སྟོང་པ་དང་བདག་མེད་པའི་རྣམ་པའི་ངོ་བོ་ཉིད་ནི་ཆོས་ཅན། གཉེན་པོའི་ལམ་ཡིན་ཏེ། གོ་རིམ་བཞིན་དུ་བདག་དང་བདག་གིར་ལྟ་བས་བྱས་པའི་གཉེན་པོ་ཡིན་པའི་ཕྱིར་དང༌།
རྣམ་པར་ཐར་པའི་སྒོ་གཉིས་པ་འགོག་པ་དང་ལམ་གྱི་བདེན་པའི་རྣམ་པའི་ངོ་བོ་ཉིད་བརྒྱད་ནི་ཆོས་ཅན། དེ་ཡིན་ཏེ། ལྟ་བ་དེའི་རྒྱུ་མཚན་གྱི་རྣམ་པར་རྟོག་པའི་གཉེན་པོ་ཡིན་པའི་ཕྱིར། མི་རྟག་པ་དང་སྡུག་བསྔལ་བ་དང་ཀུན་འབྱུང་བདེན་པའི་རྣམ་པའི་ངོ་བོ་ཉིད་གསུམ་ནི་ཆོས་ཅན། གཉེན་པོའི་ལམ་ཡིན་ཏེ། ཁམས་གསུམ་པ་ལ་བླང་བྱར་སྨོན་པའི་གཉེན་པོ་ཞེས་བྱ་བ་དེ་ལྟ་བུའི་ངོ་བོ་ཉིད་ཡིན་པའི་ཕྱིར། འདི་ཙམ་ཞིག་ནི་ཉན་རང་དང་ཐུན་མོང་བ་ཡིན་མོད། འདིར་ནི་ལམ་སྐྱེ་མེད་དུ་རྟོགས་པའི་ཤེས་རབ་དང་མཚུངས་པར་ལྡན་པའི་དབང་དུ་བྱས་པ་དང༌། དེ་ལྟར་རྟོགས་པའི་ཡེ་ཤེས་དེའི་སྟེང་ན་རྣམ་ཐར་སྒོ་གསུམ་གྱི་རྟོགས་པ་ཡར་ལྡན་གྱི་དབང་དུ་བྱས་སོ། ། དེ་ལྟར་ན་རྣམ་པར་ཐར་པའི་སྒོ་གསུམ་གྱི་དབང་དུ་བྱས་པའི་རྣམ་པ་གསུམ་མོ། །
གཉིས་པ་སྤྲུལ་པའི་ལམ་ལ། བཤད་པ་ནི། གཟུགས་ཅན་གྱི་རྣམ་པར་ཐར་པ་འདི་གཉིས་ནི་ཆོས་ཅན། སྤྲུལ་པའི་ལམ་ཡིན་ཏེ། གཞན་དོན་དུ་སྤྲུལ་པ་སྣ་ཚོགས་འབྱོར་པར་བྱེད་པའི་རྟོགས་པ་ཡིན་པས་སོ། ། གཉིས་པོ་གང་ཞེ་ན། བསམ་གཏན་གྱི་དངོས་གཞི་ལ་བརྟེན་ནས་རང་ལ་གཟུགས་ཀྱི་འདུ་ཤེས་རྣམ་པར་བཤིག་པའི་ཕྱིར་གོ་རིམ་བཞིན་དུ་ནང་གཟུགས་ཅན་མ་ཡིན་པར་འདུ་ཤེས་པའི་སྒོ་ནས་ཕྱི་རོལ་གྱི་གཟུགས་རྣམས་ལ་སྣ་ཚོགས་སུ་སྤྲུལ་ཏེ་བལྟའོ། ། ཞེས་བྱ་བ་དང༌། ཡང་རང་ལ་གཟུགས་ཀྱི་འདུ་ཤེས་རྣམ་པར་མ་བཤིག་པའི་ཕྱིར་ནང་གཟུགས་ཅན་དུ་འདུ་ཤེས་པའི་སྒོ་ནས་ཕྱི་རོལ་གྱི་གཟུགས་རྣམས་ལ་སྣ་ཚོགས་སུ་སྤྲུལ་ཏེ་བལྟ་བ་དང་གཉིས་སོ། ། དགོས་པ་ཅིའི་ཕྱིར་དུ་ན་སྣ་ཚོགས་སུ་སྤྲུལ་པ་ལ་སྒྲིབ་པ་ཞེས་བྱ་བ་སྙོམས་འཇུག་གི་སྒྲིབ་པའི་ནང་ཚན་ཞིག་གི་གཉེན་པོར་ལྟའོ། །
གཉིས་པ་སྡུག་པའི་རྣམ་པར་ཐར་པ་ནི། རྩེ་གཅིག་ཏུ་གནས་ཏེ་སྒོམ་མོ། ། གང་ན་སྡུག་པའི་རྣམ་པར་ཐར་པའོ། ། ཚུལ་ཇི་ལྟར་དུ་ན་ལུས་ཀྱིས་མངོན་སུམ་དུ་བྱས་ནས་རྫོགས་པར་བྱས་ཏེའོ། ། དགོས་པ་ཅིའི་ཕྱིར་དུ་ན་རྣམ་ཐར་སྔ་མ་གཉིས་ཀྱི་སྐབས་སུ་གཟུགས་སྡུག་པ་སྤྲུལ་པ་ལ་དགའ་བ་དང༌། མི་སྡུག་པ་སྤྲུལ་པ་ལ་མི་དགའ་བའི་ཀུན་ནས་ཉོན་མོངས་པའི་མིང་ཅན་སྙོམས་འཇུག་གི་སྒྲིབ་པ་ཞིག་གི་གཉེན་པོར་རོ། ། བསྡུ་བ་ནི་དེ་ལྟར་སོགས་སོ། ། གསུམ་པ་མཐོང་བའི་ཆོས་ལ་བདེ་བར་གནས་པའི་ལམ་ལ་གཉིས་ལས། ཐར་པ་དང་མཐུན་པར་གནས་པའི་ལམ་ནི་བྱང་ཆུབ་སེམས་དཔའི་གཟུགས་མེད་པའི་སྙོམས་འཇུག་གི་རྣམ་པར་ཐར་པ་བཞི་ནི་ཆོས་ཅན། ཐར་པ་དང་མཐུན་པར་གནས་པའི་ལམ་གྱི་རང་བཞིན་ཡིན་ཏེ།
གཟུགས་མེད་ཞི་བའི་རོ་མྱང་གི་སྒྲིབ་པའི་མིང་ཅན་སྙོམས་འཇུག་གི་སྒྲིབ་པའི་ནང་ཚན་ཞིག་ལས་གྲོལ་བའི་སྙོམས་འཇུག་ཡིན་པའི་ཕྱིར། གཉིས་པ་ཞི་བར་གནས་པའི་ལམ་ནི། བྱང་ཆུབ་སེམས་དཔའི་འདུ་ཤེས་དང་ཚོར་བ་འགོག་པའི་རྣམ་པ་གཅིག་ནི་ཆོས་ཅན། ཞི་བར་གནས་པའི་ལམ་གྱི་རང་བཞིན་ཡིན་ཏེ། འདུ་ཤེས་དང་ཚོར་བ་འགོག་པའི་སྙོམས་འཇུག་གང་ཞིག་རང་རྣམ་ཐར་དུ་འཇོག་པ་ལ་གེགས་བྱེད་ཀྱི་སྒྲིབ་པ་ལས་གྲོལ་བའི་ཕྱིར། བསྡུ་བ་ནི་དེ་ལྟར་ནའོ། ། བརྒྱད་པོ་འདི་ཡང་ཐེག་ཆེན་གྱི་ལམ་སྐྱེ་མེད་ཀྱི་རྣམ་པ་དང་མཚུངས་པར་ལྡན་པའི་དབང་དུ་བྱས་ཏེ། ཕ་རོལ་ཏུ་ཕྱིན་པའི་སྒྲས་གསུངས་པ་དང༌། ཉན་རང་ལས་ཁྱད་པར་དུ་དབྱེ་དགོས་པས་སོ། ། བཞི་པ་འཇིག་རྟེན་ལས་འདས་པའི་ལམ་ནི།
བྱང་སེམས་འཕགས་པའི་བསམ་གཏན་བཞི་དང༌། གཟུགས་མེད་པ་བཞི་དང༌། འགོག་པའི་སྙོམས་པར་འཇུག་པ་དག་སྟེ་དགུ་ཆོས་ཅན། འཇིག་རྟེན་ལས་འདས་པའི་ལམ་ཡིན་ཏེ། ཟག་མེད་ཀྱི་སྙོམས་འཇུག་ཡིན་པའི་ཕྱིར། མངོན་པ་ནས་གསུངས་པའི་འགོག་སྙོམས་ཀྱི་ཡང་རྫས་ནི་ཡེ་ཤེས་སུ་གནས་པས་འདས་ལམ་དུ་མི་འགལ་ལོ། ། ལྔ་པ་སྤོང་བའི་ལམ་ནི། ཡུལ་བདེན་པ་བཞིས་བསྡུས་པ། ངོ་བོ་ཀུན་ནས་ཉོན་མོངས་པ་དང་མི་ལྡན་པའི་མཚན་ཉིད་ཅན་གྱི་བཟོད་པ་བཞི་ཆོས་ཅན། སྤོང་བའི་ལམ་ཡིན་ཏེ།
བར་ཆད་མེད་པའི་ལམ་གྱི་རྣམ་པ་ཡིན་པའི་ཕྱིར། འདི་ཡང་ལམ་གསུམ་ཡར་ལྡན་དུ་སྐྱེས་པའི་ཆོས་བཟོད་བཞི་པོ་དེ་ལ་བཤད་དོ། ། དྲུག་པ་ནི་སྦྱིན་པ་ལ་སོགས་པའི་ཕ་རོལ་ཏུ་ཕྱིན་པ་བཅུ་ཆོས་ཅན། སངས་རྒྱས་ཉིད་ཀྱི་ལམ་ཡིན་ཏེ། དེར་བགྲོད་པའི་གོ་སྐབས་ཕྱེ་ཤུལ་དུ་གྱུར་པའི་མཁྱེན་པ་ཡིན་པས་སོ། ། གཉིས་པ་དོན་བསྡུ་བ་ནི། སྦྱོར་བ་སྒོམ་པ་པོའི་བྱང་ཆུབ་སེམས་དཔའ་རྣམས་ལ་ལམ་ཤེས་པ་ཉིད་ཀྱི་ལམ་གྱི་རྟེན་ཅན་ཏེ། གཞི་ལམ་གསུམ་སྐྱེ་མེད་དུ་རྟོགས་པའི་ཤེས་རབ་དང་མཚུངས་པར་ལྡན་པའི་བསྒོམ་བྱ་ཤེས་རྣམ་ནི་ཆོས་ཅན། སུམ་ཅུ་རྩ་བཞིར་གསུངས་པ་ཡིན་ཏེ་གཉེན་པོའི་ལམ་སོགས་དྲུག་ལ་ཕྱེ་བ་དེ་ལྟར་ནའོ། ། གསུམ་པ་ཐུན་མོང་མ་ཡིན་པའི་རྣམ་པ་ལ་བསྟན།
བཤད། བསྡུ་གསུམ་ལས། དང་པོ་ནི། རྣམ་པ་ཐམས་ཅད་མཁྱེན་པ་ཉིད་ཀྱི་རྣམ་པ་ནི་ཆོས་ཅན། འཕགས་པ་གཞན་དང་ཐུན་མོང་མ་ཡིན་པའི་ལམ་གཅིག་པུ་ཁོ་ན་ཡིན་ཏེ། ས་བཅུ་པ་མན་ཆད་ལས་རྟོགས་རིས་ཤིན་ཏུ་ཕུལ་དུ་བྱུང་བའི་ཁྱད་པར་ཅན་ཡིན་པའི་ཕྱིར། འོ་ན་སྔ་མ་གཉིས་ཀྱང་རྣམ་མཁྱེན་གྱི་རྣམ་པ་ཉིད་ལས་ཕྱེ་བའི་ཕྱིར། ཅིའི་ཕྱིར་ཐུན་མོང་མ་ཡིན་པར་མི་འགྱུར་ཞེ་ན། སངས་རྒྱས་ཀྱི་སའི་རྣམ་མཁྱེན་ལ་འཕགས་པ་གཞན་གཉིས་དང་རྟོགས་རིས་ཐུན་མོང་བ་དང་ཐུན་མོང་མ་ཡིན་པའི་ལྡོག་ཆ་ནས་ཐ་སྙད་བཏགས་པའོ། ། བསྒོམ་བྱ་རྣམ་པ་ཡང་དེ་དང་འདྲ་སྟེ།
འཕགས་པ་འོག་མའི་རྟོགས་རིས་ཡར་ལྡན་དུ་བསྐྱེད་པའི་ཤེས་རྣམ་དང༌། སྟོབས་སོགས་ཀྱི་རྣམ་པ་ཅན་གྱི་རིགས་རྒྱུན་སྔ་མའི་ལྡོག་པས་ཕྱེ་བའོ། ། གཉིས་པ་བཤད་པ་ལ། བརྟེན་པ་ཡོན་ཏན་གྱི་དབྱེ་བ་དང༌། རྟེན་ཡེ་ཤེས་ཀྱི་རང་བཞིན་ནོ། ། དང་པོ་ལ་སྟོབས་སོགས་བཞི་ལས། དང་པོ་སྟོབས་ཀྱི་རྣམ་པ་ནི་བཅུ་སྟེ། གང་ཞེ་ན། གནས་དང་གནས་མ་ཡིན་པ་མཁྱེན་པ་ནས་ཟག་པ་ཟད་པ་མཁྱེན་པའི་བར་རྣམས་སོ། ། རྫོགས་པའི་སངས་རྒྱས་ཀྱི་མཁྱེན་པ་ཡིན་ན་སྟོབས་བཅུ་པོ་ཡིན་དགོས་ཀྱང༌།
དེ་དང་དེའི་རིགས་འདྲ་འཕགས་པ་གཞན་ལ་ཡོད་པ་ཙམ་གྱིས་སྟོབས་སོགས་ཐུན་མོང་བའི་རྣམ་པར་མི་འཇོག་པའི་དབྱེ་བ་ཕྱེད་དགོས་སོ། ། གཉིས་པ་མི་འཇིགས་པ་ནི་རྣམ་པ་བཞི་སྟེ། རང་དོན་དམ་བཅས་པ་ལ་མི་འཇིགས་པ་གཉིས་ནི། ང་ནི་སངས་རྒྱས་སོ་ཞེས་བདག་ཉིད་དེར་ཞལ་གྱིས་འཆེས་པ་དང༌། བདག་ཉིད་ཟག་པ་ཟད་པ་ཉིད་དུ་ཞལ་གྱིས་འཆེས་པ་ལ་རྒོལ་བ་པོ་མེད་པས་མི་འཇིགས་པའོ། ། གཞན་དོན་དམ་བཅས་པ་ལ་མི་འཇིགས་པ་གཉིས་ནི། འདོད་ཆགས་ལ་སོགས་པ་ཐར་པ་ལ་བར་ཆད་བྱེད་པ་ཉིད་དུ་བརྗོད་པ་དང༌། ཐམས་ཅད་ཤེས་པ་ཉིད་ལ་སོགས་པའི་ལམ་བྱང་ཆུབ་ཏུ་ངེས་པར་འབྱུང་བ་ཉིད་དུ་བརྗོད་པ་ལ་རྒོལ་བ་པོ་མེད་པའོ། ། གསུམ་པ་སོ་སོ་ཡང་དག་པར་རིག་པའི་རྣམ་པ་ནི་བཞི་སྟེ། གོ་རིམ་བཞིན་དུ་མིང་གི་རྣམ་གྲངས་མ་ལུས་པ་མཁྱེན་པ་ནི་ཆོས་དང༌།
ཆོས་རྣམས་ཀྱི་རང་དང་སྤྱིའི་མཚན་ཉིད་མ་ལུས་པར་མཁྱེན་པ་ནི་དོན་དང༌། ཡུལ་སོ་སོའི་སྐད་ཐོགས་མེད་དུ་མཁྱེན་པ་ནི་ངེས་པའི་ཚིག་དང༌། རྫས་ཡོད་དང་བཏགས་ཡོད་ལ་སོགས་པའི་ཆོས་ཀྱི་རབ་ཏུ་དབྱེ་བ་ཐོགས་མེད་དུ་མཁྱེན་པ་ནི་སྤོབས་པ་སོ་སོའི་ཡང་དག་པར་རིག་པའོ། ། བཞི་པ་སངས་རྒྱས་ཀྱི་ཆོས་མ་འདྲེས་པ་ལ་གཉིས་ལས། བཤད་པ་ལ་བཞི་ལས། དང་པོ་སྤྱོད་པ་མ་འདྲེས་པ་རྣམ་པ་དྲུག་སྟེ། གང་ཞེ་ན། སྐུ་ལ་འཁྲུལ་པ་དང༌། གསུང་ལ་ཅ་ཅོ་དང༌། ཐུགས་དྲན་པ་ཉམས་པ་དང་མཉམ་པར་མ་བཞག་པ་དང༌།
བླང་དོར་ཐ་དད་པ་ཉིད་ཀྱི་འདུ་ཤེས་དང༌། སོ་སོར་མ་བརྟགས་པར་གདུལ་བྱ་ཡལ་བར་འདོར་བའི་བཏང་སྙོམས་མི་མངའ་བ་རྣམས་སོ། ། རྟོགས་པ་མ་འདྲེས་པ་ནི་རྣམ་པ་དྲུག་སྟེ། འདུན་པ་དང༌། བརྩོན་འགྲུས་དང༌། དྲན་པ་དང༌། ཏིང་ངེ་འཛིན་དང༌། ཤེས་རབ་དང༌། རྣམ་པར་གྲོལ་བ་ལས་ཉམས་པ་མི་མངའ་བ་རྣམས་སོ། ། ཕྲིན་ལས་མ་འདྲེས་པ་གསུམ་ནི།
སྐུ་དང༌། གསུང་དང༌། ཐུགས་ཀྱི་ཕྲིན་ལས་རྣམས་ཡེ་ཤེས་སྔོན་དུ་འགྲོ་ཞིང༌། ཡེ་ཤེས་ཀྱི་རྗེས་སུ་འབྲང་བའོ། ། ཡེ་ཤེས་མ་འདྲེས་པ་གསུམ་ནི། འདས་པ་དང༌། མ་འོངས་པ་དང༌། ད་ལྟར་བྱུང་བ་ལ་མ་ཆགས་མ་ཐོགས་པའི་ཡེ་ཤེས་སོ། ། བསྡུ་བ་ནི་དེ་ལྟར་ན་སོགས་སོ། ། གཉིས་པ་ལ་གསུམ་ལས།
དེ་བཞིན་ཉིད་ཀྱི་རྣམ་པ་ནི། སངས་རྒྱས་ཐམས་ཅད་ཀྱིས་བཤད་པའི་དེ་བཞིན་ཉིད་མངོན་སུམ་དུ་རྟོགས་པའི་ཡེ་ཤེས་མཐར་ཐུག་པའོ། ། གཉིས་པ་རང་བྱུང་གི་རྣམ་པ་ནི། གཞན་ལ་རག་མ་ལས་པར་ཆོས་ཐམས་ཅད་ལ་མངའ་བསྒྱུར་བའི་རང་བྱུང་གི་ཡེ་ཤེས་མཐར་ཐུག་གོ ། སངས་རྒྱས་ཉིད་ཀྱི་རྣམ་པ་ནི་ཆོས་ཐམས་ཅད་རྣམ་པ་ཐམས་ཅད་དུ་མངོན་པར་རྫོགས་པར་བྱང་ཆུབ་པའི་སངས་རྒྱས་ཀྱི་རྣམ་པ་དང་གསུམ་མོ། ། གསུམ་པ་ནི་དེ་ལྟར་ན་སོགས་ཏེ། འདིར་ལམ་གྱི་རྟེན་ཅན་ཞེས་པ་ནི། སྤྱིར་ལམ་བདེན་གྱི་རྣམ་པ་དང༌། བྱེ་བྲག་ཏུ་སངས་རྒྱས་ཀྱི་སའི་རྣམ་མཁྱེན་གྱི་རྣམ་པ་སྐྱེ་མེད་དུ་རྟོགས་པའི་ཡེ་ཤེས་ལ་དགོངས་པའོ། ། གསུམ་པ་མཇུག་བསྡུ་བ་ལ་གཉིས་ལས་ངོ་བོའི་སྒོ་ནས་སོ་སོའི་དོན་བསྡུ་བ་ནི།
མཁྱེན་གསུམ་གྱི་རྣམ་པ་དེ་ལ་ཐམས་ཅད་ཤེས་པ་ཉིད་ཀྱི་རྣམ་པ་ཉི་ཤུ་རྩ་བདུན་གྱི་ནང་ནས་མངོན་པ་ནས་གསུངས་པའི་བཅུ་དྲུག་ཉན་ཐོས་ཀྱི་རྒྱུད་ལ་ཡོད་པ་ནི་ཆོས་ཅན། གོ་རིམ་བཞིན་དུ་ཟག་པ་མེད་པ་ཡིན་ཏེ། མཉམ་གཞག་ཏུ་ཉོན་སྒྲིབ་ཀྱི་གཉེན་པོར་ཆེད་དུ་གཉེར་ནས་བསྒོམ་པར་བྱ་བ་ཡིན་པའི་ཕྱིར། རྣམ་པ་ཉེར་བདུན་པོ་བྱང་སེམས་ཀྱི་རྒྱུད་ལ་ཡོད་པ་ནི་ཆོས་ཅན། ཟག་པ་དང་བཅས་པ་དག་ཀྱང་ཡིན་ཏེ། ཉོན་མོངས་པ་ཆེད་དུ་གཉེར་ནས་མི་སྤོང་བའི་རང་བཞིན་ཅན་ཡིན་པའི་ཕྱིར། བྱང་ཆུབ་སེམས་དཔའ་ཁོ་ནའི་ལམ་ཤེས་པ་ཉིད་ཀྱི་རྣམ་པ་སོ་དྲུག་ནི་ཆོས་ཅན། ཟག་པ་དང་བཅས་པ་ཁོ་ན་ཡིན་ཏེ། ཉོན་མོངས་པའི་སྒྲིབ་པ་ཤིན་ཏུ་མི་སྤོང་ཞིང་མ་སྤངས་པའི་ཕྱིར། ཡང་དག་པར་རྫོགས་པའི་སངས་རྒྱས་ཀྱི་རྣམ་པ་ཐམས་ཅད་མཁྱེན་པ་ཉིད་ཀྱི་ལམ་གྱི་རྣམ་པ་བརྒྱ་དང་བཅུ་ནི་ཆོས་ཅན།
ཟག་པ་མེད་པ་དག་ཁོ་ན་ཡིན་ཏེ། ཉོན་མོངས་པ་དང་ཤེས་བྱའི་སྒྲིབ་པ་བག་ཆགས་དང་བཅས་པ་ཤིན་ཏུ་སྤངས་པས་ཆོས་ཐམས་ཅད་ལ་མངའ་བསྒྱུར་བའི་ཕྱིར། དེ་ནི་བསྒོམ་བྱ་རྣམ་པ་དངོས་སུ་བཤད་དཀའ་བས་རྣམ་པ་བརྒྱ་དང་བཅུ་པའི་རྟེན་དུ་གྱུར་པའི་ལམ་གྱི་བདེན་པ་ནི་ཆོས་ཅན་དུ་བཟུང་ན་ལེགས་སོ། ། གྲངས་ཀྱི་སྒོ་ནས་ཐུན་མོང་གི་དོན་བསྡུ་བ་ནི། རྣམ་པ་ཞེས་སོགས་སོ། ། གཉིས་པ་སྒོམ་པ་པོའི་གང་ཟག་བཤད་པ་ལ། གསུམ་ལས། མཚམས་སྦྱར་བ་ནི། སྦྱོར་བ་ཁྱད་པར་ཅན་དག་གིས་ཞེས་སོགས་ཏེ། ཁྱད་པར་ཅན་ཞེས་པ་སྐྱེ་མེད་གསུམ་པོ་ཙམ་ཡུལ་དུ་བྱེད་པའི་སྤྱིའི་སྒྲུབ་པ་ལས་བཀར་བ་ཡིན་གྱི།
དག་པའི་ཡེ་ཤེས་ལ་ངོས་འཛིན་པ་མ་ཡིན་ནོ། ། རྩ་བ་ནི། དེ་ནས་བཅོམ་ལྡན་འདས་ཀྱིས་བརྒྱ་བྱིན་ལ་བཀའ་སྩལ་པ། ཡུམ་འདི་གང་གི་རྣ་ལམ་དུ་གྲགས་པར་གྱུར་པ་དེ་ནི་སྔོན་གྱི་རྒྱལ་བ་ལ་བྱ་བ་བྱས་པ་དང་དགེ་བའི་རྩ་བ་བསྐྲུན་པའོ། ། ཞེས་སོགས་ཀྱི་མདོ་ཚན་བཞི་ཆོས་ཅན། འདིར་བསྟན་གྱི་རྣམ་པ་སྒོམ་པ་པོ་སོགས་ཀྱི་རྟེན་ངོས་བཟུང་བ་ཡིན་ཏེ། ཞེས་སྦྱར། འགྲེལ་པ་ནི་ཚེ་རབས་སྔ་མ་འདས་པ་དང་ད་ལྟར་བྱུང་བའི་སངས་རྒྱས་རྣམས་ལ་སྤྱིར་དགེ་བའི་རྩ་བ་བསྐྲུན་ཞིང་སྦྱངས་པ་དང་ལྡན། ཚེ་འདིར་དགེ་བའི་བཤེས་གཉེན་གྱིས་བྱིན་གྱིས་བརླབས་པ་ནི་ཆོས་ཅན། རྣམ་པ་བརྒྱ་བདུན་བཅུ་རྩ་གསུམ་མཚན་ཉིད་ཅན་གྱི་ཡུམ་འདིའི་གཞུང་ཉན་པའི་སྣོད་ཡིན་ཏེ།
དེ་ཡིན་པར་ཡུམ་གསུང་བ་པོ་སངས་རྒྱས་དང༌། སོགས་པ་ཡུམ་ཞུ་བ་པོ་རྣམས་ཀྱིས་བཞེད་པའི་ཕྱིར། དེ་བཞིན་དུ་སྔོན་དེ་བཞིན་གཤེགས་པ་རྣམས་ལ་ལུས་ལ་སོགས་པའི་བསྙེན་བཀུར་གྱིས་མཉེས་པར་བྱས་པ་དང༌། ཚེ་འདིར་སོགས་དང༌། སྔོན་སངས་རྒྱས་རྣམས་ལ་ཐེ་ཚོམ་གྱི་དོན་འདྲི་བ་དང༌། ཚེ་འདིར་སོགས་དང༌། སྔོན་སྦྱིན་པ་ལ་སོགས་པའི་ཕ་རོལ་ཏུ་ཕྱིན་པ་སྒྲུབ་པ་དང་ལྡན། ཚེ་འདིར་ཕྱིའི་རྐྱེན་དགེ་བའི་བཤེས་གཉེན་དག་གིས་བྱིན་གྱིས་བརླབས་པ་རྣམས་ནི་ཆོས་ཅན། གོ་རིམ་བཞིན་དུ་ཡུམ་འདིའི་གཞུང་འཛིན་པ་དང༌། དོན་མི་བརྗེད་པ་དང༌།
ཚུལ་བཞིན་ཡིད་ལ་བྱེད་པའི་སྣོད་ཡིན་ཏེ། དེ་ལྟར་དུ་སངས་རྒྱས་ལ་སོགས་པས་བཞེད་པའི་ཕྱིར། ད་ལྟར་ཡུམ་ཚུལ་བཞིན་དུ་ཉན་པ་ལ་སོགས་པར་བྱེད་པའི་གང་ཟག་ལྷས་སྦྱིན་ཆོས་ཅན། གཞུང་རྩ་བས་བསྟན་པའི་རྒྱུ་ཚོགས་འདི་དག་སྔོན་དུ་སོང་བ་ཡིན་ཏེ། ད་ལྟར་དགེ་བའི་བཤེས་གཉེན་ལ་ཡུམ་ཉན་པ་ལ་སོགས་པར་དམིགས་པའི་ཕྱིར། གསུམ་པ་ཡུལ་ཅན་སྦྱོར་བའི་དབྱེ་བ་བཤད་པ་ལ་གསུམ་ལས། དང་པོ་ནི་དེ་ལྟར་སོགས་དང༌། རྩ་བ་ནི། རབ་འབྱོར་བྱང་ཆུབ་སེམས་དཔའ་ཆེན་པོ་ཡུམ་ལ་སྤྱོད་པའི་ཚེ། གཟུགས་ལ་གནས་པར་མི་བྱེད་དེ།
དེ་ལྟར་མི་བྱེད་པ་དེ་ནི་གཟུགས་ལ་རྣལ་འབྱོར་དུ་བྱེད་པ་ཡིན་ནོ། ། ཞེས་སོགས་ཀྱི་མདོ་ཚིག་ཉི་ཤུ་ཆོས་ཅན། ཐེག་ཆེན་སྦྱོར་བ་ཙམ་གྱི་དབྱེ་བ་བསྟན་པ་ཡིན་ཏེ། ཞེས་སྦྱར། འགྲེལ་པ་ལ་གཉིས་ལས། རྒྱས་པར་བཤད་པ་ལ། རང་བཞིན་གྱི་སྦྱོར་བ་ལྔར་ཕྱེ་བ་དང༌། གནས་སྐབས་ཀྱི་སྦྱོར་བ་བཅོ་ལྔར་ཕྱེ་བའོ། ། དང་པོ་ལ་གཟུང་འཛིན་གཉིས་མེད་ཀྱི་དབྱེ་བས་གཉིས་སུ་བསྡུ་བ་དང༌། སྐྱེ་མེད་གསུམ་གྱི་དབྱེ་བས་གསུམ་དུ་བསྡུ་བའོ། །
དང་པོ་ནི། ཡུལ་གཟུགས་ནས་རྣམ་མཁྱེན་གྱི་བར་ངོ་བོ་ཉིད་མེད་པ་ཉིད་ཀྱིས་ན་གང་དུ་ཡང་གནས་བྱར་མ་གྲུབ་པ་ཉིད་དུ་རྟོགས་པ་ནི། གྲངས་བཞིན་དུ་རྩ་བར་གཟུགས་ལ་སོགས་པ་ལ་མི་གནས་པའི་སྦྱོར་བ་ཞེས་བསྟན་པ་དེ་ལ་གཟུགས་སོགས་དེ་དག་ལ་ངོ་བོ་ཉིད་མེད་པས་ཅིར་ཡང་མི་སྦྱོར་བ་ཉིད་སྦྱོར་བར་རྟོགས་པའི་རྣལ་འབྱོར་ལ། རྩ་བར་མི་སྦྱོར་བའི་སྦྱོར་བ་ཞེས་པའི་མིང་གིས་བསྟན་པ་སྟེ། ཐེག་ཆེན་སྦྱོར་བའི་ངོ་བོ་གཟུང་འཛིན་གཉིས་མེད་ཀྱི་ཡེ་ཤེས་སུ་མཚོན་པའོ། ། གཉིས་པ་ནི། གཟུགས་ལ་སོགས་པ་གནས་ཚུལ་ལ་དེ་བཞིན་ཉིད་ཀྱི་ངོ་བོར་གནས་པས། ཟབ་པ་དང༌། གཏིང་དཔག་དཀའ་བ་དང༌། ཚད་མེད་པར་རྟོགས་པའི་རྣལ་འབྱོར་གསུམ་ལ་ནི།
རྩ་བར་ཟབ་པ་དང༌། གཏིང་དཔག་དཀའ་བ་དང༌། ཚད་མེད་པའི་སྦྱོར་བ་ཞེས་པའི་མིང་གིས་བསྟན་པ་སྟེ། གཞི་སྐྱེ་མེད་དུ་རྟོགས་པས་ཟབ། ལམ་སྐྱེ་མེད་དུ་རྟོགས་པས་གཏིང་དཔག་དཀའ། རྣམ་པ་སྐྱེ་མེད་དུ་རྟོགས་པས་ཚད་མེད་ཅེས་ལྡོག་པས་འབྱེད་ལ། ལྔ་པོ་འདི་འོག་མ་བཅོ་ལྔར་མ་ཟད་རྣམ་ཀུན་སོགས་སྦྱོར་བ་བཞི་ཀ་ལ་ཁྱབ་བྱེད་དུ་འགྲོ་བས་མདོར་བསྟན་པ་ཡིན་ནོ། ། གཉིས་པ་གནས་སྐབས་ཀྱི་སྦྱོར་བ་ལ་དོན་དང་མིང་གོ་རིམ་བཞིན་དུ་སྦྱར་ན་བྱང་སེམས་སོ་སྐྱེའི་སྒྲུབ་པ་ལྟ་བུར་ཤེར་ཕྱིན་ལ་སྐྲག་པ་སྐྱེ་སྲིད་པའི་རྣལ་འབྱོར་ལ་ནི། རྩ་བར་ཚེགས་ཆེན་པོས་ཡུན་རིང་མོ་ཞིག་ནས་མངོན་པར་རྫོགས་པར་འཚང་རྒྱ་བའི་སྦྱོར་བ་དང༌། དྲོད་སོགས་བཞི་ལ་མདོ་ལས་གསུངས་པའི་ཤེར་ཕྱིན་ལ་མི་སྐྲག་པ་སོགས་བཞི་ལ་རྒྱན་དུ་ལུང་བསྟན་པ་ལ་སོགས་པའི་མིང་གིས་བསྟན་པའི་སྒྲུབ་པ་བཞི་དང༌།
མཐོང་ལམ་དུ་ཟག་པ་མེད་པའི་ཆོས་གསར་དུ་སྐྱེས་པ་ལ་བྱང་ཆུབ་ལ་ཉེ་བའི་མིང་གིས་བསྟན་པ་དང༌། ས་གཉིས་པ་ནས་བདུན་པའི་བར་དུ་ཆོས་ཀྱི་སྐུ་མངོན་པར་འགྲུབ་པ་ལ་མྱུར་དུ་བྱང་ཆུབ་པའི་མིང་གིས་བསྟན་པ་དང༌། ས་བརྒྱད་པར་གཞན་དོན་ཆོས་ཀྱི་འཁོར་ལོ་བསྐོར་བ་ལ་སོགས་ལྔ་ལ་གཞན་གྱི་དོན་སོགས་ལྔའི་མིང་གིས་བསྟན་པ་དང༌། ས་དགུ་པར་འབྲས་བུ་དང་པོ་སོགས་མཐོང་བ་དང༌། ས་བཅུ་པར་གཟུགས་སོགས་དག་པའི་རྣལ་འབྱོར་ལ་ནི་འབྲས་བུ་རིན་པོ་ཆེ་སྦྱིན་པའི་དང༌། རྣམ་པར་དག་པའི་སྦྱོར་བ་ཞེས་པའི་མིང་ཅན་དང༌། ལོ་སྐོར་དུ་མངོན་པར་བརྩོན་པ་མི་འདོར་བའི་སྒྲུབ་པ་དང་ལྡན་པའི་རྣལ་འབྱོར་ལ་ནི་ས་མཚམས་ཀྱི་སྦྱོར་བ་ཞེས་བསྟན་ནོ། ། བསྡུ་བ་ནི། དེ་ལྟར་རྣམ་པ་བཅོ་ལྔ་སྟེ་སོགས་སོ། ། བཞི་པ་སྔོན་འགྲོའི་ཆོས་ལ་གསུམ་སྟེ།
བླང་བར་བྱ་བ་ཡོན་ཏན། དོར་བར་བྱ་བ་སྐྱོན། ཤེས་པར་བྱ་བ་མཚན་ཉིད་དོ། ། དང་པོ་ལ་གསུམ་ལས། མཚམས་སྦྱར་བ་ནི། ཡོན་ཏན་མཐོང་བ་ཞེས་སོགས་སོ། ། རྩ་བ་ནི། ཤཱ་རིའི་བུས་གསོལ་པ་ཡུམ་འདི་ལ་སྤྱོད་པའི་བྱང་ཆུབ་སེམས་དཔའ་ཆེན་པོའི་ཡོན་ཏན་གྱི་རྣམ་པ་ནི་གང་ཞིག་འཐོབ་པ་ལགས། ཞེས་པའི་ལན་གྱི་མདོ་ཚན་བཅུ་བཞི་ཆོས་ཅན། ཐེག་ཆེན་གྱི་སྦྱོར་བ་བསྒོམས་པ་ལས་ཕྱུང་བའི་ཡོན་ཏན་བསྟན་པ་ཡིན་ཏེ།
ཞེས་སྦྱར། འགྲེལ་པ་ནི། འདིར་བསྟན་གྱི་ཡོན་ཏན་རྣམ་པ་བཅུ་བཞི་ཡིན་ནོ། ། བཅུ་བཞི་པོ་གང་ཞེ་ན། རྒྱུ་འབྲས་གྲངས་བཞིན་དུ་སྦྱར་བ་ནི། རྣམ་པ་ཕྱིན་ཅི་མ་ལོག་པ་སྒོམ་པ་ལ་མངོན་པར་དགའ་བའི་བྱང་སེམས་ཆོས་ཅན། བདུད་ཀྱི་སྡེ་བཅོམ་པའི་ཡོན་ཏན་འབྱུང་སྟེ། སངས་རྒྱས་རྣམས་ཀྱིས་བྱིན་གྱིས་བརླབས་པ་ཐོབ་པའི་ཕྱིར། དེ་ཆོས་ཅན་སངས་རྒྱས་ཀྱིས་དགོངས་ཤིང་མཁྱེན་པ་དང༌། སངས་རྒྱས་ཀྱི་མངོན་སུམ་དུ་མཛད་པ་དང༌།
ཡང་དག་པར་རྫོགས་པའི་བྱང་ཆུབ་དང་ཉེ་བར་གྱུར་པ་དང༌། སངས་རྒྱས་དང་ཕྲད་པ་སོགས་ཀྱི་དོན་ཆེན་པོ་ཉིད་འཐོབ་པ་དང༌། ཤེར་ཕྱིན་དར་བའི་ཡུལ་ཕྱོགས་དཔྱད་པའི་ཡོན་ཏན་འབྱུང་སྟེ། ད་ལྟ་སངས་རྒྱས་ཀྱིས་དགོངས་པ་དང༌། དེའི་ཡེ་ཤེས་ཀྱིས་གཟིགས་པ་དང༌། རྫོགས་བྱང་ལ་ཉེ་བར་གྱུར་པ་དང༌། ལུང་ལ་བརྟེན་པའི་ཕན་ཡོན་ཆེན་པོ་འཐོབ་པ་དང༌། ད་ལྟ་སངས་རྒྱས་ཀྱི་བསྟན་པ་ལ་བྱ་བ་བྱེད་པའི་ཕྱིར། དེ་ཆོས་ཅན་ཟག་པ་མེད་པའི་ཡོན་ཏན་ཐམས་ཅད་རྫོགས་པར་འགྱུར་བ་དང༌། ཆོས་སྨྲ་བའི་སྐྱེས་བུ་ཉིད་དུ་འགྱུར་བ་དང༌།
བདུད་ཀྱིས་མི་ཕྱེད་པ་ཉིད་དང༌། དགེ་བའི་རྩ་བ་ཉན་རང་དང་ཐུན་མོང་མ་ཡིན་པ་སྐྱེ་བ་དང༌། དམ་བཅས་པའི་དོན་ཇི་ལྟ་བ་བཞིན་དུ་བསྒྲུབ་པ་དང༌། འབྲས་བུ་རྒྱ་ཆེན་པོ་ཡོངས་སུ་འཛིན་པ་དང༌། སེམས་ཅན་གྱི་དོན་རྒྱུན་མི་ཆད་པར་སྒྲུབ་པ་དང༌། ཤེར་ཕྱིན་གྱི་ཚིག་དང་དོན་ངེས་པར་འཐོབ་པ་ཞེས་བྱ་བའི་ཡོན་ཏན་འབྱུང་སྟེ། ད་ལྟར་གཉེན་པོའི་ཕྱོགས་ཡོངས་སུ་རྫོགས་པ་དང༌། རྣམ་པ་ཐམས་ཅད་མཁྱེན་པ་ཉིད་ཀྱི་གཏམ་བརྗོད་པ་དང༌། དེ་བཞིན་གཤེགས་པས་གྲོགས་མཛད་པ་དང༌། ཐེག་ཆེན་གྱི་ཆོས་ལ་དགའ་བ་རྒྱ་ཆེན་པོ་བསྐྱེད་པ་དང༌།
བྱང་སེམས་དེའི་དམ་བཅའ་བའི་ཚིག་ལ་ཡི་རང་བ་དང༌། ཐེག་པ་ཆེན་པོའི་ཆོས་ཟབ་མོ་མངོན་པར་འདོད་པ་དང༌། སེམས་ཅན་གྱི་དོན་བྱེད་པ་ལ་སྤྲོ་བ་དང༌། དེ་ལྟར་ཤེས་རབ་ཀྱི་ཕ་རོལ་ཏུ་ཕྱིན་པ་ཚང་བར་རྙེད་པ་ཞེས་བྱ་བ་ཐོབ་པའི་ཕྱིར། གཉིས་པ་ལ་མཚམས་སྦྱར་བ་ནི། དེའི་འོག་ཏུ་སོགས་དང༌། རྩ་བ་ནི། རབ་འབྱོར་གྱིས་གསོལ་པ། བྱང་སེམས་ཆེན་པོ་ཡུམ་ལ་སྤྱོད་པའི་བར་ཆད་ཀྱི་ཆོས་ནི་གང་ཞིག་ལགས་ཞེས་པའི་ལན་དུ་གསུངས་པའི་མདོ་ཚིག་བཞི་བཅུ་རྩ་དྲུག་ཆོས་ཅན། ཞེས་སྦྱར།
འགྲེལ་པ་ལ། གཉིས་ཏེ། བསལ་བྱ་སྐྱོན་དང༌། སེལ་བྱེད་གཉེན་པོའོ། ། དང་པོ་ལ་གསུམ་སྟེ། རང་ལ་བརྟེན་པའི་འགལ་རྐྱེན་ཉི་ཤུ། མཐུན་རྐྱེན་མ་ཚང་བ་ཉེར་གསུམ། གཞན་ལ་བརྟེན་པའི་འགལ་རྐྱེན་གསུམ་མོ། ། དང་པོ་ནི་ཚེགས་ཆེན་པོ་ནས་བཅུ་ཚན་གཉིས་པའི་བར་ཡིན་ལ། གཉིས་པ་ལ་གྲངས་བཞིན་དུ་ནས་བཅུ་ཚན་བཞི་པའི་བར་ཉི་ཤུ་དང༌།
དེ་བཞིན་དུ་ཞེས་སོགས་གསུམ་མོ། ། གཞན་ལ་བརྟེན་པ་གསུམ་ནི། ཆོས་དང་གང་ཟག་གི་བར་དུ་བདུད་ཀྱིས་འབྱེད་པའི་སྦྱོར་བ་དང༌། བྱང་ཆུབ་ཀྱི་ལམ་ལྟར་བཅོས་མ་ཉེ་བར་སྒྲུབ་པ་དང༌། གུས་པ་བསྐྱེད་པའི་ཡུལ་ཇི་ལྟ་བ་མ་ཡིན་པ་ཞེས་སོགས་ཏེ། དེ་ལྟར་ན་སོགས་ནི། མདོ་ལས་གསུངས་པ་རྣམས་གྲངས་ཞེ་དྲུག་ཏུ་བསྡུས་པའོ། ། གཉིས་པ་ནི། ཡུམ་ལ་སྤྱོད་པའི་ཚེ་བར་ཆད་དེ་ལྟར་གླགས་ལྟ་བ་ཡོད་ཀྱང༌། ཚུགས་པ་ནི་མ་ཡིན་ཏེ།
ཇི་སྐད་དུ། མ་ཞིག་ན་བར་གྱུར་ལ་བུ་ནི་མང་ཡོད་པ། ། དེ་ཀུན་ཡིད་མི་བདེ་ཞིང་དེ་ལ་རིམ་གྲོ་བྱེད། ། དེ་བཞིན་ཕྱོགས་བཅུའི་འཇིག་རྟེན་ཁམས་ཀྱི་སངས་རྒྱས་ཀྱང༌། ། ཡུམ་གྱུར་ཤེས་རབ་དམ་པ་འདི་ལ་དགོངས་པར་མཛད། ། ཅེས་དང༌། རྒྱུ་རྣམ་བཞི་ཡིས་བྱང་ཆུབ་སེམས་དཔའ་མཁས་སྟོབས་ལྡན། ། བདུད་བཞིས་ཐུབ་པར་དཀའ་ཞིང་བསྐྱོད་པར་མི་ནུས་ཏེ། ། སྟོང་པར་གནས་དང་སེམས་ཅན་ཡོངས་སུ་མི་གཏོང་དང༌། ། ཇི་སྐད་སྨྲས་བཞིན་བྱེད་དང་བདེ་གཤེགས་བྱིན་བརླབས་ཅན། །
ཞེས་གསུངས་པས་སོ། ། གསུམ་པ་ལ་གསུམ་སྟེ། སྤྱིའི་མཚམས་སྦྱར། ངོ་བོ་མདོར་བསྟན། སོ་སོའི་དོན་རྒྱས་པར་བཤད་པའོ། ། དང་པོ་ནི་གོ་རིམ་བཞིན་དུ། ཞེས་སོགས་ཏེ། ཐེག་ཆེན་སྦྱོར་བའི་མཚན་ཉིད་ཤེས་པ་སྔོན་དུ་མ་སོང་བར་མཚན་གཞི་ཐེག་ཆེན་གྱི་སྦྱོར་བ་ངོས་མི་ཟིན་པས་ཐོག་མར་དེའི་མཚན་ཉིད་ཤེས་པ་སྔོན་དུ་འགྲོ་དགོས་པའི་དོན་ནོ། ། གཉིས་པ་ནི་སྤྱིར་མཚན་ཉིད་ཀྱི་སྒྲ་འཇུག་པའི་ཡུལ་ནི་གཉིས་ཏེ། གང་གིས་མཚོན་པར་བྱེད་པའི་མཚན་ཉིད་དོན་བྱེད་ནུས་པ་ལྟ་བུ་དང༌།
དེས་གང་མཚོན་པར་བྱ་བའི་གཞི་དངོས་པོ་ལྟ་བུའོ། ། དང་པོ་ནི། ཤེས་པ་དང་ཁྱད་པར་དང་བྱེད་པའི་མིང་ཅན་གསུམ་སྟེ། མཚན་གཞི་ཐེག་ཆེན་གྱི་སྦྱོར་བ་གཅིག་ལ་ལྡོག་པས་གསུམ་དུ་ཕྱེ་བའོ། ། དེ་དག་ནི་རྐང་པ་དང་པོ་གཉིས་ཀྱིས་བསྟན་ལ། གཉིས་པ་ནི་མཚན་གཞི་ཐེག་ཆེན་གྱི་སྦྱོར་བ་ཙམ་དང༌། སོ་སོར་ཕྱེ་ན་ཐེག་ཆེན་གྱི་གཞི་ཤེས་སྦྱོར་བ་སོགས་གསུམ་སྟེ། རྐང་པ་བཞི་པས་བསྟན་ནོ། ། གཞི་ལམ་རྣམ་གསུམ་སྐྱེ་མེད་དུ་རྟོགས་པའི་བྱང་སེམས་ཀྱི་རྣལ་འབྱོར་ཆོས་ཅན། ཐེག་ཆེན་སྦྱོར་བའི་མཚན་ཉིད་ཡིན་ཏེ་ཞེས་དང༌།
རང་གི་གདུལ་བྱ་ལ་ཕན་བདེ་སྐྱོབ་པ་སོགས་ཀྱི་མཛད་པ་ཉེ་བར་སྒྲུབ་པའི་བྱང་སེམས་ཀྱི་རྣལ་འབྱོར་ཆོས་ཅན། ཐེག་ཆེན་སྦྱོར་བའི་མཚན་ཉིད་ཡིན་ཏེ། དེ་ཐུན་མོང་མ་ཡིན་པར་མཚོན་བྱེད་ཡིན་པའི་ཕྱིར། ཆོས་ཀྱི་བདག་མེད་རྟོགས་པའི་སེམས་དཔའི་རྣལ་འབྱོར་ཆོས་ཅན། ཐེག་ཆེན་སྦྱོར་བའི་ཁྱད་མཚན་ཡིན་ཏེ། ཐེག་ཆེན་གྱི་ལམ་ཤེས་དང་རྣམ་མཁྱེན་སྦྱོར་བ་གཉིས་ཐེག་དམན་གྱི་སྦྱོར་བ་ལས་ཁྱད་པར་འཕགས་པའི་སྦྱོར་བར་མཚོན་ནུས་ཡིན་པའི་ཕྱིར། ཞེས་རྐང་པ་གསུམ་གྱི་དང༌། ཐེག་ཆེན་གྱི་མཁྱེན་གསུམ་གྱི་སྦྱོར་བ་གསུམ་པོ་ཆོས་ཅན། ཐེག་ཆེན་སྦྱོར་བའི་མཚན་གཞི་ཡིན་ཏེ། སྐྱེ་མེད་རྣམ་གསུམ་རྟོགས་པའི་བྱང་སེམས་ཀྱི་རྣལ་འབྱོར་སོགས་གསུམ་གྱིས་ཐེག་ཆེན་སྦྱོར་བ་མཚོན་པར་བྱེད་པའི་གཞི་དང་ཆོས་ཅན་དུ་གྱུར་པ་ཡིན་པས་སོ། །
ཞེས་པ་ནི་རྐང་པ་བཞི་པའི་འོ། ། འགྲེལ་པ་ལ་འདིས་ཐེག་ཆེན་གྱི་སྦྱོར་བ་རྣམས་མཚོན་པར་བྱེད་པས་ན་མཚན་ཉིད་དེ། དབྱེ་ན་རྟོགས་པའི་ཆ་ནས་ཤེས་པ་དང༌། གཞན་ལས་ལྷག་པའི་ཆ་ནས་ཁྱད་པར་དང༌། གཞན་དོན་བྱེད་པའི་ཆ་ནས་མིང་དུ་བཏགས་པ་བྱེད་པ་སྟེ་མཚན་ཉིད་གསུམ་མོ། ། གསུམ་པོ་དེས་མཚོན་པར་བྱ་བའི་གཞི་ཡིན་པས་ན། ངོ་བོ་ཉིད་ཀྱི་མཚན་ཉིད་དེ། ལས་སྒྲུབ་ཀྱི་དབང་དུ་བྱས་པ་ནི་ཐེག་ཆེན་སྦྱོར་བ་ཙམ་དང༌། དེ་ལས་ཕྱེ་ན་གཞི་ཤེས་ཀྱི་སྦྱོར་བ་སོགས་གསུམ་མོ། ། འདིར་མཚན་ཉིད་ཀྱི་མིང་བཏགས་པ་ནི།
མཚོན་བྱེད་གསུམ་པོ་དང༌། མཚན་གཞི་གསུམ་པོ་ལ་ཡིན་གྱི། མཚན་མཚོན་གཞི་གསུམ་དུ་གྲགས་པའི་མཚོན་བྱ་ནི་འདིར་དངོས་སུ་བཤད་པ་མེད་དོ། ། དེའི་ཕྱིར་གོང་འོག་རྣམས་སུ་མཚོན་པར་བྱེད་པས་ན་ཞེས་གསུངས་པ་དེའི་མཚོན་ཚུལ་ནི་མཁྱེན་གསུམ་གྱི་སྦྱོར་བ་སོ་སོ་བ་མཚན་གཞིར་བཞག་ནས། ཐེག་ཆེན་གྱི་སྦྱོར་བ་ཙམ་དུ་མཚོན་པ་ལ་བཤད་མ་ཐག་པའི་ཤེས་ཁྱད་བྱེད་གསུམ་མཚན་ཉིད་དུ་འགོད་པ་དང༌། ཟབ་པའི་སྦྱོར་བ་སོགས་གསུམ་པོ་སོ་སོ་བ་མཚན་གཞིར་བཞག་ནས་མཁྱེན་གསུམ་གྱི་སྦྱོར་བར་རེ་རེ་ནས་མཚོན་པ་ལ། རང་རང་གི་སྐབས་ནས་བཤད་པའི་ཤེས་ཁྱད་བྱེད་པ་གསུམ་མཚན་ཉིད་དུ་བཀོད་ནས་མིང་དོན་གྱི་འབྲེལ་པ་གོ་བྱེད་དུ་གསུངས་པ་ཡིན་གྱི། བོད་ཀྱི་མཚོན་སྦྱོར་འགོད་ལུགས་ལྟར་དེ་དང་དེའི་ཐ་སྙད་བྱ་རུང་དུ་མཚོན་ཞེས་པ་ལྟ་བུ་ནི།

ལུགས་འདི་ལ་ཡོད་པ་མ་ཡིན་ཏེ། གཞི་མཚན་གཉིས་ལས་ལོགས་སུ་མཚོན་བྱ་བཏགས་ཡོད་ཀྱི་བཤད་པ་མ་བཤད་པས་སོ། ། གསུམ་པ་ལ་གསུམ་སྟེ། བྱེད་སྒྲུབ་ཀྱི་དབང་དུ་བྱས་པ་དང༌། ལས་སྒྲུབ་ཀྱི་དབང་དུ་བྱས་པ་དང༌། གྲངས་ཀྱི་སྒོ་ནས་མཇུག་བསྡུ་བའོ། ། དང་པོ་ལ་གསུམ་སྟེ། ཤེས་མཚན་གྱི་དང༌། ཁྱད་མཚན་གྱི་དང༌། བྱེད་མཚན་གྱི་རྣམ་གཞག་བཤད་པའོ། ། དང་པོ་ལ་གཞི་ཤེས་ཀྱི་དང༌།
ལམ་ཤེས་ཀྱི་དང་རྣམ་མཁྱེན་གྱི་ཤེས་མཚན་བཤད་པའོ། ། དང་པོ་ལ་གསུམ་ལས་སྤྱིའི་མཚམས་སྦྱར་བ་ནི། དེ་ལ་ཞེས་སོགས་དང༌། བྱེ་བྲག་གི་མཚམས་སྦྱར་བ་ནི་རེ་ཤིག་སོགས་སོ། ། རྩ་བ་ལ། རབ་འབྱོར་ཀྱིས་གསོལ་པ། ཡུམ་འདི་ནི་དེ་བཞིན་གཤེགས་པ་རྣམས་བསྐྱེད་པའོ། ། འཇིག་རྟེན་སྟོན་པར་མཛད་པའོ། ། ཞེས་བཀའ་སྩལ་ན། ཇི་ཙམ་གྱིས་ན་དེ་བཞིན་གཤེགས་པ་བསྐྱེད་པ་སོགས་ཡིན།
ཞེས་ཞུས་པའི་ལན་གྱི་མདོ་ཚན་བཅུ་དྲུག་ཆོས་ཅན། ཐེག་ཆེན་གྱི་གཞི་ཤེས་སྦྱོར་བའི་མཚན་ཉིད་བསྟན་པ་ཡིན་ཏེ། ཞེས་སོགས་སྦྱར། འགྲེལ་པ་ལ་མཚན་ཉིད་ཀྱི་དབྱེ་བ་དང༌། མཚོན་པའི་ཚུལ་ལོ། ། དང་པོ་ནི། མདོའི་དངོས་བསྟན་ལྟར་ན། ཡུམ་ལ་བརྟེན་ནས་དེ་བཞིན་གཤེགས་པ་འབྱུང་བ་དང༌། འཇིག་རྟེན་འཇིག་པ་མེད་པ་ལ་སོགས་པར་རྟོགས་པའི་དེ་བཞིན་གཤེགས་པའི་ཡེ་ཤེས་ནས། དེ་བཞིན་ཉིད་མངོན་སུམ་དུ་རྟོགས་པའི་སངས་རྒྱས་ཀྱི་ཡེ་ཤེས་ཀྱི་བར་བཅུ་དྲུག་པོ་ཉིད་ཤེས་མཚན་གྱི་མཚན་གཞིར་གསུངས་ལ།
རྩ་འགྲེལ་ལྟར་ན་ཤེས་པའི་རྣམ་པའི་བྱེ་བྲག་བཅུ་དྲུག་གིས་ཞེས་བཤད་པས་ཐེག་ཆེན་སྦྱོར་བའི་ཤེས་པའི་རྣམ་པ་ཉིད་དུ་གསུངས་པས་བྱང་སེམས་ཀྱི་མཁྱེན་པ་ཉིད་དུ་བཤད་ཅིང༌། བྱེད་སྒྲུབ་ཀྱི་དབང་དུ་བྱས་པའི་མཚན་ཉིད་དུ་འཆད་པའང་བསྟན་བཅོས་ཀྱི་ལུགས་ཡིན་པས་རྫས་ཐ་དད་པ་མཚན་ཉིད་དུ་མི་རིགས་པའི་ཕྱིར། བྱང་སེམས་ཀྱི་མཁྱེན་པའི་ཆ་ནས་འཛིན་དགོས་པ་དང༌། དེ་ཡང་གཞི་ཤེས་ཀྱི་ལྡོག་ཆ་ནས་བཤད་པས་བྱང་སེམས་ཀྱི་རྒྱུད་ལ་ཡོད་པའི་རྟོགས་པ་ཡར་ལྡན་གྱི་ཆ་ནས་ངོས་འཛིན་དགོས་ཏེ། ཐེག་ཆེན་གྱི་སྦྱོར་བ་འཆད་པའི་སྐབས་ཡིན་པའི་ཕྱིར། གཉིས་པ་མཚོན་ཚུལ་ནི། དེ་ལྟ་ན་ཡང་ཤེས་མཚན་དང་པོའི་སྐབས་འདིར་གཞི་ཤེས་ཀྱི་སྦྱོར་བ་ཙམ་གྱི་མཚོན་ཚུལ་སྒྲས་ཟིན་ལ་འཆད་དགོས་པ་ཡིན་ཏེ། ཤེས་པའི་མཚན་ཉིད་སྤྱིར་བརྗོད་ནས་ཞེས་པ་དེའི་དགོངས་པ་ལ་བརྟག་དགོས་པའི་ཕྱིར། དེ་ལྟར་བཤད་པ་ན་བསྟན་བཅོས་ཀྱི་དགོངས་པ་ནི་འདི་ལྟར། རང་ལ་བརྟེན་ནས་དེ་བཞིན་གཤེགས་པ་འབྱུང་བར་བྱང་སེམས་ཀྱི་རྣལ་འབྱོར་ཆོས་ཅན།
འདིར་བསྟན་གཞི་ཤེས་སྦྱོར་བའི་མཚན་ཉིད་ཡིན་ཏེ། ཟབ་པའི་སྦྱོར་བ་དེ་འདིར་བསྟན་གྱི་གཞི་ཤེས་སྦྱོར་བར་མཚོན་པ་ལ་ཁྱོད་མཚན་ཉིད་དུ་བཀོད་པ་དེ་བྱེད་སྒྲུབ་ཀྱི་དབང་དུ་བྱས་པའི་མཚོན་སྦྱོར་སྐྱོན་མེད་ཡིན་པའི་ཕྱིར། ཞེས་ལྷག་མ་རྣམས་ལའང་སྦྱར་བ་དང༌། མདོའི་དངོས་བསྟན་ལྟར་ན། དེ་བཞིན་གཤེགས་པས་ཡུམ་གཞི་ཤེས་ལ་བརྟེན་ནས། དེ་བཞིན་གཤེགས་པ་འབྱུང་བ་སོགས་རྟོགས་པའི་ཡེ་ཤེས་བཅུ་དྲུག་ཆོས་ཅན། གཞི་ཤེས་སྦྱོར་བའི་ཤེས་མཚན་དུ་གསུངས་པ་ལ་རྒྱུ་མཚན་དང་དགོས་པ་ཡོད་དེ། དེར་གསུངས་པ་ལ་བརྟེན་ནས་འདིར་བསྟན་གཞི་ཤེས་ཀྱི་སྦྱོར་བ་དེ་རང་དོན་རྟོགས་པ་ཕུན་ཚོགས་ཀྱི་རྒྱུ་ཡིན་པ་ལྟར། དེའི་རྒྱུ་ཉིད་དུ་རྗེས་འཇུག་གི་གདུལ་བྱས་གོ་བར་བྱ་བའི་ཆེད་ཡིན་པས་སོ། ། འགོད་ཚུལ་འདི་བཞིན་ཤེས་མཚན་ཕྱི་མ་གཉིས་ཀྱི་སྐབས་སུ་ཡང་སྦྱར་བར་བྱའོ། །
དེ་བཞིན་དུ་འཇིག་རྟེན་འཇིག་པ་མེད་པ་ཉིད་དུ་རྟོགས་པའི་དང༌། སེམས་ཅན་གྱི་སེམས་ཀྱི་སྤྱོད་པ་ཤེས་པའི་དང༌། སེམས་ཅན་གྱི་སེམས་ནང་དུ་བསྡུས་པ་དང༌། དེའི་སེམས་ཕྱི་རོལ་ཏུ་གཡེངས་པ་དང༌། དེའི་སེམས་མི་ཟད་པའི་རྣམ་པ་དང༌། དེའི་སེམས་འདོད་ཆགས་དང་བཅས་པ་དང༌། རྩ་བར་སོགས་པ་ཞེས་པའི་སྒྲས་བསྡུས་པ་སེམས་འདོད་ཆགས་དང་བྲལ་བ་དང༌། སེམས་རྒྱ་ཆེན་པོ་པ་དང༌། སེམས་ཆེན་པོར་གྱུར་པ་དང༌། སེམས་ཚད་མེད་པ་དང༌།
སེམས་བསྟན་དུ་མེད་པ་དང༌། སེམས་བལྟར་མེད་པ་དང༌། སེམས་གཡོ་བ་དང༌། འདུ་བ་དང༌། བཀྲམ་པ་སོགས་འཁྲུལ་གཞིའི་ཕུང་པོ་ལྔ་ལ་བརྟེན་ནས་བདག་ཏུ་འཁྲུལ་པར་ཤེས་པ་དང༌། གཡོ་བ་ལ་སོགས་པ་དེ་བཞིན་ཉིད་ཀྱི་རྣམ་པ་ཅན་དུ་ཤེས་པ་དང༌། དེ་བཞིན་གཤེགས་པས་དེ་བཞིན་ཉིད་རྟོགས་པ་དང༌། གཞན་ལ་བསྟན་པ་དང༌། བརྡར་བཏགས་པ་ཞེས་བྱ་བ་སྟེ་བཞི་པོ་གཅིག་ཏུ་བྱས་པ་འདི་རྣམས་ཀྱི་ཤེས་པའི་རྣམ་པའི་བྱེ་བྲག་བཅུ་དྲུག་ཐམས་ཅད་ཤེས་པ་ཉིད་ཀྱི་སྦྱོར་བར་བསྡུས་པ་རྣམས་ཆོས་ཅན། ཐམས་ཅད་ཤེས་པ་ཉིད་ཀྱི་བསྡུས་པའི་སྦྱོར་བའི་ཤེས་པའི་མཚན་ཉིད་དུ་གསུངས་པ་ཡིན་ཏེ།
ཟབ་པའི་སྦྱོར་བ་དེ་ལྟར་གཞི་ཤེས་ཀྱི་སྦྱོར་བར་མཚོན་བྱེད་ཡིན་པའི་ཕྱིར་ཏེ། གང་ཟག་གི་བདག་མེད་པའི་རྣམ་པ་ཅན་གྱི་རྟོགས་རིས་ཡར་ལྡན་དུ་གྱུར་པའི་ཤེས་རྣམ་ཡིན་པའི་ཕྱིར། གཉིས་པ་ལམ་ཤེས་སྦྱོར་བའི་ཤེས་མཚན་བཤད་པ་ལ་མཚམས་སྦྱར་བ་ནི། དེའི་འོག་ཏུ་སོགས་དང༌། རྩ་བ་ནི། དེ་ནས་འདོད་གཟུགས་ཀྱི་ལྷ་རྣམས་ཀྱིས་གསོལ་པ། ཡུམ་ཟབ་པར་གསུངས་པ་དེ་ཇི་ལྟ་བུ་ཞེས་ཞུས་པའི་ལན་དུ་ཟབ་པ་ནི་སྟོང་པ་ཉིད་དང༌། མཚན་མ་མེད་པ་དང༌། སྨོན་པ་མེད་པ་དང༌། ཞེས་སོགས་ཀྱི་མདོ་ཚན་བཅུ་དྲུག་ཆོས་ཅན།
ལམ་ཤེས་སྦྱོར་བའི་ཤེས་མཚན་བསྟན་པ་ཡིན་ཏེ། ཞེས་སྦྱར། འགྲེལ་པ་ལ་མཚན་ཉིད་ཀྱི་དབྱེ་བ་དང༌། མཚོན་པའི་ཚུལ་གཉིས་ལས། དང་པོ་ནི། སྦྱོར་བ་རང་གི་ངོ་བོ་སྟོང་པ་ཉིད་ཀྱི་རྣམ་པ་དང༌། མཚན་མ་མེད་པ་དང༌། སྨོན་པ་མེད་པའི་རྣམ་པ་ཅན་དང༌། སྐྱེ་བ་མེད་པ་དང༌། འགག་པ་མེད་པ་དང༌།
རྩ་བར་སོགས་པ་ཞེས་བྱ་བའི་སྒྲས་བསྡུས་པ། ཀུན་ནས་ཉོན་མོངས་པ་མེད་པའི་དང༌། རྣམ་པར་བྱང་བ་མེད་པའི་དང༌། དངོས་པོ་མེད་པའི་དང༌། ཆོས་ཀྱི་དབྱིངས་སྙིང་པོ་ཉིད་ཀྱི་དང༌། འདུས་བྱས་ཀྱི་རྟེན་མེད་པའི་དང༌། འགྱུར་བ་མེད་པས་ན་ནམ་མཁའི་མཚན་ཉིད་ཅན་ཏེ་དྲུག་དང༌། ཆོས་ཉིད་ལྷ་དང་མི་ལ་སོགས་པས་རྣམ་པར་དཀྲུག་ཏུ་མེད་པ་དང༌། རྒྱུས་འདུ་མི་བྱེད་པ་དང༌། གང་དུ་ཡང་རྣམ་པར་མི་རྟོག་པ་དང༌།
ཐ་སྙད་ཀྱིས་མཚོན་དུ་མེད་པས་ན་མཚན་ཉིད་མེད་པའི་རྣམ་པ་ཅན་ཞེས་བྱ་བ་རྣམས་སོ། ། གཉིས་པ་ནི། ཡུལ་བཅུ་དྲུག་པོ་འདི་རྣམས་ཀྱི་ཡུལ་ཅན་ཤེས་པའི་རྣམ་པའི་ཁྱད་པར་ལམ་ཤེས་པ་ཉིད་ཀྱི་རྟོགས་རིས་སུ་བསྡུས་པ་བཅུ་དྲུག་ཆོས་ཅན། གཏིང་དཔག་དཀའ་བའི་སྦྱོར་བ་དེ་ལམ་ཤེས་པ་ཉིད་ཀྱི་སྦྱོར་བ་དག་ཏུ་མཚོན་པར་བྱེད་པ་ཡིན་པའི་ཕྱིར་ན་ལམ་ཤེས་སྦྱོར་བའི་མཚན་ཉིད་དོ། ། ཡང་བཅུ་དྲུག་པོ་དེ་ཆོས་ཅན། ཁྱོད་ལ་ལམ་ཤེས་སྦྱོར་བའི་ཤེས་མཚན་ཞེས་གསུངས་པའི་རྒྱུ་མཚན་ཡོད་དེ། ཁྱོད་ལམ་ཤེས་སྦྱོར་བའི་མཚོན་བྱེད་དུ་བཞག་པ་ལ་བརྟེན་ནས་སྦྱོར་བ་དེ་རང་དོན་རྟོགས་པ་ཕུན་ཚོགས་ཀྱི་རྒྱུ་ཉིད་དུ་གོ་ནུས་པའི་ཕྱིར། གསུམ་པ་ལ་མཚམས་སྦྱར་བ་ནི། དེའི་འོག་ཏུ་སོགས་དང༌། རྩ་བ་ནི།
རབ་འབྱོར་གྱིས་གསོལ་པ། དེ་བཞིན་གཤེགས་པ་དེ་ནི་རྣམ་པ་ཐམས་ཅད་མཁྱེན་པ་ཉིད་ཀྱི་ཆོས་ལ་གནས་པའོ། ། ཞེས་སོགས་ཀྱི་མདོ་ཚན་བཅུ་དྲུག་ཆོས་ཅན། རྣམ་མཁྱེན་སྦྱོར་བའི་ཤེས་མཚན་བསྟན་པ་ཡིན་ཏེ། ཞེས་སྦྱར། འགྲེལ་པ་གཉིས་ལས། མཚན་ཉིད་ཀྱི་དབྱེ་བ་ནི། དེ་བཞིན་གཤེགས་པ་ནི་དེ་ཉིད་ཀྱི་ཆོས་རྣམ་མཁྱེན་ལ་མངོན་པར་བརྟེན་ནས་གནས་པ་དང༌། གུས་པར་བྱ་བ་དང༌། བླ་མར་བྱ་བ་དང༌།
མཉེས་པར་བྱ་བ་དང༌། མཆོད་པར་བྱ་བ་དང༌། དོན་དམ་པར་བྱེད་པ་པོའི་རྒྱུ་མེད་པ་ཉིད་དང༌། ཡེ་ཤེས་ཐམས་ཅད་དུ་འགྲོ་བ་ཉིད་དང༌། ཅི་ཡང་མ་མཐོང་བ་ཉིད་དེ་ཁོ་ནའི་དོན་མཐོང་བ་ཉིད་དུ་སྟོན་པར་མཛད་པ་དང༌། འཇིག་རྟེན་སྟོང་པ་ཉིད་ཀྱི་རྣམ་པར་སྟོན་པ་དང༌། ཞེས་སྤྱིར་བསྟན་ནས། ཇི་ལྟར་སྟོན་ན། ཐོས་པའི་དུས་སུ་འཇིག་རྟེན་སྟོང་པ་ཉིད་དུ་བརྗོད་པར་མཛད་པ་དང༌། བསམ་པའི་དུས་སུ་འཇིག་རྟེན་སྟོང་པ་ཉིད་དུ་ཤེས་པར་མཛད་པ་དང༌།
སྒོམ་པའི་དུས་སུ་འཇིག་རྟེན་སྟོང་པ་ཉིད་དུ་མཐོང་བར་མཛད་པ་དང༌། འཇིག་རྟེན་བསམ་གྱིས་མི་ཁྱབ་པ་ཉིད་དུ་སྟོན་པ་དང༌། འཇིག་རྟེན་ཞི་བ་ཉིད་དུ་སྟོན་པ་དང༌། འཇིག་རྟེན་གྱི་འདུ་ཤེས་འགོག་པ་དང༌། མཚན་འཛིན་གྱི་འདུ་ཤེས་འགོག་པ་ཞེས་བྱ་བ་རྣམས་སོ། ། མཚོན་པའི་ཚུལ་ནི། ཡུལ་བཅུ་དྲུག་པོ་འདི་རྣམས་ཀྱི་ཡུལ་ཅན་བྱང་སེམས་ཀྱི་ཤེས་པའི་རྣམ་པའི་བྱེ་བྲག་རྣམ་པ་ཐམས་ཅད་མཁྱེན་པ་ཉིད་ཀྱི་རྟོགས་རིས་སུ་བསྡུས་པ་བཅུ་དྲུག་པོ་འདི་ཆོས་ཅན། རྣམ་མཁྱེན་སྦྱོར་བའི་མཚན་ཉིད་ཡིན་ཏེ། ཚད་མེད་པའི་སྦྱོར་བ་དེ་ཇི་ལྟ་བ་བཞིན་དུ་རྣམ་པ་ཐམས་ཅད་མཁྱེན་པ་ཉིད་ཀྱི་སྦྱོར་བར་མཚོན་བྱེད་ཡིན་པས་སོ། ། གཉིས་པ་ཁྱད་མཚན་བཤད་པ་ལ་གསུམ་ལས།
མཚམས་སྦྱར་བ་ནི། དེ་ལྟར་ཞེས་སོགས་ཏེ། སྤྱི་ཡི་ངོ་བོ་ཉིད་དུ་བརྗོད། ། ཅེས་པའི་དོན་ལ། ཤེས་མཚན་གྱི་སྐབས་སུ་ཐེག་པ་ཆེ་ཆུང་སོ་སོར་མ་ཕྱེ་བ་དང༌། སྐབས་འདིར་ཕྱེ་ནས་འཆད་ཅེས་གསུངས་པ་ལྟར་ཡང་ཡིན་མོད་ཀྱི། གོང་དུ་ཐེག་པ་ཆེ་ཆུང་སོ་སོར་མ་ཕྱེ་བར་སྦྱོར་བ་ཙམ་གྱི་ཤེས་མཚན་བཤད་ཅེས་ནི་འཆད་པར་མི་ནུས་ལ། ཐེག་ཆེན་སྦྱོར་བ་ཙམ་དང༌། བྱེ་བྲག་ཏུ་མཁྱེན་གསུམ་གྱི་སྦྱོར་བ་སོ་སོ་བ་དག་གི་ཡང་སྤྱིའི་མཚན་ཉིད་ཙམ་བརྗོད་པ་ཡིན་གྱི། དེ་དག་ཐེག་དམན་གྱི་སྦྱོར་བ་ལས་ཁྱད་པར་དུ་འཕགས་པའི་འཕགས་ཆོས་ཀྱི་ལྡོག་ཆ་ནས་མ་བཤད་ཅེས་པའི་དོན་ནོ། །
རྩ་བ་ལ་རབ་འབྱོར་ཆོས་རྣམས་ཀྱི་མཚན་ཉིད་ནི། སེམས་དང་སེམས་ལས་བྱུང་བ་རྣམས་ཀྱིས་རྟོགས་པར་དཀའ་སྟེ། བསམ་གྱིས་མི་ཁྱབ་པ་སོགས་ལས་ཀྱང་ཡང་དག་པར་འདས་སོ། ། ཞེས་སོགས་མདོ་ཚན་བཅུ་དྲུག་པོ་དེའི་དོན་ལ་རྩ་བས་མདོར་བསྟན། ཁ་བསྐང་བ་ནི། མདོ་དེ་དག་ཆོས་ཅན། ཐེག་ཆེན་སྦྱོར་བའི་སྤྱི་མཚན་ཉིད་དང༌། བྱེ་བྲག་ཏུ་ཐེག་དམན་གྱི་སྦྱོར་བ་ལས་ཁྱད་པར་དུ་འཕགས་པར་མཚོན་བྱེད་བསྟན་པ་ཡིན་ཏེ། དེ་བསྟན་པར་ཞེས་སོགས་སྦྱར། འགྲེལ་པ་ནི།
ཆོས་རྣམས་ཀྱི་ཆོས་ཉིད་བསམ་གྱིས་མི་ཁྱབ་པ་དང་མི་མཉམ་པ་སོགས་མདོ་ལས་གསུངས་པའི་ཁྱད་པར་གྱིས་ཁྱད་པར་དུ་བྱས་པའི་སྡུག་བསྔལ་ལ་སོགས་པའི་བདེན་བཞིའི་ཡུལ་ཅན་སྐད་ཅིག་མ་བཅུ་དྲུག་ཆོས་ཅན། ཐེག་ཆེན་སྦྱོར་བའི་མཚན་ཉིད་ཡིན་ཏེ། ལམ་ཤེས་པ་ཉིད་ཀྱི་སྦྱོར་བ་དང༌། སོགས་པ་རྣམ་མཁྱེན་གྱི་སྦྱོར་བ་གང་ཡིན་དེ་དག་ཐེག་ཆེན་སྦྱོར་བ་ཙམ་དུ་མཚོན་བྱེད་ཡིན་པའི་ཕྱིར། དེ་ཆོས་ཅན། འདིར་བསྟན་ཁྱད་པར་གྱི་མཚན་ཉིད་ཀྱང་ཡིན་ཏེ། ལམ་ཤེས་དང་རྣམ་མཁྱེན་གྱི་སྦྱོར་བ་དག་ཐེག་དམན་གྱི་སྦྱོར་བ་ལས་ཁྱད་པར་འཕགས་པའི་རྣལ་འབྱོར་དུ་མཚོན་ནུས་པའི་ཕྱིར། བཅུ་དྲུག་པོ་གང་ཞེ་ན། ཆོས་དང་རྗེས་སུ་ཤེས་པའི་བཟོད་པ་བརྒྱད་དང༌། ཤེས་པའི་མཚན་ཉིད་བརྒྱད་དོ། །
འདི་ནི་མཚན་གཞི་དཔེར་བརྗོད་པ་ཡིན་གྱི། དེར་འདུས་པ་མ་ཡིན་ནོ། ། འདིར་འཕགས་པས་མཁྱེན་པ་གསུམ་གའི་སྦྱོར་བ་ལ་ཁྱད་མཚན་འཆད་ལ། སློབ་དཔོན་གྱིས་གཞི་ཤེས་སྦྱོར་བ་ལ་ཁྱད་མཚན་མི་འཆད་པའི་ཤེས་བྱེད་ནི། མི་ལྡན་རྣམ་གཅོད་དང་གཞན་ལྡན་རྣམ་གཅོད་ཀྱི་སྒོ་ནས་མཚོན་ཚུལ་མི་འདྲ་བ་ལ་དགོངས་པ་ཡིན་ཞེས་འཆད་པ་དེའི་དོན་ནི། ཤེས་མཚན་དང་བྱེད་མཚན་གྱི་ཚེ་ན་ཐེག་ཆེན་གྱི་སྦྱོར་བ་ཙམ་དུ་མཚོན་ཞིང་ཁྱད་མཚན་གྱི་ཚེ་ན་ཐེག་དམན་གྱི་སྦྱོར་བ་ལས་ཁྱད་པར་དུ་འཕགས་པར་མཚོན་ཚུལ་འགྲེལ་པ་ཉིད་དུ་གསུངས་པས་གཞན་ལྡན་རྣམ་གཅོད་ཀྱི་མཚོན་ཚུལ་དུ་འཆད་པ་ཡིན་མོད། མཚོན་ཚུལ་དེ་ཐེག་ཆེན་གྱི་གཞི་ཤེས་སྦྱོར་བ་ལ་ཡང་ཡོད་པས། བཤད་དཀའ་བ་དེའི་ཚེ་དེའང་དེ་སྦྱོར་བ་གཉིས་པོའི་ནང་དུ་འདུས་པ་ཡིན་ཟེར་མོད་ཀྱང༌། དེ་ལྟ་ན་གཉིས་པོ་ཡང་གཅིག་གི་ནང་དུ་གཅིག་ཤོས་འདུས་པས་ལམ་ཤེས་སྦྱོར་བ་གཅིག་པུའི་ཁྱད་མཚན་བཤད་པས་ཆོག་པར་འགྱུར་རོ། ། དེས་ན་འདི་ལྟར།
ཐེག་ཆེན་གྱི་གཞི་ཤེས་སྦྱོར་བ་ཡིན་ཡང༌། གཞི་ཤེས་རྟོགས་རིས་ཀྱི་ཆ་ནས་འཆད་ལ། དེ་འདིར་བསྟན་གྱི་ཁྱད་མཚན་བཅུ་དྲུག་པོའི་མཚན་ཉིད་ཅན་དུ་བཤད་ན། ཤེས་མཐོང་གིས་བལྟས་ནས་འདའ་བྱ་མ་ཡིན་པར་མངོན་དུ་རྟོགས་པར་བྱ་བའི་རྟོགས་རིས་སུ་ཐལ་བར་འགྱུར་སྙམ་དུ་དགོངས་པའོ། ། གཉིས་པ་རྒྱས་པར་བཤད་པ་ལ་གསུམ་ལས། སྔ་མ་གཉིས་གཞུང་ཇི་ལྟ་བ་བཞིན་དང༌། འགྲེལ་པ་ལ། མཚན་ཉིད་ཀྱི་དབྱེ་བ། མཚོན་པའི་ཚུལ། དམན་ལམ་མི་སྟོན་པའི་རྒྱུ་མཚན་དང་གསུམ་མོ། །
དང་པོ་ནི། ཡང་དག་པར་རྫོགས་པའི་སངས་རྒྱས་དང་བྱང་སེམས་གོང་མ་རྣམས་ཀྱིས་ལེགས་པར་བཟུང་བའི་ཤེས་རབ་ཀྱི་སྟོབས་ཀྱིས་ཆོས་རྣམས་ཀྱི་ཆོས་ཉིད་བསམ་གྱིས་མི་ཁྱབ་པ་སོགས་ནས་ཆོས་རྣམས་ལ་མངོན་པར་ཞེན་པའི་རོ་མྱང་བ་མེད་པའི་བར་བཅུ་དྲུག་གི་བདག་ཉིད་ནི་གོ་རིམ་བཞིན་དུ་སྡུག་བསྔལ་ལ་སོགས་པའི་བདེན་པའི་སྐད་ཅིག་མ་རྣམས་ཀྱི་ཁྱད་པར་དག་ཡིན་ནོ། ། གཉིས་པ་ནི། ཆོས་རྣམས་ཀྱི་ཆོས་ཉིད་བསམ་གྱིས་མི་ཁྱབ་པ་སོགས་ཆོས་ཀྱི་བདག་མེད་མངོན་སུམ་དུ་རྟོགས་པའི་བྱང་སེམས་ཀྱི་རྣལ་འབྱོར་བཅུ་དྲུག་ཆོས་ཅན། བྱང་ཆུབ་སེམས་དཔའི་ལམ་ཤེས་པ་ཉིད་དང༌། རྣམ་མཁྱེན་གྱི་སྦྱོར་བ་གཉིས་ནི་ཉན་ཐོས་ལ་སོགས་པའི་རྟོགས་རིས་སུ་གྱུར་པའི་ལམ་རྣམས་ལས་ཁྱད་ཞུགས་པའི་མཚོན་བྱེད་ཡིན་ཏེ། དེ་ལྟར་དུ་མཚོན་པ་ལ་ཁྱོད་མཚན་ཉིད་དུ་བཀོད་པ་དེ། བྱེད་སྒྲུབ་ཀྱི་དབང་དུ་བྱས་པའི་མཚོན་སྦྱོར་སྐྱོན་མེད་ཡིན་པའི་ཕྱིར། འདིར་ཤེས་བཟོད་བཅུ་དྲུག་བཤད་པ་ནི་ཁྱད་མཚན་གྱི་མ་མཐའི་ས་མཚམས་འཛིན་པར་དགོངས་སོ། ། ཁྱད་མཚན་གྱི་མཚོན་ཚུལ་ཐེག་དམན་གྱི་སྦྱོར་བ་མཚན་ཉིད་པ་ལས་ཁྱད་པར་སྒྲུབ་ན་ནི་འདིར་བསྟན་གཞི་ཤེས་ཀྱི་སྦྱོར་བ་ཡང་ཅིའི་ཕྱིར་མི་འཛིན་ཞིང༌།
གཉིས་ནི་ཞེས་པ་ལ་རྣམ་བཅད་ཅི་ཡོད། སོགས་པའི་སྒྲ་གཉིས་ཀྱང་ལྷག་པ་ཡིན་ཏེ། བྱང་ཆུབ་སེམས་དཔའི་སྦྱོར་བར་མ་འདུས་པའི་རྣམ་མཁྱེན་གྱི་སྦྱོར་བ་མི་འཐད་པས་སོ། ། གསུམ་པ་ནི་བྱང་སེམས་ཀྱི་སྦྱོར་བ་གཉིས་པོ་བྱང་ཆུབ་སེམས་དཔས་མངོན་དུ་བྱ་བའི་རྟོགས་རིས་སུ་བཤད་པ་དེའི་ཕྱིར། ཉན་རང་དེ་དག་གི་གཞི་ཤེས་ཀྱི་རྟོགས་རིས་ནི་ཇི་སྐད་བཤད་པའི་ཁྱད་པར་དང་བྲལ་བའི་མངོན་པར་ཞེན་པ་ལ་སོགས་པ་སྐྱེ་བའི་མཚན་ཉིད་ཅན་དུ་གོ་སླ་བའི་ཕྱིར་མཚན་ཉིད་སྟོན་པའི་མདོ་དང་བསྟན་བཅོས་ལས་དངོས་སུ་མ་བཤད་དོ། ། གཞུང་འདི་ཤེས་ཁྱད་བྱེད་པ་གསུམ་ཆར་གྱི་སྐབས་སུ་དམན་ལམ་མི་སྟོན་པའི་རྒྱུ་མཚན་དུ་བྱ་དགོས་ལ། དེ་ཡང་རྣམ་པའི་སྐབས་སུ་ཆོས་མངོན་པ་ནས་གསུངས་པའི་རྣམ་པ་དང་སྦྱོར་ཚུལ་དངོས་སུ་བཤད་པ་དང༌། སྐབས་གསུམ་པར་བྱང་སེམས་ཀྱི་ཤེར་ཕྱིན་འབྲས་ཡུམ་ལ་ཉེ་བའི་ཤེས་བྱེད་དུ་དམན་པའི་ཤེར་ཕྱིན་དེ་དང་རིང་བའི་སྒྲུབ་བྱེད་དངོས་སུ་བཤད་པ་ལྟར་འདིར་ཡང་བཤད་དགོས་སོ་སྙམ་པའི་དོགས་པ་དེ་སེལ་བའོ། ། གསུམ་པ་བྱེད་མཚན་བཤད་པ་ལ། མཚམས་སྦྱར་བ་ནི་ཁྱད་པར་གྱི་མཚན་ཉིད་ཅེས་སོགས་ཏེ།
དོན་ནི་ཁྱད་ཆོས་དེ་དང་ལྡན་པའི་སྦྱོར་བའི་བྱེད་ལས་འཆད་དོ། ། ཞེས་པའོ། ། རྩ་བ་ནི། རབ་འབྱོར་ཆོས་རྣམས་ཀྱི་མཚན་ཉིད་སྟོང་པ་དང་ཟབ་པ་ཡིན་ཡང༌། དེ་བཞིན་གཤེགས་པ་ནི་འཇིག་རྟེན་གྱི་ཕན་པ་དང་བདེ་བའི་ཕྱིར་མཛད་པ་ཉེ་བར་སྒྲུབ་པའོ། ། ཞེས་སོགས་ཀྱི་མདོ་ཚན་བཅུ་གཅིག་ཆོས་ཅན། ཐེག་ཆེན་སྦྱོར་བའི་བྱེད་མཚན་ལ་གསུམ་དུ་ཕྱེ་ནས་བཤད་པ་ཡིན་ཏེ། ཞེས་སྦྱར། འགྲེལ་པ་ལ། མཚན་ཉིད་ཀྱི་དབྱེ་བ་དང༌།
མཚོན་པའི་ཚུལ་ལོ། ། དང་པོ་ལ་གསུམ་ལས། ཐམས་ཅད་ཤེས་པ་ཉིད་ཀྱི་སྦྱོར་བའི་བྱེད་པ་ནི། མདོ་ལས་གསུམ་དུ་གསུངས་ཏེ། གང་ཞེ་ན། མ་འོངས་པའི་ཕན་པ་དང༌། ཚེ་འདིའི་བདེ་བ་དང༌། སྡུག་བསྔལ་མེད་པའི་རྣམ་པར་སྨིན་པ་མ་ཡིན་པའི་ཆོས་ཉིད་ཉེ་བར་སྒྲུབ་པ་ནི་སངས་རྒྱས་ཀྱི་མཛད་པར་བཤད་པའི་དོན་གྱིས་མཚོན་ནུས་པའོ། ། གཉིས་པ་ལམ་ཤེས་པ་ཉིད་ཀྱི་སྦྱོར་བའི་བྱེད་པ་ནི། མདོ་ལས་བདུན་དུ་གསུངས་ཏེ།
གང་ཞེ་ན། གཏན་དུ་ཕན་པ་སྐྱབས་ཀྱི་བྱེད་པ་དང༌། སྡུག་བསྔལ་གྱི་རྒྱུ་ཉོན་མོངས་བཟློག་པ་གནས་ཀྱི་བྱེད་པ། འཁོར་བ་དང་མྱ་ངན་ལས་འདས་པ་མཉམ་པ་ཉིད་དུ་རྟོགས་པ་དཔུང་གཉེན་གྱི་བྱེད་པ་དང༌། རང་དང་གཞན་གྱི་དོན་རྟོགས་པའི་ངོ་བོ་གླིང་གི་བྱེད་པ་དང༌། གཞན་གྱི་དོན་འབད་མེད་དུ་གྲུབ་པ་ཡོངས་འདྲེན་གྱི་བྱེད་པ་དང༌། སེམས་ཅན་གྱི་དོན་ལྷུན་གྱིས་གྲུབ་པར་འཇུག་པ་ལྷུན་གྲུབ་ཀྱི་བྱེད་པ་དང༌། རྫོགས་སྨིན་མ་སྦྱངས་པར་ཐེག་པ་གསུམ་གྱིས་ངེས་པར་འབྱུང་བའི་འབྲས་བུ་མངོན་སུམ་དུ་མི་བྱེད་པ་ཞེས་བྱ་བ་དུས་མ་ཡིན་པར་འབྲས་བུ་མངོན་སུམ་དུ་མི་བྱེད་པའི་བྱེད་པ་ཞེས་བྱ་བ་རྣམས་སོ། ། དེ་རྣམས་ཆོས་ཅན། ལམ་ཤེས་སྦྱོར་བའི་བྱེད་པ་ཡིན་ཏེ།
ལམ་ཤེས་སྦྱོར་བས་དུས་ཇི་ལྟ་བ་བཞིན་དུ་གདུལ་བྱ་ལ་ཕན་པ་ཉེ་བར་སྒྲུབ་པའི་མཛད་པ་ཡིན་པས་སོ། ། གསུམ་པ་ནི། འཇིག་རྟེན་གྱི་མཛད་པ་གཅིག་ནི་ཆོས་ཅན། རྣམ་མཁྱེན་སྦྱོར་བའི་བྱེད་པ་ཡིན་ཏེ། རྣམ་མཁྱེན་གྱིས་གདུལ་བྱ་ལ་ཆོས་སྟོན་པའི་བར་སྒྲུབ་པའི་མཛད་པ་ཡིན་པའི་དོན་གྱིས་སོ། ། གཉིས་པ་མཚོན་པའི་ཚུལ་ནི། དེ་ལྟར་ན་འདིར་བསྟན་གྱི་བྱེད་པ་བཅུ་གཅིག་པོ་དག་ཆོས་ཅན། ཐེག་ཆེན་སྦྱོར་བའི་མཚན་ཉིད་ཡིན་ཏེ། ཐམས་ཅད་མཁྱེན་པ་ཉིད་གསུམ་གྱི་སྦྱོར་བ་དག་ཐེག་ཆེན་གྱི་སྦྱོར་བ་ཙམ་དུ་མཚོན་པར་བྱེད་པས་སོ། ། དེ་ཆོས་ཅན་ཁྱོད་ཐེག་ཆེན་སྦྱོར་བའི་མཚན་ཉིད་དུ་འཇོག་པ་ལ་རྒྱུ་མཚན་དང་དགོས་པ་ཡོད་དེ།
ཐེག་ཆེན་སྦྱོར་བའི་བྱེད་ལས་ཡིན་པའི་ཆ་ནས་དེར་བཞག་ཅིང༌། དེར་བཞག་པ་ལ་བརྟེན་ནས་ཐེག་ཆེན་གྱི་སྦྱོར་བ་དེ་གཞན་དོན་ཕྲིན་ལས་ཕུན་ཚོགས་ཀྱི་རྒྱུ་ཉིད་དུ་གོ་བར་བྱ་བའི་ཆེད་ཡིན་པས་སོ། ། འདིར་མདོའི་དངོས་བསྟན་མདོའི་བྱེད་པ་བཅུ་གཅིག་པོ་སངས་རྒྱས་ཀྱི་སར་བཞག་པ་ཕལ་ཆེ་ཡང༌། བྱེད་མཚན་དུ་འགྲོ་རྒྱུ་ནི་བྱང་སེམས་ཀྱི་རྣལ་འབྱོར་རོ། ། གཉིས་པ་ལས་སྒྲུབ་ཀྱི་དབང་དུ་བྱས་པ་ངོ་བོ་ཉིད་མཚན་བཤད་པ་ལ་གསུམ་ལས། དང་པོ་ནི་བྱེད་པའི་མཚན་ཉིད་ཀྱི་སོགས་ཏེ། དོན་ནི་གོང་དུ་བཤད་ཟིན་པའི་ཤེས་ཁྱད་བྱེད་པ་གསུམ་གྱིས་མཚོན་པར་བྱ་བའི་མཚན་གཞི་གང་ཡིན་ཞེས་དྲིས་པའོ། ། རྩ་བ་ནི། རབ་འབྱོར་ཡུམ་འདི་ལ་མོས་པའི་བྱང་ཆུབ་སེམས་དཔའ་ནི་འདོད་ཆགས་སོགས་དང༌། དེའི་རྟགས་དང༌།
དེའི་མཚན་མ་དང༌། ཆགས་སོགས་དང༌། དེ་མེད་པས་ཀྱང་དབེན་པའོ། ། ཞེས་སོགས་ཀྱི་མདོ་ཚན་བཅུ་དྲུག་ཆོས་ཅན། བྱེད་སྒྲུབ་ཀྱི་དབང་དུ་བྱས་པའི་མཚན་ཉིད་གསུམ་གྱིས་མཚོན་པར་བྱ་བའི་མཚན་གཞི་ངོས་བཟུང་བ་ཡིན་ཏེ། དེ་ཡིན་པར་ཞེས་སོགས་སྦྱར། འགྲེལ་པ་ལ་གཉིས་ཏེ། མཚན་གཞིའི་དབྱེ་བ་དང༌། མཚོན་པའི་ཚུལ་ལོ། ། དང་པོ་ལ་གསུམ་ལས།
གཞི་ཤེས་སྦྱོར་བའི་ངོ་བོ་ཉིད་ནི། མདོ་ལས་དབེན་པ་རྣམ་པ་བཞིའི་ངོ་བོ་ཉིད་དུ་བསྟན་པ་དེ་ཡིན་ནོ། ། དེ་གང་ཞེ་ན། འདོད་ཆགས་ལ་སོགས་པའི་ཉོན་མོངས་པ་རང་གི་ངོ་བོས་དབེན་པ་དང༌། དེའི་རྟགས་ལུས་ངག་གི་གནས་ངན་ལེན་སོགས་ཀྱིས་དབེན་པ་དང༌། ཉོན་མོངས་དེའི་མཚན་མ་ཚུལ་བཞིན་མ་ཡིན་པའི་ཡིད་ལ་བྱེད་པས་དབེན་པ་དང༌། འདོད་ཆགས་དང་འདོད་ཆགས་མེད་པ་སོགས་མི་མཐུན་པའི་ཕྱོགས་དང༌། གཉེན་པོར་ཞེན་པ་དག་གིས་སྟོང་པས་ན་ཆགས་སོགས་ཡོད་མེད་ཀྱིས་ཀྱང་དབེན་པའོ། ། འདིར་དང་པོ་གཉིས་ཉོན་སྒྲིབ་ཀྱིས་དབེན་པ་དང༌། ཕྱི་མ་གསུམ་ཤེས་སྒྲིབ་ཀྱིས་དབེན་པ་ཡིན།
ཞེས་གསུངས་ཡང༌། ངོ་བོ་ཉིད་བཞི་ག་ཡང་གཞི་ཤེས་ཀྱི་རྟོགས་རིས་སུ་འཆད་དགོས་པས། སྦྱོར་བའི་ངོ་བོ་སྔ་མ་གསུམ་ཉོན་མོངས་ཆེད་དུ་གཉེར་ནས་སྤོང་བའི་རྟོགས་རིས་དང༌། བཞི་པས་སྦྱོར་བའི་ངོ་བོ་ཞེན་བློ་མ་ཡིན་པར་སྟོན་པའོ། ། གཉིས་པ་ལམ་ཤེས་སྦྱོར་བའི་ངོ་བོ་ཉིད་ནི་ལྔའོ། ། དེ་གང་ཞེ་ན། དོན་དམ་པར་མེད་པའི་སེམས་ཅན་མྱ་ངན་ལས་འདའ་བར་དཀའ་བ་དེ་མི་འགལ་བར་ཤེས་པ་དང༌། ཐེག་པ་གཞན་དུ་མི་ལྟུང་བའི་མཚན་ཉིད་ཀྱིས་ལམ་མཐའ་གཅིག་ཏུ་ངེས་པ་དང༌། ཡུན་རིང་པོ་ནས་བསྒྲུབ་པར་བྱ་བའི་ཆེད་དུ་བྱ་བ་ཆེན་པོ་གསུམ་གྱི་ཆེད་དུ་འབད་པ་དང༌། བསྒོམ་པར་བྱ་བ་དང་སྒོམ་པ་པོའི་ཆོས་མི་དམིགས་པར་ཤེས་པ་དང༌།
དངོས་པོར་མངོན་པར་ཞེན་པ་མཐའ་དག་བཀག་པ་ཞེས་བྱ་བ་དེ་ལྟ་བུ་དག་གོ ། གསུམ་པ་རྣམ་མཁྱེན་སྦྱོར་བའི་ངོ་བོ་ཉིད་ནི་བདུན་ནོ། ། དེ་གང་ཞེ་ན། ཐམས་ཅད་ཤེས་པ་ཉིད་དང་ལམ་ཤེས་པ་ཉིད་ཀྱི་བསྡུས་པའི་དངོས་པོའི་ཁྱད་པར་དག་ལ་དམིགས་པ་དང༌། འཇིག་རྟེན་གྱི་སྒྲུབ་པའི་འཛིན་པ་སོགས་ལས་བཟློག་སྟེ་གཟུང་འཛིན་གཉིས་མེད་དུ་བསྟན་པས་ན་དེ་དང་མི་མཐུན་པ་དང༌། གཟུགས་ལ་སོགས་པའི་གནས་ཚུལ་ཐོགས་པ་མེད་པར་ཤེས་པ་དང༌། ཤེས་བྱ་དང་ཤེས་པ་སྟེ་གཟུང་འཛིན་གཉིས་པོ་མི་དམིགས་པ་ཉིད་ཀྱིས་ན་གཞི་མེད་པ་དང༌། རྟག་ཏུ་དེ་བཞིན་ཉིད་ཀྱིས་ན་གནས་ཚུལ་ལས་གཞན་དུ་འགྲོ་བ་མེད་པ་དང༌། གཟུགས་ལ་སོགས་པ་ལ་ཀུན་རྫོབ་ཀྱི་ངོ་བོ་ཉིད་མེད་པས་གསར་དུ་སྐྱེ་བ་མེད་པ་དང༌། དངོས་དང་དངོས་པོ་མེད་པ་ལ་སོགས་པའི་གསུམ་གྱི་དོན་དམ་པའི་ངོ་བོ་དེ་བཞིན་ཉིད་ཀྱང་རིགས་པས་དཔྱད་པའི་ཚེ།
མི་དམིགས་པ་ཞེས་བྱ་བ་དེ་ལྟ་བུ་དག་གོ ། གཉིས་པ་ནི། དེ་ལྟར་ན་བཤད་མ་ཐག་པའི་ངོ་བོ་ཉིད་བཅུ་དྲུག་པོ་ཆོས་ཅན། བཞི་པ་ངོ་བོ་ཉིད་ཀྱི་མཚན་ཉིད་དུ་བཞེད་པ་ཡིན་ཏེ། ཐམས་ཅད་ཤེས་པ་ཉིད་གསུམ་སྦྱོར་བ་དག་ཇི་ལྟ་བ་བཞིན་དུ་མཚོན་པར་བྱེད་པའི་མཚན་གཞི་ཡིན་པས་སོ། ། ཇི་ལྟར་མཚོན་ཞེ་ན། མཚན་ཉིད་དང་ལྡན་པ་བཞིན་དུ་ཞེས་པ། མཚན་ཉིད་ཤེས་ཁྱད་བྱེད་པ་གསུམ་པོ་གང་ལ་གནས་པའི་གཞི་ཡིན་པའོ། ། འོ་ན་ངོ་བོ་ཉིད་བཅུ་དྲུག་ཅེས་དང༌། མཁྱེན་གསུམ་གྱི་སྦྱོར་བ་ཞེས་དང༌།
ཐེག་ཆེན་གྱི་སྦྱོར་བ་ཙམ་པོ་རྣམས་ལས་མཚན་གཞི་དང་མཚོན་བྱ་ཉིད་དུ་བཞག་པར་བྱ་བའི་ཁྱད་པར་གང་ཞེ་ན། དེ་དག་ནི་སྤྱི་བྱེ་བྲག་དང་དོན་གཅིག་མིང་གི་རྣམ་གྲངས་ཡིན་པས་གསུང་རབ་སྤྱི་ལ་གྲགས་པའི་མཚན་གཞི་ཉིད་དུ་འཇོག་གི་རྟོག་གེ་ལ་གྲགས་པའི་མཚོན་བྱ་ཞེས་པ་བཏགས་ཡོད་ཉིད་ལ་ངོས་འཛིན་པ་སྐབས་འདིར་ཡོད་པ་མ་ཡིན་ནོ། ། གསུམ་པ་ནི། དེ་ལྟར་ན་སྤྱིར་ཞེས་སོགས་སོ། ། གཉིས་པ་སྦྱོར་བ་སྐྱེས་པའི་སྒོམ་རིམ་ལ་གསུམ་སྟེ། སྦྱོར་བ་སྐྱེས་པའི་གནས་སྐབས། དེ་ལས་བྱུང་བའི་ཡོན་ཏན། ཡོན་ཏན་དེ་ཐོབ་པས་བསྒོམ་བྱ་སྦྱོར་བའི་དངོས་པོ་རྣམས་སོ། ། དང་པོ་ལ། རྣམ་རྫོགས་སྦྱོར་བ་ཐོག་མར་སྐྱེས་པའི་གནས་སྐབས་དང༌།
སྐྱེས་ནས་དབང་ཐོབ་ཕྱིར་དུ་བསྒོམ་པའི་སྦྱོར་བ་དངོས་སོ། ། དང་པོ་ལ་གསུམ་ལས། མཚམས་སྦྱར་བ་ནི། ཐར་པའི་ཆ་དང་མཐུན་པ་ཞེས་སོགས་ཏེ། དོན་ནི་འདིར་བསྟན་གྱི་ཐར་པ་ཆ་མཐུན་ལ་གཉིས་ཏེ། ཡུལ་ལ་ཐོས་བསམ་གཙོ་བོར་གྱུར་པ་དང༌། སྒོམ་བྱུང་གཙོ་བོར་གྱུར་པ་གཉིས་ལས། དང་པོ་ནི། སངས་རྒྱས་རྣམས་ལ་ལྷག་པར་བྱས་ཞེས་སོགས་སུ་བསྟན་པ་དེ་ཡིན་ལ། རྟེན་དེ་ལ་སྒོམ་བྱུང་གི་ཡེ་ཤེས་ཐོག་མར་རྒྱུད་ལ་སྐྱེས་པའི་ཚེ།
གཟུགས་ལ་སོགས་ལ་མི་གནས་ཕྱིར། ། ཞེས་པའི་སྐབས་ནས་བསྟན་པའི་སྦྱོར་བ་དེ་ཐོག་མར་སྐྱེ་ཞེས་པའི་དོན་ཏེ། མ་མཐའི་ས་མཚམས་ཀྱི་དབང་དུ་བྱས་པའོ། ། དང་པོར་སྐྱེ་བ་འདི་ཡང་རྣམ་རྫོགས་སྦྱོར་བ་ནས་ཏེ། སྦྱོར་བ་བཞིའི་དང་པོ་ཡིན་པའི་ཕྱིར། རྩ་བ་ནི། ཤཱ་རིའི་བུ་སེམས་དང་པོ་བསྐྱེད་པ་ནས་བཟུང་སྟེ། རྣམ་པ་ཐམས་ཅད་མཁྱེན་པ་ཉིད་ཡིད་ལ་བྱེད་པ་དང་མ་བྲལ་བར། སྦྱིན་པ་གཏོང་ཡང་མཚན་མར་མི་བྱེད་ཅེས་སོགས་ཀྱི་མདོ་ཆོས་ཅན། རྣམ་རྫོགས་སྦྱོར་བ་ཐོག་མར་སྐྱེས་པའི་ས་མཚམས་བཟུང་བ་ཡིན་ཏེ།
དེ་འཛིན་པར་རྩ་བའི་གཞུང་འདིས་བཀྲལ་བའི་ཕྱིར། འགྲེལ་པ་ལ། བསྟན་པ་དང་བཤད་པ་གཉིས་ལས། དང་པོ་ནི། ཐོག་མར་སྐྱེས་པའི་སྦྱོར་བ་དེའི་ངོ་བོ་གང་ཞེ་ན། ཤེས་རབ་ཀྱི་ཁྱད་པར་གཞི་ལམ་འབྲས་གསུམ་ལ་མཚན་མ་མེད་པར་དམིགས་པའི་ཤེས་པའི་རྣམ་པས་ཐབས་ཀྱི་ཁྱད་པར་སྦྱིན་པའི་ཕ་རོལ་ཏུ་ཕྱིན་པ་ལ་སོགས་པ་ནས་རྣམ་པ་ཐམས་ཅད་མཁྱེན་པ་ཉིད་ལ་ཐུག་པའི་བར་རྣམས་ལ་དབང་ཐོབ་པའི་ཕྱིར་དུ་རང་གི་རྒྱུད་ལ་བསྐྱེད་པར་མཁས་པའི་ཐབས་ཤེས་ཟུང་འབྲེལ་ནི་རྣམ་པ་ཐམས་ཅད་མངོན་པར་རྫོགས་པར་རྟོགས་པའི་སྦྱོར་བ་འདི་ལ་ཚོགས་ལམ་ནས་ས་བཅུ་པའི་བར་དག་ཡོད་ཀྱང༌། ཐོག་མར་སྐྱེས་པ་འདི་ནི་ཐར་པའི་ཆ་དང་མཐུན་པ་ཡིན་པར་འདོད་དོ། ། གཉིས་པ་ལ་མཚམས་སྦྱར་བ་ནི། མཁས་པ་དེ་གང་ཡིན་ཞེ་ན་སོགས་སོ། ། འགྲེལ་པ་ལ།
ཡུལ་གྱི་དབྱེ་བ་དང༌། དབང་པོའི་དབྱེ་བ་གཉིས། དང་པོ་ནི་མཁས་པ་ཡིན་ནོ། ། གང་ལ་ན། ཡུལ་རྣམ་པ་ལྔ་ལའོ། ། ལྔ་པོ་གང་ཞེ་ན། སངས་རྒྱས་སོགས་དང་སྦྱིན་སོགས་ཕ་རོལ་ཏུ་ཕྱིན་པ་དང༌། བསམ་པ་ཕུན་སུམ་ཚོགས་པ་དང༌། འཁོར་གསུམ་དུ་རྣམ་པར་མི་རྟོག་པ་དང༌། ཆོས་ཐམས་ཅད་ཀྱི་རྣམ་པ་ཐམས་ཅད་ཡོངས་སུ་ཤེས་པ་ལ་སོགས་པ་ལྔའོ། །
ཚུལ་ཇི་ལྟར་དུ་ན། གྲངས་བཞིན་དུ། དད་པ་དང༌། བརྩོན་འགྲུས་དང༌། དྲན་པ་དང༌། ཏིང་ངེ་འཛིན་དང༌། ཤེས་རབ་ཉན་རང་ལས་ཁྱད་པར་དུ་འཕགས་པ་ཅན་ནོ། ། ལྔ་པོ་དབང་པོ་དང་སྟོབས་སུ་གྱུར་པ་ཡིན་ནམ་ཞེ་ན། བདེན་པའི་རྣམ་པ་ཅན་གྱི་སྒོམ་བྱུང་མ་ཐོབ་པས་ན་དབང་པོའི་ངོ་བོ་མ་ཡིན་པ་ཞེས་སྨོས་སོ། ། གཉིས་པ་ནི་འདིར་བསྟན་གྱི་ཐར་པ་ཆ་མཐུན་གསུམ་ཀ་ཡུལ་རྣམ་པ་ལྔ་ལ་མཁས་པར་མཚུངས་པ་དེ་ལྟ་མོད་ཀྱི།
ཐམས་ཅད་ཀྱིས་བླ་ན་མེད་པའི་བྱང་ཆུབ་ཐེག་པ་གཞན་གྱིས་བར་མ་ཆོད་པ་ཉིད་དུ་ཐོབ་པར་ངེས་པ་མ་ཡིན་ཏེ། འདི་ལྟར་དད་པ་ལ་སོགས་ཆེན་པོ་རྣོན་པོས་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་རྟོགས་པར་སླ་ལ། དད་སོགས་དེ་དག་ཉིད་རྟུལ་པོས་ནི་རྟོགས་པར་དཀའོ་ཞེས་བྱ་བ་འདི་ནི་རྟེན་འབྲེལ་གྱི་ཆོས་ཉིད་ཡིན་པས་སོ། ། རྩ་བར། རྟུལ་པོས་རྟོགས་དཀའ་བཞེད་བཤད་པའི་ཤུགས་ཀྱིས་ན། དད་སོགས་འབྲིང་པོ་རང་རྒྱལ་གྱི་མིང་ཅན་གྱིས་ནི་རང་སངས་རྒྱས་ཀྱི་བྱང་ཆུབ་རྟོགས་ལ། ཉན་ཐོས་ཀྱི་རིགས་ཅན་རྣམས་ཀྱིས་ནི་ཉན་ཐོས་ཀྱི་བྱང་ཆུབ་རྟོགས་སོ། ། ཞེས་བྱ་བ་འདི་འཕངས་པ་ཡིན་ནོ། ། རྩ་བའི་དབང་པོ་རྣོན་པོ་ནི་ཐེག་པ་ཆེན་པོར་རིགས་ངེས་པའི་བྱང་སེམས་ཚོགས་ལམ་པ་དང༌། རྟུལ་པོ་ནི་དམན་པར་རིགས་ངེས་པ་ཡིན་ལ།
དེ་ལ་ཡང་ཉན་རང་གི་དབྱེ་བས་གཉིས་སུ་ཕྱེ་བའོ། ། འོ་ན་རྣམ་རྫོགས་སྦྱོར་བ་རྒྱུད་ལ་སྐྱེས་ནས་ཀྱང་བྱང་ཆུབ་ལས་ཕྱིར་ལྡོག་པ་སྲིད་དམ་ཞེ་ན། དེ་སྲིད་པར་ནི་ཚེགས་ཆེན་ཡུན་རིངས་རྟོགས་པའི་སྦྱོར་བ་ཤེར་ཕྱིན་ལ་སྐྲག་པ་སྐྱེ་སྲིད་པར་བཤད་པ་ལས་ཤེས་སོ། ། གཉིས་པ་ལ་གསུམ་ལས་མཚམས་སྦྱར་ནི། ཐབས་ཤེས་ཟུང་འབྲེལ་ལ་དབང་ཐོབ་ཕྱིར་དུ་སྒོམ་པའི་ཐར་པ་ཆ་མཐུན་སྐྱེས་པའི་སྤྲོ་བ་ཅན་ལ་དད་སོགས་ལྔ་དབང་པོའི་ངོ་བོ་ཉིད་དུ་གྱུར་པའི་ངེས་པར་འབྱེད་པའི་ཆ་དང་མཐུན་པ་འབྱུང་བས་དེ་འཆད་དོ། ། རྩ་བ་ནི་བྱང་སེམས་ཆེན་པོ་སེམས་ཅན་ཐམས་ཅད་ཀྱི་དྲུང་དུ་ཕན་པ་དང་བྱམས་པའི་སེམས་སུ་བྱ། ཞེས་སོགས་ཀྱི་མདོ་ཆོས་ཅན། རྣམ་རྫོགས་སྦྱོར་བ་ཐོག་མར་སྐྱེས་ནས་དེ་ལ་རྣལ་འབྱོར་དུ་བྱེད་པའི་གནས་སྐབས་ངོས་གཟུང་བ་ཡིན་ཏེ། དེ་འཛིན་པར་གཞུང་རྩ་བས་བཀྲལ་བའི་ཕྱིར། འགྲེལ་པ་ལ་གཉིས་ཏེ།
དངོས་དང༌། ཞར་ལས་བྱུང་བའི་དོན་ནོ། ། དང་པོ་ལ་དམིགས་རྣམ་རྒྱས་པར་བཤད་པ་དང༌། དོན་བསྡུ་བའོ། ། དང་པོ་ནི་རྣམ་པ་ཐམས་ཅད་མངོན་པར་རྫོགས་པར་རྟོགས་པ་སྒོམ་པའི་སྦྱོར་ལམ་འདི་ལ། བཞི་ཡོད་པ་ལས། དང་པོ་དྲོ་བར་གྱུར་པ་ནི། སེམས་ཅན་ལ་དམིགས་པ་ཡིན་པར་བཞེད་དོ། ། རྣམ་པ་གང་གིས་ཤེ་ན། ཆུང་ངུའི་སྐབས་སུ་ཉེ་རིང་མེད་པར་མཉམ་པ་དང༌།
བྱམས་པའི་སེམས་ཀྱི་དང༌། འབྲིང་གི་སྐབས་སུ་ཕན་པ་དང༌། ཁོང་ཁྲོ་བ་མེད་པ་དང༌། རྣམ་པར་འཚེ་བ་མེད་པའི་སེམས་ཀྱི་རྣམ་པ་དང༌། ཆེན་པོའི་སྐབས་སུ། རྒན་པ་ལ་ཕ་དང་མའི་སེམས་ནས། གཉེན་དང་སྣག་གི་གཉེན་མཚམས་ཀྱི་སེམས་ཀྱི་རྣམ་པ་གཞན་ལྔས་སོ། ། གཉིས་པ་རྩེ་མོར་གྱུར་པ་ནི། སེམས་ལ་དམིགས་པ་ཡིན་པར་བཞེད་དོ། ། རྣམ་པ་གང་གིས་ན།
ཆོས་ཀྱི་རབ་ཏུ་ཕྱེ་བས་ནི་རྣམ་པ་མཐའ་ཡས་པ་ཞེས་བྱ་བ་དེ་རྣམས་ཀྱིས་སོ། ། དེ་གང་ཞེ་ན། མཐའ་ཡས་པ་ཡོད་ཀྱང༌། མདོར་བསྡུ་ན་མི་དགེ་བ་ལ་གྲངས་བཞིན་དུ། སྤོང་བའི་སྒོ་ནས་བཟློག་པའི་བདག་ཉིད་ཅན། དེའི་སྒོ་ནས་གཞན་རྣམས་ཀྱང་སྡིག་པ་ལས་ལྡོག་པ་ལ་སྦྱོར། གཞན་དག་དེ་བཞིན་དུ་ཞུགས་པ་ལ་བསྔགས་པ་བརྗོད། མཐུན་པས་དགའ་བར་བྱེད་པའི་རྣམ་པ་རྣམས་ཀྱིས་དང༌། འབྲིང་གི་སྐབས་སུ་དགེ་བ་ལ་གྲངས་བཞིན་དུ་ལེན་པའི་སྒོ་ནས་ཞུགས་པའི་བདག་ཉིད་ཅན། དེའི་སྒོ་ནས་གཞན་རྣམས་ཀྱང་དགེ་བ་ལ་གནས་པ་ལ་སྦྱོར།
ཞུགས་པ་ལ་བསྔགས་པ་བརྗོད། མཐུན་པས་དགའ་བར་བྱེད་པའི་རྣམ་པ་རྣམས་ཀྱིས་དང༌། ཆེན་པོའི་སྐབས་སུ་རང་སྟོང་ཉིད་སྒོམ་པ་ལ་གནས། གཞན་དེ་ལ་འགོད་པ་སོགས་ཀྱི་རྣམ་པས་སོ། ། གསུམ་པ་བཟོད་པར་གྱུར་པ་ནི། རྩེ་མོར་གྱུར་པས་རང་དང་གཞན་རྟེན་གྱི་དབྱེ་བས་སེམས་ཅན་ལ་དམིགས་པ་དང༌། རྣམ་པ་སྤོང་བ་དང་ལེན་པ་སོགས་དག་ཇི་ལྟར་བཤད་པ་དེ་བཞིན་དུ་སེམས་ཅན་ལ་དམིགས་ནས་རང་གི་རྟེན་ཅན་རྣམ་པ་སྡུག་བསྔལ་ལ་སོགས་པའི་བདེན་པ་དམིགས་པ་སྟེ་ཤེས་ཤིང༌། གཞན་གྱི་རྟེན་ཅན་ཡང་དེ་ལ་སྦྱོར། ཞུགས་པ་ལ་བསྔགས་པ་བརྗོད། མཐུན་པས་དགའ་བར་བྱེད་པའི་རྣམ་པ་ཅན་གྱི་ཆུང་ངུ་དང༌།
འབྲིང་གི་སྐབས་སུ་རང་རྒྱུན་དུ་ཞུགས་པ་ལ་སོགས་པའི་འབྲས་བུ་ཤེས་ཤིང་མངོན་དུ་མི་བྱེད་པའི་ཐབས་མཁས་ལ་གནས། གཞན་དེ་ལ་འགོད་པ་སོགས་ཀྱི་རྣམ་པ་ཅན་ནོ། ། ཆེན་པོའི་སྐབས་སུ་རང་བྱང་སེམས་ཀྱི་སྐྱོན་མེད་པ་ལ་གནས་སོགས་སོ། ། བཞི་པ་ཆོས་ཀྱི་མཆོག་ནི་སེམས་ཅན་ལ་དམིགས་པ་ཡིན་ནོ། ། རྣམ་པ་གང་གིས་ན། རང་ཉིད་སྨིན་པར་བྱེད་པ་དང་གྲོལ་བར་བྱེད་པ་ལ་གནས་ནས། གཞན་ཡང་དེ་ལ་འགོད་པ་སོགས་ཀྱི་རྣམ་པ་དང༌། འབྲིང་གིས་ནི། རང་མངོན་ཤེས་ཁྱད་པར་ཅན་ལ་གནས་ནས་དེ་ལ་འགོད་པ་སོགས་དང༌། ཆེན་པོའི་སྐབས་སུ་རང་རྣམ་མཁྱེན་གྱི་ཡེ་ཤེས་བསྐྱེད་པ་ལ་གནས།
གཞན་དེ་ལ་འགོད་པ་སོགས་ཀྱི་རྣམ་པ་ཅན་ནོ། ། འདིར་ངེས་འབྱེད་ཆ་བཞི་ག་དམིགས་པ་སེམས་ཅན་ལ་དམིགས་པར་ནི་གཞུང་རྩ་བས་ཟིན་ཞིང་རྣམ་པ་རྩ་འགྲེལ་གྱིས་མ་ཟིན་པ་རྣམས་སྨིན་བྱེད་སོགས་ཀྱི་སྒྲས་མདོ་ཉིད་ལ་སྙེག་པར་བཤད་དོ། ། དོན་བསྡུ་བ་ནི། དམིགས་ཚུལ་གྱི་རྣམ་པ་དེ་ལྟར་ན། རྣམ་རྫོགས་སྦྱོར་བས་བསྡུས་པའི་ངེས་པར་འབྱེད་པའི་ཆ་དང་མཐུན་པ་དག་ཡིན་ནོ། ། སྐབས་འདིར་རྟོགས་དཀའ་བ་སྦྱོར་བ་བཞིའི་ངོས་འཛིན་ནི་འདི་ཡིན་ཏེ། འཕགས་པས་སྦྱོར་བ་སྔ་མ་གཉིས་མི་མཐུན་ཕྱོགས་སྤོང་བའི་རྣལ་འབྱོར་དང༌། ཕྱི་མ་གཉིས་ཡོན་ཏན་མངོན་དུ་བྱེད་པའི་རྣལ་འབྱོར་དུ་བཤད། དེའི་དོན་སློབ་དཔོན་གྱིས། སྔ་མ་གཉིས་དབང་དུ་བྱས་པ་རྒྱུ་འབྲས་དང༌།
ཕྱི་མ་གཉིས་བརྟན་པ་རྒྱུ་འབྲས་སུ་བཤད་པ་ནི་གཞུང་ལྟ་བུ་ཡིན་ལ། དེ་དག་གི་དགོངས་པ། སྦྱོར་བ་སྔ་མ་གཉིས་ནི་མི་མཐུན་ཕྱོགས་སྤོང་བའི་ལམ་དང༌། ཕྱི་མ་གཉིས་ཁྱད་པར་གྱི་ལམ་དུ་བཞག་ནས་སྦྱོར་བ་བཞིའི་སྐབས་དེར་རྣམ་པར་གྲོལ་བའི་ལམ་ནི་ཤུགས་ཀྱིས་ཐོབ་པས་དངོས་སུ་མི་འཆད། གཉེན་པོའི་ལམ་དེ་ལ་ཡང༌། རྣམ་པར་སུན་འབྱིན་པའི་གཉེན་པོ་དང༌། སྤོང་བའི་གཉེན་པོ་གཉིས་སུ་ཕྱེ་ནས། སྤོང་གཉེན་ལ། སྦྱོར་བའི་ལམ་དང༌། བར་ཆད་མེད་པའི་ལམ་གཉིས་ལས་གཉིས་ཀ་ཡང་སྤང་བྱ་ཤེས་སྒྲིབ་རྟོག་པའི་གཉེན་པོར་བཞག་ནས།
སྤང་བྱ་གཉིས་པོ་སོ་སོར་མ་ཕྱེ་བའི་གཉེན་པོ་སྦྱོར་བ་ཉེར་བསྡོགས་ནི་ངེས་འབྱེད་ཆ་བཞི་ཡིན་པ་ལས། དེ་དག་ལ་སྦྱོར་ལམ་རྩེ་སྦྱོར་ཞེས་དང༌། སྤང་བྱ་རིས་གཉིས་སོ་སོར་ཕྱེ་བའི་གཉེན་པོ་ལ། མཐོང་སྒོམ་ལམ་གྱི་རྩེ་སྦྱོར་དུ་བཞག་པ་ཡིན་ཏེ། ཇི་སྐད་དུ། མཐོང་ཞེས་བྱ་དང་སྒོམ་པ་ཞེས། ། བྱ་བའི་ལམ་ནི་སོ་སོ་ལ། ། རྣམ་པར་རྟོག་པ་རྣམ་བཞི་ཡི། ། གཉེན་པོ་ཞེས་དང༌། སྦྱོར་ལམ་གྱི་སྐབས་སུ།
རྣམ་རྟོག་བཞི་པོ་ལྡན་བསྟན་པ། ། ཞེས་སྤང་བྱ་རིས་གཉིས་པོ་སོ་སོར་མ་ཕྱེ་བའི་ཤེས་སྒྲིབ་རྟོག་པའི་དབང་དུ་བྱས་པས་སོ། ། སྦྱོར་བ་བཞིའི་དང་པོ་རྣམ་རྫོགས་སྦྱོར་བ་ནི། ཤེས་སྒྲིབ་རྟོག་པ་རྣམ་པར་སུན་འབྱིན་པའི་གཉེན་པོ་ཁོ་ན་ཡིན་གྱི། སྤོང་གཉེན་དུ་མི་བཞག་སྟེ། གཞན་དུ་ན། དབང་ཐོབ་ཕྱིར་དུ་དང༌། ཐོབ་ནས་སྒོམ་པའི་རྣམ་གཞག་འཆོལ་བར་འགྱུར་བས་སོ། ། གཉེན་པོ་དེ་ཡང་ས་བཅུ་པའི་བར་དུ་འགྲོ་བ་ཡིན་ཏེ། སྒོམ་སྤང་རྟོག་པ་དགུའི་གཉེན་པོ་སྦྱོར་འཇུག་གཉིས་གཉིས་སུ་དབྱེ་བ་དེའི་སྔོན་རོལ་ཏུ་ཡང་རྣམ་པར་སུན་འབྱིན་པའི་གཉེན་པོ་རེ་རེ་འགྲོ་དགོས་པས་སོ། །
དེ་ཡང་གང་ཞེ་ན། ལམ་ཕྱི་མ་དེ་ལ་ལྟོས་པའི་སྦྱོར་བ་ཉེར་བསྡོགས་དེའི་སྔ་རོལ་ཏུ་ལམ་སྔ་མ་དེའི་ཁྱད་པར་གྱི་ལམ་དུ་གྱུར་པའི་རྗེས་ཐོབ་ཀྱི་ཡེ་ཤེས་འབྱུང་བ་དེ་རྣམས་སོ། ། དེ་ལ་དགོངས་ནས་རྣམ་རྫོགས་སྦྱོར་བའི་སྦྱོར་མཐོང་སྒོམ་གསུམ་ཇི་སྙེད་པ་རྗེས་ཐོབ་ཀྱི་ཆ་ནས་བཤད་པར་མངོན་ནོ། ། འོ་ན་རྣམ་རྫོགས་སྦྱོར་བའི་ངོ་བོར་གྱུར་པའི་མཉམ་གཞག་ཡེ་ཤེས་མེད་ན་ནི་དེར་གྱུར་པའི་རྗེས་ཐོབ་མི་འབྱུང་ལ། ཡོད་ན་ནི་རྩེ་སྦྱོར་དུ་འཆད་དགོས་པས་རྣམ་རྩེ་གཉིས་ཀྱི་གོ་རིམ་འཆོལ་བ་མ་ཡིན་ནམ་ཞེ་ན། ཐེག་ཆེན་གྱི་སྦྱོར་ལམ་མཉམ་གཞག་ལ་ལྡོག་པས་ཕྱེ་ན་གཉིས་ཏེ། ཉོན་སྒྲིབ་ཀྱི་སྤོང་གཉེན་དང༌། ཤེས་སྒྲིབ་ཀྱི་ལས་ཕྱི་མ་རྩེ་སྦྱོར་དུ་འཇོག་ཀྱང༌། སྔ་མ་དེ་གང་ཟག་གི་བདག་མེད་པའི་རྣམ་པ་ཅན་དུ་ངེས་པས་ཤེས་སྒྲིབ་རྟོག་པའི་སུན་འབྱིན་པའི་གཉེན་པོ་ཙམ་ལས་མི་འཐོབ་ལ། ཉོན་སྒྲིབ་ཀྱི་ནི་སྤོང་གཉེན་ནོ། །
གཞན་དུ་དེ་དེའི་སྤོང་གཉེན་སྦྱོར་བའི་ལམ་དུ་མ་བཤད་ན། སྡུག་བསྔལ་ལ་ཆོས་བཟོད་ཉོན་སྒྲིབ་ཀྱི་སྤོང་གཉེན་བར་ཆད་མེད་ལམ་དུ་ཇི་ལྟར་འཆད། ཉོན་སྒྲིབ་ཀྱི་སྤོང་གཉེན་དུ་གྱུར་པའི་སྦྱོར་བ་དང་པོ་འཇོག་ན་བྱང་ཆུབ་སེམས་དཔས་ཉོན་མོངས་ཆེད་དུ་གཉེར་ནས་མི་སྤོང་བའི་རང་བཞིན་དང་འགལ་ལོ་ཞེ་ན། དེ་ལྟར་འཆད་པ་བྱང་སེམས་ཀྱི་མཐོང་ལམ་རྗེས་ཐོབ་ནས་ཡིན་གྱི། སྔ་རོལ་དུ་མ་ཡིན་ཏེ། གཞི་ཤེས་སྦྱོར་བའི་ཤེས་རྣམ་གྱི་སྐབས་སུ། ཉོན་མོངས་པའི་སྒྲིབ་པའི་གཉེན་པོ་ཉིད་དུ་ཟག་པ་མེད་པའི་ལམ་ཞེས་དང༌། ལམ་ཤེས་ཀྱི་རྣམ་པའི་སྐབས་སུ་བར་ཆད་མེད་པའི་ལམ་གྱི་རྣམ་པ་ཉོན་མོངས་པ་དང་མི་ལྡན་པའི་བཟོད་པ་གཞི་ཤེས་བཤད་པ་དང༌། རྣམ་པར་ཐར་པའི་སྒོ་དང་པོ་བདག་དང་བདག་གིར་ལྟ་བའི་གཉེན་པོར་བཤད་པ་དེ་ཡང༌། ངེས་འབྱེད་ཀྱི་སྐབས་ལ་དགོངས་པ་ཡིན་ཏེ།
བག་ལ་ཉལ་ཀུན་འཇོམས་པ་དང༌། ། ཞེས་མ་རིག་པ་དང་ལྟ་བའི་བག་ལ་ཉལ་ཆེད་དུ་གཉེར་ནས་སྤོང་བར་བཤད་པའི་ཕྱིར། དེ་འདྲ་དེ་ནི་རྩེ་སྦྱོར་དུ་ཡང་མཚུངས་སོ་ཞེ་ན། མ་ཡིན་ཏེ། རྣམ་ཀུན་ནི་སྒོམ་བྱུང་གི་ཐོག་མ་ཡིན་པས་དང་པོར་རྒྱུད་ལ་བསྐྱེད་ནས་ཤེས་དགོས་ལ། དེའི་མི་མཐུན་ཕྱོགས་མ་སྤངས་པར་ནི་རྒྱུད་ལ་བསྐྱེད་ནས་ཤེས་མི་ནུས་པའི་ཕྱིར། རྩེ་སྦྱོར་དུ་ནི་རྨི་ལམ་དུ་ཡང་ཉན་ཐོས་ཀྱི་ས་ཡིད་ལ་བྱེད་པ་སྤོང་བར་བཤད་པའི་ཕྱིར། གཉིས་པ་ཞར་ལས་བྱུང་བའི་དོན་ལ། ཚིག་དོན་དངོས་དང༌། མཐའ་གཞན་དཔྱད་པའོ། །
དང་པོ་ནི་སྐབས་སྔ་མ་དྲུག་ཏུ་སྦྱོར་མཐོང་སྒོམ་གསུམ་རེ་རེ་ཡང་དངོས་ཤུགས་ཅི་རིགས་པས་ལན་དྲུག་ཏུ་བསྟན་པ་ལ། མི་འདྲ་བའི་ཁྱད་པར་ཡོད་ན་དེ་ཉིད་འཆད་དགོས་ཤིང༌། མེད་ན་ནི་ཟློས་པར་འགྱུར་རོ། ། ཞེ་ན། ལན་ལ་གཉིས་ཏེ། མཁྱེན་གསུམ་གྱི་སྐབས་ནས་བསྟན་པའི་ལམ་གསུམ་གྱི་ཁྱད་པར་དང༌། སྦྱོར་བ་དང་པོ་གསུམ་གྱི་སྐབས་ནས་བསྟན་པའི་ལམ་གྱི་ཁྱད་པར་བཤད་པའོ། ། དང་པོ་ནི། ཐམས་ཅད་མཁྱེན་པ་ཉིད་ལ་སོགས་པའི་མངོན་པར་རྟོགས་པ་དང་པོ་གསུམ་གྱི་ལེའུར་འཇིག་རྟེན་པའི་ངེས་པར་འབྱེད་པའི་ཆ་དང་མཐུན་པ་སྔོན་དུ་འགྲོ་བས་འཇིག་རྟེན་ལས་འདས་པའི་མཐོང་བ་དང་སྒོམ་པའི་ལམ་གྱི་རྟོགས་པ་རེ་རེ་ལ་ཡང་ལན་གསུམ་གསུམ་དུ་བསྟན་པ་ལ་ནི་ཆོས་ཅན། མི་འདྲ་བའི་ཁྱད་པར་མེད་པར་བསྟན་པ་མ་ཡིན་ཏེ།
སྐབས་དང་པོ་ནི་རྣམ་པ་ཐམས་ཅད་སྐྱེ་བ་མེད་པར་རྟོགས་ནས་སྒོམ་པའི་ལམ་གསུམ་གྱི་དབྱེ་བས་དང༌། སྐབས་གཉིས་པར་ནི་ལམ་ཐམས་ཅད་སྐྱེ་བ་མེད་པར་རྟོགས་པའི་ལམ་གསུམ་གྱི་དབྱེ་བ་དང༌། སྐབས་གསུམ་པར་ནི་གཞི་ཐམས་ཅད་སྐྱེ་བ་མེད་པར་རྟོགས་པའི་ལམ་གསུམ་གྱི་དབྱེ་བས་ཕྱེ་ནས་བསྟན་པའི་ཕྱིར། གཉིས་པ་ནི། རྣམ་ཀུན་མངོན་པར་རྫོགས་པར་རྟོགས་པའི་སྐབས་ལ་སོགས་པ་གསུམ་དུ་ངེས་པར་འབྱེད་པའི་ཆ་དང་མཐུན་པ་ལ་སོགས་པའི་ལམ་གསུམ་གྱི་ཐ་སྙད་ལན་གསུམ་གསུམ་དུ་གསུངས་པ་ལ་ནི་ཆོས་ཅན། མི་འདྲ་བའི་ཁྱད་པར་མེད་པ་ཁོ་ནར་གསུངས་པ་མ་ཡིན་ཏེ། མི་འདྲ་བའི་ཁྱད་པར་ཇི་ལྟར་ཡོད་པའི་རྒྱུ་མཚན་དང༌། ཡོད་པ་ལྟར་བསྟན་པའི་དགོས་པ་གཉིས་གཟིགས་པའི་ཕྱིར། དང་པོ་རྒྱུ་མཚན་ནི། སྦྱོར་བ་དང་པོ་གསུམ་དུ་བསྟན་པའི་ལམ་གསུམ་པོ་ནི་རེ་རེ་ནས་རྣམ་པ་བརྒྱ་བདུན་བཅུ་རྩ་གསུམ་ལ་དབང་ཐོབ་ཕྱིར་དུ་དང༌།
དབང་ཐོབ་པའི་ཚུལ་གྱི་དང༌། བརྟན་པ་ཐོབ་ཕྱིར་དུ་སྒོམ་པ་གོང་ནས་གོང་གི་གནས་སྐབས་ཀྱི་ཁྱད་པར་གྱིས་ལམ་གསུམ་པོའི་རྣམ་པ་ཐམས་ཅད་ཡང་མི་འདྲ་བའི་ཁྱད་པར་གྱི་ལམ་གྱིས་བསྡུས་པའི་ཕྱིར། གཉིས་པ་ནི་ཁྱད་པར་ཇི་ལྟར་ཡོད་པ་དེ་བཞིན་དུ་ལམ་གསུམ་པོ་རེ་རེ་ནས་ལན་གསུམ་དུ་བསྟན་པ་ཆོས་ཅན། དགོས་པ་ཡོད་དེ། ཟག་པ་མེད་པའི་ཡེ་ཤེས་ཆུང་ངུ་སྦྱོར་བའི་ལམ་ཇི་སྙེད་པ་སྦྱོར་ལམ་པ་གཅིག་གི་རྒྱུད་ལ་དང༌། ཡེ་ཤེས་འབྲིང་མཐོང་ལམ་ཇི་སྙེད་པ་མཐོང་ལམ་པ་གཅིག་གི་རྒྱུད་ལ་དང༌། ཡེ་ཤེས་ཆེན་པོ་སྒོམ་ལམ་གྱི་མིང་ཅན་ཇི་སྙེད་པ་སྒོམ་ལམ་པ་གཅིག་གི་རྒྱུད་ལ་ཅིག་ཅར་སྐྱེའམ་སྙམ་པའི་དོགས་པ་དགག་པའི་ཕྱིར་ཡིན་པས་སོ། ། དེ་ལྟར་བསྟན་པས་དོགས་པ་དེ་ཁེགས་པ་ཡིན་ཏེ། ཟག་པ་མེད་པའི་ཡེ་ཤེས་ཆུང་ངུ་ལའང་དབང་ཐོབ་ཕྱིར་སོགས་གསུམ་དུ་ཕྱེ་བས་ཆུང་ངུ་ཐམས་ཅད་ཅིག་ཅར་དུ་སྐྱེ་བ་དང༌། འབྲིང་པོ་མཐོང་ལམ་ལ་དབང་ཐོབ་ཕྱིར་གྱི་མཐོང་ལམ་སོགས་གསུམ་དུ་ཕྱེ་བས།
ཡེ་ཤེས་འབྲིང་པོ་ཇི་སྙེད་པ་ཅིག་ཅར་དུ་སྐྱེ་བ་དང༌། ཆེན་པོ་སྒོམ་ལམ་ལ་དབང་ཐོབ་ཕྱིར་སོགས་གསུམ་དུ་ཕྱེ་བས་ཆེན་པོ་གང་ཡིན་ཅིག་ཅར་དུ་སྐྱེ་བར་དོགས་པ་ཁེགས་པའི་ཕྱིར། ལམ་གསུམ་པོ་རེ་རེ་ལ་ཡང་གསུམ་གསུམ་དུ་ཕྱེ་བའི་ཚུལ་ནི་རྣམ་རྫོགས་སྦྱོར་བའི་སྐབས་ཀྱི་སྦྱོར་ལམ་བསྒོམ་བྱ་རྣམ་པ་ལ་དབང་ཐོབ་ཕྱིར་གྱི་ལམ་ཡིན་པ་དང༌། རྩེ་སྦྱོར་གྱི་སྦྱོར་ལམ་དེ་ལ་དབང་ཐོབ་པའི་ལམ་ཡིན་པ་དང༌། མཐར་གྱིས་པའི་སྦྱོར་ལམ་བརྟན་པ་ཐོབ་ཕྱིར་གྱི་ལམ་ཡིན་པར་བཤད་པས། སྦྱོར་ལམ་དེ་གསུམ་བྱང་སེམས་ཀྱི་སྦྱོར་ལམ་པ་གཅིག་གི་རྒྱུད་ལ་རིམ་གྱིས་སྐྱེ་བར་གྲུབ་པ་ཡིན་པས་དང༌། ཆེ་འབྲིང་གཉིས་ལའང་དེ་ལྟར་སྦྱར་བས་སྐབས་བར་པ་གསུམ་གྱི་མཐོང་ལམ་གསུམ་ཡང་རིམ་གྱིས་སྐྱེ་བ་དང༌། དེ་ལྟ་བུའི་སྒོམ་ལམ་གསུམ་ཡང་རིམ་གྱིས་སྐྱེ་བར་གྲུབ་པས་སོ། ། གཉིས་པ་ནི། དེ་ལྟ་མོད་ཀྱི་སྐབས་དང་པོ་གསུམ་གྱི་ལམ་གསུམ་དང༌།
སྐབས་བར་པ་གསུམ་གྱི་ལམ་གསུམ་སོ་སོའི་ཁྱད་པར་ཅི་ཞེ་ན། དེའི་ཁྱད་པར་ནི་འཕགས་སེང་གིས་མཁྱེན་གསུམ་སྤྱིའི་སྒྲུབ་པ་དང༌། སྦྱོར་བ་བཞི་བྱེ་བྲག་གི་སྒྲུབ་པའི་ཁྱད་པར་ཕྱེ་བ་ལས་ཤེས་སོ། ། འདི་ཡང་ཉམས་ལེན་གྱི་ཚེ་རེ་རེ་ལ་གཉིས་ཀ་ཚང་དགོས་ཀྱང༌། བསྟན་ཚུལ་གྱི་དབྱེ་བས་སོ་སོར་ཕྱེ་བ་ཡིན་ཏེ། སྔ་མ་སྙིང་པོའི་དོན་ཡིད་ལ་བྱེད་ཚུལ་དང༌། ཕྱི་མ་མངོན་པར་རྟོགས་པའི་རིམ་པ་ཡིད་ལ་བྱེད་ཚུལ་གྱི་ཆ་ནས་བསྟན་པས་སོ། ། སྙིང་པོའི་དོན་ཡིད་ལ་བྱེད་ཚུལ་ལ་བསྟན་ཚུལ་གྱི་རིམ་པ་གཉིས་བྱུང་སྟེ། སྐབས་དང་པོ་གསུམ་དུ་སྐྱེ་མེད་གསུམ་ཐོས་བསམ་གྱིས་ཤེས་ནས་སྦྱོར་བ་བཞིའི་ཉམས་ལེན་གྱིས་དོན་གསུམ་པོ་དེ་ཉིད་དབང་ཐོབ་ཕྱིར་སོགས་ཀྱིས་རིམ་པས་སྒོམ་པར་བཤད་པའི་རིམ་པ་ནི་བསྒོམ་བྱ་རྣམ་པའི་གཞུང་གིས་གསལ་བར་བསྟན་ནོ། ། རིམ་པ་གཅིག་ནི་སྐབས་དང་པོ་གསུམ་གྱི་ལམ་གསུམ་པོས་སྐྱེ་མེད་གསུམ་ལ་གོམས་པ་མཐར་ཕྱིན་པར་བྱས་པས་རྒྱུན་མཐའི་ངེས་འབྱུང་སྒྲུབ་པ་ལ་ཐུག་པ་ནི་སྙིང་པོའི་སྒོམ་ཚུལ་གཅིག་དང༌།
སྙིང་པོའི་དོན་ཤེས་པ་དེ་ཉིད་ཀུན་ལ་ཁྱབ་བྱེད་དུ་བཞག་ནས་སྦྱིན་སོགས་དྲུག་པོ་རེ་རེ་ཡང་དྲུག་ལྡན་དུ་ཉམས་སུ་ལེན་པའི་རིམ་པ་གཅིག་གསུངས་པ་ནི་སྐབས་དང་པོར་བསྟན་པའི་མཚོན་བྱེད་ཀྱི་ཆོས་ཀྱི་ཉམས་ལེན་ནོ། ། སྐབས་དང་པོ་གསུམ་གྱི་ལམ་གསུམ་པོ་སྐྱེ་མེད་གསུམ་ཤེས་ནས་སྒོམ་པའི་ལྡོག་ཆ་ནས་བསྟན་པ་དེ་ལྟ་མོད་ཀྱི་སྦྱོར་བ་བཞིའི་ལམ་གསུམ་པོ་སྐྱེ་མེད་གསུམ་ལ་སླར་ཡང་དབང་ཐོབ་ཕྱིར་དུ་སྒོམ་པ་སོགས་ཡིན་པར་གང་ལས་འགྲུབ་ཅིང༌། དེ་ལྟར་གྲུབ་པའི་ཚེ་ཟློས་པའི་སྐྱོན་སོ་ན་གནས་པ་མ་ཡིན་ནམ་ཞེ་ན། ལམ་གསུམ་ལན་དྲུག་པོའི་བསྟན་ཚུལ་གྱི་ལྡོག་པ་མི་འདྲ་བས་ཉན་པ་པོའི་རྒྱུད་ལ་གོ་བ་སྐྱེ་ཚུལ་མི་འདྲ་བའི་ཕྱིར་ན་ཟློས་པའི་སྐྱོན་སྤོང་བར་ནུས་ཤིང༌། བསྟན་ཚུལ་མི་འདྲ་ཡང་ཉམས་ལེན་གྱི་ཚེ་ན་སྐབས་དང་པོ་གསུམ་གྱི་སྦྱོར་མཐོང་སྒོམ་གསུམ་གྱི་ཡེ་ཤེས་ལ་སྦྱོར་བ་བཞིའི་སྐབས་ཀྱི་ལམ་གསུམ་པོའི་ཉམས་ལེན་ཚང་མར་ཡོད་དགོས་པས་ན་སྐབས་དང་པོ་གསུམ་གྱི་ལམ་གསུམ་པོའི་ཉམས་ལེན་གྱིས་གྲུབ་ཟིན་སྦྱོར་བཞིའི་སྐབས་ནས་བསྟན་པའི་ལམ་གསུམ་པོའི་ཉམས་ལེན་གྱིས་བསྒྲུབ་དགོས་པར་ཐལ་བ་མ་ཡིན་ནོ། ། ཡང་འདི་སྙམ་དུ་རྩེ་སྦྱོར་གྱི་སྐབས་ནས་བསྟན་པའི་ལམ་གསུམ་ནི་སྤང་བྱ་རྟོག་པ་སོ་སོའི་གཉེན་པོར་དངོས་སུ་སྦྱར་བས་སྐྱེ་མེད་གསུམ་ལ་དབང་ཐོབ་པ་དང༌། མི་མཐུན་ཕྱོགས་ཀྱི་གཉེན་པོར་གོ་ནུས་མོད། རྣམ་ཀུན་གྱི་ལམ་གསུམ་པོ་ནི་ཕལ་ཆེར་རྗེས་ཐོབ་ཀྱི་སྤྱོད་པ་ཁོ་ནའི་ཆ་ནས་བཤད་ཅིང༌། ཁྱད་པར་དུ་སྒོམ་ལམ་དང་སྲིད་ཞི་མཉམ་ཉིད་སོགས་ལ་ནི་སྐྱེ་མེད་གསུམ་ལ་དབང་མ་ཐོབ་པའི་དོན་མ་ཚང་བས་ཁྱད་པར་བཤད་ཟིན་པ་དེ་དག་མི་འཐད་དོ་ཞེ་ན། ལན་ནི།
རྣམ་རྫོགས་སྦྱོར་བ་ལ་གཉིས་ཏེ་རྩེ་སྦྱོར་སྔོན་དུ་སོང་བ་དང༌། དེའི་རྗེས་ལ་ཐོབ་པའོ། ། དང་པོ་ཉམས་སུ་ལེན་ཚུལ་ནི། སྤྱིར་རྣམ་ཀུན་ཙམ་གྱི་སྐབས་ནས་བཤད་པའི་རྣམ་པ་ནས་མཚན་ཉིད་ཀྱི་བར་གྱི་ཉམས་ལེན་དེ་དག་སྦྱོར་བ་བཞི་ག་ལ་ཁྱབ་བྱེད་དུ་འགྲོ་བ་ལས། ལས་དང་པོ་པས་ཐོག་མར་ཉམས་སུ་ལེན་ཚུལ་ཞིག་བྱུང་བ་དེ་ལ་ནི་རྣམ་རྫོགས་སྦྱོར་བ་དང་སྐབས་དེའི་ཐར་པ་ཆ་མཐུན་ཞེས་བྱ། ཚོགས་ལམ་དེའི་མཐར་ཐུག་སྐྱེས་པའི་དྲོད་སོགས་དང་པོ་གསུམ་ཉོན་མོངས་པའི་སྒྲིབ་པ་དང་ཤེས་སྒྲིབ་གཟུང་རྟོག་ཙམ་གྱི་གཉེན་པོར་གྱུར་ལ། མཐོང་སྒོམ་ལམ་གྱི་སྤང་བྱ་རྟོག་པའི་གཉེན་པོར་མ་གྱུར་པའི་གནས་སྐབས་དེ་ལ་ནི་འཛིན་པ་ཆོས་ཀྱི་བདག་མེད་ལ་དབང་ཐོབ་ཕྱིར་དུ་སྒོམ་པ་ཞེས་བྱ་ཞིང༌། དེ་འདྲའི་སྦྱོར་ལམ་མཉམ་གཞག་དེ་ནི། ཇི་སྐད་དུ། ཐར་པའི་ཆ་དང་མཐུན་པ་སྐྱེས་པའི་སྤྲོ་བ་ཅན་ལ་ངེས་པར་འབྱེད་པའི་ཡན་ལག་འབྱུང་བས།
དེའི་ཡན་ལག་ཅེས་པས་བསྟན་ནོ། ། རྩ་བར་ནི་རྗེས་ཐོབ་དངོས་སུ་བསྟན་པས་མཉམ་གཞག་མཚོན་ནུས་པ་ཡིན་ཏེ། མཉམ་གཞག་སྔོན་དུ་མ་སོང་བའི་རྗེས་ཐོབ་མི་སྲིད་པས་སོ། ། རྗེས་ཐོབ་འདི་ཡང་རྟགས་ཀྱི་རྩེ་སྦྱོར་ལ་ལྟོས་ནས་ལས་དང་པོ་པར་གྱུར་པ་ཡིན་ཏེ། འདིར་ནི་ཐབས་ཀྱི་ཆ་ནས་བཤད་ལ། དེར་ནི་ཤིན་ཏུ་གོམས་པའི་ཤེས་རབ་ཀྱི་དབང་དུ་བྱས་པའི་ཕྱིར། རྩེ་སྦྱོར་ཐོབ་རྗེས་ཀྱི་རྣམ་ཀུན་ནི་ལམ་གསུམ་པོའི་མཉམ་གཞག་གིས་དྲངས་པའི་རྗེས་ཐོབ་ཀྱི་ཤེས་པ་སྤང་བྱ་ཤེས་སྒྲིབ་མཐོང་སྤང་དང༌། སྒོམ་སྤང་དུ་གྱུར་པའི་ཕྱི་མ་དེ་དང་དེ་དག་གི་སྤོང་གཉེན་སྦྱོར་འཇུག་ལ་མ་རེག་པའི་བར་ན་ཡོད་པ་རྣམས་ཏེ། དྲོད་སོགས་དང་པོ་གསུམ་གྱི་རྗེས་ཐོབ་ནས་ས་བདུན་པའི་བར་དུ་བཞག་གོ ། ས་བརྒྱད་པ་ཡན་གྱི་སྒོམ་ལམ་དང༌།
སྲིད་ཞི་མཉམ་ཉིད་སོགས་ལ་རྣམ་པ་བརྒྱ་བདུན་བཅུ་རྩ་གསུམ་རྫོགས་པར་བསྒོམས་པས་རྣམ་ཀུན་ཙམ་གྱི་དོན་ཚང་ཡང༌། དབང་ཐོབ་ཕྱིར་དུ་སྒོམ་པ་སོགས་ཁྱད་པར་ཅན་གྱི་དོན་མ་ཚང་བས་རྣམ་ཀུན་ཁྱད་པར་ཅན་དུ་མི་འཇོག་ལ། ས་བཅུ་པའི་བར་དུ་བཞག་པ་ནི་ཙམ་པོ་ལ་བསམས་པའོ། ། དེས་ན་སྐབས་བཞི་པར་བསྟན་པའི་ལམ་ཇི་སྙེད་པ་རྣམ་ཀུན་ཁྱད་པར་ཅན་དུ་མ་ངེས་པས་སྐྱོན་མེད་དོ། ། གཉིས་པ་གནས་སྐབས་དེ་ནས་ཐོབ་པའི་ཡོན་ཏན་བཤད་པ་ལ། སྤྱིའི་མཚམས་སྦྱར། སོ་སོའི་རང་བཞིན་རྒྱས་པར་བཤད། བཤད་ཟིན་རྣམས་ཀྱི་དོན་བསྡུ་བའོ། ། དང་པོ་ནི། ཇི་སྐད་བཤད་པའི་ངེས་པར་འབྱེད་པའི་ཆ་དང་མཐུན་པ་སྐྱེས་པ་ལས་ཕྱིར་མི་ལྡོག་པའི་བྱང་ཆུབ་སེམས་དཔའི་དགེ་འདུན་འབྱུང་བས་ཞེས་སོགས་སོ། །
གཉིས་པ་ལ་གཉིས་ཏེ། མདོར་བསྟན་པ་དང༌། རྒྱས་པར་བཤད་པའོ། ། དང་པོ་ནི་མདོ་ན་གསུམ་གའི་ཐུན་མོང་གི་མདོར་བསྟན་མེད་ཀྱང༌། བསྟན་བཅོས་སུ་ཐུན་མོང་གི་མདོར་བསྟན་མཛད་པ་ཆོས་ཅན། དགོས་པ་ཡོད་དེ། ཚིག་ཉུང་ངུས་རྟགས་ཀྱི་རྣམ་གཞག་རྒྱས་པ་ཁོང་དུ་ཆུད་ནུས་པའི་ཕྱིར། དེའི་དོན་འབྱེད་པ་ནི། དཔའ་བོ་བྱང་ཆུབ་སེམས་དཔའ་སློབ་པ་གང་དག་ལས། དབང་རྣོན་ངེས་པར་འབྱེད་པའི་ཆ་དང་མཐུན་པ་བཞི་དང༌།
དབང་འབྲིང་མཐོང་བའི་ལམ་དང༌། དབང་རྟུལ་སྒོམ་པའི་ལམ་ལ་གནས་པ་གང་དག་ཡིན་པ་དེ་དག་ནི་ཆོས་ཅན། ཕྱིར་མི་ལྡོག་པའི་དགེ་འདུན་དུ་མཚོན་པར་བྱ་བའི་མཚན་ཉིད་ཅན་ཡིན་ཏེ། དེའི་རྟགས་ཉི་ཤུ་པོ་དེ་དང༌། བཅུ་དྲུག་པོ་དེ་དང༌། བརྒྱད་པོ་དེ་རྟོགས་པའི་ཚུལ་གྱིས་ལམ་ལ་གནས་པའི་ཕྱིར་དང༌། འདིར་སྦྱོར་མཐོང་གཉིས་ཀྱི་རྟགས་འཆད་པ་ན། རྩ་བར་རྗེས་ཐོབ་ཀྱི་སྤྱོད་པ་དངོས་སུ་བཤད་ནས། མཉམ་གཞག་གི་རྟོགས་པ་ཤུགས་ལ་གོ་ནུས་པའི་ཚུལ་དང༌། འགྲེལ་པར་ནི་རྗེས་ཐོབ་ཀྱི་སྤྱོད་པ་ཁྱད་པར་ཅན་དེ་དང་དེའི་རྒྱུ་མཉམ་གཞག་གི་རྟོགས་པ་རེ་རེ་ཞིང་རྒྱུ་འབྲས་སུ་སྦྱར་ནས་རྟགས་ཆོས་ཀྱི་འབྲེལ་པ་ངེས་པའི་ཚུལ་གྱིས་བཤད།
དེའི་རིགས་པས་སྒོམ་ལམ་པ་ཕྱིར་མི་ལྡོག་པའི་རྟགས་ཀྱང༌། མཉམ་གཞག་ཏུ་ཟབ་མོ་བརྒྱད་རྟོགས་པ་དང༌། དེས་དྲངས་པའི་རྗེས་ཐོབ་ཀྱི་སྤྱོད་པ་རྟགས་སུ་འགྲོ་བའི་ཚུལ་ངེས་པར་བྱ་བ་ཡིན་ནོ། ། དེ་ལ་ཡང་རང་བཞིན་དང་འབྲས་བུའི་རྟགས་སུ་འགྲོ་ཚུལ་དང༌། དེ་རེ་རེ་ལ་ཡང་རང་དོན་དང་གཞན་དོན་སྐབས་སུ་འགྲོ་ཚུལ་གཉིས་སུ་དབྱེ་དགོས་པ་ལས། དང་པོ་ནི་ཇི་སྐད་དུ། རྒྱུ་ཚོགས་པ་ལས་འབྲས་སྐྱེ་བར། ། ཞེས་སོགས་འབྱུང་བ་ལྟར་བྱང་སེམས་སྦྱོར་ལམ་པ་དབང་རྣོན་ཆོས་ཅན། ཐེག་པ་གཞན་གྱི་བར་མ་ཆོད་པར་རང་རྒྱུད་ལ་རྣམ་མཁྱེན་གྱི་ཡེ་ཤེས་འབྱུང་དུ་རུང་སྟེ། བརྩེ་བ་སྙིང་རྗེ་ཆེན་པོ་དང༌།
སྟོང་ཉིད་རྟོགས་པའི་ཤེས་རབ་དང༌། ཀུན་རྫོབ་བྱང་ཆུབ་ཀྱི་སེམས་ཏེ་རྣམ་མཁྱེན་དེའི་རྒྱུ་ཚོགས་གྲངས་ཚང་བའི་ཕྱིར། དེའི་ཁྱབ་འབྲེལ་དངོས་པོ་སྟོབས་ཤུགས་ཀྱི་རིགས་པས་འགྲུབ་ལ། གསུམ་པོ་དེ་རྣམ་མཁྱེན་གྱི་རྒྱུ་ཚོགས་གྲངས་ཚང་ཡིན་པར་ནི། ཇི་སྐད་དུ། སྙིང་རྗེའི་སེམས་དང་གཉིས་སུ་མེད་བློ་དང༌། ། བྱང་ཆུབ་སེམས་ནི་རྒྱལ་སྲས་རྣམས་ཀྱི་རྒྱུ། ། ཞེས་པ་ལྟ་བུའི་ལུང་གིས་འགྲུབ་པ་དང༌། དེའི་ཕྱོགས་ཆོས་ནི། རྒོལ་བ་རང་ངོར་མངོན་སུམ་གྱིས་གྲུབ་པ་དེའི་ཚེ།
རང་དོན་སྐབས་ཀྱི་གཏན་ཚིགས་སུ་འགྱུར་ལ། རྒོལ་བ་གཞན་གྱི་ངོར་ཕྱོགས་ཆོས་མངོན་སུམ་གྱིས་མ་གྲུབ་པ་དེའི་ཚེ་འབྲས་བུའི་རྟགས་ཀྱི་སྒྲུབ་ཚུལ་ནི། དེ་ཆོས་ཅན། མཉམ་གཞག་ཏུ་རྒྱུ་ཚོགས་གསུམ་པོ་དེ་སྔོན་དུ་སོང་བ་ཡིན་ཏེ། གཞན་དོན་དུ་དམྱལ་བ་ཡང་ཚོལ་བ་ལྟ་བུའི་དང༌། གཟུགས་སོགས་ལ་བདེན་ཞེན་མངོན་གྱུར་པ་བཟློག་པ་ལྟ་བུའི་རྗེས་ཀྱི་སྤྱོད་པ་ཁྱད་པར་ཅན་དང་ལྡན་པའི་ཕྱིར། ཞེས་འགོད་པར་བྱ་སྟེ། ཇི་སྐད་དུ། དུ་བ་ལས་ནི་མེ་ཤེས་དང༌། ། ཞེས་སོགས་འབྱུང་བ་ལྟར་རོ། །
ཕྱོགས་ཆོས་ནི་རྒོལ་བ་གཞན་དེའི་མངོན་སུམ་གྱིས་འགྲུབ་ལ། ཁྱབ་འབྲེལ་ནི། གཟུགས་ལ་སོགས་ལས་ལྡོག་སོགས་རྟགས། ། ཕྱིར་མི་ལྡོག་པའི་རྟགས་དག་ཡིན། ། ཞེས་པའི་ལུང་དཔྱད་གསུམ་གྱིས་དག་པའི་ཚེ་ན་འགྲུབ་པའོ། ། འདི་ཡང་གཞན་རྒྱུད་ལ་གློ་བུར་བའི་རྟགས་ཀྱིས་དཔོག་ནུས་པ་དེའི་ཚེ་རང་དོན་སྐབས་ཀྱི་གཏན་ཚིགས་སོ། ། དེ་ལྟར་གྲུབ་ནས་གང་ཟག་དབང་རྟུལ་འགའ་ཞིག་གི་ངོར། དེ་ལྟ་བུ་ཆོས་ཅན་དུ་བཟུང་ནས་རྫོགས་བྱང་ལས་ཕྱིར་མི་ལྡོག་ཏུ་སྒྲུབ་པ་ལ་ཐེག་པ་གཞན་གྱིས་བར་མ་ཆད་པར་རང་རྒྱུད་ལ་རྣམ་མཁྱེན་གྱི་ཡེ་ཤེས་འབྱུང་དུ་རུང་བ་གཏན་ཚིགས་བཀོད་པ་ནི་ཐ་སྙད་འབའ་ཞིག་སྒྲུབ་པའི་གཏན་ཚིགས་སོ། ། གཉིས་པ་ལ་གསུམ་ལས། དང་པོ་སྦྱོར་ལམ་པ་ཕྱིར་མི་ལྡོག་པའི་རྟགས་བཤད་པ་ལ།
བསྟན་པ་དང༌། བཤད་པའོ། ། དང་པོ་ལ་མདོ་ལོགས་པ་མེད་པས། མཚམས་སྦྱོར་དང་རྩ་བ་གཞུང་བཞིན་དུ་བཞག་ནས། འགྲེལ་པ་ནི། བྱེད་པ་པོ་མདོ་ལས་གསུངས་པའི་གཟུགས་ལ་སོགས་པ་ལས་ལྡོག་པ་དང༌། ཐེ་ཚོམ་མེད་པ་ལ་སོགས་པའི་རྣམ་པ་ཉི་ཤུས་བྱ་བ་གང་ལ་གནས་པའི་ཡུལ་བྱང་ཆུབ་སེམས་དཔའ་ངེས་པར་འབྱེད་པའི་ཆ་དང་མཐུན་པ་ལ་གནས་པ་རྣམས་ཀྱི་ལས་སུ་བྱ་བ་ཕྱིར་མི་ལྡོག་པའི་མཚན་ཉིད་དེ། གོ་བྱེད་དུ་ཤེས་པར་བྱ་བ་ཡིན་ནོ། ། གཉིས་པ་བཤད་པ་ལ་གསུམ་ལས། མཚམས་སྦྱར་བ་ནི་གཞུང་བཞིན་དང༌།
རྩ་བ་ལ་རབ་འབྱོར་གྱིས་གསོལ་པ། བྱང་ཆུབ་སེམས་དཔའ་གང་དག་རྣམ་པ་དང་རྟགས་དང་མཚན་མ་ཇི་ཙམ་གྱིས་ན་ཕྱིར་མི་ལྡོག་པར་རིག་པར་བགྱི། བཀའ་སྩལ་པ། གཟུགས་ལས་ལྡོག་ན་རྫོགས་པའི་བྱང་ཆུབ་ལས་ཕྱིར་མི་ལྡོག་གོ ། ཞེས་སོགས་ཀྱི་མདོ་ཚན་བཅུ་དྲུག་ཆོས་ཅན། བྱང་སེམས་སྦྱོར་ལམ་པ་ཕྱིར་མི་ལྡོག་པའི་གཏན་ཚིགས་བཤད་པ་ཡིན་ཏེ། ཞེས་སྦྱར། འགྲེལ་པ་ནི། བྱེད་པ་པོ་མདོ་དང་རྒྱན་ལས་གསུངས་པའི་རྟགས་ཉི་ཤུ་པོ་འདི་དག་གིས། བྱ་བ་གང་ལ་གནས་པའི་གཞི་དྲོ་བ་དང་རྩེ་མོ་དང་བཟོད་པ་དང་ཆོས་ཀྱི་མཆོག་ལ་གནས་པའི་བྱང་ཆུབ་སེམས་དཔའ་སོ་སོ་བ་རྣམས་ནི་ལས་སུ་བྱ་བ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ལས་ཕྱིར་མི་ལྡོག་པར་ཤེས་པར་བྱའོ། །
ཉི་ཤུ་པོ་གང་ཞེ་ན། དེ་ལ་བཞི་ལས། དྲོད་ཀྱི་རྟགས་བཅུ་གཅིག་ནི། རྒྱུ་མཉམ་གཞག་ཏུ་ཆོས་ཐམས་ཅད་ངོ་བོ་ཉིད་མེད་པར་རྟོགས་པས་འབྲས་བུ་རྗེས་ཐོབ་ཏུ་གཟུགས་ལ་སོགས་པའི་ཆོས་ལ་ཞེན་པ་བཟློག་པ་དང༌། རྒྱུ་དཀོན་མཆོག་ལ་ཤེས་ནས་དད་པ་ཐོབ་པས་འབྲས་བུ་དེའི་ཡོན་ཏན་ཐེ་ཚོམ་ཟད་པའི་རྗེས་ཀྱི་སྤྱོད་པ་དང༌། རྒྱུ་མི་ཁོམ་པ་བརྒྱད་དུ་མི་སྐྱེ་བའི་སྨོན་ལམ་གྲུབ་པས། འབྲས་བུ་དེ་དག་གི་སྐྱེ་བ་ཟད་པ་ནི་དེ་གང་ལ་སྤྱོད་པའི་བྱང་སེམས་ཕྱིར་མི་ལྡོག་པའི་གཏན་ཚིགས་སོ། ། འདིར་འགྲེལ་ཆེན་ལ་བརྟེན་ནས་མ་ངེས་པའི་རིགས་ཅན་གྱི་བྱང་སེམས་ཆོས་ཅན་དུ་འཛིན་པར་བཞེད་ཀྱང༌། གཏན་ཚིགས་དེ་དག་དང་ལྡན་ན། གང་ལ་ཤེས་འདོད་དང་དཔག་འདོད་ཞུགས་པ་དེ་ཉིད་ཆོས་ཅན་དུ་བཟུང་ངོ༌། །
གཏན་ཚིགས་དེ་དག་དང་ལྡན་ཡང་དབང་རྟུལ་ལ་སྒྲུབ་མི་ནུས་ན། རྟགས་ཆོས་ཀྱི་འབྲེལ་བ་འཁྲུལ་པས་དབང་རྣོན་ཡིན་པ་གཏན་ཚིགས་སུ་འགོད་དགོས་པར་འགྱུར་རོ། ། ཡང་གཏན་ཚིགས་ཉི་ཤུ་པོ་ཐམས་ཅད་ཀྱི་སྐབས་སུ་ཤེས་ནས་དད་པ་ཐོབ་པས། ཞེས་སོགས་གཞུང་སྔ་མ་རྣམས་རྟགས་སུ་བཀོད་ནས། ཐེ་ཚོམ་ཟད་པ་སོགས་ཕྱི་མ་རྣམས་བསྒྲུབ་བྱའི་ཆོས་བྱེད་པ་ནི་རྒྱུ་རྟགས་སུ་བཀོད་ནས་འབྲས་བུ་སྒྲུབ་པར་སོང་བས། གཏན་ཚིགས་རྣམ་དག་ཏུ་འགྲོ་དཀའ་བའི་ཕྱིར་ན་རྒྱུ་ལས་འབྲས་བུ་འབྱུང་རུང་དུ་སྒྲུབ་པའམ། ཡོན་ཏན་ལ་ཐེ་ཚོམ་ཟད་པ་ལྟ་བུ་ཆོས་ཅན་དུ་བཟུང་ནས་རང་རྒྱུ་ཤེས་ནས་དད་ཐོབ་སྔོན་སོང་དུ་སྒྲུབ་པ་ལྟ་བུའི་ཚུལ་གྱིས་གཏན་ཚིགས་སུ་བཀོད་ན་ལེགས་སོ། ། བརྒྱད་པོ་གང་ཞེ་ན། དབང་པོ་མ་ཚང་བ་སོགས་གཅིག་ཏུ་བསྡུས་ནས་གཞུང་ཇི་ལྟ་བ་བཞིན་ནོ། ། གཏན་ཚིགས་བཞི་པ་ནི།
སེམས་ཅན་ལ་དམིགས་པའི་སྙིང་རྗེས་བདག་དགེ་བ་ལ་གནས་ནས་གཞན་ཡང་དགེ་བའི་ཆོས་ལ་སྦྱོར་བ་དང༌། མཉམ་གཞག་ཏུ་བདག་དང་གཞན་དུ་བརྗེ་བའི་སེམས་ཐོབ་པ་ཉིད་ཀྱི་རྗེས་ཐོབ་ཏུ་རང་གིས་བྱས་པའི་སྦྱིན་སོགས་ཀྱི་དགེ་བ་སེམས་ཅན་གཞན་གྱི་ཡུལ་ལ་ཡོངས་སུ་བསྔོ་བ་དང༌། མཉམ་གཞག་ཏུ་ཆོས་ཟབ་མོ་ཡང་དག་པར་རྫོགས་པས་རྗེས་ཐོབ་ཏུ་ཟབ་མོའི་དོན་ལ་སོམ་ཉི་མེད་པར་གཞན་ལ་སྟོན་ནུས་པ་དང༌། བསམ་པས་གཞན་ལ་ཕན་པ་ཉིད་དུ་ཞུགས་པས་སྦྱོར་བ་ལུས་དང་ངག་དང་ཡིད་ཀྱི་ལས་དང་ལྡན་པ་དང༌། བསླབ་པ་གསུམ་ལ་སློབ་པའི་སྦྱོར་བ་ཕུན་སུམ་ཚོགས་པས་གསུམ་པོ་ལ་བར་དུ་གཅོད་པའི་སྒྲིབ་པ་ལྔ་པོ་དག་རྗེས་ཐོབ་ཀྱི་དུས་གང་དུ་ཡང་མི་འགྲོགས་པ་དང༌། ལྔ་པོ་གང་ཞེ་ན། འདོད་པ་ལ་འདུན་པ་དང་གནོད་སེམས་གཉིས་ཀྱི་ནི་ཚུལ་ཁྲིམས་ཀྱི་བསླབས་པ་ལ་སྒྲིབ། གཉིད་དང་རྨུགས་པས་ལྷག་པ་ཏིང་ངེ་འཛིན་གྱི་བསླབ་པ་ལ་སྒྲིབ། རྒོད་པ་དང་འགྱོད་པ་དང་ཐེ་ཚོམ་དག་གིས་ནི་ཤེས་རབ་ཀྱི་བསླབ་པ་ལ་སྒྲིབ་པའོ། ། ཡང་མཉམ་གཞག་ཏུ་གཉེན་པོ་སྟོང་པ་ཉིད་བསྒོམ་པ་ལ་བརྩོན་པ་ཉིད་ཀྱིས་རྗེས་ཐོབ་ཏུ་མ་རིག་པ་དང་ལྟ་བའི་བག་ལ་ཉལ་འཇོམས་པའི་ལུས་ངག་གི་བྱེད་པ་ཅན་དང༌།
བླང་དོར་གྱི་གནས་ལ་རྟག་ཏུ་མཉམ་པར་བཞག་པ་ཉིད་ཀྱིས་དྲན་པ་དང་ཤེས་བཞིན་དང་ལྡན་པ་དང་ཞེས་པ། འདིར་སྔ་ཕྱི་བཟློག་སྟེ་བཤད་ན་གོ་བདེ་བར་མངོན་ནོ། ། ཕྱི་ནང་གི་གཙང་སྦྲ་ཀུན་ཏུ་སྤྱོད་པ་ཉིད་ཀྱིས་གོས་ལ་སོགས་པ་གཙང་བ་ཞེས་བྱ་བ་རྣམས་སོ། ། གཉིས་པ་རྩེ་མོའི་རྟགས་དྲུག་ནི། དགེ་བའི་རྩ་བ་འཇིག་རྟེན་ཐ་མལ་པ་ལས་མངོན་པར་འཕགས་པ་ཉིད་ཀྱིས་ཕྱིའི་ལུས་ལ་སྲིན་བུའི་རིགས་བརྒྱད་ཁྲི་མི་འབྱུང་བ་དང༌། ནང་དུ་མ་ཆགས་པ་སོགས་དགེ་བའི་རྩ་བ་གསུམ་རྣམ་པར་དག་པས་རྗེས་ཀྱི་སེམས་ལ་གྱ་གྱུ་མེད་པ་དང༌། ནང་དུ་རྙེད་པ་དང་བཀུར་སྟི་སོགས་ལ་མི་ལྟ་བའི་སེམས་ཡོད་པ་ཉིད་ཀྱིས་རྗེས་ཐོབ་ཏུ་ཕྱག་དར་ཁྲོད་ལ་སོགས་པ་སྦྱངས་པའི་ཡོན་ཏན་ཡང་དག་པར་ལེན་པ་དང༌། ནང་དུ་སྦྱིན་པ་ལ་སོགས་པའི་ཁྱད་པར་མཆོག་ཏུ་བསྒྲུབ་པས་རྗེས་ཐོབ་ཏུ་དེ་དག་དང་འགལ་བ་སེར་སྣ་དང་འཆལ་པའི་ཚུལ་ཁྲིམས་སོགས་མེད་པ་དང༌། ཆོས་ཐམས་ཅད་ཆོས་ཀྱི་དབྱིངས་སུ་ཡང་དག་པར་བསྡུད་པ་ཉིད་ཀྱི་ཆོས་ཉིད་དང་མི་འགལ་བར་ཤེས་རབ་ཀྱི་ཕ་རོལ་ཏུ་ཕྱིན་པ་དང་ལྡན་པ་འགྲོ་བ་དང༌། འགྲོ་བ་ཐམས་ཅད་བུ་གཅིག་པ་ལྟར་བདག་ཉིད་ཀྱིར་བྱས་པ་ཉིད་ཀྱིས་གཞན་གྱི་དོན་དུ་དམྱལ་བ་ཡང་འདོད་པ་ཞེས་བྱ་བ་དང་དྲུག་གོ །
གསུམ་པ་བཟོད་པའི་རྟགས་གཉིས་ནི། རང་གི་རྟོགས་པ་ལ་ཡིད་ཆེས་པའི་ཆོས་ཉིད་ཀྱིས་གཞན་གྱིས་བཀྲིར་མི་བཏུབ་པ་དང༌། སངས་རྒྱས་ཉིད་ཀྱིས་གསུངས་པའི་ཐབས་ཤེས་པ་ལ་མཁས་པ་ཉིད་ཀྱིས་བླ་མེད་བྱང་ཆུབ་ཀྱི་ལམ་ལྟར་བཅོས་མ་ཉེ་བར་སྟོན་པའི་བདུད་ལ་བདུད་ཉིད་དུ་རྟོགས་པ་ཞེས་བྱ་བ་སྟེ་གཉིས་དང༌། བཞི་པ་ཆོས་མཆོག་གི་རྟགས་ནི། སྤྱོད་པ་ཐམས་ཅད་ལ་འཁོར་གསུམ་དུ་མཚན་མར་འཛིན་པ་རྣམ་པར་དག་པས་སངས་རྒྱས་དགྱེས་པའི་སྤྱོད་པ་ཅན་ཞེས་བྱ་བ་འདི་རྣམས་སོ། ། གསུམ་པ་མཐོང་ལམ་པ་ཕྱིར་མི་ལྡོག་པའི་རྟགས་བཤད་པ་ལ་གཉིས་ལས། དང་པོ་བསྟན་པ་ལ། མཚམས་སྦྱར་སོགས་གསུམ་ནི་གཞུང་ཇི་ལྟ་བ་བཞིན་ཏེ། མདོ་ལས་ནི་བསྟན་བཤད་གཉིས་སུ་ཕྱེ་བ་མེད་དོ། ། རྩ་བར་ནི།
གཟུགས་སོགས་འདུ་ཤེས་ལྡོག་པ་སོགས་སྒྲས་ཟིན་གྱི་བཅུ་དྲུག་པོ་འདི་ཉིད་ཤེས་བཟོད་སྐད་ཅིག་མ་བཅུ་དྲུག་གི་ངོས་འཛིན་དུ་མཛད་ནས་དེ་ཉིད་རྟགས་སུ་བཤད་ལ། འགྲེལ་པར་ནི་མཉམ་གཞག་གི་ཤེས་བཟོད་བཅུ་དྲུག་པོ་ངོས་བཟུང་ནས་རྩ་བའི་ཚིག་ཟིན་གྱི་བཅུ་དྲུག་པོ་ནི་མཉམ་གཞག་དེས་དྲངས་པའི་རྗེས་ཐོབ་ཏུ་བཤད་ནས་དེའི་རྟགས་སུ་མཛད་པ་དང༌། དེ་ལ་མཉམ་གཞག་གཅིག་གི་མིང་གིས་འདོགས་པའི་ཆོས་གསུམ་ཚང་བར་བྱེད་དོ། ། གཉིས་པ་བཤད་པ་ལ། དང་པོ་རྩ་བ་ནི། རབ་འབྱོར་གྱིས་གསོལ་པ། བྱང་སེམས་ཆེན་པོ་གང་ལས་ལྡོག་ན་བྱང་ཆུབ་ལས་ཕྱིར་མི་ལྡོག་པ་ལགས། བཀའ་སྩལ་པ། གཟུགས་ཀྱི་འདུ་ཤེས་དང་ཚོར་བའི་འདུ་ཤེས་ལས་ཕྱི་ལྡོག་ན་རྫོགས་པའི་བྱང་ཆུབ་ལས་ཕྱིར་མི་ལྡོག་གོ ། ཞེས་སོགས་ཀྱི་མདོ་ཚན་ཆོས་ཅན།
ཤེས་བཟོད་སྐད་ཅིག་མས་དྲངས་པའི་རྗེས་ཐོབ་ཀྱི་སྤྱོད་པ་བཅུ་དྲུག་ངོས་བཟུང་བ་ཡིན་ཏེ་ཞེས་སྦྱར། འགྲེལ་པ་ལ་གཉིས་ཏེ། དངོས་བསྟན་རྟགས་ཀྱི་དབྱེ་བ་དང༌། རྟགས་དེ་དག་མཉམ་གཞག་ཡིན་པ་ལ་རྩོད་པ་སྤང་བའོ། ། དང་པོ་ལ་བཞི་ལས། སྡུག་བདེན་གྱི་རྣམ་པའི་དབང་དུ་བྱས་པ་ནི། མཉམ་གཞག་ཏུ་གཟུགས་སོགས་རང་གི་མཚན་ཉིད་ཀྱིས་སྟོང་པ་ཉིད་དུ་རྟོགས་པས། རྗེས་ཐོབ་ཏུ་གཟུགས་ལ་སོགས་པའི་ཆོས་སུ་མཚན་མར་རྟོག་པ་ལས་ལྡོག་པ་དང༌། དེ་བཞིན་མཉམ་རྗེས་སོ་སོར་སྦྱར་ནས་བསམ་གཏན་དང་གཟུགས་མེད་ལ་ཞུགས་ཀྱང་དེའི་དབང་གིས་སྐྱེ་བའི་ཡན་ལག་ཡོངས་སུ་ཟད་པ་ཞེས་བྱ་བའི་བར་ནི་སྡུག་བདེན་གྱི་རྣམ་པའི་དབང་དུ་བྱས་པའོ། ། དེ་བཞིན་དུ་ཀུན་འབྱུང་གི་རྣམ་པ་གཞུང་ཇི་ལྟ་བ་བཞིན་དུ་དང༌།
གསུམ་པ་འགོག་པའི་རྣམ་པ་ལ་བཞི་སྟེ། ཤེས་བྱ་ཕུང་སོགས་ལ་ཞེན་པ་དགག་པ་དང༌། མི་མཐུན་ཕྱོགས་ལ་ཞེན་པ་དགག་པ། གཉེན་པོ་རྣམ་བྱང་ལ་ཞེན་པ་དགག་པ། མིང་ལ་ཞེན་པ་དགག་པའོ། ། དང་པོ་ནི། མཉམ་གཞག་ཏུ་སྟོང་པ་ཉིད་ལ་མཆོག་ཏུ་གནས་པ་ཉིད་ཀྱིས་རྗེས་ཐོབ་ཏུ་ཕུང་པོ་དང་སྐྱེ་མཆེད་དང་ཁམས་རྣམས་ལ། མདོ་ལས་སྦྱོར་བ་དང་རྗེས་སུ་སྦྱོར་བ་དག་ཏུ་མི་བྱའོ། ། ཞེས་གསུངས་པ་དེ་ལྟར། དང་པོ་ཞེན་པ་སྦྱོར་བ་དང༌།
རྒྱུན་དུ་ཞེན་པ་རྗེས་སུ་སྦྱོར་བའི་གནས་པ་སོ་སོར་བཀག་པ་དང༌། གཉིས་པ་ནི། མཉམ་གཞག་ཏུ་མི་མཐུན་པའི་ཞེས་སོགས་དང༌། གསུམ་པ་ནི། མཉམ་གཞག་ཏུ་རྣམ་པར་རྟོག་པའི་ཞེས་སོགས་དང༌། འདི་མདོ་ལས་མ་བཤད་དོ་སྙམ་ན། དམག་གི་གཏམ་གྱི་སྦྱོར་བ་དང་ཞེས་པས་བྱང་ཆུབ་ཀྱི་རྒྱུ་ཚོགས་མཚོན་པའོ། ། བཞི་པ་ནི། མཉམ་གཞག་ཏུ་གཟུང་བ་དང་འཛིན་པ་དག་སྤང་བར་བྱ་བ་ཉིད་ཀྱིས་རྗེས་ཐོབ་ཏུ་དབང་པོ་དང་དབང་རྟེན་དང༌། རྣམ་པར་ཤེས་པ་དང༌།
ཡུལ་དང༌། བདག་སྲོག་སོགས་དང༌། སྤང་གཉེན་གྱི་གཏམ་ལ་སྦྱོར་བ་དང༌། རྗེས་སུ་སྦྱོར་བའི་གནས་པ་སོ་སོར་བཀག་པ་ཞེས་བྱ་བ་ནི་འགོག་པའི་དབང་དུ་བྱས་པའི་རྣམ་པའོ། ། མདོ་ན་དབང་པོ་སོགས་ཀྱི་སྒྲས་བསྟན་པ་མེད་ཀྱང༌། གྲོང་གི་སྒྲས་དབང་པོ་དང༌། གྲོང་ཁྱེར་གྱི་སྒྲས་དབང་རྟེན་དང༌། གྲོང་བརྡལ་གྱི་སྒྲས་བསྟན་པའི་ཡུལ་དང༌། རྣམ་པར་ཤེས་པ་དང༌། གཡུལ་འགྱེད་པའི་གཏམ་གྱིས་སྤང་གཉེན་ལ་ཞེན་པ་འགོག་པ་མཚོན་པ་ཡིན་ནོ། །
ལམ་བདེན་གྱི་དབང་དུ་བྱས་པ་ནི། མཉམ་གཞག་ཏུ་སྦྱིན་པ་ལ་སོགས་པའི་ཁྱད་པར་ཞེས་དང༌། དེ་ཡང་མཉམ་གཞག་ཏུ་ཆོས་ཐམས་ཅད་སོགས་དང༌། མཉམ་གཞག་ཏུ་རང་གི་རྟོགས་པ་ལ་མངོན་པར་ཞེས་སོགས་དང༌། མཐའ་གཅིག་ཏུ་རྣམ་མཁྱེན་ལ་གཞོལ་བ་ཉིད་ཀྱིས་ཞེས་སྦྱར་བ་ནི་འགོག་པའི་རྣམ་པ་དག་ཡིན་ནོ། ། དེ་ལྟར་བཤད་པ་ན་རྒྱུ་མཉམ་གཞག་རྣམས་ནི་བདེན་པ་བཞི་པོ་དེ་དང་དེའི་བཟོད་ཤེས་དངོས་ཡིན་ལ། རྗེས་རྣམས་ནི་རྒྱུའི་མིང་གིས་འབྲས་བུ་ལ་བཏགས་པའོ། ། གལ་ཏེ་རྗེས་ཀྱི་སྤྱོད་པ་འདི་རྣམས་མངོན་དུ་འགྱུར་བའམ། འོན་ཏེ་མི་འགྱུར་ན་ནི་རྟགས་སུ་འགལ་ལ། འགྱུར་ན་ནི་ཤེས་བཟོད་བཅུ་དྲུག་གི་གྲངས་ངེས་ཉམས་པ་དང༌།
ཀུན་ལས་བཏུས་སུ་མཐོང་བའི་ལམ་ལ་བདེན་པར་རྣམ་པར་འཇོག་ལ། མངོན་པར་རྟོགས་པའི་མཐའ་ལས་བྱུང་བ་ཀུན་རྫོབ་ཀྱི་ཤེས་པ་རྣམས་འཐོབ་སྟེ་མངོན་དུ་བྱེད་པ་ནི་མིན་ནོ། ། ཞེས་པ་དང་འགལ་ལོ་སྙམ་པ་ལ། བོད་སྔ་མས་མཐོང་ལམ་ལ་རྗེས་ཐོབ་བཞེད་པ་རྒྱན་རྩ་འགྲེལ་གྱི་ལུགས་དང༌། མི་བཞེད་པ་མངོན་པའི་ལུགས་སོ་ཞེས་གསུངས་ཀྱང༌། བདེན་པ་མངོན་པར་རྟོགས་པ་ལ་ལམ་བཞི་ལས། བར་ཆད་མེད་པ་དང་རྣམ་པར་གྲོལ་བའི་ལམ་ནི་མཐོང་ལམ་དངོས་དང༌། སྦྱོར་བའི་ལམ་གྱི་ངེས་ཆ་དང༌། ཁྱད་པར་གྱི་ལམ་གྱི་སྐབས་སུ། སེང་གེ་རྣམ་བསྒྱིངས་དང་རྗེས་ཐོབ་རྟེན་འབྲེལ་ལ་རྟོག་ཚུལ་གསུངས་པའི་རིགས་པས་རྟགས་སུ་གཟུང་བྱའི་རྗེས་ཐོབ་འདི་རྣམས་ལམ་གཉིས་ཀྱི་ནང་ནས་མཐོང་ལམ་དུ་མི་འཇོག་ཀྱང༌།
མངོན་རྟོགས་ཀྱི་ནང་ནས་བདེན་པ་མངོན་རྟོགས་སུ་བཞག་དགོས་ཏེ། རྗེས་ལ་མངོན་རྟོགས་སུ་འཇོག་པ་ནི་སྒོམ་ལམ་གྱི་སྤང་བྱ་རྟོག་པའི་སྤོང་བ་གཉེན་པོ་ནས་འགོ་འཛིན་དགོས་པས་སོ། ། དེའི་ཕྱིར་བདེན་པ་མངོན་རྟོགས་ཀྱི་རྗེས་ཐོབ་ལ་གནས་པའི་བྱང་སེམས་ཆོས་ཅན། མཉམ་གཞག་ཏུ་རྫོགས་བྱང་ལས་ཕྱིར་མི་ལྡོག་པའི་རྟོགས་པ་སྔོན་དུ་སོང་བ་ཡིན་ཏེ། སྐབས་འདི་ནས་བསྟན་པའི་རྗེས་ཐོབ་ཀྱི་སྤྱོད་པ་ཁྱད་པར་ཅན་ལ་གནས་པའི་ཕྱིར། ཞེས་འགོད་པར་བྱེད་དོ། ། འོ་ན། བློ་ལྡན་མཐོང་བའི་ལམ་གནས་ཀྱི། ། ཞེས་བཤད་པ་མིན་ནམ། ཞེས་བཤད་མོད།
དེ་འདྲའི་སྐད་ཅིག་བཅུ་དྲུག་ནི། ། ཞེས་ཀྱང་བཤད་པས་ཤེས་བཟོད་སྐད་ཅིག་མ་ཉིད་རྟགས་སུ་བསྒྲུབ་པར་མི་ནུས་སོ། ། དེ་ལྟ་ན་ཡང་གཏན་ཚིགས་འགོད་ཚུལ་དེ་རྒྱུ་སྔོན་སོང་སྒྲུབ་ཡིན་པས། བྱང་སེམས་མཐོང་ལམ་པ་དབང་འབྲིང་རྫོགས་བྱང་ལས་ཕྱིར་མི་ལྡོག་ཏུ་འགྲུབ་པའི་གཏན་ཚིགས་དངོས་ཡིན་ནོ། ། གཉིས་པ་རྩོད་པ་སྤང་བ་ལ། རྩོད་པ་ལ་དངོས་དང༌། དེ་སྤང་བ་གཉིས་ལས། དང་པོ་ནི། ཤེས་བཟོད་སྐད་ཅིག་མ་བཅུ་དྲུག་པོ་རྣམས་ཆོས་ཅན། བྱང་སེམས་མཐོང་ལམ་པ་གཞན་ངོར་ཕྱིར་མི་ལྡོག་ཏུ་ཡིད་ཆེས་པར་བྱེད་པའི་མཚན་ཉིད་དག་ཇི་ལྟར་ཡིན་ཏེ་རྣལ་འབྱོར་པའི་རྒྱུད་ལ་སོ་སོར་རང་ཁོ་ནས་རིག་པའི་ཡེ་ཤེས་ཡིན་པའི་ཕྱིར་ཞེ་ན།
ཞེས་པའོ། ། ལན་ལ། རྩ་བར་རྗེས་ཐོབ་ལ་མཉམ་གཞག་གི་མིང་གིས་བཏགས་པར་བསྟན་པ་དང༌། དེས་ན་རྗེས་ཐོབ་ཉིད་རྟགས་སུ་བསྟན་པའོ། ། དང་པོ་ནི། མཐོང་ལམ་པ་ཕྱིར་མི་ལྡོག་གི་གཏན་ཚིགས་འཆད་པའི་སྐབས་འདིར། རྗེས་ཐོབ་ལ་མཉམ་གཞག་གི་མིང་གིས་ཉེ་བར་བཏགས་ནས་བཤད་དེ། དེར་འདོགས་པའི་ཆོས་གསུམ་ཚང་བས་སོ། ། གསུམ་གང་ཞེ་ན། འདོགས་པའི་རྒྱུ་མཚན་ནི།
དེའི་འབྲས་བུ་ཡིན་པ་དང༌། དགོས་པ་རྣལ་འབྱོར་པ་རྣམས་ཀྱི་རྗེས་ཀྱི་ཐ་སྙད་ནི་སེམས་ཅན་འདུལ་བའི་དགོས་པའི་དབང་མ་གཏོགས་པ་ཐམས་ཅད་དུ་མཉམ་གཞག་གི་རྟོགས་པ་དང་མཐུན་པ་ཁོ་ན་ཡིན་ནོ། ། ཞེས་ཤེས་པར་བྱ་བའི་ཕྱིར་ཡིན་པས་སོ། ། གནོད་བྱེད་ནི། མཉམ་གཞག་དངོས་ཡིན་པ་ལ་སྟོན་མི་དགོས་པས། ཤེས་བཟོད་དངོས་ཡིན་པ་ལ་སྟོན་དགོས་ཀྱང༌། འགྲེལ་པར་བདེན་པ་བཞིའི་རྣམ་པར་དངོས་སུ་བཤད་པ་ལ། འགྲེལ་བཤད་མཛད་པ་དག་གིས་ཤེས་བཟོད་དངོས་སུ་བཤད་པས་དཀའ་བའི་གནས་སུ་གྱུར་མོད། བཟོད་ཤེས་དངོས་མིན་ཏེ། མཉམ་གཞག་གི་རྗེས་ལས་ཐོབ་པའི་ཕྱིར།
ཞེས་པ་ཉིད་དོ། ། གཉིས་པ་ནི། གཟུགས་སོགས་འདུ་ཤེས་ལྡོག་པ་དང༌། ། ཞེས་སོགས་ཀྱི་སྐབས་ནས་བསྟན་པའི་རྗེས་ཐོབ་ལུས་ངག་གི་སྤྱོད་པ་ཁྱད་པར་ཅན་བཅུ་དྲུག་པོ་ཆོས་ཅན། བྱང་ཆུབ་སེམས་དཔའ་མཐོང་བའི་ལམ་ལ་གནས་པ་ཕྱིར་མི་ལྡོག་པའི་མཚན་ཉིད་དག་ཡིན་ཏེ། ཁྱོད་ཀྱི་རྟགས་ཀྱིས་དེ་ལྟར་བསྒྲུབ་པའི་ཕྱོགས་ཆོས་རྒོལ་བའི་མངོན་སུམ་གྱིས་གྲུབ་ཅིང་ཁྱབ་འབྲེལ་དེ་བྱུང་འབྲེལ་བ་ངེས་བྱེད་ཀྱི་ཚད་མ་ལུང་ལ་བརྟེན་ནས་འགྲུབ་པའི་ཕྱིར། ཇི་ལྟར་འགྲུབ་པ་ནི། བཤད་ཟིན་པ་དེ་ལྟར་བཟོད་པ་དང་ཤེས་པའི་སྐད་ཅིག་མ་བཅུ་དྲུག་གིས་བསྡུས་པ་གོང་དུ་རྒྱུའི་ཆ་ནས་བཤད་པ་འདི་རྣམས་མཉམ་གཞག་ཏུ་ཡང་དག་པར་འཐོབ་པ་ན། དག་པ་འཇིག་རྟེན་པ་གཟུང་བ་དང་འཛིན་པར་མངོན་པར་མ་ཞེན་པའི་རྣམ་པ་ཅན་དུ་རྗེས་ཀྱི་སེམས་ཀྱིས་བསྡུས་པ་མཉམ་གཞག་རང་དང་མཐུན་པའི་འབྲས་བུ་གཟུགས་ལ་སོགས་པའི་འདུ་ཤེས་བཟློག་པ་ལ་སོགས་སྔར་རྟགས་སུ་བཤད་པ་བཅུ་དྲུག་པོ་དེ་བསྐྱེད་པའི་ཕྱིར་ན་རྒྱུ་འབྲས་ཀྱི་འབྲེལ་པ་ངེས་སོ། ། ཤེས་བཟོད་སྐད་ཅིག་མའི་མིང་ཅན་དེ་རྣམས་བཟོད་ཤེས་བཏགས་པ་པར་བཤད་པ་མདོ་དང་རྗེ་བཙུན་གྱི་དགོངས་པ་ཡིན་ཏེ།
དེ་ལྟར་མ་ཡིན་ན་རྣལ་འབྱོར་པའི་རྒྱུད་ལ་སོ་སོར་རང་གིས་རིག་པའི་སྐད་ཅིག་མ་རྣམས་ཇི་ལྟར་གཞན་ཕྱིར་མི་ལྡོག་ཏུ་ཡིད་ཆེས་པར་བྱེད་པའི་མཚན་ཉིད་དག་ཡིན། མ་ངེས་ཏེ། མཉམ་རྗེས་གཉིས་ཀ་ལ་བཟོད་ཤེས་བཅུ་དྲུག་ཐ་དད་དུ་ཚང་བར་ཡོད་དོ་ཞེ་ན། ཡོད་པ་མིན་ཏེ། བཤད་མ་ཐག་པའི་རྗེས་ཐོབ་དེ་དག་མཐོང་ལམ་གྱི་སྐབས་ཉིད་དུ་ནི་མི་སྐྱེ་བའི་ཆོས་ཅན་ཡིན་པས་སོ། ། གསུམ་པ་སྒོམ་ལམ་པ་ཕྱིར་མི་ལྡོག་གི་རྟགས་བཤད་པ་ལ་གཉིས་ཏེ། སྒོམ་ལམ་གཏན་ལ་དབབ་པ་དང༌། ཁྱད་པར་གྱི་གཞི། རྟགས་དོན་དངོས་བཤད་པའོ། ། དང་པོ་ལ་གསུམ་ལས།
མཚམས་སྦྱར་བ་ནི། དེའི་འོག་ཏུ་སོགས་དང༌། རྩ་བ་ནི། རབ་འབྱོར་གྱིས་གསོལ་བ། བྱང་ཆེན་གང་ལ་གནས་ན་སངས་རྒྱས་ཀྱི་ཆོས་རྣམས་ཡོངས་སུ་རྫོགས་པར་འགྱུར་བའི་གནས་ཟབ་མོ་དེ་གང་ལགས། སྟོང་པ་ཉིད་དང་མཚན་མ་མེད་པའོ། ། ཞེས་སོགས་ཀྱི་མདོ་ཆོས་ཅན། སྒོམ་ལམ་གྱི་ངོ་བོ་ཟབ་མོ་སྟོང་པ་ཉིད་དུ་བཤད་པ་ཡིན་ཏེ། ཞེས་པར་འགྲེལ་པ་ལ། སྤྱིར་ཟབ་མོ་ངོས་བཟུང༌།
ཟབ་མོ་དེ་དང་ལྡན་པས་སྒོམ་ལམ་ཟབ་པར་བསྒྲུབ་པའོ། ། དང་པོ་ནི། སྟོང་པ་ཉིད་ཀྱི་ཡེ་ཤེས་གང་ཡིན་པ་དེ་དག་ནི་ཆོས་ཅན། ཟབ་མོ་ཡིན་ཏེ། སྒྲོ་འདོགས་པ་དང་སྐུར་པ་འདེབས་པའི་མཐའ་ལས་གྲོལ་བ་ཉིད་ཀྱིས་ན་རྟོག་པའི་ཡུལ་ལས་འདས་པའི་ཕྱིར། ཟབ་མོ་དེའི་རྣམ་གྲངས་ཀྱི་དབྱེ་བ་ནི། མདོ་ལས་གསུངས་པའི་སྟོང་པ་ཉིད་ལ་སོགས་པའི་མིང་ཅན་ཡིན་ལ། གཏན་ཚིགས་དེ་བསྒྲུབ་པ་ནི་སྟོང་པ་ཉིད་ལ་སོགས་པ་ལ་ཀུན་བརྟགས་པ་དང༌། རྣམ་པར་བརྟགས་པའི་གཟུགས་མེད་པ་ན། གོ་རིམ་བཞིན་དུ་སྒྲོ་འདོགས་པའི་མཐའ་ལས་གྲོལ་བ་དང༌།
སྟོང་པ་ཉིད་ལ་སོགས་པ་རྣམ་པར་བརྟགས་པའི་གཟུགས་ལས་གཞན་དུ་གནས་པ་ཡང་མ་ཡིན་པས་སྐུར་པ་འདེབས་པའི་མཐའ་ལས་གྲོལ་བ་ཉིད་དོ། ། འདིར་མཐའ་གཉིས་སེལ་བྱེད་ཀྱི་གཞུང་དེ་ནི་གཟུགས་སྟོང་པའོ་ཞེས་པའི་མདོ་ཚན་གཉིས་ཀྱི་དོན་ནོ། ། གཟུགས་སོགས་ཐམས་ཅད་གཟུང་འཛིན་གཉིས་ཀྱིས་སྟོང་པ་དང་དེས་སྟོང་པའི་སྟོང་ཉིད་ཀྱི་གཟུགས་སོགས་སུ་འཆད་པ་སྟེ་འདི་ཡང་སྟོང་པ་ཉིད་ཀྱི་ཡེ་ཤེས་ཁས་བླངས་ནས་དེ་ཐེག་ཆེན་སྒོམ་ལམ་གྱི་ཉམས་སུ་མྱོང་བྱར་འཆད་པས་ན་རྣལ་འབྱོར་སྤྱོད་པའི་ལུགས་ལྟར་གཟུང་ངོ༌། ། ཞར་ལ་ངོ་བོ་ཉིད་མེད་པར་སྨྲ་བ་གཞན་དག་ལྟར་ན་ནི། གཟུགས་སྟོང་པའོ་ཞེས་པས་ཆོས་ཐམས་ཅད་རང་སྟོང་དུ་བསྟན་པས་སྒྲོ་འདོགས་ཀྱི་མཐའ་སེལ། སྟོང་པ་ཉིད་གཟུགས་སོ་ཞེས་པས་གནས་ཚུལ་ལ་གྲུབ་པ་མེད་ཀྱང་འཁྲུལ་ངོར་སྣ་ཚོགས་སུ་སྣང་བས་སྐུར་འདེབས་ཀྱི་མཐའ་སེལ་བར་བཞེད་མོད། དེའི་ཚེ་ན། སྟོང་ཉིད་ཟབ་པ་དང༌། ཆོས་དབྱིངས་ཡེ་ཤེས་ཟབ་མོ་དང་གནས་ལུགས་སུ་ཁས་མི་ལེན་ཏེ། དེའི་ཚེ་ན་དེ་དག་གི་རིགས་པའི་དཔྱད་པ་མི་བཟོད་པས་གང་དུ་ཡང་ཁས་མི་ལེན་པའི་ཕྱིར།
དེ་དང་སྐབས་འདི་མི་འདྲ་སྟེ། རིགས་པས་དཔྱད་མི་བཟོད་པ་ཙམ་གྱིས་གནས་ཚུལ་ལ་མེད་པའི་ངེས་པ་ཁས་ལེན་མི་ལེན་གྱི་ཁྱད་པར་ལས་སོ། ། གཉིས་པ་ནི། འདིར་བསྟན་བསྒོམ་པའི་ལམ་ནི་ཆོས་ཅན། ཟབ་མོ་ཡིན་ཏེ། སྒྲོ་སྐུར་གྱི་མཐའ་དང་བྲལ་བའི་སྟོང་པ་ཉིད་ཀྱི་ཡེ་ཤེས་དེའི་ངོ་བོར་སྐྱེས་པས་ན་ཟབ་མོ་ཉིད་དང་ལྡན་པའི་ཕྱིར། འོག་ནས་ཆོས་ཉིད་ཀྱི་རང་གི་ངོ་བོར་འདོད་པའི་དངོས་པོ་ཞེས་པ་དང་མཐུན་ནོ། ། གཉིས་པ་ཁྱད་པར་གྱི་གཞི་ལ། ངོ་བོ་དང༌། དབྱེ་བ་རྩོད་པ་སྤང་བ་དང་གསུམ།
དང་པོ་ལ་མཚམས་སྦྱར་བ་ནི། དེ་ལྟར་སོགས་ཏེ། འདི་ཡང་སྒྲོ་སྐུར་དང་བྲལ་བ་ཁྱད་ཆོས་སུ་སྟོན་པ་ཡིན་གྱི། ཟབ་པ་ནི་ཁྱད་པར་གྱི་གཞི་ལས་མ་འདས་སོ། ། རྩ་བ་ནི་རབ་འབྱོར་གྱིས་ཇི་ལྟར་ན་གནས་དེ་ལ་གནས་པས་སངས་རྒྱས་ཀྱི་ཆོས་རྣམས་རྫོགས་པར་བགྱི་བ་ལགས་ཞེས་ཞུས་པའི་ལན་དུ། དེ་བཞིན་ཉིད་སོགས་ལ། སེམས་འཇལ། ངེས་པར་རྟོག་པས། ཞེས་སོགས་ཀྱི་མདོ་ཆོས་ཅན། སྒོམ་ལམ་གྱི་མཚན་ཉིད་ངོས་བཟུང་བ་ཡིན་ཏེ།
དེ་སྦྱོར་དངོས་རྗེས་གསུམ་གྱི་སྒོ་ནས་ངོས་འཛིན་པར་རྩ་འགྲེལ་གྱིས་བཀྲལ་བའི་ཕྱིར། འགྲེལ་པ་ནི། སྦྱོར་བ། ཐོས་པ་དང་བསམ་པ་དང༌། དངོས་གཞི་བསྒོམ་པ་ལས་བྱུང་བའི་ཤེས་རབ་དག་གམ། ཏིང་ངེ་འཛིན་གྱི་སྦྱོར་བ་དང༌། དངོས་གཞི་དང༌། རྗེས་ལས་བྱུང་བའི་ཤེས་རབ་ཀྱི་བྱེད་པས་གཞི་ངེས་པར་འབྱེད་པའི་ཆ་དང་མཐུན་པ་ལ་སོགས་པ་གསུམ་ལ། ལས་སུ་བྱ་བ་ངེས་པར་མཐོང་བའི་དོན་ཡང་དང་ཡང་དུ་སེམས་པ་དང་འཇལ་དང་ངེས་པར་རྟོག་པ་དག་ནི་ཁྱད་གཞི་སྒོམ་པའི་ལམ་རྒྱུན་ཆགས་པ་ཡིན་ནོ། ། ཞེས་ངོས་བཟུང་བ་ཡིན་ནོ། །
གོ་རིམ་བཞིན་དུ་ཞེས་པ། འཇལ་བ་སྒོམ་བྱུང་དང་དངོས་གཞི་ལ་སྦྱར་ནས། སེམས་པ་དང་རྟོག་པ་ཐོས་བསམ་དང་སྦྱོར་འཇུག་ལ་སྦྱོར་བ་ཉིད་དོན་ལ་འབྱོར་མོད། གཞན་དག་གིས་ལྷག་མཐོང་གི་ངོ་བོ་རྟོག་པར་བསྒྲུབ་པའི་ལུང་དུ་གཞུང་འདི་འདྲེན་པ་དེ་དག་ལ་ནི་ཐེག་ཆེན་གྱི་སྒོམ་ལམ་མཉམ་གཞག་གི་ངོ་བོར་གྱུར་པའི་རྣལ་འབྱོར་མངོན་སུམ་མི་སྲིད་པ་ཉིད་དུ་ཐལ་བར་འགྱུར་རོ། ། གཉིས་པ་ལ་གསུམ་ལས། དང་པོ་གཉིས་ནི་གཞུང་བཞིན་ཏེ། རབ་འབྱོར་ཡུམ་དང་བྲལ་བ་དཀོན་མཆོག་གསུམ་ལ་མཆོད་པའི་བསོད་ནམས་ཆེས་མང་བ་དེ་བས་ཀྱང་ཡུམ་འདི་ཚིག་གཅིག་ཙམ་གཞན་ལ་བསྟན་པ་བསོད་ནམས་མང་བར་གསུངས་པའི་མདོ་ཚན་དགུ་ཆོས་ཅན། སྒོམ་ལམ་ལ་དགུར་ཕྱེ་བ་ཡིན་ཏེ། ཞེས་སྦྱར། འགྲེལ་པ་ནི།
གོང་དུ་སྟོང་པ་ཉིད་ཀྱི་ངོ་བོར་བཤད་པ་དང་དགུར་འབྱེད་པ་འགལ་ལོ་ཞེ་ན། དོན་དམ་པར་སྟོང་ཉིད་ཀྱི་མཚན་ཉིད་ཅན་ཡིན་ཀྱང༌། ཀུན་རྫོབ་ཏུ་རྣམ་པའི་སྒོ་ནས་རྣམ་པར་བརྟགས་པའི་གཉེན་པོའི་དབྱེ་བ་ལས་གྲངས་བཞིན་དུ་འདོད་པའི་ས་དགུ་དག་ཏུ་རྣམ་པ་དགུ་རྒྱུན་ཆགས་སུ་འབྱུང་བའི་ཕྱིར་སྒོམ་པའི་ལམ་རྣམ་པ་དགུར་ཕྱེ་བ་ཡིན་ནོ། ། དེ་ཡང་ཇི་ལྟར་ཞེ་ན། རྣམ་པར་རྟོག་པ་རྩ་བའི་དབྱེ་བ་ཆེན་པོ་དང་འབྲིང་དང་ཆུང་ངུ་རྣམས་རེ་རེ་ཞིང་ཡན་ལག་གི་དབྱེ་བ་ཆེན་པོ་དང་འབྲིང་དང་ཆུང་ངུའི་བྱེ་བྲག་གིས་ཐ་དད་པའི་ཕྱིར། དེ་དག་གི་གཉེན་པོ་སྒོམ་ལམ་ཡང་རྩ་བའི་དབྱེ་བ་ཆེན་པོ་དང་འབྲིང་དང་ཆུང་ངུ་རྣམས་རེ་རེ་ཞིང་ཡན་ལག་གི་དབྱེ་བས་ཆུང་ངུ་དང་འབྲིང་དང་ཆེན་པོའི་བྱེ་བྲག་གིས་ཐ་དད་པའི་ཕྱིར་དེ་ལྟར་ནའོ། ། སྤང་གཉེན་གྱི་རིམ་པ་མི་འཐད་དོ་ཞེ་ན། སྐྱོན་མེད་དེ། མུན་པ་ཤིན་ཏུ་ཆེན་པོ་ནི་སྣང་བ་ཆུང་ངུས་སེལ་ལ། ཆུང་ངུ་ནི་ཆེན་པོས་སེལ་ལོ། །
ཞེས་བྱ་བའི་དཔེ་ལས་རྟོགས་པའི་ཕྱིར་རོ། ། སྒོམ་སྤང་ཉོན་སྒྲིབ་ཀྱི་གཉེན་པོ་ཡང་དབྱེ་བར་རིགས་པས་དེར་མ་ངེས་སོ་ཞེ་ན། སྐྱོན་མེད་དེ། བྱང་ཆུབ་སེམས་དཔའ་རྣམས་ཀྱི་ཉོན་མོངས་པ་ནི་རྣམ་པར་རྟོག་པའོ་ཞེས་སློབ་དཔོན་དབྱིག་གཉེན་གྱི་ལུགས་ལས་འབྱུང་བས་རྣམ་རྟོག་ཏུ་མ་འདུས་པ་མེད་དོ། ། གསུམ་པ་ལ་གྲངས་ངེས་ལ་དང༌། བྱེད་པ་ལ་རྩོད་སྤང་གཉིས་ལས། དང་པོ་རྩོད་པ་ནི། རྒྱལ་བའི་ཡུམ་རྒྱས་འབྲིང་དེ་དང་དེ་ལས་སྒོམ་ལམ་གྱི་རྣམ་པ་རེ་རེའི་དབང་དུ་མཛད་དེ། འབྲས་བུ་བསོད་ནམས་གྲངས་མེད་པ་དང༌། གཞལ་ཏུ་མེད་པ་དང༌།
ཚད་མེད་པ་སྐྱེ་བར་གསུངས་པའི་བྱེ་བྲག་དགུ་ལས་མང་བ་མ་ཡིན་ནམ། ཇི་ལྟར་ན་སྒོམ་ལམ་རྣམ་པ་དགུ་ཞེས་བྱ་ཞེ་ན། གཉིས་པ་ལན་ལ། རབ་འབྱོར་ཆོས་དེ་དག་ནི་བརྗོད་དུ་མེད་པ་སྟེ། རྣམ་པ་ཐམས་ཅད་མཁྱེན་པ་ཉིད་ཀྱི་བར་ཡང་བརྗོད་དུ་མེད་པའོ། ། ཞེས་དང༌། བསོད་ནམས་གྲངས་མེད་པ་ལ་སོགས་པ་དེ་དག་ནི། དེ་བཞིན་གཤེགས་པའི་ཐུགས་རྗེ་ཆེན་པོའི་ངོ་བོ་ཉིད་ཀྱིས་བསྟན་པའོ། ། ཞེས་པའི་མདོ་ཚན་གཉིས་ཀྱིས་ནི་རྩོད་པ་དེ་ལས་དོན་དམ་དུ་འདོད་པ་དང་ཀུན་རྫོབ་ཏུ་ཁྱབ་པ་མ་ངེས་པའི་ལན་གཉིས་གསུངས་སོ། ། ཞེས་འཆད་པ་ནི་རྣམ་བཤད་མཛད་པ་རྣམས་ཀྱི་ལུགས་ཡིན་ལ།
གཞུང་འགྲེལ་འདི་ཉིད་ཀྱི་དངོས་བསྟན་ནི་དགུར་བཞེད་དོ། ། ཞེས་པ་སྒོམ་ལམ་གྱི་དབྱེ་བ་དང༌། དགུ་པོ་རེ་རེ་ལ་བསོད་ནམས་གྲངས་མེད་སོགས་གསུམ་གསུམ་འབྱུང་བར་མདོ་ལས་བཤད་པ་ལ། རྒོལ་བ་ཁོང་ནས་བསླང་སྟེ་ལན་གདབ་པ་ནི། རྣམ་པར་རྟོག་པ་ཆེན་པོ་དང༌། །

ཞེས་པ་ནས། སྒོམ་པའི་ལམ་ཡིན་ནོ་ཞེས་པའི་བར་ཏེ། རྒོལ་བ་ནི། སྒོམ་ལམ་ལ་དགུར་དབྱེ་བ་མི་འཐད་དེ། སྟོང་པ་ཉིད་ཀྱི་མཚན་ཉིད་ཅན་དུ་བཤད་མ་ཐག་པའི་ཕྱིར་ཞེས་དོན་དམ་རྟགས་སུ་བཀོད་ནས་ཀུན་རྫོབ་སུན་འབྱིན་པ་ལ། ལན་ནི། དོན་དམ་དུ་འདོད་པ་དང༌། ཀུན་རྫོབ་ཏུ་ཁྱབ་པ་མ་ངེས་པ་ཞེས་འཆད་པ་ནི། དོན་དམ་པར་སྟོང་པ་ཉིད་ཀྱི་མཚན་ཉིད་ཅེས་སོགས་ཡིན་ལ། དེ་ལྟ་མོད་ཀྱི་ཀུན་རྫོབ་ཏུ་ཡང་དགུར་གྲངས་མ་ངེས་པར་ཐལ། དེར་ཡང་སྒོམ་ལམ་གྱི་རྣམ་པ་རེ་རེ་ལ་བསོད་ནམས་གྲངས་མེད་སོགས་གསུམ་གསུམ་འབྱུང་བར་གསུངས་པས་སོ། །
ཞེས་ཀུན་རྫོབ་རྟགས་སུ་བཀོད་ན་ཀུན་རྫོབ་ཉིད་སུན་འབྱིན་པར་བྱེད་པའི་ཀུན་རྫོབ་སྒོ་ཅན་ལ་དོན་དམ་གྱི་སྒོ་ནས་ལན་མི་འདེབས་པར། ཀུན་རྫོབ་ཉིད་ཀྱི་དབང་དུ་བྱས་ནས་ལན་འདེབས་པ་ལ་གཉིས་ཏེ། རྫས་ཀྱི་སྒོ་ནས་དགུར་གྲངས་ངེས་པ་དང༌། ལྡོག་པ་དུ་མར་གསུངས་པའི་དགོས་པ་དང་དགོངས་གཞི་བཤད་པའོ། ། དང་པོ་ནི། སྒོམ་པའི་ལམ་ཇི་སྐད་དུ་བཤད་པའི་མཚན་ཉིད་དང་དབྱེ་བ་ཅན་གྱིས་ཉེ་བར་བསྐྱེད་པའི་འབྲས་བུ་བསོད་ནམས་གྲངས་མེད་པ་དང་གཞལ་དུ་མེད་པ་དང་ཚད་མེད་པར་བསྟན་པ་རྣམས་ཆོས་ཅན། ཚིག་ཏུ་ཐ་དད་པར་བརྗོད་པའི་ངོ་བོ་རྣམས་ཀྱི་ནི་དགུ་ལས་གྲངས་མང་བར་ཉིད་དུ་ཐལ་བར་མི་འགྱུར་ཏེ། ལྡོག་པ་ལ་ལྟོས་ནས་ཐ་དད་དུ་ཕྱེ་བ་ཡིན་གྱི། དོན་དམ་པར་ཏེ་རྫས་སུ་ན་དོན་གཅིག་ཏུ་རབ་ཏུ་སྦྱར་བའི་ཕྱིར། དཔེར་ན།
ཆུང་ངུའི་ཆུང་ངུ་ལས་གྲངས་མེད་སོགས་གསུམ་འབྱུང་བ་དེ་སྒོམ་ལམ་ཆུང་ངུའི་ཆུང་ངུར་རྫས་གཅིག་པ་སོགས་བཞིན་ནོ། ། གཉིས་པ་ནི། ཀུན་རྫོབ་ཏུ་སྒོམ་ལམ་གྱི་འབྲས་བུར་བཤད་པའི་ཆོས་ཀྱི་ངོ་བོ་ཉིད་གྲངས་མེད་སོགས་ཇི་སྐད་བཤད་ཅིང་བསྟན་པ་དེ་དག་ཆོས་ཅན། དགོས་པ་ཡོད་དེ། བྱིས་པའི་སྐྱེ་བོ་རྣམས་འབྲས་བུ་རྒྱ་ཆེན་པོ་ལ་སྤྲོ་བ་སྐྱེ་བར་རབ་ཏུ་སྟོན་པ་ཉིད་ཀྱི་ཕྱིར་རོ། ། དེ་ཆོས་ཅན། དགོངས་གཞི་ཆོས་ཀྱི་དབྱིངས་ཀྱི་རྒྱུ་མཐུན་པའི་འབྲས་བུར་གྱུར་པ་ལ་དགོངས་པ་ཡིན་ཏེ། དོན་དམ་པར་ཆོས་དབྱིངས་སུ་རོ་གཅིག་པས་ན་གཞལ་དུ་མེད་པ་སོགས་ལ་དགོངས་ནས་དམིགས་པ་མེད་པའི་ཐུགས་རྗེ་ཆེན་པོའི་རང་བཞིན་གྱིས་དེ་བཞིན་ཉིད་དུ་གཤེགས་པའི་རྒྱལ་བས་དེ་ལྟར་བཞེད་པའི་ཕྱིར། དེའི་ཕྱིར་ཡང་ཀུན་རྫོབ་ཀྱི་རྫས་དགུ་ལས་མང་བ་ཉིད་དུ་ཐལ་བར་མི་འགྱུར་རོ། ། རྩ་བར།
དམ་པའི་དོན་དུ་བཟོད་མ་ཡིན། ། ཞེས་པ་ཀུན་རྫོབ་ཉིད་ལས་ཕྱེ་བའི་དོན་དམ་སྟེ། འགྲེལ་པར། དོན་དམ་པར་ན་དོན་གཅིག་ཏུ་སྦྱོར་ཞེས་པ་རྫས་ལྡོག་གཉིས་ཀྱི་ཟླས་དྲངས་པའི་དོན་དམ་ལ་བཤད་པས་སོ། ། དེ་བས་ན་འགྲེལ་པ་འདིར་སྒོམ་ལམ་རྫས་དགུར་གྲངས་ངེས་པ་ཉིད་སྒྲུབ་པར་མཛད་ཀྱི། དོན་དམ་དུ་དེར་མ་ངེས་པའི་ལན་ནི་གོང་དེ་མ་ཐག་ཏུ་དོན་དམ་པར་སྟོང་པ་ཉིད་ཀྱི་མཚན་ཉིད་ཅེས་པ་དེར་བཤད་ཟིན་པས་ཡང་དགོས་པ་མེད་དོ། ། གཉིས་པ་ལ་གཉིས་ཏེ། གནས་སྐབས་ཀྱི་བྱེད་པ་ལ་དང༌། མཐར་ཐུག་གི་བྱེད་པ་ལ་རྩོད་པ་སྤང་བའོ། ། དང་པོ་ལ་གཉིས་ཏེ།
རྩོད་པ་དང་ལན་ནོ། ། དང་པོ་ལ་གསུམ་ལས། མཚམས་སྦྱར་བ་ནི། ཐེག་ཆེན་གྱི་སྒོམ་ལམ་ཆོས་ཅན། གོམས་པ་ཕུལ་དུ་བྱུང་བར་བྱར་མེད་པ་མ་ཡིན་ནམ་སྟེ་ཡིན་པར་ཐལ། སྟོང་པ་ཉིད་ཀྱི་མཚན་ཉིད་ཅན་ཡིན་པའི་ཕྱིར། དེའི་ཕྱིར་སོགས་སོ། ། རྩ་བ་ནི། རབ་འབྱོར་གྱི་གསོལ་པ། བརྗོད་དུ་མེད་པའི་དོན་ལ་ཉམས་པ་དང་འཕེལ་བའི་བྱ་བ་ཇི་ལྟར་འཚལ་ཞེས་སོགས་ཀྱི་མདོ་ཆོས་ཅན།
སྤང་བྱ་རྟོག་པའི་སྤོང་ཚུལ་ལས་སྒོམ་ལམ་གྱི་རྟོགས་པ་གོང་འཕེལ་ལ་བརྩད་པ་ཡིན་ཏེ། དེ་ཡིན་པར་རྩ་བའི་གཞུང་འདིས་བཀྲལ་བའི་ཕྱིར། འགྲེལ་པ་ནི། སྒོམ་པའི་ལམ་གྱི་དངོས་པོ་ཆོས་ཅན། མི་མཐུན་པའི་ཕྱོགས་འབྲལ་བ་དང་གཉེན་པོ་སྐྱེ་བའི་རིམ་པ་མི་རུང་བར་ཐལ། གོམས་པ་ཕུལ་དུ་ཕྱིན་པ་བྱར་མེད་པའི་ཕྱིར། རྟགས་ཁས་བླངས་ཏེ། ངོ་བོ་ཉིད་མེད་པས་ན་དེ་ཉིད་དང་གཞན་ཉིད་དང་གཉིས་ཀ་དང་གཉིས་ཀ་མིན་པ་ཉིད་དུ་བརྗོད་དུ་མེད་པའི་ཕྱིར་ཏེ། ཆོས་ཉིད་ཀྱི་རང་གི་ངོ་བོར་འདོད་པའི་ཕྱིར། འདིར་ཆོས་ཉིད་ཀྱི་ངོ་བོ་དང་ངོ་བོ་ཉིད་མེད་པ་རང་ལུགས་ལ་ཇི་ལྟར་འདོད་ཅེ་ན།
སྔ་མ་ནི་བསྒོམ་པས་ཉམས་སུ་མྱོང་བྱ་དང༌། ཕྱི་མ་ནི་རིགས་པས་དཔྱད་པའི་ཚེ་ལ་དགོངས་ཏེ། འགྲེལ་པ་འདིའི་གོང་འོག་ཀུན་ན་གསལ་ལོ། ། དེ་བས་ན་སོགས་ནི་དོན་བསྡུ་བ་སྟེ། སྒོམ་ལམ་གྱི་ངོ་བོ་སྟོང་པ་ཉིད་དུ་ཁས་བླངས་པ་དེ་བས་ན་ཞེས་པའི་དོན་ནོ། ། གཉིས་པ་ལན་ལ་གསུམ་ལས། དང་པོ་ནི། སྟོང་པ་ཉིད་ལ་ཉམས་འཕེལ་མི་རུང་བ་དེ་ལྟ་མ་ཡིན་ཏེ། ཞེས་པའོ། ། རྩ་བ་ནི།
དེ་བཞིན་ཉིད་ཇི་ལྟ་བ་བཞིན་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་བོ། ། ཞེས་སོགས་ཏེ་རྫོགས་པའི་བྱང་ཆུབ་དང་སྒོམ་ལམ་མཉམ་གཞག་ཡེ་ཤེས་གཉིས་ཀ་གནས་ཚུལ་ལ་དེ་ཉིད་ཀྱི་དངོས་པོར་གནས་པ་དང༌། སྣང་ཚུལ་ལ་བྱ་བ་བྱེད་པར་མཚུངས་པ་ཉིད་དུ་སྟོན་པའོ། ། འགྲེལ་པ་ལ། དཔེ་བསྒྲུབ་པ་དང༌། དོན་ལ་སྦྱར་བ་གཉིས། དང་པོ་ནི། མངོན་པར་འདོད་པའི་དོན་སྒྲུབ་པར་བྱེད་ཅེས་པ་ནི་དོན་ཙམ་སྟོན་པའོ། ། ལས་སུ་བྱ་བ་གང་སྒྲུབ་པར་བྱེད་ན་རང་གཞན་གྱི་དོན་ཁྱད་པར་ཅན་ནོ། ། ཚུལ་ཇི་ལྟར་དུ་ན།
གདུལ་བྱའི་སྐྱེ་བོ་རྣམས་ཀྱི་བསོད་ནམས་དང་ཡེ་ཤེས་ཀྱི་ཚོགས་ཆེ་ཆུང་གི་རྗེས་སུ་མཐུན་པར་གཟུགས་ཀྱི་སྐུ་སྣ་ཚོགས་སུ་སྣང་བའི་སེམས་བསྐྱེད་པའི་སྒོ་ནས་སོ། ། བྱེད་པ་པོ་གང་གིས་ན་ཆོས་ཀྱི་སྐུ་ལ་སོགས་པའི་རང་བཞིན་ཅན་གྱི་སངས་རྒྱས་ཀྱི་བདག་པོའི་རྐྱེན་ཙམ་གྱིས་སོ། ། ཆོས་སྐུ་དེ་ཇི་ལྟ་བུ་ཞེ་ན། དེ་བཞིན་ཉིད་ཀྱི་མཚན་ཉིད་ཀྱི་བྱང་ཆུབ་སྤྲོ་བ་མེད་པའི་ཡེ་ཤེས་ཀྱི་བདག་ཉིད་དོ། ། ཅིའི་ཕྱིར་དེ་བཞིན་ཉིད་ཅེས་བྱ་ཞེ་ན། རྒྱུ་རྐྱེན་གྱིས་ཁྱད་པར་དུ་བྱས་པ་མིན་པར་གདོད་མ་ནས་དེ་བཞིན་ཉིད་དུ་གནས་པའོ། ། འདི་ནི་གནས་ཚུལ་གྱི་དེ་བཞིན་ཉིད་དེ། སྒྲོ་འདོགས་བཅད་པའི་དེ་བཞིན་ཉིད་ནི་མིན་པའོ། ། གཉིས་པ་ནི། རང་གི་ངོ་བོ་རྒྱུ་རྐྱེན་གྱིས་གསར་དུ་མ་བྱས་པས་ན་དེ་བཞིན་ཉིད་ཀྱི་མཚན་ཉིད་ཅན་ནོ། །
སྒོམ་པའི་ལམ་འདི་ཡང་ཀུན་རྫོབ་ཏུ་སྟེ། རིགས་པས་མ་དཔྱད་པའི་དོན་མངོན་པར་འདོད་པའི་དོན་ཉམས་འཕེལ་གྱི་བྱ་བ་བྱེད་དོ། ། གང་གི་སྒོ་ནས་ན། རང་གི་རྒྱུན་བསྒོམས་པས་གློ་བུར་གྱི་དྲི་མ་དང་བྲལ་བར་བྱས་པའི་སྒོ་ནས་སོ། ། དཔེ་དོན་གཉིས་ཀའི་དོན་བསྡུ་བ་ནི། དོན་དམ་པ་ནི་ཉམས་པ་དང་འཕེལ་བ་ཅི་ཡང་ཡོད་པ་མིན་ནོ། ། ཞེས་དགག་པའི་ཚུལ་དུ་བཅོམ་ལྡན་འདས་ཀྱིས་བཞེད་པས་ཡུལ་གང་ལ་ཡང་སྦྱོར་བ་མེད་པ་ཉིད་ཀུན་རྫོབ་ཏུ་སྦྱར་བ་ཡིན་པའི་ཕྱིར་བདེན་གཉིས་རྣམ་འབྱེད་ཀྱི་སྒོ་ནས་ལན་འདེབས་པ་དག་ལས་རྩོད་པ་དེའི་ཉེས་པ་མེད་དོ། ། དོན་ནི་སྒོམ་ལམ་ཆོས་ཉིད་འབའ་ཞིག་པའི་ངོ་བོ་ལ་སྤྲོས་པ་རྣམ་རྟོག་གི་འཛིན་པ་ཇི་སྙེད་པ་བཀག་ནས་ཡུན་རིང་དུ་མཉམ་པར་གཞག་པས་གློ་བུར་གྱི་དྲི་མའི་སྣང་བ་འཆར་རྒྱུ་མེད་པར་སོང་བ་དེ་ལ་ནི་དེ་བཞིན་ཉིད་དུ་གནས་ཀྱིས་བྱ་བྱེད་མི་འགལ་བ་ཞེས་བྱའོ། ། གཉིས་པ་ལ། རྩོད་པ་དང་ལན་ནོ། །
དང་པོ་ལ་གསུམ་ལས། མཚམས་སྦྱར་བ་ནི། དེ་ལྟ་ན་ཡང་སོགས་ཏེ། དཔེ་བྱང་ཆུབ་ཉིད་མི་འཐད་པར་བརྩོད་པའོ། ། རྩ་བ་ནི། རབ་འབྱོར་གྱིས་གསོལ་པ། སེམས་བསྐྱེད་པ་སྔ་མས་ཀྱང་བྱང་ཆུབ་པ་མ་ལགས། སླད་མས་ཀྱང་མ་ལགས་ན། ཇི་ལྟར་མངོན་པར་རྫོགས་པར་བྱང་ཆུབ་པ་ཞེས་བགྱི། ཞེས་པའི་དོན་འཆད་པ་ནི།
སེམས་ནི་ཞེས་སོགས་ཏེ། འདི་ནི་དངོས་བསྟན་ཕྱོགས་ལྔ་ལྟ་བུར་བཀོད་ཀྱང༌། དོན་དམ་པར་སེམས་བསྐྱེད་ཀྱིས་བྱང་ཆུབ་མི་བསྐྱེད་པའི་རིགས་པ་ཡང་དག་པ་སྟེ། རང་ལུགས་ལ་ཡང་དེའི་རིགས་པ་འདི་ལས་ལྷག་པ་འཆད་རྒྱུ་མེད་དོ། ། འགྲེལ་པ་ལ། སེམས་ཀྱི་སྐད་ཅིག་རིམ་ཅན་པས་མི་བསྐྱེད་པའི་ཚུལ་དང༌། ཅིག་ཆར་བྱུང་བས་མི་བསྐྱེད་པའི་ཚུལ་ལོ། ། དང་པོ་ལ། རིམ་ཅན་པའི་ནུས་པ་རྣམས་ཕན་ཚུན་མ་ལྟོས་པར་མི་བསྐྱེད་པ་དང༌། ལྟོས་པ་མི་སྲིད་པའོ། །
དང་པོ་ནི། སྐད་ཅིག་གིས་སྐྱེ་འཇིག་བྱེད་པའི་སེམས་བསྐྱེད་རེ་རེས་བྱང་ཆུབ་པ་ནི་རིགས་པ་མིན་ཏེ། སྔ་ཕྱིར་གྱུར་པའི་སེམས་རེ་རེ་ལ་སངས་རྒྱས་ཀྱི་བྱང་ཆུབ་སྒྲུབ་པར་བྱེད་པའི་རྣམ་པ་ཐམས་ཅད་མཁྱེན་པ་ཉིད་ལ་སོགས་པའི་དོན་མཐའ་དག་མི་སྣང་བའི་ཕྱིར། གཉིས་པ་ནི། རེ་རེའི་ནུས་པས་བྱང་ཆུབ་མི་བསྐྱེད་ཀྱང༌། སྔ་ཕྱིའི་ནུས་པ་ཐམས་ཅད་ཕན་ཚུན་ལྟོས་ནས་བསྐྱེད་དོ་ཞེ་ན། བླ་ན་མེད་པའི་ཞེས་པ་ནས། སེམས་བྱུང་བ་སྔ་ཕྱིར་གྱུར་པ་མང་པོ་ཉིད་ཀྱི་ནུས་པ་རྣམས་ཕན་ཚུན་ལྟོས་ནས་བྱང་ཆུབ་བསྐྱེད་པ་མིན་ཏེ། ནུས་པ་ཕྱི་མ་དེ་བྱུང་མ་ཐག་ཏུ་སྔ་མ་དེ་རྗེས་སུ་འགྲོ་བ་མེད་པ་ཉིད་དུ་འཇིག་པས་ཕན་ཚུན་འབྲེལ་པ་མེད་པའི་ཕྱིར་རོ། ། གཉིས་པ་ནི།
འདོད་པའི་དོན་སྒྲུབ་པར་བྱེད་པ་སོགས་ནས། མི་སྲིད་པའི་ཕྱིར་ཞེས་པའོ། ། དེ་གསུམ་ཀའི་དོན་བསྡུ་བ་ནི། རིགས་པས་དཔྱད་པའི་ཚེ་རྫོགས་པའི་བྱང་ཆུབ་ཉིད་མི་སྲིད་པ་དེ་བས་ན་ཇི་ལྟར་དོན་ཁྱད་པར་སྣང་བའི་སོགས་སོ། ། གཉིས་པ་ལ་གསུམ་ལས། མཚམས་སྦྱར་བ་ནི། དོན་དམ་དུ་བྱང་ཆུབ་མི་བསྐྱེད་པས་ཀུན་རྫོབ་ཏུ་ཡང་མི་བསྐྱེད་ཅེས་པའི་རྩོད་པ་དེ་ནི་ཡང་དག་པ་མ་ཡིན་པས་བདེན་གཉིས་རྣམ་འབྱེད་ཀྱི་ལན་འདི་ལྟར་འཆད་དོ། ། རྩ་བ་ནི། བཀའ་སྩལ་པ། མེ་ལྕེ་དང་པོ་དང་མཇལ་བས་ཀྱང་སྙིང་པོ་དེ་ཚིག་པ་མིན།
གཉིས་པས་ཀྱང་ཚིག་པ་མིན་མོད་ཀྱི། སྙིང་པོ་དེ་ཚིག་གམ་ཚིག་ལགས་སོ། ། ཞེས་སོགས་ཀྱི་མདོ་ཆོས་ཅན། མ་བརྟགས་གཅིག་པུར་ཉམས་དགའ་བ་ཉིད་དུ་སེམས་བསྐྱེད་ཀྱིས་བྱང་ཆུབ་བསྐྱེད་པའི་དཔེ་བསྟན་པ་ཡིན་ཏེ། དེ་བསྟན་པར་ཞེས་སྦྱར། འགྲེལ་པ་ལ། དཔེ་སྒྲུབ་པ་དང༌། དཔེ་དོན་སྦྱར་བའོ། ། དང་པོ་ལ། དོན་དམ་དུ་མེ་ལྕེས་སྙིང་པོ་མི་སྲེག་པའི་ཚུལ།
ཀུན་རྫོབ་ཏུ་བསྲེག་པའི་ཚུལ་ལོ། ། དང་པོ་ནི། མེ་ལྕེ་དང་སྙིང་པོ་ཕྲད་པའི་དུས་མཐའི་སྐད་ཅིག་མ་དང་པོ་ལ་ཆོས་ཅན། སྐད་ཅིག་མ་གཉིས་པ་མེད་པར་ཏེ། དེ་མ་སྐྱེས་གོང་དུ་རྒྱུའི་མཚན་ཉིད་སྲེག་པར་བྱེད་པ་དང༌། འབྲས་བུའི་མཚན་ཉིད་བསྲེག་པར་བྱ་བ་མེད་དེ། རང་གི་རྒྱུས་བསྲེག་བྱ་དང་སྲེག་བྱེད་ཕན་ཚུན་གྱི་སྒོ་ནས་དུས་མཉམ་པ་ཕྲད་ཙམ་དུ་བསྐྱེད་པས་ན། བསྲེག་བྱ་སྲེག་བྱེད་དུ་འཇུག་པའི་ནུས་པ་ཁྱད་པར་ཅན་དུ་མ་བྱས་པའི་ཕྱིར། དཔེར་ན་མ་ཕྲད་གོང་གི་མེ་ལྕེ་དང་སྙིང་པོ་བཞིན་དུ་དུས་མཉམ་པ་ལ་རྒྱུ་འབྲས་མེད་དོ། ། འདི་ནི་ཕྲད་ཀྱང་གནས་པ་མེད་པའི་དབང་དུ་བྱས་སོ། །
དེ་བཞིན་དུ་མེ་ལྕེ་དང་སྙིང་པོ་ཕྲད་པའི་སྐད་ཅིག་དང་པོ་ཞིག་ནས་ཕྲད་པའི་དུས་མཐའི་སྐད་ཅིག་མ་གཉིས་པ་ལ་ཡང་ཆོས་ཅན། རྒྱུ་དང་འབྲས་བུའི་མཚན་ཉིད་སྲེག་པར་བྱེད་པ་དང་བསྲེག་པར་བྱ་བ་མེད་དེ། རང་གི་རྒྱུ་སྐད་ཅིག་མ་དང་པོ་ལ་ལྟོས་པ་མེད་པའི་ཕྱིར་དང༌། རང་ཉིད་གནས་པ་མེད་པའི་ཕྱིར། ཁྱབ་སྟེ། སྐད་ཅིག་དང་པོ་ལ་ལྟོས་པ་མེད་ན་སྙིང་པོ་བསྲེག་པ་ལྟ་ཅི་སྨོས། ཀུན་རྫོབ་ཏུ་ཡང་འབྱུང་བ་མེད་པའི་ཕྱིར་ཏེ། འབྱུང་ན་རྟག་ཏུ་ཡོད་པའམ་མེད་པ་ལ་སོགས་པར་འགྱུར་རོ། ། རྩ་བའི་རྟགས་གྲུབ་སྟེ། ཁྱོད་ཀྱི་དུས་སུ་སྔ་མ་ཞིག་ཟིན་པས་མེད་ལ།
མེད་པ་ལ་ལྟོས་ནས་ཧ་ཅང་ཐལ་བས་སོ། ། རིགས་པ་དེས་དུས་མཐའི་སྐད་ཅིག་མ་ལ་རིགས་པས་དཔྱད་པའི་ཚེ་གནས་པ་མེད་པར་གྲུབ་ལ། གནས་པ་མེད་ན་འབྲས་བུ་མི་བསྐྱེད་པས་མེ་ལྕེ་དང་སྙིང་པོར་མ་ཟད། ས་བོན་ལས་མྱུ་གུ་སྐྱེ་བ་མེད་དོ། ། གཉིས་པ་ནི། རིགས་པས་བརྟགས་ཤིང་དཔྱད་པའི་ཚེ་མེས་བསྲེག་བྱ་སྲེག་བྱེད་མི་འཐད་པ་དེ་ལྟ་ཡིན་པ་དེའི་ཕྱིར། མ་དཔྱད་པར་འཇིག་རྟེན་པས་ཐ་སྙད་བྱེད་པ་གང་གི་ཚེ་རྐྱེན་ཉིད་འདི་པ་ཙམ་གྱི་བདག་ཉིད་ཀྱི་རྟེན་ཅིང་འབྲེལ་བར་འབྱུང་བའི་ཆོས་ཉིད་ཀྱིས་རྒྱུ་མེ་ལྕེའི་སྐད་ཅིག་དང་པོ་དང༌། འབྲས་བུ་དེའི་སྐད་ཅིག་གཉིས་པ་སོགས་ལྟོས་གྲུབ་ཏུ་འབྲེལ་བའི་སྟོབས་ཀྱིས་མེ་ལྕེ་དང་སྙིང་པོ་གཉིས་ཀ་ཕྲད་པའི་ཁྱད་པར་ཅན་བྱ་རྫོགས་ཀྱི་སྐད་ཅིག་མ་དང་པོ་ལ་ལྟོས་ནས་དེས་བྱས་པ་སྙིང་པོ་བསྲེག་པ་ལ་མཐུ་ཕུལ་ཕྱིན་པ་དང་ལྡན་པའི་ཁྱད་པར་ཅན་བྱ་རྫོགས་ཀྱི་སྐད་ཅིག་གཉིས་པ་ལ་སོགས་པ་ཡོད་ན། དེའི་ཚེ་གནས་ཚོད་ལ་སྐད་ཅིག་སྔ་མ་རྒྱུ་གཞན་མེད་པར་ཞིག་ཀྱང༌། རྒྱུན་ལ་ལྟོས་ནས་རྒྱུ་མེ་ལྕེ་རྫོགས་པར་སྐྱེ་བ་དང༌།
འབྲས་བུ་སྡོང་བུ་འཇིག་པ་སྟེ་ཚིག་པ་དག་དུས་མཉམ་པར་འཇིག་རྟེན་པའི་མངོན་སུམ་གྱིས་དམིགས་པས་སོ། ། གཉིས་པ་ལ། དཔེའི་དོན་བསྡུས་པ་དང༌། དེ་ཉིད་དོན་དང་སྦྱར་བའོ། ། དང་པོ་ནི། གོང་དུ་རྒྱས་པར་བཤད་པ་དེ་བས་ན་མེ་ལྕེའི་སྐད་ཅིག་མ་དང་པོ་ལ་མ་ལྟོས་པར་གཉིས་པས་ཀྱང་སྙིང་པོ་མ་བསྲེགས་ལ། ཀུན་རྫོབ་ཏུ་རྒྱུན་ལ་ལྟོས་ནས་སྔ་ཕྱི་ལྟོས་གྲུབ་ཡིན་པ་དེའི་ཚེ་སྙིང་པོ་བསྲེག་པ་ཞེས་བྱ་བ་ནི་དཔེ་ཡིན་ནོ། ། གཉིས་པ་ནི། མར་མེའི་དཔེའི་ཚུལ་གྱིས་སེམས་བསྐྱེད་བྱ་རྫོགས་ཀྱི་སྐད་ཅིག་སྔ་ཕྱིར་གྱུར་པ་གཉིས་ཀུན་རྫོབ་ཏུ་ཡུལ་བྱང་ཆུབ་གཅིག་ལ་ཉེ་བར་སྦྱོར་བ་ཤེས་པར་བྱེད་པ་ལྷུར་ལེན་པར་མར་མེའི་བྱ་རྫོགས་ཀྱི་སྐད་ཅིག་སྔ་མ་བཞིན་དུ་རྫོགས་པའི་བྱང་ཆུབ་སྒྲུབ་པར་བྱེད་པའི་དངོས་པོ་ཀུན་རྫོབ་ཏུ་ཚད་ཡོད་པ་ཞིག་སྣང་བའི་སེམས་བསྐྱེད་དང་དྲན་པ་ཉེར་གཞག་སོགས་ཀྱི་སྐད་ཅིག་སྔ་མ་ལ་བརྟེན་ནས། སྔ་མ་དེ་ལ་སྣང་བའི་དོན་ནུས་པ་ཆུང་ངུ་ཅན་གྱིས་དབེན་པ་དེ་ལས་ལྷག་པར་ཁྱད་པར་དུ་འཕགས་པའི་དོན་སྣང་བའི་རྣམ་པར་ཤེས་པ་ཕྱི་མ་སྟེ་ནུས་པ་ཆེར་འཕེལ་བ་རྣམས་སྐྱེ་བས་རྫོགས་པའི་བྱང་ཆུབ་འཐོབ་པར་རིགས་སོ། །
འདིར་དོན་དམ་ལ་རིགས་པས་དཔྱོད་པའི་ཚེ་དུས་མཐའི་སྐད་ཅིག་དང༌། ཀུན་རྫོབ་ཀྱི་ཚེ་བྱ་རྫོགས་ཀྱི་སྐད་ཅིག་འཇོག་པའི་ཁྱད་པར་ཤེས་དགོས་པ་དང༌། ཀུན་རྫོབ་ཀྱི་ཚེ་འཇིག་རྟེན་གྱི་གྲགས་པ་དབང་བཙན་པ་དང༌། དོན་དམ་གྱི་ཚེ་རིགས་པ་དབང་བཙན་པའི་ཤན་ཕྱེད་པར་བྱས་ནས་སྒོམ་ལམ་གཏན་ལ་འབེབས་པའི་སྐབས་འདིར། སྒོམ་ལམ་གྱི་ངོ་བོ་སྟོང་ཉིད་དུ་བསྟན་པ་ལ་དགུར་དབྱེ་བ་མི་འཐད་པ། དགུར་གྲངས་ངེས་ན་འབྲས་བུ་གྲངས་མེད་སོགས་ཀྱི་རྣམ་གཞག་ཉམས་པ་དང༌། སྟོང་པ་ཉིད་ལ་གནས་སྐབས་ཀྱི་བྱེད་པ་ཉམས་པ་དང༌། མཐར་ཐུག་གི་བྱེད་པ་ཉམས་པའི་རྩོད་པ་སྤོང་ཚུལ་ཁོང་དུ་ཆུད་དགོས་ཏེ། དེ་ཐམས་ཅད་ལ་དོན་དམ་དུ་འདོད་ལན་བཏབ་པའི་ཕྱིར། དེ་བས་ན་མཐར་ཐུག་དོན་དམ་གཙོ་ཆེ་བ་དེའི་ཚེ་ནི་དངོས་པོ་བརྗོད་དུ་མེད་པ་དང༌།
སེམས་ནི་སྔ་མས་ཞེས་སོགས་གཞན་གཞུང་ཁོ་ནར་འཇོག་པའི་ལོག་པར་རྟོག་པ་དེ་སྤང་བར་བྱའོ། ། གསུམ་པ་རྟགས་དོན་དངོས་བཤད་པ་ལ་གསུམ་ལས། མཚམས་སྦྱར་བ་ནི། མཐོང་ལམ་པ་ཕྱིར་མི་ལྡོག་པའི་རྟགས་བཤད་ཟིན་པའི་འོག་ཏུ་སྒོམ་པའི་ལམ་ལ་གནས་པའི་བྱང་ཆུབ་སེམས་དཔའ་ཕྱིར་མི་ལྡོག་པའི་མཚན་ཉིད་བརྗོད་དགོས་པའི་ཕྱིར་ན་ཟབ་མོ་བརྒྱད་འཆད་དོ། ། ཟབ་མོ་བརྒྱད་ཀྱི་དབྱེ་བ་དུ་ཞིག་ཡིན་པ་ནི་འཆད་འགྱུར་ལས་རྟོགས་མོད། ཟབ་པའི་དོན་འཆད་དགོས་སོ་ཞེ་ན། སྒོམ་ལམ་པའི་ཕྱིར་མི་ལྡོག་པའི་རྟགས་འཆད་པའི་སྐབས་འདིར་ཆོས་ཅན། ཟབ་མོ་བརྒྱད་ཀྱི་དོན་སླར་ཡང་བཤད་དགོས་པ་མིན་ཏེ། གོང་དུ་ཇི་སྐད་སྨོས་པའི་མར་མེའི་དཔེ་ཁོ་ནས་རྐང་གྲངས་འཆད་པར་འགྱུར་བའི་ཟབ་མོའི་ཆོས་ཉིད་རྣམ་པ་བརྒྱད་ཀྱི་གོ་དོན་ཀྱང་ཁོང་དུ་ཆུད་པར་བྱ་ནུས་པས་སོ། ། རྩ་བ་ནི།
རབ་འབྱོར་གྱིས་གསོལ་པ། སེམས་བསྐྱེད་པ་སྔ་མས་ཀྱང་མ་ལགས་པར་བྱང་ཆུབ་པ་དེ་ནི་ངོ་མཚར་ཆེའོ། ། ཞེས་སོགས་ཀྱི་མདོ་ཚན་བརྒྱད་ཆོས་ཅན། ཟབ་མོ་བརྒྱད་གང་ལ་ཡོད་པའི་ཡུལ་གྱི་དབྱེ་བ་ངོས་བཟུང་བ་ཡིན་ཏེ། ཞེས་སྦྱར། འགྲེལ་པ་ནི། བརྒྱད་པོ་གང་ཞེ་ན། སེམས་བསྐྱེད་སྐད་ཅིག་སྔ་མ་དང་ཕྱི་མ་དག་གིས་ཀྱང་མ་ཡིན་ལ། ཀུན་རྫོབ་ཏུ་བསྒོམ་པས་རྟོགས་པར་བྱ་བའི་དོན་ཁྱད་པར་དུ་འཕགས་པ་བསྐྱེད་དོ་ཞེས་བྱ་བ་རྟེན་ཅིང་འབྲེལ་པར་འབྱུང་བ་ལ་ཡོད་པའི་ཟབ་པ་དང༌། དངོས་པོ་ཐམས་ཅད་དང་པོ་འཁྲུལ་ངོར་བྱུང་ཙམ་ཉིད་ནས་རང་བཞིན་གྱིས་ངོ་བོ་ཉིད་མེད་ལ།
ཀུན་རྫོབ་ཏུ་ཡང་འགག་གོ་ཞེས་བྱ་བ་འགག་པ་ལ་ཡོད་པའི་ཟབ་པ་དང༌། གནས་སྐབས་ཐམས་ཅད་དུ་དེ་བཞིན་ཉིད་གོམས་པར་བྱས་ཀྱང་ཐབས་ཀྱིས་དེ་དུས་མིན་པར་མངོན་སུམ་དུ་མི་བྱེད་པ་ཞེས་བྱ་བ་དེ་བཞིན་ཉིད་ལ་དང༌། དེ་བཞིན་ཉིད་དུ་གྱུར་པའི་ཆོས་ཐམས་ཅད་ལ་ཀུན་རྫོབ་ཏུ་སྦྱིན་པ་ལ་སོགས་པ་རྣམ་པ་རྗེས་སུ་བསྒྲུབ་པ་ཞེས་བྱ་བ་ཤེས་བྱ་ལ་དང༌། དེ་བཞིན་ཉིད་ཀྱི་ངོ་བོ་ཉིད་ཀྱིས་ཅིར་ཡང་མཐོང་བ་མེད་པ་ཉིད་ཐ་སྙད་དུ་དོན་དམ་པ་མཐོང་བ་ཡིན་ནོ་ཞེས་བྱ་བ་ཤེས་པ་ལ་དང༌། ཆོས་ཉིད་ཀྱིས་ཐམས་ཅད་ལ་ཅིར་ཡང་སྤྱོད་པ་མེད་པ་ཉིད་ཐ་སྙད་དུ་སྤྱོད་པ་ཡིན་ནོ། ། ཞེས་བྱ་བ་སྤྱོད་པ་ལ་དང༌། གཟུང་འཛིན་གཉིས་སུ་མེད་པའི་ངོ་བོ་ཉིད་དུ་ཐ་སྙད་ཀྱི་བྱ་བ་ཐམས་ཅད་བསྒྲུབ་བོ་ཞེས་བྱ་བ་གཉིས་སུ་མེད་པ་ལ་དང༌། ཐ་སྙད་དུ་ཚོགས་ཐམས་ཅད་ཡོངས་སུ་རྫོགས་ཀྱང་དོན་དམ་པར་དེའི་འབྲས་བུ་སངས་རྒྱས་ཉིད་མི་འཐོབ་པ་ཞེས་བྱ་བ་ཐབས་མཁས་ལ་ཡོད་པའི་ཟབ་པའོ། ། འདི་དོན་དམ་དུ་བཀག་པ་རྣམས་ནི་ཡེ་ཤེས་ཀྱི་ངོ་བོ་དང༌། སྒྲུབ་པ་རྣམས་ནི་རྣམ་ཤེས་ཀྱི་དབང་དུ་བྱས་པར་ཤེས་དགོས་ལ།
དེ་མི་འགལ་བ་ནི་བདེན་གཉིས་རྣམ་འབྱེད་ཀྱི་ཐབས་མཁས་ཤེས་པ་ལ་རག་ལས་སོ། ། གལ་ཏེ་འོ་ན། མར་མེའི་དཔེ་ལ་བརྟེན་ནས་ཤེས་པའི་དོན་དམ་དུ་མེད་པ་དང༌། ཀུན་རྫོབ་ཏུ་ཡོད་པ་མི་འགལ་བ་དེ་ཟབ་པའི་དོན་དུ་བཤད་ན། དེ་ཟབ་པའི་རྒྱུ་མཚན་ཅི་ཞེ་ན། དེ་ཆོས་ཅན། ཟབ་པ་ཡིན་ཏེ། བྱིས་པས་བསམ་གྱིས་མི་ཁྱབ་པའི་རྣམ་པར་ཐར་པ་ཐོབ་པའི་སྒོ་ནས་བདེན་པ་གཉིས་ཀྱི་རྣམ་དབྱེ་མི་ཤེས་པའི་ངོར་ཕན་ཚུན་འགལ་བ་ལྟར་སྣང་བའི་དོན་དེ་ཤེས་པའི་ངོར་མི་འགལ་བར་བསྒྲུབས་པས་སོ། ། དོན་བསྡུ་བ་ནི། སློབ་པའི་ཞེས་སོགས་སོ། །
གསུམ་པ་ཡོན་ཏན་དེ་དག་ཐོབ་ནས་སྦྱོར་བ་ཁྱད་པར་ཅན་བསྒོམ་པའི་ཚུལ་ལ་གསུམ་སྟེ། ཆོས་སྐུའི་རྒྱུ་སྲིད་ཞི་མཉམ་ཉིད་ཀྱི་སྦྱོར་བ། གཟུགས་སྐུའི་རྒྱུ་ཞིང་དག་པའི་སྦྱོར་བ། ཕྲིན་ལས་ཀྱི་རྒྱུ་ཐབས་མཁས་ཀྱི་སྦྱོར་བའོ། ། དང་པོ་ལ་གསུམ་ལས། མཚམས་སྦྱར་བ་ནི། སློབ་པ་ཕྱིར་མི་ལྡོག་པའི་ཚོགས་པའི་ཆོས་ཐོབ་པ་ནི། ཞེས་སོགས་སོ། ། གསུམ་པོ་འདིའི་མ་མཐའི་ས་མཚམས་སྦྱོར་ལམ་པ་ཕྱིར་མི་ལྡོག་པའི་རྟགས་ཐོབ་ནས་ཡིན་པས་སྦྱོར་བ་བཞི་ཀ་ལ་ཁྱབ་བྱེད་དུ་འགྲོ་ལ། དེའི་ཚེ་རྣལ་འབྱོར་གསུམ་པོ་འདི་ལ་དབང་ཐོབ་ཕྱིར་དུ་ནས།
བརྟན་པ་ཐོབ་པའི་བར་དུ་དབྱེ་བར་བྱ་ཞིང༌། གསུམ་པོ་ཁྱད་པར་ཅན་ནི་དག་པ་ས་གསུམ་ལ་རིམ་ཅན་དུ་འཇོག་པར་སློབ་དཔོན་སྔ་མ་རྣམས་བཞེད་པ་དེའི་ཤེས་བྱེད་བཙལ་བར་བྱའོ། ། རྩ་བ་ནི། ཤཱ་རིའི་བུས་སྨྲས་པ། རབ་འབྱོར་བྱང་སེམས་ཆེན་པོ་རྨི་ལམ་དུ་སྟོང་པ་ཉིད་དང་མཚན་མ་མེད་པ་སོགས་བསྒོམ་ཞིང༌། དགེ་བའི་རྩ་བ་དེ་ཡང་བྱང་ཆུབ་ཏུ་བསྔོ་ན་ཅི་བསོད་ནམས་རྣམ་པར་འཕེལ་ལམ་སྨྲས་པ། ཉིན་པར་བསྒོམས་པས་འཕེལ་ན། རྨི་ལམ་དུ་ཡང་རྣམ་པར་བསྒོམས་པས་འཕེལ་ལོ། ། དེ་ཅིའི་ཕྱིར་ཞེ་ན། རྨི་ལམ་དང་ཉིན་པར་ནི་རྣམ་པར་རྟོག་པ་མེད་པའོ། །
ཞེས་སོགས་ཀྱི་མདོ་ཆོས་ཅན། སྲིད་ཞི་མཉམ་ཉིད་དུ་བསྟན་པ་ཡིན་ཏེ། ཞེས་སྦྱར། འགྲེལ་པ་ལ་གཉིས་ཏེ། དངོས་དང༌། ཀླན་ཀ་སྤང་བའོ། ། དང་པོ་ནི། དོན་དམ་པའི་དབང་དུ་བྱས་ན་འཁོར་བ་དང་མྱ་ངན་ལས་འདས་པ་མཉམ་པ་ཉིད་དེ། འཕགས་པའི་མཉམ་གཞག་ཡེ་ཤེས་ཀྱིས་འཁོར་བ་དང་མྱ་ངན་ལས་འདས་པ་དག་ལ་ཕན་ཚུན་ཐ་དད་པ་ཉིད་དུ་རྣམ་པར་མི་རྟོག་པ་སྟེ་མ་གཟིགས་པའི་ཕྱིར་ནའོ། ། རྟགས་གྲུབ་སྟེ།
འཕགས་པའི་ཡེ་ཤེས་མི་མཐུན་པ་འཁོར་བ་དང༌། གཉེན་པོ་རྣམ་པར་བྱང་བ་རྣམས་སྣང་བརྙན་ཙམ་གྱི་ངོ་བོས་རྨི་ལམ་དང་འདྲ་བ་ཉིད་དུ་རྗེས་ཐོབ་ཀྱི་ཚེ་ཡང་རྟོགས་པའི་ཕྱིར། དཔེར་ན་འཕྲལ་གྱི་འཁྲུལ་རྒྱུས་མ་བསླད་པའི་འཇིག་རྟེན་པས་རྨི་ལམ་གྱི་ལོངས་སྤྱོད་དང་ཉིན་བར་གྱི་ལོངས་སྤྱོད་ཐ་དད་དུ་མ་མཐོང་བ་བཞིན། མ་མཐོང་ཏེ། དེས་རྨི་ལམ་གྱི་ལོངས་སྤྱོད་མེད་པར་རྟོགས་པའི་ཕྱིར། འདིར་འཁོར་འདས་མཉམ་ཉིད་ནི་གཉིས་པོ་དབྱེར་མེད་པའི་དོན་ཡིན་ལ། དེར་འཇོག་པ་ལ་བཤད་པའི་སྐབས་གཉིས་ཏེ། མྱང་འདས་དོན་དམ་བདེན་པར་འཇོག་པའི་སྐབས་ཤིག་ཏུ་ནི། འཁོར་བ་ཀུན་རྫོབ་བདེན་པར་བཞག་པས་ན་ཚད་མས་མ་དམིགས་ལ། ཅིག་ཤོས་གྲུབ་ཀྱང་གཞན་དེ་མ་དམིགས་ན་གཉིས་པོ་ལ་དབྱེ་བ་ཡོད་པ་མིན་ཏེ།
ཀླུ་སྒྲུབ་ཞབས་ཀྱིས། ཇི་སྐད་དུ། འཁོར་བ་མི་དམིགས་པ་འདི་ནི། ། མྱ་ངན་འདས་པར་ཁྱོད་ཀྱིས་བཞེད། ། ཅེས་སོ། ། བཤད་པ་འདི་ནི་རྒྱུད་སྡེ་དང་རྣལ་འབྱོར་སྤྱོད་པའི་ལུགས་ཡིན་ལ། ཡང་འཇོག་མཚམས་གཉིས་པ་ནི། མྱ་ངན་ལས་འདས་པ་ཡང་ཀུན་རྫོབ་ཀྱི་བདེན་པར་བཤད་པ་དེའི་ཚེ་གཉིས་ཀ་མ་དམིགས་པས་རང་བཞིན་མེད་པར་མཉམ་པ་སྟེ། འདི་ནི་དབུ་མ་ངོ་བོ་ཉིད་མེད་པ་པའི་ལུགས་སོ། ། གཉིས་པ་ལ།
ཀླན་ཀ་ནི། གལ་ཏེ་ཉིན་བར་གྱི་གནས་སྐབས་སུ་ཡང་དགེ་མི་དགེའི་ལས་སོག་པ་མེད་པར་ཐལ། རྨི་ལམ་དང་འདྲ་བའི་ཕྱིར། ཞེས་འཕེན་པ་ནི། གཉིད་མ་ལོག་པའི་གནས་སྐབས་ན་ཡང་ཞེས་སོགས་ཏེ། དེ་ལྟ་བུའི་ཀླན་ཀ་རྣམས་ཀྱི་ལན་ལ་གཉིས་ཏེ། ཀླན་ཀ་དང་པོ་འདིའི་ལན་གདབ་པ་དང༌། ཀླན་ཀ་གཞན་གསུམ་ལན་དང་བཅས་པ་མདོ་འགྲེལ་དུ་ཁ་འཕངས་པའོ། ། དང་པོ་ལ་གསུམ་སྟེ། གཏན་ཚིགས་མ་ངེས་པའི་ལན་དང༌།
དཔེ་མ་གྲུབ་པའི་ལན་དང༌། དོན་བསྡུ་བའོ། ། དང་པོ་ལ་གཉིས་ཏེ། དཔེ་བསྒྲུབ་པ་དང༌། དཔེ་དོན་སྦྱར་བའོ། ། དང་པོ་ལ་གཉིས་ཏེ། དངོས་པོར་སྨྲ་བའི་ལུགས་ལ་ཡང་དོན་དམ་དུ་ལས་སོག་པ་མེད་པར་བསྟན། ཀུན་རྫོབ་ཏུ་ལས་སོག་པ་འཐད་པར་ཁས་ལེན་པའོ། ། དང་པོ་ནི། ཇི་ལྟར་ཏེ་དཔེར་ན།
ཕྱི་རོལ་གྱི་དོན་ཕྱོགས་ཀྱི་ཆ་མེད་དང༌། ཤེས་པ་སྐད་ཅིག་གི་ཆ་མེད་ཉིད་བདེན་གྲུབ་ཏུ་སྨྲ་བའི་ལུགས་ལ། དངོས་པོ་ཐམས་ཅད་སྐད་ཅིག་མ་ཉིད་ཀྱིས་ན་རྒྱུ་གཞན་མེད་པར་འཇིག་པ་ཡིན་པས་ན་དོན་དམ་ཆ་ཤས་མེད་པར་བསྒྲུབ་པ་ལ། གསོད་བྱེད་སུས་ཀྱང་གསད་བྱ་སུ་ཡང་བསད་པ་མེད་དེ། དེའི་ཚེ་གསོད་བྱེད་དང་གསད་བྱ་རྒྱུ་གཞན་ལ་ལྟོས་པ་མེད་པར་རང་གི་ངང་གིས་འཇིག་པའི་ཕྱིར། དེས་ན་མ་བསད་པའི་དགེ་བ་ཡང་ཡོད་པ་ཡིན། དེ་བཞིན་དུ་ལེན་པ་པོ་སུས་བླང་བྱ་སུའི་ནོར་མ་བྱིན་པར་བླངས་པ་ཡང་མེད། ནོར་ནི་རྒྱུ་གཞན་ལ་ལྟོས་པ་མེད་པར་རང་གི་ངང་གིས་འཇིག་པའི་ཕྱིར། དེས་ན་མ་བླངས་པའི་དགེ་བ་ཡང་ཡོད་པ་མ་ཡིན་ནོ། ། ཞེས་བྱ་བ་ལ་སོགས་པའི་རིགས་པས་དོན་དམ་དུ་དགེ་སྡིག་གི་ལས་བྱེད་པ་པོ་མེད་དོ། །
གཉིས་པ་ནི། དེ་ལྟར་འདོད་པའི་ཕྱོགས་དེ་ལ་ཡང་འཇིག་རྟེན་གྱི་བློ་ལྷན་སྐྱེས་འཕྲལ་གྱི་འཁྲུལ་རྒྱུས་མ་བསླད་པའི་ངོར་སྲོག་གི་རྒྱུན་འཇུག་པ་དང་འགལ་བའི་དངོས་པོ་བསྐྱེད་པ་ལ། གསོད་པ་པོ་ལ་སོགས་པར་རྟོགས་པའི་སྒོ་ནས་སྲོག་གཅོད་པ་ལ་སོགས་པའི་ལས་སུ་རྣམ་པར་འཇོག་སྟེ། དཔེར་ན་ཚུལ་བཞིན་དུ་དང༌། ཚུལ་བཞིན་མིན་པར་ཡིད་ལ་བྱེད་པ་ལ་སོགས་པ་དང་ལྡན་པ་ལ། དགེ་བ་དང་མི་དགེ་བ་ལ་སོགས་པར་འཇོག་པ་དང་འདྲའོ། ། གཉིས་པ་ནི། དངོས་པོ་བདེན་གྲུབ་ཏུ་སྨྲ་བའི་ལུགས་ལ། དོན་དམ་སྐད་ཅིག་མ་གཅིག་ལ་དགེ་སྡིག་གི་ལས་མེད་ཀྱང༌། ཀུན་རྫོབ་རྒྱུན་ལ་ལྟོས་ནས་དགེ་སྡིག་གི་ལས་འཇོག་པ་དེ་བཞིན་དུ།
ངེད་དབུ་མ་པའི་ལུགས་ལ་དངོས་པོ་ཐམས་ཅད་རྨི་ལམ་དང་འདྲ་ཡང་དངོས་པོར་མངོན་པར་ཞེན་པའི་ཕྱིན་ཅི་ལོག་གི་འཆིང་བ་མཐའ་དག་མ་ཉམས་པ་རྣམས་ལ་ཕྱིན་ཅི་ལོག་ལྷན་སྐྱེས་དེ་དང་མཐུན་པའི་དོན་གྱི་དངོས་པོ་དགེ་བ་དང་མི་དགེ་བ་ལ་སོགས་པར་འཇོག་གོ ། གཉིས་པ་ནི། བཤད་མ་ཐག་པ་ཞེས་བྱ་བ་དེ་ལྟ་བུའི་རྩོད་ལན་དང༌། སོགས་པ་ཞེས་བྱ་བའི་སྒྲས་བསྡུས་པ་ལན་ལ་མ་ངེས་པ་ལ་སོགས་པའི་ཀླན་ཀ་རྣམས་ཀྱི་ལན་དེ་དང་དེ་འགྲེལ་པ་དོན་གསལ་བ་འདི་ལས་ཕྱོགས་གཞན་ཡུམ་གྱི་མདོ་དང་འགྲེལ་པ་གཞན་ལས་གསུངས་སོ་ཞེས་བྱ་བར་ཁོང་དུ་ཆུད་པར་བྱའོ། ། གཉིས་པ་ལ། ཉི་ཤུ་པའི་ལུང་གིས་དཔེ་མ་གྲུབ་པ་དང༌། ཤེར་ཕྱིན་གྱི་ལུང་གིས་དཔེ་མ་གྲུབ་པའོ། ། དང་པོ་ནི། རྨི་ལམ་དེ་ལས་སོག་པ་མེད་པའི་དཔེར་མི་འཐད་དེ། ཉི་ཤུ་པ་ལས།
རྨི་ལམ་སེམས་ནི་གཉིད་ཀྱིས་ཉམས། ། དེས་ན་འབྲས་བུ་འདྲ་མ་ཡིན། ། ཞེས་རྨི་ལམ་ན་ལས་མཐུ་ཆུང་སོག་པ་ཡོད་པར་བསྟན་པའི་ཕྱིར། གཉིས་པ་ནི། དེ་བཞིན་དུ་ཤེར་ཕྱིན་ལས། རྨི་ལམ་ན་དགེ་བ་དང་མི་དགེ་བ་སྤྱད་པ་རྨིས་པ་ནི། སད་པའི་གནས་སྐབས་ན། ཀྱེ་མ་བྱས་སོ་ལེགས་པར་བྱས་སོ་ཞེས་རྗེས་སུ་ཡི་རང་ན་རྗེས་ཀྱི་གནས་སྐབས་ཀྱི་སེམས་ཀྱིས་མངོན་པར་ཞེན་པའི་སེམས་ཀྱིས་ཡོངས་སུ་གསོས་ཏེ་ལས་སོག་པར་གསུངས་པའི་ཕྱིར། གསུམ་པ་ནི། གཞན་གྱི་ཀླན་ཀ་དེ་ལ་གཏན་ཚིགས་མ་ངེས་པ་དང༌།
དཔེ་མ་གྲུབ་པ་དེའི་ཕྱིར་འཁོར་བ་དང་མྱ་ངན་ལས་འདས་པ་མཉམ་པ་ཉིད་དུ་གྲུབ་བོ། ། འདིར་འཁོར་འདས་གཉིས་ཀ་རང་ལུགས་ལ་ཚད་མས་གྲུབ་པར་ཁས་བླངས་ནས། གཉིས་ཀ་བདེན་མེད་དུ་བསྟན་པ་ལ། རྩོད་པ་འདི་འཇུག་པ་མ་ཡིན་ཏེ། འཁོར་བ་ཚད་གྲུབ་ཏུ་ཁས་བླངས་པ་ལ། དགེ་མི་དགེ་མེད་པར་ཐལ་བའི་ཀླན་ཀ་རྒོལ་བ་བློ་ལྡན་གྱིས་མི་སྨྲ་བའི་ཕྱིར་དང༌། གཉིས་ཀ་ཚད་མས་གྲུབ་ན་འགལ་བར་ཁས་ལེན་དགོས་སྙམ་པའི་དོན་མ་ཚང་བའི་ཕྱིར་རོ། ། གཉིས་པ་ལ་གསུམ་ལས། མཚམས་སྦྱར་ནི། གཉིས་ཀ་མཉམ་པ་ཉིད་ཅེས་སོགས་ཏེ།
དོན་ནི། འབྲས་དུས་སུ་ཆོས་སྐུ་ལས་གཟུགས་སྐུ་འབྱུང་བའི་ཕྱིར། སྲིད་ཞི་མཉམ་ཉིད་ཀྱི་སྦྱོར་བ་བཤད་ཟིན་པའི་འོག་ཏུ་ཞིང་དག་པའི་སྦྱོར་བ་འཆད་ཅེས་པའོ། ། རྩ་བ་ནི། བྱང་སེམས་ཆེན་པོ་སྦྱིན་པ་གཏོང་བའི་ཚེ། སེམས་ཅན་བཀྲེས་སྐོམ་སོགས་དང༌། སྣོད་ཀྱི་འཇིག་རྟེན་རྡོ་བ་དང་ཚེར་མ་ཅན་སོགས་མཐོང་ནས། རང་ཉིད་སངས་རྒྱས་པའི་ཞིང་དུ་དེ་འདྲ་མི་འབྱུང་བར་བྱ་བའི་ཕྱིར་དུ་སྦྱིན་སོགས་ལ་སློབ་པར་སྟོན་པའི་མདོ་རྣམས་ཆོས་ཅན། ཞིང་དག་པའི་སྦྱོར་བ་བསྟན་པ་ཡིན་ཏེ། ཞེས་སྦྱར།
འགྲེལ་པ་ལ། རང་ཉིད་གང་དུ་འཚང་རྒྱ་བའི་ཞིང་དེ་སེམས་ཅན་དང་སྣོད་ཀྱི་འཇིག་རྟེན་གྱི་བྱེ་བྲག་གིས་རྣམ་པ་གཉིས་ཡོད་པ་ལས། གོ་རིམ་བཞིན་དུ་སངས་རྒྱས་གཞན་གྱི་ཞིང་བཀྲེས་པ་དང་སྐོམ་པ་དང་རྡོ་བ་དང་ཚེར་མ་ཅན་ལ་སོགས་པ་ཉིད་ཀྱིས་མ་དག་པ་གང་ཡིན་པ་དེ་མཐོང་ནས། རང་གི་སངས་རྒྱས་ཀྱི་ཞིང་དུ་དེ་འདྲ་མི་འབྱུང་བའི་ཆེད་ཀྱི་གཉེན་པོར་ལྷའི་ཟས་གོས་སོགས་ཀྱི་ཉེ་བར་སྤྱད་པ་དང༌། གསེར་གྱི་ས་ཕྱོགས་ལ་སོགས་པ་དག་པ་བསྐྱེད་པའི་སྒོ་ནས་ཕྱིན་དྲུག་ཉམས་སུ་ལེན་པའི་རྣལ་འབྱོར་ནི་ཞིང་དག་པའི་སྦྱོར་བ་ཡིན་ནོ། ། གསུམ་པ་ལ་གསུམ་ལས། མཚམས་སྦྱར་བ་ནི། རང་གི་ཞེས་སོགས་ཏེ། འདི་ཡང་བཤད་པའི་རིམ་པ་སྟེ། རྒྱུད་ལ་སྐྱེ་བའི་རིམ་པར་མ་ངེས་སོ། །
རྩ་བ་ནི། རབ་འབྱོར་གྱིས་གསོལ་པ། སྟོང་པ་ཉིད་དང༌། མཚན་མ་མེད་པ་དང༌། སྨོན་པ་མེད་པ་ནས་བྱང་ཕྱོགས་སོ་བདུན་གྱི་བར་ལ་ཇི་ལྟར་འདྲིས་པར་བགྱི། ཞེས་པའི་ལན་གྱི་མདོ་ཚན་བཅུ་ཆོས་ཅན། ཐབས་ལ་མཁས་པའི་ཡུལ་བཅུ་བསྟན་པ་ཡིན་ཏེ། ཞེས་སྦྱར། འགྲེལ་པ་ནི། ཤེས་རབ་ཀྱི་ཕ་རོལ་ཏུ་ཕྱིན་པའི་ཡུལ་རྣམ་ཐར་སྒོ་གསུམ་ནས་བྱང་ཕྱོགས་ཀྱི་སྡེ་ཚན་བདུན་ཏེ་རྣམ་པ་བཅུ་མངོན་སུམ་དུ་བྱ་བ་ལ་དུས་མ་ཡིན་པའི་དཔེ་བརྗོད་ནི།
ཐེག་ཆེན་སེམས་བསྐྱེད་ལྟ་བུའི་ཚོགས་ཆ་ཤས་ཙམ་ཡང་མ་བསགས་པར་ཕུང་པོའི་བདུད་བཅོམ་ན་དམན་པའི་ལྷག་མེད་དུ་ལྟུང་བ་དང༌། ཐེག་པ་ཆེན་པོར་སེམས་མ་བསྐྱེད་པར་རྣམ་ཐར་སྒོ་གསུམ་ལ་ཞུགས་ན་འཁོར་བ་སྤངས་པའི་ཉེས་དམིགས་དང༌། ཡང་དེ་མེད་པར་བྱང་ཕྱོགས་སོ་བདུན་ལ་ཞུགས་ན་དམན་པའི་ལམ་དུ་འཇུག་པའི་ཉེས་པ་ཡོད་པ་ལྟ་བུ་དང༌། ཐེག་པ་ཆེན་པོ་ཉིད་ལ་ཡང་བསྐལ་པ་གྲངས་མེད་དང་པོའི་ཚོགས་མ་བསགས་པར། མཐོང་སྤང་སྤོང་བ་ལ་ཞུགས་ན་ཆད་པའི་མྱང་འདས་དང༌། ས་དང་པོའི་རྗེས་ཐོབ་ཏུ་ཡོངས་སྦྱོང་ཉི་ཤུ་པོ་མ་སྦྱངས་པར་ས་གཉིས་པའི་སྒོམ་སྤང་སྤོང་བ་ལ་ཞུགས་ན་དགོངས་པ་ཅན་གྱི་མྱང་འདས་ཞེས་བྱ་བའི་མིང་ཅན་དེར་ལྟུང་བའི་ཉེས་པ་ཡོད་པ་སོགས་རྒྱས་པར་སྤྲོས་ཏེ་ཤེས་པར་བྱས་ལ། འོ་ན་ཡུལ་བཅུ་པོ་དུས་ལ་བབ་ནས་མངོན་དུ་བྱས་པའི་ཡུལ་དེ་རྣམས་གང་ཞེ་ན། བྱང་སེམས་ཆེན་པོ་ནས་སློབ་ལམ་དུ་བར་ཆད་ཀྱི་ཆོས་ལས་ཡང་དག་པར་བརྒལ་བའི་ཐབས་ལ་མཁས་པས་སངས་རྒྱས་ཀྱི་སར་བདུད་བཞི་ལས་ཡང་དག་པར་འདས་པ་དང༌། བྱང་སེམས་ཆེན་པོ་ཐབས་ལ་མཁས་པས་སྔོན་ཆོས་ཐམས་ཅད་མཉམ་པ་ཉིད་དུ་བསྒོམ་པ་མཐར་ཕྱིན་པས་སངས་རྒྱས་ཀྱི་སར་ཅི་ལ་ཡང་མི་གནས་པའི་ཚུལ་གྱིས་གནས་པ་དང༌། དེ་འདྲ་དེས་སློབ་ལམ་དུ་སྨོན་ལམ་མཐར་ཕྱིན་པ་གྲུབ་པས།
གཞན་གྱི་དོན་སྔོན་གྱི་ཤུགས་ཀྱིས་འཕངས་པར་བྱེད་པ་དང༌། དེ་འདྲ་དེས་སྔོན་དཀའ་བ་གཅོད་པ་ཐམས་ཅད་ཤིན་ཏུ་གོམས་པ་ཉིད་ཀྱིས་ཉན་རང་དང་ཐུན་མོང་མ་ཡིན་པའི་ཆོས་ལ་གནས་པ་དང༌། དེ་འདྲ་དེས་ཆོས་དཀར་པོ་སྟོང་པ་ཉིད་ཀྱི་ཚུལ་རྣམ་པར་དག་པས་སངས་རྒྱས་ཀྱི་སར་ཆོས་ཐམས་ཅད་ལ་འཛིན་པ་མེད་པ་དང༌། ཐབས་དང་བཅས་པའི་རྣམ་པར་ཐར་པའི་སྒོ་སྟོང་པ་ཉིད་མཐར་ཕྱིན་པས་སངས་རྒྱས་ཀྱི་སར་ཀུན་རྫོབ་ཀྱི་རྣམ་པ་ཅི་ཡང་མི་དམིགས་པ་དང༌། ཐབས་མཁས་མ་བྲལ་བའི་རྣམ་པར་ཐར་པའི་སྒོ་མཚན་མ་མེད་པ་མཐར་ཕྱིན་པ་ཉིད་ཀྱིས་སངས་རྒྱས་ཀྱི་སར་ཆོས་གང་ལ་ཡང་སྨོན་པ་མེད་པ་དང༌། བྱང་སེམས་ཆེན་པོ་འགའ་ཞིག་ལ་ཕྱིར་མི་ལྡོག་པའི་རྟགས་ལས་བརྩམས་ཏེ་དྲི་བ་སྔོན་དུ་བཏང་བ་ཅན་ལ་ཕྱིར་མི་ལྡོག་པའི་རྟོགས་པ་དང་མཐུན་པའི་ཆོས་བརྗོད་པས་རང་ཉིད་ཕྱིར་མི་ལྡོག་ཏུ་གཞན་གྱིས་གོ་བར་བྱེད་པའི་ཐབས་མཁས་དང༌། འདིའི་དོན་ནི་འགའ་ཞིག་ལ་སྟོང་པ་ཉིད་སོགས་མ་འདྲིས་པར་བྱ་བ་དང་མངོན་དུ་བྱ་བའི་དུས་གང་ཡིན་དྲིས་པ་ན། ཕྱིན་ཅི་མ་ལོག་པར་སྟོན་ཤེས་པ་བྱུང་ན་དེ་ཕྱིར་མི་ལྡོག་པའི་རྟགས་ཅན་དུ་གོ་བར་བྱས་ནས་བྱང་སེམས་རང་ཉིད་ཀྱང་དེ་དང་མཐུན་པར་སྦྱོར་བ་ནི་དེའི་ཐབས་མཁས་ཀྱི་སྦྱོར་བ་དང༌། གོང་མ་རྣམས་ལ་ཡང་དེ་ལྟར་དུ་སྦྱར་བ་ནི་ཐབས་ལ་མཁས་པར་བྱས་ཟིན་པའི་ཐབས་མཁས་སྦྱོར་བ་དང༌། རང་གིས་དུས་དང་དུས་མ་ཡིན་པ་མ་ཤེས་ཤིང༌།
གཞན་གྱིས་སྟོན་པ་ཡང་མ་འབྱོར་ན་རང་གིས་ཐེག་པ་ཆེན་པོའི་ཡུལ་ལ་འཇུག་པའི་ཆོས་ཐམས་ཅད་ཤེས་པ་ཉིད་ཀྱི་སྒོ་ནས་རྟག་ཆད་ཀྱི་མཐའ་འགོག་པའི་རྣལ་འབྱོར་ལ་འཇུག་པ་ནི་ཚད་མེད་པའི་ཐབས་ལ་མཁས་པའི་སྦྱོར་བ་ཡིན་ནོ། ། མདོར་ན་རྣམ་ཐར་སྒོ་གསུམ་སོགས་ཡུལ་བཅུ་པོ་མངོན་དུ་བྱ་བའི་དུས་ཤེས་ནས་མངོན་དུ་བྱས་པའི་ཚེ་ནི་མདོ་འགྲེལ་ལས་དངོས་སུ་བསྟན་པའི་ཡོན་ཏན་བཤད་མ་ཐག་པ་འདི་དག་འབྱུང་ལ། དེའི་ཕྱིར་དུ་སྦྱོར་བའི་རྣལ་འབྱོར་ལ་ནི་ཐབས་མཁས་ཀྱི་སྦྱོར་བ་ཞེས་བྱའོ། ། སྨྲས་པ། རྣམ་ཀུན་རྫོགས་པའི་ལེའུར་གང་འཆད་པའི། ། དཀའ་བའི་གནས་རྣམས་མདོ་འགྲེལ་མཛད་པོ་ཡི། ། མཁྱེན་པའི་ཆུ་གཏེར་དབུས་ན་རྟག་བཞུགས་མོད། ། མདོ་འགྲེལ་ཚུལ་བཞིན་འབྱེད་པའི་རྣམ་དཔྱོད་ཀྱི། ། གྲུ་ཆེན་བཟུང་ནས་དགོངས་དོན་མཚོར་ཞུགས་ཏེ། ། ཚིག་ཟུར་ཕྱིན་པའི་རྣམ་བཤད་རྒྱལ་མཚན་རྩེར། །
ཇི་བཞིན་བཀོད་པ་འགའ་ཞིག་མ་རྙེད་པས། ། དེང་འདིར་འབད་པས་བསྒྲུབས་འདི་མཆོད་པར་འོས། ། གསུམ་པ་སྐབས་ཀྱི་སྒོ་ནས་མཇུག་བསྡུ་བ་ནི། ཤེས་རབ་ཀྱི་ཕ་རོལ་ཏུ་ཕྱིན་པའི་ཞེས་སོགས་ཏེ། མདོ་ལས་ནི་དེ་བཞིན་ཉིད་ཀྱི་ལེའུ་ཞེས་བཤད་ལ། བསྟན་བཅོས་སུ་ནི་སྦྱོར་བའི་སྐབས་ཞེས་གསུངས་སོ།། །། རྣམ་ཀུན་མངོན་རྫོགས་རྟོགས་པའི་དཔག་བསམ་གྱིས། ། ཡལ་འདབ་རྩེ་མོར་ཕྱིན་པའི་སྐབས་དེ་ན། ། མི་མཐུན་རྟོག་པའི་རླུང་གིས་མི་བསྒུལ་ཞིང༌། ། ཡོན་ཏན་འབྲས་བུ་སྨིན་དེར་ཕྱག་འཚལ་ལོ། །
ཞེས་མཆོད་པར་བརྗོད་ནས། གཉིས་པ་དབང་ཐོབ་པའི་ཚུལ་དུ་བསྒོམ་པ་རྩེ་མོའི་སྦྱོར་བ་འཆད་པ་ལ་གསུམ་སྟེ། འབྲེལ་དགོད་པས་མཚམས་སྦྱར། མངོན་རྟོགས་ཀྱི་རང་བཞིན་རྒྱས་པར་བཤད། སྐབས་ཀྱི་སྒོ་ནས་མཇུག་བསྡུ་བའོ། ། དང་པོ་ནི་སྐྱེ་མེད་གསུམ་གྱི་རྣམ་པ་ཐམས་ཅད་མངོན་པར་རྫོགས་པར་རྟོགས་པ་དུས་དང་པོར་ཐོབ་པ་ལས་དེ་ཉིད་ལ་རབ་ཀྱི་མཐར་ཕྱིན་པའི་རྟོགས་པ་འབྱུང་བས་རྩེ་མོའི་མངོན་པར་རྟོགས་པ་འཆད་དོ། ། ཚུལ་ཇི་ལྟར་དུ་ན་རྟགས་ལ་སོགས་པ་བསྙད་པ་སྔོན་དུ་འགྲོ་བའི་སྒོ་ནས་སོ། ། དེའི་ཡང་དགོས་པ་ནི། རྩེ་སྦྱོར་གོ་སླ་བའི་ཕྱིར་དུའོ། ། གཉིས་པ་ལ་བཞི་སྟེ་སྦྱོར་ལམ་རྩེ་སྦྱོར།
མཐོང་ལམ་རྩེ་སྦྱོར། སྒོམ་ལམ་རྩེ་སྦྱོར། བར་ཆད་མེད་པའི་རྩེ་སྦྱོར་རྒྱས་པར་བཤད་པའོ། ། དང་པོ་ལ་བཞི་སྟེ། རྟགས་ཀྱི་དང༌། རྣམ་འཕེལ་གྱི་དང༌། ངེས་པར་བརྟན་པའི་དང༌། སེམས་ཀུན་ཏུ་གནས་པའི་རྩེ་སྦྱོར་བཤད་པའོ། ། དང་པོ་ལ་གཉིས་ལས། རྩ་བ་ནི་རབ་འབྱོར་བྱང་ཆུབ་སེམས་དཔའ་སེམས་དཔའ་ཆེན་པོ་རྨི་ལམ་ན་ཡང་ཆོས་ཐམས་ཅད་རྨི་ལམ་དང་སྒྲ་བརྙན་ལ་སོགས་པར་ལྟ་བ་འདི་ནི་བྱང་སེམས་ཆེན་པོའི་ཕྱིར་མི་ལྡོག་པའི་མཚན་ཉིད་དུ་རིག་པར་བྱའོ། །
ཞེས་སོགས་ཀྱི་མདོ་ཚན་བཅུ་གཉིས་ཆོས་ཅན། རྟགས་ཀྱིས་མཚོན་པའི་རྩེ་སྦྱོར་བསྟན་པ་ཡིན་ཏེ། ཞེས་སྦྱར། དེའི་མཚན་གཞི་ནི་འདིར་རྟགས་བཅུ་གཉིས་པོ་གང་རུང་གིས་ཁྱད་པར་དུ་བྱས་པའི་དྲོད་ཀྱི་ཡེ་ཤེས་ཆོས་ཅན། རྟགས་ཀྱི་རྩེ་སྦྱོར་ཡིན་ཏེ། རྟགས་བཅུ་གཉིས་ཀྱིས་མཚན་ནས་བསྟན་པའི་བསྡུས་སྒོམ་རབ་གྱུར་གྱི་རྣལ་འབྱོར་ཡིན་པའི་ཕྱིར། བྱང་སེམས་དྲོད་ཀྱི་ཡེ་ཤེས་གང་ཡིན་རྩེ་སྦྱོར་དུ་མ་ངེས་ཏེ། དེར་གྱུར་པའི་རྣམ་རྫོགས་དང་མཐར་གྱིས་པའང་ཡོད་པའི་ཕྱིར་དང༌། དེ་གསུམ་གཞི་མཐུན་མི་སྲིད་པར་སློབ་དཔོན་གྱིས་བཤད་པས་སོ། ། རྩེ་སྦྱོར་བཞི་པོ་འདི་རྩ་འགྲེལ་ལས་ཤས་ཆེར་རྗེས་ཐོབ་ཏུ་བཤད་ཀྱང༌།
གཙོ་བོར་མཉམ་གཞག་ཡེ་ཤེས་སུ་འཇོག་དགོས་ཏེ། མཐོང་སྒོམ་ལམ་གྱི་སྤང་བྱ་རྟོག་པ་བཞིའི་སྤོང་གཉེན་སྦྱོར་བའི་ལམ་དུ་གྱུར་པའི་ཆ་ནས་རྩེ་སྦྱོར་དུ་བཞག་དགོས་པའི་ཕྱིར། གཉིས་པ་འགྲེལ་པ་ལ། འདིར་བསྟན་གྱི་རྟགས་རྣམ་པ་བཅུ་གཉིས་ནི་མདོ་ལས་ཕྱིར་མི་ལྡོག་ཙམ་གྱི་རྟགས་སུ་བཤད་ཀྱང༌། རྩེ་མོའི་མངོན་པར་རྟོགས་པ་ཐོབ་པའི་གནས་སྐབས་ཀྱི་ཁྱད་པར་གྱི་རྟགས་ཡིན་ནོ། ། བཅུ་གཉིས་པོ་གང་ཞེ་ན་གཉིས་ལས། རྨི་ལམ་གྱི་རྟགས་སུ་བཤད་པ་དྲུག་ནི་ཤིན་ཏུ་གོམས་པའི་ཕྱིར་རྨི་ལམ་ན་ཡང་ཆོས་ཐམས་ཅད་རྨི་ལམ་དང་འདྲ་བར་ལྟ་བ་ཆོས་ཅན། ལྟ་བ་དེ་དང་ལྡན་པའི་བྱང་སེམས་སྦྱོར་ལམ་པ་རྩེ་སྦྱོར་ཐོབ་པར་བསྒྲུབ་པའི་གཏན་ཚིགས་ཡིན་ཏེ། དེའི་ཕྱོགས་ཆོས་མངོན་སུམ་གྱིས་གྲུབ་ཅིང༌། ཁྱབ་འབྲེལ་མདོ་ལས་གསུངས་པའི་ཕྱིར།
ཡང་ན་ལྟ་བ་དེ་ཆོས་ཅན། རང་རྒྱུ་རྩེ་སྦྱོར་གྱི་རྟོགས་པ་སྔོན་དུ་སོང་སྟེ། ཤིན་ཏུ་གོམས་སྟོབས་ཀྱིས་དེར་ལྟ་བའི་ལུས་ངག་གི་སྤྱོད་པ་ཁྱད་པར་ཅན་ཡིན་པའི་ཕྱིར། འདི་གཞན་དོན་སྐབས་དང༌། སྔ་མ་རང་དོན་སྐབས་ཀྱི་འགོད་ཚུལ་ལོ། ། རྟགས་གཉིས་པ་ནི། ཤིན་ཏུ་གོམས་པའི་ཕྱིར་ཞེས་ལྷག་མ་ལྔ་ལའང་སྦྱར་ནས་རྨི་ལམ་དུ་ཉན་ཐོས་ལ་སོགས་པའི་ས་ལ་དགའ་བའི་སེམས་མི་བསྐྱེད་པ་དང༌། གསུམ་པ་ནི། རྨི་ལམ་དུ་དེ་བཞིན་གཤེགས་པའི་གཟུགས་ཀྱི་སྐུ་སོགས་མཐོང་བ་དང༌། བཞི་པ་ནི།
རྨི་ལམ་དུ་སངས་རྒྱས་ཀྱི་རྫུ་འཕྲུལ་གྱི་རྣམ་པར་འཕྲུལ་པ་དུ་མ་དམིགས་པ་དང༌། ལྔ་པ་ནི། རྨི་ལམ་དུ་ཆོས་ཐམས་ཅད་རྨི་ལམ་དང་འདྲ་བར་སྟོན་པའི་སེམས་སྐྱེ་བ་དང༌། དྲུག་པ་ནི། རྨི་ལམ་དུ་དམྱལ་བ་ལ་སོགས་པའི་སེམས་ཅན་མཐོང་བ་སྔོན་དུ་འགྲོ་བས་རང་ཉིད་སངས་རྒྱ་བའི་ཞིང་དུ་ངན་སོང་སྤོང་བ་རྗེས་སུ་དྲན་པ་རྣམས་སོ། ། གཉིས་པ་སད་པའི་རྟགས་དྲུག་ནི་གྲོང་ཁྱེར་ལ་སོགས་པ་ཚིག་པ་རབ་ཏུ་ཞི་བར་བྱེད་པའི་ཞེས་སོགས་སོ། ། རྟགས་འདི་དག་དྲོད་ནས་བཟུང་བ་ནི་མ་མཐའི་ས་མཚམས་ཏེ། རྣམ་འཕེལ་སོགས་ལའང་དེ་བཞིན་དང༌། སྐབས་བཞི་པའི་ཕྱིར་མི་ལྡོག་གི་རྟགས་རྣམས་ཀྱང་ངོ༌། ། གཉིས་པ་ལ་གསུམ་ལས།
མཚམས་སྦྱར་བ་ནི། དེ་ལྟར་སོགས་ཏེ། རྟགས་སུ་བཤད་པ་དེ་རྣམས་ལས་བསོད་ནམས་ཇི་ལྟར་འཐོབ་པའི་ཚུལ་དྲིས་པའོ། ། རྩ་བ་ནི། བཀའ་སྩལ་པ། འཛམ་བུའི་གླིང་གི་སེམས་ཅན་ཐམས་ཅད་སྔ་ཕྱི་མེད་པར་མིའི་ལུས་སུ་གྱུར་ནས་སངས་རྒྱས་པ་ལ་སྟོང་གསུམ་གྱི་སེམས་ཅན་གྱིས་མཆོད་པའི་དགེ་བ་ལས། ཡུམ་འདིའི་ཚིག་རེ་རེ་ནས་བཏོན་པ་བསོད་ནམས་ལྷག་པར་སྟོན་པའི་མདོ་ཚིག་བཅུ་དྲུག་པོ་ཆོས་ཅན། ཞེས་སྦྱར། འགྲེལ་པ་ནི། རྣམ་པར་འཕེལ་བ་ཡིན་ནོ། །
ཞེས་པ་བཤད་པའི་གཞི། གང་ན་གནས་སྐབས་བཅུ་དྲུག་གི་ངོ་བོ་ཉིད་ནིའོ། ། ཚུལ་ཇི་ལྟར་ན། མེ་ཏོག་ལ་སོགས་པས་སངས་རྒྱས་མཆོད་པའི་དགེ་བ་ལ་སོགས་པ་རྣམ་པ་མང་པོ་དཔེར་མཛད་ནས་དེ་བས་ཀྱང་གོང་ནས་གོང་དུ་ཁྱད་པར་དུ་འཕགས་པར་བསྟན་པ་ཉིད་ཀྱིས་སོ། ། བཅུ་དྲུག་པོ་གང་ཞེ་ན། གཉིས་ལས། ནང་གཙོ་བོར་གྱུར་པའི་བསོད་ནམས་བརྒྱད་ནི། འཛམ་བུའི་གླིང་ལ་སོགས་པ་སྟོང་གསུམ་སོགས་ཏེ། དེ་བས་རྩེ་མོའི་ཤེར་ཕྱིན་ཡིད་ལ་བྱེད་པ་སོགས་དང༌། ཐེག་པ་གཅིག་ཏུ་ཞུགས་པའི་སྐྱེ་བོ་ལ་སྟོན་པ་དང་མཚུངས་པར་གྲུབ་པ་བསྐྱེད་ཅིང༌།
བསླབ་པ་མཚུངས་པར་གནས་པ་ཞེས་བྱ་བ་ལས་བསོད་ནམས་འཕེལ་བར་འགྱུར་བའི་གནས་སྐབས་རྣམ་པ་བརྒྱད་དང༌། ཕྱི་གཙོ་བོར་གྱུར་པའི་བསོད་ནམས་འཕེལ་བའི་གནས་སྐབས་རྣམ་པ་བརྒྱད་ནི། ཡང་རྣམ་པ་ཐམས་ཅད་དུ་ཞེས་པ་ནས་ཡང་དག་པར་རྫོགས་པའི་བྱང་ཆུབ་ལ་ཉེ་བར་གྱུར་པ་ཞེས་བྱ་བའི་གནས་སྐབས་གཞན་རྣམ་པ་བརྒྱད་དོ། ། འདིར་བསོད་ནམས་རྣམ་པར་འཕེལ་བ་ནི་རྗེས་ཀྱི་གནས་སྐབས་ཡིན་ལ། དེས་མཚོན་པའི་མཉམ་གཞག་ཡེ་ཤེས་ནི་རྩེ་མོའི་རྩེ་སྦྱོར་དངོས་སོ། ། ངེས་པར་བརྟན་པའི་རྩེ་སྦྱོར་བཤད་པ་ལ་གསུམ་ལས། མཚམས་སྦྱར་བ་ནི། དེ་ལྟར་སོགས་ཏེ། དོན་ནི་རྩེ་མོའི་མཉམ་རྗེས་ཀྱི་རྟོགས་པ་མཐར་ཕྱིན་པ་ན་བཟོད་པའི་རྩེ་སྦྱོར་འབྱུང་བས་ཞེས་པའི་དོན་ནོ། ། རྩ་བ་ནི།
དེ་ནས་ལྷའི་དབང་པོ་བརྒྱ་བྱིན་གྱིས་མེ་ཏོག་མནྡ་ར་བ་མང་པོ་ཕུལ་ཏེ། བཅོམ་ལྡན་འདས་ལ་གཏོར་ནས། འདི་སྐད་དུ། དགེ་བའི་རྩ་བ་འདིས་སངས་རྒྱས་ཀྱི་ཆོས་རྣམས་ཡོངས་སུ་རྫོགས་པར་གྱུར་ཅིག ཅེས་སོགས་ཀྱི་མདོ་ཚན་གཉིས་ཆོས་ཅན། ངེས་པར་བརྟན་པའི་རྩེ་སྦྱོར་བསྟན་པ་ཡིན་ཏེ། ཞེས་སྦྱར། འགྲེལ་པ་ལ་གཉིས་ལས། གཞན་དོན་ཕྲིན་ལས་བསྟན་པ་ནི་གོང་དུ་བསྟན་པ་དེ་ལྟར་ཡང་དག་པའི་ཐབས་ལ་མཁས་པའི་སྟོབས་ཀྱིས་རྣམ་པར་མི་རྟོག་པ་རྟོགས་པ་སྟེ་མི་སྐྱེ་བའི་ཆོས་ལ་བཟོད་པ་དང་པོར་ཐོབ་པའི་གནས་སྐབས་ན་བྱེད་པ་པོའི་ཁྱད་པར་དམིགས་པ་མེད་པའི་སྙིང་རྗེ་ཆེན་པོ་མངོན་དུ་བྱེད་པའི་ངོ་བོས་བྱེད་ལས་ཀྱི་ཁྱད་པར་སེམས་ཅན་གྱི་དོན་ཡོངས་སུ་མི་གཏོང་བའི་མཚན་ཉིད་ནི་ངེས་པར་བརྟན་པ་དང་པོ་ཡིན་ནོ། ། རང་དོན་རྟོགས་པ་བརྟན་པ་ནི།
མངོན་པར་འདོད་པའི་དོན་གྱི་ཁྱད་པར་རྣམ་པ་ཐམས་ཅད་མཁྱེན་པ་ཉིད་ལ་སོགས་པ་ཇི་སྐད་བཤད་པའི་ཐམས་ཅད་མཁྱེན་པ་ཉིད་གསུམ་གྱི་ཆོས་སེམས་བསྐྱེད་དང་གདམས་ངག་ལ་སོགས་པ་གོང་དུ་སྨོས་པ་རྣམས་ཡོངས་སུ་རྫོགས་པ་དེ་ལས་ཀྱང་བླ་ན་མེད་པར་བསྔོ་བ་ནི་བྱེད་ལས་ཀྱི་ཁྱད་པར་ཏེ། ངེས་པར་བརྟན་པ་གཉིས་པ་ཡིན་ནོ། ། ཞེས་གཞན་དག་གསུང་བ་ལ། གཞན་དག་མདོ་ལས། མཁྱེན་གསུམ་གྱི་ཆོས་རྫོགས་པར་གྱུར་ཅིག་ཅེས་སྨོན་ལམ་འདེབས་པར་བཤད་ཀྱི། རྫོགས་པར་དངོས་སུ་མ་བཤད་དོ། ། ཞེས་གསུང་བ་ཡང་ལེགས་མོད་ཀྱི། མཁྱེན་གསུམ་མཚོན་བྱེད་ཀྱི་ཆོས་སུམ་ཅུ་རྫོགས་པར་ཐོབ་པའི་མ་མཐའི་ས་མཚམས་ངེས་ཆ་བཟོད་པ་ནས་བཟུང་བ་ལ་འགལ་བ་མེད་པར་སེམས་སོ། ། སེམས་ཀུན་གནས་ཀྱི་རྩེ་སྦྱོར་བཤད་པ་ལ་གསུམ་ལས། མཚམས་སྦྱར་བ་ནི།
དེ་ལྟར་སོགས་ཏེ། འགྲེལ་ཚིག་འདི་ལས་ནི། བཟོད་པ་ནི་ངེས་པར་བརྟན་བྱེད་ཡིན་ལ། ངེས་བརྟན་དངོས་ནི་ཆོས་མཆོག་གི་གནས་སྐབས་ཡིན་པར་བཤད་དེ། གོང་མ་གསུམ་གྱི་མཚམས་སྦྱར་ལས་ཀྱང་དེ་དང་ཆ་འདྲ་བར་བཤད་དོ། ། རྩ་བ་ལ་བཀའ་སྩལ་པ་སེམས་པ་བཞིའི་དགེ་བའི་རྩ་བ་ལ་རྗེས་སུ་ཡི་རང་བའི་བསོད་ནམས་ཀྱི་ཚད་གཞལ་དུ་མེད་པར་གསུངས་པའི་དཔེ་དང་དོན་གྱི་མདོ་ཚན་གཉིས་ཆོས་ཅན། དངོས་བསྟན་རྗེས་སུ་ཡི་རང་གིས་མཚོན་ནས། སྦས་དོན་ཏིང་ངེ་འཛིན་བསོད་ནམས་མང་བར་བསྟན་པ་ཡིན་ཏེ། ཞེས་སྦྱར། འགྲེལ་པ་ནི།
གཞུང་རྩ་བར། ཏིང་འཛིན་ཡོངས་སུ་བསྒྲགས་པ་ཡིན། ། ཞེས་ཏིང་ངེ་འཛིན་གྱི་མཚན་ཉིད་བརྗོད་པ་ནི་མདོའི་སྦས་དོན་དངོས་སུ་ཕྱུང་བར་མ་ཟད་དགོས་པ་གཞན་ཡང་ཡོད་དེ། སེམས་ཀུན་ཏུ་གནས་པའི་རྩེ་སྦྱོར་མཚོན་བྱེད་ཡིན་པའི་ཕྱིར། དེའི་མཚན་ཉིད་ཇི་ལྟ་བུ་ཞེ་ན། དཔེའི་སྐབས་སུ་བཤད་པ་དེ་དག་ལས་ཁྱད་པར་དུ་འཕགས་ཤིང༌། ཚད་ལས་འདས་པའི་བསོད་ནམས་མང་པོ་ཅན་ཉིད་ཀྱི་མཚན་ཉིད་ཅན་ནོ། ། དཔེ་ལས་ཁྱད་པར་དུ་འཕགས་ཚུལ་ཇི་ལྟ་བུ་ཞེ་ན། འདི་ལ་དཔེ་དང༌། དོན་གཉིས་ལས།
དཔེ་ནི་ཚད་སྲིད་པའི་སྡུག་བསྔལ་གྱི་རྫས་ནི་སྲང་ཚད་ཀྱིས་གཞལ་བར་ནུས་སོ་ཞེས་བྱ་བའི་ཁྱབ་འབྲེལ་ངེས་བྱེད་ཀྱི་ཚད་མ་སྔོན་དུ་བཏང་བའི་ཚུལ་གྱིས་གླིང་བཞི་པ་སོགས་ནས་བགྲངས་པའི་སྟོང་གསུམ་གྱི་འཇིག་རྟེན་གྱི་ཁམས་རྣམས་ཀྱི་ས་རྡོའི་སྲང་གྲངས་ཀྱི་དཔེས་མཚོན་པའོ། ། དོན་ནི། མདོ་ལས་རྗེས་སུ་ཡི་རང་གི་བསོད་ནམས་སུ་བཤད་ལ། བསྟན་བཅོས་སུ་ནི་ཏིང་ངེ་འཛིན་གྱི་བསོད་ནམས་དང་ཡེ་ཤེས་ཀྱི་ཚོགས་གཉིས་ཀ་ལ་ས་རྡོའི་སྲང་གྲངས་དེ་སོ་སོར་དཔེར་མཛད་ནས་དཔེའི་ཚད་ལས་ལྷག་པར་གསུངས་སོ། ། ཏིང་ངེ་འཛིན་གཅིག་པུ་ལ་ཚོགས་གཉིས་ཀ་ཚང་བའི་རྒྱུ་མཚན་ནི་ཆོས་མཆོག་གི་ཡེ་ཤེས་ནི་སྦྱིན་པ་ལ་སོགས་པའི་ཕ་རོལ་ཏུ་ཕྱིན་པ་དྲུག་པོ་ཐམས་ཅད་ཀྱི་ངོ་བོ་ཉིད་དུ་གྱུར་པའི་ཏིང་ངེ་འཛིན་ཡིན་པས་སོ། ། འདིར་དོན་ཚན་གསུམ་གསུངས་ཏེ། མདོར་རྗེས་སུ་ཡི་རང་གི་དང༌། བསྟན་བཅོས་སུ་ཏིང་ངེ་འཛིན་གྱི་བསོད་ནམས་དང༌། འགྲེལ་པར་ཆོས་མཆོག་གི་བསོད་ནམས་དང་ཡེ་ཤེས་ཀྱི་ཚོགས་གཉིས་ཀ་དཔེ་ལས་འདས་པར་གསུངས། གསུམ་པ་དོན་བསྡུ་བ་ནི་རྟགས་ལ་སོགས་པ་དེ་དག་ནི་ཞེས་སོགས་ཏེ།
འཕགས་སེང་གི་ལུགས་སོ། ། གཉིས་པ་མཐོང་ལམ་རྩེ་སྦྱོར་བཤད་པ་ལ་གཉིས་ཏེ། སྤྱིའི་མཚམས་སྦྱར་བ་དང༌། རྣམ་གཞག་རྒྱས་པར་བཤད་པའོ། ། དང་པོ་ནི། ངེས་པར་ཞེས་སོགས་སོ། ། གཉིས་པ་ལ་གསུམ་སྟེ། སྤང་བྱ་རྣམ་རྟོག དེ་སྤངས་པའི་འབྲས་བུ་བྱང་ཆེན། སྤོང་བྱེད་ཀྱི་གཉེན་པོ་མཐོང་རྩེ་དངོས་བཤད་པའོ། །
དང་པོ་ལ་གཉིས་ཏེ། མདོར་བསྟན། རྒྱས་པར་བཤད། གཉེན་པོའི་དབྱེ་བ་བསྟན་པས་མཇུག་བསྡུ་བའོ། ། དང་པོ་ལ་གཉིས་ལས། གཟུང་རྟོག་མདོར་བསྟན་ལ་གསུམ་ལས། མཚམས་སྦྱར་བ་ནི། རེ་ཞིག་སོགས་སོ། ། རྩ་བ་ནི་དགེ་བའི་རྩ་བ་དེ་ཡང་གཉིས་ཀྱི་འདུ་ཤེས་སུ་མི་འགྱུར་བ་དང༌། གཉིས་སུ་མེད་པའི་འདུ་ཤེས་སུ་མི་འགྱུར་བ་དེ་ལྟར་ཡོངས་སུ་བསྔོ་བར་བྱའོ། །
ཞེས་སོགས་ཀྱི་མདོ་ཚན་སོ་དྲུག་ཆོས་ཅན། གཟུང་འཛིན་གྱི་རྟོག་པ་སོ་དྲུག་ངོས་བཟུང་བ་ཡིན་ཏེ། སྤོང་བྱེད་ཀྱི་གཉེན་པོ་སོ་དྲུག་དངོས་སུ་བསྟན་ནས་སྤང་བྱ་རྟོག་པ་སོ་དྲུག་པོ་མཚོན་པའི་ཚུལ་གྱིས་བསྟན་པར་རྗེ་བཙུན་གྱི་གཞུང་གིས་བཀྲལ་བའི་ཕྱིར། འགྲེལ་པ་ལ་རྟོག་པའི་ཡུལ་དང༌། ངོ་བོ་དང༌། དབྱེ་བ་དང་མི་མཐུན་ཕྱོགས་སུ་བསྟན་པ་དང༌། རྟོག་པར་འཇོག་པའི་རྒྱུ་མཚན་རྣམས་ལས། དང་པོ་ནི། འཇུག་པ་དང་ལྡོག་པ་མི་དམིགས་པ་དང་དམིགས་པའི་ངོ་བོ་ཉིད་དག་ལ་ཞེས་པའོ། ། གཉིས་པ་ནི།
གོ་རིམ་བཞིན་དུ་ཞེས་གསུངས་སོ། ། གསུམ་པ་ནི། ཡུལ་གྱི་དབྱེ་བས་སོགས་སོ། ། བཞི་པ་ནི། ཉོན་མོངས་པ་དང་འདྲ་བར་སོགས་སོ། ། འདི་ནི་ཉན་ཐོས་སྡེ་པའི་ངོར་བསྒྲུབ་དགོས་པའོ། ། ལྔ་པ་ནི། ཡུལ་གྱི་དངོས་པོ་དང་མ་འབྲེལ་བར་འཇུག་པ་ཉིད་ཀྱིས་གཟུང་བྱར་མ་གྲུབ་པ་ལ་ཕྱིན་ཅི་ལོག་ཏུ་སྣང་བའི་ཕྱིར། ཡུལ་ཇི་ལྟ་བ་བཞིན་མ་ཡིན་པར་ཞེན་པའི་རང་གི་ངོ་བོ་སོགས་སོ། ། དེར་མ་གྲུབ་པའི་ཤེས་བྱེད་ནི།
རིགས་པས་དཔྱད་པའི་ཚེ་དེར་མ་གྲུབ་པའོ། ། གཉིས་པ་འཛིན་རྟོག་མདོར་བསྟན་པ་ལ་གསུམ་ལས། མཚམས་སྦྱར་བ་ནི། དེར་ལྟར་སོགས་ཏེ། སྤང་བྱ་གཟུང་འཛིན་གྱི་རྟོག་པ་དང༌། སྤོང་བྱེད་གཉེན་པོ་གཉིས་ཀའི་གོ་རིམ་དེ་ལྟར་ངེས་པའོ། ། རྩ་བ་ནི། ཤཱ་རིའི་བུས་སྨྲས་པ། རབ་འབྱོར་བྱང་ཆེན་ཡུམ་ལ་སྤྱོད་པ་ནི་སྙིང་པོ་ལ་སྤྱོད་པའོ། ། རབ་འབྱོར་གྱིས་སྨྲས་པ།
དེ་དེ་ལ་སྤྱོད་པ་ནི་སྙིང་པོ་མེད་པ་ལ་སྤྱོད་པའོ། ། ཞེས་སོགས་ཀྱི་མདོ་ཚན་གཉིས་ཆོས་ཅན། ཞེས་སྦྱར། འགྲེལ་པ་ལ། རྟོག་པའི་དབྱེ་བ་ངོས་བཟུང་ནས་མི་མཐུན་ཕྱོགས་སུ་བསྟན་པ་དང༌། རྟོག་པར་བསྒྲུབ་པའོ། ། དང་པོ་ནི། འཛིན་པའི་རྣམ་པར་རྟོག་པ་རྩ་བའི་དབྱེ་བ་གཉིས་དང༌། ཡུལ་གྱི་སྒོ་ནས་ཡན་ལག་གི་དབྱེ་བས་གཉིས་པོ་ལ་སོ་སོར་རྣམ་པ་དགུར་ཡོད་པ་ནི་ཆོས་ཅན། རྩེ་སྦྱོར་གྱི་མི་མཐུན་ཕྱོགས་སུ་གྱུར་པ་ཡིན་ཏེ།
དེ་སྐྱེ་བའི་གེགས་བྱེད་པའི་ཕྱིར། གཉིས་སུ་འབྱེད་པའི་རྒྱུ་མཚན་ནི། སོ་སོའི་སྐྱེ་བོ་དང་འཕགས་པའི་གང་ཟག་དག་གི་གོ་རིམ་བཞིན་དུ་སྐྱེས་བུ་རྫས་དང་བཏགས་པར་ཡོད་པའི་རྟེན་ཅན་གྱི་འཛིན་པ་དག་ཡོད་པས་སོ། ། གཉིས་པ་ནི། རྟོག་པ་དེ་དག་ཆོས་ཅན། གཟུང་བྱ་ཡོད་པར་གྱུར་པ་གང་གི་ཡང་འཛིན་པ་མ་ཡིན་ཏེ། དོན་དམ་དཔྱོད་བྱེད་ཀྱི་རིགས་པས་དཔྱད་པ་གང་གི་ཚེ་རྟོག་པ་དེ་དག་གི་ཡུལ་གྱི་དངོས་པོར་གྱུར་པ་རྟོག་པས་བཟུང་བའི་དོན་དག་ཇི་ལྟར་བཟུང་བ་དེ་བཞིན་དུ་གཟུང་བའི་ངོ་བོ་རྫས་དང་བཏགས་པ་གང་དུ་ཡང་ཡོད་པ་མ་ཡིན་པ་ཞེས་བྱ་བ་དེའི་ཚེའོ། ། དོན་བསྡུ་བ་ནི། དེའི་ཕྱིར་རྟོག་པ་དེ་དག་ནི་གཟུང་བྱ་ཇི་ལྟར་ཡོད་པ་བཞིན་འཛིན་པའི་ངོ་བོས་ཞེས་སོགས་སོ། ། འདིར་རྟོག་པའི་བསྡུ་བ་དང་སྐྱེ་འཕགས་ལ་སོ་སོར་ངེས་པའི་ཚུལ་གཉིས་ལས།
དང་པོ་ནི། སྤང་བྱ་རྟོག་པ་ཇི་སྙེད་པ་རྫས་འཛིན་དང་བཏགས་འཛིན་གཉིས་སུ་ངེས་ཏེ། བདེན་པར་འཛིན་པ་དང་བདེན་མེད་དུ་ཞེན་པ་གཉིས་སུ་ངེས་པའི་ཕྱིར། དེ་རེ་རེ་ལ་ཡང་གཟུང་བ་ལ་དང༌། འཛིན་པ་ལ་བདེན་པར་ཞེན་པ་གཉིས་དང༌། གཟུང་བ་ལ་དང་འཛིན་པ་ལ་བཏགས་ཡོད་དུ་ཞེན་པ་གཉིས་སུ་ངེས་ཏེ། སྤང་བྱ་ཇི་སྙེད་པ་གཟུང་འཛིན་གཉིས་སུ་ངེས་པའི་ཕྱིར། གཟུང་འཛིན་གཉིས་པོ་རེ་རེ་ལ་ཡང་ཀུན་ནས་ཉོན་མོངས་ཀྱི་ཕྱོགས་སུ་གྱུར་པའི་གཟུང་འཛིན་དང༌། རྣམ་བྱང་གི་ཕྱོགས་སུ་གྱུར་པའི་གཟུང་འཛིན་གཉིས་སུ་ངེས་ཏེ། ཡུལ་ཇི་སྙེད་པ་ཀུན་བྱང་གཉིས་སུ་ངེས་པས་སོ། །
རྣམ་བྱང་ལ་ཡང་འཇུག་བྱ་དང་ལྡོག་བྱའི་དབྱེ་བས་གཉིས་སུ་ཕྱེ་བ་ནི་བྱང་སེམས་ལ་ལྟོས་ནས་ཕྱེ་བ་ཡིན་པས། སྐབས་ལྔ་པའི་གཟུང་རྟོག་ཇི་སྙེད་པ་ནི་རྣམ་བྱང་གཟུང་རྟོག་ཏུ་ངེས་པ་དང༌། འཛིན་རྟོག་ཇི་སྙེད་པ་ནི་གང་ཟག་དང་སྐྱེས་བུར་འཛིན་པ་གཉིས་སུ་མ་ངེས་པར་རང་རང་གི་རྒྱས་བཤད་ལས་ཤེས་པ་དང༌། མཐོང་སྤང་དང་སྒོམ་སྤང་རྟོག་པར་བཤད་པ་ཇི་སྙེད་པ་སྤྱི་ཙམ་ནས་སྦྱོར་མཐོང་སྒོམ་པ་གསུམ་ཅིག་ཆར་གྱི་སྤང་བྱར་ཁས་ལེན་དགོས་པ་དང༌། ཀུན་བརྟགས་དང་ལྷན་སྐྱེས་སུ་ཕྱེ་བའི་ཚེ་མཐོང་སྒོམ་གྱི་སྤང་བྱ་སོ་སོར་ངེས་ཀྱང༌། སྦྱོར་ལམ་རྩེ་སྦྱོར་གྱིས་སོ་སོར་མི་འབྱེད་པའི་ཚུལ་རྣམས་ཁོང་དུ་ཆུད་པར་བྱའོ། ། གཉིས་པ་ནི། སྐྱེ་འཕགས་གཉིས་ལ་སོ་སོར་ངེས་པའི་དོན། སྤྱིར་མཐོང་སྤང་དང༌། བྱེ་བྲག་གང་ཟག་ལ་རྫས་བཏགས་སུ་འཛིན་པའི་དབང་དུ་བྱས་ནས་སོ་སོར་ངེས་པ་ཙམ་བཞག་སླ་ཡང༌།
གཞུང་གི་གོ་དོན་རྒྱ་ཆུང་བར་སོང་བས་འདི་ལྟར། སྤང་བྱའི་རིགས་གཉིས་པོ་དང་ཡུལ་རྫས་བཏགས་གང་ལ་སྦྱར་ཡང་འདྲ་སྟེ། ཤེས་སྒྲིབ་ཏུ་གྱུར་པའི་རྫས་འཛིན་རྟོག་པ་ཇི་སྙེད་པ་ནི་སོ་སོ་སྐྱེ་བོ་ཁོ་ནའི་རྟེན་ཅན་དང༌། བཏགས་འཛིན་རྟོག་པ་ཇི་སྙེད་པ་ནི་འཕགས་པ་ཁོ་ནའི་རྟེན་ཅན་དུ་ངེས་སོ། ། གཉིས་པོ་ཡང་དེ་ཁོ་ན་ཉིད་ཡིད་བྱེད་ཀྱི་དབང་དུ་བྱས་པར་ཉི་སྣང་དུ་གསུངས་པས། ཆོས་དང་གང་ཟག་གང་ལ་ཡང་བདེན་པར་འཛིན་པའི་རྫས་འཛིན་མཚན་ཉིད་པ་ནི་ཐེག་ཆེན་འཕགས་པའི་མཉམ་གཞག་ལྟ་ཅི། རྗེས་ཐོབ་དག་པ་འཇིག་རྟེན་པ་ལ་ཡང་མི་འབྱུང་སྟེ། མཉམ་བཞག་གི་རྟོགས་པ་དང་མཐུན་པར་སྐྱེ་བ་ཉིད་དུ་བཤད་པའི་ཕྱིར། གནས་སྐབས་ལ་ལར་མཚན་འཛིན་མངོན་དུ་འགྱུར་སྲིད་ཀྱང༌། རྫས་འཛིན་མཚན་ཉིད་པ་མ་ཡིན་ཏེ།
སྟོང་ཉིད་མངོན་སུམ་དུ་རྟོགས་པའི་མཉམ་གཞག་ཡེ་ཤེས་ཀྱིས་དྲངས་ནས་སྐྱེས་པའི་ཕྱིར་ན་སྒྱུ་མ་ལྟ་བུར་ཞེན་པ་ལས་མ་འདས་པའི་ཕྱིར་རོ། ། ཐེག་དམན་འཕགས་པ་ལ་འདིར་བསྟན་ཆོས་ལ་རྫས་འཛིན་གྱི་རྟོག་པ་ཡོད་པ་མིན་ནམ་ཞེ་ན། རྟེན་དེ་ལ་སྤྱིར་དེ་ཡོད་ཀྱང་འདིར་བསྟན་རྩེ་སྦྱོར་གྱི་སྤང་བྱ་མ་ཡིན་ཏེ། དེས་དེ་མི་སྐྱེ་བའི་ཆོས་ཅན་དུ་བྱེད་པའི་རིགས་སུ་མི་གནས་པས་སོ། ། འོ་ན་སོ་སྐྱེའི་རྫས་འཛིན་ལ་ཡང་མཚུངས་སོ་ཞེ་ན། སོ་སྐྱེ་གང་ཡིན་འདིར་བསྟན་རྫས་འཛིན་གྱི་རྟེན་དུ་ཁས་མི་ལེན་ལ། ཐེག་པ་ཆེན་པོའི་ལམ་དུ་འཇུག་པར་ངེས་པའི་སོ་སོ་སྐྱེ་བོའི་བདེན་འཛིན་ནི་སྤང་བྱ་དེའི་རྣམ་པར་སུན་འབྱིན་པའི་གཉེན་པོ་དང་སྦྱོར་བ་དང་འཇུག་པའི་རིམ་གྱིས་མངོན་གྱུར་དུ་སྐྱེ་བ་རྒྱུན་བཅད་ནས་མ་འོངས་པ་མི་སྐྱེ་བའི་ཆོས་ཅན་དུ་བྱེད་བཞིན་པ་ཡིན་པའི་ཕྱིར་དང༌། ཐེག་དམན་འཕགས་པའི་རྒྱུད་ལ་སྐྱེས་ཟིན་གྱི་བདེན་འཛིན་ནི་རྩེ་སྦྱོར་གྱིས་སྤོང་ལ། མ་འོངས་པའི་རྒྱུན་གཅོད་པ་ནི་ཐེག་པ་ཆེན་པོར་རིགས་ངེས་པའི་འོག་ཏུ་ཡིན་པའི་ཕྱིར་རོ། ། གཉིས་པ་ལ་གཟུང་རྟོག་རྒྱས་པར་བཤད་པ་དང༌།
འཛིན་རྟོག་རྒྱས་པར་བཤད་པའོ། ། དང་པོ་ལ། འཇུག་པ་གཟུང་རྟོག་དང༌། ལྡོག་པ་གཟུང་རྟོག་གཉིས་ལས། དང་པོ་ལ། མཚམས་སྦྱོར་བ་ནི། གཟུང་བའི་རྣམ་པར་རྟོག་པ་སོགས་ཏེ། དང་པོ་ནི། གཟུང་རྟོག་གཉིས་པོ་འདི་ལ་མདོ་ཉིད་དུ་བསྟན་པར་མཛད་པ་ལས་བསྟན་པའི་དོན་བསྟན་བཅོས་སུ་བཤད་ཟིན་པ་དེའི་ཚེ་དགུའི་བདག་ཉིད་ཅེས་བཤད་ན་དགུ་པོ་མདོ་ཉིད་དང་སྦྱོར་བའི་དོན་ཇི་ལྟ་བུ་ཞེས་པའོ། ། རྩ་བ་ནི།
རབ་འབྱོར་གྱིས་གསོལ་པ། ཕ་རོལ་ཏུ་ཕྱིན་པ་དྲུག་སོགས་དང༌། ཡང་དག་པར་རྫོགས་པའི་བྱང་ཆུབ་ནི་དབེན་པའོ། ། ཞེས་སོགས་ཀྱི་མདོ་ཚན་དགུ་ཆོས་ཅན། འཇུག་པ་གཟུང་རྟོག་བསྟན་པ་ཡིན་ཏེ། ཡུལ་བླང་བྱ་དགུ་དངོས་སུ་བསྟན་ནས། ཡུལ་ཅན་རྟོག་པ་དགུ་ཤུགས་ལ་བསྟན་པའི་ཕྱིར་ཞེས་སྦྱར། འགྲེལ་པ་ལ་གསུམ་སྟེ། ཡུལ་དགུ་ངོས་བཟུང༌། དེ་ལ་ཞེན་པའི་རྟོག་པའི་མཚན་ཉིད་བཤད་པ།
དེའི་སྤོང་གཉེན་ངོས་བཟུང་བའོ། ། དང་པོ་ནི། དོན་དམ་པར་ཕར་ཕྱིན་དྲུག་དབེན་པས་དབེན་པ་བྱང་ཆུབ་མ་རྟོགས་ཀྱང་ཀུན་རྫོབ་ཏུ་སངས་རྒྱས་འཐོབ་བྱེད་ཡིན་པའི་ངོ་བོ་ཉིད་དང༌། ཞེས་སོགས་ཕལ་ཆེར་གཞུང་ཇི་ལྟ་བ་བཞིན་ཏེ། དྲི་མ་དང་བྲལ་བ་ཉིད་ཀྱིས་ཞེས་པ། ལམ་གསུམ་རྒྱུད་ལ་བསྐྱེད་ནས་ཤེས་པ་ལ་གེགས་བྱེད་ཀྱི་དྲི་མ་དང་བྲལ་བ་ཞེས་འཆད་དོ། ། གཉིས་པ་ནི། དེ་ལྟར་བྱང་སེམས་ལམ་གྱི་དབང་དུ་བྱས་པའི་ངོ་བོ་རྒྱུ་འབྲས་བྱེད་ལས་རྣམས་ལ་ཐ་སྙད་དུ་སྐྱོན་མེད་པ་ཉིད་ཀྱིས་གཟུང་བར་བྱ་བ་ཉིད་དུ་འཇུག་པར་བྱའོ། ། ཞེས་བྱ་བའི་གཟུང་བའི་རྣམ་པར་རྟོག་པ་དང་པོ་འཇུག་པའི་ཕྱོགས་ཀྱི་རྟེན་ཅན་རྣམ་པ་དགུའོ། ། གསུམ་པ་ནི།
དེ་ལྟ་བུའི་རྟོག་པ་དགུ་པོ་ཀུན་བརྟགས་ཀྱི་ཆ་ཆོས་ཅན། མཐོང་བའི་ལམ་གྱི་སྦྱོར་བའི་གནས་སྐབས་ཀྱིས་སྤང་བར་བྱ་བ་ཡིན་པར་བཞེད་དེ། དེས་ཁྱོད་མངོན་གྱུར་དུ་སྐྱེ་བ་ལ་གེགས་བྱེད་པར་ནུས་པའི་ཕྱིར། འདིར་སྦྱོར་བའི་ལམ་དེ་གང་ལ་བྱ་ན། སྤྱིར་ཐེག་ཆེན་གྱི་ངེས་འབྱེད་ཆ་བཞི་པོ་མཐོང་སྒོམ་གྱི་སྤང་བྱ་གཉིས་ཀ་ལ་ལྟོས་པའི་སྦྱོར་བའི་ལམ་ཙམ་པོ་དང༌། ཆོས་མཆོག་ནི་ཆོས་བཟོད་དང༌། མཉམ་གཞག་གི་རྒྱུ་གཅིག་ལ་སྐྱེ་བས་མཐོང་ལམ་ལ་ལྟོས་པའི་སྦྱོར་བ་ཉེར་བསྡོགས་ཁྱད་པར་ཅན་ནོ། ། སྦྱོར་འཇུག་གི་ཁྱད་པར་ནི། སྤང་བྱ་མངོན་གྱུར་མགོ་གནོན་པ་དང༌། ས་བོན་མི་སྐྱེ་བའི་ཆོས་ཅན་དུ་འཇོག་པ་ལ་འཆད་པ་ལྟར་ལེགས་ལ།
གཞན་དག་མཐོང་ལམ་གྱི་སྦྱོར་འཇུག་ལྡོག་པས་འབྱེད་པར་འདོད་པ་ནི་འགྲེལ་པའི་གཞུང་དོན་ལ་མ་ཞུགས་ཤིང༌། སྒོམ་ལམ་གྱི་སྦྱོར་འཇུག་ལ་ཡང་དེ་ལྟར་ཐལ་བས་མི་རིགས་སོ། ། གཉིས་པ་ལ། མཚམས་སྦྱར་བ་ནི། གཟུང་བའི་རྣམ་པར་རྟོག་པ་སོགས་སོ། ། རྩ་བ་ནི། རབ་འབྱོར་བྱང་སེམས་ཆེན་པོ་ཡུམ་དང་བྲལ་ན་བདུད་སྡིག་ཅན་གྱིས་གླགས་ལྟ་བར་འགྱུར། ཞེས་སྦྱར། འགྲེལ་པ་ལ་གསུམ་སྟེ། ཡུལ་གྱི་དབྱེ་བ།
རྟོག་པའི་མཚན་ཉིད། གཉེན་པོ་ངོས་བཟུང་བའོ། ། དང་པོ་ནི། འཁོར་བ་དང་མྱ་ངན་ལས་འདས་པ་ཞེས་སོགས་གཞུང་ཇི་ལྟ་བ་བཞིན་ཏེ། ཐེག་པ་དམན་པའི་ལམ་གྱི་ངོ་བོ་རྒྱུ་འབྲས་ཉེས་དམིགས་དང་བཅས་པ་རྣམས་སོ། ། གཉིས་པ་ནི། ཇི་སྐད་བཤད་པའི་ཡུལ་དགུ་ལ་ཀུན་རྫོབ་ཏུ་ངེས་པ་དང་བཅས་པ་ཉིད་ཀྱིས་གཟུང་བར་བྱ་བ་མ་ཡིན་པ་ཉིད་དུ་ལྡོག་པར་བྱའོ་ཞེས་གཟུང་བའི་རྣམ་པར་རྟོག་པ་གཉིས་པ་ལྡོག་པའི་ཕྱོགས་ཀྱི་རྟེན་ཅན་ཉན་ཐོས་དང་རང་སངས་རྒྱས་ཉིད་ཀྱི་རྒྱུད་ལ་བླང་བར་བྱ་བའི་ཉིད་དུ་འབྱུང་བ་རྣམ་པ་དགུའོ། ། གསུམ་པ་ནི། དགུ་པོ་དེ་ཀུན་བརྟགས་ཀྱི་ཆ་རྣམས་ཆོས་ཅན། མཐོང་བའི་ལམ་གྱི་སེམས་དང་སེམས་ལས་བྱུང་བ་འཇུག་པའི་གནས་སྐབས་ཀྱིས་སྤང་བར་བྱ་བར་བཞེད་པ་ཡིན་ཏེ།
དེས་ཁྱོད་ཀྱི་ས་བོན་དྲུངས་འབྱིན་པར་བཞེད་པའི་ཕྱིར། འདིར་ཟག་མེད་ཡེ་ཤེས་ཀྱི་ངོ་བོར་གྱུར་པའི་སེམས་སེམས་བྱུང་མི་སྲིད་ཀྱང༌། རྟོག་པར་གྱུར་པའི་དད་པ་དང་ཤེས་རབ་སོགས་ཀྱི་རྒྱུན་ལ་བསམས་ནས་བརྟགས་པའོ། ། གཉིས་པ་ལ་གཉིས་ཏེ། རྫས་འཛིན་རྟོག་པ་དང༌། བཏགས་འཛིན་རྟོག་པ་རྒྱས་པར་བཤད་པའོ། ། མཚམས་སྦྱར་བ་ནི། སོ་སོ་སྐྱེ་བོ་ཞེས་སོགས་ཏེ་སྐྱེས་བུ་རྫས་ཡོད་དུ་འཛིན་པ་ཞེས་པ་ནི་མཚོན་པ་ཙམ་ཡིན་གྱི། དེར་ངེས་པ་མ་ཡིན་ཏེ། འགྲེལ་པ་ཉིད་ལས་གསལ་བས་སོ། །
རྩ་བ་ནི་བྱང་ཆེན་གསུམ་ལ་སྤྱོད་པའི་ཚེ་ཆོས་གང་ཡང་འཛིན་པ་དང་གཏོང་བར་མི་བྱེད་ཅེས་སོགས་ཀྱི་མདོ་ཚན་དགུ་ཆོས་ཅན། ཞེས་སྦྱར། འགྲེལ་པ་ལ། རྟོག་པའི་ཡུལ་དང་ངོ་བོ་དང་གཉེན་པོ་གསུམ་ལས། དང་པོ་ནི། ཕལ་ཆེར་བྱང་སེམས་ཀྱི་དབང་དུ་བྱས་ནས་ཀུན་རྫོབ་ཏུ་སྒྱུ་མ་བཞིན་དུ་ཡོན་ཏན་འཛིན་པ་དང་སྐྱོན་གཏོང་བ་དང༌། དེའི་ཚུལ་ཡང་ཡང་དག་པ་བདེན་པ་ཉིད་དུ་ཡིད་ལ་མི་བྱེད་པར་འཛིན་གཏོང་ཡིད་ལ་བྱེད་པ་དང༌། བདེན་པར་བཟུང་ན་ཆོས་ཉིད་ཀྱིས་ཁམས་གསུམ་ཆར་དང་འབྲེལ་བ་དང༌། སྟོང་པ་ཉིད་དུ་ཡང་ཞེན་པར་མི་གནས་པས་གནས་པ་དང༌། དངོས་པོ་ལ་རྫས་སུ་མངོན་པར་མ་ཞེན་པས་ཐམས་ཅད་ལ་བཏགས་པ་ཙམ་དུ་མངོན་པར་ཞེན་པ་དང༌།
དེ་ཁོ་ན་ཉིད་ཤེས་པའི་ཆགས་པས་སེམས་ཅན་ལ་མངོན་པར་མ་ཞེན་པ་སྔོན་དུ་འགྲོ་བའི་ཆགས་པ་དང༌། ཆོས་ཐམས་ཅད་མཉམ་པ་ཉིད་དུ་བསྒོམ་པའི་གཉེན་པོ་ཐོབ་པ་ཉིད་ཀྱིས་གཉེན་པོའི་མིང་ཅན་དང༌། ཤེས་རབ་ཀྱི་ཕ་རོལ་ཏུ་ཕྱིན་པ་ཡང་དག་པར་མ་ཤེས་པས་ཇི་ལྟར་འདོད་པ་བཞིན་འགྲོ་བ་ལ་ཐོགས་པ་ཞེས་བྱ་བ་རྣམས་སོ། ། གཉིས་པ་ནི། སྒྲུབ་བྱེད་དོན་དམ་པའི་དངོས་པོར་མངོན་པར་ཞེན་པས་ན་བསྒྲུབ་བྱའི་ཆོས་འཛིན་པའི་རྣམ་པར་རྟོག་པ་དང་པོ་ཡིན་པར་མཚོན་པ་ལ། མཚན་ཉིད་ནི་བཤད་མ་ཐག་པའི་ཡུལ་དགུའི་དབྱེ་བས་རྣམ་པ་དགུའོ། ། ཤེས་བྱེད་ཀྱི་གཏན་ཚིགས་འདི་ལས་ནི་ཆོས་གང་ལ་བདེན་པར་བཟུང་ཡང་རྫས་འཛིན་རྟོག་པར་གྲུབ་ལ་འདིར་དངོས་བསྟན་ལ་སྤྱིར་ཡུལ་འཛིན་པ་ལ་དམིགས་པ་དང༌། བྱེ་བྲག་སོ་སྐྱེའི་འཛིན་པ་ལ་དམིགས་དགོས་པར་བཤད་ཀྱང༌། མདོ་འགྲེལ་གཉིས་ཀ་ནས་དེའི་གསལ་ཁ་མེད་ཅིང༌། འཛིན་པར་བདེན་པར་ཞེས་འཆད་པ་དེ་ལ་ནི་ཧ་ཅང་ཁྱབ་ཆུངས་པའི་ཉེས་པ་ཅན་ཏེ།
སྤྱིར་ཁྱབ་བྱེད་འཛིན་པ་བཀག་པས་དེ་ལ་དེར་ཞེན་པ་ཡང་ཁེགས་པའི་ཕྱིར། འོ་ན་གཟུང་འཛིན་གྱི་རྟོག་པའི་ཁྱད་པར་གང་གིས་འབྱེད་ན། སྤྱིར་ཡུལ་གཟུང་བ་ལ་བདེན་པར་འཛིན་པ་སྤང་སླ་ཞིང༌། གཟུང་བ་མེད་པའི་རྟགས་ཀྱིས་འཛིན་མེད་དུ་བསྒྲུབ་པ་ནི་བྱམས་པའི་ཆོས་ཀྱི་སྲོལ་ལས་བྱུང་བ་དེའོ། ། གསུམ་པ་ནི། མཐོང་བའི་ལམ་གྱི་སྤང་བྱར་བཤད་པའི་འདིར་བསྟན་གྱི་རྟོག་པ་དགུ་ཆོས་ཅན། མཐོང་ལམ་དེའི་སྦྱོར་བའི་གནས་སྐབས་ཀྱི། སྤང་བྱར་བཞེད་པ་ཡིན་ཏེ། དེས་ཁྱོད་ཀྱི་ངོ་བོ་རྒྱུན་གཅོད་པར་ནུས་པའི་ཕྱིར། རྟོག་པ་བཞི་པོ་ལ་གཉེན་པོར་སྦྱོར་འཇུག་གི་དབྱེ་བ་བཤད་པ་ནི།
གཟུང་འཛིན་གྱི་རྟོག་པ་དང་པོ་གཉིས་མི་མཐུན་ཕྱོགས་ཀྱི་རྟོག་པ་ཡིན་པས་སྤང་བར་སླ་ལ། ཕྱི་མ་གཉིས་ནི་དེ་དང་དེའི་གཉེན་པོའི་རྟོག་པ་ཡིན་པས་སྤང་དཀའ་བའི་དབང་དུ་བྱས་ལ། འཇུག་ལྡོག་གི་གཟུང་རྟོག་གཉིས་ཀྱང་ཐེག་ཆེན་ལ་བླང་བྱར་ཤེས་པ་ན་ཐེག་དམན་ལ་དོར་བྱར་ཤེས་པ་ངང་གིས་འབྱུང་ཡང༌། དམན་པ་ལ་དོར་བྱར་ཤེས་པ་ཙམ་གྱིས་ཐེག་ཆེན་ལ་བླང་བྱར་ཤེས་པ་འབྱུང་བ་ཉིད་དུ་མ་ངེས་པས་ན། གཉིས་པོའི་གཉེན་པོ་ཡང་གཞུང་རྩ་བར་བཤད་པ་དེ་ཉིད་དོ། ། གཉིས་པ་ལ་གསུམ་ལས། མཚམས་སྦྱར་བ་ནི། འཛིན་པའི་རྣམ་པར་རྟོག་པ་ཞེས་སོགས་ཏེ། བཏགས་པར་ཡོད་པའི་རྟེན་ཅན་ཞེས་པས་བཏགས་ཡོད་ཉིད་ལ་དམིགས་ནས་བཏགས་ཡོད་དུ་ཞེན་པར་བཤད་ན་ཁྱབ་ཆུང་བས་ཡུལ་ཅན་དུ་གྱུར་པའི་ཤེས་པའམ་སྐྱེས་བུ་ལ་དམིགས་ནས་བཏགས་ཡོད་དུ་ཞེན་པ་ཉིད་འཛིན་རྟོག་གཉིས་པའི་དོན་ནོ། ། རྩ་བ་ནི།
རབ་འབྱོར་འཁོར་ལོ་བསྒྱུར་བའི་དཔུང་གི་ཚོགས་ནི་རྒྱལ་པོ་དེའི་རྗེས་སུ་འགྲོ་བའོ། ། དེ་བཞིན་དུ་ཤེས་རབ་ཀྱི་ཕ་རོལ་ཏུ་ཕྱིན་པ་གཞན་ལྔ་ཡང་འགྲོ། ཞེས་སོགས་ཀྱི་མདོ་ཚིག་དགུ་ཆོས་ཅན། ཞེས་སྦྱར། འགྲེལ་པ་ལ་གསུམ་ལས། རྟོག་པའི་ཡུལ་ནི། དམན་པའི་ལམ་ནི་ཉན་ཐོས་ལ་སོགས་པའི་བྱང་ཆུབ་ཏུ་ངེས་པར་འབྱུང་བ་ཉིད་ཀྱིས་བྱང་ཆུབ་སེམས་ཀྱི་ཆེད་དུ་བྱ་བ་ཇི་ལྟ་བ་བཞིན་དུ་ངེས་པར་མི་འབྱུང་བ་དང༌། བྱང་སེམས་རང་གི་མངོན་པར་འདོད་པའི་སོགས་དང༌། ཀུན་རྫོབ་ཀྱི་ངོ་བོས་རྒྱུ་འགག་པ་དང་འབྲས་བུ་སྐྱེ་བ་དུས་མཉམ་པ་དང༌། ལམ་གྱི་བར་ཆད་མེད་པ་དང་གཅིག་ཤོས་སུ་སྣང་བ་ཉིད་ཀྱི་ལམ་གྱི་དངོས་པོ་ཞེས་སོགས་དང༌།
བྱ་ནམ་མཁའ་ལ་གནས་པའི་ཐ་སྙད་དང་འདྲ་བ་ཉིད་ཀྱིས་སོགས་དང༌། བྱང་ཆུབ་ཀྱི་སེམས་བསྐྱེད་པ་སོགས་དང༌། དེ་བཞིན་ཉིད་ལ་སོགས་དང༌། དོན་དམ་པའི་བདེན་པ་ལ་བརྟེན་ནས་སོགས་དང༌། སེར་སྣ་ཤིན་ཏུ་གོམས་པ་སོགས་རྣམས་སོ། ། གཉིས་པ་ངོ་བོ་ནི། འདིར་བསྟན་གྱི་རྟོག་པའི་རྣམ་པ་དགུ་ཆོས་ཅན། འཛིན་པའི་རྣམ་པར་རྟོག་པ་གཉིས་པ་ཡིན་ཏེ། བཤད་མ་ཐག་པའི་ཡུལ་དགུ་པོ་དེ་ལ་བཏགས་པའི་དངོས་པོར་མངོན་པར་ཞེན་པའི་ཕྱིར། གསུམ་པ་གཉེན་པོ་ནི།
མཐོང་བའི་ལམ་གྱི་སོགས་སོ། ། གལ་ཏེ་རྟོག་པའི་བསྡུ་བ་འཆད་ཚུལ་དེ་ལྟ་ན། རྟོག་པ་ཇི་སྙེད་པ་རྫས་བཏགས་གཉིས་སུ་ངེས་པ་དང༌། ཡུལ་ཇི་སྙེད་པ་ཀུན་བྱང་གཉིས་སུ་ངེས་པས་མདོ་འགྲེལ་གྱི་གོང་འོག་ཐམས་ཅད་དུ་རྟོག་པ་བཞིར་དབྱེ་བ་མི་འཐད་དོ། ། ཞེ་ན། བསྡུ་ན་དེར་འདུས་ཀྱང༌། གཉེན་པོའི་རིམ་པ་ལས་ནི་རྫས་བརྟགས་གཉིས་ལ་གཟུང་འཛིན་གྱི་རྟོག་པ་སོ་སོར་ཕྱེ་བ་ཡིན་ཏེ། གཉེན་པོ་སྦྱོར་མཐོང་སྒོམ་གསུམ་གྱི་སྐྱེ་ཚུལ་ལ། ཐོག་མར་གཟུང་བ་རང་བཞིན་མེད་པར་ངེས་པ་དང༌། དེ་ནས་འཛིན་པ་རང་བཞིན་མེད་པར་ངེས་པའི་བློ་སྐྱེ་བ་ནི།
ཐོས་བསམ་གྱི་དུས་དང༌། སྒོམ་བྱུང་གི་ཐོག་མ་ངེས་འབྱེད་ཆ་བཞིའི་སྐྱེ་ཚུལ་ལས་དེ་ལྟར་ངེས་པའི་ཕྱིར་དང༌། སྐབས་ལྔ་པར་བཤད་པའི་གཟུང་རྟོག་ཇི་སྙེད་པ་རྣམ་བྱང་གཟུང་རྟོག་ཏུ་འདུས་ཀྱང༌། རྣམ་བྱང་ཉིད་ལ་འཇུག་ལྡོག་གཉིས་སུ་ཕྱེ་ནས་བཤད་པ་ནི། མདོ་ལས་སྐབས་དེའི་གདུལ་བྱའི་བསམ་པ་ལ་ལྟོས་ནས་གསལ་བའི་དབྱེ་བ་ཡིན་གྱི། གྲངས་ངེས་པ་ནི་མ་ཡིན་ནོ། ། འཇུག་ལྡོག་གཉིས་ཀྱིས་མཚོན་ནས་ཀུན་ནས་ཉོན་མོངས་ཀྱི་རྟོག་པ་ཇི་སྙེད་པ་ཡང་རྩེ་སྦྱོར་གྱི་སྤང་བྱར་བཟུང་དགོས་ཏེ། གཞན་དུ་ན་རྩེ་སྦྱོར་གྱི་སྤང་བྱ་རྒྱ་ཆུངས་པའི་ཕྱིར་དང༌། སྐབས་དང་པོའི་དོན་གསལ་འདི་ཉིད་ལས་གཟུང་བ་དང་འཛིན་པའི་རྣམ་པར་རྟོག་པ་བཞི་པོ་འཆད་པར་འགྱུར་བའི་ཚུལ་དང་འབྲེལ་པར་འབྱུང༌། ཞེས་འཆད་པས་སོ། །
གསུམ་པ་གཉེན་པོའི་དབྱེ་བ་ནི། དེ་ལྟར་ཞེས་སོགས་ཏེ། འོག་ནས་སྒོམ་སྤང་རྟོག་པ་བཞིའི་གཉེན་པོ་ལ་གཞུང་རྩ་བ་ཉིད་ལས་བཞིར་ཕྱེ་བ་དེའི་རིགས་པ་འདིར་བསྒྲེས་པ་ཡིན་མོད། དངོས་བསྟན་ལ་ནི། སྐད་ཅིག་གཅིག་པའི་བཟོད་པ་ཡིས། ། བསྡུས་པ་དེ་འདིར་མཐོང་བའི་ལམ། ། ཞེས་པ་ལས་གཉེན་པོ་གཞན་མ་བཤད་ལ། ལུས་རྣམ་གཞག་ཏུ། མཐོང་ཞེས་བྱ་དང་སྒོམ་པ་ཞེས། ། བྱ་བའི་ལམ་ནི་སོ་སོ་ལ། །
རྣམ་པར་རྟོག་པ་རྣམ་བཞི་ཡི། ། གཉེན་པོ་རྣམ་པ་བཞི་དང་ནི། ། ཞེས་པས་མཐོང་སྤང་རྟོག་པའི་གཉེན་པོ་སྦྱོར་འཇུག་བཞིར་ཕྱེ་བ་ཡིན་ནམ། ཆོས་བཟོད་བཞིར་ཕྱེ་བ་ཡིན་ཞེས་བརྟགས་དགོས་ལ། དེའི་ཚེ་རྩ་བའི་དགོངས་པ་ཕྱི་མ་དང་ཉེ་བར་མངོན་ནོ། ། འདིར་མཐོང་སྤང་རྟོག་པའི་བསྟན་ཚུལ་ལ། མདོ་ལས་གཉེན་པོ་དངོས་སུ་གསུངས་ནས་རྟོག་པ་སྦས་དོན་དུ་བཤད། བསྟན་བཅོས་སུ་ནི་རྟོག་པ་དངོས་སུ་བསྟན་ནས་དེའི་གཉེན་པོ་ཤུགས་ལ་གོ་དགོས་པར་བཤད། སྐབས་ལྔ་པའི་རྟོག་པ་ཐམས་ཅད་ཀྱི་ཡུལ་ཐེག་པ་ཆེ་ཆུང་གི་ལམ་ཁོ་ནའི་དབང་དུ་བྱས་པས་གཉེན་པོའི་རྟེན་ཅན་གྱི་རྟོག་པ་ཁོ་ནར་ངེས་ལ། དེ་ལྟར་འཆད་པ་དེ་ནི་མདོའི་བསྟན་ཚུལ་ལས་བྱུང་བ་ཡིན་ཞིང༌།
དེ་ལྟར་ཤེས་པ་ན་སྐབས་དང་པོའི་གཉེན་པོ་ཚོགས་སྒྲུབ་དང་མཐོང་སྒོམ་རྩེ་སྦྱོར་གྱི་སྤང་བྱ་སྤོང་ཚུལ་གྱི་དབྱེ་བ་འཆད་པར་འགྱུར་བ་དང༌། དེའི་ཚེ་ན་མཐོང་སྤང་གཉེན་པོའི་ཚོགས་སྒྲུབ་ལ་བཞིར་ཕྱེ་བ་དེ་རྫས་སམ་ལྡོག་པ་གང་གི་དབང་དུ་བྱས་ནས་ཕྱེ་ཞེས་དཔྱད་པ་ན། སྐབས་དང་པོའི་མཐོང་སྤང་རྟོག་པ་བཞི་དང་ཆོས་བཟོད་བཞི་སྤང་གཉེན་དུ་སྦྱོར་བ་ལས་འོས་མེད་ཅིང༌། དེ་ཡང་ངེས་པ་འདྲེན་ཚུལ་ལས་ཡིན་ཞེས་ཁོང་དུ་ཆུད་པར་བྱའོ། ། གཉིས་པ་སྤང་བྱ་དེ་སྤངས་པའི་འབྲས་བུ་ལ་བྱང་ཆུབ་ཆེན་པོའི་རྒྱུ་དང༌། འབྲས་བུ་བྱང་ཆུབ་ཆེན་པོ་དངོས་སོ། ། དང་པོ་ལ། མཚམས་སྦྱར་བ་ནི། བྱང་ཆུབ་ཆེན་པོ་འགྲུབ་པར་བྱེད་པའི་ཉེ་བར་ལེན་པའི་རྒྱུ་མཐོང་བའི་ལམ་ལྷན་ཅིག་བྱེད་པའི་རྒྱུ་གང་དང་བཅས་པ་སོགས་སོ། ། རྩ་བ་ནི།
དེའི་ཚེ་དགེ་སློང་བརྒྱ་ཕྲག་དྲུག་ཅུ་པོ་སྟན་ལས་ལངས་ཏེ། བཅོམ་ལྡན་འདས་ལ་མེ་ཏོག་མནྡ་ར་བ་དག་གིས་གཏོར་ནས། ཉན་ཐོས་དང་རང་སངས་རྒྱས་དང་ཐུན་མོང་མ་ཡིན་པའི་གནས་པ་འདིས་གནས་པར་གྱུར་ཅིག ཅེས་དང༌། ཀུན་དགའ་བོ་ལ་ཡུམ་གཏད་པ་དང༌། བྱང་ཆུབ་སེམས་དཔས་གཞན་ལ་ཤེར་ཕྱིན་བཤད་པ་བསོད་ནམས་མང་བའི་མདོ་ཚན་གསུམ་ཆོས་ཅན། བྱང་ཆུབ་ཆེན་པོའི་ལྷན་ཅིག་བྱེད་རྐྱེན་བཤད་པ་ཡིན་ཏེ། ཞེས་སྦྱར། འགྲེལ་པ་ལ་གསུམ་ལས། གཞན་བརྗོད་བྱ་རྟོགས་པའི་ཆོས་ལ་འགོད་པ་ནི།
འཆད་པར་འགྱུར་བའི་སོགས་དང༌། རྒྱུ་ལུང་གི་ཆོས་ལ་འགོད་པ་ནི། བྱང་ཆུབ་ཀྱི་རྒྱུ་མཚན་སོགས་དང༌། རང་ཉིད་ཀྱང་བྱང་ཆུབ་ཀྱི་རྒྱུ་ལ་འཇུག་པ་ནི་བྱང་ཆུབ་འཐོབ་པའི་བར་ཆད་མེད་པ་སོགས་སོ། ། གཉིས་པ་ལ་གསུམ་སྟེ། རང་ལུགས་ཀྱི་བྱང་ཆེན་ངོས་བཟུང༌། གཞན་ལུགས་ཀྱི་འདོད་ཚུལ་དགག གྲོལ་བ་འདོད་པ་སྟོང་ཉིད་ལ་འཇུག་པར་བསྟན་པའོ། ། དང་པོ་ལ་གསུམ་ལས། མཚམས་སྦྱར་བ་ནི།
རང་གི་དོན་དུ་མཐོང་བའི་ལམ་སོགས་ཏེ། འདིར་མཐོང་ལམ་རྩེ་སྦྱོར་གྱི་སྐབས་ཡིན་པས་དེ་སྐད་ཅེས་བཤད་ཀྱི། བར་ཆད་མེད་པའི་ཉེར་ལེན་དངོས་ནི་སྒོམ་པའི་ལམ་མོ། ། རྩ་བ་ནི། རབ་འབྱོར་གྱིས་གསོལ་པ། ཆོས་གང་ཡང་ཟད་པ་མེད་པ་དང་སྐྱེ་བ་མེད་པ་ཞེས་སོགས་ཀྱི་མདོ་ཚིག་ཆོས་ཅན། ཞེས་སྦྱར། འགྲེལ་པ་ལ། གཏན་ཚིགས་དགོད་པ་དང༌། དེ་སྒྲུབ་པ་གཉིས།
དང་པོ་ནི། ཆོས་ཐམས་ཅད་ཀྱི་གནས་ཚུལ་སྟོང་པ་ཉིད་ཕྱིན་ཅི་མ་ལོག་པར་རྟོགས་པའི་མཚན་ཉིད་ཅན་གྱི་ཆོས་ཀྱི་སྐུ་ལ་སོགས་པ་ཡུལ་ཇི་ལྟ་བ་བཞིན་གྱི་བདག་ཉིད་ཅེས་པ་གནས་ཚུལ་གྱི་སྐུ་གསུམ་པོ་ཆོས་ཅན། བྱང་ཆུབ་ཆེན་པོ་ཡིན་པར་བརྗོད་དེ། དངོས་པོ་གང་ཡང་གནས་ཚུལ་ལ་འགག་པ་དང་སྐྱེ་བ་མེད་པའི་ཕྱིར་རམ། དེ་ལྟར་རྟོགས་པའི་ཡེ་ཤེས་དེ་ལ་ཐ་སྙད་གོ་རིམ་བཞིན་དུ་ཟད་པ་དང་མི་སྐྱེ་བའི་ཡེ་ཤེས་ཞེས་མིང་དུ་བཏགས་པའི་མཁྱེན་པ་ཡིན་པའི་ཕྱིར། གཉིས་པ་ལ། ལུང་དང་རིགས་པ་གཉིས་ལས། དང་པོ་ནི། ཉོན་མོངས་པ་དང་ཤེས་བྱའི་སྒྲིབ་པའི་དྲི་མ་སྔར་སྐྱེས་ཟིན་འགགས་པ་དང༌། འགག་བཞིན་པ་དང༌།
མ་སྐྱེས་པ་སྐྱེ་རུང་ཉིད་དུ་འཇིག་རྟེན་པ་དང་དངོས་པོར་སྨྲ་བས་བརྟགས་པའི་སྣང་བ་རྣམས་ནི་ཆོས་ཅན། གནས་ཚུལ་ལ་འགག་པ་མེད་པ་དང་སྐྱེ་བ་མེད་དེ། ཡེ་ཤེས་ཀྱི་ངོར་ཆོས་ཀྱི་དབྱིངས་ཀྱི་ངོ་བོ་ཉིད་ལས་མ་འདས་པའི་ཕྱིར་ཏེ། ཡུམ་དང་དབུས་མཐའ་སོགས་ལས། ཆོས་ཀྱི་དབྱིངས་ལས་མ་གཏོགས་པར། ། འདི་ལྟར་ཆོས་ཡོད་མ་ཡིན་ཏེ། ། ཞེས་འབྱུང་བའི་ཕྱིར་རོ། ། གཉིས་པ་ནི། ཕྱིར་རམ་ཞེས་པ་རྣམ་གྲངས་ཡང་ན། དེ་རྣམས་ཆོས་ཅན།
ནམ་མཁའི་པད་མ་བཞིན་དུ་ཡོད་པ་མ་ཡིན་ཏེ། ངོ་བོ་ལ་དཔྱོད་པ་གཅིག་དང་དུ་མའི་རིགས་པ་དང༌། རྒྱུ་ལ་དཔྱོད་པ་རྡོ་རྗེ་གཟེགས་མ་དང༌། འབྲས་བུ་ལ་དཔྱོད་པ་ཡོད་མེད་སྐྱེ་འགོག་ལ་སོགས་པའི་རིགས་པ་ལ་བརྟེན་པའི་ཚད་མས་དཔྱད་པ་ན་འཐད་པའི་དངོས་པོ་མེད་པས་སོ། ། དེ་ལྟར་ལུང་རིགས་གཉིས་ལས་ལུང་གི་ཚེ་ནི་བྱམས་པའི་གཞུང་ལ་བརྟེན་པ་ཡིན་པས་ཆོས་ཀྱི་དབྱིངས་ཀྱི་ཡེ་ཤེས་ཉིད་གནས་ཚུལ་ལ་ཡོད་ཀྱི། དེ་ལས་གཞན་མེད་པས། དྲི་མ་སོགས་གཟུང་འཛིན་གྱི་དངོས་པོ་གང་ཡང་ཡོད་པ་མིན་པ་དེའི་ཕྱིར་སངས་རྒྱས་པའི་ཆོས་དབྱིངས་ཡེ་ཤེས་ཉིད་བྱང་ཆུབ་ཆེན་པོར་ཁས་ལེན་ནོ། ། དེའི་ཚེ་ནམ་མཁའ་དཔེར་བྱས་པ་ནི་གཟུང་འཛིན་གཉིས་བཀག་པའི་ཆ་ནས་སམ། དོན་དམ་པའི་ནམ་མཁའ་ཉིད་ཆོས་དབྱིངས་ཡེ་ཤེས་སུ་བཞག་པའོ། ། རིགས་པར་བཤད་པ་དེ་ནི་ཀླུ་སྒྲུབ་ཀྱི་གཞུང་བཞིན་ཏེ།
དེའི་ཚེ་ཡོད་པ་ཞེས་བྱ་བའི་ཆོས་ཅི་ཡང་ཁས་མ་བླངས་ཤིང༌། ཆོས་ཀྱི་དབྱིངས་ཉིད་ཀྱང་མེད་པར་དགག་པ་ལས་མ་འདས་པས། ནམ་མཁའི་པདྨ་ཡང་མེད་པའི་དཔེ་སྟེ། དེའི་ཚེ་བྱང་ཆུབ་ཆེན་པོའི་མཚན་གཞི་བཟུང་དུ་མེད་མོད། བསམ་བྱུང་གི་རིགས་པའི་དཔྱད་པ་བོར་ནས་སྒོམ་པས་ཉམས་སུ་མྱོང་བའི་རྟོགས་པ་མཐར་ཐུག་པ་ལ་བྱང་ཆུབ་ཆེན་པོའི་ཐ་སྙད་བྱས་པ་སྟེ། རྣལ་འབྱོར་སྤྱོད་པའི་དབུ་མ་པ་དག་གི་ལུགས་སོ། ། གཉིས་པ་ལ། ཕྱོགས་སྔ་མ་བཤད་པ་དང༌། དེ་འགོག་བྱེད་ཀྱི་རིགས་པ་བཤད་པའོ། ། དང་པོ་ནི།
དངོས་པོར་སྨྲ་བ་གང་དག་སྡུག་བསྔལ་དང་ཀུན་འབྱུང་གི་དངོས་པོ་གཉེན་པོས་འཇིག་པའི་བསམ་པས་སྔར་ཡོད་ཟད་པར་སྣང་བ་ལ་ཟད་དོ་སྙམ་པའི་ཤེས་པ་ནི་ཟད་པའི་ཤེས་པ་དོན་མཐུན་དང༌། སྡུག་ཀུན་གྱི་དངོས་པོ་གཉེན་པོས་སྐྱེ་འཕྲོ་བཅད་པའི་ཚུལ་དུ་མི་སྐྱེ་བ་ལ་མི་སྐྱེའོ་སྙམ་པའི་ཤེས་པ་ནི་མི་སྐྱེ་བའི་ཤེས་པ་དོན་མཐུན་ཡིན་ཞིང་སྒྲིབ་པ་སྔར་ཡོད་ཟད་པར་བྱར་ཡོད་པ་དང༌། སྔར་མེད་མི་སྐྱེ་བ་ཉིད་དུ་བྱར་ཡོད་པར་རྟོགས་པའི་མཁྱེན་པ་ནི་བྱང་ཆུབ་དངོས་དང༌། དེ་གང་ལ་བརྟེན་པ་ནི་དགྲ་བཅོམ་པའོ། ། ཞེས་རྗོད་པར་བྱེད་དོ། ། གཉིས་པ་ལ། རང་རྒྱུད་ཀྱི་གཏན་ཚིགས་དང༌། ཁས་བླངས་འགལ་བའི་གཏན་ཚིགས་སོ། ། དང་པོ་ལ་མཚམས་སྦྱར་བ་ནི། བདེན་པ་གཉིས་ཀྱི་རྣམ་དབྱེ་མེད་པར་བྱང་ཆུབ་ཀྱི་ངོས་འཛིན་དེ་ལྟར་འདོད་པ་དེ་དག་ལ་ཆོས་ཅན།
ཁྱོད་འདོད་པའི་ཤེས་པ་དེ་ལྟ་བུ་དེ་བྱང་ཆུབ་ཆེན་པོར་རུང་བ་མིན་ཏེ། དོན་དམ་པར་དྲི་མ་ཟད་པ་དང༌། སྐྱེ་རུང་མི་སྐྱེ་བ་ཞེས་བྱ་བ་ནི་མེད་པ་ཁོ་ནས་སོ་སྟེ། གང་གི་ཕྱིར་ན་གནས་ཚུལ་སེམས་པ་ལ་ཞུགས་པ་ན་དྲི་མ་ཉིད་མ་གྲུབ་པར་བཤད་ཟིན་པ་དེ་ལྟ་ཡིན་པ་དེའི་ཕྱིར། ཞེས་སྟོན་པའི་དབང་དུ་བྱས་ནས་བར་སྐབས་ཀྱི་ཚིགས་སུ་བཅད་པ་ཞེས་སོ། ། རྩ་བ་ནི། འདི་ནས་གཞུང་ཚན་གསུམ་ལ་བཤད་བྱའི་མདོ་མ་བྱུང་མོད། དོན་ནི་སྐབས་བཞི་སྒོམ་ལམ་རྒྱས་བཤད་ཀྱི་མདོ་གསུངས་པ་རྣམས་དང་གཅིག་ལ། འགོག་པ་མེད་ཅེས་པ་ནི། འགྲེལ་པའི་འཆད་ལུགས་ལ་གོང་དུ་རྟགས་བསྒྲུབས་ཟིན་པ་ཉིད་དོ། །
འགྲེལ་པ་ལ། གཏན་ཚིགས་དངོས་དང༌། དོན་བསྡུ་བའོ། ། དང་པོ་ནི། སྡུག་ཀུན་གྱི་དངོས་པོ་ལ་བདེན་པ་ཅིག་ཆར་དུ་ཡང་ལོག་པར་ཞེན་པ་ཁྱེད་ཀྱིས། མཐོང་བའི་ལམ་ལ་སོགས་པའི་སྟོབས་ཀྱིས་རྣམ་པར་རྟོག་པ་ལ་སོགས་པའི་ངོ་བོ་སྐྱེས་པ་ནི་ཅི་ཞིག་ཟད། མི་སྐྱེ་བའི་ཆོས་ཅན་མ་སྐྱེས་པ་ནི་ཅི་ཞིག་སྐྱེས་པ་སྟེ་སྐྱེ་རུང་དུ་ཡོད་པ་མ་ཡིན་ཏེ། དོན་དམ་པར་དྲི་མ་སྐྱེས་པ་ཟད་པ་དང༌། མ་སྐྱེས་པ་སྐྱེ་རུང་དག་སྐྱེ་བ་ལ་གེགས་བྱེད་པའི་མཚན་ཉིད་ཅན་གྱི་འགོག་པ་དང་བྲལ་བ་དེ་བཞིན་ཉིད་ཀྱི་ངོ་བོའི་རང་བཞིན་ཅན་ཡིན་པའི་ཕྱིར། གཉིས་པ་ནི།
དོན་དམ་པར་ཟད་སྐྱེ་ཅུང་ཟད་ཀྱང་མེད་པ་ཉིད་ཡིན་པས་དེའི་ཕྱིར་ཁོ་བོ་ཅག་གི་གཞུང་ལུགས་ཁོ་ན་ཞེས་སོགས་སོ། ། འདིར་དོན་དམ་པར་ཟད་སྐྱེ་ཁེགས་པ་དང༌། ཡང་དག་པ་མ་ཡིན་པའི་ཀུན་རྟོག་གི་ངོར་ཟད་སྐྱེ་ཡོད་པ་དང༌། དབུ་མ་པས་སྔ་མ་རང་ལུགས་སུ་ཁས་བླངས་ནས་བྱིན་རླབས་འཇོག་པ་དང༌། དངོས་སྨྲ་བས་ཕྱི་མ་ཁས་བླངས་ནས་ཟད་སྐྱེ་འཇོག་ཚུལ་སོ་སོར་ཕྱེད་དགག་པ་དང༌། མཐའ་བྲལ་གྱི་ཚེ་ནི་མི་སྐྱེ་བ་ཡང་བཀག་མོད། གནས་སྐབས་སུ་ཟད་པ་བཀག་ཀྱང་མི་སྐྱེ་བ་མ་བཀག་པའི་ཚུལ་ཤེས་དགོས་སོ། ། གཉིས་པ་ལ་གསུམ་ལས། མཚམས་སྦྱར་བ་ནི། སྒྲིབ་གཉིས་ཀྱི་ཆོས་ཡང་དག་པར་ཡོད་པར་ཁས་ལེན་ན་སོགས་ཏེ།
སྒྲིབ་པ་གཉིས་ཀྱི་དངོས་པོ་ཆོས་ཅན། བཅོམ་ལྡན་འདས་ཀྱིས་མ་སྤངས་པར་ཐལ། བདེན་པར་གྲུབ་པའི་ཕྱིར་ཞེས་པའི་དོན་ཡིན་གྱི། ཆོས་དེ་བདེན་པར་གྲུབ་ན་དེ་ལ་བདེན་འཛིན་གྱི་རྟོག་པ་སྤོང་མི་ནུས་པར་ཐལ་བ་འཕེན་པ་ནི་བྱམས་ཆོས་ཀྱི་དགོངས་པར་མི་རུང་སྟེ། ཆོས་ཉིད་ཡོངས་གྲུབ་བདེན་པར་ཡོད་ཀྱང༌། དེ་ལ་བདེན་པར་ཞེན་པ་ནི་འཛིན་པ་ཀུན་བརྟགས་སུ་བཤད་ནས་སྤོང་བྱེད་ཀྱི་གཉེན་པོ་རྣམ་གྲངས་དུ་མས་བསྟན་པའི་ཕྱིར་དང༌། སློབ་དཔོན་ཟླ་བའི་གཞུང་གི་གནས་སྐབས་སུ་ཡང་དོན་དམ་པའི་བདེན་པ་ཡུལ་གྱི་གནས་ཚུལ་ལ་ཞུགས་པ་དང༌། དེ་ལ་བདེན་པར་འཛིན་པ་སྤང་དགོས་པ་ཉིད་དུ་གསུངས་པའི་ཕྱིར་དང༌། གནས་ཚུལ་ཡུལ་དུ་བྱེད་པའི་རྟོག་པ་དང་རྟོག་མེད་ཀྱི་ཤེས་པ་ལ་སྤང་བྱ་ཡིན་མིན་གྱི་ཁྱད་པར་བཤད་པ་དེ་མ་ཕྱེད་པས་ནོངས་པའི་ཕྱིར། གལ་ཏེ་འོ་ན་སྲིད་ཞི་མཉམ་ཉིད་ཀྱི་འགྲེལ་པར།
དངོས་པོར་སྨྲ་བའི་ལུགས་ཀྱི་སྤོང་བྱེད་གཉེན་པོས་སྤང་བྱ་ཅི་ཡང་སྤོང་དུ་མེད་པ་དེ་དོན་དམ་གྱི་རྣམ་གཞག་དང༌། ཀུན་རྫོབ་ཏུ་རྒྱུན་ལ་ཡོད་པ་དེ་དཔེར་བྱས་ནས་དབུ་མ་པའི་རང་ལུགས་འཇོག་པ་མིན་ནམ། འདིར་དངོས་སྨྲ་བས་དོན་དམ་དུ་ཡང་དྲི་མ་ཟད་སྐྱེ་ཁས་བླངས་པ་དེ་ཕྱོགས་སྔར་བཞག་པ་སུན་འབྱིན་པ་དེ་ཇི་ལྟ་བུ་ཞེ་ན། དངོས་སྨྲ་བས་ཤེས་པ་སྐད་ཅིག་ཆ་མེད་བདེན་གྲུབ་ཏུ་ཁས་བླངས་ནས། སྐད་ཅིག་དེའི་སྟེང་དུ་སྤང་གཉེན་གྱི་བྱ་བྱེད་མི་རྫོགས་ཀྱང༌། རྒྱུན་ལ་ལྟོས་ནས་རྫོགས་པར་འདོད་པ་དེ་དབུ་མ་པས་ཀྱང་གཞན་གྲགས་ཀྱི་དཔེར་མཛད་ལ། འདིར་ནི་དྲི་མ་སྐད་ཅིག་ཆ་མེད་དེ་བདེན་པར་གྲུབ་ན་སྤོང་མི་ནུས་པར་ཐལ་བ་འཕངས་སོ། ། དེ་ལ་དངོས་སྨྲ་བས་འདོད་ནུས་པ་མིན་ནམ་ཞེ་ན། མ་ཡིན་ཏེ། སྐད་ཅིག་རེ་རེ་ནས་སྤོང་མི་ནུས་ན་དེ་ལས་མ་གཏོགས་པའི་དྲི་མ་མེད་དོ། །
དེ་ཉིད་རང་ལའང་མཚུངས་སོ་ཞེ་ན་མིན་ཏེ། རང་གིས་ནི་དྲི་མ་མི་སྤོང་བ་དོན་དམ་དང༌། སྤོང་བ་འཁྲུལ་ངོ་ཉིད་དུ་ཁས་ལེན་པས་སོ། ། འགྲེལ་པ་ལ་གསུམ་སྟེ། དངོས་སྨྲ་བ་ལ་དྲི་མ་སྤོང་ཚུལ་མི་འཐད་པ། དབུ་མ་པ་ལ་འཐད་པ། རྩ་བའི་ཚིག་དོན་དངོས་བཤད་པའོ། ། དང་པོ་ནི། གལ་ཏེ་དངོས་པོ་དོན་དམ་དུ་མེད་པ་ལྟར་ཡིན་ཏེ། སྐད་ཅིག་མའི་ཆོས་ཤེས་ཙམ་དང༌།
གཟུགས་སོགས་ཤེས་བྱའི་མཚན་ཉིད་དོན་དམ་པར་ཡོད་པ་ཉིད་དུ་གྱུར་ན།

དེའི་ཚེ་མངོན་པར་ཞེན་པའི་དྲི་མ་དེ་དག་ལ། གཉེན་པོ་བསྒོམས་པས་ནམ་མཁའ་བཞིན་དུ་གནོད་པ་ཅུང་ཟད་ཀྱང་མི་བྱེད་པ་ཐལ། སྤོང་བྱེད་ཀྱི་གཉེན་པོ་བསྐྱེད་དུ་མེད་པ་རང་དུས་སུ་མེད་པའི་རང་གི་ངོ་བོ་འཛིན་པའི་ཕྱིར་དཔེར་ན་ནམ་མཁའ་སོགས་བཅས་ཀྱི་རྫས་མེད་པ་ཙམ་གྱི་ངོ་བོ་དུས་ཐམས་ཅད་དུ་འཛིན་པས་རྫས་མེད་པའི་ཙམ་གྱི་ངོ་བོ་འདོད་དུ་མེད་པ་བཞིན་ནོ། ། དེ་ལྟ་ཡིན་པ་དེའི་ཕྱིར་དངོས་པོར་མངོན་པར་ཞེན་པའི་ཕྱིན་ཅི་ལོག་མི་ལྡོག་པར་ཐལ། འདོད་ན་སྒྲིབ་པ་གཉིས་ཟད་པ་མི་རུང་བར་འགྱུར་རོ། ། གཉིས་པ་ལ། རྣལ་འབྱོར་གྱི་ས་བཞི་སྟེ། གང་ཟག་གི་བདག་མེད་རྟོགས་པའི་དང༌། གཟུང་བ་ཆོས་ཀྱི་བདག་མེད་རྟོགས་པའི་དང༌། འཛིན་པ་ཆོས་ཀྱི་བདག་མེད་རྟོགས་པའི་དང༌། སྤྲོས་པའི་མཐའ་གང་ཡང་མ་རྟོགས་པའི་རྣལ་འབྱོར་གྱི་སའོ། །
དང་པོ་ལ་གསུམ་སྟེ། བསམ་བྱུང་གི་རིགས་པ། སྒོམ་བྱུང་གི་རྣལ་འབྱོར། བསྒོམས་པའི་འབྲས་བུའོ། ། དང་པོ་ནི། རྣལ་འབྱོར་གྱི་ས་བཞི་འཆད་དགོས་པ་དེ་ལ། ཐོག་མར་གང་ཟག་གི་བདག་ནི་ཆོས་ཅན། དངོས་པོར་མེད་དེ། སྐྱེ་བ་དང་འཇིག་པས་སྟོང་པའི་ཕྱིར་སྙམ་དུ་སེམས་པར་བྱེད་དོ། ། གཉིས་པ་ནི་དེ་ལྟར་སེམས་པ་སྔོན་དུ་བཏང་ནས་བདག་དེས་དབེན་པའི་ཕུང་པོ་ལ་སོགས་པ་རྟེན་ཅིང་འབྲེལ་པར་འབྱུང་བ་སྐྱེ་བ་དང་འཇིག་པའི་ཆོས་ཅན་ལ་ཡང་དག་པར་དམིགས་ཏེ།
དངོས་གཞིའི་དུས་སུ་བསྒོམས་པས་གོམས་པའི་སྟོབས་གྲུབ་པ་ན་ཞེས་པའོ། ། གསུམ་པ་ནི། བདག་ཏུ་མངོན་པར་ཞེན་པ་ཡོངས་སུ་བོར་ནས་ཞེས་པའོ། ། འདིར་གང་ཟག་གམ་བདག་ཅེས་བྱ་བའི་སྒྲ་འཇུག་པ་ནི་གཉིས་ཏེ། བྱིས་པ་ལ་གྲགས་པ་ཀུན་རྫོབ་པའི་དང༌། འཕགས་པ་ལ་གྲགས་པ་དོན་དམ་པའི་བདག་གོ ། དང་པོ་ལ་གཉིས་ཏེ། གྲུབ་མཐས་བློ་མ་བསྒྱུར་བའི་དང༌། གྲུབ་མཐས་བཏགས་པའི་འོ། ། དང་པོ་ནི།
འཇིག་རྟེན་གྱི་བློ་ལྷན་སྐྱེས་ལ་མཐུན་པར་བདག་ཏུ་སྣང་བ་ལ་དེར་སྒྲོ་བཏགས་པའོ། ། གཉིས་པ་ནི། འཇིག་རྟེན་ན་གྲགས་པ་དེ་ཉིད་ལ་གྲུབ་པའི་མཐའ་ཟ་བ་པོ་དང་རྟག་གཅིག་རང་དབང་ཅན་ལ་སོགས་པར་སྒྲོ་བཏགས་པའོ། ། འཇིག་རྟེན་གྱི་ཐ་སྙད་ལྷན་སྐྱེས་དབང་བཙན་པར་བྱེད་པའི་ཚེ་སྔ་མ་དེ་དོན་དམ་པའི་བདེན་པ་དང་མི་སླུ་བར་འཇོག་ལ། ཕྱི་མ་དེ་ནི་འཇིག་རྟེན་ནམ་གྲགས་པས་ལུགས་དེ་ལ་ཀུན་རྫོབ་དང༌། ཡོད་པ་མིན་པ་ཉིད་དོ། ། སངས་རྒྱས་པའི་གྲུབ་མཐའ་དང་པོ་གསུམ་གྱི་རྣམ་གཞག་ལ་ནི་འཇིག་རྟེན་ལ་གྲགས་པའི་བདག་དེ་ཀུན་རྫོབ་ཀྱི་བདེན་པ་དང་ཡོད་པ་མིན་པར་འཇོག་ལ། བདག་དེས་སྟོང་པའི་ཆ་མེད་ཀྱི་དངོས་ལ་ནི་དོན་དམ་པའི་བདེན་པ་དང་དོན་དམ་པར་དོན་བྱེད་ནུས་པ་ཉིད་དུ་འཇོག་པས་ན་མེད་པར་དགག་པ་ཉིད་དུ་མི་འདོད་དོ། ། གཉིས་པ་ནི། ཀུན་རྫོབ་པའི་བདག་དེའི་དབང་དུ་བྱས་པའི་གཟུང་འཛིན་གཉིས་ཀྱིས་སྟོང་པའི་གདོད་མའི་ཡེ་ཤེས་ཏེ་འདི་ལ་དོན་དམ་པའི་བདག་ཅེས་བྱ་ཞིང༌།
ཀུན་རྫོབ་པའི་བདག་ཏུ་མ་ཟད། དེའི་འཛིན་པ་ལ་ཡང་ཀུན་རྫོབ་ཀྱི་བདེན་པ་དང་ཡོད་པ་མ་ཡིན་པར་འཇོག་གོ ། འདོད་པ་འདི་ནི་ངོ་བོ་ཉིད་མེད་པ་པ་གཉིས་མ་གཏོགས་པའི་རྣམ་རྫུན་པ་སོགས་རྣལ་འབྱོར་སྤྱོད་པ་པའི་དབུ་མ་པ་མཐའ་དག་རྒྱུད་སྡེ་ལ་གྲགས་པ་སྟེ་རྣལ་འབྱོར་སྤྱོད་པའི་གྲུབ་མཐའ་ཡན་ཆད་ཀྱི་ལམ་ལ་བརྟེན་ནས་བདག་དམ་པའི་ཕ་རོལ་ཏུ་ཕྱིན་པར་བྱེད་ནུས་ཤིང༌། བདག་དམ་པ་འདི་ལ་ནི་རྒྱུའི་རྒྱུད་དང༌། ལམ་སྒྲུབ་པ་པོ་དང༌། སྙིང་པོ་དང༌། ཀུན་གཞིའི་ཕྱོགས་གཅིག་ཏུ་འདོད་པས་སོ། ། གཉིས་པ་ལ་གསུམ་ལས། བསམ་བྱུང་གི་རིགས་པ་ནི། སྔོན་པོ་དང་སོགས་ནས།
ཡིད་ལ་བྱེད་ཅེས་བྱ་བའི་བར་ཏེ། སྔོན་པོ་དང་དེའི་བློ་ནི་མཚོན་པ་ཙམ་ཡིན་གྱི། རྒྱས་པར་ན་རྟོག་པ་དང་རྟོག་མེད་ཀྱི་ཤེས་པ་ལ་གང་དང་ཅི་སྣང་བ་དེ་ཐམས་ཅད་སྣང་མཁན་གྱི་ཤེས་པ་དེའི་ངོ་བོར་གནས་པ་ཡིན་གྱི། དེ་ལས་ལོགས་ན་སྣང་བ་ལྟར་ཡོད་པ་མིན་ཏེ། སྣང་བ་དེ་དང་དེར་སྣང་གི་ཤེས་པ་གཉིས་པོ་ལྷན་ཅིག་དམིགས་ངེས་ཡིན་པའི་ཕྱིར། གལ་ཏེ་ཕྱི་རོལ་གྱི་དོན་དང་དངོས་པོར་མེད་པའི་ཆོས་ལ་དེ་ལྟར་རིགས་སུ་ཆུག་ཀྱང༌། སེམས་ཅན་གཞན་གྱི་ཤེས་རྒྱུད་དུ་སྣང་བ་དང༌། སེམས་ཅན་ལ་སངས་རྒྱས་སུ་སྣང་བ་དང༌། སངས་རྒྱས་ལ་དེར་སྣང་བ་སོགས་ལ་ཧ་ཅང་ཐལ་བ་མ་ཡིན་ནམ་ཞེ་ན། སེམས་ཅན་ལ་དེར་སྣང་བ་ལ་ནི་སེམས་ཅན་ཉིད་ཀྱི་ཤེས་རྒྱུད་ཀྱིས་བསྡུས་པས་ན་ཀུན་རྫོབ་པའི་སྐུར་འཇོག་པའི་ཕྱིར་ཧ་ཅང་ཐལ་བ་མེད་ལ།
སངས་རྒྱས་ལ་ནི་མ་དག་པའི་སྣང་བ་མི་འཆར་རོ། ། གང་ཟག་གཞན་དང་དེའི་ཤེས་རྒྱུད་དུ་སྣང་བའི་ཚེ་སྣང་ཆ་དེ་རང་གི་སེམས་ཉིད་ཡིན་པས་དེ་ལ་ལྟོས་ནས་སྣང་མཁན་གྱི་བློ་རང་རིག་པ་ཉིད་དང༌། ཐ་སྙད་དུ་རྒྱུད་གཞན་གྲུབ་པར་དབྱིག་གཉེན་ཞབས་ཀྱིས་བཤད་པ་དེའི་ཚེ་ཐ་སྙད་ཀྱི་རྣམ་བཞག་འཇོག་ལུགས་ལ་ནི་ཤེས་རྒྱུད་ཐ་དད་ཀྱི་སྒྲིབ་པས་སོ་སོར་བཅད་པའི་ཚེ་ནི་རྒྱུད་གཞན་དང་གཞན་དུ་གྲུབ་པར་ཁས་ལེན་པ་སེམས་ཙམ་པ་རང་གི་ལུགས་དང༌། དེ་ལས་གྲུབ་མཐའ་ན་འཕོས་ནས་གཟུང་འཛིན་གཉིས་ཡོད་པ་མ་ཡིན་པར་ཁས་ལེན་པ་དེའི་ཚེ་ན་རྒྱུད་སོ་སོར་གཅོད་བྱེད་ཀྱི་སྒྲིབ་པ་ཉིད་ཀྱང་ཡོད་པ་མ་ཡིན་པས་རང་བཞིན་གྱིས་རྣམ་པར་དག་པའི་གཞི་དུས་ཀྱི་ཡེ་ཤེས་ཇི་སྙེད་པ་ལ་དབྱེ་བ་མེད་ཅིང༌། དེ་དང་སངས་རྒྱས་ཀྱི་ཡེ་ཤེས་ལ་ཡང་དབྱེ་བ་མེད་པས་ཡུལ་ཅན་ལས་རྫས་ཐ་དད་པའི་ཡུལ་ཅུང་ཟད་ཀྱང་མེད་དོ་ཞེས་བྱ་བ་འདི་ནི་རྣམ་བརྫུན་པ་ཡན་ཆོད་ལ་གྲགས་པའི་གྲུབ་པའི་མཐའ་སྟེ། གཙོ་བོར་ནི་སྔགས་ཀྱི་ལམ་དུ་ཞུགས་པ་དག་གིས་བཤད་པ་འདི་གཟུང་བར་བྱའོ། ། གཉིས་པ་སྒོམ་བྱུང་གི་རྣལ་འབྱོར་ནི། སྦྱོར་བའི་དུས་སུ་བསམ་བྱུང་གི་རིགས་པ་དེ་ལྟར་སྔོན་དུ་བཏང་ནས། དངོས་གཞིའི་དུས་སུ་གོམས་བྱེད་ཀྱི་ཡན་ལག་རྣམ་པ་དང་མ་བྲལ་བར་བསྒོམ་པས། བསྒོམས་པའི་སྟོབས་གྲུབ་པ་ན་ཞེས་ཁ་བསྐང་བར་བྱའོ། །
གསུམ་པ་ནི། འཛིན་པའི་རྣམ་པ་ཅན་གྱི་ཞེས་སོགས་ཏེ། ལྟ་སྒོམ་འདི་ནི་བྱང་ཆུབ་ཀྱི་སེམས་དང་ཟུང་དུ་འབྲེལ་ན་བྱང་སེམས་ཀྱི་ངེས་འབྱེད་བཟོད་པ་ཚུན་ཆད་དུ་བགྲོད་པར་ནུས་ལ། མ་འབྲེལ་ན་ཡང་རང་སངས་རྒྱས་ཀྱི་སྤངས་རྟོགས་མཐར་ཕྱིན་པར་བྱེད་ནུས་སོ། ། གསུམ་པ་ལ་གསུམ་ལས། བསམ་བྱུང་གི་རིགས་པ་ནི་གཟུང་བ་མེད་ན་སོགས་ནས། སེམས་པས་གཉིས་སུ་མེད་པའི་ཡེ་ཤེས་འབའ་ཞིག་འདི་ཡང་དག་པར་ཡོད་པའི་ངོ་བོ་ཉིད་དོ་སྙམ་དུ་ངེས་པར་བྱས་ནས་ཞེས་སྦྲེལ་བ་དེ་ཉིད་དོ། ། གཉིས་པ་ནི། སྦྱོར་བའི་དུས་སུ་བསམ་བྱུང་གི་རིགས་པ་དེ་ལྟར་སྔོན་དུ་བཏང་ནས། དངོས་གཞིའི་དུས་སུ་བསྒོམས་པས་བསྒོམས་པའི་སྟོབས་གྲུབ་པ་ན་ཞེས་ཁ་བསྐང་ངོ༌། །
གསུམ་པ་ནི་འཛིན་པའི་རྣམ་པའི་མཚན་ཉིད་ཅེས་སོགས་ཏེ། འཛིན་པ་ཆོས་ཀྱི་བདག་མེད་ཀྱི་ངོས་འཛིན་དང༌། དེ་རྟོགས་བྱེད་ཀྱི་རིགས་པ་ལ་ནི་འདི་ལས་ལྷག་པ་གཞན་དགོས་པ་མ་ཡིན་ཏེ། གཟུང་འཛིན་གཉིས་ཀྱི་ཟླས་ཕྱེ་བའི་འཛིན་པ་འདིར་མ་འདུས་པའི་ཆོས་ཀྱི་བདག་འཛིན་གྱི་མཚན་གཞི་གཟུང་དུ་མེད་པའི་ཕྱིར་དང༌། བྱམས་ཆོས་རྗེས་འབྲང་དང་བཅས་པ་ནས་བཤད་པའི་རིགས་པ་འདིས་མི་ཁེགས་པའི་བདག་འཛིན་དེའི་མཚན་གཞི་མེད་པའི་ཕྱིར་རོ། ། གལ་ཏེ་དེར་གཉིས་མེད་དུ་བསྒྲུབ་པའི་རིགས་པ་མ་བསྟན་པས་ལྷག་མ་ལུས་སོ་ཞེ་ན། མ་ཡིན་ཏེ། ཡེ་ཤེས་དེ་ནི་ལུང་རིགས་ཀྱིས་འགོག་མི་ནུས་ལ། དེ་ལ་མཚན་མར་འཛིན་པ་ནི་ཁྱབ་བྱེད་འཛིན་པ་ཀུན་བརྟགས་བཀག་པས་ཁེགས་པའི་ཕྱིར། དེ་འགོག་བྱེད་ཀྱི་རིགས་པ་ཡང་འདིར་བཤད་པ་ནི་བྱམས་པའི་ཆོས་ཉིད་ནས་འབྱུང་བ་ཡིན་ལ།
རྣམ་འགྲེལ་མཛད་པས་ནི། དེ་ཕྱིར་དོན་དང་ཤེས་པ་ལ། ། རགས་སྣང་ཡོད་མིན་སོགས་དང༌། ། གང་གིས་དངོས་པོ་རྣམ་དཔྱད་ན། ། ཞེས་སོགས་གསུངས་པ་བཞིན་ནོ། ། གཞན་དག་རྣལ་འབྱོར་གྱི་ས་བར་པ་འདི་གཉིས་སོ་སོར་མི་དབྱེ་བར། གཉིས་པོ་མཉམ་རྗེས་ཀྱི་ཡིད་ལ་བྱེད་ཚུལ་ཙམ་དུ་བཤད་ནས་རྣམ་པར་རིག་པ་ཙམ་དུ་སྨྲ་བ་མཐའ་དག་ལ་གཟུང་འཛིན་རྫས་གཞན་གྱིས་སྟོང་བའི་མེད་པར་དགག་པ་དེ་ལས་ལོགས་སུ་གྱུར་པའི་དོན་དམ་བདེན་པ་དང༌། རྣལ་འབྱོར་གྱིས་ཐ་དད་དུ་གཞན་དག་གིས་འདོད་པ་འདི་གཉིས་ཀས་རང་རྒྱལ་གྱི་ལྟ་བ་ལས་གོང་དུ་གྱུར་པའི་ལྟ་བ་གཅིག་ཀྱང་མེད་དོ་ཞེས་ཟེར་བ་དེ་དག་གིས་ནི་བྱམས་པའི་གཞུང་མཐའ་དག་ནས་བཤད་པའི་སྤང་བྱ་གཟུང་འཛིན་གྱི་རྟོག་པ་བཞི་དང༌། དེ་སྤོང་བྱེད་ཀྱི་གཉེན་པོའི་རིམ་པ་དང༌། བྱམས་ཆོས་ཕྱི་མ་བཞི་ཅར་ལས་དབུ་མ་དང་སེམས་ཙམ་གྱི་ལྟ་བའི་འཇོག་ལུགས་གཉིས་བྱུང་བ་དེ་རྩ་བ་ནས་སུན་ཕྱུང་བ་དང༌།
བྱམས་ཆོས་ཕྱི་མ་པ་དག་ལ་གཟུང་བ་ཆོས་ཀྱི་བདག་མེད་ཅེས་བྱ་བ་བདག་མེད་གོ་ཆོད་པོ་མ་ཡིན་པ་དེ་ཙམ་ལས་གཞན་པའི་ལྟ་བའི་རྟོགས་བྱ་མེད་པར་ཁས་བླངས་ནས་ལུགས་དེའི་ས་ལམ་གྱི་རྣམ་པར་བཞག་པ་མཐའ་དག་ལ་སྐུར་པ་བཏབ་པས། ཇི་སྐད་དུ། གང་ཕྱིར་རྒྱལ་ལས་ཆེས་མཁས་འགའ་ཡང་འཇིག་རྟེན་འདི་ན་ཡོད་མིན་ཏེ། ། མ་ལུས་དེ་ཉིད་མཆོག་ནི་ཀུན་མཁྱེན་གྱིས་མཁྱེན་གཞན་མིན་པ། ། དེ་ཕྱིར་དྲང་སྲོང་རང་ཉིད་ཀྱིས་བཞག་མདོ་སྡེ་གང་ཡིན་དེ་མི་དཀྲུག ། ཐུབ་ཚུལ་བཤིག་ཕྱིར་དེ་ཡང་དམ་ཆོས་ལ་ནི་གནོད་པ་བྱེད་པར་འགྱུར། ། ཞེས་སོགས་ཀྱི་སྐབས་ནས་འབྱུང་བའི་ཉེས་པར་འགྱུར་གྱིས་དོགས་པས་བག་ཡོད་པར་བྱའོ། ། བཞི་པ་སྤྲོས་པ་དང་བྲལ་བའི་རྣལ་འབྱོར་གྱི་ས་ལ་གསུམ་ལས། བསམ་བྱུང་གི་རིགས་པ་ནི། དེ་ཡང་ནས།
སྙམ་དུའི་བར་དེ་གཉིས་མེད་ཀྱི་ཡེ་ཤེས་རང་ལྡོག་ནས་ངོ་བོ་ཉིད་མེད་པར་བསྒྲུབ་པ་འདི་ནི་དབུ་མ་ངོ་བོ་ཉིད་མེད་པ་པའི་ལུགས་གཞིར་བཞག་པ་ཡིན་ལ། དེ་ཡང་གཏན་ཚིགས་དགོད་པ་འདི་ནི་ཐོས་བྱུང་གི་ཚེ་དང༌། ཡང་དག་པར་ན་སོགས་ནི་བསམ་བྱུང་དངོས་ཀྱི་ཤེས་རབ་འཆད་བྱེད་ཡིན་པས་འདི་སྒོམ་བྱུང་གི་རྣལ་འབྱོར་ལ་སྦྱར་ན་སྒོམ་ལམ་མཉམ་གཞག་གི་ངོ་བོ་རྟོག་པར་འདོད་པའི་ལུགས་དང་འདྲེས་སོ། ། གཏན་ཚིགས་ཀྱི་དོན་ནི། གྲུབ་མཐའ་འོག་མ་གསུམ་གྱི་རྟེན་འབྲེལ་དང་དོན་མི་འདྲ་བས་ན་ངོ་བོ་ཉིད་མེད་པ་པས་ལྟོས་གྲུབ་ལ་འཆད་ལ། དེའི་དོན་སྟོང་ཉིད་ལ་བཤད་པས་གདོད་མ་ནས་མ་གྲུབ་པ་ཉིད་ཀྱི་དོན་ཏོ། ། དེའི་ཚེ་དངོས་པོར་མ་གྲུབ་ན་དངོས་མེད་དུ་ཡང་གྲུབ་པ་མི་སྲིད་ཅིང༌། གཉིས་ཡིན་མི་སྲིད་ན་གཉིས་མ་ཡིན་ཉིད་ཀྱང་མི་འབྱུང་བས་བསམ་བྱུང་དངོས་ཀྱི་རིགས་པ་དེ་གནས་ཚུལ་ལ་ཞགས་པའོ། ། ངོ་བོ་ཉིད་མེད་པ་པའི་རིགས་པ་འདི་ལ་མ་བརྟེན་པར་གཉིས་མེད་ཀྱི་ཡེ་ཤེས་བདེན་གྲུབ་མི་ཁེགས་པ་ནི་བཟང་པོའི་ཞབས་ཀྱི་བཞེད་པ་སྟེ། འགྲེལ་པ་ཆེ་ཆུང་གཉིས་ཀ་ལས་བདག་མེད་དང་པོ་གསུམ་པོའི་སྒྲུབ་བྱེད་དང༌།
དགག་བྱ་འགོག་ཚུལ་རྣལ་འབྱོར་སྤྱོད་པ་ཕན་ཆོད་ཐད་སོར་བཞག་ནས། ཡེ་ཤེས་འདི་ངོ་བོ་ཉིད་མེད་པར་སྒྲུབ་བྱེད་ཀྱི་རིགས་པ་ཙམ་ཞིག་བཤད་པས་སོ། ། དེ་ལྟ་མོད་ཀྱི་རྣལ་འབྱོར་སྤྱོད་པའི་གཞུང་དུ་ཡེ་ཤེས་དེ་ལ་མཚན་འཛིན་འགོག་བྱེད་ཀྱི་རིགས་པ་མ་བཤད་པའམ་བཤད་པ་དེས་མི་ཁེགས་པ་ནི་མིན་ཏེ། ཡེ་ཤེས་དེ་གཉིས་སྟོང་དུ་གཏན་ལ་ཕབ་པའི་ཕྱིར། གཉིས་པ། སྒོམ་བྱུང་གི་རྣལ་འབྱོར་ལ་ངོ་བོ་ངོས་བཟུང༌། དེ་ལ་ཡུལ་སྣང་ཚུལ་གྱི་ཁྱད་པར། དེར་སྣང་གི་བློ་རང་རིག་ཏུ་བསྟན་པ། སྒོམ་ཁྱད་པར་གསུམ་ལྡན་དེ་དུས་ནམ་གྱི་ཚེ་སྐྱེས་པའོ། ། དང་པོ་ནི།
སྒྱུ་མ་ལྟ་བུའི་བདག་ཉིད་དུ་སྣང་བའི་བློ་ཞེས་པ་དང༌། གཉིས་པ་ནི། ཁ་ཅིག་ནས། སྤངས་པའི་བར་དང༌། གསུམ་པ་ནི། རྣམ་པར་མི་རྟོག་པ་སོ་སོར་རང་གིས་རིག་པར་བྱ་བ་ཞེས་དང༌། བཞི་པ་ནི། བསྒོམས་པས་བསྒོམས་པའི་སྟོབས་གྲུབ་པ་ཅི་ཞིག་ལྟར་ཡང་དག་པར་སྐྱེས་ན་ཞེས་དང༌། གསུམ་པ་འབྲས་བུ་ནི་རྣལ་འབྱོར་པས་སོགས་སོ། ། འདིར་བསམ་བྱུང་གི་ཤེས་རབ་ཏུ་བཤད་པ་དེས་རྣམ་པར་དཔྱད་པའི་ཆོས་མེད་པར་དགག་པ་དེ་ཉིད་སྒོམ་བྱུང་གིས་རྟོགས་བྱར་བྱས་པ་མ་ཡིན་ཏེ།
སོ་སོར་རང་གིས་རིག་པར་བྱ་བ་ཞེས་པའི་ལུང་ལས་དང༌། དེ་འདྲ་དེ་ཡུལ་དུ་བྱེད་ན་རྟོག་པར་ཐལ་བའི་རིག་པ་ལས་སོ། ། གཞན་དག་བསམ་བྱུང་གི་རིགས་པས་སྟོང་ཉིད་དཔྱད་ནས། སྒོམ་བྱུང་གིས་མི་རྟོག་པ་འབའ་ཞིག་བསྒོམ་ན། བཤེས་གཉེན་པོ་ཏོ་བའི་གསུང་གིས། དེ་ལྟ་ན་ནི་འབྲེལ་མེད་ཏིང་འཛིན་ལོགས་སུ་བསྒོམ་ཕྱིར་གཉེན་པོར་མི་འགྱུར། ། ཞེས་དང༌། རྟ་དཀྱུ་ས་དང་རྒྱུག་ས་གཞན་དུ་བྱས་པའི་དཔེ་དོན་གྱི་ཉེས་པ་དེར་འགྱུར་བ་མ་ཡིན་ནམ་ཞེ་ན། ངོ་བོ་ཉིད་མེད་པ་པ་གཞན་གྱི་ལུགས་ལ་ཇི་ལྟར་ཡིན་ཡང༌། སློབ་དཔོན་འདིའི་ལུགས་ལ་ཉེས་པར་མི་འགྱུར་བ་ནི་གཞུང་རྩ་བར་སྐྱེ་མེད་གསུམ་ཐོས་བསམ་གྱིས་རྣམ་པར་དཔྱད་ནས་ཤེས་རྣམ་བསྒོམ་བྱར་བཤད་པའི་ལུང་ལས་དང༌།
ཐོས་བསམ་གྱི་ཚེ་རིགས་པས་དཔྱོད་ལ། སྒོམ་བྱུང་གི་ཚེ་མི་དཔྱོད་པར་ལྷུན་གྲུབ་ཏུ་འཇོག་པའི་རིགས་པ་ལས་སོ། ། ལེགས་ལྡན་འབྱེད་ཀྱིས་ཐོགས་མེད་སྐུ་མཆེད་མཉམ་གཞག་ཡེ་ཤེས་རང་རིག་ཏུ་འདོད་པ་ལ་ཉེས་པ་བརྗོད་པར་མཛད་མོད་ཀྱང༌། བྱམས་པའི་ཆོས་དང་རྒྱུད་སྡེའི་གཞུང་ལ་ཉེས་པ་དེ་འཇུག་ན་ཧ་ཅང་ཐལ་བས་ལུགས་སོ་སོར་འཆད་དགོས་སོ། ། ཡུལ་སྣང་ཚུལ་གྱི་ཁྱད་པར་འདི་ནི་མཉམ་གཞག་རྣམ་པར་མི་རྟོག་པའི་ཡེ་ཤེས་ལ་རྟེན་འབྲེལ་སྣ་ཚོགས་སུ་ཤར་བ་སྟེ། ཡང་དག་པ་ཡིན་པའི་ཀུན་ཏུ་རྟོག་པ་ལ་སྣང་ཚུལ་དང་དོན་མི་གཅིག་པ་ནི། འཁྲུལ་པའི་མཚན་མ་མཐའ་དག་སྤངས་པ་ཞེས་པ་ལས་ཤེས་ཤིང༌། གཞན་དག་མི་རྟོག་ཡེ་ཤེས་ཀྱིས་ཀུན་རྫོབ་བདེན་པ་སྣང་ཡུལ་དུ་བྱེད་པར་ཐལ་བའི་ཉེས་པ་བརྗོད་པ་ཡང་མི་འཇུག་སྟེ། སྣང་བ་འདི་ནི་ཡེ་ཤེས་ཀྱི་དབང་ལས་སྣང་བ་ཡིན་གྱི། མ་རིག་པའི་དབང་གིས་སྣང་བ་མ་ཡིན་པའི་ཕྱིར།
ཡེ་ཤེས་སྙིང་པོའི་ལུང་གིས། འདི་ལོག་པའི་ཀུན་རྫོབ་ཏུ་ཡང་འཆད་མི་ནུས་ཏེ། ལུང་དེ་ལས་ནི་ཡང་དག་མིན་རྟོག་ལ་སྣང་བ་ལྟར་དོན་བྱེད་ནུས་མི་ནུས་ལས་ཡང་ལོག་གི་ཀུན་རྫོབ་ཏུ་བཤད་ཀྱི། འདི་ནི་ཡེ་ཤེས་ལ་སྣང་བ་ལྟར་ཡེ་ཤེས་དེའི་བདག་ཉིད་དུ་དོན་བྱེད་ནུས་པའི་ཕྱིར། ཡེ་ཤེས་ཉིད་ཀུན་རྫོབ་ཀྱི་བདེན་པའོ་ཞེ་ན། རིགས་ངོར་རྣམ་པར་དཔྱད་པའི་དཔུང་མི་བོར་པས་ཀུན་རྫོབ་ཏུ་བཤད་ནུས་ཀྱང༌། གནས་ཚུལ་ལ་སྒྲ་རྟོག་གི་ཡུལ་ལས་འདས་པའི་ཕྱིར། ཇི་སྐད་དུ། བརྗོད་མེད་དོན་དམ་ཡིན་ཕྱིར་རོ། ། ཞེས་སོགས་ཀྱིས་བསྟན་པ་དེ་དང་དོན་གཅིག་པས་རིགས་ངོར་མ་གྲུབ་པས་གནས་ཚུལ་ལ་ཡང་མ་གྲུབ་པའི་གོ་ཆོད་པ་དང༌།
དེར་མ་གྲུབ་ཀྱང་མཉམ་གཞག་གི་ངོར་གྲུབ་པས་གྲུབ་པའི་གོ་ཆོད་པར་འདོད་པ་འདི་ནི་མདོ་སྡེ་དང་གྲགས་སྡེ་སྤྱོད་པའི་དབུ་མ་པ་གཉིས་ཀྱི་དང༌། རྣལ་འབྱོར་སྤྱོད་པའི་དབུ་མ་པའི་སྲོལ་སོ་སོ་བ་དག་གོ ། འདིར་རྣལ་འབྱོར་སྤྱོད་པའི་དབུ་མ་པ་དག་གི་ལུགས་འཐད་པ་དང་ལྡན་པ་དེ་ལྟ་ན། ཇི་སྐད་དུ། དེས་བྱས་བྱས་པ་མིན་མཐོང་ནས། ། ཞེས་དང༌། འཕགས་པ་རྣམ་པར་གྲོལ་སྡེ་ཡི། ། མཐུ་ཡིས་སོགས་དང་མི་འགལ་ལམ། ། ཞེ་ན། དེའི་དོན་ནི།
སྒོམ་བྱུང་གི་ཉམས་མྱོང་མ་མཐུན་པ་ལ་ཟེར་བ་མ་ཡིན་གྱི། དོན་དམ་དཔྱོད་བྱེད་ཀྱི་རིགས་པ་དང༌། བདེན་པ་གཉིས་ལ་འཇུག་པའི་ཚུལ་མ་མཐུན་པ་ལས་ཡིན་ཏེ། ལུང་སྔ་མ་དེར་དོན་དམ་དཔྱོད་བྱེད་ཀྱི་རིགས་པ་ངོ་བོ་ཉིད་མེད་པ་པའི་གཞུང་ལྟར་མ་བྱུང་བ་དང༌། བདེན་པ་གཉིས་ཀྱི་ཚེ་ཀུན་རྫོབ་ཀྱི་བདེན་པ་ལ་རིགས་པས་དཔྱད་ནས་ཕྱི་རོལ་གྱི་དོན་མེད་ལ་དོན་སྣང་གི་ཤེས་པ་ཡོད་པ་དང༌། རིགས་པས་དཔྱད་པའི་ངོར་ཡང་ཀུན་བརྟགས་མེད་ལ་ཡོངས་གྲུབ་ཡོད་པའི་ཚུལ་བཤད་པ་རྣམས་ལ་དགོངས་ནས། རང་གི་མོས་པ་གཙོར་བྱེད་པས། ཞེས་དང༌། དབུ་མར་གནས་པའི་བློས་རྣམ་ཕྱེ། ། ཞེས་གསུངས་པ་ཡིན་ནོ། །
མཉམ་གཞག་ལ་ཡུལ་སྣང་ཚུལ་གྱི་ཁྱད་པར་འདི་ནི། ཇི་སྐད་དུ། གཟུགས་མེད་གཟུགས་བཟང་དམ་པ་སྟེ། ། སྣ་ཚོགས་གཟུགས་ཅན་ཡིད་ལས་སྐྱེས། ། གཟུགས་རྣམས་ཐམས་ཅད་སྣང་བའི་དཔལ། ། གཟུགས་བརྙན་མ་ལུས་འཆང་བ་པོ། ། ཞེས་པ་དང་དོན་གཅིག་པར་མ་ཤེས་པ་ན། སྒྱུ་མ་ལྟ་བུའི་བདག་ཉིད་དུ་སྣང་བའི་བློ་ཞེས་པས་མཉམ་གཞག་སྣང་བཅས་སུ་བསྟན་པར་བཤད་པ་ལ་མ་དག་པའི་སྣང་བ་ཤར་བར་བསམས་ནས་རྩོད་པ་དག་བྱུང་ངོ༌། ། གཉིས་པ་རྩ་བའི་ཚིག་དོན་དངོས་ལ། དངོས་དང༌།
དོན་བསྔོ་བའོ། ། དང་པོ་ནི། ཉན་ཐོས་སྡེ་པའི་གཞུང་སྨྲ་བ་གང་དག སྐད་ཅིག་མ་གཅིག་ཏུ་གྱུར་པའི་ཆོས་བདེན་པར་གྲུབ་པ་ཤེས་པ་ཙམ་གྱི་ངོ་བོ་སྟེ་འཛིན་པའི་སྐད་ཅིག་མ་དང༌། དེས་ཡུལ་དུ་བྱས་པའི་ཤེས་བྱའི་མཚན་ཉིད་སྐད་ཅིག་མ་རྣམས་གལ་ཏེ་དོན་དམ་པར་ཡོད་པ་ཉིད་དུ་གྱུར་ན། དེའི་ཚེ་ཉོན་མོངས་པ་དང་མངོན་པར་ཞེན་པའི་དྲི་མ་དེ་དག་ལ་ཆོས་ཅན། གཉེན་པོ་བསྒོམ་པས་གནོད་པ་ཅུང་ཟད་ཀྱང་མི་བྱེད་པར་ཐལ། བདེན་པར་གྲུབ་པའི་ཕྱིར། ཁྱབ་སྟེ། སྤོང་བྱེད་ཀྱི་གཉེན་པོ་བསྐྱེད་དུ་མེད་པ་དང༌།
རང་སྤང་དུ་མེད་པའི་རང་གི་ངོ་བོ་འཛིན་པའི་ཕྱིར་ན་ནམ་མཁའ་བཞིན་དུ་ཕན་གནོད་བྱ་མི་ནུས་པས་ཁྱབ་པའི་ཕྱིར། ཁྱབ་སྟེ། ནམ་མཁའ་ནི་དུས་ཐམས་ཅད་དུ་རྫས་མེད་པ་ཙམ་གྱི་ངོ་བོ་འཛིན་པས་ངོ་བོ་དེ་ནམ་ཡང་འདོར་དུ་མེད་པ་བཞིན་ནོ། ། གཉིས་པ་ནི། དེའི་ཕྱིར་དངོས་པོར་སྨྲ་བ་གཞན་དག་གི་ལུགས་ལ་བརྟེན་ནས་དངོས་པོར་མངོན་པར་ཞེན་པའི་ཞེས་སོགས་སོ། ། གལ་ཏེ་རང་ལུགས་ལ་ཡོད་པ་དང་བདེན་གྲུབ་ལ་ཁྱད་མི་ཕྱེད་པས། ཀུན་རྫོབ་ཏུ་བདེན་པར་གྲུབ་ན་ཀུན་རྫོབ་ཏུ་སྤང་མི་ནུས་པས་ཁྱབ་པར་ཁས་ལེན་དགོས་པ་མིན་ནམ་ཞེ་ན། མ་ཡིན་ཏེ། ཀུན་རྫོབ་ཏུ་ཞེས་པའི་ཚིག་གི་ནུས་པས་དེར་ཡོད་པའི་དོན་ནི་ཡོད་པ་མིན་པ་ཉིད་ལ་འཆད་དགོས་པའི་ཕྱིར་དང༌། དངོས་པོར་སྨྲ་བའི་བདེན་གྲུབ་ནི་རིགས་པས་དཔྱད་བཟོད་དུ་ཁས་བླངས་པ་ཡིན་ལ་ཀུན་རྫོབ་ཏུ་དེར་གྲུབ་པ་ནི་དཔྱད་མི་བཟོད་པ་ཉིད་ལ་དོན་གྱི་འཕངས་པའི་ཕྱིར་དང༌།
མ་བརྟགས་པའི་ཚེ་ཡོད་ན་དེར་བདེན་དགོས་པ་དང༌། བརྟགས་པའི་ཚེ་ཡོད་ན་དེར་བདེན་དགོས་པ་དང༌། སྤྱི་ཙམ་དུ་ཡོད་ན་བདེན་དགོས་པ་རྣམས་ཚད་གྲུབ་ཏུ་མ་ཤེས་ན་སྤྲོས་པའི་མཐའ་ཐམས་ཅད་མི་ཁེགས་པས། དབུ་མ་པས་རང་གི་ལུགས་འཇོག་པའི་ཚེ་ཡོད་པ་ཞེས་བྱ་བའི་ཆོས་ཁས་མི་བླང་ངོ་ཞེས་བྱ་བ་འདི་ཡང་ཁོང་དུ་ཆུད་པར་བྱའོ། ། གསུམ་པ་ལ་གསུམ་ལས། མཚམས་སྦྱར་བ་ནི། བཤད་ཟིན་པ་དེ་ལྟར་དངོས་པོ་དོན་དམ་དུ་ཡོད་པའི་ཕྱོགས་ནི་ལུང་རིགས་ཁས་བླངས་དང་འགལ་བ་གསུམ་གྱིས་བསལ་ནས། ངོ་བོ་ཉིད་ཅེས་སོགས་སོ། ། རྩ་བ་ནི། བསལ་བཞག་མེད་པའི་ཚུལ་ལ་རྒྱུད་བླར་གློ་བུར་གྱི་དྲི་མ་དང་ཡོན་ཏན་ལ་སྦྱར།
དབུ་མ་རྟེན་འབྲེལ་སྙིང་པོར་བདེན་གྲུབ་དང་བདེན་མེད་ལ་སྦྱར། འདིར་ཀུན་རྫོབ་ཏུ་ཡོད་པ་མི་སེལ། དོན་དམ་དུ་ཡོད་པ་མི་བཞག་པ་ལ་སྦྱོར་བ་ཡིན་ནོ། ། འགྲེལ་པ་ལ་གསུམ་ལས། གང་ལ་ལྟ་བའི་ཡུལ་ནི། གཟུགས་ལ་སོགས་པ་རྟེན་ཅིང་འབྲེལ་པར་འབྱུང་བ། ཀུན་རྫོབ་ཏུ་ཡང་གྲུབ་མཐའ་སོགས་ཀྱིས་མ་བཅོས་པར་ཡང་དག་པར་ཡོད་པའི་ངོ་བོ་འདི་ཉིད་ལའོ། ། ཡོད་པའི་ཁྱད་པར་ནི། སྣང་ཙམ་གྱི་ངོ་བོ་བསལ་བར་མ་བྱས། བདེན་གྲུབ་ཀྱི་ངོ་བོ་བཞག་པར་མ་བྱས་པའི་ཕྱིར་རོ། །
དེ་ལྟར་དགོས་པའི་རྒྱུ་མཚན་ནི། ཆོས་གང་ལ་ཡང་ཀུན་རྫོབ་ཏུ་ཡོད་པ་བསལ་ན་སྐུར་པ་འདེབས་པའི་ངོ་བོ་དང༌། དོན་དམ་དུ་གྲུབ་པ་བཞག་ན་སྒྲོ་འདོགས་པའི་ངོ་བོར་སོང་ནས་ཀུན་རྫོབ་བཅོས་མར་འགྱུར་གྱི། ཡང་དག་པ་མ་ཡིན་ནོ། ། རྩ་བའི་ཡང་དག་ཉིད་ལ་ཞེས་པ། སློབ་དཔོན་གྱིས་དེ་ལྟར་བཤད་པས་གནས་ལུགས་ལ་འཆད་པ་འདིར་དགོངས་པ་མ་ཡིན་ནོ། ། གཉིས་པ་ཇི་ལྟར་ལྟ་བའི་ཚུལ་ནི། རང་བཞིན་མེད་པ་ལ་སོགས་པའི་ངོ་བོར་བརྟག་པར་བྱ་སྟེ། གང་གི་ཕྱིར་ན་གང་དུ་ཇི་ལྟར་ཞེན་ན་ཡང་དངོས་པོར་མངོན་པར་ཞེན་པ་ལས་གྲོལ་བར་མི་འཐད་པ་དེའི་ཕྱིར་རོ། ། གསུམ་པ་ལྟ་བ་སྒོམ་པའི་བྱེད་ལས་ནི།
བསལ་བཞག་སྤངས་ནས་རང་བཞིན་མེད་པར་བརྟགས་པ་དེ་ལྟར་ན་མངོན་པར་ཞེན་པའི་ཕྱིན་ཅི་ལོག་ལྡོག་པས་དེ་ཁོ་ན་ཉིད་མཐོང་ལ། དེ་ལྟར་མཐོང་བས་ནི་སྒྲིབ་པ་གཉིས་ལས་རྣམ་པར་གྲོལ་བར་འགྱུར་རོ། ། དེ་ལྟར་མཐོང་ཚུལ་ལ་གཉིས་བཤད་དེ། མངོན་ཞེན་ལོག་ཙམ་ལ་དེ་མཐོང་བར་བཏགས་པ་དང༌། དེ་ཁོ་ན་ཉིད་ཀྱི་ཡེ་ཤེས་མཐོང་བ་ལ་དེར་བཞག་པ་གཉིས་ཀ་ལུགས་འདིར་བཤད་དོ། ། འོ་ན་སྤང་གཉེན་མེད་པ་མིན་ནམ་ཞེ་ན། དོན་ལ་མེད་ཀྱང་སྒྱུ་མའི་གླང་པོས་སྒྱུ་མའི་གླང་པོ་གཞན་ཞིག་ཕམ་པར་བྱས་པ་བཞིན་དུ། གཉིས་སྣང་གི་བག་ཆགས་འཁྲུལ་པའི་ངོར་སྤང་གཉེན་དུ་སྣང་བའི་མི་འགལ་ལོ། ། སྐབས་འདིར་དྲི་མ་ཀུན་རྫོབ་ཏུ་ཡོད་པ་དང་དོན་དམ་དུ་མེད་པ་གཞུང་དུ་བྱས་ནས། ཀུན་རྫོབ་ཏུ་ཡོད་པས་ཡོད་པའི་གོ་ཆོད་པ་དང༌།
དོན་དམ་དུ་མེད་ན་མེད་པར་འགལ་ཞེས་པ་གློ་བ་ལ་ཞེན་པར་བྱས་ནས། ལྟ་བའི་སྐབས་འདིར་སྤང་གཉེན་སོགས་ཡོད་པར་ཁས་ལེན་པ་ནི་མིན་ཏེ། དོན་དམ་དུ་གང་དང་གང་དུ་བཞག་པ་དེ་དེ་དང་དེར་ཁས་ལེན་རྒྱུ་མ་ཡིན་ན་རང་ལུགས་ཀྱི་དོན་དམ་ལ་རིགས་པས་གནོད་པར་ཐལ་བའི་ཕྱིར་དང༌། ཡོད་པ་ཞེས་པའི་ཚིག་གིས་བསྟན་པའི་དོན་ཀུན་རྫོབ་ཏུ་ཞེས་པའི་ཚིག་གི་ནུས་པས་བཅོམ་ཟིན་པའི་ཕྱིར་དང༌། དོན་དམ་དུ་ཞེས་པས་ནི་ཚིག་ཕྱི་མའི་ནུས་པ་མི་སེལ་གྱི་སྟེང་དུ་ནུས་པ་བསྣན་ནས་འཇོག་པའི་ཕྱིར། གསུམ་པ་མཐོང་ལམ་རྩེ་སྦྱོར་དངོས་ལ་གཉིས་ཏེ། བར་ཆད་མེད་ལམ་དང༌། ཁྱད་པར་གྱི་ལམ་བཤད་པའོ། ། དང་པོ་ལ་གསུམ་ལས། མཚམས་སྦྱར་བ་ནི།
འགོག་པ་མེད་པའི་རང་བཞིན་ལ་ནས། འདི་ལ་ཞེས་པའི་བར་ཚིགས་སུ་བཅད་པ་གསུམ་གྱི་དོན་ནི་ཡུམ་གྱི་མདོ་ན་མེད་པས་དེ་ལྟར་ཞར་ལ་འོངས་པ་ཞེས་སོ། ། རྩ་བ་ནི། རབ་འབྱོར་གྱིས་གསོལ་པ། བྱང་སེམས་ཆེན་པོ་སྦྱིན་པའི་ཕར་ཕྱིན་ལ་གནས་ནས་ཚུལ་ཁྲིམས་ཀྱི་ཕ་རོལ་དུ་ཕྱིན་པ་ཇི་ལྟར་རྫོགས་པར་བགྱི་བ་ལགས། ཞེས་སོགས་མདོ་ཚན་སོ་དྲུག་ཡོད་པ་ལས། དང་པོ་སོ་བཞི་པོ་ཆོས་ཅན། མཐོང་ལམ་རྩེ་སྦྱོར་བསྟན་པ་ཡིན་ཏེ་ཞེས་སྦྱར། འགྲེལ་པ་ལ་དངོས་དང༌། བྱེད་ལས་གཉིས།
དང་པོ་ནི། བསྡུ་བྱ་སྦྱིན་པ་ལ་སོགས་པའི་ཕ་རོལ་དུ་ཕྱིན་པ་དྲུག་པོ་དག་བསྡུ་བྱེད་སོ་སོར་སྦྱིན་པ་ལ་སོགས་པའི་ངོ་བོ་རེ་རེ་སྔ་མ་གོ་སྒྲུབ་ཀྱི་སྐབས་དེར་བསྟན་པ་བཞིན་དུ་ཕན་ཚུན་བསྡུས་པ་གང་ཡིན་པ་རྣམ་པ་སུམ་ཅུ་རྩ་དྲུག་ཅན་དུ་སྐྱེས་པར་གསུངས་པ་དེས་མཚོན་པའི་ཆོས་བཟོད་བཞི་པོ་དེ་ནི་ཆོས་ཅན། རྩེ་མོའི་མངོན་པར་རྟོགས་པ་འདིར་བཤད་པའི་མཐོང་ལམ་ཡིན་ཏེ། དུས་ཀྱི་ཁྱད་པར་བྱ་རྫོགས་ཀྱི་སྐད་ཅིག་མ་གཅིག་ལ། བསྡུ་བྱེད་ཀྱི་ཁྱད་པར་སྡུག་བསྔལ་ལ་ཆོས་ཤེས་པའི་བཟོད་པས་བསྡུས་པ་འཁོར་གསུམ་རྣམ་པར་དག་པས་རབ་ཏུ་ཕྱེ་བའི་བར་ཆད་མེད་ལམ་ཡིན་པའི་ཕྱིར། གཉིས་པ་ནི། མཐོང་ལམ་རྩེ་སྦྱོར་དེ་སྐྱེས་པ་ན་མཐོང་སྤང་གཟུང་བ་དང་འཛིན་པའི་རྣམ་པར་རྟོག་པ་བརྒྱ་རྩ་བརྒྱད་སྤངས་པའི་རྣམ་པར་གྲོལ་བའི་ལམ་འཐོབ་བོ། ། ཇི་ལྟར་བརྒྱད་ཡིན་ཞེ་ན། འདོད་པ་དང་གཟུགས་དང་གཟུགས་མེད་པའི་ཁམས་ཀྱི་དབྱེ་བས་ཁམས་རེ་རེ་ལ་རྣམ་པར་རྟོག་པ་བཞི་པོ་སོ་སོར་རྣམ་པ་དགུ་དགུར་ཕྱེ་བ་ཉིད་ཀྱིས་སོ། ། འདིར་མཐོང་སྤང་རྟོག་པ་ལ་ཁམས་ཀྱི་དབྱེ་བས་དགུར་འབྱེད་པ་ནི་དེའི་དབྱེ་བས་ས་དེ་བསྡུས་ཀྱི་ཉོན་མོངས་ལ་དགུར་དབྱེ་བ་དང་འདྲ་བ་མ་ཡིན་ནོ། །
འོ་ན་ཅི་ལྟ་བུ་ཞེ་ན། འདོད་པ་ཁམས་ཀྱི་བདེན་པ་བཞི་པོ་ལ་སྒྲིབ་བྱེད་ཀྱི་རྣམ་པར་རྟོག་པ་བཞི་པོ་ལ་སོ་སོར་དགུར་ཕྱེ་བ་ལྟ་བུ་སྟེ་གཞན་གཉིས་པོའང་དེ་དང་འདྲའོ། ། ཞིབ་མོར་ན་ཁམས་གསུམ་གྱི་ཆོས་ཉིད་མཐོང་བའི་ལམ་བདེན་ལ་སྒྲིབ་བྱེད་ཀྱི་རྟོག་པ་ལ་སོ་དྲུག་ཏུ་ཕྱེ་བ་རྣམས་ཏེ། རྟོག་པའི་ཞེན་ཡུལ་ཐེག་པ་ཆེ་ཆུང་གི་ལམ་གྱི་དབྱེ་བ་ལས་ཕྱེ་བར་བཤད་པ་ཉིད་ཀྱིས་སོ། ། དེར་མ་ཟད་མཐོང་ལམ་རྩེ་སྦྱོར་དེ་སྐྱེས་པའི་སྟོབས་ཀྱིས་རྣམ་རྟོག་བཞི་པོ་དེ་དག་གི་ཞར་བྱུང་དུ་བསྡུས་པའི་བག་ཆགས་ཀྱི་ཉོན་མོངས་པ་བརྒྱ་རྩ་བརྒྱད་སྤངས་པ་རྟེན་ཅིང་འབྲེལ་པར་འབྱུང་བའི་ཆོས་ཉིད་ཀྱིས་འཐོབ་བོ། ། མ་རིག་པ་དང་ལྟ་བའི་བག་ལ་ཉལ་ལ་འཆད་དགོས་པའམ། ཡང་ན་ཇི་སྐད་དུ། བྱང་ཆུབ་སེམས་དཔའ་རྣམས་ཀྱི་ཉོན་མོངས་པ་ནི་རྣམ་པར་རྟོག་པའོ། ། ཞེས་འབྱུང་བ་ལྟར་རྟོག་པ་བརྒྱ་རྩ་བརྒྱད་པོའི་ས་བོན་ལ་འཆད་པ་གང་རུང་ངོ༌། ། མདོར་ན་གཞུང་སྔ་མས་མཐོང་རྩེ་བར་ཆད་མེད་ལམ་ངོས་བཟུང་ཞིང༌།
སྐད་ཅིག་གཅིག་པའི་བཟོད་པ་ཞེས་པ་དེར་བཟོད་པ་བཞི་ཀ་འདུས་པར་བཤད་ན་ལེགས་པ་ཡིན་ཏེ། མཐོང་སྤང་གཉེན་པོའི་ཚོགས་སྒྲུབ་འཆད་པ་ན་བཟོད་པ་བཞི་ཆར་བཤད་པ་དང༌། སྤོང་ལམ་གྱི་དབྱེ་བ་འཆད་པ་ན་ཡང་དེ་ལྟར་བཤད་པས་སོ། ། དེ་སྐྱེས་པ་ན་ཞེས་སོགས་ཀྱིས་ནི་མཐོང་ལམ་དེའི་རྣམ་པར་གྲོལ་བའི་ལམ་བསྟན་པ་ཡིན་ལ། ཁྱད་པར་གྱི་ལམ་ནི་དེ་མ་ཐག་ཏུ་འཆད་པ་འདི་དག་གོ ། གྲོལ་ལམ་དེ་ཡང་བདེན་པ་མཐོང་བ་ལ་སྒྲིབ་བྱེད་སྤངས་པ་ནི་ཆོས་ཤེས་བཞི་པོ་ནས་ཡིན་མོད། བདེན་པ་མཐོང་བ་ལ་སྒྲིབ་བྱེད་མཐའ་དག་ལས་གྲོལ་བ་ནི་བཅུ་དྲུག་པ་སྟེ་བཟོད་ཤེས་སྔ་མ་གཉིས་འཕགས་པའི་ཆོས་རྣམས་ཀྱི་རྒྱུ་མིན་དུ་འཛིན་པའི་ལོག་པར་རྟོག་པས་ཀྱང་བདེན་པ་མངོན་པར་རྟོགས་པ་མཐར་ཕྱིན་པ་ལ་སྒྲིབ་པའི་ཕྱིར་རོ། ། གཉིས་པ་ལ་གསུམ་ལས། མཚམས་སྦྱར་བ་ནི། མཐོང་ལམ་གྱི་ཁྱད་པར་གྱི་ལམ་གྱི་ཁྱད་པར་ལམ་དེ་ལ་དབང་དུ་བྱ་བའི་ཕྱིར་སྙོམས་འཇུག་དང་རྣམ་པར་ཐར་པ་ལ་སོགས་པ་དེ་དག་ཡང་དང་ཡང་དུ་སྒོམ་པར་བྱེད་དོ། །
ཞེས་སོགས་སོ། ། རྩ་བ་ནི། གོང་དུ་དྲུག་ཚན་སུམ་ཅུ་རྩ་ལྔ་པའི་མདོ་ལ་འཕྲོས་ནས། བྱང་སེམས་ཆེན་པོ་ཤེར་ཕྱིན་ལ་གནས་ན་བསམ་གཏན་གྱི་ཕར་ཕྱིན་ཇི་ལྟར་རྫོགས་པར་བགྱི་ཞེས་དྲིས་པའི་ལན་དུ། བཀའ་སྩལ་པ། སྙོམས་པར་འཇུག་པ་དགུ་དང་རྣམ་པར་ཐར་པ་བརྒྱད་ཀྱི་ངོ་བོ་སེང་གེ་རྣམ་པར་བསྒྱིངས་པའི་ཏིང་ངེ་འཛིན་དབྱེ་བར་བྱས་ནས་རྟེན་ཅིང་འབྲེལ་པར་འབྱུང་བ་ལུགས་དང་མཐུན་པ་དང༌། ལུགས་དང་མི་མཐུན་པ་ལ་རྣམ་པར་རྟོག་གོ་ཞེས་པའི་མདོ་འདི་ཆོས་ཅན། མཐོང་རྩེའི་ཁྱད་པར་གྱི་ལམ་བསྟན་པ་ཡིན་ཏེ། དེར་རྩ་འགྲེལ་གྱིས་བཀྲལ་བའི་ཕྱིར། འགྲེལ་པ་ལ་གཉིས་ཏེ།
མཉམ་གཞག་སེང་གེ་རྣམ་བསྒྱིངས་དང༌། རྗེས་ཐོབ་རྟེན་འབྲེལ་ལ་རྟོག་ཚུལ་ལོ། ། དང་པོ་ནི། བྱེད་པ་པོ་མཐོང་ལམ་རྣམ་གྲོལ་གྱི་ལམ་ཐོབ་ཟིན་པའི་རྣལ་འབྱོར་པ་དེས་དགོས་པ་ཉོན་མོངས་པ་དང་ཤེས་བྱའི་སྒྲིབ་པས་འཇིགས་པ་མེད་པའི་ཕྱིར་དུ། ལས་སུ་བྱ་བ་ཏིང་ངེ་འཛིན་སེང་གེ་རྣམ་པར་བསྒྱིངས་པ་ལ་སྙོམས་པར་ཞུགས་ནས་ཤེས་པའོ། ། གཉིས་པ་ནི། བྱེད་པ་པོ་དུས་ཕྱིས་རྗེས་ཐོབ་ལ་གནས་པའི་རྣལ་འབྱོར་པ་དེས་ཆེད་དུ་བྱ་བ་བདེན་པ་བཞི་ལ་མཁས་པར་བྱ་བའི་ཕྱིར་དུ། ལས་སུ་བྱ་བ་མ་རིག་པའི་རྐྱེན་གྱིས་འདུ་བྱེད་རྣམས་སོ། ། ཞེས་བྱ་བ་ལ་སོགས་པ་ཀུན་ནས་ཉོན་མོངས་ཀྱི་རྟེན་འབྲེལ་ལུགས་དང་མཐུན་པ་དང༌། སྐྱེ་བ་འགགས་པས་རྒ་ཤི་འགག་གོ་ཞེས་བྱ་བ་ལ་སོགས་པ་རྣམ་བྱང་གི་རྟེན་འབྲེལ་ལུགས་དང་མི་མཐུན་པར་ཡང་དག་པར་རྟོག་གོ །
དཔེ་བརྗོད་གཉིས་པོ་འདིས་སྔ་མའི་ལུགས་མི་མཐུན་དང༌། ཕྱི་མའི་ལུགས་མཐུན་མཚོན་ནུས་པར་དགོངས་སོ། ། མཉམ་རྗེས་གཉིས་པོ་འདིའི་ངོ་བོ་སྒོམ་ལམ་དུ་གཏོགས་ཀྱང༌། སྒོམ་ལམ་གྱི་སྤོང་ལམ་མ་སྐྱེས་གོང་དེར་བྱུང་བས་ན་མཐོང་ལམ་རྩེ་སྦྱོར་གྱི་སྡེ་ཚན་དུ་བསྡུས་པའོ། ། གསུམ་པ་སྒོམ་ལམ་རྩེ་སྦྱོར་བཤད་པ་ལ། གཉེན་པོ་སྒོམ་རྩེ། སྤང་བྱ་རྣམ་རྟོག བརྟེན་པ་ཡོན་ཏན་ནོ། ། དང་པོ་ལ་གསུམ་ལས། མཚམས་སྦྱར་བ་ནི།
དེ་ལྟར་སོགས་ཏེ། མཐོང་རྩེའི་སྐབས་སུ་སྤང་བྱ་རྟོག་པ་སྔར་བཤད་ཀྱང༌། འདིར་དགོས་པའི་དབང་གིས་གཉེན་པོ་སྔོན་ལ་འཆད་ཅེས་པའི་དོན་ནོ། ། རྩ་བ་ལ། བྱང་ཆུབ་སེམས་དཔའི་ཏིང་ངེ་འཛིན་སེང་གེ་རྣམ་པར་བསྒྱིངས་པ་དེ་གང་ཞེ་ན་ཞེས་པའི་ལན་གྱི་མདོ་གཅིག་དང༌། བྱང་ཆུབ་སེམས་དཔའི་ཏིང་ངེ་འཛིན་ཐོད་རྒལ་གྱི་མདོ་དེ་གང་ཞེ་ན་ཞེས་པའི་ལན་གྱི་མདོ་ཚན་གསུམ་ཆོས་ཅན། སྒོམ་ལམ་གྱི་སྦྱོར་སེང་དང་འཇུག་པ་བར་ཆད་མེད་ལམ་བསྟན་པ་ཡིན་ཏེ། ཞེས་སྦྱར། རྐང་པ་དང་པོ་གཉིས་ཀྱིས་སྦྱོར་སེང་དང༌། གཅིག་དང་ནས།
འགོག་པའི་བར་དུ་མི་འདྲར་འགྲོ། ། ཞེས་པས་ཐོད་རྒལ་འབྲིང་པོ་དང༌། མཉམ་གཞག་མིན་པས་མཚམས་བཟུང་སྟེ། ། ཞེས་པས་ཆེ་འབྲིང་གཉིས་ཀྱི་མཚམས་འཛིན་དང༌། ཡང་གཅིག་དང་ནས། འདོད་པའི་བར་དུ་མི་འདྲར་འོང༌། ། ཞེས་པས་ཐོད་རྒལ་ཆེན་པོ་རྣམས་བསྟན་ལ། ཐོད་རྒལ་ཆུང་ངུ་ནི་མདོ་ན་དངོས་སུ་ཡོད་ཀྱང་རྩ་འགྲེལ་གཉིས་སུ་མ་བཀོད་པ་ནི་དགོངས་པར་སློབ་དཔོན་གྱིས་བཞེད་དོ། ། འགྲེལ་པ་ལ། རྒྱས་པར་བཤད་པ་དང༌།
དོན་བསྡུ་བའོ། ། དང་པོ་ལ་སྦྱོར་བ་དང་དངོས་གཞི། དང་པོ་ནི། བྱང་ཆུབ་སེམས་དཔའ་སྒོམ་ལམ་རྩེ་སྦྱོར་ལ་ཐོག་མར་འཇུག་པ་ནི། དགོས་པ་སྒོམ་སྤང་རྟོག་པ་མགོ་གནོན་པའི་ཕྱིར་དུ་བསམ་གཏན་དང་པོ་ནས་བཟུང་སྟེ་འགོག་པའི་བར་དུ་སོང་ནས་དེའི་འོག་ཏུ་སྟེ་དེ་ལས་ལངས་ནས་འགོག་པ་ནས་བཟུང་སྟེ་བསམ་གཏན་དང་པོའི་བར་དུ་འོངས་ཏེ། དེ་ལྟར་ན་ལུགས་དང་མཐུན་པ་དང་ཞེས་པ་ནས། དགུ་ལ་སོང་ཞིང་འོངས་སོ། ། གཉིས་པ་ལ། དངོས་གཞི་འབྲིང་པོ་དང༌། ཆེན་པོ་གཉིས་ལས།
དང་པོ་ནི། ནས་ཞེས་པ། སྦྱོར་བ་དེ་ལས་ལངས་ཏེ། དགོས་པ་སྒོམ་སྤང་རྟོག་པ་འབྲིང་པོ་སྐོར་གསུམ་གྱི་ས་བོན་སྤོང་བའི་ཕྱིར་དུ་བསམ་གཏན་དང་པོ་ལ་ཞེས་པ་ནས། འགོག་པ་ལ་སྙོམས་པར་ཞུགས་ཏེ་ཞེས་པ་སྙོམས་འཇུག་དང་པོ་བརྒྱད་དང་འགོག་པ་རེ་སྤེལ་ནས་ལུགས་མཐུན་དུ་སྙོམས་པར་ཞུགས་པས་གནས་བཅུ་དྲུག་གོ ། གཉིས་པ་ཆེན་པོ་ལ། ཆེ་འབྲིང་གི་མཚམས་འཛིན་བསྟན་པ་དང༌། ཆེན་པོ་དངོས་སོ། ། དང་པོ་ལ་གཉིས་ཏེ། འབྲིང་པོའི་འགོག་པ་ལས་ལྡང་ཚུལ་དང༌།
ལངས་ནས་མཚམས་འཛིན་གྱི་འདོད་སེམས་མངོན་དུ་བྱེད་ཚུལ་ལོ། ། དང་པོ་ནི། འབྲིང་པོའི་འགོག་པ་བརྒྱད་པ་དེའི་དེ་མ་ཐག་པའི་སྙོམས་པར་འཇུག་པ་སྲིད་རྩེ་ལ་དམིགས་ཏེ། འགོག་པ་བརྒྱད་པ་ལས་ལངས་སོ། ། གཉིས་པ་ནི། དེ་ལྟར་ལངས་ནས་དགོས་པ་འགོག་པ་ཆེན་པོ་མངོན་དུ་བྱས་པའི་ཕྱིར་དུ་འདོད་པ་ན་སྤྱོད་པའི་རྣམ་པར་ཤེས་པ་ཐུན་མཚམས་ཀྱི་ངོ་བོར་བཞག་ནས། རྣམ་པར་ཤེས་པ་མཉམ་པར་མ་གཞག་པ་དེ་ལྟ་བུ་དེ་མངོན་དུ་བྱས་ནས་ཞེས་པའོ། ། གཉིས་པ་ནི། འདོད་སེམས་དེ་ལས་ཐབས་ལ་མཁས་པའི་སྟོབས་ཀྱིས་ལངས་ཏེ། ཞེས་པ་མངོན་དུ་བྱས་པའི་འདོད་སེམས་དེ་བོར་ནས།
བོར་བ་དེའི་འོག་ཏུ། དགོས་པ་སྒོམ་སྤང་རྟོག་པ་ཆུང་ངུ་སྐོར་གསུམ་སྤང་བའི་ཕྱིར་དུ་འགོག་པ་ལ་སྙོམས་པར་འཇུག་གོ ། དེ་ལས་ལངས་ནས་མཉམ་པར་མ་གཞག་པའི་སེམས་མངོན་དུ་བྱེད་དོ། ། འགོག་པ་དང་འདོད་སེམས་སྤེལ་བ་དེའི་འོག་ཏུ་འགོག་པ་གཅིག་པུ་བོར་ལ། འདུ་ཤེས་མེད་འདུ་ཤེས་མེད་མིན་སྐྱེ་མཆེད་ལ་སྙོམས་པར་འཇུག་གོ ། སྲིད་རྩེ་དང་འདོད་སེམས་སྤེལ་བ་དེ་ནས་འགོག་པ་དང་སྲིད་རྩེ་གཉིས་བོར་ལ། ཅི་ཡང་མེད་པའི་སྐྱེ་མཆེད་ལའོ། ། དེ་ནས་མཉམ་པར་མ་གཞག་པ་ལའོ། ། དེ་བཞིན་དུ་བརྒྱད་ཀྱི་བར་དུ་བོར་ནས་བསམ་གཏན་དང་པོ་ལའོ། ། དེ་ནས་མཉམ་པར་མ་བཞག་པའི་སེམས་མངོན་དུ་བྱེད་པ་སྟེ་ཆེན་པོ་ལ་གནས་བཅོ་བརྒྱད་དོ། །
འདིར་བྱང་ཆུབ་སེམས་དཔའི་ས་དགུ་ལ་གཉེན་པོ་བར་ཆད་མེད་ལམ་དགུ་དང་སྤང་བྱ་རྟོག་པ་དགུ་སྤང་གཉེན་དུ་སྦྱར་དགོས་ཤིང༌། རྟོག་པ་དགུ་པོ་རེ་རེ་ལ་ཡང་གཟུང་འཛིན་གྱི་རྟོག་པ་འོག་ནས་འབྱུང་བ་བཞི་བཞིར་འབྱེད་དགོས་ཤིང༌། བཞི་པོ་དེ་དག་གི་ཡང་མངོན་གྱུར་མགོ་གནོན་པ་སྦྱོར་བའི་ལམ་དང༌། ས་བོན་དྲུངས་ནས་འབྱིན་བྱེད་བར་ཆད་མེད་པའི་ལམ་དུ་བཤད་པ་དེའི་ཚེ་སྦྱོར་བའི་ལམ་གྱི་མཚན་གཞི་ནི་སེང་གེ་རྣམ་བསྒྱིངས་དང༌། བར་ཆད་མེད་ལམ་གྱི་ངོས་འཛིན་ཐོད་རྒལ་ལས་གཞན་མ་བཤད་པས་ན་དངོས་གཞི་ཐོད་རྒལ་དགུ་ནི་ས་གཉིས་པ་ནས་བཅུ་པའི་བར་གྱི་བར་ཆད་མེད་ལམ་ལ་ངོས་འཛིན་དགོས་ཤིང༌། སྦྱོར་བ་དགུ་ཡང་བར་ཆད་མེད་ལམ་དགུ་པོ་སོ་སོའི་སྔོན་དུ་འགྲོ་བར་ཤེས་དགོས་ཏེ། དེ་མ་ཐག་ཏུ་འཆད་པར་འགྱུར་གྱི་སྒོམ་སྤང་རྟོག་པ་སྡེ་ཚན་བཞི་པོའི་ས་བོན་རྣམས་ས་དགུ་ལ་རིམ་ཅན་དུ་སྤོང་དགོས་ཤིང༌། གཉེན་པོ་སྦྱོར་འཇུག་གི་ངོས་འཛིན་གཞན་མ་བཤད་པས་སོ། ། གལ་ཏེ་རྟོག་པ་ཆུང་འབྲིང་སོགས་རེ་རེའི་གཉེན་པོ་བར་ཆད་མེད་ལམ་རེ་དགོས་ཀྱང༌། དེ་གང་ལས་ཤེས།
སྦྱོར་བའི་རྣམ་པའི་སྤྱོད་ཡུལ་ཅན། ། ཞེས་གཟུང་འཛིན་གྱི་རྣམ་པར་རྟོག་པ་སྔ་མ་གཉིས་ཁོ་ན་ལ་བཤད་པས་སོ་ཞེ་ན། འོ་ན་རྟོག་པ་སྔ་མ་གཉིས་སྤོང་བྱེད་ཀྱི་བར་ཆད་མེད་ལམ་མི་དགོས་པར་འགྱུར་ཏེ། འཇུག་པའི་ཡུལ་ཅན་ཡིན་བཞེད་དེ། ཞེས་པ་ཕྱི་མ་གཉིས་ལས་གཞན་སྔ་མ་གཉིས་ལ་མ་བཤད་པའི་ཕྱིར། དེས་ན་སྦྱོར་འཇུག་གི་བཤད་པ་འདི་ནི་ཕན་ཚུན་མཚོན་པ་ཙམ་སྟེ། སྤང་བྱ་ཇི་སྙེད་པ་ལ་སྤོང་བྱེད་ཀྱི་གཉེན་པོ་བར་ཆད་མེད་ལམ་མི་དགོས་པ་ནི་མི་སྲིད་ཅིང༌། ཐེག་ཆེན་གྱི་ངེས་འབྱེད་ཆ་མཐུན་བཞི་པོ་སྤང་བྱ་རིས་གཉིས་ཀ་དང༌། སྤང་གཉེན་དུ་འབྲེལ་བར་བཤད་པ་བཞིན་ནོ། ། གཉིས་པ་དོན་བསྡུ་བ་ནི།
མདོ་ལས་གསུངས་པའི་ཐོད་རྒལ་གྱི་སྙོམས་པར་འཇུག་པ་ལ་ཆོས་ཅན། བསྟན་བཅོས་སུ་མི་འདྲ་བར་འགྲོ་བ་ཞེས་པའི་མིང་གིས་འདོགས་སུ་རུང་སྟེ། བཤད་ཟིན་པ་དེ་ལྟར་སྙོམས་འཇུག་དགུའི་ནང་ཚན་གཅིག་ལ་སོགས་པ་བོར་ནས་འགོག་སྙོམས་ལ་ཐུག་པའི་བར་སྙོམས་པར་འཇུག་ཅིང༌། ཡང་དེ་ལྟར་བོར་ནས་འདོད་སེམས་ལ་ཐུག་པའི་བར་དུ་སྙོམས་འཇུག་ལས་ལྡང་བའི་ཚུལ་གྱིས་སྙོམས་འཇུག་རིགས་མི་འདྲ་དང་མཉམ་རྗེས་རིགས་མི་འདྲ་སྤེལ་བའི་སྒོ་ནས་འགྲོ་བས་ནའོ། ། ས་གཉིས་པའི་ཐོད་རྒལ་གྱི་ཏིང་ངེ་འཛིན་སོགས་ཆོས་ཅན། སྒོམ་པའི་ལམ་གྱི་རྩེ་སྦྱོར་ཡིན་ཏེ། སྙོམས་འཇུག་ལ་དབང་བ་ཉིད་ཀྱི་མཚན་ཉིད་ཅན་ཐོད་རྒལ་མངོན་སུམ་དུ་བྱེད་པའི་བར་ཆད་མེད་ལམ་ཡིན་པའི་ཕྱིར། གཉིས་པ་ལ་གཉིས་ཏེ། སྤང་བྱའི་དབྱེ་བ་རྒྱས་པར་བཤད། གཉེན་པོའི་དབྱེ་བ་བསྡུས་ཏེ་བསྟན་པའོ། །
དང་པོ་ལ་གཉིས་ཏེ། གཟུང་རྟོག་དང་འཛིན་རྟོག་གོ ། དང་པོ་ལ། འཇུག་པ་གཟུང་རྟོག་དང༌། ལྡོག་པ་གཟུང་རྟོག་གཉིས་ལས། དང་པོ་ལ། མཚམས་སྦྱར་བ་ནི། དེ་ལྟར་སོགས་སོ། ། རྩ་བ་ནི། རབ་འབྱོར་གྱིས་གསོལ་པ།
བཅོམ་ལྡན་འདས་ཀྱིས་ཆོས་རྣམས་ཀྱི་མདོ་དང་རྒྱས་པ་བཀའ་སྩལ་ན། བྱང་སེམས་ཆེན་པོས་ཕ་རོལ་དུ་ཕྱིན་པ་དྲུག་གི་མདོ་དང་རྒྱས་པ་ལ་བསླབ་པར་བྱའོ། ། ཞེས་སོགས་ཀྱི་མདོ་ཚན་དགུ་ཆོས་ཅན། སྒོམ་སྤང་འཇུག་པ་གཟུང་རྟོག་རྒྱས་པར་བཤད་པ་ཡིན་ཏེ། ཞེས་སྦྱར། འགྲེལ་པ་ལ་གསུམ་སྟེ། རྟོག་པའི་ཡུལ་དང༌། ངོ་བོ་དང༌། གཉེན་པོའོ། ། དང་པོ་ལ།
བྱང་སེམས་ཀྱི་འཇུག་བྱ་ནི་གཉིས་སུ་འདུ་སྟེ། རྗོད་བྱེད་ལུང་གི་དབང་དུ་བྱས་པ་དང༌། བརྗོད་བྱ་རྟོག་པའི་དབང་དུ་བྱས་པའོ། ། དང་པོ་ནི། མདོར་བསྡུས་པ་ཞེས་སོགས་གསུམ་མོ། ། གཉིས་པ་ལ་གཉིས་ལས། དོན་དམ་དུ་ལམ་གསུམ་མི་དམིགས་པར་བསྟན་པ་ནི། བྱུང་ལ་འགགས་པ་ཞེས་སོགས་གསུམ་མོ། ། ཀུན་རྫོབ་ཏུ་ལམ་གསུམ་བླང་བྱར་བསྟན་པ་ནི། ཕྱིན་ཅི་ལོག་ཞི་བ་ནས་སྒོམ་པར་བྱེད་པ་ཉིད་ཀྱིས་ཞེས་པའི་བར་རོ། །
གཉིས་པ་ནི། སྒོམ་པའི་ལམ་གྱི་སྤང་བྱ་ལ་གཟུང་བའི་རྣམ་པར་རྟོག་པའི་རྣམ་པ་དགུའོ། ། གསུམ་པ་ནི། གཟུང་རྟོག་དང་པོ་དགུ་ཆོས་ཅན། སྒོམ་པའི་ལམ་གྱི་སྦྱོར་བའི་གནས་སྐབས་ཀྱི་ཡུལ་ཅན་ཡིན་ཏེ། མཐོང་རྩེའི་སྦྱོར་བར་མ་ཟད། སྒོམ་པའི་ལམ་གྱི་གནས་སྐབས་འདིར་ཡང་སྤང་བར་བྱ་བ་ཉིད་ཀྱིས་སོ། ། ལྷན་སྐྱེས་སུ་གྱུར་པའི་གཟུང་འཛིན་གྱི་རྟོག་པ་དང་པོ་གཉིས་སྦྱོར་བའི་ལམ་གྱི་ཡུལ་ཅན་དུ་བཤད་པས། ཕྱི་མ་གཉིས་ཀྱི་ངོ་བོ་ཡང་དེར་མཚོན་ནུས་ལ། ཕྱི་མ་གཉིས་ཀྱི་ས་བོན་འཇུག་པའི་ཡུལ་ཅན་དུ་བཤད་པས་སྔ་མ་གཉིས་ཀྱི་ས་བོན་ཡང་དེར་མཚོན་ནུས་ཏེ།
སྤང་བྱ་རྟོག་པ་རེ་རེ་ལ་གཉེན་པོ་སྦྱོར་འཇུག་གཉིས་གཉིས་སུ་འབྱེད་པར་ནི། གཉེན་པོའི་དབྱེ་བ་འཆད་བྱེད་ཀྱི་འགྲེལ་པ་གོང་འོག་གཉིས་ཀ་ལས་གསལ་བའི་ཕྱིར། གལ་ཏེ་སྒོམ་སྤང་རྫས་འཛིན་རྟོག་པའི་གཉེན་པོ་སྦྱོར་བའི་ལམ་འཆད་མི་དགོས་ཏེ། ས་ཐོབ་རྗེས་སུ་དེ་མངོན་དུ་མི་འགྱུར་ལ། ས་བོན་གྱི་གཉེན་པོ་ནི་འཇུག་པ་ཉིད་ཀྱིས་ཆོག་པའི་ཕྱིར་ཞེ་ན། ཉེས་པ་དེ་འཇུག་པ་མ་ཡིན་ཏེ། འདིར་བསྟན་གྱི་འཛིན་རྟོག་དང་པོ་རྫས་འཛིན་དུ་འཆད་པར་མ་ཟད། གཞན་གསུམ་གྱི་ངོ་བོ་ཡང་གཟུང་འཛིན་དུ་བཏགས་པ་ཙམ་དུ་ཞེན་པའི་ངོ་བོར་འཆད་དགོས་སོ། ། དེས་ན་འདིར་མཐོང་སྤང་རྟོག་པའི་འབྱེད་ཚུལ་དང་མི་འདྲ་ཡང༌། བཏགས་འཛིན་རྟོག་པ་མངོན་གྱུར་སོ་དྲུག་གི་གཉེན་པོ་སྦྱོར་བའི་ལམ་འཆད་པ་ལ་འགལ་བ་མེད་དོ། །
གཉིས་པ་ལ་གསུམ་ལས། མཚམས་སྦྱར་བ་ནི། དེ་ལྟར་སོགས་ཏེ། གཟུང་རྟོག་གཉིས་པོ་འདི་ལ་འཇུག་ལྡོག་གི་དབྱེ་བ་གསལ་པོར་མ་གསུངས་ཀྱང༌། སྔ་མའི་རིགས་པ་དང༌། ཡུལ་དགུ་ཚན་གཉིས་པོ་ལ་བརྟགས་པ་ན་དོན་གྱིས་འཐོབ་པའོ། ། རྩ་བ་ལ། རབ་འབྱོར་གྱིས་གསོལ་པ། བྱང་ཆེན་ཡུམ་ལ་དུས་རིང་པོ་ཇི་སྲིད་ནས་སྤྱོད་པ་ལགས། ཞེས་པ་ལ།
བཀའ་སྩལ་པ། སེམས་དང་པོ་བསྐྱེད་པ་ནས་ཉེ་བར་བཟུང་སྟེ་ཞེས་སོགས་ཀྱི་མདོ་ཚན་དགུ་ཆོས་ཅན། ཞེས་སྦྱར། འགྲེལ་པ་ལ། གསུམ་ལས། དང་པོ་ལ། ཐེག་དམན་སོ་སྐྱེའི་དབང་དུ་བྱས་པ་དང༌། ལམ་ཞུགས་ཀྱི་དབང་དུ་བྱས་པ་གཉིས་ལས། དང་པོ་ནི། དགེ་བའི་བཤེས་གཉེན་སོགས་བཞི་དང༌།
གཉིས་པ་ལ། མཐོང་ལམ་གྱི་དབང་དུ་བྱས་པ་ནི། ཤེས་རབ་ཀྱི་སོགས་གཉིས་དང༌། སྒོམ་ལམ་གྱི་དབང་དུ་བྱས་པ་ལ། མི་རྟག་སོགས་སུ་དམིགས་པ་དང་བཅས་པ་ཉིད་ཀྱི་གང་ཟག་གི་བདག་མེད་པར་བསྒོམ་པ་དང༌། སྟོང་པ་ཉིད་དུ་དམིགས་པ་མེད་པས་ཆོས་ཀྱི་བདག་མེད་བསྒོམ་པ་མེད་པ་དང༌། མི་སློབ་པའི་ལམ་དུ་ནི་བསྒོམ་པ་ཡང་མེད། བསྒོམ་པ་མེད་པ་ཡང་མ་ཡིན་པ་ཞེས་བྱ་སྟེ། སླར་བསྒོམ་པ་ལ་ལྟོས་པ་མེད་པའི་ཕྱིར་ཞེས་པའམ། ལྷག་མེད་ཀྱི་ཚེ་ཅི་ཡང་མེད་པས་ཞེས་སྦྱོར་བའོ། །
གཉིས་པ་ངོ་བོ་ནི། ཡུལ་དགུ་པོ་དེ་སྤྱིར་མ་གྲུབ་པའམ། ལྡོག་བྱ་ཉིད་དུ་མ་གྲུབ་པ་ལ་ཕྱིན་ཅི་ལོག་ཏུ་མངོན་པར་ཞེན་པ་ན་དོན་ཇི་ལྟ་བ་བཞིན་མ་ཡིན་པ་ཉིད་ལ་གཟུང་བའི་རྣམ་པར་རྟོག་པ་གཉིས་པ་དགུའོ། ། གསུམ་པ་ནི། དགུ་པོ་དེ་ཆོས་ཅན། སྒོམ་པའི་ལམ་གྱི་སེམས་དང་སེམས་ལས་བྱུང་བ་འཇུག་པའི་གནས་སྐབས་ཀྱི་ཡན་ལག་ཡིན་ཏེ། གནས་སྐབས་དེ་ན་སྤང་བར་བྱ་བ་ཉིད་ཀྱིས་སོ། ། གཉིས་པ་འཛིན་རྟོག་ལ་གཉིས་ཏེ། གང་ཟག་ཏུ་བཏགས་པ་ལ་བརྟེན་པའི་རྟོག་པ་དང༌། བཏགས་པའི་རྒྱུ་ལ་བརྟེན་པའི་རྟོག་པའོ། །
དང་པོ་ལ་གསུམ་ལས། མཚམས་སྦྱར་བ་ནི། དེ་ལྟར་སོགས་ཏེ། འཛིན་རྟོག་དང་པོ་འདིའི་མིང་ལ་རྫས་འཛིན་རྟོག་པ་ཞེས་འཆད་པ་ནི་རྩ་འགྲེལ་གཉིས་ཀ་དང་མ་མཐུན་ཞིང༌། སྒོམ་ལམ་གྱི་སྦྱོར་བ་རྫས་འཛིན་རྟོག་པ་མངོན་གྱུར་གྱི་གཉེན་པོར་མི་འཐད་དོ། ། རྩ་བ་ནི། རབ་འབྱོར་གྱིས་གསོལ་པ། ཆོས་ཀྱི་དབྱིངས་ཇི་ལྟ་བུ། གང་ཟག་ཏུ་གདགས་པ་དང་སྲོག་ཏུ་གདགས་པ་སོགས་ཇི་ལྟ་བ་བཞིན་ཏེ། དེ་ཡང་ཇི་ལྟ་བུ་ཞེ་ན།
བཀའ་སྩལ་པ། བཏགས་པ་དེ་ཡང་དམིགས་སུ་མེད་དོ། ། ཞེས་སོགས་ཀྱི་མདོ་ཚན་དགུ་ཆོས་ཅན། འཛིན་རྟོག་དང་པོ་བསྟན་པ་ཡིན་ཏེ། ཞེས་སྦྱར། འགྲེལ་པ་ལ་གསུམ་ལས། དང་པོ་ཡུལ་དགུ་ནི། འཕགས་ལམ་གྱི་དབང་དུ་བྱས་པ་དང༌། བྱིས་ལམ་གྱི་དབང་དུ་བྱས་པ་ཅི་རིགས་པར་སྦྱར་ནས་འཆད་པ་ནི། རྫས་སུ་ཡོད་པ་ཞེས་སོགས་གཞུང་ཇི་ལྟ་བ་བཞིན་ནོ། །
གཉིས་པ་ངོ་བོ་ནི། དེ་ལྟ་བུའི་ཡུལ་དགུ་ལ་སྔ་མ་བཞིན་དུ་བཏགས་པ་ཙམ་དུ་འཛིན་པའི་རྣམ་པར་རྟོག་པ་དགུའོ། ། གཉེན་པོ་ནི་སྒོམ་པའི་ལམ་གྱི་སྦྱོར་བའི་གནས་སྐབས་ཡུལ་ཅན་ནོ། ། གཉིས་པ་ལ་གཉིས་ལས། མདོར་བསྟན་པ་ནི། སྒོམ་པའི་ལམ་གྱི་མི་མཐུན་པའི་ཕྱོགས་འཛིན་པའི་རྣམ་པར་རྟོག་པ་གཉིས་པ་ཆོས་དང་སེམས་ཅན་དུ་བཏགས་པ་དང༌། བཏགས་པ་དེར་རྣམ་པར་བཞག་པའི་རྒྱུ་ཕུང་སོགས་སུ་སྣང་བ་ཙམ་གྱི་ཡུལ་ཅན་འདིར་བསྟན་རྣམ་པ་དགུ་ཆོས་ཅན། སྒོམ་པའི་ལམ་བར་ཆད་མེད་ལམ་དང་སྤང་གཉེན་དུ་འབྲེལ་བ་ཡིན་ཏེ། དེས་ཡང་དག་པར་སྤང་བར་བྱ་བ་ཡིན་པའི་ཕྱིར་རོ། ། གཉིས་པ་ལ་གསུམ་ལས།
དང་པོ་ནི་ཇི་ལྟར་སོགས་སོ། ། རྩ་བ་ལ། རབ་འབྱོར་གྱིས་གསོལ་པ། རྣམ་པ་ཐམས་ཅད་མཁྱེན་པ་ཉིད་དང༌། ལམ་ཤེས་པ་ཉིད་དང༌། ཐམས་ཅད་ཤེས་པ་ཉིད་ཅེས་ཀྱང་གསུངས་ན། གསུམ་པོ་དེ་ལ་ཁྱད་པར་དུ་བགྱི་བ་ཅི་ཞིག་མཆིས། ཞེས་པའི་ལན་དུ། རབ་འབྱོར་རྣམ་པ་ཐམས་ཅད་མཁྱེན་པ་ཉིད་ནི་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཀྱི་ཡིན་ནོ། ། ཞེས་སོགས་ཀྱི་མདོ་ཚིག་དགུ་ཆོས་ཅན།
ཞེས་སྦྱར། འགྲེལ་པ་ལ་གསུམ་ལས། ཡུལ་ནི། ཕལ་ཆེན་སོ་སོ་སྐྱེ་བོའི་ཆོས་ཀྱི་དབང་དུ་བྱས་པ་ནི། རྣམ་པ་ཐམས་ཅད་ཅེས་སོགས་ཏེ། གཞུང་ཇི་ལྟ་བ་བཞིན་ནོ། ། ངོ་བོ་ནི་སྔ་མ་མཐོང་སྤང་བཞིན་དུ་ཇི་སྐད་བཤད་པའི་ཡུལ་ལ་བཏགས་པ་ཙམ་དུ་འཛིན་པའི་རྣམ་པར་རྟོག་པ་ཐ་མ་དགུར་བཞེད་པ་ཡིན་ནོ། ། གསུམ་པ་ནི། དགུ་པོ་ཆོས་ཅན། སྒོམ་པའི་ལམ་གྱི་སེམས་དང་སེམས་ལས་བྱུང་བ་འཇུག་པའི་གནས་སྐབས་ཀྱི་ཡུལ་ཅན་ཡིན་ཏེ།
དེས་སྤང་བར་བྱ་བ་ཉིད་ཀྱི་ཕྱིར། འདིར་ཡུལ་ཅན་ཞེས་པ་དེ་ས་དགུ་པོ་ཡུལ་དུ་བྱེད་པ་ལ་བཤད་ན་ལེགས་པས་རྨོངས་པ་དགུའི་ལོག་ཕྱོགས་ཡུལ་དེ་དང་དེ་ལ་མ་རྨོངས་པ་དགུ་པོ་འཇུག་པའི་ཡུལ་དང༌། ཡུལ་དེ་ལ་ཞེན་པ་དགུ་སྤང་བྱར་བཤད་ན་མཛེས་ཏེ། སྔ་མ་དག་ལའང་དེ་བཞིན་ནོ། ། དེའི་ཚེ་ཇི་སྐད་དུ། སྒོམ་པའི་ལམ་དང་འབྲེལ་བ་ཡི། ། ལམ་གྱི་མི་མཐུན་ཕྱོགས་གཞན་དགུ་ཞེས་སྦྱར་ན་ལེགས་ཏེ། དངོས་ཀྱི་སྤང་གཉེན་འབྲེལ་བར་འཆད་པ་ཡི་གེའི་དོན་ལ་མི་འཇུག་པའི་ཕྱིར། གཉིས་པ་གཉེན་པོའི་དབྱེ་བ་ནི། སྒོམ་པའི་ལམ་གྱི་མི་མཐུན་པའི་ཕྱོགས་རྣམ་པ་བཞི་པོ་དེ་དག་སྤང་བ་ཉིད་དོ། །
གཉེན་པོ་སྦྱོར་འཇུག་རྣམ་པ་བཞིར་དངོས་སུ་བཤད་པ་ཡང༌། སྤང་བྱ་དེའི་དབྱེ་བས་སྤང་བྱ་རེ་རེ་ལ་གཉེན་པོ་གཉིས་སུ་ཕྱེ་ནས་ཐ་དད་དོ་ཞེས་བྱ་བར་ཁོང་དུ་ཆུད་པར་བྱ་སྟེ། སྤང་བྱ་རེ་རེ་ལ་གཉེན་པོ་སྦྱོར་འཇུག་གཉིས་གཉིས་སུ་མི་རུང་བའི་ཕྱིར། གསུམ་པ་ཡོན་ཏན་ལ་གསུམ་ལས། མཚམས་སྦྱར་བ་ནི། སྒོམ་པའི་ལམ་ཆེན་པོའི་ཆེན་པོ་ལ་གནས་པའི་བྱང་ཆུབ་སེམས་དཔའ་ཆོས་ཅན། སངས་རྒྱས་སའི་ཡོན་ཏན་ཕུན་སུམ་ཚོགས་པ་ཐམས་ཅད་མངོན་དུ་འོང་བའི་རྣམ་པས་བརྟེན་ཏེ་སྔ་མ་མཐོང་སྤང་བཞིན་དུ་ཁམས་གསུམ་གྱི་གཉེན་པོ་ལམ་ལ་རྣམ་པར་རྟོག་པ་བརྒྱ་རྩ་བརྒྱད་སྤངས་པ་དང་དུས་མཉམ་པ་ཁོ་ནར་དེ་དག་གིས་བསྡུས་པ་ཉོན་མོངས་པ་བརྒྱ་རྩ་བརྒྱད་སྤངས་པས་སོ། ། འདིར་ཉོན་མོངས་པ་ནི་འདོད་སྲིད་ཀྱི་བག་ལ་ཉལ་ལ་འཆད་དགོས་ཤིང༌། ས་ཐོབ་ནས་ཉོན་མོངས་པའི་ཉེས་པ་མི་བསྐྱེད་པས་ཉོན་མོངས་མཚན་ཉིད་པ་མིན་ཀྱང༌། སྤང་བྱ་རིགས་གཉིས་ལས་ཉོན་མོངས་པའི་སྒྲིབ་པར་བཞག་གོ །
རྣམ་པར་རྟོག་པའི་རྩ་བ་མཐར་ཐུག་པ་ནི་ཉོན་མོངས་པ་ཅན་མ་ཡིན་པའི་མི་ཤེས་པ་ལ་འཆད་དགོས་མོད། སྐབས་འདིར་ཉོན་མོངས་པ་རྣམ་རྟོག་གི་རྩ་བར་བཤད་པ་ནི། འདོད་སྲིད་ཀྱི་བག་ལ་ཉལ་གྱིས་ནི་འཁོར་བར་ཉིང་མཚམས་སྦྱོར་བར་བྱེད་ལ། དེས་དེར་སྦྱར་བ་དེ་སྲིད་དུ་གཟུང་འཛིན་གཉིས་ཀྱི་སྣང་བ་འཆར་བས་ཡང་དག་པ་མ་ཡིན་པའི་ཀུན་རྟོག་སྐྱེད་བྱེད་ཡིན་པ་ལ་དགོངས་སོ། ། མདོར་ན་སྤང་བྱ་སྒྲིབ་གཉིས་སྤངས་པས་སངས་རྒྱས་ཀྱི་ཡོན་ཏན་སྐྱེ་བ་ལ་གེགས་བྱེད་མེད་པའི་དོན་ནོ། ། རྩ་བ་ལ། སྐྱེས་བུ་ལ་ལ་ཞིག་ལྗང་བུ་བསྐྱེད་པར་འདོད་དེ། ས་བོན་བཏབ་ནས་དུས་དུས་སུ་ཆུས་བྲན་པར་བྱེད་ཅིང༌། སྡོང་བུ་དང༌། ལོ་མ་དང་འབྲས་བུ་སྤེལ་བར་བྱེད་དོ། །
ཞེས་སོགས་ཀྱི་མདོ་ཆོས་ཅན། ཞེས་སྦྱར། འགྲེལ་པ་ནི་སྒོམ་པའི་ལམ་ཆེན་པོའི་ཆེན་པོ་ལ་གནས་པའི་བྱང་ཆུབ་སེམས་དཔའ་འབྲས་བུ་རབ་ཀྱི་མཐར་ཕྱིན་པ་ཐོབ་པ་དེ་དག་གིས་མཛེས་པར་གྱུར་པ་དེ་ཆོས་ཅན། རྒྱ་མཚོ་ཆེན་པོ་ལ་ཆུ་བོ་བཞི་དག་ངང་གིས་འདུ་བ་བཞིན་དུ། གནས་སྐབས་རྣམ་པ་ཐམས་ཅད་དུ་འགྲོ་བའི་བདེ་བ་མངོན་པར་མཐོ་བ་དང་ངེས་པར་ལེགས་པ་ཐམས་ཅད་བསྐྱེད་པར་མཁས་པའི་སངས་རྒྱས་ཀྱི་སའི་ཡོན་ཏན་ཕུན་སུམ་ཚོགས་པ་ཐམས་ཅད་མངོན་དུ་འོང་བའི་རྣམ་པས་བརྟེན་པར་བྱེད་དེ། དེ་ལྟར་བྱེད་པའི་འགལ་རྐྱེན་ཟད་ཅིང༌། མཐུན་རྐྱེན་ཚང་བའི་ཕྱིར། འགལ་རྐྱེན་ཟད་པ་ཡིན་ཏེ། སྒོམ་པའི་ལམ་ལ་རིང་དུ་གོམས་པས་རྣམ་པར་རྟོག་པའི་རིགས་བཞི་པོ་འཚེ་བར་བྱེད་པ་ཉིད་ཀྱིས་ཡམས་ཀྱི་ནད་དུ་གྱུར་པ་དང་འདྲ་བ་འདི་རྣམས་ཟད་ནས་ཡོན་ཏན་སྐྱེ་བ་ལ་གེགས་བྱེད་པ་མེད་པས་སོ། ། ནད་པ་ནད་ཟད་ནས་དགའ་བས་དབུགས་ཕྱིན་པ་ཐོབ་པ་བཞིན་ནོ། །
མཐུན་རྐྱེན་ཚང་སྟེ། ཐུགས་རྒྱུད་དམིགས་པ་མེད་པའི་སྙིང་རྗེ་ཆེན་པོ་གཞན་གྱི་དབང་དུ་གྱུར་པས་སོ། ། འདི་ནི་སྤང་བྱ་རྟོག་པ་དགུ་པའི་གཉེན་པོ་ལ་ལྟོས་ནས་ཆེན་པོའི་ཆེན་པོར་བཞག་པ་ཡིན་གྱི། རྒྱུན་མཐའི་ཡེ་ཤེས་ནི་མ་ཡིན་ཏེ། གནས་ངན་ལེན་གྱི་དྲི་མའི་གཉེན་པོ་བར་ཆད་མེད་པའི་རྩེ་སྦྱོར་སླར་ཡང་འཆད་དགོས་པའི་ཕྱིར་རོ། ། བཞི་པ་བར་ཆད་མེད་པའི་རྩེ་སྦྱོར་བཤད་པ་ལ་གཉིས་ཏེ། གཉེན་པོ་བར་ཆད་མེད་རྩེ་དང༌། སྤང་བྱ་ལོག་རྟོག་བསལ་བའོ། ། དང་པོ་ལ། དངོས་དང༌།
དམིགས་པའི་རྐྱེན་སོགས་བཤད་པའོ། ། དང་པོ་ལ་གསུམ་ལས། མཚམས་སྦྱོར་བ་ནི། སྒོམ་པའི་ལམ་གྱི་སོགས་ཏེ། འདི་ནི་རྒྱུན་མཐའི་བར་ཆད་མེད་ལམ་ཉིད་ལ་ངོས་འཛིན་ཞིང༌། དེའི་སྔོན་རོལ་དུ་སྒྲིབ་གཉིས་ཀྱི་བག་ཆགས་སམ་གནས་ངན་ལེན་གྱི་དྲི་མའི་སྤོང་གཉེན་དུ་གྱུར་པའི་སྦྱོར་བའི་ལམ་ཞིག་འགྲོ་དགོས་པར་ནི་མངོན་པ་ཀུན་ལས་བཏུས་སུ་བཤད་ལ། དེ་ལ་ལྟོས་པའི་རྣམ་གྲོལ་ལམ་ནི་རྣམ་མཁྱེན་སྐད་ཅིག་དང་པོ་ཡིན་པར་འདི་ཉིད་ནས་བཤད་ཅིང༌། དེས་ཁྱད་པར་གྱི་ལམ་ཡང་རྟོགས་པར་སླའོ། ། རྩ་བ་ལ། བཀའ་སྩལ་པ།
གང་ལ་ལ་ཞིག་གིས་སྟོང་གསུམ་གྱི་སེམས་ཅན་ཐམས་ཅད་ཉན་ཐོས་དང་རང་སངས་རྒྱས་ཀྱི་ས་ལ་བཀོད་པ་བས། ཡུམ་ལ་ཐེངས་གཅིག་སྤྱོད་པ་བསོད་ནམས་མང་བར་སྟོན་པའི་མདོ་ཚིག་ཆོས་ཅན། ཞེས་སྦྱར། འགྲེལ་པ་ནི། སངས་རྒྱས་ཉིད་ཐོབ་པ་ལ་ཆོས་གཞན་གྱིས་བར་ཆད་མེད་པ་རྒྱུན་མཐའི་ཏིང་ངེ་འཛིན་ནི་ཆོས་ཅན། བར་ཆད་མེད་པའི་ཏིང་ངེ་འཛིན་ཞེས་བྱ་སྟེ། རྩ་བར་དེ་ནི་རྣམ་པ་ཀུན་མཁྱེན་ཉིད། ། ཅེས་བཤད་པ་དེ་ནི་སངས་རྒྱས་ཉིད་ཡིན་པས་དེའི་དངོས་རྒྱུ་གྲངས་ཚང་ཡིན་པའི་ཕྱིར། འདི་མདོ་ལས་ཇི་ལྟར་བསྟན་ཞེ་ན། འགའ་ཞིག་གིས་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ཀྱི་སེམས་ཅན་རྣམས་ཉན་ཐོས་དང༌།
རང་སངས་རྒྱས་དང༌། བྱང་ཆུབ་སེམས་དཔའི་སྐྱོན་མེད་པ་ལ་བཀོད་ནས་བསྐྱེད་པ་གང་ཡིན་པ་དེ་དཔེར་མཛད་ནས། དེ་བས་ཆེས་ཁྱད་པར་དུ་འཕགས་ཤིང་བསོད་ནམས་མང་བ་ཉིད་ཀྱིས་མཚོན་ཏེ་བསྟན་ནོ། ། གཉིས་པ་ལ་གསུམ་ལས། དང་པོ་ནི། དེའི་དམིགས་པ་ཞེས་སོགས་ཏེ། མདོ་དང་རྩ་བར་རྣམ་མཁྱེན་གྱི་རྐྱེན་གསུམ་ངོས་འཛིན་ལ་བཤད་མོད། སློབ་དཔོན་གྱིས་བར་ཆད་མེད་རྩེ་ལ་སྦྱར་བ་ཉིད་དོ། ། རྩ་བ་ནི། རབ་འབྱོར་གྱིས་གསོལ་པ།
རྣམ་པ་ཐམས་ཅད་མཁྱེན་པ་ཉིད་ཀྱི་དངོས་པོ་ནི་ཇི་ལྟ་བུ། དམིགས་པ་ནི་ཇི་ལྟ་བུ། དབང་བསྒྱུར་བ་ནི་ཇི་ལྟ་བུ་ཞེས་སོགས་ཞུས་པའི་ལན་དུ། རབ་འབྱོར་རྣམ་པ་ཐམས་ཅད་མཁྱེན་པ་ཉིད་ཀྱི་དམིགས་པ་ནི་དངོས་པོ་མེད་པའོ། ། ཞེས་སོགས་ཀྱི་མདོ་ཚན་གསུམ་ཆོས་ཅན། བར་ཆད་མེད་རྩེའི་རྐྱེན་གསུམ་བསྟན་པ་ཡིན་ཏེ་ཞེས་སྦྱར། འགྲེལ་པ་ལ། གཟུགས་སོགས་ཆོས་ཐམས་ཅད་བར་ཆད་མེད་པའི་ཏིང་ངེ་འཛིན་འདིའི་དམིགས་པའི་རྐྱེན་ཡིན་ཏེ། དེས་སྦྱོར་བའི་དུས་སུ་ཁྱོད་ལ་སྒྲོ་འདོགས་བཅད་ནས། དངོས་གཞིའི་དུས་སུ་དེས་ཁྱོད་ལ་ཅིར་ཡང་མི་དམིགས་པའི་ཚུལ་གྱིས་དམིགས་པའི་ཕྱིར།
འདིར་བར་ཆད་མེད་རྩེ་ལ་གཟུགས་སོགས་སུ་སྣང་བ་དེ་ཡེ་ཤེས་དེ་ཉིད་ཀྱི་ངོ་བོ་ཡིན་པས་ཀུན་རྫོབ་སྣང་ཡུལ་དུ་བྱས་པར་ཐལ་བ་མེད་དོ། ། དམིགས་རྣམ་མ་བརྗེད་པའི་དྲན་པ་ནི་ཆོས་ཅན། བར་ཆད་མེད་རྩེའི་བདག་པོའི་རྐྱེན་ཡིན་ཏེ། དེས་དབང་བསྒྱུར་བྱ་ཡིན་པའི་ཕྱིར། རྣམ་པ་ནི་རང་བཞིན་གྱིས་ཞི་བ་ཉིད་ཡིན་ཏེ། སྤྲོས་བྲལ་གྱི་རྣམ་པ་ཅན་ཡིན་པའི་ཕྱིར། གཉིས་པ་ལ། བསྟན་པ་དང༌། བཤད་པའོ། ། དང་པོ་ལ་རྩ་བ་ནི།
རབ་ཏུ་སྨྲ་རྣམས་ཞེས་པའོ། ། འགྲེལ་པ་ནི། མདོ་ལས་བཤད་པའི་རྣམ་མཁྱེན་གྱི་དམིགས་རྣམ་སོགས་གནས་འདི་ལ་ནི་ཆོས་ཅན། རྟོག་གེ་རབ་ཏུ་སྨྲ་བ་བདེན་གཉིས་རྣམ་འབྱེད་ཀྱི་ཐབས་ལ་མཁས་པ་མ་རྟོགས་པ་རྣམས་ཀླན་ཀའི་རྒོལ་བ་རྒྱུད་མར་འབྱུང་སྟེ། རྒོལ་བ་དེའི་བློ་གྲོས་ཀྱིས་གཏིང་དཔག་དཀའ་བའི་ཕྱིར། དེ་གང་གིས་སེལ་ན་བདེན་གཉིས་རྣམ་འབྱེད་ཀྱི་ཐབས་ལ་མཁས་པས་བསལ་བར་བྱ་སྟེ། ཀླན་ཀ་འབྱུང་བར་བསྟན་པ་འདིས་ནི་དམིགས་རྣམ་སོགས་ཀྱིས་གནས་འདིའི་ཟབ་པ་ཉིད་བསྙད་དོ་སྙམ་དུ་དགོངས་པ་ཡིན་ནོ། ། གཉིས་པ་ལ་གསུམ་ལས། དང་པོ་ནི། བློའི་ནོར་ཅན་སོགས་ཏེ་ལོག་རྟོག་མངོན་གྱུར་བ་སྦྱོར་བའི་ལམ་གྱི་དུས་སུ་བསལ་ནས་ས་བོན་འཇོམས་བྱེད་ཀྱི་བར་ཆད་མེད་རྩེ་བསྐྱེད་དགོས་པའི་དོན་ཏེ།
འདིར་བསྟན་གྱི་བདེན་གཉིས་རྣམ་འབྱེད་ཀྱི་ཤེས་རབ་དངོས་ནི་སྦྱོར་བའི་ལམ་མོ། ། རྩ་བ་ནི། རབ་འབྱོར་གྱིས་གསོལ་པ། རྣམ་པ་ཐམས་ཅད་མཁྱེན་པ་ཉིད་འབའ་ཞིག་དངོས་པོ་མ་མཆིས་པ་ལགས་སམ། ཞུས་པའི་ལན་དུ། ཆོས་ཐམས་ཅད་དངོས་པོ་མེད་པར་གསུངས་པ་ལ་བརྩད་པའི་ཞུས་ལན་བཅུ་དྲུག་པོ་ཆོས་ཅན། བསལ་བྱ་ལོག་སྒྲུབ་སེལ་བྱེད་ཀྱི་ཐབས་དང་བཅས་པར་གསུངས་པ་ཡིན་ཏེ། ཞེས་སྦྱར། འགྲེལ་པ་ལ་གཉིས་ཏེ། བསལ་བྱ་དང་སེལ་བྱེད།
ཏིང་ངེ་འཛིན་སྐྱེ་ཚུལ་ལོ། ། དང་པོ་ནི། ལོག་པར་རྟོག་གོ ། བྱེད་པ་པོ་གང་གིས་ན་སྐྱེ་བོ་བྱང་ཆུབ་སེམས་དཔའི་ཐབས་ལ་མཁས་པ་མི་ཤེས་པའི་རྟོག་གེ་རབ་ཏུ་སྨྲ་བ་ཉིད་ཐམས་ཅད་ཀྱིས་སོ། ། དེ་སྐྱེ་བའི་རྒྱུ་མཚན་ནི། ཕན་ཚུལ་འགལ་བ་ལྟར་སྣང་བའི་དོན་གཞི་གཅིག་ལ་བསྒྲུབས་པས་སོ། ། རྟོག་པ་དེའི་འགལ་བའི་དོན་གཞི་གཅིག་ལ་མི་འཐད་པར་སེམས་པ་ཉིད་ཀྱིས་ན་ཐེ་ཚོམ་གྱི་ངོ་བོའོ། ། ཡུལ་གང་ལ་རྟོག་ན་ཇི་སྐད་བཤད་པའི་ཡུལ་ལ་ལོག་པར་རྟོག་པ་ཅན་ཉིད་ཀྱིས་ན། མདོ་དང་རྒྱན་དུ་རྣམ་པ་ཐམས་ཅད་མཁྱེན་པ་ཉིད་ཀྱི་རྟེན་ཅན་ཞེས་བསྟན་ནོ། ། གྲངས་དུ་ཞིག་ན་ལོག་པར་རྟོག་པ་བཅུ་དྲུག་གོ །
དེ་གང་ཞེ་ན། བཅོམ་ལྡན་འདས་ཀྱིས་འདུས་བྱས་དང་འདུས་མ་བྱས་ཀྱི་ཁམས་དག་དངོས་པོར་མེད་པ་ཉིད་དུ་བཀའ་སྩལ་པ་ལ། རབ་འབྱོར་གྱིས་མ་འོངས་པའི་ལོག་རྟོག་ལུང་བསྟན་པའི་ཚུལ་གྱིས་རྣམ་མཁྱེན་གྱི་དམིགས་པ་མི་འཐད་པར་ཐལ། ཞེས་པ་དེ་འཐད་པ་ལ་ལོག་པར་རྟོག་ཅིང༌། དེས་ཀུན་ནས་བསླང་བའི་རྩོད་ངག་སྨྲ་བར་འགྱུར་བ་དང༌། དེ་བཞིན་དུ་ཀུན་ལ་སྦྱར་ནས་རྣམ་པ་ཐམས་ཅད་དུ་རང་བཞིན་མེད་པའི་ཕྱིར་ཞེས་པའི་རྟགས་ཀྱིས་དམིགས་པའི་ངོ་བོ་ཉིད་ངེས་པར་བཟུང་བ་ལ་ལོག་པར་རྟོག་པ་ནས་བསྒོམ་བྱ་རང་དང་སྤྱིའི་མཚན་ཉིད་མི་འཐད་པས་ཡུལ་སྒོམ་པ་ལ་ལོག་པར་རྟོག་པའི་བར་རྣམས་སོ། ། གཉིས་པ་ནི། བར་ཆད་མེད་པའི་ཏིང་ངེ་འཛིན་བསྐྱེད་པར་བྱའོ་ཞེས་པ་ནི་བཤད་པའི་གཞི། བྱེད་པ་པོ་གང་གིས་ན་བྱང་ཆུབ་སེམས་དཔའ་བར་ཆད་མེད་རྩེའི་དགེ་བ་འདོད་པ་རྣམས་ཀྱིས་སོ། ། ཐབས་གང་གིས་ན་བདེན་པ་གཉིས་ཀ་ལ་རྟེན་པའི་ཐབས་ལ་མཁས་པས་སོ། །
ཚུལ་ཇི་ལྟར་དུ་ན་སྦྱོར་བའི་དུས་སུ་བདེན་གཉིས་འགལ་བར་འཛིན་པའི་ལོག་རྟོག་རྣམ་པ་སྟོང་དུ་བསལ་བ་དང༌། བདེན་གཉིས་མི་འགལ་བའི་ངེས་པ་རྣམ་པ་ཐམས་ཅད་དུ་ཡང་དག་པར་བསྐྱེད་པ་སྔོན་དུ་འགྲོ་བའི་སྒོ་ནས་སོ། ། བདེན་གཉིས་རྣམ་འབྱེད་ཀྱི་ཐབས་མཁས་དེ་ཇི་ལྟ་བུ་ཞེ་ན། སྐབས་འདིར་རྩོད་པའི་ཚུལ་བདེན་གཉིས་གང་རུང་རེ་ཚད་མར་བཟུང་ནས་གཅིག་ཤོས་སུན་འབྱིན་པར་བྱེད་པ་དེ་བས་ན་ཀུན་རྫོབ་དང་དོན་དམ་པའི་སྒོ་ཅན་གྱི་ཀླན་ཀ་ལ་གོ་རིམ་བཞིན་དུ། དོན་དམ་པ་དང་ཀུན་རྫོབ་ཀྱི་སྒོ་ནས་ལན་གདབ་དགོས་པའི་ཐབས་ལ་མཁས་པའོ། ། རྩེ་སྦྱོར་རྣམ་བཞིའི་ཉི་མ་ཆེར་འབར་བས། ། རྣམ་རྟོག་རྣམ་བཞིའི་མུན་ཆེན་བགྲང་ཡས་དང༌། ། བདེན་གཉིས་འགལ་བར་འཛིན་པའི་གནས་ངན་ལེན། ། སེལ་བྱེད་བར་ཆད་མེད་པའི་རྩེ་མོར་བྱོན། ། གསུམ་པ་སྐབས་ཀྱི་སྒོ་ནས་མཇུག་བསྡུ་བ་ནི།
ཤེས་རབ་ཀྱི་ཕ་རོལ་ཏུ་ཕྱིན་པ་སོགས་སོ།། །། སྐྱེ་མེད་རྣམ་གསུམ་དབང་དུ་བྱེད་པའི་བློས། ། མངོན་རྟོགས་རྣམ་བཞིའི་མི་མཐུན་ཕྱོགས་བསལ་ནས། ། ཡོན་ཏན་མངོན་པར་སྒྲུབ་པའི་མཐར་གྱིས་པ། ། གསུང་མཛད་མ་ཕམ་པ་ལ་ཕྱག་འཚལ་ལོ། ། ཞེས་མཆོད་པར་བརྗོད་ནས། གཉིས་པ་བརྟན་པ་རྒྱུ་འབྲས་བཤད་པ་ལ་གཉིས་ཏེ། བརྟན་པ་ཐོབ་ཕྱིར་དུ་བསྒོམ་པའི་སྦྱོར་བ་དང༌། ཐོབ་ནས་ཅིག་ཆར་དུ་བསྒོམ་པའི་རྣལ་འབྱོར་བཤད་པའོ། ། དང་པོ་ལ་གསུམ་ལས།
འབྲེལ་དགོད་པས་མཚམས་སྦྱར་བ་ནི། རྩེ་སྦྱོར་གྱི་འོག་ཏུ་མཐར་གྱིས་སྦྱོར་བ་འཆད་དགོས་ཏེ། རྩེ་མོའི་མངོན་པར་རྟོགས་པ་ཐོབ་པའི་རྣལ་འབྱོར་པས་སྔར་གྱི་རྟོགས་པ་བརྟན་པར་བྱ་བའི་ཕྱིར་དང༌། སྔར་མ་ཐོབ་པའི་ཡོན་ཏན་མཐར་གྱིས་བསྒྲུབ་པའི་མངོན་པར་རྟོགས་པ་སྒོམ་པར་བྱེད་དགོས་པས་སོ། ། ཚུལ་ཇི་ལྟར་དུ་ན་སོ་སོ་བ་དང་བསྡུས་པ་ཉིད་དུ་རྟོགས་པའི་དོན་རྣམས་གོ་རིམ་བཞིན་དུ་བཀླགས་ནས་སོ། ། འདིར་བཤད་ཟིན་ལ་སྦྱར་ན་སོ་སོ་བ་ཐོས་བསམ་དང་བསྡུས་པ་རྣམ་རྩེའི་རྣམ་པ་ལ་འཆད་པ་དང༌། འཆད་འགྱུར་ལ་སྦྱར་ན་སོ་སོ་བ་སྦྱིན་སོགས་དྲུག་ཚན་གཉིས་དང༌། བསྡུས་པ་དངོས་མེད་ངོ་བོ་ཉིད་ལ་འཆད་དོ། ། གཉིས་པ་ལ་གཉིས་ལས། རྩ་བ་ནི།
རབ་འབྱོར་གྱིས་གསོལ་པ། ཆོས་ཐམས་ཅད་དངོས་པོ་མ་མཆིས་པའི་ངོ་བོ་ཉིད་ལ། བྱང་ཆུབ་སེམས་དཔའ་ཆེན་པོ་ཇི་ལྟར་མཐར་གྱིས་སྤྱོད་པ་དང༌། མཐར་གྱིས་སློབ་པ་དང༌། མཐར་གྱིས་ནན་ཏན་དུ་བགྱི་བར་འགྱུར་བ་ལགས། ཞེས་པའི་ལན་དུ་གསུངས་པའི་མདོ་ཚན་བཅུ་གསུམ་ཆོས་ཅན། མཐར་གྱིས་པའི་སྦྱོར་བ་བཅུ་གསུམ་ངོས་བཟུང་བ་ཡིན་ཏེ། ཞེས་སྦྱར། འགྲེལ་པ་ལ་གསུམ་སྟེ། སྦྱོར་བ་ཕུན་ཚོགས་ཕར་ཕྱིན་དྲུག་གི་མཐར་གྱིས་པ།
བསམ་པ་ཕུན་ཚོགས་རྗེས་དྲན་གྱི་མཐར་གྱིས་པ། བསམ་སྦྱོར་གཉིས་པོ་དག་བྱེད་ཀྱི་མཐར་གྱིས་པའི་སྦྱོར་བའོ། ། དང་པོ་ནི། ཕ་རོལ་དུ་ཕྱིན་པ་ཕྱི་མ་བཞིན་ཤེས་རབ་ཀྱི་ཕ་རོལ་ཏུ་ཕྱིན་པའི་ནང་དུ་འདུས་པའི་ཕྱིར་འཁོར་གསུམ་རྣམ་པར་དག་པས་རབ་ཏུ་ཕྱེ་བའི་སྦྱིན་པ་ལ་སོགས་པའི་ཕ་རོལ་དུ་ཕྱིན་པ་དྲུག་པོ་མཐར་གྱིས་བྱ་བ་དང་མཐར་གྱིས་སློབ་པ་དང་མཐར་གྱིས་ནན་ཏན་དུ་བགྱི་བ་གསུམ་གྱི་སྒོ་ནས་རྣམ་པ་ཐམས་ཅད་དུ་ཡོངས་སུ་རྫོགས་པར་བྱེད་པའི་རྣལ་འབྱོར་ནི་ཆོས་ཅན། སྦྱོར་བ་ཕུན་སུམ་ཚོགས་པའི་མཐར་གྱིས་སྦྱོར་བ་ཡིན་ཏེ། ཕ་རོལ་དུ་ཕྱིན་པ་དྲུག་རྫོགས་པར་ཉམས་སུ་བླངས་པས་ས་བཅུ་ཡང་དག་པར་སྒྲུབ་པར་བྱེད་པའི་རྣལ་འབྱོར་ཡིན་པའི་ཕྱིར། གཉིས་པ་ལ། དཀོན་མཆོག་གསུམ་རྗེས་སུ་དྲན་པ་དང༌། ལམ་གྱི་གཞི་རྗེས་སུ་དྲན་པའོ། ། དང་པོ་ལ་གསུམ་ལས།
དང་པོ་ནི། རྗོད་པར་བྱེད་པའི་མིང་མདོ་ལས་དྲན་པ་ཉེར་གཞག་ལ་སོགས་པ་དང༌། བྱང་ཆུབ་ཀྱི་ཡན་ལག་གི་རྣམ་པ་དང༌། འཕགས་པའི་ལམ་ཡན་ལག་བརྒྱད་པ་ཞེས་བྱ་བའི་ཐ་སྙད་ཀྱིས་གོ་རིམ་བཞིན་དུ་བསྟན་པའི་ངེས་པར་འབྱེད་པའི་ཆ་དང་མཐུན་པ་དང༌། མཐོང་བའི་ལམ་དང་སྒོམ་པའི་ལམ་གསུམ་པོ་མཐར་གྱིས་བྱ་བ་སོགས་གསུམ་གྱི་རིམ་པས་ཉམས་སུ་ལེན་པའི་རྣལ་འབྱོར་ཆོས་ཅན། སངས་རྒྱས་རྗེས་སུ་དྲན་པའི་མཐར་གྱིས་པའི་སྦྱོར་བ་ཡིན་ཏེ། ལམ་གསུམ་པོ་དོན་དམ་པར་དྲན་པ་མེད་ཅིང༌། ཀུན་རྫོབ་ཀྱི་མཚན་ཉིད་ཀྱིས་རྗེས་སུ་དྲན་པ་སངས་རྒྱས་སྒྲུབ་པར་བྱེད་པའི་རྣལ་འབྱོར་ཡིན་པའི་ཕྱིར། གཉིས་པ་ནི། དེ་བཞིན་དུ་དགེ་བ་དང་མི་དགེ་བ་དང་ལུང་དུ་མ་བསྟན་པའི་ཆོས་རྣམས་དོན་དམ་པར་ཆོས་དབྱིངས་སུ་རོ་གཅིག་པས་དྲན་པ་མེད་ཅིང༌།
ཀུན་རྫོབ་ཏུ་མཐར་གྱིས་བྱ་བ་སོགས་གསུམ་གྱི་རིམ་པས་རྗེས་སུ་དྲན་པའི་རྣལ་འབྱོར་ནི་ཆོས་ཅན། ཆོས་རྗེས་སུ་དྲན་པའི་མཐར་གྱིས་སྦྱོར་བ་ཡིན་ཏེ། མཐར་གྱིས་པའི་རིམ་པ་གསུམ་གྱི་སྒོ་ནས་དོན་དམ་པའི་ཆོས་དྲན་པར་བྱེད་པའི་རྣལ་འབྱོར་ཡིན་པའི་ཕྱིར། རྗེས་དྲན་གསུམ་པ་ནི། བྱང་ཆུབ་སེམས་དཔའ་འཕགས་པ་ཕྱིར་མི་ལྡོག་པའི་དགེ་འདུན་སྔ་མ་བཞིན་དུ་མཐར་གྱིས་པའི་རིམ་པ་གསུམ་གྱིས་རྗེས་སུ་དྲན་པའི་རྣལ་འབྱོར་ནི་ཆོས་ཅན། དགེ་འདུན་རྗེས་སུ་དྲན་པའི་མཐར་གྱིས་སྦྱོར་བ་ཡིན་ཏེ། དོན་དམ་པའི་དགེ་འདུན་དྲན་པའི་ཡུལ་དུ་མི་དམིགས་ཤིང༌། མཐར་གྱིས་པའི་རིམ་པ་གསུམ་གྱིས་ཀུན་རྫོབ་པའི་དགེ་འདུན་དྲན་པར་བྱེད་པའི་རྣལ་འབྱོར་ཡིན་པས་སོ། ། གཉིས་པ་ལམ་གྱི་གཞི་རྗེས་སུ་དྲན་པ་གསུམ་ནི། སྔ་མ་དེ་བཞིན་དུ་ཚུལ་ཁྲིམས་གསུམ་དང༌།
གཏོང་བ་གསུམ་དང༌། ལམ་ཉམས་ལེན་གྱི་དཔང་པོར་གྱུར་པའི་ལྷ་དོན་དམ་པར་དྲན་པ་མེད་ཅིང༌། ཀུན་རྫོབ་ཏུ་མཐར་གྱིས་པའི་རིམ་པ་གསུམ་གྱིས་རྗེས་སུ་དྲན་པའི་རྣལ་འབྱོར་ནི་ཆོས་ཅན། ལམ་གྱི་གཞི་རྗེས་སུ་དྲན་པའི་མཐར་གྱིས་སྦྱོར་བ་ཡིན་ཏེ། དེ་དག་དོན་དམ་པར་དྲན་པ་མེད་ཅིང༌། ཀུན་རྫོབ་ཏུ་མཐར་གྱིས་པའི་རིམ་པ་གསུམ་གྱིས་རྗེས་སུ་དྲན་པའི་རྣལ་འབྱོར་ཡིན་པའི་ཕྱིར། གསུམ་པ་ནི། རྩེ་སྦྱོར་ཐོབ་ཟིན་པའི་སེམས་པས་ཆོས་ཐམས་ཅད་དངོས་པོ་མེད་པའི་ངོ་བོ་ཉིད་དུ་ཁོང་དུ་ཆུད་པས་སྦྱིན་སོགས་བཅུ་གཉིས་པོ་མཐར་གྱིས་རྟོགས་པའི་རྣལ་འབྱོར་གང་ཡིན་པ་དེ་ཆོས་ཅན། དངོས་མེད་ངོ་བོ་ཉིད་ཀྱི་མཐར་གྱིས་སྦྱོར་བའི་བྱ་བར་བཞེད་པ་ཡིན་ཏེ། དངོས་མེད་ངོ་བོ་ཉིད་དང་མཐར་གྱིས་བྱ་བ་སོགས་གསུམ་མི་འགལ་བར་ཉམས་སུ་ལེན་པའི་རྣལ་འབྱོར་ཡིན་པའི་ཕྱིར།
སྐྱེ་མེད་རྣམ་གསུམ་རྟོགས་པའི་སྤོང་ལམ་དང༌། ། རྣམ་པར་གྲོལ་བའི་རྟོག་པ་སྔོན་སོང་ནས། ། ཁྱད་པར་ལམ་གྱིས་ཡོན་ཏན་ཀུན་བསྒྲུབ་པའི། ། མཐར་གྱིས་བྱ་བ་བླ་ན་མེད་པར་བསྔོ། ། གསུམ་པ་ནི། ཤེས་རབ་ཀྱི་ཕ་རོལ་ཏུ་ཕྱིན་པ་སོགས་སོ།། །། རྟོགས་བྱའི་དོན་རྣམས་ཆོས་ཀྱི་དབྱིངས་ཉིད་དུ། ། རོ་གཅིག་གྱུར་ཚེ་རྟོགས་མཛད་བློ་གཅིག་གིས། ། སྐད་ཅིག་གཅིག་ལ་མངོན་རྫོགས་བྱང་ཆུབ་པར། ། སྟོན་མཛད་མི་ཕམ་མགོན་ལ་ཕྱག་འཚལ་ལོ། །
དེ་ལྟར་མཆོད་པར་བརྗོད་ནས། སྐད་ཅིག་མའི་སྦྱོར་བ་འཆད་པ་ལ་གསུམ་ལས། འབྲེལ་བཀོད་པས་མཚམས་སྦྱར་བ་ནི། མཐར་གྱིས་སྦྱོར་བའི་འོག་ཏུ་སྐད་ཅིག་མ་གཅིག་པའི་མངོན་པར་རྫོགས་པར་བྱང་ཆུབ་པའི་སྦྱོར་བ་གསུངས་པ་ཡིན་ཏེ། རྟེན་གྱི་གང་ཟག་མཐར་གྱིས་པའི་མངོན་པར་རྟོགས་པ་བསྒོམས་པ་ནི་དགོས་པ་ཤིན་ཏུ་ཕུལ་དུ་བྱུང་བར་བྱ་བའི་ཕྱིར། ལས་སུ་བྱ་བ་སྔར་གྱི་བསྒོམ་བྱ་དེ་དག་ཉིད་བྱེད་པ་པོ་བློ་སྐད་ཅིག་མ་གཅིག་གིས་བསྒོམ་པས་སོ། ། གཉིས་པ་འབྲེལ་པ་ཅན་གྱི་ཆོས་རྒྱས་པར་བཤད་པ་ལ། དབྱེ་བ་མདོར་བསྟན་པ་དང༌། མཚན་ཉིད་རྒྱས་པར་བཤད་པའོ། ། དང་པོ་ནི།
སྐད་ཅིག་མའི་སྦྱོར་བ་དེ་ཡང་ངོ་བོ་གཅིག་ལ་མཚན་ཉིད་དམ་ལྡོག་པས་ཕྱེ་ན་རྣམ་པ་བཞི་ཡོད་པས་ཤེས་པའོ། ། གཉིས་པ་ལ་བཞི་ལས། དང་པོ་རྣམ་པར་སྨིན་པ་མ་ཡིན་པའི་སྐད་ཅིག་མའི་སྦྱོར་བ་འཆད་པ་ལ་གསུམ་ལས། མཚམས་སྦྱོར་བ་ནི། རྟོགས་བྱ་རྣམ་པར་སྨིན་པ་མ་ཡིན་པའི་ཟག་པ་མེད་པའི་ཆོས་ཐམས་ཅད་རྟོགས་བྱེད་ཀྱི་ཡེ་ཤེས་སྐད་ཅིག་མ་གཅིག་གིས་དུས་སྐད་ཅིག་མ་གཅིག་ལ་མངོན་པར་རྫོགས་པར་བྱང་ཆུབ་པའི་སྦྱོར་བ་འཆད་དོ། ། རྩ་བ་ལ། རབ་འབྱོར་གྱིས་གསོལ་པ། བྱང་ཆེན་སེམས་བསྐྱེད་པ་གཅིག་གིས་ཇི་ལྟར་ན་ཕ་རོལ་དུ་ཕྱིན་པ་དྲུག་ནས་དཔེ་བྱད་བཟང་པོའི་བར་རྫོགས་པར་འགྱུར་བ་ལགས། བཀའ་སྩལ་པ། ཤེར་ཕྱིན་གྱིས་ཟིན་པར་བྱས་ནས་དེ་ལྟར་ཡོངས་སུ་རྫོགས་པར་འགྱུར་རོ། །
ཞེས་སོགས་ཀྱི་མདོ་ཚིག་ཆོས་ཅན། ཞེས་སྦྱར། འགྲེལ་པ་ལ། དངོས་དང༌། ཤེས་བྱེད་ཀྱི་དཔེ་བཤད་པའོ། ། དང་པོ་ནི། ཐུབ་པའི་མིང་གིས་བཏགས་པའི་བྱང་ཆུབ་སེམས་དཔའ་རྒྱུན་མཐའ་པའི་རྟོགས་པ་ནི་ཆོས་ཅན། སྐད་ཅིག་མ་གཅིག་པའི་མངོན་པར་རྫོགས་པར་བྱང་ཆུབ་པའི་སྦྱོར་བ་ཡིན་ཏེ། རང་གི་དམིགས་པར་བྱ་བའི་ཟག་པ་མེད་པའི་ཆོས་གཅིག་མངོན་དུ་བྱས་པ་ན་དེ་དང་རིགས་མཐུན་པ་ཐམས་ཅད་དུས་སྐད་ཅིག་མ་གཅིག་ལ་མངོན་དུ་བྱེད་པར་ནུས་པའི་རྣལ་འབྱོར་ཡིན་པའི་ཕྱིར། དེ་ལྟར་བྱེད་ནུས་པ་ཡིན་ཏེ།
སྦྱིན་སོགས་ཟག་པ་མེད་པའི་ཡེ་ཤེས་སྐད་ཅིག་མ་གཅིག་པུ་དེས་ཟག་པ་མེད་པའི་སྦྱིན་སོགས་ནས་དཔེ་བྱད་བཟང་པོ་བརྒྱད་ཅུའི་བར་གྱི་ཆོས་རྣམས་བསྡུ་བྱེད་ཀྱི་ཡེ་ཤེས་གཅིག་པུ་དེའི་ངོ་བོར་བསྡུས་པའི་ཕྱིར། བསྡུས་པ་ལྟར་རྟོགས་པའི་རྒྱུ་མཚན་ཅི་ཞེ་ན། བདེན་པ་གཉིས་ཀྱི་དངོས་པོ་སོ་སོར་ངེས་པར་འཛིན་པའི་ཕྱིན་ཅི་ལོག་གཟུང་འཛིན་གཉིས་སུ་སྣང་བའི་བག་ཆགས་དང་བྲལ་བའི་ངོ་བོ་ཉིད་ཀྱིས་སོ། ། ཡེ་ཤེས་གཅིག་གིས་ཡེ་ཤེས་ཐམས་ཅད་བསྡུས་པ་ཉིད་ཀྱང་ཅི་ཞེ་ན། ནགས་ཚལ་གྱིས་ཤ་པ་བསྡུས་པ་ལྟར་མང་པོས་གཅིག་བསྡུས་པ་འབའ་ཞིག་ཏུ་མ་ཟད་ཀྱི། ཤ་པས་རང་གི་རྡུལ་རྫས་བརྒྱད་བསྡུས་པ་ལྟར་གཅིག་གིས་མང་པོ་བསྡུས་པ་ཡང་ཡོད་དེ། ཤེས་བྱ་ཐམས་ཅད་ཆོས་དབྱིངས་སུ་རོ་གཅིག་པའི་ཕྱིར། དེ་སྐད་དུ་ཡང༌། མདོ་དང་བསྟན་བཅོས་མང་པོ་ལས། ཆོས་ཀྱི་དབྱིངས་ཀྱི་ངོ་བོ་ལ་དབྱེ་བ་མེད་པར་དགོངས་ནས།
དངོས་པོ་གཅིག་གི་ངོ་བོ་ཉིད་དེས་དངོས་པོ་ཀུན་གྱི་ངོ་བོ་ཉིད་བསྡུས་ཤིང༌། བུམ་པ་ལྟ་བུ་ལས་གཞན་པའི་དངོས་པོ་ཀུན་གྱི་ངོ་བོ་ཉིད་དེ་ཡང་བུམ་པ་ལྟ་བུའི་དངོས་པོ་གཅིག་པོ་དེའི་ངོ་བོ་ཉིད་ཡིན་པའི་ཕྱིར་ན། ཡེ་ཤེས་གང་གིས་དངོས་པོ་གཅིག་གི་དེ་བཞིན་མཐོང་བའི་ཡེ་ཤེས་སྐད་ཅིག་མ་གཅིག་པུ་དེ་ཡིས་དངོས་པོ་ཀུན་གྱི་དེ་བཞིན་མཐོང་ཞེས་འབྱུང་བའི་ཕྱིར་རོ། ། དོན་འདི་ནི་ཆོས་ཀྱི་དབྱིངས་ལས་མ་གཏོགས་པའི་ཆོས་གཞན་མེད་པ་དང༌། ཆོས་དབྱིངས་ལ་དབྱེ་བ་མེད་པའི་ལུང་རིགས་རྒྱུ་མཚན་དུ་བྱས་ནས་རྒྱུན་མཐར་ཟག་མེད་ཀྱི་ཡེ་ཤེས་གཅིག་མངོན་དུ་བྱས་པ་ན་དེ་དང་མཐུན་པ་ཐམས་ཅད་མངོན་དུ་བྱས་པར་བསྒྲུབས་པ་ཡིན་ལ། དེའི་ཚེ་དུས་དེར་མངོན་དུ་བྱས་པའི་ཡེ་ཤེས་ཇི་སྙེད་པ་ཐམས་ཅད་ཆོས་ཀྱི་དབྱིངས་ཀྱི་ཡེ་ཤེས་སུ་གྲུབ་པའོ། ། དེའི་ཕྱིར་ཆོས་དབྱིངས་ཇི་སྙེད་པ་མེད་པར་དགག་པ་ཉིད་དུ་ངོས་འཛིན་པ་ནི་ཐོས་བསམ་གྱིས་སྒྲོ་འདོགས་བཅད་པའི་དེ་བཞིན་ཉིད་ལས་གཞན་བསྒོམ་པས་ཉམས་སུ་མྱོང་བར་བྱ་བའི་དེ་བཞིན་ཉིད་ཁས་མ་བླངས་པའི་ནོངས་པའོ། ། ལུགས་དེ་དཔལ་ལྡན་ཟླ་བའི་ཞབས་ཀྱི་གཞུང་ལས་འབྱུང་བས་ལེགས་པར་བཤད་པའོ། ། ཞེ་ན། ལུགས་དེ་མཐར་ཕྱིན་པར་འཆད་ན་ནི།
འཕགས་པའི་མཉམ་གཞག་ཡེ་ཤེས་དང་སངས་རྒྱས་ཀྱི་སར་ཡེ་ཤེས་ཡོད་པ་མིན་པ་ཉིད་དུ་ཁས་ལེན་དགོས་པ་ལས་ཁྱེད་ཀྱིས་ནི་དེ་ལྟར་འཆད་ནུས་པ་མ་ཡིན་ནོ། ། དེ་ལྟར་དགོས་པ་ཅི་ཞེ་ན། འཕགས་པའི་མཉམ་གཞག་ཡེ་ཤེས་ཀྱི་ཡུལ་དུ་གྱུར་པའི་ཀུན་རྫོབ་བདེན་པ་དང༌། དེའི་ཡུལ་ཅན་ཡེ་ཤེས་གཉིས་ཆོས་ཅན། གང་རུང་གཅིག་ཡོད་ཀྱི་ཚེ་ན་གཉིས་ཀ་ཡོད་པ་དང༌། གཅིག་མེད་ཀྱི་ཚེ་ན་གཉིས་ཀ་ཡོད་པ་མིན་ཏེ། ཕན་ཚུན་ལྟོས་ནས་གྲུབ་པའི་ཕྱིར་ཏེ། རྟེན་ཅིང་འབྲེལ་པར་འབྱུང་བའི་ཕྱིར་རོ། ། ཞེས་བྱ་བ་འདིས་ནི་ལུགས་དེ་དཔྱིས་ཕྱིན་པ་ཡིན་ལ། དེ་ཡང་ཁྱེད་ལ་ཡོད་པ་མ་ཡིན་ནོ། །
འདིར་དྲངས་པའི་ལུང་རྐང་པ་དང་པོ་གཉིས་ནི་མདོ་དང་བྱམས་པའི་ཆོས་སུ། ཆོས་ཀྱི་དབྱིངས་ལས་མ་གཏོགས་པའི། ། འདི་ལྟར་ཆོས་ཡོད་མ་ཡིན་ཏེ། ། ཞེས་འབྱུང་བ་དེ་ཡིན་ལ། རྐང་པ་ཕྱི་མ་གཉིས་ནི། འཕགས་པ་ལྷས། གཅིག་གི་ལྟ་བོ་གང་ཡིན་པ། ། དེ་ནི་ཀུན་གྱི་ལྟ་བོ་ཉིད། ། ཅེས་གསུངས་པ་དེའོ། ། འོ་ན་ཆོས་གཅིག་གི་དེ་བཞིན་ཉིད་མཐོང་བ་ན་ཐམས་ཅད་ཀྱི་དེ་བཞིན་ཉིད་ལ་ངེས་པ་འདྲེན་དགོས་ཏེ།
ཇི་སྐད་དུ། བློ་གྲོས་ཆེན་པོས་མཐོང་ཉིད་ལས། ། རྣམ་པ་ཐམས་ཅད་ངེས་པར་བྱེད། ། ཅེས་སོ། ། དེ་ཡང་དེ་ལྟ་ན་ནི་སློབ་དཔོན་འདིའི་བཞེད་ཀྱིས། དམིགས་པ་དག་པ་གོང་ནས་གོང་དུ་འགྲོ་བའི་རྣམ་གཞག་དང༌། མཐོང་ལམ་སྐད་ཅིག་མ་བཅུ་དྲུག་གི་ངེས་པ་འདྲེན་ཚུལ་འཆད་པ་རྣམས་དང་འགལ་ལོ་ཞེ་ན། རང་བཞིན་རྣམ་དག་གི་ཆོས་ཉིད་གཅིག་པུའི་རང་ལྡོག་ནས་མངོན་སུམ་དུ་མཐོང་བ་ལ་ངེས་པ་འདྲེན་ནུས་མི་ནུས་ཀྱི་དབྱེ་བ་མི་ཕྱེད་ཀྱང༌། ཆོས་ཅན་སོ་སོ་དང་འབྲེལ་བའི་ཆ་ལ་དེ་ལྟར་བཤད་པ་ཡིན་པས་ཉེས་པ་མེད་དོ། ། གཉིས་པ་ལ་གསུམ་ལས།
དང་པོ་གཉིས་ནི། གཞུང་ཇི་ལྟ་བ་བཞིན་དུ་འཆད་ལ། འདི་ལ་ཡུམ་གྱི་མདོ་མེད་དོ། ། འགྲེལ་པ་ནི། ས་བཅུ་པའི་རྒྱུན་མཐར་དུས་སྐད་ཅིག་མ་གཅིག་ཁོ་ན་ལ་རྟོགས་བྱ་ཟག་པ་མེད་པའི་ཡེ་ཤེས་གཅིག་དམིགས་པ་ན། དེ་དང་རིགས་མཐུན་པ་ཐམས་ཅད་མངོན་དུ་བྱེད་ནུས་པ་ཡིན་ཏེ། དེ་ལྟར་བྱེད་ནུས་སུ་གྱུར་ཅིག་ཅེས་སྔོན་གྱི་སྨོན་ལམ་གྱི་འཕེན་པ་དང༌། འཕེན་པ་དེ་འགྲུབ་པར་བྱེད་པའི་བསོད་ནམས་ཀྱི་ཚོགས་བསགས་པ་དང༌། རྟོགས་བྱེད་རྒྱུན་མཐའི་ཡེ་ཤེས་ཀྱིས་རྟོགས་བྱའི་ཆོས་ཐམས་ཅད་ཆོས་ཀྱི་དབྱིངས་སུ་རོ་གཅིག་པའི་མཐུ་ལས་དེ་ལྟར་ནུས་པའི་ཕྱིར། དེར་ནུས་པའི་ཤེས་བྱེད་ནི།
རྒྱུན་མཐའ་ནས་བཟུང་སྟེ་སངས་རྒྱས་ཀྱི་ས་ཐམས་ཅད་དུ་ཆོས་ཀྱི་དབྱིངས་ལས་མ་གཏོགས་པའི་ཆོས་གཞན་ནི་ཐ་སྙད་དུ་ཡང་མེད་དོ། ། དཔེ་ཇི་ལྟར་ན་བཟོ་བོ་མཁས་པས་སྔོན་གྱི་དུས་སུ་བཟོ་ལེགས་པར་བྱས་པའི་མཐུས་ད་ལྟར་གྱི་དུས་སུ་ལས་བྱེད་པའི་སྐྱེས་བུས་རྡོག་ཐབས་གཅིག་གིས་བསྐྱོད་པ་ན་ཟོ་ཆུན་གྱི་རྒྱུད་ཐམས་ཅད་ཅིག་ཅར་དུས་གཅིག་ཏུ་འགུལ་བ་དེ་བཞིན་ནོ། ། གཉིས་པ་རྣམ་པར་སྨིན་པའི་སྦྱོར་བ་ལ་གསུམ་ལས། མཚམས་སྦྱར་བ་ནི། དེ་ལྟར་སོགས་ཏེ། འདིར་རྟོགས་བྱ་སྐད་ཅིག་མ་གཅིག་པའི་མཚན་ཉིད་ཅན་དུ་བཤད་པ་ནི། ཟག་མེད་ཀྱི་ཡོན་ཏན་སྐད་ཅིག་དང་པོ་མངོན་དུ་བྱས་པ་ན་དེའི་རིགས་འདྲ་ཕྱི་མ་རྣམས་ཀྱང་བྱས་ཞེས་པའི་དོན་ནི་མ་ཡིན་གྱི། རྟོགས་བྱ་གཅིག་པུ་དེའི་སྟེང་ན་ས་དེས་བསྡུས་ཀྱི་ཡོན་ཏན་གྱི་རིགས་ཐམས་ཅད་མ་ཚང་བ་མེད་པའི་དོན་ནོ། ། རྩ་བ་ལ། རབ་འབྱོར་གྱིས་གསོལ་པ།
བྱང་ཆེན་སེམས་བསྐྱེད་པ་གཅིག་གིས་རྣམ་པར་སྨིན་པ་ལས་བྱུང་བའི་ཟག་མེད་ཀྱི་ཆོས་ཐམས་ཅད་མངོན་དུ་བྱེད་པར་འགྱུར་བ་ལགས། ཞེས་པའི་ལན་དུ་གསུངས་པའི་མདོ་ཚན་ཆོས་ཅན། ཞེས་སྦྱར། རྣམ་པར་སྨིན་པ་མ་ཡིན་པའི་ཐ་སྙད་མདོ་དང་རྒྱན་ན་མེད་ཀྱང༌། སློབ་དཔོན་གྱིས་མདོ་གཞུང་འདི་དག་ལ་རྗེས་སུ་དཔགས་ནས་ཐ་སྙད་དེ་མཛད་དོ། ། སྨིན་མ་སྨིན་གྱི་ཁྱད་པར་མ་དག་ས་དང་དག་པའི་སར་ཐོབ་པའི་ཟག་མེད་ཀྱི་རིགས་རྒྱུན་རྒྱུན་མཐར་ཚང་བ་དེ་ལ་འཆད་པ་དག་མང་ན་ཡང༌། གཞུང་འགྲེལ་ཉིད་ལ་བརྟགས་པ་ན་གནས་ངན་ལེན་གྱི་དྲི་མའི་སྦུབས་ལས་མ་གྲོལ་བའི་ས་ན་ཡོད་པ་དང་གྲོལ་བའི་སས་བསྡུས་པ་ལ་འཆད་པ་ཉིད་དགོངས་པ་སྟེ། རྣམ་པར་སྨིན་པ་ནི་ཆོས་ཀྱི་སྐུ་ལ་བཤད་པའི་ཕྱིར་དང༌། དྲི་མ་ཐམས་ཅད་དང་བྲལ་བར་བཤད་པའི་ཕྱིར། འགྲེལ་པ་ནི།
རྟོགས་པ་རྒྱུན་མཐའི་ཡེ་ཤེས་སྐད་ཅིག་མ་གཅིག་ཁོ་ན་ལ་རྟོགས་བྱ་རྣམ་པར་སྨིན་པ་ཆོས་ཀྱི་སྐུའི་གནས་སྐབས་སུ་གྱུར་པའི་ཟག་པ་མེད་པའི་ཆོས་སྦྱིན་སོགས་ནས་དཔེ་བྱད་བཟང་པོའི་བར་རྟོགས་པ་སྟེ་མངོན་དུ་བྱེད་པའི་ཡེ་ཤེས་ནི་ཆོས་ཅན། མདོ་ལས་ཤེས་རབ་ཀྱི་ཕ་རོལ་ཏུ་ཕྱིན་པའི་མིང་གིས་བསྟན་པའི་སྐད་ཅིག་མ་གཅིག་པའི་མངོན་པར་རྫོགས་པར་བྱང་ཆུབ་པའི་སྦྱོར་བ་ཡིན་ཏེ། སངས་རྒྱས་སའི་ཟག་མེད་ཀྱི་ཡེ་ཤེས་གཅིག་མངོན་དུ་བྱས་པའི་ཚེ་དེའི་ཡོན་ཏན་གཞན་ཐམས་ཅད་ཀྱང་སྐད་ཅིག་མ་དེ་ཉིད་ལ་མངོན་དུ་བྱེད་ནུས་པའི་རྣལ་འབྱོར་ཡིན་པའི་ཕྱིར། རྟོགས་བྱ་རྣམ་སྨིན་གྱི་ཡེ་ཤེས་དེ་དང་དེ་ལྟར་བྱེད་ནུས་པ་དེ་ནམ་གྱི་ཚེ་ཞེ་ན། དུས་གང་གི་ཚེ་བྱང་ཆུབ་སེམས་དཔས་གཉེན་པོ་བར་ཆད་མེད་པའི་རྩེ་སྦྱོར་བསྒོམས་པས་མི་མཐུན་པའི་ཕྱོགས་གནས་ངན་ལེན་གྱི་དྲི་མ་ཐམས་ཅད་དང་བྲལ་བ་ན་འཐོབ་པའི་ཡོན་ཏན་སྦྱིན་སོགས་ནས་དཔེ་བྱད་བཟང་པོའི་བར་གྱི་རྣམ་པར་བྱང་བའི་ཕྱོགས་མཐའ་དག་རྣམ་པར་སྨིན་པའི་ཆོས་ཉིད་ཀྱི་གནས་སྐབས་སུ་གྱུར་ཏེ་སྒྲིབ་བྱེད་ཀྱི་དྲི་མ་ཐམས་ཅད་དང་བྲལ་བས་སྟོན་ཀའི་ཟླ་བའི་འོད་བཞིན་དུ་དཀར་བའི་ངོ་བོ་ཉིད་སྐྱེས་པ་དེའི་ཚེ་ནའོ། ། འདི་ལྟར་འཆད་པ་ཉིད་མདོ་གཞུང་གི་དགོངས་པ་ཡིན་ཏེ། རབ་འབྱོར་གྱིས་རྣམ་པར་སྨིན་པའི་ཆོས་དེ་རྣམས་གང་ཡིན་ཞུས་པའི་ལན་དུ་རྟོགས་པ་ཡེ་ཤེས་ཆོས་ཀྱི་སྐུ་སྟོན་བྱེད་ཀྱི་མདོ་རྣམས་གསུངས་སོ། ། གཉིས་པ་རྟོགས་བྱེད་ཡུལ་ཅན་གྱི་སྐད་ཅིག་མའི་སྦྱོར་བ་བཤད་པ་ལ་གཉིས་ཏེ། མཚན་ཉིད་མེད་པའི་དང༌། གཉིས་སུ་མེད་པའི་སྐད་ཅིག་སྦྱོར་བའོ། །
དང་པོ་ལ་གསུམ་ལས། མཚམས་སྦྱར་བ་ནི་དེ་ལྟར་སོགས་སོ། ། རྩ་བ་ལ། རབ་འབྱོར་གྱིས་གསོལ་པ། ཆོས་ཐམས་ཅད་རང་གི་མཚན་ཉིད་མ་མཆིས་པ་ལ། སྦྱིན་པ་ལ་སོགས་པའི་ཆོས་རྣམས་ཇི་ལྟར་རྫོགས་པར་བགྱི། ཞེས་ཞུས་པའི་ལན་གྱི་མདོ་རྣམས་ཆོས་ཅན། ཞེས་སྦྱར། སྦྱིན་པ་ལ་སོགས་པའི་ངོ་བོ་ཉིད་རྨི་ལམ་བཞིན་དུ་ངེས་པར་རྟོགས་པའི་རྣམ་པ་ཅན་རྒྱུན་མཐའི་ཡེ་ཤེས་ཆོས་ཅན། མཚན་ཉིད་མེད་པའི་མིང་ཅན་གྱི་སྐད་ཅིག་མ་གཅིག་པའི་མངོན་པར་རྫོགས་པར་བྱང་ཆུབ་པའི་སྦྱོར་བ་ཡིན་ཏེ།
བློ་སྐད་ཅིག་མ་གཅིག་ཁོ་ནས་ཆོས་ཐམས་ཅད་ནི་མཚན་ཉིད་མེད་པའོ། ། ཞེས་ཀུན་ནས་ཉོན་མོངས་པ་དང་རྣམ་པར་བྱང་བའི་ཆོས་རྣམས་མཚན་ཉིད་མེད་པ་ཉིད་དུ་ཤེས་པའི་རྣལ་འབྱོར་ཡིན་པས་སོ། ། ཆོས་ཐམས་ཅད་ལ་མཚན་ཉིད་མེད་ན་སྦྱིན་སོགས་ཇི་ལྟར་སྒྲུབ་ཅེ་ན། སྔོན་ཆོས་ཐམས་ཅད་རྨི་ལམ་ལྟ་བུར་གོམས་པས་ཚོགས་གཉིས་ཉམས་སུ་མྱོང་བར་བྱས་ནས་རྟོགས་པ་མཐར་ཕྱིན་པ་རྒྱུན་མཐའི་གནས་སྐབས་འདི་ན་ཉེ་བར་ལེན་པའི་ཕུང་པོ་ལ་སོགས་པའི་ཆོས་ཐམས་ཅད་རྨི་ལམ་གྱི་ངོ་བོ་ཉིད་དུ་གྱུར་པ་སྟེ་ཀུན་རྫོབ་ཀྱི་ཆོས་ཐམས་ཅད་མི་དམིགས་པར་གྱུར་པ་ན་སྦྱིན་པ་ལ་སོགས་པའི་ཕ་རོལ་ཏུ་ཕྱིན་པ་དྲུག་ཡེ་ཤེས་ཀྱི་ངོ་བོར་བསྒྲུབས་ཏེ་གནས་པ་ཡིན་ནོ། ། འདིའི་དོན་ནི་གནས་སྐབས་འདིར་ཀུན་རྫོབ་ཀྱི་ཆོས་ཐམས་ཅད་རང་གི་མཚན་ཉིད་ཀྱིས་སྟོང་བས་མ་དམིགས་ཀྱང༌། དོན་དམ་ཡེ་ཤེས་ཀྱི་ངོ་བོར་གྱུར་པའི་ཚོགས་གཉིས་མཐར་ཕྱིན་པར་གྲུབ་པའོ། ། གཉིས་པ་གཉིས་སུ་མེད་པའི་སྐད་ཅིག་མའི་སྦྱོར་བ་ལ་གསུམ་ལས། མཚམས་སྦྱར་བ་ནི། དེ་ལྟར་སོགས་སོ། ། རྩ་བ་ལ།
རབ་འབྱོར་གྱིས་གསོལ་པ། རྨི་ལམ་དང་སྒྲ་བརྙན་སོགས་ཇི་ལྟ་བུ་ཞུས་པའི་ལན་དུ། རྨི་ལམ་སོགས་དང་དེའི་ཡུལ་ཅན་གཉིས་ཀ་མི་དམིགས་པར་སྟོན་པའི་མདོ་རྣམས་ཆོས་ཅན། ཞེས་སྦྱར། འགྲེལ་པ་ནི། ཆོས་རྣམས་ཀྱི་དེ་ཁོ་ན་གཉིས་གཟུང་འཛིན་གཉིས་སུ་མེད་པའི་ཡེ་ཤེས་ཉིད་དུ་སྐད་ཅིག་མ་གཅིག་ཁོ་ནས་རྟོགས་པའི་ཕྱིར་ན་རྒྱུན་མཐའི་ཡེ་ཤེས་ནི་སྐད་ཅིག་མ་གཅིག་པའི་མངོན་པར་རྫོགས་པར་བྱང་ཆུབ་པའི་སྦྱོར་བ་ཡིན་ནོ། ། དེའི་ཚེ་དེ་ལྟར་རྟོགས་པའི་རྒྱུ་མཚན་ཅི་ཡིན་ཞེ་ན། ཡུན་རིང་མོ་ཞིག་ནས་བར་ཆད་མེད་པར་གཉིས་སུ་སྣང་བ་སྤོང་བ་ལ་གོམས་པ་ངང་དུ་གྱུར་པས་གཉིས་སུ་སྣང་བའི་བག་ཆགས་དྲུངས་ཕྱུང་བའི་བྱང་ཆུབ་སེམས་དཔའ་རྒྱུན་མཐའ་པ་གང་གི་ཚེ་ཆོས་ཐམས་ཅད་ལ་གཟུང་བ་དང་འཛིན་པའི་ཚུལ་དུ་མི་མཐོང་བ་དེའི་ཚེ་ན་དེ་ལྟར་རྟོགས་པ་ཡིན་ནོ། ། དེའི་དཔེ་ནི། བྱིས་པ་རྣམས་ཀྱིས་ཀྱང་རྨི་ལམ་ལ་གཟུང་བ་དང༌།
རྨི་ལམ་མཐོང་བ་ལ་འཛིན་པར་མི་མཐོང་བ་བཞིན་དུ་ཆོས་ཐམས་ཅད་ཀྱང་དེ་ལྟ་བུའི་ཆོས་ཉིད་ཡིན་ནོ་ཞེས་མཚོན་ནུས་པའོ། ། འདིར་སྨྲས་པ། རྒྱུན་མཐའི་ཡེ་ཤེས་མཐར་ཐུག་པ། ། གཉིས་སུ་མེད་པའི་ཡེ་ཤེས་ཉིད། ། ཡིན་ཕྱིར་དེ་ཡིས་དྲུངས་འབྱིན་པ། ། མིན་པའི་སྒྲིབ་གཞན་ཡོད་མ་ཡིན། ། གསུམ་པ་ནི། ཤེས་རབ་ཀྱི་ཕ་རོལ་དུ་ཕྱིན་པ་སོགས་སོ།། །། སྐྱེ་མེད་གསུམ་ལ་ཐོས་དང་བསམ་པའི་བློ། །

ཀུན་མཁྱེན་ཉིད་གསུམ་ཞེས་བྱར་མཚན་གསོལ་བ། ། རྣམ་ཀུན་མངོན་རྫོགས་རྟོགས་པའི་སྦྱོར་བ་ཡིས། ། མཐར་ཕྱིན་ཆོས་ཀྱི་སྐུ་ལ་ཕྱག་འཚལ་ལོ། ། ཞེས་མཆོད་པར་བརྗོད་ནས། གསུམ་པ་འབྲས་བུ་ཆོས་ཀྱི་སྐུ་བཤད་པ་ལ། འབྲེལ་བཀོད་པས་མཚམས་སྦྱར། ཆོས་སྐུའི་རང་བཞིན་རྒྱས་པར་བཤད། སྐབས་ཀྱི་སྒོ་ནས་མཇུག་བསྡུ་བའོ། ། དང་པོ་ནི། སྐད་ཅིག་མ་ཞེས་སོགས་ཏེ། འདིར་བྱང་ཆུབ་པའི་མིང་ཅན་ནི།
སྐད་ཅིག་མ་གཅིག་པའི་དང༌། ཆོས་ཀྱི་སྐུར་མངོན་པར་རྫོགས་པར་བྱང་ཆུབ་པའི་འོ། ། གཉིས་པ་ལ། རྟེན་སྐུ་བཤད་པ་དང༌། བརྟེན་པ་ཕྲིན་ལས་བཤད་པའོ། ། དང་པོ་ལ་གཉིས་ལས། མདོར་བསྟན་པ་ནི། དེ་ཡང་སོགས་སོ། ། རྒྱས་པར་བཤད་པ་ལ་གཉིས་ཏེ། རང་དོན་དོན་དམ་པའི་སྐུ་གཉིས་བཤད་པ་དང༌།
གཞན་དོན་ཀུན་རྫོབ་པའི་སྐུ་གཉིས་བཤད་པའོ། ། དང་པོ་ལ་གཉིས་ཏེ། སྟོབས་སོགས་ཡོན་ཏན་དང་དབྱེར་མེད་པའི་ཆོས་དབྱིངས་ངོ་བོ་ཉིད་སྐུར་བཤད་པ་དང༌། མཐར་ཐུག་གི་འགོག་བདེན་དབྱེར་མེད་པའི་ཡོན་ཏན་ལ་ཆོས་སྐུར་བཤད་པའོ། ། དང་པོ་ལ་གསུམ་ལས། མཚམས་སྦྱར་བ་ནི། དང་པོ་ངོ་བོ་ཉིད་ཀྱི་སྐུ་ཞེས་བྱ་སྟེ། འདིར་ངོ་བོ་ཉིད་ནི་དེ་བཞིན་ཉིད་ཀྱི་རྣམ་གྲངས་ཡིན་ལ། དེ་ལ་ཡང་ཐོས་བསམ་ལ་སྒྲོ་འདོགས་བཅད་པའི་དང༌། སྒོམ་བྱུང་གིས་ཉམས་སུ་མྱོང་བྱའི་ཆོས་དབྱིངས་གཉིས་ལས།
དང་པོ་ནི། མེད་པར་དགག་པ་སྟེ་སྒྲོ་འདོགས་ཀྱི་མཐའ་སེལ་བར་བྱེད་དོ། ། གཉིས་པ་ནི། གཟུང་འཛིན་དང་བྲལ་བའི་ཡེ་ཤེས་ཏེ་སྐུར་འདེབས་ཀྱི་མཐའ་སེལ་བར་བྱེད་དོ། ། འདིར་ནི་ཕྱི་མ་ཉིད་འཛིན་དགོས་པ་ཡིན་ཏེ། སྒྲོ་སྐུར་གྱི་མཐའ་གཉིས་དང་བྲལ་བའི་གློ་བུར་རྣམ་དག་གི་ཡེ་ཤེས་ལ་ངོ་བོ་ཉིད་སྐུར་འཇོག་པའི་ཕྱིར། རྩ་བ་ནི། རབ་འབྱོར་གྱིས། ཟག་པ་མེད་པའི་ཆོས་རྣམས་གང་ཡིན་ཞེས་ཞུས་པའི་ལན་དུ་བྱང་ཕྱོགས་སོ་བདུན་ནས་གཞི་ཐམས་ཅད་ཤེས་པ་ཉིད་ཀྱི་བར་སྟོན་བྱེད་མདོ་ཚན་ཉེར་གཅིག་ཆོས་ཅན། ཆོས་ཉིད་ངོ་བོ་ཉིད་ཀྱི་སྐུ་དང་རྟོགས་པ་ཡེ་ཤེས་ཆོས་ཀྱི་སྐུ་རྒྱས་པར་བཤད་པ་ཡིན་ཏེ།
ཞེས་སྦྱར། སྐུ་སྔ་མ་གཉིས་ལ་བཤད་བྱའི་མདོ་གཅིག་ལས་མེད་ཀྱང༌། སློབ་དཔོན་གྱིས་སངས་རྒྱས་སའི་རང་བཞིན་རྣམ་དག་གི་ཆ་གཞི་དུས་ནས་ཡོད་པ་དེ་དང༌། སྟོབས་སོགས་ཡོན་ཏན་གྱི་ཆ་ལྡོག་པས་སོ་སོར་ཕྱེ་ནས་སྐུ་དང་པོ་གཉིས་སོ་སོར་བཤད་པ་ཡིན་ནོ། ། སྐུ་སོ་སོའི་རྣམ་གཞག་ལྡོག་པས་འབྱེད་པ་མི་འཐད་ན་ནི་སྐུ་གསུམ་དུ་དབྱེ་བའང་མི་འཐད་པར་འགྱུར་རོ། ། འགྲེལ་པ་ལ་གསུམ་སྟེ། ངོ་བོ་ཉིད་སྐུའི་རང་བཞིན། དེ་ཇི་ལྟར་འཐོབ་པའི་ཚུལ། སྐུ་ལྷག་མ་གསུམ་ཐ་དད་དུ་འཇོག་པའི་རྒྱུ་མཚན་ནོ། ། དང་པོ་ཐུབ་པ་སངས་རྒྱས་བཅོམ་ལྡན་འདས་ཀྱི་ངོ་བོ་ཉིད་ཀྱི་སྐུ་ནི་ཟག་པ་མེད་པའི་ཡེ་ཤེས་མཐར་ཐུག་པ་གང་དག་ཡིན་པ་དེ་དག་གི་ངོ་བོ་ཉིད་རིགས་པས་དཔྱད་ན་སྐྱེ་བ་མེད་པའི་རང་བཞིན་གྱི་ངོ་བོ་ཉིད་འདི་ནི་ཆོས་ཅན།
སྐུ་བཞིའི་ཐོག་མར་བསྟན་པ་འདི་ཡིན་ཏེ། སྤང་བྱའི་དྲི་མ་རྣམས་རྣམ་པ་ཐམས་ཅད་དུ་གཉེན་པོས་རྣམ་པར་དག་ཅིང༌། དྲི་མ་དེ་ཡང་གློ་བུར་བ་ཉིད་ཀྱིས་ན་རང་བཞིན་གྱིས་རྣམ་པར་དབེན་པའི་མཚན་ཉིད་དུ་གྱུར་པ་སྟེ་དག་པ་གཉིས་དང་ལྡན་པའི་འཇིག་རྟེན་ལས་འདས་པའི་ཆོས་ཀྱི་དབྱིངས་ཀྱི་ངོ་བོ་ཉིད་ཡིན་པའི་ཕྱིར། ཆོས་དབྱིངས་དེ་ཡང་ཡོན་ཏན་གྱི་ཁྱད་པར་དྲན་པ་ཉེ་བར་གཞག་པ་ལ་སོགས་པ་ནས་རྣམ་མཁྱེན་ལ་ཐུག་པའི་ཡེ་ཤེས་རྣམས་ཀྱི་བདག་ཉིད་དོ། ། དེ་ཡང་སངས་རྒྱས་ཀྱི་སར་ནི་ཆོས་ཀྱི་དབྱིངས་ལས་མ་གཏོགས་པའི་ཆོས་གཞན་ཁས་མི་ལེན་པས་འོག་ནས་འཆད་པའི་ཡོན་ཏན་རྣམས་ཀྱང་ཆོས་ཀྱི་དབྱིངས་ཀྱི་ཡེ་ཤེས་སུ་འཆད་དགོས་ཀྱང༌། འགོག་ལམ་གྱི་དབྱེ་བས་སོ་སོར་འཆད་དོ། ། གཉིས་པ་ནི། ཡོན་ཏན་གྱི་ཁྱད་པར་དེ་ཡང་ཆོས་དབྱིངས་ལ་ངོ་བོ་ཉིད་ཀྱིས་གནས་པ་ཡིན་ནམ་ཞེ་ན། ཡོན་ཏན་གྱི་ཁྱད་པར་དེ་དག་ཆོས་ཅན། འཇིག་རྟེན་ལས་འདས་པའི་ལམ་གྱིས་འཐོབ་པ་ཡིན་གྱི།
གདོད་མ་ནས་གྲུབ་པ་མ་ཡིན་ཏེ། རྣམ་པར་ཤེས་པའམ་ཡེ་ཤེས་སྒྱུ་མ་ལྟ་བུས་ཆོས་ཐམས་ཅད་རང་བཞིན་མེད་པར་རྟོགས་པས་འཐོབ་པ་ཡིན་པའི་ཕྱིར། ཡོན་ཏན་དེ་དག་དང་དབྱེར་མེད་པའི་ངོ་བོ་ཉིད་ཀྱི་སྐུ་ཆོས་ཅན། གསར་དུ་བྱས་པ་མིན་ཏེ། རང་གི་ངོ་བོ་བཅོས་མ་མ་ཡིན་པའི་དོན་གྱིས་སོ། ། གསུམ་པ་ནི། སྐུ་ལྷག་མ་གསུམ་པོ་ཆོས་ཅན། རྫས་ཀྱི་སྒོ་ནས་ངོ་བོ་ཉིད་ཀྱི་སྐུ་དང་ཐ་མི་དད་པ་ཡིན་ཏེ། དོན་དམ་པར་ཆོས་ཀྱི་དབྱིངས་ཀྱི་ངོ་བོ་ཡིན་པའི་ཕྱིར། དེ་ལྟ་ན་ཡང་ཡང་དག་པའི་ཀུན་རྫོབ་ཏུ་ཐ་དད་པར་རྣམ་པར་འཇོག་པའི་རྒྱུ་མཚན་ཡོད་དེ།
གདུལ་བྱ་སོ་སོའི་སྣང་ཚུལ་ལ་ཇི་ལྟར་སྣང་བ་བཞིན་མོས་པས་རབ་ཏུ་ཕྱེ་བ་ཡིན་པའི་ཕྱིར། ཆོས་སྐུ་གཅིག་པུ་ལ་སྣང་ཚུལ་ཐ་དད་དུ་འཆར་བའི་རྒྱུ་མཚན་ནི། སངས་རྒྱས་དང་བྱང་ཆུབ་སེམས་དཔའ་དང་ཉན་ཐོས་ལ་སོགས་པའི་སྤྱོད་ཡུལ་དུ་ཆོས་ཀྱི་སྐུ་ཉིད་དང་ལོངས་སྤྱོད་རྫོགས་པའི་སྐུ་དང་མཆོག་གི་སྤྲུལ་པའི་སྐུའི་རྣམ་པར་སྣང་ལ། སྣང་བ་ལྟར་ཐ་སྙད་ཀྱི་ཚེ་གསུང་རབ་ལས་སྐུ་གསུམ་དུ་རྣམ་པར་གཞག་པ་ཡིན་ནོ་ཞེས་བསྟན་པའི་ཕྱིར། སྐུ་ལྷག་མ་གསུམ་ཆོས་ཉིད་ཀྱི་ངོ་བོར་གནས་པའི་ལུང་གི་ཤེས་བྱེད་ནི། ལུང་ལས། སྟོང་ཉིད་ཅེས་བྱ་ཤེས་པ་ལས། ། གཞན་ནི་འགའ་ཡང་ཡོད་མིན་ཏེ། ། གང་ཕྱིར་དབེན་པས་དབེན་གྱུར་ལས། ། ཐ་མ་དད་པ་ཉིད་དུ་འདོད། །
ཅེས་འབྱུང་བའི་ཕྱིར་རོ། ། ལུང་འདི་བརྒྱད་སྟོང་དོན་བསྡུའི་འགྲེལ་པར། བློའི་ནོར་ཅན་དག་གི་ལུགས་ལས་ཞེས་དྲངས་པ་དེ་ཡིན་མོད། ལུང་དེའི་དོན་ནི་དབུས་མཐའ་སོགས་བྱམས་པའི་གཞུང་གི་དགོངས་པ་མཐར་ཐུག་པ་ཡིན་ཏེ། གནས་ཚུལ་ལ་ཡོད་པའི་སྟོང་ཉིད་ཀྱི་ངོ་བོ་ཡེ་ཤེས་སུ་བཤད་པ་དང༌། དབེན་གྱུར་ཞེས་པ་གཞན་དབང་གི་ངོས་འཛིན་གཟུང་འཛིན་གཉིས་སྣང་གི་རྣམ་ཤེས་དེས་དབེན་པ་ཞེས་པ་ཆོས་དབྱིངས་ཡེ་ཤེས་ལས་ཐ་མི་དད་པ་ལ་འཆད་དགོས་པའི་ཕྱིར། དེའི་ཤེས་བྱེད་ཀྱང་ལུགས་དེར་ཀུན་བརྟགས་ཀྱི་ངོ་བོ་ནི་ཐ་སྙད་དུ་ཡང་ཡོད་པར་ཁས་མི་ལེན་པས་སོ། ། དེ་ལྟར་བཤད་པས་གྲུབ་པའི་དོན་ཀྱང་བྱང་ཆུབ་སེམས་དཔའ་དང་ཉན་རང་སོགས་ལ་སྐུ་དེ་དང་དེར་སྣང་བ་ནི་སྣང་མཁན་རང་གི་ཤེས་པར་འདུས་པས་ཡང་དག་པ་མིན་པའི་ཀུན་ཏུ་རྟོག་པ་དང་འཛིན་པ་ཀུན་བརྟགས་སུ་འཆད་དགོས་པ་དེའི་ཕྱིར། ཀུན་རྫོབ་པའི་སྐུ་ཞེས་བྱ་བ་ཡིན་ནོ། ། གཉིས་པ་ལ་གཉིས་ལས།
དང་པོ་ནི། དེ་ལྟར་སོགས་ཏེ། སངས་རྒྱས་ཀྱི་སར་གསར་བྱུང་གི་ཡོན་ཏན་རྣམས་ངོ་བོ་ཉིད་སྐུར་མི་བཞེད་པའི་དོན་ཡིན་ལ། འཕགས་པས་ནི་སངས་རྒྱས་ཁོ་ནའི་སྤྱོད་ཡུལ་དུ་གང་གྱུར་པ་དེ་ཐམས་ཅད་སངས་རྒྱས་ཀྱི་ཡེ་ཤེས་ཉིད་ཡིན་ལ། དེ་ཡང་མཐར་ཆོས་དབྱིངས་ལས་གཞན་དུ་མེད་པས་ངོ་བོ་ཉིད་ཀྱི་སྐུ་ཁོ་ནར་བཞེད། སློབ་དཔོན་གྱིས་ཀྱང་ཇི་སྐད་དུ། དོན་དམ་པར་ཆོས་ཉིད་ཀྱི་ངོ་བོ་ཞེས་པས་དོན་འདི་ཉིད་ངེས་པར་བཞེད་དགོས་ཀྱང༌། འོག་ནས་རྩོད་ལན་གྱི་དོན་གང་ཡིན་བརྟག་པར་བྱའོ། ། གཉིས་པ་དངོས་གྱི་དོན་ལ་གསུམ་སྟེ། ཆོས་སྐུའི་རང་བཞིན།
ཡོན་ཏན་གྱི་ཁྱད་པར། རྩོད་པ་སྤང་བའོ། ། དང་པོ་ལ་གསུམ་སྟེ། ཡེ་ཤེས་ཀྱི་སྐུ་ལོགས་པར་བཞག དེ་ལྟར་མི་འདོད་པ་དགག དེ་ལ་རྩོད་པ་སྤང་བའོ། ། དང་པོ་ལ། རྩ་བ་ནི། འདིར་ཟག་མེད་ཀྱི་ཡེ་ཤེས་སྡེ་ཚན་ཉེར་གཅིག་ཏུ་ཕྱེ་བ་ཆོས་ཅན། དགོས་པ་ཡོད་དེ།
སངས་རྒྱས་ཀྱི་སས་བསྡུས་པའི་ཡེ་ཤེས་ཀྱི་སྐུ་མེད་པའི་ལོག་རྟོག་བཀག་ནས། གནས་ཚུལ་གྱི་སངས་རྒྱས་ཐམས་ཅད་གཟུང་འཛིན་གཉིས་མེད་ཀྱི་ཡེ་ཤེས་སུ་བསྡུ་བའི་ཆེད་ཡིན་པས་སོ། ། འགྲེལ་པ་ལ། ཡོན་ཏན་སོ་སོར་དབྱེ་བ་དང༌། ཐམས་ཅད་ཆོས་སྐུར་བསྡུ་བའོ། ། དང་པོ་ནི། དྲན་པ་ཉེར་གཞག་སོགས་ནས་བྱང་ཆུབ་ཕྱོགས་མཐུན་གྱི་ཆོས་རྣམས་སངས་རྒྱས་ཀྱི་སར་ཡོད་པ་ནི་ཆོས་ཅན། ཆོས་ཀྱི་སྐུ་ཡིན་ཏེ། ཟག་བཅས་མ་ལུས་པ་གནས་ཡོངས་སུ་གྱུར་པའི་ཆོས་ཡིན་པའི་ཕྱིར། འོག་མ་ཉི་ཤུ་ལ་ཡང་དེ་བཞིན་དུ་སྦྱར་ཏེ།
ཚད་མེད་པ་སོགས་ནི་གཞུང་ཇི་ལྟ་བ་བཞིན་ཏེ་སྔར་བཤད་ཟིན་ཏོ། ། ཟད་པར་བཅུ་ནི་བསམ་གཏན་གྱི་དངོས་གཞི་ལ་བརྟེན་ནས་དམིགས་ཡུལ་ས་ནས་བཟུང་སྟེ། རྣམ་པར་ཤེས་པ་ཞེས་བྱ་བའི་བར་གཟུང་བའི་རྣམ་པས་ཡུལ་མཐའ་དག་ལ་ཁྱབ་པར་སྤྲོ་བའི་ཏིང་ངེ་འཛིན་ཤེས་རབ་མཚུངས་ལྡན་དང་བཅས་པ་རྣམས་སོ། ། ཟད་པར་དང་མཐའ་དག་དང་མཐའ་ཡས་རྣམས་མིང་གི་རྣམ་གྲངས་ཡིན་ལ། བོད་སྔ་མ་རྣམས་སངས་རྒྱས་ཀྱི་སར་ཡང་བཅུ་པོ་འཁྲུལ་ཤེས་སུ་འདོད་མོད། སངས་རྒྱས་ཀྱི་ཡེ་ཤེས་ལ་ས་སོགས་ཕྱི་རོལ་གྱི་དོན་དང་ནམ་མཁའ་དང་རྣམ་ཤེས་དོན་གཞན་དེར་སྣང་བ་མིན་གྱི། ཡེ་ཤེས་ཉིད་ས་སོགས་ཀྱི་རྣམ་པར་སྤྲོས་པའི་མཁྱེན་པར་འཆད་དགོས་པས་སོ། ། དེར་མ་ཟད་རྣམ་ཐར་དང་ཟིལ་གནོན་གྱི་ཚེ་ཡང་ཕྱི་རོལ་གྱི་གཟུགས་སོགས་ཀྱི་རྣམ་པ་དངོས་སུ་སྣང་བ་མིན་གྱི། ཡེ་ཤེས་ཉིད་དེ་དང་དེའི་རྣམ་པར་འཆར་ནུས་པའོ། ། གཞན་དུ་ན་རྣལ་འབྱོར་གྱི་ས་གཉིས་པས་བསྟན་པའི་ལམ་རིམ་དོན་མེད་པར་འགྱུར་རོ། །
ཟིལ་གནོན་བརྒྱད་ནི་ཕལ་ཆེར་གཞུང་ཇི་ལྟ་བ་བཞིན་ཏེ། ཟིལ་གནོན་དང་པོ་བཞི་རྣམ་ཐར་དང་པོ་གཉིས་ལ་བརྟེན་ནས་བསྒྲུབ་དགོས་པ་དང༌། ཟིལ་གྱིས་གནོན་བྱེད་ཞི་གནས་ལ་བཤད། ཕྱི་མ་བཞི་སྡུག་པའི་རྣམ་ཐར་གྱིས་བསྒྲུབ་པ་དང༌། ཟིལ་གྱིས་གནོན་བྱེད་ལྷག་མཐོང་ལ་བཤད། ཡོངས་སུ་དག་པ་བཞི་ནི། རྟེན་ལུས་འདོར་ལེན་དང༌། དམིགས་པ་སྤྲུལ་བསྒྱུར་དང༌། ཐུགས་ཏིང་ངེ་འཛིན་མང་པོ་དང༌། ཡེ་ཤེས་གཟུངས་ཀྱི་སྒོ་དཔག་ཏུ་མེད་པ་རྙེད་པས་ན་རྟེན་སོགས་ཡོངས་སུ་དག་པའོ། །
དབང་བཅུ་ལ། ཚེ་ལ་དབང་བ་ནི་བསམ་གཏན་གྱི་རབ་མཐའ་ལ་བརྟེན་ནས་ཚེ་བསྐལ་པ་མང་པོར་བྱིན་གྱིས་རློབ་ནུས་པ་དང༌། དེ་ལ་བརྟེན་ནས་སེམས་དཔའི་ཏིང་ངེ་འཛིན་གྲངས་མེད་པ་ལ་འཇུག་པ་དང༌། ཡོ་བྱད་ཀྱི་ཆར་འབེབས་ནུས་པ་དང༌། མྱོང་འགྱུར་གྱི་ལས་གཞན་གཉིས་མཐོང་ཆོས་ལ་བསྒྱུར་ནུས་པ་དང༌། གོང་མའི་དངོས་གཞི་ལས་མ་ཉམས་བཞིན་དུ་འདོད་པར་སྐྱེ་ནུས་པ་དང༌། སྨོན་ལམ་དཔག་མེད་འགྲུབ་པ་དང༌། རྫུ་འཕྲུལ་མཐའ་ཡས་སྟོན་ནུས་པ་དང༌། སོ་སོར་ཡང་དག་པར་རིག་པ་བཞིའི་ཡེ་ཤེས་ལ་དབང་བ་དང༌། གསུང་རབ་ཡན་ལག་བཅུ་གཉིས་ལ་སོགས་པ་རྣམས་གདུལ་བྱའི་བསམ་པ་དང་མཐུན་པར་སྟོན་པ་ལ་དབང་འབྱོར་བའོ། །
དེ་ནས་གཞན་རྣམས་ནི་གཞུང་ཇི་ལྟ་བ་བཞིན་དུ་འདོན་པ་ཉིད་ཀྱིས་རྟོགས་པར་སླ་ལ། དང་ཞེས་བྱ་བའི་སྒྲས་ནི་མཁྱེན་པ་གཞན་གཉིས་བསྡུ་བ་ཡིན་ཏེ། མདོ་ཉིད་ལས་དེ་ལྟར་གསལ་བའི་ཕྱིར། སྔར་བཤད་པ་ཞེས་པ་འདི་ལ་བཤད་ཚུལ་གཉིས་ཏེ། སྐབས་དང་པོར་འཕགས་པ་གསུམ་པོ་ཁོ་ནའི་རྒྱུ་དང་འབྲེལ་བར་བཤད་པ་གཅིག་དང༌། སྐབས་གཉིས་པར་གཞི་ལམ་རྣམ་གསུམ་སྐྱེ་མེད་དུ་ཤེས་པའི་ཆ་ནས་མཁྱེན་པ་གསུམ་དུ་འཇོག་པའི་ཚུལ་དང་གཉིས་ལས། འདིར་ནི་ཕྱི་མའི་དབང་དུ་བྱས་པ་ཡིན་ལ། དེ་ཙམ་གྱིས་གཞི་ཤེས་པ་དང༌། ལམ་ཤེས་པར་འཇོག་ནུས་པ་ཡང་གདུལ་བྱ་ཐེག་དམན་དང་བྱང་ཆུབ་སེམས་དཔའི་རིགས་ཅན་རྗེས་སུ་འཛིན་ནུས་པས་ཡིན་པ་ལ། ཡུལ་ནི་རྣམ་པ་གསུམ་པོ་རྒྱུ། །
ཞེས་པ་ཡང་དོན་དེ་ལ་འཇོག་པའི་ཕྱིར། གཉིས་པ་ནི། བྱང་ཆུབ་ཀྱི་ཕྱོགས་དང་མཐུན་པ་ལ་སོགས་པ་གཟུང་འཛིན་གྱི་སྤྲོས་པ་མེད་པའི་ཡེ་ཤེས་ཀྱི་བདག་ཉིད་ཟག་བཅས་མ་ལུས་པའི་གནས་ཡོངས་སུ་གྱུར་པས་མངོན་པར་རྫོགས་པར་བྱང་ཆུབ་པ་ཉིད་དུ་གྱུར་པ་ཐམས་ཅད་ཆོས་ཅན། ངོ་བོ་ཉིད་ཀྱི་སྐུ་ལས་ལོགས་སུ་ཆོས་ཀྱི་སྐུ་ཞེས་བྱ་བར་མངོན་པར་བརྗོད་པ་ཡིན་ཏེ། གནས་གྱུར་མཐར་ཐུག་པའི་ཡེ་ཤེས་ཡིན་པས་སོ། ། འདིར་གནས་ཤེས་པ་ནི་གཞི་དུས་ཀྱི་ཀུན་གཞི་ཡིན་ལ། དེ་ལ་ཟག་མེད་ཡེ་ཤེས་ཀྱི་ཆ་དང༌། ཟག་བཅས་རྣམ་ཤེས་ཀྱི་ཆ་གཉིས་ལས། ཕྱི་མ་ལ་ཡང་ཉོན་མོངས་པ་དང་རྣམ་པར་རྟོག་པའི་ས་བོན་གྱི་ཆ་དང༌། རྣམ་སྨིན་གྱི་ཆ་གཉིས་རྣམས་སོ། །
གྱུར་པ་ཞེས་བྱ་བ་ནི། ཟག་བཅས་ཀྱི་ཆ་དེ་དག་གཉེན་པོའི་སྟོབས་ཀྱིས་གཞན་དུ་སོང་ནས་ཡེ་ཤེས་ཀྱི་ཆ་དེ་སྒྲིབ་བྲལ་གྱི་ངོ་བོ་ཉིད་དུ་གྱུར་པའོ། ། དེ་དུས་ཀྱི་གཉེན་པོ་དེ་ཀུན་གཞིའི་ཡེ་ཤེས་ཀྱི་ངོར་སྐྱེ་བ་ཡིན་ནམ་ཞེ་ན། རྣམ་ཤེས་ཚོགས་བརྒྱད་པོའི་འཛིན་རྣམ་གྱི་ཆ་ལ་དབྱེ་བ་མ་བཤད་པས་མཐར་ཐུག་དེ་ལྟར་ཁས་བླངས་ཀྱང་མི་འགལ་བ་ནི་བདེ་གཤེགས་སྙིང་པོའི་ངོས་འཛིན་ལས་ཀྱང་རྟོགས་ནུས་ཏེ། སྙིང་པོ་དེ་ཉིད་སྟོབས་སོགས་ཡོན་ཏན་དང་དབྱེར་མེད་དུ་སྐྱེ་དགོས་པའི་ཕྱིར། དེ་ལྟ་ན་ཡང་རེ་ཞིག་གོ་སླ་བར་འཆད་པ་ནི། ཡིད་ཀྱི་རྣམ་པར་ཤེས་པའི་སྟེང་གི་འཛིན་རྣམ་གང་ཡིན་པ་དེ་འཇིག་རྟེན་ལས་འདས་པའི་བར་ཆད་མེད་ལམ་གྱི་ངོ་བོར་བསྒྲུབས་ནས། གྲུབ་ཟིན་པ་དེའི་ཚེ་ཟག་བཅས་ཀྱི་ས་བོན་མ་འོངས་པ་ན་འཇོག་པ་ཐམས་ཅད་ཁེགས་ནས་རྣམ་སྨིན་རྒྱུན་ཆད་པ་ན་ཀུན་གཞིའི་ཡེ་ཤེས་ཀྱི་ཆ་མེ་ལོང་ལྟ་བུའི་ཡེ་ཤེས་ཀྱི་ངོ་བོར་འཁྲུངས་པ་དེ་ལ་གནས་གྱུར་མཐར་ཐུག་པ་ཞེས་བྱ་བའི་ཐ་སྙད་མཛད་པ་ཡིན་ནོ། ། དེའི་ཚེ་མེ་ལོང་ལྟ་བུའི་ཡེ་ཤེས་དེ་ཉིད་རྫས་སུ་ན་ཆོས་དབྱིངས་ཡེ་ཤེས་ལས་གཞན་མ་ཡིན་ཀྱང༌། གདུལ་བྱ་གཉིས་སྣང་ཅན་གྱི་ཤེས་པ་ལ་ལྟོས་ནས་གནས་ཚུལ་གྱི་ལོངས་སྤྱོད་རྫོགས་སྐུ་དང༌།
དེ་ཉིད་འཕགས་པའི་གང་ཟག་གི་གཟུགས་ཅན་དུ་སྣང་བ་ལ་སྣང་ཚུལ་གྱི་ལོངས་སྐུ་ཞེས་འཇོག་ལ། འགྲེལ་པ་འདིར་ནི་སྔ་མ་དེ་རྟོགས་ཡེ་ཤེས་ཆོས་སྐུ་དང༌། ཕྱི་མ་ལོངས་སྤྱོད་རྫོགས་སྐུའི་ངོས་འཛིན་དང༌། ཆོས་དབྱིངས་ཡེ་ཤེས་ལ་ངོ་བོ་ཉིད་ཀྱི་སྐུར་མཛད་པ་ཡིན་ནོ། ། དེ་ལྟར་ཆོས་ཀྱི་སྐུའི་རྣམ་གཞག་སྐུ་གསུམ་ལས་ལོགས་སུ་འཆད་པ་འདི་ནི་སྔོན་གྱི་འགྲེལ་མཛད་ཁ་ཅིག་གི་བཞེད་པ་སྟེ། སློབ་དཔོན་རང་གི་ལུགས་ཀྱང་དེ་ཉིད་དོ། ། གཉིས་པ་མི་འཐད་པའི་ཕྱོགས་དགག་པ་ལ་གཉིས་ཏེ། ཕྱོགས་སྔ་མ་བཞག་པ་དང༌། དེ་སུན་འབྱིན་པའོ། ། དང་པོ་ནི།
འཕགས་པ་གྲོལ་སྡེ་སོགས་གཞན་དག་ནི་ཐུབ་པའི་ངོ་བོ་ཉིད་སྐུ་ནི་ཞེས་བྱ་བ་ལ་སོགས་པའི་ཚིགས་སུ་བཅད་པ་སྒྲ་ཇི་བཞིན་པ་ཉིད་དུ་འཇིག་རྟེན་ལས་འདས་པའི་ཟག་པ་མེད་པའི་ཆོས་སྡེ་ཚན་ཉེར་གཅིག་པོ་རྣམས་ཁོ་ན་ངོ་བོ་ཉིད་སྐུའི་ཡོན་ཏན་དུ་ཁས་བླངས་ནས། ཡོན་ཏན་དེ་དག་གི་རང་བཞིན་སྐྱེ་བ་མེད་པ་ཉིད་གང་ཡིན་པ་དེའི་མཚན་ཉིད་ཅན་ནི་ངོ་བོ་ཉིད་ཀྱི་སྐུ་ཡིན་ཏེ། ཡོན་ཏན་དེ་དག་གི་ངོ་བོ་ཉིད་དམ་ཆོས་ཉིད་ཡིན་པའི་ཕྱིར། འོ་ན་ཡོན་ཏན་དེ་དག་དེའི་ཆོས་ཉིད་མིན་པའི་ཕྱིར། ངོ་བོ་ཉིད་ཀྱི་སྐུར་ནི་མི་རིགས་ཤིང༌། ཆོས་ཀྱི་སྐུར་ནི་བརྗོད་པ་ཡིན། ། ཞེས་གསུངས་པས་སྐུ་ལོགས་པར་འཇོག་རིགས་སོ། ། ཞེ་ན། སྡེ་ཚན་ཉེར་གཅིག་པོ་དེ་ཉིད་ཀྱང་ངོ་བོ་ཉིད་དང་དབྱེར་མེད་པའི་ཕྱིར། ཆོས་ཉིད་ཀྱི་སྐུ་ཡིན་པས་གཞུང་དུ།
ཆོས་ཉིད་སྐུ་ཞེས་བརྗོད་པ་ཡིན། ཞེས་འགོད་རྒྱུ་ཡིན་ཀྱང༌། སྡེབ་སྦྱོར་གྱི་དབང་གིས་ངོ་བོའི་རྐྱེན་ཏ་མི་མངོན་པར་བྱས་ནས་ཆོས་ཀྱི་སྐུའོ་ཞེས་བསྟན་ཏོ། ། ཞེས་རྣམ་པར་བཤད་ནས། ཆོས་ཀྱི་སྐུ་སྡེ་ཚན་ཉེར་གཅིག་པོ་གང་དག་གི་རང་བཞིན་གྱི་མཚན་ཉིད་ཅན་ཡིན་པའི་ངོ་བོ་ཉིད་ཀྱི་སྐུ་དེའི་ཡོན་ཏན་དུ་གྱུར་པའི་ཟག་པ་མེད་པའི་ཆོས་སྡེ་ཚན་ཉེར་གཅིག་པོ་དེ་དག་ཀྱང་གང་ཡིན་ཞེ་ན། བྱང་ཆུབ་ཕྱོགས་མཐུན་ཚད་མེད་དང༌། ། ཞེས་བྱ་བ་ལ་སོགས་པའི་ཚིག་ལེའུར་བྱས་པ་ལ་འཇུག་པར་བྱེད་དོ། ། ཞེས་འཆད། འདིར་འཕགས་པའི་དགོངས་པ་ནི། སངས་རྒྱས་ཀྱི་སར་ཆོས་ཀྱི་དབྱིངས་ལས་མ་གཏོགས་པའི་ཆོས་གཞན་མེད་པས་ན་ངོ་བོ་ཉིད་སྐུའི་ཡོན་ཏན་མཚན་དཔེ་སོགས་ལོངས་སྐུ་ཉིད་ཡིན་པ་དང༌།
སྤྲུལ་སྐུའི་བྱེད་པ་པོ་ལ་ཡང་ཡོད་པའི་ཕྲིན་ལས་རྣམས་སྤྲུལ་སྐུ་ཉིད་དུ་འཆད་དགོས་པ་ཡིན་ནོ། ། འོ་ན་ལོངས་སྤྲུལ་གཉིས་ཀྱང་སྐུ་ལོགས་སུ་བཞག་མི་རིགས་པར་འགྱུར་ཏེ། གནས་ཚུལ་གྱི་ལོངས་སྤྲུལ་གཉིས་ཆོས་ཀྱི་དབྱིངས་ཉིད་ཡིན་པའི་ཕྱིར་སྙམ་ན། གནས་ཚུལ་ལ་སངས་རྒྱས་ཀྱི་ཡོན་ཏན་ཇི་སྙེད་པ་ངོ་བོ་ཉིད་སྐུར་འདུས་པ་དང༌། གཞུང་འདིར་གདུལ་བྱ་གཞན་སྣང་གི་སྐུ་གཉིས་ལོགས་སུ་བཞག་པ་དང་གསུམ་མོ་ཞེས་བྱ་བ་ནི་འཕགས་པའི་བཞེད་པའོ། ། གཉིས་པ་དེ་སུན་འབྱིན་པ་ནི་གཞན་དག་ན་རེ། རྒྱན་འདིར་སྐུ་གསུམ་ཁོ་ནའི་རྣམ་གཞག་འཆད་པ་དེ་དག་གི་ལྟར་ན་རྣལ་འབྱོར་པའི་ཀུན་རྫོབ་ཏུ་སྟེ། བསྟན་བཅོས་སུ་བདེན་པ་གཉིས་དང་བཞིའི་རྣམ་གཞག་བྱེད་པ་དེའི་ཚེ་ན་སངས་རྒྱས་ཀྱི་སར་ཁྱད་པར་གསུམ་ལྡན་གྱི་སེམས་དང་སེམས་ལས་བྱུང་བ་གདོན་མི་ཟ་བར་ཁས་བླངས་དགོས་པ་རྣམས་ཆོས་ཅན། ཇི་ལྟར་སངས་རྒྱས་ཀྱི་སས་བསྡུས་ཏེ། སྐུ་གསུམ་པོ་གང་དུ་ཡང་མི་འདུ་བའི་ཕྱིར།
ཁྱད་པར་གསུམ་པོ་གང་ཞེ་ན། ཀུན་རྫོབ་ཏུ་དོན་ཁྱད་པར་ཅན་གཟུགས་སྐུ་གཉིས་ཀྱི་སྣང་བ་བསྐྱེད་པའི་ཆོས་སྟོན་པ་ལ་སོགས་པའི་དོན་གྱི་བྱ་བ་མཛད་པ་དང༌། སྤངས་པའི་ཁྱད་པར་གནས་ཡོངས་སུ་གྱུར་པས་གྱུར་པ་དང༌། ངོ་བོའི་ཁྱད་པར་གཟུང་འཛིན་གཉིས་སུ་མེད་པའི་ཡེ་ཤེས་སོ། ། སུན་འབྱིན་འདིའི་དོན་ནི། སངས་རྒྱས་ཀྱི་སར་ལམ་དང་འགོག་པའི་བདེན་པ་སོ་སོའི་རྣམ་གཞག་དང༌། ཀུན་རྫོབ་དང་དོན་དམ་པའི་བདེན་པ་སོ་སོའི་རྣམ་གཞག་བྱེད་དགོས་པ་དེའི་ཚེ་འགོག་བདེན་ཁོ་ན་ངོ་བོ་ཉིད་སྐུར་འཇོག་གི་ལམ་བདེན་ལ་དེར་མི་འཇོག་པ་དང༌། རྟོགས་པ་དང་དབྱེར་མེད་པའི་སྤངས་པ་དོན་དམ་པའི་བདེན་པར་འཇོག་ཀྱང༌། སྤངས་པ་དང་དབྱེར་མེད་པའི་རྟོགས་པ་ཟད་པར་དང་ཟིལ་གནོན་སོགས་ཀུན་རྫོབ་པའི་བདེན་པར་འཇོག་དགོས་པའོ། ། དེ་ཡང་སངས་རྒྱས་ཀྱི་སས་བསྡུས་པའི་ཀུན་རྫོབ་མི་བཞེད་ཀྱང༌།
སངས་རྒྱས་ཀྱི་སའི་ཀུན་རྫོབ་ཀྱི་ཡོན་ཏན་སྣ་ཚོགས་པ་ལ་སྣང་བ་རྣམས་ཀྱི་དབང་དུ་བྱས་སོ། ། གསུམ་པ་རྩོད་པ་སྤང་བ་ནི། ཕྱོགས་སྔ་མའི་ཚུལ་འཛིན་པ་ཁ་ཅིག་ནི་ཟག་མེད་སྡེ་ཚན་ཉེར་གཅིག་པོ་ལ་སྐུ་ལོགས་པའི་རྣམ་གཞག་བྱེད་ན། ལུས་རྣམ་གཞག་ཏུ། ངོ་བོ་ཉིད་ལོངས་རྫོགས་བཅས་དང་ཞེས་པར་ངོ་བོ་ཉིད་ཅེས་བྱ་བའི་སྒྲའི་མཇུག་ཐོགས་སུ་ཆོས་ཀྱི་ཞེས་བྱ་བའི་སྒྲ་འབྱུང་རིགས་པ་ལས་མི་འབྱུང་བས་ན་སྐུ་ནི་གསུམ་ཁོ་ན་ཡིན་ཞེས་ཟེར། ཕྱོགས་ཕྱི་མ་འཛིན་པ་གཞན་དག་ན་རེ། ཚིག་ལེའུར་བྱས་པ་སྦྱར་བདེ་བའི་ངོར་དང༌། ཡེ་ཤེས་ཁོ་ན་དང་མཛད་པ་ལྷན་ཅིག་སྦྱར་བའི་ཕྱིར་ཡིན་པས་ན་དགོས་པ་ཉེ་བར་བསྟན་པའི་ཤུགས་ཀྱིས་ཆོས་སྐུ་ཐ་མར་བཞག་པ་དེ་སྐད་དུ་གསུངས་པ་ཡིན་ནོ། ། ངོ་བོ་ཉིད་སྐུ་ལས་ཆོས་སྐུ་ལོགས་སུ་འཇོག་ཚུལ་འཐད་པ་དེའི་ཕྱིར་ཕྱོགས་གཞན་སྔགས་ཀྱི་ཐེག་པ་ནས་ངོ་བོ་ཉིད་སྐུ་དང༌། ཆོས་ཀྱི་སྐུ་སོ་སོར་ཕྱེ་ནས་སྐུ་བཞིར་གསུངས་པ་ཐམས་ཅད་ཀྱང་མི་འགལ་ཏེ་རིགས་ཤིང་འཐད་པར་ཁོང་དུ་ཆུད་པར་བྱའོ། །
ཞེས་ཟེར་རོ། ། གཉིས་པ་ཡོན་ཏན་གྱི་ཁྱད་པར་ལ། ཉོན་མོངས་མེད་པའི་ཡོན་ཏན་དང༌། སྨོན་ནས་མཁྱེན་པའི་ཡོན་ཏན་བཤད་པའོ། ། དང་པོ་ལ་གསུམ་ལས། མཚམས་སྦྱར་བ་ནི། ཉན་ཐོས་སོགས་སོ། ། རྩ་བ་ནི། མདོ་ལས་སངས་རྒྱས་དང་ཉན་ཐོས་སོགས་ཀྱི་ཉོན་མོངས་པ་མེད་པའི་ཏིང་ངེ་འཛིན་དང༌། སྨོན་ནས་མཁྱེན་པའི་ཁྱད་པར་ཕྱེ་ནས་གསུངས་པ་ཆོས་ཅན།
རིགས་ཅན་གཞན་ཡང་མཚོན་པར་ནུས་ཏེ། འཕགས་པ་གཞན་དང་ཐུན་མོང་བའི་ཡོན་ཏན་གཞན་རྣམས་ལའང་དེ་ལྟར་མཚོན་ནུས་པའི་ཕྱིར། འགྲེལ་པ་ནི། གཞུང་ཇི་ལྟ་བ་བཞིན་ནོ། ། གཉིས་པ་ལའང་མཚམས་སྦྱར་སོགས་གསུམ་ནི་གཞུང་ཇི་ལྟ་བ་བཞིན་ནོ། ། གསུམ་པ་རྩོད་པ་སྤང་བ་ལ་གཉིས་ཏེ། ཆོས་སྐུ་རྟག་པར་བཤད་པ་ལ་རྩོད་པ་སྤང་བ་དང༌། ཁྱབ་རྟག་གཉིས་ཀ་ལ་རྩོད་པ་སྤང་བའོ། ། དང་པོ་ལ། རྩོད་ལན་གཉིས་ལས།
དང་པོ་རྩོད་པའི་ཡུལ་ནི། གོང་དུ་རྟག་གནས་དང་ཞེས་པའོ། ། དང་པོ་ལ་མཚམས་སྦྱར་བ་ནི། དུས་རྟག་ཏུ་སེམས་ཅན་གྱི་དོན་ཇི་ལྟར་མི་མཛད་པར་ཐལ། རྟག་ཏུ་ཐུགས་རྗེ་ཆེན་པོའི་ཆོས་ཀྱི་དབྱིངས་ཀྱི་ངོ་བོ་ཉིད་ལ་བཞུགས་པའི་ཕྱིར། ལན་ལ་གཉིས་ཏེ་སྐལ་ལྡན་ལ་སྣང་བའི་དཔེ་བསྟན་པ་དང༌། སྐལ་མེད་ལ་མི་སྣང་བའི་དཔེ་བསྟན་པའོ། ། དང་པོ་ལ། མཚམས་སྦྱར་བ་ནི། ཞེས་བྱ་བའི་སོགས་ཏེ།
རྒྱུ་ནི་ཞེས་སོགས་ནས། རྩ་བའི་ཚིགས་བཅད་ཚན་པ་གསུམ་ལ་ཡུམ་གྱི་མདོ་དང་སྦྱོར་རྒྱུ་མེད་དོ། ། འགྲེལ་པ་ལ། ཆོས་སྐུ་སེམས་ཅན་གྱི་དོན་ལ་རྟག་ཏུ་ཞུགས་པར་བསྟན། སྣང་བ་དང་མི་སྣང་བའི་རྒྱུ་ཚོགས་སོ་སོར་ངེས་པའོ། ། དང་པོ་ནི། སངས་རྒྱས་བཅོམ་ལྡན་འདས་ནི་དུས་ཐམས་ཅད་དུ་ཡིད་བཞིན་གྱི་ནོར་བུ་ལྟར་སེམས་ཅན་ཐམས་ཅད་ལ་ཉེ་རིང་མེད་པ་ཉིད་དུ་ཉེ་བར་གནས་སོ། ། དེ་ལྟར་གནས་ཀྱང་གདུལ་བྱ་ལ་སྣང་བ་དང་མི་སྣང་བའི་ཁྱད་པར་འབྱུང་སྟེ། སེམས་ཅན་འགའ་ཞིག་ལ་སངས་རྒྱས་ཀྱི་གཟུགས་ཀྱི་སྐུ་དེ་དང་དེས་གསུངས་པའི་དམ་པའི་ཆོས་དེར་སྣང་བའི་རྒྱུ་ཚོགས་གྲངས་ཚང་བ་ནི་དེ་དང་འཚམས་པར་མངོན་པར་མཐོང་བ་དང་ངེས་པར་ལེགས་པའི་དོན་གྱི་བྱ་བ་མཛད་པའི་ཕྱིར་དང༌། འགའ་ཞིག་ལ་རང་གི་ལས་ཀྱིས་བསྐྱེད་པས་དེར་སྣང་བའི་རྒྱུ་ཚོགས་མ་ཚང་བས་ན་འབྲས་བུ་སྨིན་པར་མཛད་པར་མི་སྣང་ངོ་སྙམ་དུ་དགོངས་པ་ཡིན་པས་སོ། །
རྒྱུ་ཚོགས་གང་ཞེ་ན། གདུལ་བྱ་རང་གི་བསོད་ནམས་དང་དེའི་དོན་བྱ་བའི་ཕྱིར་དུ་སངས་རྒྱས་རང་གིས་བཏབ་པའི་སྔོན་གྱི་སྨོན་ལམ་གྲུབ་པའོ། ། བསོད་ནམས་ཀྱི་ཁྱད་པར་ནི། སྔོན་གྱི་དུས་སུ་སངས་རྒྱས་སོགས་ལ་དམིགས་པའི་དགེ་བའི་རྩ་བའི་ས་བོན་བསྐྱེད་པ་དེ་རྒྱུ་དང་རྐྱེན་གྱིས་ཡོངས་སུ་བརྟས་པར་གྱུར་ནས། སེམས་ཅན་གང་ལ་གང་གི་དུས་སྟོན་པ་ལ་སོགས་པའི་བྱ་བ་མཛད་ན་ཡུན་རིང་དུ་འཕྲོད་པར་གྱུར་པ་དེའི་ཚེ་ནའོ། ། རྐྱེན་ཇི་ལྟ་བུ་ཞེ་ན། ཚེ་འདིར་དགེ་བའི་བཤེས་གཉེན་ལ་སོགས་པ་དང་ཕྲད་པས་སོ། ། གཉིས་པ་ལ་གསུམ་སྟེ། གསུམ་ཀ་ཡང་གཞུང་ཇི་ལྟ་བ་བཞིན་ནོ། ། གཉིས་པ་ལ་རྩོད་པ་ནི།
ཡེ་ཤེས་ཀྱི་བདག་ཉིད་ཅན་གྱི་ཆོས་ཀྱི་སྐུ་ཆོས་ཅན། ཇི་ལྟར་ཁྱབ་པ་དང་རྟག་པ་ཞེས་བརྗོད་དེ། རྣལ་འབྱོར་པ་སོ་སོར་ངེས་པའི་རྒྱུད་ཀྱི་རྟེན་ལ་ཡོད་པའི་ཕྱིར་དང༌། སྐད་ཅིག་རེ་རེ་ལ་འབྱུང་བའི་ཕྱིར་ཞེ་ན། རྩོད་པའི་ཡུལ་ནི། རྟག་གནས་དང་ཞེས་པར་ཁྱབ་པ་ཉིད་ཀྱང་ཁས་བླངས་པའོ། ། ལན་ལ། རྩ་འགྲེལ་གཉིས་ཀ་གཞུང་བཞིན་ཏེ། འདིར་རྟག་པ་ནི་རྒྱུན་གྱི་རྟག་པ་སྟེ་འདུས་མ་བྱས་པའང་ཆོས་སྐུའི་རྟེན་རང་བཞིན་རྣམ་དག་གི་ཆ་ལ་དགོངས་ནས་རྒྱུ་རྐྱེན་གྱིས་གསར་དུ་མ་བཅོས་པ་དང༌། རྟག་པ་དང་བརྟན་པ་དང་གཡུང་དྲུང་དུ་གསུངས་སོ། །
དངོས་པོ་ཐམས་ཅད་མི་རྟག་པར་འཆད་པའི་ཚེ་ནི་སྐད་ཅིག་མར་ཁས་ལེན་ཏེ། འདིར་སྐད་ཅིག་རེ་རེ་ལ་འབྱུང་བས་ཞེས་པ་ཚད་གྲུབ་ཏུ་བྱས་པས་སོ། ། དེ་བས་ན་རྒྱུན་གྱིས་རྟག་པ་འདི་ནི་རིགས་པས་མ་དཔྱད་པ་དང་རགས་པའི་དབང་དུ་མཛད་ལ། དངོས་པོ་ཐམས་ཅད་མི་རྟག་པར་བསྒྲུབ་པ་ནི་ཤིན་ཏུ་དཔྱད་པའི་རྣམ་གཞག་སྟེ། ཆོས་ཀྱི་བདག་མེད་གཏན་ལ་འབེབས་བྱེད་ཀྱི་དབང་དུ་མཛད་པས་སོ། ། གསུམ་པ་ལོངས་སྤྱོད་རྫོགས་པའི་སྐུ་འཆད་པ་ལ་གཉིས་ཏེ། རང་བཞིན་མདོར་བསྟན་པ་དང༌། ཡོན་ཏན་རྒྱས་པར་བཤད་པའོ། ། དང་པོ་ལ་མཚམས་སྦྱར་བ་ནི། དེ་ལྟར་སོགས་ཏེ།
སྐུ་འདི་ལ་གནས་ཚུལ་དང་སྣང་ཚུལ་གྱི་ཆ་ནས་བཞག་པ་གཉིས་ལས། འདིར་ནི་ཕྱི་མའི་དབང་དུ་བྱས་ཞེས་པའི་དོན་ནོ། ། རྩ་བ་ལ། མངོན་པར་རྫོགས་པར་བྱང་ཆུབ་པ་ནི་མཚན་བཟང་པོ་སུམ་ཅུ་རྩ་གཉིས་དང༌། དཔེ་བྱད་བཟང་པོ་བརྒྱད་ཅུས་རྣམ་པར་སྤྲས་པ་ཞེས་སོགས་ཀྱི་མདོ་བསྟན་བཤད་གཉིས་ཀྱི་སྒོ་ནས་རྒྱས་པར་གསུངས་པ་ཆོས་ཅན། ལོངས་སྤྱོད་རྫོགས་སྐུའི་རྣམ་གཞག་གསུངས་པ་ཡིན་ཏེ། ཞེས་སྦྱར། འདིར་བཤད་པ་ནི་གཞན་སྣང་གི་སྐུ་དང་ཡོན་ཏན་རྣམས་ཏེ། བྱང་ཆུབ་སེམས་དཔའ་ས་བཅུ་པ་ལ་བཞུགས་པ་རྣམས་དང་ཐབས་ཅིག་ཏུ་ཞེས་བཤད་པའི་ཕྱིར། དེ་ལ་དགོངས་ནས་ཀུན་རྫོབ་པའི་དང་གཟུགས་ཀྱི་སྐུ་ཞེས་བཤད་དེ།
མཆོག་གི་སྤྲུལ་པའི་སྐུ་ལ་ཡང་དེ་བཞིན་ནོ། ། སློབ་དཔོན་གྱིས་སྐུ་ལྷག་མ་གསུམ་ཀའི་སྐབས་སུ་ཀུན་རྫོབ་ཏུ་ཞེས་པ་ལན་གསུམ་བཤད་པ་དེ་ལོངས་སྤྲུལ་གཉིས་ལ་དེ་ལྟར་ངེས་མོད། ཡེ་ཤེས་ཆོས་སྐུ་ཀུན་རྫོབ་ཏུ་འཆད་པ་ཅི་ཞེ་ན། མ་རིག་པའི་བསླད་པ་ཞུགས་པའི་ཀུན་རྫོབ་མིན་ཀྱང་སངས་རྒྱས་ཀྱི་ཡེ་ཤེས་ལ་རྣལ་འབྱོར་པའི་རྟོག་པས་ཆོས་ཅན་དང་ཆོས་ཉིད་ཀྱི་ཆ་གཉིས་སུ་ཕྱེ་ནས་བཞག་པའི་དབང་དུ་བྱས་པའོ། ། སྐུ་གསུམ་དང་བཞི་སོགས་ཀྱི་རྣམ་དབྱེ་བྱེད་པ་ནི་ཡང་དག་ཀུན་རྫོབ་དབང་བཙན་པ་ཡིན་ཏེ། དམ་པའི་དོན་དུ་ན་ངོ་བོ་ཉིད་ཀྱི་སྐུ་གཅིག་པུར་འདུས་པའམ་གཅིག་པུ་དེ་ཡང་རིགས་པས་བརྟགས་ན་མ་རྙེད་པའི་ཕྱིར་གནས་ཚུལ་ལ་གཅིག་པུར་འདུས་པ་ཡིན་ཏེ། སྐུ་ལྷག་མ་གསུམ་ཀ་ངོ་བོ་ཉིད་སྐུའི་ཡོན་ཏན་དུ་བཤད་ཅིང༌། གནས་ཚུལ་གྱི་ཡོན་ཏན་དང་ཡོན་ཏན་ཅན་ལ་རང་བཞིན་རྣམ་དག་གི་ཆོས་ཉིད་ཡིན་མིན་གྱི་དབྱེ་བ་མེད་པའི་ཕྱིར་ཏེ། དེ་གོམས་པ་ལས་བདག་གྱུར་པས། ། ཞེས་དང༌།
བློ་ནི་དེ་ཕྱོགས་འཛིན་ཕྱིར་རོ། ། ཞེས་གསུངས་པས་སོ། ། གཉིས་པ་ལ་གཉིས་ཏེ། མཚན་དང་དཔེ་བྱད་བཤད་པའོ། ། དང་པོ་ལ། དངོས་དང་སྒྲུབ་བྱེད་ཀྱི་རྒྱུ་བཤད་པའོ། ། དང་པོ་ལ་གསུམ་ནི། གཞུང་ཇི་ལྟ་བ་བཞིན་ནོ། ། གཉིས་པ་ལ་བསྟན་བཤད་གཉིས་ལས། དང་པོ་ལ་གསུམ་ནི།
འདི་ལ་མཚན་ནི་གང་གང་གི ། ཞེས་སོགས་གཞུང་ཇི་ལྟ་བ་བཞིན་ནོ། ། གཉིས་པ་ལ་གསུམ་ཡང་གཞུང་ཇི་ལྟ་བ་བཞིན་ནོ། ། གཉིས་པ་དཔེ་བྱད་ལ་གསུམ་ལས། མཚམས་སྦྱར་ནི། དེ་ལྟར་སོགས་ཏེ། རྩ་འགྲེལ་གཉིས་ཀྱང་གཞུང་ཇི་ལྟ་བ་བཞིན་དུ་བཀླགས་པས་གོ་བ་ཡིན་ནོ། ། བཞི་པ་སྤྲུལ་སྐུ་བཤད་པ་ལ། མཚམས་སྦྱར་བ་ནི། དེ་ལྟར་སོགས་ཏེ།
ཐུན་མོང་བ་ཞེས་པས་ནི་གཞན་སྣང་གི་ཆ་ནས་ངོས་བཟུང་བའོ། ། རྩ་བ་ནི། སངས་རྒྱས་ཀྱི་སྤྲུལ་པ་སྣ་ཚོགས་ཀྱིས་འཇིག་རྟེན་གྱི་ཁམས་ཐམས་ཅད་དུ་སེམས་ཅན་གྱི་དོན་རྒྱུན་མི་ཆད་པར་མཛད་ཅེས་སོགས་ཀྱི་མདོ་ཆོས་ཅན་ཞེས་སྦྱར། འགྲེལ་པ་ནི། ཐུབ་པ་སངས་རྒྱས་བཅོམ་ལྡན་འདས་ཀྱི་མཆོག་གི་སྤྲུལ་པའི་སྐུ་ནི་ཆོས་ཅན། རྒྱུན་མི་ཆད་པ་ཡིན་ཏེ། དུས་ནམ་ཡང་རྒྱུན་ཆགས་པར་འཇུག་པ་ཉིད་ཀྱིས་སོ། ། གཞན་དོན་གྱི་སྐུ་གཉིས་པོའི་ཁྱད་པར་གང་ཞེ་ན། བྱེད་པ་པོ་ཤཱཀྱ་ཐུབ་པ་ལ་སོགས་པའི་གཟུགས་གང་གིས། དུས་འཁོར་བ་ཇི་སྲིད་པར།
ཡུལ་འཇིག་རྟེན་གྱི་ཁམས་ཐམས་ཅད་དུ་བྱ་བའི་ངོ་བོ་སེམས་ཅན་རྣམས་ཀྱི་འདོད་པའི་དོན། ཚུལ་ཉེ་རིང་མེད་པར་གང་ལ་གང་འདུལ་མཉམ་པ་ཉིད་དུ་མཛད་པའི་སྐུ་དེ་ནི་ཞེས་པས་སྔ་མ་ལོངས་སྐུ་ལས་ཐ་དད་དུ་འབྱེད་པའི་ཆོས་སོ། ། གཉིས་པ་མཛད་པ་ཕྲིན་ལས་ལ་གསུམ་ལས། མཚམས་སྦྱར་བ་ལ་གཉིས་ཏེ། བཤད་ཟིན་གྱི་དོན་བསྡུས་པའི་སྒོ་ནས་དང༌། འཆད་འགྱུར་གྱི་ངོ་བོ་ངོས་བཟུང་བའི་སྒོ་ནས་མཚམས་སྦྱར་བའོ། ། དང་པོ་ནི་རྣལ་འབྱོར་པའི་བློ་ཀུན་རྫོབ་པས་དབྱེ་བ་སོ་སོར་རབ་ཏུ་བརྟགས་པའི་སྐུ་གསུམ་པོ་བསྟན་ཟིན་པ་དེ་ཆོས་ཅན། ཁྱད་པར་བཞི་དང་ལྡན་ཏེ། རང་བཞིན་གྱི་ཁྱད་པར་ངོ་བོ་ཉིད་སྐུའི་བདག་ཉིད་རྒྱུའི་ཁྱད་པར་སྦྱོར་བཞི་བསྒོམས་པའི་སྟོབས་ལས་གསར་དུ་བྱུང་བ། ཡུལ་གྱི་ཁྱད་པར་སངས་རྒྱས་ཁོ་ན་དང་བྱང་སེམས་ས་བཅུ་པ་དང་ཉན་ཐོས་ལ་སོགས་པའི་ཡུལ་ཉིད་དུ་སྣང་བ།
གདགས་གཞིའི་ཁྱད་པར་ཆོས་ཀྱི་སྐུའི་ཡེ་ཤེས་དང༌། རྣམ་པར་སྨིན་པ་མངོན་དུ་གྱུར་པའི་མཚན་དཔེ་དང༌། དེའི་གཟུགས་བརྙན་ལ་ལྟོས་ནས་སྐུ་བཞིའི་རྣམ་གཞག་བྱམས་པས་མཛད་པའི་ཕྱིར། གཞན་སྣང་གི་སྐུ་གཉིས་ཀྱི་སྣང་བ་སྟོན་པའི་བདག་རྐྱེན་ནི་སངས་རྒྱས་ཀྱི་སའི་ལམ་བདེན་ཁོ་ནས་བྱེད་ཀྱི། འགོག་བདེན་གྱིས་མི་བྱེད་པ་ནི་སློབ་དཔོན་གྱི་བཞེད་པའོ། ། གཉིས་པ་ནི། ལུས་རྣམ་གཞག་ཏུ། ཆོས་སྐུ་མཛད་པ་དང་བཅས་པ། ། ཞེས་ཆོས་སྐུ་དང་མཛད་པ་ལྷན་ཅིག་ཏུ་སྦྱར་བ་ལ་རྒྱུ་མཚན་དང་དགོས་པ་གཉིས་ཡོད་དེ། རྒྱུ་མཚན་ནི་ཀུན་རྫོབ་ཏུ་ཡེ་ཤེས་ཁོ་ན་གཞན་སྣང་དུ་ལོངས་སྤྱོད་རྫོགས་པའི་སྐུ་ལ་སོགས་པར་སྣང་བར་བསྐྱེད་པའི་སྒོ་ནས་གཞན་དོན་གྱི་བྱ་བ་མཛད་པས་ནའོ། །
དགོས་པ་ནི། ཕྲིན་ལས་ཉེར་བདུན་པོ་དེའི་བདག་པོ་ལ་བརྟེན་ནས་བྱུང་བ་རྣམས་ཀྱི་བདག་པོ་ནི་ཆོས་ཀྱི་སྐུ་ཁོ་ན་ཡིན་ནོ་ཞེས་ཤེས་པར་བྱ་བའི་ཕྱིར་དུའོ། ། བྱུང་བ་དེ་ཉིད་གང་ཞེ་ན། གདུལ་བྱའི་སྐྱེ་བོ་རང་རང་གི་སྣང་བ་ལ་བརྟེན་པའི་ལས་ཏེ། འདིས་ནི་བྱེད་པ་པོ་ལོངས་སྤྲུལ་གཉིས་དང༌། བྱ་བ་ཡུལ་ལ་སྤྱོད་པ་གཉིས་ཀ་བསྡུས་སོ། ། རྩ་བ་ནི། སངས་རྒྱས་ཀྱི་སྤྱན་གྱིས་ཤར་ཕྱོགས་སུ་གཟིགས་པ་ན། འཇིག་རྟེན་གྱི་ཁམས་གངྒཱའི་ཀླུང་གི་བྱེ་མ་སྙེད་ཀྱི་འཇིག་རྟེན་གྱི་ཁམས་ན་སེམས་ཅན་དམྱལ་བའི་སྡུག་བསྔལ་ཞི་བར་བྱས་པ་དག་མཐོང་ངོ༌། ། ཞེས་སོགས་ཀྱི་མདོ་ཚན་ཉེར་བདུན་ཆོས་ཅན།
རྟོགས་པ་ཡེ་ཤེས་ཆོས་ཀྱི་སྐུ་ཁོ་ནའི་ཕྲིན་ལས་ཉེར་བདུན་ངོས་བཟུང་བ་ཡིན་ཏེ། དེ་ཡིན་པ་ནི་ཇི་སྐད་དུ། ཆོས་ཀྱི་སྐུ་ཡི་ཕྲིན་ལས་ནི། ། རྣམ་པ་ཉི་ཤུ་བདུན་དུ་འདོད། ། ཅེས་དམིགས་ཀྱིས་བཀར་བའི་ཕྱིར། འགྲེལ་པ་ལ་གསུམ་སྟེ། ཕྲིན་ལས་ཀྱི་དབྱེ་བ། ཕྲིན་ལས་ཀྱི་དུས། དེའི་གོ་རིམ་མོ། ། དང་པོ་ལ་གསུམ་སྟེ།
གདུལ་བྱ་ལམ་གྱི་རྟེན་ལ་འགོད་པའི་དང༌། ལམ་ལ་འགོད་པའི་དང༌། ལམ་གྱི་འབྲས་བུ་ལ་འགོད་པའི་ཕྲིན་ལས་སོ། ། དང་པོ་ནི། དང་པོར་འགྲོ་བ་བཟང་པོ་དང༌། སོགས་སོ། ། གཉིས་པ་ལ། ཚོགས་ལམ་ལ་དང༌། སྦྱོར་ལམ་ལ་དང༌། མཐོང་ལམ་ལ་དང༌།
སྒོམ་ལམ་ལ་འགོད་པའི་ཕྲིན་ལས་སོ། ། དང་པོ་ལ། འཁོར་བསྡུ་བའི་དང༌། བསྡུས་ནས་ལྟ་སྤྱོད་རྣམ་དག་ལ་འགོད་པའོ། ། དང་པོ་ནི། སྦྱིན་པ་ལ་སོགས་པ་ཞེས་པའོ། ། གཉིས་པ་ལ་ཐོག་མར་ལྟ་བ་རྣམ་དག་ལ་འགོད་པ་ནི་ཐོས་པ་ལས་བྱུང་བ་སོགས་སོ། ། སྤྱོད་པ་རྣམ་དག་ལ། སྤྱི་དང་སོ་སོར་ཕྱེ་བ་གཉིས་ལས། དང་པོ་ནི།
སྒྱུ་མ་མཁན་སོགས་སོ། ། གཉིས་པ་ལ་གསུམ་ལས། གཞན་དོན་རྣམ་དག་ལ་འགོད་པ་ནི། གཞན་གྱི་དོན་སོགས་སོ། ། རང་དོན་ལ་འགོད་པ་ནི། དེའི་རྗེས་ལ་སོགས་སོ། ། གཉིས་དོན་ལ་འགོད་པ་ནི། དེའི་འོག་ཏུ་སོགས་སོ། ། གཉིས་པ་སྦྱོར་ལམ་ལ་འགོད་པ་ནི། དེ་ནས་སོགས་སོ། །
གསུམ་པ་མཐོང་ལམ་ལ་འགོད་པ་ནི། དེའི་རྗེས་ལ་སོགས་སོ། ། བཞི་པ་ལ་དྲུག་ལས། དང་པོ་ས་གཉིས་པ་ནས་ལྔ་པའི་བར་ལ་འགོད་པ་ནི། དེ་ནས་ཚོགས་ཡོངས་སུ་རྫོགས་པ་ཞེས་སོགས་སོ། ། ས་དྲུག་པ་ལ་འགོད་པ་ནི། དེ་བཞིན་དུ་ཞེས་སོགས་ཏེ། གཞུང་འདིས་གཟུང་འཛིན་གཉིས་སུ་ཞེན་པ་མེད་པའི་ཡེ་ཤེས་ལ་ཤེར་ཕྱིན་དུ་གསུངས་སོ། ། ས་བདུན་པ་ལ་འགོད་པ་ནི། དེའི་འོག་ཏུ་སོགས་སོ། །
ས་བརྒྱད་པ་ལ་འགོད་ཚུལ་ལ་གཉིས་ལས། ཐུན་མོང་མིན་པའི་ཐབས་མཁས་ལ་འགོད་པ་ནི། དེ་ནས་སྟོབས་ཀྱི་སོགས་སོ། ། ཤེས་རབ་ལ་འགོད་པ་ནི། དེ་ནས་དེ་བཞིན་ཉིད་ལ་སོགས་སོ། ། ས་དགུ་པ་ལ་འགོད་པ་ནི་དེའི་རྗེས་ལ་སོགས་སོ། ། ས་བཅུ་པ་ལ་འགོད་ཚུལ་གསུམ་སྟེ། ས་བཅུ་ཐོབ་མ་ཐག་པ་དང༌། སྐྱེ་བ་གཅིག་གིས་ཐོགས་པ་ལ་དང༌། སྲིད་པ་ཐ་མལ་པ་ལ་འགོད་པའོ། །
དང་པོ་ནི། དེའི་འོག་ཏུ་ཡེ་ཤེས་ཀྱི་སོགས་སོ། ། གཉིས་པ་ནི། ཡང་དེ་ཉིད་ལ་སྐྱེ་བ་གཅིག་སོགས་སོ། ། གསུམ་པ་ལ། ནུས་པ་རྣམ་དག་ལ་འགོད་པ་དང༌། རྟོགས་པ་རྣམ་དག་ལ་འགོད་པ་དང༌། སྤངས་པ་རྣམ་དག་ལ་འགོད་པ་དང༌། རྒྱུ་ཚོགས་རྣམ་དག་ལ་འགོད་པའོ། ། དང་པོ་ནི།
དེ་ལྟ་བུའི་རིམ་པས་སོགས་སོ། ། གཉིས་པ་ལ། ཇི་སྙེད་པ་རྟོགས་པ་ལ་དང༌། ཇི་ལྟ་བ་རྟོགས་པ་ལ་འགོད་པའོ། ། དང་པོ་ནི། ལས་དང་འབྲས་བུ་སོགས་སོ། ། གཉིས་པ་ནི། དངོས་པོ་ཐམས་ཅད་སོགས་སོ། ། གསུམ་པ་ལ། ཕྱིན་ཅི་ལོག་གི་ངོ་བོ་སྤངས་པ་དང་དེའི་ས་བོན་སྤངས་པ་གཉིས་ནི་ཕྱིན་ཅི་ལོག་སོགས་སོ། །
བཞི་པ་ནི། རང་བཞིན་གྱིས་ཡོངས་སུ་དག་པའི་སོགས་ཏེ། རང་བཞིན་དང་གློ་བུར་རྣམ་དག་ཐ་དད་དུ་མི་འབྱེད་པ་དང༌། འདུས་བྱས་ལམ་དང་འདུས་མ་བྱས་འགོག་པ་ཐ་དད་དུ་མི་འབྱེད་པ་ལ་འགོད་པའོ། ། གསུམ་པ་ལམ་གྱི་འབྲས་བུ་ལ་འགོད་པ་ནི་དེ་བཞིན་གཤེགས་པའི་སོགས་སོ། ། བཞི་པ་དུས་ནི། དེ་ལྟར་ན་སོགས་སོ། ། གོ་རིམ་ནི་སེམས་བསྐྱེད་པ་སོགས་ཏེ། དང་པོ་སེམས་བསྐྱེད་ཉེར་གཉིས་དང༌། ཐ་མ་ཕྲིན་ལས་ཉེར་བདུན་གྱི་ས་མཚམས་མདོ་དང་བསྟན་བཅོས་སུ་དངོས་སུ་བསྟན་པ་ཆོས་ཅན།
རིགས་ཅན་གཞན་ཡང་མཚོན་པར་ནུས་ཏེ། ཁྱོད་ལ་བརྟེན་ནས་བར་གྱི་དོན་དྲུག་ཅུ་རེ་བརྒྱད་ཀྱི་ས་མཚམས་ཀྱང་ཕལ་ཆེར་དེ་དང་འདྲ་བར་མཚོན་ནུས་པའི་ཕྱིར། གསུམ་པ་ནི། ཤེས་རབ་ཀྱི་ཕ་རོལ་དུ་ཕྱིན་པ་སོགས་སོ། ། གཉིས་པ་མངོན་པར་རྟོགས་པ་དྲུག་ཏུ་བཤད་པ་ལ་གསུམ་ལས། མཚམས་སྦྱར་བ་ནི། རྒྱས་པ་ལ་དགའ་བ་སོགས་སོ། ། གཉིས་པ་རྩ་བ་ལ། ཤེས་རབ་ཕ་རོལ་ཕྱིན་པ་ནི། ། དངོས་པོ་དྲུག་གིས་ཡང་དག་བཤད། །
མཚན་ཉིད་དེ་ཡི་ཞེས་སྦྱར་རོ། ། འདིར་མཚན་ཉིད་ནི། མཚོན་བྱེད་ཀྱི་ཆོས་སུམ་ཅུ་དང༌། དེས་མཚོན་པར་བྱ་བའི་གཞི་ནི་མཁྱེན་པ་གསུམ་སྟེ། འདིར་དེའི་ངོས་འཛིན་ནི་སུམ་ཅུ་པོ་སྐྱེ་མེད་དུ་རྟོགས་པའི་ཐོས་བསམ་གྱི་བློ་ལ་བྱེད་པར་འགྲེལ་པ་འདིའི་གོང་འོག་ཀུན་ན་གསལ་ལོ། ། ཇི་སྐད་དུ། ངོ་བོ་ཉིད་གང་མཚོན་བྱ་ཡང༌། ། ཞེས་འབྱུང་བ་ལྟར་མཚན་གཞི་ལ་མཚན་ཉིད་ཀྱི་སྒྲས་བསྟན་ནོ། ། གསུམ་པ་འགྲེལ་པ་ནི། མངོན་པར་རྟོགས་པ་བརྒྱད་ཀྱི་དང་པོར་འཇུག་པའི་ཡུལ་དུ་བསྟན་པའི་རྣམ་པ་ཐམས་ཅད་མཁྱེན་པ་ཉིད་ལ་སོགས་པ་གཞི་ལམ་རྣམ་གསུམ་སྐྱེ་མེད་དུ་རྟོགས་པའི་ཐམས་ཅད་མཁྱེན་པ་ཉིད་གསུམ་ནི་ཆོས་ཅན།
མཚན་ཉིད་ཅེས་བྱ་སྟེ། མཚོན་བྱེད་སུམ་ཅུ་པོས་མངོན་པར་མཚོན་པའི་གནས་ཏེ་གཞི་ཉིད་ཡིན་པའི་ཕྱིར། དེ་ཡང་སེམས་བསྐྱེད་སོགས་བཅུ་ནི་ཐེག་ཆེན་ཆོས་ཀྱི་རྣམ་པའི་གཙོ་བོ་ཡིན་ལ། དེ་སྐྱེ་མེད་དུ་རྟོགས་པའི་རྣམ་མཁྱེན་དང༌། གཉིས་པར་བསྟན་པའི་ལམ་གསུམ་ནི་སྤྱིར་ལམ་གྱི་གཙོ་བོ་ཡིན་ལ། དེ་སྐྱེ་མེད་དུ་ཤེས་པའི་ལམ་ཤེས་དང༌། གསུམ་པར་བསྟན་པའི་མི་མཐུན་ཕྱོགས་དང་གཉེན་པོའི་དབྱེ་བ་ནི་ཐེག་པ་ཆེ་ཆུང་གཉིས་ཀའི་གཞིའི་གཙོ་བོ་ཡིན་ལ། དེ་སྐྱེ་མེད་དུ་ཐོས་བསམ་གྱིས་ཤེས་པ་ནི་གཞི་ཤེས་སོ་ཞེས་ངོས་འཛིན་པ་ནི། མངོན་པར་རྟོགས་པ་བརྒྱད་ཀྱི་གོ་རིམ་ངེས་པའི་ཚེ་ཡིན་ལ། མཁྱེན་པ་གསུམ་པོ་ཉིད་ཀྱི་ལམ་རིམ་འཆད་པའི་ཚེ་ནི།
སངས་རྒྱས་ཀྱི་རྣམ་མཁྱེན་དང༌། བྱང་ཆུབ་སེམས་དཔའི་ལམ་ཤེས་དང༌། ཐེག་དམན་གྱི་གཞི་ཤེས་ཏེ་གསུམ་པོ་ཉིད་ཆོས་སུམ་ཅུའི་སྦས་དོན་དུ་བཤད་པར་བྱ་བ་ཡིན་ནོ། ། སྐྱེ་མེད་གསུམ་པོ་ཐོས་བསམ་གྱིས་ཤེས་པའི་རྗེས་དེ་ནས་གསུམ་པོའི་རྣམ་པ་ཐམས་ཅད་མངོན་པར་རྫོགས་པར་རྟོགས་པ་ནི་ཆོས་ཅན། ཐམས་ཅད་མཁྱེན་པ་ཉིད་གསུམ་གྱི་སྦྱོར་བ་ཡིན་ཏེ། སྐྱེ་མེད་གསུམ་གྱི་ཤེས་རྣམ་ལ་ཤིན་ཏུ་གོམས་པས་རྟོགས་པ་ཕུལ་དུ་བྱུང་བར་འགྲོ་བའི་ཕྱིར། དབང་དུ་བྱེད་པ་རྒྱུ་འབྲས་ཀྱི་རྗེས་དེ་ནས་མཐར་གྱིས་པའི་མངོན་པར་རྟོགས་པ་ནི་ཆོས་ཅན། ཐམས་ཅད་མཁྱེན་པ་ཉིད་གསུམ་གྱི་གོ་རིམ་གྱི་གནས་སྐབས་ཡིན་ཏེ། སྔར་རྟོགས་པའི་སྐྱེ་མེད་གསུམ་གྱི་རྣམ་པའི་དངོས་པོ་ངེས་པར་བྱ་བའི་ཕྱིར་དུ་སོ་སོ་བ་ཐོས་བསམ་དང༌། མཐའ་དག་རྣམ་རྩེའི་སྦྱོར་བ་དག་ཏུ་རྣམ་པར་བསྒོམས་པའི་དོན་གཞུང་སྲོང་བར་བྱེད་པས་སོ། །
མཐར་གྱིས་པའི་རྗེས་དེ་ནས་སྐད་ཅིག་མ་གཅིག་པའི་མངོན་པར་རྫོགས་པར་བྱང་ཆུབ་པ་ནི་ཆོས་ཅན། ཐམས་ཅད་མཁྱེན་པ་ཉིད་གསུམ་གྱི་ཤེས་རྣམ་མཐར་ཐུག་པའི་གནས་སྐབས་ཡིན་ཏེ། ཤེས་རྣམ་གསུམ་གྱི་རྣལ་འབྱོར་ཁྱད་པར་དུ་འགྲོར་མེད་པའི་སྦྱོར་བ་ཡིན་པས་སོ། ། དེ་ནས་ཆོས་ཀྱི་སྐུ་མཛད་པ་དང་བཅས་པ་ནི་ཆོས་ཅན། ཐམས་ཅད་མཁྱེན་པ་ཉིད་གསུམ་གྱི་ཤེས་རྣམ་བསྒོམས་པའི་རྣམ་པར་སྨིན་པ་ཡིན་ཏེ། དེའི་འབྲས་བུ་མཐར་ཐུག་ཡིན་པས་སོ། ། གལ་ཏེ་ཡུམ་གསུམ་གྱི་བསྡུས་དོན་གཉིས་པ་འདི་ཚིག་དོན་ཡང་སྔ་མ་ལས་གཞན་དུ་བཤད་པ་ཡིན་ནམ་ཞེ་ན། དེ་ལྟར་ན་སོགས་སོ། ། གསུམ་པ་བསྡུས་དོན་གསུམ་དུ་བཤད་པ་ལ་གསུམ་ལས། མཚམས་སྦྱར་བ་ནི།
བར་མ་ལ་དགའ་བ་སོགས་སོ། ། རྩ་བ་ནི། ཤེས་རབ་ཕ་རོལ་ཕྱིན་པ་ནི། ། དངོས་པོ་གསུམ་གྱི་ཡང་དག་བཤད། ། ཡུལ་ནི་ཞེས་སྦྱར་རོ། ། བསྡུས་དོན་གསུམ་པོའི་ཁྱད་པར་ནི། ། བཤད་བྱ་མངོན་རྟོགས་ཀྱི་རྐང་གྲངས་རྒྱས་བསྡུས་ཡིན་གྱི། འཆད་བྱེད་དོན་བདུན་ཅུའི་སྒོ་ནས་འཆད་དགོས་པ་ལ་ཁྱད་པར་མེད་དོ། ། དེ་བས་ན་གསུམ་པོའི་ཁྱད་པར་ནི། ལོ་ཙཱ་བ་ཆེན་པོས།
མངོན་པར་རྟོགས་པ་བརྒྱད་ཀྱི་ངོ་བོ་ངེས་པ་དང༌། གོ་རིམ་ངེས་པ་དང༌། གྲངས་ངེས་པ་ཡིན་ཞེས་གསུངས་པ་ཉིད་ལེགས་སོ། ། འགྲེལ་པ་ནི། བརྒྱད་ཀྱི་དང་པོར་བསྟན་པའི་ཐམས་ཅད་མཁྱེན་པ་ཉིད་གསུམ་གྱི་ངོ་བོ་ཉིད་ཅེས་པའི་མིང་ཅན་རྣམ་མཁྱེན་ཡིད་བྱེད་དང་ལྡན་པས་སྐབས་དང་པོ་གསུམ་དུ་བཤད་པའི་གཞི་ལམ་རྣམ་གསུམ་སྐྱེ་མེད་དུ་ཤེས་པའི་ཐོས་བསམ་གྱི་བློ་ནི་ཆོས་ཅན། མདོ་དང་རྒྱན་གྱི་གདུལ་བྱ་ཡུམ་གྱི་རྣལ་འབྱོར་ལ་འཇུག་པའི་ཡུལ་དང་དེའི་རྒྱུ་ཡིན་ཏེ། ཁྱོད་མེད་ན་དེ་དེ་ལ་འཇུག་པ་མི་འབྱུང་བའི་ཕྱིར། དེ་དེ་ལ་ཇི་ལྟར་རབ་ཏུ་སྦྱོར་ཞེ་ན། དེའི་འོག་ཏུ་རྣམ་པ་ཐམས་ཅད་མངོན་པར་རྫོགས་པར་རྟོགས་པ་ལ་སོགས་པ་མངོན་པར་རྟོགས་པ་བཞི་ནི་ཆོས་ཅན། སྦྱོར་བ་ཡིན་ཏེ།
འཇུག་ཡུལ་དེ་ལ་གོམས་པར་བྱེད་པའི་རྣལ་འབྱོར་ཡིན་པའི་ཕྱིར། དེའི་འོག་ཏུ་ཆོས་ཀྱི་སྐུ་ཕྲིན་ལས་དང་བཅས་པ་ནི་ཆོས་ཅན། འབྲས་བུ་ཡིན་ཏེ། དེ་ལྟར་གོམས་པའི་རྣམ་སྨིན་མཐར་ཐུག་ཡིན་པས་སོ། ། བསྡུས་དོན་གསུམ་པ་འདིའི་ཚིག་དོན་ཡང་སྔ་མ་བཞིན་ནོ་ཞེས་འཆད་པ་ནི། དེ་ལྟར་ན་ཡུམ་ཐམས་ཅད་ཀྱི་སོགས་སོ། ། དེ་ལྟར་བཤད་ཟིན་པ་རྣམས་ཀྱི་ལམ་གྱི་རིམ་པ་མདོར་བསྡུས་པ་ནི་འདི་ཡིན་ཏེ། དངོས་པོ་བརྒྱད་པོ་ཀུན་ཚང་བའི། ། གོ་རིམ་ངེས་པར་འཆད་པ་ན། ། སྐྱེ་མེད་གསུམ་པོ་ཐོས་བསམ་གྱིས། །
ཤེས་པའི་བློ་ནི་འཇུག་པའི་ཡུལ། ། དེ་ལྟར་ཤེས་པའི་བློ་ཡི་རྒྱུན། ། བསྒོམ་བྱ་ཤེས་རྣམ་ཞེས་བྱ་སྟེ། ། དེ་གོམས་བྱེད་པའི་རྣལ་འབྱོར་ནི། ། སྦྱོར་བའོ་འབྲས་བུ་ཆོས་ཀྱི་སྐུ། ། སྐྱེ་མེད་གསུམ་པོ་གང་ཞེ་ན། ། ལེའུ་གསུམ་པོར་བསྟན་པ་ཡི། ། གཞི་དང་ལམ་དང་རྣམ་པ་གསུམ། ། རང་བཞིན་མེད་པར་བཤད་དེའོ། ། བཤད་པ་དེ་ཡང་གདམས་ངག་དང༌། །
ངེས་འབྱེད་ཆ་མཐུན་རྣམ་བཞི་དང༌། ། རྟོག་པ་རྣམ་བཞིའི་གཉེན་པོར་ནི། ། མདོ་དང་རྒྱན་ལས་གསུངས་དེ་ཡིན། ། མཁྱེན་གསུམ་ངོས་འཛིན་རྣམ་གཉིས་ཏེ། ། རྣམ་གསུམ་སྐྱེ་མེད་ཤེས་བློ་དང༌། ། མཚོན་བྱེད་ཆོས་མཚན་སུམ་ཅུ་ཡི། ། སྦས་དོན་མཁྱེན་པ་གསུམ་དངོས་སོ། ། མཁྱེན་པ་གསུམ་པོ་ཁོ་ན་ཡིན། ། ལམ་རིམ་འཆད་ཚེ་རྣམ་ཀུན་མཁྱེན། ། འབྲས་བུ་ཉིད་དང་ལམ་ཤེས་རྒྱུ། །
གཞི་ཤེས་བལྟས་ནས་འདའ་བྱར་བཤད། ། སྦྱོར་བ་བཞི་པོ་ཁོ་ན་ཡི། ། ལམ་རིམ་མི་མཐུན་ཕྱོགས་སྤོང་དང༌། ། ཡོན་ཏན་བསྒྲུབ་པའི་རྣལ་འབྱོར་ལ། ། གཉིས་ཚན་གཉིས་སུ་ཕྱེ་ནས་བཤད། ། ལེའུ་དང་པོ་ཁོ་ན་ཡི། ། ལམ་རིམ་སེམས་བསྐྱེད་སོགས་བཅུ་པོ། ། ཉམས་ལེན་ལམ་དུ་བྱས་པ་ལས། ། འབྲས་བུ་རྣམ་མཁྱེན་སྦས་པའི་དོན། ། མཉམ་རྗེས་གཉིས་སུ་ཡེ་ཤེས་དང༌། །
བསོད་ནམས་ཚོགས་ཆེན་སོག་པའི་ཚུལ། ། གཉེན་པོའི་ཚོགས་དང་ས་རྣམས་ཀྱི། ། ཡོངས་སྦྱོང་སྐབས་སུ་བཤད་པ་ཡིན། ། ལེའུ་གཉིས་པར་ཉན་རང་གི ། ས་ལ་ཤེས་མཐོང་གིས་བལྟས་ནས། ། འདའ་བྱ་ཐེག་ཆེན་ལམ་གཉིས་པོ། ། མངོན་དུ་བྱ་བའི་ཚུལ་གྱིས་བཤད། ། ཟག་བཅས་སྒོམ་ལམ་རྣམ་གསུམ་པོས། ། བསོད་ནམས་ཚོགས་བསགས་རྣམ་དག་གི ། སྒོམ་ལམ་ཡེ་ཤེས་ཚོགས་བསགས་པའི། །
འབྲས་བུ་རྣམ་དག་ཤིན་ཏུ་བ། ། ལེའུ་གསུམ་པར་མཐའ་གཉིས་ལ། ། མི་གནས་ཤེས་རབ་ཕ་རོལ་ཕྱིན། ། ལེའུ་དང་པོའི་རྣམ་མཁྱེན་གྱི། ། ཉེ་རྒྱུར་བཤད་པས་གོལ་ས་ཤེས། ། ལེའུ་བཞི་པའི་ཐོག་མར་ནི། ། སྦྱོར་བའི་རྣམ་གཞག་ཀུན་བཤད་ནས། ། རྣམ་རྫོགས་སྦྱོར་བ་སྐྱེས་པ་ཡི། ། ཐོག་མའི་ས་མཚམས་ཐར་ཆ་མཐུན། ། སྦྱོར་མཐོང་སྒོམ་གསུམ་རྗེས་ཐོབ་ཏུ། །
བསོད་ནམས་ཚོགས་ཆེན་བསོག་པ་དང༌། ། སྲིད་ཞི་མཉམ་ཉིད་སོགས་གསུམ་པོས། ། ཡེ་ཤེས་ཚོགས་ཆེན་ལེགས་པར་བཤད། ། ལེའུ་ལྔ་པར་རྟགས་སོགས་ཀྱིས། ། བསོད་ནམས་ཚོགས་ལ་འཇུག་པ་དང༌། ། མཐོང་སྒོམ་བར་ཆད་མེད་རྩེ་གསུམ། ། སྒྲིབ་ཀུན་སེལ་བའི་གཉེན་པོར་བཤད། ། མཐར་གྱིས་སྦྱོར་བའི་ཆོས་བཅུ་གསུམ། ། ས་བཅུའི་རིམ་པས་གོམས་གྱུར་ཚེ། ། རྒྱུན་མཐའ་སྐད་ཅིག་གཅིག་ལ་ནི། །
ཆོས་ཀུན་མངོན་པར་བྱང་ཆུབ་པའོ། ། དེ་ནས་གཞན་ཡང་བཤད་བྱ་བ། ། མངོན་པར་རྟོགས་པའི་རྒྱན་གཞུང་ན། ། ཆོས་ཀུན་ངོ་བོས་སྟོང་པའི་ཚུལ། ། ཀླུ་སྒྲུབ་གཞུང་བཞིན་བཤད་པ་མེད། ། ཀླུ་སྒྲུབ་གཞུང་དང་སྔགས་གཞུང་ན། ། བྱམས་པའི་གཞུང་ལས་གསུངས་པ་ཡི། ། གཉིས་མེད་ཡེ་ཤེས་རང་རིག་པ། ། ངེས་པའི་དོན་དུ་བཤད་པ་མང༌། ། མངོན་རྟོགས་རྒྱན་དུ་རྫོགས་པ་དང༌། །
མ་རྫོགས་གཉིས་སུ་ཆོས་ཀུན་བསྡུས། ། རྒྱུད་བླར་ཆོས་ཀུན་འདུས་བྱས་དང༌། ། ཡང་དག་མཐའ་ཞེས་གཉིས་སུ་འདུས། ། དབུས་མཐའ་སོགས་སུ་ཡོངས་གྲུབ་དང༌། ། ཀུན་བརྟགས་དག་ཏུ་ཆོས་ཀུན་བསྡུ། ། ཆོས་ཀྱི་དབྱིངས་ལས་མ་གཏོགས་པའི། ། ཆོས་གཞན་ཡོད་པ་མ་ཡིན་ཞིང༌། ཆོས་དབྱིངས་ཁོ་ན་དམ་པའི་དོན། ། ཡིན་པ་བྱམས་ཆོས་སྤྱི་ཡི་ལུགས། ། རྒྱན་འདིར་གཟུང་འཛིན་གཉིས་བཀག་པའི། །
ཡེ་ཤེས་ཁོ་ན་བསྒོམ་བྱ་དང༌། ། སྒོམ་བྱེད་སྦྱོར་བའི་ངོ་བོ་དང༌། ། སྒྲིབ་ཀུན་སེལ་བའི་གཉེན་པོར་ནི། ། རྣམ་དག་སྒོམ་ལམ་འཆད་གཞུང་དུ། ། འཇལ་དང་གཞལ་བྱ་མཉམ་ཉིད་དང༌། ། བར་ཆད་མེད་རྩེ་འཆད་གཞུང་དུ། ། གཟུང་འཛིན་གཉིས་བྲལ་ཉིད་བཤད་དང༌། ། ཐེག་ཆེན་སྦྱོར་བའི་ངོས་འཛིན་དུ། ། མི་གནས་སྦྱོར་དང་མི་སྦྱོར་བའི། ། སྦྱོར་བ་ཟུང་དུ་འཇུག་པ་ལས། །
གཞན་པའི་རྣལ་འབྱོར་བཤད་པ་མེད། ། གཟུང་འཛིན་གཉིས་པོ་ཁེགས་པ་ན། ། མ་ཁེགས་མཚན་འཛིན་རྟོག་པ་ཡི། ། ས་བོན་བག་ལ་ཉལ་བཅས་པ། ། ཅི་ཡང་ཡོད་པ་མ་ཡིན་ཏེ། ། འཛིན་པ་ས་བོན་དང་བཅས་པ། ། བཀག་པས་ཤེས་སྒྲིབ་ཀུན་ཁེགས་ཕྱིར། ། སློབ་དཔོན་ཟླ་བ་གྲགས་པས་ཀྱང༌། ། གཟུང་འཛིན་གཉིས་སྣང་བག་ཆགས་ལས། ། ཕྲ་བའི་ཤེས་སྒྲིབ་མེད་པར་ནི། །
འཇུག་པའི་རང་འགྲེལ་ཉིད་དུ་གསུངས། ། ཁྱད་པར་རྒྱལ་སྲས་སེང་གེ་བཟང༌། ། མཐའ་བྲལ་གཏན་ལ་འབེབས་པའི་ཚེ། ། བྱམས་པའི་གཞུང་དང་ཀླུ་སྒྲུབ་གཞུང༌། ། གཉིས་ཀ་བསྡུས་ནས་འཆད་པ་ནི། ། རྣལ་འབྱོར་ས་བཞིའི་སྐབས་ན་གསལ། ། དེས་བྱས་བྱས་པ་མིན་མཐོང་ཞེས། ། གསུང་བ་དོན་དམ་བདེན་མེད་དུ། ། སྒྲུབ་བྱེད་མ་གསུངས་པ་ལ་དགོངས། ། དེ་མ་གསུངས་ཀྱང་དེར་འཛིན་པའི། །
འཛིན་པ་མཐའ་དག་རང་སྟོང་དུ། ། གྲུབ་པ་ཉིད་ཀྱིས་ཁེགས་པའི་ཕྱིར། ། སྒྲིབ་ཀུན་སེལ་བའི་གཉེན་པོ་ནི། ། མ་ཚང་མེད་པ་བྱམས་པའི་གཞུང༌། ། ཞེས་སྦྱར་བ་ཡིན་ནོ།། །། གསུམ་པ་བཤད་པ་མཐར་ཕྱིན་པའི་བྱ་བ་ལྔ་སྟེ། ཡུམ་གསུམ་པོ་བརྗོད་བྱ་གཅིག་ཏུ་བསྟན་པ། འགྲེལ་པ་འདི་ཇི་ལྟར་བརྩམས་པའི་ཚུལ། དེ་ལྟར་བརྩམས་པའི་དགེ་བ་བྱང་ཆུབ་ཏུ་བསྔོ་བ། ནོངས་པའི་དོན་ལ་བཟོད་པར་གསོལ་བ།
ཡུམ་དོན་རྟོགས་པའི་དུས་བརྗོད་ནས་དགའ་བ་བསྒོམ་པའོ། ། དང་པོ་ནི། བསྟན་བཅོས་འདིར་ཡུམ་གྱི་མདོའི་བསྡུས་དོན་གསུམ་བཤད་པ་དེ་ཡུམ་རྒྱས་འབྲིང་བསྡུས་གསུམ་དང་སོ་སོར་སྦྱོར་དགོས་པ་ཡིན་ནམ་ཞེ་ན། མཁས་པ་ཤེས་རབ་ཅན་རྣམས་ཀྱིས་ཡུམ་གསུམ་པོ་ཀུན་ལའང་རེ་རེ་ཞིང་སྦས་དོན་མངོན་རྟོགས་ཀྱི་དོན་བསྡུས་པ་ནི་བཤད་ཟིན་པ་གསུམ་པོ་དེ་ཙམ་དུ་ཤེས་པར་བྱ་སྟེ། དེ་ལྟ་མ་ཡིན་པར་སྦས་དོན་མངོན་རྟོགས་དང་དངོས་བསྟན་སྙིང་པོའི་དོན་ལ་རྒྱས་བསྡུས་ཀྱི་ཁྱད་པར་ཡོད་ན། བསྟན་བཅོས་འདིའམ་མདོ་བརྒྱད་སྟོང་པས་ཡུམ་རྒྱས་བསྡུས་ཐམས་ཅད་ཀྱི་དངོས་སྦས་ཀྱི་རིམ་པ་མ་ལུས་པ་ལེགས་པར་བསྡུས་པ་མ་ཡིན་པར་ཐལ་བས་སོ། ། འོ་ན་མདོ་ལ་རྒྱས་བསྡུས་འབྱུང་བ་ཅི་ཞེ་ན། ཡུམ་གསུམ་པོ་དེ་ལ་ཚིག་བསྡུས་པ་ལ་སོགས་པའི་རབ་ཏུ་དབྱེ་བས་ཁྱད་པར་ཡོད་པ་ཁོ་ནར་ཟད་དེ། ལ་ལ་ཞེས་པ་བརྒྱད་སྟོང་པ་ལས་དངོས་སྦས་ཀྱི་དོན་ཙམ་ཞིག་ཚང་བ་དང༌། གཞན་བར་མ་ལས་ཚིག་ཀྱང་ཚང་བ་དང༌།
གཞན་རྒྱས་པ་ལས་དོན་དེ་དག་སྟོན་བྱེད་ཀྱི་ཚིག་རེ་རེ་ཡང་མིང་གི་རྣམ་གྲངས་དུ་མའི་སྒོ་ནས་བསྟན་པས་སོ། ། གཉིས་པ་ནི་བྱས་སོ་ཞེས་པ་བཤད་པའི་གཞི། ལས་སུ་བྱ་བ་གང་ན། རྒྱན་གྱི་ཚིག་ལེའུར་བྱས་པའི་འགྲེལ་པ་དོན་གསལ་བ་འདི་ནིའོ། ། བྱེད་པ་པོ་གང་གིས་ན་སེང་གེ་བཟང་པོས་སོ། ། དུས་ནམ་གྱི་ཚེ་ན་སློབ་དཔོན་རང་གི་མཁན་པོ་ཡང་དག་རྣམ་སྣང་མཛད་དང༌། བླ་མ་བཟང་པོ་རྗེ་བཙུན་མ་ཕམ་པ་ལ་ཕྱག་འཚལ་ནས་སྣང་བ་ཐོབ་པ་དེའི་ཚེ་ནའོ། ། ཚུལ་ཇི་ལྟར་ན། འཕགས་པ་རྣམ་པར་གྲོལ་སྡེ་ཡི་མཐུ་ཡིས་མདོ་དང༌། རྒྱན་གྱི་དངོས་སྦས་ཀྱི་དོན་དབུ་མར་གནས་པ་དེ་མཐོང་བའི་སྒོ་ནས་སོ། །
གལ་ཏེ་འགྲེལ་པ་འདིའི་དགོངས་པ་བསྟན་བཅོས་འདི་ཡུམ་གསུམ་ཆར་གྱི་རྒྱན་དུ་རྟོགས་པ་དེ་ཡིན་ན་མདོ་དང༌། རྒྱན་ཚིག་རེ་རེ་ནས་སྦྱོར་བ་རིགས་སོ། ། ཞེ་ན། མདོའི་ཚིག་དང་བསྟན་བཅོས་ཀྱི་ངག་སོགས་རེ་རེ་ནས་སྦྱོར་བར་མ་བྱས་ཀྱང་མི་རྟོགས་པའི་སྐྱོན་མེད་དེ། དེ་ལྟར་སྦྱོར་བ་གོ་སླ་བའི་ཕྱིར། གོ་སླ་ན་འཕགས་པས་ཡུམ་གསུམ་ཆར་གྱི་རྒྱུན་དུ་མི་རྟོགས་པ་ཅི་ཞེ་ན། ཇི་སྐད་དུ། སྟོང་ཕྲག་ཉི་ཤུ་ལྔ་པའི་མན་ངག་གི་བསྟན་བཅོས་ཞེས་ཟུར་གཏོད་པས་སོ། ། དེ་ལྟར་མཛད་པ་ཡང་རྒྱས་བསྡུས་གཉིས་ན་རྒྱན་དང་སྦྱོར་རྒྱུ་མེད་པ་མང་ལ། ཡུམ་བར་མ་ལ་དེ་ལྟ་བུའི་སྐྱོན་མེད་པར་དགོངས་སོ། །
གསུམ་པ་ནི། ཐོབ་པར་ཤོག་ཅེས་པ་བཤད་པའི་གཞི། ཅི་ཞིག་ན་བདེ་བར་གཤེགས་པ་ཤེས་རབ་སྟེ་ཆོས་ཀྱི་སྐུའོ། ། སུ་ཞིག་གིས་ན་རྩོམ་པ་པོ་བདག་དང་སྐྱེ་བོ་ཐམས་ཅད་ནིའོ། ། འདི་ནི་སྨོན་ལམ་ཡིན་ལ། ཐམས་ཅད་ཀྱི་ཆེད་དུ་ནི་ཞེས་སྦྱར་ན་བསྔོ་བའོ། ། རྒྱུ་གང་ལས་ཤེ་ན། འགྲེལ་པ་དེ་སྡེབས་པ་ལས་བྱུང་བའི་དགེ་བ་རྩོམ་པ་པོ་བདག་གིས་གང་ཐོབ་པ་དེ་ཡིས་སོ། ། བཞི་པ་ནི། མདོ་དང་རྒྱན་གྱི་དོན་མངོན་སུམ་དུ་རྟོགས་ནས་འགྲེལ་པ་འདི་བརྩམས་པ་ཡིན་ནམ་ཞེ་ན།
བདག་ཉིད་ཆེན་པོ་འཕགས་པ་བྱམས་པའི་བློའི་སྤྱོད་ཡུལ་དུ་གྱུར་པའི་བསྟན་བཅོས་ཀྱི་དོན་སྟོང་པ་ཉིད་དང་མངོན་པར་རྟོགས་པ་བརྒྱད་དོན་བདུན་བཅུ་དང་བཅས་པ་ནི་གང་ཞིག་ཡིན་ཞེས་འདྲི་ན། དོན་གསལ་རྩོམ་པ་པོ་བདག་གི་མངོན་སུམ་གྱི་སྤྱོད་ཡུལ་ནི་མ་ཡིན་ཏེ། དེ་དང་དེ་དག་མངོན་སུམ་དུ་རྟོགས་པའི་ཤེས་རབ་མི་གསལ་བས་བསྟན་བཅོས་འདིའི་དོན་ཀུན་མངོན་སུམ་ལས་ཕྱི་རོལ་དུ་གྱུར་པ་བདག་གི་མངོན་སུམ་གྱི་སྤྱོད་ཡུལ་གང་ན་ཞིག་ཡིན་ཏེ་མ་ཡིན་པའི་ཕྱིར་རོ། ། མ་ཡིན་པ་འོན་ཀྱང་དོན་གསལ་རྩོམ་པ་པོ་བདག་གིས་འབད་ནས་བགྱིས་པའི་འགྲེལ་པ་འདིའི་ནོངས་པ་གང་ཡོད་པ་ལ་སྐྱེ་བོ་མཁས་པ་སྟོང་པ་ཉིད་དང༌། མངོན་རྟོགས་ཀྱི་རིམ་པ་མངོན་སུམ་དུ་གཟིགས་པ་རྣམས་ཀྱིས་བཟོད་པར་མཛད་དགོས་ཏེ། རང་གི་རྟོགས་པ་འཕེལ་བ་དང༌། གཞན་མདོ་དང་རྒྱན་ལ་འཇུག་པའི་དོན་གྱི་ངོར་དད་པ་དང་བརྩོན་འགྲུས་དྲག་པོས་བྱས་པའི་ཕྱིར། ལྔ་པ་ནི། ཡུམ་དོན་མངོན་སུམ་དུ་མ་མཐོང་ན་འགྲེལ་པ་རྩོམ་པར་མི་རིགས་ཤིང༌། སླར་འབད་ནས་སློབ་པར་རིགས་སོ་ཞེ་ན།
ཡུམ་གྱི་ཚིག་དོན་ལ་སླར་ཡང་བསླབ་པར་བྱ་བའི་དུས་མ་ཡིན་ཏེ། མདོ་དང་རྒྱན་གྱི་གཞུང་ལུགས་མང་པོ་ན་འདོན་པ་སྣ་ཚོགས་པ་སྟེ་མི་མཐུན་པ་དག་གིས་དུབ་པར་གྱུར་པའི་རྩོམ་པ་པོ་བདག་གིས་ཐེ་ཚོམ་མེད་པའི་ཞུས་དག་རྙེད་པ་ན་ངལ་བསོ་བའི་གནས་སུ་གྱུར་པའི་ཕྱིར། འགྲེལ་པ་རྩོམ་པར་ཡང་རིགས་ཏེ། རབ་ཏུ་ངོ་མཚར་བའི་དོན་གྱིས་ན་ཀྱེ་མ་ཤེས་རབ་ཀྱི་ཕ་རོལ་དུ་ཕྱིན་པ་རྒྱས་འབྲིང་བསྡུས་པ་དེ་དག་གི་ལུགས་མངོན་པར་རྟོགས་པའི་རྒྱན་གྱིས་ཇི་ལྟར་བཤད་པ་བཞིན། འདི་སྔོན་གྱི་དུས་ཡུན་རིང་མོ་ཞིག་ནས་ཐོས་བསམ་གྱི་ཤེས་རབ་སྦྱངས་པ་མཐར་ཕྱིན་པའི་སྟོབས་ཀྱིས་མཐོང་བ་ཡིན་པའི་ཕྱིར། རྩོམ་པ་པོའི་མཚན་སྨོས་པ་ནི། ཤེས་རབ་ཀྱི་ཕ་རོལ་ཏུ་ཕྱིན་པ་སོགས་ཏེ་རྫོགས་སོ་ཞེས་པའི་དོན་ནི་ཟད་པའི་དོན་མ་ཡིན་ཏེ། ཡང་དག་པར་རྟོགས་སོའི་དོན་ཏོ། ། གསུམ་པ་འགྱུར་མཐར་ཕྱིན་པ་ནི་རྒྱ་གར་གྱི་མཁན་པོ་སོགས་ཏེ། སྔོན་གྱི་དུས་སུ་དེ་ལྟར་འགྱུར་བ་བཤད་པའི་རྒྱུན་ཆ་མཐུན་ཙམ་ཡོད་པ་ལས།
ཕྱི་དར་གྱི་དུས་སུ་དཔལ་གོ་མི་སོགས་ཏེ། འཇམ་དཔལ་རྩ་བའི་རྒྱུད་དང༌། མགོན་པོ་མངོན་བྱུང་གི་རྒྱུད་ལས་ལུང་བསྟན་བརྙེས་པ་ལོ་ཙཱ་བ་ཆེན་པོ་བློ་ལྡན་ཤེས་རབ་ཀྱིས་བཤད་ཉན་གྱི་སྒོ་ནས་ལེགས་པར་གཏན་ལ་ཕབ་པའོ།། །། སྭ་སྟི། ཚོགས་གཉིས་རྩེར་སོན་ཡང་དག་རྫོགས་སངས་རྒྱས། ། སྐུ་གསུམ་མངོན་གྱུར་རྒྱལ་ཚབ་མི་ཕམ་མགོན། ། ཕྲིན་ལས་དབང་ཕྱུག་འཕགས་པ་ཐོགས་མེད་ཞབས། ། ཤིང་རྟའི་སྲོལ་འཛིན་མཁས་མཆོག་དབྱིག་གི་གཉེན། ། མ་ཕམ་བྱམས་པའི་གཞུང་ཆེན་འདི་མེད་ན། ། རྒྱལ་ཡུམ་རྒྱ་མཚོའི་མངོན་རྟོགས་སུ་ཡིས་ལོངས། །
ཐོགས་མེད་ཞབས་ཀྱི་རྫུ་འཕྲུལ་དེ་མེད་ན། ། ཆོས་ལྔ་འཛམ་གླིང་སྐྱེ་བོ་སུ་ཡིས་མཐོང༌། ། དོན་མང་ཚིག་ཉུང་ལྡན་པའི་སྡེབ་ལེགས་མཁན། ། དབྱིག་གཉེན་ཞབས་ཀྱིས་བསྟན་བཅོས་མ་མཛད་ན། ། མདོ་རྒྱུད་ཀུན་གྱི་མངོན་རྟོགས་ལ་འཇུག་པའི། ། མི་ཕམ་མགོན་པོའི་བཤད་སྲོལ་གང་གིས་འཛིན། ། དེ་ནས་འཕགས་པའི་མཚན་ཅན་གྲོལ་སྡེ་ཡིས། ། མངོན་རྟོགས་རིམ་ཀུན་རྒྱུན་གཞུང་ཇི་བཞིན་ལ། ། མཚན་འཛིན་མ་ལུས་འགོག་པའི་རིགས་པ་ནི། ། རང་སྟོང་ཚུལ་དེ་མདོ་དོན་ཡིན་པར་དགོངས། །
དངོས་སྨྲའི་གླང་ཆེན་རིང་ནས་ཁྲོས་པ་ལ། ། འཇིགས་མེད་སེང་གེ་བཟང་པོའི་འགྲེལ་པ་ཡིས། ། རང་རང་ངོ་བོས་སྟོང་པའི་ཐོས་བསམ་དང༌། ། གཟུང་འཛིན་གཞན་གྱིས་སྟོང་པའི་སྒོམ་བྱུང་བཤད། ། ལུགས་འདི་ཀུན་གྱིས་ཤེས་ན་ངོ་མཚར་ཏེ། ། གཞན་གྱིས་མ་བཤད་གྱུར་ན་ཡི་རང་བྱོས། ། ཟླ་གྲགས་ཀུན་ཏུ་བཟང་པོའི་མཚར་སྡུག་གིས། ། དགེ་བསྙེན་ཟླ་བའི་ཁེངས་པ་བསྐྱུངས་མིན་ནམ། ། མཚན་འཛིན་ས་བོན་འགོག་པའི་རིགས་པ་ནི། ། ཐོགས་མེད་གཞུང་དུ་མ་ཚང་མིན་མོད་ཀྱང༌། །
མཐར་འཛིན་འགོག་དང་མཐའ་བྲལ་བསྒྲུབ་པ་ཡི། ། རིགས་ཚོགས་བརྒྱ་ཕྲག་བརྒྱ་ལྡན་སྤྱི་བོས་ལེན། ། སྒོམ་བྱུང་བློ་ཡིས་ཉམས་སུ་མྱོང་བྱའི་ཡུལ། ། བྱམས་པའི་གཞུང་གསུམ་དག་ནས་གང་གསུངས་པ། ། མཐའ་ཡས་རྒྱུད་སྡེའི་ཚོགས་ནས་གསལ་བའི་ཕྱིར། ། ཐོགས་མེད་ཞབས་ཀྱི་གཞུང་བཞིན་འདི་ན་དགེ ། རྩོད་བྲལ་ངོ་བོ་ཉིད་མེད་སྨྲ་བའི་གཞུང༌། ། རྩོད་ལྡན་ཆོས་དང་བྱམས་པའི་གཞུང་གསུམ་པོ། ། སེམས་ཙམ་སུ་སྨྲའི་ཆོས་སྤོང་འཇིགས་པ་ལས། ། རྣམ་ཐར་ཆོས་སྒོ་ཤིང་རྟའི་སྲོལ་གསུམ་པ། །
གང་འདིར་ངེས་དོན་གསུང་རབ་མ་ལུས་པའི། ། ལྷུན་པོ་འདེགས་མཁས་གསེར་གྱི་ནོར་འཛིན་དང༌། ། ཐེག་ཆེན་ཆུ་བོ་བསྡུད་པའི་རྒྱ་མཚོ་དང༌། ། ལེགས་བཤད་ཆར་ཆེན་འབེབས་པའི་སྤྲིན་ཕུང་ཡིན། ། ཤེར་ཕྱིན་བསྟན་པ་སྔ་བར་ནམ་ལངས་པའི། ། དུས་འདིར་སྟོང་ཉིད་ནམ་མཁའི་སྔོ་སངས་མ། ། མངོན་རྟོགས་ཚ་ཟེར་འབར་བ་སྤྱན་འདྲོངས་པ། ། རྟ་བདུན་རྒྱལ་པོའི་ཁ་ལོ་པ་དེ་བཞིན། ། ཡང་ན་ངན་རྟོག་རྦ་ཀློང་འཁྲུག་པ་ཡི། ། ཆུ་གཏེར་དབུས་ཀྱི་ཉེས་བཤད་བྱེད་པོའི་ཚོགས། །
ཆོས་དབྱིངས་ཞི་བའི་མལ་དུ་ཉལ་བ་ན། ། ལེགས་བཤད་གོ་སྐབས་ཡངས་པར་ཕྱེ་མིན་ནམ། ། ཐུབ་དབང་ཆོས་ཀྱི་འཁོར་ལོ་རྩིབས་སྟོང་པ། ། འཛིན་མཛད་འཇིག་རྟེན་མེས་པོའི་ཐུགས་མཚོ་ལ། ། སྲིད་གསུམ་དྲི་མ་འཁྲུད་པའི་དག་བྱེད་མཁན། ། ལམ་གསུམ་ཅན་དེ་རིགས་པར་ཕབ་པ་ན། ། རྨོངས་དང་ཆགས་ཁྲོ་རལ་པ་དམར་པོའི་ཁུར། ། འཛིན་བྱེད་གནས་སུ་ཡུན་རིང་འཁྱམས་གྱུར་པ། ། དྲང་སྲོང་ལེགས་བཤད་མཁན་པོའི་མགྲིན་པར་བསྡུས། ། གངས་ཅན་ལྗོངས་ཀྱི་མ་དྲོས་མཚོར་ལྷུང་བ། །
འབབ་སྲོལ་ཕྱོགས་བརྒྱར་སྤྲོས་པའི་རྣམ་དཀར་གྱིས། ། འཕྲོག་བྱེད་རྐང་པའི་དུག་ཆེན་བཀྲུས་དེ་ལྟར། ། སྲིད་གསུམ་མ་རྣམས་ཀུན་གྱི་རུས་བུ་ལ། ། རིང་ནས་ཞེན་པའི་དྲི་མ་དག་གྱུར་ཅིག ། འགྲེལ་མཛད་གཞན་གྱི་ཐུགས་ལ་མ་ཤར་བའི། ། རྣམ་པར་འགྲེལ་གང་འདིར་འབྱུང་མ་ཡིན་མོད། ། རི་རབ་ལྷུན་པོའི་ཟུར་ཕུད་ཁོང་སྐྱིབས་ན། ། རི་མཚོ་གླིང་གི་ཡ་མཚན་ལྟད་མོ་ནི། ། སྔོན་ཆད་མི་གསལ་འཇམ་དཔལ་གྲགས་པའི་གསུངས། ། པད་དཀར་འཛིན་དེས་གསལ་བར་བྱས་མིན་ནམ། །
ལུས་མེད་ཀྱིས་བརྩེན་གངས་ཅན་འགྲོ་བ་འདི། ། ཡིད་སྲུབས་ཀྱིས་བསྟན་ལམ་དུ་སོང་བ་ན། ། མཆོད་སྦྱིན་བརྒྱ་པའི་རྣམ་དཔྱོད་རྩལ་གཅིག་གིས། ། བདུད་ཀྱི་རྒྱལ་མཚན་རིགས་པར་བསྙལ་མིན་ནམ། ། བསྟན་བཅོས་དཔག་བསམ་ལེགས་བཤད་འབྲས་བུ་ཅན། ། མི་ཟད་འཆི་མེད་བདུད་རྩིའི་འབབ་ངོགས་མཆོག ། མི་ཕམ་རྒྱལ་བའི་དྲུང་དུ་མཆོད་པར་འབུལ། ། འགྲོ་ཀུན་ཐུགས་རྗེའི་ཕྱག་གིས་བཟུང་དུ་གསོལ། ། ཞེས་མངོན་པར་རྟོགས་པའི་རྒྱན་འགྲེལ་པ་དོན་གསལ་བ་དང་བཅས་པའི་རྣམ་བཤད་ཤིང་རྟའི་སྲོལ་ཆེན་རྣམ་གསུམ་བསྒྲུབ་པ། རྣམ་ཐར་ཆོས་ཀྱི་སྒོ་གསུམ་རབ་ཕྱེ་ཞེས་བྱ་བ་འདི་ནི་ཤར་མི་ཉག་གི་སྡེ་སྣོད་འཛིན་པ་ཤེས་རབ་བཟང་པོ་དང༌།
བྱམས་མགོན་ཆོས་ཀྱི་མཛོད་འཛིན་ཞེས་བྱ་བས་གསོལ་བ་ནན་གྱིས་བཏབ་པའི་ངོར་བགྱིས་ནས། བྱམས་པ་དང་འབྲེལ་བའི་ཆོས་སྡེ་ཉི་ཤུའི་བརྒྱུད་འཛིན་དཔལ་ཤཱཀྱ་མཆོག་ལྡན་དྲི་མེད་ལེགས་པའི་བློས། དོན་གྲུབ་ཅེས་པ་ས་མོ་ལུག་གི་ལོ་ཁྲུམས་ཀྱིས་ཉ་གང་བ་ཕྱོགས་དང་པོའི་བཟང་པོའི་ཐོག་མ་ལ། གསེར་མདོག་ཅན་ཞེས་བྱ་བའི་ཆོས་ཀྱི་གྲྭ་ཡངས་པོའི་དབུས། མཉན་དུ་ཡོད་པའི་གཙུག་ལག་ཁང་དུ་རྫོགས་པར་སྦྱར་བའི་ཡི་གེ་པ་ནི་བློ་བཟང་ཆོས་ཀྱི་རྒྱལ་མཚན་ནོ།། །། མངྒ་ལཾ།། །། ༈ བལ་ཡུལ་མཆོད་རྟེན་རིན་པོ་ཆེ་བྱ་རུང་ཁ་ཤོར་གྱི་ཉེ་འགྲམ་རྒྱལ་ཡོངས་ས་ཆེན་ཞེས་པ་གློག་ཀླད་དཔར་ཁང་ལས། བདེར་གཤེགས་༧སྐྱབས་རྗེ་བཅོ་བརྒྱད་ཁྲི་ཆེན་རྡོ་རྗེ་འཆང་མཆོག་གི་ཐུགས་དགོངས་རྫོགས་ཆེད། སྐྱབས་འོག་པ་ཚར་གྲྭ་གུ་རུས་གློག་ཀླད་ཕྱག་དེབ་ཆེད་འགྲེམ་སྤེལ་ཞུས་པའི་དགེ་འབྲས་སངས་རྒྱས་ཞིང་དུ་བསྔོའོ།། །།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
