གསུང་འབུམ། ཤཱཀྱ་མཆོག་ལྡན།
པོད ༡༠༠
སྣང་བས་དཔྱོད་ལྡན་མཐའ་དག་དགའ་བར་བྱེད་པ་ཞེས་བྱ་བའི་བསྟན་བཅོས།
༼ཛ༽ ༄༅། །ཚད་མའི་མདོ་དང་བསྟན་བཅོས་ཀྱི་ཤིང་རྟའི་སྲོལ་རྣམས་ཇི་ལྟར་བྱུང་བའི་ཚུལ་གཏམ་དུ་བྱ་བ་ཉིན་མོར་བྱེད་པའི་སྣང་བས་དཔྱོད་ལྡན་མཐའ་དག་དགའ་བར་བྱེད་པ་ཞེས་བྱ་བའི་བསྟན་བཅོས་བཞུགས་སོ།། ཕྱོགས་བཅུའི་རྒྱལ་བ་སྲས་དང་སློབ་མར་བཅས་པ་ལ་ཕྱག་འཚལ་ལོ། ། ཐུབ་ཆེན་སྟོན་པ་གཞན་འཕྲུལ་དབང་བྱེད་བདག་པོ་དེ་ནི་ཡེ་ཤེས་མདའ་ལྔ་ཀུན་གྱི་ཡིད་ལ་ངང་གིས་འཇུག་མཛད་ཉིད་དོ་ཀུན་ལ་གྲགས་པའི་མེ་ཏོག་མདའ་ཅན་དེ་ཡི་དགྲ་བོ་ཉིད་གྱུར་པས་ན་མདའ་ཅན་དེ་ནི་དིང་སང་འདི་ན་རྫོགས་པའི་དབྱིངས་སུ་གཟིམས། ། བདེ་འབྱུང་ཞེས་བྱར་ཀུན་ལ་རབ་གྲགས་འཇམ་པའི་དཔལ་གང་གིས་ནི་མཁྱེན་དང་བརྩེ་བས་གྲིམས་པར་བཟུང་བའི་རིགས་པའི་གནས་དང་བགྲང་ཡས་འགྲོ་བའི་དོན་གང་ཡིན་པ་དེ་ནི་འདོད་པའི་དབང་ཕྱུག་མར་གྱུར་ཇི་བཞིན་ནམ་དུ་ཡང་ནི་ཡལ་བར་འདོར་མིན་པ། ། ཕྱོགས་དང་ཕྱོགས་བྲལ་ཀུན་ནས་ཆོས་ཀྱི་གྲྭ་ཆེན་ཡངས་པོ་དག་ཏུ་ཀླན་ཀའི་ཕྱིར་ནི་རིངས་པར་གཏིབས་ནས་འོངས་པའི་ཉོན་མོངས་པ་དང་རྣམ་པར་རྟོག་པའི་ཚོགས་ཀུན་འཇོམས་མཁས་གླང་པོ་དེ་ནི་ས་སྲུང་བུ་སྟེ་རྣམ་དཔྱོད་གཉིས་འཐུང་རིགས་པའི་འཁོར་ལོ་ཅན། ། ཚད་མར་གྲགས་པའི་ངོ་མཚར་གཏམ་གྱི་འཕྲེང་བ་མཐའ་དག་མི་ཤེས་མཚོར་བྱིང་པ་ན་ས་སྟེང་འདིར་འདེགས་བྱེད་པོ་དེ་ནི་ཆོས་ཀྱི་གྲགས་པས་ས་ཆེན་འདིར་ཁྱབ་འཇུག་པ་རྣམ་བཅུའི་གར་བྱེད་མཁན་ཡིན་དཔྱོད་ལྡན་ཡོངས་ཀྱི་བསྟེན་བྱར་འོས་པ་དེ་ཡིན་ནོ། ། འཇམ་པའི་དབྱངས་ཀྱི་མཁྱེན་པས་མ་བཟུང་བའི། ། ཐུབ་དབང་བསྟན་པའི་སྙིང་པོ་གཞན་མ་མཆིས། ། གང་དེས་དགེ་བའི་བཤེས་སུ་དམ་བཅས་པ། །
སྨྲ་ངན་ཕམ་མཛད་ཕྱོགས་ཀྱི་གླང་པོའི་ཞབས། ། འཇམ་དབྱངས་མཁྱེན་པའི་ཡ་མཚན་ལྟད་མོ་ཀུན། ། རྒྱལ་སྲས་ཀུན་བཟང་མཁྱེན་པའི་རྒྱ་མཚོར་སྣང༌། ། ཆོས་ཀྱི་ཉི་མ་གྲགས་པའི་ལང་ཚོ་ཅན། ། ཀུན་བཟང་ཆུ་གཏེར་དབུས་ནས་གང་འདིར་བཞེངས། ། ཞེས་མཆོད་པར་བརྗོད་པ་སྔོན་དུ་བཏང་ནས། འདིར་ཚད་མའི་མདོ་དང་བསྟན་བཅོས་ཀྱི་ཤིང་རྟའི་སྲོལ་རྣམས་ཇི་ལྟར་བྱུང་བའི་ཚུལ་གཏམ་དུ་བྱ་བ་ཉིན་མོར་བྱེད་པའི་སྣང་བས་དཔྱོད་ལྡན་མཐའ་དག་དགའ་བར་བྱེད་པ་ཞེས་བྱ་བའི་བསྟན་འཆོས་འདི་འཆད་པ་ལ་གསུམ་སྟེ། རྗོད་བྱེད་མིང་གི་ཐ་སྙད་ཇི་ལྟར་བཏགས་པ་དང༌། བརྗོད་བྱ་དོན་གྱི་རྣམ་གཞག་གང་ནས་འབྱུང་བ་དང༌། དེ་ལྟར་ཤེས་པའི་ཕན་ཡོན་བསྟན་པས་མཇུག་བསྡུ་བའོ། །
དང་པོ་ལ་གསུམ་སྟེ། བརྡ་སྦྱོར་མཁན་པོ་སུ་ཞིག་གིས་མིང་དུ་བཏགས་པ་དང༌། མིང་དེ་གང་ལ་དངོས་མིང་དུ་འཇུག་པའི་དོན་དེ་ངོས་བཟུང་བ་དང༌། མིང་དོན་གྱི་འབྲེལ་པ་དེ་གཞན་དང་ཐུན་མོང་མ་ཡིན་པར་བསྟན་པའོ། ། དང་པོ་ནི། ཚད་མ་ཞེས་བྱ་བའི་མིང་དེ། འཇིག་རྟེན་དང་གསུང་རབ་གཞན་ལས་སྐབས་སྟོབས་ཀྱིས་དོན་མང་པོ་ལ་འཇུག་པར་བཤད་མོད། འདིར་ཡང་དག་པའི་ཤེས་པ་ཁོ་ན་ལ་ཚད་མ་ཞེས་བྱ་བའི་མིང་སྒྲ་བཤད་འཇུག་གཉིས་ཀ་ཡོད་པས་དངོས་མིང་དུ་བཏགས་པ་ཡིན་ལ། ལུགས་འདིར་ནི་དོན་དེ་ལས་གཞན་གང་ལ་ཡང་མིང་དེ་དངོས་མིང་དུ་འཇུག་པ་མེད་དོ། ། དེའི་ཕྱིར་དོན་དེ་ཉིད་རྟོག་གེའི་ལུས་སམ་ཡན་ལག་བརྒྱད་པོ་གང་རུང་གི་སྒོ་ནས་གཏན་ལ་འབེབས་པའི་མིང་ཚིག་ཡི་གེའི་ཚོགས་ལ་ཡང་ཚད་མའི་གསུང་རབ་ཞེས་བཏགས་པ་ནི་དངོས་མིང་ཡིན་ལ།
ཚད་མ་ཞེས་བྱ་བ་ནི་བཏགས་པའི་མིང་ངོ༌། ། གཉིས་པ་ནི་གསུང་རབ་སྤྱི་ལས་ཡང་དག་པའི་ཤེས་པ་སྤྱི་དང་བྱེ་བྲག་གི་ངོས་འཛིན་རྒྱ་ཆེ་བར་གསུངས་ཀྱང་འདིར་ནི་གསར་དུ་མི་བསླུ་བའི་རིག་པ་ཞེས་སམ་མི་བསླུ་བ་དང་མ་ཤེས་དོན་གསལ་གྱི་ཚོགས་དོན་ཞིག་ལ་དེར་བཤད་པས་ན། འདིར་ནི་དེའི་ངོས་འཛིན་གསུང་རབ་གཞན་ལས་རྒྱ་ཆུང་བ་ཡིན་ནོ། ། དོན་དེ་ལ་བསམ་ནས་ཡང་དག་པའི་ཤེས་པ་ལ་ལོག་པར་རྟོག་པ་དུ་མ་མཐོང་ཞེས་གསུངས་པའོ། ། གསུམ་པ་ནི། དེ་ལྟར་མིང་དོན་གྱི་ངོས་འཛིན་དང་ཐ་སྙད་དེ་དག་ནི། བདག་ཉིད་ཆེན་པོ་ཕྱོགས་ཀྱི་གླང་པོ་ཁོ་ནས་མཛད་པ་ཡིན་ལ། དེ་ཡི་གོང་གི་གསུང་རབ་གཞན་ལས་ཐ་སྙད་དེ་གསལ་བར་གསུངས་པ་མེད་དོ། ། གཉིས་པ་ལ་གསུམ་སྟེ། རྒྱལ་བའི་བཀའ་ལས་ཇི་ལྟར་བྱུང་བ་དང༌།
རྩ་བའི་བསྟན་འཆོས་ལས་ཇི་ལྟར་བྱུང་བ་དང༌། འགྲེལ་བྱེད་མཁན་པོ་དག་གིས་ཇི་ལྟར་བཤད་པའོ། ། དང་པོ་ལ། ཚད་མ་དང་ཚད་མིན་གྱི་རྣམ་གཞག་གསུང་བ་པོ་ནི་ཡང་དག་པར་རྫོགས་པའི་སངས་རྒྱས་ཏེ། ཇི་སྐད་དུ། ཚད་མའི་དེ་ཉིད་སྒྲུབ་དོན་སྟེ། ཞེས་གསུང༌། དེས་དེ་ཇི་ལྟར་གསུངས་པའི་ཚུལ་ནི། མངོན་སུམ་ལ་དོགས་པའི་གནས་མེད་མོད། རྗེས་སུ་དཔག་པ་ཇི་ལྟར་གསུང་སྙམ་པ་ལ།
ཇི་སྐད་དུ། རྗེས་སུ་དཔག་པ་མ་བཟློག་ཕྱིར་ཞེས་པ་ནས། བསྟན་ཕྱིར་དེ་ཡང་གསལ་བར་བཤད་ཅེས་སོ། ། དེ་ལ་མངོན་སུམ་ནི་གཉིས་ཏེ། སོ་སོའི་སྐྱེ་བོའི་དང༌། འཕགས་པའི་འོ། ། དང་པོ་ལ་དབང་ཡིད་ཀྱི་མངོན་སུམ་གཉིས་ནི། མདོ་ལས། དགེ་སློང་དག་གཟུགས་ཤེས་པ་ནི་རྣམ་པ་གཉིས་ཏེ། མིག་དང་ཡིད་ལ་བརྟེན་པའོ་ཞེས་སོགས་ཡིན་ལ།
རང་རིག་པ་ནི་འཁོར་ལོ་གསུམ་པའི་གསུང་རབ་ན་ཤིན་ཏུ་མང་བ་དང༌། རྣལ་འབྱོར་མངོན་སུམ་ནི། མཁྱེན་པ་གསུམ་དང་སྟོབས་སོགས་ཡོན་ཏན་རྣམས་སོ། ། རྗེས་དཔག་གི་རང་ལྡོག་ནས་ངོས་འཛིན་པ་རྒྱལ་བའི་བཀའ་ན་མི་གསལ་ཡང༌། དེའི་རྟེན་གཏན་ཚིགས་ནི། རྒྱལ་བའི་ཡུམ་ལས་ཕྱིར་མི་ལྡོག་པའི་རྟགས་རྣམས་དང༌། རྡོ་རྗེ་གཟེགས་མའི་གཏན་ཚིགས་གསུངས་པ་དང༌། མདོ་གཞན་ལས་གཅིག་དུ་བྲལ་དང༌། རྟེན་འབྲེལ་གྱི་གཏན་ཚིགས་གསུངས་པ་རྣམས་སོ། ། དེའི་ཕྱིར་ཚད་མ་གསུང་བ་པོ་ནི་རྫོགས་པའི་སངས་རྒྱས་དང༌།
བཤད་མ་ཐག་པ་དེ་ལྟ་བུ་སྟོན་པའི་གསུང་རབ་རྣམས་ལ་ནི་ཚད་མའི་བཀའ་ཞེས་བྱའོ། ། གཉིས་པ་ལ་གསུམ་སྟེ། ཕྱོགས་གླང་ཡབ་སྲས་ཀྱི་ཚད་མའི་བསྟན་འཆོས་འདི། ཐེག་པ་དང་གྲུབ་མཐའ་གང་དུ་གཏོགས་པ་དང༌། རྩ་བའི་བསྟན་འཆོས་གང་དང་གང་ཞིག་བྱུང་བ་དང༌། གྲུབ་མཐའ་གཞན་ལ་མ་གྲགས་པའི་བརྡ་འཆད་ཀྱི་ཚོམས་ཇི་ལྟར་ཡོད་པའོ། ། དང་པོ་ལ་གསུམ་སྟེ། གནས་སྐབས་གྲུབ་མཐའ་གང་ནས་འཇུག་པ་དང༌། མཐར་ཐུག་གྲུབ་མཐའ་གང་དུ་འཇོག་པ་དང༌། ཐེག་པ་ཆེན་པོ་གཞན་དང་ཁྱད་པར་གང་གིས་འབྱེད་པའོ། །
དང་པོ་ནི། རྣམ་འགྲེལ་མཛད་པའི་གཞུང་གི་དབང་དུ་བགྱིས་ན་ཐེག་པ་གསུམ་ཀའི་ལྟ་བ་དང༌། དེ་ལ་འཇུག་པའི་ཚུལ་གསུམ་ཀ་ཡང་རིམ་གྱིས་སྟོན་པ་ཡིན་ཏེ། གང་ཟག་གི་བདག་མེད་པའི་ལྟ་བའི་ཚུལ་ལ་ནི་ཐེག་པ་གསུམ་ཀ་ཡང་ཁྱད་པར་མེད་ལ། དེ་ཉིད་ཀྱང་ཚད་མ་གྲུབ་པའི་ལེའུ་ནས་སྟོན་ནོ། ། བདག་མེད་དེ་ལ་འཇུག་པའི་ཚུལ་ཡང་དེ་དང་འདྲ་བས་སྤྱི་ཙམ་ནས་བཤད་ཀྱི་གྲུབ་མཐའ་སོ་སོའི་དབྱེ་བས་མ་གསུངས་སོ། ། ཆོས་ཀྱི་བདག་མེད་ལ་འཇུག་པའི་རིམ་པ་ནི་བྱེ་བྲག་ཏུ་སྨྲ་བ་ལ་ཡང་ཇི་སྐད་དུ། གང་ལ་བཅོམ་དང་བློ་ཡིས་གཞན་ཞེས་སོགས་ལྟར། ལུགས་དེ་ལ་ཡང་རགས་རྒྱུན་བདེན་པར་མེད་པ་སོགས་ཀྱི་རྣམ་གཞག་ཡོད་མོད། ལུགས་དེ་ལ་གཞུང་བཙུགས་ནས་མི་འཆད་པར་ཞར་བྱུང་གི་ཚུལ་དུ་ནི་དོན་དམ་དོན་བྱེད་ནུས་པ་གང་ཞེས་སོགས་ཀྱིས་བཤད།
དེ་བས་ན་ཐོག་མར་མདོ་སྡེ་པའི་སྐབས་ཉིད་ནས་འཇུག་པ་ཡིན་ཏེ། ལུགས་འདིར། ཐོག་མར་ཕྱི་རོལ་དོན་གྲུབ་དང༌། དོན་འགོག་གི་སྐབས་གཉིས་ལས་དང་པོའི་ཚེ་ན། མདོ་སྡེ་པའི་གཞུང་ཇི་ལྟ་བ་བཞིན་དུ་ཁས་ལེན་ཏེ། ཕྱི་རོལ་གྱི་དོན་ཁས་བླངས་ནས་རྣམ་མེད་རྗེན་ཆར་འགོག་པའི་ཕྱིར་དང༌། ཕྱི་རོལ་གྱི་དོན་ཡོད་པར་ཡང་རྟགས་ལས་བསྒྲུབ་དགོས་ཀྱི། མངོན་སུམ་གྱིས་མཐོང་བར་མི་འཆད་པའི་ཕྱིར། ལྡོག་པ་གཞན་སེལ་གྱི་རྣམ་གཞག་དང་དེ་བདེན་པར་མེད་པའི་ཚུལ་ནི་བྱེ་སྨྲ་ལ་མེད་པས་ན། ཚུལ་འདི་ནི་དེ་ལས་ཁྱད་པར་དུ་འཕགས་སོ། །
དེའི་ཚེ་ནི་ཉན་ཐོས་ཀྱི་གྲུབ་མཐའ་དང༌། འབྲས་བུ་ཡང་ཉན་ཐོས་ཀྱི་ཐེག་པའོ། ། གཉིས་པ་དོན་འགོག་གི་སྐབས་སུ་ནི། གྲུབ་པའི་མཐའ་སེམས་ཙམ་པ་དང༌། འབྲས་བུ་རང་སངས་རྒྱས་ཀྱི་ཐེག་པ་སྟེ། ཆོས་ཀྱི་བདག་མེད་ལ་འཇུག་ཚུལ་ཕྱོགས་གཅིག་མདོ་སྡེ་པ་དང་མཐུན་ལ། ཕྱི་རོལ་གྱི་དོན་བཀག་པས། གཟུང་བ་ཆོས་ཀྱི་བདག་མེད་ལ་འཇུག་ཅིང༌། འཛིན་པ་ཆོས་ཀྱི་བདག་མེད་ལ་འཇུག་ཚུལ་ནི་སེམས་ཙམ་པ་ལ་མེད་དོ། ། གཉིས་པ་ནི།
ལུགས་འདི་ཡི་མཐར་ཐུག་གི་གྲུབ་མཐའ་ནི་དབུ་མར་གནས་པ་ཉིད་དོ་ཞེས་མདོར་བསྟན་ནས། དེ་ཡང་བསྟན་པ་འདི་ལ་གྲུབ་མཐའ་བཞི་ཡི་རྩེ་མོར་གྱུར་པའི་དབུ་མ་ནི་རྣམ་པ་གཉིས་འབྱུང་སྟེ། མདོ་སྡེ་དགོངས་འགྲེལ་ལས་བཀའ་འཁོར་ལོ་རིམ་པ་གསུམ་གྱི་རྣམ་གཞག་འབྱུང་བ་དེའི་ནང་ནས་བར་པ་སྒྲ་ཇི་བཞིན་པ་ཉིད་དུ་བཞག་པའི་དབུ་མ་དང༌། འཁོར་ལོ་གསུམ་པ་སྒྲ་ཇི་བཞིན་པ་ཉིད་དུ་བཞག་པའི་དབུ་མའོ། ། དང་པོ་ནི། མགོན་པོ་ཀླུ་སྒྲུབ་ཞབས་ཀྱིས་རིགས་ཚོགས་སུ་བཀྲལ་བ་དེ་ཡིན་ལ། གཉིས་པ་དེ་ནི་བྱམས་པའི་ཆོས་ཀྱི་རྗེས་སུ་འབྲངས་ནས་ཐོགས་མེད་ཞབས་ཀྱིས་བཀྲལ་བ་དེ་ཡིན་ནོ། ། དེ་དག་གི་ནང་ནས། ལུགས་འདིར་ནི་སྲོལ་ཕྱི་མ་དེའི་རྗེས་སུ་འབྲངས་ནས་འཆད་པའི་ཚུལ་འདི་ལྟར། ཇི་སྐད་དུ།
དེ་ལ་གཅིག་ནི་མེད་པས་ཀྱང༌། ། གཉིས་ཀའང་ཉམས་པར་འགྱུར་བ་ཡིན། ། ཞེས་པ་ལྟར། ཐོག་མ་ཉིད་དུ་གཟུང་འཛིན་རང་བཞིན་མེད་པར་གཏན་ལ་ཕབ་པས་སྒྲོ་འདོགས་ཀྱི་མཐའ་སེལ་བར་བྱེད། དེའི་ཕྱིར་གཉིས་སྟོང་གང་ཡིན་པ། ། དེ་ནི་དེ་ཡིའང་དེ་ཉིད་ཡིན། ། ཞེས་གཉིས་སྟོང་གི་ཡེ་ཤེས་གང་ཡིན་པ་དེ་བསྒོམ་པས་ཉམས་སུ་མྱོང་བྱ་ཉིད་དུ་འཆད་པས་སྐུར་འདེབས་ཀྱི་མཐའ་སེལ་བར་བྱེད་པའོ། ། ལུགས་འདི་ལ་སེམས་ཙམ་པའོ་ཞེས་ཟེར་བ་ནི་སློབ་དཔོན་ཟླ་བ་གྲགས་པའི་གསུང་སྟེ། གསུང་དེ་ཡི་ཕྱོགས་ལ་ཡང་ཐོགས་མེད་ཞབས་ཀྱིས་འཆད་པའི་ལྟ་བ་ཞེས་གསུང་མོད། ངེས་པའི་དོན་དུ་གང་འགྱུར་རྡོ་རྗེ་ཐེག་པའི་རྒྱུད་དང་མན་ངག་རྣམས་ཚད་མར་བྱས་ནས་བརྟག་པར་བྱ་ལ།
བྱང་ཆུབ་སེམས་དཔའ་ཞི་བ་འཚོ་དང་སློབ་དཔོན་སེང་གེ་བཟང་པོ་དང་རྩོད་དུས་ཀྱི་ཐམས་ཅད་མཁྱེན་པ་རཏྣ་ཨཱ་ཀ་ར་ཤནྟི་པ་ནི་ལུགས་གཉིས་པོ་དགོངས་པ་མཐུན་ཞེས་འཆད་པ་ལྟར་ལེགས་པས་ཕྱོགས་སུ་ལྷུང་བར་མི་བྱའོ། ། གསུམ་པ་ནི། ལུགས་འདི་དབུ་མར་འཆད་པ་དེའི་ཚེ། ངོ་བོ་ཉིད་མེད་པ་པ་དག་དང་ཁྱད་པར་མེད་པར་འཆད་ནུས་སམ་ཞེ་ན། དེ་ལྟར་ངེས་པ་མ་ཡིན་ཏེ། རྡོ་རྗེ་ཐེག་པ་པ་དག་གི་དབུ་མ་བཞིན་ནོ། ། ལུགས་འདིར་ངོ་བོ་ཉིད་མེད་པ་པ་དག་ལ་མ་གྲགས་པའི་ཁྱད་པར་ནི་འདི་ལྟ་སྟེ། གང་ཅི་སྣང་བ་དེ་ཐམས་ཅད་རང་གི་སེམས་དང༌། སེམས་དེ་ཡང་གཟུང་བ་དང་འཛིན་པས་སྟོང་པ་དང༌། སྟོང་པ་དེ་ཡང་རང་རིག་པའི་ཡེ་ཤེས་ཉིད་དུ་དང༌།
ཡེ་ཤེས་དེ་ཡང་གཞི་ལམ་འབྲས་བུའི་གནས་སྐབས་ཐམས་ཅད་དུ་རྒྱུན་མི་ཆད་པ་ཉིད་དུ་དང༌། ཕར་ཕྱིན་ཐེག་པ་པའི་མཉམ་གཞག་ཡེ་ཤེས་ལ་འཇིག་རྟེན་ན་གྲགས་པའི་ཤེས་བྱ་ཇི་སྙེད་པ་མཐའ་དག་གཟུགས་བརྙན་གྱི་ཚུལ་དུ་འཆར་ཡང་དེས་འཇིག་རྟེན་ན་གྲགས་པ་དེ་དངོས་སུ་རིག་པ་མ་ཡིན་པར་ཁས་ལེན་པ་སོགས་མཐའ་ཡས་མོད། དཔེ་དེ་ཙམ་ཞིག་ཏུ་མདོར་བསྡུས་ལ་རང་སྟོང་གི་རྣམ་གཞག་མ་ནོར་བར་འཆད་ན་ནི་ཁས་ལེན་སྔ་མ་དེ་དག་མི་འབྱུང་ལ། དེ་ལྟ་ན་ནི་རྡོ་རྗེ་ཐེག་པའི་མན་ངག་པ་དག་གི་ལུགས་དང་སྒོ་གང་ནས་ཀྱང་མཐུན་པ་ཉིད་དུ་མི་འགྱུར་རོ། ། གཉིས་པ་ལ་གསུམ་སྟེ། རྩ་བའི་བསྟན་འཆོས་གང་ཡིན་པ་དང༌། འཕགས་ཡུལ་གྱི་འགྲེལ་པ་ཚད་ལྡན་དག་གིས་ཇི་ལྟར་བཤད་པ་དང༌། བོད་སྔ་མའི་འགྲེལ་ལུགས་དག་ཀྱང་ངེས་པར་ཤེས་དགོས་པའོ། ། དང་པོ་ནི། བོད་སྔ་མ་དག་ན་རེ།
ཐོག་མར་དགྲ་བཅོམ་པ་ཆོས་སྐྱོབ་ཀྱིས་ཚད་མའི་བསྟན་འཆོས་སྨྲ་བའི་སྒྲོམ་ཞེས་བྱ་བ་གཅིག་མཛད་ཟེར་ཡང་ཡིད་ཆེས་པའི་ཁུངས་མེད་དོ། ། དེ་ནས་མེ་ཝཾ་གྷ་དང༌། དེ་ཡི་འོག་ཏུ་སློབ་དཔོན་དབྱིག་གཉེན་གྱིས་དེའི་བསྟན་འཆོས་རྩོད་པ་སྒྲུབ་པ་མཛད་ཅེས་ཟེར་བ་ལ། དེས་དེ་མཛད་པ་ལ་ཤེས་བྱེད་མེད་ཅིང༌། རྒྱ་ལམ་ན་མཛད་སྲིད་ཀྱང་དེ་ནས་བཤད་པའི་དོན་ལ་སློབ་དཔོན་གྱིས་སྙིང་པོ་མེད་པར་དགོངས་སོ། ། ཞེས་བྱ་བ་ནི་སློབ་དཔོན་ཕྱོགས་ཀྱི་གླང་པོའི་གསུང་སྟེ། ཇི་སྐད་དུ། རྩོད་སྒྲུབ་སློབ་དཔོན་གྱིས་མ་ཡིན། ། ངེས་པར་སྙིང་པོ་མེད་པར་དགོངས། ། ཞེས་སོ། །
དེ་བས་ན་ཚད་མའི་གསུང་རབ་ཀྱི་རྩ་བའི་ཁུངས་ནི། སྡེ་བདུན་བཀའ་སྤྱི་ཡི་དགོངས་འགྲེལ་དུ་རྒྱན་སོགས་ཀྱིས་འཆད་པ་ལྟར། རྩ་བའི་ཁུངས་ནི་སངས་རྒྱས་ཀྱི་གསུང་རབ་ཉིད་དང༌། ཐོགས་མེད་ཞབས་ཀྱི་འབེལ་གཏམ་རྣམ་པར་ངེས་པའི་གཞུང་དང༌། རྣམ་པར་བཤད་པའི་སྒོ་བསྡུ་བ་སོགས་ཡིན་ཞེས་འཆད་པར་ནུས་ཏེ། འཕགས་ཡུལ་ན་སངས་རྒྱས་པའི་རྟོག་གེ་སྨྲ་བ་ལ་སྔ་རབས་པ་དང༌། ཕྱི་རབས་པ་གཉིས་སུ་ཕྱེ་ནས། སྔ་མ་ནི་ཐོགས་མེད་མཆེད་དང་ལེགས་ལྡན་སོགས་ཡིན་ལ། ཕྱི་མ་ནི། ཕྱོགས་ཀྱི་གླང་པོའི་རྗེས་འབྲང་ལ་འཆད་པ་བཞིན་ནོ། །
དེ་ལྟ་མོད་ཀྱི་འདིར་ནི་ཡང་དག་པ་ཉིད་དུ་ན། ཚད་མའི་བསྟན་འཆོས་ཀྱི་རྩ་བའི་ཁུངས་ནི་ཕྱོགས་ཀྱི་གླང་པོའི་གཞུང་ཁོ་ནར་ངེས་ཏེ། ཇི་སྐད་དུ། ཚད་མ་བསྒྲུབ་ཕྱིར་རང་གི་གཞུང་ཀུན་ལས། ། བཏུས་ཏེ་སྣ་ཚོགས་འཐོར་རྣམས་འདིར་གཅིག་བྱ། ། ཞེས་གསུངས་པས་སོ། ། སློབ་དཔོན་འདི་ལ་ནི། འཕགས་པ་འཇམ་དཔལ་ཉིད་དངོས་སུ་བྱོན་ནས་དགེ་བའི་བཤེས་གཉེན་དུ་ཞལ་གྱིས་བཞེས་ཏེ། ཆོས་མཆོག་ལས། ཇི་སྐད་དུ།
བུ། མ་བྱེད་ཐེག་པ་དམན་དང་ཕྲད་པ་ལས་ནི་བློ་གྲོས་ངན་སྐྱེ་ཡི། ། ཁྱོད་ཀྱིས་ས་མ་ཐོབ་ཀྱི་བར་དུ་དགེ་བའི་བཤེས་སུ་ང་འགྱུར་གྱི། ། བསྟན་འཆོས་འདི་ལ་མུ་སྟེགས་ཚོགས་ཀྱིས་གནོད་མི་ནུས་པར་ཤེས་བྱས་ནས། ། ཕྱི་མའི་དུས་སུ་བསྟན་འཆོས་ཀུན་གྱི་མིག་གཅིག་ཏུ་ནི་འདི་འགྱུར་རོ། ། ཞེས་རྗེ་བཙུན་ཉིད་ཀྱིས་གསུངས་པར་སློབ་དཔོན་ཆོས་མཆོག་གིས་བཤད་ལ། དུས་ནི་ཚད་མ་ཀུན་ལས་བཏུས་རྩོམ་པར་དམ་བཅས་པའི་ཚེ་ན། ཉེ་ལོགས་ན་གནས་པའི་མུ་སྟེགས་བྱེད་ཀྱིས་ཐུགས་སུན་ཕྱུང་བ་དེའི་ཚེ་ཡིན་པར་འཆད་དོ། ། གཞན་ཡང་དུས་ཀྱི་འཁོར་ལོའི་རྒྱུད་ཕྱི་མ་ལས། ཕྱོགས་ཀྱི་གླང་པོ་གཞན་ལ་ཕན་པའི་བསམ་པ་ཅན། །
ཞེས་ལུང་བསྟན་པ་སོགས་ཆེ་བའི་ཡོན་ཏན་དཔག་ཏུ་མེད་པ་དང་ལྡན་པའི་སློབ་དཔོན་བདག་ཉིད་ཆེན་པོ་དེའི་དངོས་ཀྱི་སློབ་མ་ནི། སློབ་དཔོན་དབང་ཕྱུག་སྡེ་ཞེས་བྱ་བ་ཞིག་ཡིན་པ་དང༌། དེས་སློབ་དཔོན་གྱི་དགོངས་པ་ཅུང་མ་ལོན་པར་འཆད་ལ། དེ་ཡི་དངོས་ཀྱི་སློབ་མ་ནི། ཇི་སྐད་དུ། ཡི་གེ་དྷ་ཞེས་སྡོམ་བརྩོན་ཉིད། ། ལྷོ་ཡི་ཕྱོགས་སུ་རྣམ་པར་གྲགས། ། ཕ་རོལ་རྒོལ་བ་བཟློག་ནས་ཀྱང༌། ། དེ་བཞིན་སྡོམ་བརྩོན་སྔགས་ཀྱང་འགྲུབ། ། ཞེས་ལུང་བསྟན་བརྙེད་པའི་སློབ་དཔོན་འདིས་ནི།
སྤྱིར་དགོངས་འགྲེལ་གྱི་བསྟན་འཆོས་དུ་མ་མཛད་ནའང༌། བྱེ་བྲག་ཏུ་ཚད་མ་སྡེ་བདུན་དུ་གྲགས་པ་འདི་ནི་ཕྱོགས་ཀྱི་གླང་པོའི་བསྟན་འཆོས་དང་ཁྱད་པར་མེད་པ་ཙམ་དུ་མ་ཟད་དེའི་གསུང་རྡོ་རྗེ་ཚིག་ལྟ་བུར་གྱུར་པ་དེ་ལ་དགོངས་པའི་འགྲེལ་ཚུལ་ཆེས་ངོ་མཚར་རྨད་དུ་བྱུང་བ་སོ་སོའི་སྐྱེ་བོའི་མཁས་པ་སུས་ཀྱང་དཔག་པར་དཀའ་བ་འདི་དག་ནི་གསུང་རབ་ཀུན་ལ་བལྟ་བའི་མིག་དུ་ལུང་བསྟན་པ་དེ་ཉིད་དོ། ། བདུན་པོ་འདི་ལ་བོད་དག་གིས་གཙོ་བོ་ལུས་ལྟ་བུའི་བསྟན་འཆོས་གསུམ་དང༌། འཕྲོས་པ་ཡན་ལག་ལྟ་བུའི་བསྟན་འཆོས་བཞི་ཞེས་པའི་བསྡུ་བ་མཛད་པ་དེ་ནི་ཧ་ཅང་མི་ལེགས་པ་མ་ཡིན་མོད། ལུས་གསུམ་པོ་ལ་གཞན་ཕྱོགས་འགོག་པ་རྒྱས་བསྡུས་ཀྱི་ཆ་ནས་རྒྱས་བསྡུས་སུ་འཇོག་པ་ནི་ལེགས་པ་མ་ཡིན་གྱི་ཚད་མ་གྲུབ་པའི་ལེའུ་ནས་འབྱུང་བའི་བརྗོད་བྱ་ཁྱད་པར་དུ་འཕགས་པ་དེ་ལྟ་བུ་བཤད་མ་བཤད་ཀྱི་སྒོ་ནས་རྒྱས་འབྲིང་དང༌། འབྲིང་པོ་བཤད་པ་དེ་ལས་ཀྱང་བསྡུས་ནས་ལུས་བརྒྱད་པོའི་རྐང་གྲངས་ཙམ་ཞིག་ངོས་བཟུང་བས་ན་ཤིན་ཏུ་བསྡུས་པ་ཞེས་བྱ་བར་རིགས་སོ། ། གཉིས་པ་ནི། ཚད་མ་རྣམ་པར་ངེས་པ་ནི། གཞུང་དེ་ཉིད་ཀྱི་རྩ་བ་དང་རང་འགྲེལ་སློབ་དཔོན་ཉིད་ཀྱིས་མཛད་པ་དང་བཅས་པ་དག་ཡིན་ལ། རྣམ་འགྲེལ་དུ་ནི་རང་དོན་རྗེས་དཔག་གི་ལེའུ་ལ་རང་འགྲེལ་སྟོང་ཕྲག་ཕྱེད་དང་བཞི་པ་ཞེས་པ་ཞིག་མཛད་པ་ལ་རྩོད་པ་མེད་དོ། །
བདག་ཉིད་ཆེན་པོ་འདི་ཡི་དངོས་ཀྱི་སློབ་མ་ནི། ལྷ་ཡི་དབང་པོ་བློ་གྲོས་ཏེ། འདི་རྒྱས་པའི་བསྟན་འཆོས་ཀྱི་འགྲེལ་པ་ཐོག་མ་དང་བར་དུ་མཛད་པ་ལ། བདག་ཉིད་ཆེན་པོ་ཐུགས་རངས་པར་མ་གྱུར་ནས། ཇི་སྐད་དུ། འགྲོ་བ་རྣམས་ལ་མཚུངས་པར་ལེགས་བཤད་སླར་འཛིན་བྱེད་པ་མི་རྙེད་པ་ཅན་ཁོ་བོའི་གཞུང༌། ། ཞེས་གསུངས་པར་གྲགས་ཤིང་དིང་སང་གྲགས་པའི་ལྷ་དབང་བློ་འདི་ནི། རང་འགྲེལ་ཉིད་ཀྱི་འཕྲོ་འཐུད་ནས་མཛད་པ་དང་བསྡོམ་པ་ལ་ཚད་མ་སྟོང་ཕྲག་བཅུ་གཉིས་པ་ཞེས་གྲགས་པ་འདི་ནི། ཚིག་དོན་གསལ་ཞིང་མཐའ་དཔྱོད་པའི་ཚུལ་རྒྱན་དང་ཆོས་མཆོག་ལྟ་བུ་ལ་ལྟོས་ན་ཤིན་ཏུ་བསྡུས་པ་ཞིག་གོ ། སློབ་དཔོན་དེའི་དངོས་ཀྱི་སློབ་མ་ནི་ཤཱཀྱ་བློ་གྲོས་ཏེ།
སློབ་དཔོན་དེས་ཚད་མ་སྟོང་ཕྲག་བཅུ་གཉིས་པ་ཡོངས་སུ་རྫོགས་པ་ལ་འགྲེལ་བཤད་མཛད་པ་དེའི་རྣམ་དཔྱོད་ཀྱི་ནུས་པའི་ཁྱད་པར་སྔ་མ་དང་འདྲ་ཞིང༌། རྣམ་འགྲེལ་ལ་རྩོམ་པ་པོ་གཅིག་གི་རྣམ་བཤད་ཡོངས་སུ་རྫོགས་པ་བོད་དུ་འགྱུར་བ་ནི་འདི་ཁོ་ནའོ། ། སློབ་དཔོན་དེའི་སློབ་མ་ནི་འོད་ཀྱི་བློ་བྱ་བ་ཞིག་ཡིན་པར་འཆད་པ་དང༌། དེས་དུལ་བའི་ལྷ་དང༌། དེས་ཆོས་མཆོག་ལ་བཤད་པ་དང༌། དེ་ནས་རྒྱན་མཁན་པོ་དང༌། དེ་ནས་ཆོས་འབྱུང་སྦྱིན་དང༌། དེའི་འོག་ཏུ་གཟི་བརྗིད་གོ་ཆ་དང༌། དེས་ཝ་སུ་པཎ་ཆེན་དང༌། དེ་ནས་ཁ་ཆེ་པཎ་ཆེན་ལ་བཤད་ཟེར་བ་སོགས།
ཆོས་འབྱུང་མཁན་པོ་རྣམས་ཀྱི་རྣམ་རྟོག་གཏིང་ཚུགས་མ་ཡིན་པ་དུ་མ་དག་འཆད་ཀྱང་ཤེས་རབ་འབྱུང་གནས་སྦས་པས་མཛད་པའི་རྣམ་འགྲེལ་གྱི་རྒྱན་ཞེས་བྱ་བ་འདི་ནི་ཚད་མ་སྟོང་ཕྲག་ཕྱེད་དང་བཞི་པའི་འཕྲོ་འཐུད་ནས་ཚད་མ་གྲུབ་པ་སོགས་ལེའུ་གསུམ་གྱི་འགྲེལ་པ་སྟོང་ཕྲག་བཅོ་བརྒྱད་པ་ཞེས་པ་དེ་ཡིན་ལ། འདི་ནི་རྗོད་བྱེད་ཀྱི་ཚིག་གསལ་ཞིང་བརྗོད་བྱའི་དོན་ཟབ་ཅིང་རྒྱ་ཆེ་བ་རྣམ་དཔྱོད་ཀྱི་རྩལ་གྱིས་བཏོན་པ་ཞིག་སྟེ། མཐར་ཐུག་གི་ངེས་པ་དབུ་མ་ཉིད་དུ་གནས་པར་ནི་ཇི་སྐད་དུ། ལྟ་ངན་ཀུན་སེལ་གཉིས་སུ་མེད་པ་ཡི། ། དོན་དམ་རྣམ་དཔྱོད་ལྷུར་ལེན་བསྟན་འཆོས་འདི། ། ཞེས་དང༌། ལོག་པའི་རྒྱུན་ཕྱོགས་རྗེས་སུ་གཞོལ་གྱུར་པས། ། ལྟ་བའི་ཆུ་བོ་བཟློག་པར་དཀའ་མོད་ཀྱི། ། ཡང་དག་རིགས་པས་ལེགས་པར་བརྡ་སྤྲད་ན། ། འགའ་ཡི་ཡིད་ལ་ཅི་སྟེ་འབབ་མི་འགྱུར། །
ཞེས་པ་ཡང༌། འགྲེལ་པ་འདི་ཉིད་ནས་འབྱུང་བའི་རིགས་པ་ལ་བསམ་པ་དང༌། རྗོད་བྱེད་ཀྱི་ཚིག་ལེགས་པའི་ཆ་ནས་ཀྱང་ཇི་སྐད་དུ། འཛམ་གླིང་མཁས་པའི་རྒྱན་གྱུར་རྒྱན་འདི་བསྒྱུར། ། ཞེས་བཤད་པའོ། ། རྒྱན་འདི་ལ་འགྲེལ་བཤད་བྱེད་པ་ནི། ཡ་མ་རི་དང༌། རྒྱལ་བ་ཅན་ཞེས་པ་ཤིན་ཏུ་རྒྱས་པ་གཉིས་བྱུང་སྟེ་རྩོམ་པ་པོ་རྣམ་དཔྱོད་ཀྱི་རྩལ་ཆེ་བར་གྲགས་སོ། ། ཚད་མ་གྲུབ་པ་དང་མངོན་སུམ་གྱི་ལེའུ་ལ། རྩོམ་པ་པོ་ཚད་ལྡན་དུ་གྲགས་པ་ཉི་མ་སྦས་པས་རྒྱན་དང་མཐུན་པའི་འགྲེལ་པ་མཛད་པ་རྣམས་ནི།
བསྟན་འཆོས་རྣམ་འགྲེལ་འདི་འཆད་པ་ལ་ཤིན་ཏུ་གཅེས་པས་རྩ་བའི་ཁུངས་ཉིད་དུ་བཟུང་བར་བྱའོ། ། ཚད་མ་རྣམ་པར་ངེས་པ་ནི། རང་ལུགས་ཀྱི་རྩ་བ་གང་ཡོད་ལ་སློབ་དཔོན་ཉིད་ཀྱི་རང་འགྲེལ་དང་བཅས་པ་ནི་ཚིག་གསལ་ཞིང་དོན་འཛིན་བདེ་ལ་རྣམ་འགྲེལ་ན་ཚིག་བཅད་དུ་ཡོད་པ་རྣམས་འདིར་ལྷུག་པར་བཀྲལ་བས་ན་གཞུང་ཐུན་མོང་བ་ཤིན་ཏུ་མང་ཤིང༌། རྣམ་འགྲེལ་ལས་ཅུང་ཟད་གོ་བདེ་བ་ལྟ་བུར་སྣང་ལ། དེ་ཡི་འགྲེལ་པ་འཐད་ལྡན་ཆེན་མོ་ཞེས་བྱ་བ་ཆོས་མཆོག་གིས་མཛད་པ་སྟོང་ཕྲག་བཅུ་གཉིས་པ་ནི། རྩོམ་པ་པོ་རྣམ་དཔྱོད་ཆེ་བར་མཚོན་ནུས་པ་ཞིག་སྟེ། དེ་ཡི་འགྲེལ་བཤད་ཛྙཱ་ན་ཤྲཱིས་མཛད་པ་དེ་ཡང་ཁྱད་པར་དུ་འཕགས་སོ། ། རྩ་བའི་བསྟན་འཆོས་ཕྱི་མ་བཞི་ནི། གཞུང་སྔ་མ་གསུམ་གྱི་དཀའ་གནས་ཀྱི་འགྲེལ་པ་སྟེ། ཇི་ལྟར་འགྲེལ་བའི་ཚུལ་མདོ་ཙམ་ནི་འོག་ནས་འབྱུང་བ་འགྱུར་རོ། །
གསུམ་པ་ནི། བདག་ཉིད་ཆེན་པོ་ཡབ་སྲས་ཀྱི་གཞུང་འཆད་པ། ཐོག་མའི་ཁུངས་སུ་གྱུར་པས་གལ་ཆེ་མོད། བོད་ཀྱི་འགྲེལ་བཤད་མཛད་པ་དག་ནི། རྩ་འགྲེལ་སྔ་མ་དེ་དག་ཤིན་ཏུ་བརླིང་བས་གོ་བར་དཀའ་བ་ཙམ་དུ་མ་ཟད། འགྲེལ་བཤད་དག་ཏུ་མ་ཐོན་པའི་ལེགས་པར་བཤད་པ་མང་པོ་དག་ཇི་ལྟར་ཡོད་པའི་ཚུལ་ནི། ལོ་ཙྪ་བ་ཆེན་པོས། ཇི་སྐད་དུ། གཞུང་རྩོམ་རྣམས་ཀྱི་བློ་ལ་ཡང༌། ། ཇི་བཞིན་ལེགས་པར་མི་གསལ་བ། །
ཚད་མའི་དེ་ཉིད་དཀའ་བ་རྣམས། ། ཇི་བཞིན་དུ་ནི་འདིར་ངེས་བྱ། ། ཞེས་རྩོམ་པར་དམ་བཅས་ནས་རྣམ་པར་ངེས་པའི་ཊཱིཀ་ཆེན་དང་གཞུང་ཕྲན་མང་དུ་མཛད་དོ། ། དེ་ལྟར་མཛད་པ་དེ་ནི་བོད་ཡུལ་དུ་རྟོག་གེའི་སྲོལ་འབྱེད་ཀྱི་རྩོམ་པ་བྱུང་བའི་ཐོག་མ་སྟེ་གཞན་དེ་ལས་སྔ་བར་བྱུང་བ་མེད་དོ། ། རྔོག་ལོ་ཆེན་པོའི་སྲོལ་འཛིན། སློབ་དཔོན་ཕྱྭ་པས་རྣམ་འགྲེལ་ངེས་གཉིས་ཀའི་ཊཱི་ཀ་དང༌། ཚད་བསྡུས་རྒྱས་འབྲིང་བསྡུས་པ་སོགས་རྟོག་གེའི་རྣམ་བཤད་མང་དུ་མཛད་པ་ལས། བསྡུས་པའི་སྲོལ་འབྱེད་ཀྱི་ཐོག་མ་ནི་དེའོ། ། དེ་ནས་དེའི་སློབ་མ་སེང་ཆེན་བརྒྱད་ལ་སོགས་པ་བྱུང་སྟེ། ལོ་གྲངས་བརྒྱ་ལྷག་ཙམ་གྱི་བར་དུ་རྣམ་པར་ངེས་པ་རྩ་བཤད་ཐོས་བསམ་གྱི་གཞིར་བཟུང༌།
བསྡུས་པའི་ཆོས་སྐད་ཁ་ཏོན་དུ་བྱེད་པས་དུས་འདའ་བ་དག་བྱུང་ལ། གནས་སྐབས་ཁ་ཅིག་ཏུ། མཚན་ཉིད་པར་གྲགས་པ་ལ་ལ་དག་གིས། བསྡུས་པའི་ཆོས་སྐད་དེ་གཞུང་ལ་ལྟོས་མི་དགོས་པར་ཤེས་ནས་བསྡུས་པ་རྐྱང་པའི་ཆོས་སྐད་དེ་བཟུང་ནས་གྲྭ་ས་བསྐོར་བའི་སྟོན་པ་བཟང་ངན་དུ་བྱེད་པ་དག་བྱུང་ངོ༌། ། ཆོས་སྐད་དེ་ནི་དིང་སང་གི་དུས་ན་ཡང་ཐུན་ཚགས་མང་པོ་བསྡུས་པའི་སྐད་དང་བསྲེས་ནས་མ་ནུབ་ཙམ་དུ་ཡོད་དེ་ཞིབ་པར་འོག་ནས་འབྱུང་བར་འགྱུར་རོ། ། དེ་ནས་དུས་རེ་ཤིག་གི་ཚེ་ས་སྐྱ་པཎྜི་ཏས་ཚད་མ་རྣམ་ངེས་བསྡུས་པའི་ལུགས་དང་བཅས་པ་མཐའ་ཆོད་པར་གསན་ནས་དེའི་འོག་ཏུ་ཁ་ཆེ་པཎ་ཆེན་ལས་ཚད་མའི་ཆོས་སྐད་གསན་པ་རྒྱ་ཆེ་ཞིང༌། ཁྱད་པར་རྣམ་འགྲེལ་ལྷ་ཤཱཀ་རྒྱན་དང་བཅས་པ་རྒྱས་པར་མཁྱེན་ནས་རྒྱ་བོད་ཀྱི་བཤད་སྲོལ་སྔ་མ་རྣམས་ལས་མཐུན་པ་ཐད་སོར་བཞག་ཅིང་མི་མཐུན་པ་སུན་འབྱིན་པའི་བསྟན་འཆོས་རིགས་པའི་གཏེར་རྩ་འགྲེལ་མཛད་པ་དེ་ནས་བཟུང་སྟེ། དེང་སང་གི་བར་དུ་རྣམ་འགྲེལ་གྱི་བཤད་ཉན་ཤིན་ཏུ་དར་བར་བྱོན་ནོ། ། གངས་ཅན་གྱི་ལྗོངས་ན་ས་རྔོག་གཉིས་ཀྱི་བཤད་པའི་སྲོལ་འདི་ལས་གཞན་རྒྱུད་པའི་སྲོལ་འདི་དང་འདི་ལས་བྱུང་བ་ཡིན་ཞེས་བརྒྱུད་པ་རྣམ་དག་གི་ཁུངས་འཛིན་ཏུ་མེད་ལ་ཕྱི་མའི་དུས་འདིར་ནི་བྱུང་རྒྱལ་དུ་སྨྲ་བ་སྣ་ཚོགས་ཏེ། ཞིབ་པར་འོག་ནས་འབྱུང་ངོ༌། །
ལོ་ཙྪ་བ་ཆེན་པོའི་བཤད་སྲོལ་འདི་ནི། རྣམ་ངེས་ཆོས་མཆོག་དང་བཅས་པ་གཞན་ཕན་བཟང་པོ་དང༌། རྣམ་འགྲེལ་རྒྱན་དང་བཅས་པ་ཁ་ཆེ་སྐད་ལྡན་རྒྱལ་པོ་ལས་གསན་པར་སྣང་ཡང༌། དེ་དག་གི་གོང་ན་བརྒྱུད་པ་འདི་ཡོད་གསལ་བར་མ་ཐོས་ལ། སྐལ་ལྡན་རྒྱལ་པོ་ལ་ནི་ཕྱི་ནང་པ་གཉིས་ཡོད་པ་ཡིན་ཞེས་འཆད་པ་དག་སྣང་ངོ༌། ། ཚད་མའི་མདོ་རྩ་འགྲེལ་གྱི་བཤད་པ་ནི། སྔོན་དུས་འཆར་ནུབ་ཅི་རིགས་པར་བྱུང་ཡང༌། དིང་སང་ནི་རྩ་འགྲེལ་གྱི་ལུང་རྒྱུན་ཙམ་ཞིག་ཡོད་པར་མངོན་པ་དང༌། ལུས་ལྟ་བུའི་བསྟན་འཆོས་གསུམ་ལ་ནི་ལུང་བཤད་ཀྱི་བརྒྱུད་པ་ཤིན་ཏུ་གསལ་ལ། འཕྲོས་པ་བཞི་པོ་ལ་ནི་བཤད་རྒྱུན་ཇི་ལྟར་ཡོད་ཀྱི་ཁུངས་མ་མཐོང་ངོ༌། །
གསུམ་པ་ནི། ཕྱི་རོལ་པ་དག་གི་ཆོས་ཀྱི་སྐད་ལ་ཇི་ལྟར་ཡོད་རེ་ཞིག་བཏང་སྙོམས་སུ་བཞག་ནས་སངས་རྒྱས་པའི་ཆོས་ཀྱི་ཐེག་པ་གོང་འོག་དང་སྡེ་སྣོད་རྣམ་པ་གསུམ་སོ་སོའི་དགོངས་འགྲེལ་དང་བཅས་པ་དག་ཏུ་གསལ་བར་མ་གྲགས་པའི་བརྡ་སྐད་གསུང་རབ་དགོངས་འགྲེལ་དང་བཅས་པ་བལྟ་བ་ལ་མིག་ལྟ་བུར་གྱུར་པ་མང་པོ་དག་ཡོད་པ་འདི་དང་འདིའོ་ཞེས་གསལ་བར་འཆད་ནུས་པ་དཀོན་པར་མཐོང་ནས་འདིར་རགས་པ་ཙམ་ཞིག་བརྗོད་པར་བྱ་བ་ལ་གསུམ་སྟེ། ཤེས་བྱ་སྤྱི་ལྡོག་ནས་འཆད་པའི་ཚེ་གཞན་ལ་མ་གྲགས་པ་ཅི་ཡོད་པ་དང༌། མདོ་སེམས་ཀྱི་ལུགས་འཆད་པ་ན་གཞན་ལ་མ་གྲགས་པ་ཅི་ཞིག་ཡོད་པ་དང༌། དབུ་མའི་ལུགས་འཆད་པ་ན་དེ་འདྲ་དེ་གང་ཡོད་པའོ། ། དང་པོ་ལ། ཡུལ་སྣང་བ་དང་སེལ་བའི་རྣམ་པར་གཞག་པ་དང༌། ཡུལ་ཅན་སྣང་འཇུག་དང་སེལ་འཇུག་གི་དང༌། རྫས་དང་ལྡོག་པ་ཞེས་དང༌། གཉིས་པོ་དེ་ཆོས་སོ་སོ་དང༌།
ལོག་པ་དང་ལྡོག་པ་ཞེས་བྱ་བ་དང༌། སྤྱི་དང་གསལ་བ་ཞེས་དང༌། རིགས་དང་རིགས་ལྡན་ཞེས་པ་དང༌། བྱེ་བྲག་དང་གཞི་མཐུན་ཞེས་པ་དང༌། རྫས་བརྗོད་དང་དངོས་པོ་བརྗོད་པ་ཞེས་དང༌། ཁྱད་པར་གཞན་སྤོང་བ་དང་མི་སྤོང་བའི་སྒྲ་ཞེས་པ་དང༌། རང་མཚན་ལ་བརྡ་དངོས་སུ་མི་སྦྱོར་བ་དང༌། རྗོད་བྱེད་ཀྱི་སྒྲ་དང་རྟོག་པའི་དངོས་ཀྱི་འཇུག་པ་གཞན་སེལ་ཁོ་ན་ལ་འཆད་པ་དང༌། གཞལ་བྱ་ལ་རང་སྤྱི་གཉིས་སུ་གྲངས་ངེས་པ་དང༌། དེ་ནས་དེའི་ཁྱད་པར་སོ་སོར་ཕྱེ་ནས་འབྱེད་པ་དང༌།
དེ་སྐབས་ཀྱི་མཚན་ཉིད་ཀྱི་སྒྲ་དེ་ཡང་མཚན་གཞི་ཁོ་ན་ལ་འཇུག་པ་དང༌། ཆོས་རྣམས་ཀྱི་རབ་ཏུ་དབྱེ་བ་མངོན་པ་ལས་ཀྱང་ཞིབ་པའི་ཕྱིར་དུ་ལྡོག་པ་གཅིག་དང་ཐ་དད་ཀྱི་རྣམ་གཞག་འབྱེད་པ་དང༌། དེ་ལ་བརྟེན་ནས་བདག་ཅིག་པའི་འབྲེལ་པ་ཤེས་དགོས་པ་དང༌། དོན་རང་མཚན་དགག་བསྒྲུབ་ཀྱི་རྟེན་དུ་མི་རུང་བ་དང༌། ལུང་གཞན་དུ་རྒྱུན་གྱིས་རྟག་པས་རྟག་པའི་དང༌། ལས་ཉོན་གྱིས་འདུས་མ་བྱས་པས་མ་བྱས་པའི་གོ་ཆོད་ཀྱང༌། འདིར་དེ་དང་དེས་དེ་ཡི་གོ་མི་ཆོད་པ་དང༌། གཏན་ཚིགས་རིགས་པའི་བསྟན་འཆོས་ལ་དགོས་པའི་རྣམ་གཞག་ཕྱི་རོལ་པ་དང་ཐུན་མོང་བ་མང་མོད་ཀྱང༌། ཆོས་འདི་པའི་བསྟན་འཆོས་པ་གཞན་ལ་མ་གྲགས་པ་ནི། གཞན་ཡང་འདི་ལྟར།
སྒྲུབ་བྱེད་གཏན་ཚིགས་སུ་འགྱུར་བ་ལ་ཚུལ་གསུམ་ཚང་དགོས་པ་དང༌། དེ་ཡི་རྩ་བ་ཡང་མེད་ན་མི་འབྱུང་བའི་འབྲེལ་པ་ཞེས་བྱ་བ་འཇིག་རྟེན་དང་བསྟན་འཆོས་གཞན་ལ་མ་གྲགས་པ་ཞིག་ལ་འཆད་དགོས་པ་དང༌། དེ་ཤེས་པ་ལ་འབྲེལ་པ་ངེས་བྱེད་ཀྱི་ཚད་མ་སྔོན་དུ་འགྲོ་དགོས་པ་དང༌། དེ་ཤེས་པ་ལ་ཡང་གཞན་སེལ་བའི་རྣམ་གཞག་ཤེས་དགོས་པ་དང༌། དགག་བྱ་འགོག་ནུས་ཀྱི་འགལ་བ་ལ་ཡང་དེ་དང་འདྲ་བ་ཞིག་དགོས་པ་དང༌། བསྒྲུབ་བྱར་འཇོག་པ་ལ་ངོ་བོའི་དོན་སོགས་ཆོས་ལྔ་ཚང་དགོས་པ་དང༌། སྒྲུབ་བྱེད་དུ་འཇོག་པ་ལ་ཕྱོགས་ཆོས་སུ་འགྲོ་དགོས་པ་དང༌། དེའི་རྟེན་དུ་འགྲོ་བ་ལ་ཆོས་ཅན་ཙམ་གྱིས་མི་ཆོག་པར་ཤེས་འདོད་ཆོས་ཅན་དུ་འགྲོ་དགོས་པ་དང༌། དེའི་ཆོས་སུ་འཇོག་པ་ཡང་དེར་དེ་ཡོད་པ་ཙམ་གྱིས་མི་ཆོག་པར་སྐབས་ཀྱི་རྒོལ་བས་དེར་ངེས་དགོས་པ་ཞེས་བྱ་བ་ནི་ལུགས་འདིར་ཡོད་ཀྱི། རྟོག་གེ་སྔ་རབས་པ་དག་ལ་མེད་དོ། །
དེ་བཞིན་དུ་གཏན་ཚིགས་ལ་གསུམ་དུ་དབྱེ་བའི་ཐ་སྙད་ཀྱི་རྣམ་གཞག་ལུགས་འདི་ཁོ་ན་ལ་རག་ལས་པ་དང༌། ཁྱད་པར་དུ་མ་དམིགས་པའི་གཏན་ཚིག་ལ་དགག་བྱ་སྣང་དུ་རུང་མི་རུང་གི་སྒོ་ནས་གཉིས་སུ་འབྱེད་པ་ནི་ལུགས་གཞན་ལ་མེད་པ་དང༌། གཏན་ཚིགས་ལྟར་སྣང་ལ་ཡང་རྩ་བ་དང་ཡན་ལག་གི་དབྱེ་བ་གཞུང་འདི་ནས་བཤད་པ་རྣམས་གཞན་ལ་མེད་པ་དང༌། རྟགས་སྐྱོན་དང་ཕྱོགས་སྐྱོན་ལ་གཞི་མཐུན་མེད་པའི་རྣམ་གཞག་དང༌། གྲགས་པའི་གཏན་ཚིགས་ཀྱི་རྣམ་གཞག་དང༌། རྗོད་བྱེད་ཀྱི་སྒྲ་ཐམས་ཅད་བརྗོད་འདོད་ཀྱི་དབང་གིས་འཇུག་པའི་རྣམ་གཞག་ལུགས་འདི་ལས་གཞན་ལ་མེད་པ་དང༌། འཇིག་རྟེན་དང་གཞུང་གཞན་ན་རང་ཡིད་ཆེས་པའི་ལུང་ལས་གཞལ་བྱའི་གནས་གསུམ་ཀ་འགྲུབ་པར་འཆད་ཀྱང་འདིར་ནི་ཡིད་ཆེས་པའི་ལུང་ཤིན་ལྐོག་ཁོ་ནའི་སྒྲུབ་བྱེད་དང༌། དེ་ཡང་དཔྱད་པ་གསུམ་གྱིས་དག་པར་ངེས་པ་ཉིད་ལ་རགས་ལས་པ་དང༌། གཞལ་བྱའི་གནས་དང་པོ་གཉིས་ལ་དཔྱོད་པའི་སྐབས་སུ་ཁས་བླངས་དང་རང་ཚིག་འགལ་བ་ཙམ་གྱིས་འགལ་བའི་གོ་མི་ཆོད་པ་དང༌། རྟགས་ཕྱོགས་ཀྱི་སྐྱོན་དང་ཡོན་ཏན་ཐམས་ཅད་ཞེ་འདོད་ལ་རྩི་བ་ཡིན་གྱི་སྨྲས་ཙམ་གྱི་དེ་དང་དེས་དེ་དང་དེའི་གོ་མི་ཆོད་པ་དང༌།
དེའི་རྒྱུ་མཚན་གྱིས་མུ་སྟེགས་ཀྱི་གྲུབ་མཐའ་འཇོག་པའི་རྟགས་དང་སྦྱོར་བས་དམ་བཅའ་མི་འགྲུབ་པ་དང༌། གཞལ་བྱའི་གནས་དང་པོ་གཉིས་ཀྱི་ཚེ་ཕྱོགས་ཚིག་སྒྲུབ་བྱེད་དུ་མི་རུང་བ་དང༌། ཤིན་ལྐོག་ལ་དཔྱོད་པའི་ཚེ་དེ་དེར་རུང་བ་གཅིག་ཡོད་ཀྱང་སྒྲུབ་ངག་འགོད་པའི་ཚེ་ཕྱོགས་བརྗོད་ན་ལྷག་པའི་སྐྱོན་ཅན་དུ་འགྱུར་བ་ཞེས་པ་འདི་རྣམས་ཀྱང་གཞུང་གཞན་ན་མེད་དོ། ། རྟོག་པའི་རྣམ་གཞག་ཆོས་མངོན་པར་མ་གྲགས་པ་སྒྲ་དོན་འདྲེས་རུང་དུ་འཛིན་པའི་རིག་པ་ལ་རྟོག་པའི་གོ་དོན་དུ་འཇོག་པ་དང༌། དེའི་རྒྱུ་མཚན་གྱིས་ན་དབང་ཤེས་རྟོག་བྲལ་གྱི་རྣམ་གཞག་ཆོས་མངོན་པར་མ་གྲགས་པ་དག་འདིར་ཞིབ་མོ་ཉིད་དུ་འཆད་དགོས་པ་དང༌། དེའི་རྒྱུ་མཚན་གྱིས་གཙོ་འཁོར་དག་མཚུངས་ལྡན་རྣམ་པ་ལྔས་མཚུངས་ཀྱིས་ལུགས་གཞན་དང་མ་འདྲེས་པར་འཆད་དགོས་པ་དང༌། ཤེས་རིག་གི་དབྱེ་བ་ལ་ཆོས་མངོན་པར་སེམས་སེམས་བྱུང་གི་རྐང་གྲངས་བཤད་པ་ཙམ་ལས་མེད་པ་ལ་འདིར་ཚད་མ་དང་ཚད་མིན་དང༌། མངོན་རྗེས་དང༌། གཉིས་པོ་སོ་སོའི་ནང་ཚན་དང༌། མངོན་སུམ་ལྟར་སྣང་གི་དབྱེ་ཚུལ་དང༌།
རྟགས་དང་རྟགས་ཅན་གྱི་བར་ན་རྟགས་འཛིན་གྱི་སེམས་ཞེས་བྱ་བའི་རྣམ་གཞག་གཞན་ལ་མ་གྲགས་པ་རྣམས་བཤད་ལ། དེ་ལྟར་བཤད་པ་དེ་རྣམས་ཇི་བཞིན་དུ་མ་ཤེས་ན་སྡེ་སྣོད་ཀྱི་ལུང་མང་པོའི་འདོད་པ་ཤེས་ཀྱང་ཆོས་ཀྱི་སྐྱེ་མཆེད་གཙང་མར་འཆད་མི་ཤེས་པས་ན། དགོས་པའི་ཁྱད་པར་ཕུལ་དུ་བྱུང་བ་དང་བཅས་ཏེ། ཇི་སྐད་དུ། བསྒྲུབ་དང་གཞན་སེལ་རྣམ་དག་གི ། མིག་དང་བློ་གྲོས་གསལ་ལྡན་པའི། ། རྟོག་གེ་པ་དེ་ཤེས་བྱ་ཡི། ། དེ་ཉིད་བལྟ་ལ་ཀུན་མཁྱེན་འདྲ། ། ཞེས་གསུངས་སོ། ། གཞན་ཡང་རང་གི་བསྟན་པ་དང་སྟོན་པ་སྐྱོན་མེད་དུ་བསྒྲུབ་པ་དང༌།
གཞན་གྱི་དེ་དང་དེ་སྐྱོན་དང་བཅས་པ་ཉིད་དུ་ངོ་ཤེས་པ་ལ་ནི་བཤད་མ་ཐག་པའི་རྣམ་གཞག་ཐུན་མོང་མ་ཡིན་པ་དེ་དག་ཤེས་པ་སྔོན་དུ་འགྲོ་དགོས་ཏེ། དཔེར་ན་རྣམ་འགྲེལ་མཛད་པས་རང་དོན་རྗེས་སུ་དཔག་པའི་ལེའུ་འགྲེལ་པ་དང་བཅས་པ་ཐོག་མར་ཤེས་ཟིན་པའི་འོག་ཏུ་ཚད་མ་གྲུབ་པའི་ལེའུ་ལ་སློབ་དགོས་པར་གསུངས་པ་བཞིན་ནོ། ། ཕྱི་རོལ་པའི་རྟོག་གེའི་ཚུལ་རྒྱས་པར་ཤེས་པ་ཙམ་གྱིས་ནི། བཤད་མ་ཐག་པའི་དགོས་པ་དེ་འགྲུབ་པ་མ་ཡིན་ཏེ། དེ་དག་གི་རིམ་པ་ནི་ཚར་བཅས་དང་ལྟག་ཆོད་ཀྱི་གནས་སུ་བདག་ཉིད་ཆེན་པོ་ཡབ་སྲས་ཀྱིས་བཤད་པའི་ཕྱིར། དཔེར་ན་གངས་ཅན་ཕྱི་རབས་པའི་རིགས་པའི་ཚུལ་བཞིན་ནོ། ། གཉིས་པ་ནི། མདོ་སྡེ་པའི་གཞུང་ཚུགས་པའི་བསྟན་འཆོས་རང་རྐང་དུ་བཞག་པ་ནི་བོད་ན་ཡོད་པར་མི་འཆད་ལ། དེའི་གྲུབ་མཐའ་གཞུང་སོ་སོ་ནས་བསྡུས་དགོས་པ་དེའི་ཚེ་དེའི་གྲུབ་མཐའ་གཞུང་གཞན་དུ་མ་གྲགས་པ་བདག་ཉིད་ཆེན་པོ་ཡབ་སྲས་ཀྱིས་འཆད་པའི་ཚུལ་འདི་ལྟར། ཕྱི་རོལ་ཡུལ་གྱི་རྣམ་གཞག་དང༌།
ཡུལ་ཅན་ཤེས་པའི་རྣམ་གཞག་གོ ། དང་པོ་ལ་རང་སྤྱི་གཉིས་ལས། ཕྱི་མ་ནི་གཞན་སེལ་པའི་རྣམ་གཞག་རྒྱས་པར་འཆད་པ་དེ་དག་ཡིན་ལ། དང་པོ་ལ་འཇིག་རྟེན་ན་གྲགས་པའི་རྣམ་གཞག་ཐད་སོར་གཞག་པ་དང༌། མདོ་སྡེ་པ་རང་གི་རིགས་པས་བཞག་པའི་སྐབས་གཉིས་ལས། དང་པོའི་ཚེ་ནི་སྔོ་སེར་དང་ཀ་བུམ་ལ་སོགས་པའི་རགས་པ་རྣམས་ཀྱང༌། དངོས་པོ་དང་མངོན་སུམ་གྱི་རིག་བྱ་དང༌། དེས་དེ་རིག་པ་ཡང་འཇིག་རྟེན་ན་གྲགས་པའི་རྟགས་ཀྱིས་འཇོག་ལ། གཉིས་པ་ནི་རགས་པ་དང་རྒྱུན་གྱི་དངོས་པོ་དེ་དག་ལ་མདོ་སྡེ་པ་རང་གི་རིགས་པས་བརྟགས་པའི་ཚེ་ན་མི་རྙེད་པའི་ཕྱིར་ཡོད་པ་མ་ཡིན་ནོ། ། ཅི་ཞིག་ཡོད་ན་ཕྱོགས་ཀྱི་ཆ་མེད་པའི་རྡུལ་ཕྲ་རབ་ཁོ་ནའོ། །
དེ་ཡོད་པར་གང་གིས་འགྲུབ་ན་མངོན་སུམ་གྱིས་ནི་མ་ཡིན་ཏེ། དེས་དེ་དངོས་སུ་མི་རིག་པའི་ཕྱིར། དེས་ན་རྗེས་དཔག་གིས་ཏེ། དོན་སྣང་གི་ཤེས་པ་རེས་འགའ་སྐྱེ་བའི་རྟགས་ཀྱིས་སོ། ། དེའི་ཕྱིར་དོན་སྣང་གི་ཤེས་པ་ནི་རང་གི་གཟུང་ཡུལ་དང་དུས་མི་མཉམ་པས་ན་དངོས་སུ་མི་རིགས་པ་དང༌། དེའི་རྣམ་པ་རིག་པ་ལ་དེ་རིག་པར་བཏགས་པ་དང༌། རྣམ་པ་དེ་ཡང་རགས་པའི་རྣམ་པར་འཆར་གྱི་ཕྲ་རབ་ཀྱི་མ་ཡིན་པ་དང༌། སྣང་ཚུལ་དང་གནས་ཚུལ་མི་མཐུན་པར་འཆར་བ་ཡང་རྣམ་པ་གཏོད་བྱེད་ཀྱི་རྡུལ་ཕྲན་དེ་ཟླ་བོ་དང་བཅས་པ་ཁོ་ནར་ངེས་པ་ལས་དང༌། ཕྱི་རོལ་དོན་ལ་བལྟ་བའི་མངོན་སུམ་གྱིས་དེ་དངོས་སུ་མ་རིག་ཀྱང་དེ་ལ་ཚད་མ་ཡིན་པའི་ཤེས་བྱེད་ནི་དེ་ལ་རྟོག་པ་དང་བྲལ་ཞིང་མ་འཁྲུལ་བའི་རིག་པ་ཡིན་པ་ལས་དང༌། དངོས་སུ་མ་རིག་ཀྱང་གཞལ་བྱར་འཇོག་པ་ནི།
གཟུང་ཡུལ་དང་འཇུག་ཡུལ་ཡིན་པ་ལས་དང༌། དེ་བཞིན་དུ་བློ་ཚུལ་གཉིས་བསྒྲུབ་ཀྱི་རིགས་པ་ཡང་ལུགས་འདི་ཡི་ཐུན་མོང་མ་ཡིན་པ་དང༌། ཚུལ་གཉིས་པོ་ཡང་ཁ་ཕྱིར་བལྟ་དང༌། ནང་བལྟ་གསལ་རིག་གི་ཆ་ཙམ་ལ་འཇོག་པ་དང༌། ཁ་ཕྱིར་བལྟའི་ཤེས་པ་ཀུན་ཀྱང་ཡིན་ལུགས་ལ་རང་རིག་པ་ཁོ་ནར་ངེས་པ་དང༌། རྗེས་སུ་དཔག་པས་ཀྱང་གཞལ་བྱ་གཞན་སེལ་བའི་སྒོ་ནས་འཇལ་ཀྱང་དངོས་ཀྱི་རིག་བྱ་ནི་ཤེས་པ་ཁོ་ནར་ངེས་པ་དང༌། དོན་དམ་བདེན་པའི་ངོས་འཛིན་ཡང་གང་ཟག་དང་གཞན་སེལ་བ་དང༌། རགས་རྒྱུན་གྱི་དངོས་པོ་གནས་ཚུལ་དུ་མ་འགྲུབ་པས་ཁྱད་པར་དུ་བྱས་པའི་མྱོང་བ་གསལ་རིག་གི་ཆ་ལ་འདོད་པ་རྣམས་སོ། ། གཉིས་པ་ཡུལ་ཅན་ཚད་མའི་རྣམ་གཞག་ལ། སྤྱིའི་མཚན་ཉིད་དང་སོ་སོའི་དབྱེ་བ་དག་ལས།
དང་པོ་ནི་གཞུང་དུ། མི་བསླུ་བ་དང་མ་ཤེས་དོན་གསལ་དང༌། བཅད་ནས་ཞུགས་པའི་དོན་ལ་མི་བསླུ་བ་གསུམ་བཤད་པ་རྣམས་ནི། ལུགས་འདི་ཡི་མདོ་སེམས་དབུ་མ་དང་གསུམ་ཀ་ལ་ཁྱབ་བྱེད་དུ་འགྲོ་ཞིང་དང་པོས་ཡུལ་གྱི་མི་བསླུ་བ་དང༌། གཉིས་པས་ཡུལ་ཅན་གྱི་མི་བསླུ་བ་དང༌། གསུམ་པས་ནི་མི་བསླུ་བར་བཤད་པ་ཐམས་ཅད་ནི་གཞལ་བྱ་འཇལ་ཚུལ་ལས་འབྱེད་དགོས་པར་བསྟན་པས་ཏེ། གསུམ་ཀ་ཡང་དོན་གཅིག་ལ་འདུ་བ་དང༌། འཇལ་ཚུལ་གྱི་ཁྱད་པར་ཡང་འཇུག་ཡུལ་གཅིག་པོ་དེ་ལ་སྣང་བའི་སྒོ་ནས་དང༌། སེལ་བའི་སྒོ་ནས་འཇལ་བའོ། ། དེ་ལྟར་དགོས་པའི་རྒྱུ་མཚན་ཡང༌།
རེས་འགའ་མངོན་དུ་གྱུར་པ་དང༌། རེས་འགའ་ལྐོག་ཏུ་གྱུར་པའི་གནས་སྐབས་ཀྱིས་ཞེས་པ་དང༌། གཉིས་པ་དབྱེ་བ་ལ། མདོ་སྡེ་པ་ནི་སངས་རྒྱས་ཀྱི་སར་ཡང་རྗེས་དཔག་ཁས་ལེན་པས་དུས་ཀུན་གྱི་ཚེ་གཉིས་སུ་གྲངས་ངེས་པ་དང༌། རྣལ་འབྱོར་སྤྱོད་པ་པ་ནི་འཕགས་པའི་མཉམ་གཞག་དུ་རྗེས་དཔག་ཡུལ་དང་བཅས་པ་ཁས་མི་ལེན་པས་མངོན་སུམ་གཅིག་པུ་དང༌། ཚུ་རོལ་མཐོང་བ་དང་འཕགས་པའི་རྗེས་ཐོབ་ཏུ་ནི་ཚད་མ་གཉིས་སུ་གྲངས་ངེས་པ་དང༌། མངོན་སུམ་ལ་དབྱེ་བ་བཞིར་འབྱེད་པ་དེའི་ཚེ། གསུམ་ནི་ཆོས་མངོན་པ་དང་ཕལ་ཆེར་མཐུན་ལ། ཡིད་ཀྱི་མངོན་སུམ་ནི་ཆོས་མངོན་པ་ལས་ཁྱད་པར་དུ་འདིར་བདག་རྐྱེན་ཡིད་དབང་གི་བཤད་པ་མི་མཛད་པ་དང༌། ཆོས་ཀྱི་སྐྱེ་མཆེད་ཁོ་ནའི་ཡུལ་ཅན་དུ་མི་འཆད་པར་མ་ཟད།
གཟུགས་སོགས་དོན་ལྔ་པོ་ཁོ་ནའི་ཡུལ་ཅན་དུ་འཆད་པ་དང༌། དེའི་རྒྱུ་མཚན་གྱིས་འགྲེལ་བྱེད་རྣམས་ཀྱིས་ཀྱང་མཚན་ཉིད་དང་སྐྱེ་ཚུལ་མཐའ་གཅིག་ཏུ་འཆད་མ་ཤེས་པ་དང༌། རང་རིག་མངོན་སུམ་ཡང་མངོན་སུམ་གཞན་ལས་ལྡོག་པས་འབྱེད་དགོས་ཀྱི་རྫས་ལོགས་སུ་ངོས་བཟུང་བར་མི་ནུས་པ་རྣམས་དང༌། རང་ངེས་དང་གཞན་ངེས་ཀྱི་འཆད་ཚུལ་འདི་ཡང༌། གཞུང་ལུགས་གཞན་དུ་མ་གྲགས་པར་མ་ཟད་ལུགས་འདི་ཉིད་ཀྱི་གཞུང་རྩ་བ་དང་འགྲེལ་པ་གཞན་ན་མ་གྲགས་ཀྱི་སློབ་དཔོན་ཆོས་མཆོག་གིས་གསལ་བར་བཤད་པའོ་ཞེས་བྱ་བ་འདི་དང༌། རྗེས་དཔག་ལ་རང་དོན་རང་གཞན་དོན་གཉིས་སུ་འབྱེད་པ་འདི་ཡང་གཞུང་གཞན་ན་མ་གྲགས་པ་དང༌། ཚད་མ་དང་འབྲས་བུའི་རྣམ་གཞག་གི་འཇོག་ཚུལ་འདི་ཡང་བྱ་བྱེད་གཉིས་པོ་ངོ་བོ་གཅིག་པ་ཁོ་ནར་བསྒྲུབ་པས་ན་བརྡ་སྤྲོད་པའི་གཞུང་དང་ཅུང་ཟད་མི་མཐུན་པར་བཤད་པ་དང༌། དེ་ལྟར་བཤད་པའི་དགོས་པ་ཡང༌། ཚད་མ་ནི་སྐྱེད་བྱེད་ཀྱི་རྒྱུ་དང༌། གཞལ་བྱ་འཇལ་བ་དང་རྟོགས་པ་ནི་བསྐྱེད་འབྲས་སུ་དོགས་པ་བསལ་བའི་ཕྱིར་དུ་དང༌།
དེ་སེལ་དགོས་པ་ཡང་ཇི་སྐད་དུ། འདི་དག་གིས་ཡོངས་སུ་དཔྱད་ནས་འཇུག་པ་ན་ཞེས་སོགས་སུ་བྱེད་པ་པོ་ཚད་མ་གཅིག་གིས་ད་གཟོད་གཞལ་བྱ་འཇལ་བ་ལྟ་བུར་བཤད་པ་ལ་དོགས་པའོ། ། དེ་བཞིན་དུ་ཆོས་མངོན་པར་རྒྱུ་འབྲས་དུས་མཉམ་པ་གཙོ་ཆེ་བར་བཤད་པ་ལས་འདིར་ནི་རྒྱུ་དུས་སུ་འབྲས་བུ་མ་སྐྱེས་པ་དང༌། འབྲས་དུས་སུ་རྒྱུ་འགག་ཟིན་པ་ཁོ་ནར་བཤད་པ་ནི་རེ་ཤིག་མངོན་པ་དང་མི་མཐུན་པ་ལྟ་བུར་སྣང་ཡང༌། ངོ་བོ་ཉིད་མེད་པ་པ་དག་བདག་སྐྱེ་འགོག་པའི་རིགས་པ་དང་མཐུན་པས་ཤིན་ཏུ་བཟང་ངོ༌། ། དེ་ལྟར་མདོ་སྡེ་པའི་སྐབས་སུ་མཐུན་མོང་མ་ཡིན་པའི་འཆད་ཚུལ་ཇི་སྐད་བཤད་པ་དེ་བཞིན་དུ་སེམས་ཙམ་པའི་སྐབས་སུ་ཡང་ཆོས་མངོན་པ་ན་མ་གྲགས་པ་དག་ཇི་ལྟར་འཆད་པའི་ཚུལ་ནི། རྣམ་འགྲེལ་མཛད་པས་གཅིག་དང་དུ་བྲལ་གྱི་རིགས་པས་ཕྱི་རོལ་གྱི་དོན་འགོག་པར་མཛད་པ་ནི་ཆོས་མངོན་པའི་རང་རྐང་ཚུགས་པ་མ་ཡིན་མོད་ལུང་གཞན་མང་པོ་དང་མཐུན་པས་ཐུན་མོང་བ་ཡིན་ལ། ཕྱོགས་ཀྱི་གླང་པོས་ལྷན་ཅིག་དམིགས་ངེས་ཀྱི་རྟགས་དང༌། གསལ་ཞིང་རིག་པའི་གཏན་ཚིགས་ཀྱིས་དོན་དུ་སྣང་བ་སེམས་སུ་བསྒྲུབ་པ་འདི་ནི་ཐུན་མོང་མ་ཡིན་པ་སྟེ་ལུགས་གཞན་ན་མི་གསལ་ལོ། ། གཏན་ཚིགས་དེ་དག་གི་བྱེད་པ་ལ་བརྟེན་ནས་གང་དང་ཅི་སྣང་བ་ཐམས་ཅད་སྣང་མཁན་རང་གི་སེམས་སུ་བསྒྲུབ་ལ།
དེའི་ཚེ་ཕྱི་རོལ་གྱི་དོན་ནི་སྣང་རུང་མ་དམིགས་པའི་རྟགས་ཀྱིས་མེད་པར་འགྲུབ་པ་ཡིན་ཏེ་གང་སྣང་ཐམས་ཅད་སེམས་ཡིན་ཞིང་མི་སྣང་བ་ནི་གང་ཡང་མ་དམིགས་པའི་ཕྱིར་རོ། ། སྣང་བ་ཐམས་ཅད་སེམས་སུ་ནི་མདོ་སྡེ་པའི་གྲུབ་མཐའ་ལས་ཀྱང་འགྲུབ་ན་འདི་དང་ཁྱད་པར་ཅི་ཞེ་ན། རྣམ་པ་གཏོད་བྱེད་ཀྱི་རྒྱུ་སྔ་ལོགས་ན་ཡོད་པ་དང་མེད་པར་འདོད་པ་ནི་ཁྱད་པར་རོ། ། ལུགས་འདིར་ཕྱི་རོལ་གྱི་དོན་མེད་ན་ཅི་ཞིག་ཡོད་སྙམ་པ་ལ། གང་དང་གང་དུ་སྣང་བའི་ཤེས་རྣམ་དེ་ཉིད་དོ། ། དེའི་ཕྱིར་འདིར་གཟུང་རྣམ་གཞལ་བྱ་ལ་རང་རིག་འབྲས་བུར་འཇོག་གོ ། ཕྱི་རོལ་གྱི་དོན་རང་མཚན་མེད་པ་དེ་བཞིན་དུ་གཞལ་བྱ་སྤྱི་མཚན་དུ་བཤད་པ་རྣམས་ཀྱང་ཡོད་པ་མ་ཡིན་ཏེ། རིགས་སྤྱི་དང་ཚོགས་སྤྱི་གང་དུ་སྣང་ཡང་སྣང་མཁན་གྱི་རྟོག་པ་ཉིད་ཡིན་གྱི་དེ་ལས་གཞན་དུ་མ་དམིགས་པའི་ཕྱིར། བཤད་པ་འདི་སེམས་ཙམ་པའི་སྐབས་སུ་མི་འབྱུང་ངོ་སྙམ་ན། མི་འབྱུང་བ་མ་ཡིན་ཏེ།
འཕྲལ་གྱི་འཁྲུལ་རྒྱུས་མ་བསླད་པའི་རྟོག་མེད་ཀྱི་ཤེས་པ་ལ་གང་དང་ཅི་སྣང་བ་དེ་སྣང་མཁན་གྱི་སེམས་ལས་གཞན་དུ་མེད་པར་ལྷན་ཅིག་དམིགས་ངེས་ཀྱིས་གྲུབ་པ་ན་རྟོག་པ་དང་རྟོག་མེད་འཁྲུལ་པ་ལ་སྣང་བའི་དོན་ལོགས་ན་ཡོད་པ་ནི་ངང་གིས་ཁེགས་པའི་ཕྱིར། དེ་ལྟར་བཤད་པ་ན་རྗེས་དཔག་གིས་སྤྱི་མཚན་གཞལ་བྱར་བྱེད་པ་མི་འཐད་དེ། རྗེས་དཔག་ལ་དེར་སྣང་བ་ནི་སྤྱི་མཚན་མ་ཡིན་དེ་ལས་གཞན་ནི་མེད་པའི་ཕྱིར་སྙམ་དུ་སེམས་པ་དེ་ནི་གནས་ཚུལ་ལ་ཞུགས་པའི་ཚེ་དེ་ལྟར་རིགས་པ་ཉིད་ཡིན་ཏེ། ཇི་སྐད་དུ། མེད་པ་གཞལ་བྱ་མ་ཡིན་ཕྱིར་ཞེས་བྱ་བ་ལ་སོགས་པས་སོ། ། སེམས་ཙམ་ལ་འཇུག་པའི་ཚུལ་འདིར་བཤད་པ་ནི་བྱམས་པའི་ཆོས་དགོངས་འགྲེལ་དང་བཅས་པ་གཞན་དུ་བཤད་པ་ལས་ཆེས་མྱུར་བ་ཡིན་ཏེ། འཚོལ་བ་བཞི་སོགས་བཤད་པ་རྣམས་ལས་འདི་རྟོགས་སླ་བས་སོ། ། དེ་ལྟར་སྤྱི་མཚན་དང་ཕྱི་རོལ་གྱི་དོན་རང་གི་ངོ་བོས་སྟོང་པ་ལ་ནི་གཟུང་བ་ཆོས་ཀྱི་བདག་མེད་པ་ཞེས་བྱ་ཞིང་ལྟ་བ་དེ་དང་འཇུག་པ་སེམས་བསྐྱེད་ཟུང་དུ་སྦྲེལ་བའི་ཚེ། བྱང་སེམས་ཀྱི་སྦྱོར་ལམ་བཟོད་པ་ཚུན་ཆད་དུ་འགྲོ་ནུས་ཤིང༌། དེ་དང་མ་འབྲེལ་བ་ཉིད་དུ་ཉམས་སུ་མྱོང་ན་རང་རྒྱལ་བ་ཉིད་དུ་འགྱུར་རོ། །
སེམས་ཙམ་པའི་ལུགས་འདིར་ཡོད་ངོ་ཤེས་པའི་ཆོས་ནི་གཟུང་རྣམ་རང་མཚན་པ་གཅིག་པུ་ཉིད་དུ་ངེས་པ་དེའི་ཚེ་གཟུང་རྣམ་རང་མཚན་ད་ལྟ་བ་མངོན་དུ་གྱུར་པ་ནི་མངོན་སུམ་གྱི་འཇུག་ཡུལ་དང༌། མ་འོངས་པ་དང་གཞན་རྒྱུད་ཀྱི་གཟུང་རྣམ་རང་མཚན་པ་ནི་རྗེས་དཔག་གི་འཇུག་ཡུལ་ཡིན་པས་ན། འཇུག་ཡུལ་མངོན་ལྐོག་གཉིས་སུ་གྲངས་ངེས་པའི་རྟགས་ཀྱིས་ཚད་མ་གཉིས་སུ་གྲངས་ངེས་པར་བསྒྲུབ་པའོ། ། མངོན་སུམ་གྱི་མཚན་ཉིད་དུ་བཤད་པའི་མ་འཁྲུལ་བའི་རིག་པ་དེར་འཇོག་པ་ལ་ནི། འཇིག་རྟེན་ལྷན་སྐྱེས་དང་བྱེ་མདོ་དག་གི་ཚུལ་ལ་ནི་འཕྲལ་གྱི་འཕྲུལ་རྒྱུ་བཞི་པོ་གང་རུང་གིས་འཁྲུལ་པར་མ་བསྐྱེད་པ་ཙམ་གྱིས་ཆོག་མོད། ཐེག་པ་ཆེན་པོར་ཞུགས་ནས་ནི་ཕུགས་ཀྱི་འཁྲུལ་རྒྱུས་མ་བསླད་པ་ཞིག་དགོས་པ་ཡིན་ཏེ། འཁྲུལ་མ་འཁྲུལ་དུ་འཇོག་བྱེད་ཀྱི་གཙོ་བོ་ནི་དེ་དང་བྲལ་མ་བྲལ་ལ་འཆད་དགོས་པའི་ཕྱིར། དེ་བས་ན་ལུགས་འདིར་དོན་རིག་པའི་མངོན་སུམ་མི་སྲིད་དོ། ། འདིར་རྣལ་འབྱོར་མངོན་སུམ་གྱི་དངོས་ཀྱི་རིག་བྱ་ཡང་ཤེས་པ་རང་མཚན་ཉིད་ཡིན་གྱི་མེད་པར་དགག་པ་ལ་འཆད་པ་ནི་ལུགས་འདི་ལ་མེད་དོ། ། དེ་ལྟར་བཤད་པ་དེ་དག་ནི་བཀའ་འཁོར་ལོ་གསུམ་པ་དགོངས་འགྲེལ་དང་བཅས་པའི་སྐབས་འདིར་གྲུབ་མཐའ་སྨྲ་བ་བཞི་ཡི་ནང་ནས་སེམས་ཙམ་གྱི་གྲུབ་པའི་མཐའ་ཞེས་བྱ་བ་དེ་ཡིན་ལ།
དེ་ནས་དེའི་འོག་ཏུ་རང་ལུགས་ཀྱི་དབུ་མ་ལ་འཇུག་པའི་ཚུལ་ནི་འདི་ལྟར། ལུགས་འདི་ལ་ནི་དོན་དུ་སྣང་བའི་རྣམ་རིག་གམ། གཟུང་བའི་རྣམ་པ་ཁྱད་གཞིར་བཟུང་ནས་བདེན་མེད་དུ་བསྒྲུབ་པའི་རིགས་པ་ལ། རྣམ་འགྲེལ་མཛད་པས་གཅིག་དང་དུ་བྲལ་གྱི་རིགས་པ་ཡང་གསུངས་ལ། གཞུང་རྒྱས་པ་ལས་ནི་གཟུང་བ་མེད་པའི་རྟགས་ཀྱིས་འཛིན་པ་མི་འགྲུབ་པར་གསུངས་སོ། ། སྐབས་དེའི་འཛིན་པ་ནི་གཟུང་རྣམ་དང་དོན་གཅིག་པས་གཟུང་འཛིན་གཉིས་མེད་དུ་བསྒྲུབ་པ་ཡིན་ལ། དེ་ལྟར་གཟུང་འཛིན་གཉིས་སྟོང་དུ་གཏན་ལ་ཕེབས་པའི་སྟོང་པ་ཉིད་མེད་པར་དགག་པ་དེ་ཙམ་གྱིས་ནི་ཡོད་པ་སྒྲོ་འདོགས་ཀྱི་མཐའ་སེལ་བར་བྱེད་མོད། གནས་ལུགས་ཀྱི་དེ་ཁོ་ན་ཉིད་དུ་ནི་མི་རུང་སྟེ། ལྡོག་པ་གཞན་སེལ་ལས་མ་འདས་པའི་ཕྱིར། གཞན་སེལ་དེ་ཡུལ་དུ་བྱེད་པའི་བློ་ཡང་རྟོག་པ་ཁོ་ནར་ངེས་པས་སྤང་བྱའོ། །
དེ་ལྟ་ན་གནས་ལུགས་དོན་དམ་པའི་བདེན་པར་གྲུབ་པ་ནི་གོང་དུ་བཤད་པའི་གཟུང་བ་དང་འཛིན་པ་གཉིས་ཀྱིས་སྟོང་པས་ཁྱད་པར་དུ་བྱས་པའི་ཡེ་ཤེས་ཏེ། དངོས་མིང་ནི་ཆོས་ཀྱི་དབྱིངས་ཀྱི་ཡེ་ཤེས་སོ། ། དེ་ཉམས་སུ་མྱོང་བའི་རང་རིག་པའི་མངོན་སུམ་རྗེས་མཐུན་པ་སྦྱོར་བའི་ལམ་དང༌། མཚན་ཉིད་པ་མཐོང་བའི་ལམ་ནས་མངོན་དུ་གྱུར་པ་དེས་ནི་སྒྲིབ་གཉིས་བག་ཆགས་དང་བཅས་པ་འཇོམས་ནུས་པས་ན། བདག་ཉིད་ཆེན་པོ་ཡབ་སྲས་ཀྱི་གཞུང་ལས་འབྱུང་བའི་ལྟ་བ་མཐར་ཐུག་གོ ། འདི་ལ་ཡང་ལྡོག་པས་ཕྱེ་ན། གང་ཟག་གི་དབང་དུ་བྱས་པའི་གཟུང་འཛིན་གཉིས་སྟོང་དང༌། ཆོས་ཀྱི་དབང་དུ་བྱས་པའི་འོ། ། ཇི་སྲིད་གཟུང་འཛིན་གཉིས་སྟོང་གཏན་ལ་མ་ཕབ་པ་དེ་སྲིད་དུ་ནི་སྟོང་པ་ཉིད་བཅུ་དྲུག་གི་དབྱེ་བ་མཚན་ཉིད་པ་མི་འབྱུང་ཞིང༌། གང་ཟག་གི་དབང་དུ་བྱས་པའི་གཟུང་མེད་ཙམ་གཏན་ལ་ཕེབས་པ་ནི་ཉན་ཐོས་སྡེ་པ་དང་དེའི་ཐེག་པ་ལའང་འབྱུང་ངོ༌། །
རང་ལུགས་ཀྱི་དབུ་མའི་སྐབས་འདིར་ནི་ཡོད་པ་ཞེས་བྱ་བའི་ཆོས་ནི། ཆོས་ཀྱི་དབྱིངས་ཀྱི་ཡེ་ཤེས་གཅིག་པུ་སྟེ། དེ་ལས་གཞན་གཟུང་འཛིན་གྱིས་བསྡུས་པའི་ཤེས་བྱ་ཇི་སྙེད་པ་དེ་ཐམས་ཅད་ནི་ཀུན་རྫོབ་ཀྱི་བདེན་པའོ། ། བདེན་པ་དེ་སྣང་ཡུལ་དུ་བྱེད་པའི་བློ་ནི་འཁྲུལ་པ་ཁོ་ན་སྟེ། གཉིས་སྣང་གི་མ་རིག་པས་བསླད་པའི་ཕྱིར་རོ། ། སྐབས་འདིར་ནི་གཞན་དབང་སྒྱུར་མ་ལྟ་བུར་འཇོག་པ་ཡིན་གྱི་བདེན་པ་ནི་སེམས་ཙམ་པའི་སྐབས་སོ། ། ཡོད་པ་འདོད་པའི་ཆོས་གཅིག་པུ་དེ་ཡང༌། གཅིག་དང་དུ་མ་ལ་སོགས་པའི་རིགས་པས་དཔྱད་ན་ཡོད་མིན་ཉིད་དུ་ཁས་ལེན་དགོས་པ་མ་ཡིན་ནམ་ཞེ་ན། ངོ་བོ་ཉིད་མེད་པ་པ་དག་གིས་དེའི་ཚེ་དེ་ལྟར་འདོད་ཀྱང་འདིར་ནི་མ་ཡིན་ཏེ་གཞན་དུ་ན་ཆད་པའི་ལྟ་བར་ཐལ་བས་སོ། ། འདིར་ནི་རིགས་པ་དེ་དག་གིས་དཔྱད་པ་ན་མ་རྙེད་པས་ཡོད་མ་ཡིན་གྱི་གོ་ཆོད་པ་མ་ཡིན་ཏེ།
ཆོས་དབྱིངས་དེ་ནི་སྒྲ་རྟོག་གི་ཡུལ་ལས་འདས་པའི་ཕྱིར་དང༌། འཕགས་པ་ཆེན་པོའི་མཉམ་གཞག་ཡེ་ཤེས་ཀྱི་གྲུབ་པས་ན་ཡོད་པ་ཉིད་དོ། ། དབུ་མ་འདིའི་གོང་ན་ནི་གྲུབ་མཐའ་བཞི་ཡི་རྩེ་མོར་གྱུར་པའི་དབུ་མ་པ་ཞེས་བྱ་བ་ཞིག་ཡོད་པར་དྲི་མེད་འོད་སོགས་གྲུབ་མཐའི་དབྱེ་བ་འཆད་པ་ཐམས་ཅད་ལས་བཤད་པ་མ་ཡིན་ནམ་ཞེ་ན། བཤད་མོད་དེ་ལྟར་བཤད་པ་ཙམ་གྱིས་འདི་དེར་མི་རུང་བ་ཉིད་དུ་མི་འགྲུབ་སྟེ། དཔེར་ན་སྔགས་ཀྱི་དབུ་མ་བཞིན་ནོ། ། སྤྱིར་བྱམས་པའི་ཆོས་དང་ཐོགས་མེད་མཆེད་ཀྱི་གཞུང་རྗེས་འབྲང་དང་བཅས་པའི་ནང་ན་ནི་རང་གཞུང་གི་དབུ་མ་འདི་ཡི་གོང་ན་ནི་སྔགས་ཀྱི་དབུ་མ་ལས་གཞན་རང་གི་ལྟ་བ་ལས་ལྷག་པའི་དབུ་མ་ཞིག་ཡོད་པར་ནི་ཟུར་ཙམ་ཡང་མི་འཆད་ལ་ངོ་བོ་ཉིད་མེད་པ་པ་ལ་ནི་སྐུར་པ་འདེབས་པར་བྱེད་དོ། ། དེ་དག་གིས་ཀྱང་དེ་ལ་སེམས་ཙམ་པ་ཞེས་དང༌། མཚན་མར་དམིགས་པ་ཞེས་སྐུར་བ་འདེབས་པར་བྱེད་མོད། བཀའ་འཁོར་ལོ་གསུམ་པ་དང༌། བླ་ན་མེད་པའི་རྒྱུད་སྡེ་རིན་པོ་ཆེ་རྣམས་དཔང་པོར་བྱས་ནས་ཕྱོགས་སུ་ལྷུང་བར་མི་བྱའོ་ཞེས་བྱ་བ་འདི་གྲུབ་པའོ། །
གསུམ་པ་འགྲེལ་བྱེད་མཁན་པོ་དག་གིས་ཇི་ལྟར་བཤད་པ་ལ་གསུམ་སྟེ། འཕགས་ཡུལ་གྱི་འགྲེལ་བྱེད་དག་གིས་ཇི་ལྟར་བཤད་པ་དང༌། བོད་ཡུལ་གྱི་འགྲེལ་བྱེད་ཚད་ལྡན་དག་གིས་ཇི་ལྟར་བཤད་པ་དང༌། བོད་ཕྱི་རབས་པ་དག་གིས་ཇི་ལྟར་འཆད་པའོ། ། དང་པོ་ལ་རང་གི་འགྲེལ་པས་ཇི་ལྟར་བཤད་པ་དང༌། གཞན་གྱི་འགྲེལ་པས་ཇི་ལྟར་བཤད་པ་དང༌། གཞན་འགྲེལ་དག་ལས་འཐད་པའི་ཆ་གང་ཡིན་པའོ། ། དང་པོ་ནི། ཚད་མ་མདོའི་རང་འགྲེལ་ལ་ནི་འཕགས་ཡུལ་ན་རྩོད་པ་ཡོད་པར་མ་གྲགས་པ་ནི་ཡ་མ་ཏའི་འགྲེལ་བཤད་ཆེན་པོ་དང་རྒྱལ་དབང་བློ་ཡི་འགྲེལ་བཤད་དག་གིས་ཤེས་པར་ནུས་ལ། བོད་དུ་ནི་སྔོན་དང་ཕྱི་མའི་དུས་སུ་ཡང་ཐེ་ཚོམ་ཅན་དུ་བྱེད་པ་དག་བྱུང་མོད།
རྣམ་འགྲེལ་མཛད་པས་རྒྱས་པར་བཤད་པ་ལས་གཞན་འགྲེལ་པ་དག་གིས་ལེགས་བཤད་ཚོལ་བའི་འབད་རྩོལ་དགོས་པ་མ་ཡིན་ནོ། ། ཚད་མའི་བསྟན་འཆོས་ཀྱི་རྩ་བ་སྡེ་བདུན་དུ་གྲགས་པ་འདི་ལ་སློབ་དཔོན་རང་ཉིད་ཀྱིས་རྩ་བ་རྒྱས་འབྲིང་བསྡུས་གསུམ་གྱི་ཚུལ་དུ་བཤད་པ་ཉིད་ཀྱི་ཚིག་གི་འགྲེལ་པ་ཉག་ཉོག་མང་པོ་ལ་རག་མ་ལས་པར་འཆད་ནུས་ཤིང༌། དཀའ་གནས་ཀྱི་རང་འགྲེལ་ནི་རྩ་བའི་བསྟན་འཆོས་ཕྱི་མ་བཞི་པ་དག་སྟེ། བསྒྲུབ་པ་དང་སུན་འབྱིན་པའི་རྩ་བའི་གནད་འགག་དམ་ཤོས་ནི་མེད་ན་མི་འབྱུང་བའི་འབྲེལ་པ་ཉིད་ཡིན་ལ་དེ་ལེགས་པར་ཤེས་ན་འགལ་བའི་གནས་ཀྱང་མ་ནོར་བར་ཤེས་ནུས་པས་ན་དེའི་ཆེད་དུ་འབྲེལ་པ་བརྟག་པའི་རབ་བྱེད་གསུངས། རྣམ་པར་རིག་པ་ཙམ་གྱི་ཚུལ་ལ་གང་དང་ཅི་སྣང་བ་ཐམས་ཅད་སྣང་མཁན་རང་གི་སེམས་སུ་བཤད་པ་དེའི་ཚེ་སེམས་ཅན་ཐམས་ཅད་རྒྱུད་གཅིག་དུ་ཐལ་བ་དང༌། སངས་རྒྱས་དང་སེམས་ཅན་ཡང་གཅིག་ཏུ་ཐལ་བ་སོགས་ཀྱི་དོགས་པ་སྤང་བའི་ཕྱིར་དུ་རྒྱུད་གཞན་གྲུབ་པ་གསུངས་ལ་སྐབས་འདིར་སེམས་ཅན་སོ་སོའི་ཤེས་རྒྱུད་སྒྲིབ་པ་དང་བཅས་པ་དེ་སྲིད་དུ་ཉོན་མོངས་པ་དང་རྣམ་པར་རྟོག་པའི་དབྱེ་བས་རྒྱུད་སོ་སོར་ཡོད་ལ། སྒྲིབ་པ་ཟད་པའི་ཚེ་ཐམས་ཅད་ཆོས་ཀྱི་སྐུ་ཡི་ཡེ་ཤེས་གཅིག་ཏུ་རོ་གཅིག་པ་ཞེས་བྱ་བ་ནི་བཀའ་འཁོར་ལོ་གསུམ་པའི་དགོངས་པའོ། ། འདིར་གཞན་སེམས་ཤེས་པའི་མངོན་ཤེས་ལ་དེ་དང་དེར་སྣང་བ་དེ་ནི་དེ་དང་དེའི་གཟུགས་བརྙན་ནམ་རྣམ་པ་ཡིན་གྱི་དེ་དང་དེ་དངོས་མ་ཡིན་ཏེ། གཞན་དུ་ན་དོགས་པའི་གནས་སྔ་མ་དེར་ཐལ་བས་སོ། ། དེའི་ཕྱིར་མངོན་ཤེས་འདི་ནི་རང་རིག་པ་ཁོ་ན་སྟེ།
གལ་ཏེ་གཟུང་འཛིན་རྫས་གཞན་དུ་ཐལ་བ་མ་ཡིན་ནམ་ཞེ་ན། འདི་ལ་གཟུང་འཛིན་གྱི་ཐ་སྙད་ནི་མེད་ལ། རྒྱུད་གཞན་ནི་གྲུབ་པ་ཁོ་ནའོ། ། གཏན་ཚིགས་ཐིག་པར་ནི། གཏན་ཚིགས་ཀྱི་རྣམ་གཞག་བྱེ་བྲག་ཏུ་རྒྱས་པར་བཤད་པ་ཙམ་སྟེ། ལེགས་བཤད་ཀྱི་རྩ་བ་ནི་ལུས་ལྟ་བུའི་བསྟན་འཆོས་གསུམ་ལ་མ་འདུས་པ་མེད་དོ། ། རྩོད་རིགས་ནི་ལྟག་ཆོད་དང་ཚར་བཅད་ཀྱི་གནས་བྱེ་བྲག་ཏུ་བཤད་པ་ན། རྣམ་འགྲེལ་མཛད་པའི་གཞུང་ལུགས་རྣམས་ཀྱི་ཁ་སྐོང་བར་བྱེད་ཅིང་ཕྱོགས་ཀྱི་གླང་པོའི་གཞུང་རྒྱས་པར་འཆད་པ་ལ་གལ་ཆེ་བའོ། ། གཉིས་པ་ནི་ལྷ་ཤཱཀ་གིས་རང་དོན་རྗེས་དཔག་གི་ལེའུ་དང་པོར་འཆད་ཅིང་ལེའུ་འདི་དཀའ་བའི་གནས་ཆེ་བས་ཡན་ལག་ལྟ་བུའི་བསྟན་འཆོས་བཞི་ཡང་འདི་ཡི་དོགས་གཅོད་དུ་འཆད་ཅིང་ལེའུ་འདི་ལ་རང་གི་འགྲེལ་པ་ཡང་མཛད་ལ། འདི་ལེགས་པར་ཤེས་པ་སྔོན་དུ་མ་བཏང་ན་ཚད་མའི་བསྟན་འཆོས་འཆད་མི་ཤེས་པར་འདོད་དོ། །
ཚད་མ་ཡང་དཔེ་ཡི་ཚད་མ་འཇིག་རྟེན་ལུགས་ཀྱི་དང༌། དོན་གྱི་ཚད་མ་སངས་རྒྱས་བཅོམ་ལྡན་འདས་ལ་བཞེད་པ་སོགས་ཏེ་མཚོན་པ་ཙམ་མོ། ། རྒྱན་གྱི་མཁན་པོ་དང་ཉི་མ་སྦས་པས་ནི་ཚད་མ་གྲུབ་པའི་ལེའུ་ནས་དབུ་གཙུག་སྟེ་འགྲེལ་པ་མཛད་ལ་རང་དོན་རྗེས་དཔག་ལ་ནི་ཚིག་གི་དང་དཀའ་གནས་ཀྱི་འགྲེལ་པ་སློབ་དཔོན་ཉིད་ཀྱིས་རྒྱས་པར་མཛད་ཟིན་པ་ལ་བསམ་ནས་འགྲེལ་པར་མི་མཛད་ལ། ཚད་མ་ལ་ཡང་ཐ་སྙད་པ་དང་དོན་དམ་པ་གཉིས་ལས་བསྟན་བྱའི་གཙོ་བོ་ནི་དོན་དམ་པའི་ཚད་མའི་མིང་ཅན་གཟུང་འཛིན་གཉིས་སུ་མེད་པའི་ཡེ་ཤེས་ལ་བཤད་ནས་མཐར་ཐུག་གི་དགོངས་པ་དབུ་མར་གནས་པ་ཉིད་དུ་འཆད་པ་སོགས་ཏེ་མཚོན་པ་ཙམ་མོ། ། ཤཱཀ་བློས་ཀྱང་གཉིས་མེད་ཀྱི་ཡེ་ཤེས་གཞུང་གི་བསྟན་བྱའི་གཙོ་བོར་འཆད་མོད་ཀྱང་དབུ་མའི་ཐ་སྙད་མ་མཛད་པས་ན་དེ་ལྟར་བཀྲལ་ཞེས་མ་གྲགས་པའོ། ། རྒྱལ་བ་ཅན་ནི་ལྷ་དབང་བློས་རྣམ་འགྲེལ་ཀུན་ལས་བཏུས་ཀྱི་དགོངས་འགྲེལ་དུ་འཆད་པ་སོགས་དོན་གྱི་ཆ་ལ་འཁྲུལ་པ་ཤིན་ཏུ་མང་མོད་ལེའུ་ཡི་གོ་རིམ་ལ་ཡང་འཁྲུལ་ཞེས་ཟེར་ལ། ཡ་མ་ཏི་སོགས་ཕལ་ཆེ་བ་ལེའུ་ཡི་གོ་རིམ་ལྷ་ཤཱཀ་ལྟར་འཆད་དོ། ། ཚད་མ་རྣམ་པར་ངེས་པ་དང་རིགས་པའི་ཐིགས་པ་ལ་ནི་ཚིག་གི་དོན་རང་གི་འགྲེལ་པ་ཉིད་དུ་བཤད་ཟིན་པ་ཉིད་ཀྱིས་མི་ཆོག་པ་མེད་ལ། མཐའ་ཆོད་པའི་རིགས་པ་ནི་ཆོས་མཆོག་ཆེ་ཆུང་ལས་གསལ་བར་བཤད་པ་དག་གོ ། ཆོས་མཆོག་གིས་ནི་ཆོས་འབྱུང་སྦྱིན་དང་དགེ་བསྲུང་དང་བདེ་བྱེད་དགའ་བ་ལས་ཚད་མའི་བསྟན་འཆོས་ཐོས་པར་ཆོས་མཆོག་ཉིད་ལས་བཤད་ཅིང༌།
བདེ་བྱེད་དགའ་བས་རྣམ་འགྲེལ་གྱི་འགྲེལ་བཤད་ཅུང་མ་རྫོགས་པ་དང༌། དུལ་བའི་ལྷས་སྡེ་བདུན་ཀའི་འགྲེལ་པ་མཛད་ཅེས་ཟེར་བ་སོགས་ཏེ་ཚད་མའི་བསྟན་འཆོས་འགྱུར་རོ་འཚལ་གྱི་དཀར་ཆག་མཛད་པ་ན་བུ་སྟོན་ཆོས་འབྱུང་ལས་བསྟན་འགྱུར་དུ་ཚུད་པ་དྲུག་ཅུ་རེ་གཅིག་མ་ཚུད་པ་བཅུ་ཞེས་དང་གནས་དྲུག་པས་རྔོག་ལོའི་རྣམ་ངེས་ཀྱི་ཊཱི་ཀ་ཕན་ཆོད་ལ་ཚད་ལྡན་གྱི་རྟོག་གའི་བསྟན་འཆོས་ལྔ་བཅུ་རྩ་བཞི་ཞེས་སོགས་བཤད་པ་ཡོད་ཀྱང་དགོས་པའི་ཁྱད་པར་ཧ་ཅང་མི་ཆེ་ཞིང་ཤེས་པར་སླ་བས་ན་དེ་དག་བགྲང་བའི་ངལ་བ་མི་དགོས་སོ། ། གསུམ་པ་ནི་ཕྱོགས་གླང་ཡབ་སྲས་ཀྱི་ཐུན་མོང་མ་ཡིན་པའི་བརྡ་ཆད་ཀྱི་ཚོམས་ཇི་ལྟར་ཡོད་པ་དང༌། དེ་དག་ལ་ནུས་པ་འདོན་པའི་ཚུལ་ནི་འགྲེལ་བཤད་མང་པོའི་བལྟ་རྟོག་གི་རྒྱུད་འཁྲུལ་པར་བྱ་དགོས་པ་མ་ཡིན་གྱི་ཡབ་སྲས་ཀྱི་གཞུང་ཉིད་ལ་ལེགས་པར་བརྟགས་ཤིང་གོང་འོག་གི་གནས་རྣམས་བསྒྲིག་པས་ཤེས་པར་ནུས་པ་ཡིན་མོད། འགྲེལ་མཛད་དག་གི་བློ་གྲོས་ཀྱི་རྩལ་ནི་དུལ་བའི་ལྷ་དང་ཆོས་མཆོག་དང་རྒྱན་མཛད་པ་རྣམས་ནུས་པ་ཆེ་བར་མངོན་ནོ་ཞེས་ཁོ་བོ་ཅག་སྨྲ་ལ། ཕྱི་མའི་དུས་འདིར་ནི་རྣམ་འགྲེལ་པ་རྣམས་ལྷ་ཤཱཀ་ལ་གཙོ་བོར་མཛད་དོ། ། གཉིས་པ་ལ། ཚད་ལྡན་གྱི་བཤད་སྲོལ་ཐོག་མ་དང༌། བར་དང༌། ཐ་མར་གང་བྱུང་བའོ། །
དང་པོ་ནི། ལྷ་བཙན་པོ་ཁྲི་སྲོང་ལྡེའུ་བཙན་གྱི་དུས་བྱང་ཆུབ་སེམས་དཔའ་ཞི་བ་འཚོས་ཚད་མའི་དེ་ཁོ་ན་ཉིད་བསྡུས་པ་དང༌། ཀ་མ་ལ་ཤཱི་ལས་དེའི་འགྲེལ་པ་སྟོང་ཕྲག་བཅོ་བརྒྱད་པ་དང༌། སྡེ་བདུན་ཕྱི་མའི་རྩ་འགྲེལ་གྱི་ཆ་ཤས་ཡེ་ཤེས་སྡེ་སོགས་ཀྱི་འགྱུར་ལ་བརྟེན་ནས་ལྷ་ས་དང་བསམ་ཡས་སུ་ཚད་མའི་བསྟན་འཆོས་ཀྱི་བཤད་ཉན་ཆ་ཤས་ཙམ་བྱུང་བར་གྲགས་ཀྱང་རྐང་ཚུགས་པ་དང་རྒྱུན་ཆགས་སུ་མ་བྱུང་ལ། དེ་ནས་ཇི་སྐད་དུ། འདི་ནས་བྱང་ཕྱོགས་གངས་འགྲམ་དུ། ། བློ་ལྡན་གང་ཞིག་འབྱུང་འགྱུར་བ། ། ཡི་གེ་སྒྲ་དང་བཤད་བྱ་ལ། ། བློ་གྲོས་ཐོགས་པ་མེད་པ་འབྱུང༌། ། ཞེས་དང༌། །
མགོན་པོ་མངོན་འབྱུང་གི་རྒྱུད་ལས། ཤར་ཕྱོགས་རྒྱ་མཚོར་བརྟེན་ནས་ནི། ། དེ་ནས་འབྲོག་གི་མཐར་ཐུག་པར། ། བློ་ལྡན་ལུ་ཧི་ཏ་ལས་གཞན། ། དེ་མིང་ཤེས་རབ་མཐར་གནས་པ། ། བྱང་དུ་དེ་བཞིན་ཁ་བ་ཅན། ། ཞེས་ལུང་བསྟན་བརྙེས་པའི་བདག་ཉིད་ཆེན་པོ་དེ་ལ། ལྷ་མངའ་བདག་ཙེ་ལྡེ་ཞེས་བྱ་བས་འགྱུར་གྱི་སྦྱིན་བདག་མཛད་ནས་རྣམ་འགྲེལ་རྒྱན་དང་བཅས་པ་དང༌། རྣམ་ངེས་ཆོས་མཆོག་དང་བཅས་པ་བསྒྱུར་ཞིང་འཆད་ཉན་གྱིས་གཏན་ལ་ཕབ་པས་ན་དིང་སང་གི་བར་དུ་ལོ་ཕྱེད་དང་བཅས་པའི་ལྔ་བརྒྱ་ཙམ་དུ་ཉན་བཤད་ཀྱི་རྒྱུན་མ་ཆད་པར་བྱོན་པ་འདི་ཡིན་ལ། སྤྱིར་བོད་ཀྱི་མཁན་པོས་བསྟན་འཆོས་མཛད་པ་ཆ་ཤས་ཙམ་ལས་མེད་ན་ཡང་བདག་ཉིད་ཆེན་པོ་འདི་ནས་བསྟན་འཆོས་རྒྱས་པར་མཛད་པའི་དབུ་ཚུགས་ནས་རྣམ་པར་ངེས་པའི་དཀའ་འགྲེལ་སོགས་ཆོས་འབྱུང་གི་དཀར་ཆག་དུ་ཚུད་པའི་རྟོག་གེའི་ཆོས་ཕྲན་དུ་མ་དག་མཛད་ལ་འགྲེལ་ཚུལ་ནི།
རྣམ་འགྲེལ་ལ་རྒྱན་གྱི་དགོངས་པ་བཞིན་དབུ་མར་བཀྲལ་བ་དང༌། རྣམ་པར་ངེས་པ་ཡང་མདོ་སེམས་ཀྱི་སྐབས་སོ་སོ་བ་རྣམས་ཐད་སོར་བཞག་ནས་མཐར་ཐུག་ནི་འབྲས་བུའི་རྣམ་པར་རྟོག་པ་བཞི་པའི་སྐབས་ནས་འབྱུང་བ་དེ་ཉིད་དུ་གནས་པས་ན་སེམས་ཙམ་ལས་གོང་དུ་འཕགས་སོ། ། དེ་ལྟ་མོད་ཀྱི་སྤྱིར་བྱམས་པའི་ཆོས་རྗེས་འབྲང་དང་བཅས་པའི་འཆད་ཚུལ་འཕགས་ཡུལ་ནས་བྱོན་པ་ལ་ཐོས་བསམ་པའི་ལུགས་ལྟར་འཆད་པ་དང༌། བསྒོམ་ལུགས་ལྟར་འཆད་པ་ཞེས་གཉིས་སུ་གྲགས་པ་ལས་ལོ་ཙྪ་བ་ཆེན་པོ་འདི་ཡི་འཆད་ལུགས་ནི་གཙོ་བོར་སྔ་མ་དེ་ཉིད་ཡིན་པས་ཐོས་བསམ་གྱིས་གཏན་ལ་ཕབ་པའི་སྟོང་པ་ཉིད་ནི་མེད་པར་དགག་པ་ལས་མ་འདས་པས་ན་བདག་མེད་གསུམ་ཀའི་ངོས་འཛིན་ཡང་མེད་པར་དགག་པ་ཉིད་ལ་འཆད་པ་ནི་བྱམས་པའི་ཆོས་ཀྱི་གནས་སྐབས་དང༌། རྣམ་འགྲེལ་མཛད་པའི་སྐབས་འདིར་ཡང་དོན་དམ་བདེན་པའི་ངོས་འཛིན་ཡང་ཐ་སྙད་དུ་བློ་ཡི་ཡུལ་ལས་འདས་པ་ཉིད་དུ་བཞེད་དོ། ། གལ་ཏེ་འོ་ན་ལོ་ཆེན་གྱིས་རྣམ་འགྲེལ་དབུ་མར་བཀྲལ་ན་ཐལ་རང་དུ་གྲགས་པ་གཉིས་སམ། རྣམ་བརྫུན་དབུ་མར་གྲགས་པ་དག་ལས་གང་དུ་འགྲེལ་ཞེ་ན། རྣམ་འགྲེལ་མཛད་པའི་རིགས་པ་ཉིད་ལ་བརྟེན་པས་ན་ཐལ་རང་གི་ལུགས་ལྟར་ཡང་མི་འགྲེལ་ལ། སྟོང་ཉིད་ཀྱི་ངོས་འཛིན་བྱམས་ཆོས་བསྒོམ་ལུགས་པའི་འཆད་ཚུལ་ལྟར་ཡེ་ཤེས་ལའང་མི་འཆད་པས་ན་ལུགས་ཕྱི་མ་དེའང་མ་ཡིན་ནོ། ། ལུགས་དེ་དག་གང་ཡང་མ་ཡིན་ན་དབུ་མའི་འགྲེལ་ཚུལ་གཞན་མེད་དོ་སྙམ་ན།
འགྲེལ་ཚུལ་འདི་ནི་སྲོལ་འབྱེད་སྔ་མ་དེ་དག་ལ་རག་མ་ལས་པའི་ཤིང་རྟའི་སྲོལ་ཆེན་པོ་གཞན་ཞིག་སྟེ། ཇི་སྐད་དུ་སྤྲིང་ཡིག་བདུད་རྩི་ཐིགས་པ་ལས། ཆོས་རྣམས་རང་བཞིན་མེད་པའི་ཚུལ་ལ་འཇུག་པའི་སྒོ། ། ཡང་དག་རིགས་མཆོག་ཀླུ་གྲུབ་ཞལ་ལས་འབྱུང་བ་གང༌། ། རིགས་པའི་མཐར་ཐུག་རྣམ་འགྲེལ་མཛད་པའི་གཞུང་བཟང་ལས། ། གསལ་བར་རྟོགས་ནས་ལུགས་ངན་གཞན་ཀུན་རྩ་བཞིན་དོར། ། ཞེས་གསུངས་སོ། ། འདིས་རྣམ་འགྲེལ་གྱི་རྒྱན་ལ་དཔྱད་པ་མཛད་པ་ནི་ཆ་ཤས་ཙམ་ལས་མ་མཐོང་ལ། ཆོས་མཆོག་གི་བཤད་པ་ལས་ཐུགས་ཡུལ་དུ་འཐད་པ་རྣམས་ཐད་སོར་བཞག་ནས་མི་འཐད་པ་ལ་དགག་པ་མང་དུ་མཛད་དོ། ། རྣམ་འགྲེལ་དུ་གཅིག་དང་དུ་བྲལ་གྱི་རིགས་པས་ཕྱི་རོལ་གྱི་དོན་དང་དོན་སྣང་གི་ཤེས་པ་ཐམས་ཅད་བདེན་མེད་དུ་གཏན་ལ་ཕབ་པས་དབུ་མར་འགྲེལ་དུ་རུང་ཡང་རྣམ་ངེས་ཆོས་མཆོག་དང་བཅས་པས་དབུ་མར་བཀྲལ་བ་མ་ཡིན་ནོ་སྙམ་དུ་དོགས་པར་མི་བྱ་སྟེ་དེ་དག་དུ་འཛིན་པ་ཆོས་ཀྱི་བདག་མེད་པ་ནི་བློ་བདག་རྣམ་པར་དབྱེར་མེད་ཀྱང་ཞེས་སོགས་སུ་རྒྱས་པར་བསྟན་ལ།
གཟུང་བ་ཆོས་ཀྱི་བདག་མེད་པ་ནི་ཚད་འབྲས་གཉིས་པའི་རྣམ་བཞག་གིས་བསྟན་པ་ལ་རྩོད་པ་མེད་ཅིང༌། གང་ཟག་གི་བདག་མེད་པ་ནི་ཆོས་འདི་པ་དག་གི་ཐུན་མོང་གི་ལུགས་སུ་གྲུབ་པས་སོ། ། གལ་ཏེ་ལུགས་འདི་ཡི་མཐར་ཐུག་དབུ་མར་གནས་སུ་ཆུག་ན་ཡང༌། དབུ་མ་རྣམ་པ་གསུམ་དུ་གྲགས་པ་ལས་གང་དུ་གནས་ཞེ་ན། ནང་པའི་གྲུབ་མཐའ་སྨྲ་བ་མཐའ་དག་ཀྱང་རང་རང་གི་ལྟ་བའི་མཐར་ཐུག་དབུ་མར་ཁས་ལེན་པ་དེའི་ཚེ་ནི་གང་ཟག་གི་བདག་མེད་པའི་ལྟ་བ་དེ་དབུ་མ་ཆུང་ངུར་འཆད་པ་ལ་མི་མཐུན་པ་མེད་ལ། དབུ་མ་ཆེ་འབྲིང་གི་ངོས་འཛིན་ལ་ནི་གྲུབ་མཐའ་མི་མཐུན་པ་དག་འདི་ལྟར་བྱུང་སྟེ། གསང་སྔགས་བླ་མེད་ཀྱི་ཐེག་པ་པ་དག་ནི་བདེ་སྟོང་ཟུང་དུ་འཇུག་པའི་ཡེ་ཤེས་ལ་དབུ་མ་ཆེན་པོ་དང༌། ཕར་ཕྱིན་ཐེག་པ་ནས་གསུངས་པའི་རིགས་པས་གཏན་ལ་ཕབ་པའི་སྟོང་པ་ཉིད་ལ་ནི་དབུ་མ་འབྲིང་པོར་འཆད། ངོ་བོ་ཉིད་མེད་པ་པ་དག་ནི་གཞན་སྟོང་གི་རིགས་པས་གཏན་ལ་ཕབ་པ་ལ་དབུ་མ་འབྲིང་པོ་དང༌། རང་སྟོང་གི་རིགས་པས་གཏན་ལ་ཕབ་པའི་སྟོང་པ་ཉིད་ལ་དབུ་མ་ཆེན་པོར་ངོས་འཛིན་ནོ། །
གལ་ཏེ་གཉིས་མེད་ཀྱི་ཡེ་ཤེས་བདེན་པར་འདོད་པའི་ལུགས་འདི་ལ་སྤྲོས་པའི་མཐའ་ཐམས་ཅད་དང་བྲལ་བའི་དབུ་མ་ཇི་ལྟར་ཡོད་ཅེ་ན། སྤྲོས་པའི་མཐའ་དང་དེ་བྲལ་གྱི་ངོས་འཛིན་ལུགས་ཐེག་པ་ཆེན་པོ་དག་ལས་གནས་སྐབས་སུ་མི་འདྲ་བའི་ཚུལ་གཉིས་གསུངས་ཏེ། ཡུལ་སྤྲོས་པའི་མཐའ་བྲལ་དང་ཡུལ་ཅན་སྤྲོས་པའི་མཐའ་བྲལ་ལོ། ། དབུ་མ་རིགས་ཚོགས་ལས་ནི་སྔ་མ་དེ་གཙོ་བོར་གསུངས་ལ། སྔགས་དང་བྱམས་ཆོས་ལས་ནི་ཕྱི་མ་དེ་གཙོ་བོར་གསུངས་མོད། ལུགས་སྔ་མ་དེ་ལ་ཡང་ཡུལ་ཅན་སྤྲོས་པའི་མཐའ་བྲལ་གཙོ་ཆེ་བ་ཡིན་ཏེ། སློབ་དཔོན་ཟླ་བས། རྟོག་རྣམ་ལོག་པར་གྱུར་པ་གང་ཡིན་དེ། ། རྣམ་པར་དཔྱད་པའི་འབྲས་བུར་མཁས་རྣམས་བཞེད། ། ཅེས་གསུངས་པའི་ཕྱིར་དང༌།
རྣམ་འགྲེལ་ངེས་ཀྱི་སྐབས་འདིར་ཡང་སྒྲ་དོན་འདྲེས་འཛིན་གྱི་རྟོག་པས་ཡོད་མེད་སོགས་གང་དུ་འཛིན་ཀྱང་སྤྲོས་པ་ཉིད་དུ་འཆད་དགོས་པའི་ཕྱིར་དང༌། འཛིན་པ་ཀུན་བཏགས་ཇི་སྙེད་པ་རང་སྟོང་དུ་འཆད་དགོས་པ་ནི་བཀའ་འཁོར་ལོ་གསུམ་པའི་མཐར་ཐུག་ཏུ་ངེས་པའི་ཕྱིར་དང༌། རང་སྟོང་གི་ཚུལ་ལ་ནི་ཡོད་འཛིན་ལྟ་བུའི་དགག་བྱ་ཅིག་བཀག་ཤུལ་དུ་མེད་འཛིན་ལྟ་བུའི་བསྒྲུབ་བྱ་ཅིག་མི་བསྒྲུབ་པའི་ཕྱིར། དེས་ན་མཐའ་བྲལ་གྱི་ངོས་འཛིན་གཙོ་ཆེ་ཤོས་དེ་ལུགས་འདི་ལ་ཡོད་པ་ཡིན་ནོ། ། དེ་ཁོ་ནར་མ་ཟད་རྟོག་པའི་ངོས་འཛིན་རྣམ་འགྲེལ་མཛད་པས་བཤད་པ་འདི་ཇི་བཞིན་མ་ཤེས་ན་མདོ་སྔགས་ཀྱི་ལུང་ལས་རྟོག་པ་ཇི་སྙེད་པ་སྤང་བྱར་བཤད་པ་དེ་ངོས་འཛིན་པར་སླ་བ་མ་ཡིན་ཏེ། ཡང་དག་པ་མ་ཡིན་པའི་ཀུན་ཏུ་རྟོག་པ་དང༌། སེམས་རྩིང་བའི་རྣམ་པ་ཅན་ཙམ་གྱིས་ནི་སྤང་བྱ་རྟོག་པ་དེ་ངོས་འཛིན་པར་མི་ནུས་པའི་ཕྱིར། འོ་ན་ལོ་ཙྪ་བ་ཆེན་པོས་ཇི་སྐད་དུ། སྒྱུར་མ་གཉིས་མེད་ཆོས་ཀུན་མི་གནས་དབུ་མ་པའི། ། ལུགས་གཉིས་རྣམ་འབྱེད་དེ་ཡང་རྨོངས་པ་མཚར་བསྐྱེད་ཡིན། །
ཞེས་བཤད་པ་མ་ཡིན་ནམ་ཞེ་ན་བཤད་མོད། ཆེན་པོ་དེས་དུས་དེར་ཐལ་འགྱུར་བའི་གཞུང་རྒྱ་གར་ན་ཡོད་པ་གཟིགས་ཀྱང་བོད་དུ་འགྱུར་བ་མེད་ལ། རྟགས་ཆོས་དོན་གསུམ་གནས་སྐབས་པའི་ཚད་མས་མི་འགྲུབ་པའི་གཏན་ཚིགས་དང་ཐལ་འགྱུར་གྱིས་ནི་རྗེས་དཔག་མི་བསྐྱེད་པས་ཚད་མའི་ལུགས་ལས་ཉམས་ཞེས་བཞེད་པ་དེའི་ཚེ་རྣམ་འགྲེལ་མཛད་པའི་ལུགས་ཀྱི་སྟོང་ཉིད་མེད་དགག་ལ་བཤད་པ་དེ་ཉིད་ཀྱིས་ཆོག་པ་ཡིན་ནོ། ། གཉིས་པ་བོད་ཀྱི་བཤད་སྲོལ་བར་དུ་བྱུང་བ་ནི། ལོ་ཙྪ་བ་ཆེན་པོས་ལོ་བཅུ་བདུན་ཕྲག་གསུམ་དུ་བཞུགས་ནས་ལུང་རིགས་ཀྱི་བསྟན་པ་ཉིན་མོ་ལྟར་མཛད་དེ་མྱ་ངན་ལས་འདས་པའི་ལོ་ས་མོ་གླང་ལ་ཕྱྭ་པ་ཆོས་ཀྱི་སེང་གེ་སྐུ་འཁྲུངས་ཏེ་ལུང་རིགས་ཀྱི་བསྟན་པ་མཐའ་དག་ལ་འཆད་རྩོད་རྩོམ་གསུམ་གྱི་བགྱི་བ་མང་དུ་མཛད་པ་ལས་དེའི་ནང་ནས་ཚད་མ་རྣམ་པར་ངེས་པ་རྩ་འགྲེལ་ལ་བཤད་པའི་གཞི་དང་གཙོ་བོ་མཛད་མོད་ཀྱང་རང་ཉིད་ཀྱི་རྣམ་དཔྱོད་ཀྱི་རྩལ་གྱིས་བཏོན་ནས་བསྡུས་པ་རྒྱས་འབྲིང་བསྡུས་གསུམ་མཛད་པར་གྲགས་པ་དེའི་ནང་ནས་འབྲིང་པོ་ཚད་མ་ཡིད་ཀྱི་མུན་སེལ་གྱི་བཤད་པས་ནི་དུས་དེར་གངས་ཅན་གྱི་རྟོག་གེ་པ་མཐའ་དག་ལ་ཁྱབ་ཅིང་གཅེས་སྤྲས་སུ་བྱེད་པ་དེའི་ཆ་ཤས་ཀྱིས་དིང་སང་གི་བར་དུ་ཡང་དཔྱིས་ཕྱིན་པ་མ་ཡིན་པར་ཕྱྭ་པའི་ལུགས་བྱེད་ཟེར་བ་དག་ཡོད་དོ། ། དེས་རྣམ་འགྲེལ་མཛད་པའི་དགོངས་པ་ཇི་ལྟར་བཀྲལ་བ་ནི། མཐར་ཐུག་གི་དགོངས་པ་ངོ་བོ་ཉིད་མེད་པའི་ཚུལ་དུ་གནས་པར་བཤད་ནས་ངེས་དོན་སྟོང་པ་ཉིད་ཀྱི་ངོས་འཛིན་མེད་པར་དགག་པ་ཉིད་དུ་འཆད་པ་དང༌། དེ་གཏན་ལ་འབེབས་བྱེད་གཅིག་དང་དུ་བྲལ་ལ་འཆད་པ་དང༌། སྒྲུབ་པ་དང་སུན་འབྱིན་པའི་གནས་རྣམས་གཞུང་འགྲེལ་ནས་འབྱུང་བ་ཐད་སོར་གཞག་ནས་རང་གི་རྣམ་དཔྱོད་ཀྱི་རྩལ་གྱིས་ཀྱང་ཟུར་ཅི་ཐོན་དུ་མཛད་པས་ཆེས་ཤིན་ཏུ་བཟང་བ་དག་ཡོད་པ་དང༌། ཕྱི་རོལ་དོན་འགོག་དང་དོན་བསྒྲུབ་ཀྱི་སྐབས་སུ་འབྱུང་བའི་མདོ་སེམས་ཀྱི་གཞུང་རྣམས་ལ་རྩིས་གཞག་ཡེ་མི་མཛད་པར་དགག་པ་དམིགས་ཕུགས་ཏེ་མཛད་པ་དང༌།
དེ་ལྟར་མཛད་ནས་རང་ལུགས་ཀྱི་ཐ་སྙད་ཀྱི་རྣམ་གཞག་འཇིག་རྟེན་གྱི་གྲགས་པ་དང་བྱེ་བྲག་ཏུ་སྨྲ་བ་དང་མཐུན་པར་མཛད་ལ། དེ་ལྟར་མཛད་པ་དེ་ཡང་དབུ་མ་ཐལ་འགྱུར་བ་དང་མཐུན་པ་ནི་མ་ཡིན་ཏེ་དེའི་བཞེད་པ་ལ་དགག་པ་ཆེས་ཤིན་ཏུ་རྒྱ་ཆེར་མཛད་པའི་ཕྱིར། ཞེས་མདོར་བསྟན་ནས་ཅུང་ཟད་རྒྱས་པར་བཤད་པ་ལ་གསུམ་སྟེ། ཡུལ་དང་ཡུལ་ཅན་སྤྱིའི་རྣམ་གཞག་ཇི་ལྟར་འཆད་པ། གཙོ་བོར་གྱུར་པའི་ཚད་མའི་རྣམ་གཞག་ཇི་ལྟར་འཆད་པ། གཏན་ལ་འབེབས་བྱེད་སྒྲུབ་པ་དང་སུན་འབྱིན་གྱི་རྣམ་གཞག་ཇི་ལྟར་འཆད་པའོ། ། དང་པོ་ནི་སྣང་ཡུལ་དང་གཟུང་ཡུལ་གྱི་གོ་དོན་གཞུང་ནས་བཤད་པ་དེ་མི་འཇོག་པར་རང་གི་བློ་གྲོས་ཀྱིས་དཔྱད་པ་ལ་གཟུང་ཡུལ་ནི་རྣམ་པ་གསུམ་སྟེ། དོན་སྤྱི་དང་དོན་རང་མཚན་དང་མེད་པ་གསལ་བའོ། ། དེ་གཟུང་ཡུལ་སྣང་ཡུལ་དུ་བྱེད་པའི་ཡུལ་ཅན་ཡང་གསུམ་སྟེ། རྟོག་པ་དང༌།
མངོན་སུམ་དང༌། རྟོག་མེད་འཁྲུལ་པའོ། ། གསུམ་པ་དེའི་མཚན་གཞི་ནི་ཟླ་བ་གཉིས་སྣང་གི་དབང་ཤེས་ལ་སྣང་བའི་ཟླ་གཉིས་ལྟ་བུ་སྟེ། དེའི་ཚེ་ན་ཡུལ་ལ་གཞལ་བྱས་མ་ཁྱབ་སྟེ་གསུམ་པ་དེ་ཡིན་གཞལ་བྱར་འགལ་བས་སོ། ། གཟུང་ཡུལ་ཡིན་ན་ཡུལ་ཅན་དེའི་རྒྱུ་ཡིན་པར་འགལ་ཏེ། དེ་དང་དུས་མཉམ་དགོས་པས་སོ། ། དུས་མཉམ་པའི་གཟུང་ཡུལ་དེའི་མཚན་གཞི་གང་ལ་བྱ་ན། སྔོར་སྣང་དབང་ཤེས་ལ་སྔོན་པོར་སྣང་བ་དེ་ཉིད་སྔོན་པོའི་མཚན་གཞིར་འཇོག་པ་སོགས་ཏེ། དེས་དེ་དངོས་སུ་རིགས་པར་འཇིག་རྟེན་དང་བསྟན་འཆོས་གཉིས་ཀ་ལ་གྲགས་པའི་ཕྱིར། མདོ་སྡེ་པ་ལྟར་དེས་དེ་མ་རིག་ན་ཕྱི་རོལ་གྱི་དོན་མེད་པར་འགྱུར་ཏེ།
དེ་མངོན་སུམ་ལ་སྣང་རུང་མ་དམིགས་པའི་ཕྱིར་དང༌། ཡོད་ན་ཡང་ལྐོག་ཏུ་གྱུར་པར་འགྱུར་ཏེ་རྟགས་ལས་རྟོགས་དགོས་པའི་ཕྱིར། ལྐོག་ཏུ་གྱུར་པས་དོན་དང་འདྲ་བར་བསྐྱེད་ན་ནི་བུམ་འཛིན་མངོན་སུམ་ཤ་ཟ་དང་འདྲའོ་ཞེས་བརྗོད་ན་ཅིས་འགོག དེ་བཞིན་དུ་རྟོག་པ་ལ་དངོས་སུ་སྣང་བ་དེ་ཉིད་དོན་སྤྱི་ཡིན་པ་དང༌། རྟོག་མེད་འཁྲུལ་ཤེས་ལ་མེད་པ་ཉིད་དངོས་སུ་སྣང་བ་དང༌། གཞན་ཡང་རང་ལུགས་ཀྱི་འཇོག་མཚམས་ནི་མ་དཔྱད་པ་འཇིག་རྟེན་གྲགས་པ་དང་མཐུན་ལ། ཅུང་ཟད་དཔྱད་ན་བྱེ་བྲག་ཏུ་སྨྲ་བ་དང་མཐུན། དེའི་ཕྱིར་དོན་འདྲ་བ་དོན་རྟོགས་ཀྱི་སྒྲུབ་བྱེད་གཟུང་རྣམ་རང་རིག་གི་སྒྲུབ་བྱེད་དུ་མདོ་སྡེ་པས་འདོད་ཀྱང་མི་འཐད། གཟུང་རྣམ་ཞེས་བྱ་བ་ཅི་ལ་ཟེར་གྱི་ངོས་འཛིན་རྒྱུ་མེད། ཤེས་པ་གང་གི་སྣང་ཡུལ་གང་ཡིན་པ་དེ་ཉིད་དངོས་སུ་སྣང་བ་ཡིན་གྱི་དེའི་རྣམ་པ་སྣང་བ་ལ་དེ་སྣང་བར་འཇོག་ཟེར་བ་ལ་འགལ་ཁྱབ་ཡིན་ཞེས་ཟེར་བ་སོགས་ཏེ་ཟེར་ལུགས་འདི་དཔྱིས་ཕྱིན་པའི་ཚེ་ན་སངས་རྒྱས་ཀྱི་ས་ཡི་ཟད་པར་ས་ལ་སོགས་པ་མེད་པ་གསལ་སྣང་ཅན་དུ་ཁས་ལེན་པ་དང༌།
དོན་སྤྱི་སྣང་ཡུལ་དུ་བྱེད་པའི་སངས་རྒྱས་ཀྱི་ཡེ་ཤེས་ཁས་ལེན་དགོས་པ་སོགས་འབྱུང་ལ། མདོ་སེམས་གཉིས་ཀས་ལྷན་ཅིག་དམིགས་ངེས་ཀྱི་རྟགས་ལས་དེར་སྣང་ཐམས་ཅད་ཤེས་པ་དང་རྫས་གཞན་མ་ཡིན་པ་དང་ཤེས་པ་ཉིད་དུ་བསྒྲུབ་པ་ལ་ནི་མཚུངས་འདྲའི་སྟོབས་ཀྱིས་དགག་པ་མང་དུ་མཛད་དོ། ། དེ་བཞིན་དུ་ཡུལ་དངོས་སུ་རིག་པ་བློ་ཡི་མཚན་ཉིད་དང༌། ཚད་མའི་བློ་གཉིས་པོ་ཡང་གཅིག་གིས་ནི་དོན་དང་ཤེས་པ་རང་མཚན་དངོས་སུ་རིག་པས་ན་དེ་དང་དེ་ལ་མངོན་སུམ་དུ་འཇོག་པ་དང༌། རྗེས་དཔག་ལ་ཡང་དངོས་སུ་སྣང་བ་དེ་ཉིད་སྤྱི་མཚན་ཡིན་པས་ན་དེས་དེ་དངོས་སུ་འཇལ་བ་དང༌། དེ་ཉིད་ལ་མི་བསླུ་བས་ཚད་མར་འཇོག་པ་ཡིན་གྱི་ལྐོག་ཏུ་གྱུར་པའི་དོན་རང་མཚན་ལ་མི་བསླུ་བས་དེར་འཇོག་པ་མ་ཡིན་པ་དང༌། སྣང་ཡུལ་དང་གཟུང་ཡུལ་དོན་གཅིག་པ་ཁོ་ནར་མ་ཟད་ཞེན་ཡུལ་དང་འཇུག་ཡུལ་ཡང་དོན་གཅིག་པར་བཤད་ནས་མངོན་སུམ་གྱི་ཞེན་ཡུལ་དོན་རང་མཚན་དང༌། རྟོག་པའི་འཇུག་ཡུལ་ཡང་སྤྱི་མཚན་ལས་གཞན་དུ་མེད་དེ། དེས་རང་མཚན་ནི་མ་རྟོགས་པའི་ཕྱིར། སྐབས་འགའ་ཞིག་ཏུ་ཤུགས་རྟོགས་ཀྱི་གཞལ་བྱ་ལ་ཚད་མར་འཇོག་པ་ནི་དམིགས་ཀྱིས་བསལ་བའོ། །
ཚད་མིན་གྱི་བློ་ལ་ཡིད་དཔྱོད་ལ་སོགས་པ་ལྔར་ཕྱེ་ནས་ལྔ་པོ་ཡུལ་ལ་འཇུག་ཚུལ་གཞི་མཐུན་མི་སྲིད་པར་འདོད་པ་ནི་གཞུང་ན་མེད་ཅིང་ལོ་ཆེན་གྱིས་ཀྱང་མ་བཤད་ལ། བྱེ་བྲག་ཏུ་མངོན་སུམ་བཅད་ཤེས་ནི་གཏན་ཚིགས་ཐིགས་པའི་གཞུང་གིས་དངོས་སུ་བཀག་ཀྱང་མདོ་སེམས་ཀྱི་གཞུང་དུ་བཞག་ནས་དེ་ལ་རྩི་བ་མ་ཡིན་ནོ། ། གཉིས་པ་ཚད་མའི་རྣམ་གཞག་བྱེ་བྲག་ཏུ་བཤད་པ་ལ། སྤྱི་ཡི་མཚན་ཉིད་དང༌། དབྱེ་བ་སོ་སོའི་རྣམ་གཞག་གཉིས་ལས། དང་པོ་ནི་གཞུང་དུ་མི་བསླུ་བའི་རིག་པ་དང་དེའི་གོ་དོན་ཡང་འཇུག་ཡུལ་རང་མཚན་ལ་རྒྱུད་ནས་འབྲེལ་བ་ཞིག་ལ་བཤད་ནས་འཇུག་ཡུལ་དེ་གསར་དུ་རྟོགས་དགོས་པར་མི་འཆད་ལ། འདི་པས་ནི་དེ་དང་མི་མཐུན་པར་འཆད་པ་ཡིན་ཏེ། བདེན་པའི་དོན་རྟོགས་ཆོས་གསུམ་ལྡན་ཞིག་ཚད་མའི་མཚན་ཉིད་དུ་བཞག་ནས་ཚད་མ་ལ་རང་གི་འཇུག་ཡུལ་སྔར་མ་རྟོགས་གསར་རྟོགས་ཀྱིས་ཁྱབ་པ་དང༌། འཛིན་སྟངས་མ་འཁྲུལ་བ་དང་སྒྲོ་འདོགས་གཅོད་ནུས་ཀྱིས་ཁྱབ་པ་ཡིན་ལ། དེའི་ཚེ་རྗེས་དཔག་རྣམས་ཀྱང་འཇུག་ཡུལ་ལ་མ་འཁྲུལ་བ་དང༌།
མི་བསླུ་བའི་གོ་དོན་འཇུག་ཡུལ་རྟོགས་པ་ལ་བྱེད་པ་འདི་གཞུང་དང་ཤིན་ཏུ་མི་མཐུན་ཀྱང་ཚད་བསྡུས་རྩོམ་པ་པོ་ནི་དེ་ལྟར་སྟོན་པའི་གཞུང་ཁས་མི་ལེན་ལ། གཞུང་ཁས་ལེན་པའི་ཕྱི་རབས་པ་དག་ཅི་ཞིག་ཏུ་སེམས་དཔྱད་པར་བྱའོ། ། གཉིས་པ་དབྱེ་བ་ལ། མངོན་རྗེས་གཉིས་དང་དེའི་ཚད་མ་སོ་སོར་ཕྱེ་ན། མྱོང་སྟོབས་ཀྱིས་སྒྲོ་འདོགས་གཅོད་པའི་རིག་པ་དང༌། རྟགས་སྟོབས་ཀྱིས་སྒྲོ་འདོགས་གཅོད་པའི་རིག་པ་དེ་ཚད་མ་གཉིས་པོ་སོ་སོའི་མཚན་ཉིད་དང༌། སྤྱིར་ཚད་མ་ཡིན་ན་རང་གང་ལ་ཚད་མར་སོང་བའི་འཇུག་ཡུལ་དེ་ལ་སྒྲོ་འདོགས་བཅད་ཟིན་པ་དང་འཇུག་ཡུལ་དེ་རང་གིས་ངེས་པའམ་དེ་ལ་ངེས་པ་རང་སྟོབས་ཀྱིས་དངོས་སུ་འདྲེན་ནུས་པ་གང་རུང་ཞིག་དགོས་པའོ། ། ལུགས་འདིར་དབང་ཡིད་ཀྱི་མངོན་སུམ་ལ་དམིགས་རྐྱེན་ཕྱི་རོལ་གྱི་དོན་ཁས་ལེན་པར་མ་ནུས་པས་ན་རྐྱེན་གཉིས་པོ་ཙམ་དུ་ངེས་པར་འདོད་དགོས་སོ། ། ཡང་འདི་པས་རྣལ་འབྱོར་མངོན་སུམ་སྒྲུབ་བྱེད་ཀྱི་རིགས་པ་འཆད་པ་ན། རིག་པའི་ཕྱི་མཐའ་ཐུག་མེད་དུ་བསྒྲུབ་པས་མཐར་ཐུག་ཐེག་པ་གཅིག་དང༌།
སྒྲུབ་ཆོས་དོར་བས་སྟོང་ཉིད་མེད་དགག་ཏུ་མཚོན་པ་ཡང་བཤད་པས་ན་དབུ་མར་འགྲེལ་ལུགས་ལེགས་ལྡན་དང་ཟླ་བའི་ཞབས་ཀྱི་རྗེས་སུ་མི་འབྲང་ཡང༌། དབུ་མའི་སྲོལ་འབྱེད་རང་རྐང་ཚུགས་པ་ཞིག་ཡིན་པར་བཞེད་དོ། ། ཚད་མའི་མཚན་ཉིད་ལ་འཕྲོས་ནས་མཚན་མཚོན་གཞི་གསུམ་གྱི་རྣམ་གཞག་རྒྱས་པ་འདི་ནི། རྩོམ་པ་པོ་འདི་ཉིད་ཀྱི་རྩལ་གྱིས་བཏོན་པ་སྟེ་དེ་གོང་དུ་དེ་ལྟ་བུའི་རྣམ་གཞག་རྒྱས་པར་ནི་རྒྱ་བོད་ཀྱི་འགྲེལ་བྱེད་སུས་ཀྱང་མ་བཀྲལ་ལ། ཕྱི་མའི་དུས་འདིར་རྣམ་གཞག་དེ་ཚོང་འདུས་ཀྱི་འོ་མ་ལྟ་བུར་གྱུར་མོད། དེའི་བཞེད་པ་དཔྱིས་ཕྱིན་པ་ནི་འདི་ལྟར་དཔེར་ན་དོན་བྱེད་ནུས་པ་ནི་མཚན་ཉིད་དོ། ། དངོས་པོའི་ཐ་སྙད་དམ་མིང་ནི་མཚོན་བྱའོ། ། དངོས་པོ་ཙམ་དང་དེའི་ཁྱད་པར་སོ་སོ་བ་རྣམས་ནི་མཚན་གཞི་སྟེ། དོན་བྱེད་ནུས་པ་ནི་མཚན་གཞི་དང་མཚོན་བྱ་དེ་གཉིས་ཀའི་མཚན་ཉིད་དོ། ། དེ་ཙམ་ཞིག་ནི་ཆོས་མངོན་པའི་གཞུང་རྒྱ་ཆེན་པོ་དང༌།
རྣམ་འགྲེལ་མཛད་པའི་གཞུང་དང་ཡང་མཐུན་པས་དོན་རྒྱ་ཆེན་པོ་དང་བཅས་པའོ། ། མཚན་མཚོན་གཞི་གསུམ་པོ་དེའི་རང་ལྡོག་ལ་མཚན་ཉིད་སོ་སོར་འཇོག་པ་དང་གོ་བྱེད་དུ་གྱུར་པའི་རང་གི་མཚན་ཉིད་ལ་མཚན་ཉིད་གཞན་མི་དགོས་པ་ནི་བསྟན་འཆོས་དེའི་དགོངས་པར་གསལ་ལ། དེའི་མཚན་ཉིད་དུ་བཞག་པ་ཙམ་གྱིས་དེ་མཚོན་བྱར་འགྲོ་བ་དང༌། དེ་མཚོན་བྱར་སོང་བ་ཙམ་གྱིས་དེ་དག་ལ་ཁྱབ་པའི་སྒོ་བཞི་ཁས་ལེན་དགོས་པ་དང༌། དངོས་པོ་ཙམ་ནི་དོན་བྱེད་ནུས་པའི་མཚོན་བྱ་ཡིན་གྱི་མཚན་གཞི་མ་ཡིན་ཟེར་བ་དང༌། སྒོ་བཞི་ཁས་ལེན་པའི་ཆེད་དུ་མཚོན་སྦྱོར་འགོད་པ་དང༌། དེ་བཀོད་པའི་དགོས་པ་ཡང་མཚན་མཚོན་གྱི་འབྲེལ་པ་ངེས་པའི་ཕྱིར་དུ་ཡིན་ཟེར་བ་དང༌། འབྲེལ་པ་དེ་ཡང་བདག་ཅིག་གི་འབྲེལ་པ་ཡིན་ཟེར་བ་སོགས་ལ་ནི་དགོས་པ་རྒྱ་ཆེར་མེད་མོད་ཀྱང༌། བསྡུས་པ་འདི་ཡི་རྗེས་འབྲང་དང་བཅས་པས་ནི་འབད་རྩོལ་ཆེན་པོས་རང་རང་གི་རྩོམ་པ་གང་ཡིན་དེའི་ཕྱེད་དང་སུམ་གཉིས་ཙམ་ཐུབ་པར་བྱས་སོ། ། དེ་ནས་འགལ་འབྲེལ་གྱི་རྣམ་པར་གཞག་པ་ལ།
རྟོག་གེའི་བསྟན་འཆོས་ཀྱི་གནས་སྐབས་ཀྱི་བསྟན་བྱའི་གཙོ་བོ་ནི་དགག་སྒྲུབ་ཡིན་ལ། དེའི་རྩ་བ་ཡང་འགལ་འབྲེལ་ལ་རག་ལས་པས་བསྡུས་པ་འདིའི་རྩ་བ་ན་གཞུང་འགྲེལ་དང་མི་མཐུན་པ་ཆེར་ཡོད་པ་ཉིད་དུ་མ་མངོན་ཀྱང༌། ཕྱི་མའི་དུས་འདིར་ཆེས་ཤིན་ཏུ་རྣམ་པར་འཁྱམས་པར་འགྱུར་ཏེ། དེ་དང་དེ་ཡིན་ན་གཞན་དེ་མ་ཡིན་པ་བུད་ཅེས་དང༌། ཡིན་པ་བུད་ལ་དངོས་སྐྱོན་མ་ཐེངས་པ་ཙམ་གྱིས་འགལ་འབྲེལ་གོ་ཆོད་པོར་འདོད་པའོ། ། ཡང་གཞན་སེལ་གྱི་རྣམ་པར་གཞག་པ་ནི། ཚད་བསྡུས་ཀྱི་བཤད་པ་འདི་ཡི་ནང་ན་ཤིན་ཏུ་ཉུང་ཞིང་མདོ་སེམས་ཀྱི་གཞུང་ནས་བཤད་པ་ལ་འདི་པ་ཐུགས་རྩིས་ཆུང་བས་བཏང་སྙོམས་སུ་བཞག་པ་ཡིན་ལ། དེའི་ཤུགས་ཀྱིས་ཕྱི་མའི་དུས་འདིར་ཡང་གཞན་སེལ་བའི་རྣམ་གཞག་ཤིན་ཏུ་དཀོན་པར་བྱུང་ངོ༌། ། སྒྲུབ་པ་དང་སུན་འབྱིན་པའི་རྣམ་གཞག་ལ་ནི་གཞུང་དང་མི་མཐུན་པ་ཆེར་མེད་ལ་ཟུར་དོད་ཙམ་ཁ་ཅིག་བྱུང་བ་ནི་འདི་ལྟར། རྟགས་ཀྱི་མཚན་ཉིད་ཚུལ་གསུམ་དུ་གྲགས་ཀྱང་ཕྱོགས་ཆོས་དང་ལྡོག་པའི་ཚུལ་ཙམ་གྱིས་ཆོག་པ་དང༌།
རྗེས་འགྲོ་ཁྱད་པར་ཅན་གྱི་ནང་དུ་ལྡོག་པ་འདུས་ཀྱང་རྟགས་མི་མཐུན་ཕྱོགས་ལ་ཡོད་པ་འགོག་བྱེད་ཀྱི་རིགས་པ་མ་བསམ་ན་རྟགས་སུ་མི་འགྲོ་བས་ན་ལྡོག་ཚུལ་ཉིད་ཀྱིས་ཆོག་པ་དང༌། ཚུལ་རེ་རེ་བ་ཅན་གྱི་གཏན་ཚིགས་ཡང་དག་མེད་ཀྱང་དེ་རེ་རེ་བ་ཅན་གྱི་རྟགས་ཚིགས་རྣམ་དག་ཡོད་པ་དང༌། རང་རྒྱུད་ཀྱི་སྒྲུབ་ངག་ཡང་དག་ཏུ་མ་ཟད་ཐལ་འགྱུར་གྱི་སྒྲུབ་ངག་ཡང་དག་ལའང་རྟགས་ཁྱབ་གང་རུང་རེ་རེ་བརྗོད་པས་ཆོག་པ་ཅིག་ཀྱང་ཡོད་པ་དང༌། སྤྱིར་སྒྲུབ་པའི་ཐལ་འགྱུར་ཆོས་གསུམ་ལྡན་དང༌། སུན་འབྱིན་རྐྱང་པའི་རྣམ་གཞག་དང༌། ཐལ་འགྱུར་དུ་བཀོད་ཚད་ལ་རྩ་བའི་དབྱེ་བ་བཞིར་བཞག་ནས་ཡན་ལག་གི་དབྱེ་བ་བཅུ་བཞིར་འབྱེད་པ་དང༌། སུན་འབྱིན་ལྟར་སྣང་ལ་ལན་འདེབས་ཚུལ་ལ་རྟགས་དང་ཁྱབ་པ་མ་གྲུབ་པ་དང་འདོད་ཐོག་སྟེ་གསུམ་དུ་གྲངས་ངེས་པ་སོགས་ཁོང་རང་གི་རྣམ་དཔྱོད་ཀྱི་རྩལ་གྱིས་བཏོན་པ་ཤིན་ཏུ་མང་སྟེ། འདི་ལ་ནི་ཇི་སྐད་དུ། བློ་ཡི་ནུས་པ་ཅུང་ཟད་ཡོད་ཀྱང་ལེགས་བཤད་སྙིང་པོ་མ་རྙེད་ཅིང༌། ཞེས་དཔྱད་པར་མཛད་པ་དག་ཀྱང་ཡོད་དོ། །
གསུམ་པ་བོད་ཚད་ལྡན་གྱི་འགྲེལ་པ་གསུམ་པར་བྱུང་བའི་ཚུལ་ནི། རིགས་པའི་དབང་ཕྱུག་ཆོས་ཀྱི་སེངྒེས་ཚད་བསྡུས་ཀྱི་སྲོལ་ཐོག་མར་ཕྱེ་ནས་ས་མོ་གླང་ལ་མྱ་ངན་ལས་འདས་པའི་དུས་ནས་ལོ་བཅུ་གསུམ་པ་ཆུ་ཕོ་སྟག་གི་ལོ་ལ་ས་སྐྱ་པཎྜི་ཏ་འཁྲུངས།

རང་ལོ་བཅུ་བདུན་པ་ཙམ་ནས་རྣམ་ངེས་བསྡུས་པ་དང་བཅས་པ་ལ་གསན་སྦྱོང་དཔྱིས་ཕྱིན་པར་མཛད། རང་ལོ་ཉེར་བདུན་པ་ཙམ་ལ་ཁ་ཆེ་པཎ་ཆེན་དང་མཇལ་ཐོག་མར་ཚད་མ་ཆོས་མཆོག་གསན་པ་ནས་བཟུང་སྡེ་བདུན་ལ་བོད་ཀྱི་བཤད་པའི་ལྷད་མ་ཞུགས་པར་པཎྜི་ཏ་གཞན་ལས་ཀྱང་གསན། རྣམ་འགྲེལ་ལ་འགྱུར་བཅོས་དང་ཉིན་རེ་ལ་ཐ་ནའང་ཆོས་ཐུན་རེ་རེ་གསུང་བའི་དམ་བཅའ་མཛད། རྣམ་འགྲེལ་དར་རྒྱས་སུ་སྤེལ་ནུས་པའི་སློབ་མ་མང་དུ་བྱུང༌། ཚད་བསྡུས་ཀྱི་བཤད་པ་སྔར་བྱུང་བ་རྣམས་གཞུང་དང་མི་མཐུན་པར་གཟིགས་ནས་མདོ་སེམས་ཀྱི་གཞུང་ཐད་སོར་བཞག་ནས་བསྡུས་པའི་སྲོལ་ཐོག་མར་ཕྱེ་བ་ནི་ཚད་མ་རིགས་པའི་གཏེར་འགྲེལ་པ་དང་བཅས་པ་མཛད་དོ། ། དེའི་འཆད་ཚུལ་རགས་པ་ནི་འདི་ལྟར། གཟུང་ཡུལ་ལ་གསུམ་དུ་འབྱེད་པ་དང༌། ཡུལ་ཅན་འཁྲུལ་པ་ལ་གཟུང་ཡུལ་ཡོད་པ་གཞུང་དང་འགལ་བར་བརྗོད་ནས་གཟུང་ཡུལ་ནི་ཕྱི་དོན་རང་མཚན་གཅིག་པོར་ངེས་པ་དང༌། ཤེས་པ་གང་ལ་ཡང་དུས་མཉམ་པའི་གཟུང་ཡུལ་མ་བཤད་ཅིང་དགོས་པ་མེད་པ་དང༌། དེའི་ཤེས་བྱེད་དུ་དམིགས་རྐྱེན་ལས་གཞན་པའི་དབང་ཤེས་ཀྱི་དངོས་ཡུལ་མ་བཤད་ཅིང༌། དུས་མཉམ་པ་རྐྱེན་དུ་མི་རུང་བ་དང༌།
གཟུང་ཡུལ་དུ་མ་ཟད་འཇུག་ཡུལ་ཀྱང་རང་མཚན་ཁོ་ནར་ངེས་པ་དང༌། དེའི་ཚེ་སྤྱི་མཚན་གཞལ་བྱ་མ་ཡིན་པར་ཐལ་ཞེས་ཟེར་བ་ནི་གཞལ་བྱ་དང་འཇུག་ཡུལ་ཤན་མ་ཕྱེད་པས་ནོངས་པ་དང༌། དེའི་ཚེ་དོན་རང་མཚན་གྱི་གཞན་སེལ་ཁོ་ན་རྗེས་དཔག་གི་གཞལ་བྱར་འཇོག་པ་ཡིན་གྱི། ནམ་མཁའ་དང་སྐྲ་ཤད་ལ་སོགས་པའི་དོན་སྤྱི་ལ་ནི་བཅད་ཞུགས་ཐོབ་གསུམ་མ་ཚང་བས་རྗེས་དཔག་གི་གཞལ་བྱར་མི་རུང་བ་དང༌། ཚད་མིན་གྱི་བློ་ལ་ལྔ་ཡི་གྲངས་ངེས་གཞུང་ནས་མ་བཤད་ཅིང༌། འགྲེལ་པ་དང་འགལ་བ་དང༌། ཤེས་པ་ཇི་སྙེད་པ་ལ་ལྡོག་པས་ཕྱེ་ན་ཁ་ཕྱིར་ལྟ་དང་ནང་ལྟ་གཉིས་སུ་ངེས་ལ། ནང་ལྟ་རང་རིག་ཏུ་འཇོག་པར་མ་ཟད་ཕྱིར་ལྟའི་ཤེས་པ་ལ་ཡང་ཡུལ་གྱི་རྣམ་པ་མི་སྣང་བ་ནི་མི་སྲིད་ལ། རྣམ་པ་ནི་ཤེས་པ་ཁོ་ནར་ངེས་པས་བློ་ཐམས་ཅད་རང་རིག་ཏུ་བསྡུ་བ་དང༌། ཡུལ་རིག་པ་བློ་ཡི་མཚན་ཉིད་དུ་འཇོག་ན་འཇུག་ཡུལ་རིག་པ་ནི་ཁྱབ་ཆུང་ལ།
སྣང་ཡུལ་དང་གཟུང་ཡུལ་རིག་པ་ནི་རང་རིག་ལ་མི་སྲིད་པ་དང༌། གཞན་སེལ་བའི་རྣམ་གཞག་རྒྱས་པར་མ་ཤེས་ན་སྡེ་བདུན་མཛད་པའི་གཞུང་ཕལ་ཆེ་བ་འཆད་མི་ཤེས་པར་བསམ་ནས་དེའི་རྣམ་གཞག་འཆད་པའི་ཚུལ་འདི་ལྟར། ཤེས་བྱ་མཐའ་དག་རང་མཚན་ཡིན་མིན་གཉིས་སུ་བསྡུ། མ་ཡིན་པ་དེ་ཐམས་ཅད་ལ་གཞན་སེལ་གྱིས་ཁྱབ། རང་མཚན་གྱི་མིང་བཏགས་པ་ལ་ཡང་སྣང་ངོའི་བུམ་སོགས་དང༌། སེལ་ངོའི་བུམ་སོགས་གཉིས་སུ་ཁ་མཚོན་ཆོད། ཕྱི་མ་ལ་གཞན་སེལ་གྱིས་ཁྱབ། རྟོག་མེད་ཀྱི་ཤེས་པའི་མྱོང་བྱ་དང་གཟུང་ཡུལ་གང་ཡིན་ཀྱང་གཞན་སེལ་དུ་འགལ། དེས་ན་དོན་མཚན་དགག་བསྒྲུབ་ཀྱི་རྟེན་དུ་མི་རུང༌། དགག་སྒྲུབ་དང་སྤྱི་བྱེ་བྲག་དང་འགལ་བ་དང་འབྲེལ་བ་ཐམས་ཅད་སེལ་ངོའི་ཆོས་ཁོ་ན་ཡིན།
རྟོག་མེད་ཀྱི་ཤེས་པའི་ངོ་ན་གསལ་ཙམ་ལས་དེ་དག་ཏུ་སྣང་བ་མེད། དེའི་ཕྱིར་དོན་ལ་དེ་དག་དགག་པ། བློ་ངོར། སྒྲུབ་པ། དེ་དག་ངེས་བྱེད་ཀྱི་ཚད་མ་བཤད་པ་གསུམ་གྱི་སྒོ་ནས་འཆད་དོ། ། མཚན་མཚོན་བརྟག་པའི་རབ་བྱེད་ནི་དོན་གྱི་གོ་བ་ཆ་བསྡུས་དང་མཐུན་ལ། ཚིག་གི་རིགས་མི་འདྲ་བ་དང༌། མཚན་ཉིད་ཀྱི་སྐྱོན་སེལ་ཚུལ་ལ་དགག་པ་མདོ་ཙམ་ཞིག་མཛད། ཚད་མ་ཙམ་གྱི་མཚན་ཉིད་ལ་ལྷ་རྒྱན་ཆོས་མཆོག་གསུམ་ཀ་ལ་མི་མཐུན་པ་བཀག་ནས་མཐུན་པའི་འཆད་ཚུལ་མི་བསླུ་བ་དང་མ་ཤེས་དོན་གསལ་གཉིས་ཀ་ཡང་བཤད་པ་ཐ་དད་པ་ཙམ་ཡིན་གྱི་དོན་ནི་གཞལ་བྱ་གསར་དུ་རྟོགས་པ་དང་འཇུག་ཡུལ་རང་མཚན་ལ་མི་བསླུ་བ་ཉིད་དུ་དོན་མཐུན་པར་འཆད། ཆ་བསྡུས་ལས་བདེན་པའི་དོན་རྟོགས་ཆོས་གསུམ་ལྡན་ཚད་མའི་མཚན་ཉིད་དུ་བཞག་པ་ལ་མི་དགོས་མ་ཁྱབ་མི་སྲིད་གསུམ་གྱི་སུན་འབྱིན་མཛད།
མངོན་སུམ་ལ་ཚད་མ་ཡིན་མིན་གྱི་དབྱེ་བ་མི་མཛད། མདོ་སེམས་གཉིས་དེའི་དབྱེ་གྲངས་ལ་མི་མཐུན། གཞན་ངེས་ཚད་མའི་རྣམ་གཞག་ཆོས་མཆོག་དང་མཐུན་ཞིང༌། ཚད་མས་རང་གི་འཇུག་ཡུལ་ལ་སྒྲོ་འདོགས་ཆོད་དགོས་ན། གཞན་ངེས་ཀྱི་ཚད་མ་མི་སྲིད་པར་འགྱུར། རྗེས་དཔག་གི་རྟེན་གཏན་ཚིགས་ལ་ཕྱྭ་བསྡུས་དང་མི་མཐུན་པ་ཆེས་ཆེར་མེད་ཅིང༌། རྫས་ལྡོག་གི་དགག་སྒྲུབ་བྱེད་ཚུལ་སོ་སོ་བ་དང༌། ཕྱོགས་གཉིས་དངོས་འགལ་དུ་འདོད་པ་དང༌། ཕན་ཚུན་སྤང་འགལ་གྱི་དབང་དུ་བྱས་པའི་འགལ་དམིགས་སྦྱོར་ཚུལ་ལ་དགག་པ་མདོ་ཙམ་དང༌། རང་རྒྱུད་དུ་མ་ཟད་ཐལ་འགྱུར་ལ་ཡང་འབྲས་རང་མ་དམིགས་པ་གསུམ་དུ་འབྱེད་པ་དང༌།
ལོག་རྟོག་སེལ་བ་དང་རྗེས་དཔག་བསྐྱེད་པའི་ཐལ་འགྱུར་གང་ཡིན་ཀྱང་གསུམ་པོ་དེར་ངེས་པ་དང༌། དེ་ལྟར་ངེས་པའི་ཚེ་ན་སྒྲུབ་བྱེད་མི་འཕེན་པ་གསུམ་དང༌། འཕེན་པ་ལ་རང་རིགས་འཕེན་པ་བཞི་དང༌། གཞན་རིགས་འཕེན་པ་བཅུ་དྲུག་དུ་འབྱེད་པ་དང༌། ཐལ་འགྱུར་ལྟར་སྣང་ལ་གྲངས་ངེས་མི་མཛད་ཅིང༌། ལེན་འདེབས་པའི་ཚུལ་རྣམ་པར་ཐར་པའི་སྒོ་བཞི་ཉིད་དུ་གྲངས་ངེས་པར་མཛད་དོ། ། དེ་ལྟར་གོང་དུ་སྨོས་པའི་སྲོལ་འབྱེད་གསུམ་པོ་དེ་དག་ནི་ཕན་ཚུན་དུ་དགོངས་པ་མཐུན་མི་མཐུན་ཅི་རིགས་པར་བྱུང་ཞིང༌། རྩ་བའི་གཞུང་ཐད་སོར་འཇོག་མི་འཇོག་དང་འཕགས་ཡུལ་གྱི་འགྲེལ་པ་ཚད་ལྡན་དུ་གྲགས་པ་དག་ལ་དགག་བཞག་སྣ་ཚོགས་པར་མཛད་མོད། གསུམ་པོ་དེ་དག་བོད་ཀྱི་འགྲེལ་མཛད་ཚད་ལྡན་དུ་བྱེད་དགོས་ཏེ། ཐུགས་རྒྱུད་བྱང་ཆུབ་ཀྱི་སེམས་ཀྱིས་ཕྱུག
བདེ་བར་གཤེགས་པའི་གསུང་རབ་རབ་འབྱམས་ཐུགས་སུ་ཆུད། དངོས་བརྒྱུད་ཀྱི་སྒོ་ནས་མཛད་པ་འཕྲིན་ལས་བསམ་གྱིས་མི་ཁྱབ་པའི་ཕྱིར་རོ། ། གསུམ་པ་བོད་ཕྱི་རབས་པ་ལ་ཇི་ལྟར་དར་བའི་ཚུལ་ལ་གསུམ་སྟེ། ཁུངས་མེད་ཀྱི་ཆོས་སྐད་དུ་མས་མང་པོ་ལ་ཁྱབ་པའི་ཚུལ། དར་ཊཱིཀ་མཛད་པས་རང་ལུགས་ཀྱི་ཆོས་སྐད་ཇི་ལྟར་གཞག་པའི་ཚུལ། གཉིས་པོ་དེ་ལ་དགག་སྒྲུབ་མདོ་ཙམ་དུ་བགྱིས་པས་རང་གི་འདོད་པ་ཤུགས་ལ་གོ་བར་བསྟན་པའོ། ། དང་པོ་ནི་ལྗོངས་འདིར་ལོ་བརྒྱ་ལོན་པ་ཚུན་ཆད་དུ་ཚད་མར་ཁས་འཆེ་བ་རྣམས་འདི་སྐད་ཅེས་ཟེར་ཏེ། རང་གི་གཞལ་བྱ་ལ་གསར་དུ་མི་བསླུ་བའི་རིག་པ་ཚད་མའི་མཚན་ཉིད་དང༌། མི་བསླུ་བའི་ཤེས་བྱེད་དུ་གཞལ་བྱ་དེ་རྟོགས་པ་དང༌། དེ་རྟོགས་པའི་ཤེས་བྱེད་དུ་ཡང་དེ་ལ་གསར་དུ་མི་སླུ་བ་ཞེས་འཇོག་པས་རྟོགས་པ་ཕན་ཚུན་བརྟེན་པའི་སྐྱོན་དང༌།
གཞུང་ལ་མི་རྩི་བའི་བསྡུས་པའི་བཤད་པ་དང༌། གཞུང་གི་བཤད་པ་འདྲེས་པའི་སྐྱོན་དང༌། ཡང་ཤེས་བྱ་སྤྱིའི་རྣམ་གཞག་འཆད་པའི་སྐབས་སུ་ཤེས་བྱའི་མཚན་ཉིད་བློའི་ཡུལ་དུ་བྱ་རུང་ཟེར་བ་ལ་དབུ་མ་ཐལ་རང་གི་ཚེ་དོན་དམ་པའི་བདེན་པས་མ་ངེས། བློས་རིག་བྱ་ཡུལ་གྱི་མཚན་ཉིད་དུ་འདོད་པ་ལ་ཡུལ་དང་གཞི་གྲུབ་པ་ཁྱབ་མཉམ་པའི་ཚེ་མེད་པ་གསལ་བ་གཟུང་ཡུལ་དུ་འཆད་པས་མ་ངེས། ཡུལ་དང་ཤེས་བྱ་ལ་གཞལ་བྱས་ཁྱབ་ན་གཙོ་བོའི་སྒྲ་དོན་སོགས་དང་ཀུན་བཏགས་ཀྱིས་མ་ངེས། ཚད་མ་དེའི་གཞལ་བྱ་ལ་དེས་རྟོགས་པས་ཁྱབ་ན་མངོན་སུམ་སོ་སོའི་གཟུང་དོན་གྱིས་མ་ངེས། དེའི་འཇུག་ཡུལ་ལ་ཡང་དེས་ཁྱབ་ན་སྔོན་པོའི་རྡུལ་རྫས་བརྒྱད་པོ་སྔོར་སྣང་དབང་ཤེས་ཀྱི་འཇུག་ཡུལ་ཡིན་པས་མ་ངེས། དེ་ལ་མངོན་སུམ་ཡིན་པ་ལ་དེས་མཐོང་བས་ཁྱབ་པ་ལ་ཡང་དེ་དག་ཉིད་ཀྱིས་མ་ངེས། སྤྱི་མཚན་ཡོད་པར་འདོད་ན་མདོ་སྡེ་པའི་ཐད་དུ་དོན་བྱེད་ནུས་པ་ཡོད་པའི་མཚན་ཉིད་དུ་གསུངས་པས་མ་ངེས། རྣམ་རིག་པའི་ཐད་དུ་མི་རྟོག་ཡེ་ཤེས་ལ་མི་སྣང་ན་མེད་པས་ཁྱབ་པར་བཤད་པས་མ་ངེས།
སྤྱི་མཚན་མངོན་སུམ་གྱིས་རྟོགས་པར་འདོད་པ་ཚད་མའི་གྲངས་ངེས་སྒྲུབ་བྱེད་དང་འགལ་བས་མི་འཐད། དངོས་པོ་ལ་འདུས་བྱས་ཀྱི་ཁྱབ་པར་འདོད་ན་མ་འོངས་པའི་དངོས་པོ་སྐྱེ་བ་དང་མི་སྐྱེ་བའི་ཆོས་ཅན་གཉིས་ཀས་མ་ངེས། དངོས་པོ་ལ་སྐྱེ་བ་དང་སྐྱེས་པ་གཉིས་ཀས་ཁྱབ་པར་འདོད་པ་ལ་སྐྱེས་ཟིན་སླར་ཡང་སྐྱེ་བ་དང༌། ཞིག་ཟིན་སླར་ཡང་འཇིག་པར་ཐལ་བས་མི་འཐད། ཁ་སང་གི་བུམ་པ་དེ་རིང་གི་དུས་སུ་ཞིག་ཀྱང་སྐྱེ་ན་ལན་གཅིག་ཞིག་པས་ཞིག་པའི་གོ་མི་ཆོད་པ་དང༌། ལན་ཅིག་སྐྱེས་པས་སྐྱེས་པའི་གོ་མི་ཆོད་པར་འགྱུར། དངོས་པོ་ལ་རྫས་དང་རང་མཚན་གྱིས་ཁྱབ་ན་གཞུང་ལས་དངོས་པོ་ལ་ཀུན་རྫོབ་དང་དོན་དམ་གཉིས་སུ་ཕྱེ་བས་མི་འཐད། མི་རྟག་པ་ལ་དངོས་པོས་ཁྱབ་ན་གཞུང་དུ་ཞིག་འཇིག་གཉིས་ཀ་མི་རྟག་པར་བཤད་པ་དང་འགལ། སྐྱེས་པ་ལ་དངོས་པོས་ཁྱབ་ན་སྐྱེས་པ་དང་ཞིག་པའི་གཞི་མཐུན་བཤད་པ་དང་འགལ། ཚིག་ཙམ་ལ་བསམ་ནས་རྒྱུ་འབྲས་དུས་མཉམ་པ་དང་རྒྱུ་དུས་སུ་འབྲས་བུ་ཡོད་པར་འདོད་ན།
བདག་སྐྱེས་ཡོད་པར་ཐལ་བ་དང༌། དུས་མཉམ་ན་རྒྱུའི་རྗེས་སུ་འབྲས་བུ་མི་འབྱུང་བར་ཐལ་བ་དང༌། འབྲས་བུའི་སྔ་རོལ་ཏུ་རྒྱུ་མེད་པར་ཐལ་བ་དང༌། ཡང་བདག་སྣང་རུང་མ་དམིགས་པ་བདག་མེད་ཀྱི་མཚན་ཉིད་དུ་འདོད་པ་ནི་གཞུང་ལས་བདག་ཡོད་ཀྱང་སྣང་མི་རུང་དུ་བཤད་པ་དང་འགལ་ཞིང༌། རྣམ་འགྲེལ་མཛད་པའི་བདག་མེད་ཀྱི་གོ་དོན་གཉིས་སྟོང་གི་ཡེ་ཤེས་ལ་བཤད་པ་དང་འགལ། ལ་ལ་དག་དོན་བྱེད་ནུས་པ་དངོས་པོའི་ཐ་སྙད་བྱ་རུང་གི་མཚན་ཉིད་ཞེས་སོགས་ཟེར་བ་མཚོན་བྱ་ལ་བསམ་པ་ཡིན་ན་ཐ་སྙད་མཚོན་བྱར་བཤད་ཀྱི་ཐ་སྙད་བྱ་རུང་མཚོན་བྱར་མ་བཤད་པས་མི་འཐད། ཁྱབ་པའི་སྒོ་བཞི་རྩི་བ་ལ་བསམ་ན་བརྗོད་རུང་གི་གྲགས་པ་དང་འགལ་བས་མི་འཐད། ཡང་དངོས་པོ་སོགས་ཀྱི་རང་ལྡོག་ནས་མཚོན་བྱར་འདོད་ན་དོན་བྱེད་ནུས་པ་དང་དངོས་པོ་ལ་དོན་ཆོས་དང་བློ་ཆོས་ཀྱི་ཁྱད་པར་དང༌། རྫས་ཡོད་དང་བཏགས་ཡོད་ཀྱི་ཁྱད་པར་ཅན་དུ་འཆད་དགོས་པས་མི་འཐད། དེ་བས་ན་མཚོན་བྱ་དང་མཚན་ཉིད་ལ་ཁྱབ་པའི་སྒོ་བཞི་རྩི་བ་གཞུང་ལས་མ་བཤད།
མཚན་གཞི་ཙམ་པོ་དེ་དང་དེའི་མཚན་ཉིད་ལ་མ་ཁྱབ་ཁྱབ་ཆེས་ཀྱི་སྐྱོན་སྤོང་དགོས་པར་གཞུང་ལས་བཤད། ཡང་དུས་འདིར་རྫས་དང་ལྡོག་པ་ཅི་ལ་ཟེར་ཡང་ངོ་མི་ཤེས་ཞིང༌། རྫས་ཆོས་དང་ལྡོག་ཆོས་ཀྱི་མཚན་ཉིད་དང་དབྱེ་བ་ཁོ་ཁོ་རང་ཡིན་མིན་སོགས་སྤྲོས་པ་མང་དུ་བྱེད་པ་དེ་དག་ནི་རྐང་རྐྱང་བ་དག་རྩེད་མོའི་ཕྱིར་ཡིན་ན་ཆོ་ལོ་རྩེ་བ་དང་འདྲ་བས་མ་བཀག་ལ། སངས་རྒྱས་ཀྱི་བསྟན་པ་ལ་རབ་ཏུ་བྱུང་ནས་ཡོན་ཡོངས་སུ་སྦྱོང་བར་འདོད་པ་དག་གིས་ནི་གཞུང་གི་ཐོས་བསམ་དང་སྒྲུབ་པའི་འཁོར་ལོ་ལ་གནོད་པས་རིང་དུ་དོར་བར་བྱ་བ་ཁོ་ནའོ། ། དེ་བཞིན་དུ་གཞན་ཡང་དགག་སྒྲུབ་ཀྱི་རྩ་བ་འགལ་འབྲེལ་ལ་རག་ལས་པས། དེའི་གོ་བ་མ་ནོར་བར་ཤེས་དགོས་ཀྱང༌། དེའི་གོ་དོན་རྗེས་སུ་འགྲོ་ལྡོག་རྣལ་ལོགས་སུ་ཚད་མས་ངེས་པ་ལ་བཤད་པ་དེ་བོར་ནས་ཐ་དད་གཞི་མཐུན་མི་སྲིད་པ་དང་བཀག་ན་ཁེགས་པ་ཙམ་ལ་དེའི་གོ་དོན་དུ་འདོད་པ་ནི་རྟགས་ཡང་དག་འགའ་ཞིག་གི་རྟགས་ཆོས་འགལ་བ་དང༌། གཏན་ཚིགས་ལྟར་སྣང་འགའ་ཞིག་གི་རྟགས་ཆོས་ལ་རང་ལུགས་ཀྱི་འབྲེལ་པ་གྲུབ་པར་ཁས་བླངས་པས་ནོངས་པ་དང༌། མེད་ན་མི་འབྱུང་བའི་འབྲེལ་པ་ངེས་པ་དེ་གཏན་ཚིགས་ཡང་དག་ལ་གསུམ་དུ་ངེས་པའི་ཤེས་བྱེད་དུ་བཤད་པ་མི་འཐད་པར་འགྱུར་རོ། ། ཡང་རྩོད་པ་རྒྱལ་ཕམ་གྱི་ཚད་ལོག་རྟོག་བཟློག་ཙམ་དང༌།
དེ་ནས་ཚད་མ་སྐྱེས་པ་དང༌། ཐལ་འགྱུར་དེའི་འཁོར་གསུམ་གང་རུང་ལ་ལན་ཐེབས་མི་ཐེབས་སོགས་ཀྱི་སྒོ་ནས་འཇོག་པ་དེ་མི་ཤེས་པར། དངོས་འགལ་ལ་ལན་བཏབ་མ་བཏབ་དང༌། འཁོར་གསུམ་དངོས་འགལ་དུ་སོང་མ་སོང་གི་སྒོ་ནས་འཇོག་པ་ནི་གཞུང་གི་དགོངས་པ་མ་ཡིན་ཏེ། གཞུང་དུ་ནི་དངོས་སྟོབས་ཡུལ་ལ་དཔྱོད་པའི་ཚེ་ཁས་བླངས་སྔ་ཕྱི་དང༌། རང་ཚིག་སྔ་ཕྱི་འགལ་བས་འགལ་བའི་གོ་མི་ཆོད་པ་དང༌། གལ་ཏེ་ཆོད་དུ་ཆུག་ན་ཡང་སྒྲ་མི་རྟག་པ་དང་རྟག་པ་ལ་འདོད་ལན་རིམ་བཞིན་བཏབ་པའི་ཚེ་སྒྲ་རྟག་ན་མི་རྟག་པ་བུད་ཅེས་ཟེར་བ་ནི་སངས་རྒྱས་པའི་ཆོས་ལ་སྒྲ་རྟག་པས་མི་རྟག་པ་འབུད་ནུས་པ་མི་སྲིད་ལ། ཚུར་ལ་འབུད་ན་ནི། ཁས་བླངས་སྔ་མ་རྟིང་མའི་སྟེང་དུ་འབུད་པ་མེད་ཅེས་ཟེར་བ་དེ་ཅི། ཡང་རྒོལ་བས་སྔར་སྒྲ་རྟག་པར་ཁས་བླངས་པ་ལ་ཕྱིར་རྒོལ་བས་ཐལ་འགྱུར་འཕངས་པའི་བྱེད་པ་ལ་བརྟེན་ནས་རྒོལ་བའི་རྒྱུད་ལ་ཚད་མ་སྐྱེས་ནས་སྒྲ་མི་རྟག་པར་ཁས་བླངས་པ་དེའི་ཚེ་དངོས་འགལ་ཕུད་ནས་རྒྱལ་བར་འཇོག་པ་ཡིན་ནམ།
དེ་ལྟ་ན་ཚར་བཅད་ཀྱི་གནས་སུ་འགྱུར་ཏེ། རྒོལ་བས་རང་གི་རྗེས་སུ་འབྲང་བཞིན་དུ་དངོས་འགལ་ལ་བུད་ཅེས་སྤྲེའུ་ལྟར་འཕགས་པས་ཆོག་པའི་ཕྱིར་དང༌། ཁྱེད་ལྟར་ན་དེའི་ལྡོག་ཁྱབ་ཀྱང་འབུད་དགོས་པས་སྒྲ་རྟག་ན་མི་རྟག་པ་བུད་ཅེས་ཟེར་ལ། དེ་ལྟ་ན་རྒོལ་བའི་རྒྱུད་ལ་ཚད་མ་སྐྱེས་ཟིན་པ་དེ་བཤིག་དགོས་པར་འགྱུར་རོ། ། སྤྱིར་ཡང་གཞལ་བྱ་ལ་མི་རྟག་པས་ཁྱབ་པ་དང་སྒྲ་གཞལ་བྱ་དང་རྟག་པར་ཁས་བླངས་པའི་ཚེ། སྒྲ་ཆོས་ཅན་མི་རྟག་པར་ཐལ། གཞལ་བྱའི་ཕྱིར་ཞེས་འཕངས་པ་ན། ཁྱེད་ཅག་ལྟར་ན་འཁོར་གསུམ་དངོས་འགལ་དུ་སོང་བས། རྩོད་པ་རྒྱལ་བ་ཡིན་མོད། ཁོ་བོ་ཅག་ལྟར་ན་དེ་ལྟར་འཕེན་པ་པོ་ཚར་བཅད་ཀྱི་གནས་ཁོ་ན་སྟེ།
ཁས་ལེན་དེ་ལ་ཐལ་འགྱུར་ཡང་དག་འཕེན་རྒྱུ་ཡོད་བཞིན་དུ་ལྟར་སྣང་འཕངས་པའི་ཕྱིར། ལྟར་སྣང་ཇི་ལྟར་འཕངས་ཤེ་ན། ཐལ་འགྱུར་དེའི་ཁྱབ་པ་ཚད་མས་མི་འགྲུབ་ཅིང་ཐལ་ཆོས་ལ་བསལ་པ་སྟོན་རྒྱུ་མེད་པའི་ཕྱིར་མེད་དེ། འདི་ལ་ཚད་མའི་བསལ་པ་མེད་ཅིང་ཁས་བླངས་ཀྱི་བསལ་པས་གོ་མི་ཆོད་པའི་ཕྱིར། འདི་ལ་ཁྱབ་པ་མ་ངེས་པའི་ལན་ཡང་ཐེབས་པ་ཡིན་ཏེ། དེའི་ཁྱབ་པ་མ་ངེས་པ་ཉིད་གནས་ཚུལ་ལ་ཞུགས་པའི་ཕྱིར་དང༌། དེ་ཚད་མས་མི་འགྲུབ་ན་དེ་ཁས་ལེན་པ་འགལ་ཞེས་པ་ཙམ་གྱིས་རྩོད་པ་རྒྱལ་བར་འཇོག་ན་ནི། དེ་སྐད་ཅེས་བརྗོད་པས་ཕྱི་རོལ་པ་སོགས་ཀྱི་གྲུབ་མཐའ་ནོར་བ་ཐམས་ཅད་སུན་འབྱིན་ནུས་པར་འགྱུར་རོ། ། ཡང་དག་གི་ཐལ་བ་ཇི་ལྟར་འཕེན་རྒྱུ་ཡོད་ན། འོ་ན་ནམ་མཁའ་ཡང་མི་རྟག་པར་ཐལ།
གཞལ་བྱ་ལ་མི་རྟག་པས་ཁྱབ་པའི་ཕྱིར་ཞེས་འཕངས་ན་ཕྱིར་རྒོལ་གྱི་ལོག་རྟོག་བཟློག་པས་ཕམ་ཞིང་སྔར་རྒོལ་ནི་རྒྱལ་བ་ཡང་དག་པ་སྟེ། རྟགས་ཁས་བླངས་ཁྱབ་པ་ཚད་གྲུབ་ཐལ་ཆོས་ལ་ཚད་མའི་བསལ་བ་ཞུགས་པས་གནམ་ལྕགས་ཐོག་གི་འཕྲེང་བ་འཕངས་པའི་ཕྱིར། དེ་ལྟར་འཕངས་པ་ལ་དུས་འདིར་ནི་འཁོར་གསུམ་དངོས་འགལ་བྱེད་རྒྱུ་ཡོད་བཞིན་དུ་བྱེད་མ་ཤེས་ཟེར་རོ། ། ཡང་དེ་ལྟར་ཐལ་འགྱུར་གྱི་འཕེན་ལུགས་སྐྱོན་ཅན་དེ་ལྟར་མཚོན་པ་ཙམ་དུ་མ་ཟད། རང་རྒྱུད་ཀྱི་བསྒྲུབ་ལུགས་སྐྱོན་དང་བཅས་པ་ཡང་འདི་ལྟར་གྲགས་ཏེ། ཕྱིར་རྒོལ་བས་སྒྲ་དངོས་པོ་མ་ཡིན་པར་ཁས་བླངས་པ་ལ་སྔར་རྒོལ་གྱིས་སྒྲ་ཆོས་ཅན། དངོས་པོར་ཐལ། དོན་བྱེད་ནུས་པའི་ཕྱིར། རྟགས་མ་གྲུབ་ན་དེར་ཐལ། ཞེས་སོགས་ཀྱི་རྟགས་བསྒྲུབ་པ་ཡིན་ཞེས་འཆད་དོ། །
འདི་ནི་ཡང་དག་པ་མ་ཡིན་ཏེ། སྤྱིར་དམ་བཅའ་འདི་སྔར་རྒོལ་གྱིས་འཇོག དེའི་ཚེ་ཕྱིར་རྒོལ་གྱིས་མི་འཐད་པ་ལ་སུན་འབྱིན་བརྗོད། ཐེ་ཚོམ་དུ་གྱུར་ན་སྒྲུབ་བྱེད་འདྲི་བ་ཡིན་པ་ལ། དྲིས་པའི་ཚེ་ན་སྔར་རྒོལ་སྐྱོན་མེད་ཀྱིས་ཐོག་མར་རང་རྒྱུད་ཀྱི་རྩ་བའི་སྦྱོར་བ་ཙམ་ཞིག་འགོད། དེ་ནས་ཚུལ་གསུམ་བསྒྲུབ། དེ་ཤེས་ནས་སྒྲུབ་པའི་ངག་གིས་ཚུལ་གསུམ་དྲན་ལམ་དུ་འཕེན་དགོས་རྒྱུ་ཡིན་པ་ལ་རྣམ་དབྱེ་གང་ཡང་མེད་པར་དེར་ཐལ་དེའི་ཕྱིར་ཟེར་བ་དེ་ཙམ་གྱི་རྗེས་ལ་ཁྱབ་པ་མ་གྲུབ་པ་ལ་ཚད་འབུད་ཀྱི་ཐ་སྙད་དང༌། རྟགས་མ་གྲུབ་ན་ཐལ་ངག་གིས་རིམ་པར་བསྒྲུབ་ནས་མཇུག་ཏུ་ཁྱབ་པ་ཚད་འབུད་བྱེད་རྒྱུ་ཅི་ཡོང་ཅིག་ལ་བློ་རྩེ་གཏད་པས་ནི། སྡེ་བདུན་གྱི་རིགས་ལམ་རྩ་བ་ནས་སུན་ཕྱུང་བ་ཡིན་ཏེ། འཕེན་ལུགས་དེ་རང་རྒྱུད་ཀྱི་གཏན་ཚིགས་སྐྱོན་མེད་དུ་འདོད་ན་ནི།
མ་གྲུབ་སྒྲུབ་བྱེད་དུ་བཀོད་པར་སོང་བས་ཚར་བཅད་ཀྱི་གནས། ཐལ་འགྱུར་དུ་བྱེད་ན་ནི་རྟགས་ཁྱབ་ལ་ཁས་བླངས་མེད། ཐལ་ཆོས་ལ་བསལ་བ་སྟོན་རྒྱུ་མེད་པས་ཚར་བཅད་ཀྱི་གནས་བསལ་བ་སྟོན་རྒྱུ་ཡོད་དེ། སྔར་སྒྲ་དངོས་པོ་མ་ཡིན་པར་ཁས་བླངས་པས་སོ་ཞེ་ན། སྒྲ་དངོས་པོ་མ་ཡིན་པར་ཁས་བླངས་པས། དེ་དངོས་པོ་ཡིན་པ་སེལ་ནུས་ན། དེ་དག་གང་ལ་ཚད་མ་མེད། ། དེ་ནི་དེ་ལ་གནོད་བྱེད་འགྱུར། ། ཞེས་འདོན་དགོས་པར་འགྱུར་རོ། ། སྒྲ་དངོས་པོ་མ་ཡིན་པར་ཁས་བླངས་པ་ལ་སྔར་རྒོལ་གྱིས་ཅིས་ཀྱང་ཐལ་འགྱུར་ཞིག་འཕེན་དགོས་ན།
སྒྲ་ཆོས་ཅན་དོན་བྱེད་མི་ནུས་པར་ཐལ་ཞེས་འཕེན་དགོས་པ་ཡིན་ཏེ། དེ་ལྟར་འཕངས་པའི་ཚེ་ན་རྟགས་ཁས་བླངས། ཁྱབ་པ་ཚད་མས་གྲུབ། ཐལ་ཆོས་ལ་ཚད་མའི་བསལ་པ་སྟོན་རྒྱུ་ཡོད་པས་སོ། ། བསལ་པ་ཇི་ལྟར་སྟོན། སྒྲས་འབྲས་བུ་བསྐྱེད་པ་མངོན་སུམ་གྱི་གྲུབ་པས་བསལ་ཞེས་པ་ལྟ་བུ་ཅིག་བརྗོད་དགོས་པ་ཡིན་གྱི་དོན་བྱེད་ནུས་པར་ཐལ་ཞེས་སོགས་ཐུག་མེད་དུ་བསྒྲུབ་པས་ནི་ཅིར་ཡང་མི་རུང་སྟེ། སྒྲ་དོན་བྱེད་ནུས་པར་ཚད་མའི་ངེས་པ་བསྐྱེད་མ་ནུས་ན་དེ་འདྲ་དེ་ལ་ཚད་བསལ་ཇི་ལྟར་སྟོན། ཡང་ཕྱི་རབས་པ་དག་དོན་བྱེད་ནུས་པའི་སྒྲུབ་བྱེད་དུ་དངོས་པོ་དང་སྐད་ཅིག་མའི་སྒྲུབ་བྱེད་དུ་མི་རྟག་པ་འགོད་པ་ལ་ཡང་བར་མི་བྱེད་ཅིང༌། དངོས་པོ་དང་བྱས་པའི་སྒྲུབ་བྱེད་དུ་ཡང་མི་རྟག་པ་དང་དོན་དམ་པར་དོན་བྱེད་ནུས་པ་འགོད་པ་སོགས་ལ་ངོ་ཚ་བར་མི་བྱེད་ཅིང༌། རྩོད་གཞི་རྟགས་སུ་བཀོད་ནས་སྒྲུབ་པ་ཡང་བག་ཚ་བར་མི་བྱེད་པ་དེ་དག་གིས་ནི།
མངོན་གྱུར་གྱི་སྒྲུབ་བྱེད་དུ་ལྐོག་གྱུར་བཀོད་པ་དང༌། དམ་བཅའ་རྟགས་སུ་བཀོད་པས་ན་ཐ་ཆད་པའི་གནས་སོ། ། སྐབས་ཁ་ཅིག་ཏུ་ཁྱབ་མ་ངེས་པའི་ལན་བཏབ་པ་ན། དངོས་སྐྱོན་གཏོང་རྒྱུ་མེད་པ་ཙམ་ཞིག་རྒྱུ་མཚན་དུ་བྱས་ནས་ཁོ་བོ་ལ་ཁྱབ་པ་འདི་འདྲ་འབུད་རྒྱུ་བྱུང་ཞེས་ང་རྒྱལ་དུ་བྱེད་པ་ནི་ཐུན་མོང་མ་ཡིན་པའི་དང༌། ལྷག་ལྡན་གྱི་མ་ངེས་པ་ཁོང་དུ་མ་ཆུད་ཅིང་རྗེས་སུ་འགྲོ་ལྡོག་གི་ཁྱབ་པ་ཅི་ལ་ཟེར་ངོ་མ་ཤེས་པས་ནོངས་པ་ཡིན་ནོ། ། གཞན་དུ་ན་རྟགས་ཆོས་ཐ་མི་དད་དང༌། བརྟག་པ་མཐའ་བཟུང་དུ་གྲགས་པ་རྣམས་ལ་ཁྱབ་པ་ཡོད་པ་ཉིད་དུ་ཁས་ལེན་དགོས་པར་འགྱུར་རོ། ། ཡང་སྔར་རྒོལ་གྱིས་དམ་བཅའ་བཞག་པའི་ཚེ་སྔར་རྒོལ་མགོ་འཁོར་བ་དང་ཅི་ཟེར་བརྟག་པའི་ཕྱིར་དུ་རྟགས་ཆོས་ཐ་མི་དད་ཀྱི་ཐལ་བ་འཕེན་པ་ནི་ཚར་བཅད་ཀྱི་གནས་ཁོ་ན་སྟེ། ཁས་བླངས་མེད་པའི་ཐལ་འགྱུར་བཏང་བའི་ཕྱིར་དང༌། ཁས་བླངས་ངན་པ་ཞིག་མ་འོངས་པ་ན་འབྱུང་དུ་རེ་ནས་རྟགས་ཆོས་གང་རུང་ཞིག་གཏོང་ངོ་ཞེས་ཟེར་ན་ནི་འབྱུང་རུང་གི་དམ་བཅའ་མ་འོངས་པ་ལ་ད་ལྟར་གྱི་ཐལ་འགྱུར་འཕེན་པ་ནི་ཐ་ཆད་པའི་ཕྱིར་དང༌།
རྟགས་ཆོས་ཐ་མི་དད་ལ་ཁྱབ་པ་མ་ངེས་པའི་ལན་ཐེབས་པས་སོ། ། མི་ཐེབས་ཏེ་ཚད་འགལ་དུ་འབུད་པས་སོ་ཞེ་ན། ཁོ་བོ་ཅག་གིས་ཀྱང་འབུད་དོ། ། དེའི་ཚེ་དངོས་འགལ་དུ་སོང་སྟེ་ཕུད་པའི་ཚེ་ཁྱབ་པ་ཚད་གྲུབ་ཏུ་ཁས་བླངས་སོ་ཞེ་ན། འོ་ན་མཉན་བྱའི་རྟགས་ཀྱིས་སྒྲ་མི་རྟག་པར་བསྒྲུབ་པ་དང༌། སྒྲ་རྟག་པའི་རྟགས་ཀྱིས་སྒྲ་མི་རྟག་པར་བསྒྲུབ་པ་སོགས་ཀྱིའང་ཁྱབ་པ་ཚད་མས་གྲུབ་པར་འགྱུར་ཏེ་ཁྱེད་ཀྱིའང་དེ་ལྟར་ཕུད་པས་ཆོག་པའི་ཕྱིར། མི་ཆོག་ན་ཁོ་བོ་ཅག་གིས་དེ་ལྟར་ཕུད་ཆོག་པས་རྒྱལ་བར་འགྱུར་རོ། ། དེའི་ཕྱིར་གཏན་ཚིགས་ཡང་དག་དང་ཐལ་འགྱུར་ཡང་དག་གི་དང༌། དེ་དག་ལྟར་སྣང་གི་རྣམ་གཞག་ནི་གཞུང་ལས་བྱུང་བའི་ཚུལ་གསུམ་དང་འགལ་མ་ངེས་མ་གྲུབ་པའི་རྣམ་གཞག་ཉིད་ཚད་མར་བྱེད་དགོས་པ་ཡིན་གྱི། དེ་དག་དང་འབྲེལ་པ་མེད་པའི་གོང་དུ་སྨོས་མ་ཐག་པ་དེ་དག་རང་དབང་མེད་པར་འཛིན་པ་དང༌།
ཉམས་ལེན་བྱེད་པ་དེ་དག་ནི་ཚངས་པའམ་བརྒྱ་བྱིན་ཞིག་གིས་བྱས་པ་ཡིན་ཞེས་བསམ་པར་བྱའོ། ། དེ་ལྟར་རྟོག་གེའི་བརྡ་འཆད་སུ་བྱས་ཀྱི་ངེས་མེད་ཅལ་ཆོལ་དུ་བྱུང་ཚུལ་མདོ་ཙམ་བརྗོད་ཟིན་པའི་འོག་ཏུ་གཉིས་པ་ནི་དར་ཊཱིཀ་མཛད་པས་ཁོང་རང་གི་བླ་མ་གོང་མའི་བཞེད་པ་རང་ལུགས་ཀྱི་གྲུབ་མཐར་བཞག་པ་མདོ་ཙམ་དུ་བཞག་པ་ནི་འདི་ལྟར། ཕྱི་རོལ་གྱི་དོན་བསྒྲུབ་འགོག་གི་སྐབས་མདོ་སེམས་ཀྱི་གཞུང་གཞིར་བཞག་ནས། ཚད་མའི་མཚན་ཉིད་ཀྱི་མི་བསླུ་བའི་གོ་དོན་གང་ལ་མི་བསླུ་བ་དེ་ཉིད་གསར་དུ་རྟོགས་པ་དང༌། དེའི་ཡང་གོ་དོན་སྒྲོ་འདོགས་གསར་དུ་གཅོད་བྱེད་ལ་འདོད་པ་དང༌། ཕྱི་རོལ་དོན་སྣང་གི་ཚད་མས་དོན་དངོས་སུ་རྟོགས་པ་དང༌། དེའི་ཚེ་དོན་དུ་སྣང་བ་དེ་ཉིད་དོན་དངོས་སུ་འདོད་པ་དང༌། དོན་བསྒྲུབ་ཀྱི་སྐབས་སུ་ཕྱྭ་བསྡུས་པས་མདོ་སྡེ་པའི་ལུགས་འགག་པའི་གྲུབ་མཐའ་ལ་གསལ་སྣང་ཞུགས་ནས་བརྗོད་མ་ཐག་པ་དེ་ལྟར་ཁས་ལེན་པ་དང༌། རང་གིས་མདོ་སྡེ་པའི་ལུགས་ཚད་མར་ཁས་ལེན་པ་གཉིས་བསྲེས་པས་ན་གཞུང་དང་མ་མཐུན་པའོ། ། ཡང་འབྲས་རྟོག་དང་པོར་དོན་རྟོགས་ཀྱི་སྒྲུབ་བྱེད་དུ་དོན་དེ་ལ་གསར་དུ་མི་བསླུ་བའི་རིག་པ་བཀོད་པས་རྟོགས་པ་ཕན་ཚུན་བརྟེན་པའི་ཉེས་པ་ཤིན་ཏུ་ཆེ།
གཞུང་དུ་དོན་འདྲ་བ་དོན་རྟོགས་ཀྱི་སྒྲུབ་བྱེད་དུ་བཤད་པ་ལ་དམིགས་ཡེ་མེད་པར་བོར་ནས་གསར་དུ་མི་བསླུ་བ་ཉིད་བཤད་པས་གཞུང་དང་མ་མཐུན། ཡང་ཚད་འབྲས་མཚན་མཚོན་དུ་འཇུག་པ་ལ་ཁུངས་ཡེ་མེད་བཞིན་དུ་ཁས་བླངས་པས་ལུང་རིགས་གཉིས་ཀ་དང་མ་མཐུན། དེའི་ཤེས་བྱེད་རྣམ་འགྲེལ་ངེས་སུ་ཚད་མའི་མཚན་ཉིད་ཀྱི་ཟུར་གྱི་མི་བསླུ་བ་དང་གཞལ་བྱ་རྟོགས་པ་གཉིས་ལ་རྣམ་དབྱེ་ཐ་དད་དུ་ཕྱེ་ནས་སྒྲུབ་བྱེད་སོ་སོར་བཤད་པ་ཡིན། དེ་ཡང་མི་བསླུ་བའི་ཤེས་བྱེད་དུ་བརྒྱུད་ནས་འབྲེལ་བ་དང༌། གཞལ་བྱ་རྟོགས་པའི་ཤེས་བྱེད་དུ་རྣམ་པ་ཤར་བ་བཀོད་པ་ཡིན། རྣམ་པ་ཤར་བ་དེ་ཡང་དོན་བསྒྲུབ་ཀྱི་སྐབས་སུ་མ་དཔྱད་པའི་ཚེ་དོན་རིག་དང༌། དཔྱད་པའི་ཚེ་རང་རིག་གི་སྒྲུབ་བྱེད་དུ་གཞུང་ཉིད་ལས་བཞག་པ་ཡིན། གཞན་ཡང་དོན་རིག་མངོན་སུམ་གྱི་སྔ་ལོགས་ན་ཕྱི་རོལ་གྱི་དོན་ཡོད་དམ་མེད། མེད་ན་གཟུང་ཡུལ་དང་དོན་གྱི་མཚན་ཉིད་ཇི་ལྟར་འཆད། ཡོད་ན་དེ་མངོན་སུམ་གྱིས་ཇི་ལྟར་རྟོགས་ཏེ།
གཅིག་དུས་སུ་ཅིག་ཤོས་ཞིག་པའམ་མ་སྐྱེས་པའི་ཕྱིར། དེ་ལྟར་འགལ་བ་དེ་ཡང་ཚད་བསྡུས་དང་བསྲེས་པས་ནོངས་པའོ། ། སྐད་ཅིག་ཉིད་ཕྱིར་འདས་པ་ཞེས་སོགས་དེ་མ་ཐག་རྐྱེན་གྱི་དུས་སུ་འདས་པ་ལ་བྱེད་ཟེར་ན་དེ་འདྲ་དེ་སྔོན་དུས་ཀྱི་གཞུང་འགྲེལ་གང་ནའང་སུས་ཀྱང་བཤད་པ་མེད་པས་རང་བཟོའོ། ། ཚད་བསྡུས་ཀྱི་ནང་ན་རྟོག་པ་དང་རྟོག་མེད་ཀྱི་ཤེས་པ་ལ་གང་སྣང་བ་དེ་དོན་སྤྱི་དང་དོན་དངོས་སུ་བཤད་པ་དེ་གཞུང་ཚད་མར་འཇོག་པའི་སྐབས་སུ་ཡང་ཁས་བླངས་པས་ཁ་ཕྱིར་ལྟའི་ཤེས་པས་རང་མ་རིག་པ་དང༌། རང་རིག་པའི་གོ་དོན་ཁ་ནང་ཁོ་ནར་ཕྱོགས་པ་ལ་བཤད་པས། བློ་ཚུལ་གཉིས་བསྒྲུབ་ཀྱི་གཞུང་ཐམས་ཅད་འཁྱོག་པོར་འཆད་དགོས་པ་བྱུང༌། ཡང་ཕྱི་རོལ་དོན་འོག་གི་སྐབས་སུ་སྔོར་སྣང་དབང་ཤེས་ལ་སྔོན་པོར་སྣང་བ་སོགས་ཚད་བསྡུས་དང་བསྟུན་ནས་སྔོ་སོགས་ཉིད་དུ་ཁས་བླངས། གཞུང་དང་བསྟུན་པའི་ཕྱིར་དུ་ཤེས་པའི་བདག་ཉིད་དུ་བཞག་ནས། ཤེས་པ་རང་གི་བདག་ཉིད་དུ་གྱུར་པའི་སྔོན་པོ་ཞེས་ཟེར་བ་ནི་སྔོན་ཆད་ཀྱི་གཞུང་འགྲེལ་གང་ནའང་མ་བྱུང༌། མངོན་པ་གོང་མར་རྣམ་བརྟགས་ཀྱི་གཟུགས་སྒྲ་སོགས་བཤད་པ་དེ་ནི་ཤེས་པ་ཉིད་དུ་ཁས་ལེན་པས་འདིར་ཁུངས་སུ་མི་རུང༌།
དེ་ལྟར་བཤད་ནས་སྔོན་པོ་དང་སྔོན་འཛིན་སྔོན་སུམ་ཆོས་ཅན་དུ་བཟུང་ནས་ལྷན་ཅིག་དམིགས་ངེས་ཀྱི་གཏན་ཚིགས་འགོད་པ་དེ་ལྟ་ན། སྔོན་པོ་དེ་སྔོན་འཛིན་མངོན་སུམ་གྱི་དམིགས་རྐྱེན་དུ་འདོད་པ་དང་འགལ། དེ་དེའི་དམིགས་པ་མཚན་ཉིད་པ་ཡིན་ཀྱང་རྐྱེན་ནི་བཏགས་པ་བར་འདོད་དོ་ཞེ་ན། རང་འཛིན་ཤེས་པ་བསྐྱེད་པ་ཙམ་གྱི་དོན་བྱེད་པར་མི་ནུས་ན་དངོས་པོར་འགལ་ལོ། ། ཉེས་པ་དེ་སྤོང་བར་འདོད་ནས་སྔོན་པོ་དང་སྔོན་འཛིན་ཚད་མ་ཆོས་ཅན་དུ་འཇོག་ཟེར་ན། མངོན་སུམ་དང་རྗེས་དཔག་ལས་མ་གཏོགས་པའི་ཚད་མ་ངོས་འཛིན་རྒྱུ་མེད་དོ། ། ཡང་བསྡུས་པའི་རང་ལུགས་ཁས་བླངས་པ་དེའི་ཚེ་གཟུང་རྣམ་གྱི་ངོས་འཛིན་བྱེད་རྒྱུ་མ་བྱུང་ཞིང༌། གལ་ཏེ་ངོས་འཛིན་ན་དོན་སྤྱི་དང་དོན་རང་མཚན་དང་འཛིན་རྣམ་གསུམ་ལས་མ་འདས་ལ། དེ་ལྟ་ན་ཐ་ཆད་དོ། ། ཡང་ལུགས་འདི་པ་དག་གིས་རྣམ་རིག་པའི་སྐབས་སུ་འཛིན་པ་ཆོས་ཀྱི་བདག་མེད་ཞེས་པའི་དོན་དང་ཐ་སྙད་ཁས་མི་ལེན་ཞིང་གཟུང་བ་ཆོས་ཀྱི་བདག་མེད་ཀྱི་ངོས་འཛིན་གཟུང་འཛིན་རྫས་གཞན་གྱིས་སྟོང་པའི་སྟོང་ཉིད་མེད་པར་དགག་པ་ཞིག་སྟེ།
འདི་ཡང་རང་མཚན་དང་དོན་དམ་པའི་བདེན་པར་ཁས་ལེན་ཞིང་རང་རྒྱལ་གྱི་ལྟ་བ་ལས་ལྷག་པའི་ལྟ་བ་ལུགས་འདི་ལ་ཡོད་པ་མ་ཡིན་ནོ་ཞེས་ཟེར། འདི་ལ་ནི་ལུང་གི་སྙེ་མ་ལས། འཛིན་པ་བདེན་སྨྲའི་རང་རྒྱལ་དང༌། ། གཟུང་འཛིན་གཉིས་མེད་དོན་དམ་དུ། ། འདོད་པའི་རྣམ་རིག་གྲུབ་པའི་མཐའ། ། མཚུངས་པར་རྟོགས་པའི་མཁས་པ་མཚར། ། ཞེས་མ་འོངས་ལུང་བསྟན་མཛད་དོ། ། གཞན་ཡང་དེ་འདྲའི་སྟོང་ཉིད་དེ་རང་མཚན་ཉིད་ཀྱི་ཕྱིར་དོན་དམ་པར་དོན་བྱེད་ནུས་པ་ཉིད་དུ་འགྱུར་རོ། ། དེ་དེའི་མཚན་གཞི་ཡིན་གྱི་མཚན་ཉིད་མ་ཡིན་པས་མ་ངེས་སོ་ཅེ་ན། དེ་ལྟ་ན་གཞལ་བྱ་གཉིས་ཕྱིར་གྱི་སྒྲུབ་བྱེད་དུ།
དོན་བྱེད་ནུས་དང་མི་ནུས་ཕྱིར་ཞེས་བཤད་པ་དང་འགལ་ལོ། ། གཞན་ཡང་ཕྱི་རོལ་གྱི་དོན་རང་གི་ངོ་བོས་སྟོང་པ་གཟུང་བ་ཆོས་ཀྱི་བདག་མེད་ཀྱི་ངོས་འཛིན་དུ་བཤད་ན་ཉེས་པ་ཅི་ཡོད། ཕྱི་རོལ་གྱི་དོན་ནི་ཚད་གྲུབ་ཏུ་དབུ་མ་ཐལ་འགྱུར་བ་བཞེད་པས་རང་རྒྱལ་དང་སེམས་ཙམ་པ་ལ་ཆོས་ཀྱི་བདག་མེད་གོ་ཆོད་པོ་ཡོད་པར་ཐལ་བས་སོ་སྙམ་ན། འོ་ན་དེ་དག་གིས་ཕྱི་རོལ་གྱི་དོན་མེད་པར་རྟོགས་ཤིང་བསྒོམ་པས་ལོག་པའི་ལྟ་བ་ཉིད་དུ་འགྱུར་རོ། ། གྲུབ་མཐའི་སྐབས་སོ་སོ་བ་ཡིན་པས་སྐྱོན་མེད་དོ་ཞེ་ན། དེ་ལྟ་ན་གཟུང་བ་ཆོས་ཀྱི་བདག་མེད་པའི་གོ་དོན་ཡང་ཕྱི་རོལ་གྱི་དོན་མེད་པ་ལ་གཞུང་འགྲེལ་ཀུན་ལས་བཤད་དོ། ། ཡང་རྣམ་རིག་པའི་སྐབས་སུ་གཟུང་རྣམ་བདེན་མེད་དུ་བསྒྲུབ་པའི་རིགས་པ་བཤད་བཞིན་དུ་འཛིན་པ་བདེན་མེད་ཅིའི་ཕྱིར་མ་བཤད། དེ་བཤད་པ་མེད་དོ་ཞེ་ན། གང་གིས་དངོས་པོ་རྣམ་དཔྱད་ན་ཞེས་སོགས་ཀྱིས་ཅི་ཞིག་བསྟན། གཟུང་འཛིན་རིག་གསུམ་ཐ་དད་པའི་ཆ་ཆོས་ཅན་དུ་འཛིན་ན།
དེ་ལྟར་འཆད་པའི་ཁུངས་མེད་ཅིང༌། དེ་འདྲ་དེ་གཞན་སེལ་དུ་འདུས་པས་འདིར་བདེན་མེད་དུ་སྒྲུབ་མི་དགོས་སོ། ། གལ་ཏེ་འཛིན་རྣམ་བདེན་མེད་དུ་མ་བཤད་པས་འཛིན་པ་བདེན་མེད་གཞུང་ན་མེད་དོ་ཞེ་ན། གཟུང་འཛིན་གཉིས་སུ་ཕྱེ་བའི་འཛིན་པའི་ངོས་འཛིན། འཛིན་རྣམ་ལ་བཤད་པ་གཞུང་འགྲེལ་ན་མེད་ཅིང༌། གཟུང་འཛིན་གཉིས་སུ་སྣང་བ་ནི་རྣམ་པ་ཀུན་ཏུ་འཁྲུལ་ཞིང༌། མ་འཁྲུལ་བའི་གནས་སྐབས་གཅིག་པོ་ནི་འཛིན་རྣམ་ཁོ་ནའོ། ། ཡང་འདི་སྐད་དུ་འབྲས་རྟོག་དང་པོའི་རྣམ་གཞག་ནི་མདོ་སེམས་ཐུན་མོང་བའི་ལུགས་ཏེ། སྔོན་པོ་དངོས་སུ་རྟོགས་པའི་ཚད་མ་འབྲས་བུའོ། ། རྣམ་གཞག་གཉིས་པ་ནི་མདོ་སེམས་དབུ་མ་པ་ཀུན་གྱི་རྣམ་གཞག་ཐུན་མོང་བ་སྟེ།
གཟུང་རྣམ་གཞལ་བྱ་ལ་འཛིན་རྣམ་ཚད་མ་ནི་དེ་དག་ཀུན་གྱིས་འདོད་པས་སོ། ། རྣམ་གཞག་གསུམ་པ་ནི་སེམས་ཙམ་པའི་ཐུན་མོང་མ་ཡིན་པ་སྟེ། ཤེས་པ་རང་གི་བདག་ཉིད་དུ་གྱུར་པའི་སྔོ་སོགས་གཞལ་བྱ་ལ་དེའི་རྣམ་པ་ཤར་ནས་དེ་ལ་གསར་དུ་མི་བསླུ་བའི་རིག་པ་ཚད་མ་དང༌། དེ་དངོས་སུ་རྟོགས་པའི་ཚད་མ་འབྲས་བུའོ། ། ཞེས་གསུང༌། རྣམ་གཞག་སྔ་ཕྱི་གཉིས་ཀྱི་ཚིག་དོན་ལ་གཞུང་འགྲེལ་གྱི་ཁུངས་མེད། རྣམ་བརྫུན་པས་གཟུང་བའི་རྣམ་པ་འཛིན་རྣམ་གྱི་མྱོང་བྱར་མི་འདོད། རྣམ་བརྫུན་པའི་ཚད་འབྲས་ཀྱི་རྣམ་གཞག་གཞུང་ལས་དངོས་སུ་གསུང་བཞིན་དུ་ཆད། རྒྱུ་ནི་དོན་ཡང་ཡིན་པས་ན། ། དོན་ནི་གཞལ་བྱ་ཉིད་དུ་འདོད། །
ཞེས་པ་རྣམ་གཞག་གསུམ་པ་ལ་ལྟོས་པའི་གཞན་གཞུང་དུ་འཆད་ན། དེ་ཕྱིར་ཕྱི་རོལ་གཞལ་བྱ་ལའང༌། རང་ཉིད་ཉམས་མྱོང་ཞེས་པའང་དེར་འཆད་དགོས་པས་རྣམ་གཞག་གསུམ་པ་འདིས་དོན་སྣང་གི་ཤེས་པ་ལ་དོན་ཇི་ལྟ་བའི་རྣམ་པ་འཆར་བ་དང༌། དོན་སྣང་གི་ཤེས་པ་ལ་ཕྱི་རོལ་དོན་གྱིས་རང་ངོས་ནས་རང་འདྲའི་རྣམ་པ་གཏད་པར་མདོ་སྡེ་པས་འདོད་པ་དེ་འགོག་པ་ཡིན་ཞེས་གསུང་མོད། མདོ་སྡེ་པ་ནི་ཕྱོགས་སྔ་མ་དེ་ལྟར་མི་འདོད་དེ། དེས་ནི་ཕྱི་རོལ་དོན་གྱི་གནས་ཚུལ་རྡུལ་ཕྲན་དུ་གནས་པ། དོན་སྣང་གི་ཤེས་པ་ལ་རགས་པའི་རྣམ་པར་འཆར་བ་ནི་དེ་ཡི་འདོད་པ་གསལ་བའི་ཕྱིར་དང༌། ཇི་སྐད་དུ། ཕྱི་རོལ་དོན་ནི་དངོས་སུ་མིན་ཞེས་སྔོན་པོའི་རྣམ་པ་ཤར་བའི་རིག་པས་སྔོན་པོ་དངོས་སུ་མི་རྟོགས་པ་ཉིད་མདོ་སྡེ་པའི་གྲུབ་མཐར་བཤད་ན། སེམས་ཙམ་པ་ལ་དེས་དེ་དངོས་སུ་རྟོགས་པ་ལྟ་ཅི་སྨོས་པའི་ཕྱིར།
གལ་ཏེ་དོན་ལྐོག་ན་མོར་ཁས་ལེན་ན། གང་ལ་དོན་གྱི་ནུས་པ་ལས་ཞེས་སོགས་དང་དངོས་སུ་འགལ་ལོ་ཞེ་ན། བཤད་པ་དེ་ནི་གཞལ་བྱ་མངོན་གྱུར་གྱི་ལུང་མ་ཡིན་གྱི་འཇུག་ཡུལ་མངོན་གྱུར་གྱི་སྐབས་སོ། ། དེའི་གོ་དོན་ནི་རྟགས་ལ་མ་ལྟོས་པར་མྱོང་བའི་སྟོབས་ཀྱིས་ངེས་པ་འདྲེན་ནུས་ཞིག་ཡིན་ལ། དེ་འདྲ་དེ་མངོན་སུམ་གཞན་ངེས་རྣམས་ལ་མེད་ཀྱང་རང་ངེས་ལ་ཡོད་པས་དེས་གོ་ཆོད་པ་ཡིན་ནོ། ། ཡང་འདི་སྐད་དུ་བློས་རྣམ་བཅད་ཀྱི་རྟོགས་བྱ་གཞན་སེལ་གྱི་མཚན་ཉིད་དང༌། དབྱེ་ན་དོན་རང་མཚན་གྱི་དང༌། བློ་ཡི་དང༌། མེད་དག་གི་སེལ་བ་སྟེ་གསུམ་དུ་འབྱེད་པ་ཤཱཀ་བློ་དང་ཞི་འཚོའི་དགོངས་པ་དང༌། སོ་སོའི་ངོས་འཛིན་ནི་བུམ་མ་ཡིན་ལས་ལོག་པའི་བུམ་པ་རང་མཚན་ལྟ་བུ་དང༌།
རང་འཛིན་རྟོག་པ་ལ་རང་མ་ཡིན་ལས་ལོག་པར་སྣང་ཙམ་དང༌། བུམ་པ་སྣམ་བུས་སྟོང་པ་ལྟ་བུའོ་ཞེས་ཟེར་ཏེ། གཞན་སེལ་གང་ལ་ཟེར་གྱི་དོན་སྤྱི་ཙམ་ཡང་མ་ཤར་བའི་སྐད་དེ། འདི་ལ་བརྟེན་ནས་གཞི་གྲུབ་ཚད་གཞན་སེལ་ཡིན་ཟེར་བ་དག་བྱུང་ངོ༌། ། གསུམ་དུ་འབྱེད་པ་སློབ་དཔོན་དེ་དག་གི་བཞེད་པ་ཡིན་དུ་ཆུག་ནའང༌། སྣང་བའི་དངོས་པོ་ཐམས་ཅད་ལ་དངོས་བཏགས་མ་ཕྱེ་བར་སྣང་ངོའི་དང་སེལ་ངོའི་ཆོས་གཉིས་སུ་ཕྱེ་ནས་སེལ་ངོའི་དོན་རང་མཚན་དུ་སྒྲོ་བཏགས་པ་རྣམས་བསལ་གཞི་དང༌། སེལ་ངོའི་སྒྲ་དང་རྟོག་པ་དག་ནི་སེལ་བྱེད་དང༌། སེལ་ངོར་རང་རང་གི་རིགས་མི་མཐུན་དང་རིགས་མཐུན་གྱི་ལོག་པ་ཐ་དད་པ་རྣམས་བསལ་བྱ་དང༌། དེས་དེ་བསལ་བའི་ལྡོག་པ་ནི་གཞན་སེལ་བ་དངོས་ཏེ། དབྱེ་ན་རང་གི་ཡུལ་ཅན་གྱི་སྒྲ་དང་རྟོག་པས་བསལ་བྱ་དེ་བསལ་བའི་ཤུལ་དུ་ཆོས་གཞན་འཕེན་པ་དང་མི་འཕེན་པའི་དབྱེ་བས།
མ་ཡིན་དགག་དང་མེད་དགག་གཉིས་སུ་འབྱེད་དགོས་པ་ཡིན་ལ། གཞུང་དུ་ནི་ཡུལ་ལྡོག་པ་དང་ཡུལ་ཅན་རྟོག་པ་གཉིས་ལས་གཞན་མ་བཤད་དོ། ། དེ་ལྟར་ཤེས་ན་སྣང་ངོའི་ཆོས་རྣམས་ནི་རང་རང་གི་ལྡོག་པ་མ་ཡིན་པ་དང༌། སེལ་ངོའི་ཆོས་རྣམས་རང་རང་གི་ལྡོག་པར་ཁས་བླངས་པས་ཆོག་པ་ཙམ་ཡིན་ནོ། ། ཡང་འདི་སྐད་དུ། སྡེ་བདུན་དུ་རྟོག་བྲལ་མ་འཁྲུལ་བའི་རིག་པ་མངོན་སུམ་གྱི་མཚན་ཉིད་དུ་བཞག་པ་དེའི་ཚེ་སེམས་ཙམ་པས་དབང་ཡིད་ཀྱི་མངོན་སུམ་གཉིས་མངོན་སུམ་དུ་བཞེད་ཀྱང་མཚན་ཉིད་དེ་ཚང་བར་མི་འདོད་པས་མྱོང་སྟོབས་ཀྱིས་སྒྲོ་འདོགས་གསར་དུ་གཅོད་བྱེད་ཀྱི་རིག་པ་མངོན་སུམ་ཚད་མའི་མཚན་ཉིད་དུ་བཞག་པ་ནི་མདོ་སེམས་གཉིས་ཀ་ལ་རྗེས་སུ་འགྲོ་བའི་མཚན་ཉིད་དོ། ། དེའི་ཕྱིར་སེམས་ཙམ་པས་ཀྱང་གཞུང་ནས་བཤད་པའི་མངོན་སུམ་བཞི་ཀ་ཁས་ལེན་ཏེ། གཞན་དུ་ན་ཕུང་ཁམས་སྐྱེ་མཆེད་ཀྱི་རྣམ་གཞག་ཐམས་ཅད་ཉམས་པ་དང༌། རྣམ་རིག་པའི་གཞུང་དུ་བག་ཆགས་བརྟན་བྱུང་གི་ཤེས་པ་མངོན་སུམ་དུ་བཤད་པ་རྣམས་མི་འཐད་པར་འགྱུར་རོ། ། ཞེས་གསུང༌།
མངོན་སུམ་དང་འཁྲུལ་ཤེས་ཀྱི་གཞི་མཐུན་འདོད་པ་འདི་ནི་ཕྱོགས་གླང་ཡབ་སྲས་ཀྱི་གཞུང་ལས་ཉམས་ཤིང་གཞན་དུ་ན་མངོན་སུམ་དང་རྟོག་པའི་གཞི་མཐུན་ཁས་བླངས་ན་ཡང་མཚུངས་པར་འགྱུར་རོ། ། རྟོག་མེད་འཁྲུལ་ཤེས་དང་མངོན་གྱི་གཞི་མཐུན་ཁས་ལེན་ན་ནི་མི་མངོན་སུམ་དང་ལོག་ཤེས་ཀྱི་གཞི་མཐུན་ཁས་བླངས་པར་འགྱུར་ཏེ། རྟོག་མེད་འཁྲུལ་ཤེས་ལ་ནི་དེའི་ལོག་ཤེས་ཀྱིས་ཁྱབ་པའི་ཕྱིར། གཞན་ཡང་གཟུགས་སོགས་ཀྱི་ཡུལ་ཅན་གྱི་ཤེས་པ་དེ་དང༌། དེ་ལ་འཁྲུལ་བར་ཁས་བླངས་ནས་དེས་དེ་རྟོགས་པར་འདོད་པ་ནི་གཞུང་དང་མི་མཐུན་པར་མ་ཟད་ཁས་བླངས་པས་ཀྱང་གནོད་དེ། དེ་མ་ཡིན་ལ་དེར་བཟུང་ན་དེ་རྟོགས་པར་འགལ་ལ། མ་བཟུང་ན་འཁྲུལ་པར་འགལ་བ་དང༌། གཟུགས་སྒྲ་སོགས་དང་དེ་འཛིན་མངོན་སུམ་ལྷན་ཅིག་དམིགས་ངེས་སུ་ཁས་བླངས་ནས་དེས་གཟུགས་སོགས་དངོས་སུ་རིག་པར་འདོད་པ་ནི་ནང་འགལ་ཏེ། ཤེས་པའི་ལྷན་ཅིག་དམིགས་ངེས་ཀྱི་མྱོང་བྱ་མྱོང་བྱེད་ནི་རང་རིག་ཉིད་དུ་འདུས་པའི་ཕྱིར། སེམས་ཙམ་པའི་ཕུང་ཁམས་སྐྱེ་མཆེད་ཀྱི་རྣམ་གཞག་ཉམས་པར་ཡང་མི་འགྱུར་ཏེ།
ཆོས་མངོན་པ་གོང་མར། ཀུན་བརྟགས་པ་དང༌། རྣམ་པར་བརྟགས་པ་དང༌། ཆོས་ཉིད་ཀྱི་ཕུང་ཁམས་སྐྱེ་མཆེད་ཀྱི་རྣམ་གཞག་རྒྱ་ཆེར་གསུངས་པ་ལས། རྣམ་པར་བརྟགས་པའི་ཆོས་གསུམ་གྱི་ངོས་འཛིན་ནི། རང་ལུགས་དེར་སྣང་གི་ཤེས་པ་ཉིད་དུ་ངེས་པ་ལ། འཇིག་རྟེན་གྱི་བློ་ལྷན་སྐྱེས་དང༌། རྗེས་ཀྱི་རྟོག་པས་ཀུན་བརྟགས་པའི་ཆོས་གསུམ་ཉིད་དུ་སྒྲོ་འདོགས་ཤིང་ཞེན་པར་བྱེད་པས། གལ་ཏེ་ངེད་འདོད་པ་དེ་ཡང་རྣམ་བརྟགས་ཀྱི་ཕུང་ཁམས་སོགས་ཀྱི་ངོས་འཛིན་ནོ་ཞེ་ན། གཟུགས་འཛིན་དབང་ཤེས་ལ་གཟུགས་སུ་སྣང་བ་དེ་དབང་ཤེས་སུ་འདོད་ན་རྣམ་བརྟགས་ཀྱི་ངོས་འཛིན་དུ་སོང་ཡང༌།
ཁྱེད་ཀྱིས་གཟུགས་སོགས་དངོས་སུ་ཁས་བླངས་པས་ཀུན་བརྟགས་ཀྱི་ལས་མ་འདས་སོ། ། གལ་ཏེ་གཟུགས་སོགས་ཤེས་པ་དང་རྫས་ཅིག་ཡིན་མིན་གྱི་ཁྱད་པར་འབྱེད་དོ་ཞེ་ན། གཟུགས་སོགས་བེམ་པོའི་ཤེས་པ་གང་དུ་འདོད། གཉིས་པ་ལྟར་ན་དེར་མི་འདོད་པ་ཉིད་ཀྱིས་བསལ་ལ། དང་པོ་ལྟར་ན་བེམ་རིག་རྫས་གཅིག་པ་ཉིད་དུ་འགྱུར་ཞིང༌། གཟུགས་སྒྲ་སོགས་མཚན་ཉིད་པར་ཁས་བླངས་ནས་ལྡན་མིན་འདུ་བྱེད་དུ་འདོད་པའང་རྣལ་འབྱོར་སྤྱོད་པའི་གཞུང་ན་མེད་ཅིང་སེམས་ཙམ་པ་རང་ལུགས་ཀྱི་བདེན་གཉིས་ཀྱི་རྣམ་བཞག་གང་འཆད་ཀྱང་ཤེས་པ་ལས་མ་གཏོགས་པའི་ཆོས་མེད་ལ། ཤེས་པ་དེ་ཡང་རང་གཞན་གྱི་རྒྱུད་གཉིས་སུ་ངེས་སོ། ། བག་ཆགས་བརྟན་འབྱུང་གི་ཤེས་པ་ཚད་མར་ཁས་ལེན་ཟེར་བའང༌། སེམས་ཙམ་པས་རང་གི་ལུགས་བཞག་པ་ན་འཇིག་རྟེན་དང་འགལ་བར་རྩོད་པ་བྱུང་བའི་ཚེ། འཇིག་རྟེན་ལུགས་ཀྱི་བདེན་གཉིས་ཀྱི་རྣམ་པར་བཞག་པ་ནི།
འཕྲལ་གྱི་འཁྲུལ་རྒྱུས་བསླད་མ་སླད་དང༌། གཟུང་འཛིན་གཉིས་སྣང་གི་བག་ཆགས་བརྟན་མི་བརྟན་ལས་བཞག་པ་ཡིན་ནོ། ། ཞེས་ཤེས་པའི་ཕྱིར་དུ་གཅིག་ནི་བག་ཆགས་བརྟན་པའི་ཕྱིར་ཞེས་སོགས་དང༌། བག་ཆགས་གསལ་བར་སད་པ་ཅན་ཞེས་སོགས་དང༌། རང་གི་ངོ་བོ་མྱོང་གྱུར་ཀྱང༌། ། སྔོ་སོགས་མྱོང་བར་གྲགས་ཡིན་གྱི། ། ཞེས་སོགས་གསུངས་སོ། ། དེ་ལས་གཞན་དུ་ཇི་ལྟར་འཁྲུལ་པས་མཐོང་གྱུར་པ། ། དེ་ལྟར་འདི་རྣམ་བཞག་བྱས་པ། ། ཞེས་པའི་གཞུང་གི་བསྟན་བྱའི་དོན།
སེམས་ཙམ་པ་རང་ལུགས་སུ་ཁས་ལེན་ན་ཧ་ཅང་ཐལ་བར་འགྱུར་ཏེ། སེམས་ཙམ་པས་ནི་འཇིག་རྟེན་ན་གྲགས་པའི་ཐ་སྙད་བདེན་པ་མཐའ་དག་ལ་རིགས་པས་དཔྱད་པ་བཅུག་པའི་སྒོ་ནས་བདེན་པ་གཉིས་ཀྱི་འཇོག་མཚམས་སོ་སོ་བྱེད་པས་ན་མ་རིག་པས་བསླད་པ་ཞུགས་པའི་འཁྲུལ་སྣང་ཚད་མར་བྱེད་པའི་སྐབས་མེད་དོ། ། གཞན་དུ་ན་ལྷ་མི་ཡི་དྭགས་གསུམ་ལ་སྣོད་ཁམས་ཕོར་ལྟ་བུ་ཐུན་མོང་བར་སྣང་བའི་རྣམ་རིག་ཅིག་གི་སྟེང་དུ་ཆུ་དང་རྣག་ཁྲག་བདུད་རྩི་གསུམ་དུ་སྣང་བ་དེའི་ཚེ་ན། ཡུལ་གསུམ་ཀ་བདེན་པ་དང༌། ཡུལ་ཅན་གསུམ་ཀ་ཚད་མར་འགྱུར་ཏེ། འཕྲལ་གྱི་འཁྲུལ་རྒྱུས་མ་བསླད་པའི་བག་ཆགས་བརྟན་བྱུང་གི་ཤེས་པ་ཚད་མ་ཉིད་ཀྱི་ཕྱིར་རོ། ། འདོད་ན་འགལ་བ་ལ་མི་འཁྲུལ་བའི་ཚད་མ་དང་སངས་རྒྱས་ཀྱི་ཡེ་ཤེས་ལ་ཡང་དེ་སྐབས་ཀྱི་སྣང་ཚུལ་གསུམ་པོ་སྣང་བར་འགྱུར་ཏེ། སེམས་ཙམ་པ་འདོད་པའི་མངོན་སུམ་ཚད་མས་གྲུབ་པའི་དོན་ལ་སངས་རྒྱས་ཀྱི་ཚད་མས་མི་གནོད་པར་ཁྱེད་ཀྱང་འདོད་པའི་ཕྱིར། འོ་ན་དེ་དང་དེ་དག་སེམས་ཙམ་པ་རང་ལུགས་ཀྱི་ཐ་སྙད་བདེན་པར་འཇོག་ལུགས་ཇི་ལྟ་བུ། སྣང་ཚད་སྣང་མཁན་གྱི་ཤེས་པར་ཁས་ལེན་ན།
སྣང་བ་དེ་དག་བདེན་པར་གྲུབ་པ་ཉིད་དུ་འདོད་ཅེ་ན། ཁྱེད་ཅག་གི་འདོད་པ་ལྟར་ཆུར་སྣང་བ་དེ་ཆུ་ཡིན་པ་སོགས་སུ་མི་འདོད་ཀྱི། ཆུར་སྣང་གི་ཤེས་པ་སོགས་སུ་འདོད་པས་གཟུང་བའི་རྣམ་པ་ཡིན་ལ། དེ་གཞལ་བྱར་བྱས་པའི་ཚད་འབྲས་གཞལ་གསུམ་གྱི་རྣམ་པར་གཞག་པ་ནི་སེམས་ཙམ་པའི་ལུགས་ཏེ་རྣམ་བདེན་པར་གྲགས་པའི་འོ། ། དེ་དུས་ཀྱི་ཁ་ཕྱིར་བལྟའི་གཟུང་འཛིན་གྱི་ཆ་ནི། ཇི་སྐད་དུ། གཉིས་ཀའང་ཉམས་པར་འགྱུར་བ་ཡིན་ཞེས་པས་གཉིས་སྟོང་གསལ་རིག་གི་ཆ་གཞལ་བྱ་ལ། དེ་ཉམས་སུ་མྱོང་བའི་འཛིན་རྣམ་དང་རང་རིག་ཚད་འབྲས་སུ་བཞག་པ་ནི། རྣམ་པ་རིག་པ་ཙམ་གྱི་དབུ་མའི་སྟེ། གཞུང་འདིར་རྣལ་འབྱོར་མངོན་སུམ་གྱི་མྱོང་བྱར་གྱུར་པའི་མཐར་ཐུག་གི་དོན་དམ་བདེན་པ་ནི་འདི་ལས་གཞན་མེད་དོ། །
དེ་ལས་གཞན་རྟེན་འབྲེལ་སྣ་ཚོགས་སུ་སྣང་ཚད་ནི་ཀུན་རྫོབ་བདེན་པ་སྟེ། གཟུང་འཛིན་གཉིས་སུ་སྣང་བའི་མ་རིག་པས་བསླད་པ་ཞུགས་པའི་ཤེས་པ་ཡུལ་དང་བཅས་པ་ཉིད་ཀྱི་ཕྱིར་རོ། ། དེ་ཡང་མི་ཡི་འཇིག་རྟེན་པ་དག་གིས་ནི། མི་ཡི་བློ་ལྷན་སྐྱེས་ལ་མཐུན་པར་གང་སྣང་བ་དེ་བདེན་པ་དང༌། འགྲོ་བ་གཞན་གྱི་བློ་ལྷན་སྐྱེས་ལ་མི་དང་མི་མཐུན་པར་སྣང་བ་ནི་བརྫུན་པ་དང༌། དེའི་ཕྱིར་དེ་དང་འདྲ་བར་ལྷ་སོགས་ལ་ཡང༌། འགྲོ་བ་རང་གཞན་ལ་གང་སྣང་བདེན་བརྫུན་དུ་འཇོག་པའི་ཕྱིར། འཇིག་རྟེན་ལུགས་ཀྱི་བདེན་པ་གཉིས་ཀྱི་འཇོག་ཚུལ་ནི་དེ་ལྟ་མོད་ཀྱི། སེམས་ཙམ་པ་རང་ལུགས་ཀྱི་གྲུབ་པའི་མཐའ་འཇོག་པ་ན། སྣང་བ་ཐམས་ཅད་ཀྱང་མ་རིག་པའི་བག་ཆགས་འཐུག་པོས་བསླད་པའི་སྣང་བ་ཉིད་ཀྱི་ཕྱིར་ཡོད་པ་མ་ཡིན་ནོ། །
དེ་ལྟ་ན་ཡང་མི་ཡི་འཇིག་རྟེན་དུ་ནི་མི་བློ་ལྷན་སྐྱེས་ལ་སྣང་བ་རྣམས་ཡང་དག་པའི་ཀུན་རྫོབ་དང༌། འདོད་ལྷའི་རྟེན་ཅན་གྱི་བྱང་སེམས་སེམས་ཙམ་པས་ནི་ལྷ་ལ་སྣང་བ་ཡང་དག་ཀུན་རྫོབ་དང༌། འགྲོ་བ་གཞན་ལ་སྣང་བ་ལོག་པའི་ཀུན་རྫོབ་ཉིད་དུ་བཞག་པར་བྱ་བ་ཡིན་ཀྱང༌། ཡང་དག་པའི་ཀུན་རྫོབ་ཏུ་ཁས་བླངས་པ་ཉིད་ཀྱིས། རང་ལུགས་ལ་རང་གི་མཚན་ཉིད་ཀྱིས་གྲུབ་པ་ཡིན་ཞེས་ཟེར་བ་ནི་རྨི་ལམ་དུ་བྱུང་ན་ཡང་བཟློག་པར་བྱ་བ་ཡིན་ནོ། ། ཡང་འདི་སྐད་དུ། ཚུལ་གསུམ་ཡིན་པ་དེ་རྟགས་ཡང་དག་གི་མཚན་ཉིད་དང༌། གསུམ་པོ་སོ་སོའི་མཚན་གཞི་ནི། རྟགས་སུ་བཟུང་བྱ་གཅིག་པོ་དེ་ལས་གཞན་མེད་དོ་ཞེས་ཟེར། སོ་སོའི་ངོས་འཛིན་དེ་ལྟར་འཆད་པ་གཞུང་འགྲེལ་གང་ནས་ཀྱང་མ་བཤད་ཅིང་སོ་སོའི་ངོས་འཛིན་དུ་གཞུང་འགྲེལ་ལས་བཤད་པ་དེ་དག་དེར་མི་རུང་ན།
ཕྱོགས་ཆོས་འཇལ་བའི་ཚད་མ་སོགས་གསུམ་པོ་གང་ཡིན་ཀྱང་སོ་སོ་ནས་ཕྱོགས་ཆོས་སོགས་མ་གཞལ་དགོས་པར་འགྱུར་སྟེ། དེ་ལྟར་གང་ལ་སོ་སོ་ནས་ཚད་མར་སོང་བའི་གཞལ་བྱ་དེ་ཡིན་ན། ཕྱོགས་ཆོས་སོགས་སུ་འགལ་བས་སོ། ། རྟགས་ཡང་དག་གི་ཚུལ་གསུམ་ལས་གང་རུང་གཅིག་ཚད་མས་ངེས་པ་དེའི་ཚེ་ཚུལ་གསུམ་ཀ་ཚད་མས་ཤེས་པར་འགྱུར་ཏེ། ཚུལ་གསུམ་སོ་སོའི་ངོས་འཛིན་ནི་རྟགས་སུ་བཟུང་བྱ་དེ་ལས་གཞན་མེད་པའི་ཕྱིར། ཡང་སྐབས་བབ་ཀྱི་རྒོལ་བ་ལ་གཏན་ཚིགས་ཇི་ལྟར་འགོད་པའི་ཚུལ་ཡང༌། སྒྲ་ཆོས་ཅན། མི་རྟག་སྟེ། བྱས་པའི་ཕྱིར། ཞེས་ཟེར་བ་ནི་གཞུང་འགྲེལ་དང་འགལ་ཏེ།
རྟགས་ཚིགས་གི་ཡན་ལག་དུ་ཕྱོགས་དངོས་སུ་བརྗོད་འདུག་པའི་ཕྱིར་དང༌། སྦྱོར་བའི་འགོད་ཚུལ་དེས་ཚུལ་གསུམ་དྲན་ལམ་དུ་འཕེན་པར་མི་ནུས་པའི་ཕྱིར། དབྱེ་བ་ལ་གསུམ་དུ་འབྱེད་པ་དང༌། གསུམ་པོའི་ངོས་འཛིན་བསྒྲུབ་བྱའི་ཆོས་ཀྱི་སྒོ་ནས་རྟགས་དེའི་རྒྱུ་ཡིན་པ་དང༌། རང་བཞིན་ཡིན་པ་དང༌། དངོས་ཀྱི་སྒྲུབ་ཆོས་མེད་དགག་ཡིན་པའི་སྒོ་ནས་འབྱེད་ཅིང༌། མ་དམིགས་པའི་གཏན་ཚིགས་གང་ཡིན་དགག་པའི་གཏན་ཚིགས་སུ་འཆད་པ་དང༌། དེའི་རྟགས་ཆོས་ཀྱི་འབྲེལ་པ་བདག་གཅིག་འབྲེལ་ཁོ་ནར་འདོད་པ་རྣམས་ནི་གཞུང་དང་འགལ་བ་ཡིན་ཏེ། འབྲས་རང་གི་ཁྱད་པར་རྟགས་ཆོས་ཀྱི་འབྲེལ་བའི་སྒོ་ནས་འབྱེད་པར་གཞུང་ལས་བཤད་ཀྱི་ཆོས་ཀྱི་སྒོ་ནས་འབྱེད་པར་མི་བཤད་པ་དང༌། མ་དམིགས་པའི་གཏན་ཚིགས་ཀྱི་རྟགས་ཆོས་ཀྱི་འབྲེལ་བ་ལྡོག་འབྲེལ་དང་རྒྱུད་འབྲེལ་གང་རུང་གི་སྒོ་ནས་ངོས་འཛིན་པ་ཡིན་གྱི།
རྒྱུ་ཁྱབ་བྱེད་མ་དམིགས་པ་གཉིས་པོ་ཞེ་འདོད་ཀྱི་བསྒྲུབ་བྱ་སོ་སོ་ལ་ལྟོས་ནས། དགག་པ་དང་བསྒྲུབ་པའི་གཏན་ཚིགས་གང་དུ་ཡང་རུང་བར་བཤད་པ་དང༌། སྣང་རུང་མ་དམིགས་པ་ཐམས་ཅད་མཐར་རང་བཞིན་རྟགས་སུ་འདུས་པར་བཤད་པས་ན། དེ་དག་ཇི་ལྟ་བ་བཞིན་དུ་མ་ཤེས་པ་དང༌། རྟགས་གསུམ་པོའི་ཁྱད་པར་བསྒྲུབ་བྱའི་ཆོས་ཀྱི་སྒོ་ནས་འབྱེད་དུ་ཆུག་ན་ཡང༌། ཞེ་འདོད་ཀྱི་བསྒྲུབ་བྱའི་ཆོས་ལ་ལྟོས་ནས་འབྱེད་དགོས་ཀྱི་དངོས་ཀྱི་བསྒྲུབ་བྱའི་ཆོས་སུ་བཟུང་བྱ་ཡིན་ན་ཞེས་པ་བྱིས་པ་འདྲིད་པའི་འཆལ་གཏམ་ཡིན་པ་དང༌། དེ་ལྟར་མ་ཤེས་པས། ཆོས་ཅན་གྱི་ངོ་བོ་དང་ཁྱད་པར་སོགས་སྒྲུབ་པའི་འགལ་རྟགས་དང༌། གཏན་ཚིགས་ཡང་དག་ཡིན་ན། དེ་དང་དེའི་འགལ་རྟགས་དང་གཏན་ཚིགས་ཡང་དག་ཡིན་པར་འགལ་ཞེས་ཟེར་དགོས་པ་བྱུང་བ་ཡིན་ནོ། །
ཁྱེད་ལ་ཇི་ལྟར་ཞེ་ན། དངོས་གྱུར་གྱི་ནམ་མཁའ་རྟག་པར་བསྒྲུབ་པའི་ཆོས་ཅན་གྱི་ངོ་བོ་བསྒྲུབ་པའི་འགལ་རྟགས་ཡིན་ན། དངོས་གྱུར་གྱི་ནམ་མཁའ་རྟག་པར་བསྒྲུབ་པའི་འགལ་རྟགས་ཡིན་དགོས་ཏེ། དེ་ཡིན་ན་དེ་ལྟར་བསྒྲུབ་པའི་ཞེ་འདོད་ཀྱི་བསྒྲུབ་བྱ་ལ་ལྟོས་པའི་འགལ་རྟགས་ཡིན་དགོས་པའི་ཕྱིར་ཞེས་སོགས་སུ་མཚོན་པར་ནུས་སོ། ། ཡང་འདི་སྐད་དུ། སྤྱིར་ཚད་མས་མ་དམིགས་ན་མེད་པ་དང༌། མེད་ངེས་ཡིན་པས་ཁྱབ་པའི་ཕྱིར་ན། སྔ་རབས་པ་དག སྤྱིར་མ་དམིགས་པས་མེད་ངེས་བསྒྲུབ་མི་ནུས་ཞེས་པ་ནི་བློ་གྲོས་རྩིང་པའོ་ཞེས་འཆད་པ་ནི་གཞུང་དང་འགལ་ཏེ། ཇི་སྐད་དུ།
གཏན་ཚིགས་བྱེ་བྲག་ལ་ལྟོས་ནས། ། ཞེས་པ་དང༌། རྟགས་ཀྱི་ཕུལ་བྱུང་ཡོད་པ་ཅན། ། ཞེས་མ་དམིགས་པས་མེད་ངེས་བསྒྲུབ་ནུས་པ་དེ་ཆོས་སྣང་རུང་གི་དབང་དུ་བྱས་པ་ཡིན་ཏེ། ཇི་སྐད་དུ། མི་དམིགས་ཕྱིར་ནི་ཇི་ལྟར་མེད། ། ཅེས་ཆོས་སྣང་མི་རུང་ལ་དེས་དེ་བསྒྲུབ་མི་ནུས་པར་བཤད་པའི་ཕྱིར་དང༌། ཁྱེད་ཀྱིས་ནི་སྣང་རུང་མ་དམིགས་པ་དང༌། མི་སྣང་བ་མ་དམིགས་པའི་ཁྱད་པར་གཞུང་ནས་བཤད་པ་བཞིན་འབྱེད་མ་ཤེས་པའི་ཕྱིར་དང༌། བུམ་པས་དག་པའི་ས་ཕྱོགས་ཆོས་ཅན་དུ་བཟུང་ནས།
སྤྱིར་བུམ་པ་སྣང་རུང་ཡིན་ཞེས་འཆད་མ་ནུས་པ་ཡིན་མོད། སྤྱིར་སྣང་དུ་རུང་བ་དང༌། ས་ཕྱོགས་དེར་མ་དམིགས་པ་ལ་འགལ་བ་ཅི་ཡང་མེད་པའི་ཕྱིར་དང༌། དེར་འགལ་ན། ས་ཕྱོགས་དེ་སྣང་རུང་གི་བུམ་པ་དང་རྫས་ཐ་དད་པ་དང༌། ཕན་ཚུན་ཐ་དད་པ་ཉིད་དུ་ཚད་མས་མི་འགྲུབ་པར་འགྱུར་ཏེ། མངོན་སུམ་གྱིས་ཀྱང་མི་འགྲུབ། དེ་འགྲུབ་པའི་རྗེས་དཔག་གི་རྟེན་གཏན་ཚིགས་མེད་པའི་ཕྱིར། ཡང་འདི་སྐད་དུ་གཏན་ཚིགས་གཉིས་པོའི་ཁྱད་པར། དགག་བྱའི་ཆོས་སུ་བརྟགས་པའི་དོན་དེ་སྐབས་བབ་ཀྱི་རྒོལ་བའི་ཚད་མ་ལ་སྣང་དུ་རུང་མི་རུང་གི་སྒོ་ནས་འབྱེད་ཟེར་བ་ནི་གཞུང་དང་འགལ་ཏེ།
གཞུང་ལས་ནི་རྟགས་ཀྱི་ཁྱད་པར་བྱེད་ཆོས་སྐབས་ཀྱི་རྒོལ་བ་ལ་སྣང་དུ་རུང་མི་རུང་གི་སྒོ་ནས་འབྱེད་པར་བཤད་ཀྱི། ཁྱེད་ཀྱི་ལྟར་གང་དུ་ཡང་མ་བཤད་པའི་ཕྱིར། གཞན་དུ་ན་འབྲེལ་ཟླ་མ་དམིགས་པ་བཞི་དང༌། འགལ་དམིགས་ཇི་སྙེད་པ་མི་སྣང་བ་མ་དམིགས་པར་འགྱུར་ཏེ། ཁྱེད་ཀྱི་འཇོག་བྱེད་དེ་ཚང་བའི་ཕྱིར། དེའི་ཤེས་བྱེད་ཀྱང་མཚན་མོའི་རྒྱ་མཚོར་ནི་དུ་བ་ཡོད་ཀྱང་མཚན་མོར་སོང་བས་སྣང་དུ་མི་རུང༌། ཐག་རིང་པོའི་ས་ཕྱོགས་སུ་ནི་ཤ་པ་ཡོད་ཀྱང་སྣང་དུ་མི་རུང་ལ་ཤིང་ནི་སྤྱིར་སྣང་དུ་རུང༌། དུ་རྒྱུ་ནུས་པ་ཐོགས་མེད་ནི། ཡོད་ཀྱང་སྐད་ཅིག་ལ་ཆ་མེད་པས་སྐབས་དེར་སྣང་དུ་མི་རུང༌། ཚ་རེག་སྟོབས་ཆེན་པོའི་སར།
གྲང་རེ་ཡོད་ཀྱང་དེ་འགལ་ཟླས་གེགས་བྱས་ནས་དེ་སྣང་དུ་མི་རུང་པའོ། ། ཡང་འདི་སྐད་དུ་མི་སྣང་བ་མ་དམིགས་པའི་རྟགས་སྦྱོར་འགོད་ཚུལ། མདུན་གྱི་གཞི་འདིར་ཆོས་ཅན། ཤ་ཟ་བསྐལ་དོན་དུ་སོང་བའི་རྒོལ་བས། དེ་ཡོད་ཅེས་དམ་འཆའ་མི་རིགས་ཏེ་ཞེས་སམ། དེ་བསྐལ་དོན་དུ་སོང་བའི་ངོར་དེ་ཡོད་ངེས་ཀྱི་བཅད་ཤེས་དོན་མཐུན་མི་འཇུག་སྟེ། དེ་དེར་སོང་བའི་རྒོལ་བའི་རྒྱུད་ཀྱི་ཚད་མས་དེ་མ་དམིགས་པའི་ཕྱིར་ཞེས་འགོད་པ་ནི་རང་བཟོའི་རྣམ་དཔྱོད་ཕྱོགས་རེ་བ་སྟེ། ཤེས་བྱ་ཐམས་ཅད་ལ་འགོད་ཚུལ་དེ་ལྟར་སྦྱར་ཆོག་པ་ལ་ཤ་ཟ་ཞེས་པ་རྟེན་འབྲེལ་ལ་དགོས་བྱུང་བ་ཡིན་ནམ། དེས་ན་འདི་སྐབས་ཀྱི་གོ་བ་ནི། མདུན་གྱི་གཞི་འདིར་སྤྱིར་ཡོད་ན་སྣང་དུ་རུང་བ་མི་ཡི་བུམ་པ་ལྟ་བུ་དང༌།
ཡོད་ཀྱང་སྣང་དུ་མི་རུང་བ་འདྲེ་ཤ་ཟའི་བུམ་པ་ལྟ་བུ་དག་ལས། དང་པོ་དེ་མ་དམིགས་པས་གཞི་དེར་མེད་ངེས་སུ་བསྒྲུབ་ནུས་ལ། གཉིས་པ་དེ་མ་དམིགས་པས་གཞི་དེར་དེ་ཡོད་ངེས་ཀྱི་ཐ་སྙད་འགོག་ནུས་ཀྱང་མེད་ངེས་སུ་བསྒྲུབ་མ་ནུས་པའོ། ། ཡང་འདི་སྐད་དུ། སྔ་རབས་པ་དག་མདུན་གྱི་གཞི་འདིར་ཤ་ཟ་ཡོད་མེད་གཉིས་ཀ་ལ་རྟགས་མ་གྲུབ་ཀྱི་ལན་འདེབས་པ་ནི་བློ་གྲོས་རྩིང་པས་ན། རྟགས་ལ་ཐེ་ཚོམ་ཟ་བའི་ལན་འདེབས་པ་ཡིན་ཞེས་ཟེར། འོ་ན་རྩིང་པ་ཇི་ལྟར་ཡིན། མདུན་གྱི་གཞི་འདིར་ཤ་ཟ་ཆོས་ཅན། ཡོད་པར་ཐལ། མེད་པ་མ་ཡིན་པའི་ཕྱིར་ཞེས་འཕངས་པས་འཁོར་གསུམ་དངོས་འགལ་ལོ་ཞེ་ན།
འདི་ལ་མགོ་མཚུངས་དང༌། རྣལ་མ་གཉིས་ལས་དང་པོ་ནི། མདུན་གྱི་སྐྱེ་བུ་སངས་རྒྱས་དང་སེམས་ཅན་གང་རུང་གཅིག་ཡིན་པར་ངེས་ནས། གང་རུང་ཡང་མ་ངེས་པའི་རྒོལ་བའི་ངོར་དེ་གང་ཡིན། གང་ཡང་མ་ཡིན་ན་ནི། དེ་ཆོས་ཅན། སེམས་ཅན་དུ་ཐལ། གང་རུང་གང་ཞིག་སངས་རྒྱས་མ་ཡིན་པའི་ཕྱིར། གང་རུང་གཅིག་ཡིན་ན་ནི། ལྷག་ལྡན་གྱི་མ་ངེས་པ་རྒྱུན་ཆད་པར་འགྱུར་ཏེ།
ལམ་པོ་ཆེའི་སྐྱེས་བུ་ཀུན་མཁྱེན་ཡིན་མིན་གང་དུ་ཡང་མ་ངེས་པའི་ངོར་དེ་ཆོས་ཅན། ཀུན་མཁྱེན་ཡིན་ཏེའམ་མ་ཡིན་ཏེ། ངག་སྨྲ་བའི་ཕྱིར་ཞེས་ཇི་ལྟར་བཀོད་ཀྱང༌། བསྒྲུབ་བྱ་དེ་བསྒྲུབ་ནུས་པའི་ཕྱིར། གཉིས་པ་ནི། ཡོད་པ་ལ་རྟགས་མ་གྲུབ་ཀྱིས་ལན་བཏབ་པས་མེད་པ་དང༌། མེད་པ་ལ་རྟགས་མ་གྲུབ་ཀྱི་ལན་བཏབ་པས་ཡོད་པར་འགྲོ་དགོས་ཞེས་ཟེར་བ་ནི། རྟགས་སྐོར་གྱི་རྣམ་གཞག་མི་ཤེས་པའི་འཆལ་གཏམ་སྟེ། དེའི་བརྡ་ཆད་ཅུང་ཟད་ཤེས་པ་རྣམས་ཀྱིས་ནི། མ་གྲུབ་པའི་རྟགས་ཀྱི་དབྱེ་བ་ལ་ཆོས་ཅན་གྱི་ངོ་བོ་མ་གྲུབ་པས་སོགས་དགུ་དང་བཅོ་ལྔ་ལ་སོགས་པར་དབྱེ་བ་མཐོང་ལ།
རང་རྒྱུད་ཀྱི་རྟགས་ལ་ཇི་ལྟ་བ་བཞིན་དུ་ཐལ་འགྱུར་གྱི་རྟགས་ལའང་ཕལ་ཆེར་སྦྱར་དགོས་ཤིང་ཁྱད་པར་དུ་རྟགས་ལ་ཐེ་ཚོམ་ཟ་ནས་མ་གྲུབ་པས། རྟགས་མ་གྲུབ་པའི་གོ་ཤིན་ཏུ་ཆོད་དགོས་ཏེ། གཞན་དུ་ན་ཁྱབ་པ་ལ་ཐེ་ཚོམ་ཟ་བས་ཁྱབ་པ་མ་གྲུབ་པའི་གོ་མི་ཆོད་པ་ཉིད་དུ་འགྱུར་རོ། ། སྤྱིར་ཡང་ཤིན་ཏུ་ལྐོག་ཏུ་གྱུར་པའི་དོན་རྣམས་ནི། དེར་སོང་བའི་རྒོལ་བས་ཡོད་མེད་གང་རྟགས་སུ་བཀོད་ཀྱང་རྟགས་མ་གྲུབ་ཀྱི་ལན་འདེབས་དགོས་པ་ཡིན་ཏེ། དེ་ཕྱིར་ཤིན་ཏུ་ལྐོག་གྱུར་དོན། ། ཡོད་མེད་ངེས་པ་ཡོད་མ་ཡིན། ། ཞེས་དང༌། འགལ་ཏེ་ཤིན་ཏུ་ལྐོག་གྱུར་དོན། ། ལུང་མེད་པར་ནི་ཤེས་སྲིད་ན། །
དབང་པོ་ལས་འདས་དོན་རིག་འགའ། ། ཡོད་དོ་ཞེས་ནི་མངོན་འདོད་འགྱུར། ། ཞེས་བཤད་པས་སོ། ། སྣང་མི་རུང་ལ་དེ་ལྟར་ཡིན་ཀྱང༌། སྣང་རུང་ལ་ནི་ཡོད་པ་ཁེགས་ན་མེད་པ་དང༌། དེ་ཁེགས་ན་ཅིག་ཤོས་སུ་འགྱུར་ཏེ། ཕན་ཚུན་སྤངས་ཏེ་གནས་པའི་ཕྱིར། ཇི་སྐད་དུ་བཀག་པ་འགོག་པར་བྱེད་པ་ནི། སྒྲུབ་པ་ལས་གཞན་ཅི་འདྲ་ཞིག་ཅེས་སོ། ། ཡང་འདི་སྐད་དུ།
སྔ་རྒོལ་རང་གི་ཚད་མས་མཐོང་བའི་རྟགས་ཀྱི་ཚུལ་གསུམ་གཞན་ཕྱིར་རྒོལ་ལ་གསལ་བར་སྟོན་པའི་ངག་ཡན་ལག་གཉིས་ལྡན་ཏེ། གཞན་དོན་རྗེས་དཔག་གི་མཚན་ཉིད་དུ་གཞག་ནས། དེ་ཡང་ཇི་སྐད་དུ། རང་གི་མཐོང་དོན་རབ་གསལ་བྱེད། ། ཅེས་པའི་ཚིག་གསུམ་གྱི་རྣམ་བཅད་དང་ཡོངས་བཅོད་ལས་བྱུང་བ་ཡིན་ནོ། ། ཞེས་དང༌། དབྱེ་བ་ལ་རང་དོན་སྐབས་ཀྱི་སྒྲུབ་ངག་བྱ་བའི་དོན་དང་ཐ་སྙད་གཉིས་ཀ་མེད་པ་དང་རྣམ་བཅད་གསུམ་པོའི་གོ་དོན་ཡང་ཕྱོགས་ཆོས་སྔར་རྒོལ་གྱི་ཚད་མས་མ་གྲུབ་པའི་རྟགས་ཡང་དག་ཡོད་པ་དང༌། དེ་སྐབས་ཀྱི་ཕྱོགས་དང་མཐུན་ཕྱོགས་གང་རུང་དེ། དེ་སྐབས་ཀྱི་རྟགས་ཡང་དག་ཡིན་པ་དང༌། ཕྱོགས་ཚིག་སྒྲུབ་བྱེད་ཡིན་པ་རྣམས་བསལ་བས།
ཡོངས་གཅོད་ཀྱི་དོན་བཤད་མ་ཐག་པ་དེ་དག་གྲུབ་པ་ཡིན་ནོ་ཞེས་ཟེར། དེ་དག་ལ་ནི་གཞུང་གི་ཁུངས་ཡོད་ན་སྟོན་པར་རིགས་པ་ལས་མེད་ཅིང་རང་བཟོ་ཉིད་དུ་སྦྱར་བའི་ཚུལ་འདི་ལྟར། རྣམ་འགྲེལ་མཛད་པས་མུ་སྟེགས་བྱེད་ཀྱི་གྲུབ་པའི་མཐའ་རྩོད་པའི་ཚེ། དམ་བཅའ་འདྲི་བ་དང༌། དེས་བཞག་པའི་དམ་བཅའ་ལ་མི་འཐད་པར་ངེས་ན་དེ་ཉིད་སུན་འབྱིན་པ་དང༌། དམ་བཅའ་དེ་ལ་ཐེ་ཚོམ་དུ་གྱུར་ན་དམ་བཅའ་དེའི་སྒྲུབ་བྱེད་འདྲི་བ་ནི་ཕྱིར་རྒོལ་གྱིས་བྱེད་པ་ཡིན་ལ། སྐབས་སུ་བབ་པའི་དམ་བཅའ་འཇོག་པ་དང༌། དྲིས་པའི་སྒྲུབ་བྱེད་འགོད་པ་དང༌། སྒྲུབ་བྱེད་དེའི་ཚེར་མ་ཕྱུང་ནས། སྒྲུབ་བྱེད་དེའི་ཚུལ་གསུམ་ལྟ་བུ་ཕྱི་རྒོལ་བ་དེའི་བློ་ཡུལ་དུ་ཤེས་སུ་འཇུག་པ་དང༌།
དེ་ལྟར་ཤེས་པ་དེ་ལ་སྒྲུབ་པའི་ངག་བཀོད་ནས། ཚུལ་གསུམ་དྲན་ལམ་དུ་འཕེན་པ་རྣམས་ནི་སྔ་རྒོལ་གྱི་བྱེད་པ་ཡིན་ལ། དེའི་ཚེ་གྲངས་ཅན་གྱིས་བློ་བདེ་སེམས་མེད་དུ་བསྒྲུབ་པ་ལ་དེ་ལྟར་བྱེད་ནུས་ན་སྔར་རྒོལ་སྐྱོན་མེད་དུ་འཇོག་དགོས་པ་ཡིན་ནའང་གྲངས་ཅན་ལ་དམ་བཅའ་འཇོག་ཙམ་ལས་གཞན་གྱི་ནུས་པ་མེད་པས་སྔར་རྒོལ་ཚར་བཅད་ཀྱི་གནས་སོ། ། དེའི་ཚེ་རྣམ་འགྲེལ་མཛད་པས་ཕྱིར་རྒོལ་དུ་ཞལ་གྱི་བཞེས་ནས། བློ་བདེ་ཆོས་ཅན། མྱོང་བྱ་མ་ཡིན་པར་ཐལ། བེམས་པོ་ཡིན་པའི་ཕྱིར། ཞེས་རྩ་བའི་ཐལ་བ་འཕངས་ན། དེས་འཕངས་པའི་བཟློག་དོན་གྱི་ཚུལ་གསུམ་གྲངས་ཅན་གྱི་བློ་ཡུལ་དུ་གཏན་ལ་ཕབ་ནས་དྲན་དུ་འཇུག་པའི་ཕྱིར། གང་སེམས་མེད་ཡིན་ན་མྱོང་བྱ་མ་ཡིན་པས་ཁྱབ།
དཔེར་ན་དེ་ཙམ་ལྔ་པོ་བཞིན། བློ་དང་བདེ་བ་ཡང་སེམས་མེད་དུ་གྲངས་ཅན་གྱིས་ཁས་བླངས་སོ་ཞེས་འཕངས་པ་དེའི་ཚེ་རྣམ་འགྲེལ་མཛད་པ་ནི་ཕྱིར་རྒོལ་སྐྱོན་མེད་དང༌། སྔར་རྒོལ་བ་ལས་རྒྱལ་བར་གྲུབ་པ་ཡིན་ཏེ། དེའི་ཚེ་ན་སྔར་རྒོལ་གྱིས་རང་གི་གྲུབ་མཐའ་དོར་ནས་ཕྱིར་རྒོལ་གྱི་གྲུབ་མཐའ་ལ་ཚད་མ་སྐྱེས་པའི་སྟོབས་ཀྱིས་ཞུགས་པའི་ཕྱིར། ཚད་མ་ཇི་ལྟར་སྐྱེས་ན། རྣམ་འགྲེལ་མཛད་པས་དེ་ལྟར་འཕངས་མ་ཐག་པ་དེ་ཆོས་ཅན། གཞན་དོན་རྗེས་དཔག་ཡིན་ཏེ། རྣམ་འགྲེལ་མཛད་པ་རང་གི་ཚད་མས་མཐོང་བའི་དེ་སྐབས་ཀྱི་ཚུལ་གསུམ་རྒོལ་བ་གྲངས་ཅན་གྱི་དྲན་ལམ་དུ་གསལ་བར་སྟོན་པའི་ངག་སྐྱོན་མེད་ཡིན་པའི་ཕྱིར། དེ་ལྟར་མི་འཕེན་ན་ཁྱེད་ཅག་ཀྱང༌། དོན་བཟློག་ན་ཚུལ་གསུམ་འཕེན་པའི་ཐལ་འགྱུར་ཟེར་བ་དེ།
གང་ཞིག་གང་དུ་གང་གིས་ཇི་ལྟར་འཕེན། དེ་གཞན་དོན་རྗེས་དཔག་ཏུ་གྲུབ་པ་ན། དེའི་མཚན་ཉིད་དེ་ལྟར་བཞག་པ་རྩ་བ་ནས་ཉམས་པ་དང༌། དེ་ལ་སྒྲུབ་ངག་གི་ཐ་སྙད་ཀྱང་གཞུང་ཉིད་དུ་ཐལ་བ་སྒྲུབ་པ། ཞེས་གསུངས་པ་དང༌། སྤྱིར་ཡང་གྲུབ་མཐའ་ལ་འདོར་ལེན་གྱི་རྩོད་པ་བྱེད་པའི་ཚེ། རྩོད་པའི་ཚུལ་སྔ་མ་ལྟར་ཡིན་པ་དང༌། ཁྱད་པར་དུ་ཕྱི་ནང་གི་རྟོག་གེ་པ་གཉིས་རྩོད་པའི་ཚེ། མུ་སྟེགས་པའི་གྲུབ་མཐའ་སྒྲུབ་བྱེད་དང་བཅས་པ་ནི་ཕྱོགས་སྔ་མ་དང༌། ཕྱོགས་གླང་ཡབ་སྲས་ཀྱིས་དེ་སུན་འབྱིན་པའི་རིགས་པ་རྗོད་བྱེད་ཀྱི་ངག་དང་བཅས་པ་རྣམས་ནི་ཕྱོགས་ཕྱི་མ་ཉིད་དུ་ཕལ་ཆེར་ངེས་པ་དང༌།
དེའི་ཚེ་ཕྱོགས་ཕྱི་མ་ཁས་ལེན་གྱི་རྒོལ་བ་ལ་ནས་ཕྱིར་རྒོལ་བར་འཇོག་པ་རྟོག་གེའི་བརྡ་ལས་བྱུང་བ་ཡིན་ནོ། ། དེའི་ཕྱིར་སྡེ་བདུན་འདིར་ནང་པས་ཕྱི་པའི་གྲུབ་མཐའ་སུན་འབྱིན་པ་ཤས་ཆེ་བའི་ཕྱིར་ན། སྒྲུབ་ངག་འགོད་པ་པོ་ནི་ཕྱོགས་གླང་རྗེས་འབྲང་དང་བཅས་པ་དག་སྟེ། ཕྱིར་རྒོལ་བས་སྔར་རྒོལ་གྱི་ངོར་བཀོད་པའོ། ། ཡང་རང་དོན་སྒྲུབ་ངག་གི་ཐ་སྙད་ཙམ་ཡང་མི་འདོད་ན། རང་དོན་སྐབས་ཀྱི་གཏན་ཚིགས་ཡང་དག་འདོད་པ་རྣམ་པར་ཁྱམས་ཏེ། རྟགས་ཡང་དག་ཞིག་ཡོད་ན་དེ་བརྗོད་བྱར་བྱས་པའི་རྟགས་ཚིག་སྐྱོན་མེད་ཞིག་མི་འདོད་པ་འགལ་བའི་ཕྱིར། མཚན་ཉིད་དེ་ལྟར་བཞག་པའི་རྣམ་བཅད་གསུམ་པོའི་འཆད་ཚུལ་ཡང་ཤིན་ཏུ་མི་འཐད་དེ། ཁྱེད་ཀྱིས་བཤད་མ་ཐག་པའི་རྣམ་བཅད་ཀྱི་བསལ་བྱ་གསུམ་པོ་དེ་ནི། རྟགས་ཡང་དག་གི་མཚན་ཉིད་ཀྱི་བསལ་བྱར་སོང་གི་སྒྲུབ་ངག་གི་མཚན་ཉིད་ཀྱི་བསལ་བྱར་མ་སོང་བའི་ཕྱིར་དང༌།
དེའི་མཚན་ཉིད་ཀྱི་བསལ་བྱ་འདིས་སེལ་དགོས་ན་དེའི་མཚན་ཉིད་དུ་ཚུལ་གསུམ་བཞག་པ་དེ་གོ་མ་ཆོད་པར་འགྱུར་ཏེ། རྟགས་ཡང་དག་གི་བསལ་བྱ་རིགས་མི་མཐུན་དང་ལོག་པར་རྟོག་པ་མཐའ་དག་སེལ་མ་ནུས་པའི་ཕྱིར། བྱེ་བྲག་ཏུ་རབ་གསལ་བྱེད་ཀྱི་རྣམ་བཅད་དེ་ལྟ་འཆད་པ་ནི། ཚིག་ཟུར་སྔ་མ་གཉིས་པོ་དང་འདྲ་བར་གཞུང་ན་མི་གསལ་ཞིང༌། ཕྱོགས་ཚིག་སྒྲུབ་ངག་གི་ཡན་ལག་ཡིན་པ་མཚན་ཉིད་འདིས་སེལ་མི་དགོས་ཏེ། ཕྱོགས་སྒྲུབ་བྱེད་ཡིན་པ་རྟགས་ཡང་དག་གི་མཚན་ཉིད་དུ་གང་བཞག་པ་དེས་བསལ་ཟིན་པའི་ཕྱིར། འོ་ན་རྟོག་གེ་སྔ་རབས་པ་འཕགས་པ་ཐོག་མེད་སོགས་ཀྱིས་ཕྱོགས་ཚིག་སྒྲུབ་ངག་གི་ཡན་ལག་ཏུ་བཤད་པ་དེ་འདིར་འགོག་དགོས་ན། མཚན་ཉིད་ཀྱི་ཟུར་གང་གིས་སེལ་བ་བྱེད་ཅེ་ན། རང་གིས་མཐོང་བའི་དོན་ཞེས་པ་ཉིད་ཀྱིས་སེལ་ནུས་ཏེ། གཞན་དུ་ན་དོན་དེ་ནི་ཚུལ་གསུམ་པོ་ཁོ་ན་ངེས་པའི་ཕྱིར་དང༌།
རབ་གསལ་ཞེས་པ་ཡང་ཚུལ་གསུམ་པོ་དེ་ཉིད་བློ་ཡུལ་དུ་གསལ་བ་ལ་འཆད་ཀྱི། བསྒྲུབ་བྱ་བློ་ཡུལ་དུ་མི་སྟོན་པ་ལ་མ་འབྲེལ་བའི་ཕྱིར་དང༌། ཡན་ལག་གཉིས་ལྡན་ཞེས་པ་ཡང་གཞུང་གི་ཐ་སྙད་ལ་མེད་ཅིང༌། ཕྱོགས་ཁྱབ་རྐྱང་པ་བརྗོད་པའི་ངག་ལ་ཟུར་ཟ་བ་ཡིན་མོད་ཀྱང༌། དེས་དེ་སེལ་བར་ནུས་པ་མ་ཡིན་ཏེ། སྐབས་སུ་མ་བབ་པའི་རྒོལ་བ་ལ་ནི་སྒྲུབ་ངག་གི་ཡན་ལག་གཅིག་ཀྱང་མི་འགོད་ལ། དེ་བབ་པ་ལ་ནི་ཡན་ལག་གཅིག་བརྗོད་པས་ཕྱོགས་ཁྱབ་གཉིས་ཀ་དྲན་ལམ་དུ་འཕེན་ནུས་པའི་ཕྱིར། རྟགས་ཡང་དག་གི་མཚན་ཉིད་ཡན་ལག་གསུམ་ལྡན་དུ་འཆད་པ་དེའི་ཚེ་དེ་སྟོན་པའི་སྒྲུབ་པའི་ངག་ལ་ཡང་ཡན་ལག་གསུམ་ལྡན་དུ་བཤད་ན་ཐ་སྙད་གཞུང་འགྲེལ་དང་མཐུན་ནོ། ། གལ་ཏེ་ཕྱོགས་སྒྲུབ་བྱེད་དུ་འདོད་པ་ཚུལ་གསུམ་ཤེས་པས་ཁེགས་མོད། ཕྱོགས་ཚིག་སྒྲུབ་བྱེད་དུ་འདོད་པ་ནི་རིགས་པ་གཞན་གྱིས་འགེག་དགོས་སོ་ཞེ་ན།
དོན་གྱིས་དོན་རྟོགས་ཞེས་སོགས་གཞུང་འདི་ཡི་དགོངས་དོན་ནི། བྱེ་བྲག་པས་སྒྲ་ནི་མི་རྟག་སྟེ་བྱས་པའི་ཕྱིར། བུམ་པ་བཞིན་ཞེས་སོགས་ནས་དེའི་ཕྱིར་ན་སྒྲ་མི་རྟག་ཞེས་སྒྲུབ་ངག་གི་འགོད་ཚུལ་དེ་ལྟར་བྱས་པ་ལ། དམ་བཅའ་དང༌། ཉེར་སྦྱོར། འཇུག་བསྡུད་གསུམ་པོ་ལྷག་པ་དང༌། ཁྱབ་འབྲེལ་བརྗོད་པ་མ་ཚང་བའི་སྐྱོན་བརྗོད་པར་བཞེད་ནས། སྒྲུབ་ངག་ཡང་དག་དུ་འགྱུར་བ་ལ་ཚུལ་གསུམ་རྒོལ་བའི་བློ་ཡུལ་དུ་སྟོན་དགོས། ཕྱོགས་དངོས་སུ་མ་བརྗོད་ཀྱང་ཚུལ་གསུམ་དྲན་ལམ་དུ་འཕངས་པ་ཙམ་གྱིས་ཕྱོགས་རྟོགས་པའི་ངེས་ཤེས་འདྲེན་ནུས་སོ་ཞེས་སྟོན་པ་ནི། དོན་གྱིས་སོགས་ནས་མ་ཚང་ཡིན་པར་བརྗོད་ཀྱི་བར་གསུངས་སོ། །
འདི་ཡང་ཕྱི་ནང་གི་རྟོག་གེ་སྔ་རབས་པ་རྣམས་ཀྱིས་སྒྲུབ་ངག་གི་འགོད་ཚུལ་ཐམས་ཅད་ལ་ཕྱོགས་དངོས་སུ་བརྗོད་དགོས་ཟེར་བ་དེ་བཀག་པ་ཡིན་ཏེ། གལ་ཏེ་ཡུལ་བསྟན་མེད་པར་ནི་ཞེས་སོགས་ལས་ཤེས་སོ། ། དེ་ལས་གཞན་དུ་ཕྱོགས་ཚིག་དེ་ཁོ་རང་གི་བསྟན་བྱའི་དོན་གང་ཡིན་པ་དེ་སྒྲུབ་པ་ལ་སྒྲུབ་བྱེད་ཡང་དག་ཏུ་འགྱུར་མི་སྲིད་པ་ནི་མ་ཡིན་ཏེ། སྤྱད་པ་ལས་བདེ་བ་འབྱུང་བར་སངས་རྒྱས་ཀྱི་གསུངས་པ་དེ། སྦྱིན་སོགས་སྤྱད་པ་ལས་བདེ་བ་འབྱུང་བའི་སྒྲུབ་བྱེད་ཡང་དག་ཏུ་འགྱུར་སྲིད་པས་སོ། ། འདི་ཡང་སྲིད་མཐའ་མ་བཀག་པ་ཙམ་ལ་བསམ་པ་མ་ཡིན་ཏེ། སངས་རྒྱས་ཀྱི་གསུང་རབ་ལས་འབྱུང་བའི་ཤིན་ཏུ་ཀློག་གྱུར་གྱི་དོན་ཇི་སྙེད་པ་ཐོས་བསམ་གྱིས་གཏན་ལ་འབེབས་པའི་ཚེ་དཔྱད་པ་གསུམ་གྱིས་དག་པའི་ལུང་གང་ཡིན་པ་དེ་རང་གི་བསྟན་བྱའི་དོན་དེ་ཉིད་བསྒྲུབ་པ་ལ་གཏན་ཚིག་ཡང་དག་ཏུ་ངེས་པར་ཁས་ལེན་དགོས་པའི་ཕྱིར། ཇི་སྐད་དུ། སྤྱི་ལས་འདི་ཡུལ་ལྐོག་གྱུར་ན། ། གོ་སྐབས་མེད་པའི་ཕྱིར་བློ་ནི། །
ཞེས་སོགས་དང༌། གནས་གསུམ་པར་ནི་འཕོ་བ་ན། ། ཞེས་སོ། ། དེའི་ཚེ་ཡང་སྒྲུབ་ངག་གིས་ཚུལ་གསུམ་པོ་ཉིད་བརྗོད་པ་ཡིན་གྱི་དམ་བཅའ་དང་འཇུག་བསྡུད་སྦྱོར་དགོས་པ་ནི་མ་ཡིན་ཏེ། འདི་ལྟར་དེ་ལས་དེ་འབྱུང་བར་སངས་རྒྱས་ཀྱིས་གསུངས་ན་དེ་ལྟར་འབྱུང་བས་ཁྱབ། དཔེར་ན་དངོས་སྟོབས་ཡུལ་ལ་དཔྱོད་པའི་ཚེ་བཞིན། སྦྱིན་སོགས་སྤྱད་པ་ལས་དེ་འབྱུང་བར་ཡང་དེས་གསུངས་སོ་ཞེས་པ་ཙམ་ཞིག་ལས་ལྷག་པ་འགོད་མི་དགོས་པའོ། ། སྤྱིར་ཡབ་སྲས་ཀྱི་གཞུང་འདི་ལས་གཞན་པའི་ཤིང་རྟའི་སྲོལ་འབྱེད་ཀུན་གྱིས་ནི་གཞལ་བྱའི་གནས་གསུམ་ཀ་ལ་སངས་རྒྱས་ཀྱི་གསུང་ཚད་མ་ཙམ་དུ་མ་ཟད་སྒྲུབ་བྱེད་དུ་ཡང་འགྱུར་བ་ཉིད་དུ་གསུངས་ཏེ། གཟུགས་མིག་ཤེས་ཀྱི་གཟུང་བྱ་དང་ས་ཡི་མཚན་ཉིད་སྲ་བ་ལ་སོགས་པར་ཆོས་མངོན་པ་ལས་གསུངས་པའི་རྟགས་ཀྱིས་དེ་དག་དེར་ངེས་ཤེས་བསྐྱེད་དགོས་པ་སོགས་གྲངས་ལས་འདས་པ་ཡིན་ནོ། ། འདི་ལྟ་བུའི་རྣམ་དབྱེ་མ་ཕྱེ་ན་གཞུང་འདིར།
གལ་ཏེ་བསྟན་བཅོས་ཁས་བླངས་ཕྱིར། ། ཞེས་སོགས་ཀྱི་ཕྱོགས་སྔ་ཕྱི་ཇི་ལྟར་ཡིན་པའི་ཚུལ་དཔྱིས་ཕྱིན་པར་མི་ཤེས་ཏེ། རྣམ་འགྲེལ་མཛད་པའི་རྗེས་སུ་འཇུག་པར་ཁས་འཆེ་བའི་རྟོག་གེ་ཕྱི་རབས་པ་དག་ནི་འདི་སྐད་དུ། རྒོལ་བ་དཔྱོད་ལྡན་ཞིག་གིས་སྒྲ་རྟག་སྟོན་གྱི་བསྟན་འཆོས་ལུང་ཚད་མར་ཡང་ཁས་བླངས། སྐབས་སུ་བབ་པའི་ཕྱིར་རྒོལ་བ་ཞིག་གི་ངོར་བྱས་པའི་རྟགས་ཀྱིས་སྒྲ་མི་རྟག་པར་བསྒྲུབ་པའི་ཚུལ་གསུམ་ཚད་མས་ཤེས་ནས་བཀོད་པ་དེའི་ཚེ་སྒྲུབ་བྱ་དང་གཏན་ཚིགས་གཉིས་ཀ་སྐྱོན་ཡིན་པར་ཁས་ལེན་པ་ལ་ཐེ་ཚོམ་མ་མཆིས་པའི་ཕྱིར། འོ་ན་སྐབས་དེར་དེ་ལྟ་བུའི་སྐྱོན་དེ་མི་འཇུག་པ་ཅི་ཞེ་ན། སྔར་རྒོལ་བས་སྐྱོན་དེ་འཇུག་པ་མ་ཡིན་ཏེ། དེ་སྐབས་ཀྱི་ཚུལ་གསུམ་ཚང་བའི་ཕྱིར་དང༌། སྒྲ་རྟག་སྟོན་གྱི་ལུང་ཚད་མར་ཁས་བླངས་པས་སྒྲ་མི་རྟག་པར་དམ་བཅས་པའི་དོན་ལ་མི་གནོད་དེ། དངོས་སྟོབས་ཡུལ་ལ་དཔྱོད་པའི་ཚེ་ལུང་གནོད་སྒྲུབ་ཏུ་མི་འཇུག་པའི་ཕྱིར་ཞེས་པས་ལན་ཐེབས་ལ།
དེ་དང་འདྲ་བར་སྒྲ་མི་རྟག་པའི་ལུང་ཚད་མར་ཁས་བླངས་ནས་སྒྲ་རྟག་སྒྲུབ་ལ་འགལ་བའི་གཏན་ཚིགས་བཀོད་པའི་ཚེ་ནའང་རྟགས་དེ་ལ་གསུམ་མ་ཚང་བས་སྐྱོན་ཅན་ཡིན་མོད་ལུང་ཁས་བླངས་པའི་ཆ་ནས་བསྒྲུབ་བྱ་སྐྱོན་ཅན་དུ་འགྱུར་བ་མ་ཡིན་ཏེ། སྔ་མ་དེ་ཉིད་ཀྱི་ཕྱིར་དང༌། སྐབས་དེར་སྒྲ་མི་རྟག་པ་ལ་དཔག་འདོད་མེད་པའི་ཕྱིར་ཞེས་འཆད་དགོས་པའོ། ། དེས་ན་ལུགས་འདིར་གཞལ་བྱ་མངོན་ལྐོག་གཉིས་ལ་ལུང་སྒྲུབ་བྱེད་དུ་མི་འདྲེན་པར་མ་ཟད་ལུང་དང་འགལ་བ་གནོད་བྱེད་དུ་བརྗོད་པར་བྱ་བ་མ་ཡིན་པའི་ཚུལ་འདི་མཐའ་ཆོད་པ་ཉིད་དུ་བསླབ་པར་བྱའོ། ། ཡང་འདི་སྐད་དུ། ངོ་བོའི་དོན་སོགས་ཆོས་ལྔ་ཚང་བ་དེ་གཞན་དོན་བསྒྲུབ་བྱ་ཡང་དག་གི་མཚན་ཉིད་དུ་བཞག་ནས། རང་དོན་སྐབས་ཀྱི་སྒྲུབ་བྱ་ཡང་དག་ལ་མཚན་ཉིད་དེ་མ་ཚང་བ་དང༌། སྒྲ་རྟག་པ་ལྟ་བུ་རྟགས་ཀྱིས་བསྒྲུབ་མི་ནུས་པ་རྣམས་བསྒྲུབ་བྱ་ཡང་དག་ཏུ་འགྱུར་བ་མི་སྲིད་དོ་ཞེས་ཟེར་བ་ནི། རང་དོན་སྐབས་ཀྱི་བསྒྲུབ་བྱ་ཡང་དག་ལ་གཞུང་ནས་བཤད་པའི་བསྒྲུབ་བྱའི་མཚན་ཉིད་མི་ཚང་ན། དེའི་སྐབས་ཀྱི་གཏན་ཚིགས་ལ་གཞུང་ནས་བཤད་པའི་རྟགས་ཀྱི་མཚན་ཉིད་མི་ཚང་བར་འགྱུར་ཏེ།
གཞུང་ལས་ནི་དེ་གཉིས་ཀ་ལ་རང་གཞན་གྱི་སྐབས་སོ་སོར་ཕྱེ་བ་མེད་པའི་ཕྱིར་དང༌། རྟགས་ཀྱིས་བསྒྲུབ་མི་ནུས་པས་བསྒྲུབ་བྱར་མི་འགྱུར་ན། འདོད་པ་ཤེས་པའི་ཚིག་གི་ཡོངས་གཅོད་དང་འགལ་ཏེ། ཚིག་དེས་ནི་སྒྲུབ་བྱེད་དུ་བཀོད་བཞིན་པ་མ་ཡིན་པའི་དཔག་འདོད་ཀྱི་ཡུལ་དུ་བྱས་པ་ལ་བསྒྲུབ་བྱས་ཁྱབ་པར་བཤད་པའི་ཕྱིར་དང༌། མིག་སོགས་བདག་དོན་བྱེད་པ་དེ་བསྒྲུབ་བྱ་ཉིད་དུ་བཤད་པའི་ཕྱིར་དང༌། རྟགས་ཀྱིས་བསྒྲུབ་མི་ནུས་པ་བསྒྲུབ་བྱའི་སྐྱོན་དུ་འདོད་པ་ནི། རྟགས་སྐྱོན་དང་ཕྱོགས་སྐྱོན་གྱི་རྣམ་དབྱེ་མ་ཕྱེད་པས་ནོངས་པའི་ཕྱིར་དང༌། ནོངས་པ་དེ་ནི། ཀུན་ཏུ་རྒོལ་བ་བདག་ཉིད་ཀྱི་ཞེས་སོགས་ཀྱི་གཞུང་འཆད་པ་པོ་དང་ཊཱི་ཀ་བྱེད་པ་ཐམས་ཅད་ལ་སྣང་བས་བག་ཡོད་པ་བྱོས་ཞིག དེའི་ཤེས་བྱེད་ཀྱང་འབྲེལ་མེད་ཀྱི་ཆོས་ཅན་ལ་གནོད་པས་སྐབས་ཀྱི་བསྒྲུབ་བྱ་ལ་གནོད་པ་དང༌།
དེ་ལྟར་དོགས་པ་གཉིས་ཀ་བསྒྲུབ་བྱའི་མཚན་ཉིད་ཀྱི་ཟུར་ལྔ་པོ་གང་རུང་གིས་སེལ་མི་ནུས་པར་རང་རྟེན་ལའོ་ཞེས་སྨོས་པས་སེལ་དགོས་ན། སེལ་བྱེད་ཐུག་མེད་དུ་ཐལ་བ་དང་མཚན་ཉིད་སྐྱོན་ཅན་དུ་ཐལ་བར་འགྱུར་རོ། ། གལ་ཏེ་རྟགས་ཀྱིས་བསྒྲུབ་མི་ནུས་པ་བསྒྲུབ་བྱའི་སྐྱོན་མ་ཡིན་ན་བསྒྲུབ་བྱ་སྒྲུབ་མི་ནུས་པ་རྟགས་ཀྱི་སྐྱོན་མ་ཡིན་པར་མཚུངས་སོ་ཞེ་ན། མི་མཚུངས་ཏེ། ཇི་སྐད་དུ། གལ་ཏེ་ཆོས་ཅན་བསྒྲུབ་བྱར་བྱས། ། དེས་ལས་ཅིར་འགྱུར་དེ་མི་ནུས། ། ཅི་ཕྱིར་རྟགས་རྗེས་འགྲོ་མེད་ཕྱིར། ། འདི་དེ་དག་གི་སྐྱོན་མིན་ནམ། ། ཕྱོགས་སྐྱོན་འདོད་མིན་ཞེས་གསལ་བར་གསུངས་པས་སོ། །
གལ་ཏེ་འོ་ན་སྒྲུབ་བྱེད་དུ་བཀོད་བཞིན་པའི་དཔེ་རྟགས་མ་གྲུབ་པ་དེ་རྟགས་དཔེའི་སྐྱོན་མ་ཡིན་པའི་དོགས་པ་ནི་གང་དུ་ཡང་མི་འབྱུང་ལ། དེ་བསྒྲུབ་བྱ་ཡིན་པ་ནི་ཁོ་ན་བ་ཞེས་པའི་ཚིགས་གིས་སེལ་དགོས་པའི་ཕྱིར། རྟགས་ཕྱོགས་གཉིས་ཀའི་སྐྱོན་དུ་འཆད་དགོས་པ་མ་ཡིན་ནམ་ཞེ་ན། དེ་འདྲ་དེ་རྟགས་སྐྱོན་ཡིན་པར་ནི་མཐའ་ཅིག་ཏུ་འཆད་དགོས་ལ། དེ་འདྲ་དེ་གང་ལ་སྒྲུབ་བྱེད་དུ་བཀོད་པའི་ཕྱོགས་དེར་ནི་མ་བཟུང་བའི་ཕྱིར་ན། དེ་སྐོར་གྱི་ཕྱོགས་སྐྱོན་དུ་འཇོག་པ་མ་ཡིན་ནོ། ། དེ་སྐོར་གྱི་ཕྱོགས་སྐྱོན་དུ་ཡང་མཚུངས་ཏེ། དེ་སྐོར་གྱི་ཕྱོགས་ཡང་དག་གིས་མཚན་ཉིད་ཀྱི་བསལ་བྱ་ཡིན་པའི་ཕྱིར་ཞེ་ན། དེ་སྐབས་ཀྱི་ཁོ་ན་བ་ཞེས་པའི་ཚིགས་གིས་དཔེ་རྟགས་མ་གྲུབ་བསྒྲུབ་བྱ་ཡིན་པ་སེལ་གྱི། དཔེ་རྟགས་རང་ལྡོག་ནས་སེལ་བ་མ་ཡིན་ཏེ།
གཞན་དུ་ན་ཚིག་དེ་རྟགས་སྐྱོན་སེལ་བྱེད་དུ་ཐལ་བས་སོ། ། ཡང་ཚད་མའི་བསལ་བ་རྒྱས་བཤད་ཀྱི་སྐབས་སུ་སྒྲ་མི་རྟག་པ་སོགས་སེལ་བྱེད་དང༌། སྒྲ་རྟག་པ་སོགས་བསལ་བྱ་དང༌། སྒྲ་མི་རྟག་པ་སོགས་སུ་ཚད་མས་གྲུབ་པས་ན་བསལ་བྱ་བཞི་པོ་དེ་སེལ་ནུས་པ་ཡིན་ནོ། ། དེའི་ཚེ་ན་ཡུལ་གྱིས་ལོགས་ཕྱོགས་བསལ་བ་ན་དེའི་ཡུལ་ཅན་མངོན་རྗེས་སོགས་ཀྱིས་བསལ་བར་མིང་བཏགས་པ་ཡིན་ཏེ། ཇི་སྐད་དུ། མངོན་སུམ་སོགས་ཀྱིས་གཞལ་བྱ་ལའང༌། ། འཇལ་བྱེད་སྒྲས་སྒྲོ་བཏགས་ནས་བརྗོད། ། ཅེས་གསུངས་པའི་ཕྱིར་ཞེས་མཐུན་པར་སྨྲའོ། ། གཞུང་འདི་ཡི་དོན་ནི།
ཚད་མ་མངོན་རྗེས་གང་རུང་གིས་རང་གི་གཞལ་བྱའི་ལོག་ཕྱོགས་བསལ་བ་ལ། ཡུལ་གྱིས་ཡུལ་ཅན་བསལ་བའི་མིང་བཏགས་པ་ཡིན་གྱི། ཚད་མ་རྣམས་རང་རང་གི་གཞལ་བྱའི་ལོགས་ཕྱོགས་ལ་སེལ་བྱེད་དང་གནོད་བྱེད་བཏགས་པ་བར་བཤད་ན་རྣམ་པར་འཁྱམས་ཏེ། ལོག་ཕྱོགས་ལ་གནོད་བྱེད་དངོས་མ་ཡིན་ན་གཞལ་བྱ་ལ་འགྲུབ་བྱེད་མཚན་ཉིད་པར་མ་ཡིན་པར་ཐལ་བ་དང༌། ཕན་ཚུན་སྤངས་པའི་འགལ་བ་ནི་དེ་སྤངས་པའི་འགལ་ཟླ་ལ་གནོད་བྱེད་དངོས་མ་ཡིན་ཏེ། ཡིན་ན་སྒྲ་མི་རྟག་པ་ཡིན་པས་སྒྲ་རྟག་པ་ཡིན་པ་སེལ་ནུས་པ་དང༌། སྒྲ་རྟག་པ་མ་ཡིན་པར་སྒྲུབ་པའི་གཏན་ཚིག་ཡང་དག་ཏུ་འགྱུར་རོ། ། དེའི་ཕྱིར་ཕན་ཚུན་སྤངས་པའི་དངོས་འགལ་ལ་འགལ་དམིགས་ཀྱི་གཏན་ཚིགས་སྦྱོར་བར་མི་བཞེད་དོ། ། གལ་ཏེ་ཡུལ་གཞལ་བྱས་ལོག་ཕྱོགས་ཀྱི་ཡུལ་ཅན་མི་སེལ་ན། བྱས་པའི་རྟགས་ཀྱིས་སྒྲ་རྟག་པ་སེལ་ནུས་པ་ཅི་ཞེ་ན།
རྗེས་དཔག་གིས་ནི་བསལ་བ་ལ། ། གཏན་ཚིགས་ཀྱིས་ནི་བསལ་བར་བཏགས། ། ཞེས་བྱ་སྟེ། ཇི་སྲིད་རྟགས་དེ་ལ་བརྟེན་པའི་རྗེས་དཔག་མ་སྐྱེས་པ་དེ་སྲིད་དུ་གཞལ་བྱ་དེ་དག་གིས་རང་གི་ལོགས་ཕྱོགས་སེལ་བར་མི་ནུས་སོ། ། གཞན་དུ་ན་སྒྲ་མི་རྟག་ཞེས་པའི་ཚིག་གིས་སྒྲ་རྟག་པ་འགོག་ནུས་པར་འགྱུར་རོ། ། ཡང་འདི་སྐད་དུ། ཚད་མ་གྲུབ་པའི་ལེའུས་ལེགས་པར་བཤད་པའི་གྲུབ་དོན་ནི་ཐར་པ་དང་ཐམས་ཅད་མཁྱེན་པ་དངོས་པོ་སྟོབས་ཞུགས་ཀྱི་རིགས་པས་བསྒྲུབས་ཤིང་གྲུབ་པས་ན། ཤིང་རྟའི་སྲོལ་གཞན་ལས་ཁྱད་པར་དུ་འཕགས་པ་ཡིན་ཏེ། སྲོལ་འབྱེད་གཞན་གྱི་ལྟར་ན་ནི་ལུང་ལ་མ་ལྟོས་པར་དེ་དག་འགྲུབ་བྱེད་ཀྱི་ཐབས་མི་རྙེད་པའི་ཕྱིར་ཞེས་གསུང་ངོ༌། ། དེ་ལྟར་སྒྲུབ་བྱེད་ཀྱི་དངོས་པོ་སྟོབས་ཞུགས་ཀྱི་རིགས་པ་དེ་གང་ཡིན་ཞེས་དྲིས་པ་ན།
ཚད་མ་མདོ་ཡི་མཆོད་བརྗོད་ཀྱི་གཞུང་ལུགས་འབྱུང་གི་ཚུལ་དུ་བཤད་པ་རྣམས་ཀྱིས་ནི། མཐར་ཐུག་གི་ཚད་མ་ལ་རྒྱུ་མེད་ཀྱི་ལོག་པར་རྟོག་པ་སེལ་ལ། ལུགས་བཟློག་གི་ཚུལ་དུ་བཤད་པའི་གཞུང་རྣམས་ཀྱིས་ནི། དེ་འདྲ་དེ་ལ་ཤེས་བྱེད་ཀྱི་རྟགས་དང་རྗེས་དཔག་མེད་པའི་ལོག་པར་རྟོག་པ་བསལ་བས་ན། སྒྲུབ་བྱེད་ཐུགས་རྗེ་ནས། གང་ཕྱིར་དེས་ན་ཚད་མ་ཉིད། ། ཅེས་པ་ལ་མཐར་ཐུག་པའི་བར་གྱི་གཞུང་ཐམས་ཅད་ནི། རྣམ་འགྲེལ་མཛད་པ་རང་ལུགས་ཀྱི་རིགས་པའི་ལམ་ནས་དྲངས་པའོ་ཞེས་འཆད་དོ། ། དེ་ཙམ་ཞིག་ནི་གཞུང་ལུགས་པ་གཞན་ཐམས་ཅད་ལ་སྣང་སྟེ། རྒྱུ་ཀུན་འབྱུང་སྔོན་དུ་སོང་བ་མེད་པར་འབྲས་བུ་སྡུག་བསྔལ་མི་འབྱུང་བའི་འབྲེལ་པ་དང༌།
དོན་དམ་པའི་འགོག་བདེན་གང་ཡིན་ལ་རང་གི་བྲལ་རྒྱུ་ལམ་གྱི་བདེན་པ་ཞིག་སྔོན་དུ་འགྲོ་དགོས་པ་ནི། གྲུབ་མཐའ་བཞི་ཀའི་གཞུང་ལས་འབྱུང་བ་དང༌། རྗེས་ཐོབ་ལུས་ངག་གི་སྤྱོད་པ་ཁྱད་པར་ཅན་ལས་ནང་གི་མཁྱེན་བརྩེ་དཔོག་པ་ནི་འཇིག་རྟེན་པ་དག་གི་གཞུང་ལུགས་ལ་ཡང་ཡོད་པའི་ཕྱིར། དེས་ན་གཞུང་ལུགས་གཞན་ལས་དེ་ལྟར་བཤད་པ་དང༌། ཚད་མ་གྲུབ་པའི་ལེའུ་བཤད་པའི་ཐམས་ཅད་མཁྱེན་པ་སྒྲུབ་བྱེད་ཀྱི་རིགས་པ་དེ་ཐམས་ཅད་ཀྱང་མཐར་ཐུག་ལུང་ལ་རག་ལས་པ་ཁོ་ན་སྟེ། ལུང་ལ་མ་བརྟེན་པར་གཏན་ཚིགས་དེ་དག་གི་ཚུལ་གསུམ་མི་འགྲུབ་པའི་ཕྱིར། བྱས་པའི་རྟགས་ཀྱིས་སྒྲ་མི་རྟག་པར་བསྒྲུབ་ནུས་པ་ལྟ་བུ་དང་འདྲ་བ་མ་ཡིན་ཏེ། དེ་སྐད་དུ་ཡང༌། ཐབས་བྱུང་དེ་རྒྱུ་ལྐོག་གྱུར་པ། ། དེ་འཆད་པ་ནི་དཀའ་བ་ཡིན། །
ལུང་དང་རིགས་པས་རྣམ་དཔྱོད་པ། ། ཞེས་གསུངས་སོ། ། བྱེ་བྲག་ཏུ་དེ་འདྲ་དེ་དངོས་པོ་སྟོབས་ཞུགས་ཀྱི་རིགས་པས་བསྒྲུབ་ནུས་པ་རྣམ་འགྲེལ་མཛད་པའི་ལེགས་བཤད་མ་ཡིན་ཏེ། དངོས་པོ་སྟོབས་ཞུགས་ཀྱི་རིགས་པས་གྲུབ་ན་ཤིན་ཏུ་ལྐོག་གྱུར་མ་ཡིན་དགོས་ལ། ཤིན་ཏུ་ལྐོག་གྱུར་ཡིན་ན་སྒྲུབ་བྱེད་ལུང་ལ་མི་ལྟོས་པར་འགལ་ཏེ། གནས་གསུམ་པར་ནི་འཕོ་བ་ན། ། སོགས་དང༌། སྤྱི་ལས་འདི་ཡུལ་ལྐོག་གྱུར་ནའང༌། ། གོ་སྐབས་མེད་པའི་ཕྱིར་བློ་ནི། ། ཞེས་སོ། །
གལ་ཏེ་ཐར་པ་དང་ཐམས་ཅད་མཁྱེན་པ་ཤིན་ཏུ་ལྐོག་གྱུར་མ་ཡིན་པར་ཁས་ལེན་ན། ཤིན་ཏུ་ལྐོག་གྱུར་གྱི་མཚན་གཞི་འཛིན་རྒྱུ་ཡོད་ན་གང་ཡིན། ལ་ལ་ན་རེ་སུམ་བཅུ་རྩ་གསུམ་པའི་ལྷའི་ཚེ་ཚད་ལྟ་བུའོ་ཞེ་ན། ཚུ་རོལ་མཐོང་བའི་མངོན་སུམ་ཚད་མས་གྲུབ་པ་ནི་ཤིན་ཏུ་ལྐོག་གྱུར་དུ་མི་རུང་ངོ༌། ། མི་ལ་ལྟོས་ནས་སོ་ཞེ་ན། ལྟོས་བཞག་གིས་གོ་ཆོད་ན་སྔ་མ་ལ་ཡང་མཚུངས་མོད། སྤྱིར་གཞལ་བྱའི་གནས་གསུམ་གྱི་འཇོག་མཚམས་ནི་ལྟོས་ནས་བཞག་པ་མ་ཡིན་ནོ། ། གལ་ཏེ་འཇོག་མཚམས་སོ་སོ་བ་གང་གིས་དེར་འཇོག་ཅེ་ན། ཚུལ་རོལ་མཐོང་བའི་གང་ཟག་སུ་ཡིན་ཀྱང་གཅིག་གིས་མངོན་སུམ་ཚད་མས་གྲུབ་ན། སྤྱིར་གཞལ་བྱ་མངོན་དུ་གྱུར་པ་ཁོ་ན་དང༌།
སྐྱེ་འཕགས་གང་ཡིན་ཀྱང་རུང་ལུང་དཔྱད་པ་གསུམ་གྱིས་རྣམ་པར་དག་ནས་ཁས་ལེན་པ་ལ་མ་ལྟོས་པར་དངོས་པོ་སྟོབས་ཞུགས་ཀྱི་རིགས་པ་ཁོ་ན་ལ་བརྟེན་ནས་འབེབས་ནུས་པ་ལྟ་བ་བཀར་རྟགས་ཀྱི་ཕྱག་རྒྱ་བཞི་ལྟ་བུ་དང༌། སོ་སོ་སྐྱེ་བོས་མ་ཡིན་པར་སློབ་པ་འཕགས་པའི་མཉམ་གཞག་ཡེ་ཤེས་ཀྱི་ཉམས་སུ་མྱོང་བ་ཆོས་དབྱིངས་ཡེ་ཤེས་ལྟ་བུ་ནི་རང་བཞིན་ལྐོག་གྱུར་དང༌། སངས་རྒྱས་ཁོ་ནའི་མངོན་སུམ་གྱི་སྤྱོད་དུ་གྱུར་པ་ནི་ཤིན་ཏུ་ལྐོག་ཏུ་གྱུར་པའི་མཚན་གཞི་དང་གོ་དོན་ནོ། ། དེ་རེ་རེ་ལའང་གསུམ་གསུམ་དབྱེ་བར་བྱ་སྟེ། གང་ཞེ་ན། མངོན་གྱུར་ཉིད་ལས་ཕྱེ་བའི་མངོན་ལྐོག་ཤིན་གསུམ་དང༌། རང་བཞིན་ལྐོག་གྱུར་ཉིད་ལས་ཕྱེ་བའི་དེ་གསུམ་དང༌། ཤིན་ལྐོག་ཁོ་ན་ལས་ཕྱེ་བའི་དེ་གསུམ་མོ། ། སོ་སོའི་དངོས་འཛིན་ནི། ཚུ་རོལ་མཐོང་བའི་མངོན་སུམ་ཉིད་ཀྱིས་མཐོང་བའི་གཟུགས་སྒྲ་སོགས་དང༌།
ཚུར་མཐོང་ཁ་ཅིག་ལ་ལྐོག་ཏུ་གྱུར་པ་ལ་མེའི་ཚོགས་དོན་ལྟ་བུ་དང༌། ཚུར་མཐོང་མི་ལྟ་བུས་ཤེས་པ་ལུང་ཁོ་ན་ལ་རག་ལས་པ་ལྷ་ཡི་ཚེ་ཚད་ལྟ་བུ་སྟེ། འདི་གསུམ་གང་རུང་ལ་མངོན་གྱུར་གྱིས་ཁྱབ་པ་ཡིན་ཏེ་དེ་དག་གང་ཡིན་ཡང་ཚུ་རོལ་མཐོང་བའི་མངོན་སུམ་གཅིག་གིས་མི་རྟོགས་པ་མི་སྲིད་པའི་ཕྱིར། བར་པ་གསུམ་པོའི་མཚན་གཞི་ནི། གང་ཟག་གི་བདག་མེད་ལྟ་བུ་འཕགས་པ་ཐམས་ཅད་ཀྱིས་མངོན་སུམ་དུ་གཟིགས་པ་དང༌། གཟུང་བ་ཆོས་ཀྱི་བདག་མེད་ལྟ་བུ་འཕགས་པའི་གང་ཟག་ཁ་ཅིག་ལ་མངོན་སུམ་གྱིས་མི་རྟོགས་ཀྱང་རིགས་པས་གཏན་ལ་ཕེབས་ནུས་པ་དང༌། ཉན་རང་འཕགས་པས་རྟོགས་དཀའ་བ་འཛིན་པ་ཆོས་ཀྱི་བདག་མེད་ལྟ་བུའོ། ། ཕྱི་མ་གསུམ་གྱི་མཚན་གཞི་ནི། སངས་རྒྱས་ཀྱི་ལོངས་སྤྱོད་རྫོགས་པའི་སྐུ་དང་རྟོགས་པ་ཡེ་ཤེས་ཆོས་ཀྱི་སྐུ་དང་ངོ་བོ་ཉིད་ཀྱི་སྐུ་ལྟ་བུའོ། ། དེ་ལ་མངོན་གྱུར་ལས་ཕྱེ་བ་གསུམ་ནི་མངོན་གྱུར་ཁོ་ནར་ངེས་ཏེ།
ཚུ་རོལ་མཐོང་བའི་མངོན་སུམ་ཅིག་གིས་མི་རྟོགས་མི་སྲིད་པའི་ཕྱིར། རང་བཞིན་ལྐོག་གྱུར་ལས་ཕྱེ་བ་གསུམ་ནི་ལྐོག་གྱུར་ཁོ་ནར་ངེས་ཏེ་ཚུ་རོལ་མཐོང་བའི་མངོན་སུམ་གྱི་ཡུལ་དུ་མ་གྲུབ་ཅིང་ལུང་ལ་མ་ལྟོས་པར་ཡང་རིགས་པས་གཏན་ལ་འབེབས་ནུས་པའི་ཕྱིར། དེ་ཇི་ལྟར་ཞེ་ན། ཚུ་རོལ་མཐོང་བས་ཀྱང་བདག་ཕུང་གཅིག་དང་ཐ་དད་སོགས་སུ་བརྟགས་པས་དང༌། རང་རྒྱལ་སློབ་པའི་དངོས་པོ་སྟོབས་ཞུགས་ཀྱི་རིགས་པས་རྟོགས་ནུས་པ་དང༌། བྱང་སེམས་འཕགས་པའི་དངོས་པོ་སྟོབས་ཞུགས་ཀྱི་རིགས་པས་རྟོགས་ནུས་པས་དེར་བཞག་པའོ། ། ཤིན་ལྐོག་ལས་ཕྱེ་བའི་གསུམ་པོ་གང་རུང་ལ་ཡང་དེ་ཉིད་ཀྱིས་ཁྱབ་པ་ཡིན་ཏེ། སོ་སྐྱེ་དང་འཕགས་པ་འོག་མ་གང་གིས་ཀྱང་མངོན་སུམ་ལྟ་ཅི་སྨོས་ལུང་ལ་མ་ལྟོས་པའི་རིགས་པ་གང་གིས་ཀྱང་རྟོགས་མི་ནུས་པའི་ཕྱིར། ཤིན་ལྐོག་ལས་ཕྱེ་བའི་གསུམ་པོ་ལ་རྟོགས་དཀའ་སླའི་ཁྱད་པར་མེད་དོ་ཞེ་ན། གནས་ཚུལ་གྱི་གསུམ་པོ་ལ་མེད་མོད་གསུམ་དུ་དབྱེ་བར་མི་ནུས་པ་མ་ཡིན་ཏེ།
ལོངས་སྤྱོད་རྫོགས་པའི་སྐུའི་ཆ་ཤས་ནི་བྱང་སེམས་འཕགས་འཕགས་པའི་མངོན་སུམ་གྱིས་དང༌། རྟོགས་ཡེས་ཆོས་སྐུ་ནི་སངས་རྒྱས་འཕགས་པ་ཁོ་ནའི་མངོན་སུམ་གྱིས་དང༌། ངོ་བོ་ཉིད་ཀྱི་སྐུའི་ངོས་འཛིན་ལ་འཆད་ཚུལ་གཉིས་ལས། མེད་པར་དགག་པའི་ཆ་ནི་ཡེ་ཤེས་ཀྱི་ཡུལ་ལས་འདས་པའི་ཕྱིར། འདིར་བོད་ཕྱི་མ་དག་ནི། སྤྱིར་མངོན་ལྐོག་མི་འགལ་ཏེ་གང་ཟག་འགའ་ཞིག་ལ་ལྐོག་ཏུ་གྱུར་པས་ན་སྤྱིར་གཉིས་པོ་ལ་གཞི་མཐུན་སྲིད་པའི་ཕྱིར། གང་ཟག་གཅིག་ལ་ལྟོས་ནས་འགལ་བ་ཡིན་ཏེ། གཅིག་པོ་དེ་ཉིད་ལ་མངོན་དུ་གྱུར་ན་ལྐོག་ཏུ་གྱུར་པར་འགལ་བའི་ཕྱིར། ཡང་ལ་ལ་ན་རེ། སོ་སོ་སྐྱེ་བོ་ལ་ལྐོག་ཏུ་གྱུར་ན་ལྐོག་གྱུར་ཡིན་མི་དགོས་ཏེ།
དེ་ནི་མ་ཁྱབ་པའི་བློ་ཅན་ཡིན་པའི་ཕྱིར། རྣམ་མཁྱེན་ལ་མངོན་དུ་གྱུར་ན་མངོན་གྱུར་ཡིན་དགོས་ཏེ། དེ་ནི་ཡུལ་གྱི་གནས་ཚུལ་མཐའ་དག་ལ་ཞུགས་པའི་ཕྱིར། དེས་ན་གཞལ་བྱ་ལ་མངོན་གྱུར་གྱི་ཁྱབ་བོ་ཞེས་ཟེར་རོ། ། དེ་གཉིས་ཀ་ཡང་གཞུང་ལུགས་དང་མི་མཐུན་ཅིང༌། བྱེ་བྲག་ཏུ་ལུགས་སྔ་མ་ལ། ཆོས་དེ་དང་དེ་གང་ཟག་གཅིག་ལ་མངོན་དུ་གྱུར་པས་མངོན་གྱུར་དང༌། འགའ་ཞིག་ལ་ལྐོག་ཏུ་གྱུར་པས་ལྐོག་གྱུར་གྱི་གོ་ཆོད་ན། ཚད་མ་དང་ཚད་མིན་གྱི་གཞི་མཐུན་དང༌། མངོན་སུམ་རྗེས་དཔག་གི་དང༌།
རང་མཚན་སྤྱི་མཚན་དང༌། དངོས་པོ་དངོས་མེད་དང༌། བདེན་པ་གཉིས་དང༌། ཡོད་མེད་སོགས་ཀྱི་གཉིས་ཡིན་ཁས་ལེན་དགོས་པར་འགྱུར་ཏེ།

སྒྲ་མི་རྟག་རྟོགས་ཀྱི་རྗེས་དཔག་ལྟ་བུ་དེ་སྒྲ་མི་རྟག་པ་ལ་ཚད་མ་དང་སྒྲ་ལ་བཅད་ཤེས་དང༌། རང་གི་ངོ་བོ་ལ་མངོན་སུམ་ཉིད་ཀྱི་ཕྱིར་དང༌། སྒྲ་མི་རྟག་པའི་དོན་སྤྱི་ལྟ་བུ་དེ། རྗེས་དཔག་གི་ངོར་རང་མཚན་དང༌། སྣང་ངོར་སྤྱི་མཚན་ཉིད་ཀྱི་ཕྱིར་དང༌། ཕྱི་རོལ་གྱི་དོན་རང་མཚན་ལྟ་བུ་སེམས་ཙམ་པ་རང་ལུགས་ལ་ལོག་པའི་ཀུན་རྫོབ་དང༌། འཇིག་རྟེན་པའི་བག་ཆགས་བརྟན་འབྱུང་གི་ངོར་དོན་དམ་བདེན་པ་དང༌། ཁ་སང་གི་བུམ་པ་ལྟ་བུ་རང་དུས་སུ་དངོས་པོར་ཚད་མས་གཞལ། དེ་རིང་གི་དུས་སུ་དངོས་མེད་དུ་ཚད་མས་གཞལ་བའི་ཕྱིར་དང༌། མངོན་ལྐོག་ལ་གཞི་མཐུན་ཡོད་པ་དང་སོ་སོར་འཇོག་མཚམས་འཆོལ་ན། མངོན་རྗེས་ལ་གཞི་མཐུན་སྲིད་པ་དང༌།
གྲངས་ངེས་ཉམས་པར་འགྱུར་ཏེ། འཇུག་ཡུལ་ལ་མངོན་ལྐོག་གཉིས་སུ་གྲངས་ངེས་པའི་རྟགས་ཀྱིས་ཚད་མ་ལ་གཉིས་སུ་གྲངས་ངེས་པར་གཞུང་ལས་བཤད་པ་དེ་ཁྱེད་ཀྱིས་འཆད་མི་ནུས་པའི་ཕྱིར། ལུགས་ཕྱི་མ་ལ་ཡང་ཚད་མ་དང་གཞལ་བྱའི་གྲངས་ངེས་ཉམས་པའི་ཉེས་པ་དེ་འཇུག་པར་ཁོ་ནར་མ་ཟད། སངས་རྒྱས་ལ་མངོན་དུ་གྱུར་པས་སྐབས་འདིར་མངོན་གྱུར་དང༌། དེའི་ངོར་ལྐོག་གྱུར་མེད་པས་དེ་མེད་པའི་གོ་ཆོད་པ་མ་ཡིན་ཏེ། གཞལ་བྱ་མངོན་ལྐོག་དང༌། རང་སྤྱི་དང༌། ཚད་མ་མངོན་རྗེས་དང༌། ཤེས་པ་རྟོག་བཅས་རྟོག་མེད་སོགས་ཀྱི་རྣམ་གཞག་ནི་སེམས་ཅན་ལ་ལྟོས་ནས་ཡིན་གྱི་སངས་རྒྱས་ཀྱི་མཁྱེན་ངོ་དབང་བཙན་པ་མ་ཡིན་ཏེ། བཙན་ན་རྣམ་གཞག་དེ་དག་འཆོལ་བར་འགྱུར་བའི་ཕྱིར་ཏེ།
དེ་ཡང་འདི་ལྟར། གཞལ་བྱ་སྤྱི་མཚན་དང་ལྡོག་པ་གཞན་སེལ་གྱི་རྣམ་གཞག་ཇི་སྙེད་པ་བཞག་ཏུ་མེད་པར་འགྱུར་ཏེ། སངས་རྒྱས་ལ་དེ་ལྟར་སྣང་བ་མེད་པའི་ཕྱིར། ཡོད་ན་སངས་རྒྱས་ལ་རྟོག་པ་དང་རྗེས་དཔག་དང་འཁྲུལ་པའི་སྣང་བ་མངའ་བར་འགྱུར་ཏེ། སྤྱི་མཚན་གཞལ་བྱར་བྱེད་པའི་ཚད་མ་དང༌། དོན་སྤྱི་སྣང་ཡུལ་དུ་བྱེད་པའི་བློ་མངའ་བའི་ཕྱིར་དང༌། གཟུང་འཛིན་གཉིས་སུ་སྣང་བའི་བློ་ཅན་ཉིད་ཀྱི་ཕྱིར་རོ། ། དེ་ཁོ་ནར་མ་ཟད་གཞལ་བྱ་མངོན་གྱུར་གཅིག་པུའི་རྣམ་གཞག་ཀྱང་ཉམས་པར་འགྱུར་ཏེ། སེམས་ཙམ་པའི་སྐབས་སུ་ནི་སོ་སྐྱེའི་ཁ་ཕྱིར་བལྟས་ཀྱི་ཤེས་པ་ལ་དངོས་སུ་ཅི་སྣང་བ་དེ་ཐམས་ཅད་སངས་རྒྱས་ཀྱི་ཡེ་ཤེས་ལ་མི་སྣང་བའི་ཕྱིར་ཏེ། དེའི་ངོར་ནི་ཆོས་ཀྱི་དབྱིངས་ལས་མ་གཏོགས་པའི་ཆོས་གཞན་གང་ཡང་ཡོད་པ་མིན་པས་སོ། །
དེ་ལྟ་བས་ན་སྡེ་བདུན་དུ་མངོན་ལྐོག་སོགས་ཐ་སྙད་ཀྱི་རྣམ་གཞག་འཇོག་པའི་སྐབས་འདིར་གཉིས་སྣང་འཁྲུལ་པའི་བག་ཆགས་ཀྱིས་བསླད་པའི་ཤེས་པ་ཉིད་དབང་བཙན་པར་བྱ་དགོས་ཏེ་ཇི་སྐད་དུ། གང་ཚེ་གཟུང་འཛིན་རྣམ་ཕྱེ་བའི། ། མཚན་ཉིད་རྣམ་པར་བསླད་པ་ཅན། ། ཇི་ལྟར་འཁྲུལ་པས་མཐོང་གྱུར་པ། ། དེ་ལྟར་འདི་རྣམ་བཞག་བྱས་པ། ། དེ་ཚེ་གཟུང་དང་འཛིན་པ་ཡི། ། མཚན་ཉིད་ལ་ནི་བརྩད་བྱ་མིན། ། ཞེས་དང༌། གཟུགས་སོགས་དང་ནི་སེམས་དེ་ལྟར། ། གཟུང་བའི་མཚན་ཉིད་དཔྱོད་པ་ནི། །
མ་དག་བློ་ཅན་ལ་ཡིན་གྱི། ། རྣལ་འབྱོར་རྟོག་པ་བསམ་མི་ཁྱབ། ། ཅེས་གསུངས་སོ། ། འོ་ན་ཇི་སྐད་དུ་རྣམ་པར་ངེས་པ་ལས། ཐམས་ཅད་མཁྱེན་པའི་ཡེ་ཤེས་ཀྱི་གཟིགས་པ་ལོག་པ་ནི་རྣམ་པ་ཐམས་ཅད་དུ་གཏན་མེད་པར་གོ་བར་བྱེད་དོ་ཞེས་དང༌། ཐེག་བསྡུས་ལས། མི་རྟོག་ཡེ་ཤེས་རྒྱུ་བ་ལ། ། དོན་ཀུན་སྣང་བ་མེད་པའི་ཕྱིར། ། དོན་མེད་ཁོང་དུ་ཆུད་པར་བྱ། ། ཞེས་བཤད་པ་མིན་ནམ་ཞེས་ན།
བཤད་པ་དེ་ནི་གནས་ཚུལ་ལ་སེམས་པ་མཐར་ཐུག་པ་དེའི་ཚེ། ཆོས་ཀྱི་དབྱིངས་ལས་མ་གཏོགས་པའི། ཆོས་གཞན་གང་ཡང་མེད་ཅེས་བྱ་བའི་ལུང་ངོ༌། ། སྐབས་འདིར་ལུང་དེ་དག་ཁས་བླང་བར་བྱ་བ་མ་ཡིན་ཏེ། ལུང་དེ་དག་གི་དོན་དཔྱད་པ་གསུམ་གྱིས་རྣམ་པར་མ་དག་པའི་ཕྱིར། ཇི་སྐད་དུ། དེས་གྲུབ་དེ་ནི་ལེགས་པར་གྲུབ། དེ་ཚེ་བསྟན་འཆོས་ལྟོས་མ་ཡིན། ། ཞེས་གསུངས་སོ། ། སངས་རྒྱས་ཀྱི་མཁྱེན་པ་ཁོ་ན་ཚད་མར་བྱ་བ་ནི།
གཞལ་བྱའི་གནས་དང་པོ་གཉིས་ལ་དཔྱད་པ་རྣམ་པར་དག་ནས། ཤིན་ཏུ་ལྐོག་འགྱུར་ལ་རྟོག་སྤྱོད་འཕོ་བ་ཉིད་ཀྱི་ཚེ་ཡིན་ཏེ། མངོན་ལྐོག་གི་རྣམ་གཞག་འཆད་པའི་སྐབས་འདིར་ནི་སངས་རྒྱས་ཀྱི་མཁྱེན་པ་ཉིད་ཀྱང་ཤིན་ཏུ་ལྐོག་ཏུ་གྱུར་པས། སྐལ་དོན་ཤ་ཟ་དང་མཚུངས་པར་གྱུར་ན་དེའི་མཁྱེན་ཚུལ་ཚད་མར་བྱེད་པ་ལྟ་ཅི་སྨོས་པའི་ཕྱིར། ཇི་སྐད་དུ། འདི་ནི་ཁས་ལེན་ཐབས་ཡིན་ཏེ། ། དེ་ཚེ་ཡོད་ཀྱང་ཡན་ལག་མིན། ། གནས་གསུམ་པར་ནི་འཕོ་བ་ན། ། བསྟན་འཆོས་ལེན་པ་རིགས་ལྡན་ཡིན་ཞེས་སོ། ། གལ་ཏེ་འོ་ན་དཔྱད་པ་གསུམ་གྱིས་དག་པའི་ལུང་ཤིན་ལྐོག་གི་སྒྲུབ་བྱེད་ཚད་མར་ཁས་ལེན་པ་དེའི་ཚེ་གཞལ་བྱའི་གནས་དང་པོ་གཉིས་ཚད་མས་མི་འགྲུབ་པར་འགྱུར་ལ།
ཚད་མ་སྔ་མས་གྲུབ་པའི་དོན་ལ་ཚད་མ་ཕྱི་མས་གནོད་ན་ཚད་མའི་མཚན་ཉིད་ཐམས་ཅད་ལ་ཡིད་བརྟན་མི་རུང་བར་འགྱུར་རོ། ། ཞེས་པ་ནི་སྡེ་བདུན་མཛད་པའི་རིགས་པ་ཡང་དག་གོ་ཞེ་ན། ཚད་མའི་རྣམ་གཞག་ནི་གནས་སྐབས་སོ་སོ་ལ་ལྟོས་ནས་འཇོག་པས་ན་འགལ་བ་མེད་དེ། སེམས་ཅན་གྱི་སར་ནི་རྗེས་དཔག་ཚད་མ་ཡིན་ཀྱང་སངས་རྒྱས་ཀྱི་སར་མ་ཡིན་པ་དང༌། མདོ་སྡེ་པའི་ལུགས་ཀྱི་ཚད་མས་གྲུབ་པའི་དོན་ལ་སེམས་ཙམ་པའི་ལུགས་ཀྱི་ཚད་མས་གནོད་པ་བཞིན་ནོ། ། ལུང་གི་དོན་ནི་གྲུབ་མཐའ་དང་གཞལ་བྱའི་གནས་སྐབས་གཅིག་ལ་ལྟོས་ནས་ཡིན་གྱི་སོ་སོའི་ཚེ་ནི་མ་ཡིན་ཏེ། གཞན་དུ་ཇི་སྐད་དུ། རྣལ་འབྱོར་པ་ཡང་བློ་ཁྱད་ཀྱིས། ། གོང་མ་གོང་མ་རྣམས་ཀྱིས་གནོད། ། ཅེས་པའི་དོན་བཤད་དུ་མི་རུང་བར་འགྱུར་རོ། །
ཡང་གལ་ཏེ་མངོན་གྱུར་ལས་ཕྱེ་བའི་ལྐོག་ཤིན་གང་རུང་ལ་མངོན་འགྱུར་གྱིས་ཁྱབ་ན། ཅུང་ཟད་ལྐོག་གྱུར་ལས་ཕྱེ་བའི་གསུམ་དུ་དབྱེ་བ་མི་འཐད་དེ། དེར་ཕྱེ་བའི་མངོན་གྱུར་དེ་ཡིན་ན་མངོན་གྱུར་དུ་འགལ་བའི་ཕྱིར་ཏེ། ལྐོག་གྱུར་ཡིན་དགོས་པས་སོ། ། ཞེ་ན་མི་འགལ་ཏེ། དེ་དུས་ཀྱི་མངོན་གྱུར་དེ་སོ་སོ་སྐྱེ་བོ་ལ་ལྟོས་པའི་ལྐོག་གྱུར་ཡིན་ཀྱང་འཕགས་པའི་སེམས་ཅན་མཐའ་དག་ལ་མངོན་དུ་གྱུར་པས་ན། དེ་ལས་ཕྱེ་བའི་དེར་བཞག་པ་མི་འགལ་ལོ། ། ཤིན་ལྐོག་དང་པོ་གཉིས་དང་ཤིན་ལྐོག་གསུམ་པའི་ཁྱད་པར་མི་འཐད་དེ། གསུམ་ཀ་ཡང་རྟོགས་བྱེད་ཀྱིས་ཐབས་ལུང་རྣམ་དག་ཁོ་ན་ལ་ལྟོས་དགོས་པར་མཚུངས་པའི་ཕྱིར་ཞེ་ན། མཚུངས་ཀྱང་ཁྱད་པར་ཡོད་དེ།
ཤིན་ལྐོག་དང་པོ་ནི། ཚུར་མཐོང་ཁ་ཅིག་གིས་རྟོགས་བྱེད་ལུང་ཁོ་ན་ལ་ལྟོས་དགོས་ཀྱང་ཁ་ཅིག་ལ་མངོན་དུ་གྱུར་སྲིད་པ་དང༌། ཤིན་ལྐོག་བར་པ་ནི། འཕགས་པའི་སེམས་ཅན་ཁ་ཅིག་ལ་འཛིན་པ་ཆོས་ཀྱི་བདག་མེད་ལྟ་བུ་ལ་རྟོག་དཔྱོད་འཇུག་སླ་བས་ཅུང་ཟད་ལྐོག་གྱུར་དུ་འཇོག་ཀྱང་ཉན་ཐོས་ཀྱིས་ནི་དཔྱོད་པ་ཞུགས་ན་དངོས་སྟོབས་ཀྱིས་རྟོགས་པར་སླ་ཡང་དཔྱོད་པ་མི་འཇུག་པས་དེར་བཞག་པའོ། ། འོ་ན་དངོས་སྟོབས་ཡུལ་ལ་དཔྱོད་པའི་ཚེ་ལུང་སྒྲུབ་བྱེད་དུ་ཁས་ལེན་དགོས་པ་ཅིག་སྲིད་པ་མ་ཡིན་ནམ་ཞེ་ན། དེ་ལྟ་ན་ཡང་དེར་བཞག་མི་དགོས་ཏེ། སྐབས་འདིར་ཤིན་ལྐོག་ཏུ་བཞག་པ་དེ་སེམས་ཅན་ཁ་ཅིག་གིས་ལུང་ལ་མ་ལྟོས་པར་དངོས་པོ་སྟོབས་ཞུགས་ཀྱི་རིགས་པས་རྟོགས་ནུས་པའི་ཕྱིར་དཔེར་ན་མངོན་གྱུར་ལས་ཕྱེ་བའི་ཤིན་ལྐོག་བཞིན་ནོ། ། དེ་ལྟར་ན་ཚུར་རོལ་མཐོང་བའི་སེམས་ཅན་ཁ་ཅིག་གིས་ལུང་རིགས་ལ་མ་ལྟོས་པར་རྟོགས་སྲིད་ན་མངོན་གྱུར་ཡིན་པས་ཁྱབ་པ་དང༌། ཚུར་མཐོང་དང་འཕགས་པའི་སེམས་ཅན་ཁ་ཅིག་ལ་ཤིན་ལྐོག་ཏུ་གྱུར་ཀྱང་སེམས་ཅན་ཁ་ཅིག་གིས་ལུང་ལ་མ་ལྟོས་པར་རྟོགས་ནུས་པས་ན་ལྐོག་གྱུར་ཙམ་དུ་འཇོག་ནུས་པའོ། ། ལྐོག་གྱུར་གསུམ་པ་ལས་ཕྱེ་བ་གསུམ་ནི།
ཤིན་ཏུ་ལྐོག་ཏུ་གྱུར་པ་ཁོ་ན་སྟེ་ཚུར་མཐོང་དང་འཕགས་པའི་སེམས་ཅན་གང་ཡིན་ཀྱང་ལུང་ལ་མ་ལྟོས་པར་ནི་མངོན་སུམ་ལྟ་ཞོག་རྗེས་སུ་དཔག་པས་ཀྱང་རྟོགས་པ་ཡོད་མི་སྲིད་པའི་ཕྱིར། དེ་ལྟ་ཡིན་པ་དེའི་ཚེ་ཤིན་ལྐོག་ལ་གསུམ་དུ་དབྱེ་བ་མི་འཐད་དོ་ཞེ་ན། དེ་ལྟར་འབྱེད་པ་མི་འགལ་ཏེ། སངས་རྒྱས་ཁོ་ནའི་ཐུགས་རྒྱུད་ཀྱི་སྤངས་རྟོགས་ཡིན་ཀྱང་མངོན་པར་ཤེས་པ་ལྔ་སོགས་ཚུ་རོལ་མཐོང་བ་རྣམས་དང་ཐུན་མོང་བ་རྣམས་ནི་ལུང་ལ་བརྟེན་ནས་སངས་རྒྱས་འཕགས་པའི་ཐུགས་རྒྱུད་ལ་ཡང་དེ་ལྟ་བུ་ཞིག་ཡོད་པར་རྗེས་སུ་དཔག་པ་དེའི་ཚེ་ཡོན་ཏན་དེ་སེམས་ཅན་ཁ་ཅིག་གིས་རྟོགས་སླ་བས་དང༌། བྱང་ཕྱོགས་སོགས་འཕགས་པ་ཁོ་ནའི་ཡོན་ཏན་ཐུན་མོང་བ་རྣམས་ཐོབ་པའི་སེམས་ཅན་གྱིས་ལུང་ལ་ལྟོས་ནས་སངས་རྒྱས་ཀྱི་ཐུགས་རྒྱུད་ལའང་དེ་ལྟ་བུ་ཞིག་ཡོད་པར་རྗེས་སུ་དཔག་པ་དེའི་ཚེ་ཡོན་ཏན་དེ་རྣམས་སེམས་ཅན་ཁ་ཅིག་གིས་ཅུང་ཟད་རྟོགས་སླ་བ་དང༌། སྟོབས་སོགས་ཐུན་མོང་མ་ཡིན་པ་རྣམས་ཀྱི་རིགས་འདྲ་མཚན་ཉིད་པ་ནི་སེམས་ཅན་ལ་ཡོད་མི་སྲིད་པའི་ཕྱིར་ལུང་ལ་བརྟེན་ནས་ཀྱང་ཤིན་ཏུ་རྟོགས་དཀའ་བས་ན་གསུམ་པ་ལས་ཕྱེ་བའི་གསུམ་པ་དེར་བཞག་པའོ། ། དེའི་ཕྱིར་གཞལ་བྱ་དེ་འདྲ་དེ་ཚུ་རོལ་མཐོང་བས་ལུང་དང་རིགས་པ་ལ་མ་བརྟེན་པར་མངོན་སུམ་གྱིས་རྟོགས་སྲིད་ན་མངོན་གྱུར་དང༌། ཚུ་རོལ་མཐོང་བ་ལ་ཤིན་ལྐོག་ཏུ་གྱུར་ཀྱང་འཕགས་པའི་སེམས་ཅན་ཁ་ཅིག་གིས་ལུང་ལ་མ་བརྟེན་པར་རིགས་པས་རྟོགས་ནུས་ན་ཅུང་ཟད་ལྐོག་གྱུར་དང༌། དེ་འདྲ་དེ་ལུང་ལ་མ་ལྟོས་པར་རྟོགས་པའི་སེམས་ཅན་ཡོད་མི་སྲིད་ན་ཤིན་ཏུ་ལྐོག་ཏུ་གྱུར་པའོ། ། དེ་ལྟར་ན་སློབ་དཔོན་སྔ་མས་མངོན་སུམ་ཚད་མས་རྟོགས་པར་བྱ་བ་དང༌།
རྗེས་སུ་དཔག་པའི་ཚད་མས་རྟོགས་པར་བྱ་བ་མངོན་ལྐོག་སོ་སོའི་མཚན་ཉིད་དུ་འཇོག་པ་གཞིར་བྱས་ནས། ཚུ་རོལ་མཐོང་བའི་མངོན་སུམ་གྱིས་དང༌། སེམས་ཅན་གྱི་རྗེས་སུ་དཔག་པས་ཞེས་སྦྱར་ནས། ཕྱི་མ་ལ་སློབ་པའི་མཆོག་ས་བཅུ་པ་བས་དངོས་སྟོབས་ཀྱི་རྗེས་སུ་དཔག་པས་དང༌། དེས་ཀྱང་ཡིད་ཆེས་པའི་རྗེས་དཔག་ཁོ་ནས་རྟོགས་པར་བྱ་བ་ནི་ཅུང་ཟད་ལྐོག་ཏུ་གྱུར་པའི་དང༌། ཤིན་ཏུ་ལྐོག་ཏུ་གྱུར་པའི་གཞལ་བྱ་གཉིས་པོ་སོ་སོའི་མཚན་ཉིད་དོ། ། དེ་ལྟར་བཤད་པ་ན་ཐར་པ་དང་ཐམས་ཅད་མཁྱེན་པ་ནི་རང་དང་རྟོགས་པ་མཉམ་པའི་གང་ཟག་ལས་གཞན་གྱི་ངོར་ཡོད་པར་བསྒྲུབ་པ་ལ་འབྲས་རང་དང༌། མེད་པར་བསྒྲུབ་པ་ལ་མ་དམིགས་པས་མི་འགྲུབ་སྟེ། དེ་ལ་སྣང་དུ་མི་རུང་བས་སྐལ་དོན་དུ་གྱུར་པའི་ཕྱིར་རོ། ། སྐལ་དོན་ཡིན་ཀྱང་འདྲེ་ཤ་ཟའི་བུམ་པ་སོགས་དང་དོན་མི་འདྲ་སྟེ།
འདི་ནི་ལུང་རྣམ་དག་གི་སྐབས་དང་འབྲེལ་བའི་ཕྱིར་རོ། ། དེ་ལྟར་བཤད་པ་འདི་ལས་གཞན་དུ་ན་ལུང་མེད་མི་རུང་གི་སྒྲུབ་བྱེད་དུ་ཁས་ལེན་དགོས་པའི་གཞལ་བྱ་མི་སྲིད་པར་འགྱུར་བས་ན། སྡེ་བདུན་མཛད་པའི་གཞུང་གི་ཆ་ཤས་ཕལ་ཆེ་བ་ལས་ཉམས་སོ། ། ཡང་དུས་གསུམ་གྱི་རྣམ་པར་གཞག་པ་ལ་འདི་སྐད་དུ། དངོས་པོ་ལ་ད་ལྟར་བས་ཁྱབ་པས་ན། འདས་མ་འོང་གི་དངོས་པོ་ནི་ད་ལྟར་བ་ཁོ་ནའོ། ། དེ་ལྟ་ན་ཡང་དེ་དག་གི་མཚན་གཞི་ནི། བུམ་པ་འདས་པ་དང་བུམ་པ་མ་འོངས་པ་ལྟ་བུའོ་ཞེས་ཟེར། འདི་འདྲ་འདི་ནི་གཞུང་ལུགས་ཆེན་པོ་མཐའ་དག་ནས་བཤད་པའི་དུས་གསུམ་གྱི་རྣམ་གཞག་དང་མི་མཐུན་པས་ལུང་མེད་ལ་རིགས་པ་དང་འགལ་བ་ཡང༌། སྤྱིར་བུམ་པ་མ་སྐྱེས་པ་དང༌།
ཞིག་པ་ཞེས་པ་ནི་རིགས་པ་བདག་གི་ཐ་སྙད་དང་མི་མཐུན་པས་མི་སྲིད་ལ། སྐྱེས་ལ་མ་འགགས་པའི་བུམ་པ་ལ་ལྟོས་ནས་དེ་དག་དེའི་མཚན་གཞིར་འཇོག་ན་ནི་བུམ་པ་མ་སྐྱེས་པ་ནི་བལྟོས་ས་དེ་ལ་ལྟོས་ནས་འདས་པར་སོང་གི་མ་འོངས་པ་མ་ཡིན། བུམ་པ་ཞིག་པ་ནི་བལྟོས་ས་དེ་ལ་ལྟོས་ནས་མ་འོངས་པར་སོང་གི་འདས་པ་མ་ཡིན་ཏེ། དཔེར་ན་ད་ལོའི་ལོ་ཐོག་མ་སྐྱེས་པ་ནི་ན་ནིང་གི་དུས་ཡིན་པས་འདས་ཟིན། ད་ལོའི་ལོ་ཐོག་ཞིག་ཟིན་པ་ནི་སང་ཕོད་འབྱུང་རྒྱུ་ཡིན་པས་མ་འོངས་པར་བཞག་དགོས་པ་ལྟ་བུའོ། ། གསུམ་པ་ལུགས་སྔ་མ་དག་ལ་དགག་བསྒྲུབ་བགྱིས་པས་རང་ལུགས་ཤུགས་ལ་གོ་བའི་ཚུལ་ནི། བོད་བསྡུས་སྔ་མ་དག་གིས་ནི་མདོ་སེམས་གཉིས་ཀྱི་ཆོས་ཀྱི་བདག་མེད་ལ་འཇུག་པའི་ཚུལ་ཤིན་ཏུ་བཀག་པས་སྡེ་བདུན་མཛད་པའི་གཞུང་གནས་སྐབས་ཀྱི་རང་ལུགས་སུ་བཞག་པ་ཕལ་ཆེར་ལས་ཉམས། མཐར་ཐུག་གི་དགོངས་པ་དབུ་མར་འགྲེལ་ཡང་སྟོང་ཉིད་ཀྱི་ངོས་འཛིན་མེད་དགག་ལས་གཞན་དུ་མ་བཤད་པས་ཐོགས་མེད་སྐུ་མཆེད་ཀྱི་ཤིང་རྟའི་སྲོལ་ལས་ཉམས། སྲོལ་དེས་བཀྲལ་བའི་སྟོང་ཉིད་ཀྱི་ངོས་འཛིན་སེམས་ཙམ་པའི་ལུགས་སོ་ཞེས་བོད་ཕྱི་མ་ཕལ་ཆེ་བས་ཟེར་ཡང་རྡོ་རྗེ་ཐེག་པའི་ལུང་ལས་ཉམས། ལོ་ཆེན་གྱི་རྗེས་འཇུག་ཕྱི་མས་གཞུང་རྣམ་ངེས་ལ་བགྱིས་ནས་སྤྱི་དོན་ཕྱྭ་བསྡུས་ལ་བྱས་པས་སྤྱི་གཞུང་མ་མཐུན།
ས་སྐྱ་པས་ཁ་ཆེ་པཎ་ཆེན་གྱི་བཤད་སྲོལ་བཟུང་ནས་བོད་ཀྱི་ཚད་བསྡུས་མ་ལུས་པ་བཀག་གོ་ཞེས་ཟེར་ཡང༌། རྗེས་དཔག་རྣམ་གཉིས་ཀྱི་ལེའུའི་གོ་དོན་ཕལ་ཆེ་བ་དང༌། མཚན་མཚོན་བརྟག་པའི་རབ་བྱེད་ལྟ་བུ་རྒྱ་གར་དུ་མ་གྲགས་པ་རྣམས་སྒྲོས་རྙིང་དང་མཐུན་པ་ཁོ་ནར་བཤད་པ་དང༌། གནས་སྐབས་ཀྱི་རང་ལུགས་མདོ་སེམས་གཞིར་བཞག་མོད། མཐར་ཐུག་སེམས་ཙམ་དུ་བཀྲལ་ཞེས་ཟེར་ཡང༌། ཐོགས་མེད་མཆེད་ཀྱི་དབུ་མར་དེར་བཀྲལ་བས་ན་སྡེ་བདུན་མཛད་པའི་རང་ལུགས་ལ་མཚན་ཉིད་ཐེག་པའི་དབུ་མ་གཞིར་བྱས་ནི་དེ་ལས་གཞན་དུ་མེད་པས་དེ་སྐད་ཟེར་དུ་མི་རུང་བ་དང༌། དེ་ལས་གཞན་ཡོད་ན་དེ་ལྟར་གང་ཡོད་ཀྱི་ལུང་སྟོན་དགོས་པ་དང༌། གཞུང་རྣམ་འགྲེལ་དང་སྤྱི་དོན་རིགས་གཏེར་མི་མཐུན་པར་འཆད་དགོས་པ་མེད་ཀྱང༌། རང་ཉིད་མི་བཞེད་པའི་བོད་བསྡུས་དང་འདྲེས་པ་དཔེར་ན་སྟོང་ཉིད་མེད་དགག་དང༌། རང་མཚན་རྟོགས་པར་དོན་ལ་མཐུན་ལྟ་བུ་དང༌།
དངོས་པོ་ལ། མ་གྲུབ་ཕྱིར་ན་སྒྲོ་བཏགས་ཡིན་ཞེས་པ་ལྟ་བུ་ལ་སོགས་པ་རྣམས་སོ། ། དེ་ལྟར་བོད་སྔ་ཕྱི་བར་གསུམ་གྱི་འདོད་པ་མི་མཐུན་པ་རྣམས་ལ་དགག་བསྒྲུབ་བགྱིས་པ་དེའི་ཤུགས་ལ། རྣམ་འགྲེལ་མཛད་པའི་ཆོས་ཀྱི་བརྡ་སྐད་ཕྱི་རབས་ཀྱི་རྟོག་གེ་པ་དག་ལ་ཉེ་བར་མཁོ་བ་དག་ལས་རང་གི་འདོད་པ་གང་ཡིན་པ་ནི་ཤུགས་ཀྱིས་གོ་བ་དེ་ཙམ་གྱིས་ཆོག་ལ། ཕྱི་རབས་པ་དག་གི་རྣ་བར་མི་འབབ་པའི་ལྟ་སྒོམ་སྤྱོད་འབྲས་ཀྱི་རྣམ་གཞག་མདོ་ཙམ་དུ་བརྗོད་པ་ལ་གསུམ་སྟེ། གསུམ་པོ་སོ་སོའི་ངོས་འཛིན། ཕྱི་རབས་ཀྱི་མཚན་ཉིད་པས་བཏགས་པའི་མཐའ་བསལ་བ། དེ་ལྟར་བཤད་པས་ཉམས་ལེན་པ་དག་གིའང་ལྟ་སྒོམ་འཐད་པར་བསྒྲུབས་པའོ། ། དང་པོ་ལ་ཕྱོགས་གླང་ཡབ་སྲས་ཀྱིས་བཤད་ཅིང་བཞེད་པའི་ལྟ་བ་ནི། མདོ་སྡེ་དགོངས་འགྲེལ་ལས་བྱུང་བའི་བཀའ་འཁོར་ལོ་བར་མཐའ་གཉིས་ངེས་པའི་དོན་ཅན་དུ་བཞག་ནས་འཆད་དགོས་པ་ཡིན་ཏེ།
འཁོར་ལོ་བར་པ་ནས་བཤད་པ་ནི་མེད་པར་དགག་པ་སྟེ། ཐོས་བསམ་གྱིས་སྒྲོ་འདོགས་བཅད་པའི་ཆ་ནས་ཡིན་ལ། དེའི་མཚན་གཞི་ནི་ཁྱད་གཞི་མ་རིག་པའི་བག་ཆགས་ཀྱིས་བསླད་པའི་གཟུང་བ་དང་འཛིན་པ་གཉིས་པོ་རང་གི་ངོ་བོས་སྟོང་པའོ། ། འཁོར་ལོ་ཐ་མ་ནས་འབྱུང་བ་ནི། སྒོམ་པས་ཉམས་སུ་བླང་བར་བྱ་བའི་སྟོང་པ་ཉིད་མ་ཡིན་པར་དགག་པ་སྟེ་གཟུང་འཛིན་ཀུན་བརྟགས་རང་གི་ངོ་བོས་སྟོང་པས་ཁྱད་པར་དུ་བྱས་པའི་རང་རིག་རང་གསལ་བའོ། ། དེ་ཡང་གཞུང་འདིར་གཏན་ལ་འབེབས་ཚུལ་ནི་གསུམ་སྟེ། གཟུང་འཛིན་ཀུན་བཏགས་རང་སྟོང་དུ་གཏན་ལ་འབེབས་པའི་ཚུལ། གཏན་ལ་ཕབ་པས་གྲུབ་པའི་དོན། དེ་ལ་རྩོད་པ་སྤང་བའོ། ། དང་པོ་ལ་ཡུལ་གཟུང་བ་རང་སྟོང་དུ་སྟོན་པ་ནི།
ཇི་ལྟར་སོགས་དང༌། ཡུལ་ཅན་འཛིན་པ་དེར་སྟོན་པ་ནི། གཅིག་ལ་སྣ་ཚོགས་སོགས་དང༌། དེ་གཉིས་ཀའི་དོན་བསྡུ་བ་ནི། དེ་ཕྱིར་དོན་དང་སོགས་སོ། ། གཉིས་པ་ནི། དེ་ཕྱིར་གཉིས་སྟོང་གང་ཡིན་པ། ། དེ་ནི་དེ་ཡིའང་དེ་ཉིད་ཡིན། ། ཞེས་པ་སྟེ། འདི་ལ་མེད་པར་དགག་པ་དང༌།
མ་ཡིན་པར་དགག་པའི་ཆ་གཉིས་སུ་འབྱེད་པར་རྒྱན་དང་ཤཱཀ་བློས་བཤད་པ་ལྟར་འཐད་པ་ཡིན་ཏེ། དབུས་མཐར། གང་ཟག་དང་ནི་ཆོས་རྣམས་ཀྱི། ། དངོས་པོ་མེད་འདིར་སྟོང་པ་ཉིད། ། ཅེས་དང༌། གཉིས་དངོས་མེད་པས་དངོས་མེད་པའི། ། དངོས་པོ་སྟོང་པའི་མཚན་ཉིད་དོ། ། ཞེས་ངེས་དོན་མཐར་ཐུག་པ་ནི་མ་ཡིན་པར་དགག་པའི་དངོས་པོ་ཞིག་ལ་བཤད་དོ། ། གསུམ་པ་ལ། འཁོར་ལོ་བར་པའི་དངོས་བསྟན་དང་འགལ་སྤོང་ནི།
གཟུང་དང་འཛིན་པའི་ཞེས་སོགས་དང༌། འཁོར་ལོ་དང་པོ་དང་འགལ་སྤོང་ནི། མ་རིག་གིས་བསླད་སོགས་སོ། ། གཅིག་དང་དུ་བྲལ་གྱིས་རིགས་པས་གཟུང་འཛིན་རང་སྟོང་དུ་གཏན་ལ་འབེབས་པའི་ཚུལ་འདི་ནི། ཡབ་སྲས་གཉིས་ལས་ཀྱང་རྣམ་འགྲེལ་མཛད་པ་ཁོ་ནའི་ཁྱད་ཆོས་སུ་སྣང་ལ། འདི་ལ་དཔགས་ནས་ལོ་ཆེན་དཔོན་སློབ་ཀྱིས་ངོ་བོ་ཉིད་མེད་པ་པའི་ལུགས་སུ་འགྲེལ་བར་མཛད་ལ། དེ་ལྟ་ན་ཡང་ཐལ་རང་དུ་གྲགས་པའི་ལུགས་སུ་འགྲེལ་བ་ནི་མ་ཡིན་ནོ། ། གཉིས་པ་སྒོམ་པ་ལ། ལྟ་བའི་སྒོམ་དང༌། སྤྱོད་པའི་སྒོམ་མོ། །
དང་པོ་ལ། ཞི་གནས་ཀྱི་དང༌། ལྷག་མཐོང་གི་སྒོམ་མོ། ། སྤྱིར་གཉིས་པོ་འགལ་བ་མ་ཡིན་ཏེ། ཟུང་དུ་འཇུག་དགོས་པའི་ཕྱིར། དེ་ལྟ་མོད་ཀྱི་ཐོག་མར་འཇུག་ཚུལ་ལ་གཉིས་ཏེ། ཞི་གནས་སྔོན་དུ་བཏང་ནས་ལྷག་མཐོང་ལ་འཇུག་པའི་ཚེ་ནི། དམིགས་པ་གང་རུང་ཅིག་ལ་སེམས་རྩེ་གཅིག་ཏུ་གནས་པ་ཁྱད་པར་ཅན་ཏེ། འདིར་ནི་སྟོང་པ་ཉིད་ལ་ཐོས་བསམ་སྔོན་དུ་སོང་མ་སོང་གཉིས་ཀ་སྲིད་དོ། ། ཡང་བསམ་གཏན་དང་པོའི་ཉེར་བསྡོགས་ཀྱིས་འདོད་པ་ལ་ཆགས་བྲལ་སྔོན་དུ་སོང་ནས།
དངོས་གཞི་ལ་འཇུག་པ་ལྟ་བུ་ལྷག་མཐོང་ཐོབ་ལ་ཞི་གནས་ཁྱད་པར་ཅན་མ་ཐོབ་པ་ཞེས་པའི་ཐ་སྙད་ཀྱང་བྱུང་ངོ༌། ། ལྷག་མཐོང་སྔོན་དུ་སོང་བའི་ཞི་གནས་ནི་ཁྱད་པར་ཅན་ཏེ། དེ་ནི་སྟེང་པོར་འགྲོ་བ་མི་སྲིད་ལ། དེ་སྔོན་དུ་མ་སོང་བ་ནི་སྤོང་བའི་འདུ་བྱེད་བརྒྱད་ཀྱིས་ཟིན་པར་བྱ་དགོས་ཏེ། གཞན་དུ་ན་འདུ་ཤེས་མེད་པའི་སྙོམས་འཇུག་བཞིན་ནོ། ། ལྷག་མཐོང་གི་སྒོམ་ལ། ངོ་བོ་ཉིད་མེད་པ་པ་དག་ལ་གྲགས་པའི་སྣང་མེད་དང༌། ལུང་གཞན་ལ་གྲགས་པ་མཉམ་གཞག་ཏུ་སྣང་བཅས་ཀྱང་སྲིད་པའི་སྒོམ་མོ། ། དང་པོ་ལ་སྦྱོར་བའི་དུས་ཀྱི་དང༌། དངོས་གཞིའི་དུས་ཀྱི་ལྷག་མཐོང་གཉིས་ལས།
དང་པོ་ནི། དུས་དེར། རིགས་པ་ཡང་དག་ལ་བརྟེན་པའི་སོ་སོར་རྟོག་པའི་ཤེས་རབ་ཀྱིས་དཔྱད་པ་སྔོན་དུ་འགྲོ་དགོས་ཏེ། དེ་མ་སོང་བའི་ཞི་གནས་ནི་མཐའ་གཞན་དུ་འགྱུར་བའི་དོགས་པ་དང་བཅས་པ་སྲིད་པའི་ཕྱིར། གཉིས་པ་ནི་སོ་སོར་རྟོག་པའི་དཔྱོད་པ་དང་བྲལ་ནས་སྣང་མེད་ཀྱི་ངང་ལ་མཉམ་པར་འཇོག་པ་སྟེ། འདི་ལ་ཡང་སྲོལ་འདི་ལ་གྲགས་པ་ཡེ་ཤེས་འབའ་ཞིག་ཉམས་སུ་མྱོང་བའི་རང་རིག་དང༌། ངོ་བོ་ཉིད་མེད་པ་བ་དག་ལ་གྲགས་པ་ཡེ་ཤེས་ཀྱང་སྟོང་ཉིད་དུ་ཐིམ་པ་ཆུ་ལ་ཆུ་བཞག་གིས་བསྟན་གཉིས་སོ། ། སྣང་བཅས་ཀྱི་སྒོམ་ནི། རྡོ་རྗེའི་ཐེག་པ་པ་དག་ལ་གཙོ་བོར་གྲགས་པ་གཟུང་འཛིན་གཉིས་སྣང་གི་བག་ཆགས་འཁྲུལ་པས་བསླད་པའི་སྣང་བ་ཇི་སྙེད་པ་དེ་དང་འདྲ་ཞིང་གྲངས་མཉམ་པའི་སྣང་བ་གཉིས་སྣང་གི་བག་ཆགས་འཁྲུལ་པས་བསླད་པ་མ་ཡིན་པར་ཏིང་ངེ་འཛིན་གྱི་སྟོབས་ལས་མཉམ་གཞག་ཏུ་འཆར་བ་སྟེ། ཇི་སྐད་དུ།
སྣ་ཚོགས་གཟུགས་ཅན་ཡིད་ལས་སྐྱེས་དང༌། གཟུགས་བརྙན་མ་ལུས་འཆང་བ་པོ། ། ཞེས་དང༌། གཟུགས་མེད་གཟུགས་བཟང༌། ཞེས་སོགས་ཏེ། མདོ་སྡེའི་རྒྱན་སོགས་སུ་མེ་ལོང་ལྟ་བུའི་ཡེ་ཤེས་ལ་ཤེས་བྱ་ཇི་སྙེད་པའི་གཟུགས་བརྙན་འཆར་དུ་རུང་བར་བཤད་པ་དེ་འདིར་ཡང་ཁས་བླང་དུ་རུང་ངོ༌། ། གཉིས་པ་སྤྱོད་ཕྱོགས་ཀྱི་སྒོམ་ནི། སྤྱིར་མཉམ་གཞག་ལ་གཉིས་ལས། ལྟ་བ་གཙོ་བོར་བྱེད་པ་ནི་གོང་དུ་བསྟན་མ་ཐག་པ་དེ་ཡིན་ལ། སྤྱོད་པ་གཙོ་བོར་གྱུར་པ་ནི་སློབ་ལམ་བཞིའི་མཉམ་གཞག་ཏུ་བསམ་གཏན་གྱི་དངོས་གཞི་ལ་བརྟེན་ནས་བྱམས་པ་དང་སྙིང་རྗེ་དང་བྱང་ཆུབ་ཀྱི་སེམས་དང་སྦྱིན་སོགས་ཕ་རོལ་ཏུ་ཕྱིན་པ་དང་པོ་ལྔའི་ཉམས་ལེན་དུ་གྱུར་པ་རྣམས་སོ། །
དེ་ལྟར་ལུགས་འདིའི་ལྟ་སྒོམ་གྱི་རྣམ་གཞག་ངོས་གཟུང་ནས་སྤྱོད་པའི་ཁྱད་པར་ནི། སྤྱིར་སངས་རྒྱ་བ་ལ་བསྐལ་པ་གྲངས་མེད་གསུམ་གྱི་ཚོགས་བསོག་དགོས་ཞེས་པ་ནི་མཚན་ཉིད་ཐེག་པ་པ་དག་གི་སྤྱི་ལུགས་ཡིན་ལ། དེ་ལས་ཀྱང་བྱེ་མདོ་གཉིས་ཀྱིས་ནི། སྦྱོར་ལམ་དྲོད་ཀྱི་སྔོན་དུ་བསོད་ནམས་ཀྱི་ཚོགས་དེ་བསག་པར་འདོད་ལ། ཐེག་པ་ཆེན་པོ་སེམས་ཙམ་པ་ཡན་ཆད་ཀྱིས་ནི་བསོད་ནམས་ཀྱི་ཚོགས་བསོག་ལ་གྲངས་མེད་གསུམ་གྱི་ཡུན་ཐོགས་པ་དེ་ཚོགས་སྦྱོར་ནས་ས་བཅུ་པའི་བར་གྱི་དབང་དུ་བྱས་པ་ཡིན་ལ། འདི་ཡང་རྗེས་ཐོབ་གཙོ་བོར་གྱུར་པ་སྟེ། དཔེར་ན་ཚོགས་སྦྱོར་མན་ཆད་ཀྱི་བསྐལ་པ་གྲངས་མེད་གཅིག་ཏུ་སྦྱིན་སོགས་ཕར་ཕྱིན་དྲུག་གི་ཉམས་ལེན་རྗེས་ཐོབ་གཙོ་བོར་གྱུར་པ་ཞིག་སྔོན་དུ་མ་སོང་བར་མཐོང་ལམ་མངོན་དུ་བྱས་ན་གནས་སྐབས་ལ་ལྟོས་པའི་ཡང་དག་མཐའ་དུས་མ་ཡིན་པར་མངོན་དུ་བྱས་པའི་ཉེས་པ་དང༌། དེ་བཞིན་དུ་མ་དག་སའི་གྲངས་མེད་གཅིག་སྔོན་དུ་མ་བཏང་བར་ས་བརྒྱད་པའི་དང༌། དག་སའི་གྲངས་མེད་གཅིག་པོ་སྔོན་དུ་མ་སོང་བ་རྡོ་རྗེ་ལྟ་བུའི་ཏིང་ངེ་འཛིན་མངོན་དུ་བྱས་ན་དུས་མ་ཡིན་པར་མངོན་དུ་བྱས་པའི་ཉེས་པ་ཡོད་པས་ན་མངོན་དུ་མི་བྱའོ་ཞེས་ཡུམ་ཤེས་རབ་ཀྱི་ཕ་རོལ་ཏུ་ཕྱིན་པ་ལས་གསུངས་ཤིང༌། དེ་ཉིད་འདིར་ཡང་བཞེད་དགོས་པ་ཡིན་ཏེ།
རྒྱན་དུ། བསྐལ་པ་གྲངས་མེད་ངེས་འབྱུང་ཞིང༌། ། ཞེས་སོགས་མང་པོ་དང༌། འདིར་ཡང༌། རྣམ་པར་དུ་མར་ཐབས་མང་པོར། ། ཡུན་རིང་དུས་སུ་གོམས་པ་ལས། ། ཞེས་གསུངས་སོ། ། དེ་ལྟར་ཉམས་སུ་བླངས་པའི་འབྲས་བུ་མཐར་ཐུག་པ་ནི། སྐུ་གསུམ་པོ་ཟུང་དུ་འཇུག་པ་སྟེ། མདོ་སྡེ་རྒྱན་ལས་བྱུང་བ་དེ་ཉིད་དོ། །
གཉིས་པ་གཞན་གྱིས་བཏགས་པའི་མཐའ་བསལ་བ་ནི། སྡེ་བདུན་འཆད་པའི་བོད་ཕྱི་མ་དག་ན་རེ། འདི་ནས་བཤད་པའི་ལྟ་བ་གང་ཟག་གི་བདག་མེད་དང༌། གཟུང་བ་ཆོས་ཀྱི་བདག་མེད་པ་ཙམ་ཞིག་ནི། རང་རྒྱུད་པ་ལྟར་ན་ཉན་ཐོས་དང་རང་རྒྱལ་ལ་ཡང་ཡོད་ལ། དེ་ལས་ལྷག་པ་ནི་གཞུང་འདིར་མ་བཤད་ཅིང༌། དེ་ཙམ་ཞིག་ནི་སེམས་ཙམ་པ་ལ་ཡོད་པས་ན། གྲུབ་པའི་མཐའ་དེ་ཉིད་དུ་གནས་མོད། ཡང་དག་པར་ན་སེམས་ཙམ་པ་ལ་བདག་མེད་གོ་ཆོད་པའི་ངོས་འཛིན་གཅིག་ཀྱང་ཡོད་པ་མ་ཡིན་ཏེ། ཟླ་བ་གྲགས་པའི་གཞུང་ལྟར་མ་བཤད་པས་སོ་ཞེས་ཟེར་བ་དང༌།
དེ་བཞིན་དུ་བྱམས་ཆོས་བར་པ་གསུམ་ནས་བྱུང་བའི་ས་ལམ་གྱི་རྣམ་པར་གཞག་པ་ཐམས་ཅད་ཀྱང་སྒྲ་ཇི་བཞིན་པ་མ་ཡིན་པའི་དྲང་དོན་དགོངས་པ་ཅན་ཁོ་ན་སྟེ། ལུགས་དེ་དག་ཏུ་སྦྱིན་སོགས་ཕར་ཕྱིན་དང་པོ་ལྔའི་ཉམས་ལེན་ཡང་དཔྱིས་ཕྱིན་པ་མ་ཡིན་ཏེ། ལུགས་དེར་འཁོར་གསུམ་རྣམ་དག་གི་ཤེར་ཕྱིན་དཔྱིས་ཕྱིན་པར་མ་བཤད་པའི་ཕྱིར། དེ་ལྟར་མ་བཤད་པ་ཡང་ཐར་པའི་ལམ་དུ་འགྱུར་བ་ལ། འཁོར་བའི་རྩ་བ་འཇིག་ལྟ་ལྷན་སྐྱེས་དང་དེའི་གཉེན་པོ་བདག་མེད་རྟོགས་པའི་ཤེས་རབ་མ་ནོར་བར་ཤེས་དགོས་པ་ལས། དེའི་ངོས་འཛིན་མ་ནོར་བ་གཞུང་ལུགས་འདི་དག་ནས་མ་བཤད་པའི་ཕྱིར་དང༌། ཐམས་ཅད་མཁྱེན་པའི་ལམ་དུ་འགྱུར་བ་ལ་ཤེས་སྒྲིབ་མཐའ་དག་གི་རྩ་བ་ཉོན་མོངས་པ་ཅན་མ་ཡིན་པའི་མ་རིག་པ་དང༌། དེའི་གཉེན་པོར་གྱུར་པ་ཆོས་ཀྱི་བདག་མེད་རྟོགས་པའི་ཤེས་རབ་མ་ནོར་བར་ཤེས་དགོས་པ་ལས། གཞུང་འདི་དག་ན་དེ་ལྟ་བུའི་ཚུལ་མ་ནོར་བར་བཤད་པ་མེད་པའི་ཕྱིར་ཞེས་དང༌། འོན་ཀྱང་འདི་དག་ནི་ཐེག་པ་ཆེན་པོ་བླ་ན་མེད་པ་དག་ལ་འཇུག་པའི་སྒོ་དང་ཐབས་ཤིན་ཏུ་མཁས་པ་དག་ཡིན་ནོ་ཞེས་ཟེར་བ་དང༌།
གཞན་ཡང་ལུགས་འདིར་ཀུན་བཏགས་བདེན་པར་མེད་པ་དང༌། དེར་མེད་ཀྱང་སྤྱིར་ཚད་མས་དམིགས་པ་དང༌། གཞན་དབང་བདེན་པར་གྲུབ་པ་དང༌། དེའི་མཚན་གཞི་རྒྱུ་རྐྱེན་ལས་སྐྱེས་པ་ཇི་སྙེད་པ་ལ་བྱ་བ་དང༌། ཡོངས་གྲུབ་བདེན་པར་གྲུབ་ཅིང་དེའི་མཚན་གཞི་འགྱུར་བ་མེད་པའི་ཡོངས་སུ་གྲུབ་ཅེས་པའི་མིང་ཅན་གཟུང་འཛིན་རྫས་གཞན་གྱིས་སྟོང་པའི་སྟོང་ཉིད་མེད་པར་དགག་པ་དེ་དང༌། སྤྱིར་ཡང་བདག་མེད་ཀྱི་མཚན་གཞི་མེད་དགག་ཁོ་ན་དང༌། སེམས་ཙམ་པས་ཀུན་གཞི་རྣམ་ཤེས་སེམས་ཅན་དུ་འདོད་པས་གང་ཟག་རྫས་གྲུབ་དང༌། གཟུང་འཛིན་གྱི་ཆོས་རྫས་གྲུབ་ཏུ་ཁས་བླངས་པ་ཡིན་ནོ་ཞེས་ཀུན་གྱིས་བྲག་ཆ་ལྟར་དུ་སྒྲོག་གོ ། དེ་མི་འཐད་པ་ལ་གསུམ་སྟེ། བསྟན་པ་དང༌།
ཅུང་ཟད་བཤད་པ་དང༌། དེ་ཉིད་ཕྱེ་སྟེ་བཤད་པའོ། ། དང་པོ་ནི་དབུ་མ་ཐལ་འགྱུར་བའི་སྲོལ་ལ་ས་གཞན་ལ་ཐར་པ་དང་ཐམས་ཅད་མཁྱེན་པའི་ལམ་མེད་དོ་ཞེས་ཆོས་སྤོང་གི་བགྱི་བ་མི་བཟད་པའི་འོག་ཏུ་ཐེག་པ་ཆེན་པོ་ལ་འཇུག་པའི་སྒོ་ཆེན་པོའི་ཞེས་པའི་སྙན་ཆ་ཙམ་གྱིས་དཔྱོད་ལྡན་མགུ་བར་ག་ལ་ནུས། གཉིས་པ་ནི་བྱམས་ཆོས་བར་པའི་ལྟ་བས་ཉོན་མོངས་པ་ཅན་མ་ཡིན་པའི་མ་རིག་པ་དྲུང་འབྱིན་པར་མི་ནུས་ན། རྡོ་རྗེ་ཐེག་པའི་ལྟ་བས་ཇི་ལྟར་ནུས་ཏེ། དེ་དང་དེའི་ཁྱད་པར་དབྱེ་དཀའ་བའི་ཕྱིར། ཇི་སྐད་དུ། གཟུང་དང་འཛིན་པ་ལས་གྲོལ་བའི། ། ཡེ་ཤེས་དམ་པའི་དོན་དུ་ཡོད། ། རྣལ་འབྱོར་སྤྱོད་གཞུང་རྒྱ་མཚོ་ཡི། །
ཕ་རོལ་ཕྱིན་རྣམས་དེ་སྐད་སྒྲོག ། ཅེས་སོ། ། དེ་ཡི་དེ་མ་ཐག་ཏུ། ། ཡེ་ཤེས་དེ་ཡང་དོན་དམ་དུ། ། ཡོད་པར་མཁས་རྣམས་མི་འདོད་དེ། ། ཞེས་བཤད་པ་མ་ཡིན་ནམ་ཞེ་ན། དེ་ནི་ངོ་བོ་ཉིད་མེད་པ་པའི་དབུ་མ་པ་དག་གི་ལུགས་སམ། མཉམ་གཞག་ཏུ་རྟོགས་པའི་ཡེ་ཤེས་ལ་སྤྲོས་པ་འགོག་བྱེད་འཆད་པ་སྟེ། མཐའ་བཞི་ལས་ནི་རྣམ་གྲོལ་བ། ། དེ་ཉིད་དབུ་མ་པ་ཡིས་རིག །
ཅེས་སོ། ། དེ་ཉིད་དབུ་མ་མིན་པར་ཁོ་བོ་ཅག་ཀྱང་མི་འདོད་མོད། སྔགས་ཀྱི་དབུ་མར་ནི། བདེ་ཆེན་གྱི་ཡེ་ཤེས་ཡོད་མིན་མེད་མིན་དུ་བཤད་པ་མེད་དོ། ། དེ་ལས་དེ་བདེན་མིན་བརྫུན་མིན་དུ་བཤད་པ་མ་ཡིན་ནམ་ཞེ་ན། བཤད་མོད་བརྫུན་མིན་གྱི་གོ་བ་ནི་སྣང་ཆ་མ་དོར་བའི་དོན་ཡིན་ལ། ངོ་བོ་ཉིད་མེད་པ་པས་ནི་ལྟ་བའི་མཉམ་གཞག་ཏུ་དེ་འདོར་བར་འདོད་དོ། ། གལ་ཏེ་རྣལ་འབྱོར་སྤྱོད་པའི་ལྟ་བ་ཡེ་ཤེས་བདེན་གྲུབ་དེས་གསང་སྔགས་སུ་སླེབས་ན་རྟག་གཉིས་ལས། ཇི་སྐད་དུ། རྣལ་འབྱོར་སྤྱོད་པ་དེ་ལས་ཕྱིས། །
དེ་རྗེས་དབུ་མ་བསྟན་པར་བྱ། ། དེ་རྗེས་ཀྱཻ་རྡོ་རྗེ་བསྟན། ། ཞེས་བཤད་པ་མ་ཡིན་ནམ་ཞེ་ན། ཀླུ་སྒྲུབ་ཞབས་ཀྱིས་བཤད་པའི་རིགས་པས་རིགས་པ་དེའི་ངོར་གཉིས་མེད་ཀྱི་ཡེ་ཤེས་ཡོད་པར་ཁེགས་མོད། སྤྱིར་ཡོད་པ་མི་ཁེགས་ཏེ། སྒྲ་རྟོག་གི་ཡུལ་ལས་འདས་པའི་ཕྱིར་དང༌། རང་རིག་པའི་ཡེ་ཤེས་ཀྱིས་ཉམས་སུ་མྱོང་བའི་ཕྱིར། རྒྱུད་བླ་མར། ཕྲ་ཕྱིར་ཐོས་པའི་ཡུལ་མིན་ཏེ། ། དོན་དམ་ཡིན་ཕྱིར་བསམ་པའི་མིན། །
ཆོས་ཉིད་ཟབ་ཕྱིར་འཇིག་རྟེན་པའི། ། སྒོམ་པ་ལ་སོགས་ཡུལ་མ་ཡིན། ། ཞེས་སོ། ། འོ་ན་བར་སྐབས་དེར་དེར་དབུ་མ་བསྟན་པས་ཅི་ཞིག་བྱ་སྙམ་ན། དམ་པའི་དོན་དེ་ལ་ཡོད་མེད་ལ་སོགས་པའི་མཐར་འཛིན་པའི་རྟོག་པ་འགོག་པའི་ཕྱིར་ཡིན་ཏེ། སློབ་དཔོན་ཟླ་བའི་ཞབས་ཀྱིས་ཀྱང༌། ། རྟོག་རྣམས་ལོག་པར་གྱུར་པ་གང་ཡིན་དེ། ། རྣམ་པར་དཔྱད་པའི་འབྲས་བུར་མཁས་རྣམས་བཞེད། ། ཅེས་སོ། ། ཡུལ་མ་བཀག་པར་ཡུལ་ཅན་མི་ཁེགས་སོ་ཞེ་ན།
ཡུལ་ཅན་ལྟ་བུའི་ཆོས་གཅིག་པོ་དེ་ཉིད་ལ་རིགས་པ་བཅུག་པས་ཁེགས་པ་ཡིན་ཏེ། ཇི་སྐད་དུ། དངོས་གཅིག་དངོས་པོ་ཀུན་གྱི་ངོ་བོ་ཉིད། ། ཅེས་སོ། ། ཡུལ་མ་བཀག་པར་ཡུལ་ཅན་མི་ཁེགས་པ་ནི། ངོ་བོ་ཉིད་མེད་པ་པ་དག་གི་ལུགས་ཏེ། དེ་དག་ལྟོས་གྲུབ་ཏུ་བཞེད་དགོས་པའི་ཕྱིར། འདིར་ཡང༌། འདི་ཡུལ་སུན་ཕྱུང་མེད་པར་ནི། ། དེ་སྤོང་བར་ནི་ནུས་མ་ཡིན། །
ཞེས་བཤད་པ་མ་ཡིན་ནམ་ཞེ་ན། དེ་ནི་ཀུན་བཏགས་ཀྱི་དབང་དུ་བྱས་པ་སྟེ། སེལ་ངོའི་ཤེས་བྱ་མཐའ་དག་ནི་སྐབས་འདིར་ཡང་ལྟོས་གྲུབ་དང་རང་སྟོང་དུ་ཁས་བླངས་པའི་ཕྱིར། དེ་བས་ན་དོན་དམ་བདེན་མིན་དུ་བཤད་པ་ཡང་རྣམ་དཔྱོད་ཀྱི་རིགས་པ་དེའི་ངོར་ཡིན་གྱི་སྤྱིར་བཏང་ནས་མ་ཡིན་ཏེ། དོན་དམ་དུ་ཁས་ལེན་པ་དང་བདེན་མིན་དུ་ཁས་ལེན་པ་མི་འགྲིག་པའི་ཕྱིར། ངོ་བོ་ཉིད་མེད་པ་པས་ནི་མཐར་དོན་དམ་ཁས་མི་ལེན་ལ། སྔགས་སུ་ནི་དེ་ལྟར་འཆད་པ་མེད་དོ། ། གསུམ་པ་ནི། ཤིང་རྟའི་སྲོལ་ཆེན་འདི་ཡི་སྐབས་སུ་ཀུན་བཏགས་པ་ཡོད་དོ་ཞེས་ཁས་ལེན་པ་ནི་སྒྲ་རྟོག་གི་ངོར་ཡིན་གྱི་སྤྱི་ཙམ་ནས་མ་ཡིན་ཏེ། འདི་ལ་ནི་མཚན་ཉིད་ངོ་བོ་ཉིད་མེད་པར་བཤད་པའི་ཕྱིར་དང༌།
མཚན་ཉིད་མེད་པ་ལ་མཚན་གཞི་མི་སྲིད་པའི་ཕྱིར་དང༌། རང་གི་མཚན་ཉིད་མེད་ཀྱི་སྤྱི་ཡི་མཚན་ཉིད་ཡོད་དོ་ཞེས་ཟེར་མོད་ཀྱང༌། མཚན་ཉིད་དེ་ནི་རྟོག་ངོ་ཙམ་ཡིན་པས་མཐར་ཡོད་པའི་གོ་མི་ཆོད་པའི་ཕྱིར་དང༌། ཆོས་མངོན་པར་ནི་གཞན་སེལ་གྱི་རྣམ་གཞག་མེད་པས་སྤྱིའི་མཚན་ཉིད་ཀྱང་འདི་ལ་མེད་དོ། ། གཞན་དབང་བདེན་པར་གྲུབ་ཅེས་ཟེར་བ་ཡང༌། སྣང་བ་སེམས་སུ་སྨྲ་བའི་སྐབས་དེར་ཡིན་གྱི་སྲོལ་འདི་ཡི་ལུགས་དཔྱིས་ཕྱིན་པ་མ་ཡིན་ཏེ། གཞན་དབང་སྒྱུ་མ་ལྟ་བུར་གསུངས་པ་ཉིད་གཙོ་ཆེ་བའི་ཕྱིར་དང༌། སྒྱུ་མའི་རྟ་གླང་སོགས་མེད་ཀྱང་སྤྲུལ་གཞི་རྡེའུ་དང་ཤིང་བུ་སོགས་ཡོད་པ་བཞིན་དུ་གཉིས་སྣང་གི་ཆ་མེད་ཀྱང་གསལ་རིག་གི་ཆ་ཡོད་པ་ལ་དགོངས་སོ་ཞེས་ཟེར་བ་དེ་ཡང་མ་ཡིན་ཏེ། གསལ་རིག་གི་ཆ་ནི་ཡོངས་གྲུབ་ཏུ་བཤད་ཀྱི་གཞན་དབང་དུ་མི་འཆད་པའི་ཕྱིར་དང༌། ཇི་སྐད་དུ།
ཡོད་དང་སྤྲོས་ཀུན་ཡུལ་མིན་རང་བཞིན་ཡོད། ། ཅེས་པས་དེ་དེར་བསྟན་ཏོ་ཟེར་བ་དེ་ཡང་མ་ཡིན་ཏེ། འཕགས་པའི་མཉམ་གཞག་ཡེ་ཤེས་ཀྱི་མྱོང་བྱར་བཤད་པ་ཉིད་ཀྱིས་གཞན་དབང་མ་ཡིན་པར་གྲུབ་པའི་ཕྱིར། གཞན་དབང་གི་ངོས་འཛིན་ཡང་དག་པ་མ་ཡིན་པའི་ཀུན་ཏུ་རྟོག་པ་ཉིད་ལ་བཤད་པ་གཞུང་ན་ཡོད་པ་ཡིན་གྱི་རྒྱུ་རྐྱེན་ལས་སྐྱེས་པ་ཐམས་ཅད་དེར་འཆད་པ་ལུགས་འདི་ལ་མེད་པ་དང༌། ལུགས་འདིས་ཀུན་གཞིའི་རྣམ་པར་ཤེས་པ་གང་ཟག་ཏུ་ཁས་བླངས་ན། འདིར་གང་ཟག་རྫས་གྲུབ་ཏུ་ཁས་ལེན་པའམ། ཀུན་གཞིའི་རྣམ་པར་ཤེས་པ་བཏགས་ཡོད་དུ་ཁས་ལེན་པ་གང་རུང་ལས་མ་འདས་ལ། ཕྱི་མ་ལྟར་ན་གཞན་དབང་བདེན་གྲུབ་དང་དངོས་སུ་འགལ་ཞིང༌། དང་པོ་ལྟར་ན་གང་ཟག་རྫས་གྲུབ་ཏུ་ཁས་ལེན་པའི་སངས་རྒྱས་པ་མེད་དོ། ། དོན་དམ་པའི་བདེན་པ་དང༌།
འགྱུར་མེད་ཡོངས་གྲུབ་ཀྱི་མཚན་གཞི་གང་ཡིན་པ་དེ་མེད་པར་དགག་པ་ཉིད་དུ་འདོད་པ་ཡང་ལུགས་འདིར་འཐད་པ་མ་ཡིན་ཏེ། མེད་པར་དགག་པ་ནི་སྤྱི་མཚན་ཉིད་ལས་མ་འདས་ལ། དེ་དངོས་ཡུལ་དུ་བྱེད་པའི་བློ་ནི་སྒྲ་དོན་འཛིན་པའི་རྟོག་པ་ལས་གཞན་མེད་པས་སོ་སོ་རང་རིག་པའི་ཡེ་ཤེས་ཀྱི་སྤྱོད་ཡུལ་དུ་འགལ་བའི་ཕྱིར་རོ། ། ཡང་སྡེ་བདུན་གྱི་མཐར་ཐུག་སེམས་ཙམ་དུ་གནས་ཞེས་ཟེར་བ་ཡང༌། ཤིང་རྟའི་སྲོལ་ཆེན་སོ་སོའི་དབྱེ་བ་མ་ཕྱེད་པ་ཡིན་ཏེ། བྱམས་པའི་གཞུང་རྗེས་འབྲང་དང་བཅས་པ་འདི་དག་ན་སེམས་ཙམ་སྟོན་པའི་གཞུང་དང༌། དེ་བཀག་ནས་དེ་ལས་གོང་མར་གྱུར་པའི་ལུགས་དང་གཉིས་གཉིས་སུ་ཕྱེ་ནས་བཤད་པ་ཡིན་ལ་དེའི་ཚེ་ཕྱི་མ་དེ་སེམས་ཙམ་དུ་གནས་པ་དང༌། ལུགས་ཕྱི་མ་དེ་ལས་གོང་ན་དབུ་མའི་གྲུབ་མཐའ་ཡོད་པར་འཆད་བྱེད་ཀྱི་ཡི་གེ་འབྲུ་གཅིག་ཀྱང་སྟོན་རྒྱུ་མེད་ལ། གཉིས་གཉིས་སུ་ཇི་ལྟར་ཕྱེ་བའི་ཚུལ་ཡང་དཔེར་མཚོན་ན། མདོ་སྡེའི་རྒྱན་དུ།
དེར་སྣང་སེམས་ཙམ་ལ་ནི་ཡང་དག་གནས། ། ཞེས་དང༌། དེ་ནས་སེམས་ཀྱང་མེད་པ་ཉིད་དུ་རྟོགས། ། ཞེས་དང༌། དབུས་མཐར། ཡང་དག་མ་ཡིན་ཀུན་རྟོག་ཡོད། ། ཅེས་དང༌། དེ་ལ་གཉིས་པོ་ཡོད་མ་ཡིན། ། ཞེས་པ་ལྟ་བུ་ཤིན་ཏུ་མང་བ་ལས། རྐང་པ་དང་པོས་གཟུང་བ་མེད་པ་སེམས་ཙམ་པའི་གཞུང་དང༌།
རྐང་པ་གཉིས་པ་རྣམས་ཀྱིས་སེམས་ཙམ་བཀག་ནས་གཟུང་འཛིན་གཉིས་པོ་བཀག་པའི་བཤུལ་ན་གནས་ལུགས་སུ་གྱུར་པའི་ཡེ་ཤེས་ཞིག་ལུས་པ་དེ་དབུ་མ། རིགས་པ་དེ་དང་རྗོད་བྱེད་ཀྱི་སྒྲས་ཡུལ་དུ་མ་བྱས་པའི་དེ་བཞིན་ཉིད་མཐར་ཐུག་ཏུ་བཞེད་པ་ཡིན་ཏེ། སུམ་ཅུ་པ་ལས། འདི་ལྟར་དེ་བཞིན་ཉིད་ཀྱང་དེ། ། དེ་ཉིད་རྣམ་པར་རིག་པ་ཙམ། ། ཞེས་བཤད་པས་སོ། ། སྲོལ་འདི་ལ་ནི་རྣམ་རིག་ཙམ་ལས་གོང་དུ་གྱུར་པའི་དབུ་མ་ནི་གཞན་མེད་པའི་ཚུལ་དེ་ཉིད། འདིར་ཡང་འཆད་པའི་དབང་དུ་བྱས་ནས་ཇི་སྐད་དུ། དེ་ལ་གཅིག་ནི་མེད་པས་ཀྱང༌། ། གཉིས་ཀའང་ཉམས་པ་འགྱུར་བ་ཡིན། །
དེ་ཕྱིར་གཉིས་སྟོང་གང་ཡིན་པ། ། དེ་ནི་དེའི་འང་དེ་ཉིད་ཡིན། ། ཅེས་གསུངས་སོ། ། བྱེ་མདོས་ཀྱང་རང་ལུགས་དབུ་མར་འཆད་པ་དང་འདི་འདྲ་བ་མ་ཡིན་ཏེ། འདིར་ནི་སེམས་ཙམ་གྱི་གྲུབ་མཐའ་ལས་གོང་ན་དབུ་མའི་གྲུབ་མཐའ་སྨྲ་བ་ཡོད་པར་བཞེད་ལ། ངོ་བོ་ཉིད་མེད་པ་ལ་ནི་དེར་མི་བཞེད་པའི་ཕྱིར། དེ་ཉིད་ཀྱིས་ནོངས་སོ་ཞེ་ན། དེ་སྔགས་ཀྱི་དབུ་མས་མ་ངེས་ཏེ། མེད་པར་དགག་པ་ལས་མ་གཏོགས་པའི་དེ་བཞིན་ཉིད་བཞེད་པའི་ཕྱིར། ཡང་ལུགས་འདིར་གཟུང་བ་ཆོས་ཀྱི་བདག་མེད་ཙམ་བཤད་ཀྱི།
འཛིན་པ་ཆོས་ཀྱི་བདག་མེད་མ་བཤད་དོ་ཞེས་ཟེར་བ་ནི་དྲངས་མ་ཐག་པའི་གཞུང་དེ་དག་ལ་མངོན་སུམ་དུ་བསྙོན་པར་ཟད་ཅིང༌། འཛིན་པ་བདེན་མེད་ཀྱི་གོ་དོན་འཕགས་པའི་མཉམ་གཞག་ཡེ་ཤེས་བདེན་མེད་ལ་འཆད་དོ་སྙམ་ན། དེ་ལ་འཛིན་པའི་སྒྲ་འདོགས་པ་ཐེག་པ་ཆེན་པོའི་གཞུང་ན་མེད་དོ། ། གཟུང་བ་ཆོས་ཀྱི་བདག་མེད་ཀྱི་གོ་དོན་ཡང༌། ཕྱི་རོལ་གྱི་དོན་རང་གི་ངོ་བོས་སྟོང་པའི་མེད་དགག་ལ་འཆད་པ་ཐོས་བསམ་གྱི་ཚེ་དང༌། དེས་སྟོང་པའི་སེམས་ཙམ་ལ་འཆད་པ་སྒོམ་བྱུང་གི་ཚེ་ན་ཡིན་པའི་ཁྱད་པར་དེ་གཞུང་ན་ཡོད་པ་ཡིན་གྱི་གཟུང་འཛིན་རྫས་གཞན་གྱིས་སྟོང་པའི་མེད་པར་དགག་པ་ལ་དེའི་གོ་དོན་དུ་འཆད་པ་ལུགས་འདིའི་གཞུང་གང་ན་ཡང་མེད་ཅིང༌། དེ་འདྲ་དེ་རང་གི་མཚན་ཉིད་ཀྱིས་གྲུབ་པར་འདོད་པ་ཡང༌། ཇི་སྐད་དུ། ལྡོག་པ་ངོ་བོ་ཉིད་མེད་ཕྱིར་སོགས་གཞན་སེལ་སྟོན་པའི་གཞུང་གིས་བཀག་པ་ཡིན་ནོ། ། སྐབས་འདིར་བོད་སྔ་མ་དག་གིས་སེམས་ཙམ་པ་ལ་རྣམ་བདེན་བརྫུན་གཉིས་སུ་ཕྱེ་ནས།
སྡེ་བདུན་མཛད་པའི་མཐར་ཐུག་རྣམ་བརྫུན་དུ་གནས་པ་ཡིན་ནོ་ཞེས་གསུང་མོད། འདི་སྐབས་ཀྱི་རྣམ་བརྫུན་པ། དེ་སེམས་ཙམ་པར་གང་ནས་བཤད་ཅེས་འདྲི་ཞིང༌། རྩོད་དུས་ཀྱི་མཁས་པ་ཆེན་པོ་ཤནྟི་པས་ནི། དབུ་མའི་རྒྱན་ཞེས་བྱ་བའི་བསྟན་འཆོས་ཀྱི་བརྗོད་བྱའི་གཙོ་བོ་འདི་ལས་གཞན་མ་བཤད་དོ། ། གལ་ཏེ་དཔལ་ལྡན་ཟླ་བས་འདི་སེམས་ཙམ་དུ་བཤད་དོ་ཞེས་ཟེར་མོད། ཤིང་རྟའི་སྲོལ་མི་ཅིག་པ་གཞན་གྱིས་གཞན་དུ་བཤད་པས་དེར་ཁས་ལེན་དགོས་པ་མ་ཡིན་ཏེ་དེ་ལྟ་ན་ཤིང་རྟའི་སྲོལ་སོ་སོ་བ་དག་འཆོལ་བར་ཐལ་བའི་ཕྱིར་དང༌། ཐེག་པ་ཆེན་པོ་ཙམ་དང་རྡོ་རྗེའི་ཐེག་པ་སངས་རྒྱས་ཀྱི་བཀའ་མ་ཡིན་པར་སྨྲ་བ་དག་ཀྱང་ཡོད་པའི་ཕྱིར་དང༌། རྣལ་འབྱོར་གོང་མས་འོག་མ་ལ་གནོད་ཅེས་ཟེར་མོད་ཀྱང་དབུ་མའི་ཚུལ་འདི་གཉིས་ལ་གོང་འོག་གི་ཁྱད་པར་དབྱེ་དཀའ་བ་ཡིན་ཏེ། ཐོགས་མེད་ཞབས་ཀྱི་བསྟན་འཆོས་ལུང་སྟོན་པ་ན།
ཇི་སྐད་དུ། མདོ་སྡེ་དྲང་དོན་ངེས་པའི་དོན། ། རྣམ་པ་མང་པོ་རབ་ཏུ་འབྱེད། ། ཅེས་དང༌། སྔགས་ཀྱི་གཞུང་ཚད་ལྡན་དག་ལས་ལུགས་འདི་དབུ་མ་ཆེན་པོ་དང༌། བླ་མའི་མན་ངག་གི་སམ་བརྒྱན་པའི་སྟོང་ཉིད་མེད་དགག་ཁོ་ནའི་ཕྱོགས་ལ་དབུ་མ་འབྲིང་པོར་བཤད་པ་དག་ཀྱང་ཡོད་པའི་ཕྱིར་རོ། ། གལ་ཏེ་འོ་ན་དབུ་མ་འདི་གཉིས་ལ་ཟབ་རྒྱས་ཀྱི་ཁྱད་པར་ཅི་ཞེ་ན། ཆོས་ཐམས་ཅད་ངོ་བོ་ཉིད་མེད་པར་གཏན་ལ་འབེབས་པའི་རིགས་པ་ནི་ཅིག་ཤོས་རྒྱས་ལ་བསྒོམ་པས་ཉམས་སུ་མྱོང་བར་བྱ་བའི་ངེས་དོན་ནི་ལུགས་འདིར་ཟབ་པ་ཡིན་ཏེ། གཉིས་སུ་མེད་པའི་ཡེ་ཤེས་ཁོ་ན་བསྒོམ་བྱུང་གི་ཉམས་སུ་མྱོང་བྱ་ཉིད་དུ་འཆད་པ་ནི་རྡོ་རྗེའི་ཐེག་པ་དག་དང་ཆེས་ཤིན་ཏུ་མཐུན་པའི་ཕྱིར་ལུགས་འདི་ཟབ་པ་ཡིན་ནོ། ། འདི་ལ་བོད་ཕྱི་མ་གཞན་དག་ན་རེ།
ཐོས་བསམ་གྱིས་གཞན་ཞིག་གཏན་ལ་ཕབ་ནས་བསྒོམ་པས་གཞན་ཞིག་ཉམས་སུ་ལེན་པ་ནི། རྟ་དཀྱུས་ས་དང་བརྒྱུག་ས་གཞན་དང་གཞན་གྱི་དཔེས་འབྲེལ་བ་མེད་པ་ཁོ་ནར་བཤེས་གཉེན་ཆེན་པོ་པུ་ཏོ་བས་བཤད་པ་ཉིད་ལེགས་སོ་ཞེས་གསུངས་མོད། ཆོས་ཐམས་ཅད་རང་གི་ངོ་བོས་སྟོང་པའི་མིང་ཅན་སྤྲོས་པའི་མཐའ་ཐམས་ཅད་དང་བྲལ་བའི་མེད་པར་དགག་པ་དེའི་ངོས་འཛིན། རང་བཟོའི་དབང་དུ་ཐལ་མ་ཆེས་པར་མདོ་དང་བསྟན་འཆོས་ནས་ཇི་ལྟར་བཤད་པ་བཞིན་དུ་ངོས་འཛིན་ན་ནི། བསྒོམ་བྱའི་ཡུལ་དང་སྒོམ་བྱེད་ཀྱི་བློ་སོ་སོར་ངོས་འཛིན་ནུས་པ་མ་ཡིན་ཏེ། མཉམ་པར་གཞག་པའི་ཚེ་ན་ཡུལ་ཅན་གྱི་བློ་ཉིད་ཀྱང་སྟོང་པ་ཉིད་དུ་ཐིམ་པའི་ཕྱིར། རྟོགས་བྱེད་ཀྱི་བློ་སུ་ཞིག་གིས་རྟོགས་བྱ་གང་ཞིག་རྟོགས་པར་ནུས་ཞེས་སྨྲས་པ་ནི་ཞར་ལ་བྱུང་བ་སྟེ། རྣམ་འགྲེལ་མཛད་པའི་སྐབས་འདིར་དེ་དག་ཉེ་བར་མཁོ་བ་མེད་དོ། ། དེ་དག་ཁོ་ནར་མ་ཟད་ཀྱི་ཕྱོགས་གླང་ཡབ་སྲས་ཀྱི་གཞུང་གི་མཐར་ཐུག་སེམས་ཙམ་དུ་གནས་པས། ཐར་པ་དང་ཐམས་ཅད་མཁྱེན་པའི་ལམ་གྱི་རྩ་བ་བདག་མེད་རྟོགས་པའི་ཤེས་རབ་ཆ་ཚང་བར་བསྟན་པ་མེད་དོ་ཞེས་ཟེར་བ་དང༌།
གཞུང་འདིས་ཐར་པ་དང་ཐམས་ཅད་མཁྱེན་པ་དངོས་པོ་སྟོབས་ཞུགས་ཀྱི་རིགས་པས་བསྒྲུབ་བོ་ཞེས་ཟེར་བ་ལ་ཡང་འགལ་བ་ཅན་ཁོ་ན་སྟེ། གཞུང་འདི་ནས་ཐར་པ་དང་ཐམས་ཅད་མཁྱེན་པར་བཤད་པ་དེ་དག་ཐར་པ་དང་ཐམས་ཅད་མཁྱེན་པ་མཚན་ཉིད་པར་མི་རུང་བའི་ཕྱིར་རོ། ། ཡང་གལ་ཏེ་འོ་ན་གཞུང་སྡེ་བདུན་གྱི་ལྟ་བའི་མཐར་ཐུག་དབུ་མར་གནས་པ་དེའི་ཚེ་བཤད་མ་ཐག་པའི་ལྟ་བ་དེ་དང༌། ངོ་བོ་ཉིད་མེད་པ་པས་བཤད་པའི་ལྟ་བ་དེའི་འཆད་ལུགས་དང༌། མེད་པར་དགག་པ་ཁོ་ནའི་ཆ་ནས་འཆད་དགོས་པ་ལུགས་འདི་ལ་ཡོད་པ་དེའི་ཚེ་དེ་དང་དེའི་བཤད་ལུགས་ཀྱི་ཁྱད་པར་ཅི་ཞེ་ན། ལུགས་གཞན་དེ་ལ་ནི་དོན་དམ་དཔྱོད་བྱེད་ཀྱི་རིགས་པས་དཔྱོད་པ་དེའི་ཚེ་ན་དགག་བྱ་གང་ཞིག་བཀག་པའི་སྟོང་པ་ཉིད་དེ་ཡང་ཡོད་པར་མི་འདོད་ལ། དེ་འདྲ་དེ་ཡོད་པ་བཀག་པས་མེད་པར་མི་འགྱུར་ཞིང༌། མེད་པ་བཀག་པས་ཀྱང་ཅིག་ཤོས་སུ་མི་འགྱུར་བ་དང༌། མཐའ་ཐམས་ཅད་བཀག་པའི་མེད་པར་དགག་པ་དེ་ཡང༌། ཐ་སྙད་དུ་ཀུན་རྫོབ་ཀྱི་བདེན་པར་བཤད་ཀྱི་དོན་དམ་པའི་བདེན་པར་ནི་མི་འཆད་དེ།
སྤྲོས་པའི་ཚོགས་བཀག་འགོག་གི་རིགས་པ་དེའི་ངོར་སྤྲོས་ཚོགས་ལ་ལྟོས་ཏེ་བདེན་པར་འཇོག་པའི་ཕྱིར་དང༌། དོན་དམ་ཡེ་ཤེས་ཀྱི་ངོར་ནི་བདེན་པ་ལྟ་ཅི། ཡོད་པར་ཡང་ཁས་མི་ལེན་པའི་ཕྱིར། ལུགས་འདིར་ཡང་གཟུང་འཛིན་ཀུན་བརྟགས་རང་སྟོང་དུ་འཆད་དགོས་པ་དེའི་ཚེ་དགག་བྱ་བཀག་ཙམ་གྱི་མེད་དགག་དང༌། སྟོང་ཉིད་གོ་ཆོད་པོ་ཡེ་ཤེས་ཀྱི་ཆ་གཉིས་ལས་དང་པོ་དེ་སྤྱིར་ཡོད་པར་ཁས་མི་ལེན་ཏེ། ཡོད་པ་ལ་མི་རྟག་པས་ཁྱབ་པ་དང༌། ལྡོག་པ་ངོ་བོ་ཉིད་མེད་ཕྱིར་ཞེས་པས་སོ། ། སེལ་ངོར་མེད་པ་ཡང་མ་ཡིན་ཏེ། བསྒྲུབ་བྱའི་ཆོས་ཀྱི་ཐ་སྙད་འདོགས་པས་སོ། ། སྟོང་ཉིད་གོ་ཆོད་པོ་དེའི་དབང་དུ་བྱས་ན་ནི།
ཡོད་མེད་གཉིས་པོ་ཕན་ཚུན་སྤང་སྟེ་གནས་པའི་ཕྱིར་གཅིག་བཀག་པས་ཅིག་ཤོས་སུ་ཁས་ལེན་དགོས་ཤིང༌། ཉིད་ཅེས་བྱ་བ་དངོས་པོའི་རྐྱེན་ཅན་དུ་འཆད་པའི་ཕྱིར་དངོས་པོ་དང་དོན་དམ་པའི་བདེན་པར་ཁས་ལེན་ནོ། ། དེ་ཡི་ཚེ་སྤྲོས་བྲལ་དང་བརྗོད་བྲལ་དུ་ཇི་ལྟར་འཆད་ཅེ་ན། ཡོད་མེད་ལ་སོགས་པའི་མཐའ་བཞི་དང་རྟག་མི་རྟག་ལ་སོགས་པ་གང་དུ་ཞེན་ཡང་སྤྲོས་པ་སྟེ། དེ་དང་བྲལ་དགོས་པའོ། ། དེ་ལྟར་ན་སེམས་ཙམ་པ་ཡན་ཆོད་ཀྱི་ཐབས་མཁས་ལ་མི་རྩོད་མོད་ཀྱི་ཤེས་རབ་དེས་ཐམས་ཅད་མཁྱེན་པ་འགྲུབ་པར་གང་གིས་ཤེས་ཅེ་ན། སྲོལ་འདིར་གོང་དུ་བཤད་པའི་རིགས་པས་གཟུང་འཛིན་གཉིས་སྟོང་དུ་གཏན་ལ་ཕབ་པའི་བསམ་བྱུང་གི་ཤེས་རབ་ཆོས་ཅན། གོམས་བྱེད་ཀྱི་ཡན་ལག་དང་མ་བྲལ་བར་གོམས་ན། གོམས་བྱའི་དོན་ལ་གསལ་སྣང་འབྱུང་དུ་རུང་སྟེ། རྟེན་བརྟན་བྱས་ཟིན་འབད་རྩོལ་སྐྱར་མ་ལ་མི་ལྟོས་པའི་སེམས་ཀྱི་ཆོས་ཡིན་པའི་ཕྱིར།
དཔེར་ན་འདོད་འཇིགས་གོམས་པའི་བློ་བཞིན་ནོ། ། དེ་ལྟར་བྱུང་བའི་གསལ་སྣང་དེ་ཡང་ཆོས་ཅན། མཐའ་མེད་དུ་འཕེལ་དུ་རུང་སྟེ། གོམས་པ་ན་རང་གི་ངང་གིས་ཁྱད་པར་དུ་འགྱུར་བའི་སེམས་ཀྱི་ཡོན་ཏན་ཡིན་པའི་ཕྱིར། དཔེར་ན་ཤིང་ལས་མེ་དང༌། གསེར་ལས་དངུལ་ཆུ་བཞིན་ནོ། ། དེ་ལྟར་གོམས་པའི་བསྒོམ་བྱུང་གི་ཡེ་ཤེས་ཆོས་ཅན་སླར་ལྡོག་པ་མ་ཡིན་ཏེ། གོམས་པ་པོའི་སེམས་རྒྱུད་དེས་རང་གི་ཕྱོགས་འཛིན་པའི་ཕྱིར། དེ་ལྟ་བུའི་ཤེས་རབ་དང་བརྩེ་བ་རྒྱུད་ལྡན་གྱི་སྐྱེས་བུ་ཆོས་ཅན། རང་རྒྱུད་ལ་ཐར་པ་དང་ཐམས་ཅད་མཁྱེན་པ་འབྱུང་དུ་རུང་སྟེ།
དེ་ཡི་རྒྱུ་ཚོགས་གྲངས་ཚང་བའི་ཕྱིར། དེ་ལྟ་བུ་འབྱུང་བར་ངེས་པ་ཡང་ཡིན་ཏེ། དེའི་རྒྱུ་ཚོགས་གྲངས་ཚང་ཞིང་དེ་ལ་འགལ་རྐྱེན་གྱིས་གེགས་བྱེད་མི་སྲིད་པའི་ཕྱིར། གཟུང་འཛིན་གཉིས་སྟོང་གི་ཡེ་ཤེས་ཉམས་སུ་མྱོང་བའི་འཕགས་ལམ་རིགས་པས་བསྒྲུབ་མ་ཐག་པ་དེ་ཆོས་ཅན། མ་རིག་པའི་རྩ་བ་གཟུང་འཛིན་གཉིས་སྣང་གི་བག་ཆགས་དྲུང་འབྱིན་པར་ནུས་ཏེ། དེ་དང་དམིགས་པ་གཅིག་ལ་དམིགས་ནས་འཛིན་སྟངས་འགལ་བའི་རྣམ་པ་ཅན་གཞིར་བྱས་ལ། རང་ཡུལ་གྱི་གནས་ཚུལ་ལ་ཞུགས་པའི་ཕྱིར། དེ་དེ་ལྟར་ཞུགས་པ་ཡིན་ཏེ་གཉིས་སྟོང་དུ། གཅིག་དུ་བྲལ་སོགས་ཀྱི་རིགས་པས་གྲུབ་ཅིང༌། གཉིས་ཡོད་དུ་མངོན་རྗེས་གང་གིས་ཀྱང་མི་འགྲུབ་པའི་ཕྱིར།
རྗེས་དཔག་གིས་འགྲུབ་ན། འགལ་བ་ལ་མི་འཁྲུལ་བའི་ཚད་མ་ཡོད་པར་འགྱུར་ལ། མངོན་སུམ་གྱིས་མི་འགྲུབ་སྟེ་གཉིས་སྣང་གི་བློ་ཐམས་ཅད་འཁྲུལ་བའི་ཕྱིར། འཁྲུལ་བར་གང་གིས་འགྲུབ་ན། ཡུལ་དུ་སྣང་བ་དང་ཡུལ་ཅན་གྱི་བློ་ཆོས་ཅན། རྫས་གཞན་མ་ཡིན་ཏེ་ལྷན་ཅིག་དམིགས་ངེས་ཡིན་པའི་ཕྱིར་ཞེས་པའོ། ། འདི་དག་ནི་རྣམ་འགྲེལ་མཛད་པས་རང་གཞུང་དུ་བསྟན་པའི་ལམ་དང༌། ལམ་དེ་ལས་ཐར་པ་དང་ཐམས་ཅད་མཁྱེན་པ་འབྱུང་རུང་དུ་བསྒྲུབ་པའི་དངོས་པོ་སྟོབས་ཞུགས་ཀྱི་རིགས་པ་བླ་ན་མེད་པ་སྟེ། སྲོལ་འདི་དང་སྲོལ་གཅིག་པའི་གཞུང་གཞན་ལས་ཀྱང་བསྒྲུབ་བྱ་དེ་དག་ལ་སྒྲུབ་བྱེད་ཀྱི་ལུང་ཙམ་གསུངས་ཀྱང༌། རིགས་པའི་ཚོགས་གསལ་བར་མཐོན་པས་ན།
འདིར་ནི་ལུང་ལ་མ་ལྟོས་པར་ཡང་དེ་ལྟར་འགྲུབ་པའི་ཕྱིར་ཆེས་ཤིན་ཏུ་ཁྱད་པར་དུ་འཕགས་སོ། ། གལ་ཏེ་འོ་ན་ཐར་པ་དང་ཐམས་ཅད་མཁྱེན་པ་དངོས་པོ་སྟོབས་ཞུགས་ཀྱི་རིགས་པས་གྲུབ་པ་འདི་ཉིད་ཡིན་མོད་དེ་ལས་གཞན་ཅི་ཞིག་དགོས་ཞེ་ན། འོ་ན་ཁྱེད་རང་ཅག་གིས་ཤིན་ལྐོག་ཏུ་ཁས་བླངས་པའི་ལྷ་དང་དམྱལ་བ་དང་རི་རབ་ཀྱི་རྡུལ་ཕྲན་གྱི་གྲངས་སོགས་ཀྱང་དངོས་སྟོབས་ཀྱིས་གྲུབ་པར་འགྱུར་ཏེ། རྒྱུ་ལས་དང་ཉོན་མོངས་ལས་འབྲས་བུ་སྣོད་བཅུད་ཀྱི་འཇིག་རྟེན་འབྱུང་བར་དངོས་སྟོབས་ཀྱིས་འགྲུབ་པར་ཁས་བླངས་པའི་ཕྱིར་རོ། ། མདོར་ན་ཐམས་ཅད་མཁྱེན་པ་ཡོད་པར་དངོས་སྟོབས་ཀྱིས་འགྲུབ་པ་དང༌། ཀུན་མཁྱེན་རང་གི་ངོ་བོ་དངོས་སྟོབས་ཀྱིས་མི་འགྲུབ་པའི་ཁྱད་པར་ཕྱེད་དགོས་ཏེ། ཇི་སྐད་དུ། དེ་གོམས་པ་ལས་བདག་འགྱུར་བས། ། ལ་ལའི་ཟག་པ་ཟད་པར་འགྱུར། ། ཞེས་ཀུན་མཁྱེན་ཡོད་པར་རིགས་པས་བསྒྲུབ་པ་དང༌།
ཚད་མ་རྣམས་ནི་རྙེད་དཀའི་ཕྱིར། ། རྟོགས་དཀའ་ཞེས་ནི་གཞན་གྱིས་ཤེས། ། ཞེས་ཀུན་མཁྱེན་དེ་ལུང་སྔོན་དུ་སོང་པ་ལ་མ་ལྟོས་པར་ཤེས་དཀའ་བ་ཉིད་དུ་བསྟན་པ་ཡིན་ནོ། ། གསུམ་པ་དེ་ལྟར་བཤད་པས་གལ་ཆེ་བའི་དོན་མང་པོ་ཤེས་པར་བསྟན་པ་ནི། རྣམ་འགྲེལ་མཛད་པའི་རིགས་པས་གཏན་ལ་ཕབ་པའི་བདག་མེད་པ་རྣམ་པ་གཉིས་པོའི་གནས་སྐབས་དང་མཐར་ཐུག་གི་ངོས་འཛིན་ཚུལ་རྣམ་པ་གཉིས་བྱུང་བ་ཡིན་ཏེ། གནས་སྐབས་སུ་གཞན་སེལ་བའི་ངོ་བོར་གྱུར་པའི་བདག་མེད་རྣམ་པ་གཉིས་དང༌། མཐར་ཐུག་དོན་རང་མཚན་གྱི་ངོ་བོར་གྱུར་པའི་བདག་མེད་པ་རྣམ་པ་གཉིས་སུ་ཕྱེ་བ་ལས། གཉིས་མཚན་དང་པོ་ནི་སྤྱིར་ཡང་ཕར་ཕྱིན་ཐེག་པ་པ་དག་ལ་གཙོ་ཆེ་བར་གྲགས་ཤིང༌། བོད་དུའང་བྱམས་ཆོས་མཚན་ཉིད་ལྟར་བཤད་པ་ཞེས་པའི་མིང་ཅན་རྔོག་ལོ་ཆེན་པོ་དཔོན་སློབ་ལས་བྱུང་ཞིང༌། གཞུང་ནི་འདི་ལ་བསལ་བྱ་ཅི་ཡང་མེད། །
སོགས་དང༌། གང་ཟག་དང་ནི་ཆོས་རྣམས་ཀྱི། ། དངོས་པོ་མེད་འདིར་སྟོང་པ་ཉིད། ། ཅེས་པ་སྟེ། འདི་ཤེས་པས་ནི་ཡོད་པ་སྒྲོ་འདོགས་ཀྱི་མཐའ་དང་མཚན་འཛིན་གྱི་རྟོག་པ་སེལ་བར་བྱེད་མོད། ཡོན་ཏན་གྱི་ཚོགས་དངོས་སུ་བསྐྱེད་པའི་སྟོང་པ་ཉིད་ནི་མ་ཡིན་ནོ། ། དེ་ཡང་གཞུང་འདིར་ནི་གཅིག་དང་དུ་བྲལ་གྱི་རིགས་པ་གོང་འོག་གཉིས་ཀྱིས་སྟོན་ནོ། ། གཉིས་མཚན་ཕྱི་མ་ནི། རྒྱུད་སྡེ་འཛིན་པའི་གསང་སྔགས་པ་དག་ལ་གཙོ་བོར་གྲགས་ཤིང༌། བོད་དུའང་ཞི་ཕྱག་རྫོགས་གསུམ་དང༌།
ལམ་འབྲས་པའི་བླ་མ་བརྒྱུད་པ་རྣམས་ལས་གསལ་བར་བྱུང་ངོ༌། ། དེ་ཡང་བཤད་སྲོལ་འདི་དག་གི་རྩ་བའི་གཞུང་ནི། རྣམ་དབྱེར་བཅས་པའི་མཚན་ཉིད་ཅན། ། གློ་བུར་དག་གིས་ཁམས་སྟོང་གི ། རྣམ་དབྱེར་མེད་པའི་མཚན་ཉིད་ཅན། ། བླ་མེད་ཆོས་ཀྱིས་སྟོང་མ་ཡིན་ཞེས་དང༌། གཉིས་དངོས་མེད་པ་དངོས་མེད་པའི། ། དངོས་པོ་ཞེས་གསུངས་ལ། གཞུང་འདིར་ནི། སེམས་ཀྱི་རང་བཞིན་འོད་གསལ་ཏེ། །
དྲི་མ་རྣམས་ནི་གློ་བུར་བ། ། ཞེས་དང༌། དེ་ལ་བློ་ནི་ཡོངས་གཅོད་པ། ། འཛིན་པའི་རྣམ་པར་འདོད་པ་དེ། ། དེ་ཡི་བདག་ཉིད་ཕྱིར་བདག་རིག ། ཅེས་པས་འཆད་དོ། ། དེ་ལྟར་ཤེས་པ་ནི། མེད་པ་སྐུར་འདེབས་ཀྱི་མཐའ་སེལ་བ་མ་ཟད། ཡོན་ཏན་ཚོགས་མཐའ་དག་དངོས་སུ་བསྐྱེད་པ་དང་བརྟེན་པའི་གཞིར་གྱུར་པ་ནི་འདི་ཁོ་ནར་ངེས་ཏེ། མདོ་སྔགས་ཐུན་མོང་དུ་ཁམས་བདེ་བར་གཤེགས་པའི་སྙིང་པོ་ཞེས་ཡོན་ཏན་མཐའ་དག་གི་རྟེན་དུ་གྱུར་པ་ནི་འདི་ཁོ་ནར་ངེས་པ་དང༌།
དོན་དམ་པའི་སེམས་ཅན་དང་དེའི་བྱང་ཆུབ་སེམས་དཔའ་དང༌། དེ་ཡི་དེ་བཞིན་གཤེགས་པ་ཞེས་པ་ཡང་འདི་ཉིད་ཀྱི་གནས་སྐབས་ལས་དབྱེ་དགོས་པ་དང༌། རྡོ་རྗེའི་ཐེག་པ་བ་དག་གི་ལྷ་བསྒྲུབ་པའི་གཞི་དང༌། སྔགས་ཀྱི་ངོ་བོ་དང༌། རྫོགས་རིམ་བདེ་བ་ཆེན་པོ་ཡང་འདི་ཉིད་ཀྱི་རང་བཞིན་ལས་མ་འདས་ཤིང༌། གཞི་ལམ་འབྲས་བུའི་རྒྱུད་ཅེས་བྱ་བ་ཡང་འདི་ཡི་གནས་སྐབས་ལས་སོ་སོར་འབྱེད་དགོས་པ་ཡིན་གྱི། ངོ་བོ་ཉིད་མེད་པ་པའི་གཞུང་ཇི་ལྟ་བ་བཞིན་གྱི་སྟོང་པ་ཉིད་རྐྱང་པ་ལ་ནི་བཤད་མ་ཐག་པའི་ཁྱད་པར་དེ་དག་ཚང་བ་མ་ཡིན་ནོ། ། དེ་ལྟར་ན། སྡེ་བདུན་མཛད་པས་གཏན་ལ་ཕབ་པའི་ངེས་དོན་འདི་དག་ནི། རྗེ་བཙུན་བྱམས་པས་གཏན་ལ་ཕབ་པའི་ཤིང་རྟའི་སྲོལ་ཉིད་ལས་བྱུང་བ་སྟེ།
འདི་ཡང་ཐེག་པ་ཆེན་པོ་སྤྱི་དང་ཁྱད་པར་གསང་སྔགས་ལ་འཇུག་པའི་སྒོ་ཙམ་དུ་མ་ཟད་རྡོ་རྗེ་ཐེག་པའི་ལམ་གྱི་གཞུང་ཤིང་དུ་གྱུར་པའི་རྩ་བ་མཐར་ཐུག་པའོ། ། གལ་ཏེ་འོ་ན་ཕྱོགས་ཀྱི་གླང་པོས། རྟོག་གེའི་ལམ་ནས་ཆོས་ཉིད་ལ་ཁྲིད་ན། དེ་ནི་ཡང་དག་ལམ་ལས་ཉམས་པར་འགྱུར་ཞེས་བཤད་པ་མ་ཡིན་ནམ་ཞེ་ན། དེ་ལ་བཤད་ཚུལ་གཉིས་ལས་མཚན་ཉིད་པ་དག་ནི་སངས་རྒྱས་པའི་ལུགས་ཀྱི་ནང་རིག་པ་དང་བྲལ་བའི་རྟོག་གེ་སྟེ། དེའི་ལུང་རིགས་ཀྱིས་ཁྲིད་པའི་ཆོས་ཉིད་ནི་གྲངས་ཅན་དང་རིག་བྱེད་པའི་ལུང་ལས་བྱུང་བ་དག་གོ ། མན་ངག་པ་དག་གི་བཤད་པ་ནི། སངས་རྒྱས་པའི་ལུགས་ཡིན་ཀྱང་ཐོས་བསམ་གྱི་རིགས་པས་གཏན་ལ་ཕབ་པའི་ཆོས་ཉིད་ནི། གནས་ལུགས་ཀྱི་དོན་ཡང་དག་པ་མ་ཡིན་ཏེ། དེ་གཏན་ལ་འབེབས་བྱེད་ཀྱི་ལུང་རིགས་དང༌།
དེ་དག་འཇལ་བར་བྱེད་པའི་ཡུལ་ཅན་ནི་སྒྲ་རྟོག་ལས་མ་འདས་པའི་ཕྱིར་རོ་ཞེས་དགོངས་པའོ། ། དེ་ཡང་མཚན་ཉིད་པ་ལྟར་ན་ནི། རིགས་པ་ཡང་དག་སྔོན་དུ་མ་སོང་བར་ལྐོག་གྱུར་གྱི་དོན་ཙམ་དང་བྱེ་བྲག་ཏུ་ཆོས་ཉིད་ངེས་པ་ལྟར་བྱེད་པའི་བློ་ནི་ཇི་ཙམ་དུ་ངེས་ངེས་པོ་དང་བདེན་བདེན་པོར་འཇིག་རྟེན་པས་ཐ་སྙད་བྱེད་པ་ཅིག་སྲིད་ན་ཡང་མ་རྟོགས་པ་དང་ལོག་པར་རྟོག་པ་དང་ཐེ་ཚོམ་གང་རུང་ལས་མ་འདས་པའི་ཕྱིར་རིགས་པ་ཡང་དག་སྔོན་དུ་འགྲོ་དགོས་སོ། ། རིགས་པ་ཡང་སྡེ་བདུན་མཛད་པའི་རིགས་པ་དང་མ་འབྲེལ་བའི་གཞུང་གཞན་ནས་གསུངས་པ་རྣམས་ལ་ནི་འགའ་ཞིག་ཏུ་གཞལ་བྱའི་གནས་དང་པོ་གཉིས་ཀྱི་ཚེ་ཡང་ལུང་སྒྲུབ་བྱེད་དུ་འདྲེན་པ་དང༌། ཤིན་ལྐོག་གི་ཚེ་ཡང་ལུང་དེ་ནས་འབྱུང་བའི་གཞལ་བྱའི་གནས་དང་པོ་གཉིས་མངོན་རྗེས་ཀྱི་འགྲུབ་པར་མི་ཤེས་བཞིན་དུ་གནས་གསུམ་པའི་ལུང་འདྲེན་པ་ལྟ་བུ་ཕལ་ཆེར་མ་ངེས་པའི་གཏན་ཚིགས་སུ་སོང་བས། དེ་ལ་བརྟེན་པའི་རྟགས་ཅན་གྱི་བློ་ཇི་ལྟར་བཟང་ཡང་ཡིད་དཔྱོད་ཙམ་ལས་མ་འདས་པ་དང༌། རྟགས་ཆོས་ཀྱི་མེད་ན་མི་འབྱུང་བའི་འབྲེལ་པ་ངེས་བྱེད་ཀྱི་ཚད་མ་དང༌། རྟགས་མི་མཐུན་ཕྱོགས་ལ་ཡོད་པ་འགོག་བྱེད་ཀྱི་ཚད་མ་སྔོན་དུ་མ་སོང་བའི་གཏན་ཚིགས་ནི། འགལ་བར་མ་སོང་ཙམ་བྱུང་ཡང༌། མ་གྲུབ་པ་དང་མ་ངེས་པའི་གཏན་ཚིགས་ལས་མ་འདས་པ་དང༌།
མཐར་རྟགས་དེའི་ཚུལ་གསུམ་འགྲུབ་རུང་དུ་ཡོད་པས་ད་ལྟ་རྟགས་ཅན་གྱི་བློ་དེས་དོན་བདེན་པ་ངེས་སུ་ཆུག་ཀྱང་ཡིད་དཔྱོད་ལས་མ་འདས་པ་དང༌། རྒོལ་བས་གཞན་ངོར་ཚེར་མ་ཕྱུང་མ་ཟིན་པའི་རྟགས་ལས་རྟགས་ཅན་གྱི་ཚད་མ་སྐྱེ་མི་སྲིད་པའི་ཚུལ་ནི་གཞུང་གཞན་ལས་གསལ་བར་ཐོན་པས་ན། སྡེ་བདུན་མཛད་པས་བཤད་པའི་ཚུལ་གསུམ་པ་ཅན་གྱི་གཏན་ཚིགས་ཁོ་ན་ལ་བརྟེན་ནས་ཆོས་རྣམས་ཀྱི་ཆོས་ཉིད་ངེས་པར་བྱེད་དགོས་སོ། ། རྔོག་ལོ་ཆེན་པོས། སློབ་མར་གདམས་པའི་ཡི་གེ་ལས། ཁྱེད་ཀྱང་སྡེ་སྣོད་ཕྱོགས་ལ་སྦྱོངས་ཤིག་རིགས་པ་ཡིས། ། ཆོས་ཉིད་མཐོང་བ་ཚད་མའི་ངེས་པ་སྐྱེ་བར་འགྱུར། ། ཞེས་སོ། ། རྒྱུད་སྡེ་དང་མཐུན་པའི་མན་ངག་པ་ལྟར་ན་ནི། གནས་སྐབས་ལ་ལར་དེ་ལྟ་བུའི་རིགས་པ་སྔོན་དུ་མ་སོང་ཡང་རང་བྱིན་གྱིས་བརླབས་པའི་རིམ་པ་ལ་བརྟེན་ནས།
དོན་རང་མཚན་དུ་གྱུར་པའི་ཆོས་ཉིད་མངོན་སུམ་དུ་མཐོང་བ་འབྱུང་སྟེ། ཨརྻ་དེ་ཝའི་གཞུང་ལས། ཆོས་ཀུན་རྨི་ལམ་སྒྱུ་འདྲ་ཞེས། ། སངས་རྒྱས་པ་ཀུན་སྨྲ་མོད་ཀྱི། ། རང་བྱིན་བརླབས་ལས་ཕྱིར་ཕྱོགས་པས། ། རྨི་ལམ་སྒྱུ་འདྲ་རྟོགས་པ་མེད། ། ཅེས་གསུངས་སོ། ། འདི་ཡང་ཞིབ་ཏུ་ན་ཐབས་མཁས་ལས་རྟོགས་པ་དོན་རང་མཚན་གྱི་སྟོང་པ་ཉིད་དང༌། རིགས་པས་རྟོགས་དགོས་པ་གཞན་སེལ་ཡིན་པའི་ཁྱད་པར་ཕྱེད་དགོས་སོ། ། རྣམ་འགྲེལ་མཛད་པའི་རིགས་པ་སྦྱོར་ཚུལ་ཡང་རྣམ་པ་གཉིས་ཏེ།
གཞལ་བྱའི་གནས་གསུམ་སྟོན་པའི་སངས་རྒྱས་ཀྱི་གསུང་ཡུམ་བརྒྱད་སྟོང་པ་ལྟ་བུ་ཅིག་ལ། དཔྱད་པ་གསུམ་གྱིས་དག་མ་ཟིན་པའི་སྔ་རོལ་དུ། སྒྲ་མི་རྟག་སྒྲུབ་ལ་བྱས་པ་རྟགས་སུ་བཀོད་པ་ལྟ་བུ་ཅུང་ཟད་ལྐོག་གྱུར་དངོས་ཀྱི་སྒྲུབ་བྱེད་དང༌། ལུང་དེ་ལ་དཔྱད་པ་གསུམ་ཀས་རྣམ་པར་དག་ཟིན་པའི་རྗེས་སུ་ཐམས་ཅད་མཁྱེན་པའི་ཡེ་ཤེས་མི་རྟག་པར་བསྒྲུབ་པ་ལ་བྱས་པ་རྟགས་སུ་བཀོད་པ་ལྟ་བུ་དང༌། ལེའུ་གཉིས་པར་ལུང་ལ་བརྟེན་ནས་ཐར་པ་རྒྱུ་འབྲས་ཀྱི་རྣམ་གཞག་ཤེས་ཟིན་པའི་འོག་རོལ་ཏུ། རེས་དགའ་བ་ཉིད་ཡིན་པས་ན། ། སྡུག་བསྔལ་འདི་རྒྱུ་བཅས་ཉིད་བསྒྲུབ། ། ཅེས་དང༌། མི་རྟག་ཉེས་པའི་རྟེན་ཕྱིར་ཞེས་སོགས་ལྟ་བུའོ། ། དེ་ལ་སོགས་པ་ལུང་སྔོན་སོང་གི་རིགས་པ་ཡིན་པར་ཡང་ཇི་སྐད་དུ།
ཐབས་བྱུང་དེ་རྒྱུ་ལྐོག་གྱུར་པ། ། དེ་འཆད་པ་ནི་དཀའ་བ་ཡིན། ། ལུང་དང་རིགས་པས་རྣམ་དཔྱོད་པ། ། ཞེས་གསུངས་སོ། ། གསུམ་པ་དེ་ལྟར་ཤེས་པའི་ཕན་ཡོན་བསྟན་པ་ལ་གསུམ་སྟེ། བསྟན་པ་དང༌། བཤད་པ་དང༌། ཅུང་ཟད་ཕྱེ་སྟེ་བཤད་པའོ། ། དང་པོ་ནི་སྡེ་བདུན་མཛད་པས་སྦྱར་བའི་རྟོག་གེའི་ཚུལ་འདི་ནི། ཕྱི་རོལ་པའི་རྟོག་གེ་དང་མ་འདྲེས་པས་ན།
རིགས་པ་དང་སྤོབས་པ་ཟད་མི་ཤེས་པས་ན་སྨྲ་བའི་ཁྱུ་མཆོག་ཏུ་གྱུར་པ་དང༌། ཐོགས་པ་མེད་པར་སྨྲ་ནུས་པས་ན་གྲོལ་བ་དང༌། གཞལ་བྱའི་གནས་གསུམ་སོ་སོར་ཕྱེ་ནས་སྨྲ་བས་ན་ཟབ་པ་དང༌། གཞུང་གཞན་ནས་མ་བཤད་པའི་གཞན་སེལ་གྱི་རྣམ་གཞག་རྒྱས་པར་བཤད་པས་ན་ཐུན་མོང་མ་ཡིན་པ་དང༌། ཟབ་རྒྱས་ཀྱི་གཞུང་མང་པོ་ཤེས་པའི་ཐོས་པ་ཅན་ཡང་སློབ་དཔོན་མེད་པར་འདི་ལ་བདེ་བླག་ཏུ་འཇུག་མི་ནུས་པའི་ཕྱིར་ན་རྣམ་པར་ཐར་པའི་སྒོ་གསུམ་གྱིས་བསྡམས་པའི་ཕན་ཡོན་དང་ལྡན་ནོ། ། གཉིས་པ་ཅུང་ཟད་བཤད་པ་ནི། ཕྱི་རོལ་པའི་རྟོག་གེ་ལ་མ་གྲགས་པ་ནི། དགག་སྒྲུབ་ཀྱི་རྣམ་གཞག་ཇི་སྙེད་པ་གཞན་སེལ་པའི་སྒོ་ནས་བྱེད་པ་སྟེ། དོན་རང་མཚན་དགག་སྒྲུབ་ཀྱི་རྟེན་དུ་བྱས་ན་ནི་ཆོས་ཅིག་བསྒྲུབ་པ་ན་ཐམས་ཅད་བསྒྲུབ་པ་དང༌། གཅིག་བཀག་པ་ན་ཐམས་ཅད་བཀག་པར་ཐལ་བས་སོ། །
དེ་ཡང་དོན་རང་མཚན་གྱི་ཡུལ་ཅན་ནི། རྟོག་མེད་ཀྱི་ཤེས་པ་ལས་གཞན་མེད་ཅིང༌། ཤེས་པ་དེ་ཡུལ་གང་ལ་འཇུག་ཀྱང༌། སྣང་བས་འཇུག་པ་ལ་ཐུག་གོ ། སྤོབས་པ་ཟད་མི་ཤེས་པ་ནི། སྨྲ་བ་པོ་འབེལ་བའི་གཏམ་དུ་བྱེད་པ་དག་ནི། སྨྲ་བའི་སྒོ་དང་སྨྲ་བའི་རྒྱན་དང་ལྡན་པ་ཞིག་དགོས་ལ། སྨྲ་བའི་སྒོ་ནི་གཞན་གྱི་ཕྱོགས་སུན་འབྱིན་པའི་ཚེ། དམ་བཅའ་འདྲི་བ་དང༌། དེ་ལ་ཐེ་ཚོམ་དུ་གྱུར་ན་སྒྲུབ་བྱེད་འགོད་དུ་འཇུག་པ་དང༌།
སྒྲུབ་བྱེད་དེའི་ཚུལ་གསུམ་མི་ཤེས་ན། རྟགས་དེའི་ཚེར་མ་ཕྱུང་ཞིག་པར་བསྒོ་བའོ། ། དེ་ལྟར་དྲིས་ནས་ཕ་རོལ་པོས་དྲིས་པའི་དོན་གང་ཡང་མ་ཤེས་ན་དམ་བཅའ་ལ་བསལ་བ་ཞུགས་ན་དང༌། སྒྲུབ་བྱེད་ཀྱི་ཚུལ་གསུམ་དོན་ལ་མ་ཚང་བ་དང༌། དོན་ལ་ཚང་ཡང་ཚེར་མ་འབྱིན་མ་ཤེས་ན་གཞན་དེའི་སྤོབས་པ་ཕྲོག་པ་དང༌། དམ་བཅའ་སོགས་གསུམ་སྐྱོན་ཅན་བཞག་པ་དེའི་ཚེ། དམ་བཅའ་ལ་བསལ་བ་བརྗོད་པ་དང༌། སྒྲུབ་བྱེད་ལ་འགལ་མ་ངེས་མ་གྲུབ་པའི་སྐྱོན་གསུམ་པོ་གང་རུང་བརྗོད་པ་དང༌། རྟགས་དང་ཁྱབ་པ་འགྲུབ་རུང་གི་རིགས་ཅན་ཡིན་ཡང་ཕ་རོལ་པོས་ཚེར་མ་འབྱིན་མ་ཤེས་ན་རྟགས་མ་གྲུབ་པ་དང་ཁྱབ་པ་མ་ངེས་པའི་ལན་ཐེབས་པས་ན་སྨྲ་བའི་ཁྱུ་མཆོག་ཏུ་སོང་བ་དང༌། ཡང་ལན་འདེབས་པ་པོས་ཚུལ་གསུམ་ཚང་བའི་གཏན་ཚིགས་བཀོད་པས་དྲི་བ་པོའི་རྒྱུད་ལ་རྗེས་དཔག་སྐྱེས་པའི་ཚེ།
ཕྱིར་རྒོལ་ཐེ་ཚོམ་ཅན་རྗེས་སུ་གཟུང་བ་དང་ལོག་རྟོག་ཅན་ཚར་བཅད་པ་ཡིན་པས་ན་ཡང་དག་པའི་བསྟན་པ་ལ་ཞུགས་པ་དེ་ཡང་སྨྲ་བའི་ཁྱུ་མཆོག་ཏུ་འགྱུར་རོ། ། སྨྲ་བའི་རྒྱན་ནི། སྐབས་སུ་མ་བབ་པའི་དོན་ལ་སེམས་མི་འཕྲོ་ཞིང་དེ་འདྲའི་ཚིག་མང་པོ་མི་བརྗོད་པ་དང༌། ཚིག་གི་ལྷད་དུ་མ་དག་དང་བྲལ་བར་བྱས་ནས་སྐབས་སུ་བབ་པའི་རྟགས་དང་བསྒྲུབ་བྱ་གང་དང་གང་ཡིན་པ་དེའི་རྟགས་ཕྱོགས་ཀྱི་སྐྱོན་དང་བྲལ་བའི་ཚུལ་བློ་ཡུལ་དུ་ངེས་པར་བྱས་ནས། ཐོག་མར་དམ་བཅའ་འཇོག་པ་དང༌། སྒྲུབ་བྱེད་དྲིས་ན་རྩ་བའི་རྟགས་འགོད་པ་དང༌། ཚུལ་གསུམ་མ་ངེས་ན་ཚེར་མ་ཕྱུང་ནས་ཚུལ་གསུམ་སྒྲུབ་བྱེད་ཀྱི་རིགས་པ་ལྟོས་གཞི་སོ་སོའི་སྟེང་དུ་གཏན་ལ་འབེབས་པ་དང༌། ཕེབས་པར་གྱུར་པ་ན། ཡན་ལག་གཉིས་དང་ལྡན་པར་རྒོལ་བའི་བློ་ཡུལ་དུ་འཕེན་ནུས་ཀྱི་སྒྲུབ་པའི་ངག་ལྷག་ཆད་ནོར་བའི་སྐྱོན་དང་བྲལ་བ་ཉིད་དུ་དལ་བྲེལ་སྙོམས་པ་དང་ལྡབ་ལྡིབ་པོ་མ་ཡིན་པར་སྨྲ་ཤེས་པ་ནི་དེའི་རྒྱན་ནོ། ། སྒོ་དང་རྒྱན་དེ་དག་གི་བྱེད་ལས་ནི་དབང་པོས་ཤན་ཕྱེ་བའི་ཚེ།
ལོག་རྟོག་ཅན་དག་གི་གྲུབ་མཐའ་འདོར་ལེན་བྱེད་དུ་འཇུག་པ་དང༌། ཤེས་འདོད་ཅན་རྗེས་སུ་གཟུང་ནུས་ཀྱི་ཚད་མ་སྐྱེས་པ་དེའི་ཚེ་སྨྲ་བའི་ཁྱུ་མཆོག་ཉིད་དུ་འཇོག་ནུས་པ་ནི་སྡེ་བདུན་མཛད་པའི་གཞུང་ན་ཡོད་པ་ཡིན་གྱི་ཚད་འགལ་དང་དངོས་འགལ་དང་འཁོར་གསུམ་སོང་ཞེས་རྐང་པ་དང་ལག་པ་དུས་ཅིག་ཏུ་བརྡབས་པས་ཅི་ཞིག་བྱ་སྟེ། སྔོན་གྱི་ལུགས་རྙིང་ཤེས་པའི་རྒན་པོ་དང༌། རིགས་པ་དང་མི་རིགས་པའི་ཚུལ་རྣམ་པར་འབྱེད་ཤེས་པའི་མཁས་པ་རྣམས་ཀྱིས་ཁྲེལ་བའི་གནས་སོ། ། གཉིས་པ་ནི་དཔེར་མཚོན་ན། སྒྲ་མི་རྟག་པར་བསྒྲུབ་པ་ལྟ་བུ་ཅིག་ལ་ཡང༌། དོན་གྱི་ཆ་རྣམ་པར་ངེས་པས་སྤོབས་པ་ཆུ་བོའི་རྒྱུན་ལྟར་མི་ཟད་པ་དང༌། དོན་དེ་ཉིད་ངག་ཏུ་བརྗོད་པའི་ཚིག་བཤད་མ་ཐག་པའི་སྐྱོན་དང་བྲལ་བར་སྨྲ་བ་ལ་ཐགས་ཐོགས་མེད་པའི་ཕྱིར་ན་རིགས་པ་དང་གྲོལ་བར་སྨྲ་བའི་སྤོབས་པ་ཅན་ནོ། ། དེ་འདྲ་དེ་ཡང་སྡེ་བདུན་མཛད་པའི་ལུགས་ཕྱིན་ཅི་མ་ལོག་པར་ཤེས་ནས་སྨྲས་ནུས་པ་དག་ལ་ཡོད་ཀྱི་དེ་ལས་གཞན་དུ་གྱུར་ན་ནི་ཐེག་པ་ཆེ་ཆུང་གི་གཞུང་དང་རིགས་པའི་གནས་མང་པོ་ཤེས་པ་དག་ཀྱང་ཡོན་ཏན་དེ་དང་ལྡན་པ་མ་ཡིན་ནོ། ། གསུམ་པ་ནི།
ཐེག་པ་ཆེ་ཆུང་གི་གཞུང་རྒྱ་ཆེན་པོ་གཞན་དག་ན་ནི་གཞལ་བྱའི་གནས་གསུམ་ཀ་ལ་ཡང་ལུང་ཉིད་ཚད་མར་བྱས་ནས་འཆད་པ་ལྟ་བུ་སྣང་སྟེ། དཔེར་ན་ཁམས་བསྟན་པའི་མཛོད་དང༌། མཚན་ཉིད་ཀུན་ལས་བཏུས་པ་ལྟ་བུའོ། ། གཞུང་འདིར་ནི། གཞལ་བྱ་མངོན་གྱུར་དང་ཅུང་ཟད་ལྐོག་གྱུར་གཏན་ལ་འབེབས་པའི་ཚེ། ལུང་སྒྲུབ་བྱེད་དུ་མི་འཇུག་པར་མ་ཟད་སྒྲུབ་བྱེད་དུ་བཤད་ན་སྐྱོན་དང་བཅས་པ་དང༌། སྐབས་དེར་ལུང་དང་མཐུན་པ་སྐྱོན་མ་ཡིན་མོད། ལུང་དང་འགལ་བ་གནོད་བྱེད་མ་ཡིན་པ་དང༌། དེའི་ཤེས་བྱེད་ཀྱང་སྐབས་དེར་ལུང་དང་མི་མཐུན་པ་ཞིག་ཁས་ལེན་ན་གཞལ་བྱའི་གནས་དང་པོ་གཉིས་དཔྱད་པས་རྣམ་པར་མ་དག་པ་ཡིན་ལ། དེ་ལྟར་མ་དག་པ་དེ་སྲིད་དུ་ནི་ལུང་དཔྱད་པ་གསུམ་གྱིས་མ་དག་པ་ཡིན་ལ།
མ་དག་པ་དེ་ནི་རང་དང་མཐུན་པའི་དོན་ལ་སྒྲུབ་བྱེད་དང༌། མི་མཐུན་པའི་དོན་ལ་གནོད་བྱེད་དུ་མི་འཇུག་པར་འཆད་དགོས་པ་ཡིན་ནོ། ། བོད་ཕྱི་མས་དོན་འདི་མ་ཤེས་པར་ལུང་གནོད་བྱེད་པ་དང༌། གེགས་བྱེད་པའི་ཕྱོགས་རྣམ་འགྲེལ་ངེས་ཀྱི་འགྲེལ་པ་བྱེད་པས་སོ་སོར་བཟུང་བ་ཡིན་ཞེས་ཟེར་བ་དག་སྣང་ངོ༌། ། དེ་ལྟར་ཕྱེ་བས་ཟབ་པ་ཉིད་ཅི་ཞེ་ན། ཐོགས་མེད་མཆེད་ཀྱི་ཤིང་རྟའི་སྲོལ་ལས་ཤིན་ཏུ་ལྐོག་ཏུ་གྱུར་པ་ཉིད་དུ་བཤད་པའི་ཟབ་མོ་སྟོང་པ་ཉིད་ཅེས་བྱ་བ་དེ། གཞུང་འདིར་དངོས་པོ་སྟོབས་ཞུགས་ཀྱི་རིགས་པས་གཏན་ལ་འབེབས་ནུས་པར་བཤད་པ་ཡིན་ཏེ། ཀླུ་སྒྲུབ་ཞབས་ཀྱི་རིགས་ཚོགས་སུ་གཅིག་དང་དུ་བྲལ་སོགས་ཀྱིས་རིགས་པ་གསུངས་པ་དེ་རྣམས། འདིར་ཇི་སྐད་དུ། དེ་ནི་དངོས་སྟོབས་འོང་པ་ཡིན། །
ཞེས་དངོས་པོ་སྟོབས་ཞུགས་ཀྱི་རིགས་པར་གསུངས་པའི་ཕྱིར། གལ་ཏེ་རིགས་ཚོགས་ལས་ཀྱང་སྟོང་ཉིད་ཤིན་ལྐོག་ཏུ་མི་བཞེད་པ་དེའི་ཚེ། ཐོགས་མེད་མཆེད་ཀྱིས་དེ་ལྟར་བཞེད་པ་ཅི་ཞེ་ན། གཟུང་འཛིན་གཉིས་དང་བྲལ་བའི་སྟོང་པ་ཉིད་ངེས་དོན་རང་མཚན་དུ་གྱུར་པ་དེ་ནི་རྟོག་པའི་ཡུལ་ལས་འདས་པས་ན་རིགས་པ་ལྟ་ཅི་སྨོས། རྗོད་བྱེད་ཀྱི་སྒྲས་ཀྱང་བརྗོད་དུ་མེད་པའི་ཕྱིར་ལུང་ལས་ཀྱང་གསལ་བར་མི་རྟོགས་སོ། ། ཇི་སྐད་དུ། ཆོས་ཉིད་ཟབ་ཕྱིར་འཇིག་རྟེན་པའི། ། བསྒོམ་པ་ལ་སོགས་ཡུལ་མ་ཡིན། ། ཞེས་པ་ལྟར་རིགས་པས་གཏན་ལ་མ་ཕེབས་པའི་ཆོས་ཉིད་བསྒོམ་བྱུང་གིས་ཉམས་སུ་ལེན་པར་བཤད་ལ། རིགས་ཚོགས་ལས་ནི།
རིགས་པས་གཏན་ལ་མ་ཕེབས་པའི་དོན་ལྷག་མར་ལུས་པ་མེད་པས་ན་བསྒོམ་བྱུང་གི་བློ་ཁོ་ནས་ཉམས་སུ་མྱོང་དགོས་པ་མེད་དོ། ། བཞི་པ་ནི། རྗེ་བཙུན་བྱམས་པས་ཕྱེ་བའི་སྲོལ་ཆེན་འདི་ཡི་ནང་ན། ཤེས་བྱ་ཇི་སྙེད་པ་ཀུན་བརྟགས་དང་ཡོངས་གྲུབ་གཉིས་སུ་བསྡུས་ནས་བདེན་པ་གཉིས་ཀྱི་རྣམ་པར་བཞག་པ་རྒྱས་པར་གསུངས་ཀྱང༌། ཀུན་བརྟགས་ལ་རང་གི་མཚན་ཉིད་ཇི་ལྟར་མེད་པའི་ཚུལ་མཐར་གཏུགས་ན་དེར་སྣང་གི་བློ་འཁྲུལ་པ་ཡིན་པ་ཙམ་ཞིག་ལས་མ་བཤད་ལ། འདིར་ནི་དོན་སྣང་གི་བློ་ཚུལ་གཉིས་བསྒྲུབ་དང༌། ཕྱི་རོལ་དོན་འགོག་གི་རིགས་པ་སྣང་རུང་མ་དམིགས་པ་དང༌། གཟུང་འཛིན་གཉིས་ཀ་འགོག་བྱེད་གཅིག་དང་དུ་བྲལ་གྱི་གཏན་ཚིགས་སོགས་གསུངས་ཤིང༌། དེ་དག་གི་རྣམ་བཞག་ཕྱིན་ཅི་མ་ལོག་པར་ཤེས་པ་ལ་སྣང་སེལ་སོ་སོར་དབྱེ་དགོས་ཏེ། བདག་ཉིད་ཅིག་པའི་འབྲེལ་པ་མེད་པར་ནི་རང་བཞིན་དང་མ་དམིགས་པ་ཕལ་ཆེར་མི་འབྱུང་ཞིང༌།
དེ་འབྱུང་བ་ལ་ནི་གནས་ཚུལ་ལ་གཅིག་པ་དང་རྟོག་པ་དོན་མཐུན་གྱི་ངོར་ཐ་དད་པ་ཞིག་དགོས་ལ་དེ་ཡང་གཞན་སེལ་གྱི་རྣམ་གཞག་མི་ཤེས་པ་ལ་མེད་པའི་ཕྱིར་རོ། ། རྣམ་པར་བཞག་པ་འདི་ནི་ཕྱི་རོལ་པའི་རྟོག་གེ་དང༌། ཐེག་པ་ཆེན་པོའི་ལུགས་གཞན་ནས་མི་འབྱུང་བའི་ཕྱིར་ཐུན་མོང་མ་ཡིན་པའོ། ། ལྔ་པ་ནི། དེ་ལྟ་བུའི་ཡོན་ཏན་དང་ལྡན་པའི་བསྟན་འཆོས་འདི་དག་ནི་སློབ་དཔོན་གཞན་ལ་རག་མ་ལས་པར་མདོ་གཞུང་བལྟས་པ་ཙམ་གྱིས་ཤེས་པའི་ཕྱིར་རྟོགས་པར་སླ་བ་ཡིན་ནོ། ། དཔེར་ན་ཐེག་པ་ཆེ་ཆུང་གི་གསུང་རབ་གཞན་དང་གཞན་དག་བཞིན་ནོ་སྙམ་དུ་དོགས་སྲིད་ན་དེ་ནི་མ་ཡིན་ཏེ། སློབ་དཔོན་ཕྱོགས་ཀྱི་གླང་པོའི་གཞུང་རྣམ་དཔྱོད་ཅན་དུ་མས་བལྟས་ཀྱང་མ་གོ་བའི་ཕྱིར་ན། ཕྱོགས་གླང་ལ་རྟོག་གེའི་འཇུག་པ་མ་ཤར་རོ་ཞེས་སྨོས་པ་དང༌། དངོས་ཀྱི་སློབ་མ་དབང་ཕྱུག་སྡེ་ལྟ་བུ་ལ་ལེགས་པར་བཤད་ཀྱང་ཇི་ལྟ་བ་བཞིན་མ་ཤེས་པ་ལ་སྡེ་བདུན་མཛད་པས་འགོག་དགོས་པ་བྱུང་བ་དང༌། རྣམ་འགྲེལ་མཛད་པས་ལེགས་པར་བཤད་ཀྱང༌།
འགྲེལ་མཛད་ཇི་བཞིན་མ་རྙེད་པས་རྒྱ་མཚོ་ལ་ནི་ཆུ་བོ་ཞེས་སོགས་གསུངས་དགོས་བྱུང་བ་དང༌། མདོ་དང་རྣམ་འགྲེལ་སོགས་ཀྱི་འགྲེལ་མཛད་མང་པོ་ལ་ཡིད་བརྟན་མི་རུང་བར་རྒྱན་དང་ཆོས་མཆོག་གིས་མང་དུ་བཤད་པ་དང༌། སློབ་དཔོན་ཉིད་ཀྱིས་ཀྱང༌། ལུང་ཡང་དོར་ནས་ངས་བཤད། ། ཅེས་དང༌། རྔོག་ལོས་ཀྱང༌། གཞུང་རྩོམ་རྣམས་ཀྱི་བློ་ལ་ཞེས་དང༌། ས་ལོས་ཀྱང༌། རྒན་པོའི་ལུགས་ངན་དོར་ནས་ཞེས་བཤད་པས་ན། མདོ་གཞུང་གི་ངེས་དོན་མཐར་ཐུག་པ་ལྟ་ཅི་སྨོས་ཆ་ཤས་ཙམ་ཡང་རྟོགས་པར་དཀའ་སྟེ་རྣམ་པར་ཐར་པའི་སྒོ་དམ་པོ་གསུམ་གྱིས་བསྡམས་པའི་ཕྱིར་རོ། །
གསུམ་པོ་གང་ཞེ་ན། རྟགས་དང་བསྒྲུབ་བྱའི་སྐྱོན་ཡོན་མ་ཕྱེད་ན། བསྒྲུབ་བྱ་དང་སྒྲུབ་བྱེད་ལ་འཇུག་པའི་སྒོ་མ་ཕྱེད་པས་རྟོག་གེའི་ནང་དུ་མི་ཆུད། སྒྲུབ་པ་དང་སུན་འབྱིན་གྱི་རྣམ་གཞག་མ་ཤེས་ན། རྗེས་དཔག་ཚད་མའི་སྒོ་མ་ཕྱེད་པས་ཚར་བཅད་དང་རྗེས་འཛིན་གྱི་ནང་དུ་མི་ཆུད། སྣང་སེལ་དང་ཚད་འབྲས་ཀྱི་རྣམ་གཞག་མ་ཤེས་ན། མངོན་སུམ་ཚད་མའི་སྒོ་མ་ཕྱེད་པས་ངེས་དོན་མཐར་ཐུག་གི་ནང་དུ་མི་ཚུད་པ་ཡིན་ནོ། ། གལ་ཏེ་གངས་ཅན་པ་ཕྱི་མ་ལ་གྲགས་པ་འདི་དག་ནི་སློབ་དཔོན་གཞན་ལ་རག་མ་ལས་པར་ཤེས་ནུས་པའི་ཕྱིར་སྒོ་གསུམ་པོ་ཕྱེད་པར་སླའོ་ཞེ་ན། མ་ཡིན་ཏེ། གོང་དུ་བཤད་ཟིན་པ་ལྟར་བོད་ཕྱི་མ་དག་གི་རྣམ་བཤད་ན་ནི་གཞན་དོན་ལེའུ་ཡི་བཤད་པ་མཐའ་དག་ཕྱིན་ཅི་ལོག་ཏུ་བྱས་པའི་ཕྱིར་སྒོ་དང་པོ་གཉིས་མ་ཕྱེད།
རང་དོན་རྗེས་སུ་དཔག་པའི་ལེའུར་ནི་གཞན་སེལ་གྱི་རྣམ་གཞག་རྒྱ་ཆེན་པོ་ལ་སྒྲོ་རྩེ་ཙམ་ཡང་མ་རེག་ཅིང༌། ཚད་འབྲས་ཀྱི་རྣམ་པར་གཞག་པ་ནི་ཚིག་མང་ཡང་དོན་མ་ལོག་པར་བཤད་པ་ཅིག་ཀྱང་མི་སྣང་བའི་ཕྱིར། དེས་ན་རྣམ་བཤད་ཕྱི་མ་དག་ལ་ཡིད་བརྟན་མི་རུང་ཞིང༌། སྔ་མ་དག་ནི་ཚིག་ཉུང་ཞིང་འཆད་ཉན་པ་ཕྱི་མ་དག་གི་གློ་བ་ལ་མ་གཤིན་པས་ན་ཚད་མ་ལ་འཇུག་པའི་སྒོ་གསུམ་ཀ་དུས་འདིར་ཕྱེད་པར་མ་གྱུར་མོད། ཕྱེད་ན་ནི་ཕན་ཡོན་ཚད་མེད་པ་དེ་དག་དང་བཅས་པའོ། ། གསུམ་པ་སོ་སོར་ཕྱེ་ནས་བཤད་པ་ལ་གསུམ་སྟེ། རང་གི་སྟོན་པ་དང་བསྟན་པ་ཚད་མར་གྲུབ་པའི་ཕན་ཡོན། ལུགས་འདི་ཡི་ངེས་དོན་རྡོ་རྗེ་ཐེག་པ་དང་མཐུན་པ་ཉིད་ཀྱི་ཕན་ཡོན། དེས་ན། སངས་རྒྱས་ཉིད་དུ་བགྲོད་པའི་ས་ལམ་གཞུང་གཞན་ལ་རག་མ་ལས་པའི་ཕན་ཡོན་ནོ། །
དང་པོ་ལ་གསུམ་སྟེ། སྟོན་པ་ཚད་མར་བསྒྲུབ་པ་དང༌། བསྟན་པ་ཡང་དེར་བསྒྲུབ་པ་དང༌། ཚད་མ་མཐའ་དག་གི་རིག་བྱ་ཤེས་པ་ཉིད་དུ་བསྒྲུབ་པས་དོན་བསྡུས་པའི་ཕན་ཡོན་ནོ། ། དང་པོ་ནི་སངས་རྒྱས་ཀྱི་ཡོན་ཏན་བརྗོད་པའི་སྒོ་ནས་མཆོད་བརྗོད་མཛད་པ་ནི་མང་མོད་ཀྱང༌། ཡོན་ཏན་དེ་དང་ལྡན་པའི་རྟགས་ཀྱིས་རང་གི་སྟོན་པ་ཚད་མར་བསྒྲུབ་པ་ནི་ལུགས་འདི་ཡི་ཁྱད་ཆོས་སོ། ། གཏན་ཚིགས་ནི། མི་བསླུ་བ་དང་མ་ཤེས་དོན་གསལ་གྱི་ཚོགས་པ་སྟེ། འཁོར་བ་དང་ཐར་པའི་རྒྱུ་འབྲས་ཀྱི་ཚུལ་མང་པོ་སྔོན་སོ་སོ་སྐྱེ་བོ་དང་སློབ་པའི་སར་མ་མཁྱེན་པ་དག་གསར་དུ་མཁྱེན་པས་དང༌། རང་གིས་མཁྱེན་པ་ལྟར་གཞན་ལ་བསྟན་པས།
གང་ལ་འཇུག་པའི་ཡུལ་དེ་ཐོབ་པར་ནུས་པའོ། ། སྟོན་པ་ལ་ཡོན་ཏན་འདི་གཉིས་མངའ་བའི་ཕྱོགས་ཆོས་ནི་ཐོག་མར་རྗེས་སུ་དཔག་པས་ངེས་པར་བྱེད་དགོས་ཏེ། རང་དོན་རྗེས་དཔག་གི་ལེའུ་ནི་ཚད་མ་གྲུབ་པའི་ལེའུ་འཆད་པའི་མེད་ན་མི་འབྱུང་བའི་རྒྱུར་ཤེས་དགོས་པས་སོ། ། རྗེས་དཔག་དེ་ཡང་ཡིད་ཆེས་པའི་རྗེས་དཔག་སྟེ། བདེན་པ་བཞིའི་རྒྱུ་འབྲས་ཀྱི་ཚུལ་དེ་ཤིན་ཏུ་ལྐོག་ཏུ་གྱུར་པས་ཚད་མ་གཞན་གྱིས་རྟོགས་པའི་གོ་སྐབས་མེད་པའི་ཕྱིར། དེ་སྐད་དུ་ཡང༌། བླངས་དང་དོར་བྱའི་དེ་ཉིད་ནི། ། ཐབས་བཅས་རབ་ཏུ་ངེས་པ་ཡིས། ། གཙོ་བོའི་དོན་ལ་མི་བསླུའི་ཕྱིར། ། རྗེས་སུ་དཔག་པ་ཉིད་དུ་གསུངས། །
ཞེས་སོ། ། གལ་ཏེ་རྗེས་དཔག་གིས་རྒྱུ་འབྲས་ཀྱི་ཚུལ་དེ་འཐད་པར་རྟོགས་ནུས་མོད། སངས་རྒྱས་ལ་ཡོན་ཏན་དེ་མངའ་བར་གང་གིས་བསྒྲུབ་ཅེ་ན། དེ་གོམས་པ་ལས་བདག་འགྱུར་བས། ། ལ་ལའི་ཟག་པ་ཟད་པར་འགྱུར་ཞེས་སོ། ། འདིས་ནི་རྒྱུ་ཚོགས་གྲངས་ཚང་གི་འབྲས་བུ་འབྱུང་རུང་དུ་བསྒྲུབ་པ་ཡིན་པས་རང་བཞིན་གྱི་གཏན་ཚིགས་ཡིན་ལ། རང་གི་སྟོན་པ་ཆོས་ཅན། རྒྱུ་འབྲས་ཀྱི་ཚུལ་མ་ལུས་པ་ཐུགས་སུ་ཆུད་དེ། དེ་ཐུགས་སུ་ཆུད་པར་ཡུམ་གྱི་མདོ་ལས་གསུངས་པའི་ཕྱིར། ཞེས་པ་ལྟ་བུ་འབྲས་བུའི་གཏན་ཚིགས་ཏེ།
ཇི་སྐད་དུ། སྤྱི་ལས་འདི་ཡུལ་ལྐོག་གྱུར་ནའང༌། ། གོ་སྐབས་མེད་པའི་ཕྱིར་བློ་ནི། ། གཞན་ལ་རྗེས་སུ་དཔག་པ་ཉིད་ཅེས་སོ། ། དེ་ལྟར་རྩ་བའི་ཕྱོགས་ཆོས་འབྲས་རང་གཉིས་ཀྱིས་བསྒྲུབ་དགོས་པའི་ཤེས་བྱེད་ནི། ཇི་སྐད་དུ། དེ་སྒྲུབ་བྱེད་ཀྱང་མེད་པའི་ཕྱིར་ཞེས་དང༌། ནན་ཏན་བྱེད་པ་ཡོད་མ་ཡིན་ཞེས་པའི་ལོག་པར་རྟོག་པའི་ཕྱོགས་སྔ་མ་གཉིས་སེལ་དགོས་པས་སོ། ། གཉིས་པ་ནི། རང་གི་སྟོན་པ་ཚད་མ་ཡིན་པའི་ཤེས་བྱེད་དེ་ལྟ་གྲུབ་པ་ན།
བསྟན་པའི་གཙོ་བོ་ནི་འཁོར་འདས་རྒྱུ་འབྲས་ཀྱི་ཚུལ་ཕྱིན་ཅི་མ་ལོག་པར་རྟོགས་པའི་རྟོགས་པ་འཁོར་དང་བཅས་པ་སྟེ། དེ་ཕྱིར་དེ་ཡི་བསྒྲུབ་བྱ་རུ། ། གྱུར་པའི་ཡེ་ཤེས་རྣམ་དཔྱད་བྱའི་ཞེས་དང༌། བླང་དང་དོར་བྱའི་དེ་ཉིད་ནི། ། ཐབས་དང་བཅས་པ་རིག་མཛད་པ། ། གང་དེ་ཚད་མ་ཉིད་འདོད་ཀྱི། ། ཞེས་ནན་ཏན་དུ་བྱ་བའི་ཆོས་དེ་ངོས་བཟུང་བ་ཡིན་ནོ། ། དེ་ཙམ་ཞིག་ནི་བཀའ་འཁོར་ལོ་དང་པོར་ཉན་ཐོས་པ་དག་དང་ཐུན་མོང་དུ་བསྟན་པ་ལ་ཡང་ཡོད་པ་མ་ཡིན་ནམ་ཞེ་ན། བདེན་པ་བཞི་ཀ་ལ་ཕྲ་རགས་སུ་ཕྱེ་བ་ནི་གཞུང་གཞན་ལས་ཀྱང་ཤེས་དགོས་ལ། འདི་དག་ཏུ་ཉེ་བར་མཁོ་བ་ནི།
ལམ་གྱི་བདེན་པ་ལ་བདག་མེད་རྣམ་པ་གསུམ་རྟོགས་པའི་བར་ཆད་མེད་ལམ་གསུམ་ལས། ཚད་མ་གྲུབ་པར་བདག་མེད་དང་པོ་དང༌། མངོན་སུམ་ལེའུར་བདག་མེད་ཕྱི་མ་གཉིས་བསྟན་པས་ན། བསྟན་པ་ཁྱབ་ཆུང་བའི་སྐྱོན་མེད་དོ། ། དེ་ཡང་ཚད་མ་གྲུབ་པར་འཇིག་ལྟ་ལྷན་སྐྱེས་དངོས་སུ་བསྟན་པས་དེ་ཡི་གཉེན་པོ་ཤུགས་ལ་གོ་བ་དང༌། མངོན་སུམ་དུ་ཆོས་ཀྱི་བདག་མེད་པ་གཉིས་ཚིག་གིས་ཟིན་པར་བསྟན་པས་ན། དེའི་མི་མཐུན་པའི་ཕྱོགས་གོ་ནུས་པའི་ཕྱིར། སྤང་གཉེན་གྱི་ཚུལ་སོ་སོ་བ་ཉིད་དུ་སྦྱར་བར་བྱ་སྟེ། ཇི་སྐད་དུ། རྒྱུ་ཡི་ངོ་བོ་རྟོགས་པའི་ཕྱིར། །
དེ་མི་མཐུན་ཕྱོགས་ཀྱང་ངེས་འགྱུར། ། ཞེས་སོ། ། དེའི་ཕྱིར་འདི་ནས་བཤད་པའི་བསྟན་པ་ལ་བཀའ་འཁོར་ལོ་གསུམ་ཀའི་དོན་ཚང་བར་བཞུགས་སོ། ། གསུམ་པ་ནི། ཚད་མ་གྲུབ་པར་ཚད་མ་ཙམ་གྱི་མཚན་ཉིད་དང༌། རང་དོན་རྗེས་དཔག་དང་མངོན་སུམ་གྱི་ལེའུར་དབྱེ་བ་སོ་སོའི་མཚན་ཉིད་བཤད་ནས་དེ་དག་གི་བྱེད་ལས་གང་ཡིན་འཆད་པ་ལ། འབྲས་བུའི་རྣམ་པར་རྟོག་པ་འཆད་བྱེད་ཀྱི་གཞུང་རྣམས་གསུངས་པའི་ངག་དོན་དྲིལ་ན། ཚད་མ་དེ་དག་གི་བྱེད་ལས་ནི་སྤྱིར་གཞལ་བྱ་རྟོགས་པའོ། ། གཞལ་བྱ་ནི་གཉིས་ཏེ། རང་མཚན་དང་སྤྱི་མཚན་ནོ། །
དང་པོ་ལ་ཕྱི་རོལ་གྱི་དོན་དང་ཤེས་པའོ། ། རྟོགས་ཚུལ་ནི། ཕྱི་དོན་ཁས་ལེན་གྱི་ཚད་མས་ཡང་དོན་སྣང་གི་ཤེས་པ་དེ་དག་གིས། ཕྱི་རོལ་དོན་གྱི་རྣམ་པ་ཙམ་རྟོགས་ཀྱི་དོན་དངོས་སུ་རྟོགས་པར་རློམ་པ་ནི་འཇིག་རྟེན་ཕལ་པའི་ལུགས་ཡིན་པ་དང༌། ཤེས་པ་ལ་ཡང་རྣམ་བཅས་ཕྱིར་བལྟའི་ཤེས་པ་དང༌། རྣམ་མེད་ནང་བལྟའི་ཤེས་པ་གཉིས་ལས། གཉིས་པོ་གང་གཞལ་བྱར་བྱས་ཀྱང་རང་རིག་པ་འབྲས་བུར་འཇོག་པ་ནི་གོ་རིམ་བཞིན་དུ་རྣམ་བདེན་རྫུན་གྱི་ལུགས་དང༌། སྤྱི་མཚན་ཡང་རྗེས་དཔག་གིས་དངོས་སུ་གཞལ་བ་ནི་བཏགས་པ་བ་ཡིན་གྱི་དངོས་སུ་ན་རང་གི་ཤེས་རྣམ་ཁོ་ན་འཇལ་བ་སྟེ། ཇི་སྐད་དུ། འབྲས་བུ་སྔར་བཞིན་ཞེས་བཤད་པས་སོ། །
བཏགས་པ་བ་ཇི་ལྟར་ཡིན་པ་ཡང༌། སྒྲ་ཡི་སྟེང་དུ་རྟག་པ་རྣམ་པར་བཅད་པའི་གཞན་སེལ་ལ་མི་རྟག་པར་འཁྲུལ་ནས་ཞེན་པ་ནི་རྗེས་དཔག་དེའི་འཛིན་སྟངས་ཡིན་ལ། འཛིན་སྟངས་དེ་ནི་གཞན་སེལ་ལ་འཁྲུལ་བའི་ཕྱིར་དེ་རྟོགས་པ་མེད་དོ། ། དེ་ལྟར་ན་གཟུང་རྣམ་དངོས་ཀྱི་གཞལ་བྱར་བྱེད་པ་ནི་གནས་སྐབས་དང༌། རྣམ་མེད་ཀྱི་རང་གསལ་ཙམ་ཞིག་ཆོས་ཀྱི་དབྱིངས་སུ་ཁས་བླངས་ནས། དེ་གཞལ་བྱར་བྱས་པ་ལ་ཁྱད་པར་གསུམ་ལྡན་གྱི་འཛིན་རྣམ་ཚད་མ་དང༌། མཐར་ཐུག་གི་རང་རིག་འབྲས་བུར་བྱས་པ་ནི་རྣམ་པར་རིག་པ་ཙམ་གྱི་ཚུལ་ལུགས་མཐར་ཐུག་པའི་དབུ་མའོ། ། འདིར་ལ་ལ་དག་ན་རེ། དེ་ལྟར་འདོད་པ་དེ་ནི་གྲངས་ཅན་པས་བདག་ཤེས་རིག་གི་སྐྱེས་བུ་ཞེས་བྱ་བ་རིག་ཅིང་གསལ་ཙམ་གྱི་ངོ་བོར་གྱུར་པ་རྣམ་འགྱུར་ཀུན་ལ་ལོངས་སྤྱོད་པ་པོར་ཁས་བླངས་པ་དང་ཁྱད་པར་ཅི་ཡོད་སྙམ་པ་འདི་ནི། མདོ་རྒྱུད་བསྟན་འཆོས་དག་ཏུ་བསལ་ཟིན་པ་ཡིན་ཏེ།
རྒྱུད་བླ་མར་སྦྱང་གཞི་བདེ་བར་གཤེགས་པའི་སྙིང་པོ་སྦྱོང་བྱེད་བདག་མེད་རྟོགས་པའི་ཤེས་རབ་སོགས་ཀྱིས། སྦྱང་བྱའི་དྲི་མ་བདག་ཏུ་ལྟ་བ་སོགས་སྦྱངས་པ་ལས། འབྲས་བུ་བདག་དམ་པའི་ཕ་རོལ་ཏུ་ཕྱིན་པ་སོགས་མངོན་དུ་བྱས་པ་དེའི་ཚེ་བདག་དམ་པའི་ངོས་འཛིན་ནི། ཇི་སྐད་དུ། བདག་དང་བདག་མེད་སྤྲོས་པ་དག ། ཉེ་བར་ཞི་བ་དམ་པའི་བདག་ཅེས་གསུངས་ལ། འདི་ནི་གཞི་ཡི་དུས་དེ་ཉིད་ནས་སྤྲོས་པ་དེ་དག་རང་བཞིན་གྱིས་རྣམ་པར་དག་པ་ཡིན་ཏེ། ཇི་སྐད་དུ། དྲི་མ་རྣམས་ནི་བློ་བུར་བ། ། དེ་ཕྱིར་སྔར་ཡང་ནུས་མེད་རྣམས། །
ཞེས་གསུངས་པས་སོ། ། གྲངས་ཅན་གྱིས་བཏགས་པའི་བདག་འདི་ནི་རྟག་ཏུ་ངའོ་སྙམ་པའི་བློ་དང་འབྲལ་མི་རུང་གི་ཚུལ་དུ་གནས་པར་ཁས་ལེན་པ་ཡིན་ཏེ། གང་ཞིག་བདག་མཐོང་དེ་ལ་ནི། ། ང་ཞེས་རྟག་ཏུ་ཞེན་པར་འགྱུར། ། ཞེས་སོ། ། གྲངས་ཅན་གྱིས་ཀྱང་ཐར་པའི་ཚེ་ན་བདག་ལ་ཆགས་བྲལ་དུ་ཁས་ལེན་པ་ཡིན་ཏེ། གལ་ཏེ་ཆགས་པ་སྐྱོན་བཅས་ན་ཞེས་པ་ལས་ཤེས་སོ་སྙམ་ན། མཐའ་གཞན་འགོག་པའི་རིགས་པ་འཆད་པའི་ཚེ་དེ་ལྟར་བཤད་དུ་ཆུག་ཀྱང༌། ངའོ་སྙམ་པའི་བློ་ནི་འདོར་བའི་དུས་ཡོད་པར་ཁས་མི་ལེན་ཏེ། དེ་འདོར་བྱེད་ཀྱི་གཉེན་པོ་ཁས་མི་ལེན་པའི་ཕྱིར་དང༌།
ཁས་ལེན་ན་མུ་སྟེགས་ཀྱི་ལྟ་བ་དོར་བས་ཕྱི་ནང་གི་ཤན་མི་ཕྱེད་པའི་ཕྱིར། ངར་འཛིན་སེམས་ཀྱི་ཆོས་ཉིད་དུ་འདོད་པ་དང་འབྲལ་རུང་དུ་འདོད་པ་ནི་ཕྱི་ནང་གི་ཁྱད་པར་ཡིན་པའི་ཕྱིར་དང༌། གཞན་དུ་ན་ཁྱེད་ཅག་ལ་ཡང་ཤེས་པ་ལ་ཡུལ་གྱི་རྣམ་པ་འཆར་གྱི་ཡུལ་དངོས་དེ་མི་སྣང་བར་འདོད་པ་དང༌། གྲངས་ཅན་པ་སྐྱེས་བུས་ཡུལ་གྱི་བདེ་སོགས་མི་མྱོང་བར་བློ་ལ་གནས་པའི་བདེ་སོགས་མྱོང་བ་དང་མཚུངས་ཞེས་སྨྲས་ན་ཇི་སྙམ་དུ་སེམས། དེ་ཁོ་ན་མ་ཟད་ཀྱི། རྒྱུད་ལས་ཇི་སྐད་དུ། བསྒོམ་མེད་བསྒོམ་པ་པོའང་མེད། ། ལྷ་མེད་སྔགས་ཀྱང་ཡོད་མ་ཡིན། ། སྤྲོས་པ་མེད་པའི་རང་བཞིན་ལ། ། ལྷ་དང་སྔགས་ནི་རྣམ་པར་གནས། །
ཞེས་འཁོར་གསུམ་གྱི་སྤྲོས་པ་བཀག་ནས། སྤྲོས་མེད་ཀྱི་ཡེ་ཤེས་མྱོང་བྱར་བཤད་པ་ན། མུ་སྟེགས་ཀྱི་བདག་དང་མཚུངས་སོ་སྙམས་དུ་དོགས་པ་བསལ་བའི་ཕྱིར་ཇི་སྐད་དུ། ཚངས་པ་ཁྱབ་འཇུག་ཞི་བ་དང༌། ། ཐམས་ཅད་སངས་རྒྱས་དེ་ཉིད་བརྗོད། ། ཞེས་གང་ལ་གདགས་པའི་གཞི། སྤྲོས་མེད་ཀྱི་ཡེ་ཤེས་གཅིག་པུ་དེ་ལ། སངས་རྒྱས་པས་ལྡོག་པའི་སྒོ་ནས་ཡེ་ཤེས་ལྔར་དབྱེ་བ་དང༌། མུ་སྟེགས་པས་མ་ཚངས་པ་སོགས་གསུམ་དང༌། ཐམས་ཅད་སྟེ་གཙོ་བོ་དང༌།
སངས་རྒྱས་ཀྱི་མིང་ཅན་དྲང་སོང་རྒྱལ་བ་དམ་པ་སྟེ་སྔར་སྒྲོ་བཏགས་པ་ཡིན་ལ། དེའི་ཚེ་ན་མུ་སྟེགས་ཀྱིས་བཏགས་པ་དེ་ནི་བཏགས་ཡོད་ཀུན་རྫོབ་ཀྱི་བདེན་པ་དང༌། དེ་ལྟར་སྨྲ་བའི་མུ་སྟེགས་རྗེས་སུ་གཟུང་བའི་ཕྱིར་དུ། རང་བཞིན་དང་གློ་བུར་རྣམ་དག་གི་སངས་རྒྱས་གནས་ཚུལ་ཡེ་ཤེས་སུ་གནས་པ་དེ་ཉིད་ལ་ཚངས་པ་སོགས་ཀྱི་མཚན་བཏགས་ནས་འདོགས་པའི་རྒྱུ་མཚན་འཆད་པ་ལ། ཚངས་པ་སྒྲིབ་བྲལ་ཞེས་སོགས་ཀྱི་གཞུང་གསུངས་པ་ཡིན་ནོ། ། ཡང་དབང་ལས་རྟོགས་པའི་ལྟ་བ་ངོས་འཛིན་པ་ན། རང་རིག་ཡེ་ཤེས་ཉིད་དུ་འགྱུར། ། རང་གཞན་ཡང་དག་རིག་པ་སྤངས། ། ཞེས་བཤད་པ་ལ། མུ་སྟེགས་ཀྱིས་བརྟགས་པའི་བདག་དང་ཁྱད་པར་ཅི་ཡོད་སྙམ་དུ་དོགས་པ་བསལ་བའི་ཕྱིར་དུ།

ཇི་སྐད་དུ། སྐྱེས་བུ་སྔོན་རབས་དབང་ཕྱུག་དང༌། ། ཞེས་སོགས་རྒྱས་པར་གསུངས་ཏེ། དོན་ནི། སོ་སོར་རང་རིག་པའི་ཡེ་ཤེས་ཀྱི་མྱོང་བྱར་གྲུབ་པ་དང༌། མུ་སྟེགས་ཀྱི་གྲུབ་པའི་མཐས་བརྟགས་པ་མི་མཚུངས་པའི་ཁྱད་པར་ཅན་དུ་བཤད་པའོ། ། མདོར་ན་འཁོར་ལོ་གསུམ་པའི་ཆོས་སྐད་ལས། དོན་དམ་པའི་བདག་དང༌། ཀུན་རྫོབ་པའི་བདག་ཅེས་བྱ་བ་ལས། དང་པོ་ནི་བདག་མེད་ལ་བདག་གི་སྒྲས་བསྟན་པ་སྟེ། རྒྱན་ལས།
ཇི་སྐད་དུ། བདག་མེད་མཆོག་གི་བདག་ཐོབ་པས། ། སངས་རྒྱས་དག་པའི་བདག་ཏུ་འགྱུར། ། ཞེས་དང༌། དེ་བཞིན་ཉིད་བདག་དག་པའི་བདག་ཅེས་གསུངས་ཏེ་མུ་སྟེགས་གཞུག་པའི་དོན་དུའོ། ། ཀུན་རྫོབ་པའི་བདག་ནི། འཇིག་རྟེན་པས་ཕུང་པོ་ཚོགས་ཙམ་མམ། གྲངས་ཅན་གྱིས་ཁྱད་པར་གསུམ་ལྡན་གྱི་འཛིན་རྣམ་ལ་བརྟེན་ནས་ང་ཙམ་དུ་བཏགས་པའི་བཏགས་ཡོད་དེ། དེ་ན་དེ་དག་མཚུངས་པའི་གོ་སྐབས་ག་ལ་ཡོད། གཉིས་པ་འདིར་བཤད་ཀྱི་ལྟ་བ་རྡོ་རྗེའི་ཐེག་པ་དང་མཚུངས་པ་ནི།
སྤྱིར་མཚན་ཉིད་མེད་པའི་ཆོས་འཁོར་དུ། སྤྲོས་པའི་མཐའ་ཇི་སྙེད་པ་བཀག་པའི་མེད་པར་དགག་པ་ཙམ་ཞིག་དངོས་སུ་བསྟན། དེའི་སྒྲུབ་བྱེད་དམ་ལོག་ཕྱོགས་ལ་གནོད་བྱེད་སྟོན་པའི་རིགས་ཚོགས་ཀྱིས་ཀྱང་དེ་ཙམ་ཞིག་ལས་ཉམས་སུ་མྱོང་བྱ་གཞན་མ་བསྟན་པ་ན། ཕར་ཕྱིན་ཐེག་པ་རྐྱང་པའི་ལམ་པ་པ་དག་ལ་ནི་མ་རིག་པའི་ས་བོན་འཇོམས་བྱེད་ཀྱི་མཉམ་གཞག་དུ། ཐོས་བསམ་གྱིས་སྒྲོ་འདོགས་གང་བཅད་པ་དེ་ལས་གཞན་པའི་བསྒོམ་པས་ཉམས་སུ་མྱོང་བྱ་མི་དགོས་པས་ན། ཇི་སྐད་དུ། སངས་རྒྱས་རྣམས་ཀྱིས་བདག་དང་ནི། ། བདག་མེད་འགའ་མེད་ཅེས་ཀྱང་བསྟན། ། ཞེས་ལྟ་བའི་མཐར་ཐུག་པ་ནི་དེ་ཉིད་ལས་གཞན་མི་འཆད་པ་ཡིན་ནོ། ། རྣལ་འབྱོར་སྤྱོད་པ་པ་དང༌།
རྡོ་རྗེའི་ཐེག་པ་བ་དག་གི་བསམ་པ་ནི། ཤེར་ཕྱིན་དུ་མཐར་ཐུག་གི་ལྟ་བའི་ཡུལ་མེད་པར་དགག་པ་ཙམ་ཞིག་ལས་མ་བསྟན་ལ། དེ་ཙམ་ཞིག་ཡུལ་དུ་བྱེད་པའི་བློ་ནི་སྒྲ་དོན་འཛིན་པའི་རྟོག་པ་ལས་མ་འདས་པའི་ཕྱིར། སོ་སོ་རང་གིས་རིག་པའི་ཡེ་ཤེས་ཀྱི་ཉམས་སུ་མྱོང་བྱ་ནི་གང་ཞིག་སྙམ་པ་ལ། ལེགས་པར་རྣམ་པར་ཕྱེ་བ་དང་ལྡན་པའི་ཆོས་ཀྱི་འཁོར་ལོ་ཞེས་བྱ་བ་གཟུང་འཛིན་གཉིས་དང་བྲལ་བའི་ཡེ་ཤེས་ཤེས་བྱའི་མིང་ཅན་དེ་ཉིད་སོ་སོ་རང་གིས་རིག་པའི་ཡེ་ཤེས་ཀྱི་ཉམས་སུ་མྱོང་བྱར་འཆད་པའི་ཆོས་ཀྱི་འཁོར་ལོ་གསུམ་པ་དེ་གསུངས་པ་ཡིན་ནོ། ། རྡོ་རྗེ་ཐེག་པ་པ་ཀུན་གྱིས་བསྒོམ་པས་ཉམས་སུ་མྱོང་བར་བྱ་བའི་ངེས་དོན་མཐར་ཐུག་པ་ནི། ལེགས་པར་རྣམ་པར་ཕྱེ་བ་དང་ལྡན་པའི་ཆོས་ཀྱི་འཁོར་ལོ་གསུམ་པ་འདི་ཉིད་ལས་འབྱུང་བ་ཡིན་ཏེ། གསང་སྔགས་འཛིན་པ་ཀུན་གྱིས་ཐོག་མར་ཡེ་ཤེས་ཚོགས་བསོག་གི་ཚེ་ན། སྟོང་པ་ཉིད་ཀྱི་ཡེ་ཤེས་ཀྱི་རྡོ་རྗེ་ང་ཡིན་ནོ་ཞེས་མཉམ་པར་གཞག་པ་ལས་མ་ལངས་པའི་ངང་ཉིད་ནས། སྔགས་ཀྱི་ཀུན་སྤྱོད་མཐའ་དག་བསྒྲུབ་པར་བྱེད་པ་དང༌།
བར་དུ་དབང་ལས་སྐྱེས་པའི་ཡེ་ཤེས་ཨེ་ཝཾ་དུ་བཤད་ལ། དེའི་ངོས་འཛིན་གཟུང་འཛིན་དང་བྲལ་བའི་བདེ་ཆེན་ལ་འཆད་དགོས་པ་དང༌། མཐའ་མར་ཉལ་བའི་རྣལ་འབྱོར་གྱི་ཚེ་རང་བཞིན་ལྷན་ཅིག་སྐྱེས་པའི་ཡེ་ཤེས་ཀྱི་ངང་དུ་དག་མ་དག་གི་སྣོད་བཅུད་ཐམས་ཅད་བསྡུས་ནས་ཉལ་བར་བཤད་པ་དང༌། དུས་ཀྱི་འཁོར་ལོ་ནས་རྣམ་ཀུན་མཆོག་ལྡན་གྱི་སྟོང་པ་ཉིད་དང༌། གསང་བ་འདུས་པར་འོད་གསལ་བའི་རིམ་པ་དང༌། འཁོར་ལོ་སྡོམ་པར་བསམ་གྱིས་མི་ཁྱབ་པའི་རིམ་པ་ཞེས་བཤད་པ་ཐམས་ཅད་ཀྱང༌། ཇི་སྐད་དུ། ཤྲཱི་ནི་གཉིས་མེད་ཡེ་ཤེས་ཏེ། ། ཞེས་པ་ནས། ཀ་ནི་གང་དུའང་མི་གནས་པའོ། །
དོན་དེ་དང་ལྡན་པ་ནི་བདག་ཉིད་དོ། ། ཞེས་ཆོས་ཀྱི་དབྱིངས་ཀྱི་ཡེ་ཤེས་ཀྱི་ངོ་བོ་རང་ཉིད་ལས་གཞན་དུ་གྱུར་པའི་མ་དག་པ་ཀུན་རྫོབ་ཀྱི་ཆོས་ནི་འགའ་ཡང་ཡོད་པ་ལྟ་ཅི་སྨོས། དག་པ་ཡེ་ཤེས་ཀྱི་ངོ་བོར་གྱུར་པའི་དོན་དམ་པའི་བདེན་པ་ཡང་རང་གི་ངོ་བོ་ལས་གཞན་དུ་མེད་པར་དམ་འཆའ་བ་དང༌། སྡེ་བདུན་འདི་ཡི་མཐར་ཐུག་ཏུ་ཡུལ་སྣང་ཇི་སྙེད་པ་སྣང་མཁན་གྱི་སེམས་དང༌། སེམས་འཛིན་པའི་ངོ་བོ་དེ་ཡང་རང་ཉིད་རང་གིས་སྟོང་པས་ཡོད་པ་མ་ཡིན་པ་དང༌། འཁོར་བ་དང་མྱ་ངན་ལས་འདས་པའི་རྟེན་འབྲེལ་སྣ་ཚོགས་པའི་གཞི་དང་རྒྱུར་གྱུར་པའི་ཆོས་ཀྱི་དབྱིངས་ཀྱི་ཡེ་ཤེས་གཅིག་པོ་འདི་མེད་པར་ཁས་བླངས་ན་ཆད་པའི་མཐར་ལྟུང་བས་ན། འདི་ཉིད་ཁོ་ན་དོན་དམ་པའི་བདེན་པ་མཐར་ཐུག་པའོ་ཞེས་བྱ་བ་ནི་འཁོར་ལོ་གསུམ་པའི་མདོ་ཡི་དགོངས་པ་མཐར་ཐུག་ཏུ་འཕགས་པ་ཐོགས་མེད་ཞབས་ཀྱིས་བཀྲལ་བ་ཡིན་ཏེ། ཐེག་བསྡུས་དང་རྒྱུད་བླ་མའི་འགྲེལ་པར། ལུགས་བཤད་མ་ཐག་པ་དེ་ཉིད་ཀྱི་གཞུང་འཛུགས་པའི་ཕྱིར་དུ་མདོ་དྲངས་པ་ལས། ཐོག་མ་མེད་པའི་དུས་ཀྱི་དབྱིངས། །
ཆོས་རྣམས་ཀུན་གྱི་གནས་ཡིན་ཏེ། ། དེ་ཡོད་པས་ན་འགྲོ་ཀུན་དང༌། ། མྱ་ངན་འདས་པའང་ཐོབ་པར་འགྱུར། ། ཞེས་དྲངས་སོ། ། དོན་ནི། མདོ་སྔགས་གཉིས་ཀ་ལས་འབྱུང་བའི་ཆོས་དབྱིངས་ཡེ་ཤེས་དེའི་སྟེང་དུ། ཀུན་ནས་ཉོན་མོངས་ཕྱོགས་ཀྱི་བག་ཆགས་བསག་པ་ཡོངས་སུ་སྨིན་པ་ལས་ཀུན་གཞིའི་རྣམ་པར་ཤེས་པ་ཞེས་བྱ་བ། ཐོག་མའི་མཐའ་དང་བྲལ་ཞིང་ཕྱི་མཐའ་དང་ལྡན་པ་དེ་བྱུང་ལ། དེ་ནས་དེ་ལ་ངར་འཛིན་པ་དང་དེ་ལས་ནི་འཁོར་བའི་ཆོས་ཇི་སྙེད་པ་འབྱུང་ངོ༌། ། ཡང་ཆོས་དབྱིངས་ལ་ཡེ་ཤེས་དེའི་སྟེང་དུ།
རྣམ་པར་བྱང་བའི་ཕྱོགས་ཀྱི་བག་ཆགས་བསག་པ་དེ་ཉིད་ནི་ཐོག་མཐའ་གཉིས་ཀ་དང་བྲལ་བ། ཟག་པ་མེད་པའི་ས་བོན་ཞེས་སོགས་ཀྱི་མིང་ཅན་དེ། སངས་རྒྱས་ཀྱི་གསུང་རབ་ཐོས་པའི་རྐྱེན་གྱིས་གསོས་བཏབ་པ་ལས་ནི། སངས་རྒྱས་འབྱུང་བ་དང་ཕྲད་པ་ལ་སོགས་པའི་རྒྱུ་ལས། རྣམ་པར་བྱང་བའི་ཕྱོགས་ཀྱི་ཆོས་རྣམས་ཇི་སྙེད་འབྱུང་བར་འགྱུར་རོ། ། ཞེས་བྱ་བའི་དོན་དང༌། རྩ་བའི་ཡེ་ཤེས་དེ་ལ་ནི་ཁམས་བདེ་བར་གཤེགས་པའི་སྙིང་པོ་དང༌། རང་བཞིན་རྣམ་དག་གི་སངས་རྒྱས་དང༌། རྒྱུ་ཡི་རྒྱུ་དང་ཀུན་གཞིའི་མིང་གིས་བསྟན་མོད། ཀུན་གཞིའི་རྣམ་པར་ཤེས་པ་ཞེས་ནི་མི་བྱ་སྟེ།
རྣམ་ཤེས་དེའི་མཚན་ཉིད་ཆོས་མངོན་པ་ནས་གསུངས་པ་དེ་དང་མ་མཐུན་པའི་ཕྱིར་དང༌། ཡེ་ཤེས་སུ་གང་བཤད་པ་དེ་ནི་རྣམ་ཤེས་སུ་འགལ་བའི་ཕྱིར། དེ་ལྟ་ན་ཡང་ཤེས་པ་དེ་གཉིས་ཐོག་མ་མེད་པ་ནས་ལྷན་ཅིག་ཏུ་གནས་ཏེ། འཁོར་བ་དང་ཡེ་ཤེས་གཉིས་ཀའི་ཐོག་མ་མེད་པའི་ཕྱིར་དང༌། ཡེ་ཤེས་དང་བྲལ་བའི་རྣམ་ཤེས་མི་སྲིད་པའི་ཕྱིར། དེ་ལྟ་ན་ཡང་མཐར་ལྷན་ཅིག་ཏུ་གནས་པར་ངེས་པ་ནི་མ་ཡིན་ཏེ། ཡེ་ཤེས་དེ་ནི་རྣམ་ཤེས་དེ་དང་འབྲལ་རུང་ཡིན་པའི་ཕྱིར་དང༌། གནས་ཡོངས་སུ་གྱུར་པ་ཉིད་དུ་གསུངས་པའི་ཕྱིར་རོ། ། གནས་འདི་ལ་རྒྱ་བོད་ཀྱི་ངོ་བོ་ཉིད་མེད་པ་པར་ཁས་ལེན་པ་དག་ན་རེ། ཆོས་དབྱིངས་དང་ཡེ་ཤེས་ཀྱི་གཞི་མཐུན་ཁས་ལེན་པ་དང༌།
ཡེ་ཤེས་བདེན་གྲུབ་ཏུ་ཁས་ལེན་པ་འདི་ནི་འཕགས་པ་ཀླུ་སྒྲུབ་ཀྱི་ལུང་དང་འགལ་ཏེ། དེའི་གཞུང་ལས་ཆོས་ཐམས་ཅད་རང་གི་ངོ་བོས་སྟོང་པར་བཤད་པའི་ཕྱིར་དང༌། དེའི་ཤེས་བྱེད་ཀྱང༌། ཀུན་རྫོབ་རང་གི་ངོ་བོས་སྟོང་ན། དོན་དམ་པ་ཡང་དེས་སྟོང་དགོས་པའི་ཕྱིར་དང༌། གཉིས་མེད་ཀྱི་ཡེ་ཤེས་བདེན་པར་གྲུབ་ན། གཟུང་འཛིན་གཉིས་པོ་ཡང་དེར་གྲུབ་དགོས་ཏེ། དེ་དག་ཕན་ཚུན་ལྟོས་ནས་གྲུབ་པའི་ཕྱིར། དེའི་རིགས་པས་སྟོང་པ་ཉིད་ཀྱང་ཡོད་པ་མ་ཡིན་ཏེ། སྟོང་མིན་ཅུང་ཟད་ཀྱང་ཡོད་པ་མ་ཡིན་པའི་ཕྱིར།
ཞེས་བྱ་བ་ནི་འཕགས་ཡུལ་བ་དག་གི་བསམ་པ་ཡིན་ལ། བོད་ཕྱི་མས་ནི། དེ་བདེན་པར་གྲུབ་ན་དེ་ལ་བདེན་འཛིན་གྱི་རྟོག་པ་སྤོང་མི་ནུས་པའི་ཕྱིར་ན། བདེན་གྲུབ་ཁས་ལེན་གྱི་དབུ་མ་པ་ནི་མོ་གཤམ་གྱི་བུ་དང་མཚུངས་ལ། ཀུན་གཞི་དང༌། རང་རིག་དང༌། སྣང་བ་སེམས་སུ་ཁས་ལེན་པའི་དབུ་མ་པ་ཡང་དེ་བཞིན་ནོ་ཞེས་ཟེར། འདི་ཡི་ལན་ལ་གཉིས་ཏེ། དེའི་གཞུང་ཇི་བཞིན་དུ་སྨྲ་བ་འཕགས་ཡུལ་པའི་ལུང་གིས་མི་གནོད་པ་དང༌། བོད་ཕྱི་མའི་ཟེར་སྒྲོས་ལ་སྙིང་པོ་མེད་པ་མདོ་ཙམ་དུ་བསྟན་པའོ། །
དང་པོ་ལ། རྣལ་འབྱོར་སྤྱོད་པ་པའི་སྐྱོན་སྤོང་དང༌། རྡོ་རྗེ་ཐེག་པ་པའི་སྐྱོན་སྤོང་ངོ༌། ། དང་པོ་ནི། ཆོས་ཀྱི་དབྱིངས་ཀྱི་ཡེ་ཤེས་བདེན་པར་གྲུབ་ཀྱང༌། དེ་ལ་མཚན་མར་འཛིན་པའི་རྟོག་པ་ནི། གཞན་གྱི་དབང་ཉིད་ཀྱི་ཕྱིར་སྤང་བྱ་དང༌། ཀུན་ཏུ་བརྟགས་པ་ཉིད་དུ་ངེས་པའི་ཕྱིར་སྤོང་བར་ནུས་སོ། ། གལ་ཏེ་གང་ལ་ཞེན་པའི་ཡུལ་དེ་མ་སྤངས་པར་ནི། དེ་ལ་དེར་ཞེན་པ་སྤོང་མི་ནུས་ཏེ།
ཇི་སྐད་དུ། བུད་ཤིང་མེད་པར་མེ་ཡོད་མིན་དེ་བཞིན། ། རྟོག་རྣམས་དངོས་པོ་ཡོད་ན་འགྱུར་བ་སྟེ། ། ཞེས་བཤད་པ་བཞིན་ནོ། ། ཞེ་ན། དེའི་ངེས་པ་མེད་དེ། ཁོ་བོ་ཅག་ནི་ངོ་བོ་ཉིད་རྣམ་པ་གསུམ་གྱི་མཚན་ཉིད་སོ་སོར་ངེས་པའི་ཕྱིར་དང༌། གསུམ་པ་སོ་སོ་ནས་ངོ་བོ་ཉིད་མེད་པའི་ཚུལ་ཡང༌། ཀུན་བརྟགས་པ་ནི་རང་གི་ངོ་བོས་སྟོང་པ་དང༌། གཞན་གྱི་དབང་གི་ངོ་བོ་ནི་ཀུན་ཏུ་བརྟགས་པའི་ངོ་བོས་སྟོང་པ་དང༌།
དེ་དེས་སྟོང་པའི་མ་ཡིན་པར་དགག་པ་ནི་ཡོངས་སུ་གྲུབ་པ་དང༌། དེ་ལྟར་སྟོང་པའི་མེད་དགག་གི་ཆ་ནི་གཏན་ཚིགས་ཀྱི་བསྒྲུབ་བྱ་དང༌། རྗེས་དཔག་གིས་གཞལ་བའི་ཕྱིར་གཞན་སེལ་ལས་མ་འདས་པས་དོན་དམ་པའི་བདེན་པ་ཉིད་དུ་ཁས་མི་ལེན་ལ། སྒྲོ་འདོགས་ཀྱི་མཐའ་སེལ་བྱེད་ཀྱི་རྗེས་སུ་དཔག་པས་གཞལ་བའི་ཕྱིར་གཏན་ལ་དབབ་བྱའི་གཙོ་བོ་ཉིད་དོ། ། གཞན་ཡང་ཡུལ་སྤངས་པའི་སྒོ་ནས་ཡུལ་ཅན་གྱི་བློ་སྤོང་བ་ནི་ཐབས་ལ་མཁས་པ་མ་ཡིན་གྱི། ཡུལ་ཅན་འཁྲུལ་པར་ཤེས་པ་ཉིད་ཡུལ་ལ་ཡིད་བརྟན་མི་རུང་བར་གོ་བྱེད་ཀྱི་མཆོག་ཡིན་པའི་ཕྱིར། དཔེར་ན་སྒྱུ་མའི་རྟ་སོགས་སུ་སྣང་བའི་བློ་འཁྲུལ་བར་ཤེས་པས་རྟ་སོགས་མེད་པར་གོ་ནུས་པ་བཞིན་ཏེ། དེ་འཁྲུལ་པར་ཤེས་པ་ལ་རྟ་སོགས་མེད་པར་ཤེས་པ་སྔོན་དུ་འགྲོ་མི་དགོས་སོ། ། ཇི་སྐད་དུ། དངོས་གཅིག་ཡིད་ནི་ཐ་དད་ཕྱིར། །
དོན་མ་གྲུབ་པར་འདོད་པ་ཡིན། ། ཞེས་གསུངས་པ་དང༌། རིགས་པའི་གཞུང་འདིར་ནི། བུམ་སོགས་སྣང་རུང་མ་དམིགས་པའི་རྟགས་ཀྱིས་དེ་དག་ཡོད་པ་འགོག་པ་མཆོག་ཡིན་གྱི། དེ་སོགས་ཡོད་པ་བཀག་ནས་དེ་དམིགས་བྱེད་ཀྱི་བློ་འགོག་པ་ནི་རིགས་པ་ཕྱིན་ཅི་ལོག་ཏུ་གྱུར་པའོ། ། དེའི་ཕྱིར་དོན་དམ་པའི་བདེན་པ་རང་སྟོང་དུ་བཤད་ན་ཆད་པའི་མཐར་ལྷུང་བ་ཉིད་དུ་འགྱུར་བས་སོ། ། ངོ་བོ་ཉིད་མེད་པ་པས་ནི་མཐར་བདེན་པ་འདི་ཁས་མི་ལེན་ཏེ། མཐར་ཡོད་པ་ཞེས་བྱ་བའི་ཆོས་ཁས་མི་ལེན་པའི་ཕྱིར། དེ་ལྟ་ན་ཡང་ཆད་པར་མི་འགྱུར་ཏེ། སྔར་ཡོད་པ་ཞིག་ཕྱིས་མེད་པར་ཁས་བླངས་ན་དེར་འགྱུར་ཡང་ཆོས་འགའ་ཡང་གདོད་མ་ནས་ཡོད་མ་མྱོང་བའི་ཕྱིར་དང༌།
ཡོད་པ་བཀག་པས་མེད་པར་འགྱུར་བ་ནི་མ་ཡིན་ཏེ། ཁོ་བོ་ཅག་ནི་མེད་པ་ཡང་འགོག་པའི་ཕྱིར་རོ། ། ཞེས་པ་ནི་ངོ་བོ་ཉིད་མེད་པ་པས་སྨྲས་པའི་ལན་ནོ། ། གཉིས་པ་ནི། རྡོ་རྗེ་ཐེག་པ་པ་དག་གིས་སྨྲས་པ། རྣལ་འབྱོར་སྤྱོད་པའི་རིགས་པ་ལ་བརྟེན་ནས་ཡང་དག་པའི་ལྟ་བ་ལ་གེགས་བྱེད་ཀྱི་མཚན་འཛིན་གྱི་སྤྲོས་པ་མི་ཁེགས་པ་གང་ཡང་མེད་མོད། ཀླུ་སྒྲུབ་ཞབས་ཀྱིས་གསུངས་པའི་རིགས་པའི་ཚོགས་ལ་བརྟེན་ནས་སྤྲོས་པའི་ཚོགས་འགོག་པ་ནི་ཆེས་མཆོག་ཏུ་གྱུར་པ་སྟེ། ཆོས་ཐམས་ཅད་རང་སྟོང་དུ་གཏན་ལ་ཕབ་པའི་ཕྱིར། ཞེས་ནི་ཅིས་ཀྱང་འཆད་དགོས་པ་ཡིན་ཏེ། རྒྱུད་གཞུང་དག་ན་ལྟ་བའི་ཚེ་གཟུང་འཛིན་གྱི་སྤྲོས་པ་འགོག་པའི་ཆ་ནས་བཤད་པ་ཆེས་ཤིན་ཏུ་མང་བ་དང༌།
ཇི་སྐད་དུ། དེ་རྗེས་དབུ་མ་བསྟན་པར་བྱ་ཞེས་པ་ཡང༌། ངོ་བོ་ཉིད་མེད་པ་པའི་རིགས་པ་ལ་དགོངས་པས་སོ། ། དེ་ལྟ་མོད་ཀྱི་བསྒོམ་པས་ཉམས་སུ་མྱོང་བར་བྱ་བ་ནི་དེ་ཡི་ལུགས་ལྟར་རུང་བ་མ་ཡིན་ཏེ། ལུགས་དེ་ལ་ནི་བསྒོམ་བྱ་ཅི་ཡང་མ་མཐོང་བ་ལ་སྟོང་ཉིད་མཐོང་བ་དང༌། བསྒོམ་བྱེད་ཀྱི་བློ་ཉིད་ཀྱང་སྟོང་པ་ཉིད་ཀྱི་ངང་དུ་རོ་གཅིག་པ་ལ་སྟོང་ཉིད་ལ་མཉམ་པར་གཞག་པའི་ཐ་སྙད་དང༌། ཤེས་སྒྲིབ་སྤོང་བའི་བར་ཆད་མེད་ལམ་གྱི་ཐ་སྙད་འདོགས་པ་ཡིན་ལ། རྡོ་རྗེའི་ཐེག་པ་འདིར་ནི་དེ་ལྟ་མ་ཡིན་གྱི་མཉམ་གཞག་རང་གི་ངོ་བོ་གསལ་བ་དང་བདེ་བའི་ངོ་བོ་གྱུར་པ་དེ། སྤྱིར་ཡང་དག་པ་མ་ཡིན་པའི་ཀུན་ཏུ་རྟོག་པ་དང༌། བྱེ་བྲག་ཏུ་སྒྲ་དོན་འཛིན་པའི་རྟོག་པས་སྟོང་པའི་ངང་ཉིད་དུ་མཉམ་པར་འཇོག་པ་ནི།
ལྟ་བའི་མཉམ་གཞག་གི་འཇོག་ལུགས་ཡིན་ལ། དེ་ལ་ཡང་ཡུལ་རང་སྟོང་དུ་ཤེས་པ་ཉིད་ངེས་པར་སྔོན་དུ་འགྲོ་དགོས་པ་མ་ཡིན་ཏེ། བསྐྱེད་རིམ་གྱི་ཚེ་རྟེན་དང་བརྟེན་པར་བཅས་པའི་དཀྱིལ་འཁོར་དམིགས་ཡུལ་དུ་ཞག་བཞིན་པའི་ངང་ནས་དེ་ལ་ཞེན་པ་འགོག་པའི་ཕྱིར་དང༌། རྫོགས་རིམ་གྱི་ཚེ་བདེ་གསལ་གྱི་འཆར་སྒོ་མ་ནུབ་བཞིན་པའི་ངང་ནས་དེ་ལ་ཞེན་པ་འགོག་པའི་ཕྱིར་དང༌། རྗེས་ཐོབ་ཀྱི་ཚེ་ན། སྤྱིར་ཡུལ་གྱི་སྣང་བ་སྣ་ཚོགས་དང༌། བྱེ་བྲག་ཏུ་འདོད་པའི་ཡོན་ཏན་ལྔ་ལྟ་བུ་ལ་སྣང་བ་མ་ནུབ་པའི་ངང་ཉིད་ནས་ཞེན་མེད་དུ་ལོངས་སྤྱོད་དགོས་པའི་ཕྱིར། འོ་ན་སྤྲོས་པ་མཐའ་དག་ཇི་ལྟར་འགོག་སྙམ་པ་ལ་དེ་ནི་ཡོད་འཛིན་དང་མེད་འཛིན་དང༌། གཉིས་ཀ་དང༌། གཉིས་མིན་དུ་འཛིན་པའི་རྟོག་པ་བཀག་པས་ནི་སྤྲོས་པའི་ཚོགས་མཐའ་དག་བཀག་པར་འཇོག་ནུས་པ་ཡིན་ཏེ།
ཇི་སྐད་དུ། རྣམ་རྟོག་མ་རིག་ཆེན་པོ་སྟེ། ། འཁོར་བའི་རྒྱ་མཚོར་ལྟུང་བྱེད་ཡིན། ། མི་རྟོག་ཏིང་འཛིན་ལ་གནས་ན། ། མཁའ་བཞིན་དྲི་མ་མེད་པར་འགྱུར། ། ཞེས་སོ། ། གཉིས་པ་ནི་བོད་ཕྱི་མ་དག་ན་རེ། ཆོས་ཅན་ཚད་གྲུབ་ཞིག་གི་སྟེང་དུ་དགག་བྱ་བདེན་གྲུབ་མ་བཀག་པ་དེ་སྲིད་དུ་སྟོང་ཉིད་གོ་ཆོད་པོར་མི་འགྱུར་ལ། སྟོང་པ་ཉིད་ཟབ་མི་ཟབ་ཀྱི་ཁྱད་པར་ཡང༌། དགག་བྱ་ཕྲ་རགས་ལས་འབྱེད་པ་ཡིན་གྱི་བདག་མེད་གསུམ་གྱི་ཁྱད་པར་དང༌།
བདེན་གྲུབ་བཀག་ཙམ་གྱི་མེད་པར་དགག་པ་ལས་གཞན་བདེན་མེད་དང་སྟོང་ཉིད་སོགས་འགོག་དགོས་པ་མ་ཡིན་ཏེ། དེ་ལྟ་ན་བདེན་གྲུབ་ཏུ་ཐལ་བས་སོ། ། ཞེས་སོགས་སྤྲོས་པ་དང་བཅས་པར་འཆད་མོད། དེ་འདྲ་དེ་ནི་བྱིས་པའི་སྐྱེ་བོ་དག་གི་བློ་ལ་གཤིན་པར་འགྱུར་མོད་ཀྱང༌། མདོ་གཞུང་ཀུན་དང་མི་མཐུན་ཏེ། དེར་ནི་གཟུགས་ནས་རྣམ་མཁྱེན་གྱི་བར་གྱི་ཆོས་ཇི་སྙེད་པ་རང་ཉིད་རང་གིས་སྟོང་པར་བཤད་ཀྱི། དེ་དེས་མི་སྟོང་བར་དགག་བྱ་གཞན་ཞིག་གིས་སྟོང་པར་བཤད་པ་གཅིག་ཀྱང་མེད་པའི་ཕྱིར་ལུང་དང་མི་མཐུན་ལ། བུམ་པ་ལྟ་བུ་གཅིག་དང་དུ་མ་གང་དུ་གྲུབ་དཔྱོད་པའི་ཚེ་བུམ་སོགས་རྙེད་པ་གཞིར་བྱས་ནས་བདེན་པའི་གཅིག་དང་ཞེས་སོགས་ལ་སྐྱབས་སུ་བཟུང་བས་ནི་གཞན་སྟོང་གི་མིང་ཅན་གང་ནས་བྱུང་ཀྱང་ལོག་པའི་ཆོས་ཅན་ཁོ་ནར་འཛིན་བཞིན་དུ་ཆོས་ཅན་གཞན་དབང་དང་ཡོངས་གྲུབ་ལྟ་བུ་དགག་བྱ་བདེན་གྲུབ་ཀྱིས་སྟོང་པར་འཆད་པ་ནི་གཞན་སྟོང་སྨྲ་བའི་གཞུང་གི་བསྟན་བྱའི་གཙོ་བོ་ཡིན་པ་ལ་ཟླ་བ་གྲགས་པའི་ལུགས་མཆོག་ཏུ་བཟུང་བའི་བཤད་པ་མང་པོ་བྱས་པས་སློབ་མའི་ཚོགས་ཀྱི་མགོ་ཤིན་ཏུ་འཁོར་བའི་ཕྱིར་རིགས་པ་དང་མ་མཐུན་ནོ། ། གསུམ་པ་སངས་རྒྱས་པའི་ལམ་གྱི་རིམ་པ་གཞུང་གཞན་ལ་ལྟོས་མི་དགོས་པའི་ཕན་ཡོན་ལ་གསུམ་སྟེ། གཞུང་འདི་ནས་ཇི་ལྟར་བཤད་པ།
དེ་ལྟར་བཤད་པ་དེ་བྱམས་ཆོས་ཐོག་མཐའ་གཉིས་ལས་གཞན་དུ་མ་བརྒལ་བ། རྡོ་རྗེའི་ཐེག་པའི་ལུང་དང་མཐུན་པ་ཉིད་བཤད་ཟིན་དྲན་པ་ལ་སྦྱོར་བའོ། ། དང་པོ་ནི་མདོ་དང་རྣམ་འགྲེལ་ལས། ལས་དང་པོ་པ་དག་རང་རང་གི་རིགས་དང་འཚམས་པར་ཐེག་པ་གསུམ་གྱི་ལམ་ལ་འཇུག་པའི་ཚུལ་འདི་ལྟར་གསུངས་ཏེ། ཐོག་མར་དད་པ་ཅན་ཆོས་ལ་འཇུག་པའི་ཕྱིར་དུ་སྔོན་འགྲོ་དད་པ་བསྐྱེད་པ་དང༌། དད་ནས་ཤེས་རབ་ཅན་གྱིས་གང་ལ་ཞུགས་པའི་ཆོས་དེ་ཉིད་བསྟན་པའོ། ། དང་པོ་ནི་ཡུལ་ཁྱད་པར་ཅན་དཀོན་མཆོག་གསུམ་ལ་ཕྱག་འཚལ་བ་སྟེ། དེ་ལྡན་བཅོམ་ལྡན་ཞེས་པས་སངས་རྒྱས་དང༌། དེས་བཤད་ནན་ཏན་བྱ་བའི་ཕྱིར་ཞེས་པས་ཆོས་དང༌། ཤེས་ལྡན་འགའ་ཞིག་འཚོལ་བར་བྱེད་ཞེས་པས་དགེ་འདུན་ནོ། །
དད་པ་འདི་ལ་གཉིས་ཏེ། དབང་རྟུལ་གྱིས་གསུམ་པོའི་ཡོན་ཏན་མ་མཐོང་བར་ཡང་ཚད་མར་གྱུར་པ་ཞེས་པའི་ལུང་འདི་ཐོས་མ་ཐག་ཏུ་དད་པ་དང༌། དབང་རྣོན་གྱིས་དེའི་ཡོན་ཏན་མཐོང་ནས་སྐྱེས་པ་མི་ཕྱེད་པའི་དད་པའོ། ། ཕྱི་མ་འདི་ཡི་དབང་དུ་བྱས་ན་རང་དོན་རྗེས་དཔག་གི་ལེའུ་སྔོན་དུ་འགྲོ་དགོས་ཏེ། ཇི་སྐད་དུ། སྐྱེས་བུ་ཕུལ་བྱུང་ལ་ལྟོས་པ། ཇི་བཞིན་དོན་དུ་གཞན་གྱིས་ཤེས་སོ། ། གཉིས་པ་ལ། མདོ་ལས་བྱུང་བའི་ཚད་མར་གྱུར་པ་ཞེས་པའི་ཚིག་གཉིས་དམ་བཅའ་འམ། མདོར་བསྟན་དུ་བཞག་ནས།
ཚིག་ལྷག་མ་བཞི་ལ་ལུགས་འབྱུང་ལྡོག་གི་བཤད་པ་ཚན་གཉིས་ཀྱི་སྒོ་ནས་རྒྱས་པར་འཆད་དོ། ། དེ་ལྟར་འཆད་དགོས་པའི་རྒྱུ་མཚན་ཡང༌། བསྐལ་པ་དང་པོའི་འཇིག་རྟེན་པ་དང་ཕྱི་རོལ་པ་ལ་ལ་དག སྤྱིར་མཐར་ཐུག་གི་ཚད་མར་འགྲོ་བ་ལ་ཤེས་བྱའི་མཐའ་ཤེས་དགོས་པས་དེ་འདྲ་མི་སྲིད་དོ་ཞེས་ཟེར་བ་དང༌། ལ་ལ་དག་དབང་ཕྱུག་རྟག་པ་ལྟ་བུ་ཤེས་བྱ་མ་ལུས་པ་ཤེས་པའི་ཚད་མ་ཡིན་ཀྱང་དེའི་སྒྲུབ་བྱེད་ཀྱི་ཐབས་མེད་དོ་ཞེས་ཟེར་བ་དང༌། གྲངས་ཅན་པ་དག་འགྲོ་བ་ཐམས་ཅད་ཀྱི་སྙིང་ལ་བདག་ཤེས་རིག་གི་སྐྱེས་བུ་ཐམས་ཅད་མཁྱེན་པས་ཁྱབ་པར་གཞུག་ཀྱང༌། དེ་དུས་རྟག་ཏུ་སྒྲིབ་བྱེད་ཀྱི་དྲི་མས་བསྒྲིབས་ནས་མི་གསལ་བར་ཡོད་པ་དེའི་དྲི་མ་སེལ་བྱེད་ཀྱི་ཐབས་ལ་ནན་ཏན་བྱེད་ལ་མེད་དོ་ཞེས་ཟེར་བའི་ལོག་པར་རྟོག་པ་གསུམ་པོ་རིམ་པ་བཞིན་དུ་སེལ་བའི་དབང་དུ་བྱས་ནས། བླངས་དང་དོར་བྱའི་དེ་ཉིད་ནི། ། ཐབས་དང་བཅས་པ་རིག་མཛད་པ། ། གང་དེ་ཚད་མ་ཉིད་འདོད་ཀྱི། །
ཐམས་ཅད་རིག་མཛད་མ་ཡིན་ནོ། ། ཞེས་དང༌། ཕན་བཞེད་པ་ནས་ལུགས་འབྱུང་གི་ཚུལ་དུ་བཤད་པ་དང༌། སྐྱོབ་པ་ནས་ལུགས་བཟློག་གི་ཚུལ་དུ་བཤད་པ་རྣམས་བྱུང་ངོ༌། ། སྲོལ་འདིར་ཐམས་ཅད་མཁྱེན་པའི་སྒྲུབ་བྱེད་ལ་འཆད་ཚུལ་གཉིས་བྱུང་སྟེ། མདོ་སྡེའི་རྒྱན་དུ། རིག་པའི་གནས་ལྔ་དག་ལ་མཁས་པར་མ་བྱས་ན། ། ཞེས་སོགས་དང༌། འདིར། དེ་ལ་སྐྱོན་དང་ཡོན་ཏན་དག །
རབ་ཏུ་གསལ་བ་ཉིད་དུ་འགྱུར། ། ཞེས་བདག་མེད་རྟོགས་པའི་ཤེས་རབ་གཅིག་ཉིད་མཐར་ཕྱིན་པ་ན། ཤེས་བྱ་མ་ལུས་པ་མཁྱེན་པ་ཀུན་མཁྱེན་མངོན་དུ་བྱས་ནུས་ཞེས་པ་སྟེ་འདི་ཉིད་འཐད་པའོ། ། ལུགས་ལས་བྱུང་བའི་བཤད་པ་ནི། རྒྱུ་བསམ་སྦྱོར་ཕུན་སུམ་ཚོགས་པ་ལས་འབྲས་བུ་དོན་གཉིས་ཕུན་ཚོགས་འགྲུབ་པའི་ཚུལ་རྒྱས་པར་བཤད་ནས། དེ་ཉིད་ཀྱི་ཕྱིར་བཅོམ་ལྡན་འདས་ཐམས་ཅད་ལ་ཚད་མར་གྱུར་པ་ཉིད་དུ་གྲུབ་ཅེས་འཆད་པའོ། ། རྒྱུ་གཉིས་པོ་ལ་ཡང༌། ཕན་བཞེད་པ་ནི། སེམས་ཅན་ཀུན་ལ་སྙིང་བརྩེ་བ་སྟེ། ཉན་རང་སོགས་དང་ཐུན་མོང་བ་སྙིང་རྗེ་ཙམ་དང༌།
ཐུན་མོང་མ་ཡིན་པ་གཞན་གྱི་དོན་དུ་རྫོགས་བྱང་དོན་གཉེར་གྱི་བློ་འདྲེན་ནུས་པའོ། ། དེ་གཉིས་ཀ་ཡུལ་ལ་ཕྱོགས་ལྷུང་མེད་པར་འདྲ་ཡང༌། རིང་དུ་གོམས་པར་བྱས་མ་བྱས་ལས་གཞན་དོན་དོན་གཉེར་གྱི་བློ་འདྲེན་ནུས་མི་ནུས་ཀྱི་ཁྱད་པར་ཅན་དང༌། བློ་དེ་ཡང་དེ་ལྟར་བྱས་མ་བྱས་ལས་རྫོགས་བྱང་དོན་གཉེར་གྱི་བློ་འདྲེན་ནུས་མི་ནུས་ཀྱི་ཁྱད་པར་ཅན་དང༌། དེ་ཡང་དེ་ལྟར་བྱས་མ་བྱས་ལས་ཕར་ཕྱིན་དྲུག་གི་ཉམས་ལེན་བསྐལ་པ་གྲངས་མེད་གསུམ་དུ་བྱེད་མི་བྱེད་ཀྱི་ཁྱད་པར་ཡོད་པ་དེའི་ཕྱིར། ཕན་བཞེད་པ་འདི་ལ་ནི་ཐེག་པ་གསུམ་ཀའི་ལམ་ཡོད་པའོ། ། སྟོན་པ་ལ་ཡང༌། རང་གི་ངོ་བོ་བདག་མེད་རྟོགས་པའི་ཤེས་རབ་ཙམ་དང༌། ཁྱད་པར་ཅན་ཐབས་དང་སྦྲེལ་ནས་གྲངས་མེད་གསུམ་དུ་གོམས་པའོ། ། དང་པོ་ལ་ཚད་མ་གྲུབ་པར།
གང་ཟག་གི་བདག་མེད་རྐྱང་པ་ནས་བསྟན་པ་ལྟ་བུར་སྣང་ཡང༌། མི་རྟག་པ་ལ་ཕྲ་རགས་གཉིས་སུ་ཕྱེ་བའི་ཚེ། ཕྲ་བས་ཆོས་ཀྱི་བདག་མེད་ཀྱང་མཚོན་པར་ནུས་ལ། དངོས་སུ་ནི་ཆོས་ཀྱི་བདག་མེད་གཉིས་ཀ་ཡང་མངོན་སུམ་གྱི་ལེའུ་ནས་སྟོན་ནོ། ། དེ་ལ་དགོངས་ནས་ཇི་སྐད་དུ། ཡུན་རིང་དུས་སུ་གོམས་པ་ལས། ། དེ་ལ་སྐྱོན་དང་ཡོན་ཏན་དག ། རབ་ཏུ་གསལ་བ་ཉིད་དུ་འགྱུར། ། དེས་ན་ཐུགས་ཀྱང་གསལ་བའི་ཕྱིར། ། རྒྱུ་ཡི་བག་ཆགས་སྤངས་པ་ཡིན། །
ཞེས་དང༌། ཐུབ་ཆེན་གཞན་དོན་འཇུག་ཅན་གྱི། ། བསེ་རུ་ལ་སོགས་ཁྱད་འདི་ཡིན། ། ཞེས་བཤད་ལ། བག་ཆགས་ཞེས་པ་ནི་སྒྲིབ་པ་གཉིས་པོ་གང་གི་ཡིན་ཀྱང་ཤེས་སྒྲིབ་ལས་མ་འདས་ལ། གང་ཟག་གི་བདག་མེད་ཙམ་ལ་ནི། བསེ་རུ་སོགས་ལས་ཁྱད་པར་དུ་འཕགས་པ་མེད་དོ། ། དེའི་ཕྱིར་འདི་ཡི་སྟོན་པ་ཙམ་ལ་ནི་ཐེག་པ་གསུམ་ཀའི་ལམ་ཡོད་མོད། བསྟན་བྱའི་གཙོ་བོ་ནི་བདག་མེད་གསུམ་པའི་ཡུལ་ཅན་ལ་འཆད་དགོས་ཏེ། འདིར་འབྲས་བུ་བདེ་བར་གཤེགས་པའི་ངོས་འཛིན་སྤངས་པ་ཁྱད་པར་གསུམ་ལྡན་ལ་བཤད་ཅིང༌།
འབྲས་བུ་དེ་ཡང་རྒྱུ་དེ་མེད་པར་མི་འབྱུང་བའི་ཕྱིར། འདིར་ཟག་བཅས་ཀྱི་ཕུང་པོ་མི་རྟག་པ་དང་བདག་མེད་པར་ནི་ཚུ་རོལ་མཐོང་བའི་ངོར་ཡང་དངོས་པོ་སྟོབས་ཞུགས་ཀྱིས་འགྲུབ་མོད། སྡུག་བསྔལ་དེ་རྒྱུ་ཀུན་འབྱུང་ལས་བྱུང་བར་ཤེས་པ་ནི་ལུང་ལ་རག་ལས་པས་ན། ལུང་དང་རིགས་པས་རྣམ་དཔྱོད་པ་ཞེས་བཤད་དོ། ། དེ་བཞིན་དུ་ཚུ་རོལ་མཐོང་བའི་ངོར་ཆོས་ཀྱི་བདག་མེད་པ་ཡང་དངོས་པོ་སྟོབས་ཞུགས་ཀྱིས་འགྲུབ་མོད། དེ་རྟོགས་པའི་ལམ་ལས་འབྲས་བུ་འགོག་པའི་བདེན་པ་མངོན་དུ་བྱེད་ནུས་པ་ཡང་ལུང་ལ་རག་ལས་པའོ། ། གཉིས་པ་ལུགས་བཟློག་གི་བཤད་པ་ལ། ཐོག་མར་སྐྱོབ་པ་ངོས་བཟུང་བ་དང༌། དེ་འདྲ་དེ་རང་གི་རྒྱུ་ལ་ནན་ཏན་སྔོན་སོང་དུ་འབྲས་བུའི་རྟགས་ཀྱིས་བསྒྲུབ་པའོ། ། དང་པོ་ནི།
ལུགས་འབྱུང་ལྡོག་གི་བཤད་པ་གཉིས་ཀའི་ཚེ་ཡང་སྐྱོབ་པའི་ངོས་འཛིན་གཞན་དོན་ཀུན་རྫོབ་པའི་སྐུ་ཉིད་ཀྱི་ཆ་ནས་ངོས་བཟུང་བར་འདྲ་བ་ཡིན་ཏེ། གཞུང་ཉིད་བཀླགས་པས་འགྲུབ་བོ། ། བདེ་བར་གཤེགས་པ་ནི་རང་དོན་དོན་དམ་པའི་སྐུ་ཡི་ཆ་ནས་ངོས་བཟུང་བར་འདྲ་ཡང༌། སྤངས་རྟོགས་ཀྱི་ཆ་ནས་སོ་སོར་བཤད་པའོ། ། འདིར་ཡང་འབྲས་བུ་ལ་མཁྱེན་པ་ཁྱད་པར་གསུམ་ལྡན་དུ་བཤད་པའི་ཕྱིར། རྒྱུ་ཆོས་ཀྱི་བདག་མེད་རྟོགས་པའི་ཤེས་རབ་ཁྱད་པར་དུ་གྲུབ་བོ། ། དེའི་ཚེ་རང་གི་སྟོན་པ་སྐྱོབ་པ་ཉིད་དུ་བསྒྲུབ་པའི་གཏན་ཚིགས་ཀྱི་ཕྱོགས་ཆོས་ནི། རང་དོན་རྗེས་སུ་དཔག་པའི་ལེའུར་ཡིད་ཆེས་པའི་རྟགས་ཀྱིས་བསྒྲུབ་པ་དེའོ། ། དེ་ཁོ་ནར་མ་ཟད། དེ་ལས་བརྩེ་བ་ཡིན་ཞེས་པ་དེ་དང༌།
བརྩེ་བས་ལེགས་དང་ཡེ་ཤེས་ལས། ། བདེན་པ་གསུང་མཛད་ཅེས་པས་བསྟན་པའི་རྒྱུ་འབྲས་ཀྱི་འབྲེལ་པ་དེ་ཡང་ལུང་ལས་ཤེས་དགོས་པའོ། ། དེ་ལྟ་ཡིན་པ་དེའི་ཚེ། ཚད་མ་གྲུབ་པར། གང་ཟག་གི་བདག་མེད་པའི་ཆ་ནས་སྟོན་པ་ཅི་ཞེ་ན། བཤད་པ། ཕྱི་ནང་གི་ཁྱད་པར་དབྱེ་བའི་དོན་དུའོ། ། ཇི་ལྟར་ཞེ་ན། ཕྱི་རོལ་པ་ལ་ཐར་པ་འདོད་པ་དང་མི་འདོད་པ་དག་ལས་མི་འདོད་པ་ནི་རྒྱང་འཕན་ཏེ། དེས་ནི་ཚེ་འདི་ཡི་བདག་ཆད་པར་འདོད་པས་གྲོལ་བ་པོའི་བདག་མེད་དོ། །
དེ་མེད་པའི་ཕྱིར་སྐྱེ་བ་སྔ་མ་ནས་འདིར་འོངས་པ་དང༌། འདི་ནས་ཕྱི་མར་འགྲོ་བ་ཡང་མེད་དོ་ཞེས་ཟེར་བ་དེའི་ངོར་ནི་བདག་ཡོད་པར་མི་སྒྲུབ་ཀྱི། ལུས་བློ་ཡི་ཉེར་ལེན་ཡིན་པ་ལ་གནོད་བྱེད་དང༌། མ་ཡིན་པའི་སྒྲུབ་བྱེད་རྒྱས་པར་བཤད་པའི་སྒོ་ནས་འཁོར་བ་སྔ་ཕྱི་ཡོད་པར་བསྒྲུབ་པས་འཁོར་བ་ལ་སྐུར་འདེབས་ཀྱི་མཐའ་སེལ་བར་བྱེད་དོ། ། དེ་ལྟར་ལུས་ལས་བློ་དང༌། བློ་ལུས་ཀྱི་ཉེར་ལེན་ཡིན་པ་དེ་དག་རིགས་པས་བསལ་བ་ན། དེ་ལས་གང་འབྱུང་སྙམ་པ་ལ། དེའི་ངོར་རིག་པའི་ཡ་མཐའ་དང་མ་མཐའ་ཐུག་མེད་དུ་བསྒྲུབ་པས་ནི། འཁོར་བར་འགྲོ་འོང་དང༌། དེ་ལས་གྲོལ་བར་བྱེད་པོའི་བདག་ཡོད་པར་གོ་ནས།
རྒྱང་འཕན་ལས་རྒྱུ་འབྲས་ལ་ཡིད་ཆེས་པར་བྱས་ནས། མངོན་པར་མཐོ་བའི་ལམ་ཕྱིན་ཅི་མ་ལོག་པ་ལ་འཇུག་པར་བྱེད་ཅིང༌། ཐར་པ་ཙམ་ལ་ཡིད་འདྲེན་པར་བྱེད་དོ། ། ཐར་པའི་འདོད་ཚུལ་ནི་གཉིས་ལས། སངས་རྒྱས་པའི་ལུགས་ནི། གོང་དུ་དྲངས་མ་ཐག་པ་དེ་ཉིད་ཡིན་ལ། དེ་འདོད་པའི་ཕྱི་རོལ་པ་ལ། རྟོག་གེ་པ་དང༌། གསང་སྔགས་པ་གཉིས་ལས། དང་པོ་ལ་འདིར་བཤད་པ་གསུམ་ལས།
བྱེ་བྲག་པ་ནི། ཇི་སྲིད་བདག་དང་བདག་གི་བ་དག་གི་འཕྲོ་འདུ་ཡི་འབྲེལ་པ་མ་ཆད་པ་དེ་སྲིད་དུ་འཁོར་བ་དང༌། བདག་གི་བ་སྐྱོན་དང་བཅས་པར་བསྒོམ་པས་དེར་ཤེས་པ་ན། གཉིས་པོའི་འབྲེལ་པ་ཆད་དེ། བདག་གཅིག་པུ་ཡན་གར་དུ་གནས་པ་ལ་ཐར་པའི་ངོས་འཛིན་དང༌། གྲངས་ཅན་པ་བདག་ཤེས་རིག་གི་སྐྱེས་བུ་རྣམ་འགྱུར་ཀུན་ལ་ལོངས་སྤྱོད་འདོད་ཀྱི་བསམ་པ་སྐྱེས་པ་དེའི་ཚེ། སྤྱི་གཙོ་བོ་ཞེས་བྱ་བ་ཤེས་བྱ་ཐམས་ཅད་ལ་ཁྱབ་བྱེད་དུ་འཇུག་པ་རྣམ་འགྱུར་ཀུན་གྱི་མཛོད་ལྟ་བུར་གྱུར་པ་དེའི་ནང་ནས། བློའམ་ཆེན་པོ་ལ་སོགས་པའི་རྣམ་འགྱུར་མཐའ་ཡས་པ་སྤྲུལ་ནས་ལོངས་སྤྱོད་པར་བྱེད་པ་དེ་སྲིད་དུ་ནི་འཁོར་བ་པ་ཡིན་ལ། སྐྱེས་བུ་ལོངས་སྤྱོད་དེ་ཚིམ་ནས། སྒྱུ་མ་ལྟ་བུའི་རྣམ་འགྱུར་སྣ་ཚོགས་པ་དེ་གཙོ་བོའི་ངང་དུ་སྡུད་པ་བྱེད་དོ། །
བསྡུས་པའི་འོག་ཏུ་གཙོ་བོ་ཉིད་ཀྱང་ནམ་མཁའི་ངང་དུ་ཐིམ་ནས། ཤེས་རིག་གཅིག་པུར་གནས་པ་དེའི་ཚེ་ཐར་པ་ཉིད་མངོན་དུ་བྱས་པར་འདོད་པའོ། ། གཅེར་བུ་པ་ནི། འཁོར་བར་སྐྱེ་བའི་རྒྱུ་ནི་ལས་ཡིན་ཞིང༌། ཐར་པ་ལ་གེགས་བྱེད་ནི་ལུས་ཉིད་ཡིན་པས་ལས་ཟད་པའི་དོན་དུ་དཀའ་ཐུབ་དང༌། ལུས་ལ་ཞེན་པ་ལྡོག་པའི་དོན་དུ་གཅེར་བུ་དང་སྐྲ་འབལ་བ་དང༌། མཚོན་དང་གཡང་ལ་མཆོང་བ་སོགས་བྱེད་ཅེས་ཟེར་རོ། ། དེ་གསུམ་ཀས་ཀྱང་བདག་ནི་དོན་དམ་པའི་བདེན་པ་དང༌། དེར་འཛིན་པ་ནི་སེམས་ཀྱི་ཆོས་ཉིད་དུ་ཁས་ལེན་ཅིང༌། བདག་གི་བ་ནི་ཕལ་ཆེར་ཀུན་རྫོབ་སྒྱུ་མ་ལྟ་བུ་དང༌།
སེམས་ལས་དོན་གཞན་འབྲལ་རུང་དང༌། དེའི་རྒྱུ་མཚན་གྱིས་ཐར་པའི་ཚེ་ན་འཇའ་ཚོན་བཞིན་དུ་ནམ་མཁའི་དབྱིངས་སུ་ཐིམ་པར་འདོད་དོ། ། དེ་གསུམ་ཀ་ལ་ཐུན་མོང་དུ་བདག་ཏུ་འཛིན་པ་མ་སྤངས་པར་བདག་ལ་ཆགས་པ་མི་སྤོང༌། དེ་མ་སྤངས་པར་བདག་གི་བ་ལ་ཞེན་པ་མི་ལྡོག དེ་མ་ལོག་པར་བྱེ་བྲག་པས་འདོད་པའི་བདག་དང་བདག་གི་བའི་འབྲེལ་པ་གཅོད་མི་ནུས། གྲངས་ཅན་འདོད་པའི་སྐྱེས་བུ་ལོངས་སྤྱོད་ཀྱིས་ཚིམ་པ་མི་སྲིད། གཅེར་བུ་པ་འདོད་པའི་ལས་ཟད་བྱེད་ཀྱི་ཐབས་ངལ་བ་དོན་མེད་ཡིན་པ་དེའི་ཕྱིར། བདག་མེད་པར་རྟོགས་ན་ནི། རང་རང་གིས་འདོད་པ་ལྟར། གཉིས་པོའི་འདུ་བ་ཆད་པ་དང༌།
སྐྱེས་བུ་ཡུལ་གྱིས་ཚིམ་པ་དང༌། ལས་རྙིང་པས་ཀྱང་འབྲས་བུ་མི་འབྱིན་པར་འགྱུར་རོ་ཞེས་ཕྱོགས་སོ་སོ་ལ་གནོད་བྱེད་དང་སྒྲུབ་བྱེད་བཤད་པས། ཐར་ལམ་ཕྱིན་ཅི་ལོག་ཏུ་འདོད་པ་དང༌། དེ་ལྟར་བསྒྲུབ་པའི་ཕྱི་རོལ་པ་དག རང་གི་ཐར་ལམ་དུ་འདྲེན་པར་བྱེད་དོ། ། དེ་ལྟར་གང་ཟག་གི་བདག་བཀག་པའི་སྒོ་ནས་ཕྱི་རོལ་པ་རང་གི་བསྟན་པ་ལ་འཛུད་པའི་ཚུལ་ནི། བྱེ་བྲག་ཏུ་སྨྲ་བ་ནས་ངོ་བོ་ཉིད་མེད་པ་པ་དག་རྩིང་ཞིབ་ཀྱི་ཁྱད་པར་འགའ་ཡང་ཡོད་པ་མ་ཡིན་ཏེ། བདག་འགོག་དང༌། བདག་མེད། སྒྲུབ་བྱེད་ཀྱི་རིགས་པ་ནི་གྲུབ་མཐའ་སྨྲ་བ་དེ་ཐམས་ཅད་གཅིག་ཉིད་དུ་འདུག་པའི་ཕྱིར།
གྲུབ་མཐའ་སྨྲ་བ་དེ་དག་གི་བདག་མེད་དང་པོའི་རྩིང་ཞིབ་ཀྱི་ཁྱད་པར་ཡང༌། དགག་བྱ་ཕྲ་རགས་ཀྱི་སྒོ་ནས་འབྱེད་དོ་ཞེས་ཟེར་བ་ནི། བོད་ཕྱི་རབས་པ་དག་གིས་བརྩམས་པའི་གསང་ཚིག་གོ ། ཆོས་ཀྱི་བདག་མེད་པ་ལ་འཇུག་པའི་ཚུལ་ནི། ཡན་ལག་ཅན་རྫས་འགོག་གི་རིགས་པས་བྱེ་བྲག་པ་དང༌། སྤྱི་གཙོ་བོ་འགོག་བྱེད་ཀྱི་རིགས་པས་གྲངས་ཅན་དང༌། སྲེད་པ་མེད་ན་འཁོར་བ་མི་འབྱུང་བའི་རྟགས་ཀྱིས་གཅེར་བུ་པ་ཆོས་ཀྱི་བདག་མེད་ལ་འཛུད་པ་དང༌། བྱེ་བྲག་ཏུ་གྲངས་ཅན་རྗེས་སུ་གཟུང་བའི་ཕྱིར། བདག་ཤེས་རིག་གི་སྐྱེས་བུ་ཐམས་ཅད་མཁྱེན་པ་དང་མཚུངས་པར། བདེ་བར་གཤེགས་པའི་སྙིང་པོ་ཡོན་ཏན་ཀུན་རྫོགས་དང༌།
རང་བཞིན་ནམ་གཙོ་བོ་དང་མཚུངས་པའི་ཀུན་གཞིའི་རྣམ་པར་ཤེས་པ་འཁོར་བའི་ཆོས་ཀུན་གྱི་གཞི་དང༌། ཆེན་པོ་སོགས་ཉེར་གསུམ་དང་མཚུངས་པའི་རྣམ་པར་ཤེས་པའི་ཚོགས་བདུན་དང༌། སེམས་ལས་བྱུང་བའི་ཆོས་ཡུལ་དང་བཅས་པ་རྣམས་དང༌། མཐར་དེ་དག་ཀྱང་འོད་གསལ་བ་ཉིད་དུ་ཐིམ་པའི་ཚུལ་རྣམས་ནི། ལུགས་འདི་དང་སྲོལ་གཅིག་པའི་གཞུང་གཞན་རྣམས་ལས་གསུངས་ཏེ། འདིར་ནི་བག་ཆགས་ཉིད་ཁོ་ན་ལས་འཁོར་བའི་སྣང་བ་སྣ་ཚོགས་འདི་འབྱུང་བར་གསུངས་པ་ལས་དོན་དེ་གྲུབ་བོ། ། མུ་སྟེགས་གསང་སྔགས་པ་དག་གིས་ནི། དབང་ཕྱུག་གི་དབང་བསྐུར་བྱས་པས་འཁོར་བ་ལས་གྲོལ་ཏེ། དབང་ཕྱུག་གི་ལུང་ལས་དེ་ལྟར་བཤད་པས་སོ་ཞེས་ལུང་དང༌། དེའི་རིག་སྔགས་བཏབ་པའི་ས་བོན་གྱིས་མྱུ་གུ་མི་བསྐྱེད་པ་ལྟ་བུའི་རིགས་པ་དང༌།
དབང་ཐོབ་པའི་བྱིས་པ་དག་གི་ལུས་ཕྱིས་ཡང་བར་མཐོང་བའི་མངོན་སུམ་ལས་སྒྲུབ་པར་བྱེད་དོ། ། དེ་ཚར་གཅོད་པའི་རིགས་པ་ནི་སྔ་མ་དག་དང་མཚུངས་ལ། རྗེས་སུ་འཛིན་པའི་ཡན་ལག་དུ་ནི། དེའི་གཟུགས་སུ་སྤྲུལ་ནས་རྡོ་རྗེའི་ཐེག་པ་ཟབ་མོ་དག་སྟོན་པར་མཛད་པ་ནི་ལུང་གཞན་ལས་འབྱུང་བ་ལྟར་རོ། ། མདོར་ན་ཚད་མ་གྲུབ་པར་གསུངས་པའི་རིགས་པ་འདི་དག་ནི། གཞན་སུན་འབྱིན་པ་ཙམ་དུ་མ་ཟད་ཀྱི། རྗེས་སུ་འཛིན་པའི་ཡན་ལག་ཉིད་གཙོ་ཆེ་བ་ཡིན་ཏེ། གང་ཟག་གི་དབང་དུ་བྱས་པའི་གཉིས་མེད་ཀྱི་ཡེ་ཤེས་དེ་ལ། ཚངས་པ་དང་ཁྱབ་འཇུག་ལ་སོགས་པའི་མིང་གིས་བཏགས་ནས། ཤཱཀྱ་ཐུབ་པ་ཉིད་ཀྱང་དེའི་མིང་ཅན་དུ་རྒྱུད་ལས་བཤད་པ་བཞིན་ནོ། །
གཉིས་པ་ལ་གསུམ་སྟེ། གཞུང་འདི་ཡི་གནས་སྐབས་དང་མཐར་ཐུག་གི་ལྟ་བ་ཀུན་མངོན་པར་རྟོགས་པའི་རྒྱན་དང་མཐུན་པ། མཐར་ཐུག་གི་ལྟ་བ་རྒྱུད་བླ་མ་དང་མཐུན་པ། དེའི་ཕྱིར་སྔགས་ལ་འཇུག་པའི་གཞུང་ཤིང་ཉིད་དུ་གྲུབ་པའོ། ། དང་པོ་ནི། གཞུང་དེར་ཐེག་པ་གསུམ་ཀའི་ལམ་རྒྱ་ཆེར་བསྟན་པ་ལས། གྲུབ་མཐའ་བཞི་ཀ་ལ་ཐུན་མོང་དུ་གྲགས་པའི་གང་ཟག་གི་བདག་མེད་བསྟན་པས་ཉན་ཐོས་ཀྱི་ལམ་དང༌། སེམས་ཙམ་པ་དང་ཐུན་པའི་གཟུང་བ་ཆོས་ཀྱི་བདག་མེད་བསྟན་པས་རང་རྒྱལ་གྱི་ལམ་དང༌། མཐར་ཐུག་གཟུང་འཛིན་གཉིས་མེད་དུ་བསྟན་པས་ཐེག་པ་ཆེན་པོའི་ལམ་བསྟན་པའོ། ། དེ་ཡང་གང་ཟག་གི་དབང་དུ་བྱས་པའི་གཟུང་བ་མ་དམིགས་པ་ནི་ཉན་ཐོས་ལ་དགོས་པའི་བདག་མེད་དང༌།
ཕྱི་རོལ་དོན་གྱི་དབང་དུ་བྱས་པའི་གཟུང་བ་ཙམ་མི་དམིགས་པ་ནི་རང་རྒྱལ་ལ་དགོས་པའི་བདག་མེད་དང༌། ནང་ཤེས་པའི་དབང་དུ་བྱས་པའི་གཟུང་བ་མ་དམིགས་པ་ནི་ཐེག་པ་ཆེན་པོ་ལ་དགོས་པའི་བདག་མེད་ཀྱི་ཕྱོགས་གཅིག་ཡིན་ལ། ཡོངས་སུ་རྫོགས་པ་ནི་ཆོས་ཐམས་ཅད་གཟུང་འཛིན་གཉིས་སུ་མེད་པའོ། ། དེ་བཞིན་དུ་ཐེག་པ་ཆེན་པོར་དགོས་པའི་བདག་མེད་དང་པོ་གཉིས་ཀྱི་ཁྱད་པར་ཡང༌། དེ་དང་དེའི་དབང་དུ་བྱས་པའི་གཟུང་འཛིན་གཉིས་ཀ་བཀག་པའི་ཆ་ནས་འཇོག་དགོས་ཏེ། གཟུང་འཛིན་གཉིས་ཀ་མ་བཀག་པར་སྟོང་པ་ཉིད་དུ་མི་འགྲོ་བ་ནི་བྱམས་པའི་ཆོས་ལུགས་སོ། ། དེ་དག་གི་ཤེས་བྱེད་ཀྱང༌། སྤང་བྱའི་རྟོག་པ་ཇི་སྙེད་པ་གཟུང་རྟོག་དང་འཛིན་རྟོག་གཉིས་སུ་བགྲང་ནས། དེ་རེ་རེ་ལའང༌། གང་ཟག་ལ་དེ་དང་དེར་རྟོག་པ་དང༌།
ཆོས་ལ་དེ་དང་དེར་རྟོག་པ་གཉིས་སུ་ངེས། དེ་རེ་རེ་ལའང༌། རྫས་ཡོད་དུ་ཞེན་པ་དང༌། བཏགས་པའི་ཡོད་པ་ཉིད་དུ་ཞེན་པ་གཉིས་སུ་ངེས་པས། དེའི་འགལ་ཟླར་གྱུར་པའི་གཉེན་པོ་ཡེ་ཤེས་ཀྱང༌། དེ་དང་གྲངས་མཉམ་པ་ཉིད་དུ་འཆད་དགོས་ལ། དེ་འདྲ་དེ་ནི་གཞུང་འདིར། གཟུང་དང་འཛིན་པའི་རྣམ་པ་ལས། ། མཚན་ཉིད་གཞན་ནི་ཡོད་མ་ཡིན། ། ཞེས་ལེགས་པར་བཤད་པ་ཡིན་ནོ། །
འོ་ན་རྒྱན་དེར། ཆོས་ཀྱི་དབྱིངས་ཀྱི་ཡེ་ཤེས་གནས་ལུགས་སུ་གྲུབ་པར་གང་གིས་འཆད་ཅེ་ན། སྒྲུབ་པ་ཡི་ནི་རྟེན་གྱུར་པ། ། ཆོས་ཀྱི་དབྱིངས་ཀྱི་རང་བཞིན་དང༌། ། ཞེས་བྱ་བའི་ལུང་གིས་འཆད་པ་ཡིན་ཏེ། དེ་འདྲ་དེ་རང་གི་ངོ་བོས་སྟོང་པར་བཤད་ན་སྒྲུབ་པའི་རྟེན་དུ་མི་རིགས་པའི་ཕྱིར། གལ་ཏེ་ཆོས་ཀྱི་དབྱིངས་དེ་ནི་ཡུམ་གྱི་མདོ་ལས་ནམ་མཁའ་ལ་བྱ་ཡི་རྗེས་མེད་པའི་དཔེས་བསྟན་པས་མེད་པར་དགག་པ་ཁོ་ནའོ་སྙམ་ན། འཕགས་སེང་གི་འཆད་ལུགས་དེ་ལྟར་ཡིན་ཀྱང༌། ཐོགས་མེད་མཆེད་ཀྱིས་དེ་ལྟར་མི་འཆད་དོ། ། ཆོས་དབྱིངས་དེ་གནས་གྱུར་པའི་འབྲས་བུ་ངོ་བོ་ཉིད་ཀྱི་སྐུར་བཤད་པས་ཀྱང་དེར་གྲུབ་པ་ཡིན་ཏེ།
ཇི་སྐད་དུ། ཐུབ་པའི་ངོ་བོ་ཉིད་སྐུ་ནི། ། ཟག་པ་མེད་པའི་ཆོས་གང་དག ཐོབ་གྱུར་ཞེས་བཤད་པས་སོ། ། གཉིས་པ་ནི། འདིར་ནི་སེམས་ཀྱི་རང་བཞིན་འོད་གསལ་ཏེ། ། ཞེས་པའི་སྐབས་ནས་འབྱུང་བ་དེ་ཉིད་རྒྱུད་བླ་མར། སེམས་ཀྱི་རང་བཞིན་འོད་གསལ་གང་ཡིན་པ། ། ཞེས་སོགས་ཀྱི་སྐབས་ནས་བཤད་པ་དེ་ཉིད་དོ། ། ཡང་འདིར།
དེ་ཕྱིར་གཉིས་སྟོང་གང་ཡིན་པ། ། དེ་ནི་དེ་ཡིའང་དེ་ཉིད་ཡིན། ། ཞེས་པ་དེ་ནི། ཇི་སྐད་དུ། ཡང་དག་མཐའ་ནི་འདུས་བྱས་ཀྱི། ། རྣམ་པ་ཐམས་ཅད་དབེན་པ་སྟེ། ། ཞེས་སོགས་སུ་སྡུག་ཀུན་གྱི་བདེན་པ་རང་སྟོང་དང༌། ཡང་དག་པའི་མཐའ་ནི་རང་གི་ངོ་བོས་མི་སྟོང་བར་བཤད་པ་དེ་ཉིད་འདིར་འོངས་པའོ། ། གསུམ་པ་ནི། རྡོ་རྗེ་ཐག་པར་བཤད་པའི་བརྗོད་བྱ་དོན་གྱི་རྒྱུད་དང༌།
བསྒོམ་པས་ཉམས་སུ་བླང་བར་བྱ་བའི་གནས་ལུགས་མཐར་ཐུག་པ་ཡང་འདི་ཉིད་ལས་གཞན་དུ་བྱར་ཡོད་པ་མ་ཡིན་ཏེ། སྔར་ཇི་སྐད་བཤད་ཟིན་པ་དང༌། དཔལ་རང་བྱུང་རྡོ་རྗེའི་ཞལ་སྔ་ནས་རྒྱུད་བླའི་རྣམ་བཤད་མཛད་པར། ཇི་སྐད་དུ། བློ་གྲོས་མཚུངས་མེད་ཕྱྭ་གཙང་དན་འབག་སོགས། ། རྣམ་དབྱེ་མཛད་པ་ཐེག་པ་སྤྱི་དང་མཐུན། ། འདིར་ནི་རྒྱུད་རྒྱལ་བླ་མེད་ཐེག་པ་རུ། ། བཤད་ཕྱིར་བསྡུས་དོན་དགོས་མེད་མ་ཡིན་ནོ། ། ཞེས་དང༌། ཟབ་མོ་ནང་གི་དོན་བཤད་པའི་ལུས་རྣམ་གཞག་དུ།
དབུ་མའི་རང་བཞིན་བདེ་གཅིག་ཉིད། ། མ་དག་མ་དག་དག་པ་དང༌། ། ཤིན་ཏུ་རྣམ་དག་གོ་རིམ་བཞིན། ། གསུངས་ཕྱིར་དེ་དོན་རྟོགས་པར་བྱ། ། ཞེས་གསུངས་ལ། དེ་ཡང་ནི་འདིར་བཤད་པའི་འཛིན་རྣམ་ཁྱད་པར་གསུམ་ལྡན། གཞི་ལམ་འབྲས་བུའི་གནས་སྐབས་གསུམ་དུ་ཕྱེ་ནས་བཞག་པའི་ཚེ་དེ་དང་ཁྱད་པར་འགའ་ཡང་ཡོད་པ་མིན་ནོ། ། ཇི་སྐད་བཤད་པའི་དོན་འདི་དག་ལ་ཕྱི་རབས་པས་རྒོལ་བ་གཉིས་ཤིག་བྱུང་སྟེ། རྗེ་བཙུན་ཀུ་མ་རའི་གསུང་གིས། དགྱེས་པ་རྡོ་རྗེའི་རྒྱུད་གསུམ་མན་ངག་དང་བཅས་པ་ནི་རྣམ་པར་རིག་པ་ཙམ་དུ་གནས་སོ་ཞེས་དང༌།
དེའི་ཚེ་འདུས་པའི་རྒྱུད་ལ་ཐལ་བ་སྤང་བའི་དོན་དུ་དེའི་རིམ་ལྔའི་ཡ་གྱལ་གྱི་འོད་གསལ་བའི་རིམ་པ་ཡང་མེད་དགག་ཏུ་བཤད་ནས། དེ་ཡི་ངོས་འཛིན་མ་ནོར་བར་འཆད་ཤེས་པ་སྔོན་ཆད་བོད་དུ་མ་བྱུང་ངོ་ཞེས་དང༌། བྱམས་པས་ཕྱེ་བའི་སྲོལ་དུ། གཉིས་མེད་ཀྱི་ཡེ་ཤེས་ངེས་དོན་མཐར་ཐུག་ཏུ་བསྟན་པ་དེ། སེམས་ཙམ་དུ་འཆད་པར་བཞེད་ནས། སེམས་ཙམ་པའི་གྲུབ་མཐའ་དཔྱིས་ཕྱིན་པར་འཆད་ཤེས་པ་ཁོ་བོ་ལས་གཞན་མ་བྱུང་ངོ་ཞེས་གསུང་ངོ༌། ། བཙོང་ཁ་པ་ཆེན་པོས་ནི། འདུས་པའི་འོད་གསལ་གྱི་རིམ་པ་དང༌། ཐལ་འགྱུར་བའི་ལུགས་ཀྱི་སྟོང་པ་ཉིད་ཡུལ་དང་ཡུལ་ཅན་དུ་སྦྱོར་བ་ཡིན་ནོ་ཞེས་དང༌། འཛིན་རྣམ་ཁྱད་པར་གསུམ་ལྡན་སེམས་ཙམ་པའི་ལུགས་སུ་ཟླ་བས་བཤད་ཅེས་ཀྱང་གསུང་ཞིང༌།
གཟུང་འཛིན་གཉིས་མེད་སེམས་ཙམ་པའི་གཞུང་དུ་འཆད་མ་བདེ་ནས། གཟུང་བ་དང་འཛིན་པ་གཉིས་རྫས་གཞན་དུ་མེད་པ་ཞེས་འཁྱོག་པ་ཉིད་དུ་སྒྲོ་བཏགས་ནས་འཆད་པ་དང༌། ཁྱད་པར་དུ་ཚད་མ་གྲུབ་པར་བཤད་པའི་འཇིག་ལྟ་དང༌། དེའི་འགལ་ཟླར་འཆད་པའི་བདག་མེད་ཀྱི་ངོས་འཛིན་ནི་ལེའུ་དེ་ནས་ངོས་མ་ཟིན་པ་ཙམ་དུ་མ་ཟད་ཕྱིན་ཅི་ལོག་ཏུ་གྱུར་པ་ཡིན་ཏེ། ང་ཙམ་དང་གང་ཟག་སོགས་མེད་ན། ལས་བྱེད་པ་པོ་དང༌། རྣམ་སྨིན་མྱོང་བ་པོ་མེད་པས་ལས་འབྲས་ཀྱི་རྟེན་ལ་སྐུར་པ་བཏབ་པ་དང༌། ཆོས་ཅན་ཚད་གྲུབ་ཀྱི་སྟེང་དུ། དགག་བྱ་བདག་དང་བདེན་པ་མ་བཀག་ན། བདག་མེད་དང་བདེན་མེད་གོ་ཆོད་པོ་མི་འབྱུང་བ་ཉིད་ཀླུ་སྒྲུབ་ཡབ་སྲས་ཀྱི་དགོངས་པའོ་ཞེས་འཆད་དེ།
བཞེད་པ་ཕྱི་མ་འདི་ལ་ནི་ཇི་སྐད་དུ། གང་ལ་བདག་ཏུ་འཛིན་པས་དམིགས་གཏད་པའི། ། བདག་དེ་བཅིངས་གྲོལ་ཀུན་གྱི་བྱེད་པོར་སྨྲ། ། མུ་སྟེགས་གཞུང་དང་ཁྱད་པར་མ་རྙེད་པའི། ། ཆོས་ལུགས་འདི་དག་དོགས་པའི་གནས་སུ་མཐོང༌། ། ཞེས་སྔོན་ཉིད་ནས་སྨྲས་ཟིན་ཏེ། ཚད་མ་གྲུབ་པ་ནས་བྱུང་བའི་ཕྱོགས་སྔ་ཕྱིའི་འཆད་ཚུལ་འདི་དག་ལ་བསམ་པའོ། ། དེ་ལྟར་བཤད་པ་མཐའ་དག་གིས་གྲུབ་པའི་དོན་ནི། འདི་ལྟར། ཐབས་སྤྱོད་པའི་ཆ་ལ་མི་མཐུན་པ་ཆེར་མེད་པས་ན།
རེ་ཞིག་ལྟ་བའི་ཆ་ལ་རིམ་པར་ཕྱེ་བ་ནི། ཐེག་པ་ཐུན་མོང་དུ་བསྟན་པ་དང༌། ཐུན་མོང་མ་ཡིན་པར་བསྟན་པའོ། ། དང་པོ་ནི། བདེན་པ་བཞི་ཡི་ཆོས་ཀྱི་འཁོར་ལོ་བཀའ་སྩལ་པའི་དོན། ཚད་མ་གྲུབ་པར་ཁ་སྐོང་ཤུགས་ལ་མཚོན་པ་དང་བཅས་ཏེ་གསུངས་སོ། ། གཉིས་པ་ནི། གྲུབ་མཐའ་ཀུན་གྱི་རྩེ་མོར་གྱུར་པའི་དབུ་མ་སྟེ། འདི་ལ་ནི། བྱམས་པ་དང་ཐོགས་མེད་མཆེད་ཀྱིས་བཞེད་པའི་དབུ་མ་དང༌།
རིགས་ཚོགས་རྗེས་འབྲང་དང་བཅས་པས་བཤད་པའི་དབུ་མ་དང༌། གསང་སྔགས་བླ་མེད་ཀྱི་དབུ་མ་སྟེ་གསུམ་མོ། ། དེ་གསུམ་པོ་རེ་རེ་ལ་ཡང༌། ཐོས་བསམ་གྱིས་སྒྲོ་འདོགས་བཅད་པའི་ལྟ་བ་དང༌། བསྒོམ་པས་ཉམས་སུ་མྱོང་བའི་ལྟ་བ་གཉིས་གཉིས་སུ་ཕྱེ་ནས། གཞུང་སོ་སོའི་དངོས་བསྟན་ལ་དབུ་མ་ཐོག་མཐའ་གཉིས་རིགས་པས་སྒྲོ་འདོགས་གཅོད་ལུགས་དང༌། བསྒོམ་པས་ཉམས་སུ་མྱོང་བྱར་རགས་རིམ་ནས་མཐུན་པ་ཡིན་ཏེ། སྒྲོ་འདོགས་བཅད་པར་བྱ་བའི་ཡུལ་ལ་གཟུང་འཛིན་གཉིས་སུ་ཕྱེ་ནས། བཅད་བྱའི་སྒྲོ་འདོགས་ནི་གཟུང་འཛིན་གྱི་རྟོག་པ་གཉིས་སུ་བསྡུས་ནས་གཅོད་བྱེད་སོ་སོ་རང་རིག་པའི་ཡེ་ཤེས་ལ་འཆད་པར་མཐུན་ཞིང༌། བསྒོམ་པས་ཉམས་སུ་མྱོང་བྱ་ཡང་གཉིས་མེད་ཀྱི་ཡེ་ཤེས་དེ་ཉིད་ལ་འཆད་པར་མཐུན་པས་སོ། །
དབུ་མའི་ཚུལ་བར་པ་དེར་ནི་རིགས་པས་སྒྲོ་འདོགས་གཅོད་པའི་ཡུལ་ལ་ཀུན་རྫོབ་ཏུ་མ་ཟད་དོན་དམ་པའི་བདེན་པ་ཡང་འཆད་པས། བཤད་མ་ཐག་པ་དག་ལས་རྒྱ་ཆེ་ཞིང༌། བསྒོམ་པས་ཉམས་སུ་མྱོང་བྱ་ནི། རིགས་ཚོགས་སུ་ཐོས་བསམ་གྱིས་དཔྱད་པ་ལས་གཞན་དུ་མི་འཆད་ལ། བསྟོད་ཚོགས་སུ་ནི། དོན་དམ་བྱང་ཆུབ་ཀྱི་སེམས་དང༌། བྱང་ཆུབ་ཀྱི་སེམས་ཀྱི་རྡོ་རྗེ་ལ་བཤད་པས། མཐར་ནི་དབུ་མའི་ཚུལ་གསུམ་ཀའང་བསྒོམ་པས་ཉམས་སུ་བླང་བྱ་མཐུན་པ་ཁོ་ནའོ། ། དེ་ལ་དགོངས་ནས་ཚུལ་གསུམ་གྱི་སྒྲོན་མེར། དོན་གཅིག་ནའང་ཞེས་སོགས་དང༌།
རཏྣ་ཨཱ་ཀ་རས་དབུ་མའི་རྒྱན་དུ། བྱམས་པ་ཐོགས་མེད་ཀྱིས་གསུང་ཞིང༌། ཀླུ་སྒྲུབ་ཀྱང་ནི་བཞེད་པ་ཡི། ། ཚད་མ་ལུང་དང་ལྡན་གྱུར་པའི། ། བདེན་པ་གཉིས་པོ་འདིར་བཤད་བྱ། ། ཞེས་གསུངས་སོ། ། དེ་ལྟར་བཤད་པའི་ཚེ་ན་གསང་སྔགས་སུ་ཡུལ་ཅན་བདེ་བ་ཆེན་པོས་ཡུལ་སྟོང་པ་ཉིད་རྟོགས་པ་དང༌། ཕར་ཕྱིན་དུ་སོ་སོ་རང་གིས་རིག་པའི་ཡེ་ཤེས་ཀྱིས་དེ་ལྟར་རྟོགས་པ་ཞེས་བྱ་བ་འདི་འབྱུང་བ་ཡིན་གྱི། དབུ་སེམས་སུ་གྲགས་པའི་གཞུང་ནས་འབྱུང་བའི་ངེས་དོན་གྱི་ངོས་འཛིན་མཐའ་དག མེད་པར་དགག་པ་ཉིད་དུ་བཤད་ནས།
བདེ་སྟོང་གི་སྦྱོར་ལུགས་ཞེས་བྱ་བའི་ཐ་སྙད་འབད་རྩོལ་ཆེན་པོས་མཛད་ནའང༌། ཇི་བཞིན་འབྱོར་བ་མ་ཡིན་ཏེ། གཞན་སེལ་བའི་ཡུལ་ཅན་གྱི་བློ་ནི་སྒྲ་དོན་འཛིན་པའི་རྟོག་པ་ཉིད་ལས་མ་འདས་པའི་ཕྱིར། རང་བཞིན་གྱིས་འོད་གསལ་བའི་སེམས་དེ་ཉིད་མྱོང་བྱར་བྱས་ན། བདེ་བ་དང་སྟོང་པ་ཟུང་དུ་འབྱོར་བ་དང༌། ཨེ་ཝཾ་དང༌། དགྱེས་པའི་རྡོ་རྗེ་དང༌། འཁོར་ལོ་སྡོམ་པ་དང༌། དཔལ་ལྡན་འདུས་པ་ལ་སོགས་པར་འགྱུར་བ་ཉིད་དུ་ངེས་པ་ཡིན་ཏེ། ལྟ་བ་རིམ་འཇུག་གི་འཁོར་ལོ་རིམ་པ་གསུམ་སྟོན་པའི་གཞུང་ལས་ཇི་སྐད་དུ།
དེ་ལ་བྱེ་བྲག་སྨྲ་བ་བསྟན། ། མདོ་སྡེ་པ་ཡང་དེ་བཞིན་ནོ། ། ཞེས་པས་ཐེག་པ་ཐུན་མོང་གི་ལྟ་བ་དང༌། ཐུན་མོང་མ་ཡིན་པའི་ལྟ་བ་ལ། ཉམས་སུ་མྱོང་བྱ་སྔར་བསྟན་ནས། ། སྒྲོ་འདོགས་གཅོད་པའི་རིམ་པ་ཕྱིས་བསྟན་པ་ནི། རྣལ་འབྱོར་སྤྱོད་པ་དེ་ལས་ཕྱིས། ། དེ་རྗེས་དབུ་མ་བསྟན་པར་བྱ། ། ཞེས་པས་ཕར་ཕྱིན་ཐེག་པའི་ཐུན་མོང་མ་ཡིན་པའི་ལྟ་བསྒོམ་བཤད་ནས། སྔགས་ཀྱི་ཐུན་མོང་མ་ཡིན་པའི་ལྟ་བའི་ཚེ་ནི།
ཐོས་བསམ་གྱིས་སྒྲོ་འདོགས་གཅོད་ཚུལ་ནི་སྔ་མ་ལས་གཞན་དུ་མེད་ལ། རྟོགས་བྱེད་ཀྱི་ཐབས་མཁས་གཞན་ལ་བརྟེན་ནས། རྟོགས་བྱ་ཁྱད་པར་ཅན་ཞིག་རྟོགས་ཚུལ་སྟོན་པའི་དབང་དུ་བྱས་ནས། སྔགས་ཀྱི་རིམ་པ་ཀུན་ཤེས་ནས། ། དེ་རྗེས་ཀྱཻ་རྡོ་རྗེ་བསྟན་ཞེས་གསུངས་སོ། ། སྡེ་བདུན་མཛད་པོ་འདི་ལ་ཇི་སྐད་བཤད་པའི་ཡོན་ཏན་དེ་དག་མངའ་བར་དགོངས་ནས། ཇི་སྐད་དུ་འཇམ་དཔལ་རྩ་བའི་རྟོག་པ་ལས། ཕ་རོལ་རྒོལ་བ་བཟློག་ནས་ཀྱང༌། ། དེ་བཞིན་སྡོམ་བརྩོན་སྔགས་ཀྱང་འགྲུབ། ། ཅེས་གསུངས་པ་ཡིན་ནོ། །
སྭསྟི། ཐུགས་རྗེའི་དབང་ཕྱུག་སྤྱན་རས་གཟིགས་དབང་པོ། ། ལ་ལར་ཐུབ་པ་ཉིད་དང་ཚངས་པ་དང༌། གཞན་དུ་འཛམ་གླིང་སྤྲུལ་པའི་སྐུར་བསྟན་ནས། ། འགྲོ་ཀུན་འདྲེན་མཛད་དེ་ལ་ཕྱག་འཚལ་ལོ། ། འཇམ་པའི་དབྱངས་ལ་ཁྱོད་ཀྱིས་ལུང་ཐོབ་ནས། ། ཆོས་ཀུན་སྐྱེ་མཆེད་གཙང་མར་མཛད་པ་ཡི། ། རིགས་པའི་ལམ་སྲོལ་དང་པོའི་སྒོ་ཕྱེ་ནས། ། ཕྱོགས་ཀྱི་ས་སྲུངས་གླང་པོའི་ཞབས་དེར་དད། ། སྒྲུབ་བྱེད་འཕྲུལ་གྱིས་ཐུབ་བསྟན་ལྷུན་པོ་བཏེག །
སུན་འབྱིན་རྩལ་གྱིས་ཕྱིར་རྒོལ་སྟོབས་ཆེན་མནན། ། འཇུག་པ་རྣམ་བཅུའི་ཟློས་གར་མཁན་དེ་ལྟར། ། གྲུབ་པའི་སར་བཞུགས་ཆོས་ཀྱི་གྲགས་པའི་མཚན། ། སྔོན་མེད་ཉི་མས་གཞན་ལ་མ་གྲགས་པའི། ། ལུང་རིགས་རྟ་བདུན་ཆིབས་ནས་ཆོས་འདི་པའི། ། ངོ་མཚར་མི་འདྲའི་ལྟད་མོ་ཅི་ཡང་བསྟན། ། དེ་ནས་འཆད་མཁས་ཉི་ཟླ་ནུབ་པའི་འོག ། སྡེ་བདུན་ལུགས་བརྒྱ་གསལ་བའི་སྔོ་བསངས་མ། ། སྔ་བར་ནམ་ལངས་བྱེད་པོས་སྤངས་པའི་ཚེ། ། ཐུན་མཚམས་མུན་པའི་མལ་དུ་ཡུན་རིང་ཉལ། །
སྔོན་བྱོན་ཁྲེལ་ཡོད་རྣམས་ལ་མ་གྲགས་པའི། ། རྟོག་དཔྱོད་མང་བྱས་བདེན་བརྫུན་བསྲེ་བསླད་མཁན། ། བྱིས་རྣམས་མགོ་རླུང་དཀྲུག་པའི་འཕྱོན་མ་པས། ། ལོག་ཞུགས་གཏམ་གྱིས་དིང་སང་འདི་ན་སེམ། ། འདི་བྱོན་ལུང་གི་ཉི་མ་རིགས་པ་ཡི། ། རྗེས་འབྲང་ཆ་ཤས་བསགས་པ་འདི་ཤར་ཚེ། ། འདབ་བརྒྱའི་ཚལ་དང་ཨུཏྤལ་འཕྲེང་མང་པོ། ། རྒྱས་མཛད་གྲགས་པ་སླར་བྱོན་མིན་ནམ་ཅི། ། གང་བཤད་འདི་ནི་གསར་བྱུང་མིན་ནོ་ཕྱོགས་གླང་གྲགས་པའི་གཞུང་ལུགས་ཐད་སོར་བཞག ། ཐོགས་མེད་མཆེད་ཀྱི་སྲོལ་ས་གཞན་མ་ཡིན་ཏེ་མ་ཕམ་བྱམས་པའི་གཞུང་ཇི་བཞིན། །
གསར་བྱུང་ལུགས་ཞེས་རྒོལ་བར་བཟོད་ན་ལུང་དང་རིགས་པའི་དཔུང་ཅན་དེ་བཤོམས་ལ། ། མཁས་དང་གཟུ་དང་ཤན་འབྱེད་དྲང་བཟོད་དཔང་པོའི་དྲུང་དུ་བག་ཡོད་བྱོས་ཏེ་རྒོལ། ། མི་བཟད་མུན་ཆེན་འཇོམས་པའི་སྟོབས་མངའ་བ། ། ཀླུ་སྒྲུབ་རིགས་གཞུང་ཉམས་པ་མེད་བཞིན་དུ། ། རྟོགས་པའི་ཡོན་ཏན་གོང་ནས་གོང་སྤེལ་བ། ། ཐོགས་མེད་གཞུང་བཞིན་མི་འགལ་བཤད་འདི་ནི། ། གང་ཞིག་གང་གིས་གང་དུ་རྒྱས་བཏབ་མ་གྱུར་ཡོད་མིན་པ་དེ་ཕྱག་རྒྱ་ཆེན་པོའི་ལུང༌། ། གང་ལས་བྱུང་བ་མདའ་བསྣུན་ཞལ་དེ་སླར་བྱོན་གྱུར་པ་འཕྲིན་ལས་དབང་པོ་ཀརྨའི་མཚན། ། གང་གི་བཀས་གནང་ཕྱིར་ན་འདི་བྱས་དོན་མེད་མིན་ནོ་ནོངས་གང་དེ་ཉིད་ཀྱིས་བཟོད་མཛོད། ། བཀྲ་ཤིས་དཔལ་འབར་འཛམ་གླིང་རྒྱན་གང་ནི། །
འཆར་བར་བཞེད་ན་ཉི་མ་ཉིད་གྱུར་པ། ། ནམ་ཡང་ནུབ་མིན་གླིང་བཞིའི་མཁའ་ལ་གསལ། ། འཕྲིན་ལས་དབང་པོ་ནམ་ཡང་འཆར་བྱེད་ཤོག ། འཛམ་གླིང་ཆོས་ཀྱི་གྲགས་པ་ཡི། ། ཉི་མས་སྲིད་དང་ཞི་བ་ལ། ། རྨོངས་དང་ཆགས་ཁྲོའི་མུན་པ་ནི། ། མ་བསལ་ཅི་ཡང་ཡོད་མ་ཡིན། ། གང་གི་རྟོགས་པའི་རྒྱ་མཚོར་ཡང༌། ། སྟོབས་སོགས་ཡོན་ཏན་ཆར་ཆེན་པོ། ། མ་ཕེབས་ཅི་ཡང་ཡོད་མིན་པ། །
དེ་ཕྱིར་ཆོས་གྲགས་རྒྱ་མཚོའི་གཏེར། ། ཡང་ན་ཆོས་ཀྱི་སྒྲ་དབྱངས་ནི། ། ཕྱོགས་དང་ཕྱོགས་བྲལ་རྣམས་སུ་ཡང༌། ། ཐུབ་པ་བཞིན་དུ་ཆེར་བསྒྲགས་པས། ། འཁོར་ཚོགས་རྒྱ་མཚོའི་དབུས་བཞུགས་པའོ། ། དེ་ལྟར་དེ་བརྩམས་པ་ལས་ནི། ། བྱུང་བའི་དགེ་བ་ལམ་གསུམ་པ། ། སྲོལ་ཆེན་ཀུན་དང་ལྷན་ཅིག་ཏུ། ། བསྟན་པའི་རྒྱ་མཚོར་འཇུག་བྱེད་ཤོག ། ཡང་འདིར་མ་རྣམས་སྲིད་པ་ཡི། །
རྒྱ་མཚོ་ཆེན་པོ་དེ་བརྒལ་ནས། ། འཕྲིན་ལས་ལྷུན་གྲུབ་རྫོགས་པ་ཡི། ། སངས་རྒྱས་ཉིད་དུ་བྱ་ཕྱིར་བསྔོ། ། ཞེས་ཚད་མའི་མདོ་དང་གཞུང་སྡེ་བདུན་གྱི། གང་ནས་བྱུང་བའི་ཁུངས་དང༌། རྒྱ་བོད་ཀྱི་སྲོལ་འབྱེད་མཁན་པོས་ཇི་ལྟར་ཕྱེ་བའི་ཚུལ་མ་འདྲེས་པར་རྣམ་པར་གཞག་པ། ཉིན་མོར་བྱེད་པའི་སྣང་བས་དཔྱོད་ལྡན་མཐའ་དག་མགུ་བྱེད་ཅེས་བྱ་བའི་བསྟན་འཆོས་འདི་ནི། དུས་གསུམ་གྱི་སངས་རྒྱས་ཐམས་ཅད་ཀྱི་འཕྲིན་ལས་དབང་པོ། རང་བྱུང་ཀུན་མཁྱེན་ཆོས་ཀྱི་རྒྱལ་པོའི་ཞལ་སྔ་ནས་བཀས་གནང་བ་བདག་པོའི་རྐྱེན་དང༌། ཕྱི་དུས་ཀྱི་ཚད་མ་པ་ཁུངས་མེད་ཀྱི་འཆོལ་གཏམ་དབྱངས་སུ་ལེན་པ་དག་གིས་དམིགས་པའི་རྐྱེན་དང༌།
རང་གི་ཤེས་རྒྱུད་སྔ་མའི་བག་ཆགས་གསལ་བར་སད་པས་དེ་མ་ཐག་པའི་རྐྱེན་བགྱིས་ཏེ། ཡུལ་དབུས་ཀྱི་ཀློག་པ་པ། དཔལ་ཤཱཀྱ་མཆོག་ལྡན་དྲི་མེད་ལེགས་པའི་བློས། རང་ལོ་དོན་བཞི་པ་ལྕགས་མོ་བྱའི་ལོ་དབོ་ཡི་ཟླ་བའི་ཡར་ཚེས་བརྒྱད་ལ། གཙང་གཡས་རུ་གསེར་མདོག་ཅན་ཞེས་པའི་ཆོས་ཀྱི་གྲྭ་ཡངས་པའི་དབུས་ཀྱི་གཙུག་ལག་ཁང་དུ། ཡོངས་སུ་རྫོགས་པ་གྲུབ་པར་བགྱི་པའི་ཡི་གེ་པ་ནི། ཀོང་སྟོན་ཆོས་ཀྱི་རྒྱལ་མཚན་དཔལ་བཟང་པོའོ།། །། ༈ བལ་ཡུལ་མཆོད་རྟེན་རིན་པོ་ཆེ་བྱ་རུང་ཁ་ཤོར་གྱི་ཉེ་འགྲམ་རྒྱལ་ཡོངས་ས་ཆེན་ཞེས་པ་གློག་ཀླད་དཔར་ཁང་ལས། བདེར་གཤེགས་༧སྐྱབས་རྗེ་བཅོ་བརྒྱད་ཁྲི་ཆེན་རྡོ་རྗེ་འཆང་མཆོག་གི་ཐུགས་དགོངས་རྫོགས་ཆེད། སྐྱབས་འོག་པ་ཚར་གྲྭ་གུ་རུས་གློག་ཀླད་ཕྱག་དེབ་ཆེད་འགྲེམ་སྤེལ་ཞུས་པའི་དགེ་འབྲས་སངས་རྒྱས་ཞིང་དུ་བསྔོའོ།། །།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
