གསུང་འབུམ། ཤཱཀྱ་མཆོག་ལྡན།
པོད ༣༢
རྗེ་བཙུན་ཡེ་ཤེས་སེམས་དཔའི་དོན་དམ་པའི་མཚན་ཡང་དག་པར་བརྗོད་པ་ཚུལ་བཞིན་དུ་ཀླག་པའི་མན་ངག
༼ཉ༽ ༄༅། །རྗེ་བཙུན་ཡེ་ཤེས་སེམས་དཔའི་དོན་དམ་པའི་མཚན་ཡང་དག་པར་བརྗོད་པ་ཚུལ་བཞིན་དུ་ཀླག་པའི་མན་ངག་ཅེས་བྱ་བ་བཞུགས་སོ།། ན་མོ་མཉྫུ་ཤྲཱི་ཡེ། རྗེ་བཙུན་ཡེ་ཤེས་སེམས་དཔའི་དོན་དམ་པའི་མཚན་ཡང་དག་པར་བརྗོད་པ་ཚུལ་བཞིན་དུ་ཀླག་པའི་མན་ངག སྒེག་པའི་རྡོ་རྗེའི་ཞབས་ཀྱི་གཞུང་བཞིན་དུ་རྣམ་པར་བཤད་པ་ཞེས་བྱ་བ། དོན་དམ་ཡེ་ཤེས་ཉི་མ་གསལ་པོ་ནི། ། འགྲོ་ཀུན་འདྲེན་པའི་ཤིང་རྟ་ལ་ཆིབས་ནས། ། ཟབ་གསལ་མཚན་དཔེའི་ལང་ཚོ་གསར་བ་ཡིས། ། ཀུན་གྱི་ཡིད་འཕྲོག་དེ་ལ་ཕྱག་བགྱིའོ། ། གཞི་ཡི་འཇམ་དབྱངས་བརྗོད་པའི་ལམ་ལས་འདས། །
ལམ་གྱི་འཇམ་དཔལ་གཉིས་མེད་རྟོགས་པའི་བློ། ། འབྲས་བུའི་ཡེ་ཤེས་སྲིད་ཞི་ལས་གྲོལ་བའི། ། མཚན་ཙམ་བརྗོད་པས་དེ་དོན་ངང་གི་འཆར། ། ཅེས་མཆོད་པར་བརྗོད་ཅིང༌། རྩོམ་པར་དམ་བཅའ་བ་སྔོན་དུ་བཏང་ནས། རྣལ་འབྱོར་ཆེན་པོའི་རྒྱུད་ཀྱི་རྒྱལ་པོ་སྒྱུ་འཕྲུལ་དྲྭ་བ་ཁྲི་དྲུག་སྟོང་པ་ཞེས་བྱ་བའི་རྒྱུད་རང་གི་ངོ་བོ་རྣལ་འབྱོར་བླ་ན་མེད་པའི་རྒྱུད་དུ་བཞུགས་པ་ལ་དེའི་དུམ་བུ་མཚན་ཡང་དག་པར་བརྗོད་པ་འདི། གྲུབ་པ་བརྙེས་པའི་སློབ་དཔོན་སོ་སོའི་བཞེད་པས་འགྲེལ་ཚུལ་མི་འདྲ་བ་གསུམ་སྟེ། བྱ་སྤྱོད་ཀྱི་རྒྱུད་ལྟར་བཤད་པ་སློབ་དཔོན་འཇམ་དཔལ་བཤེས་གཉེན་གྱི་ལུགས་དང༌། རྣལ་འབྱོར་རྒྱུད་ལྟར་བཤད་པ་སྒེག་པའི་རྡོ་རྗེའི་ཞབས་ཀྱི་ལུགས་དང༌། རྣལ་འབྱོར་ཆེན་པོའི་རྒྱུད་ཉིད་དུ་བཀྲལ་བ་སློབ་དཔོན་ཆེན་པོ་ཉི་མ་དཔལ་ཡེ་ཤེས་ཀྱི་འཁོར་ལོའི་ལུགས་སུ་བཤད་པ་ལ་སོགས་པ་རྣམས་སོ། །
དེ་དག་ལས་འདིར་ནི། སློབ་དཔོན་སྒེག་པའི་རྡོ་རྗེས་མཛད་པའི་འགྲེལ་པ། སྔགས་ཀྱི་དོན་རྣམ་པར་གཟིགས་པ་ཞེས་བྱ་བ་དེའི་རྗེས་སུ་འབྲངས་ནས་བཤད་པར་བྱའོ། ། དེ་ཡང་འདི་ལྟར། ། སྒྱུ་འཕྲུལ་དྲྭ་བ་ཁྲི་དྲུག་སྟོང་པའི་ནང་ནས། ཏིང་ངེ་འཛིན་གྱི་དྲྭ་བའི་ལེའུ་གུད་དུ་ཕྱུང་བ་ནི། རྗེ་བཙུན་ཡེ་ཤེས་སེམས་དཔའི་མཚན་ཡང་དག་པར་བརྗོད་པ་འདི་ཉིད་ཡིན་ལ། འདི་ལ་དོན་རྣམ་པ་གསུམ་སྟེ། དགོས་པའི་དོན། བསྡུས་པའི་དོན།
ཚིག་གི་དོན་ནོ། ། དང་པོ་ནི། སྒྱུ་འཕྲུལ་དྲྭ་བས་མངོན་རྫོགས་པའི། ། བྱང་ཆུབ་ཅི་ནས་བདག་ཐོབ་མཛོད། ། ཅེས་གསུངས་པས། ཚེ་འདི་ཉིད་ལ། རྗེ་བཙུན་ཡེ་ཤེས་སེམས་དཔའི་གོ་འཕང་རྩོལ་བའི་དོན་དུ། དེ་ཉིད་ཀྱི་མཚན་ཡང་དག་པར་བརྗོད་པ་ཁ་བཏོན་ཏུ་བྱ་བ་ཡིན་ནོ། ། གཉིས་པ་ནི། གཞུང་འདི་ཤླཽ་ཀ་ཉི་ཤུ་རྩ་གཉིས་ཀྱིས་ལྷག་པའི་བརྒྱའི་བདག་ཉིད་དུ་བཞུགས་པ་ལས།
དེ་ནས་དཔལ་ལྡན་རྡོ་རྗེ་འཆང༌། ། ཞེས་པ་ནས། ལུས་བཏུད་ནས་ནི་སྤྱན་སྔར་འདུག ། ཅེས་པའི་བར་ཚིགས་སུ་བཅད་པ་དྲུག་གིས་ནི་ཞུས་པའོ། ། དེ་ནས་བཅོམ་ལྡན་ཤཱཀྱ་ཐུབ། ། ཅེས་པ་ནས་བཟུང་སྟེ། བཅོམ་ལྡན་དེ་ནི་ལེགས་ཞེས་གསོལ། ། ཞེས་པའི་བར་ཚིགས་སུ་བཅད་པ་དྲུག་གིས་ནི་སླར་གསུངས་པའོ། ། དེ་ནས་བཅོམ་ལྡན་ཤཱཀྱ་ཐུབ། ། གསང་སྔགས་རིགས་ཆེན་ཐམས་ཅད་དང༌། །
ཞེས་པ་ནས་བཟུང་སྟེ། རིགས་ཆེན་གཙུག་ཏོར་ཆེར་གཟིགས་ནས། ། ཞེས་པའི་བར་ཚིགས་སུ་བཅད་པ་གཉིས་ཀྱིས་ནི། རིགས་དྲུག་ལ་གཟིགས་པའོ། ། ཚིག་གི་བདག་པོ་ཚིགས་སུ་བཅད། ། ཅེས་པ་ནས་བཟུང་སྟེ། ཡ་ཏེ་ན་མཿཞེས་པའི་བར་ཚིགས་སུ་བཅད་པ་གསུམ་གྱིས་ནི། སྒྱུ་འཕྲུལ་དྲྭ་བས་མངོན་པར་རྫོགས་པར་བྱང་ཆུབ་པའི་རིམ་པ་གསུངས་སོ། ། འདི་ལྟར་སངས་རྒྱས་བཅོམ་ལྡན་འདས། ། ཞེས་པ་ནས་བཟུང་སྟེ་ཐེག་པ་ཆེན་པོའི་ཚུལ་གྱི་མཆོག །
ཅེས་པའི་བར་ཚིགས་སུ་བཅད་པ་བཅུ་བཞིས་རྡོ་རྗེ་དབྱིངས་ཀྱི་དཀྱིལ་འཁོར་ཆེན་པོའི་སྒོ་ནས་བྱང་ཆུབ་ཀྱི་སེམས་རྡོ་རྗེ་ལ་བསྟོད་པའོ། ། སངས་རྒྱས་རྣམ་པར་སྣང་མཛད་ཆེ། ། ཞེས་པ་ནས་བཟུང་སྟེ། རྡོ་རྗེ་ལྕགས་ཀྱུ་ཞགས་པ་ཆེ། ། ཞེས་པའི་བར་རྐང་པ་གཅིག་མ་ཚང་བའི་ཚིགས་སུ་བཅད་པ་ཉི་ཤུ་རྩ་ལྔས། ཆོས་ཀྱི་དབྱིངས་ཀྱི་ཡེ་ཤེས་ཀྱི་སྒོ་ནས་བསྟོད་པའོ། ། རྡོ་རྗེ་འཇིགས་བྱེད་འཇིགས་པར་བྱེད། ། ཅེས་པ་ནས་བརྩམས་ཏེ། སྒྲ་དང་ལྡན་པ་རྣམས་ཀྱི་མཆོག ། ཅེས་པའི་བར་རྐང་པ་གཅིག་ལྷག་པའི་ཚིགས་སུ་བཅད་པ་བཅུས།
མེ་ལོང་ལྟ་བུའི་ཡེ་ཤེས་ཀྱི་སྒོ་ནས་བསྟོད་པའོ། ། ཡང་དག་བདག་མེད་དེ་བཞིན་ཉིད། ། ཅེས་པ་ནས་བརྩམས་ཏེ། ཡེ་ཤེས་མེ་ལྕེ་འོད་རབ་གསལ། ། ཞེས་པའི་བར་ཚིགས་སུ་བཅད་པ་བཞི་བཅུ་རྩ་གཉིས་ཀྱིས། སོ་སོར་རྟོག་པའི་ཡེ་ཤེས་ཀྱི་སྒོ་ནས་བསྟོད་པའོ། ། འདོད་པའི་དོན་གྲུབ་དམ་པ་སྟེ། ། ཞེས་པ་ནས། ནོར་བུ་ཆེན་པོ་རིན་ཆེན་ཏོག ། ཅེས་པའི་བར་ཚིགས་སུ་བཅད་པ་ཉི་ཤུ་རྩ་བཞིས།
མཉམ་པ་ཉིད་ཀྱི་ཡེ་ཤེས་ཀྱི་སྒོ་ནས་བསྟོད་པའོ། ། སངས་རྒྱས་ཀུན་གྱིས་རྟོགས་བྱ་བ། ། ཞེས་པ་ནས། འཇམ་དཔལ་དཔལ་དང་ལྡན་པའི་མཆོག ། ཅེས་པའི་བར་ཚིགས་སུ་བཅད་པ་བཅོ་ལྔས། བྱ་བ་ནན་ཏན་གྱི་ཡེ་ཤེས་ཀྱི་སྒོ་ནས་བསྟོད་པའོ། ། མཆོག་སྦྱིན་རྡོ་རྗེ་མཆོག་ཁྱོད་འདུད། ། ཅེས་པ་ནས། ཡེ་ཤེས་སྐུ་ཉིད་ཁྱོད་ལ་འདུད། ། ཅེས་པའི་བར་ཚིགས་སུ་བཅད་པ་ལྔས།
རིགས་ལྔའི་སྒོ་ནས་ཡེ་ཤེས་ལྔ་ལ་མཇུག་བསྡུས་པའི་ཚུལ་གྱིས་བསྟོད་པའོ། ། ལག་ན་རྡོ་རྗེ་འཆང༌། འདི་དག་ནི་ཞེས་པ་ནས་བཟུང་སྟེ། ཆོས་ཀྱི་རྒྱལ་པོ་ཆེན་པོར་འགྱུར་རོ་ཞེས་པའི་བར་གྱིས་ནི། གོང་དུ་བཤད་པའི་བྱང་ཆུབ་ཀྱི་སེམས་རྡོ་རྗེ་དང༌། དེ་ལས་སོ་སོར་ཕྱེ་བའི་ཡེ་ཤེས་ལྔའི་དབང་དུ་བྱས་པའི་ལེའུ་ལྔ་པོ། ཚུལ་བཞིན་དུ་བཀླག་པའི་ཕན་ཡོན་རིམ་པ་བཞིན་དུ་སྟོན་པ་ཡིན་ལ། དེ་ཡང་འདི་ལྟར། ཕྱག་ན་རྡོ་རྗེ་འཆང༌། ཞེས་པ་ནས།
བྱིན་གྱིས་བརླབས་ཀྱིས་བྱིན་གྱིས་རློབ་བོ་ཞེས་པའི་བར་གྱིས་ནི། འཁོར་ལོ་དང་པོ་རིགས་བསྡུས་པའི་དབང་དུ་བྱས་པའི་ཡོན་ཏན་ནོ། ། ལག་ན་རྡོ་རྗེ་གཞན་ཡང་མཚན་ཡང་དག་པར་བརྗོད་པ་འདི་ནི། ཞེས་པ་ནས། སངས་རྒྱས་ཐམས་ཅད་ཀྱི་ཡོན་ཏན་ཐམས་ཅད་ཀྱིས་རབ་ཏུ་བྱེད་པའི་ཡོངས་སུ་རྫོགས་པར་བྱེད་པའི་བར་དུའོ། ། ཞེས་པ་ནི། འཁོར་ལོ་གཉིས་པ་རྣམ་པར་སྣང་མཛད་ཀྱི་ཡོན་ཏན་གྱི་དབང་དུ་བྱས་པ་དང༌། ལག་ན་རྡོ་རྗེ་འཆང༌། གཞན་ཡང་མཚན་ཡང་དག་པར་བརྗོད་པ་འདི་ནི། སེམས་ཅན་ཐམས་ཅད་ཀྱི་ལུས་དང༌།
ངག་དང༌། ཞེས་པ་ནས་ཆོས་ཐམས་ཅད་བརྗོད་དུ་མེད་པའི་རང་བཞིན་ཉིད་དོ། ། ཞེས་པའི་བར་གྱིས་ནི། འཁོར་ལོ་གསུམ་པ་རྡོ་རྗེའི་རིགས་ཀྱི་དབང་དུ་བྱས་པའི་ཡོན་ཏན་དང༌། ལག་ན་རྡོ་རྗེ་འཆང༌། གཞན་ཡང་རིགས་ཀྱི་བུའམ། རིགས་ཀྱི་བུ་མོ་ཞེས་པ་ནས། ནད་མེད་པ་དང༌། སྟོབས་དང༌། ཚེ་ནུར་བར་ཡང་སྒྲུབ་པར་བྱེད་དོ། །
ཞེས་པའི་བར་གྱིས་ནི་འཁོར་ལོ་བཞི་པ་པདྨའི་རིགས་ཀྱི་དབང་དུ་བྱས་པའི་ཡོན་ཏན་དང༌། ལག་ན་རྡོ་རྗེ་འཆང་གཞན་ཡང་མཚན་གྱི་གཙུག་གི་ནོར་བུ་འདི། ཞེས་པ་ནས། རྣམ་པ་དེ་ལྟ་བུའི་ཡོན་ཏན་གྱི་མཆོག་དཔག་ཏུ་མེད་པ་གཞན་དང་ཡང་ལྡན་པར་འགྱུར་རོ། ། ཞེས་པས་འཁོར་ལོ་ལྔ་པ་རིན་པོ་ཆེའི་རིགས་ཀྱི་དབང་དུ་བྱས་པའི་ཡོན་ཏན་དང༌། ལག་ན་རྡོ་རྗེ་འཆང༌། དོན་དམ་པའི་མཚན་ཡང་དག་པར་བརྗོད་པ་འདི། ཞེས་པ་ནས། ཆོས་ཀྱི་རྒྱལ་པོ་ཆེན་པོར་འགྱུར་རོ། ། ཞེས་པའི་བར་གྱིས།
འཁོར་ལོ་དྲུག་པ་ལས་ཀྱི་རིགས་ཀྱི་དབང་དུ་བྱས་པའི་ཡོན་ཏན་རྣམས་བསྟན་པ་ཡིན་ནོ། ། འདི་དག་ནི་དོན་དམ་པའི་མཚན་ངག་ཏུ་ཡང་དག་པར་བརྗོད་པའི་ཕན་ཡོན་ཡིན་ལ། དཀྱིལ་འཁོར་གྱི་འཁོར་ལོ་ནི་ཆོས་ཀྱི་སྐུ་གཙོ་བོར་གྱུར་པ་དང༌། བསྒོམ་བྱ་ཁོ་ནའི་དབང་དུ་བྱས་པ་ཡིན་པས། དེའི་མཚན་བརྗོད་པའི་ཕན་ཡོན་མ་གསུངས་སོ། ། ཨོཾ་སརྦ་དྷརྨ་ཞེས་པ་ནས། གརྦྷ་ཨཱཿ ཞེས་པའི་བར་ཚིགས་བཅད་གསུམ་དང༌། རྐང་པ་གཉིས་དང༌། ཡི་གེ་བཞི་ནི།
སྔགས་ཀྱི་སྒོ་ནས་བསྟོད་པའོ། ། མདོར་ན། སྒྱུ་འཕྲུལ་དྲྭ་བས་མངོན་པར་རྫོགས་པར་བྱང་ཆུབ་པའི་རིམ་པ་ཞེས་བྱ་བ་དེ་ནི། གཞུང་འདིའི་བསྟན་བྱའི་གཙོ་བོར་གྱུར་པའི་དོན་དམ་པའི་ཡེ་ཤེས་སེམས་དཔའ་དེ་ཉིད་གཙོ་བོར་གྱུར་པའི་དཀྱིལ་འཁོར་གྱི་འཁོར་ལོའི་དབང་དུ་བྱས་པ་ཡིན་ལ། དེ་ལ་རིགས་ལྔའམ། དྲུག་གི་དབྱེ་བ་མ་ཕྱེ་བར་སྤྱིར་བཏང་བ་གཅིག་དང༌། སོ་སོར་ཕྱེ་བ་ཚན་པ་གཉིས་བཤད་ལ། དང་པོ་དེ་ལ་ནི། ཆོས་ཀྱི་སྐུ་ཞེས་ཀྱང་བྱ། རྣམ་པར་སྣང་མཛད་ཆེན་པོ་ཞེས་ཀྱང་བྱའོ། །
གཉིས་པ་རྣམས་གཟུགས་ཀྱི་སྐུའི་དབང་དུ་བྱས་པ་ལ། རྡོ་རྗེ་དབྱིངས་ཀྱི་དཀྱིལ་འཁོར་ཆེན་པོའི་སྒོ་ནས་བསྟོད་པ་ཞེས་བྱ་བ་དེ་ནི། སྣང་ཚུལ་གྱི་དབང་དུ་བྱས་ན་རིགས་དྲུག་པ་རྡོ་རྗེ་སེམས་དཔའ་དང༌། གནས་ཚུལ་གྱི་དབང་དུ་བྱས་ན། བྱང་ཆུབ་ཀྱི་སེམས་རྡོ་རྗེ་ཞེས་བྱ་ལ། དེ་གཉིས་ནི་གོ་རིམ་བཞིན་དུ། རིགས་ལྔ་དང༌། ཡེ་ཤེས་རྣམ་པ་ལྔའི་ཁྱབ་བྱེད་དོ། ། དེ་ནས་ཆོས་ཀྱི་དབྱིངས་ཀྱི་ཡེ་ཤེས་ལ་བསྟོད་པ་སོགས་ལྔ་ནི། གནས་ཚུལ་གྱི་དབང་དུ་བྱས་ན་ཡེ་ཤེས་ལྔ་དང༌།
གདུལ་བྱ་ལ་སྣང་ཚུལ་གྱི་དབང་དུ་བྱས་ན་རིགས་རྣམ་པ་ལྔའོ། ། མཚན་ཡང་དག་པར་བརྗོད་པ་འདི་ལས་འབྱུང་བའི་དཀྱིལ་འཁོར་གྱི་འཁོར་ལོ་ནི་རྣམ་པ་བདུན་ཏེ། ཆོས་ཀྱི་སྐུའི་དབང་དུ་བྱས་པ་སྒྱུ་འཕྲུལ་དྲྭ་བས་མངོན་པར་རྫོགས་པར་བྱང་ཆུབ་པ་དང་པོ་དང༌། གཟུགས་ཀྱི་སྐུའི་དབང་དུ་བྱས་པ། རིགས་བསྡུས་པ་གཅིག་དང༌། རིགས་ལྔ་སོ་སོའི་དབྱེ་བས་རྣམ་པ་ལྔའོ། ། དེ་ལྟར་བསྡུས་པའི་དོན་བསྟན་ཟིན་ནས། གསུམ་པ་ཚིག་གི་དོན་ལ། དཀྱིལ་འཁོར་གྱི་འཁོར་ལོ་དང་པོའི་བཞུགས་ཚུལ་ནི་འདི་ཡིན་ཏེ། སྐྱབས་སུ་འགྲོ་བ་དང༌།
བྱང་ཆུབ་ཀྱི་མཆོག་ཏུ་སེམས་བསྐྱེད་པ་དང༌། རིགས་ལྔའི་སྡོམ་པ་བཟུང་བ་དང༌། དོན་དམ་པའི་བྱང་ཆུབ་ཀྱི་སེམས་བསྒོམ་པ་སྔོན་ཏུ་བཏང་ནས། རྣལ་འབྱོར་པ་རང་གི་རིག་པའི་ངོ་བོ་འོད་གསལ་བ་དེ་ཉིད། ཨ་ཡིག་དཀར་པོ་འོད་ཟེར་ཀུན་ཏུ་འཕྲོ་བ་ཞིག་ནམ་མཁའི་དབྱིངས་སུ་བསམ་པར་བྱའོ། ། དེ་ལས་འོད་ཟེར་གྱི་ཕྲེང་བ་ཀུན་ཏུ་འཕྲོས། སེམས་ཅན་གྱི་དོན་བྱས་ཏེ་སླར་འདུས་པས། བདག་ཉིད་ཡི་གེ་ཧཱུྃ་སྔོན་པོ་བསམ་པར་བྱའོ། ། དེ་ལས་འོད་ཟེར་ཁ་དོག་སྣ་ཚོགས་འཕྲོས་པས། འཇིག་རྟེན་གྱི་ཁམས་མ་ལུས་པ་སྦྱངས་ཤིང༌།
སླར་ཡང་དེ་ཉིད་ལ་ཐིམ་པར་བསམ་མོ། ། དེ་ཡོངས་སུ་གྱུར་པ་ལས་སྣ་ཚོགས་རྡོ་རྗེ་རྩེ་ལྔ་པ། སངས་རྒྱས་ཀྱི་ཞིང་ཐམས་ཅད་ཁྱབ་པའི་འོད་ཟེར་ཀུན་ཏུ་འབར་བ། བདུད་ཐམས་ཅད་ཀྱིས་མི་ཐུབ་པ་ཞིག་བསམ་པར་བྱའོ། ། དེའི་ལྟེ་བ་ཁྲོ་ཞལ་དྲུག་དང་ལྡན་པའི་ནང་དུ། ཡི་གེ་བྷྲཱུཾ་དཀར་པོ་ཡོངས་སུ་གྱུར་པ་ལས། སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ཀྱི་ཚད་དང་མཉམ་པའི་མཆོད་རྟེན་ཞིག་བསམ་པར་བྱའོ། ། དེའི་བུམ་པའི་ནང་དུ། ཡི་གེ་ཧྲཱི་ལས་བྱུང་བའི་ཆོས་ཀྱི་འབྱུང་གནས་གྲུ་གསུམ་པ། དེའི་སྟེང་དུ་ཨ་ལས་བྱུང་བའི་སྣ་ཚོགས་རྡོ་རྗེ་དཀར་པོ་གཞལ་ཡས་ཁང་གིས་གཞིར་བྱིན་གྱིས་བརླབས་པར་བྱའོ། །
དེའི་སྟེང་དུ་ཡི་གེ་ཧཱུྃ་ལས་བྱུང་བའི་རྡོ་རྗེ་རིན་པོ་ཆེ་བརྩེགས་པའི་གཞལ་ཡས་ཁང་ཉིས་སྦྲག གྲུ་བཞི། སྒོ་བཞི། རྟ་བབ་བཞི་བཞི་དང་ལྡན་པ། གཞལ་ཡས་ཁང་ནང་མའི་དབུས་སུ་སེངྒེའི་གདན། ཤར་དུ་གླང་པོ་ཆེའི་གདན། ལྷོར་རྟའི་གདན། ནུབ་ཏུ་རྨ་བྱའི་གདན། བྱང་དུ་ནམ་མཁའ་ལྡིང་གི་གདན། གཞལ་ཡས་ཁང་ཕྱི་མའི་ཁྱམས་སུ་རྡོ་རྗེ་སེམས་དཔའ་ནས་བཟུང་སྟེ།
རྡོ་རྗེ་འབེབས་པའི་བར་སེམས་དཔའ་བཅུ་དྲུག་པོ་རེ་རེ་ལ། ཨ་ལས་བྱུང་བའི་ཟླ་བའི་གདན་རེ་རེ་བསམ་པར་བྱའོ། ། དེ་ནས་གཙོ་བོའི་གདན་ལ། ཡི་གེ་ཨ་ལས་བྱུང་བའི་རྣམ་པར་སྣང་མཛད་ཆེན་པོ། ཆོས་ཀྱི་དབྱིངས་ཀྱི་རང་བཞིན་སྐུ་མདོག་དཀར་པོ། ཞལ་བཞི་པ་རྒྱན་དང་བྲལ་བ། རལ་པའི་ཟུར་ཕུད་ལྔ་དང་ལྡན་པ། ཞབས་གཉིས་རྡོ་རྗེའི་སྐྱིལ་མོ་ཀྲུངས་དང༌། ཕྱག་གཉིས་བྱང་ཆུབ་མཆོག་གི་ཕྱག་རྒྱ་མཛད་པའོ། ། དེའི་ཐུགས་ཁར་ཟླ་བའི་དཀྱིལ་འཁོར་གྱི་སྟེང་དུ།
ཡི་གེ་དྷཱི་ལས་བྱུང་བའི་དང་པོའི་སངས་རྒྱས་གདོང་ལྔ། གཙུག་ཕུད་ལྔ་དང་ལྡན་པ། ཤར་སྔོ། ལྷོ་སེར། ནུབ་དམར། བྱང་ལྗང༌། དབུའི་སྟེང་ན་རྟ་མཆོག་གི་མགོ་བཞིན་དུ་གནས་པའི་ཞལ་དཀར་པོ་ཞི་བ། བྱིས་པའི་རྒྱན་གྱིས་བརྒྱན་པ། འཇོ་སྒེག་དང་ལྡན་པ། སྣ་ཚོགས་པའི་ན་བཟའ་བསྣམས་པ།
ཕྱག་བརྒྱད་པ། གཡོན་པ་བཞི་ན། ཤེས་རབ་ཀྱི་ཕ་རོལ་ཏུ་ཕྱིན་པ་སྟོང་ཕྲག་བརྒྱ་པ་ཁ་བཞིར་བགོས་ནས་ཐུགས་ཀར་ཡང་དག་པར་འཛིན་པ། ཕྱག་གཡས་པ་བཞི་ན། ཤེས་རབ་ཀྱི་རལ་གྲི་མཚོན་འདེབས་པའི་ཕྱག་རྒྱ་དང་ལྡན་པ་བསམ་པར་བྱའོ། ། དང་པོའི་སངས་རྒྱས་དེའི་ཐུགས་ཀར། ཨ་ལས་བྱུང་བའི་ཤེས་རབ་ཀྱི་འཁོར་ལོ་ཁ་དོག་དྲུག་དང་ལྡན་པ། རྩིབས་དྲུག་པ། ཕྱི་ནང་གི་དབྱེ་བས་མུ་ཁྱུད་བཞི་དང་ལྡན་པ། དེའི་ལྟེ་བའི་དཀྱིལ་འཁོར་དུ་ཡི་གེ་ཨ་དཀར་པོ་བསམ་པར་བྱ་ཞིང༌།
མུ་ཁྱུད་དང་པོ་ལ། ཨོཾ་སརྦ་དྷརྨ། ཨ་བྷཱ་ཝ། སྭ་བྷཱ་ཝ། བི་ཤུ་དྷ་བཛྲ། ཨ་ཨཱ། ཨཾ་ཨ། ཞེས་དང༌། དེའི་ཕྱི་རོལ་གྱི་མུ་ཁྱུད་ལ། དེ་བཞིན་གཤེགས་པའི་ས་བཅུ་གཉིས་ཀྱི་ངོ་བོ།
ཨ་ཨཱ་ལ་སོགས་པའི་ཡི་གེ་བཅུ་གཉིས་ཁ་དོག་དཀར་པོར་དགོད་པར་བྱའོ། ། རྩིབས་དྲུག་ལ། གོ་རིམ་བཞིན་དུ་རིགས་ཀྱི་མདོག་དང་མཐུན་པར། རྩིབས་དང་པོ་ལ། ཨོཾ་བཛྲ་ཏིཀྵྞ་ཡ་ཏེ་ན་མ། ཞེས་པ་དམར་པོ་དང༌། ཨོཾ་དུ་ཁ་ཙྪེ་ད་ཡ་ཏེ་ན་མ། ཞེས་པ་སྔོན་པོ་རྩིབས་གཉིས་པ་ལ་དགོད་པ་དང༌། གསུམ་པ་ལ། ཨོཾ་པྲཛྙཱ་ཛྙཱ་ན་མཱུར་ཏ་ཡེ་ཡ་ཏེ་ན་མ།
ཞེས་པ་དཀར་པོ་དང༌། བཞི་པ་ལ། ཨོཾ་ཛྙཱ་ན་ཀ་ཡ་ཡ་ཏེ་ན་མ། ཞེས་པ་ལྗང་ཁུ་དང༌། ལྔ་པ་ལ། ཨོཾ་ཝ་གི་ཤྭ་ར་ཡ་ཏེ་ན་མ། ཞེས་པ་སེར་པོ་དང༌། དྲུག་པ་ལ། ཨོཾ་ཨ་ར་པ་ཙ་ན་ཡ་ཏེ་ན་མ། ཞེས་པ་ཁ་དོག་དཀར་པོར་དགོད་པར་བྱའོ། །
འཁོར་ལོའི་ཕྱི་རོལ་གྱི་མུ་ཁྱུད་ནང་མ་ལ། ཨ་ཨཱ། སརྦ་ཏ་ཐཱ་ག་ཏ་ཧྲི་ད་ཡ། ཧ་ར་ཧ་ར། ཨོཾ་ཧཱུྃ་ཧྲི། བྷ་ག་ཝན། ཛྙཱ་ན་མུར་ཏི། ཝ་གི་ཤྭ་ར། མཧཱ་པ་ཙ། སརྦ་དྷརྨ།
ག་ག་ན། ཨ་མ་ལ་སུ་པ་རི་ཤུ་དྷ་དྷརྨ་དྷ་ཏུ་ཛྙཱ་ན་གརྦྷ་ཨཱཿཞེས་དང༌། དེའི་ཕྱི་རོལ་གྱི་མུ་ཁྱུད་ལ། ཀ་ཁ་ལ་སོགས་པ་ཧའི་མཐར་ཐུག་པའི་ཡི་གེ་རྣམས་བཀོད་པར་བྱའོ། ། འཁོར་ལོ་དེའི་དབུས་ཀྱི་ཨ་ལས་བྱུང་བའི་བཅོམ་ལྡན་འདས་ཡེ་ཤེས་སེམས་དཔའ། ཞལ་དྲུག་པ་སྟོན་ཁའི་ཟླ་བའི་མདོག ཨིནྡྲ་ནི་ལའི་མཆོག་གི་གཙུག་ཕུད། ཉི་མ་འཆར་ཀའི་དཀྱིལ་ལྟར་འོད་ཀྱི་དཀྱིལ་འཁོར་གྱིས་བསྐོར་བ། དེ་བཞིན་གཤེགས་པ་ཐམས་ཅད་ཀྱི་རྒྱན་གྱི་ངོ་བོའི་ཏིང་ངེ་འཛིན་གྱི་རྒྱན་དང་ལྡན་པ། སྣ་ཚོགས་པདྨའི་གདན་ལ་བཞུགས་པ།
ཕྱག་གཉིས་ཀྱིས་ཨུཏྤ་ལ་དམར་པོ་དང༌། སྔོན་པོ་གཉིས་ལ་གནས་པའི་ཤེས་རབ་ཀྱི་ཕ་རོལ་ཏུ་ཕྱིན་པའི་པོ་ཏི་འཛིན་པ། ཞི་བའི་ཚུལ་དང་ལྡན་པ་བསམ་པར་བྱའོ། ། དེའི་ཡང་ཐུགས་ཁར་ཟླ་བའི་དཀྱིལ་འཁོར་གྱི་སྟེང་དུ། ཤེས་རབ་ཀྱི་ཕ་རོལ་ཏུ་ཕྱིན་པ་མཁྱེན་པ་གསུམ་ཀྱི་ངོ་བོ། དོན་དམ་པའི་ཡི་གེ་འབྲུ་ཐམས་ཅད་ཀྱི་རྐྱེན་གྱི་དངོས་པོ། ཨ་ཡིག་དཀར་པོ་བསམ་པར་བྱའོ། ། དེ་ལས་འོད་འཕྲོས་པའི་རྐྱེན་གྱིས་འཁོར་ལོའི་རྩིབས་དྲུག་ལ་གནས་པའི་ཡིག་འབྲུ་རྣམས་ལས་རང་རང་གི་ཁ་དོག་དང་མཐུན་པའི་འོད་ཟེར་སྤྲོས་པས། དང་པོའི་སངས་རྒྱས་ཀྱི་སྐུ་སྣང་བར་བྱས་ཤིང༌། དེ་ལས་ཀྱང་འོད་ཟེར་འཕྲོས་པས།
གཞིའི་སངས་རྒྱས་ཀྱི་ཞལ་བཞི་ལས་འོད་ཟེར་གྱི་ཚོགས་རྣམས་བྱུང་སྟེ། རིམ་པ་བཞིན་གཞལ་ཡས་ཁང་དང༌། སྣ་ཚོགས་རྡོ་རྗེ་དཀར་པོ་དང༌། ཆོས་འབྱུང་དང༌། མཆོད་རྟེན་རྣམས་གསལ་བར་བྱས་པས། མི་མཇེད་འཇིག་རྟེན་གྱི་ཁམས་མཐའ་དག་སྣང་བར་བྱས་ཤིང༌། དེ་ནས་རྡོ་རྗེ་འཆང་ཆེན་པོའི་ལྟེ་བའི་སྒོ་དྲུག་ནས་འོད་ཟེར་ཁ་དོག་དྲུག་བྱུང་སྟེ། ནམ་མཁའི་ཁམས་ཐམས་ཅད་དུ་ཁྱབ་པས། སངས་རྒྱས་ཀྱི་ཞིང་སྣ་ཚོགས་པ་རྣམས་སུ་སོང་ནས། མ་ལུས་ཤིང་ལུས་པ་མེད་པའི་སེམས་ཅན་གྱི་དོན་བྱས་ནས།
དེ་བཞིན་གཤེགས་པ་ཐམས་ཅད་དང༌། བྱང་ཆུབ་སེམས་དཔའ་དང༌། ཉན་ཐོས་དང༌། རང་སངས་རྒྱས་ཀྱི་འཁོར་ཡང་སྣང་བར་བྱས་ནས། སླར་ཡེ་ཤེས་ཀྱི་རྡོ་རྗེ་ལ་ལན་གསུམ་སྟེ། ཞལ་དུ་ཞུགས། ཤེས་རབ་ཀྱི་ཡེ་ཤེས་དེ་དྲངས་ནས། ཆོས་བདག་མེད་པ་ཉིད་ཀྱི་རང་གི་སྒོ་ནས་བཙུད་ནས་རང་གི་སྙིང་ཁ་ལ་གནས་པའི་སྔགས་ཀྱི་ཡི་གེ་དང་གཅིག་ཏུ་གྱུར་ཏེ་གནས་པར་བསྒོམ་པ་ཡིན་ནོ། ། དེ་ལྟར་བསྐྱེད་པའི་རིམ་པ་དང༌། རྫོགས་པའི་རིམ་པ་རྒྱུན་ཆགས་སུ་བསྒོམས་པས།
ཚེ་འདི་ཉིད་ལ་འཇམ་དཔལ་ཡེ་ཤེས་སེམས་དཔའི་གཟུགས་ཀྱི་སྐུ་མངོན་དུ་བྱེད་པར་འགྱུར་རོ། ། དེ་ལྟར་བཤད་པ་དེ་ནི་རྣམ་སྣང་ཆེན་པོ་ཆོས་ཀྱི་སྐུ་གཙོ་བོར་གྱུར་པའི་དཀྱིལ་འཁོར་གྱི་འཁོར་ལོ་གཞུང་འདིའི་བསྟན་བྱའི་གཙོ་བོར་གྱུར་པ་སྒྱུ་འཕྲུལ་དྲྭ་བས་མངོན་པར་བྱང་ཆུབ་པ་ཞེས་བྱ་བ་དེ་ཡིན་ལ། རིམ་པ་གཉིས་ཀྱི་ཚུལ་དེ་ལྟར་ཡིད་ལ་བྱེད་ཅིང༌། ངག་དུ་འདི་ལྟར་ཞེས་པ་ནས། ཡེ་ཤེས་སྐུ་ཉིད་ཁྱོད་ལ་འདུད། ། ཅེས་པའི་བར་བརྗོད་པ་ཙམ་གྱིས་མི་ཆོག་པ་མེད་མོད། རྒྱས་པར་བྱེད་ན། དེ་ཉིད་ལ་རིགས་དྲུག་པོ་རེ་རེ་ནས་གཙོ་བོ་འཕོས་པའི་དཀྱིལ་འཁོར་དྲུག་དང༌། ཤེས་རབ་ཀྱི་འཁོར་ལོ་རྣམ་པ་དྲུག་ཏུ་འགྱུར་བའི་ཚུལ་ནི་འདི་ཡིན་ཏེ། རྣམ་སྣང་ཆེན་པོ་དཀྱིལ་འཁོར་གྱི་དབུས་ན་གནས་པ་བསྡུས་ནས།
དེའི་གནས་སུ་ཡི་གེ་ཧྲཱི་ལས་བསྐྱེད་པའི་སྣང་བ་མཐའ་ཡས་སྐུ་མདོག་དམར་པོ་ཏིང་ངེ་འཛིན་གྱི་ཕྱག་རྒྱ་ཅན། དེའི་ཐུགས་ཁར་དང་པོའི་སངས་རྒྱས་སྔ་མ་བཞིན་དུ་བསྒོམས་ནས། དེའི་ཐུགས་ཁར་འཁོར་ལོ་རྩིབས་བརྒྱད་པ། མུ་ཁྱུད་ལ་ཡི་གེ་འགོད་པར་ཚུལ་སྔ་མ་དང་མཐུན་པ། རྩིབས་བརྒྱད་ལ། ཨོཾ་བཛྲ་ཏིཀྵྞ་ཡ་ཏེ་ན་མ། ཞེས་པ་བཀོད་ནས། འཁོར་ལོའི་ལྟེ་བ་ལ། ཡི་གེ་ཧྲཱི་ལས་བྱུང་བའི་རྡོ་རྗེ་རྣོན་པོ་ཞེས་བྱ་བ། ཡེ་ཤེས་སེམས་དཔའ་སྐུ་མདོག་དམར་པོ།
ཕྱག་གཡོན་པདྨ་དང༌། གཡས་རལ་གྲི་འཛིན་པ། དེའི་ཐུགས་ཁར་ཟླ་བའི་དཀྱིལ་འཁོར་གྱི་སྟེང་དུ་ཧྲཱི་ཡིག་དམར་པོ་བསྒོམས་ཏེ། སྤྲོ་བ་དང་བསྡུ་བ་གོང་མ་བཞིན་ནོ། ། འཁོར་ལོ་གཉིས་པ་ནི། གཙོ་བོའི་གནས་སུ་ཧཱུྃ་ལས་སྐྱེས་པའི་མི་བསྐྱོད་པ་སྐུ་མདོག་སྔོན་པོ། ས་གནོན་གྱི་ཕྱག་རྒྱ་ཅན། དེའི་ཐུགས་ཁར་དང་པོའི་སངས་རྒྱས། དེའི་སྙིང་ཁར་འཁོར་ལོ་རྩིབས་བརྒྱད་པ་ལ། ཨོཾ་དུ་ཁ་ཙྪེ་ད་ཡ་ཏེ་ན་མ།
ཞེས་པ་བཀོད་ནས། ལྟེ་བ་ལ་ཧཱུྃ་ལས་སྐྱེས་པའི་རྡོ་རྗེ་རལ་གྱི་ཞེས་བྱ་བའི་ཡེ་ཤེས་སེམས་དཔའ་སྐུ་མདོག་སྔོན་པོ། ། གཞོན་ནུའི་གཟུགས་ཅན། ཕྱག་གཡོན་ན་རྡོ་རྗེ་དང༌། གཡས་ཀྱིས་རལ་གྲི་འཛིན་པ། དེའི་ཐུགས་ཁར་ཟླ་བའི་སྟེང་དུ་ཧཱུྃ་བསྒོམས་ཏེ། སྤྲོ་བ་དང་བསྡུ་བ་གོང་མ་བཞིན་ནོ། ། འཁོར་ལོ་གསུམ་པ་ནི། དཀྱིལ་འཁོར་གྱི་དབུས་སུ་ཡི་གེ་ཨ་ལས་སྐྱེས་པའི་རྣམ་སྣང་དཀར་པོ་བྱང་ཆུབ་མཆོག་གི་ཕྱག་རྒྱ་དང་ལྡན་པ། དེའི་ཐུགས་ཁར་དང་པོའི་སངས་རྒྱས།
དེའི་སྙིང་ཁར་འཁོར་ལོ་རྩིབས་བཅུ་པ་ལ། ཨོཾ་པྲཛྙཱ་ཛྙཱ་ན་མཱུ་ར་ཏ་ཡེ་ཡ་ཏེ་ན་མ། ཞེས་བཀོད་ལ། ལྟེ་བ་ལ་ཨ་ལས་བྱུང་བའི་བཅོམ་ལྡན་འདས་ཤེས་རབ་ཡེ་ཤེས་སྐུ་མདོག་དཀར་པོ། གཞོན་ནུའི་ཆ་ལུགས་དང་ལྡན་པ། ཕྱག་གཡོན་ན་འཁོར་ལོ་དང༌། གཡས་ན་རལ་གྲི་འཛིན་པ། དེའི་ཐུགས་ཁར་ཟླ་བའི་སྟེང་དུ་ཡི་གེ་ཨཱ་བསྒོམས་ཏེ། སྤྲོ་བ་དང་བསྡུ་བ་སྔ་མ་བཞིན་ནོ། ། བཞི་པ་ནི།
དཀྱིལ་འཁོར་གྱི་དབུས་སུ་ཡི་གེ་ཨཱ་ལས་བྱུང་བའི་དོན་ཡོད་གྲུབ་པ་ལྗང་ཁུ་མི་འཇིགས་པའི་ཕྱག་རྒྱ་དང་ལྡན་པ། དེའི་ཐུགས་ཁར་དང་པོའི་སངས་རྒྱས། དེའི་ཡང་ཐུགས་ཁར་ཤེས་རབ་ཀྱི་འཁོར་ལོ་རྩིབས་བརྒྱད་པ་ལ། ཨོཾ་ཛྙཱ་ན་ཀ་ཡ་ཡ་ཏེ་ན་མ། ཞེས་པའི་ས་བོན་བརྒྱད་བཀོད་ནས། འཁོར་ལོའི་ལྟེ་བ་ལ་ཨ་ལས་གྲུབ་པའི་བཅོམ་ལྡན་འདས་ཡེ་ཤེས་སྐུ་ཞེས་བྱ་བ་སྐུ་མདོག་ལྗང་ཁུ་གཞོན་ནུའི་ཆ་ལུགས་ཅན། ཕྱག་གཡོན་སྣ་ཚོགས་རྡོ་རྗེ། གཡས་ན་རལ་གྲི་འཛིན་པ། དེའི་ཐུགས་ཁར་ཟླ་བའི་སྟེང་དུ་ཡི་གེ་ཨཱ་བསྒོམས་ལ། སྤྲོ་བ་དང་བསྡུ་བ་གོང་མ་བཞིན་ནོ། །
ལྔ་པ་ནི། དཀྱིལ་འཁོར་གྱི་དབུས་སུ་ཡི་གེ་ཨོཾ་ལས་བྱུང་བའི་རིན་ཆེན་འབྱུང་ལྡན་སྐུ་མདོག་སེར་པོ། མཆོག་སྦྱིན་གྱི་ཕྱག་རྒྱ་དང་ལྡན་པ། དེའི་ཐུགས་ཁར་དང་པོའི་སངས་རྒྱས། དེའི་ཡང་ཐུགས་ཁར་ཤེས་རབ་ཀྱི་འཁོར་ལོ་རྩིབས་བརྒྱད་པ་ལ། ཨོཾ་ཝ་གི་ཤྭ་ར་ཡ་ཏེ་ན་མ། ཞེས་པའི་ས་བོན་བཀོད་ནས། འཁོར་ལོའི་ལྟེ་བ་ལ་ཡི་གེ་ཨོཾ་ལས་སྐྱེས་པའི་བཅོམ་ལྡན་འདས་ངག་གི་དབང་ཕྱུག་ཅེས་བྱ་བ། སྐུ་མདོག་སེར་པོ། གཞོན་ནུའི་ཆ་ལུགས་ཅན།
ཕྱག་གཡོན་ན་རིན་པོ་ཆེ། གཡས་ན་ཤེས་རབ་ཀྱི་རལ་གྲི་འཛིན་པ། དེའི་ཐུགས་ཁར་ཟླ་བའི་སྟེང་དུ་ཨོཾ་བསྒོམས་ནས། སྤྲོ་བ་ལ་སོགས་པ་སྔ་མ་བཞིན་ནོ། ། དྲུག་པ་ནི། དཀྱིལ་འཁོར་གྱི་དབུས་སུ། ཡི་གེ་ཨ་ལས་སྐྱེས་པའི་བྱང་ཆུབ་ཀྱི་སེམས་རྡོ་རྗེ་སྐུ་མདོག་དཀར་པོ་རིགས་ལྔའི་དབུ་རྒྱན་ཅན། རྡོ་རྗེའི་སྐྱིལ་མོ་ཀྲུངས་སུ་བཞུགས་པ། གཞོན་ནུའི་ཆ་ལུགས་ཅན། རྡོ་རྗེ་དང་དྲིལ་བུ་འཛིན་པ།
དེའི་ཐུགས་ཁར་དང་པོའི་སངས་རྒྱས། དེའི་ཡང་སྙིང་ཁར་ཤེས་རབ་ཀྱི་འཁོར་ལོ་རྩིབས་དགུ་པ་ལ། ཨོཾ་ཨ་ར་པ་ཙ་ན་ཡ་ཏེ་ན་མ། ཞེས་བྱ་བའི་ཡི་གེ་རྣམས་བཀོད་ནས། འཁོར་ལོའི་ལྟེ་བ་ལ་ཡི་གེ་ཨཱ་ལས་སྐྱེས་པའི་བཅོམ་ལྡན་འདས་ཨ་ར་པ་ཙ་ན་ཞེས་བྱ་བའི་ཡེ་ཤེས་སེམས་དཔའ་སྐུ་མདོག་དཀར་པོ། གཞོན་ནུའི་ཆ་ལུགས་ཅན། ཕྱག་གཡོན་ན་པོ་ཏི་དང༌། གཡས་ན་རལ་གྲི་འཛིན་པ། དེའི་ཐུགས་ཁར་ཟླ་བའི་སྟེང་དུ། ཡི་གེ་ཨཱ་བསྒོམས་ནས་སྤྲོ་བ་ལ་སོགས་པ་སྔ་མ་བཞིན་ནོ། །
དེ་ལྟར་མཚན་ཡང་དག་པར་བརྗོད་པ་ལས་འབྱུང་བའི་དཀྱིལ་འཁོར་གྱི་འཁོར་ལོ་བདུན་པོ་དེ་དག་ནི། སྒྱུ་འཁྲུལ་དྲྭ་བས་མངོན་པར་བྱང་ཆུབ་པའི་རིམ་པའོ། ། དེ་ལྟར་བསྒོམས་ནས། མཚན་ཡང་དག་པར་བརྗོད་པ་བཀླག་པའི་ཚུལ་ནི། རང་ཉིད་དང་པོའི་སངས་རྒྱས་ཀྱི་ཐུགས་ཁ་ན་གནས་པའི་ཡེ་ཤེས་སེམས་དཔའ་དེ་དང་དེའི་ངོ་བོར་མོས་ནས། འདི་ལྟར་སངས་རྒྱས་བཅོམ་ལྡན་འདས། ། ཞེས་པ་ནས། འཇམ་དཔལ་དཔལ་དང་ལྡན་པའི་མཆོག ། ཞེས་པའི་བར་ཚིག་གཞན་གྱིས་མ་ཆོད་པར་ཁ་བཏོན་དུ་བྱེད་ཅིང༌། དཀྱིལ་འཁོར་དྲུག་པོ་རེ་རེ་བཞིན།
རིགས་ལྔ། ཡུམ་བཞི། སྒེག་སོགས་བརྒྱད། སྒོ་བ་བཞི་དང་བཅས་པ་རང་རང་གི་ཕྱག་རྒྱ་ཆེན་པོ་དང་ལྡན་བཞིན་དུ་འཇིག་རྟེན་གྱི་ཁམས་ཐམས་ཅད་དུ་ཕྱིར་སྤྲོས། སླར་ལོག་ནས་མཚན་སྔགས་ཀྱི་ཡི་གེ་རྣམས་རང་རང་སོ་སོའི་ཁ་དོག་དང་ལྡན་པར་གདན་སོ་སོའི་སྟེང་དུ་ལྷ་སོ་སོའི་རྣམ་པར་གྱུར་ནས་གནས་པར་བསམ་མོ། ། དེ་ཡང་སྠི་ཏོ་སོགས་ནས། ཡ་ཏེ་ན་མཿཞེས་པའི་བར་ནི། དཀྱིལ་འཁོར་དང་པོའི་དབང་དུ་བྱས་ནས་བསྒོམ་པར་བྱ་བའི་རིམ་པ་ཁོ་ནའི་དབང་དུ་བྱས་པ་ཡིན་པས་གསལ་འདེབས་པ་ཙམ་ཡིན་གྱི། ངག་ཏུ་ངེས་པར་བརྗོད་དགོས་པ་ནི་མིན་ནོ། ། ཨ་ཨཱ་སོགས་བཅུ་གཉིས་དང༌།
ཨོཾ་སརྦ་དྷརྨ་ནས། གརྦྷ་ཨཱ། ཞེས་པའི་བར་ནི་ངག་ཏུ་ཀློག་པའི་རིམ་པའོ། ། དེ་ཡང་བཤད་མ་ཐག་པའི་ཚུལ་གྱིས་གཞུང་མཚམས་སོ་སོར་ཕྱེ་བ་དང་མཐུན་པར། དཀྱིལ་འཁོར་དྲུག་པོ་སོ་སོ་དང༌། མཚན་གྱི་རྣམ་གྲངས་སོ་སོར་སྦྱར་ནས་ཁ་བཏོན་དུ་བྱས་པས། ཕན་ཡོན་གྱི་ལེའུ་ནས་འབྱུང་བའི་ཡོན་ཏན་དེ་དག་མངོན་དུ་བྱེད་པ་ཡིན་ནོ། ། དེ་ནས་སྔགས་ཀྱི་དོན་བཤད་པར་བྱ་སྟེ། གསང་སྔགས་རྒྱལ་པོ་དྲུག་ལྡན་ཞིང༌། ། ཞེས་པ་ནི།
འཁོར་ལོའི་རྩིབས་དྲུག་ལ་བཀོད་པའི་སྔགས་ཚན་དྲུག་པོ་དེ་དག་ཡིན་ལ། དེ་དག་གི་དོན་ཡང་གོ་རིམ་བཞིན་དུ། རྡོ་རྗེ་རྣོན་པོ་དང༌། སྡུག་བསྔལ་གཅོད་པ་དང༌། ཤེས་རབ་ཡེ་ཤེས་ཀྱི་སྤྱི་གཙུག་དང༌། ཡེ་ཤེས་ཀྱི་སྐུ་དང༌། ངག་གི་དབང་ཕྱུག་དང༌། འགྲོ་བ་སྨིན་པ་ཞེས་བྱ་བ་རྣམས་སོ། ། ཨ་ཨཱ་ལ་སོགས་པ་བཅུ་གཉིས་ནི། དེ་བཞིན་གཤེགས་པའི་ས་བཅུ་གཉིས་ཏེ།
ཇི་སྐད་དུ། རྡོ་རྗེ་སྙིང་པོ་རྒྱན་གྱི་རྒྱུད་ལས། ཀུན་ཏུ་འོད་ཀྱི་ས་ཆེན་པོ། ། དེ་ཉིད་ཉི་མའི་དཀྱིལ་འཁོར་འདྲ། ། བདུད་རྩིའི་འོད་ནི་གཉིས་པ་སྟེ། ། ཤིན་ཏུ་ཟླ་འོད་གསལ་བ་འདྲ། ། ནམ་མཁའི་འོད་ནི་གསུམ་པ་སྟེ། ། ནམ་མཁའི་རང་བཞིན་སོ་སོར་གནས། ། རྡོ་རྗེའི་འོད་ནི་བཞི་པ་སྟེ། ། ས་དེ་ཉིད་ནི་ཡིད་དགའ་བའོ། །
ལྔ་པ་རིན་ཆེན་འོད་ཅེས་བྱ། ། དབང་བསྐུར་བ་ལ་རབ་ཏུ་གནས། ། པདྨའི་འོད་ཅེས་དྲུག་པ་སྟེ། ། པདྨ་བཞིན་དུ་རབ་ཏུ་སྐྱེ། ། བདུན་པ་ལས་ཀྱི་འོད་ཅེས་པ། ། སངས་རྒྱས་འཕྲིན་ལས་བྱེད་པར་འདོད། ། བརྒྱད་པ་དཔེ་མེད་ཅེས་བྱ་བ། ། དེ་ལ་དཔེ་ནི་ཡོད་པ་མིན། ། དཔེ་ལྡན་ཞེས་བྱ་དགུ་པ་སྟེ། ། ཐམས་ཅད་དཔེ་ནི་སོ་སོར་འབིགས། །
བཅུ་པ་ཤེས་རབ་འོད་ཅེས་བྱ། ། སངས་རྒྱས་ས་ནི་བླ་ན་མེད། ། བཅུ་གཅིག་ཐམས་ཅད་མཁྱེན་པ་ཉིད། ། ས་ཆེན་རབ་ཏུ་འོད་གསལ་བ། ། བཅུ་གཉིས་སོ་སོ་རང་རིག་པ། ། རྣལ་འབྱོར་ཡེ་ཤེས་ཡོངས་སུ་རྫོགས། ། ཞེས་བྱ་བའི་ས་བཅུ་གཉིས་པོ་དེ་ཨ་ལ་སོགས་པའི་ཡི་གེ་བཅུ་གཉིས་ཀྱིས་བསྐྱེད་པར་བྱ་བ་ཉིད་དུ་རིག་པར་བྱའོ། ། སྠི་ཏོ་ཞེས་པ་གནས་ཞེས་པའི་དོན་ནོ། ། གང་དུ་གནས་ན་ཧྲི་དི་ཞེས་པ་ཐུགས་ལའོ། ། སུ་ཞིག་གནས་ན།
ར་ཧཾ་ཞེས་པ་བདག་གོ ། དེ་ཡང་སུ་ཞིག་ཡིན་ན། ཛྙཱ་ན་མུར་ཏི། ཞེས་པ། ཡེ་ཤེས་ཀྱི་སྤྱི་གཙུག་ཅེས་པ་སྟེ། ཡེ་ཤེས་སེམས་དཔའོ། ། དེའི་རང་བཞིན་ཡང་ཅི་ཞེ་ན། བུདྷོ་ཞེས་པ་སངས་རྒྱས་སོ། ། དེ་ལྟ་བུའི་ཡེ་ཤེས་སེམས་དཔའ་དེ་སངས་རྒྱས་གཅིག་ཁོ་ནའི་ཐུགས་ལ་གནས་པ་ཡིན་ནམ་ཞེ་ན། བུདྡྷ་ནཾ་ཏྱ་ད་ཐ་བརྟི་ནཾ་ཞེས་པ།
དུས་གསུམ་གྱི་སངས་རྒྱས་ཐམས་ཅད་ཀྱི་ཐུགས་ལ་གནས་ཞེས་བྱ་བའི་དོན་ནོ། ། དེ་ལྟ་བུའི་ཡེ་ཤེས་སེམས་དཔའ་དེ་ལ་རིགས་ཀྱི་སྒོ་ནས་ཕྱེ་ན། རྡོ་རྗེ་རྣོན་པོ་ལ་སོགས་པ་དྲུག་གོ ། ཞེས་པ་ནི། བཛྲ་ཏིཀྵྞ་སོགས་སོ། ། དེ་དག་ནི་བསྒོམ་པར་བྱ་བའི་སྔགས་སོ། ། འཁོར་ལོའི་མུ་ཁྱུད་ལ་བཀོད་ནས་བཟླ་བར་བྱ་བའི་སྔགས་ནི། ཨོཾ་སརྦ་དྷརྨ་ཞེས་པ་ཆོས་ཐམས་ཅད། ཨ་བྷ་ཝ། ཞེས་པ་དངོས་པོ་མེད་པ།
སྭ་བྷ་ཝ། ཞེས་པ་རང་བཞིན། བི་ཤུདྷ་ཞེས་པ་ཡོངས་སུ་དག་པ། དེ་དག་པར་གང་ལས་ཤེས་ན། བཛྲ་ཙཀྵུ་ཞེས་པས་རྡོ་རྗེའི་མིག་གིས་དེ་ལྟར་ཤེས་ཞེས་པའི་དོན་ནོ། ། ཨ་ཨཱ། ཨཾ་ཨ་ཞེས་པ་རྣམ་པར་ཐར་པའི་སྒོ་བཞིའི་མཚོན་བྱེད་དོ། ། དེ་དག་ནི་མཚན་ཡང་དག་པར་བརྗོད་པའི་རྩ་བའི་སྔགས་སོ། ། པྲ་ཀྲི་ཏི་ཞེས་པ་ནི་ལྷུན་གྱིས་གྲུབ་པ། པ་རི་ཤུདྷ་ནི་ཡོངས་སུ་དག་པ།
ལྷུན་གྱིས་གྲུབ་པར་ཡོངས་སུ་དག་པ་དེ་དགང་ཞེ་ན། སརྦ་དྷརྨ། ཞེས་པ་ཆོས་ཐམས་ཅད་དོ། ། ཆོས་ཐམས་ཅད་ཡོངས་སུ་དག་པ་དེ་ཡང་གང་ཞེ་ན། ཡ་ཏུ་ཐ། སརྦ་ཏ་ཐཱ་ག་ཏ་ཛྙཱ་ན་ཀཱ་ཡ་མཉྫུ་ཤྲཱི་ཞེས་པ་དེ་བཞིན་གཤེགས་པ་ཐམས་ཅད་ཀྱི་ཡེ་ཤེས་ཀྱི་སྐུ་འཇམ་དཔལ་དེའོ་ཞེས་པའོ། ། མུ་པ་ཏ་ཡ་ཏེ་ཞེས་པ་བཟུང་བར་བྱའོ། ། ཞེས་པ་སྟེ་ཡེ་ཤེས་ཀྱི་སྐུ་དེའོ། ། ཨ་ཨ་སརྦ་ཏ་ཐཱ་ག་ཏ། ཞེས་པ་ཆོས་སྐུ་སྐྱེ་བ་མེད་པའི་རང་བཞིན་རིགས་བསྡུས་པའི་དཀྱིལ་འཁོར་གྱི་མཚན་སྔགས་ཀྱི་དབང་དུ་བྱས་པ་ཡིན་ལ།
ཧྲི་ད་ཡ་ཞེས་པ་རིགས་དྲུག་པ་རྡོ་རྗེ་སེམས་དཔའི་དང༌། ཧ་ར་ཧ་ར། ཞེས་པ་མི་སྐྱོད་པའི་དང༌། ཨོཾ་ཧཱུྃ་ཧྲཱི་ཞེས་པ་རྣམ་སྣང་གི་དང༌། བྷ་ག་ཝན་ཞེས་པ་པདྨའི་རིགས་ཀྱི་དང༌། ཛྙཱ་ན་མུར་ཏི་ཞེས་པ་ལས་ཀྱི་རིགས་ཀྱི་དང༌། ཝ་གི་ཤྭ་ར་ཞེས་པ་རིན་པོ་ཆེའི་རིགས་ཀྱི་མཚན་སྔགས་སོ། ། མཧཱ་པ་ཙ། སོགས་ནི་གོང་གི་དཀྱིལ་འཁོར་བདུན་པོ་དེར་སློབ་མ་དབང་བསྐུར་བའི་ཚུལ་སྟོན་པ་ཡིན་ལ། དེ་ཡང་མཧཱ་པ་ཙ་ཞེས་པ་ནི་ངག་ཆེན་པོའོ། །
སརྦ་དྷརྨ་ནི་ཆོས་ཐམས་ཅད། ག་ག་ན། ཞེས་པ་ནམ་མཁའ་ལྟ་བུར། ཨ་མ་ལ་ཞེས་པ་དྲི་མ་མེད་པ། སུ་པ་རི་ཤུདྷ། ཞེས་པ་ལེགས་པར་ཡོངས་སུ་དག་པ། དྷརྨ་དྷཱ་ཏུ། ཞེས་པ་ཆོས་ཀྱི་དབྱིངས། ཛྙཱ་ན་གརྦྷ་ཞེས་པ་ཡེ་ཤེས་ཀྱི་སྙིང་པོ། ཨཱ་ཞེས་པ་སྐྱེ་བ་མེད་པའོ། །
དེ་ནི་མཚན་ཡང་དག་པར་བརྗོད་པའི་སྔགས་ཀྱི་ཕྲེང་བའོ། ། དེ་ནས་ཐོག་མར་ཆོས་ཀྱི་དབྱིངས་ཀྱི་ཡེ་ཤེས་ལ་བསྟོད་པ་དང༌། དཀྱིལ་འཁོར་གྱི་འཁོར་ལོ་ལ་བཀོད་པའི་ལྷ་གྲངས་རྣམས། མཚན་ཡང་དག་པར་བརྗོད་པའི་ཚིག་གང་གིས་ཇི་ལྟར་བསྟན་པའི་ཚུལ་བཤད་པར་བྱ་སྟེ། འདི་ལྟར་སངས་རྒྱས་བཅོམ་ལྡན་འདས། ། རྫོགས་པའི་སངས་རྒྱས་ཨ་ལས་བྱུང༌། ། ཞེས་པས་ནི། ཡེ་ཤེས་སེམས་དཔའི་ཐུགས་ཁར་ཟླ་བ་ལ་གནས་པའི་ཨ་ལས་དཀྱིལ་འཁོར་ལ་བཀོད་པའི་ལྷ་རྣམས་སྤྲོ་བའི་ཚུལ་སྟོན་པའོ། ། དེ་ཡང་ཁོང་ནས་འབྱུང་བ་སྐྱེ་བ་མེད། ། ཅེས་པ་ནི།
སེམས་མ་རྡོ་རྗེ་མའི་རང་བཞིན་ནོ། ། ཚིག་ཏུ་བརྗོད་པ་སྤངས་པ་སྟེ། ཞེས་པ་ནི་རིན་ཆེན་རྡོ་རྗེ་མའི་རང་བཞིན་ནོ། ། བརྗོད་པ་ཀུན་གྱི་རྒྱུ་ཡི་མཆོག ། ཞེས་པ་ནི་ཆོས་ཀྱི་རྡོ་རྗེ་མའི་རང་བཞིན་ནོ། ། ཚིག་ཀུན་རབ་ཏུ་གསལ་བར་བྱེད། ། ཅེས་པ་ནི་ལས་ཀྱི་རྡོ་རྗེ་མའི་རང་བཞིན་ནོ། ། མཆོད་པ་ཆེན་པོ་འདོད་ཆགས་ཆེ། ། ཞེས་པ་ནི་སྣང་བ་མཐའ་ཡས་ཀྱི་དོན་ནོ། ། མཆོད་པ་ཆེན་པོ་ཞེ་སྡང་ཆེ། །
ཞེས་པ་ནི་མི་བསྐྱོད་པའི་རང་བཞིན་ནོ། ། མཆོད་པ་ཆེན་པོ་གཏི་མུག་ཆེ། ། ཞེས་པ་ནི་རྣམ་པར་སྣང་མཛད་དོ། ། མཆོད་པ་ཆེན་པོ་ཁྲོ་བ་ཆེ། ། ཞེས་པ་ནི་དོན་ཡོད་གྲུབ་པའོ། ། མཆོད་པ་ཆེན་པོ་ཆགས་པ་ཆེ། ། ཞེས་པ་ནི་རིན་ཆེན་འབྱུང་ལྡན་ནོ། ། དེ་ལྟར་ན་ཡུམ་བཞི་ནི། སྟོང་པ་ཉིད་དང༌། མཚན་མ་མེད་པ་དང༌།
སྨོན་པ་མེད་པ་དང༌། ཐབས་ལ་མཁས་པ་སྟེ། རྣམ་པར་ཐར་པའི་སྒོ་བཞིའི་ངོ་བོ་ཡིན་ལ། རིགས་ལྔ་ནི། ཡེ་ཤེས་རྣམ་པ་ལྔའོ། ། དེ་ནས་སྟོང་པ་ཉིད་བཅུ་དྲུག་གི་རང་བཞིན་སེམས་དཔའ་བཅུ་དྲུག་ཇི་ལྟར་སྤྲོ་བའི་ཚུལ་ནི། འདོད་པ་ཆེན་པོ་བདེ་བ་ཆེ། ། ཞེས་པ་རྐང་པ་གཉིས་ཀྱིས་ནི་རྡོ་རྗེ་སེམས་དཔའོ། ། གཟུགས་ཆེ་ལུས་ཀྱང་ཆེ་བ་སྟེ། ། ཞེས་པ་ནི་རྡོ་རྗེ་རིན་ཆེན་ནོ། །
ཁ་དོག་ཆེ་ཞིང་ལུས་བོང་ཆེ། ། ཞེས་པ་ནི་རྡོ་རྗེ་ཉི་མའོ། ། མིང་ཡང་ཆེ་ཞིང་རྒྱ་ཆེ་བ། ། ཞེས་པ་ནི་རྡོ་རྗེ་ཏོག་གོ ། དཀྱིལ་འཁོར་ཆེན་པོ་ཡངས་པ་ཡིན། ། ཞེས་པ་ནི་རྡོ་རྗེ་བཞད་པའོ། ། ཤེས་རབ་མཚོན་ཆེན་འཆང་བ་སྟེ། ། ཞེས་པ་ནི་རྡོ་རྗེ་ཆོས་སོ། ། ཉོན་མོངས་ལྕགས་ཀྱུ་ཆེ་བའི་མཆོག ། ཅེས་པ་ནི་རྡོ་རྗེ་རྣོན་པོའོ། །
གྲགས་ཆེན་སྙན་གྲགས་ཆེན་པོ་སྟེ། ། ཞེས་པའི་རྐང་པ་གཉིས་ཀྱིས་ནི་རྡོ་རྗེ་སྨྲ་བའོ། ། མཁས་པ་སྒྱུ་འཕྲུལ་ཆེན་པོ་འཆང༌། ། ཞེས་པས་ནི་རྡོ་རྗེ་ལས་སོ། ། སྒྱུ་འཕྲུལ་ཆེན་པོ་དོན་སྒྲུབ་པ། ། ཞེས་པ་ནི་རྡོ་རྗེ་གོ་ཆའོ། ། སྒྱུ་འཕྲུལ་ཆེན་པོ་དགའ་བས་དགའ། ། ཞེས་པ་ནི་རྡོ་རྗེ་གནོད་སྦྱིན་ནོ། ། སྒྱུ་འཕྲུལ་ཆེན་པོའི་མིག་འཕྲུལ་ཅན། ། ཞེས་པ་ནི་རྡོ་རྗེ་ཁུ་ཚུར་རོ། །
སྦྱིན་བདག་ཆེན་པོ་གཙོ་བོ་སྟེ། ། ཞེས་པ་ནི་རྡོ་རྗེ་སྒེག་མོའོ། ། ཚུལ་ཁྲིམས་ཆེན་པོ་འཆང་བའི་མཆོག ། ཅེས་པ་ནི་རྡོ་རྗེ་འཕྲེང་བ་མའོ། ། བཟོད་ཆེན་འཆང་བ་བརྟན་པ་པོ། ། ཞེས་པ་ནི་རྡོ་རྗེ་དབྱངས་ལེན་མའོ། ། བརྩོན་འགྲུས་ཆེན་པོ་བརྟུལ་བ་ཡིན། ། ཞེས་པ་ནི་རྡོ་རྗེ་གར་མཁན་མའོ། ། བསམ་གཏན་ཆེན་པོ་ཏིང་འཛིན་གནས། ། ཞེས་པ་ནི་རྡོ་རྗེ་མེ་ཏོག་མའོ། །
ཤེས་རབ་ཆེན་པོ་ལུས་འཆང་བ། ། ཞེས་པ་ནི་རྡོ་རྗེ་བདུག་པ་མའོ། ། སྟོབས་པོ་ཆེ་ལ་ཐབས་ཆེ་བ། ། ཞེས་པ་ནི་རྡོ་རྗེ་དྲི་ཆབ་མའོ། ། སྨོན་ལམ་ཡེ་ཤེས་རྒྱ་མཚོ་སྟེ། ། ཞེས་པ་ནི་རྡོ་རྗེ་མར་མེ་མའོ། ། འདིར་སྟོབས་ནི་དད་པ་ལ་སོགས་པ་ལྔའོ། ། ཡེ་ཤེས་ནི་མཐོང་བའི་ལམ་དང༌། སྒོམ་པའི་ལམ་མོ། ། དེ་ལ་དད་པ་དང༌།
བརྩོན་འགྲུས་དང༌། དྲན་པ་དང༌། ཏིང་ངེ་འཛིན་བཞི་ནི་སྒོ་སྲུང་བཞི་པོ་དག་གོ ། ཡང་བྱམས་ཆེན་རང་བཞིན་དཔག་ཏུ་མེད། ། ཅེས་པ་ནི་བྱམས་པའོ། ། སྙིང་རྗེ་ཆེན་པོ་བློ་ཡི་མཆོག ། ཅེས་པ་ནི་འཇམ་དཔལ་ལོ། ། ཤེས་རབ་ཆེན་པོ་བློ་ཆེན་ལྡན། ཞེས་པ་ནི་སྤོས་ཀྱི་གླང་པོའོ། ། མཁས་པ་ཆེན་པོ་ཐབས་ཆེ་བ། །
ནི་ཡེ་ཤེས་ཏོག་གོ ། རྫུ་འཕྲུལ་ཆེན་པོ་སྟོབས་དང་ལྡན། ། ཞེས་པ་ནི་བཟང་སྐྱོང་ངོ༌། ། ཤུགས་ཆེན་མགྱོགས་པ་ཆེན་པོ་སྟེ། ། ཞེས་པ་ནི་བློ་གྲོས་རྒྱ་མཚོའོ། ། རྫུ་འཕྲུལ་ཆེན་པོ་ཆེར་གྲགས་པ། ། ཞེས་པ་ནི་བློ་གྲོས་མི་ཟད་པའོ། ། སྟོབས་ཆེན་ཕ་རོལ་གནོན་པ་པོ། ། ཞེས་པ་ནི་སྤོབས་པ་བརྩེགས་པའོ། ། སྲིད་པའི་རི་བོ་ཆེན་པོ་འཇོམས། །
ཞེས་པ་ནི་མཐུ་ཆེན་ཐོབ་བོ། ། འཁྲེགས་ཤིང་རྡོ་རྗེ་ཆེན་པོ་འཆང་བ་ནི་ངན་སོང་ཀུན་འདྲེན་ནོ། ། དྲག་པོ་ཆེན་པོ་དྲག་ཤུལ་ཆེ་བ་ནི། མྱ་ངན་དང་མུན་པ་ཐམས་ཅད་འཇོམས་པའི་བློ་གྲོས་སོ། ། འཇིགས་ཆེན་འཇིགས་པར་བྱེད་པ་པོ། ། ནི་དྲྭ་བ་ཅན་གྱི་འོད་དོ། ། མགོན་པོ་རིགས་མཆོག་ཆེན་པོ་ནི་ཟླ་འོད་གཞོན་ནུའོ། ། བླ་མ་གསང་སྔགས་ཆེ་བའི་མཆོག་ནི་འོད་དཔག་མེད་དོ། ། ཐེག་པ་ཆེན་པོའི་ཚུལ་ལ་གནས་པ་ནི་ནམ་མཁའ་མཛོད་དོ། ། ཐེག་པ་ཆེན་པོའི་ཚུལ་གྱི་མཆོག་ནི་སྒྲིབ་པ་རྣམ་སེལ་ལོ། །
དེ་ལྟར་ན་དཀྱིལ་འཁོར་གྱི་ལྷ་སེམས་མ་རྡོ་རྗེ་མ་ལ་སོགས་པ་དེ་རྣམས། རྫོགས་པའི་སངས་རྒྱས་ཨ་ལས་བྱུང༌། ། ཞེས་བྱ་བའི་ཚུལ་གྱིས། ཡེ་ཤེས་སེམས་དཔའ་ཐུགས་ཁ་ནས་རང་རང་གི་སྐུ་མདོག་དང་ཕྱག་མཚན་དང་ལྡན་པར་ཕྱུང་ངོ༌། ། ཕྱུང་ནས་འཇིག་རྟེན་གྱི་ཁམས་ཐམས་ཅད་ཀྱི་སེམས་ཅན་ཀུན་གྱི་དོན་བྱས། སླར་ལོག་ནས་གོ་རིམ་ཇི་ལྟ་བ་བཞིན་དུ། རྡོ་རྗེ་དབྱིངས་ཀྱི་དཀྱིལ་འཁོར་ཆེན་པོའི་ཤར་དུ་བཀོད་པའི་ཟླ་བའི་དཀྱིལ་འཁོར་ལ་སོགས་པ་རྣམས་ལ་བཞུགས་པར་བསམ་མོ། ། རྣལ་འབྱོར་པ་རང་ཉིད་ནི། དཀྱིལ་འཁོར་དེའི་གཙོ་བོའི་ཐུགས་ཁར་གནས་པའི་ཡེ་ཤེས་སེམས་དཔའི་ངོ་བོར་མོས་ཏེ། དུས་གསུམ་དུ་མཚན་ཡང་དག་པར་བརྗོད་པ་འདི་ཁ་བཏོན་ཏུ་བྱས་པར་གྱུར་ན།
ཕན་ཡོན་གྱི་ལེའུ་ལས་གསུངས་པའི་ཡོན་ཏན་གྱི་ཚོགས་རྣམས་ཐོབ་པར་འགྱུར་རོ། ། དེ་ལྟར་ན་རྡོ་རྗེ་དབྱིངས་ཀྱི་དཀྱིལ་འཁོར་ཆེན་པོའི་ལེའུ་འདི་ལ། ཚིགས་སུ་བཅད་པ་བཅུ་བཞི། མཚན་སྔགས་ཀྱི་ཡི་གེ་བརྒྱད་ཅུ་རྩ་དྲུག་སྟེ། དེ་དག་ནི་ཡེ་ཤེས་སེམས་དཔའ་དང་དེའི་ཐུགས་ཁའི་ཟླ་བའི་དཀྱིལ་འཁོར་དང༌། དེ་ལ་གནས་པའི་ཡི་གེ་ཨ་དང༌། དེ་ལས་བྱུང་བའི་སེམས་མ་རྡོ་རྗེ་མ་ལ་སོགས་པ་ནས། སྒྲིབ་པ་ཐམས་ཅད་རྣམ་པར་སེལ་བ་ལ་ཐུག་པའི་བར་དང་སྦྱར་བར་བྱ་བ་ཡིན་ནོ། ། དེ་དག་གིས་ནི་བྱང་ཆུབ་ཀྱི་སེམས་རྡོ་རྗེ་ལ་བསྟོད་པའི་སྒོ་ནས། རྡོ་རྗེ་དབྱིངས་ཀྱི་དཀྱིལ་འཁོར་ཆེན་པོའི་རིམ་པར་ཕྱེ་བ་མདོ་ཙམ་དུ་བཤད་པའོ། །
གཉིས་པ་རྣམ་པར་སྣང་མཛད་ཀྱི་དཀྱིལ་འཁོར་ཆེན་པོའི་སྒོ་ནས། ཆོས་ཀྱི་དབྱིངས་ཀྱི་ཡེ་ཤེས་ལ་བསྟོད་པའི་ལེའུ་མདོ་ཙམ་འཆད་པ་ལ། འདིར་དཀྱིལ་འཁོར་གྱི་འཁོར་ལོའི་བཀོད་པ་ནི། གཙོ་བོ་འཕོ་བ་ཙམ་མ་གཏོགས་སྔ་མ་དང་འདྲ་བས། ལྷ་སོ་སོའི་རྣམ་པར་བཞག་པ་མི་འཆད་པར། བསྟོད་པས་བསྟོད་པ་ཉིད་གཙོ་བོ་ཡིན་ལ། འོག་མ་གཞན་ལ་ཡང་དེ་བཞིན་ནོ། ། སངས་རྒྱས་རྣམ་པར་སྣང་མཛད་ཆེ། ། ཞེས་པ་ལ་རྣམ་སྣང་དང༌། རྣམ་སྣང་ཆེན་པོའི་ཁྱད་པར་ནི།
ལོངས་སྤྱོད་རྫོགས་པའི་སྐུ་དང་ཆོས་ཀྱི་སྐུའོ། ། དེ་ནས་ཕ་རོལ་ཕྱིན་པ་བཅུ་དང༌། ས་བཅུ་དང༌། ཤེས་པ་བཅུ་ནི། ཐེག་པ་ཐུན་མོང་དུ་གྲགས་པ་དེ་ཉིད་ལ་འཆད་ལ། རྣམ་དག་འཆང་བ་པོ་ནི། དེའི་རང་བཞིན་འོད་གསལ་བ་ལ་བཤད་དོ། ། སྟོབས་བཅུ་དང༌། དབང་བཅུ་ཡང་ཐུན་མོང་དུ་གྲགས་པ་དེ་ཉིད་དོ། ། བདེན་པར་སྨྲ་ཞིང་ཚིག་མི་འགྱུར། །
ཞེས་པ་ཡང༌། བདེན་པ་བཞིའི་སྒོ་ནས་ཆོས་ཀྱི་འཁོར་ལོ་བསྐོར་བའོ། ། ཀུན་ཏུ་འགྲོ་བའི་དོན་ཡོད་སྟབས། ། ཞེས་པ་ཀུན་ཏུ་འགྲོ་བ་ནི། སེམས་བྱུང་ཀུན་འགྲོ་ལྔའོ། ། དེས་སེམས་ཅན་གྱི་དོན་སྒྲུབ་པས་ན་དོན་ཡོད་པའོ། ། སྟབས་ཞེས་པ་ནི་འགྲོ་བའོ། ། འདིར་སྟོབས་ཞེས་པ་ནི་རྒྱ་དཔེ་ཨ་མོ་གྷ་ཏི་དང་འགྲེལ་པ་གཉིས་ཀ་དང་མི་མཐུན་ནོ། ། ཚོགས་ཀྱི་སློབ་དཔོན་ཞེས་པར། ཚོགས་བཞི་བཤད་པ་ནི།
ཉན་ཐོས་དང༌། རང་སངས་རྒྱས་དང༌། བྱང་ཆུབ་སེམས་དཔའ་དང༌། དེ་བཞིན་གཤེགས་པའི་ཚོགས་སོ། ། དེ་རྣམས་ཀྱི་གཙོ་བོ་དང་སློབ་དཔོན་ལ་སོགས་པར་གྱུར་པ་ནི་འཇམ་དཔལ་ཉིད་དོ། ། ཚིག་རྗེ་ཚིག་བདག་སོགས་བཞི་ནི། སོ་སོ་ཡང་དག་པར་རིག་པ་བཞི་དང་སྦྱར་རོ། ། ཚིག་བདེན་བདེན་པ་སྨྲ་བ་སྟེ། ། ཞེས་པ་ནི་བདེན་པ་གཉིས་ཀྱི་དབང་དུ་བྱས་སོ། ། འདྲེན་པ་དང་བསེ་རུ་ནི་ཚོགས་ན་སྤྱོད་པ་དང༌།
གཅིག་པུར་གཞན་པའི་མིང་ཡིན་ལ། འཇམ་དཔལ་གྱིས་དེའི་ཚུལ་བཟུང་བའོ། ། ངེས་འབྱུང་སྣ་ཚོགས་ལས་བྱུང་བ་ཞེས་པ་ནི། དམན་པའི་མྱང་འདས་ལ་མི་གནས་པའོ། ། འབྱུང་བ་ཆེན་པོ་རྒྱུ་གཅིག་པུ་ཞེས་པ་ནི། འཇམ་དཔལ་གྱི་ཐུགས་གཉིས་སུ་མེད་པའི་ཡེ་ཤེས་དེ་ཉིད་འབྱུང་བ་བཞིའི་རྒྱུར་སྟོན་པའོ། ། དགེ་སློང་ཞེས་སོགས་ནི། དོན་དམ་པའི་དགེ་སློང་ལ་སོགས་པའི་དོན་ནོ། ། བདེ་བ་རྙེད་པ་ནི་སྐུའི་ལས་སོ། ། འཇིགས་མེད་ཐོབ་པ་ནི་གསུང་གི་ལས་སོ། །
བསིལ་བར་གྱུར་པ་ནི་ཡིད་ཀྱི་ལས་སོ། ། རྙོག་པ་མེད་པ་ནི་སྐུ་གསུང་ཐུགས་ལས་སོ། ། རིག་པ་དང་ནི་རྐང་པར་ལྡན་ཞེས་པ་ནི་བསླབ་པ་གསུམ་མམ། འཕགས་ལམ་ཡན་ལག་བརྒྱད་ལ་བྱ་ལ། དེ་ཡང་རིག་པ་སྔོན་དུ་བཏང་ནས་རྐང་པས་འགྲོ་བའོ། ། འཇིག་རྟེན་རིག་པ་ནི། སྐལ་བ་དང་ལྡན་མི་ལྡན་སོ་སོར་ཤེས་པའོ། ། བདེན་པ་གཉིས་ཀྱི་ཚུལ་ལ་གནས་ཞེས་པ་ནི་དོན་དམ་པ་ཆོས་ཀྱི་སྐུ་དེ་ཉིད་གཞན་ངོར་སྣ་ཚོགས་སུ་སྟོན་པའོ། ། སྐམ་སར་གནས་ཞེས་པ་ནི། ཆོས་ཀྱི་སྐུ་ལས་མི་གཡོ་བའོ། །
ཤེས་པ་འབའ་ཞིག་ངེས་གསལ་བ་ཞེས་པ་ནི་རྣམ་པར་ཤེས་པ་དང༌། བྲལ་བའི་ཡེ་ཤེས་འབའ་ཞིག་པའོ། ། དོན་གྲུབ་བསམ་པ་གྲུབ་པ་སྟེ་ཞེས་པ་ནི། ཕྱི་རོལ་གྱི་དོན་ལ་སོགས་པ་ཀུན་ཏུ་བཏགས་པ་ཐམས་ཅད་རྣམ་པར་རྟོག་པའི་དབང་གིས་བྱུང་བའོ། ། ཀུན་ཏུ་རྟོག་པ་ཐམས་ཅད་སྤངས། ། ཞེས་པ་ནི་ཡོངས་སུ་གྲུབ་པའོ། ། ཡོད་མེད་ཤེས་ཞེས་པ་ནི། ཡོད་མེད་ཀྱི་མཐའ་གང་དུ་ཡང་མི་འཛིན་པའོ། ། སོ་སོར་རང་རིག་མི་གཡོ་བ་ནི་ཆོས་ཀྱི་དབྱིངས་ཀྱི་ཡེ་ཤེས་སོ། ། མཆོག་གི་དང་པོ་ཞེས་པ་ནི།
གཞི་དུས་ཀྱི་སངས་རྒྱས་སོ། ། སྐུ་གསུམ་ནི་འབྲས་དུས་ཀྱི་སྐུ་གསུམ་མོ། ། འཆང་བ་ནི་དེས་དེ་འཛིན་པའོ། ། སངས་རྒྱས་སྐུ་ལྔའི་བདག་ཉིད་ཅན་ཞེས་པ་ནི་ཆོས་ཀྱི་སྐུ་ལ་རིག་པའི་ཆ་དང༌། སྟོང་པའི་ཆ་དང༌། དེ་གཉིས་ཟུང་དུ་འཇུག་པའི་ཆ་སྟེ་གསུམ་དང༌། སྤྲུལ་པ་དང༌། ལོངས་སྤྱོད་རྫོགས་པའོ། ། ཡེ་ཤེས་ལྔ་ནི་ཡོངས་སུ་གྲགས་པ་ཉིད་དོ། ། དེ་ཡང་ཆོས་དབྱིངས་ཡེ་ཤེས་ནི།
གཞི་ལམ་འབྲས་བུའི་གནས་སྐབས་ཀུན་ཏུ་ཁྱད་པར་མེད་པར་ཡོད་ལ། གཞན་རྣམས་ནི་འབྲས་བུའི་དུས་ཁོ་ནའོ། ། སངས་རྒྱས་ལྔ་བདག་ཅོད་པཎ་ཅན་ཞེས་པ་ནི། རིགས་ལྔའི་དབུ་རྒྱན་ཡོད་པའོ། ། སྤྱན་ལྔ་ནི་ཡོངས་སུ་གྲགས་པ་ཉིད་ཡིན་ལ། ཆགས་པ་མེད་པ་ཞེས་པས་ཐོགས་པ་མེད་པ་ཡང་མཚོན་པར་ནུས་སོ། ། ཤེས་པ་སྲིད་འབྱུང་ཞེས་པ་ནི། ཤེས་པ་ལ་གཉིས་ཏེ། སྲིད་པ་ལ་འབྱུང་བ་དང༌། ཆོས་ལས་འབྱུང་བའོ། །
དང་པོ་ནི་སྲིད་པ་དག་པ་ལས་བྱུང་བ་ཡིན་ལ། གཉིས་པ་ནི། ཆོས་རབ་ཏུ་རྣམ་པར་འབྱེད་པའོ། ། གཅིག་པུ་སྲ་འཁྲེགས་རྡོ་རྗེའི་བདག་ཅེས་པ་ནི། གཉིས་མེད་ཀྱི་ཡེ་ཤེས་དེ་ཉིད་དོ། ། སྐྱེས་མ་ཐག་ཏུ་འགྲོ་བའི་བདག་ཅེས་པ་ནི། སེམས་ཅན་གྱི་དོན་མཐོང་མ་ཐག་ཏུ་སྐྱེ་བ་ལེན་པའོ། ། སྔགས་མཆོག་སྔགས་བདག་ཅེས་པ་ནི། ། ཁྲོ་བོའི་ས་བོན་དུ་གྱུར་པའི་ཡི་གེ་ཧཱུྃ་ལ་བྱ་ལ། རིག་སྔགས་རྒྱལ་ཞེས་པ་ནི།
གཟུངས་ཀྱི་དཀྱིལ་འཁོར་ལ་གཏོགས་པ་རྣམས་འཇམ་དཔལ་གྱི་ཡེ་ཤེས་འདི་ལས་སྐྱེ་བའོ། ། གསང་སྔགས་རྒྱལ་པོ་ཞེས་པ་ནི་ཡིག་འབྲུའི་རྣམ་པར་བཞུགས་པའི་ཡེ་ཤེས་སེམས་དཔའ་དེ་ཉིད། ཆོས་ཀྱི་དཀྱིལ་འཁོར་ལས་གཙོ་བོར་གྱུར་པའོ། ། དེ་ནས་སྐུའི་གསང་བ་བཤད་པ། གཙུག་ཏོར་ཆེན་པོ་ཞེས་པ་ནི། དེ་བཞིན་གཤེགས་པ་ཐམས་ཅད་ཀྱི་སྤྱི་བོར་གནས་པ་དང༌། མཐའ་མི་རྟོག་པའོ། ། རྨད་བྱུང་གཙུག་ཅེས་པ་ནི། བྱང་ཆུབ་སེམས་དཔའ་ཐམས་ཅད་ཀྱི་གཙུག་ནའོ། ། ནམ་མཁའི་བདག་པོ་ཞེས་པ་ནི།
ཐུགས་ཀྱི་གསང་བ་དང༌། སྣ་ཚོགས་སྟོན་ཞེས་པ་གསུང་གི་གསང་བ་བསམ་གྱིས་མི་ཁྱབ་པའོ། ། སངས་རྒྱས་ཀུན་བདག་དངོས་པོ་མཆོག་ཅེས་པ་ནི། སངས་རྒྱས་ཐམས་ཅད་ཀྱི་ཡེ་ཤེས་ཀྱི་སྐུ་གཅིག་ཏུ་བྱས་པའོ། ། འགྲོ་ཀུན་དགའ་བའི་མིག་དང་ལྡན་པ་ནི། ཤེས་རབ་ཀྱི་སྤྱན་ནོ། ། སྣ་ཚོགས་གཟུགས་ཅན་བསྐྱེད་པ་པོ་ནི་བརྟན་པ་དང་གཡོ་བའི་དངོས་པོ་ཐམས་ཅད་བསྐྱེད་པར་ནུས་པའོ། ། དྲང་སྲོང་ཆེན་པོ་ནི་སངས་རྒྱས་སོ། ། མཆོད་ཅིང་བསྟོད་པ་ནི་སེམས་ཅན་ཐམས་ཅད་ཀྱིས་སོ། ། འདིར་བྱེད་པ་པོའི་ཚིག་འབྱུང་བ་ནི་འགྲེལ་པ་དང་མི་མཐུན་ནོ། །
རིགས་གསུམ་འཆང་བ་ཞེས་པ་ནི། སྐུ་གསུང་ཐུགས་ཀྱི་རིགས་གསུམ་མོ། ། གསང་སྔགས་འཆང་ཞེས་པ་ནི། འཇིག་རྟེན་དང་འཇིག་རྟེན་ལས་འདས་པའོ། ། དམ་ཚིག་ཆེན་པོ་གསང་སྔགས་འཛིན་ཞེས་པ་ནི་བྱང་ཆུབ་ཀྱི་སེམས་རྡོ་རྗེ་དེ་ཉིད་དོ། ། གཙོ་བོ་དཀོན་མཆོག་གསུམ་འཛིན་པ། ། ཐེག་པ་མཆོག་གསུམ་སྟོན་པ་པོ། ། ཞེས་པ་ནི། ཕ་རོལ་ཏུ་ཕྱིན་པའི་ཐེག་པ་གསུམ་དང༌། སྐྱབས་གསུམ་མོ། །
དོན་ཡོད་ཞགས་པ་ནི། ཐོགས་མེད་པར་སེམས་ཅན་རྣམས་འཛིན་པ་ཡིན་ནོ། ། དེ་དག་ལ་ཡོད་པ་ནི་རྣམ་པར་རྒྱལ་བའོ། ། འཛིན་པ་ཆེན་པོ་ནི་རྡོ་རྗེ་ལྕགས་སྒྲོག་གོ ། རྡོ་རྗེ་ཞགས་ཞེས་པ་ནི། རྡོ་རྗེ་ཞགས་པའོ། ། རྡོ་རྗེ་ལྕགས་ཀྱུ་ཞེས་པ་ནི་རྡོ་རྗེ་ལྕགས་ཀྱུ་དེ་ཉིད་དོ། ། ཞགས་པ་ཆེ་ཞེས་པ་ནི། རྡོ་རྗེ་འབེབས་པའི་མིང་གི་རྣམ་གྲངས་སོ། ། དེ་ལྟར་ན་ལེའུ་འདི་ལ་ཚིགས་བཅད་ནི་རྐང་པ་གཅིག་མ་ཚང་བའི་ཉི་ཤུ་རྩ་ལྔ་དང༌།
མཚན་སྔགས་ཀྱི་ཡི་གེ་ནི་བརྒྱ་དང་བརྒྱད་ཅུ་རྩ་གཅིག་དུ་བཞེད་པ་ཡིན་ནོ། ། འདིར་ཡང་ཇི་ལྟར་ཀློག་པའི་ཚུལ་ནི། སྔ་མ་བཞིན་དུ་རྣམ་སྣང་གི་ཐུགས་ཁའི་ཡེ་ཤེས་སེམས་དཔའི་སྙིང་ཁར་གནས་པའི་ཨ་ལས། སངས་རྒྱས་རྣམ་པར་སྣང་མཛད་ཆེ་ཞེས་བྱ་བ་ལ་སོགས་པའི་ཡིག་འབྲུ་རྣམས་ངག་ཏུ་ཀློག་པ་དང་ལྷན་ཅིག་ཏུ་རྣམ་སྣང་གི་དཀྱིལ་འཁོར་གྱི་འཁོར་ལོའི་ལྷ་ཚོགས་རྣམས། སྐུ་མདོག་དང་ཕྱག་མཚན་ཇི་ལྟ་བ་བཞིན་དུ་རྫོགས་པར་གྱུར་ནས། འཇིག་རྟེན་གྱི་ཁམས་ཐམས་ཅད་དུ་སོང༌། སེམས་ཅན་གྱི་དོན་བྱས། སླར་ལོག་སྟེ་སྔགས་ཀྱི་ཡིག་འབྲུར་གྱུར། རང་རང་གི་འཁོར་ལ་འཁོད་པས་དཀྱིལ་འཁོར་གྱི་ལྷ་ཚོགས་སུ་གྱུར་པར་བསམ་མོ། ། དེ་དག་གིས་ནི་ཆོས་ཀྱི་དབྱིངས་ཀྱི་ཡེ་ཤེས་ལ་བསྟོད་པའི་རིམ་པར་ཕྱེ་བ་མདོ་ཙམ་བཤད་པའོ། །
དེ་ནས་མེ་ལོང་ལྟ་བུའི་ཡེ་ཤེས་ལ་བསྟོད་པའི་རིམ་པར་ཕྱེ་བ་ལ། རྡོ་རྗེ་འཇིགས་བྱེད་འཇིགས་པར་བྱེད། ། ཅེས་པ་ནི་གཞི་མཐུན་པའི་སྒྲ་ཡིན་ལ། དོན་གཉིས་སྟོན་པ་མིན་ནོ། ། ཁྲོ་བོའི་རྒྱལ་པོ་གདོང་དྲུག་འཇིགས་ཞེས་པ་ནི་འཇམ་དཔལ་གདོང་དྲུག་ཉིད་དོ། ། མིག་དྲུག་ཅེས་པ་ནི་ཕྱོགས་གཅིག་གི་དབང་དུ་བྱས་པའོ། ། ལག་དྲུག་ཅེས་པས་ནི་ཞབས་དྲུག་ཀྱང་མཚོན་པར་ནུས་སོ། ། ཀེང་རུས་ཞེས་པ་ནི། རུས་པའི་རྒྱན་ཆ་དང་བཅས་པའོ། ། ཧ་ལ་ཧ་ལ་ནི་ངག་ཏུ་དེ་སྐད་ཅེས་གསུང་བའོ། །
གདོང་བརྒྱ་པ་ནི་གདོང་དེ་པ་དང་ལྡན་པའོ། ། གཤིན་རྗེ་གཤེད་པོ་ནི་འཆི་བདག་མེད་པར་བྱེད་པའོ། ། བགེགས་ཀྱི་རྒྱལ་ནི་དེ་ལས་རྒྱལ་བའོ། ། རྡོ་རྗེ་ཤུགས་ཆེན་འཇིགས་བྱེད་པ་ཞེས་པ་ནི། རྡོ་རྗེ་ཤུགས་དང་རྡོ་རྗེ་འཇིགས་བྱེད་དོ། ། རྡོ་རྗེ་གྲགས་པ་ཞེས་པ་ནི། རྡོ་རྗེའི་ཐུགས་སོ། ། སྒྱུ་འཕྲུལ་རྡོ་རྗེ་ཞེས་པ་ནི། རྡོ་རྗེའི་སྤྲུལ་སྐུའོ། ། འདིར་དྲག་པོ་ཞེས་འབྱུང་བ་ནི།
རྒྱ་དཔེ་དང༌། འགྲེལ་པ་གཉིས་ཀ་དང་མི་མཐུན་ནོ། ། མི་གཡོ་བ་ནི། བདུད་ཀྱིས་མི་བསྒུལ་བའོ། ། རལ་པ་གཅིག་གིས་བསྒྱིངས་པ་ནི། རལ་པའི་ཐོར་ཅོག་གཅིག་ཏུ་གྱུར་པའོ། ། གྲགས་ཆེན་ཞེས་སོགས་ནི་གསུང་གི་ཉམས་སོ། ། དེ་ཡང༌། རྡོ་རྗེ་ལས་སྐྱེས་རྡོ་རྗེའི་བདག་ཅེས་པ་ཐུགས་ཀྱི་ཉམས་དང༌། མི་གཡོ་ཞེས་པས་སྐུའི་ཉམས་དང༌།
གྲགས་ཆེན་ཞེས་སོགས་ཀྱིས་གསུང་གི་ཉམས་སོ། ། དེ་ནས་ཡང༌། རྡོ་རྗེ་སེམས་དཔའ་ཞེས་སོགས་ནི་ཐུགས་རྡོ་རྗེའི་དབང་དུ་བྱས་པའོ། ། རྡོ་རྗེ་ཧཱུྃ་སྟེ་ཞེས་སོགས་ནི་གསུང་རྡོ་རྗེའི་དབང་དུ་བྱས་པའོ། ། མཚོན་དུ་རྡོ་རྗེ་སོགས་ནི་སྐུ་རྡོ་རྗེའི་དབང་དུ་བྱས་པའོ། ། རྡོ་རྗེ་ཀུན་འཆང་ཞེས་པ་ནི། སྣ་ཚོགས་རྡོ་རྗེ་འཛིན་པའོ། ། རྡོ་རྗེ་ཅན་རྡོ་རྗེ་གཅིག་པུ་ཞེས་པ་ནི་ཐུགས་རྡོ་རྗེའོ། ། གཡུལ་སེལ་བ་ཞེས་པ་ནི། ཉོན་མོངས་པ་འཇོམས་པའོ། །
རྡོ་རྗེ་འབར་བ་མིག་མི་བཟད་ཅེས་པ་ནི། དེ་འདྲ་བའི་མིག་མི་བཟད་པ་དང་ལྡན་པའོ། ། འདིར་མིག་མི་བཟང་ཞེས་པ་ནི་འགྲེལ་པ་དང༌། རྒྱ་དཔེ་ཀ་ར་ལ་ཥོ་གཉིས་ཀ་དང་མི་མཐུན་ནོ། ། རྡོ་རྗེ་འབེབས་པ་ཞེས་སོགས་རྐང་པ་གཉིས་ཀྱིས་ནི། ཁྲོ་བོ་བཞི་པོ་དེ་ཉིད་ངོས་བཟུང་བའོ། ། ལུས་ནི་རྡོ་རྗེའི་བ་སྤུ་ཅན་ཞེས་སོགས་ནི་གོ་སླ་བ་དེ་ཉིད་དོ། ། ཡི་གེ་དྲུག་པ་རྡོ་རྗེའི་སྒྲ་ཞེས་པའི་ཡི་གེ་དྲུག་ནི། འགྲེལ་པ་ལས་གསལ་བར་མ་བཤད་ལ། བོད་ཀྱི་སློབ་དཔོན་དག
ཨོཾ་ཨ་ར་པ་ཙ་ན་ཞེས་པའམ། ཨོཾ་ཝ་གི་ཤྭ་རི་མུཾ་ཞེས་པ་ལ་འཆད་དོ། ། དེའི་ལྟར་ན་འོག་གི་སྒྲ་སྒྲ་ཞེས་པ་ཐམས་ཅད་དེ་ཉིད་དོ། ། དེ་ལྟར་ན་ལེའུ་འདི་ལ་ཚིགས་སུ་བཅད་པ་ནི་རྐང་པ་གཅིག་གིས་ལྷག་པའི་བཅུ་ཐམ་པའོ། ། མཚན་སྔགས་ཀྱི་ཡི་གེ་ནི། བདུན་ཅུ་རྩ་གཅིག་ཏུ་གྲངས་ངེས་པ་ཡིན་ལ། དེ་དག་ཇི་ལྟར་བཀླག་པའི་མན་ངག་ཀྱང་སྔ་མའི་རིགས་པས་ཤེས་པར་བྱའོ། ། དེ་དག་གིས་ནི་མེ་ལོང་ལྟ་བུའི་ཡེ་ཤེས་ལ་བསྟོད་པའི་རིམ་པར་ཕྱེ་བ་མདོ་ཙམ་དུ་བཤད་པའོ། ། དེ་ནས་སོ་སོར་རྟོག་པའི་ཡེ་ཤེས་ཀྱི་སྒོ་ནས་བསྟོད་པ་ནི། ཡང་དག་བདག་མེད་དེ་བཞིན་ཉིད། །
ཡང་དག་མཐའ་སྟེ་ཡི་གེ་མེད། ། ཅེས་པ་ནི་དོན་དམ་པའི་ཡེ་ཤེས་དེ་ཉིད་ལ་ཟེར་བ་ཡིན་ལ། དེའི་ཕྱིར་ལུགས་འདི་ལ་དེ་བཞིན་ཉིད་ནི་མེད་པར་དགག་པ་ཁོ་ན་ལ་བཤད་དུ་རུང་བ་མ་ཡིན་ནོ། ། སྟོང་ཉིད་སྨྲ་བའི་ཁྱུ་མཆོག་སྟེ་ཞེས་པ་ལ། སྟོང་པ་ཉིད་གསུམ་སྟེ། དངོས་པོ་མེད་པ་སྟོང་པ་ཉིད་དང༌། མེད་པ་མ་ཡིན་པའི་སྟོང་པ་ཉིད་དང༌། རང་བཞིན་སྟོང་པ་ཉིད་དོ། ། ཁྱུ་མཆོག་ཅེས་པ་ནི། དེ་སྨྲ་བ་ཐམས་ཅད་ཀྱིས་གཅེས་པར་བཟུང་བའོ། །
ཟབ་པ་ནི་གཉིས་མེད་ཀྱི་ཡེ་ཤེས་སོ། ། རྒྱ་ཆེ་བ་ནི་སེམས་ཅན་གྱི་དོན་ནོ། ། ཆོས་ཀྱི་དུང་ཞེས་པ་ནི། ཡེ་ཤེས་སེམས་དཔའ་དགའ་ལྡན་ནས་འཛམ་བུའི་གླིང་དུ་འཕོ་བར་འདོད་པ་དེའི་ཚེ། སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ཀུན་ཏུ་ཐོས་པའི་དུང་བུས་པའོ། ། གཎྜི་ཞེས་པ་ནི། མངོན་པར་སངས་རྒྱས་ནས་བཱ་རཱ་ཎ་སཱིར་ཆོས་ཉན་པ་པོ་བསྐུལ་བའི་དོན་དུ་གཎྜིའི་སྒྲ་འབྱིན་པའོ། ། དུང་དང་གཎྜི་གཉིས་ཀ་ཡང་ཡེ་ཤེས་སེམས་དཔའི་ངོ་བོ་ལས་མ་འདས་པའོ། ། མི་གནས་མྱ་ངན་འདས་པ་པོ། ། ཞེས་པ་ཡང་ཡེ་ཤེས་སེམས་དཔའ་དེ་ཉིད་དོ། །
ཕྱོགས་བཅུ་ཆོས་ཀྱི་རྔ་བོ་ཆེ། ། ཞེས་པ་ནི་ལུང་གི་ཆོས་སོ། ། དེ་ཡང་ཡེ་ཤེས་སེམས་དཔའི་ངོ་བོ་ལས་མ་འདས་སོ། ། འདིས་ནི་མྱང་འདས་མེད་དགག་ཏུ་ཁས་ལེན་པ་དང༌། ལུང་གི་ཆོས་སྒྲའི་སྐྱེ་མཆེད་ཁོ་ནར་གསལ་བ་ཡང་ཁེགས་པ་ཡིན་ནོ། ། གཟུགས་མེད་ཅེས་པ་ནི་ཆོས་ཀྱི་སྐུའོ། ། གཟུགས་བཟང་ཞེས་པ་ནི་ལོངས་སྤྱོད་རྫོགས་པའི་སྐུའོ། ། དམ་པ་ཞེས་པ་ནི། ཆོས་ཀྱི་དབྱིངས་སྟོང་པའི་ཆའོ། ། སྣ་ཚོགས་གཟུགས་ཅན་ཞེས་པ་ནི་སྤྲུལ་པའི་སྐུའོ། །
ཡིད་ལས་སྐྱེས་ཞེས་པ་ནི་ཆོས་ཀྱི་དབྱིངས་སུ་གྱུར་པའི་ཡེ་ཤེས་ཀྱི་ཆའོ། ། གཟུགས་རྣམས་ཐམས་ཅད་སྣང་བའི་དཔལ་ཞེས་པ་ནི། འགྲོ་བ་སེམས་ཅན་གྱི་གཟུགས་རྣམས་སྣང་བའོ། ། དེ་ཡང་རང་རྒྱུད་པ་ཁོ་ན་རང་སྣང་གི་ཚུལ་གྱིས་སྣང་བ་ཡིན་ནམ་ཞེ་ན། གཟུགས་བརྙན་མ་ལུས་འཆང་བ་པོ། ། ཞེས་པ་རང་བཞིན་མེད་པར་མཉམ་པ་ཉིད་དུ་མཁྱེན་ཞེས་པའོ། ། ཚུགས་པ་མེད་ཅིང་ཞེས་པ་ནི་བར་ཆད་ཀྱིས་མི་ཚུགས་པའོ། ། ཆེ་བར་གྲགས་པ་ནི་བསོད་ནམས་ཀྱི་ཚོགས་ཆེ་བའོ། ། ཁམས་གསུམ་དབང་ཕྱུག་ནི་ཁམས་གསུམ་ལ་ཁྱབ་པའོ། ། དེའི་ཤེས་བྱེད་ཀྱང་གཞིའི་འཇམ་དབྱངས་སེམས་ཅན་ཀུན་ལ་བཞུགས་པ་དང༌།
འབྲས་བུའི་འཇམ་དབྱངས་གང་ལ་གང་འདུལ་གྱི་སྐུར་སྟོན་པའོ། ། དར་བ་ཆེན་པོ་ཞེས་པ་ནི་སྐྱིད་པ་ཆེན་པོའོ། ། ཆོས་ཀྱི་ཏོག་ནི་ཆོས་ཀྱི་རྒྱལ་མཚན་ཏེ་གཞན་ཟིལ་གྱིས་གནོན་པའོ། ། འཇིག་རྟེན་གསུམ་ན་གཞོན་ལུས་གཅིག་ཅེས་པ་ནི། རྒས་པ་མི་མངའ་བའོ། ། གནས་བརྟན་ཞེས་པ་ནི། ཉན་ཐོས་ཀྱི་ཆོས་སྟོན་པའོ། ། རྒན་པོ་ཞེས་པ་ནི་རང་སངས་རྒྱས་ཀྱི་ཆོས་སྟོན་པའོ། ། སྐྱེ་རྒུའི་བདག་ནི་བྱང་ཆུབ་སེམས་དཔའི་ཚུལ་འཛིན་པའོ། ། གྲངས་ཀྱི་དགུའི་སྐད་དོད་མེད་དོ། །
སུམ་ཅུ་རྩ་གཉིས་ཞེས་སོགས་ནི། སངས་རྒྱས་ཀྱི་སྐུ་ལྟ་བས་ཆོག་མི་ཤེས་པར་སྟོན་པའོ། ། འཇིག་རྟེན་ཤེས་ལེགས་ཞེས་པ་ནི། འཇིག་རྟེན་པའི་དབང་དུ་བྱས་པའི་བཟོ་དང་སྒྱུ་རྩལ་དང༌། རྩིས་ལ་སོགས་པ་ཡིན་ལ། དེ་དག་ཉེ་བར་སྟོན་ཅིང་ཤེས་པར་བྱེད་པས་ན་ཤེས་ལེགས་སློབ་དཔོན་ནོ། ། འཇིག་རྟེན་སློབ་དཔོན་ནི། དེ་ལ་དམ་པའི་ཆོས་སྟོན་པའོ། ། འཇིག་པ་མེད་པ་ནི་བག་ཚ་བ་མེད་པའོ། ། མགོན་མེད་པ་རྣམས་ཀྱི་མགོན་ལ་སོགས་པར་གྱུར་པས་ན་མགོན་སྐྱོབ་སོགས་སོ། །
འཇིག་རྟེན་གྱི་ཡིད་དང་མཐུན་པར་ཆོས་སྟོན་པས་ན་འཇིག་རྟེན་ཡིད་གཅུགས་ཞེས་བྱའོ། ། ནམ་མཁའི་མཐའ་ལ་ལོངས་སྤྱོད་པ་ནི། ཇི་ལྟ་བ་མཁྱེན་པའོ། ། ཐམས་ཅད་མཁྱེན་པའི་ཡེ་ཤེས་མཚོ་ཞེས་པ་ནི་ཇི་སྙེད་པ་མཁྱེན་པའོ། ། ཡེ་ཤེས་དབང་བསྐུར་ཞེས་པ་ནི། འཁོར་བའི་རྒྱ་མཚོའི་ཕ་རོལ་ཕྱིན་ཞེས་པ་དེ་ཙམ་ཞིག་ནི། ཕ་རོལ་ཏུ་ཕྱིན་པའི་ཐེག་པ་ལ་ཡང་ཡོད་པས་དེ་ལས་ཁྱད་པར་དུ་བྱས་པའོ། ། གསུམ་སེལ་ཞེས་པ་ནི། གསུམ་མཐའ་ཞེས་པའི་དོན་ཏེ། བདེན་པ་གསུམ་གྱི་ཐ་མར་གྱུར་པ་ལམ་གྱི་བདེན་པ་ལ་བཤད་དོ། །
སེམས་ཅན་ཀུན་གྱི་ཀླུ་ཆེན་ཞེས་པ་ནི། སེམས་ཅན་ཀུན་གྱི་གཙོ་བོ་ཆེ་ཞེས་པའི་དོན་ཏོ། ། ཡོན་ཏན་ཐོད་ཅན་རྣམས་ཀྱི་ཐོད་ཅེས་པ་ནི། ཡོན་ཏན་རྩེ་མོའི་ཡང་རྩེ་མོ་ཞེས་པའི་དོན་ནོ། ། ལུས་ཅན་ཀུན་ལས་རྣམ་གྲོལ་བ་ཞེས་པ་ནི། འགྲོ་བ་རིགས་དྲུག་ལས་གྲོལ་བའོ། ། ནམ་མཁའི་ལམ་ལ་རབ་གནས་པ་ཞེས་པ་ནི། ཤེར་ཕྱིན་ལ་གནས་པའོ། ། ཡིད་བཞིན་ནོར་བུ་ཞེས་སོགས་ནི། རྟོག་པ་མེད་བཞིན་དུ་སེམས་ཅན་གྱི་དོན་མཛད་པའི་དཔེའོ། །
སེམས་ཅན་མཉེས་གཤིན་པ་ནི་བུ་བཞིན་དུ་བྱམས་པའོ། ། བཟང་ངན་ཤེས་པ་ནི་དགེ་མི་དགེ་ཤེས་པའོ། ། དུས་ཤེས་ནི་སེམས་ཅན་གྱི་དོན་བྱ་བའི་དུས་ཤེས་པའོ། ། ཁྱབ་བདག་ནི་ཐམས་ཅད་ལ་ཁྱབ་པའོ། ། དམ་ཤེས་ནི་སྙིང་པོ་དང༌། ཕྱག་རྒྱ་དང༌། གསང་སྔགས་དང༌། རིག་སྔགས་རྣམས་ཤེས་པའོ། ། དེའི་ཕྱིར་དམ་ཚིག་དང་ལྡན་པའོ། ། རྣམ་གྲོལ་གསུམ་ནི་ཐེག་པ་གསུམ་གྱིའོ། །
ཡོན་ཏན་ལྡན་པ་ནི་རང་གིའོ། ། ཡོན་ཏན་ཤེས་པ་ནི་གཞན་གྱི་ཡོན་ཏན་ཤེས་པའོ། ། ཆོས་ཤེས་པ་ནི་བདེན་པ་བཞི་ཤེས་པའོ། ། བཀྲ་ཤིས་པ་ནི་སྐྱེས་བུ་ཆེན་པོའི་མཚན་དང་ལྡན་པའོ། ། བཀྲ་ཤིས་འབྱུང་བ་ནི་དེའི་འབྱུང་ཁུངས་སུ་གྱུར་པའོ། ། བཀྲ་ཤིས་ཀུན་གྱི་བཀྲ་ཤིས་པ་ནི། ཕུན་སུམ་ཚོགས་པ་ཐམས་ཅད་ཀྱི་ནང་ནས་ཕུན་སུམ་ཚོགས་པའོ། ། གྲགས་པ་ནི་ཇི་ལྟར་ཡང་མི་ཟད་པའོ། ། བཀྲ་ཤིས་ནི་འཇམ་དཔལ་ཉིད་དོ། ། སྙན་གྲགས་ནི་སྦྱིན་སོགས་དྲི་མ་མེད་པའོ། །
དགེ་ཞེས་པ་ནི། དགེ་བ་བཅུའི་ངོ་བོར་བཞུགས་པའོ། ། དབུགས་འབྱིན་ཆེན་པོ་ནི། སེམས་ཅན་རྣམས་དབུགས་འབྱིན་པའོ། ། དགའ་དོན་ཆེ་ཞེས་པ་ནི་འབྲས་བུ་ཆེ་བའོ། ། འདིར་རྒྱ་དཔེ་ལ་དོན་ཞེས་པའི་མཧཱ་ཨརྠ་སྐད་དོད་ཡོད་ཀྱི། སྟོན་ཞེས་བྱ་བའི་སྐད་དོད་མེད་དོ། ། བཀུར་སྟི་ནི་བཀུར་བའོ། ། རིམ་གྲོ་ནི་བྱ་བ་བྱེད་པའོ། ། མཆོག་ཏུ་དགའ་བ་ནི་ཟག་པ་མེད་པའིའོ། །
གྲགས་བདག་ནི་བདེ་བ་དང་ཡིད་བདེ་བའོ། ། དེའི་བདག་པོ་དང་དཔལ་ལོ། ། འཇིག་རྟེན་གྱི་དགྲ་ནི་འཇིགས་པ་ཆེན་པོ་བརྒྱད་དོ། ། དེ་སེལ་བས་ན་འཇིགས་པ་མ་ལུས་སེལ་བ་པོ། ། ཞེས་བྱའོ། ། གཙུག་ཕུད་ནི་བྱིས་པའི་གཟུགས་སོ། ། ཕུད་པུ་ནི་ལྷ་གཞོན་ནུའི་གཟུགས་སོ། ། ལྕང་ལོ་ཅན་ནི་རལ་པ་ཅན་གྱི་གཟུགས་སོ། ། རལ་པ་ནི་སྤྱི་གཙུག་གཅིག་པའི་གཟུགས་སོ། ། མུཉྫཱ་བྲམ་ཟེའི་སྐ་རགས་བཅིངས་པའི་སྨད་གཡོགས་ཏེ།
བྲམ་ཟེའི་བརྟུལ་ཞུགས་ཅན་ནོ། ། ཅོད་པན་ཐོགས་པ་ནི་དབུ་རྒྱན་ཅན་ནོ། ། ཇོ་ནང་ལོ་ཙྪ་བས། མུཉྫཱ་ཞེས་པ་མགོ་རེག་ཏུ་བསྒྱུར་བ་ནོར་བ་འདྲའོ། ། གདོང་ལྔ་གཙུག་ཕུད་ལྔ་དང་ལྡན། ། ཟུར་ཕུད་ལྔ་པ་མེ་ཏོག་ཐོད། ། ཅེས་པ་ནི་གོང་དུ་བཤད་པའི་དང་པོའི་སངས་རྒྱས་དེ་ཉིད་དོ། ། མགོ་ཟླུམ་ཞེས་པ་ནི་སྐྲ་བྲེགས་པའོ། ། བརྟུལ་ཞུགས་ཆེན་པོ་པ་ནི་ཕྱག་རྒྱ་ལྔའི་རྒྱན་དང་ལྡན་པའོ། ། ཚངས་པར་སྤྱོད་པ་ནི་ཚངས་པའི་སྤྱོད་པ་ལ་སྤྱད་པའོ། །
བརྟུལ་ཞུགས་མཆོག་ནི་དེའི་བརྟུལ་ཞུགས་རབ་ཏུ་བྱུང་བའོ། ། དཀའ་ཐུབ་མཐར་ཕྱིན་ནི་དབང་པོ་དུལ་བའོ། ། དཀའ་ཐུབ་ཆེ་ཞེས་པ་ནི་ལོ་དྲུག་དཀའ་བ་སྤྱད་པའོ། ། གཙང་གནས་ནི་གཙང་སྦྲ་ལ་གནས་པའོ། ། གོའུ་ཏ་མ་ཞེས་པ་ནི་གདུང་རུས་ཀྱི་མིང་སྟེ། འཇམ་དཔལ་ཡེ་ཤེས་སེམས་དཔའ་དེ་ཉིད་ཤཱཀྱ་ཐུབ་པའི་སྐུར་བསྟན་པའོ། ། བྲམ་ཟེ་ཞེས་པ་ནི། འཇམ་དཔལ་དེ་ཉིད་བྲམ་ཟེའི་སྐུར་སྟོན་པའོ། ། ཚངས་པ་ཞེས་པ་ནི་གཟུགས་ཁམས་ཀྱི་ཚངས་པའི་གཟུགས་སུ་སྟོན་པའོ། ། ཚངས་པ་ཤེས་ཞེས་བྱ་བ་ནི།
རིག་བྱེད་བཞི་པོ་ཤེས་པའོ། ། དེ་ལ་དེའི་མིང་གིས་བཏགས་པ་ནི། རྒྱུའི་མིང་གིས་འབྲས་བུ་ལ་བཏགས་པའོ། ། ཡང་ན་ཚངས་པ་ཤེས་ཞེས་པ་རིག་བྱེད་ཉིད་དེ། འཇམ་དཔལ་དེ་ཉིད་དེར་བསྟན་པའོ། ། དགོས་པ་ནི་དེས་འདུལ་བ་རྣམས་ཀྱི་དོན་ཏོ། ། མྱ་ངན་འདས་པ་ཚངས་པ་ཞེས་པ་ནི་ཚངས་པའི་མྱ་ངན་ལས་འདས་པ་སྟེ། དེ་ནི་འཕགས་པ་ཀུན་དགའ་བོའོ། ། དེའི་གཟུགས་ཀྱིས་ཀྱང་བཅོམ་ལྡན་འདས་འཇམ་དཔལ་བཞུགས་སོ། ། གྲོལ་བ་ནི་སྟོང་པ་ཉིད་མཐོང་བའོ། །
ཐར་པ་ནི་ཤིན་ཏུ་སྦྱངས་པའི་བདེ་བའོ། ། རྣམ་པར་གྲོལ་བ་ནི་བྱང་ཆུབ་བོ། ། དེའི་ལུས་ནི་དེའི་ཡན་ལག་རྣམས་ལ་བྱ་ལ། དེ་ཡང་རྣམ་པ་བདུན་ནོ། ། རྣམ་གྲོལ་ནི་དུས་གསུམ་ལས་རྣམ་པར་གྲོལ་བའོ། ། ཞི་བ་ནི་སྤྲོས་པ་ཉེ་བར་ཞི་བ་དང༌། ཞི་བ་ཉིད་ཅེས་པ་ནི་གློ་བུར་གྱི་དྲི་མ་ཞི་བའོ། ། མྱ་ངན་འདས་ཞེས་པ་ནི་སྤྱིར་བསྟན་པའོ། ། ལྷག་མ་རྣམས་རྒྱས་པར་བཤད་པ་སྟེ། མྱ་ངན་འདས་ཞེས་པ་སྡུག་བསྔལ་ལས་འདས་པའོ། །
ཞི་བ་ཞེས་པ་ནི་ཉོན་མོངས་པ་ཞི་བ་སྟེ། སྔ་མ་ཕྱི་རོལ་པ་དང༌། ཕྱི་མ་ཉན་ཐོས་པ་དང་ཐུན་མོང་བ་ཡིན་ནོ། ། ལེགས་པར་མྱ་ངན་འདས་ཞེས་པ་ནི། རང་སངས་རྒྱས་རྣམས་ཀྱིའོ། ། ཉེ་ཞེས་པ་ནི་མི་བསྐྱོད་པའི་དབང་དུ་བྱས་པའོ། ། བདེ་སྡུག་སེལ་བ་ཞེས་པ་ནི་རིན་ཆེན་འབྱུང་ལྡན་གྱི་དབང་དུ་བྱས་པའོ། ། མཐར་གྱུར་པ་ནི་སྣང་བ་མཐའ་ཡས་ཀྱི་དབང་དུ་བྱས་པའོ། ། ཆགས་བྲལ་ཞེས་པ་དོན་གྲུབ་ཀྱི་དབང་དུ་བྱས་པའོ། ། ལུས་ལས་འདས་པ་ནི་རྣམ་སྣང་གི་དབང་དུ་བྱས་པའོ། །
དེ་ཐམས་ཅད་སྡོམ་པ་ནི་མི་གནས་པའི་མྱ་ངན་ལས་འདས་པ་སྟེ། དེ་ཐམས་ཅད་ཀྱང་འཇམ་དཔལ་ཉིད་དོ། ། ཐུབ་པ་མེད་པ་ནི་གཞན་གྱིས་མི་ཐུབ་པའོ། ། དཔེ་མེད་པ་ནི་དཔེ་དང་བྲལ་བའོ། ། མི་མངོན་པ་ནི་སྐྱེས་པ་ལ་སོགས་པའི་གཟུགས་སུ་མི་མངོན་པའོ། ། མི་སྣང་ཞེས་པ་ནི་གཟུང་འཛིན་དང་བྲལ་བའོ། ། མི་འགྱུར་བ་ནི་ངོ་བོར་གཞན་དུ་མི་འགྱུར་བའོ། ། ཀུན་འགྲོ་ནི་སྣང་ཆ་ནས་ཐམས་ཅད་དུ་སོང་བའོ། ། ཁྱབ་པ་ནི། སྟོང་ཆ་ནས་བརྟན་གཡོ་ཐམས་ཅད་ལ་ཁྱབ་པའོ། །
རྣམ་ཤེས་ཀྱི་ཡུལ་ལས་འདས་པས་ན་ཕྲ་བའོ། ། ཟག་པ་མེད་པའམ་གཉེན་པོར་གྱུར་པས་ན་ཟག་མེད་དོ། ། ཀུན་གཞིའི་རྣམ་པར་ཤེས་པ་དང་བྲལ་བས་ན་ས་བོན་བྲལ་བའོ། ། དེ་ལྟར་རྐང་པ་བཞི་པོ་དེས་ནི་གཞིའི་འཇམ་དཔལ་གྱི་དབང་དུ་བྱས་པ་ཡིན་ནོ། ། ལམ་གྱི་དབང་དུ་བྱས་པ་ནི། རྡུལ་མེད་ཅེས་པ་གློ་བུར་གྱི་ཉོན་མོངས་པ་དང་བྲལ་བའོ། ། རྡུལ་བྲལ་ཞེས་པ་རང་བཞིན་གྱིས་རྣམ་པར་དག་པའོ། ། དྲི་མ་མེད་ཅེས་པ་ནི་དག་པ་གཉིས་ལྡན་ནོ། ། དེ་ཉིད་འཆད་པ་ནི། ཉེས་པ་སྤངས་པ་སྐྱོན་མེད་པ་ཞེས་སོགས་སོ། །
འབྲས་བུའི་དབང་དུ་བྱས་ན། ཤིན་ཏུ་སད་པ་སད་པའི་བདག་ཅེས་པ་ཇི་ལྟ་བ་མཁྱེན་པའོ། ། དེ་ཡང་སད་པ་དང་པོ་ནི་ཇི་ལྟ་བ་མཁྱེན་པ་ཙམ་དང༌། གཉིས་པ་ནི་ཉན་རང་ལས་ཁྱད་པར་དུ་འཕགས་པའོ། ། ཇི་སྙེད་པ་མཁྱེན་པ་ནི། ཀུན་ཤེས་ཀུན་རིག་དམ་པ་པོ། ། ཞེས་པ་སྟེ། དེ་ལ་ཀུན་ཤེས་པ་ནི་ཤེས་བྱ་མ་ལུས་པ་ཤེས་པའོ། ། ཀུན་རིག་པ་ནི་སེམས་ཅན་གྱི་བསམ་པ་དང༌། བག་ལ་ཉལ་ལོ། །
དམ་པ་པོ་ཞེས་པ་ནི། འཇམ་དཔལ་ཉིད་དོ། ། རྣམ་པར་ཤེས་པའི་ཆོས་ཉིད་འདས་ཞེས་པ་ཀུན་གཞི་ས་བོན་གྱི་ཆ་སྤངས་པའོ། ། ཡེ་ཤེས་ནི་ཆོས་ཀྱི་དབྱིངས་ཀྱི་ཡེ་ཤེས་ཡིན་ལ། གཉིས་མེད་ཚུལ་ནི། ཟབ་པ་དང་རྒྱ་ཆེ་བ་གཉིས་སུ་མེད་པ་སྟེ། འབྲས་དུས་ཀྱི་ཡེ་ཤེས་སོ། ། རྣམ་པར་རྟོག་མེད་ཅེས་པ་ཀུན་རྫོབ་ལྟ་ཞོག དོན་དམ་པ་ལ་ཡང་རྣམ་པར་མི་རྟོག་གོ ། རྟོག་པ་མེད་ན་སེམས་ཅན་གྱི་དོན་ཇི་ལྟར་བྱེད་སྙམ་པ་ལ།
ལྷུན་གྱིས་གྲུབ། ཅེས་པའོ། ། དེ་ཡང་ཇི་ལྟར་ན། དུས་གསུམ་སངས་རྒྱས་ལས་བྱེད་པ། ། ཞེས་པ་དུས་གསུམ་གྱི་སངས་རྒྱས་སུ་སྤྲུལ་ནས་སོ། ། སངས་རྒྱས་ཐོག་མ་ཐ་མ་མེད། ། ཅེས་པ་ནི། འཇམ་དཔལ་དེའི་དང་པོ་དང་ཕྱི་མཐའི་དུས་བཟུང་དུ་མེད་པའོ། ། དང་པོ་སངས་རྒྱས་ཞེས་པ་ནི། ཐོག་མ་ཁོ་ནར་སངས་རྒྱས་པ་སྟེ་ཡེ་ཤེས་ལྔའི་བདག་ཉིད་དོ། །
རྒྱུ་མེད་པ་ཞེས་པ་ནི། རྒྱུའི་རིམ་པ་མེད་པ་སྟེ། ཐོག་མའི་དུས་བཟུང་དུ་མེད་པའི་ཕྱིར་རོ། ། འདིར་དང་པོའི་ཞེས་པའི་དྲུག་པའི་སྒྲ་སྦྱོར་བ་དང༌། རྒྱུ་དུས་ཀྱི་སངས་རྒྱས་ལ་འཆད་པ་ནི་འགྲེལ་པ་དང་མི་མཐུན་ནོ། ། ཡེ་ཤེས་མིག་གཅིག་ཅེས་སོགས་ནི། ལུས་དང་མིག་གཉིས་ཀ་ཡེ་ཤེས་ཀྱི་ངོ་བོར་གནས་ཀྱི། འབྱུང་བའི་བདག་ཉིད་མིན་པའོ། ། ཚིག་གི་དབང་ཕྱུག་ཅེས་སོགས་བརྒྱད་ནི། སྔ་མ་རྣམས་སྒྲུབ་བྱེད་དུ་བཀོད་ནས།
ཕྱི་མ་རྣམས་བསྒྲུབ་བྱའོ། ། འདིར་མཚུངས་པ་མེད་ཅེས་འདོན་པ་ནི། འགྲེལ་པ་ན་འཁྲུལ་གཞི་ཡོད་ཀྱང༌། རྒྱ་དཔེ་ཨ་ཛི་ཏ་དང་མི་མཐུན་པས་ཚུགས་པ་མེད་ཅེས་པའོ། ། ཀུན་ཏུ་ལྟ་བ་ཞེས་སོགས་ནི་གོ་བར་ཟད་ལ། དཔལ་གྱི་བེའུ་ཞེས་པ་ཐུགས་ཁ་ན་དེའི་མཚན་ཡོད་པའོ། ། ལྗོན་པའི་ཤིང་ཞེས་པ་སྨན་གྱི་ལྗོན་ཤིང་དུ་སྐུ་སྤྲུལ་པའོ། ། དཔལ་ལྡན་རྒྱུ་སྐར་དཀྱིལ་འཁོར་ཅན་ཞེས་པ་རྒྱུ་སྐར་དེ་དང་དེ་ཐམས་ཅད་ཀྱི་སྐུར་སྟོན་པའོ། ། དཔལ་ལྡན་པདྨ་ཞེས་པ་ནི། འགྲོ་ན་གདུགས་གཅིག་ཡངས་པ་སྟེ་ཞེས་པའི་རྒྱས་བཤད་ཡིན་ལ།
པདྨ་གར་དབང་ལ་འཆད་པ་ནི་དོན་མིན་ནོ། ། སངས་རྒྱས་ཀུན་གྱི་གཟི་བརྗིད་ཆེ་ཞེས་སོགས་ནི། སངས་རྒྱས་ཐམས་ཅད་ཀྱི་ཐུགས་ཁ་ན་གནས་པའི་ཡེ་ཤེས་སེམས་དཔའ་ཡིན་པའི་དོན་གྱིས་སོ། ། རྡོ་རྗེ་རིན་ཆེན་ཞེས་སོགས་ནི་མི་བསྐྱོད་པའོ། ། དབང་བསྐུར་དཔལ་ཞེས་པ་ནི་རྡོ་རྗེ་སེམས་མའོ། ། རིན་ཆེན་ཀུན་བདག་ཅེས་པ་ནི་རིན་ཆེན་འབྱུང་ལྡན་ནོ། ། དེའི་དབང་ཕྱུག་ནི་རིན་ཆེན་རྡོ་རྗེ་མའོ། ། འཇིག་རྟེན་དབང་ཕྱུག་ནི་སྣང་བ་མཐའ་ཡས་སོ། ། དེའི་ཀུན་གྱི་བདག་ནི་ཆོས་ཀྱི་རྡོ་རྗེ་མའོ། ། རྡོ་རྗེ་འཆང་བ་ནི་དོན་ཡོད་གྲུབ་པའོ། །
དེའི་ཀུན་གྱི་རྗེ་ནི་ལས་ཀྱི་རྡོ་རྗེ་མའོ། ། སངས་རྒྱས་ཀུན་ཞེས་པ་ནི་རྣམ་པར་སྣང་མཛད་དོ། ། དེའི་ཐུགས་ཆེ་བ་ནི། རྡོ་རྗེ་དབྱིངས་ཀྱི་དབང་ཕྱུག་མའོ། ། བཅོམ་ལྡན་འདས་འཇམ་དཔལ་དེ་ཉིད་ཡུམ་ལྔའི་ངོ་བོར་གནས་པ་ཡིན་ནོ། ། སངས་རྒྱས་ཀུན་གྱི་ཞེས་སོགས་ནི། དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་རྡོ་རྗེའི་ངོ་བོར་གྱུར་པའོ། ། རྡོ་རྗེ་ཉི་མ་སོགས་ནི་ཡེ་ཤེས་སེམས་དཔའ་དེ་ཉིད་སྣང་བར་བྱེད་པ་དང༌། བསིལ་བར་བྱེད་པ་དང༌། ཉོན་མོངས་པའི་དྲི་མ་མེད་པའོ། །
རྐང་པ་གཉིས་པོས་མན་ངག་འདི་ལྟར་བསྟན་ཏེ། རྣལ་འབྱོར་པ་རང་གི་སྙིང་ཁར། ཉི་མ་དང་ཟླ་བའི་དཀྱིལ་འཁོར་ཁ་སྦྱར་བའི་བར་དུ་ཡི་གེ་ཨ་བསམས་ནས། མཚན་ཡང་དག་པར་བརྗོད་པ་བཀླག་པར་བྱའོ། ། ཞེས་པ་ནི་མན་ངག་གོ ། ཆགས་བྲལ་ལ་སོགས་ཞེས་པ་ནི་ཕ་རོལ་ཏུ་ཕྱིན་པའི་སྤྱོད་པའོ། ། ཆགས་པ་ཆེ་ཞེས་པ་ནི་གསང་སྔགས་ཀྱི་སྤྱོད་པ་སྟེ། དེ་གཉིས་ཀ་ཡང་འཇམ་དཔལ་ཉིད་དོ། ། ཁ་དོག་སྣ་ཚོགས་འབར་བའི་འོད་ཅེས་པ་ནི། གཟུགས་ཀྱི་སྐུའི་ཁ་དོག་སྣ་ཚོགས་པས་ཆོས་སྟོན་པར་མཛད་པའོ། །
འདིའི་མན་ངག་ནི། ཡེ་ཤེས་སེམས་དཔའ་བསྐྱེད་ནས་མཚན་ཡང་དག་པར་བརྗོད་པ་བཀླག་པའོ། ། རྡོ་རྗེ་སྐྱིལ་ཀྲུང་རྫོགས་སངས་རྒྱས་ཞེས་པ་ནི། རྡོ་རྗེའི་གདན་དུ་སྐྱིལ་མོ་ཀྲུངས་ལ་གནས་ནས་སངས་རྒྱས་པའོ། ། དེ་ཡང་འཇམ་དཔལ་ཉིད་དོ། ། སངས་རྒྱས་འགྲོ་བའི་ཆོས་འཛིན་པ་ཞེས་པ་ནི། སངས་རྒྱས་རྣམས་ཀྱི་གསུང་གི་མཛོད་འཛིན་པའོ། ། འགྲོ་བའི་ཞེས་པ་འགྲེལ་པ་དང་རྒྱ་དཔེ་བུདྷ་སཾ་གཱི་ཏི་གཉིས་ཀ་དང་མི་མཐུན་ནོ། ། དཔལ་ལྡན་སངས་རྒྱས་པདྨ་སྐྱེས་ཞེས་པས་སྤངས་པ་ཕུན་སུམ་ཚོགས་པ་དང༌། ཀུན་མཁྱེན་ཡེ་ཤེས་མཛོད་འཛིན་པ་ཞེས་པས་རྟོགས་པ་ཕུན་སུམ་ཚོགས་པ་བསྟན་ནོ། །
རྒྱལ་པོ་སྒྱུ་འཕྲུལ་སྣ་ཚོགས་འཆང་ཞེས་པ་ནི་སྤྲུལ་པ་སྣ་ཚོགས་སྟོན་པའོ། ། ཆེ་བ་སངས་རྒྱས་རིག་སྔགས་རྒྱལ་ཞེས་པ་ནི་གཟུངས་རྣམ་པ་བཞི་འཛིན་པའོ། ། རྡོ་རྗེ་རྣོན་པོ་ཞེས་པ་ནི་ཕྱག་རྒྱ་ཆེན་པོའོ། ། རལ་གྲི་ཆེ་ཞེས་པ་ནི་ལས་ཀྱི་ཕྱག་རྒྱའོ། ། རྣམ་པར་དག་ཅེས་པ་དམ་ཚིག་གི་ཕྱག་རྒྱ་སྟེ་ཤེར་ཕྱིན་གྱི་པོ་ཏི་ལ་བྱའོ། ། ཡི་གེ་མཆོག་ཅེས་པ་ནི་ཆོས་ཀྱི་ཕྱག་རྒྱ་སྟེ་ཐུགས་ཁའི་དྷཱི་ཡིག་གོ ། དེ་ཉིད་ཀྱི་ཕྱིར་ན་དང་པོའི་སངས་རྒྱས་དེ་ལ་ཕྱག་རྒྱ་བཞིས་རྒྱས་འདེབས་པའི་དོན་ནོ། ། ཐེག་པ་ཆེན་པོ་སྡུག་བསྔལ་གཅོད། ། མཚོན་ཆ་ཆེན་པོ་རྡོ་རྗེ་ཆོས། ། ཞེས་པ་ནི་འཇམ་དཔལ་ཉིད་དོ། །
རྡོ་རྗེ་ཟབ་མོ་ཞེས་པ་ཡང་དེ་ཉིད་དོ། ། ཛཱི་ན་ཞེས་པ་ནི་རྒྱལ་བ་སྟེ། མི་བསྐྱོད་པ་ལ་སོགས་པ་རྣམས་སོ། ། ཛཱི་ཀ་ཞེས་པ་དེ་ལས་ཀྱང་རྒྱལ་བ་སྟེ་རྣམ་པར་སྣང་མཛད་དོ། ། དེ་ཡང་རིག་པའི་ཆ་ནི་རྒྱལ་བ་དང༌། སྟོང་པའི་ཆ་ནི་དེ་ལས་ཀྱང་རྒྱལ་བས་ཏེ། དེ་ཡང་འཇམ་དཔལ་ཉིད་དོ། ། རྡོ་རྗེ་བློ་གྲོས་ཞེས་པ་ནི། ། རྡོ་རྗེ་ཆོས་དང་དོན་གཅིག་ལ། ། དེ་ཡང་རྡོ་རྗེའི་ཡེ་ཤེས་སོ། །
ཕ་རོལ་ཕྱིན་པ་ཞེས་སོགས་ཀྱང་འཇམ་དཔལ་ཉིད་དོ། ། རྣམ་པར་དག་པ་བདག་མེད་ཆོས་ཞེས་པ་ནི་ཡེ་ཤེས་སེམས་དཔའ་ཉིད་ཡིན་ལ། ཟླ་འོད་བཟང་ཞེས་པ་ནི་ཐུགས་ཁའི་ཟླ་བའོ། ། བརྩོན་ཆེན་སྒྱུ་འཕྲུལ་དྲྭ་བ་སྟེ། ། རྒྱུད་ཀུན་གྱི་ནི་བདག་པོ་མཆོག ། ཅེས་པ་ནི་འཇམ་དཔལ་ཉིད་རྒྱུད་ཀུན་གྱི་བདག་པོ་སྒྱུ་འཕྲུལ་དྲྭ་བའི་ངོ་བོར་བཞུགས་པའོ། ། རྡོ་རྗེའི་གདན་ནི་མ་ལུས་ལྡན་ཞེས་པས་ཞི་གནས་དང༌། ཡེ་ཤེས་སྐུ་རྣམས་མ་ལུས་ཞེས་པས་ལྷག་མཐོང་བསྟན་ལ། འཆང་ཞེས་པ་ནི་དེ་གཉིས་ཟུང་དུ་འཇུག་པའོ། ། ཀུན་ཏུ་བཟང་པོ་ནི་བྱང་ཆུབ་ཀྱི་སེམས་རྡོ་རྗེ་ལ་བྱ་ལ།
བློ་གྲོས་བཟང་ཞེས་པ་ནི་རྟོག་པ་ཐམས་ཅད་དང་བྲལ་བའོ། ། ས་ཡི་སྙིང་པོ་ཞེས་པ་ནི་སྣོད་ཀྱི་འཇིག་རྟེན་གྱི་སྙིང་པོ་ལ་བྱ་ལ། དེས་འགྲོ་བའི་རྟེན་བྱེད་པའོ། ། དེའི་དོན་ཡང་བརྟན་གཡོ་གཉིས་ཀ་ལ་ཁྱབ་པའི་ཆོས་ཀྱི་དབྱིངས་དེ་ཉིད་འཇམ་དཔལ་ལོ། ། སངས་རྒྱས་ཀུན་གྱི་སྙིང་པོ་ཆེ་ཞེས་པ་ནི་བྱང་ཆུབ་ཀྱི་སེམས་རྡོ་རྗེ་དེ་ཉིད་དོ། ། སྤྲུལ་པའི་འཁོར་ལོ་སྣ་ཚོགས་འཆང་ཞེས་པ་ནི། དེ་ཉིད་ཚངས་པ་དང་བརྒྱ་བྱིན་ལ་སོགས་པའི་སྐུར་སྟོན་པའོ། ། དངོས་པོ་ཀུན་གྱི་རང་བཞིན་མཆོག་ཅེས་པ་ནི་བྱང་ཆུབ་ཀྱི་སེམས་རྡོ་རྗེ་དེ་ཉིད་ཡིན་ལ། དེས་ཀུན་རྫོབ་ཀྱི་དངོས་པོ་ཐམས་ཅད་འཛིན་པ་ལ། དངོས་པོ་ཀུན་གྱི་རང་བཞིན་འཛིན་ཞེས་པའོ། །
དེ་ཉིད་རྒྱས་པར་འཆད་པ་ནི། སྐྱེ་མེད་ཆོས་དེ་སྣ་ཚོགས་དོན། ། ཆོས་ཀུན་ངོ་བོ་ཉིད་འཆང་བ། ། ཞེས་སོ། ། ཤེས་རབ་ཆེན་པོས་ཞེས་སོགས་ནི་གོ་བར་སླ་བ་དེ་ཉིད་ཡིན་ལ། འབྱུང་པོའི་མཐའ་ཞེས་པ་ནི་ཡང་དག་པའི་མཐའ་ལ་བྱ་ལ། དེ་ཉིད་ལ་རྟག་ཏུ་མཉམ་པར་བཞག་པ་ལས་མི་གཡོ་བའི་ཚུལ་སྟོན་པ་ནི། མི་གཡོ་རབ་ཏུ་ཞེས་སོགས་སོ། ། དེ་ལྟར་ན་ལེའུ་འདི་ལ། ཚིགས་སུ་བཅད་པ་ནི་བཞི་བཅུ་རྩ་གཉིས།
མཚན་སྔགས་ཀྱི་ཡི་གེ་ནི་བརྒྱ་དང་བདུན་ཅུ་རྩ་ལྔར་གྲངས་ངེས་པ་ཡིན་ནོ། ། ཡི་གེ་དེ་རྣམས་ཁ་བཏོན་ཏུ་ཀློག་པ་དང་དུས་མཉམ་དུ་ཕྱོགས་བཅུ་མཐའ་ཡས་པའི་འཇིག་རྟེན་གྱི་ཁམས་སུ་སོང་ནས། སེམས་ཅན་འདོད་ཆགས་ལ་སྤྱོད་པ་རྣམས་ཀྱི་དོན་བྱས། སླར་ལོག་ནས་དཀྱིལ་འཁོར་གྱི་འཁོར་ལོ་ལ་འཁོད་པར་བསམ་མོ། ། དེ་དག་གིས་ནི་སོ་སོར་རྟོག་པའི་ཡེ་ཤེས་ཀྱི་སྒོ་ནས་བསྟོད་པའི་རིམ་པར་ཕྱེ་བ་མདོ་ཙམ་བཤད་པའོ། ། ལྔ་པ་མཉམ་པ་ཉིད་ཀྱི་ཡེ་ཤེས་ཀྱི་སྒོ་ནས་བསྟོད་པའི་རིམ་པར་ཕྱེ་བ་ལ། འདོད་པའི་དོན་གྲུབ་དམ་པ་སྟེ་ཞེས་སོགས་ནི་གོ་བར་ཟད་ལ། སྒེག་འཆང་ཞེས་སོགས་ཀྱིས་ནི། སྒེག་པ་དང༌། དཔའ་བ་དང༌།
མི་སྡུག་པ་སྡེ་སྐུའི་ཉམས་གསུམ་སྟོན་ནོ། ། འདིར་དཔའ་བ་མི་སྡུག་ཅེས་སྦྱར་ན་བི་རུ་སྐད་དོད་དང་འགྲེལ་པ་གཉིས་ཀ་དང་མཐུན་ནོ། ། དེ་ཉིད་འཆད་པ་ནི། ལག་པ་བརྒྱ་པོ་ཞེས་སོགས་སོ། ། གོམ་པའི་སྟོབས་ཞེས་པ་རྒྱ་དཔེ་པ་ཏ་དཾཀྵོ་ལ་མེད་དོ། ། དེ་ཡང་ཁྱབ་འཇུག་འདུལ་བའི་དོན་དུ། ས་ཡི་དཀྱིལ་འཁོར་བཞི་ཡི་ཁྱོན། ། ཞེས་སོགས་དེ་ལྟར་དུ་བསྟན་པ་ཡིན་ནོ། ། ཞེས་འཆད་དོ། ། དོན་གཅིག་གཉིས་མེད་ཅེས་པ་ནི།
གཟུང་འཛིན་གཉིས་སུ་མེད་པའི་སྟོང་པ་ཉིད་གཅིག་པུ་དེའོ། ། ཆོས་ཀྱི་དོན་ཞེས་པ་ནི་དེ་དང་དབྱེར་མེད་པའི་ཡེ་ཤེས་སོ། ། དམ་པའི་དོན་ཞེས་པ་ནི། དེ་ཉིད་དོན་དམ་པའི་བདེན་པར་སྟོན་པའོ། ། འཇིག་པ་མེད་ཅེས་པ་ནམ་མཁའ་དང་འདྲ་བའོ། ། འདིར་འཇིགས་པ་ཞེས་འབྱུང་བ་འགྲེལ་པ་ན་སྣང་ཡང༌། དོན་ལ་མི་འགྲིག་ཅིང་བི་ནེ་ཤྭ་ར་སྐད་དོད་དང་མི་མཐུན་ནོ། ། འོ་ན་ཀུན་རྫོབ་ཏུ་སྣང་ཚུལ་ཇི་ལྟ་བུ་ཞེ་ན། རྣམ་རིག་སྣ་ཚོགས་གཟུགས་སོགས་དོན། ། ཞེས་པ་འཇུག་པའི་རྣམ་པར་ཤེས་པ་དང༌། །
སེམས་ཞེས་པ་ཀུན་གཞིའི་རྣམ་པར་ཤེས་པ་དང༌། རྣམ་ཤེས་ཞེས་པ་ཉོན་མོངས་པ་ཅན་གྱི་ཡིད་དོ། ། རྒྱུད་དང་ལྡན་ཞེས་པ་ནི། དེ་ལས་དེ་བརྒྱུད་མར་འབྱུང་བའོ། ། དེ་ལྟར་ན་རྣམ་ཤེས་ཚོགས་བརྒྱད་པོ་དེའི་གསལ་ཆ་དེ་ཡང་འཇམ་དཔལ་ཉིད་དོ། ། དངོས་དོན་མ་ལུས་རྣམས་ལ་དགའ་ཞེས་པ་ནི་ཀུན་རྫོབ་ཀྱི་ཆ་ལ་སྤྲོ་བ་དང༌། སྟོང་པ་ཉིད་དགའ་ཞེས་པ་ནི་དོན་དམ་པའི་ཆ་ལ་སྤྲོ་བ་ལ་བྱ་ལ། འདོད་ཆགས་བློ་ཞེས་པ་ནི། མཆོག་གི་བློ་ཞེས་པ་སྟེ། དེ་གཉིས་པོའི་རང་བཞིན་མཁྱེན་པའི་ཚུལ་གྱིས་དགའ་བའོ། །
སྲིད་པའི་འདོད་ཆགས་སོགས་སྤངས་པ་ཞེས་སོགས་ནི། འདོད་པ་དང་སྲིད་པའི་ཆགས་པ་སྤངས་ཀྱང༌། སྲིད་པ་གསུམ་དུ་སྐྱེ་བ་ལེན་པའོ། ། སྤྲིན་དཀར་དག་པ་བཞིན་དུ་དཀར་ཞེས་སོགས་ཚིགས་སུ་བཅད་པ་གཉིས་ཀྱིས་ནི། བཅོམ་ལྡན་འདས་ཆོས་ཀྱི་དབྱིངས་གསུང་གི་དབང་ཕྱུག་ཅེས་བྱ་བ། སྒྱུ་འཕྲུལ་དྲྭ་བས་བྱང་ཆུབ་པའི་གཞིའི་སངས་རྒྱས་ཐོག་མར་བཤད་པ་དེ་ཉིད་བསྟན་པ་ཡིན་ནོ། ། འཇིག་རྟེན་ཁམས་བརྒྱ་ཀུན་བསྐྱོད་པ་ཞེས་པ་ནི་ས་དང་པོའི་ཡོན་ཏན་དང༌། རྫུ་འཕྲུལ་རྐང་པ་སྟོབས་ཆེན་ལྡན། ། ཞེས་པས་རྫུ་འཕྲུལ་གྱི་རྐང་པ་བཞི་དང༌། དེ་ཉིད་དྲན་པ་ཆེན་པོ་འཆང༌། །
ཞེས་པ་ནི། དེ་ཉིད་ནི་ངོ་བོ་ཉིད་རྣམ་པ་གསུམ་ལ་བྱ་ལ། དེ་ཡང་ཇི་སྐད་དུ། ངོ་བོ་ཉིད་གསུམ་རྟག་མེད་དང༌། ། ཞེས་སོགས་གསུངས་པ་དེ་ཉིད་དོ། ། དྲན་པ་ཆེན་པོ་ནི་མི་བརྗེད་པའི་གཟུངས་སོ། ། དྲན་པ་བཞི་པོ་ནི་དྲན་པ་ཉེ་བར་བཞག་པ་བཞིའོ། ། ཏིང་འཛིན་ནི་སེམས་རྩེ་གཅིག་པའོ། ། རྒྱལ་ཞེས་པ་དེ་རྣམས་རང་རང་གི་མི་མཐུན་པའི་ཕྱོགས་ལས་རྒྱལ་བའོ། ། དེ་དག་ཀྱང་འཇམ་དཔལ་ཉིད་དོ། །
མདོར་ན་དོན་གཅིག་ཅེས་སོགས་སུ་གཞིའི་འཇམ་དཔལ་དང༌། འཇིག་རྟེན་ཁམས་བརྒྱ་སོགས་སུ་ལམ་གྱི་འཇམ་དཔལ་ལོ། ། བྱང་ཆུབ་ཡན་ལག་ཅེས་པ་ནི་བདུན་པོའོ། ། མེ་ཏོག་སྤོས་ཞེས་པ་ནི་གཟུགས་ཅན་གྱི་རྒྱན་ནོ། ། དེ་བཞིན་གཤེགས་པའི་ཡོན་ཏན་ཞེས་པ་ནི་སངས་རྒྱས་ཀྱི་ཆོས་མ་འདྲེས་པའོ། ། མཚོ་ཞེས་པ་ནི་གཟུགས་ཅན་ནོ། ། ལམ་གྱི་ཡན་ལག་བརྒྱད་ནི་འཕགས་ལམ་བརྒྱད་དོ། ། ཚུལ་རིག་པ་ནི་དེའི་ཐབས་མཁྱེན་པའོ། ། ཡང་དག་སངས་རྒྱས་ནི་འབྲས་བུའི་དུས་ཀྱིའོ། ། ལམ་རིག་པ་ནི་དེར་འགྲོ་བའི་ལམ་མཁྱེན་པའོ། །
འབྲས་བུའི་འཇམ་དཔལ་གྱི་དབང་དུ་བྱས་པ་ནི། སེམས་ཅན་ཀུན་ལ་ཤས་ཆེར་ཆགས། ། ཞེས་པ་ཀུན་རྫོབ་ཏུ་སྙིང་རྗེ་ཆེན་པོ་དང༌། བསྡུ་བའི་དངོས་པོ་བཞིས་སེམས་ཅན་བསྡུ་བའོ། ། ནམ་མཁའ་ལྟ་བུར་ཆགས་པ་མེད་ཅེས་པ་དོན་དམ་པར་སྟོང་པ་ཉིད་རྟོགས་པའི་ཤེས་རབ་ལ་གནས་པའོ། ། སེམས་ཅན་ཀུན་གྱི་ཡིད་ལས་སྐྱེས། ། ཞེས་པ་ནི་སེམས་ཅན་ཐམས་ཅད་ལ་གཞི་དུས་ཀྱི་འཇམ་དཔལ་བཞུགས་པ་དེ་ལས་སྐྱེས་བའོ། ། སེམས་ཅན་ཀུན་གྱི་ཡིད་ལྟར་མགྱོགས། ། ཞེས་པ་ནི་སེམས་ཅན་གྱི་སེམས་ཀྱི་སྤྱོད་པ་དང་མཐུན་པར་སྟོན་པའོ། ། སེམས་ཅན་ཀུན་གྱི་དབང་དོན་ཤེས། །
ཞེས་སོགས་ནི་གོ་བར་ཟད་ལ། ཕུང་པོ་ལྔ་དོན་དེ་ཉིད་ཤེས། ། ཞེས་པ་ནི་ཆོས་རབ་ཏུ་རྣམ་འབྱེད་ཀྱི་བློའོ། ། རྣམ་དག་ཕུང་པོ་ལྔ་ནི། ཚུལ་ཁྲིམས་ཀྱི་ཕུང་པོ་ལ་སོགས་པའོ། ། དེ་འཆང་བ་ནི་འཇམ་དཔལ་ཉིད་དོ། ། ངེས་འབྱུང་ཀུན་གྱི་མཐའ་ནི་མི་གནས་པའི་མྱང་འདས་སོ། ། ངེས་པར་འབྱུང་བ་ཀུན་ལ་མཁས་པ་ནི། ཉན་ཐོས་ཀྱི་མྱང་འདས་ལ་མཁས་པའོ། ། ངེས་འབྱུང་ཀུན་གྱི་ལམ་ལ་གནས་པ་ནི།
རང་སངས་རྒྱས་ཀྱིའོ། ། ངེས་པར་འབྱུང་བ་ཀུན་སྟོན་པ་ནི་ཡང་དག་པར་རྫོགས་པའི་སངས་རྒྱས་ཀྱིའོ། ། ཡན་ལག་བཅུ་གཉིས་སྲིད་རྩ་བཏོན། ། ཞེས་པ་ནི། རྟེན་འབྲེལ་ཡན་ལག་བཅུ་གཉིས་ཀྱི་རྩ་བ་མ་རིག་པ་དྲུངས་ཕྱུང་བའོ། ། དག་པ་རྣམ་པ་བཅུ་གཉིས་ནི་སྐྱེ་མཆེད་བཅུ་གཉིས་རྣམ་པར་དག་པ་སྟེ། གཟུང་འཛིན་གཉིས་ཀྱིས་དབེན་པའོ། ། བདེན་བཞིའི་ཚུལ་གྱི་རྣམ་པ་ཅན་ཞེས་པ་ནི། མི་རྟག་པ་ལ་སོགས་པ་བཅུ་དྲུག་གི་རྣམ་པ་ཅན་ནོ། ། ཤེས་པ་བརྒྱད་པོ་ཞེས་པ་ནི།
ཕ་རོལ་སེམས་ཤེས་དང༌། ཀུན་རྫོབ་ཤེས་པ་གཉིས་མ་གཏོགས་པའི་ཤེས་པ་བརྒྱད་པོ་ཉིད་དོ། ། བདེན་དོན་རྣམ་པ་བཅུ་གཉིས་ལྡན་ཞེས་པ་ནི། བདེན་པ་བཞི་པོ་ལན་གསུམ་དུ་བཟླས་པའོ། ། དེ་ཉིད་རྣམ་པ་བཅུ་དྲུག་རིག་ཅེས་པ་ནི་བདེན་པ་བཞི་པོ་དེ་ཉིད་ལ་དམིགས་པའི་ཤེས་བཟོད་སྐད་ཅིག་མ་བཅུ་དྲུག་གོ ། རྣམ་པ་ཉི་ཤུས་བྱང་ཆུབ་པ་ཞེས་པ་ནི་འཇིག་ཚོགས་ལ་ལྟ་བའི་རི་བོ་ཉི་ཤུ་པོ་ཡེ་ཤེས་ཀྱི་རྡོ་རྗེས་བཅོམ་ནས་དེའི་འགལ་ཟླར་གྱུར་པའི་ཡེ་ཤེས་ཉི་ཤུ་མངོན་དུ་གྱུར་པའོ། ། རྣམ་པར་སངས་རྒྱས་ཀུན་རིག་མཆོག ། ཅེས་པ་ལ་ཚིག་གསུམ་ལས། རྣམ་པར་སངས་རྒྱས་ཞེས་པའི་དོན་ནི། རྣམ་པ་ཉི་ཤུས་བྱང་ཆུབ་པ་ཞེས་པའོ། །
ཀུན་རིག་ཅེས་པའི་དོན་ནི། ཀུན་ཤེས་ཀུན་རིག་དམ་པའོ། ། ཞེས་པའོ། ། མཆོག་ཅེས་པ་ནི། བདེ་གཤེགས་འཇིག་རྟེན་རིག་པའི་མཆོག ། ཅེས་པས་བསྟན་ནོ། ། སངས་རྒྱས་ཀུན་གྱི་སྤྲུལ་པའི་སྐུ། ། ཞེས་པ་ནི། གོ་བར་སླ་ལ། སྐད་ཅིག་ཐམས་ཅད་མངོན་པར་རྟོག་ཞེས་པ་ནི་རྒྱུན་དུ་ཞུགས་པའི་འབྲས་བུའོ། །
སེམས་ཀྱི་སྐད་ཅིག་དོན་ཀུན་རིག་ཅེས་པ་ནི། སེམས་ཅན་ཐམས་ཅད་ཀྱི་སེམས་ཀྱི་སྐད་ཅིག་མ་རེ་རེའི་དོན་མཁྱེན་པའོ། ། ཐེག་པ་སྣ་ཚོགས་ཞེས་སོགས་ནི་གོ་བར་ཟད་ལ། འདིར་རྟོག་པ་པོ་ཞེས་པའི་བཾ་བ་ཝ་ཀ་སྐད་དོད་ཡོད་ཅིང༌། དོན་དང་མཐུན་ལ། རྟོགས་པ་པོ་ཞེས་པ་ལ་ནི་གང་ཡང་མེད་དོ། ། ཉོན་མོངས་ཁམས་རྣམས་ཞེས་སོགས་ཀྱི་དོན་ནི། ཉོན་མོངས་པ་དང༌། ཆུ་བོ་དང༌། སྦྱོར་བ་རྣམས་ནི་མིང་གི་རྣམ་གྲངས་ཡིན་ལ།
ཁམས་དང༌། རྒྱ་མཚོ་དང༌། དགོན་པ་ནི་གཟུགས་ཅན་ནོ། ། ཉོན་མོངས་ཉེ་བའི་ཞེས་སོགས་ནི་གོ་བར་སླ་ལ། དོན་ཡོད་ཅེས་པ་ནི། ཨ་མོ་གྷ་ཞེས་པའི་སྒྲ་ལས་ཐོགས་པ་མེད་པའོ། ། འདུ་ཤེས་ཀུན་གྱི་དོན་སྤངས་ཤིང༌། ཞེས་པ་ནི། འདུ་ཤེས་མེད་པ་བ་དང༌། ནམ་མཁའ་མཐའ་ཡས་སྐྱེ་མཆེད་རྣམས་ལ་འདུ་ཤེས་ཀུན་ཞེས་བྱ་ལ།
དེ་སྤངས་པའོ། ། རྣམ་ཤེས་དོན་ནི་ཞེས་པ་རྣམ་ཤེས་མཐའ་ཡས་སྐྱེ་མཆེད་ལ་བྱ་ལ། དེ་འགག་པར་བྱེད་པ་ནི་འགོག་པའི་སྙོམས་པར་འཇུག་པའོ། ། མདོར་ན་འདུ་ཤེས་དང་རྣམ་ཤེས་འགོག་པའི་ངོ་བོ་ཡང་འཇམ་དཔལ་ཉིད་དོ། ། སེམས་ཅན་ཀུན་ཡིད་ཅེས་པ་ནི་ཉོན་མོངས་ཅན་གྱི་ཡིད་དོ། ། དེའི་ཡུལ་ནི་ཀུན་གཞི་སྟེ། དེ་ཡང་འཇམ་དཔལ་ཉིད་དོ། ། སངས་རྒྱས་ཀུན་གྱི་ཐུགས་རིག་པ། །

ཞེས་པ་ཡང་འབྲས་དུས་ཀྱི་འཇམ་དཔལ་ཉིད་དོ། ། སེམས་ཅན་ཀུན་གྱི་ཡིད་ལ་གནས། ། ཞེས་པ་ནི་གཞི་དུས་ཀྱི་འཇམ་དཔལ་ལོ། ། དེ་དག་སེམས་དང་མཐུན་པར་འཇུག ། ཅེས་པ་ནི། སེམས་ཅན་ཐམས་ཅད་ཀྱི་སེམས་ཀྱི་རང་བཞིན་གཅིག་ཁོ་ན་ཡིན་པའོ། ། དོན་འདི་ནི། ཇི་སྐད་དུ། རྫོགས་སངས་སྐུ་ནི་འཕྲོ་ཕྱིར་ཞེས་པ་དང་མཐུན་ནོ། ། སེམས་ཅན་ཀུན་ཡིད་ཚིམ་པར་བྱེད་ཅེས་པ་དེ་ཉིད་འཆད་པ་ནི། སེམས་ཅན་ཀུན་གྱི་ཡིད་དགའ་བ། །
ཞེས་པ་སྟེ། གཞི་དུས་ཀྱི་འཇམ་དཔལ་དེ་ཉིད་ཀྱིས་སེམས་ཅན་ཐམས་ཅད་ཀྱི་སེམས་བདེ་གསལ་དུ་རོ་གཅིག་པར་བྱེད་པའོ། ། གྲུབ་པའི་མཐར་ཕྱིན་ནི་འབྲས་དུས་ཀྱི་འཇམ་དཔལ་ཉིད་དོ། ། འཁྲུལ་པ་མེད་ཅེས་སོགས་ནི། དེའི་ཐབས་མ་ནོར་བར་ཤེས་པའོ། ། དེ་ཉིད་ཀྱི་ཕྱིར་ཐེ་ཚོམ་མེད་པའི་བློ་ཞེས་བྱའོ། ། གང་ལ་ན། དོན་གསུམ་ཞེས་པ་འདས་པ་དང༌། མ་འོངས་པ་དང༌། ད་ལྟར་བྱུང་བའོ། །
ཀུན་དོན་ཞེས་པ་ནི། བརྟན་པ་དང་གཡོ་བ་ཀུན་ལ་ཁྱབ་པའོ། ། ཡོན་ཏན་གསུམ་གྱི་བདག་ཅེས་པ་ནི། རྡུལ། མུན་པ། སྙིང་སྟོབས་གསུམ་ཆ་མཉམ་པ་དང་མི་མཉམ་པ་གཉིས་སོ། ། ཡོན་ཏན་དེ་གསུམ་གྱི་བདག་པོ་ནི་ཤེས་རིག་གི་སྐྱེས་བུ་སྟེ་འཇམ་དཔལ་ཉིད་དོ། ། འདིར་ཡང་རྐང་པ་བཞི་པོས་གཞི་ལམ་འབྲས་བུའི་འཇམ་དཔལ་རྣམ་པ་གསུམ་མཚོན་ནོ། ། ཕུང་པོ་ལྔ་དོན་དང༌། དུས་གསུམ་ནི་མིང་གི་རྣམ་གྲངས་ཏེ།
ཇི་སྐད་དུ། གཟུགས་ལ་སོགས་པའི་ཕུང་པོ་ལྔ། ། དེ་དག་ཉིད་དུས་ཞེས་གསུངས་པ་ལྟར་རོ། ། སྐད་ཅིག་ཐམས་ཅད་བྱེ་བྲག་ཕྱེད། ། ཅེས་པ་ནི་ལམ་གྱི་གནས་སྐབས་སོ། ། སྐད་ཅིག་གཅིག་གིས་རྫོགས་སངས་རྒྱས། ། ཞེས་པ་འབྲས་བུ་མངོན་དུ་བྱས་པའི་དུས་སོ། ། སངས་རྒྱས་ཀུན་གྱི་རང་བཞིན་འཆང༌། ། ཞེས་པ་ནི་ཡེ་ཤེས་སེམས་དཔའ་དེ་ཉིད་དོ། ། ལུས་མེད་ལུས་ཞེས་པ་ནི་ཆོས་ཀྱི་སྐུའོ། །
ལུས་ཀྱི་མཆོག་ཅེས་པ་ནི། དེ་ཉིད་སྐུ་གཞན་ལས་མཆོག་ཏུ་གྱུར་པའོ། ། ལུས་ཀྱི་མཐའ་ནི་རྟོག་པ་པོ། ། ཞེས་པ་ནི་གཞན་དོན་དུ་ལུས་མཐའ་ཡས་པ་འཕྲོ་བའོ། ། དེ་ཉིད་ཀྱི་ཕྱིར་ན་གཟུགས་རྣམས་སྣ་ཚོགས་ཀུན་ཏུ་སྟོན། ། ཞེས་བྱའོ། ། ནོར་བུ་ཆེན་པོ་རིན་ཆེན་ཏོག ། ཅེས་པ་ནི་འཆང་ཞེས་པའི་ཚིག་དང་སྦྱར་ཏེ། དགོས་འདོད་འབྱུང་བ་དང་ཡོན་ཏན་རྫོགས་པས་ན་ནོར་བུ་ཆེན་པོ་ཞེས་བྱའོ། ། དེ་ཉིད་རིན་པོ་ཆེའི་ཏོག་ལྟར་འཛིན་པས་ན་རིན་ཆེན་ཏོག་ཅེས་བྱའོ། །
དེ་ལྟར་ན་ལེའུ་འདི་ལ་ཚིགས་སུ་བཅད་པ་ཉི་ཤུ་རྩ་བཞི། མཚན་སྔགས་ཀྱི་ཡི་གེ་བརྒྱ་དང་བཞིའོ། ། མཚན་སྔགས་ཀྱི་ཡི་གེ་དེ་དག་ཡེ་ཤེས་སེམས་དཔའི་སྙིང་ཁའི་ཨ་ལས་ཕྱུང་སྟེ། འཇིག་རྟེན་གྱི་ཁམས་མཐའ་ཡས་པར་སོང༌། སེམས་ཅན་རྣམས་ཀྱི་དོན་བྱས། སླར་ལོག་སྟེ། དེ་བཞིན་གཤེགས་པ་རིགས་ལྔར་གྱུར་ནས། དཀྱིལ་འཁོར་གྱི་འཁོར་ལོ་ལ་འཁོད་པར་བསམ་མོ། ། དེ་དག་གིས་ནི་མཉམ་པ་ཉིད་ཀྱི་ཡེ་ཤེས་ཀྱི་སྒོ་ནས་བསྟོད་པའི་རིམ་པར་ཕྱེ་བ་མདོར་བསྡུས་ཏེ་བཤད་པའོ། ། དྲུག་པ་བྱ་བ་ནན་ཏན་གྱི་སྒོ་ནས་བསྟོད་པའི་རིམ་པར་ཕྱེ་བ་ལ།
སངས་རྒྱས་ཀུན་གྱི་རྟོགས་བྱ་བ། ། ཞེས་པ་དུས་གསུམ་གྱི་སངས་རྒྱས་ཀུན་གྱི་མངོན་དུ་བྱ་བ་ནི་འཇམ་དཔལ་ཉིད་དོ། ། སངས་རྒྱས་བྱང་ཆུབ་ཞེས་པ་ནི་ཐེག་པ་གསུམ་གྱི་བྱང་ཆུབ་བོ། ། བླ་ན་མེད་པ་ནི། རྫོགས་པའི་བྱང་ཆུབ་བོ། ། གསང་སྔགས་ལས་བྱུང་ཞེས་པ་ནི་འཇིག་རྟེན་པ་དང༌། འཇིག་རྟེན་ལས་འདས་པའི་གསང་སྔགས་སྐྱེ་བའི་གནས་ཡིན་པའི་ཕྱིར། ལས་བྱུང་སྟེ་རྐྱེན་ཞེས་པའི་དོན་ཏོ། ། འགྲེལ་པ་ལས་དེ་སྐད་དུ་གསུངས་པ་ལྟར་ན་གསང་སྔགས་འབྱུང་གནས་ཞེས་པར་འགྱུར་རོ། ། ཡི་གེ་མེད་ཅེས་པ་ནི་བརྗོད་བྱ་རྗོད་བྱེད་ཀྱི་མཚན་ཉིད་དང་བྲལ་བའོ། །
གསང་སྔགས་ཆེན་པོ་ཞེས་པ་ནི། གཉིས་མེད་ཀྱི་ཡེ་ཤེས་དེ་ཉིད་ཡིན་ལ། དེ་ཡང་སྐུ་གསུང་ཐུགས་ཀྱི་རིགས་རྣམ་པ་གསུམ་དང་ལྡན་པས་ན། རིགས་གསུམ་པ་ཞེས་བྱའོ། ། གསང་སྔགས་དོན་ཀུན་བསྐྱེད་པ་པོ་ཞེས་པ་ནི་འཇིག་རྟེན་དང༌། དེ་ལས་འདས་པའི་གསང་སྔགས་ཐམས་ཅད་ཀྱི་འབྱུང་ཁུངས་སུ་གྱུར་པའོ། ། ཐིག་ལེ་ཆེན་པོ་ཞེས་པ་ནི། ཨ་ལ་སོགས་པའི་ཡི་གེ་ཐམས་ཅད་ཐིག་ལེའི་ངོ་བོར་གནས་པ་སྟེ་འཇམ་དཔལ་ཉིད་དོ། ། དེའི་ཕྱིར་ཡི་གེ་མེད་ཅེས་བྱའོ། ། སྟོང་པ་ཆེན་པོ་ནི།
སྟོང་ཉིད་བཅུ་དྲུག་སྟེ། སེམས་དཔའ་བཅུ་དྲུག་གི་རང་བཞིན་ནོ། ། ཡི་གེ་ལྔ་ནི་རིགས་ལྔའི་ས་བོན་གྱི་ཡིག་འབྲུ་རྣམ་པ་ལྔའོ། ། དེ་ཡང་ཨ་ཧཱུྃ་ཨོཾ་ཧྲི་ཨ་ཞེས་པའོ། ། ཐིག་ལེ་སྟོང་པ་ཞེས་པ་ནི། ས་བོན་གྱི་ཡི་གེ་ལ་གནས་པའི་ཐིག་ལེའོ། ། དེ་ཡང་ངག་གི་དབང་ཕྱུག་གི་ས་བོན་མུཾ་ཞེས་པ་ལ་འཆད་དོ། ། ཡི་གེ་དྲུག་ཅེས་པ་ནི། ཨོཾ་ཝ་གི་ཤྭ་རི་མུཾ་ཞེས་པ་ལ་བྱའོ། ། འདིར་ཡི་གེ་བརྒྱ་ཞེས་འབྱུང་བ་ནི་སྒྲའི་བསྟན་བཅོས་དང་མཐུན་ཞིང༌།
དུས་ཀྱི་འཁོར་ལོ་ལྟར་ན་བརྒྱའི་བཤད་པ་འབྱུང་ཡང༌། ལུགས་འདི་ལ་མེད་དོ། ། རྣམ་པ་ཀུན་ལྡན་ཞེས་པ་ནི། སྐྱེས་བུ་ཆེན་པོའི་མཚན་སུམ་ཅུ་རྩ་གཉིས་དང་ལྡན་པའོ། ། རྣམ་པ་མེད་ཅེས་པ་དོན་དམ་པ་ཆོས་ཀྱི་སྐུར་རོ་གཅིག་པའོ། ། བཅུ་དྲུག་ཕྱེད་ཕྱེད་ཐིག་ལེ་ཅན་ཞེས་པའི་རྐང་པ་གསུམ་གྱི་དོན་ནི། བླ་མའི་མན་ངག་ལས་རྟོགས་དགོས་པའི་ཕྱིར། འདིར་མི་འགྲེལ་ཏོ། ། ཞེས་འགྲེལ་པར་གསུངས་སོ། ། བསམ་གཏན་ཡན་ལག་ཀུན་ཤེས་ཤིང༌། །
ཞེས་པ་ནི། དེའི་ཡན་ལག་རྟོག་དཔྱོད་དང་དགའ་བདེ་ལ་སོགས་པ་ཤེས་པའོ། ། ཏིང་འཛིན་རིག་ཅེས་པ་དེ་ལ་ཏིང་ངེ་འཛིན་དུ་བྱེད་པའི་ཚུལ་རིག་པའོ། ། རྒྱུད་རིག་པ་ནི། གདུལ་བྱའི་སེམས་རྒྱུད་ཤེས་པའོ། ། ཏིང་འཛིན་ལུས་ཅན་ནི་ཡེ་ཤེས་ཀྱི་སྐུའོ། ། དེའི་ཕྱིར་ལུས་ཀྱི་མཆོག་ཅེས་ཀྱང་བྱའོ། ། ལོངས་སྤྱོད་རྫོགས་སྐུ་ཀུན་གྱི་རྒྱལ་ཅེས་པ་དེའི་སྐུར་བསྟན་ནས། འཁོར་ཚོགས་ཀུན་གྱི་ནང་ན་རྒྱལ་པོ་ལྟ་བུར་གྱུར་པའོ། ། སྤྲུལ་པའི་སྐུ་སྟེ་ཞེས་པ་དེར་སྟོན་པའོ། །
དེའི་ཕྱིར་ན་འཇིག་རྟེན་གྱི་སྐུ་གཞན་ལས་མཆོག་ཡིན་ནོ། ། སངས་རྒྱས་སྤྲུལ་པའི་རྒྱུད་འཆང་བ་ཞེས་པ་ནི། དེ་ཐམས་ཅད་ཀྱི་གདུང་འཚོབ་པའོ། ། སྤྲུལ་པ་སྣ་ཚོགས་འགྱེད་ཅེས་པ་དེ་གང་ཞེ་ན། ལྷའི་དབང་པོ་ནི་ཁྱབ་འཇུག་གོ ། ལྷ་ཡི་བླ་ནི་ཚངས་པའོ། ། ལྷ་མིན་དབང་པོ་ནི་རྣམ་པར་སྣང་བར་བྱེད་པའི་གཟུགས་སོ། ། ལྷ་མིན་བདག་ནི། གཟའ་རཱ་ཧུ་ལའི་རང་བཞིན་ནོ། ། ཞེས་འགྲེལ་པར་གསུངས་ལ།
སྐད་དོད་ལ་ལྷ་མིན་གཅིག་ལས་མི་སྣང་ངོ༌། ། འཆི་མེད་དབང་པོ་ནི་བརྒྱ་བྱིན་ནོ། ། ལྷའི་བླ་མ་ནི་གཟའ་ཕུར་བུའོ། ། འཇོམས་བྱེད་ནི་ཚོགས་ཀྱི་བདག་པོའོ། ། འཇོམས་བྱེད་དབང་ཕྱུག་པོ་ནི། མཧཱ་དེ་བ་དེ་རྣམས་སུ་སྤྲུལ་ནས་འགྲོ་བའི་དོན་བྱེད་པའོ། ། འོ་ན་འཁོར་བ་ལས་མ་གྲོལ་ལམ་སྙམ་ན། སྲིད་པའི་དགོན་པ་ལས་བརྒལ་བ་ཞེས་སོ། ། སྟོན་པ་གཅིག་པུ་ནི་འཇམ་དཔལ་ཏེ་གཉིས་པ་གཞན་མེད་པའོ། ། དེ་ཉིད་ཀྱི་ཕྱིར་འགྲོ་བའི་བླ་མ་ཞེས་བྱའོ། །
འཇིག་རྟེན་ཕྱོགས་བཅུར་རབ་གྲགས་པ་ནི། དེ་ཐམས་ཅད་དུ་ཆོས་སྟོན་པའོ། ། དེ་ཉིད་ཀྱི་ཕྱིར་ཆོས་ཀྱི་སྦྱིན་བདག་ཅེས་བྱའོ། ། ཆེ་ཞེས་པ་ནི། བརྟན་གཡོ་ཐམས་ཅད་ལ་ཁྱབ་པའོ། ། ཆོས་ཀྱི་སྦྱིན་པ་ཇི་ལྟར་གཏོང་ཞེ་ན། བྱམས་པའི་གོ་ཆ་སོགས་སོ། ། འདིར་གོ་ཆ་ནི་སྤྱི་མིང་དང༌། ཡ་ལད་ནི་ཁྲབ་བོ། ། ཤེས་རབ་ཅེས་པ་ནི་དེའི་ཕར་ཕྱིན་གྱི་པོ་ཏིའོ། །
རལ་གྲི་ཞེས་པ་ནི་ཤེས་རབ་ཀྱིའོ། ། མདའ་ཞེས་པ་ནི་སེམས་ཕྲ་མོ་འབིགས་པའོ། ། གཞུ་ཞེས་པ་ནི་རྡོ་རྗེའི་གཞུའོ། ། དེས་ཅི་ཞིག་བྱེད་ན། ཉོན་མོངས་མི་ཤེས་གཡུལ་ངོ་སེལ། ། ཞེས་པའོ། ། འདིས་ཡེ་ཤེས་སེམས་དཔའ་ཕྱག་བཞི་པ་ཁ་དོག་དམར་པོ་ཞིག་བསྟན་པ་གསུངས་ལ། དེ་ཡང་རྡོ་རྗེ་རྣོན་པོ་ལ་དགོངས་པ་ལས་འོས་གཞན་མེད་དོ། ། དཔའ་བོ་བདུད་དགྲ་ཞེས་སོགས་ནི། རྡོ་རྗེའི་གདན་ལ་བཞུགས་ནས་བདུད་བཏུལ་བའོ། །
དེ་ཡང་འཇམ་དཔལ་ཉིད་དོ། ། མཆོད་འོས་ཞེས་སོགས་ནི་གོ་བར་སླ་ལ། བརྗོད་པར་བྱ་བའི་མཆོག་ཅེས་པ་ནི། དེ་བཞིན་གཤེགས་པ་ཐམས་ཅད་ཀྱིས་དེའི་བསྔགས་པ་བརྗོད་པར་འོས་པའོ། ། ཞེས་འགྲེལ་པར་གསུངས་ལ་སྐད་དོད་ལ་རྗེད་པར་བྱ་བ་སྣང་ངོ༌། ། རི་མོར་ཞེས་པ་ནི་རིམ་གྲོའི་དོན་ཏོ། ། འཇིག་རྟེན་གསུམ་པོ་ཞེས་པ་ནི། རྫུ་འཕྲུལ་གྱི་དབང་དུ་བྱས་པའོ། ། གསུམ་རིག་ནི་ངེས་བརྗོད་དང༌། མཆོད་སྦྱིན་དང༌།
སྙན་དངགས་ཀྱི་རིག་བྱེད་རྣམས་ཤེས་པའམ། ཡང་ན། སྔོན་དང༌། ཕྱི་མཐའ་དང༌། ད་ལྟར་རིག་པའོ། ། གཙང་མ་ནི་བསམ་གཏན་བསྒོམས་པའོ། ། དག་པ་ནི། དག་པར་བྱེད་པས་ན་དག་པ་ལམ་གྱི་འཇམ་དཔལ་དང༌། དག་པར་བྱས་ཟིན་པ་འབྲས་བུའི་འཇམ་དཔལ་ལོ། ། མངོན་ཤེས་དྲུག་ལྡན་ནི་གོ་བར་སླ་ལ།
རྗེས་དྲན་དྲུག་ནི། སངས་རྒྱས་དང༌། ཆོས་དང༌། རྡོ་རྗེ་དང༌། རིགས་དང༌། ཁྲོ་བོ་དང༌། དམ་ཚིག་རྗེས་སུ་དྲན་པ་ཞེས་བཤད་ལ། དེའི་དོན་དེ་བཞིན་གཤེགས་པ་རིགས་དྲུག་དང༌། ཤེས་རབ་ཀྱི་འཁོར་ལོ་དང༌། སྟོང་གསུམ་གྱི་ཚད་དང་མཉམ་པའི་རྡོ་རྗེ་ཆེན་པོ་བསྒོམ་པ་དང༌།
འཁོར་གྱི་ལྷ་ཚོགས་དང༌། བསྲུང་བའི་འཁོར་ལོ་དང༌། མཚན་ཡང་དག་པར་བརྗོད་པ་རྣམས་ལ་འཆད་དོ། ། བྱང་ཆུབ་སེམས་དཔའ་ནི་ཆོས་ལ་ཆགས་པ་དང༌། རང་དོན་ཕུན་སུམ་ཚོགས་པ་སེམས་དཔའ་ལ་བྱ་ལ། དེ་ཙམ་ནི་ཉན་རང་ལ་ཡང་ཡོད་པས་དེ་ལས་ཁྱད་པར་དུ་འཕགས་པ་གཞན་དོན་ཕུན་སུམ་ཚོགས་པ་ལ་སེམས་དཔའ་ནི། སེམས་དཔའ་ཆེ་ཞེས་བྱའོ། ། ཆེན་པོ་དེ་ཙམ་ནི་མུ་སྟེགས་པ་ལ་ཡང་ཡོད་པས། དེ་ལས་ཁྱད་པར་དུ་བྱས་ནས་སེམས་དཔའ་ཞེས་གསུངས་སོ། ། དེ་གཉིས་ཀ་ཚོགས་པ་ནི་འཇམ་དཔལ་ལོ། །
རྫུ་འཕྲུལ་ཆེན་པོ་ནི་ཚོགས་གཉིས་རྫོགས་པའོ། ། དེ་ཉིད་ཀྱི་ཕྱིར་ན་འཇིག་རྟེན་ལས་འདས་པ་ཞེས་བྱའོ། ། ཤེས་རབ་ཕ་རོལ་ཕྱིན་པའི་མཐའ་ཞེས་པ་ནི་འབྲས་བུའི་ཤེར་ཕྱིན་ནོ། ། ཤེས་རབ་ཀྱིས་ནི་དེ་ཉིད་ཐོབ་ཅེས་པ་ལམ་གྱི་ཤེས་རབ་དེ་ཉིད་ཀྱིས་འབྲས་བུའི་དུས་ཀྱི་འཇམ་དཔལ་ཐོབ་པའོ། ། བདག་རིག་སོགས་ནི། རང་དང་གཞན་དང་གཉིས་ཀའི་དོན་ནམ་ཡང་ན་ཡུལ་ཅན་མཉམ་རྗེས་གཉིས་དང༌། ཡུལ་ཐམས་ཅད་པ་ཆོས་དབྱིངས་སོ། ། དེ་ནས་རྐང་པ་གཉིས་ནི་གོ་བར་སླ་ལ། ཤེས་པ་དང་ཤེས་བྱ་ནི་གཟུང་འཛིན་གཉིས་སོ། ། བདག་པོ་ཞེས་པ་ནི་དེ་དང་དེའི་ངོ་བོར་ཁྱབ་པའོ། །
མཆོག་ཅེས་པ་ནི་འབྲས་བུའི་དུས་སོ། ། གཙོ་བོ་ཆོས་ཀྱི་སྦྱིན་བདག་ཅེས་པ་ནི། སྐལ་བ་ཇི་ལྟ་བ་བཞིན་དུ་ཆོས་སྟོན་པའི་གཙོ་བོར་གྱུར་པའོ། ། ཕྱག་རྒྱ་བཞི་པོ་ནི་གོ་བར་ཟད་ལ། དེའི་དོན་སྟོན་པ་ནི་ཡེ་ཤེས་དང་གཟུགས་ཀྱི་སྐུ་ཟུང་དུ་འཇུག་པའོ། ། འགྲོ་བའི་བསྙེན་བཀུར་གནས་ཀྱི་མཆོག་ཅེས་པ་ལ་འཕྲོས་ནས་སུ་ཞིག་གིས་བཀུར་ཞེ་ན། ངེས་འབྱུང་གསུམ་པོ་བགྲོད་རྣམས་ཀྱིས་ཞེས་སྦྱར་རོ། ། ངེས་འབྱུང་གསུམ་ནི་ཐེག་པ་གསུམ་གྱི་མྱང་འདས་སོ། ། དེ་བགྲོད་པ་ནི་མངོན་དུ་བྱས་པའོ། ། དོན་གྱི་དམ་པ་རྣམ་དག་དཔལ་ཞེས་པ་ནི་མི་གནས་པའི་མྱང་འདས་མངོན་དུ་བྱས་པའོ། །
དེ་ལྟ་ན་ཡང་སེམས་ཅན་གྱི་དོན་བྱེད་པས། འཇིག་རྟེན་གསུམ་ན་སྐལ་བཟང་ཆེ་ཞེས་གསུངས་སོ། ། ཕུན་སུམ་ཚོགས་པ་ཐམས་ཅད་ཀྱི་རྟེན་བྱེད་པས་ན། དཔལ་ལྡན་འབྱོར་པ་ཀུན་བྱེད་པ་ཞེས་གསུངས་སོ། ། འཇམ་དཔལ་ཞེས་པ་ནི་མཚན་ནས་བོད་པའོ། ། དེའི་ཡོན་ཏན་གྱི་ཁྱད་པར་དཔལ་དང་ལྡན་པའི་མཆོག་ཅེས་པའོ། ། དེ་ལྟར་ན་ལེའུ་འདི་ལ་ཚིགས་སུ་བཅད་པ་བཅོ་ལྔ། མཚན་སྔགས་ཀྱི་ཚིག་ནི་དགུ་བཅུ་རྩ་ལྔར་གྲངས་ངེས་པ་ཡིན་ནོ། ། བྱ་བ་ནན་ཏན་གྱི་ངོ་བོར་བཞུགས་པའི་ཡེ་ཤེས་སེམས་དཔའི་ཐུགས་ཁའི་ཟླ་བ་ལ་གནས་པའི་ཨ་ལས་མཚན་སྔགས་ཀྱི་ཡི་གེ་བྱུང༌། ཕྱིར་ཕྱུང༌།
མ་ལུས་པའི་འཇིག་རྟེན་གྱི་ཁམས་སུ་སོང༌། སེམས་ཅན་ལེ་ལོ་ཅན་རྣམས་ཀྱི་དོན་བྱས། སླར་ལོག་རིགས་རྣམ་པ་ལྔར་གྱུར་ནས་དཀྱིལ་འཁོར་ལ་འཁོད་པར་བསམ་མོ། ། དེ་དག་གིས་ནི་བྱ་བ་གྲུབ་པའི་ཡེ་ཤེས་ཀྱི་སྒོ་ནས་བསྟོད་པའི་རིམ་པར་ཕྱེ་བ་མདོར་བསྡུས་ཏེ་རྣམ་པར་བཤད་པའོ། ། བདུན་པ་མཇུག་བསྡུས་ཏེ་བསྟོད་པ་ནི། མཆོག་སྦྱིན་རྡོ་རྗེ་ཞེས་སོགས་ནི་མེ་ལོང་ལྟ་བུའི་ཡེ་ཤེས་ཀྱི་སྒོ་ནས་བསྟོད་པའོ། ། སངས་རྒྱས་ཆགས་པ་ཞེས་སོགས་ནི་ཆོས་ཀྱི་དབྱིངས་ཀྱི་ཡེ་ཤེས་ཀྱི་སྒོ་ནས་བསྟོད་པའོ། ། སངས་རྒྱས་འཛུམ་པ་ཞེས་སོགས་ནི་སོ་སོར་རྟོག་པའི་ཡེ་ཤེས་ཀྱི་སྒོ་ནས་བསྟོད་པའོ། ། མེད་པ་ལས་བྱུང་ཞེས་སོགས་ནི་མཉམ་པ་ཉིད་ཀྱི་ཡེ་ཤེས་ཀྱི་སྒོ་ནས་བསྟོད་པའོ། ། སྒྱུ་འཕྲུལ་དྲྭ་བ་ཁྱོད་ལ་འདུད་ཅེས་སོགས་ནི་བྱ་བ་ནན་ཏན་གྱི་ཡེ་ཤེས་ཀྱི་སྒོ་ནས་བསྟོད་པའོ། །
དེ་ལྟར་མཚན་ཡང་དག་པར་བརྗོད་པ་དངོས་བཤད་ཟིན་ནས། དེའི་དེ་མ་ཐག་ཏུ་ཕན་ཡོན་གྱི་ལེའུ་ལྔ་ཕྱག་ན་རྡོ་རྗེ་ལ་གསུངས་ཤིང༌། དེ་དག་གི་རྒྱ་འགྲེལ་ཡང་རྒྱས་པར་མཛད་ཡོད། འདིའི་མངོན་པར་རྟོགས་པ་ཚར་གཅིག་གི་དབང་དུ་བྱས་པའི་མེད་མི་རུང་གི་ཡན་ལག་མིན་པས་འདིར་མ་བཀྲོལ་ལོ། ། ཕན་ཡོན་བཤད་ཟིན་པ་དེ་མ་ཐག་ཏུ་མཚན་ཡང་དག་པར་བརྗོད་པའི་རྩ་བའི་སྔགས་དང༌། སྔགས་ཀྱི་ཕྲེང་བ་རྣམས་གསུངས་པ་དེའི་དོན་ནི་གོང་དུ་བཀྲོལ་ཟིན་པ་དེ་ཡིན་ནོ། ། དེ་ལྟར་མཚན་ཡང་དག་པར་བརྗོད་པ་ཕན་ཡོན་དང་བཅས་པ་ཐོས་ནས། འཁོར་གྱི་དཀྱིལ་འཁོར་རྣམས་རྗེས་སུ་ཡི་རང་བ་ནི། དེ་ནས་དཔལ་ལྡན་རྡོ་རྗེ་འཆང༌། ། དགའ་ཞིང་མགུ་ནས་ཐལ་མོ་སྦྱར། །
ཞེས་བྱ་བ་ལ་སོགས་པ་རྣམས་སོ། ། དེ་ལྟར་བཤད་པ་འདི་ནི། སློབ་དཔོན་སྒེག་པའི་རྡོ་རྗེས་མཛད་པའི་མཚན་ཡང་དག་པར་བརྗོད་པའི་རྒྱ་འགྲེལ། སྔགས་ཀྱི་དོན་རྣམ་པར་བལྟ་བ་ཞེས་བྱ་བའི་སྙིང་པོ་བསྡུས་ནས། བཤད་སྲོལ་གཞན་གྱིས་བཤད་པའི་རྣམ་གྲངས་དང༌། རང་བཟོའི་སླད་ཀྱིས་མ་འདྲེས་པར་ཡང་དག་པར་སྦྱར་བ་ཡིན་པས། ཡིད་ཆེས་པའི་ཁུངས་ཉིད་དུ་མཁྱེན་པར་མཛད་དུ་གསོལ། སྒེག་པའི་རྡོ་རྗེའི་རྣམ་བཤད་རྒྱ་ཆེ་བ། ། ནང་གི་རོལ་མཚོ་ཇི་བཞིན་དཔག་དཀའ་ཡང༌། ། མཐོན་པོའི་གནས་ནས་བལྟ་བའི་རྣམ་དཔྱོད་ཀྱིས། །
མཁའ་ལྡིང་དབང་པོའི་རོ་འཛིན་གྱིས་བླངས་པ། ། དོན་མང་ཚིག་ཉུང་རྗོད་བྱེད་སྒྲིག་ལེགས་པའི། ། རྣམ་བཤད་ཡོངས་འདུ་ཕྲག་པར་བྱིན་ཟིན་གྱི། ། ངེས་དོན་བདུད་རྩིའི་འབབ་ངོགས་ལ་སྤྲོ་བའི། ། རྣམ་དཔྱོད་ལང་འཚོ་ལྡན་རྣམས་དགའ་བར་བྱོས། ། སྒེག་པའི་རྡོ་རྗེའི་རྣམ་དཔྱོད་དངུལ་དཀར་གྱི། ། ཟླ་འོད་རྒྱས་པ་མཁའ་ལ་ཤར་བ་ན། ། མཚན་བརྗོད་ཀུ་མུད་གསར་པའི་ཆུ་གཏེར་དུ། ། ཟབ་གསལ་གཉིས་མེད་ཡེ་ཤེས་ངང་གིས་འཆར། ། ཅེས་བྱ་བ་འདི་ནི།
རྗེ་བཙུན་སྒེག་པའི་རྡོ་རྗེའི་ཞལ་སྔ་ནས་མཚན་ཡང་དག་པར་བརྗོད་པ་དང་པོའི་སངས་རྒྱས་ཀྱི་ལུགས་སུ་བཀྲལ་བ་དང༌། རྣལ་འབྱོར་གྱི་རྒྱུད་དུ་བཀྲལ་བའི་ལུགས་གཉིས་གསལ་བར་ཐོས་པ་ལས་འདིར་ནི་ཕྱི་མའི་དབང་དུ་བྱས་ནས། བདག་དང་སྐལ་བ་མཉམ་པའི་སྐྱེ་བོ་འགའ་ཞིག་ལ་ཕན་པར་གྱུར་ཅིག་སྙམ་པའི་བསམ་པ་ཉེ་བར་བཞག་སྟེ། དཔལ་ཤཱཀྱ་མཆོག་ལྡན་དྲི་མེད་ལེགས་པའི་བློས། གསེར་འཕྱང་གི་ལོ་ནག་པས་ཉ་བའི་དགའ་བ་གསུམ་པ་ལ། གཙང་གཡས་རུའི་སའི་ཐིག་ལེ། པན་ཁྱུང་ཚང་གསེར་མདོག་ཅན་དུ་ལེགས་པར་གྲུབ་པའི་ཡི་གེ་པ་ནི། བཤེས་གཉེན་ཆོས་ཀྱི་རྒྱལ་མཚན་ཞེས་བྱ་བས་བགྱིས་སོ།། །། ༄༅། །ཡུམ་གྱི་སྙིང་པོའི་རྣམ་བཤད་བདུད་ལས་རྣམ་རྒྱལ་ཞེས་བྱ་བ་བཞུགས་སོ།། ༄༅། །ན་མོ་པྲ་ཛྙཱ་པཱ་ར་མི་ཏཱ་ཡེ།
ཐུབ་ཆེན་སྟོན་པ་དེ་ཡི་ཞལ་གྱི་སྒོ། ། རྟག་ཏུ་སྟོང་ཉིད་གསུམ་པའི་འཛུམ་དཀར་ཅན། ། བྱམས་དང་སྙིང་རྗེའི་ཤིང་རྟ་ལ་ཆིབས་ནས། ། སྲིད་གསུམ་ཉིན་མོར་མཛད་ལ་ཕྱག་བགྱིའོ། ། སྣ་ཚོགས་སྤྲོས་པའི་ཟློས་གར་བགྲངས་ཡས་ཀྱིས། ། འགྲོ་ཀུན་སྒྱུ་མའི་རོལ་རྩེད་ལ་ཆགས་པ། ། ཆོས་དབྱིངས་ཞི་བའི་ནགས་སུ་འདྲེས་མཛད་པའི། ། རྒྱལ་ཡུམ་དཔག་བསམ་དགའ་མས་འདིར་སྐྱོངས་ཤིག ། འཇིག་རྟེན་སྤྲོས་པའི་གཡང་ལས་བསྲུང་བརྩོན་པའི། ། སྤྱན་རས་གཟིགས་དབང་ཐུགས་རྗེའི་ལང་འཚོ་ཅན། །
ངེས་དོན་བདུད་རྩིའི་སྒོ་བརྒྱ་འབྱེད་པ་ལ། ། སྨྲ་མཁས་བརྩེ་བ་ཅན་ཁྱོད་ཕྱག་གི་གནས། ། ནམ་ཡང་རྒྱལ་བ་བསྐྱེད་ལས་མི་གཡེལ་ཞིང༌། ། རྟག་ཏུ་རྒྱལ་བའི་སྲས་རྣམས་སྐྱོང་མཁས་པའི། ། ཡུམ་གཅིག་དཔག་བསམ་ཡོངས་འདུའི་ཕྲག་པ་ནས། ། དགེ་བར་འོངས་པའི་བདུད་རྩི་འདི་ཡིན་ནོ། ། ཞེས་མཆོད་པར་བརྗོད་ཅིང་རྩོམ་པར་དམ་བཅའ་བ་སྔོན་དུ་བཏང་ནས། བཅོམ་ལྡན་འདས་མ་ཤེས་རབ་ཀྱི་ཕ་རོལ་ཏུ་ཕྱིན་པའི་སྙིང་པོ་འདི་འཆད་པ་ལ་དོན་གསུམ་སྟེ། མཚན་གྱི་དོན་གསལ་བར་བཤད་པ་དང༌། གཞུང་གི་དོན་དཔྱིས་ཕྱིན་པར་བརྗོད་པ་དང༌།
མདོའི་སྒྲུབ་པ་ཉམས་སུ་ལེན་ཚུལ་བཤད་ནས་དོན་བསྡུ་བའོ། ། དང་པོ་ནི། ཤེས་རབ་ཀྱི་ཕ་རོལ་ཏུ་ཕྱིན་པ་ནི། གཞུང་འབུམ་པ་ལ་སོགས་པ་ཤེས་རབ་ཀྱི་ཕྱོགས་གཙོ་བོར་སྟོན་པའི་རྒྱལ་བའི་གསུང་རབ་མཐའ་ཡས་པ་རྣམས་སོ། ། དེའི་སྙིང་པོ་ནི། རྣམ་པར་ཐར་པའི་སྒོ་གསུམ་སྟེ། དེ་ནི། སྟོང་པ་ཉིད་དང༌། མཚན་མ་མེད་པ་དང༌། སྨོན་པ་མེད་པའོ། །
དེ་ཡང་ཤེར་ཕྱིན་གྱི་མདོའི་བརྗོད་བྱའི་དོན་གྱི་ཆ་ཤས་གཞན་རྣམས་ཡེ་ཤེས་ལས། གཙོ་བོ་དང༌། དམ་པ་དང༌། མཆོག་ཡིན་པའི་ཕྱིར་སྙིང་པོ་ཞེས་བྱའོ། ། གསུམ་པོ་དེ་ཡང༌། གཞུང་འདིར་དོན་ཚན་བརྒྱད་ཀྱི་སྒོ་ནས་འཆད་པ་ཡིན་ནོ། ། དེ་ཡང་གང་ཞེ་ན། སྟོང་པ་ཉིད་དང༌། མཚན་ཉིད་མེད་པ་དང༌། མ་སྐྱེས་པ་དང༌།
མ་འགགས་པ་དང༌། དྲི་མ་མེད་པ་དང༌། དྲི་མ་དང་བྲལ་བ་མེད་པ་དང༌། བྲི་བ་མེད་པ་དང༌། གང་བ་མེད་པའོ། ། དེ་དག་གི་གོ་དོན་ཡང༌། རང་གི་ངོ་བོས་སྟོང་པ་དང༌། རང་དང་སྤྱིའི་མཚན་ཉིད་མེད་པ་དང༌། ཀུན་ནས་ཉོན་མོངས་ཀྱི་རྟེན་འབྲེལ་གྱི་དབང་དུ་བྱས་པའི་ཡན་ལག་བཅུ་གཉིས་པོ་སྐྱེད་བྱེད་ཀྱི་རྒྱུ་མེད་པ་དང༌། རྣམ་བྱང་གི་རྟེན་འབྲེལ་གྱི་དབང་དུ་བྱས་པའི་མ་རིག་པ་འགག་པ་སོགས་བཅུ་གཉིས་པོ་ལ།
གང་གིས་འགོག་པའི་རྒྱུ་མེད་པ་དང༌། ཀུན་ནས་ཉོན་མོངས་པའི་དྲི་མ་མེད་པ་དང༌། དེ་དང་བྲལ་བ་རྣམ་པར་བྱང་བའི་ཆོས་ཀྱང་མེད་པ་དང༌། སྐྱོན་བྲི་བ་མེད་པ་དང༌། ཡོན་ཏན་གྱི་གང་བ་མེད་པ་ཞེས་བྱ་བ་ཡིན་ནོ། ། དེ་ལྟར་བརྒྱད་པོ་དེ་གསུམ་དུ་བསྡུ་བའི་ཚུལ་ནི། སྟོང་པ་ཉིད་དང༌། མཚན་ཉིད་མེད་པ་གཉིས་ནི། རྣམ་པར་ཐར་པའི་སྒོ་སྟོང་པ་ཉིད་དོ། ། མ་སྐྱེས་པ་སོགས་བར་པ་བཞི་ནི།
རྣམ་པར་ཐར་པའི་སྒོ་མཚན་མ་མེད་པའོ། ། ཐ་མ་གཉིས་ནི། རྣམ་པར་ཐར་པའི་སྒོ་སྨོན་པ་མེད་པའོ། ། དེ་དག་གི་ཤེས་བྱེད་ཀྱང༌། གོ་རིམ་བཞིན་དུ། ངོ་བོ་ཉིད་མེད་པ་དང༌། རང་དང་སྤྱིའི་མཚན་ཉིད་ཀྱིས་སྟོང་པའི་ཕྱིར་དང༌། འཁོར་བ་དང་མྱ་ངན་ལས་འདས་པ་ལ་སྐྱེད་བྱེད་ཀྱི་རྒྱུ་དང་བླང་དོར་གྱི་མཚན་མ་བཀག་པའི་ཕྱིར་དང༌། སྐྱོན་སྤོང་བ་དང༌། ཡོན་ཏན་ཐོབ་པའི་ཕྱིར་དུ་སྨོན་པ་ཡང་བསལ་བའི་ཕྱིར་རོ། །
དེ་ལྟར་བཤད་པ་ན། ངོ་བོས་སྟོང་པ་དང༌། རྒྱུའི་མཚན་མ་མེད་པ་དང༌། འབྲས་བུ་ལ་སྨོན་པ་མེད་པ་ཞེས་བྱ་བའི་དོན་གྲུབ་པ་ཡིན་ལ། གསུམ་པོ་དེ་སྒྲུབ་བྱེད་ཀྱི་རིགས་པ་ནི། གོ་རིམ་བཞིན་དུ་གཅིག་དང༌། དུ་མ་དང་བྲལ་བའི་གཏན་ཚིགས་དང༌། རྡོ་རྗེ་གཟེགས་མའི་གཏན་ཚིགས་དང༌། ཡོད་མེད་སྐྱེ་འགོག་གི་གཏན་ཚིགས་སྣ་ཚོགས་སོ། ། གཏན་ཚིགས་དེ་དག་གིས་གྲུབ་པའི་དོན་ནི།
ཡུམ་གྱི་སྙིང་པོ་ཡིན་ལ། དེ་ཡང་གསུམ་སྟེ། རང་གི་ངོ་བོས་སྟོང་པ་དང༌། མཐའ་བཞི་ལས་སྐྱེ་བ་མ་གྲུབ་པ་དང༌། དོན་དམ་པར་བསལ་བཞག་ཡོད་པ་མ་ཡིན་པ་རྣམས་སོ། ། གསུམ་ཀ་ཡང་སྟོང་ཉིད་གཅིག་བུར་འདུས་ཏེ། དང་པོ་རང་སྟོང་གི་ལུགས་དང༌། ཕྱི་མ་གཉིས་པོ་གཞན་སྟོང་གི་ཚུལ་ཡིན་པས་སོ། ། དེ་ལྟར་ན། སྟོང་པ་ཉིད་གཅིག་པུ་ནི།
ཡུམ་མཐའ་དག་གི་སྙིང་པོའོ། ། གཅིག་པུ་ལ་གསུམ་དུ་ཕྱེ་བའི་དགོས་པ་ནི། གཞི་ལམ་འབྲས་བུའི་ཚུལ་ལ་རྣམ་པར་རྨོངས་པ་བསལ་བའི་དོན་དུའོ། ། དེས་དེ་ཇི་ལྟར་སེལ་ཞེ་ན། གཞི་སྟོང་པ་ཉིད་དང༌། ལམ་མཚན་མ་མེད་པ་དང༌། འབྲས་བུ་སྨོན་པ་མེད་པ་གསུམ་དུ་ཕྱེ་བའི་དོན་གྱིས་སོ། ། དེ་ལྟར་ཡུམ་གྱི་སྙིང་པོ་བརྗོད་བྱར་སྟོན་པའི་གཞུང་གི་ཚོགས་འདི་ལ་ཡང༌། དེའི་སྙིང་པོ་ཞེས་བཏགས་སོ། ། གཉིས་པ་གཞུང་གི་དོན་ལ་གསུམ་སྟེ།
དགོས་པའི་དོན། བསྡུས་པའི་དོན། ཚིག་གི་དོན་ནོ། ། དང་པོ་ནི། གནས་སྐབས་སུ་མཚན་མའི་སྤྲོས་པ་ཉེ་བར་ཞི་བ་དང༌། མཐར་ཐུག་ཡང་དག་པའི་མཐའ་མངོན་དུ་བྱེད་པའོ། ། དེ་སྐད་དུ་ཡང༌། ཕྱིན་ཅི་ལོག་ལས་ཤིན་ཏུ་འདས་ཏེ། མྱ་ངན་ལས་འདས་པའི་མཐར་ཕྱིན་ཏོ། ། ཞེས་གསུངས་སོ། །
དངོས་ཀྱི་དགོས་པ་ནི། ཡུམ་འབུམ་པ་ལ་སོགས་པའི་དངོས་བསྟན་གྱི་རིམ་པ་བདེ་བླག་ཏུ་རྟོགས་པའོ། ། གཉིས་པ་བསྡུས་པའི་དོན་ལ། འཆད་ཚུལ་གཉིས་ཏེ། རྒྱ་ཆེར་འགྲེལ་ལས་འབྱུང་བ་དང༌། རང་གི་བློས་བརྟགས་པའོ། ། དང་པོ་ནི། ཇི་སྐད་དུ། གླེང་བསླང་བ་དང་སྐབས་དང་ནི། ། བསྟན་པར་རྟོགས་པ་འདུས་པ་དང༌། །
གླེང་གཞི་དྲིས་དང་ལན་བཏབ་པ། ། དེ་ནི་རྣམ་པ་བཅུ་གཅིག་དང༌། ། མཐུན་འགྱུར་རྗེས་སུ་ཡི་རང་དང༌། ། རྣམ་པ་བརྒྱད་དུ་བསྡུས་པ་ཡིན། ། ཞེས་གསུངས་སོ། ། དེ་ལ་གླེང་བསླང་བ་ནི། འདི་སྐད་བདག་གིས་ཐོས་པ་དུས་གཅིག་ན། ཞེས་པའོ། ། གཉིས་པ་སྐབས་བཤད་པ་ནི། བཅོམ་ལྡན་འདས་རྒྱལ་པོའི་ཁབ་ཀྱི་རི་བྱ་རྒོད་སྤུངས་པ་ལ་བཞུགས་ཞེས་པའོ། །
དེ་ལ་བཤད་པའི་སྐབས་ཞེས་ཟེར་བའི་རྒྱུ་མཚན་ཡང༌། གླེང་གཞི་བཤད་པའི་སྐབས་ཐམས་ཅད་དུ། བཅོམ་ལྡན་འདས་ཀྱི་ཚིག་སྦྱོར་དགོས་པ་ཡིན་ཏེ། དེ་ལྟར་བཤད་པ་ན་བདུད་བཞི་བཅོམ་པ་ཉིད་དུ་གོ་ནས་སྐྱབས་གནས་སུ་ཡིད་ཆེས་སླ་བའི་ཕྱིར། གསུམ་པ་སྐབས་བསྟན་པར་རྟོགས་པ་འདུས་པ་ཞེས་པ་ནི། ཆོས་འདིའི་སྣོད་དུ་གྱུར་པ་རྣམས་འདུས་པ་ལ་བྱ་ལ། དེ་ནི། དགེ་སློང་གི་དགེ་འདུན་ཆེན་པོ་དང་ཞེས་སོགས་ཀྱིས་སོ། ། བཞི་པ་གླེང་གཞི་ནི། དེའི་ཚེ་བཅོམ་ལྡན་འདས་ཞེས་སོགས་སོ། །
ལྔ་པ་དྲིས་པ་ནི། དེ་ནས་སངས་རྒྱས་ཀྱི་མཐུས་ཞེས་སོགས་སོ། ། དྲུག་པ་ལན་རྣམ་པ་བཅུ་གཅིག་ནི། རིགས་ཀྱི་བུའམ་ཞེས་སོགས་ཚན་པ་བཅུ་གཅིག་གིས་སྟོན། བདུན་པ་མཐུན་འགྱུར་ནི། དེ་ནས་བཅོམ་ལྡན་འདས་ཏིང་ངེ་འཛིན་དེ་ལས་བཞེངས་ཏེ་ཞེས་སོགས་སོ། ། བརྒྱད་པ་རྗེས་སུ་ཡི་རང་ནི། དེ་བཞིན་གཤེགས་པ་རྣམས་ཀྱང་ཞེས་སོགས་ཀྱིས་སྟོན། གཉིས་པ་རང་གི་བློས་བརྟགས་པ་ལ་གཉིས་ལས། གཅིག་ནི་འོག་ནས་ཚིག་དོན་དང་ལྷན་ཅིག་འཆད་པར་འགྱུར་ལ།
ཅིག་ཤོས་ནི་འདི་ལྟར་བཤད་པར་བྱ་སྟེ། མདོ་འདིས་ནི་ཡུམ་གྱི་སྙིང་པོ་གང་ཡིན་པ་དང༌། དེ་ལ་བྱང་ཆུབ་སེམས་དཔས་ཇི་ལྟར་སློབ་པའི་ཚུལ་འཆད་པ་ཡིན་ནོ། ། དེ་གང་ལ་འཆད་ན། ཤཱ་རིའི་བུས་མཚོན་པའི་ཉན་ཐོས་ཀྱི་དགེ་འདུན་རྣམས་ལ་འཆད་དོ། ། གང་གིས་འཆད་ན་འཕགས་པ་སྤྱན་རས་གཟིགས་དབང་ཕྱུག་གིས་མཚོན་པའི་བྱང་ཆུབ་སེམས་དཔའི་དགེ་འདུན་གྱིས་བཤད་དོ། ། དགོས་པ་ནི་ཉན་ཐོས་རིགས་མ་ངེས་པ་རྣམས་བྱང་ཆུབ་མཆོག་ཏུ་སེམས་བསྐྱེད་ནས། ཡུམ་གྱི་སྤྱོད་པ་ལ་སློབ་པ་དང༌། རིགས་ངེས་པ་རྣམས་ནི། རང་གིས་དེ་དང་དེ་ཤེས་ནས་གཞན་ལ་བསྟན་པའི་ཕྱིར་དུའོ། །
གང་གི་མཐུ་ལས་འཆད་ན། སངས་རྒྱས་ཀྱི་བྱིན་རླབས་ཀྱི་དབང་གིས་སོ། ། འོ་ན། ཡུམ་གྱི་སྤྱོད་པ་ལ་སློབ་ཚུལ་ནི་གང༌། དེའི་ཡུམ་གྱི་སྙིང་པོ་ནི་ཅི་ཞེ་ན། དང་པོ་ནི། ཕུང་པོ་ལྔས་མཚོན་པའི་ཁམས་དང༌། སྐྱེ་མཆེད་རྣམས་ཀྱང་རང་བཞིན་གྱིས་སྟོང་པར་ལྟ་བ་དེ་ཡིན་ནོ། ། ཞེས་འཆད་པ་ནི། འདི་ལྟར་རྣམ་པར་བལྟ་བར་བྱ་སྟེ།
ཞེས་སོགས་སོ། ། གཉིས་པ་སྙིང་པོ་གང་ཡིན་པ་ནི། ཕུང་སོགས་ཆོས་གསུམ་པོ་རང་གི་ངོ་བོས་སྟོང་པ་དང༌། གཞན་གྱི་ངོ་བོས་སྟོང་པ་གཉིས་ལས། དང་པོ་ནི། གཟུགས་སྟོང་པའོ་ཞེས་སོགས་ཀྱིས་འཆད་ལ། གཉིས་པ་གཞན་གྱིས་སྟོང་པའི་ཚུལ་ལ། འཇོག་བྱེད་ཀྱི་མཚན་ཉིད་ཀྱིས་སྟོང་པ་དང༌། སྐྱེད་བྱེད་དང་འཇིག་བྱེད་ཀྱི་རྒྱུས་སྟོང་པ་དང༌། ཀུན་ནས་ཉོན་མོངས་དང༌།
རྣམ་བྱང་དུ་བྱེད་པ་པོའི་དྲི་མ་དང༌། ཡེ་ཤེས་ཀྱིས་སྟོང་པ་དང༌། གང་སྤངས་པ་དང༌། ཐོབ་པར་བྱ་བའི་སྐྱོན་དང་ཡོན་ཏན་གྱིས་སྟོང་པའི་ཚུལ་རྣམས་འཆད་པ་ནི། མཚན་ཉིད་མེད་པ་དང༌། མ་སྐྱེས་པ་ཞེས་སོགས་སོ། ། དེ་ལྟར་ཆོས་གསུམ་པོ་སྟོང་ཚུལ་གཉིས་ཀྱིས་སྟོང་པའི་ཚུལ་བཤད་པས་གྲུབ་པའི་དོན་ལ་གསུམ་སྟེ། གཞིའི་དུས་སུ་སྟོང་པ་ཉིད་ལ་སྤྲོས་པའི་མཚན་མ་གང་ཡང་མེད་པ། ལམ་གྱི་དུས་སུ་འཁོར་འདས་ལ་བླང་དོར་གྱི་མཚན་འཛིན་ལས་གྲོལ་བ། འབྲས་བུ་ལ་རེ་དོགས་དང་བྲལ་བས་མི་གནས་པའི་མྱང་འདས་མངོན་དུ་བྱེད་པའི་ཚུལ་ལོ། །
དང་པོ་ནི། དེ་ལྟ་བས་ན་སྟོང་པ་ཉིད་ལ་གཟུགས་མེད་ཅེས་པ་ནས། ཡིད་ཀྱི་རྣམ་པར་ཤེས་པའི་ཁམས་ཀྱི་བར་དུ་ཡང་མེད་དོ། ། ཞེས་པའི་བར་གྱིས་སྟོན་ནོ། ། གཉིས་པ་ལ་སྒྲུབ་བྱེད་རྟེན་འབྲེལ་ལུགས་འབྱུང་དང༌། ལུགས་ཟློག་གཉིས་མེད་པའི་རྒྱུ་མཚན་གྱིས། བསྒྲུབ་བྱ་བདེན་པ་བཞིས་མཚོན་པའི་འཁོར་འདས་གཉིས་མེད་པར་གྲུབ་ལ། དེ་གྲུབ་པ་ན་དེ་ལ་བླང་དོར་དུ་ཞེན་པ་མི་འཐད་ཅིང༌། དེ་ལ་དེར་ཞེན་པ་མེད་པར་གནས་པ་དེ་ཉིད་ཤེར་ཕྱིན་ལ་གནས་པ་ཡིན་ནོ་ཞེས་འཆད་པ་ནི། མ་རིག་པ་མེད་ཅེས་པ་ནས།
ཤེས་རབ་ཀྱི་ཕ་རོལ་ཏུ་ཕྱིན་པ་འདི་ལ་བརྟེན་ཅིང་གནས་ཏེ་ཞེས་པའི་བར་རོ། ། གསུམ་པ་ནི། སེམས་ལ་སྒྲིབ་པ་མེད་པས་ཞེས་པ་ནས། མཐར་ཕྱིན་ཏོ་ཞེས་པའི་བར་ཡིན་ལ། དེའི་ཤེས་བྱེད་ཀྱི་དཔེ་ནི། དུས་གསུམ་གྱི་ཞེས་སོགས་ཀྱིས་འཆད་ལ། དེ་ལྟར་གྲུབ་པ་ན་ཡུམ་གྱི་སྙིང་པོ་འདི་མཚན་རྟོག་མཐའ་དག་ལས་ཡིད་སྐྱོབ་པར་བྱེད་པའི་ཕྱིར། སྔགས་སུ་གྲུབ་པ་ཡིན་ནོ། ། ཞེས་འཆད་པ་ནི། དེ་ལྟ་བས་ན་ཤེས་རབ་ཀྱི་ཕ་རོལ་ཏུ་ཕྱིན་པའི་སྔགས་ཞེས་སོགས་སོ། །
རེ་ཤིག་བསྡུས་པའི་དོན་དང་པོ་ནི་དེ་ཙམ་མོ། ། གསུམ་པ་ཚིག་གི་དོན་ལ་གཉིས་ཏེ། མཚན་གྱི་དོན་དང༌། གཞུང་གི་དོན་ནོ། ། དང་པོ་ནི། ཡུམ་གྱི་མདོ་འདིའི་མཚན་ལ། རྩ་བའི་རྒྱ་དཔེ་ན། ཤེས་རབ་ཀྱི་ཕ་རོལ་ཏུ་ཕྱིན་པ་ཙམ་ལས་མི་འབྱུང་ལ། ཁུངས་ཐུབ་ཀྱི་འགྲེལ་པ་དག་གིས་རྣམ་པར་ཕྱེ་བའི་ནང་ན། སྙིང་པོ་ཞེས་ཀྱང་འབྱུང་ངོ༌། །
དེའི་དོན་ཡང༌། བཤད་མ་ཐག་པ་དེ་ཉིད་ཡིན་པར་རྒྱ་ཆེར་འགྲེལ་ལས་འབྱུང་ལ། གཞན་དག ཏདྱ་ཐཱ་ཞེས་སོགས་ཀྱི་སྔགས་འདི་ཡུམ་གྱི་སྙིང་པོར་འཆད་པ་ནི། མན་ངག་གི་གཞུང་འགའ་ཞིག་ལས་འབྱུང་ཡང༌། འགྲེལ་པ་དག་དང་མི་མཐུན་ནོ། ། མཚན་གྱི་ཐོག་མར་བཅོམ་ལྡན་འདས་མ་ཞེས་འཆད་ཀྱང༌། རྒྱ་དཔེ་ལས་འཕགས་མ་ཞེས་འབྱུང་ངོ༌། ། གཉིས་པ་གཞུང་གི་དོན་ལ། གཞུང་གི་ཚད་དང༌།
གཞུང་དངོས་ཀྱི་དོན་ནོ། ། དང་པོ་ནི། ཡུམ་དགེ་རྒྱས་མ་ཞེས་བྱ་བའི་ནང་ན། བམ་པོ་གཅིག་གོ་ཞེས་འབྱུང་ཡང༌། རྒྱ་དཔེ་ལས། ཤླཽ་ཀ་ཉི་ཤུ་རྩ་ལྔ་པར་བཤད་དོ། ། གཉིས་པ་ལ་གསུམ་སྟེ། རྗེས་སུ་གནང་བའི་བཀའི་སྒོ་ནས་མཚམས་སྦྱར། བྱིན་གྱིས་བརླབས་པའི་བཀའ་ཉིད་ཀྱིས་རྒྱས་པར་བཤད། ཞལ་ནས་གསུངས་པའི་བཀས་འཇུག་བསྡུ་བའོ། །
དང་པོ་ལ་གཉིས་ཏེ། གླེང་གཞི་དང༌། མཚམས་སྦྱོར་རོ། ། དང་པོ་ལ་གཉིས་ཏེ། བཀའ་སྡུད་པ་པོ་ལ་ཡིད་ཆེས་བསྐྱེད་པའི་ཕྱིར་དུ་ཐུན་མོང་གི་གླེང་གཞི་བཤད་པ་དང༌། ཆོས་འདི་བཅོམ་ལྡན་འདས་ཉིད་ཀྱིས་བྱིན་གྱིས་བརླབས་ནས་བཤད་པར་ཤེས་པའི་ཕྱིར་དུ། ཐུན་མོང་མ་ཡིན་པའི་གླེང་གཞི་བཤད་པའོ། ། དང་པོ་ནི། ཕུན་སུམ་ཚོགས་པ་བཞིའི་སྒོ་ནས་བཤད་པར་བྱ་བ་ལས། དང་པོ་དུས་ཕུན་སུམ་ཚོགས་པ་ནི།
འདི་སྐད་བདག་གིས་ཐོས་པའི་དུས་གཅིག་ན་ཞེས་པ་སྟེ། དེ་ཡང་འདི་ཐོས་ཞེས་པས་ནི། ལས་སུ་བྱ་བ་གང་ཐོས་པ་དེ་སྟོན། འདི་སྐད་ཐོས་ཞེས་པས་ནི། ཚུལ་ཇི་ལྟར་འཆད་ཐོས་པ་སྟེ། ཕྲི་བསྣན་མེད་པའི་དོན་གྱིས་ན། ཐོས་པ་འདི་ཡང་དག་པ་ཡིན་ཞེས་དམ་འཆའ་བས་ན། ལྔ་པ་འབྱུང་ཁུངས་ཀྱི་ཚིག་གོ ། བདག་གིས་ཐོས་ཞེས་པས་ནི། བྱེད་པ་པོ་གང་གི་ཐོས་པ་ཉིད་སྟོན་ཏེ་རྣམ་དབྱེ་གསུམ་པའོ། །
དུས་གཅིག་ན་ཐོས་ཞེས་པ་ནི། ཐོས་པའི་གནས་སྐབས་སྟོན་པ་སྟེ། རྣམ་དབྱེ་བདུན་པ་གནས་གཞིའི་དོན་ཏོ། ། གཉིས་པ་སྟོན་པ་ཕུན་སུམ་ཚོགས་པ་ནི། བཅོམ་ལྡན་འདས་ཞེས་པའོ། ། འོ་ན། འདིར་སངས་རྒྱས་དང་རྒྱལ་བ་ལ་སོགས་པའི་མིང་གིས་མི་སྟོན་པ་ཅི་ཞེ་ན། སྟོན་པ་དེ་ལ་ཡོན་ཏན་མང་པོ་མངའ་ཡང༌། བདུད་བཞི་བཅོམ་པའི་སྒོ་ནས་མཚན་སྨོས་ན། འཇིགས་པའི་རྒྱུ་ཚར་བཅད་པ་ཉིད་དུ་གོ་ལ།
དེ་ལྟར་གོ་བ་ན། ཐེག་པ་ཆེ་ཆུང་ལ་ཞུགས་པ་ཐམས་ཅད་ཀྱི་སྐྱབས་སུ་འོས་པ་ཉིད་དུ་གོ་བས་ན། གླེང་གཞི་འཆད་པའི་སྐབས་ཐམས་ཅད་དུ། བཅོམ་ལྡན་འདས་ཞེས་པའི་མཚན་ནས་སྨོས་སོ་ཞེས་རྒྱ་ཆེར་འགྲེལ་པར་འབྱུང་ངོ༌། ། གསུམ་པ་གནས་ཕུན་སུམ་ཚོགས་པ་ནི། རྒྱལ་པོའི་ཁབ་ཅེས་ཡུལ་མ་ག་དྷའི་གྲོང་ཁྱེར་གྱི་བྱེ་བྲག་ཞིག་ཡིན་ལ། དེའི་ཤར་ཕྱོགས་ན། བྱ་རྒོད་ཕུང་པོའི་རི་ཞེས་པ་དུས་རྟག་ཏུ་སངས་རྒྱས་བཞུགས་པའི་གནས་ཡོད་པ་དེའོ། ། རི་འདི་ནི་དེ་བཞིན་གཤེགས་པ་རྣམས་ཀྱི་སྨོན་ལམ་གྱི་དབང་གིས་བྱུང་བ། མེ་ཆུ་རླུང་གསུམ་གྱིས་འཇིག་པར་མི་ནུས་པ་ཞིག་གོ །
ཞེས་ཏིང་ངེ་འཛིན་རྒྱལ་པོའི་མདོ་ལས་འབྱུང་ངོ༌། ། བཞུགས་སོ་ཞེས་པ་ནི། གནས་པའི་དོན་ཏེ། མདོ་སྡེའི་རྒྱན་ལས། གང་གིས་ལྷ་དང་འཕགས་པ་ཚངས་པ་ཡིས། ། གནས་པ་དཔེ་མེད་རྒྱ་ཆེན་རྟག་ཏུ་གནས། ། ཞེས་འབྱུང་ལ། འགྱུར་གྱི་ཁྱད་པར་ལས་ནི། བཞུགས་པ་དཔེ་མེད་རྒྱ་ཆེན་རྟག་ཏུ་བཞུགས། ། ཞེས་བྱ་བར་འགྱུར་རོ། །
བཞི་པ་འཁོར་ཕུན་སུམ་ཚོགས་པ་ལ། ཉན་ཐོས་དང་བྱང་ཆུབ་སེམས་དཔའི་འཁོར་གཉིས་སོ། ། དང་པོ་ནི། དགེ་སློང་གི་དགེ་འདུན་ཆེན་པོ་དང་ཞེས་པའོ། ། གཉིས་པ་ནི། བྱང་ཆུབ་སེམས་དཔའི་དགེ་འདུན་ཆེན་པོ་དང་ཞེས་པའོ། ། ཐབས་གཅིག་ཏུ་ཞེས་པ་ནི། ལྷན་ཅིག་པའི་དོན་ཏོ། ། མདོར་ན། བཞུགས་སོ་ཞེས་བྱ་བའི་ཚིག་འདི་ཡང༌།
དུས་གཅིག་ཅེས་པ་དང༌། བཅོམ་ལྡན་འདས་ཞེས་པ་དང༌། བྱ་རྒོད་ཕུང་པོའི་རི་ལ་ཞེས་པ་དང༌། དགེ་འདུན་ཆེན་པོ་དང་ཐབས་ཅིག་ཏུ་ཞེས་པའི་ཚིག་བཞི་ཀ་དང་སྦྱར་རོ། ། དོན་འདི་ལ་སློབ་དཔོན་ཕྱོགས་ཀྱི་གླང་པོས། སྟོན་པ་དཔང་པོ་འཁོར་དང་ནི། ། ཡུལ་དང་དུས་ཀྱང་ངེས་བསྟན་པ། ། སྡུད་པོ་རང་ཉིད་ཚད་མར་ནི། ། རབ་སྒྲུབ་ཕྱིར་ཡིན། ཞེས་གསུངས་ལ།
སློབ་དཔོན་དྲི་མེད་བཤེས་གཉེན་ན་རེ། དོན་དེ་ནི་རིགས་པ་མ་ཡིན་ཏེ། འདི་ལྟར་ཡུལ་དེ་དག་ཏུ་སོང་ཞིང་དྲིས་ནས་ནི། དེར་འདྲི་བའི་ནུས་པ་མེད་པ་རྣམས་ཀྱིས་མདོའི་དོན་གཏན་ལ་དབབ་པ་ཐག་རིང་བསྲིང་བར་འགྱུར་རོ། ། འཁོར་འདི་དང་འདི་ཡིན་གྱི་མིང་མ་བཤད་པའི་ཕྱིར། དཔང་པོ་ཡང་མི་འགྲུབ་བོ་ཞེས་དགག་པ་བརྗོད་ནས། རང་ལུགས་ལ། ཆོས་འདི་ཉན་པའི་སྐལ་བ་ཡོད་པ་རྣམས་འདིར་སྨོས་པ་ཡིན་པས་འཁོར་གྱི་ཁྱད་པར་འདི་དག་གིས་ནི། བསྟན་པར་རྟོགས་པ་འདུས་པ་ཞེས་བྱ་བ་དེ་བསྟན་ནོ། ། ཞེས་འཆད་དོ། །
གཉིས་པ་ཐུན་མོང་མ་ཡིན་པའི་གླེང་གཞི་ལ། རྒྱུ་གཞན་རྒྱུད་བྱིན་གྱིས་རློབས་པའི་ཏིང་ངེ་འཛིན་ལ་མཉམ་པར་བཞག་པ་དང༌། འབྲས་བུ་གཞན་བྱིན་གྱིས་བརླབས་པ་དངོས་གཉིས་སོ། ། དང་པོ་ནི། འགྲེལ་ཆེན་ལྟར་ན། འཁོར་འདུས་པ་དེ་དང་དེ་དགེ་བའི་རྩ་བ་ཡོངས་སུ་སྨིན་པར་གྱུར་པ་དེའི་ཚེ། ཆོས་སྟོན་པའི་དུས་མཁྱེན་པའི་བཅོམ་ལྡན་འདས་དེ། གང་བཤད་པར་བྱ་བའི་ཆོས་ཟབ་མོ་སྣང་བ་ཞེས་བྱ་བའི་ཆོས་ཀྱི་རྣམ་གྲངས་ཀྱི་ཏིང་ངེ་འཛིན་ལ་སྙོམས་པར་ཞུགས་སོ། ། ཞུགས་པ་དེའི་དགོས་པ་ནི། འཕགས་པ་སྤྱན་རས་གཟིགས།
ཟབ་མོ་ལ་རྣམ་པར་ལྟ་བ་དང༌། དེས་མཚོན་ནས་དེ་དུས་ཀྱི་འཁོར་ཐམས་ཅད་ཀྱང་དེ་ལ་རྣམ་པར་ལྟ་བའི་ཕྱིར་དུའོ། ། དེ་ཡང་དཔེར་ན་རྒྱལ་བ་ཉོན་མོངས་པ་མེད་པའི་ཏིང་ངེ་འཛིན་ལ་མཉམ་པར་བཞག་པས། གྲོང་ལ་སོགས་པའི་སྐྱེ་བོ་མཐའ་དག་གི་སེམས་ཉོན་མོངས་པ་མེད་པ་ལ་གནས་པར་འགྱུར་བ་བཞིན་ནོ། ། འདིར་ཟབ་མོ་ཞེས་བྱ་བ་ནི་རྣམ་པར་ཐར་པའི་སྒོ་གསུམ་མོ། ། སྣང་བ་ཞེས་བྱ་བ་ནི། རང་དང་གཞན་གྱི་རྒྱུད་ལ་གསལ་བའོ། ། དེ་ཉིད་ལ་ཆོས་ཀྱི་རྣམ་གྲངས་ཞེས་ཀྱང་བྱ་སྟེ། རང་གི་མཚན་ཉིད་འཛིན་པ་དང༌། ཁོང་དུ་ཆུད་པ་དང༌།
རྟོགས་པ་དང༌། རིག་པར་བྱ་བ་ཡིན་པའི་ཕྱིར། འདིས་སེམས་རྩེ་གཅིག་ཏུ་བྱེད་པས་ན། ཏིང་ངེ་འཛིན་ཞེས་ཀྱང་བྱ། དེ་ཉིད་ལ་ཡང་དག་པར་འཇོག་པའི་ཕྱིར་སྙོམས་པར་ཞུགས་པ་ཞེས་ཀྱང་བྱའོ། ། གཉིས་པ་ལ། ལུང་སྟོན་པ་པོའི་རྒྱུད་ཇི་ལྟར་བྱིན་གྱིས་བརླབས་པའི་ཚུལ་དང༌། འདྲི་བ་པོའི་རྒྱུད་བྱིན་གྱིས་བརླབས་པའི་ཚུལ་ལོ། ། དང་པོ་ནི། དེ་དེ་ལ་ཞུགས་པ་ཁོ་ནར་མ་ཟད།
ཡང་དུས་དེའི་ཚེ་བྱང་ཆུབ་སེམས་དཔའ་འཕགས་པ་སྤྱན་རས་གཟིགས་དབང་ཕྱུག་ཤེས་རབ་ཀྱི་ཕ་རོལ་ཏུ་ཕྱིན་པ་ཟབ་མོའི་སྤྱོད་པ་ཉིད་ལ་རྣམ་པར་ལྟ་ཞིང༌། ཕུང་པོ་ལྔ་པོ་དེ་དག་ཀྱང་རང་བཞིན་གྱིས་སྟོང་པར་རྣམ་པར་ལྟའོ། ། ཞེས་པའོ། ། འདིར་ཡང་ཞེས་བྱ་བའི་ཚིག་དེ། གཞན་བསྡུ་བ་དང༌། ངེས་བཟུང་གི་དོན་གཉིས་ལས། དང་པོ་ལྟར་བཤད་ན། འཁོར་གྱི་དགེ་བའི་རྩ་བ་ཡོངས་སུ་སྨིན་པའི་དུས་དེར། དེས་ཀྱང་དེ་ལ་རྣམ་པར་ལྟ་ཞེས་པ་ཡིན་ལ། གཉིས་པ་ལྟར་བཤད་ན།
བཅོམ་ལྡན་འདས་དེ་ལ་སྙོམས་པར་ཞུགས་པའི་དུས་དེ་ཁོ་ནར། དེས་ཀྱང་དེ་ལ་རྣམ་པར་ལྟ་ཞེས་འགྲེལ་པས་འཆད་དོ། ། ཟབ་མོའི་སྤྱོད་པ་ཞེས་པ་འདི་ལ་གསུམ་སྟེ། མོས་པའི་སྤྱོད་པ་དང༌། བསྒྲུབ་པའི་སྤྱོད་པ་དང༌། ངེས་པའི་སྤྱོད་པའོ། ། དང་པོ་ལ་གསུམ་སྟེ། རང་དོན་དང༌། གཞན་དོན་དང༌། གཉིས་དོན་མོས་པའོ། །
དེ་རེ་རེ་ལ་ཡང་དགུ་དགུར་ཕྱེ་བས་ཉི་ཤུ་བདུན་ནོ། ། དེ་དག་ནི་སོ་སོ་སྐྱེ་བོའི་གནས་སྐབས་སོ། ། བསྒྲུབ་པའི་སྤྱོད་པ་ནི། བསླབ་པ་གསུམ་ལ་སློབ་པ་སྟེ། ས་གཉིས་པ་ནས་བདུན་པའི་བར་རོ། ། གསུམ་པ་ངེས་པའི་སྤྱོད་པ་ནི། ལྷུན་གྱིས་གྲུབ་ཅིང་མཚན་མ་མེད་པ། ས་བརྒྱད་པའི་ཡེ་ཤེས་སོ་ཞེས་རྒྱ་ཆེར་འགྲེལ་པར་འབྱུང་ལ། དེ་ལྟ་བུའི་སྤྱོད་པ་ཉིད་ལ་སྟེ་དེ་ཁོ་ན་ལ། རྣམ་པར་ཏེ་རང་གི་ངོ་བོས་སྟོང་པ་ལ་སོགས་པའི་རྣམ་པ་སྣ་ཚོགས་པ་རྣམས་སུ་ལྟ་བ་སྟེ།
སོ་སོར་རྟོག་པའི་ཤེས་རབ་ཀྱིས་གཟིགས་པའོ། ། རྣམ་པ་སྣ་ཚོགས་པའི་གོ་བ་ཡང༌། འོག་ནས་འབྱུང་བའི་ཟབ་མོ་བརྒྱད་ལ་འཆད་དོ། ། རྣམ་པར་ལྟ་ཞེས་པ་དེ་ཉིད་རྒྱས་པར་འཆད་པ་ནི། ཕུང་པོ་ལྔ་པོ་དེ་དག་ཀྱང་རང་བཞིན་གྱིས་སྟོང་པར་རྣམ་པར་ལྟའོ། ། ཞེས་པའོ། ། ཀྱང་གི་སྒྲས་ནི། ཁམས་དང་སྐྱེ་མཆེད་སྡུད་ལ། སྟོང་པའི་སྒྲས་ནི། མཚན་ཉིད་མེད་པ་སོགས་ལྷག་མ་བདུན་ཡང་མཚོན་ནོ། །
གཉིས་པ་འདྲི་བ་པོའི་རྒྱུད་བྱིན་གྱིས་བརླབས་པའི་ཚུལ་ནི། དེ་ནས་ཏེ། དེ་མ་ཐག་ཏུ་སངས་རྒྱས་ཀྱི་མཐུའམ། བྱིན་གྱིས་བརླབས་ཀྱིས་ཞེས་པའོ། ། དེས་བྱིན་གྱིས་བརླབས་ན། ཤཱ་རིའི་བུ་ལ་དོན་དེ་འདྲི་བའི་མཐུ་ཡོད་པ་ཡིན་གྱི། གཞན་དུ་མ་ཡིན་ཞེས་ཤུགས་ལ་བསྟན་པ་ཡིན་ནོ། ། གཉིས་པ་མཚམས་སྦྱོར་བཤད་པ་ལ་གཉིས་ཏེ། ཇི་ལྟར་དྲིས་པའི་ཚུལ་དང༌། ལན་ངག་ཏུ་སྨྲས་པར་བསྟན་པའོ། །
དང་པོ་ནི། ཚེ་དང་ལྡན་པ་ཤཱ་རིའི་བུས་བྱང་ཆུབ་སེམས་དཔའ་སེམས་དཔའ་ཆེན་པོ་འཕགས་པ་སྤྱན་རས་གཟིགས་དབང་ཕྱུག་ལ་ཞེས་པ་ནས། ཇི་ལྟར་རྣམ་པར་ལྟ་བར་བྱ་ཞེས་པའི་བར་རོ། ། འདིར་རྒྱ་དཔེ་ལ་ལ་ན། འཕགས་པ་སྤྱན་རས་གཟིགས་དབང་ཕྱུག་རིགས་ཀྱི་བུའམ། རིགས་ཀྱི་བུ་མོ་ཤེས་རབ་ཀྱི་ཕ་རོལ་ཏུ་ཕྱིན་པ་ཟབ་མོའི་སྤྱད་པ་སྤྱོད་པར་འདོད་པ་དེས། ཞེས་འབྱུང་ཞིང༌། རྒྱ་ཆེར་འགྲེལ་པའི་ནང་གི་གཞུང་ལས། རིགས་ཀྱི་བུ་གང་ལ་ལ་ཞེས་འབྱུང་ལ། དེའི་ཚེ་རིགས་ཀྱི་བུ་ཞེས་པ་ནི།
སྤྱན་རས་གཟིགས་ལ་འབོད་པ་སྟེ། དབང་བསྐུར་ཐོབ་པས་སངས་རྒྱས་ཀྱི་སྲས་ཁྱད་པར་ཅན་དུ་གྱུར་པའི་ཕྱིར། རིགས་ཀྱི་བུ་ཞེས་བྱའོ། ། ཞེས་བཤད་དོ། ། གང་ལ་ལ་ཞེས་པ་ནི། བྱེ་བྲག་ཏུ་མ་བྱས་པའོ། ། ཇི་ལྟར་བསླབ་པར་བྱ་ཞེས་བྱ་བའི་དོན་ནི། བསམ་པ་དང༌། སྦྱོར་བ་དང༌། མངོན་དུ་བྱེད་པ་དང༌།
བསྒྲུབ་པ་དང༌། རྟོགས་པའི་རྣམ་པ་གང་གིས་ཇི་ལྟར་གོམས་པར་བྱ་ཞེས་བྱ་བའི་དོན་ནོ། ། འདིར་ཟབ་མོ་སྤྱོད་པར་འདོད་པ་དེས་ཞེས་སམ། ཟབ་མོའི་སྤྱད་པ་བྱེད་པར་འདོད་པ་དེས་ཞེས་སྦྱར་ན། ཚིག་དོན་གཉིས་ཀ་འབྱོར་བ་ཡིན་གྱི། སྤྱད་པ་སྤྱོད་པ་ཞེས་པ་ལ་ནི། ཚིག་བཟློས་པའམ། སྤྱད་པ་དང་སྤྱོད་པ་ཐ་དད་དུ་ཕྱེ་ན་འཁྲུལ་གཞི་འབྱུང་ངོ༌། ། དྲི་བ་འདིར། ཇི་ལྟར་རྣམ་པར་བལྟ་བར་བྱ་ཞེས་བསྒྱུར་ན།
སྐད་དོད་དང་མཐུན་ཞིང༌། གོང་འོག་གི་འཕྲོས་དང་འགྲིག་གོ ། གཉིས་པ་ནི། དེ་སྐད་ཅེས་སྨྲས་པ་དང༌། འཕགས་པ་སྤྱན་རས་གཟིགས་དབང་ཕྱུག་གིས་ཚེ་དང་ལྡན་པ་ཤཱ་རིའི་བུ་ལ་འདི་སྐད་ཅེས་སྨྲས་སོ། ། ཞེས་པའོ། ། རྒྱ་དཔེ་ལ་ལ་ན། འདིར་བྱང་ཆུབ་སེམས་དཔའ་སེམས་དཔའ་ཆེན་པོ་ཞེས་པ་ཡོད་ཀྱང༌། ཕལ་ཆེ་བ་ན་མེད་ལ། རྒྱ་ཆེར་འགྲེལ་གྱི་ནང་གི་མདོ་ལ་ནི།
འཕགས་པ་སྤྱན་རས་གཟིགས་དབང་ཕྱུག་གིས་ཞེས་པ་ཡང་མེད་དོ། ། གཉིས་པ་བྱིན་གྱིས་བརླབས་པའི་བཀའ་ཉིད་ཀྱིས་རྒྱས་པར་བཤད་པ་ལ། གང་ལ་ཇི་ལྟར་ལྟ་བའི་ཚུལ་མདོར་བསྟན་པ་དང༌། གང་ལ་ལྟ་བའི་ཡུལ་ཉིད་རྒྱས་པར་བཤད་པ་དང༌། དེ་ལྟར་ལྟ་བ་དེ་ཟབ་མོ་ལ་ལྟ་བར་བཤད་པས་འཇུག་བསྡུ་བའོ། ། དང་པོ་ལ། མཚམས་སྦྱོར་བ་དང༌། དོན་དངོས་སོ། ། དང་པོ་ནི། རིགས་ཀྱི་བུའམ།
རིགས་ཀྱི་བུ་མོ་གང་ལ་ལ་ཞེས་པ་ནས། འདི་ལྟར་རྣམ་པར་ལྟ་བར་བྱ་སྟེ་ཞེས་པའི་བར་རོ། ། འདི་ལྟར་ཞེས་པ་ནི། འོག་ནས་འབྱུང་བ་ལ་འཆད་པ་ཡིན་ལ། རྣམ་པར་ཞེས་པ་ནི། རྣམ་པ་མང་པོ་སྟེ། ཟབ་མོ་བརྒྱད་ཀྱི་སྒོ་ནས་ལྟ་བའོ། ། བལྟ་ཞེས་པ་ཡང༌། ཅིར་ཡང་མི་ལྟ་བ་ལ་དེའི་མིང་གིས་བཏགས་པའོ། ། གཉིས་པ་ནི།
ཕུང་པོ་ལྔ་པོ་དེ་དག་ཀྱང་རང་བཞིན་གྱིས་སྟོང་པར་ཡང་དག་པར་རྗེས་སུ་བལྟའོ། ། ཞེས་པའོ། ། རྐང་པ་གཅིག་པུ་འདི་རྒྱ་དཔེ་འགའ་ཞིག་ན་མི་སྣང་མོད། ཀྱང་གི་སྒྲས་ནི། ཁམས་དང་སྐྱེ་མཆེད་མཚོན་པ་ཡིན་ལ། རང་བཞིན་གྱིས་སྟོང་པ་ནི། རང་གི་ངོ་བོས་སྟོང་པའོ། ། ཡང་དག་པར་ཞེས་པ་ནི། ཕྱིན་ཅི་མ་ལོག་པའོ། ། རྗེས་སུ་ལྟ་བ་ནི།
རྗེས་སུ་མཐུན་པར་ལྟ་བའོ། ། འདིར་འགྲེལ་ཆེན་ལས། གོང་དུ་རྣམ་པར་བལྟ་ཞེས་པ་དང༌། འདིར་ཡང་དག་པར་རྗེས་སུ་ལྟ་ཞེས་པ་གཉིས་ཀྱི། མདོ་སྡེ་དགོངས་འགྲེལ་ལས་འབྱུང་བའི་རྣམ་པར་རྟོག་པ་དང་བཅས་པའི་གཟུགས་བརྙན་ལྷག་མཐོང་གི་དམིགས་པ་དང༌། རྣམ་པར་རྟོག་པ་མེད་པའི་གཟུགས་བརྙན་ཞི་གནས་ཀྱི་དམིགས་པ་དང༌། དངོས་པོའི་མཐའི་དམིགས་པ་ཞེས་པ་ཞི་ལྷག་གཉིས་ཀའི་དབང་དུ་བྱས་པ་དེ་བསྟན་པ་ཡིན་ནོ། ། ཞེས་བཤད་ལ། དེའི་གོ་དོན་ནི། ཐོས་བསམ་གྱི་ཤེས་རབ་དང༌།
འཇིག་རྟེན་པའི་སྒོམ་བྱུང་གི་རྣམ་པར་ལྟ་བ་དང༌། འཇིག་རྟེན་ལས་འདས་པའི་སྒོམ་བྱུང་གིས། ཡང་དག་པར་རྗེས་སུ་བལྟ་བ་ཞེས་བྱ་བའི་དོན་ཏོ། ། འདིར་སྟོང་པར་བལྟ་བ་ཞེས་པ་དེས། རང་གི་ངོ་བོས་སྟོང་པར་བལྟ་བ་དེ་དངོས་སུ་བསྟན་པས། མཚན་ཉིད་མེད་པ་དང༌། མ་སྐྱེས་པ་དང༌། མ་འགག་པར་ཡང་དག་པར་རྗེས་སུ་བལྟ་ཞེས་པ་ཡང་མཚོན་ནོ། ། གཉིས་པ་གང་ལ་ལྟ་བའི་ཡུལ་རྒྱས་པར་བཤད་པ་ལ། ཡུལ་ཟབ་མོ་བརྒྱད་པོ་རྒྱས་པར་བཤད།
ཟབ་མོ་དེ་སྤྲོས་པའི་མཐར་འཛིན་དང་བྲལ་བར་བསྟན། ཤེས་རབ་ཀྱིས་སྤྲོས་པའི་མཐའ་གང་ལ་ཡང་མི་གནས་ན། ཤེར་ཕྱིན་ལ་གནས་པར་བསྟན། དེ་ལ་གནས་པས་ཡང་དག་པའི་མཐའ་མངོན་དུ་བྱེད་པར་བསྟན། དེས་ན་ཤེར་ཕྱིན་ཟབ་མོ་སྔགས་སུ་བསྟན་པའོ། ། དང་པོ་ལ། ཆོས་གསུམ་སྟོང་པ་ཉིད་དུ་བཤད་པ་དང༌། དེས་མཚན་ཉིད་མེད་པ་སོགས་ཀྱང་མཚོན་ནུས་པར་བསྟན་པའོ། ། དང་པོ་ལ། གཟུགས་ཀྱི་ཕུང་པོ་རང་སྟོང་དུ་བཤད་པ།
དེས་ཕུང་པོ་ལྷག་མ་དང༌། ཁམས་དང་སྐྱེ་མཆེད་ཀྱང་རང་སྟོང་དུ་མཚོན་ནུས་པའོ། ། དང་པོ་ནི། ཀུན་རྫོབ་ལ་སྒྲོ་འདོགས་ཀྱི་མཐའ་བསལ་བའི་ཕྱིར་གཟུགས་སྟོང་པའོ་ཞེས་སོ། ། མེད་པ་སྐུར་འདེབས་ཀྱི་མཐའ་སེལ་བའི་ཕྱིར། སྟོང་པ་ཉིད་གཟུགས་སོ། ། ཞེས་སོ། ། གཟུགས་རང་གི་ངོ་བོས་སྟོང་པ་དང༌། སྟོང་བཞིན་དུ་གཟུགས་ཀྱི་རྣམ་པར་འཆར་བ་དེ་ལྟ་ན། གཟུགས་ལས་ལོགས་ཤིག་ན་སྟོང་ཉིད་ཀྱི་ངོ་བོ་ཡོད་པའམ།
སྟོང་པ་ཉིད་ལས་གུད་ན་གཟུགས་ཀྱི་ཕུང་པོ་ཡོད་དོ་སྙམ་དུ་སྟོང་པ་ཉིད་ལ་མཐའ་གཉིས་སུ་ཞེན་པ་བསལ་བའི་ཕྱིར་དུ་ནི། གཟུགས་ལས་ཀྱང་སྟོང་པ་ཉིད་གཞན་མིན་ནོ། ། ཞེས་དང༌། སྟོང་པ་ཉིད་ལས་ཀྱང་གཟུགས་གཞན་མ་ཡིན་ནོ་ཞེས་གསུངས་སོ། ། ཞེས་མདོར་བསྟན་ནས། དེ་ཉིད་རྒྱས་པར་བཤད་ན། ཤེས་བྱ་ཐམས་ཅད་བདེན་པ་གཉིས་སུ་ངེས་པ་ལ། དང་པོ་ཀུན་རྫོབ་ཀྱི་དབང་དུ་བྱས་པའི་གཟུགས་ལ་སོགས་པ་ནི། རང་གི་ངོ་བོས་གང་དང་གང་དུ་སྣང་བ་དེ་དེ་དང་དེ་ཉིད་དུ་ཡོད་པ་མ་ཡིན་ཏེ། རང་གི་ངོ་བོས་སྟོང་པའི་ཕྱིར་རོ། །
དེའི་ཤེས་བྱེད་ཀྱང་རྟེན་ཅིང་འབྲེལ་པར་འབྱུང་བ་ཡིན་པའི་ཕྱིར་རོ། ། དེ་སྐད་དུ་ཡང༌། རྟེན་ཅིང་འབྲེལ་འབྱུང་མ་གཏོགས་པའི། ། ཆོས་འགའ་ཡོད་པ་མ་ཡིན་པ། ། དེ་ཕྱིར་སྟོང་ཉིད་མ་གཏོགས་པའི། ། ཆོས་འགའ་ཡོད་པ་མ་ཡིན་ནོ། ། ཞེས་གསུངས་སོ། ། གལ་ཏེ་དེ་དེ་ཉིད་ཀྱིས་སྟོང་ན་དེར་སྣང་བ་འགལ་ལོ་ཞེ་ན། གནས་ཚུལ་ལ་གཟུགས་ཀྱི་ངོ་བོས་སྟོང་པ་དེ་ཉིད། མ་རིག་པའི་བསླད་པ་ཅན་རྣམས་ལ་གཟུགས་སུ་འཆར་བ་ཡིན་ཏེ།
གཟུགས་སོགས་རང་གི་ངོ་བོས་མི་སྟོང་ན། དེ་དང་དེའི་སྣང་བ་འཆར་མི་ནུས་པའི་ཕྱིར། དེ་སྐད་དུ་ཡང༌། གལ་ཏེ་འདི་ཀུན་མི་སྟོང་ན། ། འབྱུང་བ་མེད་ཅིང་འཇིག་པ་མེད། ། ཅེས་གསུངས་སོ། ། མདོ་འདི་གཉིས་ཀྱི་མཐའ་གཉིས་སེལ་བའི་ངག་དོན་བསྡུས་ན། གཟུགས་སྔར་ཡོད་པར་ཁས་བླངས་ནས། ཕྱིས་སོ་སོར་རྟོག་པའི་ཤེས་རབ་ཀྱིས་དཔྱད་པའི་ཚེ། མེད་པར་སོང་བ་ཡིན་ཞེས་ཁས་བླངས་ན།
སྒྲོ་སྐུར་གྱི་མཐའ་གཉིས་སུ་ལྷུང་བ་ཡིན་པ་ལས། གཟུགས་གདོད་མ་ནས་ཡོད་མ་མྱོང་བ་ཡིན་ནོ། ། ཞེས་བསྟན་ན་ཡོད་འཛིན་གྱི་མཐའ་སེལ་ལ། དེ་ནི་གཟུགས་སྟོང་པའོ། ། ཞེས་པས་བསྟན། གདོད་མ་ནས་མེད་པ་ཞིག་གཟུགས་སུ་སྣང་བ་ཡིན་གྱི། ཡོད་པ་ཞིག་མེད་པར་སོང་བ་མིན་ནོ། ། ཞེས་བསྟན་པས་ནི་ཆད་པའི་མཐའ་སེལ་ལ། དེ་ནི། སྟོང་པ་ཉིད་གཟུགས་སོ་ཞེས་པས་སྟོན་ནོ། །
དེ་ལྟར་ཀུན་རྫོབ་ཀྱི་བདེན་པ་ལ་མཐའ་གཉིས་བསལ་ནས། དོན་དམ་པའི་བདེན་པ་ལ་མཐའ་གཉིས་སེལ་བའི་ཚུལ་ནི། གལ་ཏེ་འོ་ན། གནས་ཚུལ་སྟོང་པ་ཉིད་དུ་གནས་པ་ལ། སྣང་ཚུལ་གཉིས་སྣང་ཅན་ལ་གཟུགས་སོགས་སུ་ཤར་བ་དེ་ལྟ་ན། ཀུན་རྫོབ་ལས་ལོགས་སུ་སྟོང་པ་ཉིད་ཀྱི་ངོ་བོ་གྲུབ་པ་ཡིན་ནམ་ཞེ་ན། གཟུགས་ལས་ཀྱང་སྟོང་པ་ཉིད་གཞན་དུ་གྲུབ་པ་མ་ཡིན་ཏེ། སྟོང་པ་ཉིད་ངོ་བོ་མེད་པའི་ཕྱིར་རོ། ། དེ་སྐད་དུ་ཡང༌། གལ་ཏེ་སྟོང་མིན་ཅུང་ཟད་ཡོད། །
སྟོང་པ་ཅུང་ཟད་ཡོད་པར་འགྱུར། ། མི་སྟོང་ཅུང་ཟད་ཡོད་མིན་ན། ། སྟོང་པ་ཡོད་པར་ག་ལ་འགྱུར། ། ཞེས་གསུངས་སོ། ། འདིས་ནི་སྟོང་ཉིད་ལ་ཡོད་འཛིན་གྱི་མཐའ་སེལ་བ་ཡིན་ཏེ། ཇི་སྐད་དུ། སྟོང་ཉིད་བག་ཆགས་གོམས་པ་ཡིས། ། དངོས་པོའི་བག་ཆགས་བཟློག་པར་འགྱུར། ། ཅི་ཡང་མེད་ཅེས་གོམས་པ་ཡིས། ། དེ་ཡང་ཕྱི་ནས་སྤོང་བར་འགྱུར། །
ཞེས་གསུངས་པ་ལྟར་དེ་ལྟ་ན་ཆད་པའི་མཐའ་ལས་མ་འདས་ཏེ། ཐོག་མར་ཆོས་ཅན་གཟུགས་སོགས་ལ་སྟོང་པ་ཉིད་འབད་པས་བསྒྲུབས་ནས་ཕྱིས་དེ་ཡང་མེད་པར་ཁས་བླངས་པས་སོ་སྙམ་ན། དེ་ལྟར་ཁས་བླངས་ན་དེར་འགྱུར་ཡང༌། དེར་ཁས་མ་བླངས་ཏེ། རྟེན་གཟུགས་སོགས་ཡོད་པར་ཁས་མི་ལེན་པའི་ཕྱིར། ཞེས་འཆད་པ་ནི། སྟོང་པ་ཉིད་ལས་ཀྱང་གཟུགས་གཞན་དུ་ཡོད་པ་མ་ཡིན་ཏེ། གཟུགས་རང་གི་ངོ་བོས་སྟོང་པའི་ཕྱིར་ཞེས་པའོ། ། གཟུགས་ཡོད་པ་མ་ཡིན་པར་གྲུབ་པ་ན། དེའི་སྟོང་པ་ཉིད་ཀྱང་དེར་འགྲུབ་སྟེ།
ཇི་སྐད་དུ། དེ་ཚེ་དངོས་མེད་རྟེན་བྲལ་བ། ། བློ་ཡི་མདུན་ན་ཇི་ལྟར་གནས། ། ཞེས་གསུངས་སོ། ། མདོར་བསྡུ་ན། ཕུང་སོགས་ཆོས་གསུམ་པོ་ཡེ་གདོད་མ་ནས་ཡོད་མ་མྱོང་བ་ཡིན་ན། དེར་ཡོད་པ་མ་ཡིན་ནོ་ཞེས་བཤད་པ་ནི། ཀུན་རྫོབ་ལ་ལྟོས་པའི་མཐའ་གཉིས་སེལ་བར་བྱེད་ལ། དེ་ནི་མདོ་དང་པོ་གཉིས་ཀྱིས་བསྟན་ནོ། ། ཡང་ཆོས་གསུམ་པོའི་ཆོས་ཉིད་སྟོང་པ་ཉིད་དེ་ཡང་གདོད་མ་ནས་ཡོད་མ་མྱོང་བ་བཞིན་དུ།
དེར་ཡོད་པ་མ་ཡིན་ནོ། ། ཞེས་བརྗོད་པས་ནི། དོན་དམ་ལ་ལྟོས་པའི་མཐའ་གཉིས་སེལ་བར་བྱེད་ལ། དེ་ནི་མདོ་ཕྱི་མ་གཉིས་ཀྱིས་བསྟན་ནོ། ། དེ་ལྟར་བཤད་པ་འདི་ནི་སྟོང་ཉིད་བཞི་སྦྱོར་གྱི་བཤད་པ་དཔྱིས་ཕྱིན་པ་ཡིན་གྱི། དེ་ལས་གཞན་དུ་འཆད་པ་པོ་རྣམས་ཀྱི་ལྟར་ན། མདོ་གཉིས་མཚན་གཉིས་པོའི་ཁྱད་པར་གང་ཡིན་མི་ཕྱེད་ཅིང༌། མདོ་ཕྱི་མ་གཉིས་ལ་ཡང་རྣམ་བཅད་སོ་སོའི་ཁྱད་པར་མི་རྙེད་དོ། ། དེ་བས་ན། འདི་སྐད་ཅེས་སྦྱར་བར་བྱ་སྟེ།
སྤྱིར་བདེན་གཉིས་ཟུང་དུ་འཇུག་པ་ཞེས་བྱ་བའི་དོན་ནི། འཁྲུལ་ངོར་སྣང་བ་དང༌། ཡེ་ཤེས་ངོར་སྟོང་པ་གཉིས་དབྱེར་མི་ཕྱེད་པ་ལ་བྱ་བ་ཡིན་གྱི། གཟུགས་སོགས་དང་དེའི་ཆོས་ཉིད་གཉིས་ཀ་ཡེ་ཤེས་ཀྱིས་གཟིགས་པར་ཁས་བླངས་ན་རྟག་ཆད་ཀྱི་མཐའ་ལས་མ་འདས་སོ། ། གཟུགས་ནི་རང་གི་ངོ་བོས་སྟོང༌། ། སྟོང་པ་དེ་ཉིད་གཟུགས་སུ་ཤར། ། སྟོང་ལ་ངོ་བོ་ཡོད་མིན་པས། ། གཟུགས་ལས་གཞན་སྟོང་ག་ལ་ཡོད། ། གཟུགས་ལ་ངོ་བོ་ཡོད་མིན་པས། ། སྟོང་ཉིད་ལས་གཞན་གཟུགས་ཡོད་མིན། །
གཟུགས་བཀག་པ་ན་གཟུགས་ཀྱི་ནི། ། བདེན་དང་སྟོང་པ་གཉིས་ཀ་ཁེགས། ། དེ་ཕྱིར་བདེན་པ་གཉིས་ཀ་ཡང༌། ། རྟག་དང་ཆད་པའི་མཐའ་ལས་གྲོལ། ། ཞེས་སྦྱར་རོ། ། འཆད་ཚུལ་དེ་ལྟར་བཤད་པ་དེ་ནི། ངོ་བོ་ཉིད་མེད་པར་སྨྲ་བ་དག་གི་འཆད་ཚུལ་བླ་ན་མེད་པ་ཡིན་ལ། རྣལ་འབྱོར་སྤྱོད་པ་པ་རྣམས་ཀྱིས་ཤེར་ཕྱིན་གྱི་མདོའི་དགོངས་པ་འཆད་ཚུལ་ནི་འདི་ལྟར། ཀུན་བརྟགས་པའི་གཟུགས་ནི་རང་གི་ངོ་བོས་སྟོང་པའོ། ། སྟོང་པ་ཉིད་ནི།
ཆོས་ཉིད་ཀྱི་གཟུགས་སོ། ། རྣམ་པར་བརྟགས་པའི་གཟུགས་ལས་ཀྱང་སྟོང་པ་ཉིད་གཞན་མ་ཡིན་ནོ། ། སྟོང་པ་ཉིད་ལས་ཀྱང་རྣམ་པར་བརྟགས་པའི་གཟུགས་གཞན་མ་ཡིན་ནོ། ། ཞེས་པའོ། ། འོ་ན། ཕྱི་མ་གཉིས་མི་ཟློས་པའི་ཚུལ་ཇི་ལྟ་བུ་ཞེ་ན། ཇི་སྐད་དུ། དབུས་མཐའ་ལས། སྟོང་པ་ཉིད་ནི་དེ་ལ་ཡོད། ། དེ་ལ་ཡང་ནི་དེ་ཡོད་དོ། །
ཞེས་གསུངས་པ་དེ་ཉིད་དོ། ། དེ་ལྟར་བཤད་པ་དེའི་ཡང་ཁྱད་པར་ནི། རྣམ་པར་བརྟགས་པའི་གཟུགས་དེ་གཟུང་འཛིན་གཉིས་ཀྱིས་སྟོང་པ་དང༌། དེ་དེས་སྟོང་པའི་སྟོང་པ་ཉིད་དེ་ཡང་མེད་པར་དགག་པ་ཙམ་མ་ཡིན་གྱི། བདེན་པར་ཡོད་དོ་ཞེས་བྱ་བའི་དོན་ཏེ། ཇི་སྐད་དུ། མངོན་པ་ཀུན་ལས་བཏུས་ལས། གང་ཞིག་གང་ན་མེད་པ་ནི་དེས་སྟོང་པར་ཡང་དག་པར་རྗེས་སུ་མཐོང་སྟེ། འདི་ལ་ལྷག་མར་གྱུར་པ་ནི་ཡོད་དོ་ཞེས་ཡང་དག་པར་ཇི་ལྟ་བ་བཞིན་དུ་རབ་ཏུ་ཤེས་སོ། ། ཞེས་གསུངས་པ་ལྟར་རོ། །
འོ་ན་གཟུགས་སྟོང་པའོ་ཞེས་པ་དང༌། གཟུགས་ལས་སྟོང་པ་ཉིད་གཞན་མ་ཡིན་པ་བཟློས་སོ་ཤེ་ན་མ་ཡིན་ཏེ། སྔ་མ་ནི་ཀུན་བརྟགས་པའི་གཟུགས་ཞེས་པ་གཟུང་བ་ཀུན་བརྟགས་ལ་བྱ་ལ། ཕྱི་མ་གཉིས་ནི་རྣམ་པར་བརྟགས་པའི་གཟུགས་ཞེས་པ་འཛིན་པ་ཀུན་བརྟགས་ལ་འཆད་པས་སོ། ། དོན་དེ་ཡང༌། ཇི་སྐད་དུ། དེ་ལ་གཅིག་ནི་མེད་པས་ཀྱང༌། ། གཉིས་ཀའང་ཉམས་པར་འགྱུར་བ་ཡིན། ། ཞེས་བཤད་པ་དང་མཐུན་ནོ། ། འོ་ན།
དེ་ལྟར་གཟུགས་ལ་གསུམ་དུ་ཕྱེ་བས་ཅི་ཞིག་བྱ་ཞེ་ན། ཡུམ་ལས། བྱམས་པ། གཟུགས་ཀྱི་རབ་ཏུ་དབྱེ་བ་ནི་གསུམ་དུ་རིག་པར་བྱ་སྟེ། ཀུན་བརྟགས་པའི་གཟུགས་དང༌། རྣམ་པར་བརྟགས་པའི་གཟུགས་དང༌། ཆོས་ཉིད་ཀྱི་གཟུགས་སོ། ། ཞེས་སོགས་རྣམ་མཁྱེན་གྱི་བར་ལ་སྦྱར་ནས་གསུངས་པ། དེ་དང་དེའི་སྟོང་པ་ཉིད་གོ་བའི་དགོས་པ་ཡོད་དོ། ། འོ་ན།
སྟོང་པ་ཉིད་གཟུགས་སོ་ཞེས་པ་དང༌། མདོ་བཞི་པ་མི་ཟློས་པ་ཅི་ཞེ་ན། སྔ་མ་ཆོས་ཉིད་ཀྱི་གཟུགས་དང༌། ཕྱི་མ་རྣམ་བརྟགས་ཀྱི་གཟུགས་ལ་འཆད་པའི་རྒྱུ་མཚན་ལས་སོ། ། དེ་ལྟར་འཆད་པ་འདི་ནི། གཞན་སྟོང་གི་འཆད་ཚུལ་བླ་ན་མེད་པའོ། ། རྒྱ་ཆེར་འགྲེལ་པ་ལས་ནི་འདི་ལྟར་འབྱུང་སྟེ། གཟུགས་སྟོང་པའོ་ཞེས་པ་ནི། བ་གླང་རྫི་དང༌། བུད་མེད་ཡན་ཆད་ལ་གྲགས་པའི་གཟུགས་རགས་པ་དེ་ཉིད་རང་གི་ངོ་བོས་སྟོང་པར་བསྟན་ནོ། །
སྟོང་པ་ཉིད་གཟུགས་སོ་ཞེས་པས་ནི། བྱེ་བྲག་ཏུ་སྨྲ་བ་དང༌། སྤྱོད་པ་པ་ལ་སོགས་པ་འདོད་པའི་གཟུགས་ཆ་མེད། བློ་ལ་རྣམ་མེད་དུ་སྣང་བ་དེ་ཉིད་སྟོང་པར་བསྟན་པ་ཡིན་ནོ། ། གཟུགས་ལས་ཀྱང་སྟོང་པ་ཉིད་གཞན་མིན་ནོ། ། ཞེས་པས་ནི། མདོ་སྡེ་པ་གཟུགས་དངོས་སུ་སྣང་བས་སྟོང་པའི་ཤེས་པ་ལས། ཕྱི་རོལ་གྱི་གཟུགས་རྫས་གཞན་དུ་ཡོད་པ་དེ་བཀག་པ་ཡིན་ནོ། ། སྟོང་པ་ཉིད་ལས་གཟུགས་གཞན་མ་ཡིན་ནོ། ། ཞེས་པས་ནི།
རྣལ་འབྱོར་སྤྱོད་པ་པ་རྣམ་པར་བརྟགས་པའི་གཟུགས་དང༌། ཆོས་ཉིད་ཀྱི་གཟུགས་རང་སྟོང་དུ་ཁས་མི་ལེན་པ་དེ་བསལ་བ་ཡིན་ནོ། ། ཞེས་འཆད་པར་བྱེད་དོ། ། རྗེ་བཙུན་དམ་པ་རྒྱ་གར་གྱི་མན་ངག་ལས་ནི་འདི་ལྟར་འབྱུང་སྟེ། སྟོང་ཉིད་བཞི་སྦྱོར་དཔེའི་སྒོ་ནས་བཤད་པར་བྱ་སྟེ། ཆུ་ནང་དུ་ཟླ་བའི་གཟུགས་བརྙན་ཤར་བ་ན་ཟླ་བར་སྣང་བ་དང༌། ཟླ་བས་སྟོང་པ་དང༌། སྣང་སྟོང་དབྱེར་མེད་པ་དང༌། ཟླ་བའི་མཚན་ཉིད་ཤེས་ན་ཟླ་བ་རང་སར་གྲོལ་བའོ། ། དེ་བཞིན་དུ་མ་རིག་པའི་ཆུ་སྣོད་གྱིས་གང་བའི་གཟུང་འཛིན་གཉིས་སྣང་གི་རྒྱ་མཚོར།
གཟུགས་སུ་སྣང་བ་དང༌། སྣང་བ་དེ་གཟུགས་ཀྱིས་སྟོང་པ་དང༌། སྣང་སྟོང་དབྱེར་མི་ཕྱེད་པ་དང༌། གཟུགས་ཀྱི་མཚན་ཉིད་ཤེས་ན་གཟུགས་སྣང་རང་སར་གྲོལ་བའོ། ། ཞེས་བྱ་བ་བཞི་པོ་མདོ་བཞི་དང་སྦྱར། གཟུགས་སུ་སྣང་བ་གཟུགས་ཀྱིས་སྟོང་པའི་ཤེས་བྱེད་ནི། སྣང་བ་དེ་ཤེས་པ་ཡིན་པ་ལ་ཐུག་གོ ། གཟུགས་ཀྱི་མཚན་ཉིད་ཤེས་པས་རང་སར་གྲོལ་བའི་གོ་དོན་ནི། དེའི་མཚན་ཉིད་ཤེས་པ་ན་སྣང་བ་དེ་གཟུགས་མ་ཡིན་པར་ཤེས་སླའོ། ། གཉིས་པ་ལ།
ཕུང་པོ་ལྷག་མ་ལ་མཚོན་ཚུལ་དང༌། ཁམས་དང་སྐྱེ་མཆེད་ལ་མཚོན་ཚུལ་ལོ། ། དང་པོ་ནི། དེ་བཞིན་དུ་ཚོར་བ་དང་ཞེས་སོགས་ཏེ། གཟུགས་ཀྱི་ཕུང་པོ་ལ་ཇི་ལྟར་སྦྱར་བ་དེ་བཞིན་དུ། ཚོར་བ་སྟོང་པའོ། ། སྟོང་པ་ཉིད་ཚོར་བའོ། ། ཚོར་བ་ལས་ཀྱང་སྟོང་པ་ཉིད་གཞན་མ་ཡིན། སྟོང་པ་ཉིད་ལས་ཀྱང་ཚོར་བ་གཞན་མིན་ནོ། ། ཞེས་པ་ནས།
རྣམ་པར་ཤེས་པའི་བར་ལ་སྦྱར་རོ། ། གཉིས་པ་ནི། ཤཱ་རིའི་བུ་ཕུང་པོ་ལྔ་པོ་རང་གི་ངོ་བོས་སྟོང་པ་དེ་ལྟ་བས་ན། ཞེས་སམ། རྒྱ་དཔེའི་སྒྲ་ཇི་བཞིན་པ་ལྟར་ན། དེ་ལྟར་ན་ཞེས་སྦྱར་ནས། སྐྱེ་མཆེད་དང་ཁམས་ཀྱི་ཆོས་ཐམས་ཅད་ནི། རང་གི་ངོ་བོས་སྟོང་པ་ཉིད་དེ་ཞེས་བྱ་བ་ཡིན་ནོ། ། གཉིས་པ་མཚན་ཉིད་མེད་པ་སོགས་ཀྱང་མཚོན་པ་ནི། ཆོས་གསུམ་པོ་རང་གི་ངོ་བོས་སྟོང་པར་གྲུབ་པ་ན།
དེ་ཐམས་ཅད་ལ་མཚོན་པར་བྱེད་པའི་མཚན་ཉིད་མེད་པ་དང༌། གང་གིས་བསྐྱེད་པའི་རྒྱུ་མེད་པས་ན། མ་སྐྱེས་པ་དང༌། གང་གིས་འགོག་པར་བྱེད་པའི་རྒྱུ་མེད་པས་ན། མ་འགགས་པ་དང༌། གང་གིས་ཀུན་ནས་ཉོན་མོངས་པར་བྱེད་པ་དང༌། གང་གིས་རྣམ་པར་བྱང་བར་བྱེད་པའི་རྒྱུ་མེད་པས་ན། དྲི་མ་མེད་པ་དང༌། དྲི་མ་དང་བྲལ་བ་མེད་པའོ། ། དེ་ལྟར་ན་དང་པོ་གཉིས་ཀྱིས་རང་གི་ངོ་བོས་སྟོང་པ་དང༌།
བར་པ་བཞིས་རྒྱུའི་མཚན་མ་མེད་པར་བསྟན་ནས། འབྲས་བུ་ལ་སྨོན་པ་མེད་པར་སྟོན་པ་ནི། དེ་ལྟར་དྲི་མ་མེད་པ་དང༌། དེ་དང་བྲལ་བ་ཡང་མེད་པ་དེ་ལྟར་ན་སྐྱོན་བྲི་བ་མེད་པ་དང༌། ཡོན་ཏན་གྱི་གང་བ་མེད་པའོ་ཞེས་བྱ་བའོ། ། འདི་དག་ལ་ཡང་འདི་ལྟར་སྦྱར་བར་བྱ་སྟེ། གཟུགས་མ་སྐྱེས་པའོ། ། མ་སྐྱེས་པ་ཉིད་གཟུགས་སོ། ། གཟུགས་ལས་ཀྱང་མ་སྐྱེས་པ་གཞན་མ་ཡིན། མ་སྐྱེས་པ་ལས་ཀྱང་གཟུགས་གཞན།
ཞེས་སོགས་ནས། གཟུགས་གང་བ་མེད་པའོ། ། ཞེས་སོགས་ཀྱི་བར་དུ་སྦྱར་རོ། ། གཉིས་པ་ཟབ་མོ་འདི་སྤྲོས་པའི་མཐར་འཛིན་གྱི་ཡུལ་མ་ཡིན་པར་བསྟན་པ་ལ། གཞི་ཕུང་ཁམས་སྐྱེ་མཆེད་སྤྲོས་པའི་མཐར་འཛིན་ལས་གྲོལ་བར་བསྟན། ལམ་བདེན་བཞི་རྟོགས་པའི་ཡེ་ཤེས་མཐར་འཛིན་ལས་གྲོལ་བར་བསྟན། འབྲས་བུ་སངས་རྒྱས་ཡེ་ཤེས་མཐར་འཛིན་ལས་གྲོལ་བར་བསྟན་པའོ། ། དང་པོ་ནི། ཤེར་ཕྱིན་གྱི་ཟབ་མོའི་སྤྱོད་པ་ལ་སློབ་པའི་བྱང་ཆུབ་སེམས་དཔས། ཆོས་གསུམ་པོ་ཐམས་ཅད་སྟོང་པ་ཉིད་དང༌།
མཚན་མ་མེད་པ་དང༌། སྨོན་པ་མེད་པའི་རྣམ་པར་བལྟ་དགོས་པ་དེ་ལྟ་བས་ན། ཤཱ་རིའི་བུ་སྟོང་པ་ཉིད་དང༌། མཚན་མ་མེད་པ་དང༌། སྨོན་པ་མེད་པ་གསུམ་ལ། གཟུགས་སོ་ཞེས་རྗེས་སུ་བལྟ་བར་བྱར་མེད། ཚོར་བ་ཞེས་དང༌། འདུ་ཤེས་ཞེས་དང༌། འདུ་བྱེད་དང༌། རྣམ་པར་ཤེས་པ་ཞེས་བྱ་བར་བལྟར་མེད་དེ།
དེ་ལྟར་བལྟས་ན། སྟོང་པ་ཉིད་དུ་བལྟ་བ་དང་འགལ་བའི་ཕྱིར་རོ། ། དེས་ཕུང་པོ་ལྔ་སྤྲོས་པའི་མཐའ་བྲལ་དུ་བསྟན་ནས། སྐྱེ་མཆེད་བཅུ་གཉིས་ཀྱང་དེར་བསྟན་པ་ནི། མིག་མེད་ཅེས་པ་ནས། ཆོས་མེད་ཅེས་པའི་བར་ཏེ། ཤེར་ཕྱིན་ལ་སློབ་པའི་སེམས་དཔས། ཕྱི་ནང་གི་སྐྱེ་མཆེད་བཅུ་གཉིས་ལ་རྗེས་སུ་བལྟ་བར་བྱར་མེད་ཅེས་པའོ། ། ཁམས་ཀྱང་སྤྲོས་པའི་མཐའ་བྲལ་དུ་བསྟན་པ་ནི། མིག་གི་ཁམས་མེད་པ་ནས།
ཡིད་ཀྱི་རྣམ་པར་ཤེས་པའི་ཁམས་ཀྱི་བར་དུ་ཡང་མེད་དོ། ། ཞེས་པ་སྟེ། ཤེར་ཕྱིན་ལ་སློབ་པའི་བྱང་ཆུབ་སེམས་དཔས། ཁམས་བཅོ་བརྒྱད་ལ་འདི་ནི་མིག་གོ ། ཞེས་སྤྲོས་པའི་མཐའ་གང་དུ་ཡང་མི་འཛིན་པར་བསྟན་ནོ། ། འོ་ན། གོང་དུ་སྟོང་པ་ཉིད་གཟུགས་སོ་ཞེས་བཤད་པ་དང༌། འདིར་སྟོང་པ་ཉིད་ལ་གཟུགས་སོགས་མེད་པར་བཤད་པ་ཇི་ལྟར་མི་འགལ་ཞེ་ན། དང་པོ་ནི། གཉིས་སྣང་ཅན་གྱི་བློ་འཁྲུལ་པ་ལ་སྣང་ཚུལ་གྱི་དབང་དུ་བྱས་ལ།
འདིར་ནི་གནས་ཚུལ་དོན་དམ་པའི་དབང་དུ་བྱས་པའོ། ། དེ་ཡང་ཇི་སྐད་དུ། དབུ་མ་འཇུག་པར། རབ་རིབ་མཐུ་ཡིས་སྐྲ་ཤད་ལ་སོགས་པའི། ། ངོ་བོ་ལོག་པ་གང་ཞིག་རྣམ་བརྟགས་པ། ། དེ་དག་བདག་ཉིད་གང་དུ་མིག་དག་པས། ། མཐོང་དེས་དེ་ཉིད་དེ་བཞིན་འདིར་ཤེས་གྱིས། ། ཞེས་གསུངས་པ་ལྟར་རོ། ། གཉིས་པ་ལམ་སྤྲོས་བྲལ་དུ་བསྟན་པ་ལ་གཉིས་ཏེ། གང་ཟག་གི་བདག་མེད་རྟོགས་པའི་ཡེ་ཤེས་ལ་མི་བལྟ་བར་བསྟན་པ་དང༌།
ཆོས་ཀྱི་བདག་མེད་རྟོགས་པའི་ཡེ་ཤེས་ལ་མི་བལྟ་བར་བསྟན་པའོ། ། དང་པོ་ལ་གཉིས་ཏེ། སྒྲུབ་བྱེད་རྟེན་འབྲེལ་ལུགས་འབྱུང་དང་ལུགས་བཟློག་རྟོགས་པའི་ཡེ་ཤེས་ལ་མི་བལྟ་བར་བསྟན་པ་དང༌། བསྒྲུབ་བྱ་བདེན་བཞི་རྟོགས་པའི་ཡེ་ཤེས་ལ་མི་བལྟ་བར་བསྟན་པའོ། ། དང་པོ་ནི། མ་རིག་པ་མེད། རྒ་ཤི་མེད་ཅེས་པས། ཀུན་ནས་ཉོན་མོངས་ཀྱི་རྟེན་འབྲེལ་བཅུ་གཉིས་ལ་ཞེན་པ་མེད་པ་དང༌། མ་རིག་པ་ཟད་པ་མེད་ཅེས་དང༌། རྒ་ཤི་ཟད་པའི་བར་དུ་མེད་ཅེས་པས།
རྣམ་བྱང་གི་རྟེན་འབྲེལ་བཅུ་གཉིས་ལ་ཞེན་པ་བཀག་ནས། ཀུན་བྱང་གི་རྟེན་འབྲེལ་གཉིས་ཀ་ལ་ཞེན་པ་འགོག་པར་བསྟན་ནོ། ། གཉིས་པ་ནི། དེ་བཞིན་དུ་སྟེ། ཀུན་བྱང་གི་རྟེན་འབྲེལ་གཉིས་པོ་ཞེན་བྱར་མ་གྲུབ་པ་དེ་ལྟ་བས་ན། སྡུག་བསྔལ་བ་དང༌། ཀུན་འབྱུང་བ་དང༌། འགོག་པ་དང༌། ལམ་རྟོགས་པའི་ཡེ་ཤེས་ཀྱང་བྱང་ཆུབ་སེམས་དཔའ་ཆེན་པོ་ཡུམ་ལ་སློབ་པའི་རྗེས་སུ་བལྟ་བར་བྱར་ཡོད་པ་མ་ཡིན་ནོ། ། གཉིས་པ་ནི།
དེ་ལྟར་སློབ་པའི་བྱང་ཆུབ་སེམས་དཔའ་བདེན་པ་བཞི་ལ་བླང་དོར་དུ་ཞེན་པའི་ཚུལ་གྱིས་མི་བལྟ་བར་མ་ཟད། སྤྲོས་བྲལ་རྟོགས་པའི་ཡེ་ཤེས་དང༌། དེའི་འགལ་ཟླ་མི་ཤེས་པ་གཉིས་ལ་ཡང༌། བླང་དོར་དུ་ཞེན་པའི་ཚུལ་གྱིས་རྗེས་སུ་བལྟ་བར་བྱར་མེད་དོ། ། ཞེས་འཆད་པ་ནི། ཡེ་ཤེས་མེད། མི་ཤེས་པ་མེད་དོ། ། ཞེས་པའོ། ། འདིར་མི་ཤེས་པ་མེད་དོ་ཞེས་པ་རྒྱ་དཔེ་ཁ་ཅིག་ལས་འབྱུང་བར་འགྲེལ་པ་ལས་བཤད་དོ། ། གསུམ་པ་འབྲས་བུ་ལ་ཐོབ་མ་ཐོབ་ཀྱི་ཞེན་པ་འགོག་དགོས་པར་བསྟན་པ་ནི།
ཡུམ་ལ་སློབ་པའི་བྱང་སེམས་ཀྱིས། སྟོབས་དང༌། མི་འཇིགས་པ་སོགས་ནི་ཐོབ་པར་བྱ་བ་ཡིན་ནོ། ། སྙམ་དུ་ཞེན་པའི་ཚུལ་གྱིས་བལྟ་བར་བྱར་མེད་དོ། ། བྱིས་པ་དང༌། འཕགས་པ་སློབ་པ་རྣམས་ཀྱིས་ནི་འབྲས་བུ་དེ་མ་ཐོབ་པ་ཡིན་ནོ་སྙམ་དུ་ཞེན་པའི་ཚུལ་གྱིས་རྗེས་སུ་བལྟ་བར་བྱར་མེད་དོ། ། ཞེས་བྱ་བ་ཡིན་ནོ། ། དེ་དག་གིས་ནི་གཞི་ཕུང་ཁམས་སྐྱེ་མཆེད་ལ་སྤྱིའི་མཚན་ཉིད་དུ་ཞེན་པ་འགོག་པ་དང༌། འཁོར་འདས་ཀྱི་ལམ་གཉིས་ལ་བླང་དོར་གྱི་མཚན་མར་ཞེན་པ་འགོག་པ་དང༌། འབྲས་བུ་མི་གནས་པའི་མྱང་འདས་དང༌།
དམན་པའི་ལྷག་མེད་ཀྱི་མྱང་འདས་གཉིས་ལ། སྟོབས་སོགས་ཡོན་ཏན་ཐོབ་མ་ཐོབ་ཀྱི་འདུ་ཤེས་འགོག་དགོས་པར་བསྟན་ནོ། ། མདོར་བསྡུ་ན། དེ་ཡན་ཆད་དུ་ཡུལ་སྤྲོས་བྲལ་དུ་གཏན་ལ་ཕབ་པ་དང༌། ཡུལ་ལ་ཞེན་པའི་ཚུལ་གྱིས་གནས་བྱ་མ་ཡིན་པ་གཉིས་བསྟན་ལ། དེ་ལྟར་བསྟན་པ་དེས་ནི། མི་གནས་པའི་སྦྱོར་བ་དང༌། མི་སྦྱོར་བའི་སྦྱོར་བ་ཞེས་བྱ་བ་གཉིས་ཀྱི་དོན་ཀྱང་མཚོན་ནོ། ། དོན་དེ་དག་ཀྱང༌། ཇི་སྐད་དུ།
གཟུགས་སོགས་ངོ་བོ་ཉིད་མེད་ཉིད། ། དེ་མེད་པ་ནི་ངོ་བོ་ཉིད། ། དེ་དག་སྐྱེ་མེད་ངེས་འབྱུང་མེད། ། དག་དང་དེ་དང་མཚན་མ་མེད། ། དེའི་མཚན་མ་མི་རྟེན་པས། ། མོས་མིན་འདུ་ཤེས་མེད་པ་ཡིན། ། ཞེས་འབྱུང་བ་དེ་ཉིད་དོ། ། གསུམ་པ་ཅི་ཡང་མི་གནས་ན་ཤེར་ཕྱིན་ལ་གནས་པ་ཡིན་པར་བསྟན་པ་ནི། ཤཱ་རིའི་བུ་དེ་ལྟ་བས་ན་ཡུམ་ལ་སློབ་པའི་བྱང་ཆུབ་སེམས་དཔའ་རྣམས། འབྲས་བུ་གང་ལ་ཡང་ཐོབ་པར་བྱའོ་ཞེས་ཞེན་པའི་ཚུལ་གྱིས་རྗེས་སུ་ལྟ་བ་མེད་པའི་ཕྱིར།
འབྲས་བུ་དེའི་ཆེད་དུ་བསླབ་པར་བྱ་བའི་ཆོས་གང་ལ་ཡང་མི་གནས་པ་དེ་ནི། ཤེས་རབ་ཀྱི་ཕ་རོལ་ཏུ་ཕྱིན་པ་ལ་བརྟེན་ཅིང་དེ་ལ་གནས་པའོ། ། དེ་སྐད་དུ་ཡང༌། རྣམ་ཤེས་གང་མི་གནས་པ་ཆོས་ཉིད་གནས་པ་སྟེ། ཞེས་དང༌། གནས་མེད་གནས་ཡིན། ཞེས་འབྱུང་བ་ལྟར་རོ། ། བཞི་པ་དེ་ལ་གནས་པས་ཡང་དག་པའི་མཐའ་མངོན་དུ་བྱེད་པར་བསྟན་པ་ནི། ཤེར་ཕྱིན་ལ་དེ་ལྟར་སློབ་པའི་བྱང་སེམས་དེའི་སེམས་ལ་མཚན་མར་འཛིན་པའི་སྒྲིབ་པ་མེད་པས། སྟོང་པ་ཉིད་ལ་སྐྲག་པ་མེད་དེ།
དེ་ལྟར་རིང་དུ་གོམས་པས་ཕྱིན་ཅི་ལོག་རྣམ་པར་རྟོག་པའི་སྤྲོས་པ་ཐམས་ཅད་ལས་ཤིན་ཏུ་འདས་ནས། རང་བཞིན་གྱི་མྱ་ངན་ལས་འདས་པའི་མཐར་ཕྱིན་ཏོ། ། ཞེས་པའོ། ། དེའི་ཤེས་བྱེད་ཀྱི་དཔེ་ནི། དུས་གསུམ་དུ་རྣམ་པར་བཞུགས་པའི་སངས་རྒྱས་ཐམས་ཅད་ཀྱང་སྤྲོས་པའི་མཐའ་ཐམས་ཅད་བཀག་པའི་ཤེས་རབ་ཀྱི་ཕ་རོལ་ཏུ་ཕྱིན་པ་འདི་ལ་བརྟེན་ནས། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་སངས་རྒྱས་སོ་ཞེས་པ། ཡང་དག་པའི་མཐའ་མངོན་དུ་བྱས་པའི་དོན་ཏོ། ། དུས་ནམ་གྱི་ཚེ་མངོན་དུ་བྱེད་ཅེ་ན། ཤེར་ཕྱིན་འདི་ཐོབ་ནས་གལ་དེ་འདོད་ན། ཞག་བདུན་གྱིས་ཀྱང་ཡང་དག་པའི་མཐའ་ཆོས་ཀྱི་སྐུ་མངོན་དུ་བྱེད་པར་ནུས་མོད།
བྱེད་པ་ནི་མ་ཡིན་ཏེ། ཇི་སྐད་དུ། ཇི་སྲིད་དགེ་བའི་རྩ་བ་མ་རྫོགས་པ། ། དེ་སྲིད་སྟོང་ཉིད་དམ་པ་དེ་ནི་ཐོབ་མི་བྱེད། ། ཞེས་གསུངས་སོ། ། འདིར་བཤད་པའི་རྫོགས་པའི་བྱང་ཆུབ་ནི། ཆོས་ཉིད་དེ་བཞིན་ཉིད་མངོན་དུ་བྱས་པའི་ཆ་ནས་བཤད་པ་ཡིན་ཏེ། ཡུམ་བར་མ་ལས། བཅོམ་ལྡན་འདས་ཇི་ལྟར་ན་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ལགས། བཅོམ་ལྡན་འདས་ཀྱིས་བཀའ་སྩལ་པ།
རབ་འབྱོར་ཆོས་ཐམས་ཅད་ཀྱི་དེ་བཞིན་ཉིད་ཇི་ལྟ་བར་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཀྱང་དེ་བཞིན་ནོ། ། རབ་འབྱོར་གྱིས་གསོལ་པ། ཇི་ལྟར་ན་ཆོས་ཐམས་ཅད་ཀྱི་དེ་བཞིན་ཉིད་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ལགས། རབ་འབྱོར་གཟུགས་ཀྱི་དེ་བཞིན་ཉིད་ནས་མྱ་ངན་ལས་འདས་པའི་བར་གྱི་དེ་བཞིན་ཉིད་ཇི་ལྟ་བར་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཀྱང་དེ་བཞིན་ནོ། ། ཞེས་གསུངས་སོ། ། དེའི་དོན་ཡང༌། བླ་ན་མེད་པའི་དེ་བཞིན་ཉིད་དང༌། མངོན་པར་རྫོགས་པར་སངས་རྒྱས་པ་ནི། དེ་མངོན་དུ་བྱས་པའི་ཆ་ནས་བཤད་པའོ། ། དེ་ལྟར་བཤད་པ་ན།
རྫོགས་པའི་བྱང་ཆུབ་ཀྱི་རྒྱུའི་གཙོ་བོ་ནི་གཉིས་ཏེ། ཤེས་རབ་ཀྱིས་ཆོས་སྐུ་མངོན་དུ་བྱེད་པ་དང༌། ཐབས་ཀྱིས་གཟུགས་སྐུ་མངོན་དུ་བྱེད་པའོ། ། འདིར་ནི་དང་པོའི་ཆ་ནས་བསྟན་གྱི། གཉིས་པའི་ཆ་ནས་བསྟན་པ་མ་ཡིན་ནོ། ། དེ་ལྟར་མི་སྟོན་པའི་རྒྱུ་མཚན་ཡང༌། འདིར་ཤེས་ཕྱིན་གྱི་སྙིང་པོ་ཁོ་ནའི་ཟབ་པའི་ཁྱད་པར་དེ་ཉིད་བསྟན་པར་བཞེད་པའོ། ། དེ་ལྟར་བསྟན་པ་ན་མི་སྐྱེ་བའི་ཆོས་ལ་བཟོད་པ་ཐོབ་ནས་ཆོས་ཉིད་ལ་མཉམ་པར་བཞག་པ་ཁོ་ནས་ཆོས་ཀྱི་སྐུ་དོན་དམ་པ་དེ་མངོན་དུ་བྱེད་པའི་ནུས་པ་ཡོད་པར་གོ་ལ། དེ་ལྟར་གོ་བ་ན། རྫོགས་སྨིན་སྦྱངས་གསུམ་མ་བྱས་པར་ཡང་དག་པའི་མཐའ་མངོན་དུ་བྱེད་པའི་དོགས་པ་ཡོད་པས།
དེ་ལྟར་མི་བྱེད་པའི་ཕྱིར་དུ། ཡུམ་བར་མ་ལས། རབ་འབྱོར་བྱང་ཆུབ་སེམས་དཔའ་རྣམས་ཀྱིས་ནི། སྨོན་ལམ་རྫོགས་པར་མ་བྱས་པ་དང༌། སེམས་ཅན་རྣམས་ཡོངས་སུ་སྨིན་པར་མ་བྱས་པ་དང༌། སངས་རྒྱས་ཀྱི་ཞིང་ཡོངས་སུ་མ་སྦྱངས་པར། དེ་དག་གི་ཡང་དག་པའི་མཐའ་མངོན་དུ་ནི་མི་བྱའོ། ། ཞེས་གདམས་པ་ཡིན་ནོ། ། འོ་ན། དེ་ལྟ་བུའི་དགོངས་པ་ཅན་གྱི་ཆོས་ཀྱི་སྐུ་དེ་དང༌།
དམན་པའི་ལྷག་མེད་ཀྱི་མྱང་འདས་གཉིས་ལ་ཁྱད་པར་ཅི་ཡོད་སྙམ་ན། གཞན་དོན་རྒྱུན་ཆད་པར་འདྲ་ཡང༌། ཤེས་སྒྲིབ་སྤངས་མ་སྤངས་ཀྱི་ཁྱད་པར་ལས། སྟོབས་སོགས་བྲལ་བའི་ཡོན་ཏན་དང་ལྡན་མི་ལྡན་གྱི་ཁྱད་པར་ཡོད་དོ། ། དེ་ལྟ་ན་ཡང་གཟུགས་ཀྱི་སྐུས་འཁོར་བ་ཇི་སྲིད་པར་སེམས་ཅན་གྱི་དོན་བྱེད་པ་ལ་ནི། རྫོགས་སྨིན་སྦྱངས་གསུམ་ངེས་པར་སྔོན་དུ་འགྲོ་དགོས་པ་ཡིན་ནོ། ། ཕལ་པོ་ཆེའི་མདོ་ལས་ཀྱང༌། བྱང་ཆུབ་སྤྱོད་པ་དང༌། བཟང་པོ་སྤྱོད་པ་གཉིས་སུ་ཕྱེ་ནས། དང་པོ་སྒྲིབ་པ་སྤོང་པའི་ཆ་ནས་དང༌།
གཉིས་པ་སེམས་ཅན་གྱི་དོན་བྱེད་པའི་ཆ་ནས་བཤད་ཅིང༌། དང་པོ་དེ་གཉིས་པས་མཐར་ཕྱིན་པར་བྱེད་དགོས་པར་བཤད་དོ། ། ཡུམ་གྱི་སྙིང་པོ་འདིར་ནི། ཤཱ་རིའི་བུས་བྱང་ཆུབ་སྤྱོད་པའི་ཆ་ཙམ་ནས་དྲིས་ཤིང༌། འཕགས་པ་སྤྱན་རས་གཟིགས་ཀྱིས་ཀྱང་དེ་ཙམ་གྱི་ཆ་ནས་ལན་བཏབ་པ་ཡིན་ནོ། ། ལྔ་པ་དེས་ན་ཤེར་ཕྱིན་སྔགས་སུ་བསྟན་པ་ནི། ཤཱ་རིའི་བུ་དེ་ལྟ་བས་ན། ཤེས་རབ་ཀྱི་ཕ་རོལ་ཏུ་ཕྱིན་པའི་སྔགས་ཞེས་པས་ནི་མདོར་བསྟན་པའོ། ། ཇི་ལྟར་སྔགས་ཡིན་ཞེ་ན། རིག་པ་ཆེན་པོའི་སྔགས་ཞེས་པ་སྟེ།
བཤད་མ་ཐག་པའི་མཚན་རྟོག་ཐམས་ཅད་དང་བྲལ་བའི་རིག་པ་ཆེན་པོ་དེ་ནི། ཡིད་མཚན་རྟོག་ལས་སྐྱོབ་པའི་ཕྱིར་སྔགས་སོ། ། དེ་ཉིད་ཡུལ་དུས་ཐམས་ཅད་ལ་ཁྱབ་པས་ཆེན་པོ་ཞེས་ཀྱང་བྱའོ། ། བླ་ན་མེད་པའི་སྔགས་ཞེས་པ་ནི། དབང་ཕྱུག་ལ་སོགས་པས་བྱས་པའི་རིག་སྔགས་ལས་ཀྱང་ཁྱད་པར་དུ་འཕགས་པའོ། ། མི་མཉམ་པ་དང་མཉམ་པའི་སྔགས་ཞེས་པ་ནི། ནམ་མཁའ་དང་མཉམ་པ་སྟེ། མདོར་ན་འདི་དང་མཉམ་པའི་སྔགས་མེད་དོ་ཞེས་རྒྱ་ཆེར་འགྲེལ་ལས་སོ། ། དེ་དག་གིས་ནི། སྔགས་ཀྱི་མཚན་ནི་ངོས་བཟུང་ནས།
དེ་སྔགས་ཡིན་པའི་ཤེས་བྱེད་སྟོན་པ་ནི། སྡུག་བསྔལ་ཐམས་ཅད་རབ་ཏུ་ཞི་བར་བྱེད་པའི་ཕྱིར་ན་སྔགས་སོ། ། དེའི་ཤེས་བྱེད་ཀྱང་མི་བརྫུན་པས་ན་བདེན་པར་ཤེས་པར་བྱ་སྟེ། ཞེས་པ་ཡིན་ལ། དོན་ནི། བདེན་པ་སྟེ། དེ་ཁོ་ན་ཉིད་ཡིན་པའི་ཕྱིར། དེའི་ཤེས་བྱེད་ཀྱང་མི་རྫུན་པས་ན་ཞེས་སོ། ། འགྲེལ་ཆེན་གྱི་ནང་གི་མདོ་ལས། བདེན་ཞིང་ཕྱིན་ཅི་མ་ལོག་པའི་ཕྱིར།
ཞེས་འབྱུང་ངོ༌། ། འདིའང་གནས་སྐབས་བདེན་པའི་དབང་དུ་བྱས་པ་ཡིན་གྱི། མཐར་ནི་དེ་ཉིད་ཀྱང་རྫུན་པ་ཡིན་ཏེ། ཇི་སྐད་དུ། མྱ་ངན་ལས་འདས་པ་ཡང་རྨི་ལམ་ལྟ་བུ་སྒྱུ་མ་ལྟ་བུའོ། ། ཞེས་འབྱུང་བ་ལྟར་རོ། ། རྒྱུ་མཚན་དེ་ལྟ་བས་ན། ཤེས་རབ་ཀྱི་ཕ་རོལ་ཏུ་ཕྱིན་པའི་སྔགས་སུ་རིགས་སོ་ཞེས་དོན་བསྡུས་སོ། ། འདིར་རིགས་སོ་ཞེས་པའི་སྐད་དོད་ཡོད་ཀྱི། སྨྲས་པ་ཞེས་པའི་སྐད་དོད་མེད་དོ། །
འགྲེལ་ཆེན་ལས་ནི། གསང་སྔགས་ཞེས་འབྱུང་ལ། དེའི་དོན་ཡང༌། དབང་པོ་རྟུལ་པོ་ཤེར་ཕྱིན་གྱི་སྣོད་མ་ཡིན་པ་ལ་གསང་དགོས་པ་ལ་བཤད་དོ། ། སྨྲས་པ་ཞེས་པ་ནས། སྭཱཧཱ། ཞེས་པའི་བར་ནི། འགྲེལ་ཆེན་གྱི་ནང་གི་མདོ་ན་མེད་ཅིང༌། བཤད་པ་ཡང་མ་མཛད་ལ། གཞུང་གཞན་ལས།
སྨྲས་པ་ཞེས་འབྱུང་བ་ལྟར་ན། གོང་དུ་སྨྲས་ཟིན་པ་ལ་ཟེར་བ་ཡིན་གྱི། འོག་ནས། ཨོཾ་ག་ཏེ་ཞེས་སོགས་ལ་སྙེག་པ་མ་ཡིན་ནོ། ། ཏདྱ་ཐཱ་ཞེས་པ། བོད་སྐད་དུ། འདི་ལྟ་སྟེ་ཞེས་པའོ། ། ཨོཾ་ཞེས་པ་ནི། འདུད་པའོ། ། ག་ཏེ་ག་ཏེ།
གཤེགས་མ་གཤེགས་མ་ཞེས་པ་གཉིས་སོ། ། པཱ་ར་ག་ཏེ་ནི། ཕ་རོལ་ཏུ་གཤེགས་མའོ། ། པཱ་ར་སཾ་ག་ཏེ་ནི། ཕ་རོལ་ཏུ་ཡང་དག་པར་གཤེགས་མའོ། ། བོ་དྷཱི་སྭཧཱ་ཞེས་པས་བྱང་ཆུབ་པར་གཞི་ཚུགས་པའོ། ། འདི་ན་ཡེ་ཤེས་པའི་ཚིག་གི་མ་སྣང་ལ། རྒྱ་དཔེ་ཁ་ཅིག་ལས་སཾ་ག་ཏེ་ཞེས་པའི་ཚབ་ཏུ། བོ་དྷཱི་ག་ཏེ། ཞེས་པ་འབྱུང་ལ།
དེ་ཉིད་ལེགས་པ་ཡིན་ཏེ། ཕ་རོལ་ཏུ་གཤེགས་པའི་དོན་ནི། བྱང་ཆུབ་ཏུ་གཤེགས་པ་ཡིན་པས་སོ། ། དེ་ཡང་འདི་ལྟར། ཨོཾ་ཞེས་འདུད་པའི་ཚིག་སྔོན་དུ་བཏང་ནས། གང་ལ་ན། གཤེགས་མ་ཞེས་པའི་ཚིག་གཉིས་ཀྱིས་བསྟན་པའི་དོན་དེ་ལའོ། ། འོ་ན་གཉིས་པོ་དེ་གང་དང་གང་དུ་གཤེགས་པ་ཡིན་ཞེ་ན། ཕ་རོལ་ཏུ་དང༌། ཕ་རོལ་མཆོག་ཏུ་གཤེགས་པའོ། །
དེ་ཡང་དང་པོ་ནི། ཉོན་མོངས་པའི་སྒྲིབ་པ་མ་ལུས་པར་སྤོང་བས་ན་འཁོར་བའི་ཕ་རོལ་ཏུ་གཤེགས་པ་ཡིན་ལ། ཕ་རོལ་གཉིས་པ་ནི། ཤེས་བྱའི་སྒྲིབ་པ་མ་ལུས་པར་སྤོང་བས་ན། ཕ་རོལ་མཆོག་མི་གནས་པའི་མྱང་འདས་སུ་གཤེགས་པའོ། ། འོ་ན། འཁོར་འདས་གཉིས་ཀའི་ཕ་རོལ་ཏུ་གཤེགས་ནས་མི་གནས་པའི་མྱང་འདས་ཀྱི་སར་ཕྱིན་པ། དེ་ལས་ཀྱང་ཕ་རོལ་ཏུ་གཤེགས་དགོས་སམ་ཞེ་ན། དེ་ལས་ཕ་རོལ་ཏུ་འགྲོ་བར་བྱར་མེད་པས། བྱང་ཆུབ་ཏུ་གཞི་ཚུགས་ཞེས་པའོ། །
དེ་ལྟར་སྲིད་ཞི་གཉིས་ཀྱི་ཕ་རོལ་ཏུ་ཕྱིན་པ་དེ་ཕྱག་གི་འོས་སུ་བསྟན་པ་ཡིན་ནོ། ། རྗེ་བཙུན་དམ་པ་རྒྱ་གར་གྱི་མན་ངག་ལས། ག་ཏེ་ཞེས་སོགས་ལྔ་པོ་ལམ་ལྔ་ལ་སྦྱོར་བ་དང༌། སྔགས་འདི་ལ་བསྙེན་པའི་ཚད་མཐར་ཕྱིན་པར་བྱས་པས། ལམ་སྔ་མཐར་ཕྱིན་པའི་ཚུལ་ལ་སོགས་པའི་རྣམ་པར་བཞག་པ་རྒྱ་ཆེར་འབྱུང་ངོ༌། ། དེ་ཡང་འདི་ལྟར། ཨོཾ་ཞེས་པ་ཁ་ཕྲལ་ཏེ། ཡི་གེ་བསྣན་པ་ངེས་ཚིག་དག་གིས་བཤད་ན། ཨུ་ཙ་པ་ལའོ་ཞེས་པའི་བྱིངས་ལས། ཙ་ཏྭེས་འབྲེལ་ཡིན་པས་ཕྱིས།
སི་བོད་པ་ལའོ། ། ཞེས་པས་སི་བྱིན། ཨི་ཨེཏ། ཨུ་ཨོཏ། སི་སཾ་བུདྡྷི་ལའོ། ། ཞེས་པས། ཨུ་ཨོ་རུ་སོང༌། ཐུང་ངུ༌། ན་དྷི་ཤ་དྷ་རྣམས་ལས་སི་དབྱིའོ། ། ཞེས་པས་སི་ཕྱིས།
དེ་ལྟར་ན། ཨོཾ་ཞེས་པ་བསགས་པའི་ལུས་ཀྱི་དོན་ནོ། ། ཡང་ཎ་མ་རབ་ཏུ་འདུད་པ་ལའོ། ། ཞེས་པའི་བྱིངས་ལ། རྐྱེན་ཨ་སུ་བྱིན། ཨུ་ཡིག་བརྗོད་དོན་ཡིན་པས་ཕྱིས། མ་སྲོག་མེད་ཨའི་སྟེང་དུ་དྲངས། ས་སྲོག་མེད་རྣམ་བཅད་དུ་བྱས། ཎའི་ནའོ། ། ཞེས་པ་ཎ་ན་རུ་སོང༌།
དེ་ལྟར་ན། ན་མཿཞེས་པ་འདུད་པ་སྟེ། མདོར་ན། ཨོཾ་གྱི་དོན་ནི་ལུས་ཀྱིས་ཕྱག་འཚལ་བའོ། ། ཡང་ན། ཨའི་སྒྲ་ལས་དྲངས་ན། ཨ་ཏི་ལ་ཉེར་བསྒྱུར་དུ་སྔོན་དུ་བཞག་པས་བདེ་ལེགས་ཞེས་པ་བཀྲ་ཤིས་པའི་དོན་ནོ། ། གསུམ་པ་འཇུག་བསྡུ་བ་ནི། ཤཱ་རིའི་བུ་བྱང་ཆུབ་སེམས་དཔའ་སེམས་དཔའ་ཆེན་པོ་ཞེས་སོགས་སོ། ། མདོ་འདིར་ཤེས་རབ་ཀྱི་ཁྱད་པར་གཙོ་བོར་བསྟན་པ་ཡིན་མོད།
ཐབས་ཀྱི་ཁྱད་པར་ཡང་རྟེན་གྱི་གང་ཟག་སེམས་དཔའ་ཆེན་པོར་བསྟན་པས་མཚོན་པ་ཡིན་ཏེ། དེ་དག་ནི་བསྐལ་པ་གྲངས་མེད་པ་གསུམ་གྱིས་བསོད་ནམས་ཀྱི་ཚོགས་རྫོགས་པར་མ་བྱས་པ་དེ་སྲིད་དུ། ཆོས་ཀྱི་སྐུ་མངོན་དུ་མི་བྱེད་པའི་ཕྱིར་དང༌། བྱང་སེམས་ཆེན་པོ་རྣམས་ནི། ཇི་སྐད་དུ། བྱང་ཆུབ་སྤྱོད་པའི་སྨོན་ལམ་བྱེ་བྲག་རྣམས། ། བཟང་པོ་སྤྱོད་པས་བྱང་ཆུབ་སངས་རྒྱས་ནས། ། ཞེས་འབྱུང་བ་ལྟར། ཐབས་ཀྱི་བཟང་པོ་སྤྱོད་པའི་སྨོན་ལམ་མཐར་མ་ཕྱིན་གྱི་བར་དུ། ཤེས་རབ་ཀྱིས་བྱང་ཆུབ་སྤྱོད་པས་སྒྲིབ་པ་གཉིས་ཀྱི་ས་བོན་ཟད་པར་བྱེད་པ་མ་ཡིན་པའི་ཕྱིར།
དེའི་ཕྱིར་བཟང་པོའི་སྤྱོད་པ་ཚུལ་བཞིན་དུ་སློབ་པའི་བྱང་ཆུབ་སེམས་དཔའ་ལ་ཡང་བྱང་ཆུབ་ཀྱི་སྤྱོད་པ་མ་བསྟན་ན། སྒྲིབ་པ་གཉིས་ཀྱི་ས་བོན་སྤོང་བར་མི་ནུས་པས། མདོ་འདིར། དཔེ་དེ་ལ་སློབ་པའི་ཚུལ་དྲིས་ནས་བཤད་པ་ནི་སྐབས་ཀྱི་དོན་ནོ། ། གསུམ་པ་རྗེས་སུ་གནང་བའི་བཀས་འཇུག་བསྡུ་བ་ལ་གསུམ་སྟེ། སྟོན་པ་དགེས་ནས་ལེགས་པ་ལ་ལེགས་སོ་གནང་བ་དང༌། དེ་ཉིད་སངས་རྒྱས་ཐམས་ཅད་ཀྱི་དགོངས་པར་བཤད་ནས། རྗེས་སུ་ཡི་རང་མཛད་པ་དང༌། རྒྱུ་མཚན་དེ་ལ་བརྟེན་ནས་འཁོར་འདུས་པ་ཐམས་ཅད་ཀྱིས་དགའ་བ་དང༌། ཡི་རང་ཕུལ་བའོ། །
དང་པོ་ནི། དེ་ནས་བཅོམ་ལྡན་འདས་ཏིང་ངེ་འཛིན་དེ་ལས་བཞེངས་ཏེ། སོགས་སོ། ། གཉིས་པ་ནི། རིགས་ཀྱི་བུ་དེ་དེ་བཞིན་ནོ་སོགས་སོ། ། ཧ་ཅང་དགེས་ཆེས་པ་དང༌། རྗེས་སུ་ཡི་རང་བ་མང་བའི་དོན་གྱིས་ལེགས་སོ་དང༌། དེ་དེ་བཞིན་ནོ་ཞེས་པ་ལན་གཉིས་བཟླས་སོ། ། གསུམ་པ་ནི། བཅོམ་ལྡན་འདས་ཀྱིས་དེ་སྐད་ཅེས་བཀའ་སྩལ་ནས་སོགས་སོ། །
འཕགས་པ་ཉི་ཤུ་རྩ་ལྔ་པ་ཤེས་རབ་ཀྱི་ཕ་རོལ་ཏུ་ཕྱིན་པའི་སྙིང་པོ་ཡང་དག་པར་རྟོགས་སོ་ཞེས་རྒྱ་དཔེ་ལས་འབྱུང་བ་ནི་འཇུག་གི་དོན་ནོ།། །། གསུམ་པ་མདོའི་སྒྲུབ་པ་བསྟན་པ་ལ་གསུམ་སྟེ། དོན་ཟབ་མོ་ཡིད་ལ་བྱ་བའི་རིམ་པ། ཚིག་བཟང་པོ་ཁ་ཏོན་དུ་བྱ་བའི་ཚུལ། དེ་གཉིས་ཀྱི་བྱེད་པས་བདུད་ལས་ཞི་ཞིང་ཆོས་ཉིད་མངོན་དུ་བྱེད་པའི་ཚུལ་ལོ། ། དང་པོ་ལ། གང་དུ་ཡིད་ལ་བྱ་བ་གནས་ཀྱི་ཁྱད་པར། གང་ཡིད་ལ་བྱ་བ་ཟབ་མོའི་ཁྱད་པར། ཇི་ལྟར་ཡིད་ལ་བྱ་བ་བྱིང་རྒོད་དང་བྲལ་བའོ། ། དང་པོ་ནི།
གནས་བྱ་རྒོད་ཕུང་པོའི་རི་ཞེས་བྱ་བ། དུས་གསུམ་གྱི་སངས་རྒྱས་ཐམས་ཅད་ཀྱི་ཐུགས་རྗེ་དང༌། སྨོན་ལམ་དང༌། ཆོས་ཀྱི་དབྱིངས་རྣམ་པར་དག་པའི་སྟོབས་ལས་བྱུང་བ་དེར། སེང་གེའི་ཁྲི་མཐོ་ཞིང་ཡངས་པའི་སྟེང་ན། སྟོན་པ་བཅོམ་ལྡན་འདས་མཆོག་གི་སྤྲུལ་པའི་སྐུ། ཚངས་པར་སྤྱོད་པའི་ཆ་ལུགས་ཅན། ཞབས་རྡོ་རྗེའི་སྐྱིལ་མོ་ཀྲུང་དང༌། ཕྱག་གཡས་པ་བདུད་འདུལ་བ་དང༌། གཡོན་པ་མཉམ་པར་བཞག་པའི་སྟབས་ཅན།
མཚན་དང་དཔེ་བྱད་ཀྱིས་འཕར་བ་ཟབ་མོ་སྣང་བ་ཞེས་བྱ་བ་དཔའ་བར་འགྲོ་བ་ལ་སོགས་པ་ཤེར་ཕྱིན་གྱི་ཏིང་ངེ་འཛིན་བརྒྱ་དང་ཉི་ཤུ་པོ་ཐམས་ཅད་གང་གི་ཁོངས་སུ་འདུ་བར་འགྱུར་བའི་ཏིང་ངེ་འཛིན་དེ་ལ་མཉམ་པར་བཞག་པ། འཁོར་ཉན་ཐོས་དང༌། བྱང་ཆུབ་སེམས་དཔའི་དགེ་འདུན་གྲངས་མེད་པས་བསྐོར་བ། དེའི་ནང་ནས་ཀྱང་འཕགས་པ་སྤྱན་རས་གཟིགས་དབང་ཕྱུག་ནི། རྗེས་ཐོབ་ཏུ་ཕུང་པོ་ལྔ་པོ་སྒྱུ་མའི་རྣམ་རོལ་དུ་གཟིགས་ཤིང༌། བཙུན་པ་ཤཱ་རིའི་བུ་ནི། བྱང་སེམས་ཆེན་པོས་རྟོགས་དཀའ་བ་ཤེར་ཕྱིན་ལ་སློབ་ཚུལ་འདྲི་བར་མཛད་པ། དེའི་མདུན་ན་མདོ་འདོན་པ་པོ་རང་ཉིད་ཀྱང་རྒྱལ་བ་སྲས་བཅས་ལ་དམིགས་པའི་དད་པ་དང༌། ཟབ་མོའི་དོན་ལ་སྤྲོ་བའི་བརྩོན་འགྲུས་དང༌། ཟག་པ་དང་བཅས་པ་མཐའ་དག་ལས་སེམས་བསྲུང་བའི་བག་ཡོད་པ་དང་བཅས་ཏེ་འཁོད་པར་བསམ་མོ། །
གཉིས་པ་ནི། ཆོས་ཐམས་ཅད་ལ་རང་གི་ངོ་བོ་ཡོད་པ་མ་ཡིན་པ་དང༌། འཇོག་བྱེད་ཀྱི་མཚན་ཉིད་ཀྱང་ཡོད་པ་མིན་ནོ་ཞེས་སྟོང་པ་ཉིད་དུ་ཡིད་ལ་བྱེད་པ་དང༌། ཆོས་ཐམས་ཅད་ལ་སྐྱེ་འགག་དང༌། ཀུན་བྱང་དུ་བྱེད་པའི་རྒྱུ་ཡོད་པ་མིན་ནོ་ཞེས་མཚན་མ་མེད་པར་ཡིད་ལ་བྱ་བ་དང༌། ཆོས་ཐམས་ཅད་རང་བཞིན་གྱིས་རྣམ་པར་དག་པ་ཡིན་པས། སྐྱོན་བྲི་བ་དང༌། ཡོན་ཏན་གྱིས་གང་བ་གཉིས་ཀ་མེད་དོ་ཞེས་སྨོན་པ་མེད་པ་ཉིད་དུ་ཡིད་ལ་བྱའོ། ། གསུམ་པ་ནི། སྟོང་པ་ཉིད་དོ་ཞེས་སམ།
མཚན་མ་མེད་པའོ་ཞེས་ཞེན་པའི་ཚུལ་གྱིས་ཡིད་ལ་བྱས་ན་ནི། སེམས་ཕྱི་རོལ་དུ་རྒོད་པ་དང༌། གསོར་མི་རུང་བའི་དུག་ཏུ་འགྱུར་བས་དེ་ལྟར་ཡིད་ལ་བྱ་བ་ནི་མ་ཡིན་ནོ། ། འོ་ན། ཇི་ལྟར་ཞེ་ན། གཟུགས་སོགས་རང་གི་ངོ་བོས་གྲུབ་ན་གཅིག་དང་དུ་མ་གང་དུ་ཞེས་དང༌། དེ་དག་སྐྱེ་ན་མཐའ་བཞི་པོ་གང་ལས་ཞེས་དང༌། དེས་འབྲས་བུ་བསྐྱེད་ན་གྲུབ་པའམ། མ་གྲུབ་པ་གང་སྐྱེད་ཅེས་རྣམ་པར་བརྟགས་ནས་ཅི་ཡང་མ་རྙེད་པའི་ངང་དེ་ཉིད་ལ་གང་དུ་ཡང་ཡིད་ལ་མི་བྱེད་པའོ། ། དེ་ཉིད་ནི།
ཡིད་ལ་བྱེད་པ་ཐམས་ཅད་ཀྱི་མཆོག་ཡིན་ཏེ། ཡུམ་ལས། ཅི་ཡང་མཐོང་བ་མེད་པ་ནི་དེ་ཁོ་ན་མཐོང་བའོ། ། ཞེས་གསུངས་སོ། ། ཡིད་ལ་བྱེད་པ་བཀག་ཙམ་ནི། བརྒྱལ་བ་དང༌། གཉིད་འཐུག་པོ་ལ་ཡང་ཡོད་པས། བྱིང་བ་དང༌། རྨུགས་པ་བསལ་ནས། གསལ་ཞིང་དངས་ལ་རྟོག་པ་མེད་པའི་ངང་ལ་མཉམ་པར་བཞག་པར་བྱའོ། །
འོ་ན། སོ་སོར་རྟོག་པའི་ཤེས་རབ་ཀྱང་སྤངས་དགོས་སམ་སྙམ་ན།

སྦྱོར་བའི་དུས་སུ་ངེས་པར་སྔོན་དུ་འགྲོ་དགོས་ཀྱང༌། མཉམ་གཞག་དངོས་གཞིའི་དུས་སུ་ནི་དེ་ཡང་ངེས་པར་སྤངས་དགོས་ཏེ། དཔེར་ན། ཤིང་གཉིས་དྲུད་པ་ལས་མེ་འབྱུང་དགོས་ཀྱང༌། དེས་དེ་གཉིས་སླར་བསྲེགས་པ་ལྟ་བུའོ། ། གཉིས་པ་ཚིག་ཟབ་མོ་ཁ་བཏོན་དུ་བྱེད་ཚུལ་ནི། གོང་དུ་བཤད་པ་དེ་ལྟར། གནས་གང་དུ་ཟབ་མོ་གང་ཇི་ལྟར་ཡིད་ལ་བྱེད་པའི་རིམ་པ་དེ་ལྟར་ཡིད་ལ་བྱས་ནས། མདོ་འདོན་པ་པོ་རང་ཉིད་འཕགས་པ་སྤྱན་རས་གཟིགས་ཀྱིས་ཤཱ་རིའི་བུ་ལ་ལན་ཇི་ལྟར་བཏབ་པའི་རྗེས་སུ་བཟློས་པར་བསམ་སྟེ། འདི་སྐད་ཅེས། ཚེ་དང་ལྡན་པ་ཤཱ་རིའི་བུ།
རིགས་ཀྱི་བུའམ། རིགས་ཀྱི་བུ་མོ་གང་ལ་ལ་ཤེས་རབ་ཀྱི་ཕ་རོལ་ཏུ་ཕྱིན་པ་ཟབ་མོའི་སྤྱད་པ་སྤྱོད་པར་འདོད་པ་དེས། ཞེས་པ་ནས། ཟབ་མོ་ལ་བསླབ་པར་བྱའོ། ། ཞེས་པའི་བར་བཀླག་པར་བྱ་བ་ཡིན་ནོ། ། དེ་ལྟར་ལན་བདུན་ལ་སོགས་པ་བཀླགས་ཟིན་པའི་རྗེས་སུ། སྟོན་པ་བཅོམ་ལྡན་འདས་ཏིང་ངེ་འཛིན་དེ་ལས་བཞེངས་ནས་ལེགས་སོ་གནང་བ་དང༌། ཕྱོགས་བཅུའི་དེ་བཞིན་གཤེགས་པ་ཐམས་ཅད་ཀྱིས་རྗེས་སུ་ཡི་རང་མཛད་པ་དང༌། ཤཱ་རིའི་བུ་ཡང་མངོན་པར་དགའ་བ་དང༌། འཁོར་དུ་ལྷགས་པ་ཐམས་ཅད་ཀྱང་རྗེས་སུ་ཡི་རང་ནས།
བཅོམ་ལྡན་འདས་ཀྱིས་གསུངས་པ་ལ་མངོན་པར་བསྟོད་པ་ཉིད་དུ་བསམ་པར་བྱའོ། ། གསུམ་པ་བདུད་ཀྱི་ལས་ཇི་ལྟར་བཟློག་པའི་ཚུལ་ནི་གསུམ་སྟེ། དབང་པོ་རྣོན་པོས་ནི། ཟབ་མོའི་དོན་ཡིད་ལ་བསམ་པ་ཙམ་གྱིས་བདུད་ཀྱི་ལས་མ་འོངས་པ་ཆོས་ཉིད་ཀྱི་ངང་དུ་ཐིམ་ནས་མི་སྐྱེ་བའི་ཆོས་ཅན་དུ་བྱེད་པར་འགྱུར་རོ། ། དབང་པོ་འབྲིང་པོས་ནི། དོན་ཡིད་ལ་བྱེད་པའི་ངང་ནས་ཚིག་ཁ་བཏོན་དུ་བྱས་པས་དེར་འགྱུར་རོ། ། དབང་པོ་ཐ་མས་ནི། དེ་དང་དེའི་དོན་བསམ་བཞིན་པའི་ངང་ནས་ཚིག་ཁ་བཏོན་དུ་བྱས་ཟིན་པའི་འོག་ཏུ་བདེན་པའི་སྟོབས་བརྗོད་པར་བྱ་སྟེ། འདི་ལྟར། སངས་རྒྱས་ལ་ཕྱག་འཚལ་ལོ། །
སངས་རྒྱས་ཀྱི་བདེན་པ་དང༌། ཆོས་ལ་ཕྱག་འཚལ་ལོ། ། དེའི་བདེན་པ་དང༌། དགེ་འདུན་ལ་ཕྱག་འཚལ་ལོ། ། དེའི་བདེན་པ་དང༌། ཡུམ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་ཕྱག་འཚལ་ལོ། ། ཆོས་ཀྱི་དབྱིངས་རྣམ་པར་དག་ཅིང་བསམ་གྱིས་མི་ཁྱབ་པའི་མཐུ་དང༌། བྱིན་གྱིས་བརླབས་ཀྱིས། བདག་གི་བདེན་པའི་ཚིག་འགྲུབ་པར་གྱུར་ཅིག ཇི་ལྟར་ན།
ལྷའི་དབང་པོ་བརྒྱ་བྱིན་གྱིས་ཤེས་རབ་ཀྱི་ཕ་རོལ་ཏུ་ཕྱིན་པ་རྣམ་པར་ཐར་པའི་སྒོ་གསུམ་ཡིད་ལ་བྱས་པས། བདུད་སྡིག་ཅན་གྱི་དཔུང་གི་ཚོགས་ཕྱིར་ལོག་པ་དེ་བཞིན་དུ། འདིར་ཡང་བདག་གིས་རྣམ་པར་ཐར་པའི་སྒོ་གསུམ་ཡིད་ལ་བསམ་ནས། ཚིག་ཟབ་མོ་ཁ་བཏོན་དུ་བགྱིས་པའི་མཐུ་དང་བྱིན་གྱིས་བརླབས་ཀྱིས། སངས་རྒྱས་ཀྱི་བསྟན་པ་ལ་གནོད་པར་བྱེད་པའི་ལས་ཐམས་ཅད་ཆོས་ཉིད་ཀྱི་ངང་དུ་ཞི་བར་གྱུར་ཅིག བདུད་བཞི་དང་ས་གཉིས་ཀྱི་བར་དུ་གཅོད་པ་ཐམས་ཅད་ཉེ་བར་ཞི་བར་གྱུར་ཅིག འཇིག་རྟེན་གྱི་ཆོས་བརྒྱད་དང༌། མཚན་མའི་གཡེང་པ་ཐམས་ཅད་མི་འབྱུང་བར་གྱུར་ཅིག ཞེས་སོགས་ལན་གསུམ་བརྗོད་ནས་སྟོང་པ་ཉིད་ཀྱི་ངང་ལ་མཉམ་པར་གཞག་པར་བྱའོ། ། དེ་ལྟར་བྱས་པས་གནས་སྐབས་སུ་བདུད་ཀྱིས་གླགས་མི་རྙེད་པ་དང༌།
ཡོན་ཡོངས་སུ་སྦྱོང་བ་དང༌། སྟོང་པ་ཉིད་ཀྱི་དོན་ལ་མི་སྐྲག་པ་དང༌། མྱུར་དུ་མི་སྐྱེ་བའི་ཆོས་ལ་བཟོད་པ་ཐོབ་པར་འགྱུར་རོ། ། ཡུམ་གྱི་སྙིང་པོ་རྣམ་བཤད་འཆད་དཀའ་བ། ། སྔོན་བྱོན་མཁས་པའི་ཐུགས་ལ་བཞུགས་གྱུར་ཀྱང༌། ། ཚིག་ཟུར་ཕྱིན་པའི་རྣམ་བཤད་མ་མཐོང་བས། ། འདིར་འབད་དེ་ལ་བཟློས་པའི་སྐྱོན་དང་བྲལ། ། ཡོན་སྦྱོང་བ་དང་བདུད་ལས་གཞིལ་འདོད་པས། ། ཆོས་ཀུན་ངོ་བོས་སྟོང་པའི་ཚུལ་བསླབས་ནས། ། རྒྱལ་ཡུམ་སྙིང་པོ་ཇི་ལྟར་ཀློག་པའི་ཚུལ། །
ཡིད་འབབ་རྣ་བར་སྙན་པ་འདི་ལོངས་ཤིག ། ཆོས་ཀུན་རང་སྟོང་ཡིན་པར་ཁས་བླངས་ནས། ། དེ་སྒྲུབ་བྱེད་པའི་རིགས་པ་མི་སེམས་པར། རྟགས་ཀྱི་དགག་བྱ་ཚོལ་བའི་ངལ་བ་ཡིས། ། ཟབ་དོན་རིང་དུ་འཁྱམ་པ་འགའ་མེད་དམ། ། གཞན་སྟོང་སྨྲ་ལ་སྡང་བར་ཁས་བླངས་ནས། ། དེ་ཉིད་དེ་ཡིས་སྟོང་པར་མི་འདོད་པ། ། ཚད་གྲུབ་ཆོས་འགའ་དགག་བྱའི་ཁྱད་པར་གྱིས། ། སྟོང་པར་བཤད་པས་གཞན་སྟོང་མ་བླངས་སམ། ། དེ་ཀུན་དེ་ཡི་ངོ་བོར་ཁས་བླངས་ནས། །
དེ་ཉིད་དེ་ཡི་རང་བཞིན་གྱིས་སྟོང་ཞེས། ། བདུད་ཚིག་དབྱངས་སུ་ལེན་པའི་སྨྲེ་སྔགས་ཀྱིས། ། ཕ་རོལ་བདུད་དཔུང་བཟློག་པར་རྩོལ་ཕོད་དམ། ། རྟོག་དང་བརྗོད་པའི་ཡུལ་དུ་གང་ཤར་བ། ། ཐམས་ཅད་དེ་དེས་སྟོང་པར་ཐག་བཅད་ནས། ། མཚན་རྟོག་དབྱིངས་སུ་ཞི་བའི་བཟླས་བརྗོད་ཀྱིས། ། བདུད་དཔུང་ཆོས་དབྱིངས་ངང་དུ་ཐིམ་གྱུར་ཅིག ། ཅེས་ཡུམ་གྱི་སྙིང་པོའི་རྣམ་པར་བཤད་པ་བདུད་ལས་རྣམ་རྒྱལ་ཞེས་བྱ་བ་འདི། ཟབ་མོའི་དོན་ལ་བསྙེངས་པ་མེད་པའི་དགེ་སློང༌། དཔལ་ཤཱཀྱ་མཆོག་ལྡན་དྲི་མེད་ལེགས་པའི་བློ་གྲོས་ཀྱིས།
གཙང་གཡས་རུའི་སའི་ཐིག་ལེ། གསེར་མདོག་ཅན་གྱི་དབེན་གནས་དམ་པར་ཉེ་བར་སྦྱར་བའི་ཡི་གེ་པ་ནི། བཤེས་གཉེན་ཆོས་ཀྱི་རྒྱལ་མཚན་ནོ།། །། ༄། །ན་མཿས་མན་བྷ་ཏྲཱ་ཡ། འཕགས་པ་ཀུན་ཏུ་བཟང་པོའི་སྤྱོད་པའི་སྨོན་ལམ་གྱི་རྒྱལ་པོའི་རྒྱ་ཆེར་བཤད་པ་དད་པ་རྒྱ་མཚོའི་འཇུག་ངོགས་ཞེས་བྱ་བ། རབ་དཀར་སྨོན་ལམ་ནོར་བུའི་ཁོར་ཡུག་ཅན། ། ཕྱིན་དྲུག་ནོར་འཛིན་མཚར་བའི་ཕང་བ་ན། ། ཐུབ་ཆེན་རྣམ་སྣང་གངས་ཅན་མཚོ་ཆེན་པོས། ། ངེས་སྟོན་འདོད་དགུའི་གཏེར་ཁྱོད་ཕྱག་གི་གནས། ། རྒྱལ་བའི་སྲས་ཀྱི་སྨོན་ལམ་བགྲང་ཡས་པ། །
སྡུད་མཁས་ཀུན་ཏུ་བཟང་པོའི་སྨོན་ལམ་ནི། ། བརྩེ་ཆེན་སྟོན་པ་མཆོག་གིས་དེང་འདིར་གསུངས། ། གང་འདིའི་རྣམ་བཤད་འགལ་ལ་ཕན་ཕྱིར་རོ། ། དེ་ལྟར་མཆོད་པར་བརྗོད་ཅིང་རྩོམ་པར་དམ་བཅའ་སྔོན་དུ་བཏང་ནས། འཕགས་པ་ཀུན་ཏུ་བཟང་པོའི་སྤྱོད་པའི་སྨོན་ལམ་གྱི་རྒྱལ་པོ་ཞེས་བྱ་བ་འདི་འཆད་པ་ལ། དོན་གསུམ་སྟེ། དགོས་པའི་དོན། བསྡུས་པའི་དོན། ཚིག་གི་དོན་ནོ། ། དང་པོ་ལ་གསུམ་སྟེ།
སྨོན་ལམ་འདི་མདོ་གང་ལས་འབྱུང་བ། ། སྨོན་ལམ་འདི་དང་པོར་འདེབས་པ་པོའི་གང་ཟག་གིས། ཆེད་དུ་བྱ་བའི་གདུལ་བྱ་གང་ལ། དགོས་པ་གང་གི་ཕྱིར་བཏབ་པ། སྨོན་ལམ་འདི་དུས་ནམ་གྱི་ཚེ་བཏབ་པའོ། ། དང་པོ་ནི། བྱང་ཆུབ་སེམས་དཔའི་སྡེ་སྣོད་ཀྱི་ནང་ནས། སྡོང་པོས་བརྒྱན་པ་ཞེས་བྱ་བའི་ཆོས་ཀྱི་རྣམ་གྲངས་ཆེན་པོ་ལས། ནོར་བཟངས་ཀྱིས་དགེ་བའི་བཤེས་གཉེན་བཀུར་བའི་སྤྱོད་པ་ཕྱོགས་གཅིག་པའི་ལེའུ་ལས་འབྱུང་བའོ། ། གཉིས་པ་ནི།
གཞི་དང་སྙིང་པོ་མེ་ཏོག་གིས་བརྒྱན་པའི་འཇིག་རྟེན་གྱི་ཁམས་ཞེས་ཀྱང་བྱ། འོག་མིན་སྟུག་པོ་བཀོད་པའི་ཞིང་ཁམས་ཞེས་ཀྱང་བྱ་བ་དེར། སངས་རྒྱས་ཐམས་ཅད་ཀྱི་ཆོས་ཀྱི་སྐུ་གཅིག་ཏུ་བསྡུས་པའི་རྟེན་ལོངས་སྤྱོད་རྫོགས་པའི་སྐུ་ནི། རྣམ་པར་སྣང་མཛད་གངས་ཆེན་མཚོ་ཆེན་པོ་ཞེས་བྱ་བ་དེ་ཡིན་ལ། དེའི་ཐུགས་ཁ་ནས་བྱུང་བའི་སྲས་ནི། རྒྱལ་བ་ཀུན་གྱི་སྲས་ཀྱི་ཐུ་བོ་ཀུན་ཏུ་བཟང་པོ་ཞེས་ཡོངས་སུ་གྲགས་པ་དེ་ཉིད་དོ། ། རྒྱལ་བའི་སྲས་པོ་དེས་གནས་དེ་ཉིད་དུ། སྨོན་ལམ་དེ་ལྟར་བཏབ་པ་དེ་རང་རེའི་སྟོན་པས་ཤིན་ཏུ་རྒྱས་པའི་སྡེ་སྣོད་ཀྱི་ནང་དུ་བཀོད་པའོ། ། དེ་ལྟ་མོད་ཀྱི། སྨོན་ལམ་འདིའི་ཐོག་མའི་མཐའ་ནི་རྙེད་པ་མ་ཡིན་ཏེ།
སྟུག་པོ་བཀོད་པའི་ཞིང་ཁམས་རྟེན་དང་བརྟེན་པར་བཅས་པ་དེ་ཐམས་ཅད་ཀྱང་སྨོན་ལམ་འདི་ཉིད་ཀྱི་དབང་གི་འབྲས་བུ་ཡིན་པའི་ཕྱིར་དང༌། ཇི་སྐད་དུ། ཇི་ཙམ་ཉོན་མོངས་ལས་དང་མཐའ་འགྱུར་པ། ། བདག་གི་སྨོན་ལམ་མཐའ་ཡང་དེ་ཙམ་མོ། ། ཞེས་བཤད་པས་སོ། ། ཆེད་དུ་བྱ་བའི་གདུལ་བྱ་ནི། ཚོང་དཔོན་གྱི་བུ་ནོར་བཟང་ལྟ་བུ། བྱང་ཆུབ་སེམས་དཔའི་སྤྱོད་པ་རླབས་པོ་ཆེ་མྱུར་དུ་རྫོགས་པར་བྱས་ནས་ཡང་དག་པར་རྫོགས་པའི་སངས་རྒྱས་ཀྱི་མཛད་པ་མངོན་དུ་བྱེད་པར་འདོད་པ་དེ་དག་གོ ། དགོས་པ་ནི། མ་དག་པའི་ཞིང་རྣམ་པར་སྦྱངས་ནས་སྟུག་པོ་བཀོད་པའི་ཞིང་ཁམས་ཡོངས་སུ་བཟུང་བའི་ཕྱིར།
རྣམ་སྣང་གངས་ཅན་མཚོ་ཞེས་བྱ་བ་བསོད་ནམས་ཀྱི་ཚོགས་ཡོངས་སུ་རྫོགས་པའི་རྣམ་སྨིན་གྱི་སྐུ་དེ་མངོན་དུ་བྱ་བའི་ཕྱིར་དུའོ། ། དོན་དེ་དག་ཀྱང་ཕལ་པོ་ཆེའི་མདོ་དེ་ཉིད་ལས་འབྱུང་བ་ཡིན་ནོ། ། ཇི་སྐད་དུ། ཚོང་དཔོན་གྱི་བུ་ནོར་བཟང་དེས་བྱམས་པ་དང༌། འཇམ་དཔལ་ལ་སོགས་པ་དགེ་བའི་བཤེས་གཉེན་བརྒྱ་རྩ་བརྒྱད་བསྟེན་ཞིང༌། བྱང་ཆུབ་སེམས་དཔའི་སྤྱོད་པ་རླབས་པོ་ཆེ་ལ་བསླབས་པའི་མཐར། དེ་དག་གི་མཐུ་དང་བྱིན་གྱིས་བརླབས་ཀྱིས། རྒྱལ་བའི་སྲས་པོ་ཀུན་ཏུ་བཟང་པོའི་རྫུ་འཕྲུལ་དང་རྣམ་པར་ཐར་པ། བསམ་གྱིས་མི་ཁྱབ་པ་དང་བཅས་པ་གཞི་དང་སྙིང་པོ་མེ་ཏོག་གིས་བརྒྱན་པའི་འཇིག་རྟེན་གྱི་ཁམས་ན་དེ་བཞིན་གཤེགས་པ་རྣམ་པར་སྣང་མཛད་ཀྱི་སྤྱན་སྔ་ན། སེངྒེའི་ཁྲི་པདྨའི་སྙིང་པོ་ཅན་ལ་འདུག་པ་མཐོང་ངོ༌། །
དེ་བཞིན་དུ་ཕྱོགས་བཅུ་རེ་རེ་ཞིང་སངས་རྒྱས་ཀྱི་ཞིང་ཐམས་ཅད་ཀྱི་རྡུལ་ཤིན་ཏུ་ཕྲ་བ་དེ་སྙེད་ཀྱི་གྲངས་དང་མཉམ་པའི་ཞིང་གི་དེ་བཞིན་གཤེགས་པ་ཐམས་ཅད་ཀྱི་དྲུང་ན། ཀུན་ཏུ་བཟང་པོ་རྣམ་པར་ཐར་པ་བསམ་གྱིས་མི་ཁྱབ་པ་དང་བཅས་ཏེ། སེངྒེའི་ཁྲི་ལ་འཁོད་པ་མཐོང་ངོ༌། ། དེའི་ཚེ་ཀུན་ཏུ་བཟང་པོ་ཇི་སྙེད་པ་དེ་སྙེད་ཀྱི་ཕྱག་གཡས་པ་གླང་པོ་ཆེའི་སྣ་ལྟར་བརྐྱང་བ་ནོར་བཟང་ཀྱི་སྤྱི་བོར་རབ་ཏུ་བཞག་སྟེ། སྨོན་ལམ་གྱི་རྒྱལ་པོ་འདི་ཚིགས་སུ་བཅད་པའི་དབྱངས་ཀྱི་སྒོ་ནས་རབ་ཏུ་བཏབ་པར་བཤད་པ་ཡིན་པས་སོ། ། གསུམ་པ་དུས་ནམ་གྱི་ཚེ་བཏབ་པ་ནི། རང་རེའི་སྟོན་པ་ཛེ་ཏའི་ཚལ་ན་བཞུགས་པའི་ཚེ། འཇམ་དཔལ་གཞོན་ནུར་གྱུར་པ་ཚལ་དེ་ནས་བྱུང་སྟེ། ལྷོ་ཕྱོགས་སུ་ཡུལ་རྒྱུ་ཞིང་གཤེགས་པ་ལས། མཐར་གྲོང་རྡལ་ཆེན་པོ་སྐྱིད་པའི་འབྱུང་གནས་ཞེས་བྱ་བ་དེ་ན་བཞུགས་པའི་ཚེ།
ཚོང་དཔོན་གྱི་བུ་ནོར་བཟང་འཁོར་ལྔ་བརྒྱ་དང་བཅས་པ་དག་དེར་ལྷགས་ནས་འཇམ་དཔལ་གྱི་ཕྱི་བཞིན་དུ་འབྲང་བར་བྱས་སོ། ། དེའི་ཚེ་འཇམ་དཔལ་གྱིས་ནོར་བཟང་ལ་སྨྲས་པ། ཁྱོད་བླ་ན་མེད་པའི་བྱང་ཆུབ་ཏུ་སེམས་བསྐྱེད་དེ། བྱང་ཆུབ་སེམས་དཔའི་ལམ་ཡོངས་སུ་རྫོགས་པར་བྱ་བར་འདོད་པ་ནི་ལེགས་སོ། ། དེ་བས་ན་དགེ་བའི་བཤེས་གཉེན་ལ་བརྟེན་པ་དང༌། བསྙེན་བཀུར་བ་ལ་ཡོངས་སུ་མི་སྐྱོ་བར་བྱོས་ཤིག ཅེས་སྨྲས་པ་དང༌། དེས་སྨྲས་པ། ཇི་ལྟར་བྱང་ཆུབ་སེམས་དཔའི་སྤྱོད་པ་ལ་བསླབ་པར་བགྱི་བ་ནས། ཇི་ལྟར་བྱང་ཆུབ་སེམས་དཔའ་ཀུན་ཏུ་བཟང་པོའི་སྤྱོད་པའི་དཀྱིལ་འཁོར་ཡོངས་སུ་རྫོགས་པར་འགྱུར་བ་རྒྱ་ཆེར་བསྟན་དུ་གསོལ།
ཞེས་སྨྲས་པ་དང༌། འཇམ་དཔལ་གྱི་ཚིགས་སུ་བཅད་པ་ནི། ཀུན་ཏུ་བཟང་པོའི་སྤྱོད་མཆོག་ཕྱིར། ། སྨོན་ལམ་རྒྱ་ཆེན་རྫོགས་པར་བྱས། ། ཀུན་ཏུ་བཟང་པོའི་ཡེ་ཤེས་ཀྱི། ། བྱང་ཆུབ་སྨོན་པར་བྱེད་ལ་ལྟོས། ། དེ་བས་ན་རིགས་ཀྱི་བུ་བྱང་ཆུབ་ཏུ་སེམས་བསྐྱེད་པ་དང༌། བྱང་ཆུབ་སེམས་དཔའི་སྤྱོད་པ་ཡོངས་སུ་ཚོལ་བ་ནི་དཀོན་པ་དེ་བས་ཀྱང་ཆེས་དཀོན་ནོ། ། དེ་བས་ན་དགེ་བའི་བཤེས་གཉེན་ཡོངས་སུ་བཙལ་བ་ལ་སྐྱོ་བར་མ་བྱ་ཞིག རིགས་ཀྱི་བུ་ལྷོ་ཕྱོགས་ཀྱི་རྒྱུད་འདི་ཉིད་ན་མགུལ་ལེགས་པ་ཞེས་བྱ་བའི་རི་ཞིག་ཡོད་པ་དེ་ལ།
དགེ་སློང་སྤྲིན་གྱི་དཔལ་ཞེས་བྱ་བ་འདུག་གིས་དེའི་གན་དུ་སོང་ལ། ཇི་ལྟར་བྱང་ཆུབ་སེམས་དཔའི་སྤྱོད་པ་ལ་བསླབ་པར་བྱ་བ་དང༌། ནན་ཏན་དུ་བྱ་བ་དྲིས་ཤིག དེས་ཁྱོད་ལ་བྱང་ཆུབ་སེམས་དཔའ་ཀུན་ཏུ་བཟང་པོའི་སྤྱོད་པའི་དཀྱིལ་འཁོར་སྟོན་ནོ། ། ཞེས་གསུངས་སོ། ། དེ་ལྟར་དགེ་སློང་སྤྲིན་གྱི་དཔལ་ནས། སླར་ཡང་འཇམ་དཔལ་གཞོན་ནུར་གྱུར་པའི་བར། དགེ་བའི་བཤེས་གཉེན་སྔ་མ་རྣམས་ཀྱིས་ཕྱི་མ་ཕྱི་མ་ལུང་བསྟན་པའི་ཚུལ་གྱིས། དགེ་བའི་བཤེས་གཉེན་བརྒྱ་དང་བརྒྱད་པོ་བསྙེན་བཀུར་ཞིང་བྱང་ཆུབ་སེམས་དཔའི་སྤྱོད་པ་ལ་བསླབ་པའི་མཐར། བྱང་ཆུབ་སེམས་དཔའ་ཀུན་ཏུ་བཟང་པོ་འོག་མིན་གྱི་གནས་ན་སེངྒེ་ཁྲི་ལ་འཁོད་བཞིན་དུ།
བྱང་ཆུབ་སེམས་དཔའི་རྣམ་པར་ཐར་པ་དང་སྤྱོད་པ་རླབས་པོ་ཆེ་ནོར་བཟང་ལ་དགེ་བའི་བཤེས་གཉེན་སྔ་མ་རྣམས་ཀྱིས་བཤད་པའི་རྒྱལ་བའི་སྲས་ཀྱི་རྣམ་པར་ཐར་པ་ཇི་སྙེད་བཤད་པ་དེ་ཐམས་ཅད་ཕྱོགས་གཅིག་ཏུ་བསྡོམས་ཀྱང༌། བྱེ་བ་བརྒྱ་སྟོང་གི་ཆར་ཡང་ཉེ་བར་མི་ཕོད་པ་ཞིག་ཉེ་བར་སྟོན་པ། ནོར་བཟང་ཀྱི་སེམས་ཀྱིས་མཐོང་བར་གྱུར་ཏོ། ། དེས་ཀྱང་དེ་ལ་བསླབ་པས་སྔོན་མ་ཐོབ་པའི་ཏིང་འཛིན་དང་ཆོས་ཀྱི་སྒོ་གྲངས་མེད་པ་ཞིག་ཐོབ་པར་གྱུར་པ་དེའི་ཚེ། ནོར་བཟང་གི་སྤྱི་བོར་ཀུན་ཏུ་བཟང་པོས་ཕྱག་གཡས་པ་ཤིན་ཏུ་རིང་བར་བརྐྱང་ནས་སྨོན་ལམ་འདི་བཏབ་པ་ཡིན་ནོ། ། དེ་ལྟར་ན་ཁྱེའུ་ནོར་བཟང་ཀྱི་དགེ་བའི་བཤེས་གཉེན་བརྒྱ་དང་བརྒྱད་བསྟེན་པ་ནི། དང་པོར་སེམས་བསྐྱེད་པ་ནས། མཐོང་ལམ་གྱི་ཡེ་ཤེས་སྐྱེས་མ་ཐག་པའི་བར་ཡིན་ལ། དེའི་ཚེ་ལོངས་སྤྱོད་རྫོགས་པའི་སྐུ་འཁོར་དང་བཅས་པ་མངོན་སུམ་དུ་མཐོང་བ་ན་ས་དང་པོ་ནས་བཅུ་པའི་བར་རྗེས་ཐོབ་ཀྱི་སྤྱོད་པ་ལ་ཇི་ལྟར་སློབ་པའི་ཚུལ་རྣམས་རྒྱས་པར་བསྟན་པ་ཡིན་ལ། དེ་ཐམས་ཅད་དོན་ཚིགས་སུ་བཅད་པར་བསྡུས་ནས་བསྟན་པ་ནི་སྨོན་ལམ་གྱི་རྒྱལ་པོ་འདི་ཡིན་ནོ། །
གཉིས་པ་བསྡུས་པའི་དོན་ལ། གཞུང་འདིས་ནི་དོན་གཉིས་བསྡུས་པ་ཡིན་ཏེ། དགེ་བའི་རྩ་བ་གསོག་པ་དང༌། བྱང་ཆུབ་ཆེན་པོར་བསྔོ་བའོ། ། དང་པོ་ནི། ཇི་སྙེད་སུ་དག་སོགས་ཤླཽ་ཀ་བཅུ་གཅིག་གོ ། གཉིས་པ་ལ་གཉིས་ཏེ། བཟང་པོ་སྤྱོད་པའི་སྨོན་ལམ་ཇི་ལྟར་འདེབས་པའི་ཚུལ་བཤད་པ་དང༌། སྨོན་ལམ་དེ་ཁ་བཏོན་དུ་བྱས་པའི་དགེ་བ་བསྔོ་བའོ། ། དང་པོ་ལ་གསུམ་སྟེ།
ངོ་བོ་མདོར་བསྟན་པ། དབྱེ་བ་རྒྱས་པར་བཤད་པ། ཕན་ཡོན་བསྟན་པས་འཇུག་བསྡུ་བ་རྣམས་སོ། ། དང་པོ་ནི། ཕྱག་འཚལ་བ་དང༌། ཞེས་སོགས་ཤླཽ་ཀ་གཅིག་གོ ། གཉིས་པ་ལ། སྨོན་ལམ་གྱི་དབྱེ་བ་རྣམ་པ་བཅུ་དྲུག་ཡིན་ཏེ། དེ་དག་གང་ཞེ་ན། ལྷག་པའི་བསམ་པ་དང་ལྡན་པར་བྱ་བ་དང༌།
སྲིད་པའི་སྐྱོན་གྱིས་མ་གོས་བཞིན་དུ་འཁོར་བར་སྐྱེ་བ་ལེན་པ་དང༌། ཚེ་འདི་དང་ཕྱི་མར་སེམས་ཅན་ལ་ཕན་གདགས་པར་བྱ་བ་དང༌། གོ་ཆ་ཆེན་པོ་བགོ་བར་བྱ་བ་དང༌། སྐལ་བ་དང་མཐུན་པའི་བྱང་ཆུབ་སེམས་དཔའ་བསྟན་པ་དང༌། དགེ་བའི་བཤེས་གཉེན་མགུ་བར་བྱ་བ་དང༌། དེ་བཞིན་གཤེགས་པ་ལ་མངོན་སུམ་དུ་བལྟ་བར་བྱ་བ་དང༌། དམ་པའི་ཆོས་ཡོངས་སུ་འཛིན་པར་བྱ་བ་དང༌། ཡོན་ཏན་མི་ཟད་པའི་མཛོད་རྙེད་པར་བྱ་བ་དང༌། སངས་རྒྱས་ཀྱི་ཞིང་དང༌། སྤྱོད་ཡུལ་ལ་སོགས་པ་ལ་འཇུག་པར་བྱ་བ་དང༌།
སྟོབས་བསམ་གྱིས་མི་ཁྱབ་པ་ཐོབ་པར་བྱ་བ་དང༌། གཉེན་པོ་ཡེ་ཤེས་ཐོབ་པར་བྱ་བ་དང༌། བྱེད་ལས་ཕྱོགས་སུ་སྒྲུབ་པར་བྱེད་པ་དང༌། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་རྗེས་སུ་སློབ་པར་བསྔོ་བ་དང༌། སྨོན་ལམ་དེ་ཐམས་ཅད་ཀྱི་དོན་བསྡུས་ནས་བསྔོ་བའོ། ། དང་པོ་ནི། འདས་པའི་སངས་རྒྱས་སོགས་ཤླཽ་ཀ་གསུམ་མོ། ། གཉིས་པ་ནི། བྱང་ཆུབ་སྤྱོད་པ་ཞེས་སོགས་ཤླཽ་ཀ་བཞིའོ། ། གསུམ་པ་ནི།
ལས་དང་ཉོན་མོངས་ཞེས་སོགས་ཤླཽ་ཀ་གཅིག་གོ ། བཞི་པ་ནི། ངན་སོང་སྡུག་བསྔལ་སོགས་ཤླཽ་ཀ་གཅིག་གོ ། ལྔ་པ་ནི། སེམས་ཅན་དག་གི་སྤྱོད་དང་ཞེས་སོགས་ཤླཽ་ཀ་གཅིག་གོ ། དྲུག་པ་ནི། བདག་གི་སྤྱོད་དང་སོགས་རྐང་པ་བཞིའོ། ། བདུན་པ་ནི། བདག་ལ་ཕན་པར་འདོད་པ་ཞེས་སོགས་རྐང་པ་བཞིའོ། ། བརྒྱད་པ་ནི།
སངས་རྒྱས་སྲས་ཀྱིས་བསྐོར་བ་ཞེས་སོགས་རྐང་པ་བཞིའོ། ། དགུ་པ་ནི། རྒྱལ་བ་རྣམས་ཀྱི་ཞེས་སོགས་རྐང་པ་བཞིའོ། ། བཅུ་པ་ནི། སྲིད་པ་ཐམས་ཅད་སོགས་རྐང་པ་བཞིའོ། ། བཅུ་གཅིག་པ་ནི། རྡུལ་གཅིག་སྟེང་ན་ཞེས་པ་ནས། མགོན་པོ་ཀུན་གྱི་དྲུང་དུ། ཞེས་བྱ་བའི་བར་ཤླཽ་ཀ་བརྒྱད་དོ། ། བཅུ་གཉིས་པ་ནི།
ཀུན་ཏུ་མྱུར་བའི་ཞེས་སོགས་ཚིགས་སུ་བཅད་པ་གཉིས་སོ། ། བཅུ་གསུམ་པ་ནི། ལས་ཀྱི་སྟོབས་རྣམས་ཞེས་སོགས་རྐང་པ་བཞིའོ། ། བཅུ་བཞི་པ་ནི། ཞིང་རྣམས་རྒྱ་མཚོ་ཞེས་སོགས་ཤླཽ་ཀ་གཉིས་སོ། ། བཅོ་ལྔ་པ་ནི། གང་ཡང་དུས་གསུམ་གཤེགས་པ་ཞེས་སོགས་ཤླཽ་ཀ་བཞིའོ། ། བཅུ་དྲུག་པ་ནི། སྤྱོད་པ་དག་ནི་ཞེས་སོགས་ཤླཽ་ཀ་གཅིག་གོ ། དེ་ལྟར་སྨོན་ལམ་གྱི་དབྱེ་བ་རྣམ་པ་བཅུ་དྲུག་ཏུ་བཤད་པ་འདི་ནི།
དབྱིག་གཉེན་ཞབས་དང༌། ཕྱོགས་ཀྱི་གླང་པོ་སོགས་འགྲེལ་ཚད་ཕལ་ཆེ་བ་དག་གི་བཤད་པའི་སྲོལ་ཡིན་ནོ། ། གཉིས་པ་བསྡུས་པའི་དོན་ལ་གཉིས་ཏེ། སྨོན་ལམ་འདིའི་མཐའ་དང་ཕན་ཡོན་ནོ། ། དང་པོ་ནི། ནམ་མཁའི་མཐར་ཐུག་ཅེས་སོགས་རྐང་པ་བཞིའོ། ། གཉིས་པ་ལ་གསུམ་སྟེ། ཚེ་འདི་དང་ཕྱི་མའི་ཕན་ཡོན་དང༌། དེ་གཉིས་ཀའི་འཇུག་བསྡུས་པའོ། ། དང་པོ་ལ་བཞི་སྟེ།
བསོད་ནམས་མང་པོའི་ཡོན་ཏན། དེ་བཞིན་གཤེགས་པ་མཐོང་བའི་ཡོན་ཏན། བྱང་ཆུབ་སེམས་དཔའ་དང་སྐལ་བ་མཉམ་པའི་ཡོན་ཏན། ལས་ཀྱི་སྒྲིབ་པ་འབྱང་བའི་ཡོན་ཏན་ནོ། ། དང་པོ་ནི། གང་ཡང་ཕྱོགས་བཅུའི་ཞེས་སོགས་ཤླཽ་ཀ་གཉིས་སོ། ། གཉིས་པ་ནི། གང་གིས་བཟང་སྤྱོད་སོགས་རྐང་པ་བཞིའོ། ། གསུམ་པ་ནི། དེ་དག་རྙེད་པ་སོགས་རྐང་པ་བཞིའོ། །
བཞི་པ་ནི། མཚམས་མེད་སོགས་རྐང་པ་བཞིའོ། ། གཉིས་པ་ཚེ་ཕྱི་མའི་ཡོན་ཏན་ལ་གཉིས་ཏེ། རྒྱུས་བསྡུས་པ་དང༌། འབྲས་བུས་བསྡུས་པའོ། ། དང་པོ་ནི། ཡེ་ཤེས་དང་ནི་ཞེས་སོགས་རྐང་པ་བཞིའོ། ། གཉིས་པ་ནི། བྱང་ཆུབ་ཤིང་དྲུང་སོགས་རྐང་པ་བཞིའོ། ། གསུམ་པ་ཕན་ཡོན་དེ་གཉིས་ཀའི་འཇུག་བསྡུ་བ་ནི།
གང་ཡང་བཟང་པོ་སྤྱོད་པ་སོགས་རྐང་པ་བཞིའོ། ། གཉིས་པ་སྨོན་ལམ་དེ་མངོན་དུ་བྱས་པའི་དགེ་བ་བསྔོ་བ་ལ་ལྔ་སྟེ། རྒྱལ་བའི་སྲས་པོ་རྣམས་ཀྱིས་མཁྱེན་པ་ལྟར་བསྔོ་བ་དང༌། རྒྱལ་བས་མཁྱེན་པ་ལྟར་བསྔོ་བ་དང༌། སྣང་བ་མཐའ་ཡས་མཐོང་བའི་རྒྱུར་བསྔོ་བ་དང༌། དེས་བྱང་ཆུབ་མཆོག་ཏུ་ལུང་སྟོན་པའི་རྒྱུར་བསྔོ་བ་དང༌། དེ་ནས་སེམས་ཅན་གྱི་དོན་བྱེད་པའི་རྒྱུར་བསྔོ་བའོ། ། དང་པོ་ནི། འཇམ་དཔལ་སོགས་རྐང་པ་བཞིའོ། ། གཉིས་པ་ནི།
དུས་གསུམ་གཤེགས་པ་སོགས་རྐང་པ་བཞིའོ། ། གསུམ་པ་ནི། བདག་ནི་འཆི་བའི་དུས་བྱེད་སོགས་ཤླཽ་ཀ་གཉིས་སོ། ། བཞི་པ་ནི་རྒྱལ་བའི་དཀྱིལ་འཁོར་སོགས་རྐང་པ་བཞིའོ། ། ལྔ་པ་ནི་དེར་ནི་བདག་གིས་སོགས་རྐང་པ་བཞིའོ། ། རེ་ཞིག་དགོས་པ་དང༌། བསྡུས་པའི་དོན་ནི་དེ་ཙམ་མོ། ། གསུམ་པ། ཚིག་གི་དོན་འཆད་པ་ལ་གསུམ་སྟེ། མཚན་གྱི་དོན།
འགྱུར་གྱི་ཕྱག གཞུང་གི་དོན་ནོ། ། དང་པོ་ལ་གཉིས་ཏེ། མཚན་བསྒྱུར་བ་དང༌། བཤད་པའོ། ། དང་པོ་ནི། རྒྱ་གར་སྐད་དུ། ཨཱརྻ་ཞེས་པ་ནི། བོད་སྐད་དུ། འཕགས་པའོ། །
བྷ་དྲ་ནི་བཟང་པོའོ། ། ཙརྻ་ནི་སྤྱོད་པའོ། ། པྲ་ནི་དྷ་ན་ཞེས་པ་སྨོན་ལམ་མོ། ། རཱ་ཛ་ནི་རྒྱལ་པོའོ། ། གཉིས་པ་ནི། སོ་སོ་སྐྱེ་བོའི་ས་ལས་རིང་དུ་སོང་བས་ན་འཕགས་པ། བཟང་པོ་ཞེས་པ་ནི། ཀུན་ཏུ་བཟང་པོའོ། ། དེས་སྤྱོད་ཅིང་དབང་འབྱོར་པའི་དོན་གྱིས་ནི་བཟང་པོའི་སྤྱོད་པ་ཞེས་བྱའོ། ། དོན་དེ་ཡང་ཕལ་པོ་ཆེ་ལས།
ཀྱེ་རྒྱལ་བའི་སྲས་དག བཅུ་པོ་འདི་དག་ནི་བྱང་ཆུབ་སེམས་དཔའ་ཀུན་ཏུ་བཟང་པོས་སྤྱོད་པའི་ཆོས་བཅུ་སྟེ། བཅུ་པོ་གང་ཞེ་ན། མ་འོངས་པའི་བསྐལ་པ་ཐམས་ཅད་དུ་གནས་པའི་སྨོན་ལམ་ནི། དེས་སྤྱོད་པའི་ཆོས་སོ། ། མ་བྱོན་པའི་དེ་བཞིན་གཤེགས་པ་ཐམས་ཅད་ལ་མཆོད་པ་དང༌། རིམ་གྲོ་བྱ་བ་ནི། དེའི་ཆོས་སོ། ། སེམས་ཅན་ཐམས་ཅད་བྱང་ཆུབ་སེམས་དཔའ་ཀུན་ཏུ་བཟང་པོའི་སྤྱོད་པ་ལ་འགོད་པ་ནི། དེའི་ཆོས་སོ། །
དགེ་བའི་རྩ་བ་ཐམས་ཅད་ཡང་དག་པར་བསགས་པའི་སྨོན་ལམ་ནི། དེའི་ཆོས་སོ། ། ཕ་རོལ་ཏུ་ཕྱིན་པ་ཐམས་ཅད་ལ་འཇུག་པའི་སྨོན་ལམ་ནི་དེའི་ཆོས་སོ། ། བྱང་ཆུབ་སེམས་དཔའ་ཐམས་ཅད་ཀྱི་སྤྱོད་པ་ཡོངས་སུ་རྫོགས་པར་བྱ་བའི་སྨོན་ལམ་ནི་དེའི་ཆོས་སོ། ། འཇིག་རྟེན་གྱི་ཁམས་ཐམས་ཅད་རྒྱན་པའི་སྨོན་ལམ་ནི་དེའི་ཆོས་སོ། ། སངས་རྒྱས་ཀྱི་ཞིང་ཐམས་ཅད་དུ་སྐྱེ་བ་ཡོངས་སུ་བཟུང་བའི་སྨོན་ལམ་ནི་དེའི་ཆོས་སོ། ། ཆོས་ཐམས་ཅད་ཡོངས་སུ་བཅད་ལ་ཞིང་རྣམ་པར་དབྱེ་བ་ལ་མཁས་པར་བྱ་བའི་སྨོན་ལམ་ནི་དེའི་ཆོས་སོ། ། སངས་རྒྱས་ཀྱི་ཞིང་ཐམས་ཅད་དུ་མངོན་པར་རྫོགས་པར་འཚང་རྒྱ་བའི་སྨོན་ལམ་ནི་དེའི་ཆོས་སོ། ། ཆོས་དེ་དག་གིས་སྨོན་པར་བྱས་ན་དེའི་སྤྱོད་པ་ཡོངས་སུ་རྫོགས་པར་འགྱུར་རོ། ། ཞེས་གསུངས་སོ། །
འདིར་དྲུག་པའི་སྒྲ་སྨྲས་པ་ནི། སྡེབ་སྦྱོར་གྱི་དབང་གིས་ཏེ། དྲུག་པའི་སྒྲ་འོག་མ་སྦྱར་བདེ་བའི་སླད་དུའོ། ། སྨོན་ལམ་ཞེས་པ་ནི། མ་འོངས་པའི་དངོས་པོ་དོན་དུ་གཉེར་ཞིང༌། དེ་མངོན་པར་འདུ་བྱེད་པའི་འདུན་པ་མཚུངས་ལྡན་དང་བཅས་པ་ཞིག་སྟེ། ཇི་སྐད་དུ། མདོ་སྡེ་རྒྱན་ལས། བརྟན་པ་རྣམས་ཀྱི་སྨོན་ལམ་ནི། ། སེམས་པ་འདུན་དང་བཅས་པ་སྟེ། །
ཞེས་པ་ལྟར་རོ། ། རྒྱལ་པོ་ཞེས་པ་ནི། དཔེར་ན། འཁོར་ལོས་སྒྱུར་བའི་རྒྱལ་པོའི་མངའ་རིས་སུ། རྒྱལ་ཕྲན་མང་པོའི་མངའ་ཐང་འདུ་བ་ལྟར། སྨོན་ལམ་འདིའི་ནང་དུ་ཡང་སྨོན་ལམ་ཆེན་པོ་བཅུ་ལ་སོགས་པ་སྨོན་ལམ་གྲངས་མེད་པ་འདུ་བས་ན། སྨོན་ལམ་ཀུན་གྱི་གཙོ་བོར་གྱུར་པའོ། ། འདིར་བསྔོ་བ་དང་སྨོན་ལམ་གྱི་ཁྱད་པར་ནི་ཅི་ཞེ་ན། སྨོན་ལམ་ནི་སྤྱི་དང༌། བསྔོ་བ་ནི་བྱེ་བྲག་སྟེ།
དེ་ལ་ནི་བསྔོ་རྒྱུའི་རྫས་ཞིག་ངེས་པར་དགོས་ལ། སྨོན་ལམ་ནི། དེ་ཡོད་དམ་མེད་ཀྱང་རུང་སྟེ། འདོད་བྱའི་དོན་ཐོབ་པར་འདུན་པའོ། ། དེ་ཀའི་ངོ་བོ་ནི་འདུན་པ་ཡིན་ལ། དེ་དང་མཚུངས་ལྡན་དུ་བྱུང་བའི་སེམས་པས་ཀྱང༌། སེམས་ཡུལ་ཁྱད་པར་ཅན་དེ་ལ་གཡོ་བར་བྱེད་པའོ། ། དེ་ལྟ་མོད་ཀྱི་སྨོན་ལམ་གྱི་རྒྱལ་པོ་འདི་ནི་བསྔོ་བ་ཁོ་ན་ཡིན་ཏེ། ཇི་སྐད་དུ། དགེ་བ་ཅུང་ཟད་བདག་གིས་ཅི་བསགས་པ། །
ཐམས་ཅད་རྫོགས་པའི་བྱང་ཆུབ་ཕྱིར་བསྔོའོ། ། ཞེས་པས། སྨོན་ལམ་འདིའི་དོན་གྱིས་མདོ་བཟུང་བ་ཡིན་པ་དང༌། ཇི་སྐད་དུ། གང་གིས་བསྔོ་བའི་རྒྱལ་པོ་འདི་ཐོས་ནས། ། ཞེས་བཤད་པའོ། ། འདི་ལ་དོན་གསུམ་སྟེ། གང་བསྔོ་བ་དང༌། གང་དུ་བསྔོ་བ། ཇི་ལྟར་བསྔོ་བའོ། །
དང་པོ་ནི། ཕྱག་འཚལ་བ་ནས། མྱ་ངན་ལས་མི་འདའ་བར་གསོལ་བའི་བར་གྱི་དགེ་བ་རྣམས་སོ། ། གཉིས་པ་ནི། མཐར་ཐུག་སེམས་ཅན་གྱི་དོན་དུ་འཚང་རྒྱ་བ་དང༌། གནས་སྐབས་འདས་པ་དང་ད་ལྟར་གྱི་སངས་རྒྱས་སྲས་དང་བཅས་པ་རྣམས་མཆོད་པ་དང༌། མ་འོངས་པའི་སངས་རྒྱས་རྣམས་མྱུར་དུ་འབྱོན་པ་ལ་སོགས་པ་གཞུང་ལས་ཇི་སྐད་དུ་བཤད་པ་དེ་དག་གི་དོན་དུའོ། ། གསུམ་པ་ནི། ཀུན་ཏུ་བཟང་པོ་དང༌། འཇམ་དཔལ་གྱིས་ཇི་ལྟར་བསྔོས་པ་དེ་ལྟར་དུའོ། །
གཉིས་པ་འགྱུར་གྱི་ཕྱག་ནི། འཇམ་དཔལ་གཞོན་ནུར་གྱུར་པ་ལ་ཕྱག་འཚལ་ལོ། ། ཞེས་པ་སྟེ། འཇམ་དཔལ་གྱི་རྩ་བའི་རྟོག་པ་ལས། རྗེ་བཙུན་འཇམ་དཔལ་ཁྱེའུ་གཞོན་ནུ་ལོ་བརྒྱད་ལོན་པའི་ཚལ་གྱིས་དོན་མཛད་པར་བཤད་པ་དེ་ལ་ཕྱག་བྱས་པའོ། ། འདིར་དེ་ལ་ཕྱག་བྱེད་ཀྱང༌། ལོ་ཙྪ་བས་དད་པའི་ལྷ་ལ་ཕྱག་བྱས་པའམ། སྔོན་གྱི་བཀས་བཅད་དང་མཐུན་པར་བྱས་པ་ནི་མ་ཡིན་གྱི། འོ་ན་ཅི་ཞེ་ན། ཀུན་ཏུ་བཟང་པོའི་སྤྱོད་པ་འདི།
ཐོག་མར་འཇམ་དཔལ་གྱི་ནོར་བཟང་ལ་བཤད་པའི་རྒྱུ་མཚན་གྱིས་དང༌། ནོར་བཟང་ཀྱིས་ཀུན་ཏུ་བཟང་པོ་མཐོང་ནས་སྨོན་ལམ་འདི་ཐོས་པ་ཡང༌། འཇམ་དཔལ་གཞོན་ནུར་གྱུར་པ་དགེ་བའི་བཤེས་གཉེན་དུ་བསྟེན་པའི་མཐུ་དང་བྱིན་རླབས་ལས་བྱུང་བ་ཡིན་པར་མདོ་སྡེ་ལས་གསལ་བར་གསུངས་པ་བཞིན་ནོ། ། གསུམ་པ་གཞུང་གི་དོན་ལ་གསུམ་སྟེ། བསྔོ་རྒྱུའི་དགེ་རྩ་གསོག་པ་དང༌། བསགས་པ་མཐར་ཐུག་རྫོགས་བྱང་དང་གནས་སྐབས་ཀུན་ཏུ་བཟང་པོའི་སྨོན་ལམ་གྱིས་བསྔོ་བ་དང༌། བསྔོས་པའི་དགེ་རྩ་དེ་ཡང་ཆུད་མི་ཟ་བར་བྱེད་པའོ། ། དང་པོ་ལ་དྲུག་སྟེ། དེ་བཞིན་གཤེགས་པ་ལ་ཕྱག་བྱ་བ་དང༌། དེ་ནས་དེ་ལ་མཆོད་པ་དང༌།
དེའི་འོག་ཏུ་སྡིག་པ་བཤགས་པ་དང༌། ཀུན་གྱི་དགེ་བ་ལ་ཡི་རང་བ་དང༌། ཆོས་ཀྱི་འཁོར་ལོ་བསྐོར་བར་བསྐུལ་བ་དང༌། དུས་རྟག་ཏུ་བཞུགས་པར་གསོལ་བ་འདེབས་པའོ། ། དང་པོ་ལ་གཉིས་ཏེ། སྒོ་གསུམ་གྱིས་སྤྱིར་ཕྱག་འཚལ་བ་དང༌། གསུམ་པོ་སོ་སོར་ཕྱེ་ནས་སོ་སོས་ཕྱག་འཚལ་བའོ། ། དང་པོ་ནི། ཕྱག་བགྱིའོ། ། ཞེས་པ་ནི།
དོན་ཙམ་སྟོན་པའི་སྒྲའོ་གང་ལ་ན། མ་ལུས་དེ་དག་ཐམས་ཅད་ལ་ཞེས་པ་ནི། ལས་སུ་བྱ་བའི་ཚིག་གོ ། བྱེད་པ་པོ་གང་གིས་ན། བདག་གིས་ཞེས་པ་ནི། བྱེད་པ་པོའི་ཚིག་གོ ། ཚུལ་ཇི་ལྟར་ན་ལུས་དང་ངག་ཡིད་དྭང་བས་ཞེས་པ་སྟེ། འབྱུང་ཁུངས་ཀྱི་ཚིག་གོ ། དེ་དག་ནི་གཞུང་གིས་དངོས་སུ་ཟིན་ལ། དགོས་པ་ཅིའི་ཕྱིར་དུ་ཞེ་ན།
ཇི་སྐད་དུ། གང་གི་མིང་ནི་ཀུན་ཏུ་བཟང་ཞེས་བྱ། ། མཁས་པ་དེ་དང་མཚུངས་པར་སྤྱད་པའི་ཕྱིར། ། ཞེས་པ་ཡར་བླངས་ཏེ། དེའི་ཕྱིར་དུའོ། ། བདུན་པའི་སྒྲ་ནི། ཇི་སྐད་དུ། བརྡའ་སྤྲོད་པའི་གཞུང་ལས། འབྲེལ་པ་སྟོན་པར་བྱེད་པའི་སྒྲ། ། དངོས་སུ་ཡོད་པ་མ་ཡིན་ཀྱང༌། །
འོན་ཀྱང་དེ་ནི་རྣམ་དབྱེ་ལས། ། དོན་གྱིས་ཐོབ་པར་བྱས་པ་ཡིན། ། ཞེས་འབྱུང་བ་ལྟར་ཤུགས་ལ་ཐོབ་པ་ཡིན་ལ། བདུན་པ་གནས་གཞིའི་སྒྲ་ནི། ཕྱོགས་བཅུའི་འཇིག་རྟེན་ན་ཞེས་པ་སྟོན་པ་ཡིན་ཏེ། གང་ལ་ཕྱག་བྱ་བའི་ཡུལ་གྱི་དེ་བཞིན་གཤེགས་པ་དེ་དག་ཡུལ་གང་ན་ཡོད་པའི་གནས་བསྟན་པའི་ཚིག་ཡིན་པས་སོ། ། འོ་ན་མ་ལུས་ཞེས་པ་དེ་གང་ཞེ་ན། དུས་གསུམ་གཤེགས་པ་མི་ཡི་སེང་གེ་ཀུན། ། ཞེས་པའོ། ། དེ་ལ་ཚད་ཇི་ཙམ་ཞེ་ན།
སུ་དག་ཅེས་པ་སྟེ། གྲངས་ཚད་མེད་པར་སྟོན་པའོ། ། དེ་དག་གང་ན་ཡོད་ཅེ་ན། ཕྱོགས་བཅུའི་འཇིག་རྟེན་ཞེས་པའོ། ། བཅུ་པོ་དེ་ཡང་རེ་རེ་ཁོ་ན་ཡིན་ནམ་ཞེ་ན། ཇི་སྙེད་ཅེས་པ་སྟེ། གྲངས་ངེས་མེད་པའོ། ། དུས་གསུམ་ནི། འདས་པ་དང༌། མ་འོངས་པའི་དང༌།
ད་ལྟར་བྱུང་བའི་དུས་སོ། ། གཤེགས་པ་ནི་དུས་དེ་དང་དེར་བྱོན་ཟིན་པ་དང༌། འབྱོན་པར་འགྱུར་བ་དང༌། འབྱོན་བཞིན་པ་རྣམས་སོ། ། དེ་ཡང་འདས་པ་ནི། ཞིག་ཟིན་པས་ཕྱག་བྱ་བའི་ཡུལ་དུ་མེད་པ་དང༌། མ་འོངས་པ་ནི་ད་ལྟར་མཆོད་འོས་མ་ཡིན་པས། ཕྱག་བྱ་བའི་ཡུལ་མ་ཡིན་ནོ། ། སྙམ་པའི་དོགས་པ་བཀག་པས། ང་རྒྱལ་ལ་བརྟེན་པའི་སྒྲིབ་པ་བྱང་བར་འགྱུར་བའི་དགོས་པ་ཡོད་དོ། །
མི་ཡི་སེང་གེ་ཞེས་པ་ནི། མི་ཡི་ཚུལ་དུ་སྟོན་ཅིང༌། བག་ཚ་བ་མེད་པ་དང༌། གཞན་གྱི་སྤོབས་པ་འཕྲོག་ནུས་པའི་ཕྱིར། དེ་ཞེས་བྱའོ། ། འདིར་ཀུན་ཞེས་པ་དང༌། ཐམས་ཅད་མ་ལུས་ཞེས་པ་ནི་སྒྲ་ཟློས་པ་མ་ཡིན་གྱི། བསྣན་པའི་ཚིག་ཡིན་ཏེ། ལུང་གཞན་དེ་ཉིད་བསྡུས་པ་སོགས་ལས། མ་ལུས་ཤིང་ལུས་པ་མེད་པའི་དམ་པ་ཐམས་ཅད་ལ་ཞེས་འབྱུང་བ་ལྟར་རོ། །
གཉིས་པ་ལ་གསུམ་སྟེ། ལུས་ཀྱིས་ཕྱག་འཚལ་བ་དང༌། ཡིད་ཀྱིས་དང༌། ངག་གིས་ཕྱག་འཚལ་བའོ། ། དང་པོ་ནི། གོང་དེར་ལུས་དང་ངག་ཡིད་དྭང་བས་ཞེས་བཤད་ན། ལུས་དྭང་བས་ཕྱག་བྱ་བ་ཇི་ལྟར་ཞེ་ན། སེམས་རབ་ཏུ་དྭང་བའི་སྒོ་ནས་ལུས་ཀྱིས་ཕྱག་བྱས་པ་ལ་ནི་ཞེས་བྱ་ལ། དེ་ཉིད་འཆད་པ་ནི། ཕྱག་འཚལ་ཞེས་པ་བཤད་པའི་གཞི་ཡིན་ལ།
དང་པོ་དོན་ཙམ་སྟོན་པའོ། ། ལས་སུ་བྱ་བ་གང་ལ་ཕྱག་འཚལ་ན། རྒྱལ་བ་ཀུན་ལའོ། ། བྱེད་པ་པོ་གང་གིས་ན། སངས་རྒྱས་ཀྱི་ཞིང་རྒྱ་མཚོའི་རྡུལ་ཇི་སྙེད་ཀྱི་གྲངས་དང་མཉམ་པའི་ལུས་རབ་ཏུ་བཏུད་པ་ཡིན་ནོ། ། ཚུལ་ཇི་ལྟར་དུ་ན། རྒྱལ་བ་ཐམས་ཅད་ཡིད་ཀྱི་མངོན་སུམ་དུ་བྱས་པའི་སྒོ་ནས་རབ་ཏུའོ། ། དེ་མངོན་སུམ་དུ་བྱེད་པའི་ཚུལ་ཇི་ལྟ་བུ་ཞེ་ན། བཟང་པོ་སྤྱོད་པ་སྟེ། ཀུན་ཏུ་བཟང་པོའི་སྨོན་ལམ་གྱི་སྟོབས་དག་གིས་སོ། །
དེ་ཡང་དེའི་སྟོབས་ཀྱིས་མ་དད་པ་ལ་སོགས་པའི་ཉོན་མོངས་ཟིལ་གྱིས་གནོན་པའི་སྒོས་ཕྱག་འཚལ་བ་ལ་ནི་རབ་ཏུ་དྭང་བས་ཕྱག་འཚལ་བ་དང༌། སྨོན་ལམ་གྱི་སྟོབས་ཀྱིས་ཕྱག་འཚལ་བ་ཞེས་བྱའོ། ། ཇི་སྐད་དུ། མི་མཐུན་ཕྱོགས་ཉམ་ཆུང་བ་ཡང༌། ། དེ་དག་ཉིད་ལ་སྟོབས་ཞེས་བྱ། ། ཞེས་འབྱུང་བ་ལྟར་རོ། ། དགོས་པ་ཅིའི་ཕྱིར་དུ་ཕྱག་འཚལ་ན། ཕྱག་བྱས་པ་ལས་བྱུང་བའི་དགེ་བ་དེ་ཡུལ་ཁྱད་པར་ཅན་དུ་བསྒྱུར་བའི་དོན་དུའོ། ། ཞེས་ཡན་ལག་ལྷག་མ་རྣམས་ལ་ཡང་སྦྱར་བར་བྱའོ། ། གཉིས་པ་ཡིད་དྭང་བས་ཕྱག་འཚལ་བ་ནི།
ཞིང་གི་རྡུལ་སྙེད་རབ་ཏུ་བཏུད་པ་ཡིས། ། རྒྱལ་བ་ཀུན་ལ་རབ་ཏུ་ཕྱག་འཚལ་ལོ། ། ཞེས་སྦྱར་ནས། ལས་སུ་བྱ་བ་གང་ལ་ན། རྡུལ་ཕྲ་རབ་གཅིག་གི་སྟེང་ན། སངས་རྒྱས་ཀྱི་ཞིང་རྒྱ་མཚོའི་རྡུལ་ཇི་སྙེད་ཀྱི་གྲངས་དང་མཉམ་པའི་སངས་རྒྱས་ཀྱིས་གང་བར་མོས་ལ། སངས་རྒྱས་དེ་ཡང༌། རྡུལ་ཇི་སྙེད་ཀྱི་གྲངས་དང་མཉམ་པའི་སངས་རྒྱས་ཀྱི་སྲས་ཀྱི་དབུས་ན་བཞུགས་པ་དག རྡུལ་གཅིག་གི་སྟེང་ན་ཇི་ལྟར་ཡོད་པ་དེ་ལྟར། ཆོས་ཀྱི་དབྱིངས་རྣམས་མ་ལུས་པ་སྟེ།
ནམ་མཁས་གང་དུ་ཁྱབ་པ་ལ་ཐམས་ཅད་དུ་རྒྱལ་བ་སྲས་དང་བཅས་པ་དག་གིས་གང་ཞིང་མོས་པ་ལའོ། ། འདིར་མོས་པ་ཞེས་པ་དང༌། གོང་དུ་མངོན་སུམ་ཞེས་པ་གཉིས་ནི་དོན་གཅིག་ཏུ་འདུ་བ་ཡིན་ལ། དེ་ཡང་མངོན་སུམ་ནི་བཏགས་པ་པ་ཡིན་ཞིང༌། མོས་པའམ། རྟོག་པ་ནི་མཚན་ཉིད་པའོ། ། གསུམ་པ་ནི་ངག་དྭང་བས་ཕྱག་བྱ་བ་ནི། འདིར་ཡང༌། ཞིང་གི་རྡུལ་སྙེད་ལུས་རབ་བཏུད་པ་ཡིས། ། དབྱངས་ཀྱི་ཡན་ལག་རྒྱ་མཚོའི་སྒྲ་ཀུན་གྱིས། །
རྒྱལ་བ་ཀུན་ལ་རབ་ཏུ་ཕྱག་འཚལ་ལོ། ། ཞེས་སྦྱར་ནས། བྱ་བྱེད་ལས་གསུམ་སྔ་མ་ལྟར་འཆད་ཅིང༌། ཚུལ་ཇི་ལྟར་དུ་ཕྱག་འཚལ་ན། བདེ་བར་གཤེགས་པ་ཐམས་ཅད་བདག་གིས་བསྟོད་པའི་སྒོ་ནས་སོ། ། བསྟོད་པའི་དོན་ནི། རྒྱལ་བ་ཀུན་གྱི་ཡོན་ཏན་རབ་བརྗོད་ཅིང༌། ། ཞེས་པའོ། ། དེ་བརྗོད་པའི་ཚུལ་ཡང༌། དབྱངས་ཀྱི་ཕྲེང་བ་རེ་རེ་ལ།
རྡུལ་ཕྲ་རབ་ཀྱི་གྲངས་དང་མཉམ་པའི་དབྱངས་ཀྱི་ཡན་ལག་རྒྱ་མཚོ་རྣམ་པར་འཕྲོ་བའི་སྒྲ་ཀུན་གྱིས་སོ། ། ཡོན་ཏན་ཇི་ལྟ་བུ་ཞེ་ན། རྡུལ་གཅིག་སྟེང་ན་ཞེས་སོགས་འདིར་ཡང་སྦྱར་ནས། རྒྱལ་བ་དེ་དག་གིས་བསྔགས་པའི་ཕྲེང་བ་མི་ཟད་རྒྱ་མཚོ་རྣམས་སོ། ། བསྟོད་བཀུར་བསྔགས་གསུམ་གྱི་ཁྱད་པར་ལ། རིག་བྱེད་པ་ཡི་གེའི་རྐང་གྲངས་མང་ཉུང་གིས་འབྱེད་ལ། ཡུམ་གྱི་རྒྱན་ལས། ཡོན་ཏན་བརྗོད་པ་ཆུང་ངུ་དང༌། འབྲིང་དང༌། ཆེན་པོའོ། །
ཞེས་ཁྱད་པར་བཤད་ཅིང༌། འདིར་ནི་བསྔགས་པ་དང་ཡོན་ཏན་མིང་གི་རྣམ་གྲངས་སུ་བྱས་ནས། དེ་ངག་ཏུ་བརྗོད་པ་ལ་བསྟོད་པ་ཞེས་བྱའོ། ། གཉིས་པ་མཆོད་པ་ལ་གཉིས་ཏེ། རྒྱས་པར་བཤད་པ་དང༌། ཕྱག་མཆོད་གཉིས་ཀ་བསྡུས་ཏེ་བསྟན་པའོ། ། དང་པོ་ལ་གཉིས་ཏེ། བླ་ན་ཡོད་པའི་མཆོད་པ་དང༌། བླ་ན་མེད་པའི་མཆོད་པའོ། ། དང་པོ་ནི།
རྡུལ་གཅིག་སྟེང་ན་ཞེས་པའི་ཤླཽ་ཀ་གཅིག་མར་བླངས་ནས། མེ་ཏོག་དམ་པ་སོགས་དང་སྦྱར་རོ། ། དེ་ཡང་མཆོད་པར་བགྱི་ཞེས་པ་ནི་དོན་ཙམ་སྟོན་པའོ། ། གང་ལ་ན། རྡུལ་གཅིག་སྟེང་ན་ཞེས་སོགས་ཀྱི་ཁྱད་ཆོས་དང་ལྡན་པའི་རྒྱལ་བ་དེ་དག་ལ་ནིའོ། ། གང་གིས་ན། དམ་པ་ནི་དགེ་བའི་དོན་ཏེ། སྡིག་པ་དང་མ་འདྲེས་ཤིང་གྱ་ནོམ་པའོ། ། དེ་ཁྱད་པར་དུ་བྱས་པའི་པདྨ་དཀར་པོ་ལ་སོགས་པའི་མེ་ཏོག་དང༌། ནོར་བུ་དང༌།
ཆུ་ཤེལ་ལ་སོགས་པའི་ཕྲེང་བའི་ཁྱད་པར་དག སྐུ་ལུས་ཀྱི་སྤྱི་ལ་འབུལ་བ་དང༌། སིལ་སྙན་གྱི་ཁྱད་པར་སྣ་ཚོགས་པ་རྣམས་སྙན་ལ་འབུལ་བ་དང༌། ཙནྡན་དང་གུར་གུམ་ལ་སོགས་པའི་ཁྱད་པར་ཐུགས་ཀར་འབུལ་བ་དང༌། གདུགས་མཆོག་གསེར་གྱི་ཡུ་བ་ཅན་དང༌། དེས་མཚོན་པའི་རྒྱན་དང་བ་དན་ལ་སོགས་པ་དབུ་ལ་འབུལ་བ་དང༌། མར་མེའི་མཆོག་སྤྱན་ལམ་དུ་འབུལ་བ་དང༌། བདུག་སྤོས་དམ་པ་ཤངས་ལ་འབུལ་བ་དང༌། ན་བཟའ་དམ་པ་རྣམས་སྐུའི་སྟོད་སྨད་ཀྱི་ཆ་ལ་འབུལ་བ་དང༌། དྲི་མཆོག་དང༌།
ཕྱེ་མའི་ཕུར་མ་ཞེས་བྱ་བ་ནི། ཙནྡན་དང༌། ཨ་ཀ་རུ་ལ་སོགས་པའི་ཕྱེ་མ། རས་ལ་སོགས་པའི་གོས་ཀྱི་སྣོད་དུ་ཐུམ་བུར་བཏུམ་པ་ལ་བྱ་བ་ཡིན་ལ། དེ་ལྟ་བུ་གོང་ནས་གོང་དུ་བརྩེགས་པ་རི་རབ་དང་མཉམ་པ་ཤངས་ལ་འབུལ་བར་བགྱིའོ། ། དྲི་མཆོག་དང་བདུག་སྤོས་ཀྱི་ཁྱད་ནི། མ་སྲེགས་པར་དྲི་འབྱུང་བ་དང༌། བསྲེགས་ན་དྲི་འབྱུང་བ་ལ་བྱེད་དོ། ། བཀོད་པ་ཁྱད་པར་འཕགས་པའི་ཕྱོགས་ཀུན་ཞེས་བྱ་བའི་དོན་ནི། གྲོང་པའི་ཚིག་རང་དགའ་བ་ལ།
མཆོད་པའི་སྒྲིགས་ལེགས་པ་འཆད་ཀྱང་འགྲེལ་པ་མཁན་པོས་བཀོད་པ་ཞེས་བྱ་བ་ནི་ཚོགས་པའི་རྣམ་གྲངས་ཡིན་པས། ལྷ་དང་མིའི་མཆོད་པ་སོགས་ཆེ་ཞིང༌། ཁྱད་པར་དུ་འཕགས་པ་ལ་བཤད་དོ། ། དེས་ན་བཀོད་པས་ཞེས་བྱེད་ཚིག་འབྱུང་བ་ནི་འགྲེལ་པ་དག་དང་མི་མཐུན་ནོ། ། འགྱུར་ཁ་ཅིག་ནི། ཁྱད་པར་ཅན་གྱི་རྒྱན་མཆོག་ཐམས་ཅད་ཀྱིས་ཞེས་འབྱུང་ལ། དེའི་ཚེ་ན་རྒྱན་དང་བཀོད་པ་ནི་དོན་གཅིག་ཅིང༌། ཐམས་ཅད་ཅེས་པ་མང་པོའི་རྣམ་གྲངས་སོ། ། གཉིས་པ་བླ་ན་མེད་པའི་མཆོད་པ་འབུལ་བ་ནི། རྡུལ་གཅིག་སྟེང་ན་ཞེས།
སོགས་མར་བླངས་ནས་མཆོད་པ་གང་རྣམས་ཞེས་སྦྱར་རོ། ། གང་རྣམས་ཞེས་པ་ནི། གོང་དུ་བཤད་མ་ཐག་པའི་མེ་ཏོག་ལ་སོགས་པ་རྣམས་སོ། ། བླ་ན་མེད་པ་ཞེས་བྱ་བ་ནི། ཟག་པ་དང་བཅས་པའི་ལས་ཀྱི་བདག་འབྲས་སུ་གྱུར་པའི་འཇིག་རྟེན་དུ་སྐྱེས་པ་དེ་དག་མ་ཡིན་གྱི། བྱང་ཆུབ་སེམས་དཔའ་ཏིང་ངེ་འཛིན་དང༌། སྨོན་ལམ་གྱི་མཐུ་ལས་བྱུང་བའོ། ། རྒྱ་ཆེ་བ་ཞེས་པ་ནི། མཆོད་པ་དེས་ཆོས་ཀྱི་དབྱིངས་མཐས་ཀླས་པ་ཐམས་ཅད་རྒྱས་པར་ཁེངས་པའོ། ། མཆོད་པ་དེ་དག་རྡུལ་གྱི་གྲངས་དང་མཉམ་པའི་རྒྱལ་བ་ཐམས་ཅད་ལ་ཡིད་ཀྱིས་མོས་པ་བྱས་ནས་འབུལ་ལོ། །
གཉིས་པ་ནི། རྒྱལ་བ་ཀུན་ལ་ཕྱག་འཚལ་ཞིང་མཆོད་པར་བགྱིའོ། ། གང་གི་སྒོ་ནས་ཤེ་ན། བཟང་པོ་སྤྱོད་པ་ལ་དད་པའི་སྟོབས་དག་གིས་སོ། ། བཟང་པོ་སྤྱོད་པ་ནི། ཀུན་ཏུ་བཟང་པོའི་སྤྱོད་པ་ཡིན་ལ། འདིའི་རྣམ་པར་ཐར་པ་ལས་བྱུང་བའི་མཆོད་པའི་སྤྲིན་གྱི་ཕུང་པོ་ལ། དད་པ་དང༌། མོས་པ་དང༌། ཡིད་ཆེས་པའི་སྟོབས་ཀྱིས་དེ་དང་མཐུན་པར་སེམས་ཀྱིས་སྤྲུལ་ནས་མཆོད་པའོ། །
དེ་ལྟར་མཆོད་པས་ནི། ཉོན་མོངས་པ་སེར་སྣ་དང༌། དེས་བསགས་པའི་སྡིག་པ་རྣམས་བྱང་བར་འགྱུར་རོ། ། གསུམ་པ་སྡིག་པ་བཤགས་པ་ནི། སོ་སོར་བཤགས་སོ། ། གང་བཤགས་ན། སྡིག་པ་བདག་གིས་བགྱིས་པ་ཅི་མཆིས་པ། ། དེ་དག་ཐམས་ཅད་དོ། ། བཤགས་པ་པོ་གང་གིས་ན་བདག་གིས་སོ། ། སྡིག་པ་དེ་ལ་དུ་ཞིག་ཅེ་ན།
ལུས་དང་ངག་དང༌། དེ་བཞིན་དུ་ཡིད་ཀྱིས་ཀྱང་བགྱིས་པ་དེ་གསུམ་མོ། ། སྡིག་པར་འཇོག་པ་ལ་ཀུན་སློང་ཇི་ལྟ་བུས་ཀུན་ནས་བསླངས་པ་ཤིག་དགོས་ཤེ་ན། འདོད་ཆགས་ཞེ་སྡང་གཏི་མུག་དབང་གིས་ན། ། ཞེས་པ་སྟེ། དུས་ཀྱི་ཀུན་སློང་གཉིས་པོ་འདི་གང་རུང་གིས་བསླང་བ་ཤིག་དགོས་ལ་རྒྱུའི་ཀུན་སློང་ནི་དགེ་བས་བྱས་པ་ཡང་སྲིད་ལ། དེ་འདྲ་དེ་ལ་ནི། བསམ་པ་དཀར་ལ་སྦྱོར་བ་གནག་པའི་ལས་ཞེས་བྱའོ། ། ཚུལ་ཇི་ལྟར་དུ་བཤགས་ན། རྡུལ་གཅིག་སྟེང་ན་ཞེས་སོགས་འདིར་བླངས།
དེ་དག་གི་སྤྱན་སྔ་རུ། དེ་ཡང་བཤགས་སོ་ཞེས་པ་ནི། ཐ་སྙད་དུ་བྱས་པ་ཙམ་ཡིན་ལ། གོ་དོན་ནི། སྔར་བྱས་པ་ལ་འགྱོད་པ་དང༌། ཕྱིན་ཆད་སྡོམ་པའི་སེམས་བསྐྱེད་པའོ། ། འོ་ན་འཐོལ་བ་དང་ཁྱད་པར་ཅི་ཡོད་ཅེ་ན། ཉེས་པ་མི་འཆབ་པའི་སེམས་ཀྱིས་ཉེས་པ་ལ་ཉེས་པར་བརྗོད་པ་ནི་འཐོལ་བ་ཡིན་ལ། དེས་ནི་འཆབ་པའི་ཉེས་པ་མི་འབྱུང་བར་བྱེད་ཅིང༌། དེ་ལས་ཉེས་པ་འཕེལ་བར་ཡང་མི་འགྱུར་བ་ཡིན་ཏེ།
མ་འཐོལ་ན་རྩ་བའི་ཉེས་པ་འཆབ་ཉེས་དང་བཅས་ཏེ། ཞག་རེ་རེ་བཞིན་ཉིས་འགྱུར་དུ་འཕེལ་བར་བྱང་ཆུབ་སེམས་དཔའི་སྡེ་སྣོད་ལས་གསུངས་པས་སོ། ། བཤགས་པ་ནི། ཉེས་པ་རང་གི་ངོ་བོ་བྱང་བར་མ་ཟད་འཆབ་པ་ཞེས་བྱ་བའི་ཉོན་མོངས་པ་དང༌། དེས་ཀུན་ནས་བསླངས་པའི་ལས་ཀྱི་སྒྲིབ་པ་ཡང་བྱང་བར་འགྱུར་རོ། ། འོ་ན་བཤགས་པས་ཉེས་པའི་ས་བོན་འབྱིན་པར་བྱེད་དམ། རྣམ་སྨིན་ཐག་བསྲིང་བར་བྱེད་པ་གཉིས་ལས་གང་ཞེ་ན། ཕྱི་མ་ལྟར་ཡིན་ཏེ། ཇི་སྲིད་བདེན་པ་མ་མཐོང་བ་དེ་སྲིད་དུ་སྤང་བྱའི་ས་བོན་འབྱིན་པར་མི་ནུས་སོ། ། དེས་ན་ཉེས་པ་བཤགས་པ་ཞེས་བྱ་བ་ནི།
ཉེས་པ་སྐྱུག་པ་ཞེས་བྱ་བའི་དོན་ནོ། ། སོ་སོར་ཞེས་བྱ་བ་ནི། སྡེ་པ་རྣམས་མ་འདྲེས་པར་ངོས་ཟིན་པར་བྱས་ནས། ཞེས་པའི་དོན་ནོ། ། ཡང་ན་དང་པོར་བཤགས་པ་ཞེས་བྱ་བའི་དོན་ཏེ། སྐད་ཅིག་ཀྱང་མི་གནས་པར་སྐྱུག་པར་རོ། ། ཡང་ན་རབ་ཏུ་བཤགས་པ་ཞེས་བྱ་བའི་དོན་ཏེ། དགེ་བའི་རྩ་བ་གསུམ་པོ་གང་རུང་གིས་ཀུན་ནས་བསླངས་ཏེ་སྐྱུག་པར་བྱེད་པའོ། ། བཞི་པ་རྗེས་སུ་ཡི་རང་བ་ནི། ཡི་རང་ངོ་ཞེས་པ་བཤད་པའི་གཞི།
གང་ལ་ན། ཕྱོགས་བཅུའི་རྒྱལ་བ་ཀུན་དང་དེའི་སངས་རྒྱས་སྲས་ཐམས་ཅད་དང༌། དེའི་རང་རྒྱས་རྣམས་དང༌། དེའི་ཉན་ཐོས་སློབ་པ་དང༌། མི་སློབ་པ་རྣམས་དང༌། སོ་སོ་སྐྱེ་བོའི་འགྲོ་བ་ཀུན་གྱིས་བྱས་པའི་བསོད་ནམས་གང་ཡོད་པ་དེ་དག་ཐམས་ཅད་ལ་ཡང་ངོ༌། ། ཇི་ལྟར་ན། དེ་དག་ཀུན་གྱི་རྗེས་སུའོ། ། གང་གིས་ན། བདག་གིས་སོ། །
འདིར་ཡང༌། སོ་སོར་བདག་ཡི་རང་ཞེས་སྦྱར་ནས། དེ་དག་ཐམས་ཅད་ལ་སྐད་ཅིག་རེ་རེ་ཞིང༌། རྗེས་སུ་ཡི་རང་བར་བྱས་ན་འཕེལ་བར་འགྱུར་རོ། ། འོ་ན་འགྲོ་བ་ཀུན་ཞེས་པ་དང༌། སྔ་མ་རྣམས་བཟློས་པར་འགྱུར་རོ་སྙམ་ན། མ་ཡིན་ཏེ་འདིར་འགྲོ་བ་ཞེས་བྱ་བའི་དོན་ནི། སྲེད་པ་དང་བཅས་པས་འཁོར་བར་འགྲོ་བ་ཞེས་བྱ་བ་ཡིན་ལ། ཉན་ཐོས་དང༌། རང་སངས་རྒྱས་དང༌།
རྒྱལ་བའི་སྲས་པོ་འགའ་ཞིག་ལ་ནི། དེ་མེད་པའི་ཕྱིར་འགྲོ་བ་མ་ཡིན་ནོ། ། ཞེས་འགྲེལ་པ་མཁན་པོ་དག་འཆད་ལ། དེས་ནི་ཇི་སྐད་དུ། སེམས་ཅན་གང་དག་འགྲོ་དང་མི་འགྲོ་བ། ། ཞེས་པའི་དོན་ཡང་བཤད་པར་འགྱུར་རོ། ། ཡན་ལག་བཞི་པ་འདིས་ནི། ཉོན་མོངས་པ་ཕྲག་དོག་ལ་བརྟེན་པའི་ཉེས་པ་རྣམས་འབྱང་བར་འགྱུར་རོ། ། ཡི་རང་ཞེས་པ་ཕྲག་དོག་མེད་པའི་དགེ་བའི་རྩ་བ་ལ་ཟེར་བ་ཡིན་གྱི། གཞན་དག་ཡིད་རང་བར་གྱུར་པས་ན་དེ་ཞེས་བྱའོ། །
ཞེས་ཟེར་བ་ནི་མ་ཡིན་ཏེ། འདི་ལ་ཡིད་ཀྱི་སྐད་དོད་མེད་པས་སོ། ། ཡན་ལག་ལྔ་པ་ནི་བསྐུལ་ལོ། ། གང་ན། འཁོར་ལོ་བསྐོར་བར་རོ། ། དེ་ཇི་ལྟ་བུ་ཞེ་ན། བླ་ན་མེད་པ་སྟེ། ཆོས་ཀྱི་འཁོར་ལོའོ། ། སུ་ཞིག་ལ་བསྐུལ་ན། མགོན་པོ་དེ་དག་ཐམས་ཅད་ལའོ། །
ཇི་ལྟ་བུ་ཞེ་ན། གང་ཞེས་པ་ནི། སྤྱི་སྒྲ་ཡིན་ཀྱང་འཇིག་རྟེན་སྒྲོན་མ་ཞེས་པ་དང་འབྲེལ་ལ། དེའང་ཕྱོགས་རིས་སུ་མ་ཆད་པས་ན་གང་ཞེས་བྱ་ལ། རྣམས་ཞེས་པ་ནི་མང་པོའོ། ། འཇིག་རྟེན་གྱི་མུན་པ་སེལ་བར་བྱེད་པས་ན་དེའི་སྒྲོན་མ་ཞེས་བྱའོ། ། སྒྲོན་མ་དེ་ཇི་ལྟ་བུ་ཞེ་ན། བྱང་ཆུབ་རིམ་པར་སངས་རྒྱས་ཞེས་བྱ་བ་ནི་གོང་ན་མེད་པའི་བྱང་ཆུབ་ཏུ་སངས་རྒྱས་པའོ། ། དེའི་ཁྱད་པར་ཡང༌། མ་ཆགས་བརྙེས།
ཞེས་པ་དངོས་པོ་གང་ལ་ཡང་མ་ཆགས་པས་ཆོས་ཉིད་ལ་མཉམ་པར་བཞག་ནས་ཆོས་སྟོན་པ་ལ་སྤྲོ་བ་མི་མཛད་པ་དེ་དག་ལའོ། ། གང་གིས་བསྐུལ་ན། བདག་གིས་སོ། ། ཇི་ལྟར་དུ་བསྐུལ་ཞེ་ན། འོག་གི་ཐལ་མོ་རབ་སྦྱར་ཞེས་པ་འདིར་ཡར་བླང་ངོ༌། ། དགོས་པ་ནི། འགྲོ་བ་རྣམས་ཀྱི་མི་ཤེས་པའི་མུན་པ་སེལ་བའི་ཕྱིར་དུའོ། ། དེ་ལྟར་ན་ཡན་ལག་ལྔ་པ་འདིས་ནི། ཉོན་མོངས་པ་མ་རིག་པ་ལ་བརྟེན་པའི་ཉེས་པ་བྱང་ནས། གཏི་མུག་མེད་པའི་དགེ་བའི་རྩ་བ་རྒྱས་པར་འགྱུར་རོ། །
དྲུག་པ་མྱ་ངན་ལས་མི་འདའ་བར་གསོལ་བ་གདབ་པ་ནི། གསོལ་བར་བགྱིའོ། ། ལས་སུ་བྱ་བ་གང་ན། ཞིང་གི་རྡུལ་སྙེད་ཀྱི་གྲངས་དང་མཉམ་པའི་བསྐལ་པ་དག་ཏུ་བཞུགས་པར་ཡང་ངོ༌། ། གང་ལ་ན། གང་ཕྱོགས་བཅུའི་ཞེས་པ་རྐང་པ་གཉིས་འདིར་ཡར་བླངས་ནས། མྱ་ངན་ལས་འདས་པའི་ཚུལ་སྟོན་པར་བཞེད་པ་དེ་དག་ལའོ། ། དགོས་པ་ནི། འགྲོ་བ་མགོན་མེད་པ་ཐམས་ཅད་ལ་མཐར་ཐུག་ཕན་ཞིང༌། གནས་སྐབས་བདེ་བར་བྱ་བའི་ཕྱིར་དུའོ། །
གང་གིས་ན། བདག་གིས་སོ། ། ཚུལ་ཇི་ལྟར་ཞེ་ན། པུས་མོ་གཉིས་ས་ལ་བཙུགས་ནས་ཐལ་མོ་རབ་ཏུ་སྦྱར་ཏེའོ། ། འདིར་མྱ་ངན་ཞེས་པ་ནི། ཟག་པ་དང་བཅས་པའི་ཉེར་ལེན་གྱི་ཕུང་པོ་ལ་བྱ་ཞིང༌། དེ་ལས་འདའ་བ་ནི་འཆི་འཕོ་བ་སྟེ། ཉན་ཐོས་པ་ལྟར་ན། ལྷག་མེད་ཀྱི་མྱང་འདས་མངོན་དུ་བྱེད་པའོ། ། དེ་ལྟར་ན།
ཡན་ལག་དྲུག་པ་འདིས་ནི། ཐེག་པ་དམན་པའི་ཡིད་ལ་བྱེད་པ་དང༌། དེ་ལ་བརྟེན་པའི་ཉེས་པ་བྱང་བར་འགྱུར་རོ། ། དེ་དག་གིས་ནི་གང་བསྔོ་བའི་བསོད་ནམས་ཀྱི་ཚོགས་བཤད་ཟིན་ཏོ། ། གཉིས་པ་དགེ་བའི་རྩ་བ་བསགས་པ་དེ་ཀུན་ཏུ་བཟང་པོའི་བསྔོ་བས་བསྔོ་བ་ལ་གཉིས་ཏེ། ངོ་བོ་མདོར་བསྟན་པ། དབྱེ་བ་རྒྱས་པར་བཤད་པ་སྨོན་ལམ་གྱི་ཚད་དང་ཕན་ཡོན་བསྟན་པས་མཇུག་བསྡུ་བའོ། ། དང་པོ་ནི། བསྔོའོ། ། གང་དུ་ན།
བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཀྱི་ཕྱིར་དུའོ། ། བྱེད་པ་པོ་གང་གིས་ན། བཤད་མ་ཐག་པའི་དགེ་བ་བསགས་པ་བདག་གིས་སོ། ། དགོས་པ་ཅིའི་ཕྱིར་དུ་ན། སེམས་ཅན་ཀུན་ལ་ཕན་ཞིང་བདེ་བའི་ཕྱིར་དུའོ། ། གང་ན། དགེ་བ་ཅུང་ཟད་བདག་གིས་ཅི་བསགས་པ་དེ་ཐམས་ཅད་དོ། ། དེ་ཡང་གང་ཞེ་ན། རྒྱལ་བ་སྲས་དང་བཅས་པ་ལ་ཕྱག་འཚལ་བ་དང༌། དེ་ལ་མཆོད་པ་འབུལ་ཞིང༌།
དེའི་སྤྱན་སྔར་སྡིག་པ་བཤགས་པ་དང༌། ཀུན་གྱི་དགེ་བ་ལ་རྗེས་སུ་ཡི་རང་བ་དང༌། ཆོས་ཀྱི་འཁོར་ལོ་བསྐོར་བར་བསྐུལ་ཞིང༌། མྱ་ངན་ལས་མི་འདའ་བར་གསོལ་བ་གདབ་པའི་དགེ་བ་སྟེ། སྡེ་ཚན་དྲུག་པོ་དེ་དག་གོ ། འདིས་ནི་སྨོན་པ་བྱང་ཆུབ་ཀྱི་མཆོག་ཏུ་སེམས་བསྐྱེད་པ་ཡང་བསྟན་པ་ཡིན་ཏེ། དེའི་ངོ་བོ་ནི་འདི་ཉིད་ལས་མ་འདས་པའི་ཕྱིར། གཉིས་པ་རྒྱས་པར་བཤད་པ་ལ། འགྲེལ་པ་མཛད་པ་དག་གིས་སྨོན་ལམ་གྱི་དབྱེ་བ་བཅུ་དྲུག་ཏུ་ཕྱེ་བ་དེ་དག་བསྡུས་ན་གཉིས་སུ་འདུས་ཏེ། བྱང་ཆུབ་སེམས་དཔའི་སྤྱོད་པ་རླབས་པོ་ཆེ་རྫོགས་པར་སྨོན་པ་དང༌།
སངས་རྒྱས་ཀྱི་ཡོན་ཏན་རྣམས་རྫོགས་པར་སྨོན་པའོ། ། དང་པོ་ལ། སྨོན་ལམ་རྒྱས་པར་བཏབ་པ་དང༌། བསྡུས་ཏེ་བཏབ་པའོ། ། དང་པོ་ལ་གསུམ་སྟེ། སེམས་ཅན་སྨིན་པར་བྱེད་པ་དང༌། སངས་རྒྱས་ཀྱི་ཞིང་སྦྱོང་བར་བྱེད་པ་དང༌། སྨོན་ལམ་ཡོངས་སུ་རྫོགས་པར་བྱེད་པའོ། ། དང་པོ་ལ་གསུམ་སྟེ། བསམ་པའི་དབང་དུ་བྱས་པ།
སྦྱོར་བའི་དབང་དུ་བྱས་པ། གཉིས་ཀའི་དབང་དུ་བྱས་པའོ། ། དང་པོ་ལ་གསུམ་སྟེ། ལྷག་པའི་བསམ་པའི་དབང་དུ་བྱས་པ་དང༌། བྱང་ཆུབ་ཀྱི་སེམས་མི་བརྗེད་པའི་དབང་དུ་བྱས་པའོ། ། དང་པོ་ལ་གསུམ་སྟེ། དེ་བཞིན་གཤེགས་པ་ལ་མཆོད་ཅིང༌། དགོངས་པ་ཡོངས་སུ་རྫོགས་པར་བྱ་བའི་བསམ་པ་དང༌། སངས་རྒྱས་ཀྱི་ཞིང་ཡོངས་སུ་རྫོགས་པར་བྱ་བའི་བསམ་པ། སེམས་ཅན་ཐམས་ཅད་ལ་ཕན་ཞིང་བདེ་བའི་བསམ་པའོ། །
དང་པོ་ལ་གཉིས་ཏེ། འདས་པ་དང་ད་ལྟར་གྱི་སངས་རྒྱས་ལ་མཆོད་པའི་བསམ་པ་དང༌། མ་འོངས་པའི་སངས་རྒྱས་ཀྱི་དགོངས་པ་རྫོགས་པའི་བསམ་པའོ། ། དང་པོ་ནི། མཆོད་པར་གྱུར་ཅིག གང་གིས་ན་བླ་ན་མེད་པའི་མཆོད་པའོ། ། སུ་ཞིག་ལ་མཆོད་ཅེ་ན། འདས་པ་སྟེ། མྱ་ངན་ལས་འདས་པའི་ཚུལ་བསྟན་ཟིན་པའི་སངས་རྒྱས་རྣམས་དང༌། གང་དག་ད་ལྟར་ཕྱོགས་བཅུའི་འཇིག་རྟེན་དག་ན།
དེའི་ཚུལ་མ་བསྟན་པར་གང་བཞུགས་པ་དེ་དག་ལའོ། ། གཉིས་པ་ནི། སྤྱོན་ཞེས་བྱ་བ་ནི། བྱོན་ཞིག་པའོ། ། གང་དུ་ན་རིམ་པར་བྱང་ཆུབ་ནས་སངས་རྒྱས་སུའོ། ། ཇི་ལྟར་བྱང་ཆུབ་ཅེ་ན། བསམ་པ་ཀུན་རྫོགས་པ་སྟེ། ཚོགས་གཉིས་རྫོགས་ནས་སོ། ། ཇི་ལྟར་དུ་སྤྱོན་ཞེ་ན། རབ་ཏུ་མྱུར་བར་རོ། །
སུ་ཞིག་བྱོན་ཞེ་ན། གང་ཡང་སངས་རྒྱས་སུ་མ་བྱོན་པ་སྟེ། སངས་རྒྱས་མ་ཟིན་པའི། རྒྱལ་བའི་སྲས་པོ་དེ་དག་གོ ། གཉིས་པ་ནི། ཡོངས་སུ་དག་གྱུར་ཅིག གང་ན། ཕྱོགས་བཅུ་ག་ལའི་ཞིང་རྣམས་ཇི་སྙེད་པ་དེ་དག་གོ ། ཇི་ལྟར་ཞེ་ན། རྒྱ་ཆེ་བ་སྟེ།
དོགས་པ་མ་ཡིན་པའི་ཕྱིར་རོ། ། མདོར་ན་ཐ་གྲུ་ཆེ་བ་དང༌། ངོ་བོ་ཡོངས་སུ་དག་པ་བདེ་བ་ཅན་ལྟ་བུར་གྱུར་ཅིག དེ་ནི་སྣ་ཚོགས་ཀྱི་ཞིང་ཡོངས་སུ་དག་པར་སྨོན་པའོ། ། དེ་ནས་བཅུད་ཀྱི་ཞིང་དག་པར་སྨོན་པ་ནི། རབ་ཏུ་གང་བར་ཤོག་ཤིག གང་གིས་ན། རྒྱལ་བ་དང༌། དེའི་འཁོར་དུ་བྱུང་བའི་སངས་རྒྱས་ཀྱི་སྲས་ཀྱིས་སོ། ། གང་དུ་ཞེ་ན་བྱང་ཆུབ་ཀྱི་ཤིང་གི་དབང་པོའི་དྲུང་དུའོ། །
ཇི་ལྟར་ཞེ་ན། དེ་དག་ནི་དེར་གཤེགས་ཤིང་བྱོན་པའི་ཚུལ་གྱིས་སོ། ། གསུམ་པ་ནི། བདེ་བའི་བསམ་པ་དང༌། ཕན་པའི་བསམ་པ་གཉིས་སོ། ། དང་པོ་ནི། རྒྱལ་བར་གྱུར་ཅིག གང་ན། ཕྱོགས་བཅུའི་སེམས་ཅན་ཇི་སྙེད་པ་དེ་དག་གོ ། དུས་ནི་རྟག་ཏུའོ། །
ཚུལ་ནི། ལུས་དང་སེམས་ལ་ནད་མེད་པའི་ཚུལ་གྱིས་སོ། ། གཉིས་པ་ཕན་པའི་བསམ་པ་ནི། མཐུན་པར་གྱུར་ཅིག གང་ཞེ་ན། འགྲོ་བ་ཀུན་གྱི་ཆོས་ཀྱི་དོན་རྣམས་ནིའོ། ། འདིར་མཐུན་པའི་དོན། འགྲེལ་པས་ལྡན་པ་ལ་བཤད་ལ། དེ་ལྟ་ན་ཡང༌། ཆོས་ཀྱི་དོན་རྣམས་ནི།
འགྲོ་བ་ཀུན་གྱི་རང་རང་གི་བསམ་པ་དང་མཐུན་པར་གྱུར་ཅིག ཅེས་བཤད་ན། དོན་ལ་འབྱོར་ཞིང་འོག་མ་དང་མི་བཟློས་སོ། ། དེར་མ་ཟད་འགྲུབ་པར་ཤོག་ཤིག གང་ཞེ་ན། འགྲོ་བ་ཀུན་གྱི་བསམ་པ་ཆོས་དང་མཐུན་པར་མ་ཟད། གང་དང་མཐུན་པའི་ཆོས་ཀྱི་རེ་བའང་ངོ༌། ། དེ་དག་གིས་ནི། མ་འོངས་པའི་སངས་རྒྱས་མྱུར་དུ་འབྱོན་པར་སྨོན་པས་མཚོན་ནས་རང་ཉིད་མྱུར་དུ་སངས་རྒྱ་བ་དང༌། སེམས་ཅན་རྣམས་ལ་ཕན་པ་དང༌།
བདེ་བ་ལ་འགོད་པར་དམ་བཅས་པ་ཡིན་ནོ། ། གཉིས་པ་བྱང་ཆུབ་ཀྱི་སེམས་མི་བརྗེད་པར་བྱ་བ་ལ་གཉིས་ཏེ། གཉེན་པོ་བསྟེན་པ་དང༌། མི་མཐུན་པའི་ཕྱོགས་སྤང་བའོ། ། དང་པོ་ལ། དེ་མི་བརྗེད་པའི་རྒྱུ་བཞི་ལས། དང་པོ་ནི། བདག་ནི་འགྲོ་བ་རིགས་ལྔ་པོ་གང་དུ་སྐྱེས་པ་དེ་ཀུན་ཏུ་བླ་ན་མེད་པའི་བྱང་ཆུབ་ཀྱི་སྤྱོད་པ་དག་ནི་སྤྱོད་ཅིང༌། སྐྱེ་བ་སྔ་མ་རྣམས་སུ་བྱང་ཆུབ་ཏུ་སེམས་བསྐྱེད་པ་རྗེས་སུ་དྲན་པར་གྱུར་ཅིག དྲན་ནས་ཅི་ཞིག་བྱ་ན།
ཚེ་རབས་ཀུན་ཏུ་འཆི་འཕོ་སྐྱེ་བ་ན། ། ཞེས་པ་ནི། གང་དུ་སྐྱེས་པ་ནས་འཆི་འཕོ་བ་ལ་ཐུག་པའི་བར་དུ། བདག་ནི་རབ་ཏུ་འབྱུང་བར་ཤོག་ཤིག དུས་ཇི་ཙམ་གྱི་བར་དུ་ཞེ་ན། དུས་རེས་འགའ་བ་མ་ཡིན་པར་རྟག་ཏུའོ། ། འགྲེལ་པས་ནི། བྱང་ཆུབ་སྤྱོད་པ་སྤྱད་པ་ན། ། རྟག་ཏུ་སྐྱེ་བ་དྲན་པར་འགྱུར། ། ཞེས་བྱ་བའི་དོན་དུ་བཤད་དོ། །
དེའི་ངག་དོན་ནི། བྱང་ཆུབ་མ་ཐོབ་ཀྱི་བར་དུ་སེམས་བསྐྱེད་པ་མི་འཐད་དེ། ཚེ་འདིར་ཡང་དག་པར་བླངས་པ་དེ་ཚེ་རབས་གཞན་དུ་མི་དྲན་པའི་ཕྱིར་སྙམ་པ་ལ། བྱང་ཆུབ་ཀྱི་སེམས་མི་བརྗེད་པའི་རྒྱུ་དང་པོ་འདི་གསུངས་པ་ཡིན་ཏེ། བསླབ་པ་ཀུན་ལས་བཏུས་སུ། མི་འཁྲུགས་པའི་སྨོན་ལམ་རྗེས་སུ་སྣང་བའི་ཕྱིར་ཉེས་པ་མེད་དོ། ། ཞེས་བཤད་པ་དང་མཐུན་ནོ། ། མདོར་ན་དེར་སེམས་བསྐྱེད་པས་ནི། སྐྱེ་བ་དྲན་པར་སྨོན་དགོས་ཤིང༌། དེ་ལས་དེ་དྲན་ནས།
དེའི་བསླབ་པ་ལ་སློབ་པ་རང་གི་ངང་གིས་འབྱུང་བའོ། ། རྒྱུ་གཉིས་པ་ནི། རབ་ཏུ་འབྱུང་ནས་ཇི་ལྟར་བྱ་ཞེ་ན། རྒྱལ་བ་ཀུན་གྱི་རྗེས་སུ་སློབ་པར་གྱུར་པ་དང༌། བྱང་ཆུབ་སེམས་དཔའི་སྤྱོད་པ་ཡོངས་སུ་རྫོགས་པར་བྱེད་པའོ། ། འདིར་བཟང་པོ་ཞེས་པ་ནི། ཀུན་ཏུ་བཟང་པོ་ཡིན་ལ། དེ་ཉིད་ནི་སྲས་ཀྱི་ཐུ་བོ་ཁོ་ནར་མ་ཟད། སེམས་དཔའ་སྤྱིའི་མཚན་ཀྱང་ཡིན་ཏེ། རྒྱུད་བླ་མ་ལས།
ཀུན་ཏུ་བཟང་པོ་དཔེ་མེད་དྲང་སྲོང་ཆེ། ། ཞེས་བཤད་པས་སོ། ། ཇི་ལྟར་རྫོགས་པར་བྱ་ཞེ་ན། ཚུལ་ཁྲིམས་སྤྱོད་པ་དྲི་མེད་ཡོངས་དག་པར། ། རྟག་ཏུ་མ་ཉམས་སྐྱོན་མེད་སྤྱོད་པར་ཤོག ། ཅེས་བྱང་ཆུབ་སེམས་དཔའི་ཚུལ་ཁྲིམས་ཀྱི་ཁྱད་པར་བཞི་འཆད་དོ། ། དེ་ཡང༌། ཉོན་མོངས་པ་དང་མ་འདྲེས་པས་དྲི་མ་མེད་པ། ཐེག་པ་དམན་པར་སེམས་བསྐྱེད་པའི་གཡའ་དང་བྲལ་བས་ན། ཡོངས་སུ་དག་པ།
ལུས་ངག་གི་ཉེས་སྤྱོད་དང་བྲལ་བས་ན། ཉམས་པ་མེད་པ། རྣམ་པར་སྨིན་པ་ལ་རེ་བ་མེད་པས་ན་སྐྱོན་མེད་པའོ། ། རྒྱུ་གསུམ་པ་ནི། ཚེ་རབས་ཀུན་ཏུ་རབ་ཏུ་བྱུང་ཞིང་ཚུལ་ཁྲིམས་བསྲུངས་ནས་ལས་སུ་བྱ་བ་ཅི་ཞིག་བྱ་ཞེ་ན། འགྲོ་བ་ཀུན་གྱི་རྣ་བའི་དབང་པོ་དང་མཐུན་ཞིང༌། བསམ་པ་དང་འཚམ་པའི་སྒྲ་རྣམས་ཇི་ཙམ་གྱིས། འགྲོ་བ་ཐམས་ཅད་ཀྱི་སྐད་དུ། བདག་གིས་དམ་པའི་ཆོས་བསྟན་ཏོ་སྟེ། སྟོན་པར་གྱུར་ཅིག
དེ་ཡང་གང་ཞེ་ན། ལྷ་རྣམས་ལ་ལྷའི་སྐད་དུ་དང༌། ཀླུ་རྣམས་ལ་དེའི་སྐད་དུ་དང༌། གྲུལ་བུམ་དག་དང་མི་རྣམས་ལ་དེ་དང་དེའི་སྐད་དུའོ། ། དང་ཞེས་པ། ཕྱི་མ་འདྲེན་པའི་ཚིག་འབྱུང་བ་ལྟར་ན། དེ་དང་དེ་དག་ཏུ་མ་འདུས་པའི་འགྲོ་བ་རྣམས་ལ་དེ་དང་དེའི་སྐད་ཀྱིས་སོ། ། རྒྱུ་བཞི་པ་ནི། སེམས་ཀྱི་རྒྱུད་དེ་གཤིན་ཞིང་མཉེན་པ་དང༌། ཕ་རོལ་ཏུ་ཕྱིན་པ་བཅུ་ལ་རབ་ཏུ་བརྩོན་པ་སྟེ།
སྤྲོ་བའོ། ། དེ་ལྟར་རྒྱུ་བཞི་པོ་དེས་བྱང་ཆུབ་ཀྱི་སེམས་ནི་ནམ་ཡང་བརྗེད་པར་མ་གྱུར་ཅིག ཅེས་འཇུག་བསྡུ་བའོ། ། གཉིས་པ་མི་མཐུན་ཕྱོགས་བསལ་བ་ནི། ཕམ་པ་ལྟ་བུའི་ཆོས་བཞི་ནི། རྩ་བའི་ལྟུང་བ་བཅུ་དགུ་དང༌། ནག་པོའི་ཆོས་བཞི་ལ་སོགས་པའི་སྡིག་པ་གང་རྣམས། བྱང་ཆུབ་ཀྱི་སེམས་མངོན་དུ་བྱེད་པ་ལ་སྒྲིབ་པར་གྱུར་པ་དག་ལས། རང་གི་རྒྱུད་ལ་གང་བྱུང་དུ་རུང་བ་དེ་དག་མ་ལུས་པའི་ས་བོན་ཡོངས་སུ་བྱང་བར་ཤོག་ཤིག རྒྱུ་གང་གིས་ཤེ་ན།
དེས་ཤིང་ཕ་རོལ་ཕྱིན་ལ་རབ་བརྩོན་ཏེ། ། ཞེས་པའི་རྒྱུ་ལས་སོ། ། གཉིས་པ་སྦྱོར་བའི་དབང་དུ་བྱས་པ་ལ་གཉིས་ཏེ། ལས་ཉོན་གྱི་འཆིང་བ་ལས་གྲོལ་བཞིན་དུ་འཁོར་བར་སྐྱེ་བ་ཇི་ལྟར་ལེན་པའི་ཚུལ་ལ་སྨོན་པ་དང༌། བླངས་ནས་སེམས་ཅན་གྱི་དོན་ཇི་ལྟར་བྱ་བའི་ཚུལ་ལ་སྨོན་པའོ། ། དང་པོ་ནི། དེ་ལྟར། སེམས་དང་པོ་བསྐྱེད་པའི་བྱང་ཆུབ་སེམས་དཔའ་སེམས་ཅན་གྱི་དོན་བྱེད་པའི་ཚུལ་ཇི་ལྟ་བུ་ཞེ་ན། དེ་འདྲ་དེས་བྱང་ཆུབ་སེམས་དཔའི་སྤྱོད་པ་ཞུགས་ནས། འཇིག་རྟེན་ཁམས་ཀྱི་འགྲོ་བ་རིགས་ལྔ་པོ་རྣམས་སུ་ཡང༌།
སྤྱད་པ་སྟེ་སྐྱེ་བ་ལེན་པར་བྱེད་དོ། ། ཇི་ལྟར་ཞེ་ན། དཔེ་གཉིས་ཏེ། ཆགས་པ་མེད་པ་དང༌། ཐོགས་པ་མེད་པའི་དཔེའོ། ། དང་པོ་ནི། ཇི་ལྟར་པདྨོ་ཆུའི་ནང་ན་གནས་ཀྱང༌། ཆུས་མི་ཆགས་པ་བཞིན་དུ། འཁོར་བར་སྐྱེས་ཀྱང་ལས་དང༌། ཉོན་མོངས་པ་དང༌།
བདུད་ཀྱིས་མ་ཆགས་པར་རོ། ། དེའི་ཤེས་བྱེད་ཀྱང༌། བསོད་ནམས་ལ་སོགས་པའི་ལས་གསུམ་ནི་རྣམ་པར་སྨིན་པའི་འབྲས་བུ་ལ་རེ་བ་མེད་པའོ། ། དེའི་ཤེས་བྱེད་ཀྱང༌། སྲིད་ལེན་གྱི་རྐྱེན་གྱིས་ཉིང་འཚམས་སྦྱར་བ་མ་ཡིན་གྱི། སྙིང་རྗེ་དང་སྨོན་ལམ་གྱི་དབང་གིས་སྐྱེ་བ་བླངས་པའོ། ། དཔེ་གཉིས་པ་ནི། ཇི་ལྟར། ཉི་མ་དང་ཟླ་བ་ནི། རང་གི་དོན་མ་ཡིན་པར་གཞན་གྱི་དོན་ཁོ་ན་ལ་ཞུགས་པའི་སྒོ་ནས་ནམ་མཁའ་ལ་ཐོགས་པ་མེད་པར་རྒྱུ་བ་ལྟར།
སྤྱོད་པ་ལ་ཞུགས་པའི་བྱང་ཆུབ་སེམས་དཔའི་ཡང་གཞན་དོན་ཁོ་ནའི་བསམ་པས་སྐྱེ་བ་ལེན་པའོ། ། ཅི་འཁོར་བར་མ་ཆགས་ཤིང༌། རྣམ་པར་སྨིན་པ་ལ་རེ་བ་མེད་པ་ཤེས་བྱེད་ཅི་ཞེ་ན། ལས་དང༌། ཉོན་མོངས་པ་དང༌། བདུད་ཀྱི་ལས་རྣམས་ལས་གྲོལ་བའི་རྒྱུ་མཚན་གྱིས་སོ། ། དེ་ཡང༌། དེས་ཤིང་ཕ་རོལ་ཕྱིན་ལ་རབ་བརྩོན་ཏེ། ། ཞེས་བྱ་བའི་རྒྱུ་ལས་སོ། ། གཉིས་པ་ལ་གཉིས་ཏེ།
སེམས་ཅན་ལ་ཕན་བདེ་སྒྲུབ་པའི་ཚུལ་དང༌། གོ་ཆ་ཆེན་པོ་བགོ་བར་སྨོན་པའོ། ། དང་པོ་ལ་བདེ་བ་སྒྲུབ་པའི་ཚུལ་དང༌། ཕན་པ་བསྒྲུབ་པའི་ཚུལ་ལོ། ། དང་པོ་ནི། སངས་རྒྱས་ཀྱི་ཞིང་རྒྱ་མཚོའི་ཁྱོན་དང༌། ཕྱོགས་རྣམས་ཇི་ཙམ་པར་ངན་སོང་གི་སྡུག་བསྔལ་ཇི་སྙེད་ཡོད་པ་དེ་དག་རབ་ཏུ་ཞི་བར་བྱེད་ཅིང༌། མཐོ་རིས་ཀྱི་བདེ་བ་དག་ལ་ངན་སོང་བའི་འགྲོ་བ་ཀུན་བཀོད་ཟིན་པར་གྱུར་ཅིག ཅེས་པའོ། ། གཉིས་པ་ནི།
བདེ་འགྲོ་དང་ངན་འགྲོའི་འགྲོ་བ་ཐམས་ཅད་ལ་ནི། རང་རང་གི་སྐལ་བ་དང་འཚམས་པའི་དམ་པའི་ཆོས་ཀྱི་ཕན་པར་ལོངས་སྤྱོད་པར་གྱུར་ཅིག གཉིས་པ་ལ་གསུམ་སྟེ། སངས་རྒྱས་ཀྱི་ཆོས་རྫོགས་པ་དང༌། སེམས་ཅན་གྱི་སྤྱོད་པ་དང་མཐུན་པར་འཇུག་པའི་དང༌། དམ་པའི་ཆོས་རབ་ཏུ་གནས་པའི་གོ་ཆའོ། ། དང་པོ་ནི། བླ་ན་མེད་པའི་བྱང་ཆུབ་ཀྱི་སྤྱོད་པ་ཡོངས་སུ་རྫོགས་པར་བྱེད་པའི་བསམ་པས་གོ་ཆ་བགོ་བའོ། ། ཅིང་ཞེས་པ་ནི། འོག་མ་འདྲེན་པའི་ཚིག་གོ །
གཉིས་པ་ནི། སེམས་ཅན་དག་གི་སེམས་ཀྱི་སྤྱོད་པ་དང་མཐུན་པར་འཇུག་པ་སྟེ། དེ་དག་ལ་རང་རང་གི་སྐལ་བ་དང་འཚམས་པར་གང་ལ་གང་འདུལ་གྱི་སྤྱོད་པ་རྗེས་སུ་སྟོན་པའོ། ། གསུམ་པ་ནི། གདུལ་བྱ་རྣམས་ཀུན་ཏུ་བཟང་པོའི་སྤྱོད་པ་དག་ནི་རབ་ཏུ་འཆད་ཅིང་སྟོན་པའོ། ། མ་འོངས་བསྐལ་པ་ཀུན་ཏུ་ཞེས་པ་ནི། གོང་མ་གསུམ་ཀ་ལ་སྦྱར་ནས། སྤྱོད་པར་གྱུར་ཞེས་པ་མཐའི་གསལ་བྱེད་དོ། ། གསུམ་པ་བསམ་སྦྱོར་གཉིས་ཀའི་དབང་དུ་བྱས་པ་ལ་གསུམ་སྟེ། གྲོགས་དང་དགེ་བའི་བཤེས་གཉེན་ཇི་ལྟར་བསྟེན་པའི་ཚུལ་ལ་སྨོན་པ་དང༌།
དེ་ནས་དམ་པའི་ཆོས་ཚུལ་བཞིན་དུ་འཛིན་པར་སྨོན་པ་དང༌། དེ་ནས་ཡོན་ཏན་གྱི་མཛོད་ཐོབ་པར་སྨོན་པའོ། ། དང་པོ་ལ་གསུམ་སྟེ། བདག་གི་སྤྱོད་པ་དང་མཐུན་པའི་གྲོགས་པོ་དག་དང་འགྲོགས་པར་སྨོན་པ་དང༌། རང་ལ་ཕན་པའི་བཤེས་གཉེན་དང་ཕྲད་ནས་དེ་ཚུལ་བཞིན་དུ་བསྟེན་པར་སྨོན་པ་དང༌། རྒྱལ་བ་སྲས་བཅས་ཀྱི་ཞལ་མཐོང་ནས། དེ་ལ་མཆོད་པར་སྨོན་པའོ། ། དང་པོ་ནི། རྟག་ཏུ་འགྲོགས་པར་ཤོག་ཤིག སུ་དང་ཞེ་ན།
ཀུན་ཏུ་བཟང་པོའི་སྤྱོད་པ་ལ་ཞུགས་པའི་བྱང་སེམས་དག་གི་སྤྱོད་པ་དང་མཚུངས་པར་གང་སྤྱོད་པ་དེ་དག་དང་ངོ༌། ། ཡང་ཞེས་པ་ནི་གཞན་ལ་ཀུན་ཏུ་བཟང་པོའི་སྤྱོད་པ་སྟོན་པར་མ་ཟད་ཅེས་པའོ། ། གཉིས་པ་ལ་གཉིས་ཏེ། དགེ་བའི་བཤེས་གཉེན་དང་ཕྲད་པར་སྨོན་པ་དང༌། བསྟེན་པར་སྨོན་པའོ། ། དང་པོ་ནི། ཕྲད་པར་ཤོག སུ་དང་ན། བདག་ལ་ཕན་པར་འདོད་པའི་གྲོགས་པོ་དག ཀུན་ཏུ་བཟང་པོའི་སྤྱོད་པ་རབ་ཏུ་སྟོན་པ་ཤིན་ཏུ་མང་པོ་རྣམས་དེ་དག་དང་ངོ༌། །
དུས་ནི་རྟག་ཏུའོ། ། ཡང་ཞེས་པ་ནི། བཟང་པོ་སྤྱོད་པ་སྟོན་པའི་གྲོགས་པོ་དང་འགྲོགས་པར་མ་ཟད་ཅེས་པའོ། ། གཉིས་པ་ནི། གྲོགས་དང་དགེ་བའི་བཤེས་གཉེན་དེ་དག བདག་གིས་ནམ་ཡང་སྟེ། ཅི་ནས་ཀྱང་ཡིད་མི་འབྱུང་བར་བྱ་སྟེ། དེ་དག་ཡིད་ལ་འབབ་ཅིང་མཐུན་པར་གྱུར་ཅིག ཅེས་པའོ། ། གསུམ་པ་ལ་གཉིས་ཏེ།
ལྟ་བར་སྨོན་པ་དང༌། མཆོད་པར་སྨོན་པའོ། ། དང་པོ་ནི། ལྟ་བར་གྱུར་ཅིག གང་ན། རྒྱལ་བའོ། ། དེ་ཇི་ལྟ་བུ་ཞེ་ན་སངས་རྒྱས་ཀྱི་སྲས་ཀྱིས་བསྐོར་བ་དང་མགོན་དུ་གྱུར་པ་རྣམས་སོ། ། ཇི་ལྟར་ཞེ་ན། མངོན་སུམ་དུའོ། ། དུས་ནི་རྟག་ཏུའོ། །
གང་གིས་ན་བདག་གིས་སོ། ། གཉིས་པ་ནི། མཆོད་པར་བགྱི་ཞེས་པ་བཤད་པའི་གཞི་གང་ལ་ཞེ་ན། སངས་རྒྱས་སྲས་ཀྱིས་བསྐོར་བའི་མགོན་པོ་དེ་དག་ལའོ། ། ཡང་ཞེས་པ་ནི། ལྟ་བར་མ་ཟད། དེ་དག་མཆོད་པ་ཡང་ནི་རྒྱ་ཆེར་བགྱི་ཞེས་སྦྱར་རོ། ། མཆོད་པ་ཇི་ལྟ་བུ་ཞེ་ན། རྒྱ་ཆེ་བ་སྟེ་ཀུན་ཏུ་བཟང་པོའི་མཆོད་སྤྲིན་ལྟ་བུས་སོ། ། ཚུལ་ཇི་ལྟར་དུ།
དུས་ཇི་ཙམ་གྱི་བར་དུ་ཞེ་ན། མ་འོངས་པའི་བསྐལ་པ་ཀུན་ཏུ་མི་སྐྱོ་བའི་ཚུལ་གྱིས་སོ། ། གཉིས་པ་ལ། དམ་པའི་ཆོས་འཛིན་པ་དང༌། བཤད་པར་དང༌། ཡོངས་སུ་སྦྱངས་པར་སྨོན་པའོ། ། དང་པོ་ནི། རྒྱལ་བ་རྣམས་ཀྱི་དམ་པའི་ཆོས་གསུང་རབ་ཡན་ལག་བཅུ་གཉིས་ལ་སོགས་པ་འཛིན་པར་གྱུར་ཅིག་ཅིང༌། ཞེས་པ་ནི་འོག་མ་སྡུད་པའོ། ། གཉིས་པ་ནི།
བླ་ན་མེད་པའི་བྱང་ཆུབ་ཀྱི་སྤྱོད་པ་ཀུན་ནས་འགྲོ་བ་རྣམས་ལ་སྣང་བར་བྱེད་ཅིང༌། རབ་ཏུ་སྟོན་པར་བྱེད་པའོ། ། གསུམ་པ་ནི། ཀུན་ཏུ་བཟང་པོའི་སྤྱོད་པ་རྣམས་སྦྱང་བ་ཡང་སྤྱད་པར་བགྱིའོ། ། སྦྱང་བར་བྱ་བ་ཞེས་པ་ནི། དྲི་མ་མེད་པར་བྱ་བ་དང༌། ། ཉེས་པ་རིང་དུ་སྤོང་བའོ། ། མ་འོངས་བསྐལ་པ་ཀུན་ཏུ་ཞེས་པ། གསུམ་ཀའི་ཐོག་མར་སྦྱར་ནས། སྤྱད་པར་བགྱིའོ་ཞེས་པ་མཐའི་གསལ་བྱེད་དོ། །
གསུམ་པ་དེ་ལས་ཡོན་ཏན་གྱི་མཛོད་འཛིན་པར་སྨོན་པ་ནི། དེ་ལྟར་བཤེས་གཉེན་བསྟེན་པ་དང༌། དམ་པའི་ཆོས་བཟུང་བའི་མཐུ་ལས། རང་གི་བློ་གྲོས་བང་མཛོད་དུ་གྱུར་ཅིག གང་གིས་ན། ཡོན་ཏན་ཀུན་གྱིའོ། ། ཅིའི་ཕྱིར་མཛོད་ཅེས་བྱ་ཤེ་ན་ཡོན་ཏན་མི་ཟད་པའི་དོན་གྱིས་ན། དེ་ཞེས་བྱ་ལ། དེ་བཞིན་དུ་འདིར་ཡང༌། བསོད་ནམས་དང་ཡེ་ཤེས་ཀྱི་ཚོགས་དག་ནི་མི་ཟད་པ་རྙེད་པའི་དོན་གྱིས་ན་དེ་ཞེས་བྱའོ། །
དེ་ཡང་གང་ཞེ་ན། སྙིང་རྗེ་ལ་སོགས་པའི་ཐབས་དང༌། སྟོང་ཉིད་རྟོགས་པའི་ཤེས་རབ་དང༌། ནམ་མཁའ་མཛོད་ལ་སོགས་པའི་ཏིང་ངེ་འཛིན་དང༌། རྣམ་ཐར་ཞེས་བྱ་བ་ནི། རྣམ་པར་ཐར་པ་བརྒྱད་དང༌། གསུམ་ལ་སོགས་པ་ལ་ཟེར་བ་མ་ཡིན་གྱི། བྱང་ཆུབ་སེམས་དཔའི་རྣམ་པར་ཐར་པའོ། ། དེ་ཡང་གང་ཞེ་ན། སྙིང་རྗེ་ཆེན་པོ་ཐོགས་པ་མེད་པའི་རྣམ་པར་ཐར་པ་དང༌།
སྒྱུ་མར་གྱུར་པའི་རྣམ་པར་ཐར་པའོ། ། དེ་ལྟར་ན་སངས་རྒྱས་དང་བྱང་ཆུབ་སེམས་དཔའི་ཐུན་མོང་མ་ཡིན་པའི་མཛོད་མི་ཟད་པའི་ཡོན་ཏན་གྱི་གཏེར་དུ་གྱུར་པ་ཐམས་ཅད་ལ་བདེ་ཞིང་ཕན་པར་བྱ་བའི་ཕྱིར་གྱུར་ཅིག་པའོ། ། གཉིས་པ་སངས་རྒྱས་ཀྱི་ཞིང་སྦྱོང་བར་སྨོན་པ་ལ་གཉིས་ཏེ། སངས་རྒྱས་ཀྱི་ཞིང་རྒྱ་མཚོ་ལྟ་བུ་ན། སངས་རྒྱས་རྒྱ་མཚོ་ལྟ་བུ་ལ་ལྟ་ཞིང༌། དེའི་སྤྱོད་ཡུལ་ལ་འཇུག་པ་དང༌། དེ་ལ་ཞུགས་ནས་མ་འོངས་པའི་ཞིང་རྒྱ་མཚོ་སྦྱོང་བའོ། ། དང་པོ་ལ་གཉིས་ཏེ། སངས་རྒྱས་རྒྱ་མཚོ་ལྟ་བུ་ལྟ་བ་དང༌། དེའི་ཞིང་ཁམས་རྒྱ་མཚོ་ལ་ཞུགས་ནས་སྤྱོད་ཡུལ་ལ་འཇུག་པའོ། །
དང་པོ་ནི། བལྟ་བར་བགྱིའོ། ། གང་ལ་ན། བསམ་གྱིས་མི་ཁྱབ་པའི་སངས་རྒྱས་རྣམས། སངས་རྒྱས་སྲས་ཀྱི་དབུས་ན་བཞུགས་པ་ལའོ། ། ཇི་ལྟར་དུ་ན། བླ་ན་མེད་པའི་བྱང་ཆུབ་ཀྱི་ཆེད་དུ་སྤྱད་པ་སྤྱོད་ཅིང་ངོ༌། ། བསམ་གྱིས་མི་ཁྱབ་པའི་ཚུལ་ཇི་ལྟ་བུ་ཞེ་ན། རྡུལ་གཅིག་སྟེང་ན་རྡུལ་ཇི་སྙེད་ཀྱི་གྲངས་དང་མཉམ་པའི་སངས་རྒྱས་ཀྱི་ཞིང་གནས་ཏེ། ཞིང་དེ་དག་རེ་རེ་ན་ཡང༌།
རྡུལ་ཇི་སྙེད་ཀྱི་གྲངས་དང་མཉམ་པའི་སངས་རྒྱས་རེ་རེ་ལ་ཡང༌། བྱང་ཆུབ་སེམས་དཔའི་ཚོགས་གྲངས་མེད་པ་དག་གིས་བསྐོར་བས་ནའོ། ། གཉིས་པ་ལ་གཉིས་ཏེ། ཞིང་རྒྱ་མཚོར་འཇུག་པ་དང༌། སྤྱོད་ཡུལ་རྒྱ་མཚོ་ལྟ་བུ་ལ་འཇུག་པའོ། ། དང་པོ་ནི། རྡུལ་གཅིག་སྟེང་ན་སངས་རྒྱས་ཞིང་དང་བཅས་པ་ཇི་ལྟར་ཡོད་པ་དེ་ལྟར། མ་ལུས་པའི་ཕྱོགས་ཐམས་ཅད་དུ་ཡང་སྐྲ་ཙམ་གྱི་ཁྱོན་གྱི་ཚད་ཙམ་ཡང་མ་ལུས་པར་དུས་སྐད་ཅིག་མ་གཅིག་ལ་ཡུལ་རྡུལ་རེའི་སྟེང་དུ། དུས་གསུམ་སྟེ་ཚད་སྙེད་ཀྱི་སངས་རྒྱས་རྒྱ་མཚོ། ཞིང་རྒྱ་མཚོ་དང་བཅས་པ།
བསྐལ་པ་རྒྱ་མཚོའི་ཚད་དང་མཉམ་པར་སྤྱོད་ཅིང༌། རབ་ཏུ་འཇུག་པ་ཞེས་བྱ་བ་དེ་ཡང་མཐོང་བར་ཤོག་ཤིག གཉིས་པ་ལ། གསུང་གི་གསང་བ་ལ་འཇུག་པ་དང༌། རྫུ་འཕྲུལ་གྱི་གསང་བ་ལ་འཇུག་པ་དང༌། སྐུའི་གསང་བ་བསམ་གྱིས་མི་ཁྱབ་པ་ལ་འཇུག་པའོ། ། དང་པོ་ལ་གཉིས་ཏེ། ཚིག་དབྱངས་མི་འདྲ་བ་ལ་བློ་འཇུག་པ་དང༌། དབྱངས་རེ་རེས་དོན་གྱི་ཁྱད་པར་མི་འདྲ་བ་མང་པོ་སྟོན་པ་ལ་བློ་འཇུག་པའི་ཚུལ་ལོ། ། དང་པོ་ནི།
སངས་རྒྱས་གསུང་ལ་རྟག་ཏུ་འཇུག་པ་བགྱིའོ་སྟེ། མཉན་པར་བགྱིའོ། ། གསུང་དེ་ཇི་ལྟ་བུ་ཞེ་ན། འགྲོ་བ་ཀུན་གྱི་བསམ་པ་ཇི་ལྟ་བ་བཞིན་གྱི་དབྱངས་ཞེས་བྱ་བ་ནི། གདུལ་བྱའི་དབང་པོའི་རིམ་པ་ལས་མཆོག་དམན་གྱི་རིམ་པ་ཐ་དད་དུ་འབྱུང་བའོ། ། དབྱངས་དེ་ཡང་ཐ་མལ་པ་གཞན་གྱི་ལྟར། ཡན་ལག་རེ་རེ་བ་ཁོ་ན། སྐྱོན་གྱིས་རྣམ་པར་མ་དག་པ་ཡིན་ནམ་ཞེ་ན། མ་ཡིན་ཏེ། གསུང་གཅིག་ལ་ཡང་ཡན་ལག་དྲུག་ཅུ་དང་ལྡན་པ་ལྟ་བུ།
ཡན་ལག་རྒྱ་མཚོའི་སྒྲ་སྐད་ཀྱིས་རབ་ཏུ་ཕྱེ་བ་དང༌། ཡན་ལག་རྣམས་ཀྱང་སྐྱོན་དང་མ་འདྲེས་པར་རྣམ་པར་དག་པའོ། ། གཉིས་པ་ནི། དུས་གསུམ་གཤེགས་པའི་རྒྱལ་བ་ཐམས་ཅད་དག ཐེག་པ་སྣ་ཚོགས་ཀྱི་ཆོས་ཀྱི་འཁོར་ལོའི་ཚུལ་རྣམས་རབ་ཏུ་བསྐོར་བ་མཛད་པ་དེ་དག་གི་ཡང་གསུང་གི་དབྱངས་འཁོར་བ་ཇི་སྲིད་ཀྱི་བར་དུ་འཇུག་པས་མི་ཟད་པ་དེ་ལ། བློ་ཡེ་ཤེས་ཀྱི་སྟོབས་ཀྱིས་ཀྱང་སྐད་ཅིག་མ་གཅིག་ལ་བདག་ཀྱང་རབ་ཏུ་འཇུག་པར་གྱུར་ཅིག གཉིས་པ་ནི། སྐད་ཅིག་གཅིག་གིས་བདག་ཀྱང་འཇུག་པར་བགྱིའོ། ། གང་ལ་ཤེ་ན། མ་འོངས་པའི་བསྐལ་པ་ཐམས་ཅད་གཅིག་ནས་གཅིག་ཏུ་རིམ་པར་བརྒྱུད་དེ་འཇུག་པ་དེ་ཡང་ངོ༌། །
ཇི་ལྟར་ཞེ་ན། གང་ཡང་བསྐལ་པ་དུས་གསུམ་དུ་སྲིད་ཚད་དེ་དག་ཐམས་ཅད་སྐད་ཅིག་གཅིག་གི་ཆ་ཤས་ཀྱི་ཡུན་ཙམ་གྱིས་ནི། ཞུགས་པར་མཛད་པ་དེ་ལ་བདག་ཀྱང་སྤྱོད་པར་བགྱིའོ། ། གང་གིས་ན། བློའི་སྟོབས། བྱང་ཆུབ་སྤྱོད་པ་དག་ནི་བདག་སྤྱོད་ཅིང༌། ། ཞེས་སོགས་ཚིགས་སུ་བཅད་པ་གསུམ་གྱིས་ནི། བྱང་ཆུབ་ཀྱི་སེམས་མི་བརྗེད་པ་བསྟན། ལས་དང་ཉོན་མོངས་བདུད་ཀྱི་ལས་རྣམས་ལས། ། ཞེས་སོགས་ཚིགས་སུ་བཅད་པ་གཅིག་གིས་ནི།
མ་གོས་པའི་སྤྱོད་པ་བསྟན། དེ་ནས། ངན་སོང་སྡུག་བསྔལ་རབ་ཏུ་ཞི་བར་བྱེད། ། ཅེས་ཚིགས་སུ་བཅད་པ་གཅིག་གིས་ནི། སེམས་ཅན་ལ་ཕན་གདགས་པར་བསྟན། བྱང་ཆུབ་སྤྱོད་པ་ཡོངས་སུ་རྫོགས་བྱེད་ཅིང༌། ། ཞེས་སོགས་ཚིགས་སུ་བཅད་པ་གཅིག་གིས་ནི་གོ་ཆ་བསྟན། བདག་གི་སྤྱོད་དང་མཚུངས་པར་གང་སྤྱོད་པ། ། ཞེས་སོགས་ཚིགས་སུ་བཅད་པ་གཅིག་གིས་ནི། བྱང་ཆུབ་སེམས་དཔའ་སྐལ་བ་མཉམ་པ་རྣམས་དང་ཕྲད་པར་བསྟན།
བདག་ལ་ཕན་པར་འདོད་པའི་གྲོགས་པོ་དག ། ཅེས་སོགས་ཚིགས་སུ་བཅད་པ་གཅིག་གིས་ནི། དགེ་བའི་བཤེས་གཉེན་མཉེས་པར་བྱེད་པ་བསྟན། སངས་རྒྱས་སྲས་ཀྱིས་བསྐོར་བའི་མགོན་པོ་རྣམས། ། ཞེས་སོགས་ཚིགས་སུ་བཅད་པ་གཅིག་གིས་ནི། སངས་རྒྱས་ལ་བལྟ་བར་བསྟན། རྒྱལ་བ་རྣམས་ཀྱི་དམ་པའི་ཆོས་འཛིན་ཅིང༌། ། ཞེས་པས་ནི། དམ་པའི་ཆོས་ཡོངས་སུ་འཛིན་པར་བསྟན། སྲིད་པ་ཐམས་ཅད་དུ་ཡང་འཁོར་བ་ན། །
ཞེས་པའི་རྐང་པ་གཅིག་གིས་ནི། མཛོད་ཟད་མི་ཤེས་པར་ཐོབ་པར་བསྟན། དེ་ཡན་ཆད་ནི་མོས་པས་སྤྱོད་པའི་དབང་དུ་བྱས་སོ། ། དེ་ནས། ལྷག་བསམ་དག་པའི་ས་པའི་དབང་དུ་བྱས་པ་ལ། རྡུལ་གཅིག་སྟེང་ན་ཞེས་སོགས་ཚིགས་སུ་བཅད་པ་གཉིས་ཀྱིས་ནི། སངས་རྒྱས་ཀྱི་ཞིང་ལ་ལྟ་བ་དང༌། ས་རབ་ཏུ་དགའ་བ་བསྟན། གསུང་གཅིག་ཡན་ལག་ཅེས་སོགས་ཚིགས་སུ་བཅད་པ་གཅིག་གིས་ནི། སངས་རྒྱས་གསུང་ལ་འཇུག་པ་དང༌།
ས་དྲི་མ་མེད་པ་བསྟན་ནོ། ། དུས་གསུམ་གཤེགས་པ་རྒྱལ་བ་ཐམས་ཅད་དག ། ཅེས་སོགས་ཚིགས་སུ་བཅད་པ་གཅིག་གིས་ནི། ཆོས་ཀྱི་འཁོར་ལོ་བསྐོར་བ་ལ་འཇུག་པ་དང༌། ས་འོད་བྱེད་པ་བསྟན་ནོ། ། མ་འོངས་བསྐལ་པ་ཐམས་ཅད་འཇུག་པར་ཡང་ཞེས་སོགས། ཕྱེད་སྔ་མས་བསྐལ་པ་ལ་འཇུག་པ་དང༌། ཕྱེད་ཕྱི་མས་བསྐལ་པ་ཐམས་ཅད་ལ་འཇུག་པ་བསྟན། དུས་གསུམ་གཤེགས་པ་མི་ཡི་སེངྒེ་ཀུན། ། ཞེས་སོགས་ཚིགས་སུ་བཅད་པ་གཅིག་གིས་ནི།
སངས་རྒྱས་ལ་བལྟ་བ་དང༌། དེའི་སྤྱོད་ཡུལ་ལ་འཇུག་པ་བསྟན་ཏེ། ས་ཤིན་ཏུ་སྦྱང་དཀའ་བ་ཡང་བསྟན་ནོ། ། གང་ཡང་དུས་གསུམ་དེ་དག་ཞིང་བཀོད་པ། ། ཞེས་སོགས་ཚིགས་སུ་བཅད་གཅིག་གིས་ནི། སངས་རྒྱས་ཀྱི་ཞིང་བཀོད་པ་སྒྲུབ་པ་ལ་འཇུག་པ་བསྟན་ནོ། ། འདིས་ནི་ས་མངོན་དུ་གྱུར་པ་ཡང་བསྟན་ནོ། ། གང་ཡང་མ་བྱོན་འཇིག་རྟེན་སྒྲོན་མ་རྣམས། ། ཞེས་བྱ་བ་ལ་སོགས་པའི་ཚིགས་སུ་བཅད་པ་གཅིག་གིས་ནི། དེ་བཞིན་གཤེགས་པའི་དྲུང་དུ་འགྲོ་བར་འཇུག་པ་བསྟན་ཏེ།
ས་རིང་དུ་སོང་བ་བསྟན་ཏོ། ། ཀུན་ཏུ་མྱུར་བའི་རྫུ་འཕྲུལ་སྟོབས་རྣམས་དང༌། ། ཞེས་སོགས་ཚིགས་སུ་བཅད་པ་གཉིས་ཀྱིས་ནི། སྟོབས་བཅུ་བསྟན་ནོ། ། ས་མི་གཡོ་བ་བསྟན་ནོ། ། ལས་ཀྱི་སྟོབས་རྣམས་ཡོངས་སུ་དག་བྱེད་ཅིང༌། ། ཞེས་སོགས་ཚིགས་སུ་བཅད་པ་གཅིག་གིས་ནི། མི་མཐུན་པའི་ཕྱོགས་ཉམས་པར་བསྟན་ནོ། ། ས་ལེགས་པའི་བློ་གྲོས་བསྟན་ཏོ། ། ཞིང་རྣམས་རྒྱ་མཚོ་རྣམ་པར་དག་བྱེད་ཅིང༌། །
ཞེས་སོགས་ཚིགས་སུ་བཅད་པ་གཉིས་ཀྱིས་ནི། ཡོན་ཏན་ཡོངས་སུ་བྱང་བ་རྣམ་པ་བརྒྱད་བསྟན་ཏོ། ། གང་ཡང་དུས་གསུམ་གཤེགས་པའི་རྒྱལ་བ་ཡི། ། ཞེས་སོགས་ཚིགས་སུ་བཅད་པ་གཅིག་གིས་ནི། ཡོན་ཏན་ཐམས་ཅན་ཡོངས་སུ་རྫོགས་པར་བྱ་བ་བསྟན་ཏོ། ། རྒྱལ་བ་ཀུན་གྱི་སྲས་ཀྱི་ཐུ་བོ་པ། ། ཞེས་སོགས་ཚིགས་སུ་བཅད་པ་གསུམ་གྱིས་ནི། བསོད་ནམས་དང་ཡེ་ཤེས་ཀྱི་ཚོགས་ཇི་ལྟར་བཟུང་བ་རྣམས་རྒྱས་པར་བྱ་བའི་ཕྱིར་བྱང་ཆུབ་སེམས་དཔའ་ཆེན་པོའི་རྗེས་སུ་སློབ་པར་བསྔོ་བ་བསྟན། ཚིགས་སུ་བཅད་པ་དྲུག་གིས་ནི། ས་ཆོས་ཀྱི་སྤྲིན་བསྟན་ཏོ། །
དེ་དག་གིས་རྒྱུའི་ས་ཡོངས་སུ་རྫོགས་ནས། སྤྱོད་པ་དག་ནི་ཚད་ཡོད་མ་གྱུར་ཅིག ། ཅེས་སོགས་ཚིགས་སུ་བཅད་པ་གཉིས་ཀྱིས་ནི། ཀུན་ཏུ་འོད་ཀྱི་ས་བསྟན་པ་ལས། ཚིགས་བཅད་དང་པོས། རྒྱུ་ས་བཅུའི་གནས་སྐབས་སུ་བསགས་པའི་དགེ་ཚོགས་ཀྱི་འབྲས་བུ་རྒྱ་ཆེ་བར་བསྟན་ནས། ཚིགས་བཅད་ཕྱི་མས་མི་གནས་པའི་མྱང་འདས་ཀྱི་ཚེ་ནའང་ཟད་མི་ཤེས་པར་བསྟན་ཏོ། ། གཉིས་པ་སྒོམ་པའི་ཚུལ་ཕན་ཡོན་དང་བཅས་པ་ལ། ཕན་ཡོན་རྒྱས་པར་བཤད་པ་དང༌། བསྡུས་ཏེ་བསྟན་པ་གཉིས།
དང་པོ་ལ། ཚེ་འདིའི་དང༌། ཕྱི་མའི་གཉིས། དང་པོ་ལ། བཞི་དང༌། སྟོབས་ཀྱིས་སོ། ། གསུམ་པ་ནི། བདག་གིས་བལྟ་བར་བགྱིའོ། ། དུས་ཇི་ཙམ་ལ་ཞེ་ན། སྐད་ཅིག་ལའོ། །
གང་ལ་ཞེ་ན། དུས་གསུམ་གཤེགས་པའི་མིའི་སེངྒེ། རྡུལ་གཅིག་གི་སྟེང་ན་རྡུལ་སྙེད་ཀྱི་གྲངས་དང་མཉམ་པའི་ཞིང་ཁམས་དང༌། དེ་ན་ཡང༌། སྐྲ་ཙམ་གྱི་ཁྱོན་ལ་དུས་གསུམ་གྱི་ཚད་དང་མཉམ་པར་བཞུགས་པ་གང་ཡིན་པ་དེ་དག་ལའོ། ། དེ་དག་ལ་བལྟས་ནས་ཅི་ཞིག་བྱ་ཞེ་ན། དུས་རྟག་ཏུ་མིའི་སེངྒེ། བཤད་མ་ཐག་པ་དེ་དག་གི་ནི་སྤྱོད་ཡུལ་གང་ཡིན་པ་དེ་ལ་འཇུག་པར་བགྱིའོ། ། གང་གི་སྟོབས་ཀྱིས་ཤེ་ན། སྒྱུ་མར་གྱུར་པའི་རྣམ་ཐར་སྟོབས་ཀྱིས་ཞེས་བྱ་བ་ནི།
ཀུན་ཏུ་བཟང་པོའི་རྣམ་པར་ཐར་པ་ལས་བྱུང་བའི་རྣམ་པར་འཕྲུལ་པ་དེའི་སྟོབས་ཀྱིས་ཞེས་བྱ་བའི་དོན་ཏོ། ། གལ་ཏེ་འདི་སྙམ་དུ། བྱང་ཆུབ་སེམས་དཔའི་སྨོན་ལམ་འདི་ནི། མི་སྲིད་པའི་དོན་ལ་སྨོན་པ་ཡིན་ཏེ། རྡུལ་གཅིག་གི་ཁྱོན་ལ་སངས་རྒྱས་ཀྱི་ཞིང་དེ་འདྲ་བ་ཤོང་བའི་གོ་སྐབས་མེད་པའི་ཕྱིར་དང༌། སྐད་ཅིག་ཆ་ཤས་གཅིག་ལ་བསྐལ་བའི་ཚད་སྟོན་པར་མི་ནུས་ཏེ། དེ་ལ་དེའི་ཚད་མི་རྫོགས་པའི་ཕྱིར་ཞེ་ན། ཟག་པ་མེད་པའི་ཡེ་ཤེས་ཀྱིས་སྒྱུ་མར་གྱུར་པའི་རྣམ་ཐར་གྱི་སྟོབས་ཀྱིས་སྤྲུལ་ན། དེ་དང་དེར་སྤྲུལ་ཞིང་བསྒྱུར་ནུས་པ་ཡིན་ཏེ། ཡེ་ཤེས་ཀྱི་མཐུ་བསམ་གྱིས་མི་ཁྱབ་པའི་ཕྱིར།
དཔེར་ན། སྣོད་ཤིན་ཏུ་ཆུ་དྭངས་པས་གང་བ་ལ། གཟའ་དང་རྒྱུ་སྐར་ལ་སོགས་པ་ནམ་མཁའི་རྒྱན་ཐམས་ཅད་སྣང་བ་བཞིན་ནོ། ། དུས་སྐད་ཅིག་མ་གཅིག་ལ་བསྐལ་པའི་ཚད་ཀྱང་སྟོན་ནུས་ཏེ། ཡེ་ཤེས་སྐད་ཅིག་མ་གཅིག་གིས་ཀྱང་བསྐལ་པར་རིམ་ཅན་དུ་འབྱུང་བའི་དོན་རྣམས་འབྱུང་རིམ་དང་མཐུན་པར་སྐད་ཅིག་མ་གཅིག་ལ་མཁྱེན་པའི་ཕྱིར། གཉིས་པ་མ་འོངས་པའི་ཞིང་སྦྱོང་བ་ལ་གཉིས་ཏེ། ཇི་ལྟར་སྦྱོང་བའི་ཚུལ་དང༌། གང་གི་སྟོབས་ཀྱིས་སྦྱོང་ནུས་པའོ། ། དང་པོ་ལ་གསུམ་སྟེ། ཞིང་སྦྱོང་བ་དངོས་དང༌།
ཞིང་དེར་སངས་རྒྱས་པའི་མཛད་པ་རྣམས་ཆོ་འཕྲུལ་གྱི་སྒོ་ནས་སྟོན་པ་དང་སངས་རྒྱས་ཀྱི་ཞིང་ཀུན་ཏུ་འགྲོ་བའོ། ། དང་པོ་ནི། གང་ཡང་དུས་གསུམ་དག་ཞིང་གི་བཀོད་པ་རྡུལ་གྱི་གྲངས་དང་མཉམ་པ་དེ་དག་རྡུལ་གཅིག་གི་སྟེང་དུ་མངོན་པར་བསྒྲུབ་པར་བྱའོ། ། རྡུལ་གཅིག་གི་སྟེང་དུ་བསྒྲུབ་པ་དེ་ལྟར་མ་ལུས་པའི་ཕྱོགས་ཐམས་ཅད་དུ་ཡང་བར་མཚམས་མེད་པར་རྒྱལ་བ་ཀུན་གྱི་ཞིང་རྣམས་ཀྱི་བཀོད་པ་ཇི་སྙེད་ཡོད་པ་དེ་ལྟར་དུ་བཀོད་ནས་སྟོན་པ་ལ་འཇུག་པར་བགྱིའོ། ། གཉིས་པ་ནི། གང་ཡང་འདས་པ་དང་ད་ལྟར་གྱི་སངས་རྒྱས་ཀྱི་མཛད་པ་རྣམས་རྫུ་འཕྲུལ་གྱི་སྟོབས་ཀྱིས་སྟོན་ནུས་པ་ལྟ་ཞོག་གི མ་བྱོན་པའི་འཇིག་རྟེན་གྱི་སྒྲོན་མ་རྣམས་ཇི་སྙེད་འབྱུང་བ་དེ་དག་དགའ་ལྡན་གྱི་གནས་ན་བཞུགས་པ་ནས། རིམ་པར་སངས་རྒྱས་ནས་ཆོས་ཀྱི་འཁོར་ལོ་བསྐོར་བ་དང༌། མྱ་ངན་ལས་འདས་པ་རབ་ཏུ་ཞི་བའི་མཐའི་བར་སྐད་ཅིག་མ་གཅིག་ལ་གཟུགས་བརྙན་གྱི་ཚུལ་གྱིས་སྟོན་པར་བྱེད་དོ། ། གསུམ་པ་ནི།
དུས་གསུམ་གྱི་མགོན་པོ་སངས་རྒྱས་ཐམས་ཅད་ཀྱི་དྲུང་དུ་བདག་མཆིའོ་སྟེ་འགྲོའོ། ། ཇི་ལྟར་ཞེ་ན། རྫུ་འཕྲུལ་གྱི་སྟོབས་ཀྱིས་སོ། ། ཅིའི་ཕྱིར་དུ་ན། དེ་དག་མཆོད་པའི་ཕྱིར་དུའོ། ། དེའི་ཡང་དགོས་པ་ནི། རང་ཉིད་གང་དུ་སངས་རྒྱས་པའི་ཞིང་ཁམས་རྒྱ་མཚོ་རྣམ་པར་སྦྱོང་བའི་ཕྱིར་དུའོ། ། གལ་ཏེ་འདི་སྙམ་དུ་ཕྱོགས་བཅུ་ཐམས་ཅད་དུ་རྡུལ་གྱི་ཕྲེང་བ་བར་མཚམས་མེད་པ་རེའི་སྟེང་དུ། སངས་རྒྱས་ཀྱི་ཞིང་རྡུལ་གྱི་གྲངས་དང་མཉམ་པ་མ་འདྲེས་པར་བཞག་ཏུ་མི་རུང་སྟེ། རྡུལ་གཅིག་གི་སྟེང་དུ་ཁམས་ཕོར་གྱི་ཚད་ཙམ་ཡང་མི་ཤོང་བ་བཞིན་ནོ་སྙམ་ན།
ཉེས་པ་དེ་མེད་དེ། ཆོས་ཐམས་ཅད་ནི་ངོ་བོ་ཉིད་མེད་པ། རང་བཞིན་གྱི་རྣམ་པར་དག་པ་ཡིན་པའི་ཕྱིར། དཔེར་ན། མིག་འཁྲུལ་མཁན་གྱིས་རྡེའུ་དང༌། ཤིང་བུ་ཙམ་གྱི་གོ་སར་ཡང༌། ཁང་བཟངས་དང༌། རྟ་དང༌། གླང་པོ་སོགས་སྤྲུལ་པར་ནུས་པ་བཞིན་ནོ། ། དོན་དེ་དག་ཀྱང་ཤིན་ཏུ་རྒྱས་པའི་སྡེ་སྣོད་ལས་རྣམ་སྣང་གངས་ཆེན་མཚོའི་ཞིང་ཁམས་གཞི་དང་སྙིང་པོ་མེ་ཏོག་གིས་བརྒྱན་པ་ཞེས་བྱ་བ་དེ་ན།
སངས་རྒྱས་ཀྱི་ཞིང་བརྗོད་དུ་མེད་པའི་རྡུལ་ཕྲ་རབ་ཀྱི་གྲངས་དང་མཉམ་པའི་སངས་རྒྱས་ཀྱི་ཞིང་ཡོད་ལ། དེ་རེ་རེ་ན་སངས་རྒྱས་སྲས་དང་བཅས་པ་ཇི་སྙེད་བཞུགས་པ་དེ་སྙེད་ཀྱི་དྲུང་ན། བྱང་ཆུབ་སེམས་དཔའ་ཀུན་ཏུ་བཟང་པོ་ཡང་དེ་སྙེད་བཞུགས་ནས། དེས་དེ་དག་ལ་བལྟ་བ་དང༌། མཆོད་པ་དང༌། བྱང་ཆུབ་སེམས་དཔའི་སྤྱོད་པ་རླབས་པོ་ཆེ་སྦྱོང་བར་བཤད་དོ། ། དེའི་ཡང་དགོས་པ་ནི། ཀུན་ཏུ་བཟང་པོ་རང་ཉིད་ཀྱི་མ་འོངས་པའི་སངས་རྒྱས་ཀྱི་ཞིང་སྦྱོང་བའི་དོན་དུའོ། ། དེ་ན་ཡོད་པའི་ཞིང་དེ་དག་ཀྱང་དུས་གསུམ་གྱི་བསྐལ་པར་བྱུང་བ་དང༌། འབྱུང་བར་འགྱུར་པའི་ཞིང་ཁམས་རྒྱ་མཚོ་ཐམས་ཅད་དུས་སྐད་ཅིག་མ་གཅིག་ལ་ཀུན་ཏུ་བཟང་པོའི་རྣམ་འཕྲུལ་གྱིས་བསྟན་པ་ཡིན་ལ།
དེ་ལ་ནི་སྒྱུ་མར་གྱུར་པའི་རྣམ་ཐར་ཞེས་བྱའོ། ། དེ་དག་གི་དོན་བསྡུས་པ་ནི། གང་ཡང་བསྐལ་པ་དུས་གསུམ་ཚད་དེ་དག ། སྐད་ཅིག་ཆ་ཤས་ཀྱིས་ནི་སྤྱད་པར་བགྱི། ། ཞེས་བྱའོ། ། མདོར་ན་རྡུལ་གཅིག་སྟེང་ན་སོགས་ཤླཽ་ཀ་བརྒྱད་ཀྱིས་ནི། སངས་རྒྱས་ཕལ་པོ་ཆེ་ནས་འབྱུང་བའི་འཇིག་རྟེན་གྱི་ཞིང་ཁམས་རྒྱ་མཚོ་སྟོན་པའི་དོན་ཐམས་ཅད་བསྡུས་པ་ཡིན་ནོ། ། གཉིས་པ་གང་གིས་སྒྲུབ་ནུས་པ་ལ་གསུམ་སྟེ། སྟོབས་ཀྱིས་བསྒྲུབ་པ་དང༌། གཉེན་པོས་བསྒྲུབ་པ་དང༌།
ལས་ཀྱིས་བསྒྲུབ་པའོ། ། དང་པོ་ནི། ཡང་དག་བསྒྲུབ་པར་བྱེད་ཅེས་པ་བཤད་པའི་གཞིའོ། ། གང་ན། བྱང་ཆུབ་སྟོབས་རྣམས་ཞེས་པ་སྟེ། བླ་ན་མེད་པའི་བྱང་ཆུབ་ཀྱི་སྟོབས་དང་མཐུ་གང་ཡིན་པ་དེའོ། ། དེ་ཡང་སྐུ་གསུམ་འཕྲིན་ལས་དང་བཅས་པའོ། ། ཡང་ན། དེའི་ཚད་ཀྱི་སྟོབས་དང་མཐུ་ལ་དེ་ཞེས་བྱའོ། ། གང་གིས་གྲུབ་ན།
སྟོབས་རྣམ་པ་བཅུས་སོ། ། དེ་གང་ཞེ་ན། ཀུན་ཏུ་མྱུར་བའི་རྫུ་འཕྲུལ་གྱི་སྟོབས་ཞེས་པ་ནི། ཕྱོགས་བཅུ་ཀུན་ཏུ་ཅིག་ཆར་སྐད་ཅིག་ལ་འགྲོ་ནུས་པའོ། ། དེར་སོང་ནས་སེམས་ཅན་སོ་སོའི་ཡིད་འཕྲོག་པར་བྱེད་པའི་ཆོ་འཕྲུལ་སྟོན་པར་ནུས་པའི་རྫུ་འཕྲུལ་གྱི་སྟོབས་ཀྱིས་དང༌། ཀུན་ནས་སྒོའི་ཐེག་པ་ཞེས་བྱ་བ་ནི། ཐེག་པ་ཆེན་པོའི་མིང་ཡིན་ལ། ཅིའི་ཕྱིར་དེ་ལ་ཀུན་ནས་སྒོ་ཞེས་བྱ་ཞེ་ན། སྒོ་ཀུན་ནས་གཞན་ལ་ཕན་པར་བྱེད་པའོ། ། དེ་ཡང་འཕགས་པ་སྤྱོད་ཡུལ་ཡོངས་སུ་དག་པའི་མདོ་ཇི་ལྟ་བ་བཞིན་ནོ། །
ཀུན་ཏུ་ཡོན་ཏན་གྱི་སྟོབས་ཞེས་པ་ནི། ཐོག་མཐའ་བར་ཀུན་ནས་སུ་དགེ་བའོ། ། སྤྱོད་པའི་སྟོབས་ཞེས་པ་ནི། བྱང་ཆུབ་སྤྱོད་པ་དང༌། བཟང་པོ་སྤྱོད་པའི་སྟོབས་གཉིས་ཀ་ལ་འཇུག་སྟེ། སྤྱོད་པའི་སྟོབས། ཞེས་སྤྱི་ཙམ་ནས་སྨོས་པའི་ཕྱིར་རོ། ། ཀུན་ཏུ་ཁྱབ་པའི་བྱམས་པ་ཞེས་པ་ནི། སེམས་ཅན་ཐམས་ཅད་བདེ་བ་དང་ཕྲད་པར་འདོད་པའོ། ། ཀུན་ནས་དགེ་བའི་བསོད་ནམས་ཞེས་པ་ནི་སེམས་ཅན་ཐམས་ཅད་ལ་ཕན་བདེའི་སེམས་ཀྱིས་ཁྱབ་པས་ན་ཀུན་ནས་དགེ་བ་ཞེས་བྱ་ལ་ཡང་ན།
དག་ཅིང་གཙང་བར་བྱེད་པས་ན་བསོད་ནམས་སམ། དེའི་ཕྱིར་ལེགས་པར་བསོད་པར་གྱུར་པས་ན། བསོད་ནམས་ཞེས་བྱའོ། ། མཚན་གཞི་ནི། སྦྱིན་པ་ལས་བྱུང་བའི་བསོད་ནམས་སོགས་གསུམ་མོ། ། སྟོབས་ཞེས་པ་ནི། མི་མཐུན་པའི་ཕྱོགས་ཀྱིས་གནོན་པར་མི་ནུས་པ་སྟེ། བྱང་ཆུབ་ཀྱི་སེམས་སྒོམ་པའི་མཐུ་ལས་བྱུང་བའོ། ། དེ་སྐད་དུ་ཡང༌། བྱང་ཆུབ་སེམས་ཀྱི་བསོད་ནམས་གང༌། །
གལ་ཏེ་དེ་ལ་གཟུགས་མཆིས་ན། ། ནམ་མཁའི་ཁམས་ནི་ཀུན་གང་ནས། ། དེ་ནི་དེ་ལས་ལྷག་པར་འགྱུར། ། ཞེས་གསུངས་སོ། ། ཆགས་པ་མེད་པར་གྱུར་པའི་ཡེ་ཤེས་སྟོབས། ། ཞེས་པ་ནི། སྤྲོས་པ་ཉེ་བར་ཞི་བའི་ཡེ་ཤེས་དེ་ཆགས་ཐོགས་གཉིས་དང་བྲལ་བའི་ཡེ་ཤེས་སོ། ། ཤེས་རབ་ནི།

ཆོས་རབ་ཏུ་རྣམ་པར་འབྱེད་པ་དང༌། ཐབས་ཞེས་པ་ནི། འདོད་པའི་དོན་འགའ་ཞིག་གྲུབ་པའི་མན་ངག་སྟེ། འདིར་ནི་ཐེག་ཆེན་སེམས་བསྐྱེད་ལྟ་བུའོ། ། ཐབས་དེ་ཉིད་ཤེས་རབ་ཀྱིས་སྒྲུབ་དགོས་པས་ན། ཐབས་ཤེས་ཟུང་དུ་འབྲེལ་བའོ། ། ཏིང་ངེ་འཛིན་ཞེས་པ་ནི། དམིགས་པ་ལ་སེམས་རྩེ་གཅིག་པ་སྟེ། དེ་ནུས་པ་མཐུ་ཅན་དུ་གྱུར་པ་ལ་དེའི་སྟོབས་ཞེས་བྱའོ། ། མདོར་ན་བཅུ་པོ་དེ་ལ་བྱང་ཆུབ་ཀྱི་ཚད་ཀྱི་སྟོབས་ཞེས་བྱའོ། ། ཞེས་འཇུག་བསྡུས་པའོ། །
ཡང་ན། བཅུ་པོ་དེས་བྱང་ཆུབ་ཀྱི་སྟོབས་འགྲུབ་པར་བྱེད་དོ་ཞེས་བྱེད་པ་པོའི་དོན་དུ་སྦྱར་རོ། ། གཉིས་པ་གཉེན་པོས་སྒྲུབ་པ་ནི་གཉིས་ཏེ། སྤང་བྱ་གསུམ་སྤོང་བ་དང་གཉེན་པོ་གཅིག་བསྟེན་པའོ། ། དང་པོ་ནི། ཟག་པ་དང་བཅས་པའི་ལས་ཀྱི་སྟོབས་རྣམས་ཡོངས་སུ་དག་པར་བྱེད་པ་དང༌། སེམས་རྒྱུད་རབ་ཏུ་མ་ཞི་བར་བྱེད་པའི་ཉོན་མོངས་པའི་སྟོབས་རྣམས་འཇོམས་པར་བྱེད་པ་དང༌། ཕུང་པོ་དང༌། འཆི་བདག་དང༌། ལྷའི་བུའི་བདུད་དེ།
གསུམ་པོ་དེའི་སྟོབས་མེད་པར་བྱེད་པའོ། ། གཉིས་པ་ནི། དེ་དག་གཉེན་པོ་གང་གིས་བྱེད་ཅེ་ན། བྱང་ཆུབ་སེམས་དཔའ་ཀུན་ཏུ་བཟང་པོའི་སྤྱོད་པའི་སྟོབས་ནི་རྫོགས་པར་བྱེད་པའི་མཐུ་ལས་སོ། ། གསུམ་པ་ལས་ཀྱིས་བསྒྲུབས་པ་ནི། བྱང་ཆུབ་སེམས་དཔའི་ལས་རྣམ་པ་བརྒྱད་དེ། ཞིང་རྣམས་རྒྱ་མཚོ་རྣམ་པར་དག་བྱེད་ཅིང༌། ། ཞེས་པ་ནས་རང་ཉིད་གང་དུ་སངས་རྒྱས་པའི་ཞིང་དེ་བདེ་བ་ཅན་དང༌། པདྨོ་ཅན་ལྟར་དུ་བྱེད་པའོ། ། སེམས་ཅན་རྒྱ་མཚོ་དག་རྣམ་པར་སྒྲོལ་བར་བྱེད་པ་ནི།
ཆོ་འཕྲུལ་རྣམ་པ་གསུམ་གྱི་སྒོ་ནས་ཆོས་བསྟན་པར་བྱས་པ་ལས་སོ། ། ཆོས་རྣམས་རྒྱ་མཚོ་རབ་ཏུ་མཐོང་བར་བྱེད་པ་ནི། ཐོབ་པར་བྱ་བའི་ཆོས་སྟོབས་སོགས་དང༌། བཤད་པར་བྱ་བའི་ཆོས་གསུང་རབ་ཡན་ལག་བཅུ་གཉིས་ལྟ་བུ། ཤེས་རབ་ཀྱི་མིག་གིས་སྐད་ཅིག་གཅིག་ལ་མཐོང་བར་བྱེད་པ་དང༌། ཡེ་ཤེས་རྒྱ་མཚོ་ཞེས་བྱ་བ་ནི། མཐོང་བའི་ལམ་ནས་སངས་རྒྱས་ཀྱི་སའི་བར་གྱི་ཡེ་ཤེས་མཐའ་ཡས་པ་རྣམས་རྟོགས་ཤིང་ཁོང་དུ་ཆུད་པ་དང༌། རྫོགས་པར་བྱེད་པའོ། ། སྤྱོད་པ་རྒྱ་མཚོ་ཞེས་བྱ་བ་ནི། བྱང་ཆུབ་སྤྱོད་པ་དང༌།
བཟང་པོ་སྤྱོད་པ་དམིགས་ཀྱིས་མ་ཕྱེ་བ་ན་གཉིས་ཀ་བཟུང་བར་བྱའོ། ། གཉིས་པོའི་ཁྱད་པར་ཅི་ཞེ་ན། འགྲེལ་པ་ལས། བྱང་ཆུབ་སྤྱོད་པ་ནི། སངས་རྒྱས་ཀྱི་ཆོས་རྣམས་བསྒྲུབ་པ་སྟེ་ཡེ་ཤེས་ཀྱི་ཚོགས་སོ། ། བཟང་པོ་སྤྱོད་པ་ནི། སེམས་ཅན་ཐམས་ཅད་ལ་ཕན་པ་དང་བདེ་བ་བསྒྲུབ་པ་སྟེ་བསོད་ནམས་ཀྱི་ཚོགས་སོ། ། སྨོན་ལམ་རྒྱ་མཚོ་ནི་སྨོན་ལམ་ཆེན་པོ་བཅུ་ལ་སོགས་པ། སྨོན་ལམ་གྲངས་མེད་པ་འབུམ་ཕྲག་བཅུ་རྣམས་སོ། ། ཡོངས་སུ་རྫོགས་པར་བྱེད་པ་ནི།
ཏིང་ངེ་འཛིན་དང་ཤེས་རབ་ལ་སོགས་པའི་སྟོབས་ཀྱིས་སོ། ། སངས་རྒྱས་རྒྱ་མཚོ་རབ་ཏུ་མཆོད་པར་བྱེད་པ་ནི། དུས་སྐད་ཅིག་མ་གཅིག་ལ་ཀུན་ཏུ་བཟང་པོའི་མཆོད་པའི་སྤྲིན་ཕུང་གིས་ཁྱབ་པར་བྱེད་པའོ། ། བསྐལ་པ་རྒྱ་མཚོ་མི་སྐྱོ་བ་ནི། དུས་དེ་ཙམ་དུ་བྱང་ཆུབ་སེམས་དཔའི་སྤྱོད་པ་རྣམས་སྤྱད་ཀྱང་ཡིད་མི་སྐྱོ་བའོ། ། གསུམ་པ་སྨོན་ལམ་རྫོགས་པར་བྱ་བ་ནི། མ་ལུས་རྫོགས་པར་བགྱིའོ། ། གང་གིས་ན་བདག་གིས་སོ། ། གང་ན། གང་ཡང་དུས་གསུམ་དུ་གཤེགས་པའི་རྒྱལ་བའི་བྱང་ཆུབ་ཏུ་སྤྱོད་པའི་སྨོན་ལམ་གྱི་བྱེ་བྲག་རྣམས་སོ། །
དེ་ཀུན་ཏུ་མ་ལུས་པའོ། ། ཇི་ལྟར་ཞེ་ན། ཀུན་ཏུ་བཟང་པོའི་སྤྱོད་པས་བླ་ན་མེད་པའི་བྱང་ཆུབ་ཏུ་སངས་རྒྱས་པའི་རིམ་པ་ནི། འདིར་རྣམས་ཞེས་པ་དང༌། ཀུན་ཞེས་པ་དང༌། མ་ལུས་པ་རྣམས་ནི་གཅིག་གིས་གཅིག་བཤད་པའོ། ། གཉིས་པ་སྨོན་ལམ་བསྡུས་ཏེ་བཏབ་པ་ལ་གཉིས་ཏེ། ཀུན་ཏུ་བཟང་པོ་དང་འདྲ་བར་སྨོན་པ་དང༌། འཇམ་དཔལ་དང་འདྲ་བར་སྨོན་པའོ། ། དང་པོ་ལ་གཉིས་ཏེ།
རྒྱས་པར་བསྟན་པ་དང༌། དེ་ཉིད་བཤད་པའོ། ། དང་པོ་ནི། རབ་ཏུ་བསྔོ་བའོ། ། གང་ན་གོང་དུ་བཤད་པའི་ཕྱག་འཚལ་བ་ལ་སོགས་པའི་དགེ་བ་འདི་དག་ཐམས་ཅད་དོ། ། དགོས་པ་ཅིའི་ཕྱིར་དུ་ན། གང་གི་མིང་ནི་ཀུན་ཏུ་བཟང་པོ་ཞེས་བྱ་བའི་མཁས་པ་དེ་དང་མཚུངས་པར་སྤྱོད་པའི་ཕྱིར་དུའོ། ། དེ་ཇི་ལྟར་ཞེ་ན། རྒྱལ་བ་ཀུན་གྱི་སྲས་ཀྱི་ཐུ་བོ་པའོ། ། ཅིའི་ཕྱིར་མིང་དེ་སྐད་ཅེས་བྱ་ཞེ་ན།
སངས་རྒྱས་ཐམས་ཅད་ཀྱིས་ཀུན་ཏུ་བཟང་པོ་ཞེས་མིང་བཏགས་པའོ། ། དེ་སྐད་འདོགས་པའི་རྒྱུ་མཚན་ནི། བྱང་ཆུབ་སེམས་དཔའ་དེ་གང་ན་ཡོད་པའི་འཁོར་གྱི་དཀྱིལ་འཁོར་དེ་བཟང་ཞིང་མཛེས་པའི་ཕྱིར་རོ། ། ཀུན་གྱི་སྲས་ཀྱི་ཐུ་བོ་པ་ཡིན་པའི་རྒྱུ་མཚན་ཅི་ཞེ་ན། མདོ་སྡེ་དེ་དག་ལས། བྱང་ཆུབ་སེམས་དཔའ་ལ་འདོད་ཆེན་པ་དང༌། དེ་མ་ཡིན་པ་གཉིས་བཤད་པ་ལས། དང་པོ་ནི། མྱུར་དུ་སངས་རྒྱས་ནས་སེམས་ཅན་གྱི་དོན་མཛད་པར་སྨོན་པ་དེ་ཡིན་ལ། དེ་དག་གི་ནང་ནས་བྱང་ཆུབ་ཏུ་སེམས་བསྐྱེད་པ་སྔ་བ་ནི་འཕགས་པ་བྱམས་པ་ཡིན་ལ།
གཉིས་པ་འདོད་ཆེན་པ་མ་ཡིན་པ་ནི། ཇི་སྲིད་སེམས་ཅན་ཐམས་ཅད་འཁོར་བ་ལས་མ་གྲོལ་གྱི་བར་རང་ཉིད་འཚང་མི་རྒྱ་བར་བྱང་ཆུབ་སེམས་དཔའི་ངང་ཉིད་ནས་སེམས་ཅན་གྱི་དོན་བྱེད་པར་སྨོན་ལམ་འདེབས་པའོ། ། དེ་དག་གི་ནང་ནས་བྱང་ཆུབ་ཏུ་སེམས་བསྐྱེད་པ་སྔ་བ་ནི་བྱང་ཆུབ་སེམས་དཔའ་ཀུན་ཏུ་བཟང་པོ་ཡིན་པས། དེའི་ཕྱིར་འདི་གཉིས་ལ་རྒྱལ་བའི་སྲས་ཀྱི་ཐུ་བོ་ཞེས་བྱའོ། ། ཞེས་སློབ་དཔོན་ཤཱཀྱ་བཤེས་གཉེན་གྱིས་མཛད་པའི་འགྲེལ་པ་ལས་བྱུང་ངོ༌། ། གཉིས་པ་ནི། འོ་ན་དེར་མཚུངས་པའི་ཚུལ་ཇི་ལྟ་བུ་ཞེ་ན། མཁས་པ་ཀུན་ཏུ་བཟང་པོ་དེ། ལུས་དང་ངག་ཡིད་ཀྱང་རྣམ་པར་དག་ཅིང༌། དེའི་རྒྱུ་རྐྱེན་གྱིས་སྤྱོད་པ་རྣམ་པར་དག་པ་དང༌།
དེའི་རྒྱུ་རྐྱེན་གྱིས་ཞིང་རྣམས་ཡོངས་སུ་དག་པར་བསྔོ་བ་བཟང་པོ་མཛད་པ་ཅི་འདྲ་བ་དེ་འདྲ་དང༌། བདག་ཀྱང་དེ་དང་མཚུངས་པར་ཤོག་ཅེས་པའོ། ། མདོར་ན་ལུས་ངག་ཡིད་གསུམ་གྱི་སྤྱོད་པ་རྣམ་པར་དག་པར་བྱས་པ་དེ་ཉིད་ཞིང་དག་པའི་དོན་དུ་བསྔོ་བ་ནི། མཁས་པ་ཀུན་ཏུ་བཟང་པོའི་བསྔོ་བའོ། ། དེ་ཡང་ཤིན་ཏུ་རྒྱས་པའི་མདོ་སྡེ་ལས། དེ་ལ་བྱང་ཆུབ་སེམས་དཔའ་ཀུན་ཏུ་བཟང་པོ་ནི། རྣམ་པར་ཐར་པའི་ཚུལ་རྒྱ་མཚོ་བསམ་གྱིས་མི་ཁྱབ་པའི་དེ་བཞིན་གཤེགས་པའི་ཡོན་ཏན་རྒྱ་མཚོ་ལ་འཇུག་སྟེ། འདི་ལྟར་སངས་རྒྱས་ཀྱི་ཞིང་ཡོངས་སུ་དག་པར་བྱ་བ་དང༌། འགྲོ་བ་འདུལ་བ་མཐར་ཐུག་པ་མངོན་པར་སྒྲུབ་པ་ཞེས་བྱ་བའི་རྣམ་པར་ཐར་པ་དང༌། དེ་བཞིན་གཤེགས་པ་ཐམས་ཅད་ཀྱི་ཞབས་ཀྱི་དྲུང་དུ་ཕྱིན་པས་ཡོན་ཏན་གྱི་ཚོགས་ཐམས་ཅད་ཀྱི་ཡུལ་ཞེས་བྱ་བའི་རྣམ་པར་ཐར་པ་དང༌།
བྱང་ཆུབ་སེམས་དཔའ་ཐམས་ཅད་ཀྱི་ས་ནས་སར་སྨོན་ལམ་རྒྱ་མཚོས་རབ་ཏུ་གནས་པ་འབྱུང་བ་ཞེས་བྱ་བའི་རྣམ་པར་ཐར་པ་དང༌། སྒོ་ཐམས་ཅད་ནས་ཆོས་ཀྱི་དབྱིངས་སུ་བདག་གི་ལུས་ཀྱི་སྤྲིན་རྡུལ་རྙེད་མཐའ་ཡས་པས་སངས་རྒྱས་པར་འགེངས་པ་ཞེས་བྱ་བའི་རྣམ་པར་ཐར་པ་དང༌། ཞིང་ཐམས་ཅད་དུ་རང་གི་མིང་བསམ་གྱིས་མི་ཁྱབ་པའི་འཁོར་ལོ་སྒྲོགས་པའི་བྱིན་གྱིས་བརླབས་ཞེས་བྱ་བའི་རྣམ་པར་ཐར་པ་དང༌། རྡུལ་ཤིན་ཏུ་ཕྲ་བ་ཐམས་ཅད་ཀྱི་སྦུབས་སུ་བྱང་ཆུབ་སེམས་དཔའི་ཡུལ་དང་རྣམ་པར་འཕྲུལ་པ་མཐའ་དང་དབུས་མེད་པ་ཡང་དག་པར་སྟོན་པ་ཞེས་བྱ་བའི་རྣམ་པར་ཐར་པ་དང༌། དུས་གསུམ་གྱི་བསྐལ་པ་སྐད་ཅིག་གཅིག་ཏུ་སྟོན་པས་འབྱུང་བ་དང་འཇིག་པར་རབ་ཏུ་འབྱུང་བ་ཞེས་བྱ་བའི་རྣམ་པར་ཐར་པ་དང༌། བྱང་ཆུབ་སེམས་དཔའ་ཐམས་ཅད་དབང་པོ་རྒྱ་མཚོའི་ཡུལ་ཕན་ཚུན་དུ་འཇུག་པ་ཡང་དག་པར་སྟོན་པ་ཞེས་བྱ་བའི་རྣམ་པར་ཐར་པ་དང༌། གང་འདི་ཆོས་ཀྱི་དབྱིངས་མཐའ་དང་དབུས་མེད་པར་རང་གི་ལུས་ཀྱི་སྤྲུལ་པས་རྒྱས་པར་རྣམ་པར་འཕྲུལ་པའི་བྱིན་གྱིས་བརླབས་ཞེས་བྱ་བའི་རྣམ་པར་ཐར་པ་དང༌། གང་འདིར་བྱང་ཆུབ་སེམས་དཔའ་ཆོས་ཐམས་ཅད་ཀྱི་ཚུལ་ཕན་ཡོན་དུ་སྟོན་པ་རྒྱ་ཆེན་པོས་ཐམས་ཅད་མཁྱེན་པ་ཉིད་ཀྱི་ཚུལ་ལ་འཇུག་པ་ཞེས་བྱ་བའི་རྣམ་པར་ཐར་པ་དག་གོ ། ཞེས་གསུངས་སོ། ། གཉིས་པ་འཇམ་དཔལ་དང་འདྲ་བར་བསྔོ་བ་ནི།
འཇམ་དཔལ་གྱི་ནི་སྨོན་ལམ་སྤྱད་པར་བགྱིའོ། ། ཅིའི་ཕྱིར་དུ་ན། ཀུན་ནས་ཏེ། ཀུན་ཏུ་ཞེས་པ་ཐོག་མཐའ་བར་གསུམ་དགེ་བ་བཟང་པོ་སྤྱོད་པའི་ཕྱིར་དུའོ། ། དེའི་སྨོན་ལམ་ཇི་ལྟ་བུ་ཞེ་ན། འཕགས་པ་འཇམ་དཔལ་རྒྱལ་པོ་ནམ་མཁའ་ཞེས་བྱ་བར་གྱུར་པའི་ཚེ། རང་གི་སྐུ་མཆོག་ཏུ་མཛེས་པ་ཡིད་དུ་འོང་བ་དེས། མཐའ་ཡས་པའི་སེམས་ཅན་གྱི་ཡིད་འཕྲོག་ཏུ་བཅུག་ནས། དང་པོར། བྱང་ཆུབ་ཏུ་སེམས་བསྐྱེད་པ་དང༌།
བར་དུ་སྤྱོད་པ་ལ་སློབ་པ་དང༌། ཐ་མར་སངས་རྒྱས་ཀྱི་ས་ལ་འགོད་པར་སྨོན་པའོ། ། ཞེས་འགྲེལ་པར་འབྱུང་ལ། ཕལ་པོ་ཆེའི་མདོ་ལས་ནི། སངས་རྒྱས་ཀྱི་ཞིང་གངྒཱའི་ཀླུང་གི་བྱེ་མ་སྙེད་ཀྱི་རྡུལ་ཕྲ་རབ་ཀྱི་གྲངས་ལས་འདས་པའི་འཇིག་རྟེན་གྱི་ཁམས་རེ་རེ་ན། དེ་བཞིན་གཤེགས་པ་ཇི་སྙེད་བཞུགས་པ་དེ་ཐམས་ཅད་ཀྱི་མདུན་ན་འཕགས་པ་འཇམ་དཔལ་ཡང་རེ་རེ་བཞུགས་ནས་འཕྲིན་ལས་བསྒྲུབ་པར་ཐུགས་བསྐྱེད་པ་ལ་བཤད་དོ། ། སྨོན་ལམ་དེ་དུས་ཇི་ཙམ་གྱི་བར་དུ་སྤྱད་ཅེ་ན། མ་འོངས་བསྐལ་པ་ཀུན་ཏུ་ཞེས་པའོ། ། ཇི་འདྲ་བའི་སེམས་ཀྱིས་ཤེ་ན། མི་སྐྱོ་བར་ཞེས་པའོ། །
ཚུལ་ཇི་ལྟར་ཞེ་ན། ཇི་ལྟར་འདོད་པའི་སྨོན་ལམ་གྱི་བྱ་བ་དེ་མ་ལུས་པ་རྫོགས་པར་བགྱིའོ། ། གཉིས་པ་སངས་རྒྱས་ཀྱི་སར་སྨོན་པ་ནི། སྤྱོད་པ་དང༌། ཡོན་ཏན་དང༌། གནས་དང༌། མཐུའི་ཁྱད་པར་སངས་རྒྱས་དང་མཚུངས་པར་སྨོན་པ་ནི། རིམ་པ་བཞིན་དུ་སྤྱོད་པ་དག་ནི་ཉན་རང་དང་བྱང་སེམས་ལྟར། ཚད་ཡོད་པ་དེ་ལྟ་བུ་མིན་པར་སངས་རྒྱས་ཉིད་དུ་གྱུར་ཅིག ཡོན་ཏན་རྣམས་དེ་དག་དང་འདྲ་བར་ཚད་བཟུང་དུ་ཡོད་པ་མིན་པར།
ཚད་བཟུང་དུ་མེད་པ་སངས་རྒྱས་ཉིད་དུ་ཤོག་ཤིག སྤྱོད་པ་ཚད་མེད་པ་དེ་དག་ལ་གནས་ནས་ཀྱང༌། ཡང་དག་པར་རྫོགས་པའི་སངས་རྒྱས་དེ་དག་གི་རྫུ་འཕྲུལ་གྱི་རྣམ་པར་འཕྲུལ་པ་ཐམས་ཅད་འཚལ་བར་ཏེ། ཁོང་དུ་ཆུད་པར་བགྱིའོ། ། གཉིས་པ། མཐའ་དང་ཕན་ཡོན་བསྟན་པས་འཇུག་བསྡུ་བ་ལ་གཉིས་ཏེ། སྨོན་ལམ་འདིའི་ཡུན་ཇི་ཙམ་གྱི་བར་དུ་འདེབས་པའི་མཐའ་བསྟན་པ་དང༌། སྨོན་ལམ་དེ་ལ་མོས་པའི་ཕན་ཡོན་ནོ། ། དང་པོ་ནི། འོ་ན་སྨོན་ལམ་འདི་དག་རང་ཉིད་ཀྱི་བྱང་ཆུབ་སེམས་དཔའི་སྤྱོད་པ་ཡོངས་སུ་རྫོགས་ཀྱི་བར་དུའམ།
རང་ཉིད་སངས་མ་རྒྱས་ཀྱི་བར་དུ་འདེབས་པ་ཡིན་ཞེ་ན། དེ་མ་ཡིན་ཏེ། ཇི་སྲིད་སེམས་ཅན་དང་ནམ་མཁའ་མ་ཟད་ཀྱི་བར་དེ་སྲིད་དུ། སྨོན་ལམ་འདིའི་མཐའ་ཡང་དེ་སྲིད་འཇུག་པ་ཡིན་ནོ། ། ཞེས་འཆད་པ་ནི། སྨོན་ལམ་འདི་ནི་ཉན་རང་ལྷག་མེད་དུ་འདས་པ་ལྟར། འདེབས་པ་པོ་རང་ཉིད་ཀྱི་སངས་རྒྱས་པའི་ཚེ་ཟད་པ་ནི་མ་ཡིན་ཏེ། ཇི་ཙམ་ལས་དང་ཉོན་མོངས་མཐར་གྱུར་པ་དེ་ཙམ་དུ་བདག་གི་སྨོན་ལམ་གྱི་མཐའ་ཡང་གནས་པའོ། ། ལས་ཉོན་གྱི་མཐའ་ཇི་ཙམ་ཞེ་ན། སེམས་ཅན་གྱི་མཐའ་གང་ཡིན་པ་དེ་དག་གོ །
དེའི་མཐའ་ཡང་ཇི་ཙམ་ཞེ་ན། ནམ་མཁའི་མཐར་ཐུག་གྱུར་པ་ཇི་ཙམ་པ་དེ་དང་འདྲ་བར་སེམས་ཅན་མ་ལུས་པའི་མཐའ་ཡང་དེ་བཞིན་ནོ། ། གཉིས་པ་ཕན་ཡོན་ལ་གཉིས་ཏེ། སྨོན་ལམ་འདི་ལ་མོས་པའི་ཕན་ཡོན་རྒྱས་པར་བཤད་པ་དང༌། དེ་ལ་མོས་པའི་ཕན་ཡོན་བསྡུས་ཏེ་བསྟན་པའོ། ། དང་པོ་ལ་གཉིས་ཏེ། ཚེ་འདིའི་ཕན་ཡོན་དང༌། ཕ་རོལ་གྱི་ཕན་ཡོན་ནོ། ། དང་པོ་ལ་བཞི་སྟེ། བསོད་ནམས་ཁྱད་པར་ཅན་བསྡུད་པ་དང༌།
དེ་བཞིན་གཤེགས་པ་མཐོང་བ་དང༌། བྱང་ཆུབ་སེམས་དཔའ་དང་སྐལ་བ་མཐུན་པ་ཐོབ་པ་དང༌། ལས་ཀྱི་སྒྲིབ་པ་རྣམ་པར་བྱང་བ་རྣམས་སོ། ། དང་པོ་ནི། བསོད་ནམས་དམ་པའི་མཆོག་ཏུ་འདི་འགྱུར་རོ། ། ཞེས་པ་ནི། དང་པོ་དོན་ཙམ་སྟོན་པའི་སྒྲ་སྟེ་བཤད་པའི་གཞིའོ། ། གཉིས་པ་ལས་སུ་བྱ་བ་གང་གིས་དེར་འགྱུར་ཞེ་ན། སྨོན་ལམ་འདི་ལ་ལན་གཅིག་ཙམ་ཡང་དད་པ་སྐྱེས་པས་ནི་ཐོབ་པའི་བསོད་ནམས་གང་ཡོད་པ་དེའོ། ། འདིར་དད་པའི་གོ་དོན་ནི།
དེའི་ཡོན་ཏན་མཐོང་བས་དེ་དང་མི་ཕྱེད་པའོ། ། གསུམ་པ་བྱེད་པ་པོ་གང་གིས་བྱས་པའི་བསོད་ནམས་དེ་མཆོག་ཏུ་འགྱུར་ཞེ་ན། གང་ཟག་གང་གིས་བསྔོ་བའི་རྒྱལ་པོ་འདི་ཐོས་ནས་བྱང་ཆུབ་མཆོག་གི་སྟེ་རྫོགས་པའི་བྱང་ཆུབ་ཀྱི་རྗེས་སུ་མཐུན་པར་རབ་ཏུ་མོས་ཤིང་གུས་པར་བྱས་པའོ། ། བཞི་པ་དགོས་ཆེད་ནི། བྱང་ཆུབ་མཆོག་གི་རྗེས་སུ་མཐུན་པའོ། ། ལྔ་པ་འབྱུང་ཁུངས་ནི། གང་ལས་ཁྱད་པར་འཕགས་ཤེ་ན། གང་ཡང་ཕྱོགས་བཅུའི་ཞིང་ཁམས་རྒྱ་མཚོ་མཐའ་ཡས་པ་རྣམས། རིན་ཆེན་རིན་ཐང་མེད་པ་རྣམས་བརྒྱན་ཏེ། རྒྱལ་བ་རྣམས་ལ་ཕུལ་བའི་དགེ་བ་ཅི་ཡོད་དེ།
དེར་མ་ཟད་དངོས་པོ་ལྷ་དང་མིའི་བདེ་བའི་མཆོག་རྣམས་ཀྱི་གྲངས་ཞིང་གི་རྡུལ་ཇི་སྙེད་པ་དེ་སྙེད་དུས་བསྐལ་པར་ཕུལ་བའི་བསོད་ནམས་ལས་སོ། ། དྲུག་པ་འབྲེལ་བའི་སྒྲ་ནི། ལྷ་དང་མི་ཞེས་དང༌། ཞིང་གི་ཞེས་སོགས་མཚམས་སྦྱོར་བའི་ཚིག་རྣམས་སོ། ། གཉིས་པ་ལ། ངན་སོང་སྤངས་པ། སྡིག་གྲོགས་སྤངས་པ། དེའི་རྒྱུ་མཚན་གྱིས་དགེ་བའི་བཤེས་གཉེན་དང་མཇལ་ཞིང༌། འཆི་ཁར་སྣང་བ་མཐའ་ཡས་མཐོང་བའི་ཕན་ཡོན་ཏེ། གསུམ་པ་ནི།
གོ་རིམ་བཞིན་དུ། དེས་ནི་ངན་སོང་ཐམས་ཅད་སྤང་བར་འགྱུར་ཞེས་དང༌། དེས་ནི་གྲོགས་པོ་ངན་པ་སྤངས་པ་ཡིན། ། ཞེས་དང༌། སྣང་བ་མཐའ་ཡས་དེ་ཡང་དེས་མྱུར་མཐོང༌། ཞེས་པའོ། ། རྒྱུ་གང་གིས་ཤེ་ན། གང་གིས་བཟང་སྤྱོད་སྨོན་ལམ་འདི་བཏབ་པས། ། ཞེས་པ་སྟེ། འདི་ལ་གང་གིས་བསྔོ་བའི་རྒྱལ་པོ་ཞེས་སོགས་རྐང་པ་གསུམ་སྦྱར་རོ། །
གསུམ་པ་ལ་རྙེད་པ་རྙེད་པའི་ཕན་ཡོན་དང༌། བདེ་བས་འཚོ་བའི་ཕན་ཡོན། མིའི་སྲིད་པ་དོན་ཡོད་པར་བྱས་པའི་ཕན་ཡོན་དང༌། མྱུར་དུ་ཀུན་ཏུ་བཟང་པོ་དང་འདྲ་བར་འགྱུར་བའི་ཕན་ཡོན་རྣམས་ནི། གོ་རིམ་བཞིན་དུ། དེ་དག་རྙེད་པ་རབ་རྙེད་ཅེས་དང༌། མི་ཚེ་འདིར་ཡང་དེ་དག་ལེགས་པར་འོངས། ། ཞེས་དང༌། ཀུན་ཏུ་བཟང་པོ་དེ་ཡང་ཅི་འདྲ་བ། ། དེ་དག་རིང་པོར་མི་ཐོགས་དེ་བཞིན་འགྱུར། །
ཞེས་པ་རྣམས་སོ། ། འདིར་དེ་དག་ཅེས་པའི་ཚིག་གསུམ་ནི། གང་གིས་བསྔོ་བའི་རྒྱལ་པོ་ཞེས་པའི་ཁྱད་པར་གསུམ་དང་ལྡན་པ་དེ་དག་གོ ། ལེགས་པར་འོངས་ཞེས་པ་ཡི་གེ་སྒྲ་མེད་པ་ནི། མ་དག་པ་སྟེ། འགྲེལ་པ་ཀུན་དང་མི་འཐུན་ནོ། ། བཞི་པ་ནི། ཡོངས་སུ་བྱང་བར་འགྱུར་རོ། ། གང་ན། མཚམས་མེད་ལྔ་པོ་དག་གི་སྡིག་པ་རྣམས་སོ། །
ཇི་ལྟར་ཞེ་ན། མ་ལུས་པ་མྱུར་དུའོ། ། དེ་ཇི་ལྟ་བུ་ཞེ་ན། བྱེད་པ་པོ་གང་གིས་མ་རིག་པའི་དབང་གིས་བྱས་པ་དག་གོ ། ཡོངས་སུ་བྱང་བའི་རྒྱུ་གང་ཞེ་ན། མཚམས་མེད་ལྔ་བྱས་པ་དེ་ཡིས་བཟང་པོ་སྤྱོད་པའི་སྨོན་ལམ་འདི་ལ་དད་པ་དང་མོས་པའི་སྒོ་ནས་བརྗོད་པའོ། ། གཉིས་པ་ཚེ་རབས་གཞན་གྱི་ཕན་ཡོན་ལ་གཉིས་ཏེ། རྒྱུས་བསྡུས་པ་དང༌། འབྲས་བུས་བསྡུས་པའོ། ། དང་པོ་ལ་གཉིས་ཏེ།
ངེས་ལེགས་ཀྱི་ཡོན་ཏན་དང༌། མངོན་པར་མཐོ་བའི་ཡོན་ཏན་ནོ། ། དང་པོ་ནི། བདག་མེད་རྟོགས་པའི་ཡེ་ཤེས་དང༌། སྐྱེས་བུ་ཆེན་པོར་མཚོན་པར་བྱེད་པའི་མཚན་སུམ་ཅུ་རྩ་གཉིས་སོ། ། གཉིས་པ་ནི། རྒྱལ་པོ་ལ་སོགས་པའི་རིགས་མཐོ་བ་དང༌། གཟུགས་ཞེས་པ་ནི། དབྱིབས་ཕུན་སུམ་ཚོགས་པ་དང༌། ཁ་དོག་ཅེས་པ་ནི།
དེ་ཉིད་ཕུན་སུམ་ཚོགས་པ་དང་ལྡན་པའོ། ། དེ་དག་ནི་རང་རྒྱུད་མཛེས་པའི་ཡོན་ཏན་ཡིན་ལ། གཞན་ཟིལ་གྱིས་གནོན་པའི་ཡོན་ཏན་ནི། གཉིས་ཏེ་གཞན་གྱི་སྡེ་པས་མི་ཐུབ་པ་དང༌། རང་གི་སྡེ་པས་མཆོད་པའོ། ། དང་པོ་ནི། བདུད་དང་མུ་སྟེགས་མང་པོས་དེ་མི་ཐུབ། ། ཅེས་པའོ། ། དེ་ཡང་དགེ་བའི་ཚོགས་གསོག་པའི་བར་དུ་གཅོད་པར་བྱེད་པས་ན། བདུད་ཅེས་བྱ་ལ།
དེ་ལ་ཉོན་མོངས་པའི་བདུད་ལ་སོགས་པའི་དབྱེ་བས་བཞིའམ། གོང་དུ་ཉོན་མོངས་པ་དང་བདུད་སོ་སོར་བཤད་པ་ལྟར་ན། ཕུང་པོའི་བདུད་ལ་སོགས་པ་གསུམ་ཁོ་ནའོ། ། ཆོས་འདི་ལས་ཕྱི་རོལ་ཏུ་གྱུར་པས་སམ། རྟག་ཆད་ཀྱི་མུ་ལ་སྟེགས་བཅས་པས་ན། མུ་སྟེགས་ཅན་ཞེས་བྱ་ལ། མདོར་ན་ཆོས་ཀྱི་ཕྱག་རྒྱ་བཞི་པོ་དང་མི་ལྡན་པ་དེ་དག་གོ ། དེས་མི་ཐུབ་ཅེས་པ་ནི། དེས་ཟིལ་གྱིས་མི་གནོན་པ་དེ། ངག་དོན་བསྡུས་ན།
སེམས་འདོད་པའི་ཡོན་ཏན་གྱི་དབང་དུ་མི་འགྲོ་ཞིང༌། རྟག་ཆད་ཀྱི་ལྟ་བ་ངན་པ་རྒྱུད་ལ་མི་སྐྱེ་བའོ། ། གཉིས་པ་ནི། སྨོན་ལམ་འདི་གང་གིས་ཐོས་ནས་མོས་པ་སྟེ། འཇིག་རྟེན་གསུམ་པོ་ཀུན་གྱི་ནང་དུ་སྐྱེས་ཀྱང་མཆོད་ཅིང་ལྷ་དང་མི་རྣམས་ཀྱིས་བསྟི་སྟང་དུ་བྱེད་པར་འགྱུར་རོ། ། འཇིག་རྟེན་གསུམ་ནི། འདོད་པའི་ལྷ་མི་གཉིས་དང༌། གཟུགས་ཁམས་ཀྱི་ལྷ་མི་ལ་བཤད་ན་ཚིག་དོན་འབྱོར་ལ། ཕྱོགས་ཀྱི་གླང་པོས་ནི་ཁམས་གསུམ་ལ་བཤད་དོ། ། གཉིས་པ་འབྲས་བུས་བསྡུས་པའི་ཕན་ཡོན་ལ་ལྔ་སྟེ།
བྱང་ཆུབ་ཀྱི་ཤིང་དྲུང་དུ་འགྲོ་བ་དང༌། དེར་རྡོ་རྗེའི་གདན་ལ་འདུག་པ་དང༌། མངོན་པར་སངས་རྒྱས་པ་དང༌། ཆོས་ཀྱི་འཁོར་ལོ་བསྐོར་བ་དང༌། བདུད་བཏུལ་བ་རྣམས་ནི་གོ་རིམ་བཞིན་དུ། བྱང་ཆུབ་ཤིང་དབང་དུ་དྲུང་དུ་དེ་མྱུར་འགྲོ་ཞེས་དང་སོང་ནས་སེམས་ཅན་ཕན་ཕྱིར་དེར་འདུག་སྟེ། ། ཞེས་དང༌། བྱང་ཆུབ་སངས་རྒྱས་ཞེས་དང༌། འཁོར་ལོ་རབ་ཏུ་བསྐོར་ཞེས་དང༌། བདུད་རྣམས་སྡེ་དང་བཅས་པ་ཐམས་ཅད་བཏུལ། །
ཞེས་པའོ། ། འདི་སངས་རྒྱས་པ་དང་བདུད་བཏུལ་བ་ནི་ཚུལ་བསྟན་པ་ཙམ་ཡིན་ལ། གཞན་གསུམ་ནི་མངོན་སུམ་པའོ། ། གཉིས་པ་སྨོན་ལམ་འདི་ལ་མོས་པའི་ཕན་ཡོན་བསྡུས་ཏེ་བསྟན་པ་ལ་གཉིས་ཏེ། དེའི་རྣམ་སྨིན་གྱི་འབྲས་བུ་བསམ་གྱིས་མི་ཁྱབ་པ་དང༌། རྒྱུ་མཐུན་དང་བྲལ་བའི་འབྲས་བུ་ལ་ཐེ་ཚོམ་ཟ་མི་དགོས་པའོ། ། དང་པོ་ནི། མཁྱེན་ནོ། ། གང་གིས་ན། གཞན་གྱིས་བསམ་པར་མི་ནུས་པས་སངས་རྒྱས་ཁོ་ནས་སོ། །
གང་ན་རྣམ་པར་སྨིན་པ་ཞེས་བྱ་བ་ནི། སྤྱིར་རྒྱུ་གཅིག་ལ་འབྲས་བུ་མང་པོ་འབྱུང་བའི་མིང་ཡིན་ལ། བྱེ་བྲག་ཏུ་མངོན་མཐོའི་ཡོན་ཏན་གོང་དུ་བཤད་ཟིན་པ་དེ་དག་གོ ། གང་གི་རྣམ་སྨིན་ཡིན་ཞེ་ན། སྨོན་ལམ་འདི་ཐོས་ནས་དད་མོས་དང་ལྡན་པ་གང་ཡང་བཟང་པོ་སྤྱོད་པའི་སྨོན་ལམ་འདི་འཆང་བ་ཞེས་བྱ་བ་ནི་འཛིན་པའི་མིང་གི་རྣམ་གྲངས་ཡིན་ལ། དེ་ཡང་ཚིག་མ་བརྗེད་པར་བློ་ལ་འཛིན་པའོ། ། སྟོན་པ་ནི། དེའི་དོན་ཚུལ་བཞིན་དུ་གཞན་ལ་སྟོན་པའོ། ། ཀློག་པ་ནི། གླེགས་བམ་དུ་བྲིས་པ་ལ་མིག་གིས་བསྟན་ནས།
ངག་ཏུ་ཀློག་པར་བྱེད་པ་སྟེ། དེ་དག་གང་རུང་བ་ཡིས་ཐོབ་པའི་བསོད་ནམས་དེ་ཡིས་སོ། ། གཉིས་པ་ནི། མ་བྱེད་ཅིག་གང་ན། སོམ་ཉི་སྟེ་ཐེ་ཚོམ་མོ། ། གང་ལ་མི་བྱེད་ཅེ་ན། སྨོན་ལམ་འདི་འཛིན་པ་སོགས་གསུམ་ལས་བྱུང་བའི་བསོད་ནམས་ཀྱིས་བྱང་ཆུབ་མཆོག་སྟེ་རྫོགས་པའི་སངས་རྒྱས་ལའོ། ། འདི་ལའང༌། རྒྱུ་མཐུན་གྱི་འབྲས་བུ་ཡེ་ཤེས་ཀྱི་ཆ་དང༌། བྲལ་བའི་འབྲས་བུ་སྤངས་པའི་ཆ་གཉིས་སོ། །
དེ་དག་གིས་ནི། བཟང་པོ་སྤྱོད་པའི་སྨོན་ལམ་འདི་ཐོས་ནས། དད་ཅིང་མོས་པའི་ཕན་ཡོན་རྣམས་བཤད་ཟིན་ཏོ། ། གཉིས་པ་སྨོན་ལམ་འདི་ཁ་བཏོན་དུ་བྱས་པའི་དགེ་བ་བསྔོ་བ་དང༌། གཞན་གྱིས་བཏབ་པའི་སྨོན་ལམ་རྫོགས་པར་བསྔོ་བའོ། ། དང་པོ་ལ་གཉིས་ཏེ། མཐར་ཐུག་ཚོགས་རྫོགས་པར་བསྔོ་བ་དང༌། གནས་སྐབས་བདེ་བ་ཅན་དུ་སྐྱེས་ནས། སྤྲུལ་པས་སེམས་ཅན་གྱི་དོན་བྱེད་པར་སྨོན་པའོ། ། དང་པོ་ལ་གཉིས་ཏེ།
བྱང་ཆུབ་སེམས་དཔའ་གཞོན་ནུའི་ས་པའི་བསྔོ་བས་བསོད་ནམས་ཀྱི་ཚོགས་རྫོགས་པར་བསྔོ་བ་དང༌། འདོད་ཆེན་པའི་བསྔོ་བས་ཡེ་ཤེས་ཀྱི་ཚོགས་རྫོགས་པར་བསྔོ་བའོ། ། དང་པོ་ནི། རབ་ཏུ་བསྔོ་བའོ། ། གང་ན། བདག་གིས་བཟང་པོ་སྤྱོད་པའི་སྨོན་ལམ་ཚིག་ཙམ་དུ་སྟོན་པའི་དགེ་བ་འདི་དག་ཐམས་ཅད་དོ། ། ཇི་ལྟར་ཞེ་ན། འཇམ་དཔལ་དཔའ་བོ་ཇི་ལྟར་མཁྱེན་ནས་བསྔོ་བར་མཛད་པ་དེ་བཞིན་དང༌། ཀུན་ཏུ་བཟང་པོ་དེ་ཡང་དགེ་བའི་རྩ་བ་བསྔོ་བའི་ཚུལ་མཁྱེན་ནས་ཇི་ལྟར་བསྔོ་བར་མཛད་པ་དེ་བཞིན་དུ། བདག་ཀྱང་བྱང་སེམས་ཆེན་པོ་དེ་དག་ཀུན་གྱི་རྗེས་སུ་སློབ་ཅིང་བསྔོ་བར་བྱེད་དོ། །
ཅིའི་ཕྱིར་འཇམ་དཔལ་དཔའ་བོ་ཞེས་བྱ་ཞེ་ན། ཤེས་རབ་ཀྱི་རལ་གྲི་དྲི་མ་མེད་པའི་རྣོ་ངར་ཅན་དེ་བརྡར་བས་དངོས་པོར་མངོན་པར་ཞེན་པའི་དགྲའི་ཚོགས་ཐམས་ཅད་བཅོམ་པའི་ཕྱིར། ཞེས་ཤཱཀྱ་བཤེས་གཉེན་གྱིས་བཤད་དོ། ། གཉིས་པ་ནི། བདག་གིས་སྨོན་ལམ་འདི་བཏབ་པའི་དགེ་བའི་རྩ་བ་འདི་ཀུན་ཀྱང༌། བཟང་པོ་སྤྱོད་ཕྱིར་རབ་ཏུ་བསྔོ་བར་བགྱི། ། ཞེས་པ་སྟེ། འདིར་བཟང་པོ་ནི། ཡང་དག་པར་རྫོགས་པའི་སངས་རྒྱས་ལ་བྱ་སྟེ། ཤཱཀྱ་བཤེས་གཉེན་གྱིས་མཛད་པའི་འགྲེལ་པའི་ནང་གི་གཞུང་ལས།
མཆོག་ཏུ་བཟང་པོ་སྤྱོད་ཕྱིར་བསྔོ་བར་གྱི། ། ཞེས་གསུངས་སོ། ། ཚུལ་ཇི་ལྟར་དུ་བསྔོ་བ་ནི། དུས་གསུམ་གཤེགས་པའི་རྒྱལ་བ་ཐམས་ཅད་ཀྱིས། བསྔོ་བ་གང་ལ་མཆོག་ཏུ་བསྔགས་པའི་བསྔོ་བ་དེས་སོ། ། དེ་ཡང་འཁོར་གསུམ་མི་དམིགས་པར་རྟོགས་པའི་ཤེས་རབ་ཀྱིས་བསྔོ་བ་ལ་བྱ་བ་ཡིན། ཡུམ་གྱི་རྒྱན་ལས། ཡོངས་སུ་བསྔོ་བ་ཁྱད་པར་ཅན། ། དེ་ཡི་བྱེད་པ་མཆོག་ཡིན་ཏེ། ། དེ་ནི་དམིགས་མེད་རྣམ་པ་ཅན། །
ཞེས་པ་ལྟར་རོ། ། འཇམ་དཔལ་དཔའ་བོ་ཞེས་སོགས་ཤླཽ་ཀ་གཉིས་པོ་འདིའི་ནང་དུ་བྱང་ཆུབ་སེམས་དཔའི་སྨོན་ལམ་ཐམས་ཅད་འདུས་པའི་རྒྱུ་མཚན་གྱིས་བསྔོ་བ་བླ་ན་མེད་པར་བཤད་དོ། ། འཇམ་དཔལ་དང་ཀུན་ཏུ་བཟང་པོས་མཁྱེན་པའི་བསྔོ་བ་དང༌། རྒྱལ་བས་མཆོག་ཏུ་བསྔགས་པའི་བསྔོ་བ་དེ་གཉིས་ཀྱི་ཁྱད་པར་ཅི་ཞེ་ན། སྔ་མ་ནི། འཇམ་དཔལ་དང༌། ཀུན་བཟང་ལྟ་བུ། བྱང་ཆུབ་སེམས་དཔའི་སྤྱོད་པ་ཁོ་ན་སློབ་པར་བྱེད་ཀྱི། ཡེ་ཤེས་ཀྱིས་ཤེས་བྱའི་སྒྲིབ་པ་ཆེད་དུ་གཉེར་ནས་མི་སྤོང་བ་གཞོན་ནུའི་ས་པ་དེ་དག་གི་བསྔོ་བ་ཡིན་ལ། ཕྱི་མ་ནི་མི་དམིགས་པའི་ཤེས་རབ་ཀྱིས་དེ་ཆེད་དུ་གཉེར་ནས་སྤོང་བ་བྱང་སེམས་འདོད་ཆེན་པ་དག་གི་བསྔོ་བའི་དབང་དུ་བྱས་པའོ། །
གཉིས་པ་ལ་གཉིས་ཏེ། འཆི་ཁར་སྒྲིབ་པ་རྣམས་བསྲབས་ནས་སྣང་བ་མཐའ་ཡས་མཐོང་བར་སྨོན་པ་དང༌། ཕྱི་མར་བདེ་བ་ཅན་དུ་སྐྱེ་བར་སྨོན་པའོ། ། དང་པོ་ནི། སྨོན་ལམ་འདེབས་པ་པོ་དག་ནི་ནམ་འཆི་བའི་དུས་བྱེད་པར་གྱུར་པ་ན། ལས་དང༌། ཉོན་མོངས་པ་དང༌། རྣམ་སྨིན་གྱི་སྒྲིབ་པ་དག་ནི་ཕྱིར་ཏེ། རྒྱང་རིང་དུ་བསལ་ཏེ་སྣང་བ་མཐའ་ཡས་རྒྱལ་བ་འོད་དཔག་ཏུ་མེད་པ་དེ་ནི་མངོན་སུམ་དུ་མཐོང་བར་བྱས་ནས། ཕྱི་མ་བདེ་བ་ཅན་གྱི་ཞིང་དེར་རབ་ཏུ་འགྲོ་བར་བགྱིའོ། །
གཉིས་པ་ལ་བཞི་སྟེ། དེར་སྐྱེས་ནས་སྨོན་ལམ་རྫོགས་པར་བསྔོ་བ། དེ་སེམས་ཅན་གྱི་དོན་བྱེད་པར་བསྔོ་བ། དེར་སྐྱེས་ནས་སྣང་བ་མཐའ་ཡས་ལས་ལུང་བསྟན་ཐོབ་པར་བསྔོ་བ། དེ་ནས་སྤྲུལ་པས་ཕྱོགས་བཅུར་འགྲོ་དོན་བྱེད་པར་བསྔོ་བའོ། ། དང་པོ་ནི། འོ་ན་དེར་སྐྱེ་བ་བླངས་ནས་ཅི་ཞིག་བྱ་ཞེ་ན། དེར་སོང་ནས་ནི་དེས་བཏབ་པའི་སྨོན་ལམ་དེ་དག་ཀྱང་ཐམས་ཅད་མ་ལུས་མངོན་དུ་གྱུར་པར་ཤོག་ཤིག གཉིས་པ་ནི། ཕན་པར་བགྱིའོ། །
གང་ལ་ན། སེམས་ཅན་ཐམས་ཅད་ལའོ། ། ཇི་ཙམ་གྱི་བར་དུ་ཞེ་ན། འཇིག་རྟེན་ཇི་སྲིད་གནས་ཀྱི་བར་དུའོ། ། ཚུལ་ཇི་ལྟར་ཞེ་ན། སེམས་ཅན་དེ་དག་མ་ལུས་པའི་འདོད་པ་བདག་གིས་ཡོངས་སུ་བསྐང་བའི་ཚུལ་གྱིའོ། ། གསུམ་པ་ནི། བདེ་བ་ཅན་དེར་ལུང་བསྟན་པ་ཡང་ཐོབ་པར་ཤོག་ཤིག གང་གིས་ན་བདག་གིས་སོ། ། བྱེད་པ་པོ་གང་གིས་ན་སྣང་བ་མཐའ་ཡས་རྒྱལ་བས་སོ། །
ཚུལ་ཇི་ལྟར་དུ་ཞེ་ན། རྒྱལ་པ་དེའི་མངོན་སུམ་དུའོ། ། གནས་གང་ཞེ་ན། རྒྱལ་བའི་དཀྱིལ་འཁོར་བཟང་ཞིང་དགའ་བ་དེར་རོ། ། སྐྱེ་གནས་བཞི་ལས་ཇི་ལྟ་བུ་ཞིག་ཏུ་སྐྱེས་པ་དེའི་ཚེ་ཞེ་ན། པདྨོ་དམ་པ་ཤིན་ཏུ་མཛེས་པ་ལས་རྫུས་ཏེ་སྐྱེས་པ་དེའི་ཚེའོ། ། བཞི་པ་ནི། འོ་ན་སྐྱེ་གནས་དེར་སྐྱེས་ནས། རྒྱལ་བ་དེའི་དྲུང་དུ་རྟག་པར་གནས་སམ་ཞེ་ན། ཞིང་དེ་དང་སྐྱེ་གནས་དེར་ནི་བཟང་པོ་སྤྱོད་པའི་སྨོན་ལམ་འདེབས་པ་པོ་བདག་གི་ཞིང་འདི་ཞེས་བྱ་བར་སངས་རྒྱས་འདི་ཞེས་བྱ་བར་འགྱུར་ཞེས་ལུང་བསྟན་པ་རབ་ཏུ་ཐོབ་ནས།
ཕྱོགས་བཅུའི་ཞིང་རབ་འབྱམས་རྣམས་སུ་སོང་ནས་སེམས་ཅན་རྣམས་ལ་ཕན་པ་མང་པོ་བགྱིའོ། ། ལུས་གཅིག་གིས་ཐམས་ཅད་དུ་འགྲོའམ་ཞེ་ན། སྤྲུལ་པ་མང་པོ་བྱེ་བ་ཕྲག་བརྒྱ་ཡིས་སོ། ། གང་གི་མཐུ་ཡིས་ཞེ་ན། བློ་ཤེས་རབ་ཀྱི་སྟོབས་ཀྱིས་ཏེ། ཤེས་རབ་ཀྱི་ཕ་རོལ་ཏུ་ཕྱིན་པའི་མཐུ་ལས་སོ། ། ཤཱཀྱ་བཤེས་གཉེན་གྱི་འགྲེལ་པར། རྒྱལ་བའི་དཀྱིལ་འཁོར་སོགས་ཤླཽ་ཀ་གཉིས་པོ་འདི། རབ་ཏུ་འགྲོ་ཞེས་པ་དང༌། དེར་སོང་ནས་ནི་ཞེས་པའི་བར་དུ་འབྱུང་བ་དེ་ནི།
གོ་རིམ་ཤིན་ཏུ་འགྲིག་པ་ཡིན་ལ། དེའི་ལྟར་ན། དེར་སོང་ཞེས་པ། ཕྱོགས་བཅུའི་ཞིང་ཁམས་དེར་སོང་བ་ལ་འཆད་དོ། ། འཆད་ལུགས་དེ་ལྟ་ན། གཉིས་པ་བདེ་བ་ཅན་དུ་སྐྱེ་བར་སྨོན་པ་ལ་བཞི་སྟེ། དེར་སྐྱེས་ནས་འོད་དཔག་མེད་ལས་ལུང་བསྟན་ཐོབ་པར་སྨོན་པ། དེ་ཐོབ་ནས་སྤྲུལ་པས་ཕྱོགས་བཅུར་སེམས་ཅན་གྱི་དོན་དུ་འགྲོ་བར་སྨོན་པ། དེར་སོང་ནས་གོང་དུ་བཏབ་པའི་སྨོན་ལམ་ཐམས་ཅད་རྫོགས་པར་སྨོན་པ། དེ་རྫོགས་ནས་འཁོར་བ་མ་སྟོངས་ཀྱི་བར་དུ་སེམས་ཅན་གྱི་དོན་བྱེད་པར་སྨོན་པའོ། །
ཞེས་པ་མཚམས་དེ་ལྟར་དུ་བཅད་པར་བྱའོ། ། མདོ་སྡེའི་ནང་ནི། སེམས་ཅན་རྣམས་ལ་ཕན་པ་མང་པོ་བགྱི་ཞེས་པ་དེ་ཡན་ཆད་ལས་མི་བཞུགས་ལ། རྒྱ་གར་གྱི་མཁན་པོ་དག་གིས་བཀྲལ་བའི་གཞུང་ན། བཟང་པོ་སྤྱོད་པའི་སྨོན་ལམ་སྟོན་པ་ཡིས། ། ཞེས་སོགས་ཤླཽ་ཀ་གཉིས་འབྱུང་བ་ལྟར་ན། འདི་ལྟར་འཆད་དེ། གཉིས་པ་གཞན་གྱིས་བཏབ་པའི་སྨོན་ལམ་རྫོགས་པར་བསྔོ་བ་ལ་གཉིས་ཏེ། སེམས་ཅན་གཞན་གྱིས་བཟང་པོ་སྤྱོད་པའི་སྨོན་ལམ་རྫོགས་པར་བསྔོ་བ་དང༌། བྱང་ཆུབ་སྤྱོད་པའི་སྨོན་ལམ་རྫོགས་པར་བསྔོ་བའོ། །
དང་པོ་ནི། འབྱོར་བར་ཤོག གང་ན་འགྲོ་བ་གཞན་རྣམས་ཀྱི་བཟང་པོ་སྤྱོད་པའི་སྨོན་ལམ་དགེ་བ་སྟེ་ཁ་ན་མ་ཐོ་བ་མེད་པ་ཐམས་ཅད་དོ། ། དུས་ནི་སྐད་ཅིག་མ་གཅིག་ཏུ་ཡང་ངོ༌། ། གཅིག་གིས་ཞེས་བྱེད་པ་པོའི་ཚིག་འབྱུང་བ་ནི་སྐབས་ཀྱི་དོན་དང་མི་འབྱོར་བས་འགྱུར་ལེགས་པ་མ་ཡིན་ནོ། ། རྒྱུ་གང་གིས་ཞེ་ན། བཟང་པོ་སྤྱོད་པའི་སྨོན་ལམ་སྟོན་པ་ཡིས། ། དགེ་བ་ཅུང་ཟད་བདག་གིས་ཅི་བསགས་པ་དེའི་ནིའོ། ། གཉིས་པ་ནི། འོད་དཔག་མེད་པའི་གནས་རབ་ཐོབ་པར་ཤོག་ཤིག
གང་གིས་ན། འགྲོ་བ་སྡུག་བསྔལ་ཆུ་བོར་བྱིང་བ་རྣམས་སོ། ། རྒྱུ་གང་གིས་ཤེ་ན། གང་ཡང་བཟང་པོ་སྤྱོད་པ་འདི་བསྔོས་པས། ། བསོད་ནམས་མཐའ་ཡས་དམ་པ་གང་ཐོབ་པ་དེས་སོ། ། འདིར་འོད་དཔག་མེད་པའི་གནས་ཞེས་པ་དེའི་ཞིང་ཁམས་ལ་འཆད་པ་ནི་གོང་མ་དག་དང་བཟློས་པས་རྒྱལ་བ་དེའི་གོ་འཕང་ཐོབ་པར་སྨོན་པ་ལ་བཤད་ན་ལེགས་པ་ཡིན་ནོ། ། སྨོན་ལམ་རྒྱལ་པོ་ཞེས་སོགས་ཀྱི་ཤླཽ་ཀ་གཅིག་ནི། བོད་ཀྱིས་སྦྱར་བ་ཡིན་ཞིང༌། གོ་བར་སླ་བས་འགྲེལ་པ་མ་བྱས་སོ། ། དེ་ལྟར་ཚིག་དོན་རྒྱས་པར་བཤད་ཟིན་ནས།
བསྡུས་དོན་གྱི་མཚམས་གཅོད་ཚུལ་མི་འདྲ་བ་དག་གི་ཁྱད་པར་བཤད་ན་འདི་ཡིན་ཏེ། སྔར་ཚིག་དོན་འཆད་པའི་ཐོག་མར་བཤད་པའི་བསྡུས་དོན་དེ་བཞིན་སློབ་དཔོན་ཀླུ་སྒྲུབ་དང༌། སློབ་དཔོན་དབྱིག་གཉེན་ཟེར་བའང་གདའ་ཕྱོགས་ཀྱི་གླང་པོ་དང༌། རྒྱན་བཟང་པོ་ལ་སོགས་པ་འགྲེལ་མཛད་ཕལ་ཆེ་བ་དག་གི་འཆད་ལུགས་གཅིག་ཏུ་སྣང་བ་དེ་བཀོད་པ་ཡིན་ལ། ཚིག་དོན་དཀྱུས་ལ་འཆད་པ་ན། དགེ་རྩ་གསོག་པ། སྨོན་ལམ་འདེབས་པ། བཏབ་པའི་ཕན་ཡོན། བཏབ་པའི་དགེ་བ་བསྔོ་བ་སྟེ། བཞིར་བསྡུས་ནས།
གཉིས་པ་ལ། བྱང་ཆུབ་ཏུ་སེམས་བསྐྱེད་ནས་རྫོགས་སྨིན་སྦྱང་གསུམ་བྱ་བ། དེ་ནས་སངས་རྒྱས་ཀྱི་ཡོན་ཏན་མངོན་དུ་བྱེད་པར་སྨོན་པ་དང་གཉིས་སུ་བསྡུད་ཅིང༌། དང་པོ་ལ། སེམས་དང་པོ་བསྐྱེད་པའི་བྱང་སེམས་ཀྱིས་སེམས་བསྐྱེད་ནས་དེ་མི་ཉམས་པར་བྱ་བ་དང༌། སྤྱོད་པ་ལ་ཞུགས་པའི་བྱང་ཆུབ་སེམས་དཔས་འཁོར་བར་སྐྱེ་བ་བླངས་ནས་སེམས་ཅན་སྨིན་པར་བྱ་བ་དང༌། ཕྱིར་མི་ལྡོག་པའི་བྱང་ཆུབ་སེམས་དཔས་སྨོན་ལམ་རྫོགས་པར་བྱ་བ་དང༌། ཞར་ལ་ཀུན་ཏུ་བཟང་པོ་དང༌། འཇམ་དཔལ་ལྟར་དུས་རྟག་ཏུ་གཞོན་ནུའི་ས་པར་སྨོན་པ་རྣམས་སུ་བསྡུས་ནས་འཆད་པ་ནི་ཁོ་བོའི་རྣམ་པར་རྟོག་པས་བརྟགས་ནས་སྦྱར་བ་ཡིན་ལ། རྣལ་འབྱོར་རྒྱུད་ཀྱི་འགྲེལ་མཛད་དང༌།
ཤཱཀྱ་བཤེས་གཉེན་གྱིས་མཛད་པའི་འགྲེལ་པ་ལས་འདི་ལྟར་འབྱུང་སྟེ། སྨོན་ལམ་འདི་ནི་དོན་གསུམ་དུ་བསྟན་ཏེ། རྟེན་གྱི་གང་ཟག་ཐབས་དང་བཅས་པ། བསྒོམ་ཚུལ་ཕན་ཡོན་དང་བཅས་པ། ཁ་བཏོན་ཏུ་བཏོན་པ་ཙམ་གྱི་ཕན་ཡོན་ནོ། ། དང་པོ་ལ། ཐབས་དང༌། རྟེན་གྱི་གང་ཟག་གོ ། དང་པོ་ལ། དགེ་རྩ་གསོག་པ་དང༌།
ཆུད་མི་ཟ་བར་བྱེད་པའོ། ། དང་པོ་ནི། ཇི་སྙེད་སུ་དག་ནས། བསྐོར་བར་བསྐུལ་གྱི་བར་རོ། ། གཉིས་པ་ལ་བསྔོ་བ་དང༌། སྨོན་ལམ་མོ། ། དང་པོ་ནི། ཕྱག་འཚལ་བ་དང་སོགས་ཤླཽ་ཀ་གཅིག་གོ ། གཉིས་པ་ནི། ཕྱིར་བསྔོའོ་ཞེས་དང༌།
འདས་པའི་སངས་རྒྱས་ཞེས་པའི་བར་དེར་འདི་ལྟར་འབྱུང་སྟེ། རྒྱལ་བ་ཀུན་གྱི་རྗེས་སུ་སློབ་གྱུར་ཏེ། ། བཟང་པོ་སྤྱོད་པ་རབ་ཏུ་སྟོན་པར་བྱེད། ། ཡེ་ཤེས་སྤྱོད་པ་རྣམ་པར་དག་བྱེད་ཅིང༌། ། བྱང་ཆུབ་སྤྱོད་པ་ཡོངས་སུ་རྫོགས་པར་བྱེད། ། ཅེས་འབྱུང་ངོ༌། ། འདིས་ནི་སྨོན་ལམ་ཐམས་ཅད་ཀྱི་དོན་བསྡུས་ལ། དེ་ཡང་རྐང་པ་དང་པོས་ནི། སྨོན་ལམ་རང་གི་ངོ་བོ་བསྟན། རྐང་པ་གཉིས་པས་ནི།
མོས་པས་སྤྱོད་པའི་ས་བསྟན། རྐང་པ་གསུམ་པས་ནི་ས་བཅུའི་གནས་སྐབས་བསྟན། རྐང་པ་བཞི་པས་ནི། ཀུན་ཏུ་འོད་ཀྱི་ས་བསྟན། ཡེ་ཤེས་སྤྱོད་པ་དང༌། བྱང་ཆུབ་སྤྱོད་པའི་ཁྱད་པར་ནི། ས་བཅུའི་སྤྱོད་པ་དང༌། སངས་རྒྱས་ཀྱི་སའི་སྤྱོད་པ་ལ་བྱའོ། ། གཉིས་པ་རྟེན་གྱི་གང་ཟག་ལ། མོས་པས་སྤྱོད་པའི་ས་དང༌།
ལྷག་བསམ་དག་པའི་ས་པའོ། ། དང་པོ་ནི། འདས་པའི་སངས་རྒྱས་རྣམས་དང༌། ཞེས་སོགས་ཚིགས་སུ་བཅད་པ་གསུམ་གྱིས་ནི། བྱང་ཆུབ་ཏུ་སེམས་བསྐྱེད་ཕྱི་མ་ལ་རྒྱུ་དང་འབྲས་བུ་བསྡུས་པ་གཉིས་རྣམས་ནི། གང་ཡང་ཕྱོགས་བཅུའི་ཞེས་སོགས་ཚིགས་སུ་བཅད་པ་བརྒྱད་ཀྱིས་སྟོན་ནོ། ། གསུམ་པ་སྨོན་ལམ་འདི་ཁ་བཏོན་དུ་བྱས་པའི་ཕན་ཡོན་ལ། བྱང་ཆུབ་སེམས་དཔའི་རྗེས་སུ་སློབ་པར་བསྔོ་བ་དང༌། དེ་བཞིན་གཤེགས་པའི་རྗེས་སུ་སློབ་པར་བསྔོ་བ་དང༌། ཕ་རོལ་ཏུ་ཕྱིན་པ་རྫོགས་པ་དང༌།
མཐུན་པའི་ཡོངས་སུ་བཟུང་བར་བསྔོ་བ་དང༌། འཇིག་རྟེན་གནས་ཀྱི་བར་དུ་སེམས་ཅན་གྱི་དོན་བྱ་བར་བསྔོ་བ་དང་བཞི་ནི། གོ་རིམ་བཞིན་དུ། འཇམ་དཔལ་དཔའ་བོས་སོགས་ཚིགས་སུ་བཅད་པ་གཅིག་དང༌། དུས་གསུམ་གཤེགས་པའི་ཞེས་སོགས་གཅིག་དང༌། བདག་ནི་འཆི་བའི་ཞེས་སོགས་གཅིག་དང༌། དེར་སོང་ནས་ནི་ཞེས་སོགས་ཚིགས་སུ་བཅད་པ་གཅིག་རྣམས་ཀྱིས་སྟོན། དེ་ནས་བཟང་པོ་སྤྱོད་པའི་སྨོན་ལམ་བཏོན་པ་ཡིས། ཞེས་སོགས་ཚིགས་སུ་བཅད་པ་གཅིག་གིས་ནི། བཏོན་པའི་དགེ་བ་ཡོངས་སུ་བསྔོ་བ་བསྟན་ནོ། །
གང་ཡང་བཟང་པོ་སྤྱོད་པ་འདི་བསྔོ་བས། ། ཞེས་སོགས་ཚིགས་སུ་བཅད་པ་གཅིག་གིས་ནི། སྒོམ་པ་དང་བཏོན་པའི་ཕན་ཡོན་གཉིས་ཀ་བསྟན་ནོ། ། རྒྱལ་བའི་དཀྱིལ་འཁོར་སོགས་རྐང་པ་གཉིས་ཀྱིས་ནི། བདག་པོའི་འབྲས་བུ་བདེ་བ་ཅན་དུ་སྐྱེ་བ་དང༌། རྒྱུ་མཐུན་གྱི་འབྲས་བུ་སེམས་ཅན་གྱི་དོན་བྱེད་པ་གཉིས་བསྟན་ནོ། ། དེ་ལྟར་ན་ཚིགས་སུ་བཅད་པ་དྲུག་ཅུ་རྩ་གཅིག་གི་བདག་ཉིད་ཅན་གྱི་སྨོན་ལམ་གྱི་རྒྱལ་པོ་འདིའི་རྣམ་བཤད་ཡོངས་སུ་རྫོགས་པར་གྲུབ་པའོ། ། ཀུན་ཏུ་བཟང་པོའི་སྨོན་ལམ་རྒྱ་མཚོ་ལས། ། རྣམ་དཔྱོད་ཧུབ་ཀྱིས་བྱུང་ནས་གཞན་ཕན་གྱི། ། དཔག་བསམ་ཡོངས་འདུའི་ཕྲག་པར་གང་བྱིན་པས། །
འགྲོ་ཀུན་ཉེར་འཚོའི་བདུད་རྩིར་འདི་གྱུར་ཅིག ། གང་འདི་ཕྱག་མཁར་རྩེ་མོ་ཡི། ། བསོད་ནམས་ཕོ་བྲང་ཉམས་དགའ་བའི། ། དཔག་བསམ་ལྗོན་པའི་གྲིབ་བསིལ་ལ། ། བསྟི་གནས་བགྱིད་པ་གང་གིས་སྦྱར། ། དགེ་དེས་ས་སྐྱོང་བློན་པོར་བཅས། ། ཕ་རོལ་ཉེར་འཚེ་མེད་པ་དང༌། ། སྲིད་ཞིའི་འབྱོར་པས་གང་བ་དང༌། ། དབུ་རྨོག་གོང་ནས་གོང་བཙན་ཤོག ། ཅེས་ཤིན་ཏུ་རྒྱས་པ་ཆེན་པོའི་སྡེ་སྣོད་དང་སངས་རྒྱས་ཕལ་པོ་ཆེའི་ནང་ནས་ཕྱུང་བ།
འཕགས་པ་ཀུན་ཏུ་བཟང་པོ་སྤྱོད་པའི་སྨོན་ལམ་གྱི་རྒྱལ་པོ་ཞེས་བྱ་བའི་རྒྱ་ཆེར་འགྲེལ་པ། དད་པ་རྒྱ་མཚོའི་འཇུག་ངོགས་ཞེས་བྱ་བ་འདི་ནི། མི་དབང་ས་སྐྱོང་ཆེན་པོ་ནམ་མཁའ་རྒྱལ་མཚན་དཔལ་བཟང་པོའི་གསུང་གིས་ཉེ་བར་བསྐུལ་བའི་ངོར་བགྱིས་ནས། དབུ་རུ་བྱང་ཕྱོགས་ཀྱི་རྒྱུད་དུ་བྱུང་བ་ཐོས་པ་འཛིན་པའི་དགེ་སློང༌། དཔལ་ཤཱཀྱ་མཆོག་ལྡན་དྲི་མེད་ལེགས་པའི་བློས། རྣམ་འཕྱང་ཞེས་པ་ས་ཕོ་ཁྱིའི་ལོ། གྲོ་བཞིན་ཅན་གྱི་ཡར་ཚེས་བརྒྱད་ལ། འཕན་ཡུལ་རིག་པའི་འབྱུང་གནས་ཀྱི་སའི་ཐིག་ལེ། ཆོས་འཁོར་རྩེ་མོའི་གཙུག་ལག་ཁང་དུ་ཉེ་བར་སྦྱར་བའི་ཡི་གེ་པ་ནི། བཤེས་གཉེན་ཆོས་ཀྱི་རྒྱལ་མཚན་ནོ།། །།
༄༅། །ན་མོ། ཨརྻ་མཻ་ཏྲི་ནཱ་ཐ་ཡེ། འཕགས་པ་བྱམས་པས་བཏབ་པའི་སྨོན་ལམ་གྱི་རྣམ་པར་བཤད་པ་བྱམས་པའི་ཆོས་ལ་འཇུག་པའི་སྒོ་ཞེས་བྱ་བ། ཐུབ་ཆེན་སྟོན་པ་དེ་ཡི་ཞལ་གྱི་སྒོ། ། བྱམས་དང་སྙིང་རྗེའི་ལང་འཚོ་གཡོ་ལྡན་པས། ། རྟག་ཏུ་དམ་ཆོས་གསུང་བའི་འཛུམ་དཀར་གྱི། ། འོད་འཕྲེང་འབར་བ་དེ་ལ་ཕྱག་བགྱིའོ། ། སྔོན་ཚེ་བྱམས་པས་སྨོན་ལམ་གང་བཏབ་པ། ། དུས་འདིར་ཐུབ་ཆེན་སྟོན་པས་འགྲོ་མང་ལ། ། ཐེག་མཆོག་གཏམ་གྱི་དགའ་སྟོན་མྱོང་བྱའི་ཕྱིར། །
གང་བཤད་དེ་འཆད་དེ་ཡང་དེ་ཕྱིར་དུའོ། ། ཞེས་མཆོད་པར་བརྗོད་ཅིང་རྩོམ་པར་དམ་བཅའ་བ་སྔོན་དུ་བཏང་ནས། བཤད་བྱ་དངོས་ཀྱི་དོན་འཆད་པ་ལ་གསུམ་སྟེ་དགོས་པའི་དོན། བསྡུས་པའི་དོན། ཚིག་གི་དོན་ནོ། ། དང་པོ་ནི། བྱང་ཆུབ་ཀྱི་སྤྱོད་པ་ཡོངས་སུ་རྫོགས་པའི་ཕྱིར་དུའོ། ། དེའི་དོན་ཡང་ཅི་ཞེ་ན། འདི་ལྟར་ཐེག་པ་མཆོག་གི་སྨོན་ལམ་ནི་གཉིས་ཏེ། བཟང་པོ་སྤྱོད་པའི་སྨོན་ལམ་དང༌།
བྱང་ཆུབ་སྤྱོད་པའི་སྨོན་ལམ་མོ། ། དང་པོ་ནི། བྱང་ཆུབ་སེམས་དཔའ་ཀུན་ཏུ་བཟང་པོས་བཏབ་པའོ། ། འདོད་ཆེན་པ་མ་ཡིན་པའི་བྱང་སེམས་ཞེས་ཀྱང་བྱ། བྱང་ཆུབ་སེམས་དཔའ་གཞོན་ནུའི་ས་པ་ཞེས་ཀྱང་བྱ་བ་དེས། དགོས་པ་སེམས་ཅན་ཐམས་ཅད་སངས་རྒྱས་ཀྱི་ས་ལ་བཀོད་མ་ཟིན་པ་དེ་སྲིད་དུ། རང་ཉིད་བྱང་ཆུབ་སེམས་དཔའི་སྤྱོད་པ་རླབས་པོ་ཆེ་ཁོ་ན་ལ་སློབ་པར་སྨོན་པའོ། ། སྨོན་ལམ་གཉིས་པ་ནི། རྒྱལ་བའི་སྲས་པོ་མ་ཕམ་པ་ལྟ་བུ། བྱང་ཆུབ་སེམས་དཔའ་འདོད་ཆེན་པ་ཞེས་ཀྱང་བྱ།
རྒྱལ་བའི་མྱུ་གུ་ལྟ་བུ་དང༌། ཟླ་བ་ཚེས་པ་ལྟ་བུའི་བྱང་ཆུབ་སེམས་དཔའ་ཞེས་བྱ་བ་དེས། རང་ཉིད་ཐོག་མར་སངས་རྒྱས་ནས་སེམས་ཅན་ཐམས་ཅད་ཀྱང་གོ་འཕངས་དེ་ལ་འགོད་པའི་ཕྱིར་དུ་སྨོན་ལམ་འདེབས་པའོ། ། དེ་ལྟ་བུའི་རྒྱལ་སྲས་རིགས་གཉིས་ཀྱི་གཙོ་བོར་གྱུར་པ་ནི། གོ་རིམ་བཞིན་དུ། ཀུན་ཏུ་བཟང་པོ་དང༌། མ་ཕམ་པའོ། ། དེའི་ཕྱིར་འདི་གཉིས་ལ་རྒྱལ་བའི་སྲས་ཀྱི་ཐུ་བོ་ཞེས་ཡོངས་སུ་གྲགས་སོ། ། གཉིས་པ་བསྡུས་པའི་དོན་ནི། གཞུང་འདི་ནི་དོན་གཉིས་ཀྱིས་བསྡུས་ཏེ།
མ་ཕམ་པས་སྔོན་སྨོན་ལམ་ཇི་ལྟར་བཏབ་པ་དང༌། དེ་ལྟར་བཏབ་པའི་ཕན་ཡོན་སྟོན་པས་གསུངས་པའོ། ། དང་པོ་ལ་གཉིས་ཏེ། སྨོན་ལམ་དངོས་དང༌། རྒྱལ་བ་སྲས་བཅས་ཀྱི་བྱིན་རླབས་ཀྱིས་དེ་འགྲུབ་པར་བསྔོ་བའོ། ། དང་པོ་ལ་གཉིས་ཏེ། རང་ཉིད་ཐོག་མར་འཚང་རྒྱ་བར་སྨོན་པ་དང༌། དེའི་འོག་ཏུ་སེམས་ཅན་གྱི་དོན་བྱེད་པར་སྨོན་པའོ། ། དང་པོ་ལ་གཉིས་ཏེ། རྒྱུ་ཚོགས་གཉིས་རྫོགས་པར་སྨོན་པ་དང༌།
འབྲས་བུ་སངས་རྒྱས་ཐོབ་པར་སྨོན་པའོ། ། དང་པོ་ལ་གཉིས་ཏེ། ཀུན་རྫོབ་བྱང་ཆུབ་ཀྱི་མཆོག་ཏུ་སེམས་བསྐྱེད་པར་སྨོན་པ་དང༌། དོན་དམ་བྱང་ཆུབ་ཀྱི་མཆོག་ཏུ་སེམས་བསྐྱེད་པར་སྨོན་པའོ། ། དང་པོ་ལ་གཉིས་ཏེ། སྔོན་འགྲོ་ཕྱག་འཚལ་བ་དང་སྡིག་པ་བཤགས་པ་དང༌། དངོས་གཞི་རྫོགས་པའི་བྱང་ཆུབ་ཏུ་སེམས་བསྐྱེད་པའོ། ། དང་པོ་ནི། སངས་རྒྱས་ཀུན་ལ་སོགས་ཤླཽ་ཀ་གསུམ་མོ། ། གཉིས་པ་ནི།
བདག་ལ་རྣམ་པ་སོགས་ཤླཽ་ཀ་གཅིག་གོ ། གཉིས་པ་ལ་གཉིས་ཏེ། སྔོན་འགྲོ་ཕྱག མཆོད། སྡིག་བཤགས། ཡི་རང་བཞི་སྔོན་དུ་བྱ་བ་དང༌། དངོས་གཞི་དོན་དམ་པ་བྱང་ཆུབ་ཀྱི་མཆོག་ཏུ་སེམས་བསྐྱེད་པའོ། ། དང་པོ་ནི། ཕྱོགས་བཅུ་དག་གི་སོགས་ཤླཽ་ཀ་གཅིག་དང༌། རྐང་པ་གསུམ་མོ། །
གཉིས་པ་ནི། བདག་ནི་ཞེས་པའི་རྐང་པ་གཅིག་གོ ། གཉིས་པ་འབྲས་བུ་སངས་རྒྱས་ཐོབ་པར་སྨོན་པ་ལ་བཞི་སྟེ། མྱུར་དུ་འཚང་རྒྱ་བར་སྨོན་པ། འཚང་རྒྱས་ནས་བདུད་ཀྱི་སྡེ་འདུལ་བར་སྨོན་པ། དེ་བཏུལ་ནས་ཆོས་ཀྱི་འཁོར་ལོ་བསྐོར་བར་སྨོན་པ། དེ་ནས་ཡུན་རིང་དུ་བཞུགས་པར་སྨོན་པའོ། ། དང་པོ་ནི། ཕྱོགས་བཅུ་སོགས་ཤླཽ་ཀ་གཅིག་གོ ། གཉིས་པ་ནི།
བྱང་ཆུབ་སོགས་རྐང་པ་གཉིས་སོ། ། གསུམ་པ་ལ་ཕན་པའི་སླད་དུ་དང༌། བདེ་བའི་སླད་དུ་འཁོར་ལོ་བསྐོར་བར་སྨོན་པ་གཉིས་ལས། དང་པོ་ནི། སྲོག་ཆགས་སོགས་རྐང་པ་གཉིས་སོ། ། གཉིས་པ་ནི། ཆོས་རྔ་སོགས་རྐང་པ་གཉིས་སོ། ། བཞི་པ་ནི། བསྐལ་པ་སོགས་རྐང་པ་གཉིས་སོ། ། གཉིས་པ་སངས་རྒྱས་ནས་གཞན་དོན་བྱེད་པར་སྨོན་པ་ལ་གཉིས་ཏེ།
སེམས་ཅན་ལ་སྙིང་རྗེའི་སྤྱན་གྱིས་གཟིགས་པར་སྨོན་པ་དང༌། གཟིགས་ནས་ཐར་པ་དང་ཐམས་ཅད་མཁྱེན་པའི་ས་ལ་འགོད་པར་སྨོན་པའོ། ། དང་པོ་ནི། འདོད་པའི་འདམ་དུ་སོགས་ཤླཽ་ཀ་གཅིག་གོ ། གཉིས་པ་ལ་ཐར་པ་ལ་འགོད་པར་སྨོན་པ་དང༌། ཐམས་ཅད་མཁྱེན་པ་ལ་འགོད་པར་སྨོན་པའོ། ། དང་པོ་ནི། སེམས་ཀྱི་སོགས་ཤླཽ་ཀ་གཅིག་གོ ། གཉིས་པ་ལ་གཉིས་ཏེ། སྨོན་སེམས་ཀྱི་བསླབ་བྱ་ལ་སློབ་པར་སྨོན་པ་དང༌།
འཇུག་སེམས་ཀྱི་བསླབ་བྱ་ལ་སློབ་པར་སྨོན་པའོ། ། དང་པོ་ནི། རྫོགས་པའི་སངས་རྒྱས་སོགས་ཤླཽ་ཀ་གཅིག་གོ ། གཉིས་པ་ལ་གསུམ་སྟེ། ཀུན་རྫོབ་བྱང་སེམས་ཀྱི་བསླབ་བྱ་ལ་དང༌། དོན་དམ་བྱང་སེམས་ཀྱི་བསླབ་བྱ་ལ་དང༌། དེ་གཉིས་ཀའི་ཐུན་མོང་གི་བསླབ་བྱ་ལ་སློབ་པར་སྨོན་པའོ། ། དང་པོ་ལ་གསུམ་ལས། ཉེས་སྤྱོད་སྡོམ་པའི་ཚུལ་ཁྲིམས་ཀྱི་དབང་དུ་བྱས་པ་ནི། ཕ་རོལ་ཕྱིན་དྲུག་རྫོགས་བགྱིས་ནས་ཞེས་པའོ། །
སེམས་ཅན་དོན་བྱེད་ཀྱི་དབང་དུ་བྱས་པ་ནི། འགྲོ་དྲུག་སེམས་ཅན་ཐར་བགྱིད་ཤོག་ཅེས་པའོ། ། དགེ་བ་ཆོས་བསྡུད་ཀྱི་དབང་དུ་བྱས་པ་ནི། མངོན་ཤེས་སོགས་རྐང་པ་གཉིས་སོ། ། གཉིས་པ་ལ་གཉིས་ཏེ། ཆོས་ཀྱི་བདག་མེད་ཀྱི་དང༌། གང་ཟག་གི་བདག་མེད་རྟོགས་པའི་དབང་དུ་བྱས་པའོ། ། དང་པོ་ནི། མ་སྐྱེས་པ་དང་སོགས་ཤླཽ་ཀ་གཅིག་གོ ། གཉིས་པ་ནི།
སངས་རྒྱས་སོགས་ཤླཽ་ཀ་གཅིག་གོ ། གསུམ་པ་ལ་གཉིས་ཏེ། སྦྱིན་པ་གཏོང་བས་མཚོན་ནས་ཕྱིན་དྲུག་ལ་སློབ་པར་སྨོན་པ་དང་ཕྱིན་དྲུག་རྫོགས་པར་སྨོན་པའོ། ། དང་པོ་ནི། བདག་འཛིན་སོགས་ཤླཽ་ཀ་གཅིག་གོ ། གཉིས་པ་ནི། དངོས་པོ་སོགས་ཤླཽ་ཀ་དྲུག་གོ ། གཉིས་པ་སྨོན་ལམ་དེ་འགྲུབ་པར་སྨོན་པ་ནི། སངས་རྒྱས་ཀུན་གྱི་སོགས་ཤླཽ་ཀ་གཅིག་གོ ། གཉིས་པ་སྨོན་ལམ་དེ་ལྟར་བཏབ་པའི་ཕན་ཡོན་ནི།
དེ་ལྟར་སྤྱད་པ་སོགས་ཤླཽ་ཀ་གཅིག་གོ ། ཐོག་མར་བསྡུས་པའི་དོན་ནི་ཙམ་དུ་བཤད་ནས། བསྡུས་པའི་དོན་གྱི་རྟོགས་ཚུལ་གཉིས་པ་ཞིག་ཀྱང་བློ་ལ་འཆར་བ་དེ་ནི། ཚིག་གི་དོན་དང་ལྷན་ཅིག་ཏུ་བཤད་པར་བྱའོ། ། གསུམ་པ་ཚིག་གི་དོན་ལ། སྨོན་ལམ་འདི་གང་ཟག་གང་གིས་དགོས་པ་གང་གི་ཕྱིར། དུས་ནམ་གྱི་ཚེ་བཏབ་པ་དང༌། བརྗོད་བྱའི་དོན་སྟོན་ཚུལ་ཇི་ལྟ་བུ་ཡིན་པའི་རྒྱུ་མཚན་གྱིས་མདོ་སྡེ་གང་གི་ནང་དུ་གཏོགས་པ། གཞུང་གི་དོན་རྒྱས་པར་བཤད་པའོ། ། དང་པོ་ནི།
རྗེ་བཙུན་མ་ཕམ་པ་འདི་སྔོན་ལས་དང་པོ་པའི་ཚེ། དགེ་སློང་བློ་གྲོས་བརྟན་པ་ཞེས་བྱ་བར་གྱུར་པ་ན། སྐྱེ་དགུ་ཐམས་ཅད་ལ་བུ་གཅིག་པ་ལྟར་བྱམས་པའི་རྒྱུ་མཚན་གྱིས་བྱམས་པ་ཞེས་བྱའི་མཚན་གསོལ་བ་དེ་ནས་བཟུང་སྟེ། ནམ་ཞིག་རྡོ་རྗེ་གདན་དུ་སངས་རྒྱས་ནས་མྱ་ངན་ལས་འདས་པའི་ཚུལ་མི་སྟོན་པ་དེ་སྲིད་དུ། བྱམས་པ་ཞེས་བྱ་བར་གྲགས་པ་དེས་སོ། ། དུས་ནི་སྔོན་བྱང་ཆུབ་སེམས་དཔའི་སྤྱད་པ་སྤྱོད་པའི་ཚེའོ། ། དགོས་པ་ནི། གོང་དུ་བཤད་པ་ལྟར་བྱང་ཆུབ་ཀྱི་སྤྱོད་པ་ཡོངས་སུ་རྫོགས་པའི་ཕྱིར་དུའོ། ། ཚུལ་ནི། ཉིན་མཚན་གྱི་དུས་དྲུག་ཏུའོ། །
དེའི་ཡང་དགོས་པ་ནི། བྱང་ཆུབ་སེམས་དཔའི་ཚུལ་ཁྲིམས་ཐུན་མཚམས་ལས་མི་འདའ་བའི་ཕྱིར་དུའོ། ། གཉིས་པ་ལ་བརྗོད་བྱ་ནི། ལྟ་བ་བདག་མེད་པ་གཉིས་དང༌། བྱང་ཆུབ་ཏུ་སེམས་བསྐྱེད་ནས། སྤྱོད་པ་ཕ་རོལ་ཏུ་ཕྱིན་པ་དྲུག་ལ་སློབ་པའི་ཚུལ་རྣམས་སྟོན་ལ། བཀའ་འཁོར་ལོ་གསུམ་ལས། ཐ་མའི་ནང་ཚན་འཕགས་པ་དཀོན་མཆོག་བརྩེགས་པའི་མདོ་སྡེའི་ནང་དུ་འབྱུང་ལ། དེ་ཡང་རང་རེའི་སྟོན་པས། སྔོན་བྱུང་བ་དེ་ལྟར་བརྗོད་པ་དེ་ཉིད་བཀའ་བསྡུ་བ་པོས།
མདོ་སྡེ་དེའི་ནང་དུ་བསྡུས་པའོ། ། དེའི་ནང་དུ་བསྡུས་པའི་བཀའ་ཐ་མར་གཏོགས་པའི་ཤེས་བྱེད་ཀྱང༌། ཐེག་པ་ཆེན་པོ་མདོ་སྡེའི་རྒྱན་ལས་ཇི་ལྟར་འབྱུང་བ་དང༌། ལམ་གྱི་བགྲོད་ཚུལ་དང༌། ལྟ་སྤྱོད་ཀྱི་རྣམ་གཞག་མཚུངས་པར་བཤད་པ་ལས་ཤེས་སོ། ། དེ་དང་ཇི་ལྟར་མཐུན་ཞེ་ན། སངས་རྒྱས་ཀུན་ལ་ཞེས་པ་ནས། བྱང་ཆུབ་སེམས་ལ་ཕྱག་འཚལ་ལོ། ། ཞེས་པའི་བར་ནི། ཐེག་པ་ཆེན་པོ་བཀར་སྒྲུབ་པ་དང༌།
ཆ་མཐུན་ནོ། ། དེའི་ཤེས་བྱེད་ཀྱང༌། དེ་དེར་སྒྲུབ་པ་ནི། དེའི་སྤྱོད་པ་ཉན་ཐོས་སྡེ་པའི་ངོར་ཡང་དེར་སྒྲུབ་དགོས་པ་ཡིན་གྱི། དེའི་ལྟ་བ་དེར་སྒྲུབ་དགོས་པ་མ་ཡིན་ལ། འདིར་ཡང་དོན་དམ་པ་བྱང་ཆུབ་ཀྱི་སེམས་ཕྱག་གི་ཡུལ་དུ་བསྟན་པ་ན། དེ་དེར་སྒྲུབ་པ་ཡིན་ནོ། ། ཚིགས་སུ་བཅད་པ་གཉིས་པོ་དེ་ཉིད་ཀྱིས་སྐྱབས་འགྲོ་ཡང་བསྟན་པ་ཡིན་ནོ། ། སངས་རྒྱས་དང་དགེ་འདུན་དཀོན་མཆོག་ནི་དངོས་སུ་གསལ་ལ། ཆོས་དཀོན་མཆོག་ནི།
དོན་དམ་པ་བྱང་ཆུབ་ཀྱི་སེམས་ལ་བྱ་དགོས་པ་ཡིན་ཏེ། དེ་ཉིད་ལམ་གྱི་བདེན་པ་དངོས་ཡིན་པས་སོ། ། སེམས་ཀྱི་དབང་དུ་ཞེས་པ་ནས་བདག་གིས་ཀུན་མཁྱེན་ས་བོན་ནོ། ། ཞེས་པའི་བར་གྱིས་ནི་རིགས་ཀྱི་ལེའུའི་དོན་སྟོན་ནོ། ། དེ་ཡང་སྡིག་པ་བཤགས་པ་དང༌། བསོད་ནམས་ཀྱི་ཚོགས་བསོགས་པ་ནི། རིགས་སད་པའི་དོན་དངོས་ཡིན་པས་སོ། ། དེ་སྐད་དུ་ཡང༌། སྦྱོར་བའི་སྔོན་དུ་སྙིང་རྗེ་དང༌། ། མོས་པ་དང་ནི་བཟོད་པ་དང༌། །
དགེ་བ་ཡང་དག་སྤྱོད་པ་ནི། ། རིགས་ཀྱི་རྟགས་སུ་ངེས་པར་བཤད། ། ཅེས་འབྱུང་བ་ལྟར་རོ། ། བདག་གི་བྱང་ཆུབ་མི་ཟད་ཤོག ། ཅེས་པས། སེམས་བསྐྱེད་ཀྱི་ལེའུའི་དོན་སྟོན་པ་ཡིན་ཏེ། སྨོན་པ་བྱང་ཆུབ་ཀྱི་མཆོག་ཏུ་སེམས་བསྐྱེད་པའི་ཚུལ་བཤད་པའོ། ། ཕྱོགས་བཅུ་དག་གི་ཞེས་པ་ནས། ཕྱག་འཚལ་བའི་བར་གྱིས་ནི་སྒྲུབ་པའི་ལེའུའི་དོན་སྟོན་པ་ཡིན་ཏེ། ཇི་སྐད་དུ།
གནས་རྩོམ་འབྲས་བུ་འབྱུང་བ་ཆེ་བདག་ཉིད། ། རྒྱས་སྲས་རྣམས་ཀྱི་སྒྲུབ་པ་ཡིན་པར་འདོད། ། ཅེས་པ་ལྟར། ཀུན་རྫོབ་བྱང་ཆུབ་ཀྱི་མཆོག་ཏུ་སེམས་བསྐྱེད་པའི་བསླབ་བྱའི་དོན་སྒྲུབ་པ་ལ་འཆད་དགོས་ཀྱིས། དོན་དམ་བྱང་སེམས་ཀྱི་སྒྲུབ་པ་ནི། འོག་ལེའུ་བཅུ་བཞི་པ་ནས། འབྱུང་བས་ན། འདིར་ནི་ཕྱོགས་བཅུའི་སངས་རྒྱས་ཀུན་ལ་ཕྱག་འཚལ་བ་དང༌། མཆོད་པ་དང༌། སྡིག་པ་བཤགས་པ་དང༌།
བསོད་ནམས་ཀུན་ལ་ཡི་རང་བ་ནི་དེ་སྐབས་ཀྱི་སྒྲུབ་པའི་ངོ་བོ་ཡིན་པས་སོ། ། བདག་ནི་ཡེ་ཤེས་མཆོག་ཐོབ་ཤོག ། ཅེས་པས་ནི། དེ་ཁོ་ན་ཉིད་ཀྱི་ལེའུའི་དོན་སྟོན་ནོ། ། དེའི་ཤེས་བྱེད་ཀྱང༌། དེ་ཁོ་ན་ཉིད་ཀྱི་དོན་ནི། བདག་མེད་པ་གཉིས་ཀྱི་ཡེ་ཤེས་ལ་འཆད་པས་སོ། ། མངོན་ཤེས་དྲུག་པོ་མངོན་གྱིས་ནས་ཞེས་དང༌། བླ་མེད་བྱང་ཆུབ་རེག་གྱུར་ཅིག་ཅེས་པས་ནི། མཐུ་དང་བྱང་ཆུབ་ཀྱི་ལེའུའི་དོན་སྟོན་ནོ། །
དེའི་ཤེས་བྱེད་ཀྱང༌། མཐུ་ནི་མངོན་ཤེས་དང༌། བྱང་ཆུབ་ནི་རྫོགས་པའི་བྱང་ཆུབ་ལ་འཆད་པར་གཞུང་དེ་ཉིད་ལས་གསལ་བས་སོ། ། ཕྱོགས་བཅུ་དག་གི་ཞེས་པ་ནས། འགྲོ་དྲུག་སེམས་ཅན་ཐར་བགྱིད་ཤོག ། ཅེས་པའི་བར་གྱིས་ནི། ཡོངས་སུ་སྨིན་གྱི་ལེའུའི་དོན་སྟོན་ནོ། ། དེ་ལྟར་ལེའུ་བཅུའི་དོན་ཚང་བར་བསྟན་པས་ནི། གང་ལ་བསླབ་པར་བྱ་བའི་ཡུལ་དུ་གྱུར་པའི་ཐེག་པ་ཆེན་པོའི་རང་བཞིན་གཏན་ལ་ཕབ་པ་ཡིན་ནོ། ། དོན་ཇི་ལྟར་ཉམས་སུ་ལེན་པའི་ཚུལ་ལ།
ལྟ་བ་དང༌། སྤྱོད་པ་གཉིས་ལས། དང་པོ་ནི། གཞུང་དེར་ཆོས་མོས། ཆོས་འཚོལ། ཆོས་བཤད། ཆོས་སྒྲུབ་གདམ་ངག་རྗེས་སུ་བསྟན་པའི་ལེའུ་རྣམས་ནི། ལྟ་བ་བདག་མེད་པ་གཉིས་རྟོགས་པའི་ཤེས་རབ་ཀྱི་དབང་དུ་བྱས་པར་ཤིན་ཏུ་གསལ་ལ། དེ་དག་གི་དོན་ནི། མ་སྐྱེས་པ་དང༌།
ཞེས་པ་ནས། ཆོས་རྟོགས་ཤོག ཅེས་པའི་བར་གྱིས་སྟོན་པར་གསལ་ལོ། ། ཐབས་ལྡན་གྱི་ལེའུའི་དོན་ནི། བདག་འཛིན་ཞེས་སོགས་ཤླཽ་ཀ་གཅིག་གིས་སྟོན་པ་ཡིན་ཏེ། དེ་ཡང༌། ཐབས་ལྡན་གྱི་དོན་ནི། ལུས་ངག་ཡིད་གསུམ་གྱི་ལས་རྣམ་པར་དག་པ་དང༌། བསྡུ་བའི་དངོས་པོ་བཞི་ཡིན་ལ། འདིར་ཡང་དེ་ཉིད་གསལ་བས་སོ། །
སྦྱིན་པ་གསལ་མོད། གཞན་གསུམ་ཇི་ལྟར་གསལ་ཞེ་ན། སྙན་པར་སྨྲ་བ་དང༌། དོན་སྤྱོད་པ་ནི། སེམས་ཅན་ཀུན་ལ་སྨན་སླད་དུ། ཞེས་པས་འཆད་ལ། དོན་མཐུན་པ་ནི། དངོས་པོ་ཀུན་ལ་མི་གནས་པར། ། ཞེས་པས་སྟོན། ཡང་ན་ནི་སྦྱིན་གཏོང་ཤོག
ཅེས་པས་སྦྱིན་གཏོང་རྣམ་པ་བཞི་བསྟན་ལ། དེ་དང་བསྡུ་བའི་དངོས་པོ་བཞི་དོན་གཅིག་པ་ཡིན་ཏེ། སྦྱིན་པ་ནི། ཟང་ཟིང་གི་དང་སྙན་པར་སྨྲ་བ་ནི་བྱམས་པའི་དང༌། དོན་སྤྱོད་པ་ནི་ཆོས་ཀྱི་དང༌། དོན་མཐུན་པ་ནི། མི་འཇིགས་པ་སྦྱིན་པས་བསྟན་ནོ། ། དེའི་ཤེས་བྱེད་ཀྱང་རང་ཉིད་འཇིགས་པ་མེད་པའི་གོ་འཕངས་ལ་གནས་ནས། གཞན་འཇིགས་པ་ལས་སྐྱོབ་པ་ནི་དོན་མཐུན་པའི་ངོ་བོ་ཡིན་པས་སོ། ། ཕྱིན་དྲུག་གི་ལེའུའི་དོན་ནི།
དངོས་པོ་དངོས་པོ་མ་མཆིས་པས། ། ཞེས་སོགས་ཀྱི་ཚིགས་སུ་བཅད་པ་དྲུག་གིས་གསལ་བར་བསྟན་ལ། མཐར་ཐུག་གི་ལེའུའི་དོན་ནི་སངས་རྒྱས་ཀུན་གྱི་སོགས་ཤླཽ་ཀ་གཅིག་གིས་སྟོན་པ་ཡིན་ཏེ། བསམ་པ་རྫོགས་པ་དང༌། མཐར་ཐུག་རྫོགས་བྱང་གི་ཡོན་ཏན་རྣམས་ཐོབ་པ་དོན་གཅིག་ལ་འདུས་པས་སོ། ། ས་བཅུ་དང་བྱང་ཕྱོགས་སོ་བདུན་གྱི་ལེའུའི་དོན་ནི། དེ་ལྟར་ཞེས་སོགས་ཚིགས་སུ་བཅད་པ་གཅིག་གིས་བསྟན་པ་ཡིན་ནོ། ། དེ་ལྟར་ན། སྨོན་ལམ་འདིའི་བརྗོད་བྱའི་ལུས་དང༌། ཐེག་པ་ཆེན་པོ་མདོ་སྡེའི་རྒྱན་གྱི་ལུས་ཀྱི་བཞུགས་ཚུལ་ཇི་ལྟ་བ་བཞིན་དུ་མཐུན་ནོ། །
ཞེས་བྱ་བ་འདི་གྲུབ་པ་ཡིན་ནོ། ། གསུམ་པ་གཞུང་གི་དོན་ལ་གཉིས་ཏེ། བྱམས་པས་སྨོན་ལམ་བཏབ་པ་དང༌། དེའི་ཕན་ཡོན་སྟོན་པས་གསུངས་པའོ། ། དང་པོ་ལ་གཉིས་ཏེ། སྨོན་ལམ་དངོས་དང༌། དེ་འགྲུབ་པའི་བདེན་ཚིག་བརྗོད་པའོ། ། དང་པོ་ལ་གཉིས་ཏེ། བྱང་ཆུབ་སྤྱོད་པའི་སྨོན་ལམ་ངོས་བཟུང་བ། སྨོན་ལམ་དེ་ཉིད་ལྟ་སྤྱོད་ཟུང་འཇུག་གི་སྒོ་ནས་ཇི་ལྟར་ཉམས་སུ་ལེན་པའོ། །
དང་པོ་ལ་གསུམ་སྟེ། སྔོན་འགྲོ་སྐྱབས་འགྲོ་དང༌། ཡན་ལག་བདུན་པ་སྔོན་དུ་བཏང་བ། དངོས་གཞི་རང་ཉིད་ཐར་པ་དང་ཐམས་ཅད་མཁྱེན་པའི་གོ་འཕངས་ཐོབ་པར་སྨོན་པ། མཇུག་རང་གིས་ཐོབ་པའི་གོ་འཕངས་དེ་གཉིས་ཀ་ལ་སེམས་ཅན་གཞན་འགོད་པའོ། ། དང་པོ་ལ་གཉིས་ཏེ། སྔོན་འགྲོ་དད་པ་བསྐྱེད་པ་དང༌། དངོས་གཞི་ཚོགས་གཉིས་བསགས་པ་དོན་ཡོད་པར་བྱ་བའོ། ། དང་པོ་ལ་གཉིས་ཏེ། གཞན་རྒྱུད་ལ་གྲུབ་ཟིན་གྱི་དཀོན་མཆོག་གཉིས་ལ་སྐྱབས་སུ་འགྲོ་བ་དང༌།
རང་རྒྱུད་ལ་འབྱུང་རུང་གི་དཀོན་མཆོག་ལ་སྐྱབས་སུ་འགྲོ་བའོ། ། དང་པོ་ལ་གཉིས་ཏེ། སངས་རྒྱས་ལ་དང༌། དགེ་འདུན་ལ་སྐྱབས་སུ་འགྲོ་བའོ། ། དང་པོ་ནི། ཕྱག་འཚལ་ལོ། ། དེ་ཡང་ཕྱག་ཅེས་པ་ནི། ལུས་ངག་ཡིད་གསུམ་གུས་པ་ལ་བྱ་ལ། འཚལ་བ་ནི། བྱེད་པའམ་བགྱི་བའོ། །
དེ་ཡང་ལུས་གུས་པ་ནི། ཡན་ལག་ལྔ་རྣམ་པར་སྨད་པའོ། ། དེ་ཡང་ཡན་ལག་ལྔ་པོ་ས་ལ་གཏུགས་པའམ། གཞན་གྱི་ཞབས་སྤྱི་བོར་ལེན་པ་གང་རུང་ངོ༌། ། འདུལ་བ་ནས་ཕྱག་བྱ་བའི་གོ་དོན་རྣམ་པ་གཉིས་གསུངས་པ་ཡང་དེ་ཉིད་དོ། ། ངག་གུས་པ་ནི། བསྟོད་པའི་དབྱངས་རྒྱ་མཚོས་བསྟོད་པའོ། ། ཡིད་གུས་པ་ནི། རྡུལ་གཅིག་གི་སྟེང་ན། རྡུལ་སྙེད་ཀྱི་གྲངས་དང་མཉམ་པའི་སངས་རྒྱས་སྲས་དང་བཅས་པ་བཞུགས་པར་མོས་ནས།
དེ་ལ་མངོན་པར་དགའ་བས་སོ། ། ཡོན་ཏན་མཐོང་ནས་མངོན་པར་དགའ་བའི་ཚུལ་ཡང༌། ཇི་སྐད་དུ། སེམས་ཅན་རྣམས་ལ་བརྩེ་བ་ཅན། ། ཞེས་པ་ནས། སེམས་ཅན་རྣམས་ཀྱི་ཐེ་ཚོམ་དག གཅོད་པ་ཁྱོད་ལ་ཕྱག་འཚལ་ལོ། ། ཞེས་པའི་བར་གྱི་དོན། དྲན་བཞིན་པའི་སྒོ་ནས། ངག་ཏུ་བརྗོད་དེ།
ཡན་ལག་ལྔ་ས་ལ་གཏུགས་པར་བྱེད་པའོ། ། དེ་ལྟར་གཏུགས་པ་ནས་ཡན་ལག་དེ་དང་དེས་ཁྱབ་པའི་ས་ལ་དབང་ཆེན་གྱི་གཞིའི་བར། རྡུལ་ཕྲ་རབ་ཀྱི་གྲངས་ཇི་སྙེད་ཡོད་པ་དེ་སྙེད་ཀྱི་གྲངས། འཁོར་ལོས་སྒྱུར་བའི་རྒྱལ་པོར་སྐྱེ་བ་ལེན་པ་ནི། རྣམ་སྨིན་གྱི་ཁྱད་པར་དང༌། མཐར་ཐུག་གང་ལ་ཕྱག་བྱ་བ་དེའི་གོ་འཕངས་ཐོབ་པ་ནི། བྲལ་བའི་འབྲས་བུ་དང༌། རང་གིས་ཐོབ་པའི་ཡོན་ཏན་ལ་གཞན་རྣམས་ཀྱང་དགའ་བ་ནི། རྒྱུ་མཐུན་གྱི་འབྲས་བུའོ། ། གཉིས་པ་ལས་སུ་བྱ་བ་གང་ལ་ཞེ་ན།
ཀུན་ལ་ཞེས་པ་སྟེ། ཕྱོགས་བཅུ་ན་བཞུགས་པ་དང༌། དུས་གསུམ་དུ་བྱོན་པས་ཁྱད་པར་དུ་བྱས་པ་དག་གོ ། དེ་གང་ཞེ་ན། སངས་རྒྱས་ཞེས་པ་སྟེ། སྤངས་པ་དང༌། རྟོགས་པའི་ཡོན་ཏན་གཉིས་ཀ་སྒྲ་གཅིག་གིས་མཚོན་པར་ནུས་ལ། དེ་སྐད་དུ་ཡང༌། སྔོན་གྱི་ལོ་ཙྪ་བ་ཆེན་པོ་དག་གིས་སྦྱར་བའི་བསྟན་བཅོས་སྒྲ་སྦྱོར་བམ་པོ་གཉིས་པ་ལས། མ་རིག་གཉིད་ལས་སངས་ཕྱིར་དང༌། །
ཤེས་བྱ་ལ་ཡང་བློ་རྒྱས་ཕྱིར། ། སངས་རྒྱས་པདྨ་ལྟར་སངས་རྒྱས། ། དེ་ཕྱིར་སངས་རྒྱས་མཚན་གསོལ་ཏོ། ། ཞེས་གསུངས་སོ། ། དེ་ཡང༌། བུདྡྷ་ཞེས་པའི་མིང་གཅིག་པུ་དེ་ཉིད། སངས་པ་དང༌། རྒྱས་པ་གཉིས་ཀ་ལ་འཇུག་པ་ཡིན་གྱི། ཚིག་གཉིས་དང་དོན་གཉིས་སོ་སོར་སྦྱོར་བ་ནི། ཡི་གེའི་དོན་མ་ཡིན་ནོ། །
གཉིས་པ་ལ་གཉིས་ཏེ། བྱང་སེམས་ལ་དང༌། ཉན་ཐོས་ལ་ཕྱག་འཚལ་བའོ། ། དང་པོ་ནི། ཕྱག་འཚལ་ལོ། ། གང་ལ་ན། བྱང་ཆུབ་སེམས་དཔའ་རྣམས་དང༌། དེར་མ་ཟད་ཉན་ཐོས་རྣམས་ལ་ཡང་ངོ༌། ། རང་སངས་རྒྱས་མི་སྨོས་པ་ཅི་ཞེ་ན། ཐེག་པ་ཆེན་པོའི་ཆོས་མི་སྟོན་པས་སམ།
ཡང་ན་ཇི་སྐད་དུ། ཉན་ཐོས་ཞི་བ་ཚོལ་རྣམས་ཞེས་པའི་འགྲེལ་པར། ཉན་ཐོས་དང་དེའི་ཕྱོགས་སུ་བསླན་པ་ཞེས་འབྱུང་བ་ལྟར། དེ་དེ་མཚོན་པར་བཤད་ན་ཡང་འགྲིག་གོ ། འོ་ན། རང་སངས་རྒྱས་ཀྱིས་དེ་མི་སྟོན་ལ། ཅིག་ཤོས་ཀྱིས་སྟོན་པ་ཅི་ཞེ་ན། རང་སངས་རྒྱས་རྣམས་ནི་རང་ཉིད་སངས་རྒྱས་སུ་ཁས་བླངས་ནས། རྫོགས་པའི་བྱང་ཆུབ་ལ་མི་འདུན་པས་དེའི་ཆེད་དུ་བྱ་བའི་ཆོས་མི་སྟོན་པ་དང༌། ཉན་ཐོས་ཞེས་བྱའི་མིང་གི་དོན་ནི།
ཐོས་སྒྲོགས་པ་ཞེས་བྱ་བ་དང༌། ཐོས་ནས་ཉན་དུ་འཇུག་པ་ཞེས་བྱ་བ་ཡིན་ལ། དེ་ཡང་རྫོགས་པའི་བྱང་ཆུབ་ཐོབ་པའི་ཐབས་ཀྱི་དབང་དུ་བྱས་པར། མདོ་སྡེ་པདྨ་དཀར་པོ་སོགས་ལས་གསལ་བར་བཤད་དོ། ། དེས་དེ་ལྟར་སྟོན་པ་དེ་ཡང༌། ཤེས་རབ་སྟོང་པ་ཉིད་ཀྱི་དབང་དུ་བྱས་པའི་ཆ་ནས་རང་གི་རང་དབང་དུ་སྟོན་པར་ནུས་པར་ཤེར་ཕྱིན་གྱི་མདོ་སྡེ་སོགས་ལས་གསལ་བ་ལྟར་ཡིན་ལ། དེས་རྫོགས་པའི་བྱང་ཆུབ་ཏུ་སེམས་བསྐྱེད་དགོས་པའི་རྒྱུ་མཚན་གཞན་ལ་འཆད་ཀྱང༌། དེའི་དྲུང་དུ་བྱང་སེམས་ཀྱི་སྡོམ་པ་ལེན་པ་ནི་ཡོད་པ་མ་ཡིན་ཏེ། དེ་ཉིད་ལ་སྡོམ་པ་དེ་མེད་པའི་ཕྱིར་རོ། ། འོ་ན།
སྟོང་པ་ཉིད་རྟོགས་པའི་ཤེས་རབ་ཇི་ལྟར་ཡོད་ཅེ་ན། བྱམས་པའི་ཆོས་བར་པ་གསུམ་གྱི་ལུགས་འདིར་ཡང༌། དེ་ལ་དེ་མངོན་སུམ་གྱི་རྟོགས་པ་མེད་ཀྱང༌། ཐོས་བསམ་གྱི་རྟོགས་པ་ནི་ཡོད་པའི་ཚུལ་ངེས་པར་ཁས་ལེན་དགོས་སོ། ། འོ་ན་གཉིས་པོའི་ཡོན་ཏན་གྱི་ཁྱད་པར་ཅི་ཞེ་ན། དྲང་སྲོང་གི་མིག་དང་ལྡན་པ་ཞེས་པ་ནི། བྱང་ཆུབ་སེམས་དཔའ་དང༌། ལྷའི་མིག་ལྡན་པ་ནི་ཉན་ཐོས་ཀྱི་དབང་དུ་བྱས་པའོ། ། དེ་ཡང་ཇི་སྐད་དུ། སངས་རྒྱས་ཀྱི་མཚན་གྱི་རྣམ་གྲངས་ལ།
ཀུན་ཏུ་བཟང་པོ་དཔེ་མེད་དྲང་སྲོང་ཆེ། ། ཞེས་པ་ལྟར་རོ། ། དྲང་སྲོང་ཞེས་བྱ་བའི་སྒྲ་ཡངས་པར་བྱས་ན། ཕྱི་རོལ་པའི་རྣལ་འབྱོར་པ་ནས། སངས་རྒྱས་པའི་བར་ཐམས་ཅད་དོ། ། ལྷ་མིག་དང་ལྡན་པ་ཞེས་པ་ནི་མངོན་ཤེས་དང་ལྡན་པ་སྟེ། གཞན་གྱི་དོན་བྱེད་ནུས་པའོ། ། བྱེ་བྲག་ཏུ་ལྷའི་མིག་གིས་ནི་གདུལ་བྱ་གང་ན་ཡོད་པའི་ཡུལ་དང༌། གདུལ་བྱ་དེའི་གཟུགས་མཐོང་བར་ནུས་པའོ། ། ཡང་ན་ཡོན་ཏན་གཉིས་ཀ་ཡང་ཡུལ་གཉིས་ཀ་ལ་སྦྱར་ནས།
དྲང་སྲོང་ཞེས་པས་ནི། རྫུ་འཕྲུལ་གྱི་མངོན་ཤེས་སྟོན་པ་ཡིན་ཏེ། རི་ཥི་ཞེས་པ་དྲང་སྲོང་དང༌། རྫུ་འཕྲུལ་གཉིས་ཀའི་སྐད་དོད་དུ་སྣང་བས་སོ། ། མདོར་ན་མངོན་ཤེས་དྲུག་གི་སྒོ་ནས་གཞན་གྱི་དོན་བྱེད་པར་ནུས་པའི་བྱང་སེམས་དང༌། ཉན་ཐོས་པའོ། ། གཉིས་པ་ནི། ཕྱག་འཚལ་ལོ་གང་ལ་ན། བྱང་ཆུབ་ཀྱི་སེམས་ལའོ། ། དེ་གང་ཞེ་ན།
འཆད་ཚུལ་གཉིས་ཏེ། དོན་དམ་སེམས་བསྐྱེད་རྐྱང་པ་ལ་སྦྱར་བ་དང༌། ཡང་ན་ཀུན་རྫོབ་སེམས་བསྐྱེད་ཀྱང་མཚོན་པའོ། ། དང་པོ་ནི། སྤྱིར་བྱང་ཆུབ་ལ་གཉིས་ཏེ། དོན་དམ་པ་ཆོས་ཀྱི་སྐུ་དང༌། ཀུན་རྫོབ་པ་གཟུགས་ཀྱི་སྐུའོ། ། དེར་སེམས་བསྐྱེད་པའི་དང༌། འདུན་པའི་དང༌། དབྱེ་བས་དེ་ཡང་གཉིས་སོ། །
སེམས་བསྐྱེད་དང་པོའི་ལག་རྗེས་ཀྱིས་ནི། ཡེ་ཤེས་ཀྱི་ཚོགས་རྫོགས་ནས། ཆོས་ཀྱི་སྐུའི་བྱང་ཆུབ་འདྲེན་པར་བྱེད་ལ། གཉིས་པའི་ལག་རྗེས་ཀྱིས་ནི། བསོད་ནམས་ཀྱི་ཚོགས་རྫོགས་ནས་གཟུགས་ཀྱི་སྐུའི་བྱང་ཆུབ་འདྲེན་པར་བྱེད་དོ། ། འདིར་ནི་དང་པོའི་དབང་དུ་བྱས་པ་ཡིན་ཏེ། ཐེག་ཆེན་གྱི་ཆོས་དཀོན་མཆོག་འཆད་པ་སྐབས་སུ་བབ་པའི་ཕྱིར་དང་དེ་ཡང༌། གང་གིས་འདོད་ཆགས་དང་བྲལ་བར་བྱེད་པ་དང༌། གང་འདོད་ཆགས་དང་བྲལ་བ་གཉིས་ལ་འཆད་དགོས་པའི་ཕྱིར་རོ། ། བྱང་ཆུབ་ཀྱི་སེམས་དེའི་ཡོན་ཏན་ཅི་ཞེ་ན།
སྤངས་པའི་ཁྱད་པར་ནི། ངན་འགྲོ་ལས་ནི་ལྡོག་བགྱིད་ཅིང༌། ། ཞེས་པ་སྟེ། དེར་སྐྱེ་བའི་རྒྱུ་མི་དགེ་བའི་ས་བོན་སྤོངས་ནུས་པའོ། ། རྟོགས་པའི་ཁྱད་པར་ནི། ཐར་པའི་ལམ་ནི་རབ་སྟོན་ལ། ། ཞེས་པ་སྟེ། བདག་མེད་པ་གསུམ་མངོན་སུམ་དུ་རྟོགས་པས། རིགས་ཅན་གསུམ་ཀ་རྗེས་སུ་འཛིན་པའི་ཕྱིར་རོ། ། མཐོ་རིས་ལམ་ནི་ཞེས་འདོན་པ་ལྟར་ན།
བླང་དོར་གྱི་གནས་གསལ་བར་བྱེད་པས་སོ། ། ནུས་པའི་ཁྱད་པར་ནི། རྒ་ཤི་མེད་པར་འདྲེན་བགྱིད་པའི། ། ཞེས་པ་ནི། མི་གནས་པའི་མྱ་ངན་ལས་འདས་པར། དངོས་སམ་བརྒྱུད་ནས་འདྲེན་པའི་མཐུ་ཡོད་པའོ། ། འདི་ནི་སྔ་མ། མཐོ་རིས་ལམ་ཞེས་འཆད་པ་ལྟར་ན། འདིར་རྒ་ཤི་མེད་པ་ནི། ལྷག་མེད་ཀྱི་མྱང་འདས་ཙམ་ལ་བྱ་ལ།
དེ་ཡང་རྣལ་འབྱོར་སྤྱོད་པའི་གཞུང་ལྟར་ན། དམན་པའི་ལྷག་མེད་ནས་ཀྱང་རྒ་ཤི་མེད་པར་འཇོག་ནུས་ལ། དབུ་མ་ལྟར་ན། དེ་ན་ཡང་དེ་མེད་པ་མ་ཡིན་ཏེ། མ་རིག་བག་ཆགས་ཀྱི་སའི་དབང་གིས་ལུས་ལེན་པ་ཡོད་པས་སོ། ། གཉིས་པ་ནི། རྐང་པ་དང་པོ་གཉིས་ཀྱིས་ཀུན་རྫོབ་བྱང་སེམས་ཀྱི་ཡོན་ཏན་མཚོན་པ་ཡིན་ཏེ། རྐང་པ་དང་པོས་བསོད་ནམས་ཆ་མཐུན་གྱི་དགེ་རྩ་མཐའ་དག་དང༌། རྐང་པ་གཉིས་པས། ཐར་པ་ཆ་མཐུན་གྱི་དགེ་རྩ་མཐའ་དག་མཚན་པར་ནུས་ལ།
དེ་གཉིས་ཀྱིས་ནི། ཉེར་སྤྱོད་སྡོམ་པའི་ཚུལ་ཁྲིམས་དང༌། དགེ་བ་ཆོས་བསྡུད་ཀྱི་ཚུལ་ཁྲིམས་གཉིས་བསྡུས་པའོ། ། རྒ་ཤི་མེད་པར་འདྲེན་པ་ནི་གཟུགས་ཀྱི་སྐུའི་སྐལ་མཉམ་གྱི་རྒྱུ་བྱེད་པའོ། ། གཉིས་པ་ཚོགས་གཉིས་བསགས་པ་དོན་ཡོད་པར་བྱ་བ་ནི། ཡན་ལག་བདུན་གྱིས་བསྡུས་པ་ཡིན་ལ། དེ་ཡང༌། ཡན་ལག་དང་པོ་ལྔས་ནི། ཚོགས་གཉིས་བསོག་པར་བྱེད་ལ། འཁོར་ལོ་བསྐོར་བ་དང༌།
མྱ་ངན་ལས་མི་འདའ་བར་གསོལ་བའི་ཡན་ལག་གཉིས་ཀྱིས་ནི། དེ་ཐོབ་པ་དོན་ཡོད་པར་བྱེད་པ་ཡིན་ཏེ། ཆོས་ཀྱི་འཁོར་ལོ་བསྐོར་བ་དང༌། མྱ་ངན་ལས་མི་འདའ་བར་བྱེད་པའི་ཡན་ལག་ཡིན་པའི་ཕྱིར་རོ། ། བྱང་ཆུབ་སྤྱོད་པའི་སྨོན་ལམ་འདི་དང༌། བཟང་པོ་སྤྱོད་པའི་སྨོན་ལམ་གཉིས་ཀ་ལ་ཡང་ཡན་ལག་བདུན་གྱི་སྒོ་ནས་བསོད་ནམས་ཀྱི་ཚོགས་བསོགས་པར་མཚུངས་ཀྱང༌། མི་འདྲ་བ་ནི། བསྔོ་བའི་ཁྱད་པར་ལས་བྱེད་དགོས་པ་ཡིན་ཏེ། རང་ཉིད་ཀྱི་སེམས་ཅན་གྱི་དོན་དུ། བྱང་ཆུབ་ཐོབ་པ་དང༌།
རང་ཉིད་ཤུལ་དུ་བཞག་ནས་སེམས་ཅན་གཞན་ཐམས་ཅད་ཀྱིས་རྫོགས་པའི་བྱང་ཆུབ་ཐོབ་པའི་རྒྱུར་བསྔོ་བའི་ཁྱད་པར་ལས་སོ། ། དེ་སྐད་དུ་ཡང༌། འདིར་ནི། བདག་གིས་ཀུན་མཁྱེན་ས་བོན་ནོ། ། ཞེས་པ་དང༌། བཟང་སྤྱོད་དུ། ཐམས་ཅད་རྫོགས་པའི་བྱང་ཆུབ་ཕྱིར་བསྔོའོ། ། ཞེས་འབྱུང་བས་སོ། ། དེར་བདག་གི་ཞེས་ལས་སུ་བྱ་བའི་སྒྲ་སྦྱར་ན། མ་དག་ལ།
བདག་གིས་ཞེས་བྱེད་པ་པོའི་ཚིག་སྦྱར་བ་ཙམ་ནི་སྐྱོན་མེད་པ་ཡིན་ནོ། ། དེ་ལྟར་ན། དང་པོ་ལ་གཉིས་ཏེ། བསོད་ནམས་ཀྱི་ཚོགས་རྫོགས་པར་བྱ་བ་དང༌། ཡེ་ཤེས་ཀྱིའོ། ། དང་པོ་ལ་གཉིས་ཏེ། སྡིག་པ་བཤགས་པ་དང༌། བསྔོ་བས་མཚོན་ནས་ཀུན་རྫོབ་བྱང་ཆུབ་ཏུ་སེམས་བསྐྱེད་པའོ། ། དང་པོ་ནི། བཤགས་པར་བགྱིའོ། །
གང་ན། བདག་གིས་སྡིག་པ་ཅི་བགྱིས་པ་དེ་དག་གོ ། གང་གིས་ན། བདག་གིས་སོ། ། ཚུལ་ཇི་ལྟར་ན་སངས་རྒྱས་སྲས་བཅས་མངོན་སུམ་དུ་བཞུགས་པར་མོས་པའི་སྤྱན་སྔར་མཆིས་ནས་སུའོ། ། སྡིག་པ་ཇི་ཙམ་ཞེ་ན། ཅི་བགྱིས་པ་ཞེས་པའི་ཚིག་གིས་ནི་ཚེ་འདིར་མ་ཟད། ཚེ་རབས་སྔ་མ་རྣམས་སུ་ཡང་སྡིག་པ་བྱས་པ་ངེས་པར་མཚོན་ཏེ། སེམས་ཀྱི་དབང་དུ་གྱུར་པ་ན། ། ཞེས་པ་དང་འབྲེལ་བས་སོ། །
སེམས་ཀྱི་དབང་ཞེས་པ་ནི། སེམས་ཀུན་གཞིའི་སྟེང་གི་ཉོན་མོངས་པའི་ས་བོན་གྱི་དབང་དུ་གྱུར་པས། ཞེས་པའམ། ཡང་ན་སེམས་ཡིད་ཀྱི་རྣམ་པར་ཤེས་པ། ཉོན་མོངས་ཀྱི་དབང་དུ་གྱུར་པས་ནའོ། ། གཉིས་པ་ནི། བྱེད་པ་པོ་བདག་གིས་ལས་སུ་བྱ་བ་བྱང་ཆུབ། དགོས་ཆེད་མི་ཟད་པར་ཤོག་ཤིག རྒྱུ་གང་ལས་ཞེ་ན། རྒྱས་འགྱུར་གྱི་རིགས་དང༌།
རང་བཞིན་དུ་གནས་པའི་རིགས་གཉིས་ལས། དང་པོ་ནི། བདག་གིས་ལུས་ངག་ཡིད་ཀྱི་ལས་རྣམ་པ་གསུམ་པོ་གང་གི་བསོད་ནམས་ཀྱི་ཚོགས་ནི་གསར་དུ་གང་བསྐྱེད་པ་དེ་ལས། གཟུགས་ཀྱི་སྐུའི་བྱང་ཆུབ་མི་ཟད་པར་ཤོག་ཅིག གཉིས་པ་ནི། དང་ཞེས་བྱ་བའི་སྒྲས་བསྡུས་པ་སྔ་མར་མ་ཟད། བདག་གིས་ཀུན་མཁྱེན་ས་བོན་ཏེ། རང་བཞིན་དུ་གནས་པའི་རིགས་དེས། ཆོས་སྐུའི་བྱང་ཆུབ་མི་ཟད་པར་ཤོག་ཤིག འདིར་མི་ཟད་པར་ཞེས་བྱ་བའི་སྒྲས་ནི།
དམན་པའི་མྱང་འདས་ལས་ཁྱད་པར་དུ་བྱས་པ་ཡིན་ཏེ། དེར་ནི་དགེ་བའི་རྩ་བ་དང༌། བྱང་ཆུབ་ཕྱོགས་མཐུན་ལ་སོགས་པའི་ཡོན་ཏན་རྣམས་ཟད་པའི་ཕྱིར་རོ། ། འདིར་རང་བཞིན་གནས་རིགས་རྫོགས་བྱང་དུ་བསྔོ་དགོས་པ་ནི། རྣལ་འབྱོར་སྤྱོད་པ་དག་གི་ལུགས་ཡིན་ཏེ། དེར་མ་ཟད་བསྔོ་བ་ན་ལྷག་མེད་ཀྱི་མྱང་འདས་སུ་དགེ་བའི་རྩ་བ་ཟད་ནས་རྫོགས་པའི་བྱང་ཆུབ་ཏུ་མི་འགྱུར་བ་སྲིད་པའི་ཕྱིར། གསར་དུ་བསག་པའི་བསོད་ནམས་རྫོགས་བྱང་དུ་བསྔོ་བ་ནི། ཐེག་པ་ཐུན་མོང་གི་ལུགས་ཡིན་ཏེ། དེ་དེར་མ་བསྔོས་ན། བསོད་ནམས་ཆ་མཐུན་ཙམ་ཡིན་གྱི།
ཐར་པ་ཆ་མཐུན་དུ་མི་འགྱུར་བ་སྲིད་པའི་ཕྱིར་རོ། ། གཉིས་པ་ལ། མཆོད་པ་འབུལ་བ་དང༌། གཞན་གྱི་དགེ་བ་ལ་རྗེས་སུ་ཡི་རང་བ་དང༌། ཕྱག་འཚལ་བ་དང༌། དེ་ནས་དོན་དམ་བྱང་ཆུབ་ཀྱི་མཆོག་ཏུ་སེམས་བསྐྱེད་པའོ། ། དང་པོ་ནི། བདག་ནི་ཡི་རང་ངོ༌། ། གང་ལ་ཞེ་ན། ཕྱོགས་བཅུ་དག་གི་ཞིང་ཁམས་རྒྱ་མཚོ་རྣམས་སུ།
སངས་རྒྱས་སྲས་དང་བཅས་པ་ལ་མཆོད་པ་འབུལ་བ་གང་བྱུང་བ་སངས་རྒྱས་ཀྱི་མཁྱེན་པས་རྗེས་སུ་ཡི་རང་བར་མཛད་པ་གང་ཡིན་པ་དེ་ལའོ། ། འདིས་ནི་རང་གིས་མཆོད་པ་འབུལ་བ་ཡང་མཚོན་པར་ནུས་སོ། ། མཆོད་པ་ནི། ཇི་སྐད་དུ། མེ་ཏོག་དམ་པ་ཞེས་སོགས་སུ། བླ་ན་ཡོད་པའི་མཆོད་པ་དང༌། བླ་ན་མེད་པའི་མཆོད་པ་གཉིས་བཤད་པ་དང༌། དཔལ་མཆོག་ཤེར་ཕྱིན་ལས། ཤེས་རབ་ཀྱི་ཕ་རོལ་ཏུ་ཕྱིན་པ་འཛིན་པ་དང༌། འཆང་བ་དང༌།
ཞེས་པ་ནས། ཚུལ་བཞིན་དུ་ཡིད་ལ་བྱེད་པ་དེ་དག་ནི། དེ་བཞིན་གཤེགས་པ་ཐམས་ཅད་ལ་མཆོད་པའི་ཆོ་ག་རྒྱས་པའོ། ། ཞེས་འབྱུང་བ་ལྟར་རོ། ། མཆོད་ནས་ཅི་ཞིག་བྱ་ཞེ་ན། སྡིག་པ་ཐམས་ཅད་བཤགས་པར་བགྱིད། ། ཅེས་པའོ། ། སྔ་མ་དང་ཁྱད་པར་ཅི་ཞེ་ན། སྤྱི་དང་བྱེ་བྲག་གི་ཁྱད་པར་ལས་ཏེ། གོང་མ་ནི་སྡིག་པ་ཙམ་བཤགས་པ་དང༌།
འདི་ནི་མཆོད་པ་ལ་སེར་སྣ་བྱས་པ་སོགས་སངས་རྒྱས་མཆོད་པ་ལ་བརྟེན་པའི་སྡིག་པ་གང་ཡོད་པ་དེའོ། ། གཉིས་པ་ནི། བསོད་ནམས་ཀུན་ལ་ཡི་རང་ངོ༌། ། ཞེས་པ་སྟེ། རང་གཞན་གྱིས་བྱས་པའི་བསོད་ནམས་ལ་རྗེས་སུ་ཡི་རང་བས། དེ་གོང་ནས་གོང་དུ་འཕེལ་བའི་ཕྱིར་དང༌། བསོད་ནམས་བྱས་པ་མཉམ་པ་ཉིད་འཐོབ་པར་བཤད་པའོ། ། གསུམ་པ་ནི། སངས་རྒྱས་ཀུན་ལ་ཕྱག་འཚལ་ལོ། ། ཞེས་པ་སྟེ།
ཚུལ་ནི་སྔ་མ་ལྟར་རོ། ། ཡང་ན་ཚིག་རྐང་ཕྱི་མ་གསུམ་པོ་འདི། སྔ་མ་རྣམས་ཀྱི་དོན་བསྡུར་བྱས་ནས། ཕྱོགས་བཅུ་སོགས་རྐང་པ་བཞི་ལ། མཆོད་པ་དང༌། རྗེས་སུ་ཡི་རང་བའི་ཡན་ལག་གཉིས་ཀ་སྦྱར་བ་དང༌། སངས་རྒྱས་ཀུན་ལ་སོགས་ཤླཽ་ཀ་ཐོག་མ་བཞི་ཕྱག་འཚལ་གྱི་ཡན་ལག་ཏུ་སྦྱར་རོ། ། གཉིས་པ་ནི། བདག་ནི་ཡེ་ཤེས་མཆོག་ཐོབ་ཤོག ། ཅེས་པའོ། །
དེ་ཡང་ཡེ་ཤེས་མཆོག་ནི། སངས་རྒྱས་ཀྱི་ཡེ་ཤེས་ལ་བཤད་ན་འགྲིག་མོད། དེ་ལྟ་ན་ཡང་བདག་གི་བྱང་ཆུབ་མི་ཟད་ཤོག ཅེས་པ་དང་ཟློས་པར་འགྱུར་བས་དོན་དམ་སེམས་བསྐྱེད་ལ་སྦྱར་བ་ཡིན་ནོ། ། གཉིས་པ་ཚོགས་གཉིས་རྫོགས་པ་དོན་ཡོད་པར་བྱ་བ་ལ་གསུམ་སྟེ། མྱུར་དུ་འཚང་རྒྱ་བར་སྨོན་པ། དེ་ནས་ཆོས་ཀྱི་འཁོར་ལོ་བསྐོར་བར་སྨོན་པ། དེའི་འཕྲིན་ལས་སེམས་ཅན་ལ་འཇུག་པར་སྨོན་པ། དེ་ནས་མྱ་ངན་ལས་མི་འདའ་བར་སྨོན་པའོ། ། དང་པོ་ནི་བསྐུལ་མ་འདེབས་སོ། །
གང་དུ་ཞེ་ན་ཕྱོགས་བཅུ་དག་གི་ཞིང་རྣམས་སུ། ས་བཅུ་པོ་དག་ལ་སོ་སོར་གནས་པ་ཡི་བྱང་ཆུབ་སེམས་དཔའ་རྣམས་མྱུར་དུ་བྱང་ཆུབ་མཆོག་ཏུ་འཚང་རྒྱ་བགྱིད་པར་རོ། ། འདི་དངོས་བསྟན་སེམས་ཅན་གཞན་ལ་སྦྱར་ཡང་བསྟན་དོན་གྱི་གཙོ་བོ་ནི་སྨོན་ལམ་འདེབས་པ་པོ་རང་ཉིད་མཚོན་པ་ཡིན་ནོ། ། གཉིས་པ་ནི། ཆོས་ཀྱི་འཁོར་ལོ་བསྐོར་གྱུར་ཅིག ། ཅེས་པ་བཤད་པའི་གཞིའོ། ། དགོས་པ་ནི། སྲོག་ཆགས་ཀུན་ལ་སྨན་སླད་དུའོ། ། དུས་ནི་བྱང་ཆུབ་དམ་པར་སངས་རྒྱས་ཤིང༌། སྡེ་དང་བཅས་པའི་བདུད་བཏུལ་ནས་སོ། །
འདི་ཡང་སངས་རྒྱས་པ་དང༌། བདུད་བཏུལ་བ་གཉིས་ཀ་ཚོགས་པ་ལ་བྱ་བ་ཡིན་གྱིས། སངས་རྒྱས་ནས་བདུད་བཏུལ་བ་ནི་མ་ཡིན་ཏེ། དེ་ལྟར་ན། ཇི་སྐད་དུ། བདུད་སྡེ་འཇོམས་དང་རྫོགས་པ་ནི། ། བྱང་ཆུབ་ཅེས་པའི་ལུང་དང་འགལ་བ་དང༌། དེའི་ཚེ་བདུད་བཏུལ་ཟིན་པའི་རིགས་པ་དང་འགལ་བ་ལས་སོ། ། མཛད་པ་བཅུ་གཉིས་ཀྱི་བསྟོད་པ་ལས། མུ་སྟེགས་སྟོན་པ་དྲུག་དང་ལྷས་བྱིན་སོགས། །
འཁོར་མོ་འཇིག་གི་ཡུལ་དུ་བདུད་རྣམས་བཏུལ། ། ཞེས་བཤད་པ་དེ་ལ་ནི་ཡིད་བརྟན་དུ་མི་རུང་སྟེ། འདིར་བདུད་བཏུལ་ནས་འཁོར་ལོ་བསྐོར་བར་བཤད་པའི་ལུང་དང་འགལ་བ་དང༌། དེ་དག་བདུད་དུ་འཆད་པ་གཞུང་ལུགས་གང་ནས་ཀྱང་མི་འབྱུང་བའི་རིགས་པ་ཀུན་དང་འགལ་བས་སོ། ། སངས་རྒྱས་པ་དང༌། བདུད་བཏུལ་བ་གཉིས་ལ་ནི། ཤིང་ཞེས་པ་ཕུན་ཚུན་བསྡུད་པའི་ཚིག་ཡོད་པ་ཡིན་ལ། བདུད་བཏུལ་བ་དང༌། འཁོར་ལོ་བསྐོར་བ་གཉིས་ལ་ནི། ནས་ཞེས་པ་རིམ་པ་སྟོན་པའི་ཚིག་ཡོད་པས།
ལུང་གཉིས་པོ་མཚུངས་སོ་སྙམ་དུ་བསམ་པར་མི་བྱའོ། ། གསུམ་པ་ནི་ཆོས་ཀྱི་རྔ་ཆེན་པོ་ཚངས་པའི་གསུང་དབྱངས་ཀྱི་བརྡུངས་སྒྲ་ཡིས་ནི། སྡུག་བསྔལ་གསུམ་པོ་གང་རུང་གིས་གདུངས་པའི་སེམས་ཅན་ཐར་པ་མྱང་འདས་ཀྱི་ས་ལ་འགོད་པར་ཤོག་ཤིག་ཅེས་པའོ། ། བཞི་པ་ནི་བཞུགས་པར་གྱུར་ཅིག སུ་ཞིག་ཅེ་ན། སངས་རྒྱས་པ་དེའོ། ། དུས་ཇི་ཙམ་གྱི་བར་དུ་ཞེ་ན། བསྐལ་པ་བྱེ་བ་བསམ་ཡས་སུའོ། ། ཚུལ་ཇི་ལྟར་དུ་ཞེ་ན། དམ་པའི་ཆོས་སྟོན་པར་མཛད་ཅིང་ངོ༌། །
འདིར་ཡན་ལག་ཕྱི་མ་གཉིས་དངོས་སུ་བྱང་སེམས་གཞན་དང་སངས་རྒྱས་གཞན་ལ་སྦྱར་ཡང༌། ཤུགས་བསྟན་རང་ཉིད་མྱུར་དུ་སངས་རྒྱས། སངས་རྒྱས་ནས་རིང་དུ་བཞུགས་པ་གཉིས་ཀ་མཚོན་ནོ། ། འདིའི་ཡན་ལག་གི་གོ་རིམ་ནི། བཟང་སྤྱོད་ལས་འབྱུང་བ་དང་མི་མཐུན་ཡང༌། དེ་ཁོ་ན་ལྟར་ངེས་པ་ཡིན་ཏེ། སྤྱོད་འཇུག་ལས་བྱུང་བ་ཡང་གོ་རིམ་དེ་ལྟར་དུ་མ་ངེས་པ་དང༌། བཤད་པའི་རྒྱུད་རྡོ་རྗེའི་གུར་ལས་ཀྱང༌། དཀོན་མཆོག་གསུམ་ལ་བདག་སྐྱབས་མཆི། ། སྡིག་པ་ཐམས་ཅད་སོ་སོར་བཤགས། །
འགྲོ་བའི་དགེ་ལ་རྗེས་ཡི་རང༌། ། ཞེས་སོགས་གོ་རིམ་དེ་ལྟར་དུ་ཡང་འབྱུང་བས་སོ། ། དེ་ལྟར་སྔོན་འགྲོ་ཡན་ལག་བདུན་པ་བསྟན་ཟིན་ནས། དངོས་གཞི་ཐར་པ་དང༌། ཐམས་ཅད་མཁྱེན་པའི་གོ་འཕངས་སུ་སྨོན་པ་ལ་གཉིས་ཏེ། མཁྱེན་པར་གསོལ་བ་དང༌། འདོད་པའི་དོན་ལ་སྨོན་པའོ། ། དང་པོ་རྐང་གཉིས་མཆོག་སངས་རྒྱས་དང་བྱང་ཆུབ་སེམས་དཔའ་རྣམས་གཟིགས་ཤིང་དགོངས་སུ་གསོལ། སུ་ཤིག་ལ་ཅེ་ན། འཆིང་བ་ཉོན་མོངས་པ་ཀུན་གྱི་བཅིང་བ་བདག་ལའོ། །
བཅིང་བའི་ཁྱད་པར་ཇི་ལྟ་བུ་ཞེ་ན། འདོད་པའི་ཁམས་འདམ་དུ་བྱིང་བ་འདྲ་བའི་ནང་དུ་བྱིང་བར་འགྱུར་ཞིང༌། འདོད་པའི་ཕུང་པོ་དེ་ལ་སྲེད་པའི་འདོད་ཆགས་སྲད་བུ་དང་འདྲ་བས་དམ་དུ་བཅིངས་པའོ། ། གཉིས་པ་ལ་གཉིས་ཏེ། ཐར་པ་ཙམ་ལ་སྨོན་པ་དང༌། རྫོགས་པའི་བྱང་ཆུབ་ལ་སྨོན་པའོ། ། དང་པོ་ནི། གཟིགས་ནས་ཅི་ཞིག་བྱ་ཞེ་ན། སེམས་ཅན་རྣམས་ལ་བྱམས་པའི་ཐུགས་དང་ལྡན་པ་རྣམས་ཀྱིས། བདག་སྲིད་པའི་མཚོ་ལས་སྒྲོལ་བར་ཤོག་ཤིག
ཞེ་སྡང་དང་ལྡན་པའི་སེམས་ཅན་རྣམས་ལ་བྱམས་པར་མི་རིགས་སོ་ཞེ་ན། སེམས་ཀྱི་དྲི་མར་གྱུར་པ་སྟེ། དེ་དེའི་གཞན་དབང་དུ་གྱུར་པ་རྣམས་ལ། སངས་རྒྱས་རྣམས་ནི་སྨོད་པར་མི་མཛད་དོ། ། དེའི་ཕྱིར་ན་བྱམས་པར་རིགས་སོ། ། གཉིས་པ་ནི། རྫོགས་པའི་སངས་རྒྱས་གང་ད་ལྟར་བཞུགས་པ་དང༌། གང་དག་མྱ་ངན་ལས་འདས་པའི་ཚུལ་བསྟན་ཟིན་པ་དང༌། མ་བྱོན་པའི་སངས་རྒྱས་ཏེ། མ་འོངས་པ་ན་བདག་གི་སྔོན་ལ་སངས་རྒྱས་པར་གྱུར་པ་དེ་དག་གི་རྗེས་སུ་བདག་ཀྱང་སློབ་ཅིང་རྫོགས་པའི་བྱང་ཆུབ་ཀྱི་སྤྱད་པ་སྤྱོད་གྱུར་ཅིག
དེའི་ཁྱད་པར་ཡང༌། ཇི་སྐད་དུ། བྱང་ཆུབ་སྤྱོད་པའི་སྨོན་ལམ་བྱེ་བྲག་རྣམས། ། བཟང་པོ་སྤྱོད་པ་བྱང་ཆུབ་སངས་རྒྱས་ནས། ། ཞེས་འབྱུང་བ་ལྟར་རོ། ། གསུམ་པ་ལ། གཞན་ཐར་པ་ལ་འགོད་པ་དང༌། ཐམས་ཅད་མཁྱེན་པ་ལ་འགོད་པའོ། ། དང་པོ་ནི། དེ་ལྟར་ན་རང་ཉིད་ཕ་རོལ་ཏུ་ཕྱིན་པ་དྲུག་རྫོགས་པར་བགྱིས་ཏེ།
ཐོག་མར་སངས་རྒྱས་ནས། འགྲོ་བ་རིགས་དྲུག་གི་སེམས་ཅན་རྣམས་ཐར་པ་ལ་འགོད་པའི་བྱ་བ་བགྱིད་པར་ཤོག་ཤིག ཅེས་པའོ། ། གཉིས་པ་ནི། འགྲོ་བ་རིགས་དྲུག་གི་སེམས་ཅན་རྣམས་ཀྱི་གནས་སྐབས་སུ་མངོན་པར་ཤེས་པ་དྲུག་པོ་མངོན་དུ་བགྱིས་ནས་མཐར་ཐུག་བླ་ན་མེད་པའི་བྱང་ཆུབ་ལ་རེག་པར་གྱུར་ཅིག གཉིས་པ་སྨོན་ལམ་བཏབ་པའི་དོན་དེ་ཉིད་ཇི་ལྟར་ཉམས་སུ་ལེན་པའི་ཚུལ་ལ་གཉིས་ཏེ། ལྟ་བ་བདག་མེད་པ་གཉིས་ཀྱི་དང༌། སྤྱོད་པ་ཕ་རོལ་ཏུ་ཕྱིན་པ་དྲུག་གི་ཉམས་སུ་ལེན་པའི་ཚུལ་ལོ། ། དང་པོ་ལ་གཉིས་ཏེ། ཆོས་ཀྱི་བདག་མེད་རྟོགས་པར་སྨོན་པ་དང༌།
གང་ཟག་གི་བདག་མེད་རྟོགས་པར་འདུན་པའོ། ། སྟོང་པའི་ཆོས་རྣམས་རྟོགས་པར་ཤོག ཇི་ལྟར་སྟོང་ཞེ་ན། རྣམ་པར་རིག་པ་སྟེ། ནང་གི་དངོས་པོ་ལ་ངོ་བོ་མ་མཆིས་པ་དང༌། དངོས་མ་མཆིས་ཞེས་པ་ཕྱིའི་དངོས་པོ་རང་གི་ངོ་བོས་སྟོང་པའོ། ། དེའི་ཤེས་བྱེད་ཀྱང་ཕྱི་ནང་གཉིས་ཀ་འདས་པའི་དུས་སུ་མ་སྐྱེས་པ་དང༌། མ་འོངས་པ་ན་མི་འབྱུང་བ་དང༌། ད་ལྟར་གྱི་རང་བཞིན་མ་མཆིས་པ་སྟེ་མེད་པ་དང༌། དུས་གསུམ་པོ་གང་ལ་བརྟེན་པའི་གནས་ཀྱང་མ་མཆིས་པའོ། །
ཡང་ན་ཕྱི་ནང་གི་དངོས་པོ་གཉིས་ཆོས་ཅན་དུ་བཞག་ནས། རང་བཞིན་མ་མཆིས་པ་ནི་བསྒྲུབ་བྱ་དང༌། མ་སྐྱེས་མི་འབྱུང་དང༌། གནས་མ་མཆིས་པ་སྒྲུབ་བྱེད་དེ། སྐྱེ་འཇིག་གནས་གསུམ་ལ་དཔྱད་ན་མ་དམིགས་པའི་དོན་ནོ། ། དེ་ཡང་གཙོ་བོ་རྣམ་རིག་མ་མཆིས་པའི་ཤེས་བྱེད་དུ་གསལ་བ་ནི། དབུ་མའི་གཞུང་ལུགས་ཆེན་པོ་དག་གི་དོན་བསམས་པས་ཤེས་པར་ནུས་ལ། ནང་རྣམ་རིག་མ་མཆིས་པར་གྲུབ་པ་ན། ཕྱིའི་དངོས་མ་མཆིས་པར་ཡང་དོན་གྱིས་གྲུབ་སྟེ། སྣང་བ་སེམས་སུ་སྒྲུབ་པ་སྔོན་དུ་སོང་བ་ལས་སོ། །
དེའི་ཚུལ་ཡང༌། མདོ་སྡེའི་རྒྱན་ལས། བྱུང་ཆུབ་སེམས་དཔའ་མཉམ་གཞག་པས། ། ཡིད་ཀྱི་བརྗོད་པ་མ་གཏོགས་པ། ། དོན་ཀུན་རབ་ཏུ་མི་མཐོང་ངོ༌། ། ཞེས་འབྱུང་བ་ལྟར་རོ། ། གཉིས་པ་ནི། སེམས་ཅན་དང༌། སྲོག་དང༌། གང་ཟག་དང༌།
གསོག་དང༌། བདག་ཅེས་བྱ་བ་རྣམས་ནི་མིང་གི་རྣམ་གྲངས་ཡིན་ལ། དེ་དག་ཀྱང་རེ་རེ་ནས་མ་མཆིས་པའི་ཆོས་རྟོགས་པར་ཤོག་ཤིག དེ་དག་མ་མཆིས་པའི་ཚུལ་ཇི་ལྟར་ཞེ་ན། སྒྲུབ་བྱེད་ཀྱི་གཏན་ཚིགས་ནི། བདག་ཕུང་གཅིག་དང༌། ཐ་དད་དང༌། རྟེན་བརྟེན་པ་ལྡན་པ་སྟེ། བདག་ཏུ་ཐ་སྙད་བཏགས་པའི་དོན། ཚོལ་བྱེད་ཀྱི་རིགས་པ་ལྔས་མ་རྙེད་པ་དང༌།
ཤེས་བྱེད་ཀྱི་དཔེ་ནི། སངས་རྒྱས་དྲང་སྲོང་ཆེན་པོ་ལྟར་རོ། ། སངས་རྒྱས་དང༌། དྲང་སྲོང་ཆེན་པོ་ནི་མིང་གི་རྣམ་གྲངས་ཡིན་ལ། དེས་བདག་མེད་རྟོགས་པ་ལྟར་ཞེས་བཤད་ཀྱང་ནུས་མོད་ཀྱང༌། ནུས་པ་ཆེར་མ་ཐོན་པས། དེ་ལ་བདག་མེད་པ་ལྟར་ཞེས་སམ། དྲང་སྲོང་ཆེན་པོ་ལྷག་མེད་དུ་མྱ་ངན་ལས་འདས་པའི་དབྱིངས་ལ་བདག་མེད་པ་ལྟར་ཞེས་སྦྱར་རོ། ། དེ་ཡང༌། ལྷག་མེད་ཀྱི་དབྱིངས་སུ་བདག་ཆད་པ་ནི།
ཕྱི་ནང་གི་གྲུབ་མཐའ་སྨྲ་བ་ཀུན་གྱི་འདོད་པ་ཡིན་ལ། སངས་རྒྱས་ལ་བདག་མེད་པའི་ཚུལ་ཡང༌། དབུ་མའི་རྩ་བ་ལས། ཕུང་མིན་ཕུང་པོ་ལས་གཞན་མིན། ། དེ་ལ་ཕུང་མེད་དེ་དེར་མེད། ། དེ་བཞིན་གཤེགས་པ་ཕུང་ལྡན་མིན། ། ཞེས་བཤད་པ་ལྟར་རོ། ། དེའི་ཤེས་བྱེད་ཀྱང༌། སེམས་ཅན་ལ་བདག་འགོག་པ་ལས། སངས་རྒྱས་ལ་བདག་འགོག་པ་ཆེས་སླ་བ་ལ་དགོངས་པ་ཡིན་ལ།
དེའི་ཤེས་བྱེད་ཀྱང༌། བདག་དང༌། སེམས་ཅན་ནི་མིང་གི་རྣམ་གྲངས་སུ་འཇིག་རྟེན་ན་གྲགས་ལ། དེ་བཞིན་གཤེགས་པ་ནི། སེམས་ཅན་ཟད་པའི་གནས་སྐབས་ལ་བཏགས་པས་སོ། ། འདིར་བདག་མེད་གཉིས་འཆད་པ་ནི། སྟོང་པའི་ཆོས་ཞེས་པ་དང༌། བདག་མ་མཆིས་པའི་ཆོས་ཞེས་འབྱུང་བ་ནི། བདག་མེད་གཉིས་ཀྱི་དོན། མེད་དགག་ཏུ་འཆད་པ་བསལ་ནས།
མ་ཡིན་པར་དགག་པ་ཉིད་དུ་སྟོན་པ་མདོ་སྡེའི་རྒྱན་དང༌། རྒྱུད་བླ་མ་གཉིས་ཀ་ལས། སྟོང་ཉིད་ཀྱི་དོན་མ་ཡིན་དགག་ཏུ་བཤད་ཅིང༌། མངོན་རྟོགས་རྒྱན་གྱི་དགོངས་པ་འཕགས་སེང་གི་འགྲེལ་པ་ལས། དེ་ལྟར་བཤད་པ་དང་ཡང་མཐུན་ནོ། ། གཉིས་པ་ལ་གཉིས་ཏེ། འཁོར་གསུམ་རྣམ་དག་སྤྱིར་བཤད་པ་དང༌། ཕྱིན་དྲུག་སོ་སོར་བཤད་པའོ། ། དང་པོ་ནི། སེར་སྣ་མ་མཆིས་སྦྱིན་གཏོང་ཤོག །
ཅེས་པ་དྲུག་ཀ་ལ་སྦྱར་བར་བྱ་སྟེ། ཚུལ་འཆད་མ་མཆིས་ཁྲིམས་བསྲུངས་ཤོག ། ཅེས་སོགས་སོ། ། ཇི་ལྟར་ཞེ་ན། ཤེས་རབ་ཀྱི་ཁྱད་པར་བདག་ཏུ་འཛིན་པས་ནང་གི་དངོས་པོ་ལ་མི་གནས་ཤིང༌། བདག་གིར་འཛིན་པ་ཡིས་ཕྱིའི་དངོས་པོ་ཀུན་ལ་མི་གནས་པར། ཐབས་ཀྱི་ཁྱད་པར་སེམས་ཅན་ཀུན་ལ་ཕན་པའི་སླད་དུའོ། ། གཉིས་པ་ལ་དྲུག་ལས། དང་པོ་ནི། སེར་སྣ་མ་མཆིས་པའི་སྦྱིན་པ་ཇི་ལྟར་གཏོང་ཞེ་ན།
ཀུན་རྫོབ་དང༌། དོན་དམ་གྱི་ཁྱད་པར་གཉིས་ཀྱིས་སྟོན་ཏེ། བདག་གི་སྦྱིན་པ་བཏང་བར་བྱ་བའི་ཆོས་དང༌། ཟང་ཟིང་དང༌། མི་འཇིགས་པའི་ལོངས་སྤྱོད་གང་དང༌། གང་ཡིན་པ་དེ་ལྷུན་གྱིས་གྲུབ་པར་ཤོག་ཤིག ལོངས་སྤྱོད་ཇི་ལྟ་བུ་ཞེ་ན། དངོས་པོ་དངོས་པོ་མ་མཆིས་པའི། ། ཞེས་པ་སྟེ། དོན་དམ་པར་རང་གི་ངོ་བོས་སྟོང་པའོ། །
དེ་ལྟར་བདེན་པ་གཉིས་ལས་མི་འདའ་བའི་ཚུལ་གྱིས་སྦྱིན་པའི་ཕར་ཕྱིན་རྫོགས་པར་བྱེད་དོ། ། ཞེས་འཆད་པ་ནི། དངོས་པོ་ཐམས་ཅད་རྣམ་འཇིག་པས་ཏེ། ཤེས་རབ་ཀྱིས་དེ་ལྟར་རྟོགས་ནས། ཀུན་རྫོབ་ཏུ་སྦྱིན་པའི་ཕ་རོལ་ཕྱིན་རྫོགས་ཤོག ། ཅེས་པའོ། ། གཉིས་པ་ཚུལ་ཁྲིམས་ལ་ཡང༌། ཐབས་ཤེས་གཉིས་ལྡན་གྱི་ཚུལ་ཁྲིམས་ངོས་བཟུང་བ་དང༌། དེ་ཉམས་སུ་ལེན་པའི་ཚུལ་བཤད་པ་གཉིས་ལས། དང་པོ་ནི།
ཚུལ་ཁྲིམས་ཀྱི་སྐྱོན་མེད་ཅིང༌། ཞེས་སྦྱར་ནས། ཐ་སྙད་དུ་ཚུལ་ཁྲིམས་ཀྱི་སྐྱོན། སྒོ་གསུམ་གྱི་ཁ་ན་མ་ཐོ་བ་མེད་ཅིང༌། ཤེས་རབ་ཀྱི་ཁྱད་པར་འཁོར་གསུམ་དུ་འཛིན་པས་རྣམ་པར་དག་པ་དང་ལྡན་པའི་ཚུལ་ཁྲིམས་སོ། ། གཉིས་པ་ནི། དེ་ལྟར་བདེན་པ་གཉིས་ལས་མི་འདའ་བའི་ཚུལ་གྱིས་ཚུལ་ཁྲིམས་བསྲུང་དགོས་སོ། ། ཞེས་སྟོན་པ་ནི། རློམ་སེམས་མེད་པའི་ཚུལ་ཁྲིམས་ཀྱིས། ། ཚུལ་ཁྲིམས་ཕ་རོལ་ཕྱིན་རྫོགས་ཤོག །
ཅེས་པའོ། ། གསུམ་པ་ལ་ཡང༌། བདེན་གཉིས་ཟུང་འཇུག་གི་བཟོད་པ་ངོས་བཟུང༌།

དེ་ཇི་ལྟར་ཉམས་སུ་ལེན་པའི་ཚུལ་ལོ། ། དང་པོ་ནི། ས་ལྟ་བུའི་བཟོད་པས་སྡུག་བསྔལ་དང་དུ་ལེན་པ་དང༌། ཆུ་ལྟ་བུའི་བཟོད་པས་ཆོས་ལ་ངེས་པར་རྟོགས་པ་དང༌། མེ་ལྟ་བུའི་བཟོད་པས་གནོད་པ་ལ་ཇི་མི་སྙམ་པའི་བཟོད་པ་ནི། ཀུན་རྫོབ་ཀྱི་བཟོད་པའོ། ། དོན་དམ་པར་རླུང་གི་ཁམས་ལྟར་ཡུལ་གང་ལ་ཡང་མི་གནས་ཤིང༌། ཁྲོ་བ་མ་མཆིས་པ་ནི། དོན་དམ་པའི་བཟོད་པའོ། ། གཉིས་པ་ནི། དེ་ལྟ་བུའི་ཚུལ་གྱིས་བཟོད་པའི་ཕ་རོལ་ཕྱིན་རྫོགས་ཤོག
ཅེས་པའོ། ། བཞི་པ་ལ་ཡང༌། གཉིས་ལས། དང་པོ་ནི། དོན་དམ་གྱི་ཁྱད་པར་ནི། བརྟན་སྤྲོ་ལེ་ལོ་མ་མཆིས་ཤིང༌། ། ཞེས་པ་སྟེ། སྤང་བྱ་གཉིས་ཀ་མི་དམིགས་པའོ། ། ཀུན་རྫོབ་ཐབས་ཀྱི་ཁྱད་པར་ནི། ཐ་སྙད་དུ་ལུས་ངག་ཡིད་གསུམ་གྱི་བརྩོན་འགྲུས་བརྩམས་པའི་བརྩོན་འགྲུས་ཀྱིས།
བརྟན་པ་ཞེས་བྱ་བ་ནི་བདུད་ལས་ཀྱིས་མི་ཕྱེད་པའོ། ། གཉིས་པ་ནི། དེ་ལྟར་སྟོབས་དང་ལྡན་པའི་ལུས་ངག་སེམས་གསུམ་གྱིས་བརྩོན་འགྲུས་ཕ་རོལ་ཕྱིན་རྫོགས་ཤོག་ཅེས་པའོ། ། ལྔ་པ་ལ་ཡང་གཉིས་ལས། དང་པོ་ལ། སྒྱུ་མ་ལྟ་བུའི་ཏིང་ངེ་འཛིན་ནི། དོན་དམ་པར་མི་དམིགས་པའི་ཏིང་ངེ་འཛིན་ནོ། ། དཔའ་བར་འགྲོ་བའི་ཏིང་ངེ་འཛིན་ནི། ཐ་སྙད་དུ་མི་མཐུན་ཕྱོགས་ཀྱིས་མི་ཚུགས་པའོ། ། གཉིས་པ་ནི།
དེ་ལྟར་བདེན་གཉིས་ཟུང་དུ་འཇུག་པའམ། རྡོ་རྗེ་ལྟ་བུའི་ཏིང་ངེ་འཛིན་གྱིས། ། བསམ་གཏན་ཕ་རོལ་ཕྱིན་རྫོགས་ཤོག ། ཅེས་པའོ། ། དྲུག་པ་ལ་ཡང་གཉིས་ལས་དང་པོ་ལ། དོན་དམ་པར་རྟོགས་ཚུལ་གྱི་ཁྱད་པར་ལས་སོ། ། རྣམ་པར་ཐར་པའི་སྒོ་གསུམ་གྱི་ཤེས་རབ་དང༌། དུས་གསུམ་མཉམ་པ་ཉིད་དུ་རྟོགས་པའི་ཤེས་རབ་དང༌། ཀུན་རྫོབ་རྟོགས་ཚུལ་གྱི་ཁྱད་པར། ཡང་ཞེས་པ།
སྔ་མ་དེར་མ་ཟད་སྔོན་མཐའ་ཕྱི་མཐའ་ད་ལྟར་གསུམ་རིག་སྟེ། རིག་པ་གསུམ་མངོན་སུམ་དུ་བགྱིས་པའོ། ། གཉིས་པ་ནི། དེ་ལྟ་བུའི་ཚུལ་གྱི་ཤེས་རབ་ཕ་རོལ་ཕྱིན་རྫོགས་ཤོག ཅེས་པའོ། ། དེ་ལྟར་ཕྱིན་དྲུག་རྫོགས་པ་ནི། ཡང་དག་པར་རྫོགས་པའི་སངས་རྒྱས་སོ། ། གཉིས་པ་ནི་སྨོན་ལམ་དེ་ཇི་ལྟར་བཏབ་པ་བཞིན་དུ་འགྲུབ་པར་བསྔོ་བ་ནི། སྨོན་ལམ་འདེབས་པ་པོ་བདག་གི་བསམ་པ་དེ་ཐམས་ཅད་ཡོངས་སུ་རྫོགས་པར་གྱུར་ཅིག གང་གི་མཐུ་ལས་ཤེ་ན།
སྨོན་ལམ་དེ་ལྟར་བཏབ་པ་ལ། སངས་རྒྱས་ཀུན་གྱིས་བསྔགས་པ་སྟེ། རྗེས་སུ་ཡི་རང་བར་མཛད་པ་དང༌། རང་ཉིད་ཀྱི་ཤེས་རབ་ཀྱི་འོད་དང༌། གཟི་བརྗིད་ཏེ། མེ་ལྕེ་རབ་ཏུ་འབར་བ་དང༌། བྱང་ཆུབ་སེམས་དཔའི་བརྩོན་འགྲུས་ཀྱི་མཐུ་ལས་སོ། ། དེའི་ཤེས་བྱེད་ཀྱང༌། སངས་རྒྱས་དང༌། བྱང་ཆུབ་སེམས་དཔའ་ཐམས་ཅད་ཀྱི་སྨོན་ལམ་དེ་རྫོགས་པའི་གྲོགས་མཛད་པས་སོ། །
དེ་ལྟར་བྱམས་པའི་སྨོན་ལམ་དངོས་བསྟན་ཟིན་ནས། དེའི་ཕན་ཡོན་སྟོན་པ་ཐུབ་པའི་དབང་པོས་གསུངས་པ་ནི། གོང་དུ་བཤད་པ་ལྟར། བྱམས་པ་ཞེས་མཚན་ཡོངས་སུ་གྲགས་པ་དང་ལྡན་པ་དེས། བྱང་ཆུབ་ཀྱི་སྤྱད་པ་སྤྱོད་པར་བྱེད་ཅིང༌། ཕ་རོལ་ཏུ་ཕྱིན་པ་དྲུག་པོ་རྫོགས་པར་བགྱིས་ནས། རིམ་གྱིས་ས་བཅུ་པོ་ལ་རབ་ཏུ་གནས་པར་བྱས་སོ། ། དེ་ལྟར་བྱམས་པའི་སྨོན་ལམ་ལ། ། འཕགས་ཡུལ་འགྲེལ་པ་སྔོན་མ་གྱུར། ། མཁས་དང་མཁས་པ་མིན་འགལ་ཡི། །
རྣམ་བཤད་འགའ་ཞིག་གྲགས་ན་ཡང༌། ། དེ་ཡི་ཚིག་དོན་མ་ལྟས་པར། ། མང་དུ་ཐོས་པའི་རྣམ་དཔྱོད་ཀྱིས། ། རྒྱལ་བའི་གསུང་ལ་རྣམ་བརྟགས་པ། ། མི་ཕམ་དགྱེས་པའི་དོན་དུ་བསྔོ། ། དགེ་དེས་ཡིད་ཀྱི་ལང་འཚོ་ནི། ། སྨོན་ལམ་ཤིང་རྟ་ལ་ཞོན་ནས། ། བྱང་ཆུབ་སྤྱོད་པའི་ཐང་འཇམ་ལ། ། བདེ་བར་རྒྱུ་བ་ཉིད་གྱུར་ཅིག ། ཕྱ་མཁར་མཐོན་པོའི་ཕོ་བྲང་གི །
ས་སྐྱོང་འབྱོར་པའི་དཔག་བསམ་ལ། ། བདེ་བར་བསྟི་བའི་སྤོང་བ་པས། ། བྱང་ཆུབ་ཡོངས་ལ་འཇུག་ཕྱིར་སྦྱར། ། དགེ་དེས་ས་སྐྱོང་བློན་པོར་བཅས། ། ཕ་རོལ་འཚེ་བ་མེད་པ་དང༌། ། མངའ་འབངས་མཚོ་བཞིན་གང་བ་དང༌། ། དབུ་རྨོག་གོང་ནས་གོང་བཙན་ཤོག ། ཅེས་རྗེ་བཙུན་བྱམས་པའི་སྨོན་ལམ་གྱི་རྒྱ་ཆེར་བཤད་པ། བྱམས་པའི་ཆོས་ལ་འཇུག་པའི་སྒོ་ཞེས་བྱ་བ་འདི་ནི། ཡུལ་དབུས་ཀྱི་ཐོས་པ་འཛིན་པ།
དཔལ་ཤཱཀྱ་མཆོག་ལྡན་དྲི་མེད་ལེགས་པའི་བློས། རྣམ་འཕྱང་གི་ལོ་གྲོ་བཞིན་ཅན་གྱི་ཡར་ངོ་ལ། འཕན་ཡུལ་རིག་པའི་འབྱུང་གནས་ཀྱི་སའི་ཐིག་ལེ། ཆོས་འཁོར་རྩེ་མོའི་གཙུག་ལག་ཁང་དུ་ཉེ་བར་སྦྱར་བའི་ཡི་གེ་པ་ནི། བཤེས་གཉེན་ཆོས་ཀྱི་རྒྱལ་མཚན་ནོ།། །། ༄༅། །དེ་བཞིན་གཤེགས་པ་བདུན་གྱི་སྔོན་གྱི་སྨོན་ལམ་གྱི་ཁྱད་པར་རྒྱས་པའི་མདོ་དང་ཆོ་གའི་གཞུང་གི་རྣམ་བཤད་འཆི་མེད་མཛོད་ཀྱི་རྔ་སྒྲ་བཞུགས།། ༄༅། །ན་མོ་བཻ་ཌཱུ་རྻ་ཡེ། རི་རབ་ལྷུན་པོས་མི་བསྐྲུན་བརྗིད་པའི་སྐུ། ། ཚངས་དབྱངས་བྱེ་བས་མི་འགྲན་སྙན་པའི་གསུང༌། ། བདུད་དཔུང་རླབས་ཀྱིས་མི་འཁྲུགས་ཟབ་པའི་ཐུགས། །
འཕྲིན་ལས་གཞན་དང་མི་མཉམ་རྒྱལ་བ་བརྒྱད། ། མཚན་ཙམ་བཟུང་བས་ཕ་རོལ་ཕྲག་དོག་དང༌། ། རང་ཉིད་ཆགས་སྡང་རྨོངས་ལས་གྲོལ་མཛད་ཅིང༌། ། རླུང་མཁྲིས་བད་ཀན་འདུས་པའི་ནད་རྣམས་ཀྱང༌། ། རིགས་པར་སེལ་མཛད་དེ་ལ་ཕྱག་འཚལ་ལོ། ། འདིར་དེ་བཞིན་གཤེགས་པ་བརྒྱད་འཁོར་དང་བཅས་པ་མཆོད་པའི་ཆོ་ག་རྒྱས་པར་སྟོན་པའི་བསྟན་བཅོས། མཚན་བརྗོད་པར་དཀའ་བའི་སེམས་དཔའ་ཆེན་པོ་ཞི་བ་འཚོས་མཛད་པ་འདི་ནི་དོན་གསུམ་གྱིས་བཤད་པར་བྱ་སྟེ། ཐུན་མོང་གི་རྣམ་གཞག་བསྟན་པ། མདོ་སྔགས་ལ་བརྟེན་པའི་ཆོ་ག་སོ་སོར་བཤད་པ། མདོ་དང་ཇི་ལྟར་སྦྱོར་བའི་རིམ་པའོ། །
དང་པོ་ལ་རྟེན་གྱི་གང་ཟག་གང་གིས་ཉམས་སུ་ལེན་པ། ཆོ་གའི་རྣམ་གཞག་ཇི་ལྟར་ཉམས་སུ་ལེན་པ། དགོས་པ་གང་གི་ཕྱིར་ཉམས་སུ་ལེན་པའོ། ། དང་པོ་ནི། སྐྱབས་འགྲོའི་སྡོམ་པ་དང་ལྡན་ཞིང༌། ཚད་མེད་པ་བཞི་དང༌། སྟོང་པ་ཉིད་ཀྱི་ཏིང་ངེ་འཛིན་བསྒོམ་པ། བྱང་ཆུབ་ཀྱི་མཆོག་ཏུ་སེམས་བསྐྱེད་པའོ། ། དེ་ཡང་ཁྱིམ་པ་དང་རབ་ཏུ་བྱུང་བའི་དབྱེ་བས་གཉིས་ལས། ཁྱིམ་པ་ཡིན་ན་ཡན་ལག་བརྒྱད་དང་ལྡན་པའི་གསོ་སྦྱོང་བླང་བར་བྱ་ཞིང༌།
གཉིས་པ་ཡང་དེའི་སྡོམ་པ་དང་མི་ལྡན་པ་བར་མ་ཙམ་ཡིན་ན་གསོ་སྦྱོང་བླངས་པ་ལ་འགལ་བ་མེད་དོ། ། གཉིས་པ་ལ། གཞལ་ཡས་ཁང་བསྐྱེད་ཅིང་ས་གཞི་བྱིན་གྱིས་རློབས་པ་དང༌། དེར་དེ་བཞིན་གཤེགས་པ་བརྒྱད་འཁོར་དང་བཅས་པ་སྤྱན་དྲངས་ནས་ཕྱག་མཆོད་སོགས་བྱ་བ། འདོད་པའི་དོན་ལ་གསོལ་བ་གདབ་ཅིང་དངོས་གྲུབ་བླང་བའོ། ། དང་པོ་ནི། དག་པའི་ཞིང་ན་ཡོད་པའི་ས་གཞི་དང༌། གཞལ་ཡས་ཁང་ལ་སོགས་པ་རྣམས་ཀྱི་བཀོད་པའི་ཁྱད་པར་ཅི་འདྲ་བ་དེ་འདྲ་ཞིག སྒྲུབ་པ་པོ་རང་ཉིད་གང་ན་འཁོད་པའི་གནས་དེར་འབྱུང་བར་སྨོན་ལམ་བཏབ་པའི་སྒོ་ནས་སྒྲུབ་པ་ཡིན་གྱི། ཐིག་གདབ་པ་དང༌།
ཚོན་འགྱེད་པ་ལ་སོགས་པའི་རིམ་པས་ངེས་པར་སྒྲུབ་དགོས་པ་ནི་མ་ཡིན་ཏེ། ལུགས་དེ་ལ་སྨོན་ལམ་གདབ་པའི་སྒོ་ནས་གཞལ་ཡས་ཁང་གི་བསྒྲུབ་ཚུལ་དེ་ལྟ་བུ་མི་འབྱུང་བའི་ཕྱིར། སྒོ་བཞི་དང༌། རྟ་བབས་དང༌། དྲྭ་བ་དང༌། དྲྭ་བ་ཕྱེད་པ་སོགས་བཤད་པ་ཙམ་གྱིས་སྔགས་ཀྱི་ལུགས་ཁོ་ནར་མི་འགྲུབ་སྟེ། འདུལ་བ་གནས་མལ་གྱི་གཞི་ལས་ཀྱང་དེ་ལྟར་བཤད་པའི་ཕྱིར། འདིར་སྤྱན་འདྲེན་པ་ཡང་དམ་ཚིག་པ་བསྐྱེད་ནས། དེ་ལ་ཡེ་ཤེས་པ་སྤྱན་འདྲེན་པ་མ་ཡིན་གྱི། གཞལ་མེད་ཁང་གི་ནང་དུ་གདན་རྐྱང་པ་བསྐྱེད་པ་ལ་སངས་རྒྱས་དང་བྱང་ཆུབ་སེམས་དཔའ་རྣམས་ཀྱི་གཟུགས་ཀྱི་སྐུ་སྤྱན་དྲངས་ནས་བཞུགས་སུ་གསོལ་བ་ཙམ་ཡིན་པའི་ཕྱིར་དང༌།
ལུགས་མ་དང་རས་བྲིས་ལ་སོགས་པ་མདུན་དུ་བཀྲམ་ནས་དེ་ལ་སྤྱན་འདྲེན་པ་ཡང་ཡོད་མོད་ཀྱི། དེ་འདྲ་དེ་ལུགས་འདི་ལ་མེད་མི་རུང་གི་ཡན་ལག་ཏུ་དགོས་པ་མ་ཡིན་པའི་ཕྱིར་དང༌། སྐྱབས་གྲོལ་གྱི་སྐབས་ནས་བསྟན་པའི་ཆོ་ག་ལས་སྐུ་གཟུགས་བདུན་བྱ་བར་བཤད་ཀྱང༌། དེར་ཡེ་ཤེས་པ་སྤྱན་འདྲེན་པའི་གསལ་ཁ་མེད་པའི་ཕྱིར། ཡང་གཞན་མེད་ཁང་གི་དབུས་སུ་ཆོས་པོ་ཏི་བཞུགས་པ་དང༌། མཐའ་བསྐོར་དུ་དེ་བཞིན་གཤེགས་པ་བརྒྱད་བཞུགས་པའི་ངེས་པ་ཡང་ཡོད་པ་མིན་ཏེ། མདོ་དང་ཆོ་གའི་གཞུང་གཉིས་ཀ་ལས་དེ་ལྟར་མ་བཤད་པའི་ཕྱིར་དང༌། སྤྱིར་ཡང་གསང་སྔགས་ཀྱི་རྒྱུད་གཞུང་ལས་གཙོ་འཁོར་གྱི་ཚུལ་དེ་ལྟར་མི་འབྱུང་བའི་ཕྱིར། ཡང་ལ་ལ་དག་ཆོས་པོ་ཏི་ཡང་བཞུགས་ཞེས་པའི་དོན་ལ་བསམས་ནས། ཤེས་རབ་ཀྱི་ཕ་རོལ་ཏུ་ཕྱིན་མའི་སྐུ་དཀྱིལ་འཁོར་གྱི་གཙོ་བོར་བཞུགས་པ་ལ།
འཁོར་བདེ་བར་གཤེགས་པ་བརྒྱད་ཀྱིས་བསྐོར་བའི་རྣམ་གཞག་བྱེད་པ་ཡང་རིགས་པ་མ་ཡིན་ཏེ། དེ་འདྲའི་རྣམ་གཞག་དེ་མདོ་དང་ཆོ་གའི་གཞུང་གཉིས་ཀ་ལས་མི་འཐོན་པའི་ཕྱིར་དང༌། དེ་དུས་ཀྱི་ཆོས་པོ་ཏི་དེ་ཤེར་ཕྱིན་གྱི་མདོ་ལ་བྱེད་ན་ཕྱོགས་འགྲོ་ཙམ་ཡིན་ཀྱང༌། དེ་ནི་མདོ་འདི་ཉིད་ལ་བྱེད་པར་མདོ་དང་ཆོ་ག་གཉིས་ཀ་ལས་གསལ་བའི་ཕྱིར་དང༌། ཆོས་པོ་ཏི་ནི་ལུང་གི་ཆོས་དང༌། དེ་བཞིན་གཤེགས་པའི་བཀའ་ཡང་དག་པ་ཞེས་སོགས་ཀྱི་སྐབས་ནས་འབྱུང་བའི་ཆོས་དེ་ནི། ཆོས་དབྱིངས་རང་བཞིན་གྱིས་རྣམ་པར་དག་པ་ལ་འཆད་དགོས་ལ། དེ་ཉིད་གཟུགས་ཀྱི་སྐུར་བཞེངས་པའི་ཡུམ་ཆེན་མོ་དེ་ནི་དགེ་འདུན་དཀོན་མཆོག་གི་ཁོངས་སུ་གཏོགས་པས། དེ་གསུམ་ཀ་ཡང་འདིར་དཀྱིལ་འཁོར་གྱི་གཙོ་བོར་མི་རུང་བའི་ཕྱིར། དེ་བས་ན་ཆོས་པོ་ཏི་ཡང་བཞུགས་ཞེས་པ་ནི།
གཞལ་མེད་ཁང་གི་དབུས་སུ་སེང་གེའི་ཁྲི་ཆེན་པོ་བརྒྱད་མཚར་དུ་དངར་བ་བསྒྲིགས་པ་དེ་རེ་རེའི་སྟེང་དུ། དེ་བཞིན་གཤེགས་པ་རེ་རེ་དང༌། མདོ་འདིའི་པོ་ཏི་ཡང་རེ་རེ་བཞུགས་པའོ། ། བར་གྱི་སྣམ་བུ་ལ་བྱང་ཆུབ་སེམས་དཔའ་གླེང་གཞི་ལས་འབྱུང་བ་བཞུགས་ཞེས་པ་ནི། སེང་གེའི་ཁྲི་བརྒྱད་པོའི་བར་མཚམས་དང་གཡས་གཡོན་དག་དུ། དེ་བཞིན་གཤེགས་པ་བརྒྱད་པོ་རང་རང་གི་འཁོར་གླེང་གཞི་ལས་བཤད་པ་རྣམས་ཀྱིས་བསྐོར་བའོ། ། དེ་ལྟར་འཁོར་གྱི་བསྐོར་ནས་བཞུགས་པ་རྣམས་ཀྱི་མདུན་དུ། འཇམ་དཔལ་ལ་སོགས་པ་གསུམ་ཞལ་ནང་དུ་ཕྱོགས་ནས་བཞུགས་སོ། ། གསུམ་པ་ལ་ཞེས་པ་ནི། དང་པོ་དེ་བཞིན་གཤེགས་པའི་གདན་གཉིས་པ་བྱང་ཆུབ་སེམས་དཔའི་གདན།
གསུམ་པ་ལ་གཡས་སུ་ཚངས་པ་སོགས་དང༌། གཡོན་དུ་གནོད་སྦྱིན་རྣམས་སོ། ། སྒོ་བཞི་ལ་རྒྱལ་པོ་བཞི། མདོ་སྡེ་འདི་དང་དེ་འཛིན་པའི་སངས་རྒྱས་དང་བྱང་ཆུབ་སེམས་དཔའ་རྣམས་བསྲུང་བའི་ཚུལ་གྱིས་བཞུགས་པའོ། ། ཡང་གཞན་དག་སྨན་བླའི་ཕོ་བྲང་དུ་གྲགས་པ་ཆོས་པོ་ཏི་དབུས་སུ་བཞུགས་པ་ལ་ལྷ་རྣམས་ཞལ་ཕྱིར་བསྟན་ནས་བྲིས་པ་ནི། མདོ་སྔགས་ཀྱི་ལུགས་གང་དང་ཡང་མི་མཐུན་མོད། བསོད་ནམས་གསོག་པའི་ཡན་ལག་ཏུ་འགལ་བ་མེད་དོ། ། ཡང་རིན་པོ་ཆེའི་སེང་གེའི་ཁྲིའི་སྟན་ལ། དེ་བཞིན་གཤེགས་པ་མཚན་ལེགས་པར་ཡོངས་སྒྲགས་དཔལ་གྱི་རྒྱལ་པོ་དང་ཞེས་སོགས་ཀྱང༌། གདན་སོ་སོའི་ཁྱད་པར་ངོས་འཛིན་པའི་ཕྱིར་དུ་དེ་བཞིན་གཤེགས་པ་དེ་སོ་སོའི་མཚན་སྨོས་པ་ཡིན་གྱི།
སྐུ་དམ་ཚིག་པ་བསྐྱེད་པ་ནི་མ་ཡིན་ཏེ། དེ་མ་ཐག་ཏུ་གདན་འཛོམ་པའི་བཞུགས་གནས་ཞེས་བཤད་པའི་ཕྱིར། དེ་ལྟ་བུའི་ས་གཞི་གཞལ་མེད་ཁང་དང་བཅས་པ་མཆོད་པའི་ཡོ་བྱད་ཀྱི་ཚོགས་ཀྱིས་གང་བ་དེ་བྱིན་གྱིས་རློབས་པ་ཡིན་ནོ། ། གང་དུ་ན། སྒྲུབ་པ་པོ་རང་གི་མདུན་དུའོ། ། གང་གིས་ན། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་ཐུགས་རྗེ་དང་སྨོན་ལམ་གྱི་དབང་གིས་སོ། ། རློབས་པའི་རྒྱུ་མཚན་ནི། རློབས་པ་པོས་ཚོགས་གཉིས་ཡོངས་སུ་རྫོགས་པ་དང༌། བརླབས་བྱ་ཡུལ་གྱི་ཆོས་དབྱིངས་རྣམ་པར་དག་པའི་མཐུ་ལས་སོ། །
གཉིས་པ་ལ་སྤྱན་དྲངས་པ་དང༌། ཕྱག་མཆོད་སོགས་བྱ་བའོ། ། དང་པོ་ནི། གོང་དུ་ཇི་སྐད་བཤད་མ་ཐག་པའི་གཙོ་འཁོར་དེ་དག་ཀྱང་སྤྱན་དྲངས་ཕྱིན་ཆད་གཞལ་མེད་ཁང་གི་དབུས་ན་བཞུགས་པར་བསམ་པ་ཡིན་གྱི། སྤྱན་མ་དྲངས་པའི་གོང་དུ་ནི་གདན་རྐྱང་པ་བསྐྱེད་པ་ཙམ་ཡིན་ཏེ། སྤྱན་འདྲེན་གྱི་ཚིག་རྫོགས་པའི་དེ་མ་ཐག་ཏུ། སེང་གེའི་ཁྲི་ཆེན་པོ་བརྒྱད་ལ་དེ་བཞིན་གཤེགས་པ་བརྒྱད་བཞུགས་ཞེས་སོགས་གསུངས་པའི་ཕྱིར། གཞལ་མེད་ཁང་དུ་གཟུགས་ཀྱི་སྐུ་སྤྱན་འདྲེན་པ་ཙམ་གྱིས་སྔགས་ཀྱི་ལུགས་ཁོ་ནར་མི་འགྲུབ་སྟེ། མ་ག་དྷ་བཟང་མོའི་རྟོགས་པ་བརྗོད་པ་ལས་འབྱུང་བ་བཞིན་ནོ། ། དེ་ཡང་དེ་བཞིན་གཤེགས་པ་བདུན་པོ་ནི་ད་ལྟ་མྱ་ངན་ལས་འདས་པའི་ཚུལ་བསྟན་མ་ཟིན་པས།
གཟུགས་ཀྱི་སྐུ་དེ་ཉིད་རྫུ་འཕྲུལ་གྱི་ཤུགས་ཀྱིས་སྤྱན་འདྲེན་པ་ཡིན་ལ། ཤཱཀྱའི་རྒྱལ་པོ་ནི་ཞིང་འདིར་མྱ་ངན་ལས་འདའ་ཚུལ་བསྟན་ཟིན་པས། ཞིང་གཞན་ན་གཟུགས་སྐུའི་རྣམ་པ་གང་ཡོད་པ་དེ་ཉིད་སྤྱན་འདྲེན་པའོ། ། ཆོས་དཀོན་མཆོག་ལ་ལུང་རྟོགས་གཉིས་ནི་རྟེན་སངས་རྒྱས་དང་བྱང་ཆུབ་སེམས་དཔའ་དེ་ཉིད་སྤྱན་འདྲེན་པ་དེ་ཉིད་ཀྱིས་ཆོག་ལ། ཆོས་དབྱིངས་ཤིན་ཏུ་རྣམ་དག་གི་ངོ་བོ་ལ་སྤྱན་འདྲེན་མི་དགོས་པས། ཆོས་ལ་སྤྱན་འདྲེན་ལོགས་པ་མ་བཤད་དོ། ། ཡུམ་ཆེན་མོའི་སྐུ་གཟུགས་གཞལ་མེད་ཁང་གི་ནང་དུ་བསྐྱེད་པ་དང་འདྲེ་བར་འཐད་ན། དེ་ལ་ཡང་སྤྱན་འདྲེན་ལོགས་པ་ཅིའི་ཕྱིར་མི་འབྱུང་ཞེས་བསམ་དགོས་པ་ཡིན་ནོ། ། དེའི་ཕྱིར་གཞལ་ཡས་ཁང་དུ་འགོད་རྒྱུའི་ཆོས་དཀོན་མཆོག་དེ་དང༌། དེ་བཞིན་གཤེགས་པའི་བཀའ་ཡང་དག་པ་ཞེས་པའི་སྐབས་ཀྱི་ཆོས་དཀོན་མཆོག་གཉིས་དོན་གཅིག་པ་མིན་ཏེ།
སྔ་མ་ལུང་གི་ཆོས་དང༌། ཕྱི་མ་ཆོས་ཀྱི་དབྱིངས་ལ་བཤད་པའི་ཕྱིར། དེ་བས་ན་སྐབས་དེར་ཕྱག་མཆོད་དང༌། སྨོན་ལམ་གདབ་པ་ལོགས་སུ་བྱེད་པ་ནི་བསྟན་འཆོས་མཁན་པོའི་དགོངས་པ་མ་ཡིན་ནོ། ། ཡང་དེ་དང་དེ་དག་སྤྱན་འདྲེན་པའི་རྒྱུ་མཚན་ཅི་སྙམ་ན། དེ་བཞིན་གཤེགས་པ་བདུན་ནི་མདོ་སྡེ་འདིའི་བསྟན་བྱའི་གཙོ་བོར་གྱུར་པའི་ལྷ་ཡིན་པ་དང༌། ཤཱཀྱ་ཐུབ་པ་སྤྱན་འདྲེན་པ་ནི། མདོ་འདིའི་གླེང་གཞི་ལས་དེ་བཞིན་གཤེགས་པ་བརྒྱད་ཐབས་ཅིག་ཏུ་བཞུགས་ནས་མདོའི་དོན་བྱིན་གྱིས་བརླབས་པར་བཤད་པ་ལ་བརྟེན་པ་ཡིན་གྱི། མདོ་སྡེ་གསུང་བ་པོ་ཡིན་པ་ཙམ་གྱིས་དཀྱིལ་འཁོར་གྱི་ལྷ་ཚོགས་ལ་འགོད་དགོས་ན་རྒྱུ་མཚན་འཁྲུལ་ལོ། ། འཇམ་དཔལ་ལ་སོགས་པ་སྤྱན་འདྲེན་པ་ཡང་རྒྱུ་མཚན་སྔ་མ་དེ་ཉིད་དང་མཚུངས་པ་ཡིན་གྱི།
མདོ་སྡེ་ཞུ་བ་པོ་དང༌། དེའི་སྲུང་མ་ཡིན་པ་ཙམ་གྱིས་དེར་འགོད་དགོས་ན་རྒྱུ་མཚན་འཁྲུལ་ལོ། ། གཉིས་པ་ནི། དེ་བཞིན་གཤེགས་པ་བདུན་ལ་ཕྱག་བདུན་བདུན་བྱེད་པ་དང༌། དེས་ཉེ་བར་མཚོན་ནས་མཆོད་པ་ལ་སོགས་པ་ཡང་བདུན་བདུན་བྱེད་པ་ནི་ཕྱག་མཆོད་བཞི་བཅུ་ཞེ་དགུ་ཚང་བའི་དོན་དུ་ཡིན་ལ། དེའི་དགོས་པ་ཡང་སྐྱབས་གྲོལ་གྱི་སྐབས་ནས་འབྱུང་བ་བཞིན་ནོ། ། ལྷག་མ་རྣམས་ལ་ནི་སྔ་མའི་ཤུགས་ཉེ་བར་སྦྱར་བ་ཡིན་གྱི། རྒྱུ་མཚན་བཤད་པར་དཀའོ། ། གསུམ་པ་སྨོན་ལམ་གདབ་ཅིང་དངོས་གྲུབ་བླང་བ་ནི་གཞུང་ཇི་ལྟ་བ་བཞིན་ནོ། ། གསུམ་པ་དགོས་པ་གང་གི་ཕྱིར་ཉམས་སུ་ལེན་པ་ལ།
དགོས་པ་གཉིས་ལས། དང་པོ་ནི། སླད་མའི་དུས་སུ་བྲོ་ནད་དང༌། གཟའ་དང་རྒྱུ་སྐར་གྱི་གནོད་པ་དང༌། ཕ་རོལ་གྱི་དམག་ཚོགས་བཟློག་པའི་དོན་ནོ། ། དགོས་པ་གཉིས་པ་ནི། དེ་བཞིན་གཤེགས་པ་ཐམས་ཅད་ཀྱི་ཐུགས་ཀྱིས་དགོངས་པར་འགྱུར་བ་དང༌། བྱང་ཆུབ་སེམས་དཔའ་ཐམས་ཅད་ཀྱིས་སེམས་པར་འགྱུར་བ་དང༌། དེ་བཞིན་གཤེགས་པ་སོ་སོའི་སྨོན་ལམ་དང་མཐུན་པའི་དགོས་པ་རྣམས་འགྲུབ་པ་དང༌། རྡོ་རྗེ་འཛིན་ཐམས་ཅད་ཀྱིས་བསྲུང་བ་དང༌།
ལྷ་ཐམས་ཅད་ཀྱིས་ཡོངས་སུ་སྐྱོབ་པའོ། ། གཉིས་པ་མདོ་སྔགས་ཀྱི་ཆོ་ག་སོ་སོར་བཤད་པ་ལ། མདོའི་ཆོ་ག་ཇི་ལྟར་བྱ་བ་དང༌། སྔགས་ཀྱི་ཆོ་ག་ཇི་ལྟར་བྱ་བ་དང༌། ཐུན་མོང་དུ་ཇི་ལྟར་བྱ་བའོ། ། དང་པོ་ལ། ས་གཞི་དང༌། གཞལ་ཡས་ཁང་བྱིན་གྱིས་རློབས་པ་ནི་ཆོ་གའི་གཞུང་ཇི་ལྟ་བ་བཞིན་ནོ། ། སྤྱན་འདྲེན་པ་དང་ཕྱག་བྱ་བའི་ཡུལ་ནི་དེ་བཞིན་གཤེགས་པ་བདུན་པོ་ཁོ་ནའོ། ། ཆེད་དུ་བྱ་བའི་དགོས་པ་དང་ལག་ལེན་ཇི་ལྟར་བྱ་བའི་རིམ་པ་ནི་སྐྱབས་གྲོལ་གྱི་སྐབས་ནས་བསྟན་པའི་གཞུང་ཇི་ལྟ་བ་བཞིན་ནོ། །
དེ་ལྟར་བྱས་པའི་ཕན་ཡོན་ནི། འཇམ་དཔལ་གྱིས་སྨན་པའི་རྒྱལ་པོའི་མཚན་རྣ་ལམ་དུ་སྒྲག་པར་འགྱུར་བ་སོགས་སོ། ། དེའི་སྲུང་མར་ཁས་བླངས་པ་ནི་གནོད་སྦྱིན་གྱིས་སྡེ་དཔོན་ཆེན་པོ་བཅུ་གཉིས་སོ། ། གཉིས་པ་སྔགས་ལ་བརྟེན་པའི་ཆོ་ག་ལ། གཞུང་གང་གིས་བསྟན་པ་དང༌། ཆོ་ག་ཇི་ལྟ་བའོ། ། དང་པོ་ནི། གཞུང་འདི་ཉིད་ཀྱི་ཐོག་མར་བྱུང་བའི་ཚིག་འགའ་ཞིག་དང༌། ཤཱཀྱ་ཐུབ་པའི་སྐབས་དང༌། ཕྱག་ན་རྡོ་རྗེའི་སྐབས་ཀྱི་གཞུང་ཚན་པ་གསུམ་གྱིས་བསྟན་ནོ། །
གཉིས་པ་ལ། ས་གཞི་བྱིན་གྱིས་རློབས་ཅིང་གཞལ་ཡས་ཁང་བསྐྱེད་པ། དེར་གདན་བསྐྱེད་ནས་ལྷ་སྤྱན་འདྲེན་པ། དེ་ནས་ཆོ་ག་ཇི་ལྟར་བྱ་བའི་རིམ་པའོ། ། དང་པོ་ནི། གཞུང་ཇི་ལྟ་བ་བཞིན་ཏེ། དེ་ཡང་གནས་ཐ་དད་པ་ཤིན་ཏུ་རྣམ་པར་ཕྱེ་བ་ཞེས་པས་ཐིག་གདབ་དགོས་པར་བསྟན། ཚོན་གྱི་ཕྱེ་མ་དགྲམ་ཞེས་པས་ཚོན་འགྱེད་དགོས་པར་བསྟན། མདོ་ལས་རྟ་བབས་དང་རྩིག་པ་དང༌། སྒོ་བཞི་དང་ལྡན་པར་བཤད་པས།
གཞལ་ཡས་ཁང་སྒོ་རྐྱང་པ་ཅན་གཅིག་གྲུབ་པ་ཡིན་ནོ། ། མཐའ་རིན་པོ་ཆེའི་ཕ་གུ་བརྩེགས་པ་ཞེས་འབྱུང་བ་ནི། སངས་རྒྱས་ཀྱི་ཞིང་དེའི་མཐའ་སྐོར་སྟོན་པ་ཡིན་གྱི། གཞལ་ཡས་ཁང་གི་ཕ་གུ་འཆད་པའི་སྐབས་མ་ཡིན་ནོ། ། གཉིས་པ་གདན་བསྐྱེད་པ་ནི། གཞལ་ཡས་ཁང་དེའི་དབུས་སུ་གཙོ་བོ་དེ་བཞིན་གཤེགས་པ་བརྒྱད། མདོ་སྡེ་འདིའི་གླེགས་བམ་རེ་རེ་དང་བཅས་པ་བཞུགས་པའི་སེངྒེའི་ཁྲི་ཆེན་པོ་བརྒྱད་བཤམ། ཁྲི་རེ་རེའི་མཐའ་སྐོར་དུ། འཁོར་བྱང་ཆུབ་སེམས་དཔའ་བཞུགས་པའི་བར་གྱི་སྣམ་བུ་བཤམ། དེ་བཞིན་གཤེགས་པ་བརྒྱད་ཚར་དུ་བསྒྲིགས་པའི་མདུན་དུ།
འཇམ་དཔལ་ལ་སོགས་པ་གསུམ་གྱི་གདན། དེ་ཐམས་ཅད་ཀྱི་མཐའ་སྐོར་དུ། གཡས་ཕྱོགས་སུ་ཚངས་པ་དང་བརྒྱ་བྱིན་གྱི་གདན། གཡོན་ཕྱོགས་སུ་གནོད་སྦྱིན་གྱི་སྡེ་དཔོན་ཆེན་པོ་བཅུ་གཉིས་ཀྱི་གདན། སྒོ་བཞི་ལ་རྒྱལ་ཆེན་བཞིའི་གདན་བཤམ་མོ། ། དེ་ནས་སྤྱན་དྲངས་པ་ནི་གཞུང་ཇི་ལྟ་བ་བཞིན་ཡིན་ལ། འདིར་ཡང་ཡེ་ཤེས་པ་སྤྱན་འདྲེན་པ་ནི་མ་ཡིན་ཏེ། འདི་བྱ་བའི་རྒྱུད་རང་རྐང་དུ་བཀྲལ་དགོས་པའི་ཕྱིར་དང༌། ཐོག་མར་དམ་ཚིག་པ་བསྐྱེད་པ་ཡང་མེད་པའི་ཕྱིར། འདིར་དེ་བཞིན་གཤེགས་པ་བརྒྱད་ཀྱི་ནང་ནས་གཙོ་བོ་གང་ཡིན་གྱི་གསལ་ཁ་བཤད་པ་མེད་ཀྱང༌།
ཆོ་ག་སྔགས་ལུགས་སུ་བཀྲལ་བ་འདི་ཤཱཀྱ་ཐུབ་པའི་སྐབས་སུ་འབྱུང་བས། དེ་ཉིད་ལ་གཙོ་བོ་བྱས་ན་ལེགས་སོ། ། སྤྱིར་ནི་དེ་བཞིན་གཤེགས་པ་བདུན་པོ་རེ་རེ་ནས་ཐུན་མོང་གི་འཁོར་གྱིས་བསྐོར་བའི་རྟེན་གཞལ་ཡས་ཁང་དང་བཅས་པ་བསྐྱེད་ནས་ཕྱག་མཆོད་ལ་སོགས་པ་རང་རང་གི་སྐབས་ནས་འབྱུང་བ་བཞིན་བྱས་པས། ཆོ་ག་ཆ་ཚང་བ་བདུན་དུ་འགྱུར་བར་གསལ་མོད། བརྒྱད་ཀ་ལྷན་ཅིག་ཏུ་ཚོགས་པའི་དཀྱིལ་འཁོར་གྱི་རྣམ་གཞག་བྱེད་པ་དེའི་ཚེ་འཁོར་ལོས་སྒྱུར་བའི་གཙོ་བོ་ནི་ཤཱཀྱ་ཐུབ་པ་ཉིད་ལ་བྱ་བ་རིགས་པ་ཡིན་ཏེ། ཞིང་འདིར་དེ་བཞིན་གཤེགས་པ་བདུན་གྱི་གཟུགས་ཀྱི་སྐུ་དང༌། བྱིན་རླབས་དང་འཕྲིན་ལས་གང་ཞུགས་པ་དེ་ཐམས་ཅད་དུ་ཤཱཀྱའི་རྒྱལ་པོའི་འཕྲིན་ལས་ཡིན་པའི་ཕྱིར་དང༌། ཞིང་གཞན་གྱི་མཆོག་གི་སྤྲུལ་པའི་སྐུའི་ཆ་ལུགས་ཅན་གྱིས་དཀྱིལ་འཁོར་གྱི་གཙོ་བོ་བྱས་ནས་ཞིང་དེ་ཉིད་ཀྱི་བསྟན་པའི་བདག་པོ་སྤྲུལ་སྐུའི་ཆ་ལུགས་ཅན་དེ་ཉིད་དཀྱིལ་འཁོར་གྱི་ལྷའི་འཁོར་དུ་བཀོད་པའི་རྣམ་གཞག་འབྱུང་མི་སྲིད་པའི་ཕྱིར་དང༌། བསྟན་པ་གཅིག་ལ་སྟོན་པ་གཉིས་མི་འབྱུང་ཞེས་པའི་དོན་ཡང་འདི་ཉིད་ཡིན་པའི་ཕྱིར་དང༌། ཆོ་གའི་གཞུང་ལས་ཀྱང་དེ་བཞིན་གཤེགས་པ་བརྒྱད་ཀྱི་མཚན་བརྗོད་པ་ནི།
ཤཱཀྱ་ཐུབ་པ་ལ་སྟོན་པ་ཞེས་འབུར་དུ་དོད་པའི་ཕྱིར་དང༌། མདོ་ལས་ཀྱང་དེ་བཞིན་གཤེགས་པ་བདུན་བྱང་ཆུབ་སེམས་དཔའི་འཁོར་དང་བཅས་པ་དེ་བཞིན་གཤེགས་པ་ཤཱཀྱ་ཐུབ་པ་དང་ཐབས་ཅིག་ཏུ་མཐོང་ངོ་ཞེས་དང༌། འཇམ་དཔལ་གྱིས་དེ་བཞིན་གཤེགས་པ་བརྒྱད་ཀ་གདན་འཛོམ་པའི་དབུས་སུ་ཤཱཀྱ་ཐུབ་པ་ལ་དམིགས་ཀྱིས་ཞུ་བ་མཛད་པར་བཤད་པའི་ཕྱིར་དང༌། བཅོམ་ལྡན་འདས་ཀྱི་མཐུས་བདག་ཅག་གིས་དེ་བཞིན་གཤེགས་པ་སྨན་གྱི་བླ་བཻ་ཌཱུ་རྻ་འོད་ཀྱི་རྒྱལ་པོའི་མཚན་ཐོས་ཏེ་ཞེས་གསུངས་པའི་ཕྱིར་རོ། ། དེ་བས་ན་དེ་བཞིན་གཤེགས་པ་བརྒྱད་ཀའི་གཙོ་བོ་སྨན་པའི་རྒྱལ་པོས་མཛད་པར་འཆད་པ་ལ་ནི་ཤེས་བྱེད་ཀྱི་ལུང་དང་རིགས་པ་ཅི་ཡང་མི་སྣང་ངོ༌། ། དེ་ལྟར་བྱས་པ་དེའི་ཚེ་ན་ཤཱཀྱ་ཐུབ་པའི་གདན་དབུས་སུ་བཤམ། བུམ་པ་གཅིག་སྟ་གོན་བྱས་ཏེ་གཟུངས་སྔགས་བཟླས་ནས་ཁྲུས་བྱ་བར་བཤད་པས། དེའི་གཟུངས་དང་ལྷ་གང་ཡིན་དངོས་སུ་མི་གསལ་ཡང༌། ཕྱག་ན་རྡོ་རྗེའི་དབང་དུ་བྱས་པའམ། ཡང་ན་འཇམ་དཔལ་གྱི་རྟོག་པ་ལས་བཤད་པ་ལྟར།
ལྷ་སྤྱིའི་དབང་དུ་བྱས་པའི་བུམ་པར་གསལ་ལོ། ། གསུམ་པ་ཆོ་གའི་རིམ་པ་ཇི་ལྟར་བྱ་བ་ལ། དེ་བཞིན་གཤེགས་པ་བརྒྱད་སྒྲུབ་པའི་ཆོ་ག་དང༌། ཕྱག་ན་རྡོ་རྗེ་སྒྲུབ་པའི་ཆོ་གའོ། ། དང་པོ་ནི། ཕྱག་ན་རྡོ་རྗེའི་སྐབས་ནས་བདག་ཅག་གིས་དེ་བཞིན་གཤེགས་པ་རྣམས་མངོན་སུམ་དུ་མཐོང་ཞེས་དང༌། དེ་བཞིན་གཤེགས་པ་དེ་དག་གི་སྐུ་གཟུགས་བདུན་ཡང་བགྱི་ཞེས་པའི་སྐབས་ཀྱི་དེ་བཞིན་གཤེགས་པ་ནི། བདེ་བར་གཤེགས་པ་བརྒྱད་ཀ་ལ་བྱེད་པར་མདོ་ཉིད་ལ་གསལ་ལོ། ། སྐབས་འདིར་དེ་བཞིན་གཤེགས་པ་དེ་དག་ལ་ཕྱག་འཚལ་བའི་བཤད་པ་མི་སྣང་བས། མཚན་ནས་བརྗོད་པའི་མཆོད་པ་འབུལ།
དེ་ནས་དེ་བཞིན་གཤེགས་པ་བརྒྱད་པོ་ཐམས་ཅད་ཀྱི་ཐུགས་ཀར་ཟླ་བའི་དཀྱིལ་འཁོར་ལ་སྔགས་ཀྱིས་འཕྲེང་བ་བཀོད་པ་ལ་དམིགས་ནས། བཻ་ཌཱུརྻའི་འོད་ཅེས་བྱ་བའི་གཟུངས་ལན་སྟོང་རྩ་བརྒྱད་འདོན་པར་བྱའོ། ། འདི་ནི་དེ་བཞིན་གཤེགས་པ་བརྒྱད་པོ་ཐམས་ཅད་ཀྱི་སྙིང་པོ་ཡིན་ཏེ། མདོ་ལས་འཇམ་དཔལ་གྱིས་དེ་བཞིན་གཤེགས་པ་བརྒྱད་ཀ་ལ་བཻ་ཌཱུརྻའི་འོད་ཅེས་བྱ་བའི་གཟུངས་འདི་གང་ཡིན་དྲིས་པའི་ལན་དུ། དེ་བཞིན་གཤེགས་པ་བརྒྱད་ཀས་གསུང་གཅིག་ཁོ་ནར་གཟུངས་དེ་བཀའ་སྩལ་པའི་ཕྱིར་དང༌། ཆོ་ག་ལས་ཀྱང་ལན་སྟོང་རྩ་བརྒྱད་དུ་བཏོན་ན་དེ་ལ་དེ་བཞིན་གཤེགས་པ་ཐམས་ཅད་ཀྱིས་དགོངས་པར་འགྱུར་ཞེས་གསུངས་པའི་ཕྱིར་རོ། ། དེ་ལྟར་བཟླས་ཟིན་པའི་འོག་ཏུ་དེ་བཞིན་གཤེགས་པ་སོ་སོའི་སྨོན་ལམ་རྣམས་གདབ་པར་བྱའོ། ། གཉིས་པ་ནི། ཆོ་ག་འདིའི་སྒྲུབ་པ་པོ་དེས་བྱེ་བྲག་ཏུ་གསང་བའི་བདག་པོ་བསྒྲུབ་པར་འདོད་ན། དེའི་སྐུ་ལུགས་མའམ་རས་བྲིས་སྒྲུབ་པ་པོ་རང་ལ་ཞལ་བསྟན་པ།
དེའི་ཐུགས་ཁར་ཟླ་བའི་དཀྱིལ་འཁོར་གྱི་སྟེང་དུ་སྔགས་ཀྱི་འཕྲེང་བ་བཀོད་པ་ལ་དམིགས་པ་གཏད་དོ། ། ཡང་དག་པར་རྫོགས་པའི་སངས་རྒྱས་བདུན་པོ་དག་ལ་ཕྱག་འཚལ་ལོ། ། ཏདྱ་ཐཱ། བཛྲེ་བཛྲེ་ཞེས་སོགས་ཅི་ནུས་སུ་བཟླས་པས་དེའི་ཞལ་སྟོན་པར་འགྱུར་རོ། ། ཡང་སྒྲུབ་པ་པོ་དེས། གསང་བའི་བདག་པོ་དང༌། ཚངས་པ་དང༌། བརྒྱ་བྱིན་དང༌། རྒྱལ་པོ་ཆེན་པོ་བཞི་རྗེས་སུ་འབྲང་ཞིང་བསྲུང་བ་དང༌། བསྐྱབ་པར་འདོད་པས།
ཏདྱ་ཐཱ། ཨ་གྷཱུ་མ་གྷཱུ་ཞེས་སོགས་ཅི་རིགས་སུ་གདོན་པར་བྱའོ། ། མདོར་ན་ཆོ་ག་འདིའི་ལྷ་ནི། དེ་བཞིན་གཤེགས་པ་བརྒྱད་དོ། ། ཆོ་ག་ནི་མཚན་ནས་བརྗོད་ཅིང་མཆོད་པ་ཕུལ་ཏེ་གཟུངས་སྔགས་ལན་སྟོང་རྩ་བརྒྱད་གདོན་པའོ། ། འདིའི་སྲུང་མ་ནི་གསང་བའི་བདག་པོ་ལ་སོགས་པ་རྣམས་སོ། ། གསུམ་པ་ཐུན་མོང་གི་ཆོ་ག་ནི། དཀྱུས་སུ་ཇི་ལྟར་གསལ་བ་བཞིན་བཀླག་པས་ཆོག་པ་ཡིན་ནོ། ། མདུན་དུ་གླེགས་བམ་བཞག་སྟེ་གཟུགས་སྔགས་བཟླ་བ་ནི་འཇམ་དཔལ་གྱི་རྩ་བའི་རྟོག་པ་ལས་གསུངས་ཤིང༌། འདིར་ཡང་མདོ་སྡེ་འདི་ཞག་བཞི་བཅུ་རྩ་དགུར་གདོན་པར་བྱའོ་ཞེས་གསུངས་པ་ལས་གསལ་བར་ཐོན་པ་ཡིན་གྱི།
དེ་ལས་ལོགས་སུ་ཆོས་དཀོན་མཆོག་ལ་བརྟེན་པའི་ཆོ་ག་མ་བཤད་དོ། ། དེ་བཞིན་གཤེགས་པའི་བཀའ་ཡང་དག་པ་ཞེས་སོགས་འདི་ལ་མདོའི་ཁུངས་མེད་ཀྱང༌། སྔར་བཏབ་པའི་སྨོན་ལམ་རྣམས་ཀྱི་བདེན་ཚིག་འགྲུབ་བྱེད་དུ་ཆོ་ག་མཁན་པོས་བསྣན་པ་ཡིན་མོད། དེར་མཚོན་ལ་ཕྱག་མཆོད་དང༌། མ་རིག་མུན་སེལ་ཞེས་སོགས་ཤླཽ་ཀ་གཅིག་ཀློག་པ་ནི་བསྟན་བཅོས་མཁན་པོའི་གཞུང་མ་ཡིན་ནོ། ། གོང་འོག་གཉིས་སུ་སངས་རྒྱས་དང་དགེ་འདུན་ལ་བརྟེན་པའི་ཆོ་ག་བྱུང་བས། བར་འདིར་ཆོས་དཀོན་མཆོག་ལ་བརྟེན་པའི་ཆོ་ག་བྱེད་པར་རིགས་སོ་སྙམ་དུ་བསམས་པ་ཡིན་མོད། དེ་ལྟ་ན་ནི་ངན་སོང་སྦྱོང་རྒྱུད་ཀྱི་ཆོ་ག་སོགས་ལ་ཧ་ཅང་ཐལ་བར་འགྱུར་རོ། ། མདོར་བསྡུ་ན། མདོ་བརྒྱད་བརྒྱ་པའི་དངོས་བསྟན་དང༌།
མདོ་སྔགས་གཉིས་ཀྱི་བཟླས་ཕྱེ་བའི་མདོའི་ཆོ་ག་ཙམ་ཞིག་བྱེད་ན། གཞལ་མེད་ཁང་གི་བཀོད་པ་ཡོད་དམ་མེད་ཀྱང་རུང༌། དེ་བཞིན་གཤེགས་པ་བདུན་པོ་ཐམས་ཅད་དམ་རེ་རེ་ནས་ཀྱང་རུང༌། རང་རང་གི་སྐུ་གཟུགས་མདོ་སྡེ་དང་བཅས་པ་དངོས་སུ་ཡོད་དམ་མེད་ཀྱང་ཚོམ་བུ་ལྟ་བུ་ལ་དམིགས་པའི་རྟེན་བྱས་ནས། སྐྱབས་འགྲོལ་གྱི་སྐབས་སུ་འབྱུང་བའི་ཆོ་གའི་བསྒྲིགས་རྣམས་ལག་ལེན་དུ་བྱས་ཏེ། ཕྱག་མཆོད་སོགས་བྱ་ཞིང་སྨོན་ལམ་བཏབ་ནས། འཇམ་དཔལ་གྱི་སྐབས་ནས་བསྟན་པའི་ཕན་ཡོན་རྣམས་འབྱུང་ཞིང༌། གནོད་སྦྱིན་བཅུ་གཉིས་ཀྱིས་སྲུང་མ་བྱེད་པར་འགྱུར་རོ། ། གཉིས་ཀྱིས་བཟླས་ཕྱེ་བའི་སྔགས་ཀྱི་ཆོ་ག་རྐྱང་པ་བྱེད་ན། དཀྱིལ་འཁོར་གྱི་དབུས་སུ་ཤཱཀྱ་ཐུབ་པ་གཙོ་བོར་གྱུར་པའི་དེ་བཞིན་གཤེགས་པ་བརྒྱད།
ཆོས་པོ་ཏི་དང་བཅས་པ། བྱང་ཆུབ་སེམས་དཔའ་གསུམ་དང༌། ལྷའི་དབང་པོ་གཉིས། གནོད་སྦྱིན་གྱི་སྡེ་དཔོན་བཅུ་གཉིས། རྒྱལ་པོ་ཆེན་པོ་བཞི་དང་བཅས་པ་སྤྱན་དྲངས། དེ་བཞིན་གཤེགས་པ་བརྒྱད་ཀ་ལ་ཐུན་མོང་དུ་ཕྱག་འཚལ་བ་སྔོན་དུ་སོང་ངམ། མ་སོང་ཀྱང་རུང་སྟེ་མཆོད་པ་སོགས་རྣམ་པར་དག་པ་བྱས་ལ། སོ་སོའི་སྐབས་ཀྱི་སྨོན་ལམ་རྣམས་ངག་དུ་མ་བརྗོད་ཀྱང་ཞོར་ལ་འབྱུང་བས་གཟུངས་སྔགས་རྐྱང་པ་བཟླ་ཞིང༌། ཕྱག་རྡོར་གྱི་སྐབས་ནས་འབྱུང་བའི་ཆོ་གའི་བསྒྲིགས་རྣམས་བྱའོ། ། དེ་ལྟར་བྱས་པས་རྒྱལ་པོ་ཆེན་པོ་བཞིས་བསྲུང་བ་དང༌།
ཕྱག་ན་རྡོ་རྗེའི་ཞལ་མངོན་སུམ་དུ་མཐོང་བ་སོགས་ཀྱི་ཕན་ཡོན་འབྱུང་ངོ༌། ། འོ་ན་འདི་རྒྱུད་སྡེ་གང་གི་དབང་དུ་བྱེད་ཅེ་ན། བྱ་བའི་རྒྱུད་དུ་གཏོགས་པ་ཡིན་ཏེ། གོང་མ་གཞན་གསུམ་གྱི་མཚན་ཉིད་མ་ཚང་བའི་ཕྱིར། དེ་ལས་ཀྱང་དེ་བཞིན་གཤེགས་པ་བརྒྱད་ཀྱི་ཆོ་ག་ནི་དེ་བཞིན་གཤེགས་པའི་རིགས་ཀྱི་ཆོ་གར་གཏོགས་ཤིང༌། གསང་བའི་བདག་པོའི་ཆོ་ག་ནི་རྡོ་རྗེའི་རིགས་སུ་གཏོགས་སོ། ། འོ་ན་འདིའི་དཀྱིལ་འཁོར་དུ་དབང་བསྐུར་བ་ཇི་ལྟ་བུ་ཞེ་ན། སྤྱིར་དེ་བཞིན་གཤེགས་པའི་རིགས་ཀྱི་དཀྱིལ་འཁོར་གང་ཡང་རུང་བའམ། བྱེ་བྲག་ཤཱཀྱ་ཐུབ་པའི་དཀྱིལ་འཁོར་དུ་དབང་བསྐུར་བ་ཐོབ་པ་ཙམ་གྱིས་བྱ་བའི་རྒྱུད་རིགས་གསུམ་པོ་ཐམས་ཅད་ཀྱི་སློབ་དཔོན་དུ་འགྱུར་བར་གསང་བ་སྤྱི་རྒྱུད་ལས་གསུངས་པ་ལྟར་ཡིན་ལ། གང་དག་དེ་བཞིན་གཤེགས་པ་བརྒྱད་དམ།
སྨན་པའི་རྒྱལ་པོའི་དབང་དང་རྗེས་སུ་གནང་བ་བྱེད་དོ་ཟེར་བ་དེ་དག་ལ། བརྒྱུད་པ་རྣམ་པར་དག་པའི་ཁུངས་ཡོད་པར་མ་མངོན་ཞིང༌། བྱེ་བྲག་ཏུ་ཨོཾ་བྷེ་ཥ་ཛྱེ་ཞེས་པའི་གཟུངས་འདི་སྨན་རྒྱལ་གྱི་སྙིང་པོའི་གཟུངས་སུ་མདོ་འདི་ལས་མ་བཤད་ཅིང༌། ཆོ་གའི་གཞུང་གི་དགོངས་པ་ཡིན་ནའང་སྨན་བླའི་སྐབས་དེ་ཉིད་དུ་འབྱུང་བར་རིགས་པ་ལས་མི་འབྱུང་བའི་ཕྱིར། བསྟན་བཅོས་མཁན་པོའི་དགོངས་པ་ཡང་མ་ཡིན་ཞིང༌། གཟུངས་ཀྱི་མདོ་གཞན་ནས་སྨན་བླའི་སྙིང་པོར་བཤད་པ་དེ་ཉིད་འགའ་ཞིག་གིས་འདིར་བྲིས་པའོ། ། དེའི་ཕྱིར་གཟུགས་སྔགས་བཟླས་ཏེ་ཁྲུས་བྱ་བའི་གཟུངས་དེ་ནི་བཻ་ཌཱུརྻའི་འོད་ཅེས་བྱ་བའི་གཟུངས་དེ་ཉིད་ཡིན་ལ། སྨིན་པའི་རྒྱལ་པོའི་རིག་གཏད་ཀྱི་ལག་ལེན་ཡོད་ན་གཟུངས་སྔགས་ནི་དེ་ཉིད་ཡིན་གྱི་གཞན་མེད་དོ། ། འོ་ན་ཆོ་ག་འདི་ལ་སྨན་བླ་གཙོ་བོར་གྲགས་པའི་རྒྱུ་མཚན་ཅི་ཞེ་ན། དེ་གལ་ཆེ་བས་བཤད་པ་ནི།
འཕགས་པ་སྐྱབས་གྲོལ་གྱིས་སྨན་བླ་ཁོ་ན་ཐུན་མོང་མ་ཡིན་པར་མཆོད་པའི་ཆོ་ག་ཀུན་དགའ་བོ་ལ་རྒྱས་པར་གསུངས་སོ། ། ཇི་ལྟར་གསུངས་ན། སྨན་པའི་རྒྱལ་པོ་ཉིད་ཀྱི་སྐུ་གཟུགས་བདུན་བཞུགས་སུ་གསོལ། མཆོད་པའི་ཁྱད་པར་དེ་རེ་རེའི་སྤྱན་སྔར་མར་མེ་བདུན་བདུན་དང༌། ཚོན་སྣ་ལྔ་པའི་བ་དན་བདུན་བདུན་ལས་མི་ཉུང་བར་ཕུལ། དུས་ཀྱི་ཁྱད་པར་ཉིན་ཞག་བདུན་ཕྲག་བདུན་དུ། སྡོམ་པའི་ཁྱད་པར་གསོ་སྦྱོང་གི་ཆོ་ག་བདུན་ཕྲག་བདུན་བླངས། ཆོ་གའི་ཁྱད་པར་ཉིན་ལན་གསུམ་དང་མཚན་ལན་གསུམ་དུ་སྨན་པའི་རྒྱལ་པོའི་མཚན་ལན་བདུན་བདུན་བརྗོད་ཅིང་ཕྱག་འཚལ་བ་གཙོ་བོར་གྱུར་པའི་ཡན་ལག་བདུན་པ་ལན་བདུན་བདུན་དུ་བྱ་ཞིང༌། དེ་ཉིད་ཀྱི་ཐུན་མོང་མ་ཡིན་པའི་སྨོན་ལམ་བཅུ་གཉིས་པོ་ལན་བདུན་བདུན་དུ་བཏབ་ན། དགོས་པའི་ཁྱད་པར་ནད་ཆེན་པོ་ལས་ཐར་བ་དང༌།
ཕ་རོལ་དམག་ཚོགས་དང་རྒྱུ་སྐར་གྱི་གནོད་པ་མི་འབྱུང་བར་བཤད་དོ། ། ཇི་སྐད་བཤད་པ་དེ་ཐམས་ཅད་ཀྱི་བསྡུས་པའི་དོན་ནི། གཞུང་འདིར་འབྱུང་བའི་ཆོ་ག་ནི་གསུམ་ཡིན་ཏེ། མདོ་ཉིད་ཀྱི་དབང་དུ་བྱས་པ་དང༌། སྔགས་ཁོ་ནའི་དབང་དུ་བྱས་པ་དང༌། ཐུན་མོང་གི་ཆོ་ག་དཀྱུས་ཇི་ལྟ་བ་བཞིན་གསལ་བའོ། ། དང་པོ་ལ། ཐུན་མོང་བ་དེ་བཞིན་གཤེགས་པ་བདུན་ཀའི་དབང་དུ་བྱས་པ་དང༌། ཐུན་མོང་མ་ཡིན་པ་སྨན་པའི་རྒྱལ་པོ་ཁོ་ན་མཆོད་པའི་ཆོ་གའོ། ། གཉིས་པོའི་ཁྱད་པར་ཡང་འཇམ་དཔལ་གྱིས་དེ་བཞིན་གཤེགས་པ་བདུན་ཀ་མཆོད་པའི་ཐུན་མོང་གི་ཆོ་ག་སྟོན་པ་ཤཱཀྱ་ཐུབ་པ་ལ་དམིགས་ཀྱིས་ཞུས་ནས་སྟོན་པས་གནང་བ་དང༌།
གླེང་བསླང་མཁན་མེད་པར་འཕགས་པ་སྐྱབས་གྲོལ་གྱིས་སྨན་པའི་རྒྱལ་པོ་མཆོད་པའི་ཐུན་མོང་མ་ཡིན་པའི་ཆོ་ག་ཇི་ལྟར་བྱ་བའི་ཚུལ་ནི་འདི་ཡིན་ནོ་ཞེས་སྟོན་པ་ལ་ཞུས་ཤིང༌། ཀུན་དགའ་བོ་ལ་བསྙད་པའོ། ། གཉིས་པ་ལ་ཡང༌། དེ་བཞིན་གཤེགས་པ་བརྒྱད་ཀའི་དབང་དུ་བྱས་པ་དང༌། ཕྱག་ན་རྡོ་རྗེ་ཁོ་ནའི་དབང་དུ་བྱས་པའི་དབྱེ་བས་གཉིས་ཏེ། དེ་ལྟར་རྣམ་པ་ལྔ་ཡིན་ནོ། ། དེ་ལས་ཀྱང་རྒྱས་པར་ཕྱེ་ན། དེ་བཞིན་གཤེགས་པ་དང་པོ་དྲུག་ལའང་ཐུན་མོང་མ་ཡིན་པའི་ཆོ་ག་སོ་སོར་སྦྱར་བས་བཅུ་གཅིག་གོ ། ཤཱཀྱ་ཐུབ་པ་མཆོད་པའི་ཆོ་ག་ནི་ཐུན་མོང་མ་ཡིན་པ་གཅིག་ཏུ་དབྱེ་བར་མི་ནུས་ཏེ། དེ་ནི་བདུན་པོ་ཐམས་ཅད་ལ་ཁྱབ་བྱེད་དུ་རྗེས་སུ་འགྲོ་དགོས་པར་གསལ་བའི་ཕྱིར་དང༌།
དེ་ལ་ཐུན་མོང་མ་ཡིན་པའི་ཆོ་ག་གཅིག་བྱུང་བའི་ཚེ་ནའང༌། སྔགས་ཀྱི་ལུགས་དང་པོ་དེ་ཉིད་ལས་མ་འདས་པའི་ཕྱིར། གསུམ་པ་མདོ་དང་ཇི་ལྟར་སྦྱོར་བའི་རིམ་པ་ལ། དེ་བཞིན་གཤེགས་པ་བདུན་གྱི་སྔོན་གྱི་སྨོན་ལམ་གྱི་ཁྱད་པར་རྒྱས་པའི་མདོ་བརྒྱད་བརྒྱ་པ་ཞེས་བྱ་བ་འདི་དོན་གསུམ་གྱིས་བཤད་པར་བྱ་སྟེ། བསྡུས་པའི་དོན། དགོས་པའི་དོན། ཚིག་གི་དོན་ནོ། ། དང་པོ་ལ། ཞུ་བ་པོ་གང་གིས་ཞུས་པ། སྟོན་པ་གང་ལ་ཞུས་པ།
དགོས་པ་ཅིའི་ཕྱིར་དུ་ཞུས་པ། ཞུས་པའི་ཆོས་ཀྱི་བརྗོད་བྱ་གང་ཡིན་པ་རྣམས་སོ། ། དང་པོ་ལ་གཉིས་ཏེ། ཚིག་གི་སྒོ་ནས་ཞུས་པ་དང༌། ཚིག་ཏུ་མ་བརྗོད་ཀྱང་ཐེ་ཚོམ་ཙམ་སྐྱེས་པ་མཁྱེན་པའོ། ། དང་པོ་ནི། འཇམ་དཔལ་དང༌། སྐྱབས་གྲོལ་དང༌། ཕྱག་ན་རྡོ་རྗེ་དང༌། གནོད་སྦྱིན་གྱི་སྡེ་དཔོན་བཅུ་གཉིས་དང༌།
འཇིག་རྟེན་སྐྱོང་བ་བཞི་དང༌། ཀུན་དགའ་བོ་རྣམས་སོ། ། གཉིས་པ་ནི། འཁོར་དེར་ལྷགས་པའི་ལྷ་ཤེས་རབ་ཆུང་བ་འགའ་ཞིག་གི་བསམ་པ་ལ། སངས་རྒྱས་ཀྱི་ཞིང་གངྒཱའི་ཀླུང་གི་བྱེ་མ་སྙེད་འདས་པའི་ཕ་རོལ་ན་བཞུགས་པའི་སངས་རྒྱས་རྣམས་ཀྱི་མཚན་བཟུང་བ་ཙམ་གྱིས་ཕན་ཡོན་དེ་ལྟ་བུ་འབྱུང་བ་ཅི་སྙམ་དུ་སོམ་ཉི་ཟ་བའོ། ། གཉིས་པ་ལ། དངོས་སུ་ཞུས་པའི་ལན་གསུངས་པ་དང༌། སོམ་ཉི་ཟ་བའི་བསམ་པ་མཁྱེན་ནས་གསུངས་པའོ། ། དང་པོ་ནི། སྟོན་པ་ཤཱཀྱའི་རྒྱལ་པོ་ལ་འཇམ་དཔལ་གྱིས་ཞུས་པ་ན།
དེ་བཞིན་གཤེགས་པ་བདུན་གྱི་མཚན་དང༌། ཞིང་ཁམས་དང༌། དང་པོ་བྱང་ཆུབ་ཏུ་ཐུགས་བསྐྱེད་པ་ན་སྨོན་ལམ་གང་བཏབ་པ་དང༌། ཞིང་འདིར་སྙིགས་མའི་དུས་སུ་དེ་བཞིན་གཤེགས་པ་བདུན་པོ་དེའི་མཚན་བཟུང་བ་དང༌། མཆོད་པ་བྱས་ན། དེ་བཞིན་གཤེགས་པ་དེ་དག་གི་སྔོན་གྱི་སྨོན་ལམ་དང་མཐུན་པའི་ཕན་ཡོན་འབྱུང་བར་གསུངས་སོ། ། སྐྱབས་གྲོལ་གྱིས་ནི་སྟོན་པ་ཉིད་ལ་དཔང་པོར་གསོལ་བའི་ཚུལ་གྱིས་ཞུས་ཏེ། བྱེ་བྲག་ཏུ་སྨན་པའི་རྒྱལ་པོ་ཇི་ལྟར་མཆོད་པའི་ཆོ་ག་ཀུན་དགའ་བོ་ལ་རྒྱས་པར་བཤད་དོ། ། འདིས་དེ་བཞིན་གཤེགས་པ་གཞན་དྲུག་མཆོད་པའི་ཆོ་ག་ཡང་མཚོན་པར་ནུས་སོ། ། གཉིས་པ་ནི།
སྟོན་པ་ཉིད་ཀྱིས་ལྷའི་བུ་དེ་དག་གི་སེམས་ཀྱི་བསམ་པ་མཁྱེན་ནས། སངས་རྒྱས་ཀྱི་ཞིང་ཐམས་ཅད་བསྒུལ་བ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་མ་ཐག་ཏུ་དེ་བཞིན་གཤེགས་པ་བདུན་སེངྒེའི་ཁྲི་ལ་བཞུགས་པ་མི་མཇེད་འཇིག་རྟེན་གྱི་ཁམས་འདིར་གཤེགས་ཏེ། དེ་བཞིན་གཤེགས་པ་ཤཱཀྱ་ཐུབ་པ་དང་ཐབས་ཅིག་ཏུ་བཞུགས་པ་ཐམས་ཅད་ཀྱིས་མཐོང་ངོ༌། ། དེའི་ཚེ་ཞུ་བ་པོ་འཇམ་དཔལ་གྱིས་དེ་བཞིན་གཤེགས་པ་བདུན་གྱི་སྔོན་གྱི་སྨོན་ལམ་བྱིན་གྱིས་རློབས་པའི་གཟུངས་ཞུས་སོ། ། དེ་ནས་དེ་བཞིན་གཤེགས་པ་བརྒྱད་པོ་དེ་དག་གིས་མགྲིན་གཅིག་ཏུ་བཻ་ཌཱུརྻའི་འོད་ཅེས་བྱ་བའི་གཟུངས་བཀའ་སྩལ་ནས་ཆོ་ག་ཕན་ཡོན་དང་བཅས་པ་རྒྱས་པར་གསུངས་པ་དེའི་ཚེ། ལྷའི་བུ་དག་དེ་བཞིན་གཤེགས་པ་རྣམས་ལ་གཡས་ཕྱོགས་སུ་བསྐོར་བ་ལན་བདུན་བྱས་ནས་སོང་ངོ༌། ། ཕྱག་བདུན་བདུན་བྱེད་པ་ནི་མདོ་འདི་ལ་བརྟེན་པའོ། ། ཡང་གསང་བའི་བདག་པོ་དང༌། ལྷའི་དབང་པོ་དང༌། རྒྱལ་པོ་ཆེན་པོ་བཞིས་ནི་དེ་བཞིན་གཤེགས་པ་བདུན་མངོན་སུམ་དུ་མཐོང་བས་ཡིད་ཆེས་ནས།
སུ་གང་དག་དེ་བཞིན་གཤེགས་པ་བདུན་གྱི་མཚན་དང༌། བཻ་ཌཱུརྻའི་འོད་ཀྱི་གཟུགས་འཛིན་པ་དེ་དག་བསྲུང་བ་དང༌། སྐྱོབ་པ་ཁས་བླངས་ནས། རང་རང་གི་བྲོ་བོར་བར་དང་དམ་བཅའ་བར་མཛད་དོ། ། དེའི་ཚིག་ནི། ཨ་གྷུ་མ་གྷུ་སོགས་སོ། ། དེའི་ཚེ་ཕྱག་ན་རྡོ་རྗེས་དེ་བཞིན་གཤེགས་པ་བདུན་དཔང་པོར་བཞག་ནས་རང་གི་སྙིང་པོ་དང༌། ལག་ན་རྡོ་རྗེ་སྒྲུབ་པའི་ཐབས་བཤད་དོ། ། དེའི་སྔགས་ནི། བཛྲེ་བཛྲེ་སོགས་སོ། །
གསུམ་པ་ནི། འཇམ་དཔལ་གྱིས་སླད་མའི་དུས་སུ་གཟའ་དང་རྒྱུ་སྐར་གྱི་གནོད་པ་དང༌། ཕ་རོལ་གྱི་དམག་ཚོགས་བཟློག་པའི་དོན་དུ་དེ་བཞིན་གཤེགས་པ་བདུན་ཇི་ལྟར་མཆོད་པའི་ཆོ་ག་ཞུས་པ་ནི་དགོས་པ་དང་པོའོ། ། དེ་བཞིན་གཤེགས་པ་ཐམས་ཅད་ཀྱིས་ཐུགས་ཀྱིས་དགོངས་པ་དང༌། མཐར་བྱེད་ཀྱི་གཤིན་རྗེས་ཟིན་པའི་རྣམ་པར་ཤེས་པ་སླར་ལོག་སྟེ། ཚེ་རིང་བར་འགྱུར་བ་ལ་སོགས་པའི་དོན་དུ་གཟུངས་ཀྱི་ཚིག་ལན་སྟོང་རྩ་བརྒྱད་དུ་བཟླས་པའི་ཆོ་ག་ཞུས་པ་ནི་དགོས་པ་གཉིས་པའོ། ། བཞི་པ་བརྗོད་བྱའི་དོན་གང་ཡིན་པ་ནི། མདོ་ལུགས་ཁོ་ན་ལ་བརྟེན་ནས་དེ་བཞིན་གཤེགས་པ་བདུན་མཆོད་པའི་ཆོ་ག་དང༌། མདོ་སྔགས་ཐུན་མོང་གི་ལུགས་ལ་བརྟེན་ནས་དེ་བཞིན་གཤེགས་པ་བརྒྱད་བྱང་ཆུབ་སེམས་དཔའ་རྣམས་དང་བཅས་པ་མཉེས་པར་བྱེད་པའི་གཟུངས་ཀྱི་ཆོ་ག་བཤད་པ་དང༌། བྱེ་བྲག་ཏུ་ལག་ན་རྡོ་རྗེ་སྒྲུབ་པའི་ཐབས་མདོ་དང་གཟུངས་གཉིས་ཀ་ལ་བརྟེན་ནས་བཤད་པ་དང༌།
གནོད་སྦྱིན་བཅུ་གཉིས་ཀྱིས་མདོའི་ཆོ་ག་རྣམས་ཀྱི་སྲུང་མ་བྱེད་པར་ཁས་བླངས་པ་དང༌། གསང་བའི་བདག་པོ་དང༌། ལྷའི་དབང་པོ་བརྒྱ་བྱིན་དང༌། རྒྱལ་པོ་ཆེན་པོ་བཞིས་མདོ་དང་གཟུངས་གཉིས་ཀའི་སྲུང་མ་བྱེད་པར་ཁས་བླངས་པ་དང༌། དེ་ནས་བཅོམ་ལྡན་འདས་ཀྱིས་མདོ་སྡེ་འདི་སྲུང་མ་དེ་དག་ལ་རྗེས་སུ་གཏད་པ་རྣམས་སོ། ། གཉིས་པ་དགོས་པའི་དོན་ནི་གོང་དུ་བཤད་ཟིན་པ་དེ་དག་གོ ། གསུམ་པ་ཚིག་གི་དོན་ནི། གཞུང་འདིར་ས་གཞི་བྱིན་གྱིས་རློབས་པ་ནས། རྫུ་འཕྲུལ་གྱིས་ནམ་མཁའ་ལ་གཤེགས་ཏེ་བཞུགས་པའི་བར་ནི། སྔོན་མདོ་སྡེ་འདི་གསུངས་པའི་དུས་སུ་ལྷའི་བུ་ཤེས་རབ་ཆུང་བ་རྣམས་ཀྱི་ཐེ་ཚོམ་བསལ་བའི་དོན་དུ་དེ་བཞིན་གཤེགས་པ་བདུན་ཞིང་འདིར་སྤྱན་དྲངས།
ཤཱཀྱ་ཐུབ་པ་དང་ཐབས་ཅིག་ཏུ་བཞུགས་པ་ལ། འཇམ་དཔལ་དང༌། ཕྱག་ན་རྡོ་རྗེ་གཉིས་དང༌། ཞུས་ལན་དངོས་སུ་མཛད་ཅིང་མདོའི་དོན་དང༌། གཟུངས་སྔགས་བྱིན་གྱིས་རློབས་པར་མཛད་པ་དེ་ཉིད་ལ་བརྟེན་པའོ། ། དེ་ལྟ་མོད་ཀྱི་ཤཱཀྱ་ཐུབ་པ་མན་ཆད་སྤྱན་འདྲེན་པའི་ཚིག་རྣམས་ནི་མདོ་དང་དངོས་སུ་སྦྱོར་རྒྱུ་མེད་དོ། ། བཅོམ་ལྡན་འདས་འོད་དཔག་མེད་ཀྱི་ཞིང་གི་བཀོད་པ་ཞེས་པ་ནས། ལེགས་པར་བརྒྱན་པའི་ས་གཞི་ལ་ཞེས་པའི་བར་ནི་ཕལ་ཆེར་མདོ་ཉིད་ལ་དངོས་སུ་སྣང་ལ། གཞལ་མེད་ཁང་རིན་པོ་ཆེ་སྣ་བདུན་མཆོག་ཏུ་འབར་བ་བཀོད་པ་ཞེས་པ་ནས། སྨོན་པ་མེད་པ་ནས་འཇུག་པ་ཞེས་པའི་བར་ནི་མདོ་ཉིད་ལ་དངོས་སུ་མི་སྣང་ཡང༌།
འཕགས་པ་ཐོགས་མེད་ཀྱི་ཐེག་བསྡུས་ལས་འབྱུང་བའི་ཚིག་དེ་ཉིད་བཀོད་པར་སྣང་ངོ༌། ། ཞིང་ཁམས་དེ་དང་དེ་དག་གི་དབུས་ན་གཞལ་ཡས་ཁང་གི་རྣམ་པ་མཚན་ཉིད་ཡོངས་སུ་རྫོགས་པ་ཡོད་པ་ནི། སྨན་བླའི་ཐད་ཀྱི་མདོ་ཉིད་ལས་གསལ་བར་བཤད་ལ། མཛེས་པ་ཤ་སྟག་འབྱུང་བར་གྱུར་ཅིག་ཅེས་དང༌། ལོངས་སྤྱོད་པར་གྱུར་ཅིག་ཅེས་དང༌། དེ་བཞིན་དུ་གྱུར་ཅིག་ཅེས་པ་རྣམས་ལ་ནི་མདོ་དང་དངོས་སུ་སྦྱར་རྒྱུ་མེད་དོ། ། གཞལ་མེད་ཁང་གི་དབུས་སུ་སེངྒེའི་ཁྲི་ཆེན་པོ་བརྒྱད་ལ་དེ་བཞིན་གཤེགས་པ་བརྒྱད་བཞུགས་པ་དང༌། བར་གྱི་སྣམ་བུ་ལ་བྱང་ཆུབ་སེམས་དཔའ་གླེང་གཞི་ལས་བྱུང་བ་ཞེས་པ་ནི་མདོ་དང་དངོས་སུ་སྦྱོར་རྒྱུ་ཡོད་ལ། ཆོས་པོ་ཏི་བཞུགས་པ་དང༌། འཇམ་དཔལ་ལ་སོགས་པའི་ལྷག་མ་རྣམས་ཀྱི་གདན་བཤམས་པ་ལ་ནི་མདོ་དང་དངོས་སུ་སྦྱོར་རྒྱུ་མེད་དོ། །
ཡང་དེ་བཞིན་གཤེགས་པ་བདུན་ལ་ཕྱག་མཆོད་འབུལ་བ་དང༌། དེ་དག་གི་སྔོན་གྱི་སྨོན་ལམ་དང་མཐུན་པའི་སྨོན་ལམ་འདེབས་པ་ནི་མདོ་དང་དངོས་སུ་སྦྱོར་རྒྱུ་ཡོད་ལ། ཤཱཀྱ་ཐུབ་པ་མན་ཆད་ཀྱི་ཕྱག་མཆོད་གཉིས་ལ་མདོ་དང་དངོས་སུ་སྦྱོར་རྒྱུ་མེད་ཅིང༌། ཆོ་གའི་ཚིག་གཞན་རྣམས་ནི་མདོའི་དངོས་བསྟན་ལ་ཡོད་དོ། ། རྗེས་ཀྱི་ཆོ་གའི་ཚིག་རྣམས་ནི་མཁན་པོ་བྱང་ཆུབ་སེམས་དཔའ་ཉིད་ཀྱིས་ཉེ་བར་སྦྱར་བ་ཡིན་ནོ། ། གང་འདིར་རྣམ་བཤད་བཤད་པ་མཁས་ཕྱིར་ཏེ། ། ཆོ་གའི་ཡན་ལག་ལག་ལེན་གཞུང་བཞིན་མཛོད། ། མང་པོའི་ཟིན་བྲིས་བྲིས་ནས་བཞག་པ་མིན། ། གཞན་གྱིས་བཤད་དེ་དེ་རང་ཉིད་ཀྱིས་ཆོག ། དེ་ཀུན་ཕལ་ཆེར་ཆེར་རློམ་འགའ་ཡི་ལུགས། །
རང་བློས་རྣམ་དཔྱད་དཔྱད་པས་རྣམ་དག་པར། ། མདོ་གཞུང་ཇི་བཞིན་བཞིན་མདངས་བཟང་པོ་ཡིས། ། ལེགས་པར་འཆད་མཁས་མཁས་པ་གང་དེ་སུ། ། ཤཱཀྱའི་གསུང་རབ་མཆོག་ཏུ་ཟབ་པ་དང༌། ། བཅོམ་ལྡན་དགོངས་པ་ཤིན་ཏུ་རྒྱ་ཆེ་བ། ། ལེགས་པར་ཤེས་ནས་འཆད་པའི་བློ་གསལ་བ། ། མཁས་པའི་གདེང་ཐོབ་ཀུན་དང་མཉམ་དེ་ཡིན། ། དགེ་དེས་ས་སྐྱོང་ནམ་མཁའ་ཡི། ། རྡོ་རྗེ་རྣམ་དཀར་གྲགས་པ་ཡི། ། དཔལ་འབྱོར་བཟང་པོ་ཅན་དེ་ཡི། །
དབུ་རྨོག་གོང་ནས་གོང་བཙན་ཤོག ། མི་བདག་སྲས་དང་བློན་པོར་བཅས། ། མང་པོས་ཀུན་ནས་བཀུར་བ་དང༌། ། ཕ་རོལ་འཚེ་བ་མེད་པ་དང༌། ། མངའ་འབངས་མཚོ་བཞིན་གང་བར་ཤོག ། དེ་སྐད་སྲིད་ཞིའི་དགྲ་ཚོགས་ལས། ། རྣམ་རྒྱལ་གྲགས་པ་བཟང་པོ་ཡི། ། འབྱོར་པའི་རྒྱ་མཚོར་ངལ་སོ་ནས། ། མཆོག་ལྡན་ལེགས་པའི་བློ་ཡིས་སྦྱར། ། ཞེས་བྱ་བ་འདི་ནི་ཡུལ་དབུས་ཀྱི་ཐོས་པ་འཛིན་པ་དཔལ་ཤཱཀྱ་མཆོག་ལྡན་དྲི་མེད་ལེགས་པའི་བློས།
མྱོས་བྱེད་ཅེས་བྱ་བ་ཤིང་མོ་ལུག་གི་ལོ། ས་གས་ཉ་གང་བའི་ཉིན་པར་ཆོས་ཀྱི་རྒྱལ་པོ་བསོད་ནམས་རྒྱལ་མཚན་དཔལ་བཟང་པོའི་ཞབས་བརྟན་གྱི་གཙུག་ལག་ཁང་མཛད་མཐོང་སྨོན་གྱི་ཡང་ཐོག་གི་གཞལ་ཡས་ཁང་དུ་ཉེ་བར་སྦྱར་བའི་ཡི་གེ་པ་ནི་རྐོང་སྟོན་མགོན་པོ་རྒྱལ་མཚན་དཔལ་བཟང་པོའོ།། །། སྭསྟི། ཐུན་མོང་གཞི་ཡི་འདྲེས་རྐང་དང༌། ། མ་རྟོགས་འཁོར་བའི་འདྲེས་རྐང་དང༌། ། རྟོགས་བྱེད་ལམ་གྱི་འདྲེས་རྐང་དང༌། ། རྟོགས་པ་འབྲས་བུའི་འདྲེས་རྐང་ངོ༌། ། དང་པོ་སུམ་ཅུ་རྩ་ལྔ་སྟེ། ། གཉིས་པ་ལ་ནི་བཅོ་བརྒྱད་ཡོད། ། གསུམ་པ་བཞི་བཅུ་རྩ་གསུམ་ལ། །
བཞི་པ་བཅུ་དང་གཉིས་ཡིན་ནོ། ། དང་པོ་ཕུང་ཁམས་རེག་ཚོར་ལ། ། ལྔ་དང་བཅོ་བརྒྱད་དྲུག་དང་དྲུག ། གཉིས་པ་རྟེན་འབྲེལ་བཅུ་གཉིས་དང༌། ། ས་ལ་སོགས་པའི་ཁམས་དྲུག་གོ ། གསུམ་པ་ཕ་རོལ་ཕྱིན་དྲུག་དང༌། ། སྟོང་ཉིད་བཅོ་བརྒྱད་བྱང་ཕྱོགས་བདུན། ། བསམ་གཏན་ཚད་མེད་གཟུགས་མེད་དང༌། ། རྣམ་པར་ཐར་བརྒྱད་སྙོམས་འཇུག་དགུ ། རེ་རེ་དག་ཏུ་བགྲང་བར་བྱས། །
རྣམ་ཐར་སྒོ་གསུམ་བདེན་པ་བཞི། ། རེ་རེར་བགྲངས་པ་དེ་ཡིན་ནོ། ། མངོན་ཤེས་ཏིང་འཛིན་གཟུངས་ཀྱི་སྒོ། ། སྟོབས་བཅུ་མི་འཇིགས་སོ་སོ་རིག ། བྱམས་དང་སྙིང་རྗེ་མ་འདྲེས་ཆོས། ། མཁྱེན་པ་གསུམ་དང་བཅུ་གཉིས་ནི། ། ལྔ་པ་འབྲས་བུ་བཅུ་གཉིས་སོ།། །། ཤུ་བྷཾ།། །། ༈ བལ་ཡུལ་མཆོད་རྟེན་རིན་པོ་ཆེ་བྱ་རུང་ཁ་ཤོར་གྱི་ཉེ་འགྲམ་རྒྱལ་ཡོངས་ས་ཆེན་ཞེས་པ་གློག་ཀླད་དཔར་ཁང་ལས། བདེར་གཤེགས་༧སྐྱབས་རྗེ་བཅོ་བརྒྱད་ཁྲི་ཆེན་རྡོ་རྗེ་འཆང་མཆོག་གི་ཐུགས་དགོངས་རྫོགས་ཆེད།
སྐྱབས་འོག་པ་ཚར་གྲྭ་གུ་རུས་གློག་ཀླད་ཕྱག་དེབ་ཆེད་འགྲེམ་སྤེལ་ཞུས་པའི་དགེ་འབྲས་སངས་རྒྱས་ཞིང་དུ་བསྔོའོ།། །།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
