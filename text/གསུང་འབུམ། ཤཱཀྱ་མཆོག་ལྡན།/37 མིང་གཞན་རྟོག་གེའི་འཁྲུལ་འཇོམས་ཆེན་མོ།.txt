གསུང་འབུམ། ཤཱཀྱ་མཆོག་ལྡན།
པོད ༣༧
མིང་གཞན་རྟོག་གེའི་འཁྲུལ་འཇོམས་ཆེན་མོ།
༼ཏ༽ ༄༅། །ཚད་མ་རིགས་པའི་གཏེར་གྱི་དགོངས་རྒྱན་ལུང་དང་རིགས་པའི་འཁོར་ལོས་ལུགས་ངན་ཕམ་བྱེད་ཅེས་པའམ། མིང་གཞན་རྟོག་གེའི་འཁྲུལ་འཇོམས་ཆེན་མོ་བཞུགས།། ན་མོ་མཉྫུ་ཤྲཱི་ཡེ། ཚད་མ་སྡེ་བདུན་གྱི་དགོངས་རྒྱན་ལུང་དང་རིགས་པས་གསལ་བར་བྱེད་པའི་བསྟན་བཅོས། རང་དང་གཞན་གྱི་གྲུབ་པའི་མཐའ་རྒྱ་མཚོའི་མཛོད་ཅེས་བྱ་བ། སྨྲ་བ་རྣམས་ཀྱི་མཆོག་ཐམས་ཅད་མཁྱེན་པ་ལ་ཕྱག་འཚལ་ལོ། ། རིགས་བྱེད་ལ་མཁས་མཁས་པའི་གནས་ཐོབ་ཀུན་གྱི་སྤྱི་མེས་མེས་པོ་གསེར་གྱི་པད་མའི་མངལ། ། མངལ་སྐྱེས་མཆོག་སྦྱིན་སྦྱིན་མའི་བུ་ཡང་འཆིང་བྱེད་ཉེ་དབང་དབང་པོས་རབ་བརྟེན་སྟོབས་ཀྱི་དགྲ། ། དགྲ་སྟའི་མཚོན་ཐོགས་ཐོགས་མེད་རབ་རྒྱུ་ལྷ་མིན་རབ་འཇོམས་འཇོམས་བྱེད་བདག་པོ་མེ་ཏོག་གཞུ། །
གཞུ་རྒྱལ་དཔུང་ཚོགས་ཚོགས་ཀྱི་བདག་པོས་གུས་འདུད་ཀུན་མཁྱེན་མཁྱེན་པའི་སྤྱན་མངའ་དེང་འདིར་རྒྱལ། ། གང་འདིར་ཀུན་ཏུ་རྨོངས་པའི་ཆུ་སྔོན་གྱིས་བསྐྲུན་ལས་དང་ཉོན་མོངས་པའི། ། རྦ་ཀློང་འཁྲུག་པ་སྲིད་པའི་རྒྱ་མཚོར་རིང་དུ་འཕྱན་པའི་འགྲོ་བ་འདི། ། བགྲང་ཡས་ཐུགས་རྗེའི་སྤྱན་ཀྱིས་བཟུང་ནས་ཡང་དག་རིགས་པའི་གྲུ་ཆེན་གྱིས། ། བགྲོད་མང་གིས་སྒྲོལ་ཐུབ་དབང་ཚད་མ་གསུང་མཁས་ཁྱོད་ལ་ཕྱག་འཚལ་ལོ། ། མཐར་འཛིན་དྲག་ཏུ་འཁྲུགས་པའི་ལྷ་མིན་དཔའ་བོ་དེ་ནི་གཞུང་ལུགས་བརྒྱ་བྱིན་འཁོར་གྱི་ཕུན་ཚོགས་ལ་སྡང་ས་འོག་མི་ཤེས་མུན་པའི་མལ་དུ་ཡུན་རིངས་བསམས་པའི་རྟོག་གེ་ངན་པའི་དཔུང་ཚོགས་ཡན་ལག་བཞི་བཤམས་ནས། ། ཚེ་དང་སྙན་དངགས་སྲིད་བསྲུངས་རིག་བྱེད་ཤེས་ཤིང་སྦྱངས་པའི་ཤིང་རྟ་ལ་ཞོན་ལྟག་ཆོད་ཚིག་དོར་གཡོ་རྒྱུའི་དགྲ་ཐབས་ཤེས་པའི་འཁྲུལ་འཁོར་གྱིས་སྦྱར་བརྡའ་སྤྲོད་ཏོག་གེའི་རྣོ་ངར་ལྡན་པའི་རལ་གྲི་དང་ནི་མདུང་ཐོགས་ནས། ། ངེས་དོན་ཉིང་ཁུས་རབ་འཕོངས་པ་སངས་རྒྱས་ཀྱིས་སྦྱར་གཞུང་ལུགས་ཤེས་པའི་ང་རྒྱལ་གྱིས་བསྐྱོད་ཕྲག་དོག་རྒྱ་མཚོའི་ཁོངས་ནས་རབ་འཐོན་ཐུབ་བསྟན་བང་རིམ་ལ་འགོངས་སྟོང་ཉིད་བདུད་རྩི་འཕྲོག་པའི་གཡུལ་ངོར་ཞུགས་པའི་མི་བསྲུན་དེས། ། ཁྱོད་ཞལ་མཁྱེན་བརྩེ་ཁྲོས་པའི་རྡོ་རྗེ་མཐོང་མ་ཐག་ཏུ་གོམས་སྟབས་རབ་འཁྱོར་ལག་ཆ་ཤོར་ནས་བཏབས་ཤིང་འགྱེལ་རྣམས་ཞབས་ཟུང་འགྱིང་བག་གར་གྱིས་གནོན་མཛད་རབ་དཀར་ལྷ་མཆོག་གཡོ་མེད་གང་ཁྱོད་རྟག་པར་རྒྱལ། ། ཁྱོད་གཞལ་པད་མོ་རྒོད་པའི་འཛུམ་ཕྲེང་རྩེར། །
ལེགས་བཤད་བུང་བའི་ཕྲེང་བ་གཡོ་ལྡན་ཞིང༌། ། གང་གསུང་བདུད་རྩིའི་འབབ་སྟེགས་ངོ་མཚར་ཅན། ། འཇམ་དབྱངས་དགྱེས་པའི་ཞལ་སྒོར་ད་བཟུང་ཤིག ། རྗེ་བཙུན་རིགས་པའི་དཔུང་ཚོགས་ཡན་ལག་བཞིས། ། མུ་སྟེགས་འཁྲུལ་པའི་ས་ཆེན་གསུམ་ཕྲོགས་ནས། ། ལུང་རིགས་གཉིས་ཀྱི་པད་མཚོར་ངལ་བསོ་བ། ། ཕྱོགས་ཀྱི་གླང་ཆེན་ཁྲོས་པའི་རིགས་པ་མཆོག ། ཆོས་ཀྱི་རྒྱལ་པོ་གྲགས་པའི་དཔའ་མཛངས་ཅན། ། ཆོས་མིན་ཕམ་མཛད་གྲགས་པའི་རྔ་ཆེན་གྱིས། ། ཆོས་མང་ཤེས་པའི་གྲགས་པ་སྤེལ་མཁས་པ། །
ཆོས་ལ་གྲགས་ཐོབ་སྨྲ་བའི་ཉི་མ་རྒྱལ། ། གང་གི་རིགས་པའི་ལམ་བཟང་པོ། ། འཛིན་མཁས་ལྷ་ཤཱཀ་ཤེས་རབ་འབྱུང༌། ། ཆོས་མཆོག་ལ་སོགས་ཤིང་རྟ་ཡི། ། སྲོལ་འཛིན་ཀུན་ལ་ཕྱག་འཚལ་ལོ། ། གངས་ཅན་རྨོངས་པའི་མུན་ཆེན་པོ། ། སེལ་མཁས་བློ་ལྡན་ཤེས་རབ་ནི། ། སྲས་དང་བརྒྱུད་པར་བཅས་པ་ལ། ། ཡིད་རབ་དྭངས་བས་ཕྱག་བགྱིད་དོ། ། ཀུན་དགའི་དེད་དཔོན་ཀུན་གྱིས་མ་བཀུར་ན། །
ངོ་མཚར་གནས་ལྔའི་རྒྱལ་མཚན་སུ་ཡིས་སྒྲེང༌། ། དཔལ་ལྡན་ཁྱོད་ཀྱི་རྣམ་དཔྱོད་དེ་མེད་ན། ། སྣང་སེལ་བ་དན་བཟང་པོ་སུ་ཡིས་བཟུང༌། ། རིགས་པའི་གཏེར་གཞུང་གྲུ་ཆེན་མ་བཅས་ན། ། སྡེ་བདུན་རིགས་པའི་མཚོ་ཆེན་ཇི་ལྟར་རྒལ། ། དེ་ཕྱིར་པཎ་ཆེན་འཇིགས་མེད་དཔའ་བོ་དེ། ། ཉིད་དང་བརྒྱུད་པར་བཅས་ཀུན་འདི་ན་རྒྱལ། ། སངས་རྒྱས་གསུང་རབ་ལུང་དང་རིགས་པའི་ཉི་འོད་འབར་བའི་བདུད་རྩིའི་གྲུ་ཆར་ནི། ། དཔལ་ལྡན་རྣམ་དཔྱོད་རྟ་མང་གིས་དྲངས་འཕྲིན་ལས་བཟང་པོའི་སྤྲིན་གྱི་ཤིང་རྟ་ལ་ཞོན་པ། ། སྐལ་བཟང་བློ་མཚོའི་བཞད་འཕྲེང་དབུས་ཀྱི་ཆུ་གཏེར་གང་དུ་དུལ་པར་བབས་པ་ན། །
སངས་རྒྱས་བསྟན་པའི་རྒྱ་མཚོ་དཔལ་ལྡན་འདུས་པའི་ཆུ་ཆེན་དང་བཅས་ཁྱོད་ཀྱིས་སྤེལ། ། ཤཱཀྱའི་བསྟན་པ་ནོར་བུའི་གདུགས་དཀར་ནི། ། ལུང་དང་རིགས་པའི་རྒྱལ་མཚན་རྩེར་བཀོད་ནས། ། འཕྲིན་ལས་བཟང་པོའི་གྲིབ་བསིལ་འབེབས་བརྩོན་པས། ། འཕོངས་པའི་ཚ་གདུངས་སེལ་ཁྱོད་ཀུན་གྱི་བཤེས། ། དོན་ཡོད་མཁྱེན་པའི་ལེགས་བཤད་རི་མོ་ནི། ། དཔལ་ལྡན་ཐུགས་མཚོའི་མེ་ལོང་ལ་བྲིས་པ། ། འཕྲིན་ལས་བཟང་པོའི་མདངས་ཀྱིས་མཚོན་གང་ཁྱོད། ། ཐུབ་བསྟན་གསེར་གྱི་ཁང་ཆེན་མཛེས་པའི་རྒྱན། ། ལན་གཅིག་ཐོས་ན་རིགས་པའི་སྣང་བ་འཕེལ། །
མང་པོར་བསམས་ན་རྨོངས་པའི་མུན་ཆེན་སེལ། ། རིང་དུ་བསྒོམས་ན་སྒྲིབ་ཀུན་འཇོམས་ངེས་པའི། ། རྣམ་འགྲེལ་མཛད་པའི་ལུགས་བཟང་རྟག་པར་རྒྱལ། ། དེང་སང་འདི་ན་སྡེ་བདུན་མཛད་གཞུང་རིགས་པའི་འོད་དཀར་ཅན། ། རང་བཟོའི་སྒྲ་གཅན་དབང་པོས་ཟོས་ནས་ནག་པོར་བྱས་གྱུར་ཅིང༌། ། བློ་ངན་སྐྱེ་བོ་དུ་མའི་རྟོག་པས་ཀུན་ཏུ་རྣམ་བརྟགས་པའི། ། རྟོག་གེ་ངན་པའི་འཇའ་ཚོན་རི་མོར་འགྲོ་འདི་ཆགས་མཐོང་ནས། ། གྲགས་པའི་གཞུང་བཟང་རིགས་པ་ཡི། ། གཏེར་གྱིས་ཇི་བཞིན་བཀྲལ་བ་གང༌། ། སངས་རྒྱས་བསྟན་པའི་དཔལ་དང་ནི། །
ཀུན་མཁྱེན་རོང་སྟོན་ཆོས་ཀྱི་རྗེའི། ། རིགས་པའི་མན་ངག་གིས་བརྒྱན་ཏེ། ། འདི་ན་ལོག་པར་འཆད་རྣམས་ཀྱི། ། རྗེས་འབྲང་མིན་པར་རིགས་པ་ཡི། ། གཞུང་བཞིན་འཆད་ལ་སྤྲོ་བ་སྐྱེས། ། དེ་ལྟར་མཆོད་པར་བརྗོད་ཅིང་བརྩོམ་པར་དམ་བཅས་ནས་ཚད་མ་རིགས་པའི་གཏེར་གྱི་དགོངས་རྒྱན་རིགས་པའི་འཁོར་ལོས་ལུགས་ངན་ཕམ་བྱེད་ཅེས་བྱ་བའི་རབ་ཏུ་བྱེད་པ་འདི་ལ་དོན་གཉིས་ཀྱིས་བཤད་པར་བྱ་སྟེ། རབ་ཏུ་བྱེད་པ་འདི་རྩོམ་པ་དང་འབྲེལ་བའི་དགོས་པ་དང༌། རབ་བྱེད་དངོས་ཇི་ལྟར་འཆད་པའི་ཚུལ་ལོ། ། དང་པོ་ནི། གང་ཡང་འདི་ན་ཁམས་གསུམ་པའི་རྒྱ་མཚོ་ཆེན་པོ་རིང་དུ་རྒལ་ནས་ཀུན་མཁྱེན་ཐར་པའི་ཁང་བཟང་ཉམས་དགའ་བ་དེར་བགྲོད་པར་འདོད་པའི་ངེས་པར་འབྱུང་བ་དང་དམ་པའི་ཆོས་ཀྱི་སྐལ་བ་དང་ལྡན་པ་དག་གིས་ནི་འདི་ལྟར་ཤེས་པར་བྱ་དགོས་ཏེ།
ཆོས་རྣམས་ཀྱི་རང་གི་ངོ་བོ་གསལ་བར་མི་ཤེས་པའི་རྨོངས་པ་ཆེན་པོ་འདི་འཁོར་བའི་འབྲོག་དགོན་པ་འཇིགས་སུ་རུང་བ་ཉམ་ང་བའི་འཇིགས་པ་སྣ་ཚོགས་ཀྱིས་སྤུ་ཟིང་བྱེད་པ་འདི་མཐའ་དག་བསྐྲུན་ཅིང་བསྐྱེད་པའི་རྩ་བ་ཉིད་དུ་ངེས་པར་བྱས་ཤིང༌། དེ་ལ་བརྟེན་ནས་ཁམས་གསུམ་པ་ལ་སྲེད་པ་དང་ཐར་པ་ལ་ཐེ་ཚོམ་ཟ་བ་དང༌། རྒྱུ་དང་འབྲས་བུར་བཅས་པའི་སྲིད་ཞི་ལ་ལོག་པར་རྟོག་པ་དང༌། རྟག་པ་དང་ཆད་པར་སྨྲ་བ་ལ་སོགས་པའི་ལྟ་བ་དང༌། ངེས་བསྐྱེད་པའི་བརྟུལ་ཞུགས་ངན་པ་རྣམས་བྱང་གྲོལ་གྱི་རྒྱུར་བཟུང་ནས་ཀུན་ཏུ་ང་རྒྱལ་བ་དང༌། དེ་དང་མི་མཐུན་པ་ལ་ཁོང་ཁྲོ་བ་དང༌། དེའི་རྒྱུ་ལས་ལས་ཀྱི་མཐའ་རྣམ་པ་སྣ་ཚོགས་བསོག་པ་དག་ཀྱང་འབྱུང་ཞིང༌། སངས་རྒྱས་ཀྱི་ཆོས་ལས་ཕྱི་རོལ་དུ་གྱུར་པའི་གྲུབ་མཐའི་རྣམ་པ་མི་མཐུན་པ་རྣམས་དང༌། ཆོས་ལྟར་བཅོས་ཤིང་རློམ་ནས་རིགས་པ་མ་ཡིན་པར་སྨྲ་བ་བརྒྱ་ཕྲག་དུ་མ་འབྱུང་ཞིང་དུས་ཀྱི་ཤུགས་ཀྱིས་བློ་གྲོས་ངན་པའི་སྐྱེ་བོ་རབ་ཏུ་མང་པོ་དག་ཀྱང་བློ་ངན་གྱི་རྟོག་པ་ཁོ་ནས་བརྟགས་པའི་ཚིག་གི་སྦྱོར་བ་འབའ་ཞིག་ལྷུར་བླངས་པས་སངས་རྒྱས་ཀྱི་བསྟན་པ་འཇིག་པར་བྱེད་པ་ནི་ཡང་དང་ཡང་དུ་བསམ་དགོས་ཤིང༌། དེ་ལྟར་ཤེས་ནས་དེའི་རྩ་བ་དྲུངས་འབྱིན་པར་ནུས་པ་ཡང༌།
རིགས་པའི་ལམ་བཟང་པོ་དངོས་པོ་སྟོབས་ཞུགས་ཀྱི་རིགས་པའི་ལམ་ནས་ཚུལ་བཞིན་དུ་རྒྱུད་ལ་སྐྱེད་དགོས་ལ་དེ་ཡང་གཞལ་བྱའི་གནས་གསུམ་པོ་ཚད་མ་གསུམ་གྱི་སྒོ་ནས་སྟོན་པའི་ཚུལ་ལ། ལུགས་གཞན་ལས་ཆེས་ཆེར་ཁྱད་པར་དུ་འཕགས་པས། རྒྱལ་བའི་གསུང་རབ་མཐའ་དག་ལ་ལྟ་བའི་མིག་གཅིག་པུར་གྱུར་པ། ཆོས་ཀྱི་སྤྱན་ལྡན་དཔལ་ལྡན་གྲགས་པའི་རིང་ལུགས་ཁོ་ན་ལ་རག་ལས་པས་དེའི་ཕྱིར་རང་ཉིད་ཀྱང་ཡང་དག་པའི་རིགས་ལམ་ལ་གོམས་པར་བྱ་བའི་ཕྱིར་དང༌། རང་བཟོས་མ་བསླད་པའི་རིགས་པའི་སྲོལ་བཟང་པོ་དེ་ཉིད་མི་ཉམས་ཤིང་འཕེལ་བའི་ཕྱིར་དང༌། བདག་དང་སྐལ་བར་མཉམ་པའི་ཕྱི་མ་ཕྱི་མའི་དུས་ཀྱི་སྐྱེ་བོ་འགའ་ལའང་ཕན་པར་གྱུར་ཅིག་སྙམ་དུ་བསམས་ནས་འདི་བརྩམ་མོ། ། དེ་ལྟ་བས་ན། འཆད་པར་འགྱུར་བ་འདི་ནི། རྙེད་པ་དང༌། བཀུར་སྟི་དང༌།
ཚིགས་སུ་བཅད་པའི་རོ་མྱང་བ་ཚོལ་བ་དང༌། རང་གི་གྲུབ་པའི་མཐའ་ལ་ཆགས་པ་དང༌། གཞན་གྱི་འདོད་པའི་མཐའ་ལ་སྡང་བས་མ་ཡིན་ཞིང༌། གཟུ་བོར་གནས་པའི་བློ་ཡིས་དངོས་པོའི་དེ་ཁོ་ན་ཉིད་ཚོལ་བ་ལྷུར་ལེན་པའི་རྣམ་པར་དཔྱོད་པ་དང་ལྡན་པས། ཕྱོགས་གླང་གྲགས་པའི་ལུང་དང་རྗེས་སུ་མཐུན་ཅིང༌། དངོས་པོའི་སྟོབས་ཀྱིས་ཞུགས་པའི་རིགས་པས་བསྒྲུབ་པ་མཁས་པ་སྔ་མའི་མན་ངག་བཟང་པོས་བརྒྱན་ནས་འཆད་པ་ཡིན་པས་དེའི་ཕྱིར། དེང་སང་གི་སྐྱེ་བོ་བློ་གསལ་ཞིང་ཡིད་བཞུངས་པ་དག་ཀྱང་འདི་ལ་འཇུག་པར་རིགས་སོ། ། གཉིས་པ་དགོས་པ་དེ་དང་ལྡན་པའི་རབ་ཏུ་བྱེད་པ་དངོས་ཇི་ལྟར་བཤད་པའི་ཚུལ་ལ་གཉིས་ཏེ། གདུལ་བྱ་གཞན་རྗེས་སུ་འཛིན་པའི་ཐབས་ཀྱི་ལེའུ་ལན་ལག་བཅུའི་སྒོ་ནས་དང་པོར་བཤད་པ་དང༌། རྗེས་སུ་བཟུང་ནས་ཡང་དག་པའི་ཤེས་པས་མི་ཤེས་པ་ཇི་ལྟར་བཟློག་པའི་ཚུལ་རྒྱུད་ལ་བསྐྱེད་པའི་ཐབས་ཀྱི་ལེའུ་ལེ་ཚན་བཅུ་གཉིས་ཀྱི་སྒོ་ནས་གཉིས་པར་བཤད་པའོ། །
དང་པོ་ལ། གདུལ་བྱ་ཐེ་ཚོམ་ཅན་རྗེས་སུ་འཛིན་པའི་ཡན་ལག་གཏན་ལ་འབེབས་བྱེད་གཏན་ཚིགས་ཀྱི་རྣམ་པར་བཞག་པ་རྒྱས་པར་བཤད་པ་དང༌། ལོག་རྟོག་ཅན་ཚར་གཅོད་པའི་ཐབས་སུ་ཐལ་འགྱུར་གྱི་རྣམ་པར་བཞག་པ། དེ་གཉིས་ཀྱི་བྱེད་པ་ལ་བརྟེན་ནས་ཤེས་བྱ་མི་ཤེས་པ་ཤེས་པར་བྱ་བའི་ངོ་བོ་བསྒྲུབ་བྱ་ཉིད་བཤད་པ། དེ་གཉིས་ཀ་ལ་ཉེ་བར་མཁོ་བ་ཕྱོགས་ཆོས་ཅན་གྱི་རབ་དབྱེ་ལེགས་པར་བཤད་པས་མཇུག་བསྡུ་བའོ། ། དང་པོ་ལ། བརྗོད་བྱ་རྟགས་གཏན་ཚིགས་ཀྱི་རྣམ་གཞག་རྒྱ་ཆེར་བཤད་པ། རྗོད་བྱེད་སྒྲུབ་ངག་གི་རྣམ་གཞག་དང༌། ཐལ་འགྱུར་གྱི་རྣམ་གཞག་དམིགས་ཕྱེད་པར་བཤད། དེ་དག་མི་འཁྲུལ་བའི་རྒྱུ་དགག་སྒྲུབ་དང༌།
འགལ་འབྲེལ་གྱི་རྣམ་པར་བཞག་པ་དང་གསུམ་མཐར་ཕྱིན་པར་བཤད་པའོ། ། དང་པོ་ལ་ཡང་དག་དང༌། ལྟར་སྣང༌། དེ་དག་གི་ངེས་པ་བཤད་པ་དང་གསུམ་མོ། ། དང་པོ་ལ། མཚན་ཉིད། མཚན་གཞི་ལ་ལོག་རྟོག་དགག་པ། མཚན་གཞི་སོ་སོའི་དོན་གཏན་ལ་དབབ་པ་དང་གསུམ། དང་པོ་ལ་གཞན་གྱི་འདོད་པ་དགག རང་གི་འདོད་པ་སྒྲུབ།
དེ་ལ་རྩོད་པ་སྤང་བ་དང་གསུམ། དང་པོ་ལ་མཚན་ཉིད་ཀྱི་འདོད་ཚུལ་དགག དེ་ལ་འཕྲོས་ནས་ཚུལ་གསུམ་གྱི་རྣམ་གཞག་འདོད་ཚུལ་དགག ཚུལ་གསུམ་ངེས་བྱེད་ཀྱི་ཚད་མའི་འདོད་ཚུལ་དགག་པ་དང་གསུམ། དང་པོ་ནི། དེང་སང་ཕལ་ཆེ་བ་ན་རེ། དེ་སྒྲུབ་ཀྱི་ཚུལ་གསུམ་ཡིན་པ་དེ། དེ་སྒྲུབ་ཀྱི་རྟགས་ཡང་དག་གི་མཚན་ཉིད། མཚན་གཞི། བྱས་པ་ལྟ་བུ་ཚུལ་གསུམ་ཀ་ཡིན་པའི་རྒྱུ་མཚན་ནི།
བྱས་པ་ཆོས་ཅན། སྒྲ་མི་རྟག་པར་སྒྲུབ་པའི་ཕྱོགས་ཆོས་ཡིན་ཏེ། དེ་སྒྲུབ་ཀྱི་ཤེས་འདོད་ཆོས་ཅན་སྒྲའི་སྟེང་དུ་འགོད་ཚུལ་དང་མཐུན་པར་ཡོད་པ་ཉིད་དུ་ཚད་མས་ངེས་པའི་ཕྱིར་ཏེ། དེ་ལྟར་སྒྲུབ་པ་ལ་ཁྱོད་རྟགས་སུ་བཀོད་པའི་འགོད་ཚུལ་ཡིན་འགོད། སྒྲུབ་ཚུལ་ཡིན་སྒྲུབ། སྒྲ་དེ་ཁྱོད་ཡིན་པར་ངེས་ནས་དེ་རྟག་མི་རྟག་ཐེ་ཚོམ་ཟ་བའི་གང་ཟག་སྲིད། ཁྱོད་དང་སྒྲ་དང་མི་རྟག་པ་གསུམ་ཕན་ཚུན་ཐ་དད་སྒྲ་དེ་ཁྱོད་ཡིན་པའི་ཕྱིར། དེ་ཆོས་ཅན། ཁྱོད་དེ་སྒྲུབ་ཀྱི་རྗེས་ཁྱབ་ཡིན་ཏེ། དེ་སྒྲུབ་ཀྱི་རྟགས་ཆོས་གཉིས་ལྡན་གྱི་མཐུན་དཔེ་ཡང་དག་གི་སྟེང་དུ་དེ་སྒྲུབ་ཀྱི་སྒྲུབ་བྱའི་ཆོས་སུ་གཟུང་བྱའི་འབྲེལ་པ་རྣལ་མར་ངེས་སྟོབས་ཀྱིས་ཁྱོད་དེ་སྒྲུབ་ཀྱི་མཐུན་ཕྱོགས་ཁོ་ན་ལ་འགོད་ཚུལ་དང་མཐུན་པར་ཡོད་པ་ཉིད་དུ་ཚད་མས་ངེས་པའི་ཕྱིར་ཏེ།
ཁྱོད་ཀྱི་རྟགས་ཀྱིས་དེ་ལྟར་སྒྲུབ་པའི་རྟགས་ཆོས་གཉིས་ལྡན་གྱི་མཐུན་དཔེ་ཡང་དག་ཡོད། ཁྱོད་མི་རྟག་པ་ལ་འབྲེལ། དེ་སྒྲུབ་ལ་ཁྱོད་རྟགས་སུ་བཀོད་པའི་འགོད་ཚུལ་ཡིན་འགོད། སྒྲུབ་ཚུལ་ཡིན་སྒྲུབ། ཁྱོད་ཡིན་ཡོད། ཁྱོད་ཡིན་ན་མི་རྟག་པ་ཡིན་དགོས་པའི་ཕྱིར། ལྡོག་ཁྱབ་ལ་ཡང་དེ་ལྟར་བསྒྲེ་ཞིང༌། བྱས་པ་གཅིག་པོ་བྱས་རྟགས་ཀྱིས་དེ་ལྟར་བསྒྲུབ་པའི་ཚུལ་གསུམ་ཡིན་ཅིང་དེ་ལས་གཞན། བྱས་རྟགས་ཀྱིས་སྒྲ་མི་རྟག་པར་སྒྲུབ་པའི་ཚུལ་གསུམ་གྱི་མཚན་གཞི་མེད་དོ་ཞེས་མཐུན་པར་དབྱངས་གཅིག་དང་མགྲིན་གཅིག་ཏུ་སྨྲ་བར་བྱེད་དོ། ། འདི་ནི་རིགས་པ་མ་ཡིན་ཏེ།
དེ་ལྟར་ན་བྱས་པའི་རྟགས་ཀྱིས་སྒྲ་མི་རྟག་པར་སྒྲུབ་པའི་རྟགས་ཀྱི་ཚུལ་དེ་གཅིག་ཁོ་ནར་འགྱུར་ཏེ། དེས་དེ་ལྟར་སྒྲུབ་པའི་ཕྱོགས་ཆོས་ཀྱི་མཚན་གཞིར་བཟུང་བ་དེ་ལས། ལྡོག་པ་ཐ་དད་པའི་རྗེས་སུ་འགྲོ་ལྡོག་གི་ཚུལ་གྱི་མཚན་གཞི་གཟུང་རྒྱུ་མེད་པའི་ཕྱིར་དང༌། དེས་དེ་ལྟར་སྒྲུབ་པའི་ཚུལ་གསུམ་ལས་གང་རུང་ཅིག་ཚད་མས་ངེས་པའི་རྒོལ་བ་ཡིན་ན། ཚུལ་གསུམ་ཀ་ཚད་མས་ངེས་དགོས་པར་འགྱུར་ཏེ། བྱས་པ་དེ། དེས་དེ་ལྟར་སྒྲུབ་པའི་ཚུལ་གསུམ་ཀའི་མཚན་གཞི་ཡིན། བྱས་པ་ལས་ལྡོག་པ་ཐ་དད་ན། དེས་དེ་ལྟར་སྒྲུབ་པའི་ཚུལ་གསུམ་གང་རུང་མ་ཡིན་དགོས། དེས་དེ་ལྟར་སྒྲུབ་པའི་ཚུལ་གསུམ་ལས་གང་རུང་ཅིག་ཡིན་ན་གསུམ་ཀ་ཡིན་དགོས་པའི་ཕྱིར།
རྟགས་ཐམས་ཅད་ཁས་བླངས། འདོད་ན། ལུང་དང་རིགས་པ་དང་ཁས་བླངས་པ་དང་གསུམ་ཅར་དང་འགལ་ལོ། ། གཞན་ཡང་བྱས་པས་སྒྲ་མི་རྟག་པར་སྒྲུབ་པའི་ཚུལ་གསུམ་ལ་མཚན་གཞི་ལྡོག་པ་ཐ་དད་པ་གསུམ་གཟུང་རྒྱུ་མེད་པར་འདོད་པ་ནི་ལུང་དང་རིགས་པ་དང་ཁས་བླངས་པ་དང་འགལ་ལོ། ། ཇི་ལྟར་ཞེ་ན། རེ་ཤིག་དང་པོར་ལུང་དང་འགལ་ཏེ། རྣམ་ངེས་ལས། གཏན་ཚིགས་ཚུལ་གཉིས་པར་འགྱུར་རོ་ཞེ་ན་མ་ཡིན་ཏེ། རྗེས་སུ་འགྲོ་བ་དང་ལྡོག་པ་ཚུལ་ཐ་དད་པའི་ཕྱིར་རོ། ། དེ་དག་ནི་ངག་གཅིག་གིས་ཀྱང་བསྟན་པར་ནུས་པའི་ཕྱིར་སྦྱོར་བ་བསྡུས་ཏེ་བརྗོད་ཀྱི་ཚུལ་བསྡུས་པས་ནི་མ་ཡིན་ནོ། །
ཞེས་དང༌། གཏན་ཚིགས་ཐིགས་པའི་འགྲེལ་པར། ལྡོག་པ་ཐ་དད་པ་ཡིན་དུ་ཟིན་ཀྱང༌། རྟགས་གཅིག་ལ་ཚུལ་གསུམ་པར་བརྗོད་དོ་ཞེས་དང༌། རིགས་ཐིགས་ལས། ཚུལ་གསུམ་པ་ཉིད་ཀྱི་རྟགས་ནི་རྗེས་སུ་དཔག་པར་བྱ་བ་ལ་ཡོད་པ་ཉིད་དུ་ངེས་པ་དང༌། མཐུན་པའི་ཕྱོགས་ཉིད་ལ་ཡོད་པར་ངེས་པ་དང༌། མི་མཐུན་པའི་ཕྱོགས་ལ་མེད་པ་ཉིད་དུ་ངེས་པའོ་ཞེས་སྦྱོར་བ་སྐོར་གཅིག་གི་ཚུལ་གསུམ་གྱི་མཚན་གཞི་སོ་སོར་བཟུང་བའི་ཕྱིར་དང༌། རྗེས་སུ་འགྲོ་བ་དང་ལྡོག་པ་དག་ནི་ཕན་ཚུན་རྣམ་པར་གཅོད་པའི་ངོ་བོ་ཅན་ཡིན་པའི་ཕྱིར་རོ་ཞེས་གསུངས་སོ། ། ཅི་སྟེ་ལུང་གི་དགོངས་པ་ཚུལ་གསུམ་རང་ལྡོག་ཐ་དད་པ་ཙམ་ཉེ་བར་བཟུང་ནས་བཤད་པ་ཡིན་གྱི།
གཞི་ལྡོག་ཐ་དད་དུ་གཟུང་དུ་མེད་པ་ལ་འདོད་ན་ནི། རང་གིས་རྗེས་འགྲོ་མེད་ན་ལྡོག་པ་མི་འགྲུབ་པར་ཁས་བླངས་པ་ལ། ཕྱོགས་སྔ་མས་རྟགས་ཀྱི་ཚུལ་གཉིས་སུ་འདུས་པར་ཐལ། ཕྱོགས་ཆོས་ཀྱི་ཚུལ་དང་རྗེས་འགྲོའི་ཚུལ་ལས་ལོགས་སུ་ལྡོག་པའི་ཚུལ་གཟུང་རྒྱུ་མེད་པའི་ཕྱིར་ཞེས་སྨྲས་པ་ལ་ལན་འདོན་པར་མི་ནུས་སོ། ། དེ་ཡང་གང་གི་ཕྱིར་ན་རྗེས་སུ་འགྲོ་ལྡོག་གི་ཚུལ་གཉིས་ཀ་ལ། མཚན་གཞིར་གཟུང་རྒྱུ་གཅིག་ལས་མེད་པའི་ཕྱིར་རོ། ། འདོད་ན། ། རྣམ་པར་ངེས་པ་དང་འགལ་ལོ། ། གཉིས་པ་རིགས་པ་དང་འགལ་བ་ནི། སྦྱོར་བ་དེ་སྐོར་གྱི་ཕྱོགས་ཆོས་འཇལ་བའི་ཚད་མ་ཡིན་ན།
དེ་སྐོར་གྱི་ཕྱོགས་ཆོས་དེ་མི་འཇལ་དགོས་པར་ཐལ། དེ་སྐོར་གྱི་ཕྱོགས་ཆོས་ཀྱང་ཡིན། དེ་སྐོར་གྱི་ཕྱོགས་ཆོས་འཇལ་བའི་ཚད་མ་དེའི་གཞལ་བྱ་ཡང་ཡིན་པའི་གཞི་མཐུན་མི་སྲིད་པའི་ཕྱིར་རྟགས་ཁས་བླངས་ཤིང༌། གལ་ཏེ་སྲིད་ན་གང་ཡིན། བྱས་པ་དེའོ་ཞེ་ན། འོ་ན་སྒྲ་མི་རྟག་རྟོགས་ཀྱི་རྗེས་དཔག་དེ་མི་རྟག་པ་ལ་ཚད་མར་ཁས་བླངས་ན་རིགས་པ་ཅི་ཞིག་གིས་འགོག་པ་དེ་ཉིད་མཚུངས་སོ། ། སྒྲ་བྱས་པ་དེའོ་ཞེ་ན། ཁོ་བོ་ཅག་ལ་འཐད་མོད་ཀྱི་ཁྱོད་ཀྱིས་ཁས་བླངས་པ་ཉམས་སོ། ། དེ་བཞིན་དུ་གཞན་གཉིས་ལའང་སྦྱར་བར་བྱ་ཞིང༌། གཞན་ཡང༌།
སྦྱོར་བ་དེ་སྐོར་གྱི་ཕྱོགས་ཆོས་ཡིན་ཅིང༌། དེ་སྐོར་གྱི་རྗེས་ཁྱབ་མ་ཡིན་པའི་གཞི་མཐུན་ཡོད་པར་ཐལ། དེ་སྐོར་གྱི་ཕྱོགས་ཆོས་འཇལ་པའི་ཚད་མ་དེ། ཚད་མར་སོང་བའི་གཞལ་བྱ་ཡང་ཡིན། དེ་སྐོར་གྱི་རྗེས་ཁྱབ་གཞལ་བྱའི་ཚད་མ་དེ་ཚད་མར་མ་སོང་བ་ཡང་ཡིན་པའི་གཞི་མཐུན་ཡོད་པ་གང་ཞིག དེ་སྐོར་གྱི་ཕྱོགས་ཆོས་དང་རྗེས་ཁྱབ་གཉིས་ལ་མཚན་གཞི་རེ་རེ་ལས་ལྷག་པ་གཟུང་རྒྱུ་མེད་པའི་ཕྱིར། གསུམ་པ་ཁས་བླངས་པ་དང་འགལ་པ་ནི། བྱས་པ་རང་གི་ཤེས་འདོད་ཆོས་ཅན་སྒྲའི་སྟེང་དུ་འགོད་ཚུལ་དང་མཐུན་པར་གྲུབ་པ་དེ། བྱས་རྟགས་ཀྱིས་སྒྲ་མི་རྟག་པར་སྒྲུབ་པའི་ཕྱོགས་ཆོས་ཀྱི་ཚུལ་མ་ཡིན་ན་སྒྲ་བྱས་པར་འཇལ་བའི་ཚད་མ་དེ་དེ་སྒྲུབ་ཀྱི་ཕྱོགས་ཆོས་འཇལ་བའི་ཚད་མར་འདོད་པ་འགལ་ཞིང༌། དེ་བཞིན་དུ་བྱས་པ་མི་རྟག་པ་ཁོ་ན་ལ་འགོད་ཚུལ་ལྟར་ཡོད་པ་ཉིད་དུ་ངེས་པ་དེ།
དེ་སྐོར་གྱི་རྗེས་འགྲོའི་ཚུལ་མ་ཡིན་ན། དེ་ལྟར་ཡོད་པ་ཉིད་དུ་ངེས་པའི་ཚད་མ་དེ་དེ་སྐོར་གྱི་རྗེས་འགྲོའི་ཚུལ་འཇལ་བར་བྱེད་པའི་ཚད་མར་འདོད་པ་འགལ་ལོ། ། དར་ཊིཀ་པ་ཁྱེད་ཉིད་ཀྱིས། རྣམ་འགྲེལ་གྱི་རྣམ་བཤད་ལས། རྗེས་སུ་འགྲོ་ལྡོག་གི་ཁྱབ་པ་ནི། རྟགས་ཀྱི་མཚན་གཞི་བྱས་པ་ལྟ་བུ་གཞིར་བཟུང་ནས་དེ་ཉིད་མཐུན་ཕྱོགས་ཁོ་ན་ལ་ཡོད་པར་ངེས་པ་དང༌། མི་མཐུན་ཕྱོགས་ལ་མེད་པ་ཁོ་ནར་ངེས་པ་དེ་ཡིན་ལ། དེ་ལ་སྔར་བཤད་པའི་འབྲེལ་དོན་ལྡོག་ངེས་པ་སྔོན་དུ་འགྲོ་དགོས་པ་ཡིན་ནོ་ཞེས་བཤད་པ་དང་ཇི་ལྟར་མི་འགལ། དེ་ལྟར་ན། ཞར་ལ་འོངས་པ་བརྗོད་ན།
མཚན་ཉིད་ལ་དངོས་ཀྱི་སྐྱོན་བརྗོད་པ་ནི། བྱས་པས་སྒྲ་མི་རྟག་པར་སྒྲུབ་པའི་ཚུལ་གསུམ་མི་ཤེས་པའི་རྒོལ་བས་ཕྱིར་རྒོལ་གྱི་ངོར། སྒྲ་ཆོས་ཅན། མི་རྟག་སྟེ། བྱས་པའི་ཕྱིར་ཞེས་བཀོད་པའི་ཚེ་བྱས་པ་ཆོས་ཅན། སྒྲ་མི་རྟག་པར་སྒྲུབ་པའི་རྟགས་ཡང་དག་དུ་ཐལ། དེ་སྒྲུབ་ཀྱི་ཚུལ་གསུམ་ཡིན་པའི་ཕྱིར། རྟགས་ཁས་བླངས་ཤིང་དེར་ཐལ། ཁྱེད་ཀྱིས་སྨྲས་པའི་སྒྲུབ་བྱེད་དེ་དག་ལེགས་པར་ཞུགས་པའི་ཕྱིར་རོ། ། འདོད་ན།
ཚུལ་གསུམ་སྔར་རྒོལ་གྱི་ཚད་མས་མི་ཤེས་པའི་རྟགས་ཡང་དག་ཡོད་པར་ཐལ་བ་དང༌། ཚུལ་གསུམ་ཕྱིར་རྒོལ་གྱི་ཚད་མས་མི་ཤེས་པའི་གཞན་དོན་གྱི་རྟགས་ཡང་དག་ཡོད་པར་ཐལ། གང་ཡང་ཁྱེད་ཀྱིས། ཚུལ་གསུམ་གྱི་མཐར་སྨོས་པའི་ངེས་པ་དེ། སྤྱིར་ཚད་མས་ངེས་པ་ལ་ཁས་བླངས་པས། ཡི་གེའི་དོན་ལས་ཉམས་ཏེ། ཐ་མར་སྨོས་པའི་ངེས་པ་ནི། སྐབས་སུ་བབ་པའི་རྒོལ་ཕྱིར་རྒོལ་གྱི་ཚད་མས་ངེས་པ་ལ་བཤད་དགོས་པའི་ཕྱིར་ཏེ། སློབ་དཔོན་གྱིས་གཉིས་ཀ་ལ་རབ་ཏུ་སྒྲུབ་པ་ནི་སྒྲུབ་བྱེད་དོ་ཞེས་དང༌། ཕྱོགས་ཀྱི་ཆོས་ནི་རྒོལ་བ་དང་ཕྱིར་རྒོལ་བ་གཉིས་ཀ་ལ་ངེས་པར་བཟུང་ངོ༌། །
དེ་བཞིན་དུ་མཐུན་པའི་ཕྱོགས་ལ་ཡོད་པ་དང་མི་མཐུན་པའི་ཕྱོགས་ལ་མེད་པ་དག་ལ་སོགས་པ་ལ་ཡང་ཅི་རིགས་པར་བརྗོད་པར་བྱའོ་ཞེས་དང༌། ཆོས་མཆོག་གིས། ངེས་པ་སྨོས་པས། ཚུལ་གསུམ་ལ་ཐེ་ཚོམ་ཟ་བ་སེལ་བར་བཤད་པ་དང་ཡང་ཇི་ལྟར་མི་འགལ། ཚུལ་གསུམ་གྱི་སྒྲུབ་ཚུལ་ནམ་མཁའ་ལྡིང་དེ་ལྟར་འདོན་པ་དེ་ནི་རྟགས་སྐོར་གྱི་རྣམ་པར་བཞག་པ་ཚིག་ཏུ་འདོན་པ་ཙམ་དུ་ཟད་ཀྱི་རྟགས་ཀྱིས་རྗེས་དཔག་བསྐྱེད་པའི་ཚུལ་གྱི་གོ་བ་ཅུང་ཟད་ཀྱང་ཁོ་བོ་ལ་མ་ཆགས་སོ་ཞེས་གསལ་བར་སྟོན་པ་ཡིན་ཏེ། འདི་ལྟར་སྒྲ་མི་རྟག་པར་ཤེས་ཟིན་མ་རྗེད་པའི་རྒོལ་བའམ། སྒྲ་བྱས་པར་མི་ཤེས་པའི་རྒོལ་བའི་ངོར། སྔར་རྒོལ་གྱིས་སྒྲ་ཆོས་ཅན། མི་རྟག་སྟེ་བྱས་པའི་ཕྱིར་ཞེས་བཀོད་པའི་ཚེ་བྱས་པ་ཆོས་ཅན། སྒྲ་མི་རྟག་པར་སྒྲུབ་པའི་ཕྱོགས་ཆོས་སུ་ཐལ།
ཁྱོད་ཀྱི་སྒྲུབ་བྱེད་དེ་དག་གི་ཕྱིར་རོ། ། འདོད་ན་སྒྲ་མི་རྟག་པར་ཤེས་ཟིན་མ་རྗེད་པའི་རྒོལ་བ་དེ། སྒྲ་རྟག་མི་རྟག་ཐེ་ཚོམ་ཟ་བའི་རྒོལ་བར་ཐལ་བ་དང༌། སྒྲ་བྱས་པར་མི་ཤེས་པའི་རྒོལ་བ་དེ་སྒྲ་བྱས་པར་ཚད་མས་ཤེས་པའི་རྒོལ་བར་ཐལ་བ་ཟློག་ཏུ་མེད་དོ། ། བྱས་པ་དང་རྟག་པའི་གཞི་མཐུན་ཡོད་པར་དོགས་པའི་ཕྱིར་རྒོལ་གྱི་ངོར། སྔར་རྒོལ་མཁས་པས་སྒྲ་མི་རྟག་སྒྲུབ་ལ་བྱས་པ་རྟགས་སུ་བཀོད་པའི་ཚེ་བྱས་པ་ཆོས་ཅན། སྒྲ་མི་རྟག་པར་སྒྲུབ་པའི་མཐུན་ཕྱོགས་ཁོ་ན་ལ་འགོད་ཚུལ་དང་མཐུན་པར་ཡོད་པ་ཉིད་དུ་ངེས་པ་ཡིན་པར་ཐལ། ཁྱེད་རང་གི་སྒྲུབ་བྱེད་དེ་དག་གི་ཕྱིར་རོ། ། འདོད་ན། དེ་ལྟར་དོགས་པའི་ཕྱིར་རྒོལ་ཆོས་ཅན།
ཁྱོད་ཀྱིས་བྱས་པ་མི་རྟག་པ་ཁོ་ན་ལ་ཡོད་པར་མ་ངེས་པར་ཐལ། བྱས་པ་དང་རྟག་པའི་གཞི་མཐུན་ཡོད་པར་དོགས་པའི་ཕྱིར། དེ་འབའ་ཞིག་ཏུ་མ་ཟད་ཀྱི་སྒྲ་མི་རྟག་པར་སྒྲུབ་པ་སྐབས་སུ་བབ་པའི་རྒོལ་བའི་ངོར། དེ་སྒྲུབ་ལ་མཉན་བྱ་རྟགས་སུ་བཀོད་པའི་ཚེ་མཉན་བྱ་ཆོས་ཅན། སྒྲ་མི་རྟག་པར་སྒྲུབ་པའི་མཐུན་ཕྱོགས་ཁོ་ན་ལ་འགོད་ཚུལ་དང་མཐུན་པར་ཡོད་པ་ཉིད་དུ་ངེས་པར་ཐལ། སྒྲུབ་བྱེད་སྔ་མ་དེ་དག་གི་ཕྱིར་རོ། ། འདོད་ན། རྒོལ་བ་དེ་ཆོས་ཅན། ཁྱོད་ཀྱིས་སྒྲ་དེ་མི་རྟག་པ་ཁོ་ན་ལ་ཡོད་པར་ངེས་པར་ཐལ། མཉན་བྱ་དེ་མི་རྟག་པ་ཁོ་ན་ལ་ཡོད་པར་ངེས་པ་གང་ཞིག
མཉན་བྱ་དེ་སྒྲའི་མཚན་ཉིད་དུ་ངེས་ཟིན་ཡིན་པའི་ཕྱིར། སྒྲའི་ཐ་སྙད་ཚད་མས་ངེས་པ་མཉན་བྱ་སྒྲའི་མཚན་ཉིད་དུ་ངེས་པ་ལ་རག་ལས་པའི་ཕྱིར། རྟགས་དང་པོར་དེར་ཐལ། སྒྲ་མི་རྟག་པར་སྒྲུབ་པ་སྐབས་སུ་བབ་པའི་རྒོལ་བ་ཡིན་པའི་ཕྱིར། ད་ནི་ཞར་ལས་བྱུང་བ་བརྗོད་པར་བྱ་སྟེ། མཉན་བྱ་སྒྲ་མི་རྟག་པར་སྒྲུབ་པའི་རྟགས་ཡང་དག་མ་ཡིན་པའི་སྒྲུབ་བྱེད་ལ་དོགས་པ་བཅད། མཉན་བྱའི་རྟགས་ལས་སྒྲ་མི་རྟག་པར་རྟོགས་པའི་ཚད་མ་སྐྱེ་བ་འདོད་པ་དགག རང་གི་ལུགས་ལ་མཉན་བྱའི་དངོས་པོ་སྒྲ་མི་རྟག་སྒྲུབ་ཀྱི་རྟགས་ཡང་དག་ཏུ་ཐལ་བ་སྤང་བའོ། ། དང་པོ་ནི། ད་ལྟ་ཕལ་ཆེ་བ་དག
མཉན་བྱ་སྒྲ་མི་རྟག་སྒྲུབ་ཀྱི་རྟགས་ཡང་དག་མ་ཡིན་པའི་ཤེས་བྱེད་ནི་དེའི་རྟགས་ཀྱིས་དེ་ལྟར་སྒྲུབ་པའི་རྟགས་ཆོས་གཉིས་ལྡན་གྱི་མཐུན་དཔེ་མེད་པ་ཡིན་ལ། དེ་ཡང༌། སྒྲ་མ་ཡིན་པ་དང༌། མཉན་བྱའི་གཞི་མཐུན་མེད་པའི་ཕྱིར་ཞེས་སྨྲ་བར་བྱེད་དོ། ། འདི་ནི་བློ་གྲོས་ངན་པའི་སྐྱེ་བོ་གཅིག་གིས་སྨྲས་པའི་རྗེས་སུ་གཞན་དག་ཀྱང་རྒྱུ་མཚན་མེད་པར་རྒྱུག་པ་ཡིན་ཏེ། འདི་ལྟར་དེ་ལྟར་སྒྲུབ་པའི་མཐུན་དཔེ་ཡང་སྲིད་པར་ཐལ། དུང་བུས་པ་ལས་བྱུང་བའི་མཉན་བྱ་དེ། དེ་སྒྲུབ་ཀྱི་མཐུན་དཔེ་ཡང་དག་ཏུ་འགྱུར་བའི་སྐབས་སྲིད་པའི་ཕྱིར་ཏེ། དུང་གི་མཉན་བྱ་དེ། མི་རྟག་པར་ངེས་ནས།
སྒྲ་ཙམ་མི་རྟག་པ་ཡིན་མ་ཡིན་ཐེ་ཚོམ་ཟ་བ་ཤིན་ཏུ་སྲིད་པའི་ཕྱིར་དང༌། འདི་ལྟར་རྟགས་མེད་བྱིས་བར་གྱི། ། སྐྱེ་བོས་ཕྱིས་འབྱུང་བ་དང་ནི། ། འབྲེལ་མེད་མར་མེ་ལ་སོགས་ཀྱི། ། འཇིག་པ་མཐོང་བས་ཡོངས་གཅོད་ཉིད། ། ཅེས་པ་ལྟར། གློག་ལ་སོགས་པའི་བྱེ་བྲག་འགའ་ཞིག བྱས་པ་དང་མི་རྟག་པའི་གཞི་མཐུན་དུ་ངེས་ནས། བྱས་པ་ཙམ་དང་དངོས་པོ་ཙམ་མི་རྟག་པར་མ་ངེས་པར་སྲིད་པའི་ཕྱིར་དང༌། དེ་ཙམ་གྱིས་མཐུན་དཔེར་འཇོག་པའི་རྒྱུ་མཚན་རྫོགས་ཤིང་དགོས་པ་འགྲུབ་པའི་ཕྱིར།
མཐུན་དཔེ་ཡང་དག་ལ། ཤེས་འདོད་ཆོས་ཅན་དེའི་བྱེ་བྲག་མ་ཡིན་པ་ཞིག་དགོས་པར་འདོད་པ་ནི་ཤིན་ཏུ་འཁྲུལ་ཏེ། དེ་ལྟར་ན་རྟག་པ་བྱས་སྟོང་དུ་སྒྲུབ་པའི་མཐུན་དཔེ་ཡང་དག་མི་སྲིད་པར་ཐལ་བ་དང༌། ཤེས་བྱ་མཚོན་བྱར་སྒྲུབ་པའི་རྟགས་ཡང་དག་མི་སྲིད་པར་ཐལ་བའི་ཕྱིར་དང༌། བྱེ་བྲག་འགའ་ཞིག་གི་སྟེང་དུ་མི་རྟག་པ་དང༌། བདག་མེད་དང༌། སྟོང་པ་དང༌། སྡུག་བསྔལ་བ་སོགས་སྒྲུབ་ནས། དེའི་རིགས་ཅན་རྣམས་ཀྱང་དེར་སྒྲུབ་པ་ནི། རིགས་པ་སྨྲ་བ་རྣམས་ཀྱི་གཙུག་གི་ནོར་བུ་སངས་རྒྱས་བཅོམ་ལྡན་འདས་ཀྱི་རིགས་པའི་ཚུལ་བླ་ན་མེད་པ་ཡིན་པའི་ཕྱིར་དང༌།
དཔེ་བུམ་པའི་སྟེང་དུ་བྱས་མི་རྟག་གི་འབྲེལ་པ་ངེས་པར་བྱས་ནས། གང་ཅུང་ཟད་བྱས་པ་དེ་ཐམས་ཅད་མི་རྟག དཔེར་ན་བུམ་པ་བཞིན་ནོ། ། ཞེས་བཀོད་པའི་ཚེ་བུམ་པ་དེ། བྱས་པ་མི་རྟག་པ་ཁོ་ན་ལ་ཡོད་པར་སྟོན་པའི་མཐུན་དཔེ་ཡང་དག་ཡིན་པའི་ཕྱིར་རོ། ། དེ་ལྟར་ན་བུམ་པ་དཔེར་བཀོད་ནས་བྱས་པ་མ་ལུས་པ་མི་རྟག་པར་སྟོན་པ་ཡིན་ནོ། ། དེའི་ཕྱིར་དིང་སང༌། མཉན་བྱ་སྒྲ་མི་རྟག་པར་སྒྲུབ་པའི་ཕྱོགས་ཆོས་དང༌། མཐུན་ཕྱོགས་ཁོ་ན་ལ་ཡོད་པར་འདོད་པ་ལ་ནི་དེ་སྒྲུབ་ཀྱི་རྟགས་ཡང་དག་ཏུ་ཐལ་བ་ཟློག་ཏུ་མེད་དོ། ། དེས་ན་མཉན་བྱ་སྒྲ་མི་རྟག་པར་སྒྲུབ་པའི་རྟགས་ཡང་དག་མ་ཡིན་པའི་ཤེས་བྱེད་ནི།
དེ་དེ་སྒྲུབ་ཀྱི་ཕྱོགས་ཆོས་ཅན་དུ་སོང་བའི་གང་ཟག་གིས། དེས་དེ་ལྟར་སྒྲུབ་པའི་རྗེས་འགྲོའི་ཚུལ་ངེས་པ་མི་སྲིད་ལ། དེས་དེ་ལྟར་སྒྲུབ་པའི་རྗེས་འགྲོ་ངེས་པའི་རྒོལ་བའི་ངོར་ནི། དེ་དེ་སྒྲུབ་ཀྱི་ཕྱོགས་ཆོས་སུ་སོང་བ་མི་སྲིད་པའི་རྒྱུ་མཚན་གྱིས་ཡིན་ནོ། ། སྤྱིར་མཉན་བྱའི་རྟགས་ཀྱིས་སྒྲ་མི་རྟག་པར་སྒྲུབ་པའི་རྗེས་ཁྱབ་རྣལ་མར་ངེས་པ་མི་སྲིད་པ་མ་ཡིན་ཏེ། དཔེ་ཡང་དག་གི་སྟེང་དུ་མི་རྟག་པ་མེད་ན་མཉན་བྱ་མི་འབྱུང་བའི་འབྲེལ་པ་ཚད་མས་ངེས་པ་སྲིད་པའི་ཕྱིར་དང༌། མཉན་བྱ་དེ་མི་རྟག་པ་དང་འབྲེལ་བའི་ཕྱིར། དེ་ལྟར་ངེས་པ་དེ་ཡང་སྒྲ་དང་མཉན་བྱའི་མིང་དོན་གྱི་འབྲེལ་བ་མི་ཤེས་པ་ཞིག་ཡིན་ན་ནི། དེས་སྒྲ་མཉན་བྱར་མི་ཤེས་པས། དེའི་ངོར་དེ་དེ་སྒྲུབ་ཀྱི་ཕྱོགས་ཆོས་སུ་མི་འགྱུར་ལ།
ཤེས་པ་ཞིག་ཡིན་ན་ནི། དེའི་ངོར་སྒྲ་དང་མཉན་བྱ་གཉིས་ལ་མི་རྟག་པར་ངེས་དཀའ་སླ་མེད་པས་ཕྱོགས་ཀྱི་ཆོས་སུ་འགྱུར་བ་མ་ཡིན་ནོ། ། དེའི་ཕྱིར་མཉན་བྱ་ནི་སྒྲ་མི་རྟག་པར་སྒྲུབ་པའི་མ་གྲུབ་པའི་རྟགས་སམ་མ་ངེས་པའི་རྟགས་ལས་མ་འདས་པ་ཡིན་ནོ། ། གཉིས་པ་ནི། དར་ཊཱིཀ་མཛད་པ་ན་རེ། དང་པོར་མཉན་བྱ་ལ་མི་རྟག་པས་ཁྱབ་པ་ཚད་མས་ངེས། དེའི་རྗེས་སུ་སྒྲ་མཉན་བྱར་ཚད་མས་ངེས། དེའི་རྗེས་སུ་ཚད་མ་དེ་གཉིས་ཀྱི་བྱེད་པ་ལ་བརྟེན་ནས། སྒྲ་མི་རྟག་པར་གསར་དུ་རྟོགས་པའི་བློ་སྐྱེད་པར་བཞེད་དོ། ། འདི་ནི་རིགས་པ་མ་ཡིན་ཏེ།
འོ་ན་མཉན་བྱའི་རྟགས་ཀྱིས་སྒྲ་མི་རྟག་པར་སྒྲུབ་པའི་ཁྱབ་འབྲེལ་ཚད་མས་ངེས་ཤིང༌། སྒྲ་དང་མཉན་བྱའི་མིང་དོན་གྱི་འབྲེལ་བ་ཤེས་ནས། སྒྲ་མི་རྟག་པར་མ་ངེས་པའི་རྒོལ་བ་ཆོས་ཅན། ཁྱོད་ཀྱི་ངོར་མཉན་བྱ་དེ་སྒྲ་མི་རྟག་པར་སྒྲུབ་པའི་རྟགས་ཡང་དག་ཡིན་པར་ཐལ། ཁྱོད་ཀྱི་ངོར། དེས་དེ་སྒྲུབ་ཀྱི་ཚུལ་གསུམ་ཚང་བའི་ཕྱིར་ཏེ། ཁྱོད་ཀྱི་ངོར་དེ་སྒྲུབ་ཀྱི་རྗེས་ཁྱབ་རྣལ་མར་ངེས་ཤིང༌། དེས་དེ་ལྟར་སྒྲུབ་པའི་ཕྱོགས་ཆོས་གྲུབ་པའི་ཕྱིར་ཏེ། རྟགས་ཕྱི་མ་ཁས་བླངས་ཤིང་དེར་ཐལ། ཁྱོད་ཀྱིས་སྒྲ་དེ་མཉན་བྱར་ཚད་མས་ངེས་ནས།
དེ་རྟག་མི་རྟག་ཐེ་ཚོམ་དང་ལྡན་པའི་ཕྱིར། རྟགས་ཆོས་ཅན་དང་བཅས་པ་ཁས་བླངས་སོ། ། གཞན་ཡང༌། ཚད་མ་དེ་གཉིས་ཀྱི་བྱེད་པ་ལ་བརྟེན་ནས་སྒྲ་མི་རྟག་པར་གསར་དུ་རྟོགས་པའི་བློ་དེ་ཚད་མར་ཐལ། དེ་འདྲ་དེ། སྒྲ་མི་རྟག་པ་ལ་གསར་དུ་མི་སླུ་བའི་རིག་པ་ཡིན་པའི་ཕྱིར། འདོད་ན། མངོན་སུམ་མམ། རྗེས་སུ་དཔག་པ་གང་ཡིན། དང་པོ་མི་འཐད་དེ།
དུས་དེར་བློ་དེ་ངེས་ཤེས་ལས་མ་འདས་པའི་ཕྱིར། གཉིས་པ་ལྟར་ན། མཉན་བྱ་དེ་སྒྲ་མི་རྟག་པར་སྒྲུབ་པའི་རྟགས་ཡང་དག་ཏུ་ཐལ་ལོ། ། གཞན་ཡང༌། དེ་འདྲའི་བློ་དེ་ཆོས་ཅན། རྗེས་དཔག་ཡིན་པར་ཐལ། སྦྱོར་བ་སྐོར་གཅིག་གི་ཕྱོགས་ཆོས་དང་ཁྱབ་འབྲེལ་འཇལ་བར་བྱེད་པའི་ཚད་མ་གཉིས་ཀྱིས་བྱེད་པ་ལ་བརྟེན་ནས། སྦྱོར་བ་སྐོར་གཅིག་གི་སྒྲུབ་བྱ་ལ་གསར་དུ་མི་སླུ་བའི་རིག་པ་ཡིན་པའི་ཕྱིར་ཏེ། དེ་འདྲའི་བློ་དེ། མཉན་བྱ་ལ་མི་རྟག་པས་ཁྱབ་པ་འཇལ་བའི་མངོན་སུམ་གྱིས་དྲངས་པའི་ངེས་ཤེས་ཡིན་ནོ། །
ཞེ་ན་ནི། དེ་འདྲའི་བློ་དེ་ཆོས་ཅན། རྗེས་སུ་དཔག་པའི་ཚད་མར་ཐལ། རྟོག་པ་དང་ཚད་མའི་གཞི་མཐུན་ཡིན་པའི་ཕྱིར། རྟགས་ཡང་དག་ལ་མ་བརྟེན་པའི་རྟོག་པ་ཚད་མ་ཁས་ལེན་པ་ནི། ཡོད་ཀྱང་དངོས་དང་འབྲེལ་མེད་པའི། ། རྟོགས་པ་རྟོགས་པ་མེད་དང་མཚུངས། ། ཞེས་བྱ་བའི་གཞུང་གི་ཕྱོགས་སྔ་མ་ཁས་བླངས་པ་ཡིན་ནོ། ། འོན་ཀྱང་རྟགས་སྦྱོར་རྣམ་དག་བཀོད་པ་ལ་ལྟོས་མི་དགོས་པར་འོག་ནས་རྒྱས་པར་འབྱུང་ངོ༌། ། དེ་ལྟ་བས་ན།
མཉན་བྱས་སྒྲ་མི་རྟག་པར་སྒྲུབ་པའི་ཕྱོགས་ཁྱབ་གཉིས་ཀ་ཚད་མས་ངེས་པའི་བྱེད་པ་ལ་བརྟེན་ནས། སྒྲ་མི་རྟག་པར་གསར་དུ་རྟོགས་པའི་བློ་སྐྱེ་བར་ཁས་བླངས་ནས། དེ་དེ་སྒྲུབ་ཀྱི་རྟགས་ཡང་དག་མ་ཡིན་པར་སྨྲ་བ་ནི་རྣམ་པ་ཀུན་ཏུ་རིགས་པའི་ལམ་ལས་འདས་སོ། ། དེས་ན་མཉན་བྱ་སྒྲ་མི་རྟག་པར་སྒྲུབ་པའི་མ་ངེས་པའི་རྟགས་སུ་བཤད་པ་འདི་ཡང༌། དེས་དེ་ལྟར་སྒྲུབ་པའི་ཕྱོགས་ཆོས་ངེས་པའི་རྒོལ་བའི་དབང་དུ་བྱས་ཀྱི་དེའི་རྗེས་ཁྱབ་རྣམ་པ་ཀུན་ཏུ་མི་འགྲུབ་པ་མ་ཡིན་པ་ནི། ཕྱོགས་སྔ་ཕྱི་ཐམས་ཅད་ལ་འདྲ་བས། དིང་སང་མཉན་བྱ་སྒྲ་མི་རྟག་པར་སྒྲུབ་པའི་མཐུན་དཔེ་མི་སྲིད་པའི་རྒྱུ་མཚན་གྱིས་དེའི་རྗེས་ཁྱབ་འགྲུབ་མི་སྲིད་པར་འདོད་པ་ནི། ལུང་དང་རིགས་པ་དང་འགལ་བར་མ་ཟད་རང་གང་གི་རྗེས་སུ་འཇུག་པར་རློམ་པའི་ལུགས་ཀྱང་རིང་དུ་བརྒལ་བ་ཡིན་ཞིང༌། མཉན་བྱ་སྒྲ་མི་རྟག་པར་སྒྲུབ་པའི་མ་ངེས་པའི་གཏན་ཚིགས་སུ་སྟོན་པའི་སློབ་དཔོན་གྱི་གཞུང་གི་སྐབས་ཐམས་ཅད་དུ་མཐུན་པའི་ཕྱོགས་ལ་རྗེས་སུ་འགྲོ་བ་དང༌། མི་མཐུན་པའི་ཕྱོགས་ལས་བཟློག་པ་མེད་པར་བཤད་པས་མཐུན་ཕྱོགས་ཁོ་ན་ལ་ཡོད་པར་འདོད་པ་ནི་ཆེས་ཤིན་ཏུ་མི་ཤེས་པའི་མྱ་ངན་གྱི་ཐང་ཆེན་པོར་རྣམ་པར་འཁྱམས་སོ། །
གསུམ་པ་ནི། དར་ཊཱིཀ་མཛད་པ་ན་རེ། རྟག་པ་ལ་མ་བྱས་པས་ཁྱབ་པ་རྟགས་ཀྱི་ཚུལ་དུ་གྱུར་པའི་ལྡོག་ཁྱབ་ཏུ་འདོད་པ་དག་གིས་མཉན་བྱའི་དངོས་པོ་སྒྲ་མི་རྟག་སྒྲུབ་ཀྱི་རྟགས་ཡང་དག་ཏུ་འགྱུར་བའི་སྐབས་ཡོད་པར་ཁས་ལེན་དགོས་ཏེ་མཉན་བྱ་སྒྲ་མི་རྟག་སྒྲུབ་ཀྱི་ཕྱོགས་ཆོས་ཅན་དུ་སོང་བའི་གང་ཟག་དེས། སྒྲ་རྟག་མི་རྟག་དྲིས་པ་ན། རྟག་ན་དངོས་པོ་མ་ཡིན་པས་ཁྱབ་པ་ངེས་པར་བྱས་ནས། ཚད་མ་དེ་ཉིད་ཀྱིས། རྟག་ན་མཉན་བྱའི་དངོས་པོ་མ་ཡིན་པས་ཁྱབ་པ་ངེས་པར་བྱས་ནས། དེའི་རྗེས་སུ་སྒྲ་མི་རྟག་པར་ངེས་པར་བྱར་ཡོད་པའི་ཕྱིར་ཞེས་གསུངས་སོ། ། ཉེས་པ་འདི་ནི་ཁོ་བོ་ཅག་ལ་འཇུག་པ་མ་ཡིན་ཏེ། ཁོ་བོ་ཅག་གི་འདྲེན་པ་དམ་པ་བྱོན་ཟིན་པ་དེ་དག་གིས་བྱས་ན་མི་རྟག་པས་ཁྱབ་པ་དེ་སྒྲ་མི་རྟག་པར་སྒྲུབ་པའི་རྗེས་ཁྱབ་ཏུ་ཁས་བླངས་ཀྱི་རྗེས་འགྲོའི་ཚུལ་དུ་ཁས་མ་བླངས་པས།
དེ་སྒྲུབ་ཀྱི་ལྡོག་ཚུལ་ངེས་པ་ལ། རྟག་ན་མ་བྱས་པའི་ཁྱབ་པ་ངེས་པ་སྔོན་དུ་འགྲོ་མི་དགོས་པའི་ཕྱིར་དང༌། དེ་འདྲའི་ཁྱབ་པ་དེ་ངེས་པ་ཙམ་གྱིས་རྗེས་འགྲོའི་ཚུལ་ངེས་དགོས་པ་མ་ཡིན་པའི་ཕྱིར་དང༌། གལ་ཏེ་དགོས་ནའང༌། ཁྱེད་ཀྱི་ཁྱབ་བ་དེ་དག་འཁྲུལ་བའི་ཕྱིར། ཉེས་པ་འདི་ནི་ཁྱེད་ལ་འཇུག་སྟེ། བྱས་པ་མཚན་གཞིར་བཟུང་ནས་དེ་མི་རྟག་པ་ཁོ་ན་ལ་ཡོད་པར་ངེས་པ་དེ། རྟགས་ཀྱི་ཚུལ་དུ་གྱུར་པའི་རྗེས་ཁྱབ་ཏུ་ཁྱེད་འདོད་པས། མཉན་བྱའི་བྱས་པའམ། དངོས་པོ་དེ།
སྒྲ་མི་རྟག་པར་སྒྲུབ་པའི་རྟགས་ཡང་དག་ཏུ་འགྱུར་བའི་སྐབས་སྲིད་པར་ཐལ། མཉན་བྱ་སྒྲ་མི་རྟག་པར་སྒྲུབ་པའི་ཕྱོགས་ཆོས་ཅན་དུ་སོང་བའི་གང་ཟག་དེས། སྒྲ་རྟག་མི་རྟག་ཐེ་ཚོམ་ཟ་ནས་དྲིས་པ་ན། བྱས་པའི་དངོས་པོ་མི་རྟག་པ་ཁོ་ན་ལ་ཡོད་པ་ཉིད་དུ་ངེས་པར་བྱས་ནས། ཚད་མ་དེ་ཉིད་ཀྱིས་མཉན་བྱའི་བྱས་པའམ། དངོས་པོ་མི་རྟག་པ་ཁོ་ན་ལ་ཡོད་པ་ཉིད་དུ་ངེས་པར་བྱས་ནས་དེའི་རྗེས་སུ་སྒྲ་མི་རྟག་པར་ངེས་པར་བྱར་ཡོད་པའི་ཕྱིར། གསུམ་ཀར་ཁས་བླང་ངོ༌། ། ཁྱབ་པ་དེ་སྦྱོར་བ་དེའི་ལྡོག་ཚུལ་ཡིན་པ་ཙམ་གྱིས་ཁྱབ་པ་དེ་ངེས་པ་ན། སྦྱོར་བ་དེའི་ལྡོག་ཚུལ་ངེས་པས་ཁྱབ་པར་འདོད་ན། ཁྱེད་རང་ལ་བྱས་པ་ངེས་པ་ན་བྱས་པས་སྒྲ་མི་རྟག་པར་སྒྲུབ་པའི་ལྡོག་ཁྱབ་ངེས་པས་ཁྱབ་པར་ཧ་ཅང་ཐལ་བར་འགྱུར་རོ། །
གང་ཡང་ཁྱེད་ཀྱིས། དངོས་པོ་ལ་མི་རྟག་པས། ཁྱབ་པ་འཇལ་བའི་ཚད་མ་དེ་ཉིད་ཀྱིས་མཉན་བྱའི་དངོས་པོ་ལ་མི་རྟག་པས་ཁྱབ་པ་ངེས་པར་འདོད་ན། འོ་ན་ཚད་མ་དེ་ཉིད་ཀྱིས་སྒྲའི་དངོས་པོ་ལ་མི་རྟག་པ་ངེས་དགོས་པས། དངོས་པོ་ལ་མི་རྟག་པས་ཁྱབ་པ་ངེས་པའི་དུས་སུ་བསྒྲུབ་བྱ་གྲུབ་ཟིན་པར་འགྱུར་རོ། ། འདི་ལ་ཡང་བརྗོད་པར་བྱ་བ་དུ་མ་ནི་འཆད་པར་འགྱུར་རོ། ། དེ་ལྟར་ཞར་ལས་བྱུང་བ་བརྗོད་ནས། བྱས་པའི་བྱེ་བྲག་ཀྱང་སྒྲ་མི་རྟག་པར་སྒྲུབ་པའི་རྟགས་ཡང་དག་ཏུ་ཐལ། ཁྱེད་ཀྱིས་ཚུལ་གསུམ་ཡིན་པའི་སྒྲུབ་བྱེད་བཤད་མ་ཐག་པ་དེ་དག་ཚང་བའི་ཕྱིར། འདོད་མི་ནུས་ཏེ།
རྟག་པ་ཡིན་པའི་ཕྱིར། ཁྱབ་སྟེ། སྒྲ་མི་རྟག་པར་སྒྲུབ་པའི་མི་མཐུན་ཕྱོགས་ལ་ཞུགས་ན། མཐུན་ཕྱོགས་ཁོ་ན་ལ་ཡོད་པ་ཉིད་དུ་ངེས་པར་འགལ་བའི་ཕྱིར། སྒྲ་དང་མི་རྟག་པ་གང་རུང་ཆོས་ཅན། དེར་ཐལ། སྒྲུབ་བྱེད་དེ་དག་ཞུགས་པའི་ཕྱིར། འདོད་ན་སྒྲ་དང་མི་རྟག་པ་གང་རུང་ཡིན་ན་མི་རྟག་པས་ཁྱབ་པ་ཚད་མས་ངེས། སྒྲ་མི་རྟག་པ་ཡིན་པས་ཁྱབ་པ་མ་ངེས་པའི་གང་ཟག་སྲིད་པར་ཐལ་ལོ། ། ཅི་སྟེ།
བཏགས་ཡོད་ཆོས་གསུམ་ཚང་བ་ཆོས་ཅན། བུམ་པ་མཚོན་བྱར་སྒྲུབ་པའི་རྟགས་ཡང་དག་མ་ཡིན་པར་ཐལ། དེ་སྒྲུབ་ཀྱི་མི་མཐུན་ཕྱོགས་ལ་ཞུགས་པའི་ཕྱིར་ཏེ། མཚོན་བྱ་མ་ཡིན་པ་ལ་ཞུགས་པའི་ཕྱིར་ཏེ། དེ་ཁྱོད་ཡིན་པའི་ཕྱིར་ཞེས་དོགས་ན་ནི། སྔ་མ་ལ་ཁྱབ་པ་མ་ངེས་ཏེ། མཚོན་བྱ་མ་ཡིན་པ་དེ་དེ་སྒྲུབ་ཀྱི་དགག་བྱའི་ཆོས་ཡིན་ཀྱང༌། མི་མཐུན་ཕྱོགས་མ་ཡིན་པའི་ཕྱིར། དེ་མཚོན་བྱ་མ་ཡིན་པ་ལ་ཞུགས་པ་མ་ཡིན་ཏེ། མཚོན་བྱ་ཁོ་ནའི་ཐུན་མོང་མ་ཡིན་པའི་ཆོས་ཡིན་པའི་ཕྱིར།
གཞན་ཡང༌། སྒྲ་བྱས་པ་ཡིན་པ་དེ། མདུན་གྱི་གཞི་འདིར་སྒྲ་མི་རྟག་པར་སྒྲུབ་པའི་རྟགས་ཡང་དག་ཡིན་པར་འགྱུར་ཏེ། ཁྱོད་ཀྱི་སྒྲུབ་བྱེད་དེ་དག་ཞུགས་པའི་ཕྱིར། འདོད་ན། ཁྱབ་པ་ངེས་པའི་ཚེ་བསྒྲུབ་བྱ་གྲུབ་ཟིན་པར་འགྱུར་ཏེ། གཞི་འདིར་སྒྲ་མི་རྟག་པ་ཡིན་པ་དེ་ཚད་མས་གྲུབ་ན། སྤྱིར་སྒྲ་མི་རྟག་པར་ཡིན་པ་དེའང་ཚད་མས་གྲུབ་དགོས་པའི་ཕྱིར་རོ། ། གང་ཡང་སྦྱོར་བ་སྐོར་གཅིག་གི་ཚུལ་གསུམ་ཡིན་པ་ཞེས་བྱ་བ་འདི་ཡང་སྲིད་པ་མ་ཡིན་ཏེ། སྦྱོར་བ་སྐོར་གཅིག་གི་ཚུལ་གསུམ་འཇལ་བའི་ཚད་མ་གསུམ་པོ་ཚད་མར་སོང་བའི་གཞལ་བྱ་གསུམ་པོ་འགལ་ཞིང༌།
ཆོས་མཐུན་སྦྱོར་དང་མི་མཐུན་སྦྱོར་གྱི་སྒྲུབ་ངག་གི་དངོས་བསྟན་གྱི་ཚུལ་དང༌། ཤུགས་བསྟན་ཀྱི་ཚུལ་གཉིས་ཀྱང་འགལ་བ་གང་ཞིག ཚུལ་གསུམ་ལ་མཚན་གཞི་རེ་རེ་ལས་གཟུང་རྒྱུ་མེད་པའི་ཕྱིར་རོ། ། བྱས་པའི་རྟགས་ཀྱིས་སྒྲ་མི་རྟག་པར་སྒྲུབ་པའི་ཕྱོགས་ཆོས་རྐྱང་པ་བརྗོད་པ་དང༌། ཁྱབ་པ་རྐྱང་པ་བརྗོད་པའི་ངག་ཀྱང་མི་སྲིད་པར་ཐལ། དེ་སྐོར་གྱི་ཕྱོགས་ཆོས་གང་ཡིན་པ་དེ་ཉིད་རྗེས་ཁྱབ་ཀྱང་ཡིན། རྗེས་ཁྱབ་གང་ཡིན་པ་དེ་ཉིད་ཕྱོགས་ཆོས་ཀྱང་ཡིན། དེ་གཉིས་ལ་མཚན་གཞི་རེ་རེ་ལས་ལྷག་པོ་མེད་པའི་ཕྱིར། དེར་མ་ཟད་བྱས་པ་ཆོས་ཅན། ཁྱོད་བྱས་པས་སྒྲ་མི་རྟག་པར་སྒྲུབ་པའི་ཆོས་མཐུན་སྦྱོར་གྱི་སྒྲུབ་ངག་གི་དངོས་བསྟན་དང༌།
བྱས་པ་དེ་དེའི་ཤུགས་ཀྱི་བསྟན་བྱར་ཐལ། ཁྱོད་དེ་སྐོར་གྱི་རྗེས་ཁྱབ་དང་བྱས་པ་དེ། དེའི་ལྡོག་ཁྱབ་ཡིན་པའི་ཕྱིར། འདི་ལ་དར་ཊཱིཀ་པ་ལན་འདི་སྐད་འདོན་ཏེ། སྒྲུབ་ངག་གིས་བསྟན་པའི་ཁྱབ་པ་གཉིས་དངོས་ཤུགས་ཀྱི་རྟོགས་བྱ་རྟོགས་བྱེད་ཡིན་གྱི། ཚུལ་གཉིས་ཡིན་ན། དེས་ཁྱབ་པ་མ་ཡིན་ནོ་ཞེས་བཤད། འདི་ནི་རང་ལ་ཅོ་འདྲི་བར་བྱེད་པ་ཡིན་ཏེ། འདོན་བྱས་པ་ལས་ཐ་དད་པ་ཡང་ཡིན། བྱས་པས་སྒྲ་མི་རྟག་པར་སྒྲུབ་པའི་རྗེས་ཁྱབ་དང་ལྡོག་ཁྱབ་ཀྱང་ཡིན་པའི་གཞི་མཐུན་ཡོད་པར་ཐལ་ལ།
དེ་ལྟར་ན་ཁས་བླངས་པ་མཐའ་དག་ཉམས་སོ། ། དེ་ལྟར་བྱས་ན། སྒྲ་མི་རྟག་པར་སྒྲུབ་པའི་རྗེས་ཁྱབ་ཡིན་ན། ཆོས་མཐུན་སྦྱོར་གྱི་ངག་གི་དངོས་ཀྱི་བསྟན་བྱ་མ་ཡིན་དགོས་པ་དང༌། དེའི་ལྡོག་ཁྱབ་ཡིན་ན། ཆོས་མི་མཐུན་སྦྱོར་གྱི་ངག་གི་ཤུགས་ཀྱི་བསྟན་བྱ་མ་ཡིན་དགོས་པར་ཁྱོད་ཀྱིས་མི་འདོད་བཞིན་དུ་ཁས་ལེན་དགོས་སོ། ། དེ་ལྟར་ན་ཁྱོད་ཀྱིས་ཚུལ་གསུམ་ཀ་ཡིན་པའི་གཞི་མཐུན་ཇི་ལྟར་སྒྲུབ། གཞན་ཡང༌། ཁྱེད་ཅག་ཚུལ་གསུམ་ཀ་མཚོན་བྱར་ཁས་ལེན་བཞིན་དུ། ཚུལ་གསུམ་ཡིན་པ་མཚན་ཉིད་དུ་འདོད་པ་ནི་རིགས་པའི་ལམ་ལས་འདས་པ་ཡིན་ནོ། །
ཅི་སྟེ་ཚུལ་གསུམ་སོ་སོ་བ་མཚོན་བྱ་ཡིན་ཀྱང༌། གསུམ་ཀ་ཡིན་པ་དེ་མཚོན་བྱར་མི་འདོད་དོ་སྙམ་ན། དེ་ཡང་ཁྱོད་ཀྱིས་མི་འདོད་པ་དེ་ཉིད་ངེས་པར་ཁས་ལེན་དགོས་ཏེ། སོ་སོའི་མཚན་ཉིད་དུ་འདོད་པ་གསུམ་ཚོགས་པ་དེ་ཚུལ་གསུམ་པོ་ཡིན་པའི་མཚན་ཉིད་དུ་འདོད་དགོས་པའི་ཕྱིར། ཁོ་བོ་ཅག་ལ་ནི་ཉེས་པ་འདི་མཚུངས་པ་མ་ཡིན་ཏེ། ཚུལ་གསུམ་མཚོན་བྱར་མི་འདོད་ཅིང༌། ཅི་སྟེ་ཁས་ལེན་དགོས་ནའང༌། དེ་དག་ཚང་བ་དེ་མཚན་ཉིད་དུ་འཇོག་པའི་ཕྱིར། རྫས་ཡོད་དང་བཏགས་ཡོད་དུ་བྱེད་པའི་ཆོས་གསུམ་པོ་མཚོན་བྱ་ཡིན་ཀྱང༌། དེ་དག་ཚང་བ་མཚན་ཉིད་དུ་ཁྱེད་ཀྱིས་ཁས་ལེན་པ་བཞིན་ནོ། །
གཉིས་པ་ཚུལ་གསུམ་གྱི་རྣམ་བཞག་འདོད་ཚུལ་དགག་པ་ལ། བར་སྐབས་ཀྱི་མཁས་པར་རློམ་པ་དུ་མ་དག སྒྲ་བྱས་པ་ཡིན་པ་དེ་བྱས་པས་མི་རྟག་པར་སྒྲུབ་པའི་ཕྱོགས་ཆོས་ཀྱི་ཚུལ་དང༌། བྱས་ན་མི་རྟག་པས་ཁྱབ་པ་དེ་སྒྲ་མི་རྟག་པར་སྒྲུབ་པའི་རྗེས་འགྲོའི་ཚུལ་དང༌། རྟག་ན་མ་བྱས་པས་ཁྱབ་པ་དེ། བྱས་པས་སྒྲ་མི་རྟག་པར་སྒྲུབ་པའི་ལྡོག་པའི་ཚུལ་ཡིན་ནོ་ཞེས་གསུང་ཞིང༌། དར་ཊཱིཀ་པ་སོགས་ཕྱི་རབས་པ་ཕལ་ཆེར། ཁྱབ་པ་གཉིས་པོ་དེ། རྟགས་ཀྱི་ཚུལ་མ་ཡིན་ཀྱང༌། འབྲེལ་པའི་དོན་ལྡོག་ཡིན་པས་ཁྱབ་པའི་ཚུལ་གཉིས་ངེས་པའི་སྔོན་དུ།
ཁྱབ་པ་འདི་གཉིས་ངེས་པ་སྔོན་དུ་འགྲོ་དགོས་སོ་ཞེས་གསུང་ངོ༌། ། འདི་ལ་བརྗོད་པར་བྱ་བ་མང་མོད་ཀྱི་རྟོག་ལྡན་ལ་དོགས་པ་སྐྱེ་བའི་གནས་སུ་གྱུར་པའི་དཔྱད་པ་ཉུང་ངུ་ཞིག་བརྗོད་པར་བྱ་སྟེ། འོ་ན་བྱས་པས་སྒྲ་མི་རྟག་པར་སྒྲུབ་པ་སྐབས་སུ་འབབ་པའི་ཕྱིར་རྒོལ་དེ་ཆོས་ཅན། གང་བྱས་པར་ངེས་པ་ཐམས་ཅད་མི་རྟག་པར་ཚད་མས་ངེས་པར་ཐལ། བྱས་ན་མི་རྟག་པས་ཁྱབ་པ་ཚད་མས་ངེས་པའི་ཕྱིར། འདོད་ན། སྒྲ་མི་རྟག་པར་ཚད་མས་ངེས་པར་ཐལ། ཁྱོད་ཀྱིས་སྒྲ་བྱས་པར་ནི་ཚད་མས་ངེས། གང་བྱས་པར་ངེས་པ་ཐམས་ཅད་མི་རྟག་པར་ཚད་མས་ངེས་པའི་ཕྱིར། བྱས་པས་སྒྲ་མི་རྟག་པར་སྒྲུབ་པའི་རྗེས་སུ་འགྲོ་ལྡོག་གི་ཚུལ་ངེས་པ་དཔེའི་སྟེང་དུ་རྟགས་ཆོས་ཀྱི་འབྲེལ་པ་ངེས་པ་ལ་ལྟོས་པ་རིགས་པ་མཁྱེན་པའི་དགོངས་པ་ཡིན་གྱི།
གང་བྱས་པ་ཐམས་ཅད་མི་རྟག་པར་ངེས་པ་སྔོན་དུ་འགྲོ་དགོས་པ་མ་ཡིན་ཏེ། སྒྲ་བྱས་པར་ངེས། གང་བྱས་པ་ཐམས་ཅད་མི་རྟག་པར་ངེས་ན་སྒྲ་མི་རྟག་པར་མ་ངེས་པ་འགལ་བའི་ཕྱིར་དང༌། རྩོལ་བྱུང་གིས་མི་རྟག་པ་ལ་ཁྱབ་པ་ངེས་པའི་ཚེ། རྩོལ་བྱུང་གི་སྒྲ་ཡང་མི་རྟག་པར་ངེས་དགོས་པས། རྩོལ་བྱུང་དེ་རྩོལ་སྒྲ་མི་རྟག་པར་སྒྲུབ་པའི་གྲུབ་ཟིན་སྒྲུབ་པའི་གཏན་ཚིགས་སུ་ཐལ་བར་འགྱུར་རོ། ། དེས་ན་དཔེའི་སྟེང་དུ་རྟགས་ཆོས་ཀྱི་འབྲེལ་པ་ངེས་པ་ཙམ་གྱིས་མི་ཆོག་པར། རྟགས་དེའི་གསལ་བའི་དབྱེ་བ་མཐའ་དག་སྒྲུབ་བྱའི་ཆོས་ལྡན་དུ་ངེས་པ་ལ་འབྲེལ་པ་ངེས་པའི་དོན་དུ་འཇོག་ན། བདག་ཚད་མས་མ་དམིགས་པའི་རྟགས་ཀྱིས་བུམ་པ་བདག་མེད་དུ་སྒྲུབ་པ་སྐབས་སུ་བབ་པའི་ཕྱིར་རྒོལ་དེ་ཐམས་ཅད་མཁྱེན་པ་ཉིད་དུ་ཁས་ལེན་དགོས་པར་འགྱུར་ཞིང༌། སྒྲ་མི་རྟག་སྒྲུབ་ཀྱི་ཕྱིར་རྒོལ་དེས་ཀྱང༌།
བྱས་པ་ཐམས་ཅད་མི་རྟག་པར་ཚད་མས་ངེས་ན། སྒྲ་མི་རྟག་པར་ཚད་མས་མ་ངེས་པར་འགལ་ལོ། ། གནས་འདི་ལ་དིང་སང་གི་རིགས་པ་སྨྲ་བར་རློམ་པ་རྣམས་ཆེས་ཤིན་ཏུ་འཁྲུལ་བར་གྱུར་པས་ཡང་དང་ཡང་དུ་དཔྱད་པ་ལས་ཤེས་པར་བྱེད་དགོས་སོ། ། རྟག་ན་མ་བྱས་པས་ཁྱབ་པ་དེ། སྒྲ་མི་རྟག་པར་སྒྲུབ་པའི་མི་མཐུན་ཕྱོགས་ལས་ལྡོག་པའི་ཚུལ་དུ་འདོད་པའང་མི་འཐད་དེ། དེ་ཉིད་དེའི་མི་མཐུན་ཕྱོགས་ལ་ཞུགས་པའི་ཕྱིར། དོན་འདི་ཁྱེད་ཅག་གིས་ངེས་པར་ཁས་ལེན་དགོས་པ་མ་ཡིན་ནམ་ཞེ་ན་མ་ཡིན་ཏེ། མི་ཕམ་གཡག་གི་ཞལ་སྔ་ནས། དེ་ལྟ་བུའི་ཁྱབ་པ་གཉིས་པོ་དེ་སྒྲུབ་ངག་གི་བསྟན་བྱར་གྱུར་པའི་རྟགས་ཀྱི་ཚུལ་ཙམ་དུ་བཞེད་ཀྱང༌། རྟགས་ཀྱི་ངོ་བོར་གྱུར་པའི་རྗེས་སུ་འགྲོ་ལྡོག་གི་ཚུལ་དུ་མི་བཞེད་ལ།
རྟགས་ཡང་དག་གི་མཚན་ཉིད་དུ་བཞག་པའི་ཚུལ་གསུམ་གྱི་ཟླས་ཕྱེ་བའི་རྗེས་སུ་འགྲོ་ལྡོག་གི་ཚུལ་ནི། རྟགས་ཀྱི་ངོ་བོ་གྱུར་པའི་ཚུལ་ཁོ་ན་ལ་བཞེད་པའི་ཕྱིར། དེ་ཡང་སྒྲུབ་ངག་གིས་བསྟན་པའི་ཚུལ་གསུམ་ནི་དོན་ལ་གནས་པའི་དབང་དུ་བྱས་པ་ཡིན་ལ། རྟགས་ཀྱི་ངོ་བོར་གྱུར་པའི་ཚུལ་གསུམ་ནི། སྐབས་ཀྱི་རྒོལ་བའི་ཚད་མས་ངེས་པའི་ཆ་དེ་ཉིད་ལ་བཞག་པ་ཡིན་ནོ། ། ཀུན་མཁྱེན་རོང་པོའི་བཞེད་པས་ནི། སྔར་གྱི་ཁྱབ་པ་གཉིས་པོ་དེ། རྗེས་སུ་འགྲོ་ལྡོག་གི་ཁྱབ་པར་བཞེད་ཀྱང༌། རྟགས་ཀྱི་ཚུལ་དུ་བཞེད་པ་མ་ཡིན་ནོ། ། འོ་ན་རྗེས་ཁྱབ་དང༌།
རྗེས་ཁྱབ་ཀྱི་ཚུལ་ལ་ཁྱད་པར་མེད་དོ་སྙམ་དུ་དོགས་པར་མི་བྱ་སྟེ། རྗེས་ཁྱབ་ནི་བྱས་ན་མི་རྟག་པས་ཁྱབ་པར་དོན་ལ་གནས་པ་དེ་ཉིད་ལ་བྱེད་དགོས་ལ། རྗེས་སུ་འགྲོ་བའི་ཚུལ་ནི། བུམ་པ་ལྟ་བུའི་དཔེའི་སྟེང་དུ། བྱས་པ་མི་རྟག་པ་ལ་ཡོད་པར་ངེས་པའི་ཆ་ལ་བྱེད་པ་ཡིན་ཅིང༌། ཚུལ་གསུམ་གྱི་མཐར་ངེས་པ་སྨྲོས་པའི་དགོས་པ་ཡང་དེ་ཉིད་ཡིན་ནོ། ། མདོར་ན་ཁྱབ་པ་དང༌། འབྲེལ་པ་ནི་དོན་ལ་གནས་པའི་ཆ་དང་ཚུལ་ནི། དོན་ལ་གནས་པ་ལ། དེར་ངེས་པའི་ཆ་ལ་བྱེད་པ་ཡིན་ནོ། །
དེ་བཞིན་དུ་ཕྱོགས་ཀྱི་ཆོས་ནི། སྒྲ་བྱས་པར་དོན་ལ་གནས་པའི་ཆ་ལའང་བྱེད་ལ། ཕྱོགས་ཆོས་ཀྱི་ཚུལ་དུ་འགྱུར་བ་ནི་རྒོལ་བའི་ཚད་མས་དེར་ངེས་པའི་ཆ་ལ་བཞག་དགོས་པ་ཡིན་ནོ། ། དེའི་ཕྱིར་ཕྱོགས་ཆོས་དང་དེའི་ཚུལ་དང༌། རྗེས་སུ་འགྲོ་ལྡོག་གི་ཁྱབ་པ་དང༌། དེའི་ཚུལ་དོན་གཅིག་པར་འདོད་པ་ནི། བློ་ཆོས་དང་དོན་ཆོས་གཅིག་ཏུ་འདྲེ་ཤིང་རྟགས་སྐོར་གྱི་རྣམ་པར་བཞག་པ་ལ་བློ་ཁ་མ་ཕྱོགས་པའི་བབ་ཅོལ་དུ་གསལ་བས་གང་ན་སུའི་ལུགས་སུ་སྣང་ཡང་དོར་བར་བྱ་བ་ཁོ་ན་ཡིན་ནོ། ། གནས་འདི་ལ་འདི་སྙམ་དུ་དོགས་པ་འབྱུང་བར་འགྱུར་ཏེ། རྗེས་འགྲོ་ངེས་པ་ལ། རྟགས་དེའི་གསལ་བའི་དབྱེ་བ་མཐའ་དག་བསྒྲུབ་བྱའི་ཆོས་ལྡན་དུ་ངེས་མི་དགོས་པར།
དཔེའི་སྟེང་དུ་རྟགས་ཆོས་ཀྱི་འབྲེལ་པ་ངེས་པ་ཙམ་གྱིས་ཆོག་ན། རྟགས་མཐུན་ཕྱོགས་ལ་མཐོང་ཙམ་གྱིས་རྗེས་འགྲོ་གྲུབ་པར་འགྱུར་ཞིང༌། ལྡོག་པ་ངེས་པ་ལ། དགག་བྱའི་ཆོས་ཀྱི་གསལ་བའི་དབྱེ་བ་མཐའ་དག་རྟགས་ལོག་ཏུ་ངེས་མི་དགོས་པར་མི་མཐུན་དཔེའི་སྟེང་དུ་རྟགས་ལོག་དང་ཆོས་ལོག་གི་འབྲེལ་པ་ངེས་པ་ཙམ་གྱིས་ཆོག་ན། རྟགས་མི་མཐུན་ཕྱོགས་ལ་མ་མཐོང་ཙམ་གྱིས་ལྡོག་པ་གྲུབ་པར་འགྱུར་རོ་སྙམ་ན། ཉེས་པ་མེད་དེ། རྟགས་མཐུན་ཕྱོགས་ལ་ཚད་མས་མཐོང་བ་ཙམ་གྱིས། རྗེས་འགྲོ་ཙམ་གྲུབ་པར་ནི་འདོད་ལ། བྱས་པས་སྒྲ་མི་རྟག་པར་སྒྲུབ་པའི་ལྡོག་པ་འཕེན་ནུས་ཀྱི་རྗེས་འགྲོ་ཁྱད་པར་ཅན་འགྲུབ་པ་ལ་བྱས་པའི་གསལ་བའི་དབྱེ་བ་མཐའ་དག་མི་རྟག་པར་ངེས་མི་དགོས་ཀྱང༌། རྟགས་སུ་གཟུང་བྱ་བྱས་པ་དེ།
རྒོལ་བས་གང་མི་རྟག་པར་ངེས་པའི་ཆོས་དང༌། རྒོལ་བས་རྟག་པར་ངེས་པའི་ཆོས་གཉིས་ཀྱི་ནང་ནས། སྔ་མ་ཁོ་ན་ལ་ཡོད་པར་ངེས་ཤིང༌། ཕྱི་མ་ལ་མེད་པ་ཁོ་ནར་ངེས་པ་ཅིག་དགོས་ལ། དེ་ཙམ་གྱིས་རྟགས་མཐུན་ཕྱོགས་ཁོ་ན་ལ་ཡོད་པར་ངེས་པ་དང༌། མི་མཐུན་ཕྱོགས་ལ་མེད་པ་ཁོ་ནར་ངེས་པའི་དོན་ཡང་ལེགས་པར་གྲུབ་པའི་ཕྱིར། འོ་ན་དེ་ཙམ་གྱིས་ཁྱབ་པའི་ཚུལ་གཉིས་གྲུབ་པར་འགྱུར་ལ། དེ་ལྟ་ན་བྱས་པའི་རྟགས་ཀྱིས་དུང་སྒྲ་རྩོལ་བྱུང་དུ་སྒྲུབ་པའི་ཚུལ་གསུམ་ཚང་བར་ཐལ་ལོ་སྙམ་ན། རྟགས་ཡང་དག་ཏུ་འཇོག་པ་ལ་ཚུལ་གསུམ་དོན་ལ་གྲུབ་པ་དང་བློ་ཚད་མས་ངེས་པ་གཉིས་ཀ་ཚོགས་དགོས་པས། ཇི་སྐད་བཤད་པ་དེ་ནི་ཚད་མས་ངེས་པའི་དོན་ཏོ། །
དེས་ན་སྒྲུབ་ཚུལ་འདི་ལྟར་བྱ་སྟེ། བྱས་པ་ཆོས་ཅན། ཁྱོད་ཀྱི་རྟགས་ཀྱིས་སྒྲ་མི་རྟག་པར་སྒྲུབ་པའི་རྗེས་འགྲོའི་ཚུལ་འགྲུབ་པར་ཐལ། ཁྱོད་དེ་སྒྲུབ་ཀྱི་མཐུན་ཕྱོགས་ཁོ་ན་ལ་སྤྱིར་ཡོད་པ་ལྟར་སྐབས་ཀྱི་རྒོལ་བའི་ཚད་མས་ངེས་པའི་ཕྱིར། སྔ་མ་དེར་ཐལ། དེ་གཉིས་འབྲེལ་བའི་ཕྱིར། རྟགས་ཕྱི་མ་ནི་སྔར་ལྟར་སྒྲུབ་པ་ནི་རྩོད་པའི་ངོར་བྱའོ། ། དེ་བཞིན་དུ་བྱས་པས་སྒྲ་མི་རྟག་པར་སྒྲུབ་པའི་ལྡོག་པ་འགྲུབ་པ་རྟགས་མི་མཐུན་ཕྱོགས་མཐའ་དག་ལས་ལོག་པར་ངེས་པ་ལ་རག་ཀྱང༌། སྤྱིར་བྱས་པ་ཐམས་ཅད། རྟག་པའི་གསལ་བའི་དབྱེ་བ་མཐའ་དག་ལས་ལོག་པར་ངེས་མི་དགོས་ཏེ།
རྟགས་སུ་གཟུང་བྱ་བྱས་པ་དེ། རྒོལ་བས་རྟག་པར་ངེས་པའི་གཞི་མཐའ་དག་ལ་མེད་པར་ངེས་པ་ཙམ་གྱིས། རྟགས་མི་མཐུན་ཕྱོགས་མཐའ་དག་ལ་མེད་པའི་དོན་ལེགས་པར་ཚང་བའི་ཕྱིར་རོ། ། དོན་དེ་ལ་དགོངས་ནས་སྦྱོར་བའི་ངག་རྣམ་པར་སྦྱོར་བ་ན། རྣམ་པར་ངེས་པ་ལ་སོགས་པར། གང་བྱས་པ་དེ་ཐམས་ཅད་མི་རྟག་ཅེས་དང༌། གང་ཅུང་ཟད་བྱས་པ་དེ་ཐམས་ཅད་མི་རྟག་ཅེས་གསུངས་ཀྱི། བྱས་པ་དེ་ཐམས་ཅད་མི་རྟག་ཅེས་མ་གསུངས་སོ། ། དེ་ལྟ་མ་ཡིན་པར། དང་པོ་ཁྱབ་འབྲེལ་ངེས་པའི་དུས་ནས།
བྱས་པའི་གསལ་བའི་དབྱེ་བ་མཐའ་དག་མི་རྟག་པར་ངེས་དགོས་ན། ཕྱིས་དོན་གང་ཞིག་སྒྲུབ་པར་འདོད་ནས། སྒྲུབ་པའི་ངག་འགོད་པར་བྱེད་པ་ཁྱོད་ཀྱིས་སྟོན་ཅིག དེའི་ཕྱིར་མི་རིགས་པ་མཐའ་དག་དང་ངེས་པར་འབྲེལ་བའི་སྨྲ་བ་ཆེས་མང་པོ་འདི་དག་ནི། ཕྱོགས་གཉིས་པོ་རྣམ་པ་ཐམས་ཅད་དུ་དངོས་འགལ་ཁོ་ནར་འདོད་པའི་ལོག་པར་རྟོག་པ་ལས་བྱུང་བ་ཡིན་པས་དེའི་ཚུལ་ལ་གཞན་དུ་རྣམ་པར་རྟོག་པའང་འོག་ནས་འགོག་པར་འགྱུར་རོ། ། དེས་ན། མི་མཐུན་ཕྱོགས་ལ་མ་མཐོང་ཙམ་གྱིས་ལྡོག་པ་འགྲུབ་པ་འགོག་པའི་རིགས་པ་གཞུང་དུ་གསུངས་ཀྱི། མཐུན་ཕྱོགས་ལ་མཐོང་ཙམ་གྱིས་རྗེས་འགྲོ་འགྲུབ་པ་འགོག་པ་གཞུང་ལས་གསུངས་པ་མེད་པ་འདིའང་ཞར་ལ་ཤེས་པར་བྱ་དགོས་སོ། ། གསུམ་པ་ཚུལ་གསུམ་ངེས་བྱེད་ཀྱི་ཚད་མའི་འདོད་ཚུལ་དགག་པ་ལ། ། དར་ཊཱིཀ་མཛད་པ་འདི་སྐད་དུ་འདོན་ཏེ།
རྟགས་མཐུན་ཕྱོགས་ཁོ་ན་ལ་འགོད་ཚུལ་དང་མཐུན་པར་ཡོད་པར་ངེས་པ་ལ། རྟགས་ཀྱི་མཚན་གཞི་ངེས་པའི་ཚད་མ་དང་དགག་བྱའི་ཆོས་ལ་རྟགས་འགོག་པའི་ཚད་མ་དང༌། བསྒྲུབ་བྱའི་ཆོས་དང་དགག་བྱའི་ཆོས་དངོས་འགལ་དུ་ངེས་པའི་ཚད་མ་དང་གསུམ་ངེས་པར་དགོས་ལ། གསུམ་ལས་མང་མི་དགོས་པས་གསུམ་ཁོ་ནར་ངེས་སོ། ། དེ་ཡང་འདི་ལྟར། ཚད་མ་སྔ་མ་གཉིས་ལས་མེད་ན། དུང་སེར་པོ་ཁོ་ན་ལ་འཇུག་པར་ཐལ། དུང་ཚད་མས་གྲུབ། སྔོན་པོ་ལ་འཇུག་པ་ཁེགས་པའི་ཕྱིར། དེ་ནི།
སྔོ་སེར་དངོས་འགལ་དུ་ངེས་པའི་ཚད་མ་མེད་པའི་ཉེས་པའོ། ། ཚད་མ་དང་པོ་མེད་ན་ཤེས་བྱ་མ་ཡིན་པ་མི་རྟག་པ་ཁོ་ན་ལ་འཇུག་པར་ཐལ། རྟག་མི་རྟག་དངོས་འགལ་དུ་ངེས། དེ་རྟག་པ་ལ་ཁེགས་པའི་ཕྱིར། གཞི་མ་གྲུབ་ཀྱི་རྟག་པ་ཁེགས་ན་ཉེས་པ་དེར་འགྱུར་ཡང༌། མོ་གཤམ་གྱི་བུ་ལ་སོགས་པ་རྟག་པའོ་ཞེ་ན། རི་བོང་གི་མགོ་ལ་རྭ་ཡོད་ཅེས་སྨྲས་ན་ཉེས་པ་ཅི་ཡོད། དེ་ལ་རྭ་མེད་པར་ཐལ། ཡོད་ན་དམིགས་སུ་རུང་བ་ལས་མ་དམིགས་པའི་ཕྱིར་ཞེ་ན། འོ་ན་རི་བོང་གི་རྭ་རྟག་པར་ཚད་མས་དམིགས་པར་ཐལ།
དེ་རྟག་པ་ཡིན་པའི་ཕྱིར། དེ་ལ་ཁྱབ་པ་མེད་ན་མི་སྣང་བ་མ་དམིགས་པའི་རྟགས་ཀྱི་དོན་མ་རྟོགས་པ་ཡིན་ཞིང༌། བུམ་པ་སྣམ་བུར་ཁས་བླངས་ཀྱང་ཉེས་པ་མེད་པར་འགྱུར་རོ། ། ཚད་མ་གསུམ་པ་མེད་ན་གཞལ་བྱ་དེ་མི་རྟག་པ་ཁོ་ན་ལ་འཇུག་པར་ཐལ། མཚན་གཞི་གཞལ་བྱ་ཚད་མས་ངེས། རྟག་མི་རྟག་དངོས་འགལ་དུ་ངེས་པའི་ཕྱིར། ཞེས་སོགས་སྤྲོས་པ་དང་བཅས་ཏེ་འཆད་པར་བྱེད་ཅིང༌། གཞན་ཡང་རྟག་པ་བྱས་སྟོང་དུ་ངེས་པའི་གནོད་པ་ཅན་གྱི་རྗེས་དཔག་དེས་རྟག་པའི་གསལ་བའི་དབྱེ་བ་མཐའ་དག་བྱས་སྟོང་དུ་ངེས་ཤིང༌། དེ་ལ་བྱས་པ་འཇུག་པར་འཛིན་པའི་སྒྲོ་འདོགས་ཀྱང་ཆོད་པར་འདོད་དོ། ། འདི་དག་དགག་པ་ལ་གཉིས་ཏེ།
ཚད་མ་གསུམ་གྱི་གྲངས་ངེས་དགག གནོད་པ་ཅན་གྱི་རྟགས་ལ་བརྟེན་པའི་རྗེས་དཔག་གིས་བསྒྲུབ་བྱ་ལ་སྒྲོ་འདོགས་ཆོད་པར་འདོད་པ་དགག་པའོ། དང་པོ་ནི། འོ་ན་མཉན་བྱའི་རྟགས་ཀྱིས་སྒྲ་མི་རྟག་པར་སྒྲུབ་པའི་རྗེས་ཁྱབ་འཇལ་བའི་ཚད་མ་ཡོད་པར་ཐལ། དེ་ལ་ཚད་མ་གསུམ་པོ་ཚང་བའི་ཕྱིར། མི་རྟག་པའི་རྟགས་ཀྱིས་སྒྲ་མི་རྟག་པར་སྒྲུབ་པའི་རྗེས་ཁྱབ་འཇལ་བའི་ཚད་མ་ཡོད་པར་ཐལ། དེ་ལའང་ཚད་མ་གསུམ་པོ་དེ་ཚང་བའི་ཕྱིར་དང༌། ཁྱེད་རང་ལྟར་ན། བྱས་པའི་རྟགས་ཀྱིས་དངོས་པོ་མི་རྟག་པར་སྒྲུབ་པའི་རྗེས་འགྲོ་འཇལ་བའི་ཚད་མ་ཡོད་པར་ཐལ། དེ་ལའང་གསུམ་པོ་ཚང་བའི་ཕྱིར།
དེའི་ཕྱིར་ཚད་མ་དེ་གསུམ་གྱིས་ཆོག་པ་མ་ཡིན་ནོ། ། གསུམ་པོ་དེ་ངེས་པར་དགོས་པའང་མ་ཡིན་ཏེ། འདི་ལྟར་བྱས་པས་སྒྲ་མི་རྟག་པར་སྒྲུབ་པའི་རྗེས་ཁྱབ་འཇལ་བའི་ཚད་མ་རྒྱུད་ལ་ལྡན་པའི་ཕྱིར་རྒོལ་དེ་ཆོས་ཅན། ཁྱོད་ཀྱིས་རྟགས་ལ་མི་ལྟོས་པར་སྒྲ་མི་རྟག་པར་ཚད་མས་རྟོགས་ནུས་པར་ཐལ། ཁྱོད་ཀྱིས་སྒྲ་བྱས་པར་ཚད་མས་རྟོགས་བྱས་ན་རྟག་པ་མ་ཡིན་པས་ཁྱབ་པ་དེ་ཚད་མས་རྟོགས། རྟག་མི་རྟག་གི་བར་ན་ཕུང་པོ་གསུམ་པ་མེད་པར་རྟོགས་པའི་ཕྱིར། དེའི་ཕྱིར། རྟག་མི་རྟག་དངོས་འགལ་དུ་ངེས་པའི་ཚད་མ་ཞེས་བྱ་བ་འདི་ན་སྒྲ་མི་རྟག་པར་སྒྲུབ་པའི་རྗེས་འགྲོ་ངེས་བྱེད་ཀྱི་ཡན་ལག་ཏུ་ངེས་པར་དགོས་པ་ཡིན་པར་མ་ཟད་ཀྱི་རྣམ་པ་ཀུན་ཏུ་མི་དགོས་པ་ཉིད་དུ་ངེས་སོ། ། དེ་ནས་ཁས་བླངས་འགལ་བའི་ཕྲེང་བ་འདི་ལྟར་བརྗོད་པར་བྱ་སྟེ། ཤེས་བྱ་མ་ཡིན་པ་ཆོས་ཅན།
མི་རྟག་པར་ཐལ། རྟག་པ་མ་ཡིན་པའི་ཕྱིར། མ་ཁྱབ་ན། ཕན་ཚུན་སྤངས་པའི་དངོས་འགལ་གྱི་བར་དུ་དངོས་སྐྱོན་འགྲོ་བར་ཐལ། དེ་གཉིས་དངོས་འགལ་དུ་ནི་ཁྱེད་ཀྱིས་ཁས་བླངས། དེ་གཉིས་ཀྱི་བར་དུ་ཤེས་བྱ་མ་ཡིན་པས་མ་ངེས་པའི་ཕྱིར། རྟགས་མ་གྲུབ་ན། ཆོས་ཅན་རྟག་པར་ཚད་མས་དམིགས་པར་ཐལ། རྟག་པ་ཡིན་པའི་ཕྱིར། གསུམ་ཅར་ཁས་བླངས་སོ། །
གཞན་ཡང༌། དེ་ཡིན་པ་ཙམ་གྱིས་དེར་ཚད་མས་དམིགས་དགོས་ན། རི་བོང་རྭ་དེ་མེད་པར་ཚད་མས་དམིགས་པར་ཐལ། མེད་པའི་ཕྱིར། མ་ཁྱབ་ན། ཁས་བླངས་ཤིང༌། རི་བོང་རྭ་ཆོས་ཅན། ཁྱོད་ལ་མེད་པར་ངེས་པའི་དཔྱད་ཤེས་དོན་མཐུན་མི་འཇུག་པར་ཐལ། ཁྱེད་མེད་པར་འཇལ་བྱེད་ཀྱི་ཚད་མ་མེད་པའི་ཕྱིར། ཁྱབ་པ་ནི།
མི་སྣང་བ་མ་དམིགས་པའི་གཏན་ཚིགས་ཀྱིས་དོན་མ་རྟོགས་པ་ཡིན་ཅིང༌། ཞེས་པར་ཞལ་གྱིས་བཞེས་སོ། ། གཞན་ཡང༌། རྩོལ་བྱུང་གི་རྩོལ་སྒྲ་མི་རྟག་པར་སྒྲུབ་པའི་ཁྱབ་འབྲེལ་འཇལ་བའི་ཚད་མ་ཆོས་ཅན། རྟགས་ལ་ལྟོས་མེད་དུ་རྩོལ་སྒྲ་མི་རྟག་པར་རྟོགས་ནུས་པར་ཐལ། ཁྱོད་ཀྱིས་རྩོལ་བྱུང་ཚད་མར་ངེས། རྩོལ་བྱུང་མཐའ་དག་རྟག་པ་ལ་མེད་པར་ངེས། རྟག་མི་རྟག་དངོས་འགལ་དུ་ངེས་པའི་ཕྱིར་རོ། ། གཉིས་པ་ནི། འོ་ན།
བྱས་ན་མི་རྟག་པས་ཁྱབ་པ་ངེས་པའི་ཚད་མ་དེས། བྱས་པའི་གསལ་བའི་དབྱེ་བ་མཐའ་དག་མི་རྟག་པར་ངེས་པར་ཐལ། རྟག་པ་བྱས་སྟོང་དུ་ངེས་པའི་གནོད་པ་ཅན་གྱི་རྗེས་དཔག་གིས། རྟག་པའི་གསལ་བའི་དབྱེ་བ་མཐའ་དག་བྱས་སྟོང་དུ་ངེས་པའི་ཕྱིར། འདོད་ན། དེས་དེ་རྟོགས་པར་ཐལ། དེས་དེ་ངེས་པའི་ཕྱིར། འདོད་ན། སྒྲ་མི་རྟག་རྟོགས་ཀྱི་རྗེས་དཔག་ཆོས་ཅན། དཔྱད་ཤེས་ཡིན་པར་ཐལ།
རང་གི་ཉེར་ལེན་ཚད་མ་སྔ་མས་རྟོགས་ཟིན་གྱི་དོན་ལ་བསྣན་ནས་འཇུག་པའི་རིག་པ་ཡིན་པའི་ཕྱིར། བྱས་པས་སྒྲ་མི་རྟག་པར་སྒྲུབ་པའི་རྗེས་ཁྱབ་འཇལ་བའི་ཚད་མ་དེ་ཆོས་ཅན། སྒྲ་མི་རྟག་པ་ལ་ཚད་མར་ཐལ། དེ་ལ་སྒྲོ་འདོགས་གསར་དུ་གཅོད་པར་ནུས་པའི་རིག་པ་ཡིན་པའི་ཕྱིར། རྟགས་རྣམས་ཁས་བླངས་སོ། ། འདི་ལ་དར་ཊཱིཀ་པ་ལན་འདོད་པ་ན། རྗེས་ཁྱབ་འཇལ་བའི་ཚད་མས་བསྒྲུབ་བྱ་ལ་སྒྲོ་འདོགས་ཆོད་ཀྱང་སྒྲུབ་བྱ་མ་རྟོགས་སོ་ཞེས་དང༌། རྗེས་ཁྱབ་འཇལ་བའི་ཚད་མ་དེས། ཁྱད་གཞི་བྱས་པའི་སྟེང་དུ་སྒྲ་རྟག་པས་སྟོང་པར་གྲུབ་ཀྱང༌། སྒྲ་ཁྱད་གཞིར་བཟུང་ནས་མི་རྟག་པར་མ་རྟོགས་སོ་ཞེས་ཟེར་རོ། །
འོ་ན་དེ་འདྲའི་ཕྱོགས་ཆོས་འཇལ་བའི་ཚད་མའི་རྗེས་སུ་རྗེས་ཁྱབ་གཞལ་བའི་ཚད་མ་དེས། བྱས་པ་དང་རྟག་པའི་གཞི་མཐུན་མེད་པར་རྟོགས་སམ་མ་རྟོགས། གཉིས་པ་ལྟར་ན། དེས་བྱས་ན་མི་རྟག་པས་ཁྱབ་པ་རྟོགས་པ་འགལ། དང་པོ་ལྟར་ན། དེས་སྒྲ་མི་རྟག་པར་རྟོགས་པར་ཐལ། དེས་སྒྲ་དང་རྟག་པའི་གཞི་མཐུན་མེད་པར་ནི་རྟོགས། རྟག་མི་རྟག་དངོས་འགལ་དུ་རྟོགས་པའི་ཕྱིར། རྟགས་ཁས་བླངས། སྒྲ་མི་རྟག་པར་མ་རྟོགས་པའི་བློ་ཡང་ཡིན།
སྒྲ་མི་རྟག་པ་ལ་སྒྲོ་འདོགས་ཆོད་པའི་བློ་ཡང་ཡིན་པའི་གཞི་མཐུན་ཁས་ལེན་པ་ནི་རིགས་པ་དང་འགལ་བ་དང་ཁས་བླངས་པ་དང་འགལ་བ་ཡིན་ཏེ། ཡུལ་དེ་མ་རྟོགས་ན་དེ་ལ་སྒྲོ་འདོགས་ཆོད་ཟིན་པར་འགལ་བའི་ཕྱིར་དང༌། སྒྲ་མི་རྟག་རྟོགས་ཀྱི་རྗེས་དཔག་དེ་སྒྲ་མི་རྟག་པ་ལ་སྒྲོ་འདོགས་གསར་དུ་གཅོད་བྱེད་ཀྱི་རིག་པ་མ་ཡིན་ན་དེ་དེ་ལ་ཚད་མ་མ་ཡིན་པར་འགྱུར་ཞིང༌། སྒྲོ་འདོགས་གསར་དུ་གཅོད་བྱེད་ཀྱི་རིག་པ་དེ། ཁྱེད་རང་གིས་ཚད་མའི་དོན་དུ་སྐབས་དུ་མར་ཁས་བླངས་པ་དང་ཡང་འགལ་བའི་ཕྱིར་རོ། ། དེ་འདྲའི་ཁྱབ་པ་འཇལ་བའི་ཚད་མ་དེས། སྒྲ་ཁྱད་གཞིར་བཟུང་ནས་མི་རྟག་པར་ངེས་པར་ཐལ། བྱས་པའི་གསལ་བའི་དབྱེ་བ་མཐའ་དག་ཁྱད་གཞིར་བཟུང་ནས་མི་རྟག་པར་ངེས་པའི་ཕྱིར། མདོར་ན། བྱས་པས་སྒྲ་མི་རྟག་པར་སྒྲུབ་པའི་རྗེས་ཁྱབ་འཇལ་བའི་ཚད་མས་བྱས་པའི་གསལ་བའི་དབྱེ་བ་མཐའ་དག་མི་རྟག་པར་ངེས་སོ་ཞེས་དང༌།
རྟག་པ་བྱས་སྟོང་དུ་ངེས་པའི་གནོད་པ་ཅན་གྱི་ཚད་མས་རྟག་པའི་གསལ་བའི་དབྱེ་བ་མ་ལུས་པ་བྱས་སྟོང་དང༌། བྱས་པའི་གསལ་བའི་དབྱེ་བ་མ་ལུས་པ་རྟག་སྟོང་དུ་ངེས་སོ་ཞེས་རྗེས་འཇུག་དུ་མ་དང་བཅས་ཏེ། སྐད་གསང་མཐོན་པོས་རྣམ་གྲངས་དུ་མར་སྒྲོག་པ་འདི་ནི། ལྡོག་ཁྱབ་ངེས་པའི་དུས་སུ་དགག་བྱ་ཁེགས་ཟིན་པ་དང༌། རྗེས་ཁྱབ་གྲུབ་པའི་དུས་སུ་བསྒྲུབ་བྱ་གྲུབ་ཟིན་བར་ཐལ་བའི་ཐལ་འགྱུར་གནམ་ལྕགས་ཀྱི་ཕྲེང་བས་སླར་མི་སྐྱེ་བའི་ཆོས་ཅན་དུ་བྱས་ཟིན་པས། ཕྱིན་ཆད་བློ་དང་ལྡན་པ་དག་གིས་རྒྱང་རིང་དུ་དོར་བར་བྱོས་ཤིག གཉིས་པ་རང་གི་འདོད་པ་སྒྲུབ་པ་ལ་མཚན་ཉིད་དངོས་དང༌། ཚུལ་གསུམ་གྱི་རྣམ་པར་བཞག་པ་བཤད་པ། ཚུལ་གསུམ་གྱི་ངེས་བྱེད་ཀྱི་ཚད་མ་བཤད་པའོ། ། དང་པོ་ལ།
དངོས་དང༌། རྣམ་གྲངས་གཉིས་པ་བཤད་པའོ། ། དང་པོ་ནི། ཁྱོད་ཀྱི་རྟགས་ཀྱིས་དེ་ལྟར་སྒྲུབ་པའི་ཚུལ་གསུམ་ཚང་བ་དེ། ཁྱོད་དེ་སྒྲུབ་ཀྱི་རྟགས་ཡང་དག་ཡིན་པའི་མཚན་ཉིད་དོ། ། ཁ་ཅིག་མཚན་ཉིད་ཀྱི་ཟུར་དུ། ཚད་མས་ངེས་པ་ཞེས་སྨོས་པ་ནི། ལྷག་པ་ཡིན་ཏེ། རྟགས་ཀྱི་ཚུལ་དུ་འགྱུར་བ་ལ་ངེས་པ་ཡན་ལག་དུ་ཚང་དགོས་པའི་ཕྱིར། ཚུལ་གསུམ་ཚང་བའི་ཚུལ་ནི།
བྱས་པས་སྒྲ་མི་རྟག་པར་སྒྲུབ་པ་སྐབས་སུ་བབ་པའི་རྒོལ་བའི་ངོར། སྒྲ་མི་རྟག་སྒྲུབ་ལ་བྱས་པ་རྟགས་སུ་བཀོད་པའི་ཚེ་བྱས་པ་ཆོས་ཅན། ཁྱོད་ཀྱི་རྟགས་ཀྱིས་སྒྲ་མི་རྟག་པར་སྒྲུབ་པའི་ཚུལ་གསུམ་ཚང་བ་ཡིན་ཏེ། ཁྱོད་ཀྱི་རྟགས་ཀྱིས་དེ་ལྟར་སྒྲུབ་པའི་ཕྱོགས་ཆོས་ཀྱི་ཚུལ་གྲུབ་ཅིང༌། ཁྱོད་ཀྱི་རྟགས་ཀྱིས་དེ་སྒྲུབ་ཀྱི་རྗེས་སུ་འགྲོ་ལྡོག་གི་ཚུལ་གཉིས་ཚང་བའི་ཕྱིར། ཕྱོགས་ཆོས་གྲུབ་པ་ཙམ་གྱིས་མི་ཆོག་སྟེ། སྒྲ་རྟག་མི་རྟག་ཐེ་ཚོམ་ཟ་ནས་སྒྲ་བྱས་པར་མི་ཤེས་པའི་རྒོལ་བའི་ངོར་ཡང་དེས་དེ་ལྟར་སྒྲུབ་པའི་ཕྱོགས་ཆོས་ནི་གྲུབ་སྟེ། དེའི་ངོར་དེ་ལྟར་བཀོད་པའི་ཚེ། སྒྲ་བྱས་པ་ཡིན་པར་སྤྱིར་ཚད་མས་གྲུབ་ཅིང༌། བྱས་པ་དེ་ཕྱོགས་བཏགས་པ་བ་ཤེས་འདོད་ཆོས་ཅན་གྱི་སྟེང་དུ་སྤྱིར་གྲུབ་པ་དེ་ཙམ་གྱིས་ཕྱོགས་ཆོས་གྲུབ་པར་འཇོག་ནུས་པའི་ཕྱིར།
དེའི་ཚེ། དེའི་ཚུལ་མ་ཡིན་ཏེ། རྒོལ་བས་དེ་དེར་མ་ངེས་པའི་ཕྱིར། དེ་སྐད་དུ་ཡང་འདི་རུ་ཤེས་པའང་ཐོབ་པ་ཉིད། ཅེས་དང༌། རྣམ་པར་ངེས་པ་ལས། ངེས་པ་ཞེས་གསུངས་སོ། ། དེ་ཆོས་ཅན། ཁྱོད་ཀྱིས་དེ་ལྟར་སྒྲུབ་པའི་ཕྱོགས་ཆོས་ཀྱི་ཚུལ་གྲུབ་པར་ཐལ། ཁྱོད་དེ་སྒྲུབ་ཀྱི་ཤེས་འདོད་ཆོས་ཅན་སྒྲ་དེའི་སྟེང་དུ་ཐ་དད་པའི་ཚུལ་གྱིས་འགོད་ཚུལ་དང་མཐུན་པར་ཡོད་པ་ཉིད་དུ་སྐབས་བབ་ཀྱི་རྒོལ་བའི་ཚད་མས་ངེས་པའི་ཕྱིར།
དེ་སྒྲུབ་པ་ནི་དེས་དེ་ལྟར་སྒྲུབ་པ་སྐབས་སུ་བབ་པའི་རྒོལ་བ་ཆོས་ཅན། དེ་དེ་ལྟར་དུ་ཁྱོད་ཀྱི་ཚད་མས་ངེས་པར་ཐལ། ཁྱོད་སྒྲ་རྟག་མི་རྟག་ཐེ་ཚོམ་ཟ་བའི་གང་ཟག་གང་ཞིག སྒྲ་བྱས་པ་ཡིན་པར་ཁྱོད་ཀྱི་ཚད་མས་ངེས་པའི་ཕྱིར་ཏེ། ཁྱོད་དེ་འདྲའི་རྒོལ་བ་ཡིན་པའི་ཕྱིར། རྟགས་གཉིས་པ་གྲུབ་སྟེ། ཁྱོད་ཀྱི་རྟགས་ཀྱིས་དེ་སྒྲུབ་ཀྱི་རྗེས་འགྲོའི་ཚུལ་དང་ལྡོག་ཚུལ་ཚང་བའི་ཕྱིར། དེར་ཐལ། ཁྱོད་ཀྱི་རྟགས་ཀྱིས་དེ་ལྟར་སྒྲུབ་པའི་སྐབས་སུ་བབ་པའི་རྒོལ་བ་དེས། བྱས་རྟགས་ཀྱིས་དེ་ལྟར་སྒྲུབ་པའི་མཐུན་དཔེ་ཡང་དག་གི་སྟེང་དུ།
ཁྱོད་སྒྲ་མི་རྟག་པར་སྒྲུབ་པའི་མཐུན་ཕྱོགས་ཁོ་ན་ལ་ཐ་དད་པའི་ཚུལ་གྱིས་འགོད་ཚུལ་དང་མཐུན་པར་ཡོད་པ་ཉིད་དུ་ཚད་མས་ངེས་པའི་ཕྱིར། དེ་ཡང་མཐུན་ཕྱོགས་ལ་ཡོད་པ་ཞེས་པས་རྗེས་འགྲོའི་དོན་དང༌། ཁོ་ན་ལ་ཞེས་པས་ལྡོག་ཚུལ་གྱི་དོན་ཚང་པ་ཡིན་པས་ལྡོག་ཚུལ་ལ་སྒྲུབ་བྱེད་ལོགས་སུ་མི་དགོས་སོ། ། དེ་སྒྲུབ་པ་ནི་དེ་འདྲའི་རྒོལ་བ་ཆོས་ཅན། ཁྱོད་ཀྱིས་དེ་ངེས་པར་ཐལ། ཁྱོད་ཀྱིས་མཐུན་དཔེ་ཡང་དག་གི་སྟེང་དུ་བྱས་མི་རྟག་གི་འབྲེལ་པ་ཚད་མས་ངེས་པའི་ཕྱིར་ཏེ། དེ་ལྟར་སྒྲུབ་པ་སྐབས་སུ་བབ་པའི་རྒོལ་བ་ཡིན་པའི་ཕྱིར། ཅེས་སམ། ཡང་ན་བྱས་པ་དེ་མཐུན་ཕྱོགས་མི་རྟག་པ་ཁོ་ན་ལ་ཡོད་པར་ཁྱོད་ཀྱི་ཚད་མས་ངེས་པའི་ཕྱིར་ཏེ། བུམ་པ་དེ་ཁྱོད་ཀྱིས་དེ་ལྟར་སྒྲུབ་པའི་རྗེས་འགྲོ་གཏན་ལ་འབེབས་པའི་གཞིར་རུང༌།
ནམ་མཁའ་དེ་དེ་སྒྲུབ་ཀྱི་ལྡོག་ཁྱབ་གཏན་ལ་འབེབས་པའི་གཞིར་རུང་བ་གང་ཞིག ཁྱོད་ཀྱིས་བྱས་པ་དེ་མཐུན་ཕྱོགས་བུམ་པ་དང༌། མི་མཐུན་ཕྱོགས་ནམ་མཁའ་གཉིས་ཀྱི་ནང་ནས། བུམ་པ་ཁོ་ན་ལ་ཡོད་པར་ཚད་མས་ངེས་པའི་ཕྱིར། འོ་ན་འདི་ཙམ་ཞིག་བྱས་པའམ་དངོས་པོའི་རྟགས་ཀྱིས་དུང་སྒྲ་རྩོལ་བྱུང་དུ་སྒྲུབ་པ་ལའང་ཡོད་པ་མ་ཡིན་ནམ་ཞེ་ན། མཚུངས་པ་མ་ཡིན་ཏེ། དངོས་པོའི་རྟགས་ཀྱིས་དུང་སྒྲ་རྩོལ་བྱུང་དུ་སྒྲུབ་པའི་མི་མཐུན་ཕྱོགས་ཡོད་པ་མ་ཡིན་པའི་ཕྱིར། འོ་ན་དེ་དེ་སྒྲུབ་ཀྱི་མི་མཐུན་ཕྱོགས་ལ་རྣམ་གཉིས་སུ་འཇུག་པ་མ་ཡིན་ནམ་ཞེ་ན། དེ་ནི་ཡིན་ཏེ་སྤྱིར་དེ་སྒྲུབ་ཀྱི་མི་མཐུན་ཕྱོགས་མེད་པར་ཁས་མི་ལེན་པའི་ཕྱིར། འདིས་གཞན་ཡང་མཚོན་ནོ་ཞེས་པ་རྣམ་གྲངས་གཅིག་ཡིན་ནོ། །
འོ་ན་བྱས་པ་དེ་སྒྲ་དང་ཀ་བ་སོགས་ལ་མེད་པར་ངེས་པར་ཐལ། བུམ་པ་ཁོ་ན་ལ་ཡོད་པར་ངེས་པའི་ཕྱིར་ཞེ་ན། འདིའང་རྣམ་འགྲེལ་མཛད་པས་བཀག་ཟིན་པའི་དོགས་པ་ཉིད་སླར་ཡང་འོངས་པ་ཡིན་ཏེ། རྣམ་ངེས་ལས། དེ་དང་མཚུངས་པ་ཉིད་ལ་ཞེས་ངེས་པར་བཟུང་བའི་སྤྱིར་ཆོས་ཅན་ལ་མེད་པར་འགྱུར་རོ་ཞེ་ན། མ་ཡིན་ཏེ། དེ་ལ་ཡོད་པར་གྲུབ་པ་བསྡུས་པའི་ངེས་པར་བཟུང་བ་ནི་གཞན་རྣམ་པར་གཅོད་པ་ཡིན་ཏེ། དཔེར་ན། དང་པོ་རང་ལ་བུ་གཉིས་སྐྱེས་གྱུར་ཏེ། ། ན་ར་དང་ནི་སྲེད་མེད་བུ་ཉིད་དོ། །
ཞེས་བྱ་བ་བཞིན་ནོ་ཞེས། སྲེད་མེད་ཀྱི་བུ་ཁོ་ན་ཞེས་བྱ་བའི་ངེས་བཟུང་གི་ཚིག་གིས། ན་ར་དྲང་སྲོང་ནོར་ལྷ་ཞེས་བྱ་བའི་བུ་ཡིན་པ་མི་སེལ་གྱི། གཉིས་པོ་དེ་ལས་གཞན་སེལ་བ་བཞིན་དུ། རྗེས་འགྲོའི་ངེས་བཟུང་གིས་རྟགས་མི་མཐུན་ཕྱོགས་ལ་ཡོད་པ་སེལ་གྱི། ཤེས་འདོད་ཆོས་ཅན་དང༌། ཕྱོགས་གཉིས་པོ་གང་ཡང་མ་ཡིན་པའི་བཏང་སྙོམས་པ་རྣམས་ལ་མི་སེལ་བར་གསུངས་པའི་ཕྱིར་རོ། ། དེ་ཡང་སྒྲ་མི་རྟག་སྒྲུབ་ལ་བྱས་པ་རྟགས་སུ་འགོད་པ་སྐབས་སུ་བབ་པའི་རྒོལ་བ་ལ་བྱས་མི་རྟག་གི་ཁྱབ་འབྲེལ་ཚད་མས་ཤེས་པ་དགོས་ལ། སྤྱིར་སྒྲ་མི་རྟག་པར་སྒྲུབ་པ་སྐབས་སུ་བབ་པ་ལ་ནི། རྗེས་འགྲོའི་ཁྱབ་པ་ཤེས་པའི་རྒོལ་བ་མི་དགོས་ཏེ།
ཁྱབ་པ་མི་ཤེས་ཀྱང༌། སྒྲ་མི་རྟག་པ་ལ་ཤེས་འདོད་ཞུགས་པ་ཙམ་གྱིས་དེར་འགྱུར་བའི་ཕྱིར། འོ་ན་བྱས་པ་མི་རྟག་པ་ཁོ་ན་ལ་ཡོད་པར་ཤེས་པའི་རྒོལ་བ་དེས། བྱས་པ་དང་རྟག་པའི་གཞི་མཐུན་ཡོད་པར་དོགས་སམ། མི་དོགས། དོགས་ན་དེས་ཁྱབ་པ་ཇི་ལྟར་ངེས། མི་དོགས་ན། ཁྱབ་པ་ངེས་པའི་དུས་སུ་བསྒྲུབ་བྱ་གྲུབ་ཟིན་པ་དང༌། དགག་བྱ་ཁེགས་ཟིན་པར་ཐལ་བའི་ཉེས་པ་གཞན་ལ་ཇི་སྐད་སྨྲས་པ་དེ་དག་ཁྱེད་རང་ཉིད་ལ་ངེས་པ་ཁོ་ནར་མཚུངས་པ་ཉིད་དུ་འཇུག་པ་མ་ཡིན་ནམ་ཞེ་ན། བཤད་པར་བྱ་སྟེ།
རྒོལ་བ་དེ་བྱས་པ་དང་རྟག་པའི་གཞི་མཐུན་ཡོད་པར་དོགས་ཏེ། དེས་སྒྲ་དེ་དེ་ལྟ་བུའི་གཞི་མཐུན་དུ་དོགས་པའི་ཕྱིར། དེ་ལྟར་ཡང་དེས་རྗེས་ཁྱབ་མ་ངེས་པར་མི་འགྱུར་ཏེ། རྟགས་སུ་གཟུང་བྱ་བྱས་པ་དེ་མི་རྟག་པ་ལ་ཡོད་པ་དང༌། རྟག་པ་ལས་ལོག་པར་ངེས་པའི་ཕྱིར། དེ་ལྟར་ངེས་པ་ལ་བྱས་པའི་གསལ་བའི་དབྱེ་བ་མཐའ་དག་ཁྱད་གཞིར་བཟུང་ནས་དེ་མི་རྟག་པར་ཚད་མས་ངེས་དགོས་ན་ཧ་ཅང་ཐལ་ཞིང༌། བསྒྲུབ་བྱ་གྲུབ་ཟིན་པར་ཐལ་བའི་ཉེས་པ་བཟློག་མི་ནུས་སོ། ། རྟག་པ་བྱས་སྟོང་དུ་ངེས་པའི་བློས། རྟག་པའི་གསལ་བའི་དབྱེ་བ་མཐའ་དག་དེར་ངེས་དགོས་ན། རིམ་དང་ཅིག་ཅར་དོན་བྱེད་པས་སྟོང་པའི་རྟགས་ཀྱིས་ཤེས་བྱ་བྱས་སྟོང་དུ་ངེས་པའི་བློས་ཀྱང༌།
ཤེས་བྱའི་དབྱེ་བ་མཐའ་དག་བྱས་སྟོང་དུ་ངེས་དགོས་པར་ཐལ་བའི་ཕྱིར་རོ། ། དེའི་ཕྱིར། རྗེས་སུ་འགྲོ་ལྡོག་གི་ཁྱབ་པ་སྒྲུབ་པའི་རིགས་པ་སྟོན་པ་ན། བྱས་པའི་མཚན་གཞི་བུམ་པ་ལྟ་བུ་གཅིག་བཟུང་ནས་མི་རྟག་པར་སྟོན་གྱི། བྱས་པ་ཇི་སྙེད་པ་མི་རྟག་པར་སྒྲུབ་པའི་རིགས་པ་མ་གསུངས་ཤིང༌། རྟག་པའི་ལྡོག་པ་ནས་བྱས་སྟོང་དང༌། དངོས་པོ་མ་ཡིན་པར་སྒྲུབ་པར་གསུངས་ཀྱི། རྟག་པ་མ་ལུས་པ་བྱས་སྟོང་དང་དངོས་མེད་དུ་སྒྲུབ་པར་མ་གསུངས་པ་ཡིན་ནོ། ། འོ་ན་ཚུལ་གསུམ་རྒོལ་བའི་ཚད་མས་ངེས་པ་ཙམ་གྱིས་ཚུལ་གསུམ་ཚང་བར་འགྱུར་ནུས་སམ་ཞེ་ན། མ་ཡིན་ཏེ་ཚུལ་གསུམ་དོན་ལ་གྲུབ་པ་ཅིག་ཀྱང་ངེས་པར་འདོད་དགོས་པའི་ཕྱིར།
དེ་ལ་དགོངས་ནས་ཚད་མའི་མདོར། རང་གི་མཐོང་དོན་རབ་གསལ་བྱེད། ། ཅེས་དང༌། དོན་ལས་དོན་ནི་གྲུབ་ཕྱིར་རོ། ། ཞེས་གསུངས་སོ། ། གཞན་དུ་ན་བདེ་སོགས་ཤེས་པར་སྒྲུབ་པ་ལ། དངོས་པོ་བཀོད་པའང་ཁྱབ་པ་གྲུབ་པར་འགྱུར་ཏེ། དངོས་པོ་དེ་ཤེས་པ་ཙམ་ལ་རྗེས་སུ་འགྲོ་བ་དང་ཤེས་པ་མ་ཡིན་པའི་རང་ལྡོག་ལས་བཟློག་པར་གྲུབ་པའི་ཕྱིར་རོ། ། དེ་ལྟར་བྱས་ན་སྔར་གྱི་ཚུལ་གསུམ་གྱི་སྒྲུབ་བྱེད་དུ། དེ་སྒྲུབ་ཀྱི་ཤེས་འདོད་ཆོས་ཅན་གྱི་སྟེང་དུ་སྤྱིར་ཚད་མས་གྲུབ་པ་ལྟར་སྐབས་ཀྱི་རྒོལ་བའི་ཚད་མས་ངེས་པའི་ཕྱིར་ཞེས་དང༌།
དེ་སྒྲུབ་ཀྱི་མཐུན་ཕྱོགས་ཁོ་ན་ལ་ཡོད་པར་སྤྱིར་ཚད་མས་གྲུབ། གྲུབ་པ་ལྟར། སྐབས་ཀྱི་རྒོལ་བའི་ཚད་མས་རྟགས་ཆོས་གཉིས་ལྡན་གྱི་མཐུན་དཔེ་ཡང་དག་གི་སྟེང་དུ་དེ་ལྟར་ངེས་པའི་ཕྱིར་ཞེས་དགོད་པར་བྱ་སྟེ། རྣམ་པར་ངེས་པ་ལས། བསྒྲུབ་པར་བྱ་བ་དང་རིགས་མཐུན་པ་ལ་ཡོད་པའི་གཏན་ཚིགས་དེའི་མེད་པ་ལ་མེད་པ་ཉིད་ནི་ཚུལ་གསུམ་པ་སྟེ། དེ་ཡང་ངེས་པ་ཡིན་ནོ། ། ཞེས་པ་དང༌། དོན་ཡོད་ཤེས་ལ་ལྟོས་བཅས་ཡིན། ། ཞེས་དང༌། རིགས་གཏེར་ལས།
སེལ་བའི་ངོ་བོར་ཚུལ་གསུམ་ཙམ་གྲུབ་པ་ལྷག་ལྡན་ལའང་ཡོད་ཅིང༌། གོ་བྱེད་དུ་འགྲོ་བ་ལ་མ་ངེས་པ་མི་སྲིད་དེ། ངེས་པ་མེད་ན་འབྲེལ་པ་མི་འབྱུང་བའི་ཕྱིར། དེས་ན་ཕྱོགས་ཀྱི་གླང་པོས་འབྲེལ་པ་ལ་དགོངས་ནས་ངེས་པ་གསུངས་པ་ཡིན་ནོ་ཞེས་གསུངས་སོ། ། གཉིས་པ་ནི། སྔར་བཤད་པའི་མཚན་ཉིད་དེ་ལས་ཡང་ན། ཁྱོད་ཀྱིས་དེ་ལྟར་སྒྲུབ་པའི་ཕྱོགས་ཆོས་གྲུབ་ཅིང༌། ཁྱོད་ཀྱིས་དེ་ལྟར་སྒྲུབ་པའི་རྟགས་ཆོས་ཀྱི་འབྲེལ་པ་སྐབས་ཀྱི་རྒོལ་བའི་ཚད་མས་ངེས་པ་དེ། དེ་སྒྲུབ་ཀྱི་རྟགས་ཡང་དག་གི་མཚན་ཉིད་ཡིན་ཏེ། དེ་སྐད་དུ།
རིགས་གཏེར་ལས། ཕྱོགས་ཆོས་གྲུབ་ཅིང་འབྲེལ་པ་ངེས། ། གཏན་ཚིགས་མཚན་ཉིད་སྐྱོན་མེད་ཡིན། ། ཞེས་གསུངས་པ་ཡིན་ནོ། ། དོན་འདི་ལ་དར་ཊཱིཀ་པ་འདི་ལྟར་རྒོལ་བར་བྱེད་དེ། འབྲེལ་པ་དང་རྟགས་ཀྱི་ཚུལ་དུ་གྱུར་པའི་ཁྱབ་པ་དེས་དཀའ་སླ་མེད་པར་དོན་གཅིག་ཏུ་འདོད་པ་ལ་འདི་དྲི་བར་བྱ་སྟེ། འབྲེལ་པ་ཤེས་ཟིན་མ་བརྗེད་པ་ལ་དེ་ཤེས་པའི་ཡན་ལག་ཏུ་ཁྱབ་པ་བརྗོད་དགོས་སམ་མི་དགོས། དགོས་ན་ཁྱབ་པ་ཤེས་ཟིན་མ་བརྗེད་པ་ལ་ཁྱབ་པའང་དགོས་པ་ཐལ་ལོ། ། འདོད་ན། དཔེ་ལ་དེ་ཡི་ངོ་བོ་དང༌། །
རྒྱུ་དངོས་དེ་དག་མི་ཤེས་ལ། ། སྟོན་ཏེ་མཁས་པ་རྣམས་ལ་ནི། ། གཏན་ཚིགས་འབའ་ཞིག་བརྗོད་པར་ཟད། ། ཅེས་པ་དང་འགལ་ལ། མི་དགོས་ན་དེ་ལ་ཁྱབ་པ་གཉིས་ཀ་བརྗོད་མི་དགོས་ཀྱི་གང་རུང་གཅིག་གིས་བརྗོད་པས་ཆོག་པར་སྟོན་པའི་གཞུང༌། དེ་ཉིད་ཀྱི་ཕྱིར་འབྲེལ་ཤེས་ན། ། གཉིས་ལས་གང་ཡང་རུང་སྨྲས་པས། ། ཞེས་སོགས་ཀྱི་དོན་དང་འགལ་ལོ། ། གཞུང་དེ་ནི་འབྲེལ་པ་ཤེས་ནས་བརྗེད་པའི་དབང་དུ་བྱས་སོ་ཞེ་ན། བརྗེད་ན་ཤེས་པར་འགལ་ལོ་ཞེས་གསུང་ངོ༌། །
དེ་ལ་འདི་སྐད་ཅེས་བརྗོད་པར་བྱ་སྟེ། འབྲེལ་པ་དང་རྟགས་ཀྱི་ཚུལ་དོན་གཅིག་པར་ནི་ཁོ་བོ་ཅག་གིས་ཁས་བླངས་པ་མ་ཡིན་པས་དེ་ལ་ཀླན་ཀ་སྤོང་བའི་རྩོམ་པ་དོན་ཡོད་པ་མ་ཡིན་གྱི། རྟགས་ཆོས་ཀྱི་འབྲེལ་པ་དང་ཁྱབ་པ་ལ་ངེས་དཀའ་སླ་ཡོད་དོ་ཞེས་འདོན་པ་ནི་རིགས་པ་མ་ཡིན་ཏེ། ལུང་དང་འགལ་བ་དང༌། རིགས་པ་དང་འགལ་བ་དང༌། ཁས་བླངས་པ་དང་འགལ་བའི་ཕྱིར་རོ། ། དང་པོ་ནི། འབྲེལ་པ་ཤེས་ཟིན་མ་བརྗེད་པ་ལ་ཁྱབ་པ་ཤེས་པའི་ཡན་ལག་ཏུ་ཁྱབ་པ་བརྗོད་དགོས་ན། མཁས་པ་རྣམས་ལ་ནི། གཏན་ཚིགས་འབའ་ཞིག་བརྗོད་པར་ཟད་ཅེས་གཞན་ལྡན་རྣམ་གཅོད་ཀྱི་ཚིག་གསུངས་པ་དང་འགལ་ཞིང་དེར་མ་ཟད།
རྟགས་ཆོས་ཀྱི་མེད་ན་མི་འབྱུང་བའི་འབྲེལ་པ་ཚད་མས་ཤེས་ན་ཚད་མ་གཞན་ལ་མ་ལྟོས་པར་རྗེས་སུ་འགྲོ་ལྡོག་གི་ཁྱབ་པ་བདེ་བླག་ཏུ་འགྲུབ་པ་མ་ཡིན་པར་འགྱུར་ལ། དེ་ཡང་འདོད་ན། དེ་ཕྱིར་དེ་ཙམ་དང་འབྲེལ་བའི། ། ངོ་བོ་ཉིད་ཀྱིས་ངོ་བོ་ཉིད། ། ལྡོག་པར་འགྱུར་བའམ་རྒྱུ་ཡིས་ནི། ། ཞེས་དང༌། རྒྱུ་དང་འབྲས་བུའི་དངོས་པོ་འམ། ། རང་བཞིན་ངེས་པར་བྱེད་པ་ལས། ། མེད་ན་མི་འབྱུང་ངེས་པ་སྟེ། ། ཞེས་སོགས་མདོར་བསྟན་རྒྱས་བཤད་ཀྱི་སྐབས་སུ།
འབྲེལ་པ་ངེས་བྱེད་ཀྱི་ཚད་མ་དེ་ཉིད་ཀྱིས་རྗེས་སུ་འགྲོ་ལྡོག་གི་ཁྱབ་པ་ངེས་པའི་ཚུལ་རྒྱས་པར་གསུངས་པ་དང་འགལ་ལོ། ། གང་ཡང་ཆོས་མཐུན་སྦྱོར་གྱི་སྒྲུབ་ངག་དང་མི་མཐུན་སྦྱོར་གྱི་སྒྲུབ་ངག་ཙམ་ལ་བརྟེན་ནས་ཁྱབ་པའི་ཚུལ་མི་ཤེས་པ་ཤེས་པར་བྱེད་ནུས་སོ་ཞེས་འདོད་པ་ནི། མེད་ཅེས་བྱ་བའི་ཚིག་གིས་ཀྱང༌། ། དེ་མེད་ཁོ་ན་མིན་གལ་ཏེ། ། ཇི་ལྟར་མེད་རིགས་དེ་བརྗོད་ན། ། དེ་ཚེ་མེད་ཅེས་བྱ་བར་རྟོགས། ། ཞེས་དང༌། རྣམ་པར་ངེས་པ་ལས་ཀྱང་གསུངས་ཏེ། དེ་མེད་དོ་ཞེས་བརྗོད་པས་ཀྱང་དེ་ལྟར་འགྱུར་བ་མ་ཡིན་ཏེ། ཧ་ཅང་ཐལ་བར་འགྱུར་བའི་ཕྱིར་རོ། །
དེ་བས་ན་ལྡོག་པར་འདོད་པས། དེ་ལ་གང་གིས་ན་འདི་ལྡོག་པ་ཞེས་བྱ་བར་འགྱུར་བའི་རིགས་པ་བརྗོད་དགོས་སོ། ། ཞེས་གསུངས་སོ། ། གཉིས་པ་རིགས་པ་དང་འགལ་བ་ནི། ཁྱབ་པ་མི་ཤེས་པ་ཤེས་པའི་ཡན་ལག་ཏུ་སྒྲུབ་པའི་ངག་འགོད་པ་ཡིན་ན། འོ་ན་བྱས་པས་སྒྲ་མི་རྟག་པར་སྒྲུབ་པའི་སྒྲུབ་ངག་འགོད་པ་སྐབས་སུ་བབ་པའི་རྒོལ་བ་དེ་བྱས་པས་སྒྲ་མི་རྟག་པར་སྒྲུབ་པ་སྐབས་སུ་བབ་པའི་རྒོལ་བ་ཉིད་དུ་ཇི་ལྟར་རུང་སྟེ། དེས་དེའི་ཚུལ་གསུམ་མི་ཤེས་པའི་ཕྱིར་རོ། ། རྟགས་ཤེས་འདོད་ཆོས་ཅན་གྱི་སྟེང་དུ་ཡོད་པར་ཚད་མས་ཤེས་པའི་གང་ཟག་གི་ངོར་ཕྱོགས་ཆོས་བརྗོད་དགོས་པར་འགྱུར་ཏེ། རྟགས་ཆོས་ཀྱི་འབྲེལ་པ་ཤེས་པའི་ངོར་ཁྱབ་པ་བརྗོད་པའི་སྒྲུབ་ངག་འགོད་དགོས་པའི་ཕྱིར། འདོད་ན་ནི།
ཕྱོགས་ཆོས་ཤེས་ལ་བརྗེད་པའི་གང་ཟག་སྲིད་པ་ཉིད་དུ་འགྱུར་རོ། ། འདོད་ན། དངོས་སུ་འགལ། ཕྱོགས་ཆོས་དང་འབྲེལ་པ་ཤེས་ན། དེ་ཉིད་དྲན་ལམ་དུ་འཕངས་ཟིན་པས་ཁྱབ་པར་འགྱུར་ཏེ། འབྲེལ་པ་ཤེས་ལ་བརྗེད་པ་མི་སྲིད་པའི་ཕྱིར། འདོད་ན། ཇི་སྐད་དུ། རྟགས་ཤེས་པ་ནི་རྗེས་དཔག་གི་དངོས་ཀྱི་རྒྱུ་མ་ཡིན་ཏེ། དྲན་པས་བར་དུ་ཆོད་པའི་ཕྱིར་ཞེས་གསུངས་པ་དང་ཇི་ལྟར་མི་འགལ།
གསུམ་པ་ཁས་བླངས་པ་དང་འགལ་བ་ནི། བྱས་མི་རྟག་གི་འབྲེལ་པ་ཤེས་པའི་གང་ཟག་གིས་བྱས་པའི་གསལ་བའི་དབྱེ་བ་མཐའ་དག་མི་རྟག་པ་ལ་ཡོད་པ་དང༌། རྟག་པའི་གསལ་བའི་དབྱེ་བ་མཐའ་དག་བྱས་སྟོང་དུ་ངེས་པར་ཐལ། དེས་བྱས་ན་མི་རྟག་པས་ཁྱབ་པ་དང་རྟག་ན་མ་བྱས་པས་ཁྱབ་པ་ངེས་པའི་ཕྱིར། རྟགས་ཁས་བླངས་ཏེ། དེས་བྱས་མི་རྟག་གི་འབྲེལ་པ་ངེས། དེ་འདྲའི་ཁྱབ་པ་གཉིས་པོ་དེ་འབྲེལ་པའི་དོན་ལྡོག་ཏུ་ཁྱེད་ཀྱིས་ཁས་བླངས་པའི་ཕྱིར། འདོད་ན། ཁྱབ་པ་མི་ཤེས་པ་འགལ་ཏེ། ཁྱབ་པ་ཤེས་པའི་བློས་དེ་ལས་གཞན་ཁྱད་པར་གྱི་ཆོས་ཅི་ཞིག་ཤེས་བརྗོད་དགོས་སོ། །
འབྲེལ་པ་ཤེས་ལ་ཁྱབ་པ་མི་ཤེས་པ་ཡོད་ན། གང་ཡང་ཁྱེད་ཀྱིས་འདི་སྐད་དུ། དེ་ལ་སྤྱིར་འབྲེལ་པ་གཏན་ལ་ཕབ་པ་ལས། རྟགས་གསུམ་གྱི་རྣམ་དབྱེ་མི་འདོད་བཞིན་དུ་ཁས་བླངས་དགོས་ཏེ། མེ་དུའི་འབྲེལ་པ་སྒྲུབས་པ་ལས། འབྲས་བུའི་གཏན་ཚིགས་དང༌། རྒྱུ་མ་དམིགས་པའི་གཏན་ཚིགས་མི་འདོད་བཞིན་དུ་གྲུབ། ཤ་པ་ཤིང་གི་འབྲེལ་པ་སྒྲུབས་པ་ལས། ཁྱབ་བྱེད་མ་དམིགས་པ་དང་རང་བཞིན་གྱི་གཏན་ཚིགས་གྲུབ་བོ། ། ཞེས་བཤད་པ་དང་འགལ་ཞིང༌།
བྱས་པ་མི་རྟག་པ་ལ་འབྲེལ་པའི་དོན་ལྡོག་གི་ཕྱོགས་ཅིག་ཐ་དད་པ་ནི་མངོན་སུམ་གྱིས་གྲུབ་ཅིང༌། མི་རྟག་པ་ལྡོག་པའི་སྟོབས་ཀྱི་བྱས་པ་ལྡོག་པའི་ཚུལ་ནི་མི་རྟག་པ་ལོག་པའི་གཞི་ལ་བྱས་པ་འགོག་པའི་གནོད་པ་ཅན་གྱི་རྟགས་ལ་བརྟེན་ནས་སྒྲུབ་པ་ཡིན། ཞེས་སྨྲས་པ་དང་ཇི་ལྟར་མི་འགལ། ཅི་སྟེ་རྗེས་ཁྱབ་ངེས་པ་ལ་ནི། རྟགས་ཀྱི་མཚན་གཞི་བྱས་པ་ལྟ་བུ་གཅིག་གཞིར་བཟུང་ནས་དེ་ཉིད་མཐུན་ཕྱོགས་ཁོ་ན་ལ་ཡོད་པར་ངེས་དགོས་ལ། འབྲེལ་པ་ངེས་པ་ལ་ནི། མི་རྟག་པ་ལོག་སྟོབས་ཀྱིས་བྱས་པ་ལོག་པར་ངེས་པ་ཙམ་གྱིས་ཆོག་པའི་ཕྱིར། ཞེས་བརྗོད་མོད། དེ་ཡང་འཐད་པ་དང་ལྡན་པ་མ་ཡིན་ཏེ། བྱས་པ་མཚན་གཞིར་བཟུང་ཞིང་མ་ངེས་པར།
དེ་རྟག་པ་ལས་ལོག་པར་ངེས་མི་ནུས་པའི་ཕྱིར་དང༌། གང་བྱས་པ་ཐམས་ཅད་མི་རྟག་པར་ངེས་མི་ནུས་པའི་ཕྱིར་རོ། ། ལུང་གི་དོན་ནི་ཁྱེད་ལ་སྒྲུབ་བྱེད་མ་ཡིན་པར་མ་ཟད་གནོད་བྱེད་ཁོ་ནར་ངེས་ཏེ་འདི་ལྟར། འབྲེལ་པ་ཚད་མས་ཤེས་པ་ལ། རྗེས་འགྲོའི་ཁྱབ་པ་དཔེའི་སྟེང་དུ་བསྟན་མི་དགོས་ཏེ། དེ་ལ་སྒྲུབ་ངག་བཀོད་པ་ཙམ་གྱིས་ཚུལ་གསུམ་དྲན་ནས་སྒྲུབ་བྱ་རྟོགས་ནུས་པའི་ཕྱིར་ཞེས་པ་ནི། དེ་ཕྱིར་ཆོས་མི་མཐུན་དཔེ་ལ་ནས། དེ་རྟོགས་ཕྱིར་གྱི་བར་རོ། ། འོ་ན་འབྲེལ་པ་མི་ཤེས་པ་ལའང༌། དེ་སྒྲུབ་ངག་ཙམ་གྱིས་ཁྱབ་པ་ཤེས་ནུས་སམ།
ཞེ་ན། དེ་ལ་ནི་དཔེའི་སྟེང་དུ་སྟོན་དགོས་སོ། ། ཞེས་སྟོན་པ་ནི། དཔེ་ལ་དེའི་ངོ་བོ་དང༌། ནས་སྟོན་ཏེའི་བར་རོ། ། འོ་ན་རྟགས་ཆོས་ཀྱི་འབྲེལ་པ་ཤེས་པ་ལ་ཁྱབ་པ་བསྟན་མི་དགོས་པ་ལྟར། ཕྱོགས་ཆོས་ཀྱང་བསྟན་མི་དགོས་སམ་ཞེ་ན། ཁྱབ་པ་ཤེས་པ་ཙམ་གྱིས་ཕྱོགས་ཆོས་མི་འགྲུབ་པར་སྟོན་པ་ནི། མཁས་པ་རྣམས་ལ་ནི། གཏན་ཚིགས་འབའ་ཞིག་བརྗོད་པར་ཟད་ཅེས་པའོ། །
འོ་ན། དེ་ལྟོས་གཞི་སོ་སོའི་སྟེང་དུ་ཚུལ་གསུམ་ཤེས་པ་ཙམ་གྱིས་བསྒྲུབ་བྱ་ལ་རྟོགས་པ་བསྐྱེད་ནུས་སམ་ཞེ་ན། དེ་ལྟ་མ་ཡིན་གྱི་ཚུལ་གསུམ་དྲན་པ་ལ་སྒྲུབ་པའི་ངག་འགོད་དགོས་སོ་ཞེས་སྟོན་པ་ནི། འབྲེལ་ཤེས་ན། དྲན་པ་ཡང་དག་སྐྱེ་བར་འགྱུར། ། ཞེས་གསུངས། ཅི་སྟེ་དེ་ལ་སྒྲུབ་པའི་ངག་གཉིས་ཀ་དགོས་སམ། ཞེ་ན། མི་དགོས་པར་སྟོན་པ་ནི། དེ་ཉིད་ཀྱི་ཕྱིར་གང་ཡང་རུང་སྨྲས་པས་དོན་གྱིས་གོ

ཞེས་གསུངས་སོ། ། གཉིས་པ་ཚུལ་གསུམ་གྱི་རྣམ་པར་བཞག་པ་ལ། ཚུལ་གསུམ་གྱི་ལྟོས་གཞི་བཤད་པ། དེ་ལ་ལྟོས་པའི་ཚུལ་གསུམ་བཤད་པའོ། ། དང་པོ་ལ། ཚུལ་དང་པོའི་ལྟོས་གཞི་ཕྱོགས། རྗེས་སུ་འགྲོ་ལྡོག་གི་ལྟོས་གཞི་མཐུན་ཕྱོགས་དང་མི་མཐུན་ཕྱོགས། དེ་དག་ལྟོས་གཞིར་འཇོག་པའི་འཐད་པ་དང་གསུམ། དང་པོ་ལ་མཚན་ཉིད། མཚོན་བྱའི་སྒྲ་བཤད་པ། སྤྱིར་ཆོས་ཅན་གྱི་དབྱེ་བ་བཤད་པའོ། །
དང་པོ་ལ། བདག་ཉིད་ཆེན་པོ་ལོ་ཙྪ་བ་ནི། བསྒྲུབ་བྱའི་ཆོས་ལ་ཐེ་ཚོམ་ཟ་བ་ཡིན་ནོ་ཞེས་གསུང༌། རིགས་པའི་དབང་ཕྱུག་ཕྱ་པ་ནི། གཞི་གང་ལ་བསྒྲུབ་བྱའི་ཆོས་གྲུབ་བསལ་མེད་པས་ཤེས་འདོད་འཇུག་རུང༌། ཞེས་གསུང༌། འབགས་པ་ནི། གཞི་གང་ཞིག་གོ་བྱེད་རྟགས་ཀྱི་གཞིར་བཟུང་བ་ཞེས་གསུང༌། རིགས་གཏེར་ལས། ཚད་མས་གྲུབ་བསལ་མེད་ཅིང་དཔག་གཞིར་བཟུང་བ།
ཞེས་གསུངས་སོ། ། དང་པོ་མི་འཐད་དེ། སྒྲ་མི་རྟག་པར་མ་རྟོགས་པ་དང༌། སྒྲ་རྟག་པར་ལོག་པར་རྟོག་པ་དང༌། སྒྲ་མི་རྟག་པར་ཡིད་དཔྱོད་ཀྱིས་ངེས་པའི་ཚེའང༌། སྒྲ་དེ་ཤེས་འདོད་ཆོས་ཅན་མ་ཡིན་པར་ཐལ་བའི་ཕྱིར་རོ། ། གཉིས་པའང་མི་འཐད་དེ། སྔར་རྒོལ་དཔག་འདོད་མེད་པའི་ཚེའང༌། ཤེས་འདོད་ཆོས་ཅན་དུ་ཐལ་བའི་ཕྱིར་རོ། ། གསུམ་པའང་མི་འཐད་དེ།
སྒྲ་མི་རྟག་སྒྲུབ་ལ་མིག་ཤེས་ཀྱི་བཟུང་བྱ་བཀོད་པའི་ཚེ། རྟགས་ཆོས་ཅན་གྱི་སྟེང་དུ་མེད་པར་མ་ཟད། ཆོས་ཅན་ཙམ་ཡང་མེད་པར་ཐལ་བའི་ཕྱིར་རོ། ། དེས་ན་བཞི་པ་ལྟར་རིགས་སོ། ། དེ་ཡང༌། རྒོལ་བས་གཞི་གང་གི་སྟེང་དུ་མི་རྟག་པ་ལ་དཔག་འདོད་ཞུགས་ཤིང༌། རྒོལ་བ་གཞན་གྱིས་གཞི་གང་གི་སྟེང་དུ་མི་རྟག་པ་ལ་ཤེས་འདོད་ཞུགས་པའི་ཆོས་ཅན་དེ། སྒྲ་མི་རྟག་པར་སྒྲུབ་པའི་གཞན་དོན་སྐབས་ཀྱི་ཚུལ་དང་པོའི་ལྟོས་གཞིར་གྱུར་པའི་ཕྱོགས་ཀྱི་མཚན་ཉིད་དོ། ། རྒྱན་མཛད་པས། ཤེས་པར་འདོད་པའི་བྱེ་བྲག་ཅན། །
ཆོས་ཅན་ཕྱོགས་ཀྱི་མཚན་ཉིད་ཡིན། ། ཞེས་གསུངས་སོ། ། འདིར་ཁོ་བོ་ནི་འདི་སྙམ་དུ་སེམས་ཏེ། ཤེས་འདོད་ཆོས་ཅན་ཡིན་ན། ཚུལ་དང་པོའི་ལྟོས་གཞིར་གྱུར་པའི་ཕྱོགས་བཏགས་པ་བ་དེ་ཡིན་མི་དགོས་ཏེ། དེ་ཡིན་ན་དེར་གྱུར་པའི་རྗེས་སུ་དཔག་བྱ་དེ་ཡིན་མི་དགོས་པའི་ཕྱིར་དང༌། ཕྱིར་རྒོལ་བ་འགའ་ཞིག་སྒྲའི་སྟེང་དུ་མི་རྟག་པ་ལ་ཤེས་འདོད་ཞུགས་པ་ཙམ་གྱིས་དེ་ཤེས་འདོད་ཆོས་ཅན་དུ་འགྱུར་བའི་ཕྱིར་དང༌། དེ་ལྟ་ན་ཡང༌། དེའི་ཚེ་སྔར་རྒོལ་དེ་ལ་དཔག་འདོད་མེད་པ་སྲིད་པའི་ཕྱིར། ཁྱབ་སྟེ།
ཕྱོགས་སུ་འགྱུར་བ་ནི་སྒྲུབ་བྱེད་བཀོད་པ་ལ་ལྟོས་པའི་ཕྱིར་རོ། ། གཉིས་པ་མཚོན་བྱའི་སྒྲ་བཤད་པ་ནི། ཚུལ་དང་པོའི་ལྟོས་གཞི་ལ་ཕྱོགས་སུ་འཇོག་པ་དེ་ལྟ་ན་ཕྱོགས་ཆོས་ངེས་པའི་དུས་སུ་བསྒྲུབ་བྱ་གྲུབ་ཟིན་པར་འགྱུར་སྙམ་ན། ཉེས་པ་མེད་དེ། འདིར་ཤེས་འདོད་ཆོས་ཅན་ལ་ཕྱོགས་ཀྱི་མིང་གིས་བཏགས་ནས་བསྟན་པའི་ཕྱིར། འདོགས་པའི་རྒྱུ་མཚན་ནི། ཕྱོགས་མཚན་ཉིད་པ་དེའི་ཕྱོགས་གཅིག་ཡིན་པའི་ཕྱིར་རོ། ། ཇི་སྐད་དུ། རྟགས་ཀྱི་བསྒྲུབ་བྱ་ཚོགས་པ་ཉིད། ། ཡིན་ཕྱིར་ཆོས་དང་ཆོས་ཅན་དག །
གཙོ་བོ་མིན་ཡང་ཕྱོགས་གཅིག་ཕྱིར། ། བསྒྲུབ་བྱ་ཉིད་དུ་འདོགས་པ་ཡིན། ། ཞེས་གསུངས་སོ། ། དེ་ཡང་ཤེས་འདོད་ཆོས་ཅན་ནི། གང་ལ་བསྒྲུབ་པར་བྱ་བ་འམ། རྗེས་སུ་དཔག་པར་བྱ་བའི་གཞི་ཡིན་པས་དེ་སྐད་དུ་བསྟན་པ་ཡིན་ལ། བསྒྲུབ་བྱའི་ཆོས་ནི། གང་བསྒྲུབ་པར་བྱ་བའམ་རྗེས་སུ་དཔག་པར་བྱ་བ་ཡིན་པས། དེ་སྐད་བསྟན་པ་ཡིན་ནོ། ། བཏགས་པའི་དགོས་པ་ལ་དངོས་དང༌།
རང་ལ་མཚུངས་པ་སྤང་བའོ། ། དང་པོ་ནི། ཚུལ་དང་པོ་གཏན་ལ་འབེབས་པ་ན། ཤེས་འདོད་ཆོས་ཅན་ལ་ཕྱོགས་སྒྲས་བཏགས་པ་ཆོས་ཅན། དགོས་པ་ཡོད་དེ། རྣམ་བཅས་ཀྱི་དགོས་པ་དང༌། ཡོངས་གཅོད་ཀྱི་དགོས་པ་དང་གཉིས་དང་ལྡན་པའི་ཕྱིར། ཇི་ལྟར་ཡོད་ཅེ་ན། དང་པོ་ནི། ཕྱོགས་ཆོས་ཞེས་མ་བསྟན་པར།
ཆོས་ཅན་གྱི་ཆོས་ཞེས་བསྟན་ན། མཐུན་དཔེ་ཆོས་ཅན་ནམ། མི་མཐུན་དཔེ་ཆོས་ཅན་ལ་ཡོད་པ་ཚུལ་དང་པོ་ཡིན་ནམ་སྙམ་དུ་དོགས་པར་འགྱུར་སྲིད་ལ། ཤེས་འདོད་ཆོས་ཅན་གྱི་ཆོས་ཤེས་དངོས་མིང་ནས་བརྗོད་ན་ཚུལ་གསུམ་བརྗོད་པ་ཡི་གེ་མི་མཉམ་པས། ཕྱོགས་ཆོས་མཐུན་ཕྱོགས་ཡོད་མེད་དང༌། ། ཞེས་དང༌། རྗེས་དཔག་བྱ་དང༌། ཞེས་སོགས་ཀྱི་སྡེབ་སྦྱོར་ཉམས་པར་འགྱུར་བས་དེ་དག་གཅད་པར་བྱ་བའི་ཆེད་ཡིན་ནོ། ། དགོས་པ་གཉིས་པ་ནི། དེ་ལྟར་བཏགས་པ་ཆོས་ཅན།
ཡོངས་གཅོད་ཀྱི་དགོས་པ་ཡོད་དེ། ཚུལ་དང་པོ་བདེ་བླག་ཏུ་རྟོགས་པར་བྱ་བའི་ཆེད་ཡིན་པའི་ཕྱིར། དེ་ལ་བརྟེན་ནས་དེ་རྟོགས་ནུས་པའང་ཡིན་ཏེ། དེ་ལ་བརྟེན་ནས་ཤེས་འདོད་ཆོས་ཅན་ལ་ཕྱོགས་ཀྱི་མིང་གིས་གདགས་རུང་དུ་རྟོགས་པའི་ཕྱིར། དེ་སྐད་དུ། སློབ་དཔོན་ཉིད་ཀྱི་ཞལ་སྔ་ནས། ཕྱོགས་ནི་ཆོས་ཅན་ནོ། ། དགོས་པ་མེད་པའི་ཕྱིར་ཉེ་བར་གདགས་པར་མི་བྱའོ། ། ཞེ་ན། མ་ཡིན་ཏེ།
ཞེས་སོགས་ཀྱི་དོན། རིགས་གཏེར་ལས། ཆོས་ཅན་བརྗོད་ན་འཁྲུལ་གཞི་ཡོད། ། མཐའ་རྣམས་བཀག་ན་ཡུན་རིང་འགོར། ། དངོས་མིང་བརྗོད་ན་སྡེབ་སྦྱོར་ཉམས། ། བདེ་བླག་རྟོགས་ཕྱིར་ཕྱོགས་ཞེས་གསུངས། ། ཞེས་བཤད་དེ། གཉིས་པ་རང་ལ་མཚུངས་པ་སྤང་བ་ལ་གཉིས་ཏེ། དོགས་པ་དགོད་པ་དང༌། ལན་ནོ། །
དང་པོ་ནི། འདི་སྙམ་དུ། ཕྱོགས་ཀྱི་ཆོས་ཞེས་བརྗོད་པས་ཀྱང༌། ཚོགས་དོན་ནམ། ཆོས་ལ་ཡོད་པ་ཚུལ་དང་པོར་དོགས་པར་འགྱུར་རོ་སྙམ་ན། ལན་ལ། རིགས་པའི་དབང་ཕྱུག་ཕྱཱ་པ་ནི། དེ་ལྟར་བརྗོད་པས་ཚོགས་དོན་ལ་ཡོད་པ་ཚུལ་དང་པོར་མི་གོ་སྟེ། སྒྲ་འགལ་བའི་ཕྱིར་ཏེ། ཚོགས་དོན་ནི་མ་གྲུབ་པ་ཡིན་ལ།
དེ་ལ་ཡོད་པ་ཕྱོགས་ཆོས་ཡིན་ན། གྲུབ་ཟིན་པར་ཐལ་བའི་ཕྱིར་རོ། ། ཆོས་ལ་ཡོད་པའང་ཚུལ་དང་པོར་མི་གོ་སྟེ། རྗེས་འགྲོ་སྟོན་པ་དང་སྒྲ་ཟློས་པའི་ཕྱིར་ཏེ། མཐུན་ཕྱོགས་ནི། ཆོས་དང་དཔེའི་ཚོགས་པ་ཡིན་ལ། ཚོགས་སྤྱི་ལ་ཡོད་ན་ཡ་གྱལ་ལ་མེད་པར་འགལ་བའི་ཕྱིར། འོ་ན་ཆོས་ཅན་གྱི་ཆོས་ཞེས་བརྗོད་པས་ཀྱང༌། མཐུན་དཔེ་ལ་ཡོད་པ་ཚུལ་དང་པོར་དོགས་པར་མི་འགྱུར་ཏེ། རྗེས་འགྲོ་སྟོན་པའི་སྒྲ་དང་ཟློས་པའི་ཕྱིར་ཏེ།
མཐུན་ཕྱོགས་ལ་ཡོད་པར་གྲུབ་པས་མཐུན་དཔེ་ལ་ཡོད་པར་ཡང་གྲུབ་པའི་ཕྱིར། མི་མཐུན་དཔེ་ལ་ཡོད་པ་ཚུལ་དང་པོར་ཡང་གོ་བར་མི་འགྱུར་ཏེ། ལྡོག་པ་སྟོན་པའི་སྒྲ་དང་ཟློས་པའི་ཕྱིར་ཏེ། མི་མཐུན་ཕྱོགས་ལ་མེད་ན་མི་མཐུན་དཔེ་ལ་ཡོད་པར་འགལ་བའི་ཕྱིར། དེས་ན་ཆོས་ཅན་གྱི་ཆོས་ཞེས་བརྗོད་པས་རྩོད་གཞི་ཉིད་ལ་གོ་བར་འགྱུར་རོ་ཞེ་ན། ཕྱི་མ་ལ་སྒྲ་འགལ་བ་བདེན་མོད་ཀྱི་སྔ་མ་ལ་སྒྲ་ཟློས་པ་མི་བདེན་ཏེ། མཐུན་པའི་ཕྱོགས་ནི་རིགས་སྤྱི་ཡིན་ལ། མཐུན་དཔེ་རིགས་ཀྱི་བྱེ་བྲག་ཡིན་པས། སྤྱི་ལ་ཡོད་པར་གྲུབ་པས། བྱེ་བྲག་ལ་ཡོད་པར་མི་འགྲུབ་པའི་ཕྱིར་ཏེ།
སྤྱིར་མི་རྟག་པ་ཙམ་ལ་རྩོལ་བྱུང་ཡོད་པ་གྲུབ་པས། བྱེ་བྲག་ནགས་ཀྱི་མེ་ཏོག་ལ་རྩོལ་བྱུང་ཡོད་པར་མི་འགྲུབ་པའི་ཕྱིར་དང༌། སྤྱི་མི་རྟག་པ་ཙམ་ལ་ལུས་ཅན་མ་ཡིན་པ་ཡོད་པས། བྱེ་བྲག་དཔེ་བུམ་པ་ལའང་ལུས་ཅན་མ་ཡིན་པ་ཡོད་པར་ཐལ་བའི་ཕྱིར་རོ། ། ཚོགས་པའི་སྤྱི་ལ་ཡོད་པར་གྲུབ་པ་ན་བྱེ་བྲག་ལ་ཡོད་པར་འགྲུབ་པས། མཐུན་ཕྱོགས་ལ་ཡོད་པའི་ངག་གི་ཆོས་ལ་ཡོད་པར་གྲུབ་པ་ཡིན་ནོ། ། ཞེས་བཤད་དོ། ། ཡང་གྲགས་པའི་དབང་ཕྱུག་གཙང་ནག་པ་ནི། སྦྱོར་བ་སྐོར་ཅིག་གི་སྒྲུབ་བྱ་དང་ཆོས་ནི། རྟགས་ཀྱི་ཡོད་པའི་ཆོས་ཅན་མ་ཡིན་པས།
རྟགས་རྗེས་སུ་དཔག་བྱ་ལ་ཡོད་པ་ཚུལ་དང་པོར་བརྗོད་པས་ཚོགས་དོན་དང༌། བསྒྲུབ་བྱའི་ཆོས་ལ་ཡོད་པ་ཚུལ་དང་པོར་མི་གོ་བ་ཡིན་ནོ་ཞེས་གསུང༌། སྨྲ་བའི་སེང་གེ་དར་འབག་པ་ནི། མཐུན་དཔེ་ཆོས་ཅན་ལ་ཡོད་པ་ཚུལ་དང་པོར་དོགས་པ་དང༌། མི་མཐུན་དཔེ་ཆོས་ཅན་ལ་ཡོད་པ་ཚུལ་དང་པོར་དོགས་པ་ནི། རྗེས་འགྲོ་སྟོན་པ་དང་སྒྲ་ཟློས་པ་དང༌། ལྡོག་པ་སྟོན་པ་དང༌། སྒྲ་འགལ་བས་སེལ་བར་ནུས་ཀྱང༌། སྐབས་སུ་མ་བབ་པའི་ཆོས་ཅན་ལ་ཡོད་པ་ཚུལ་དང་པོ་ཡིན་ནམ་སྙམ་པའི་དོགས་པ་སེལ་བར་མི་ནུས་པས། ཕྱོགས་ཆོས་ཞེས་སྨོས་དགོས་པ་ཡིན་ནོ། །
སྐབས་སུ་མ་བབ་པའི་རྗེས་སུ་དཔག་བྱ་ནི་མེད་པས་མི་མཚུངས་སོ་ཞེས་གསུངས། རིགས་པའི་གཏེར་ལས་ནི། ཐོག་མར་ཆོས་ཅན་གྱི་ཆོས་ལ་ཡོད་པ་ཚུལ་དང་པོ་ཞེས་བརྗོད་ནས། དེའི་རྗེས་སུ་ཆོས་ཅན་དེ་ཡང་ཤེས་འདོད་ཆོས་ཅན་ལ་བྱ་དགོས་པར་མཐའ་གཞན་འགོག་པའི་རིགས་པས་འགོག་པར་བྱེད་ན་ནི་རྩོད་པ་བརྒྱུད་པས་ཡུན་རིང་པོ་འགོར་བའི་ཕྱིར་ཚུལ་དང་པོ་བདེ་བླག་ཏུ་མི་རྟོགས་པའི་ཉེས་པ་ཡོད་པར་བཞེད་དེ། མཐའ་རྣམས་བཀག་ན་ཡུན་རིང་འགོར། ། ཞེས་གསུངས་སོ། ། དོན་འདི་ལ་ཁོ་བོ་ནི་འདི་སྙམ་དུ་སེམས་ཏེ། ཕྱོགས་ཀྱི་ཆོས་ཞེས་དང༌། ཆོས་ཅན་གྱི་ཆོས་ཞེས་བརྗོད་པ་གཉིས་ལ། འཁྲུལ་གཞི་ཡོད་མེད་མཚུངས་པར་རྩོད་པ་ལ།
མི་མཚུངས་པའི་ལན་ཇི་ལྟ་བ་བཞིན་འདོན་པར་དཀའ་བས། དེའི་ཕྱིར་རྩོད་པ་འདི་དང་པོ་བརྡའ་འདོགས་པའི་སྐབས་ལ་རྩོད་པ་མ་ཡིན་ཏེ། བརྡའ་འདོགས་པའི་དུས་སུ་ནི། ཚུལ་དང་པོ་ལ་ཆོས་ཅན་གྱི་ཆོས་ཞེས་བརྗོད་ན་ཡང༌། མིང་དེ་ཉིད་དོན་དེ་ལ་འཁྲུལ་གཞི་ཡོད་ཀྱང༌། འཁྲུལ་མེད་དུ་འཇུག་དགོས་ཏེ། སྒྲ་རྣམས་ནི་བརྗོད་པར་འདོད་པའི་གཞན་དབང་ཅན་ཡིན་པའི་ཕྱིར། པད་མོ་ལ་མཚོ་སྐྱེས་སུ་བརྡའ་སྦྱར་བ་བཞིན་ནོ། ། ཐ་སྙད་འདོགས་པའི་དུས་སུ་ནི། ཆོས་ཅན་གྱི་ཆོས་ཞེས་བརྗོད་པས་ཚུལ་དང་པོ་རེས་འགའ་མཐའ་གཞན་བཀག་ན་གོ་ནུས་མོད་ཀྱང༌།
འཁྲུལ་མེད་དུ་གོ་བར་མི་ནུས་ཏེ། མིང་དེ་ཚུལ་དང་པོའི་དངོས་མིང་མ་ཡིན་ཞིང༌། སྔར་བཤད་པའི་འཁྲུལ་གཞི་དེ་དག་དང་ཡང་ལྡན་པའི་ཕྱིར་རོ། ། དེ་སྐད་དུ་ཡང༌། ཕྱོགས་དང་འབྲེལ་བའི་ཆོས་ཀྱི་སྒྲ། ། རྩོད་གཞི་ཉིད་ཡིན་ལག་ལྡན་བཞིན། ། ཆོས་དང་འབྲེལ་ཡང་ཆོས་ཅན་སྒྲས། ། གོ་བར་མི་ནུས་མགོ་ལྡན་བཞིན། ། ཞེས་བཤད་དོ། ། དེ་བཞིན་དུ་བརྡའ་འདོགས་པའི་ཚེ་ཚུལ་དང་པོ་ལ་ཆོས་ཅན་གྱི་ཆོས་ཞེས་སྦྱར་ན།
ཕྱིས་ཐ་སྙད་ཀྱི་དུས་སུ་ཚུལ་དང་པོ་ལ་ཕྱོགས་ཆོས་ཞེས་བརྗོད་ནའང༌། འཁྲུལ་གཞི་ཡོད་པར་འགྱུར་རོ། ། འོ་ན་དང་པོ་བརྡའི་དུས་སུ་ཆོས་ཅན་གྱི་ཆོས་ཞེས་མི་བརྗོད་པའི་རྒྱུ་མཚན་ཅི་ཡིན། འཁྲུལ་མེད་དུ་གོ་མི་ནུས་པ་ཁོ་ནས་ཡིན་ནམ་ཞེ་ན། དེ་ནི་མ་ཡིན་གྱི་འོན་ཀྱང༌། དེ་ལྟར་མིང་བཏགས་ན། ཚུལ་གསུམ་བརྗོད་པ་ཡི་གེ་མ་མཉམ་པས་ཚུལ་གསུམ་བརྗོད་པ་མི་བདེ་བའི་རྒྱུ་མཚན་གྱིས་མ་བཏགས་པ་ཡིན་གྱི་གོ་མི་ནུས་པ་མ་ཡིན་ནོ། ། དེ་སྐད་དུ། ཤུགས་ཀྱི་དོན་གོ་ན་ཡང་ཉེ་བར་བཏགས་པ་ཙམ་ཡི་གེ་མཉམ་པས། སྒྲུབ་པར་དཀའ་བ་ཡོངས་སུ་སྤངས་པ་ཡིན་ནོ། །
ཞེས་གསུངས་སོ། ། དེ་ལྟར་བྱས་ན་ཤེས་འདོད་ཆོས་ཅན་ལ་ཕྱོགས་ཀྱི་སྒྲ་བཏགས་པས་ཚུལ་དང་པོའི་དངོས་མིང་ཁྱད་པར་ཅན་བདེ་བླག་ཏུ་འགྲུབ་ལ། དེ་ལྟར་མ་བཏགས་ན། དེའི་དངོས་མིང་སྒྲ་བཤད་དུ་ཡོད་པ་དང༌། བརྗོད་བདེ་བ་དང༌། གཟུང་སླ་བ་དང༌། དོན་དེ་ལ་འཁྲུལ་མེད་ཀྱིས་ཁྱད་པར་དུ་བྱས་པ་གཅིག་མི་རྙེད་པའི་ཉེས་པ་འབྱུང་སྟེ། ཆོས་ཅན་གྱི་ཆོས་ཞེས་སམ། ཤེས་འདོད་ཆོས་ཅན་གྱི་ཆོས་ཞེས་འདོགས་དགོས་པའི་ཕྱིར་རོ། ། ཆོས་ཀྱི་སྤྱན་ལྡན་ལོ་ཙྪ་བ་ཆེན་པོའི་ཞལ་སྔ་ནས།
རྣམ་པར་ངེས་པའི་ཊཱིཀྐར་འདི་ལྟར་མཛད་དེ། སྔར་གྱི་རྩོད་པ་དེ་མི་མཚུངས་པའི་ཚུལ་ནི། རང་གི་ཕྱོགས་ལ་ནི། ཕྱོགས་ཆོས་ཞེས་བརྗོད་པ་ན། ཆོས་ལ་ཡོད་པར་མི་དོགས་ཏེ། མཐུན་ཕྱོགས་ལ་ཡོད་པར་བརྗོད་པ་ཉིད་ལས་གྲུབ་པའི་ཕྱིར། འོ་ན་ཆོས་ཅན་གྱི་ཆོས་ཞེས་བརྗོད་པས་ཀྱང་དཔེའི་ཆོས་ཅན་ལ་དོགས་པར་མི་འགྱུར་ཏེ། མཐུན་པའི་ཕྱོགས་ལ་ཡོད་པ་ཞེས་བྱ་བས་གྲུབ་ཟིན་པའི་ཕྱིར། ཞེ་ན། མ་ཡིན་ཏེ།
གྲུབ་ཟིན་ཀྱང་བརྣན་པའི་ཕྱིར་དུ་དཔེའི་ཆོས་ལ་ཡོད་པ་ཕྱོགས་ཆོས་ཞེས་བརྗོད་པར་དོགས་པ་སྐྱེ་བའི་ཕྱིར་ཏེ། དཔེར་ན། མཐུན་པའི་ཕྱོགས་ཁོ་ན་ལ་ཡོད་པ་ཞེས་བྱ་བས། དེ་མི་མཐུན་པའི་ཕྱོགས་ལ་མེད་པར་གྲུབ་ཀྱང༌། བརྣན་པའི་དོན་དུ་མི་མཐུན་པའི་ཕྱོགས་ལ་མེད་པ་ཚུལ་གསུམ་པར་བརྗོད་པ་བཞིན་ནོ། ། འོ་ན་སྔ་མ་ལ་ཡང༌། མཐུན་པའི་ཕྱོགས་ལ་ཡོད་པར་གྲུབ་ཏུ་ཟིན་ཀྱང༌། བརྣན་པའི་དོན་དུ་བསྒྲུབ་བྱའི་ཆོས་ལ་ཡོད་པ་ཕྱོགས་ཆོས་སུ་བརྗོད་པར་དོགས་ཏེ། དཔེ་སྔ་མ་ཉིད་བཞིན་ནོ་ཞེ་ན། མ་ཡིན་ཏེ།
བརྣན་པས་ངེས་པར་བྱེད་པ་ཡིན་ན་བརྗོད་པར་འགལ་བའི་ཕྱིར་རོ། ། བསྒྲུབ་བྱའི་ཆོས་ཁོ་ན་ལ་ངེས་པར་བྱ་བའི་དོན་དུ་བརྣན་པ་ཡིན་ན། མཐུན་པའི་ཕྱོགས་ལ་ཡོད་པར་བརྗོད་པའི་དོན་ལ་གནོད་པའི་ཕྱིར་ཏེ། ཆོས་ཁོ་ན་ལ་ཡོད་པ་དང་ཆོས་ཅན་ལ་ཡང་ཡོད་པ་ནི་འགལ་བའི་ཕྱིར། འོན་ཏེ་བསྒྲུབ་བྱའི་ཆོས་དང་ཆོས་ཅན་གང་རུང་ཞིག་གཉིས་ལས། གཞན་ལ་མེད་པ་བརྣན་པས་ངེས་པར་བྱེད་དོ་ཞེ་ན། འོ་ན་བརྣན་པ་དོན་མེད་དེ། དངོས་སུ་མཐུན་པའི་ཕྱོགས་ཁོ་ན་ལ་ཡོད་པ་ཞེས་བྱ་བས་བརྣན་པའི་དོན་གྲུབ་པའི་ཕྱིར། མེད་པ་ལ་མེད་པར་བརྗོད་པ་ནི་དེ་ལྟ་མ་ཡིན་ཏེ། མཐུན་པའི་ཕྱོགས་ཁོ་ན་ལ་ཡོད་པ་ཞེས་བྱ་བས་གཞན་ལ་འཇུག་པ་བཀག་ཀྱང༌།
མེད་པ་ཁོ་ན་ལྡོག་པའི་ཡུལ་དུ་མ་བསྟན་ཏེ། གཞན་པ་དང་འགལ་བ་དག་ཀྱང་དེས་འཕངས་པའི་ཕྱིར། དེས་ན་སྤྱིར་འཕངས་པ། ཁྱད་པར་ལ་ངེས་པར་བྱ་བའི་དོན་དུ་བརྣན་པ་དོན་ཡོད་དོ། ། ཞེས་གསུངས་སོ། ། འདི་སྐད་དུ་གསུང་པ་འདི་ཡང༌། སློབ་དཔོན་ཉིད་ཀྱི་རང་གི་འགྲེལ་པ་ལས། དེ་ཆེས་ཁྱབ་པ་ཞེས་བྱ་བས་དཔེའི་ཆོས་ཅན་ལ་ཡོད་པར་གྲུབ་པས། ཆོས་ཅན་གྱི་ཆོས་ཞེས་སྨོས་པ་ན་སྒྲུབ་པར་བྱེད་པའི་ཆོས་ཅན་ཡིན་པར་ཡོངས་སུ་བཟུང་ངོ་ཞེ་ན། གྲུབ་བཞིན་དུ་བརྣན་པ་ཡིན་པའི་ཕྱིར་ཡང་སྨོས་པ་ཡིན་པར་དོགས་པར་འགྱུར་ཏེ།
མཐུན་པ་ཁོ་ན་ལ་ཡོད་པ་ཞེས་བྱ་བས་མི་མཐུན་པ་ལས་ལྡོག་པར་གྲུབ་མོད་ཀྱི། བསྒྲུབ་པར་བྱ་བ་མེད་པ་ལ་མེད་པ་སྨོས་པ་བཞིན་ནོ། ། ཤུགས་ཀྱིས་དོན་གོ་ན་ནི་རྟོགས་པར་དཀའ་བ་ཡོངས་སུ་སྤང་བའི་ཕྱིར་ཡང་ཕྱོགས་ཞེས་སྨོས་པ་ཡིན་ནོ། ། ཞེས་གསུངས་པའི་དོན་ལ་དགོངས་པར་སྣང་མོད། ད་དུང་མཚུངས་པའི་སྐད་ཇི་ལྟ་བ་མཆོག་པར་སྣང་ལ། ཕྱཱ་པ་སོགས་ཀྱིས་ནི། འགྲེལ་པར་འདི་ལས་ཕྱིན་ཅི་ལོག་ཏུ་བཤད་པར་སྣང་ངོ༌། ། འོན་ཀྱང་ལོ་ཆེན་གྱིས། མཐུན་ཕྱོགས་དང་མཐུན་དཔེ་ཆོས་ཅན་ལ། ཁྱབ་ཆེ་ཆུང་མི་བཞེད་དོ། །
ཆོས་ཀྱི་ཁྱད་པར་དུ་བྱས་པའི་ཆོས་ཅན་ཉིད་མཐུན་ཕྱོགས་ཀྱི་དོན་དུ་བཞེད་ཅིང༌། དེ་ཡང་མེ་ལྡན་གྱིས་ཁྱད་པར་དུ་བྱས་པའི་ཚང་མང་ལྟ་བུ་ཡིན་པར་བཞེད་ལ། མཐུན་ཕྱོགས་དང་སྒྲུབ་བྱའི་ཆོས་ནི་ཁྱད་པར་ཆེ་བས། དེ་གཉིས་ཀྱི་སྒོ་ནས་མི་མཚུངས་པའི་ཚུལ་སྟོན་པ་ནི། བདག་ཉིད་ཆེན་པོ་དེའི་དགོངས་པར་སྣང་ངོ༌། ། འདིར་བརྣན་པ་ཞེས་བྱ་བ་ངེས་བཟུང་གི་དོན་ཡིན་གྱི་འཕྲི་བརྣན་གྱི་དོན་མ་ཡིན་པར་བརྡའ་སྤྲོད་པའི་གཞུང་ལས་འབྱུང་བ་ལྟར་ཤེས་དགོས་སོ། ། གནས་འདི་ལ་ཁོ་བོ་འདི་སྐད་དུ་འདོན་ཏེ། ཕྱིས་ཐ་སྙད་ལ་འཇུག་པའི་སྐབས་སུ། ཚུལ་དང་པོ་ལ་ཕྱོགས་ཆོས་ཞེས་བརྗོད་པ་ན། རྗེས་འགྲོ་སྟོན་པའི་སྒྲས་བསྟན་པ་དེ་ཉིད།
ཚུལ་དང་པོ་སྟོན་པའི་སྒྲས་བསྟན་ནས། བསྒྲུབ་བྱའི་ཆོས་ལ་ཡོད་པ་ཉིད་ཚུལ་དང་པོར་བསྟན་སྙམ་དུ་དོགས་པར་མི་འགྱུར་ཏེ། ཕྱོགས་ཆོས་ཉིད་ཚུལ་དང་པོའི་འདོད་རྒྱལ་ཐོག་མའི་མིང་ཡིན་ལ། དེ་ཡང་ཐ་སྙད་ཀྱི་དུས་སུ་མི་འཁྲུལ་བའི་ཕྱིར་ཇི་སྐད་དུ། སྒྲ་རྣམས་ཀྱིས་ནི་བརྡའ་བརྟགས་སྟོན། ། དེ་ནི་ཐ་སྙད་ཆེད་དུ་བྱས། ། ཞེས་གསུངས་པ་ཡིན་ནོ། ། ཡང་ཐ་སྙད་ཀྱི་ཚེ་ཚུལ་དང་པོ་ལ། ཆོས་ཅན་གྱི་ཆོས་ཞེས་བསྟན་ན། རྗེས་འགྲོ་སྟོན་པའི་སྒྲས་བསྟན་པའི་དོན་ཉིད།
ཚུལ་དང་པོ་སྟོན་པའི་སྒྲས་བརྣན་ནས། མཐུན་པའི་ཆོས་ཅན་ལ་ཡོད་པ་ཁོ་ན་ཚུལ་དང་པོ་ཡིན་ནམ་སྙམ་དུ་དོགས་པར་འགྱུར་ཏེ། ཆོས་ཅན་གྱི་སྒྲ་ནི། མཐུན་དཔེ་ཆོས་ཅན་ལའང་གྲགས་ལ། ཚུལ་དང་པོ་ལ་ནི་ཆོས་ཅན་གྱི་ཆོས་ཞེས་མ་གྲགས་པའི་ཕྱིར། དཔེར་ན། གླང་ཆེན་ལ་བསམས་ནས། ལག་ལྡན་སྐྱེད་མོས་ཚལ་དུ་འོངས་སོ་ཞེས་བརྗོད་ན། གླང་ཆེན་ལ་མི་འཁྲུལ་ལ། མགོ་ལྡན་སྐྱེད་ཚལ་དུ་འོངས་སོ་ཞེས་བརྗོད་ན་འཁྲུལ་པ་བཞིན།
དོན་འདི་ལ་དགོངས་ནས་རིགས་གཏེར་ལས། གྲགས་པའི་སྒོ་ནས་ཁྱད་པར་ཡོད། ། ཅེས་གསུངས་སོ། ། དེའི་ཕྱིར་ཕྱོགས་ཀྱི་སྒྲ་ཤེས་འདོད་ཆོས་ཅན་གྱི་བཏགས་མིང་ཡིན་ཀྱང༌། ཕྱོགས་ཆོས་ཀྱི་སྒྲ་ཚུལ་དང་པོའི་དངོས་མིང་ཡིན་པའི་ཁྱད་པར་མ་ཕྱེད་པ་ལ་བརྟེན་ནས། གངས་ཅན་གྱི་ལྗོངས་འདིར་འཁྲུལ་པ་དུ་མ་ཞིག་བྱུང་བར་སྣང་ངོ༌། ། གསུམ་པ་དངོས་ལ་གནོད་བྱེད་ནི། ཚུལ་དང་པོའི་ལྟོས་གཞི་འདི་ཆོས་ཅན། ཕྱོགས་དངོས་མ་ཡིན་ཏེ། ཆོས་དང་ཆོས་ཅན་གྱི་ཚོགས་པ་མ་ཡིན་པའི་ཕྱིར་རོ། །
གསུམ་པ་དབྱེ་བ་བཤད་པ་ལ། སྤྱིར་ཆོས་ཅན་གྱི་དབྱེ་བ་དང༌། ཕྱོགས་ཀྱི་དབྱེ་བ་བཤད་པའོ། ། དང་པོ་ནི། རྣམ་འགྲེལ་མཛད་པས་ཆོས་ཅན་གྱི་དབྱེ་བ་དུ་མ་གསུངས་ཏེ། འབྲེལ་མེད་ཀྱི་ཆོས་ཅན་འབའ་ཞིག་པ་དང༌། མཐུན་པའི་ཆོས་ཅན། མི་མཐུན་པའི་ཆོས་ཅན། ཁྱད་པར་གྱི་ཆོས་ཅན་དང༌། ཆོས་ཉིད་ཀྱི་ཆོས་ཅན་དང༌།
རྩོད་གཞིའི་ཆོས་ཅན་དང༌། ཤེས་འདོད་ཆོས་ཅན་དང༌། བསྒྲུབ་བྱའི་ཆོས་ཅན་ནོ། ། དང་པོ་ནི། བྱེ་བྲག་པའི་ངོར་ནམ་མཁའ་རྟག་རྫས་མ་ཡིན་པར་བསྒྲུབ་པ་ལ་དོན་བྱེད་མི་ནུས་པ་བཀོད་པའི་ཚེ་དངོས་གྱུར་གྱི་ནམ་མཁའ་ལྟ་བུའོ། ། འདི་ལ་ཆོས་ཅན་འབའ་ཞིག་པ་ཞེས་བྱ་སྟེ། འདིའི་སྐབས་ཀྱི་ཆོས་ཅན་དེ་ལ་གནོད་ཀྱང༌། སྐབས་ཀྱི་བསྒྲུབ་བྱ་འགྲུབ་པ་ལ་མི་གནོད་པའི་སྟེང་དུ་ཕན་པར་འགྱུར་བའི་ཕྱིར། གཉིས་པ་དང་གསུམ་པ་ནི། སྒྲ་མི་རྟག་པར་སྒྲུབ་པའི་ཚེ།
རྒོལ་བས་མི་རྟག་པར་ངེས་ནས་ཕྱིར་རྒོལ་བ་ལ་ཁྱབ་འབྲེལ་སྟོན་པའི་གཞི་བུམ་པ་ལྟ་བུ་དང༌། རྒོལ་བས་རྟག་པར་ངེས་ནས་ཕྱིར་རྒོལ་བ་ལ་ལྡོག་འབྲེལ་སྟོན་པའི་ཆོས་ཅན་ནམ་མཁའ་ལྟ་བུའོ། ། བཞི་པ་ནི། སྒྲའི་མི་རྟག་པ་ཞེས་བརྗོད་པའི་ཚེ་སྒྲ་ལྟ་བུའོ། ། ལྔ་པ་ནི། མིག་སོགས་ནང་གི་སྐྱེ་མཆེད་རྣམས་ནང་སྟོང་པ་ཉིད་ཀྱི་སྟོང་གཞི་ཆོས་ཅན་ཡིན་པ་ལྟ་བུ། དྲུག་པ་ནི། སྒྲ་མི་རྟག་པར་འདོད་པའི་སངས་རྒྱས་པ་དང༌། སྒྲ་རྟག་པར་བདེན་ཞེན་གྱིས་འདོད་པའི་གྲངས་ཅན་པ་གཉིས་སྒྲ་རྟག་མི་རྟག རྩོད་པའི་ཚེ་སྒྲ་ལྟ་བུ་ཡིན་ལ།
བདུན་པ་ནི། གྲངས་ཅན་སྒྲ་རྟག་མི་རྟག་ཐེ་ཚོམ་དུ་གྱུར་ནས་སྒྲ་མི་རྟག་པའི་སྒྲུབ་བྱེད་ལ་ཤེས་འདོད་ཞུགས་པའི་ཚེ་སྒྲ་ལྟ་བུའོ། ། བརྒྱད་པ་ཡང་དེ་ཉིད་ཡིན་ལ། འདི་གཉིས་ལ་མུ་བཞི་སྟེ། ཤེས་འདོད་ཆོས་ཅན་ཡིན་ལ་བསྒྲུབ་བྱའི་ཆོས་ཅན་ཡིན་པ་ནི། སྒྲ་རྟག་པར་སྒྲུབ་པ་ལ་གཞལ་བྱ་བཀོད་པའི་ཚེ་སྒྲ་ལྟ་བུའམ། ཡང་ན་སྒྲ་མི་རྟག་པར་སྒྲུབ་པའི་ཚེ། ཕྱིར་རྒོལ་ལ་ཤེས་འདོད་ཀྱང༌། སྔར་རྒོལ་ལ་དཔག་འདོད་མེད་པ་ན་སྒྲ་ལྟ་བུའོ། ། གཉིས་པ་ནི།
མོ་གཤམ་གྱི་བུ་ཤེས་བྱ་མ་ཡིན་པར་སྒྲུབ་པའི་ཚེ་དེ་ལྟ་བུའོ། ། གཉིས་ཀ་ཡིན་པ་དང་མ་ཡིན་པ་ནི་རྟོགས་པར་སླའོ། ། སྦྱོར་བ་སྐོར་ཅིག་གི་ཤེས་འདོད་ཆོས་ཅན་ཡིན་པ་ལ་དེ་སྐོར་གྱི་ཕྱོགས་ཆོས་ཀྱི་ལྟོས་གཞི་མ་ཡིན་པའང་ཡོད་དེ། སྒྲ་རྟག་མི་རྟག་ཐེ་ཚོམ་དང་ལྡན་པའི་རྒོལ་བའི་ངོར། སྒྲ་མི་རྟག་པར་སྒྲུབ་པ་ལ་མ་བྱས་པ་རྟགས་སུ་བཀོད་པའོ། ། དིང་སང་འདི་ན། དེ་སྐོར་གྱི་ཤེས་འདོད་ཆོས་ཅན་དུ་འཇོག་པ་ལ། ཆོས་ཅན་དུ་གཟུང་བྱ་དེ་རྟགས་དེར་ཚད་མས་ངེས་པ་ཅིག་དགོས་པར་འདོད་པ་ནི། གཞུང་འགྲེལ་ཚད་ལྡན་གང་ནས་ཀྱང་མ་བཤད་ཅིང༌། ཤེས་འདོད་ཆོས་ཅན་གྱི་དོན་ལྡོག་དང༌།
དེའི་སྟེང་དུ་རྟགས་ཡོད་པའི་ཁྱད་པར་མ་ཕྱེད་པའི་བབ་ཅོལ་ཡིན་ནོ། ། གཉིས་པ་ཕྱོགས་ཀྱི་དབྱེ་བ་ནི། ཕྱོགས་དང་བསྒྲུབ་བྱ་རྣམས་གྲངས་སུ་བྱས་པའི་ཚེ་ནི། བསྒྲུབ་བྱའི་ཆོས་ཅན་དང༌། བསྒྲུབ་བྱའི་ཆོས་དང༌། དེ་གཉིས་ཀའི་ཚོགས་དོན་དང་གསུམ་ལ་ཕྱོགས་ཀྱི་སྒྲ་འཇུག་གོ ། ལྟོས་གཞི་ལ་ཕྱོགས་སུ་བྱས་པའི་ཚེ་ནི། མཐུན་པའི་ཕྱོགས་དང་མི་མཐུན་པའི་ཕྱོགས་དང་ཕྱོགས་ཙམ་པོ་དང་གསུམ་ལ་འཇུག་གོ ། ཡང་བསྒྲུབ་བྱའི་ཆོས་ལ་བསྒྲུབ་བྱར་འདོགས་པའི་རྒྱུ་མཚན་ནི། དེའི་ཕྱོགས་ཅིག་ཡིན་པས་ཡིན་ནོ། །
དགོས་པ་ནི། གཏན་ཚིགས་ཆོས་ཀྱི་རྗེས་འགྲོ་བ། ། ཞེས་བཤད་ན། འགལ་བའི་གཏན་ཚིགས་ཡང་དག་ཏུ་ལོག་པར་རྟོག་པ་བསལ་པའི་ཆེད་ཡིན་ནོ། ། བུམ་པ་ལ་སོགས་པ་མཐུན་པའི་ཕྱོགས་ལ་འདོགས་པའི་རྒྱུ་མཚན་ནི། ཕྱོགས་དང་མཐུན་པའི་རྒྱུ་མཚན་གྱིས་ཡིན་ལ། དགོས་པ་ནི་ཕྱོགས་དང་རྗེས་སུ་མཐུན་པར་རྟོགས་པའི་ཆེད་ཡིན་ནོ། ། ནམ་མཁའ་ལ་སོགས་པ་ལ་མི་མཐུན་པའི་ཕྱོགས་ཞེས་འདོགས་པའི་རྒྱུ་མཚན་ནི། ཕྱོགས་དང་མཐུན་པ་མ་ཡིན་པའི་ཆོས་ཅན་ཡིན་པའི་རྒྱུ་མཚན་གྱིས་ཡིན་ལ། དགོས་པ་ནི།
ཕྱོགས་དང་མི་མཐུན་པར་རྗེས་སུ་རྟོགས་པའི་དོན་ཡིན་ནོ། ། དེ་ལྟར་རྟོགས་པ་ཡང༌། མཐུན་པའི་ཕྱོགས་ལ་རྗེས་སུ་འགྲོ་བ་ཚུལ་གཉིས་པའི་དངོས་མིང་དང༌། མི་མཐུན་པའི་ཕྱོགས་ལས་ལྡོག་པ་ཚུལ་གསུམ་པའི་དངོས་མིང་དུ་རྟོགས་པའི་ཆེད་ཡིན་ནོ། ། ཞེས་བརྗོད་ནའང་འབྲེལ་བར་འགྱུར་རོ། ། གཉིས་པ་རྗེས་སུ་འགྲོ་ལྡོག་གི་ལྟོས་གཞི་མཐུན་ཕྱོགས་དང་མི་མཐུན་ཕྱོགས་བཤད་པ་ལ། མཚན་ཉིད། མཚོན་བྱའི་སྒྲ་བཤད་པ། མཚན་གཞི་དངོས་འགལ་ཡིན་མ་ཡིན་དཔྱད་པ་དང་གསུམ། དང་པོ་ནི་བསྒྲུབ་པར་བྱ་བའི་ཆོས་ཀྱི་སྤྱིས་དོན་མཐུན་པར་སྐབས་ཀྱི་རྒོལ་བའི་ཚད་མས་ངེས་པ་དང༌།
མ་ངེས་པའོ། ། ཡང་ན་དེ་སྒྲུབ་ཀྱིའམ་སྦྱོར་བ་དེ་སྐོར་གྱི་རྗེས་འགྲོ་གཏན་ལ་འབེབས་པའི་གཞི་རུང་བ་ཞེས་དང༌། ལྡོག་པ་གཏན་ལ་འབེབས་པའི་གཞིར་རུང་བ་ཞེས་བྱའོ། ། དེ་སྐད་དུ། རྣམ་པར་ངེས་པ་ལས། མཐུན་པའི་ཕྱོགས་ནི་བསྒྲུབ་པར་བྱ་བའི་ཆོས་ཀྱི་སྤྱིས་མཐུན་པའོ། ། དེ་མེད་པ་ནི་མི་མཐུན་པའི་ཕྱོགས་སོ། ། ཞེས་དང༌། རིགས་ཐིགས་ལས་ཀྱང༌། མཐུན་པར་བྱ་བ་ནི་བསྒྲུབ་པར་བྱ་བའི་ཆོས་ཀྱི་སྤྱི་དང་དོན་མཐུན་པའོ། །
མི་མཐུན་པའི་ཕྱོགས་ནི་མཐུན་པའི་ཕྱོགས་མ་ཡིན་པ་སྟེ། ཞེས་གསུངས་པའི་དོན་ལ། རིགས་པའི་དབང་ཕྱུག་ཕྱ་པ་ནི། བསྒྲུབ་བྱའི་ཆོས་དང་ལྡན་པ་དང༌། མི་ལྡན་པ་ཞེས་གསུང་ལ། ཆོས་ཀྱི་སྤྱན་ལྡན་ལོ་ཆེན་ནི། བསྒྲུབ་པར་བྱ་བའི་ཆོས་ཀྱི་སྤྱིས་དོན་མཐུན་པ་དང་མི་མཐུན་པ་ཞེས་གསུང་ལ། རིགས་གཏེར་ལས། ཕྱོགས་དང་སྒྲུབ་བྱའི་ཆོས་ཀྱི་སྤྱིས། ། མཚུངས་དང་མི་མཚུངས་ཕྱོགས་གཉིས་ཡིན། །
ཞེས་གསུངས་སོ། ། དེ་ཡང་རྗེས་འགྲོའི་ལྟོས་གཞིར་རུང་བ་ལ། རྟགས་ཆོས་དོན་གསུམ་གང་རུང་མ་ཡིན་པ་དང༌། རྟགས་ཆོས་གཉིས་ཚོགས་ཀྱི་གཞི་ཡིན་པ་གཅིག་དགོས་ཤིང་དེ་ཙམ་གྱིས་ཆོག་ལ། གཉིས་པར་རུང་བའང༌། དེ་གསུམ་གང་རུང་མ་ཡིན་པ་དང་རྟགས་ལོག་དང་ཆོས་ལོག་གཉིས་ཚོགས་ཞིག་དགོས་པ་ཡིན་ནོ། ། དེར་ངེས་པ་ཞེས་པ་ལོ་ཆེན་གྱི་དགོངས་པ་ལ་ཅུང་མི་འགྲིག་ཀྱང༌། རིགས་གཏེར་ལས། ཡོད་མེད་མ་ངེས་གསུམ་དུ་འགྱུར། ། ཞེས་སོགས་ཀྱི།
དགོངས་པ་ལ་ཡོད་པས་འདིར་བརྣན་པ་ཡིན་ནོ། ། ངེས་པའི་ཁྱད་པར་ཡང༌། རྒོལ་བས་གང་མི་རྟག་པར་ངེས་པའི་བུམ་པ་དང༌། རྟག་པར་ངེས་པའི་ནམ་མཁའ་ལྟ་བུ་ལ་བྱ་བ་ཡིན་གྱི། མཐུན་ཡུལ་དེ་དང་མཐུན་པས་སྐབས་ཀྱི་རྒོལ་བས་ངེས་དགོས་པ་མ་ཡིན་ཏེ། གལ་ཏེ་ན་ཧ་ཅང་ཐལ་བར་འགྱུར་རོ། ། སྤྱིས་དོན་མཐུན་པ་ཞེས་པ་བསྒྲུབ་བྱའི་ཆོས་མི་རྟག་པ་ལྟ་བུ་ཡིན་ལ། དེའི་ཁྱད་པར་ནི་ཀ་བ་ལ་སོགས་པ་ཡིན་པ་དེ་རྣམས་དོར་ནས། མི་རྟག་པའི་སྤྱི་ལྡོག་ཙམ་དུ་དོན་མཐུན་པའོ། ། རིགས་གཏེར་དུ།
ཕྱོགས་དང་ཞེས་གསུངས་པ་ནི་མཐུན་ཡུལ་བསྟན་པའི་སྒོ་ནས་སྒྲ་བཤད་པ་ཡིན་གྱི། མཚན་ཉིད་ཀྱི་ཟུར་སྟོན་པ་མ་ཡིན་ཏེ། རང་གི་འགྲེལ་པར་སྒྲ་བཤད་པ་ཉིད་ཀྱི་དོན་དུ་བཤད་པས་སོ། ། མི་ཕམ་གཡག་གིས། མཚན་ཉིད་དུ་བཤད་པ་ལྟར་ན། དེ་སྒྲུབ་ཀྱི་ཤེས་འདོད་ཆོས་ཅན་དང་དེ་སྒྲུབ་ཀྱི་བསྒྲུབ་བྱའི་ཆོས་ལྡན་དུ་སྔར་རྒོལ་གྱི་ཚད་མས་ངེས་ཤིང༌། ཕྱིར་རྒོལ་གྱི་ཚད་མས་དེ་སྒྲུབ་ཀྱི་བསྒྲུབ་བྱའི་ཆོས་ལྡན་དུ་ངེས་པ་དེ་དེ་སྒྲུབ་ཀྱི་གཞན་དོན་སྐབས་ཀྱི་མཐུན་ཕྱོགས་ཀྱི་མཚན་ཉིད་ཅེས་བཤད་ན་ལེགས་ཏེ། དེ་སྐད་དུ་རང་གི་འགྲེལ་པ་ལས། ཚང་མང་དུ་དུ་བ་དང་མེའི་འབྲེལ་པ་ངེས་ནས། ཕྱིས་ལ་མེ་ལྡན་སྒྲུབ་པ་ན།
ཚང་མང་འདི་ཡང༌། ལ་དང་མེ་ལྡན་དུ་མཐུན་ནོ་ཞེས། མཐུན་ཕྱོགས་ཀྱི་ཐ་སྙད་འདོགས་སོ་ཞེས་གསུངས་པས། བསྒྲུབ་བྱ་མ་གྲུབ་ཀྱི་བར་དུ་ཤེས་འདོད་ཆོས་ཅན་དང༌། བསྒྲུབ་བྱའི་ཆོས་ལྡན་དུ་ངེས་པ་མི་འབྱུང་བར་བཤད་དོ། ། འདི་ལ་ཡང་དོགས་པ་འདི་བྱུང་བར་འགྱུར་ཏེ། རྗེས་འགྲོ་ངེས་པ་མཐུན་ཕྱོགས་ཀྱི་ཐ་སྙད་ངེས་པ་ལ་མི་ལྟོས་པར་འགྱུར་ཏེ། ཇི་སྲིད་བསྒྲུབ་བྱ་མ་གྲུབ་པ་དེ་སྲིད་དུ་མཐུན་ཕྱོགས་ཀྱི་ཐ་སྙད་ངེས་པར་མི་ནུས་པའི་ཕྱིར་རོ་སྙམ་ན། རྗེས་འགྲོ་ངེས་པ་མཐུན་ཕྱོགས་ཀྱི་ཐ་སྙད་ངེས་པ་ལ་ལྟོས་དགོས་པ་ཡིན་ཏེ། རྟགས་མཐུན་ཕྱོགས་ཀྱི་དོན་ལྡོག་དེ་ཁོ་ན་ལ་གྲུབ་པ་ཙམ་གྱིས་རྗེས་འགྲོ་འགྲུབ་པའི་ཕྱིར་ཏེ།
བྱས་པས་སྒྲ་མི་རྟག་པར་སྒྲུབ་པའི་ཕྱོགས་ཆོས་ངེས་ཤིང༌། བྱས་པ་མི་རྟག་པའི་ཁྱད་པར་ལ་ཡོད་པ་དང༌། རྟག་པའི་ཁྱད་པར་ལ་མེད་པར་ངེས་ན། ཁྱད་པར་དེ་དང་དེ་ལ་མཐུན་ཕྱོགས་དང་མི་མཐུན་ཕྱོགས་ཀྱི་ཐ་སྙད་མ་ཤེས་ཀྱང༌། སྒྲུབ་པའི་ངག་ཙམ་ལས་ཚུལ་གསུམ་དྲན་ལམ་དུ་འཕེན་ནུས་པར་མངོན་སུམ་གྱིས་གྲུབ་པའི་ཕྱིར། གཉིས་པ་མཚོན་བྱའི་སྒྲ་བཤད་པ་ནི། མཐུན་པའི་ཕྱོགས་སམ། ཕྱོགས་དང་མཐུན་པའི་ཆོས་ཅན་ཞེས་བྱ་ལ། འདི་ལ་གཞན་གྱི་ལུགས་དགོད་པ་དང་རང་གི་ལུགས་སོ། ། ཆོས་ཀྱི་སྤྱན་ལྡན་ལོ་ཙྪ་བ་ནི།
ཕྱོགས་མཚན་ཉིད་པ་སྒྲ་མི་རྟག་པ་ལྟ་བུ་དང་མཐུན། གང་མཐུན་ན། མི་རྟག་པས་ཁྱད་པར་དུ་བྱས་པའི་ཆོས་ཅན་བུམ་པ་ལྟ་བུ་དེ་མཐུན། གང་དུ་མཐུན་ན་སྣང་བཏགས་སོ་སོར་མ་ཕྱེ་བའི་མི་རྟག་པའི་སྤྱི་ལྡོག་ཙམ་དུ་མཐུན། ཇི་ལྟར་མཐུན་ན། སྒྲ་མི་རྟག་པས་ཁྱད་པར་དུ་བྱས་པ་ལྟར་བུམ་པ་ལྟ་བུ་མི་རྟག་པས་ཁྱད་པར་དུ་བྱས་པར་མཐུན། ཤེས་འདོད་ཆོས་ཅན་དང་བསྒྲུབ་བྱའི་ཆོས་ཀྱི་སྤྱིས་མཐུན་པས་མཐུན་ཕྱོགས་སུ་སྒྲ་མི་རྟག་པར་སྒྲུབ་པའི་ཚེ་འཇོག་ན། མཐུན་པའི་ཕྱོགས་ལ་ཡོད་པར་ངེས་པ་ན་བསྒྲུབ་བྱ་གྲུབ་ཟིན་པར་ཐལ་བ་དང༌། མ་ངེས་པ་དང་པོ་འགལ་བར་ཐལ་བ་དང༌། ལྷག་ལྡན་གྱི་གཏན་ཚིགས་ཡང་དག་ཏུ་ཐལ་བ་དང་ཉེས་པ་གསུམ་བརྗོད་པར་མཛད་དོ། །
ཡང་དེ་དག་གི་རྩོད་གཞི་མི་མཐུན་ཕྱོགས་སུ་ཐལ་བ་འཕེན་པ་ནི་ལོ་ཆེན་གྱི་དགོངས་པ་མ་ཡིན་ཏེ། ལོ་ཆེན་གྱིས། སྒྲ་མི་རྟག་པར་བསྒྲུབ་པའི་ཚེ་སྒྲ་མི་མཐུན་ཕྱོགས་དང༌། དུ་ལྡན་ལ་མེ་ཡོད་དུ་བསྒྲུབ་པའི་ཚེ་དུ་བ་དང་ལ་གཉིས་ཀ་མི་མཐུན་ཕྱོགས་ཡིན་པར་བཞེད་དེ། མཐུན་ཕྱོགས་ནི་ཆོས་དང་དཔེའི་ཆོས་ཅན་གྱི་ཚོགས་སྤྱི་ཡིན་ལ། རྩོད་གཞི་མཐུན་ཕྱོགས་ཡིན་ན། སྐབས་ཀྱི་བསྒྲུབ་བྱ་དེ་ཉིད་མཐུན་ཕྱོགས་སུ་འགྱུར་དགོས་ན། རྟགས་མཐུན་ཕྱོགས་ལ་ཡོད་པར་གྲུབ་པ་ན་བསྒྲུབ་བྱ་གྲུབ་ཟིན་པར་ཐལ་བའི་ཉེས་པ་འབྱུང་བར་བཞེད་པའི་ཕྱིར་དང༌། རྟགས་དུ་བ་ཡང་མེ་སྒྲུབ་པའི་མཐུན་ཕྱོགས་ཡིན་ན་དུ་བའི་སྟེང་དུ་མེ་ཡོད་པར་ཐལ་བའི་ཉེས་པ་བརྗོད་ནས། དུ་བ་མི་མཐུན་ཕྱོགས་ཡིན་ན།
མེ་ཡང་མི་མཐུན་ཕྱོགས་སུ་ཐལ་བའི་མཚུངས་པ་སྤང་བ་ན། ཚོགས་དོན་མཐུན་ཕྱོགས་ཉིད་ཡིན་ན། ། དེ་ཡི་ཡན་ལག་དེ་ལྡན་ཉིད། ། ཚོགས་པའི་ཡན་ལག་མ་ཡིན་པས། ། དུ་བ་མཐུན་ཕྱོགས་ལས་གཞན་ཉིད། ། ཅེས་རྣམ་པར་ངེས་པའི་ཊཱིཀྐར་གསུངས་པ་ཡིན་ནོ། ། རིགས་པའི་དབང་ཕྱུག་ཕྱ་པ་ནི་འདི་ལྟར་བཞེད་དེ། རྩོད་གཞི་ལས་གཞན་དུ་གྱུར་པའི་བུམ་པ་ལ་སོགས་པ་བསྒྲུབ་བྱའི་ཆོས་དང་ལྡན་པ་ནི་འདྲ་བའི་དངོས་པོའོ། ། རྩོད་གཞི་ནི་འདྲ་བའི་ཡུལ་ལོ། ། བསྒྲུབ་བྱའི་ཆོས་ཀྱི་སྤྱི་ལྡོག་ནི་འདྲ་བར་བྱེད་པའི་སྤྱི་སྟེ།
མཐུན་ཕྱོགས་ཀྱི་མཚན་ཉིད་ཀྱང་ཡོད་ལ་སྒྲ་བཤད་པའང་ཡོད་པ་ནི། སྒྲ་མི་རྟག་པར་སྒྲུབ་པ་ན་བུམ་པ་ལྟ་བུའོ། ། མཚན་ཉིད་ཡོད་ཀྱང་སྒྲ་བཤད་པ་མེད་པ་སྒྲ་རྟག་པར་སྒྲུབ་པ་ན་ནམ་མཁའ་ལ་སོགས་པ་ལྟ་བུའོ། ། གཉིས་ཀ་མེད་པ་སྒྲ་མི་རྟག་པར་སྒྲུབ་པ་ན་ནམ་མཁའ་ལྟ་བུའོ། ། སྒྲ་བཤད་ཡོད་ལ་མཚན་ཉིད་མེད་པ་ནི་མི་སྲིད་པ་ཉིད་དོ། ། མི་མཐུན་པའི་ཕྱོགས་ལའང་དེ་ལྟར་བཞེད་དོ། ། རིགས་པའི་གཏེར་ལས། ཕྱོགས་དང་བསྒྲུབ་བྱའི་ཆོས་ཀྱི་སྤྱིས། ། མཚུངས་དང་མི་མཚུངས་ཕྱོགས་གཉིས་ཡིན། ། མཐུན་ཡུལ་ཕྱོགས་ཀྱང་བཏགས་པ་བའི། །
གཞན་སེལ་ཉིད་ཡིན་གཉིས་པོ་ཡིན། ། འདི་ལ་གཞན་གྱི་ཀླན་ཀ་མེད། ། གཞུང་གི་དགོངས་པའང་འདི་ཉིད་ཡིན། ། ཞེས་གསུངས་ལ། དགོངས་པ་ནི་མཐུན་ཕྱོགས་ཀྱི་མཚན་ཉིད་ནི་སྔར་བཤད་པ་དེ་ཉིད་ཡིན་ལ། ཡང་ན། སྒྲ་བཤད་པའི་མིང་དང་སྒོ་བསྟུན་ན། ཕྱོགས་དང་མཐུན་པའི་ཆོས་ཅན་ཞེས་བྱ་བར་འགྱུར་ལ། དེའི་མཚན་ཉིད་ནི། ཕྱོགས་བཏགས་པ་བ་ཤེས་འདོད་ཆོས་ཅན་དང་བསྒྲུབ་བྱའི་ཆོས་ཀྱི་སྤྱིས་དོན་མཐུན་པར་ངེས་པ་ཞེས་བཤད་དགོས་སོ། །
འདི་ཉིད་སྒྲ་བཤད་དང་བསྟུན་པའི་མཚན་ཉིད་ཡིན་པར་ཡང༌། རང་གི་འགྲེལ་པ་ལས། དེ་ཉིད་ས་པཀྵ་དང༌། ཨ་ས་པཀྵ་ཞེ་བྱ་བའི་སྒྲའི་དོན་ཡང་ཡིན་ནོ་ཞེས་གསུངས། དེ་ལྟར་བྱས་ན་མཐུན་ནོ། ། གང་དང་མཐུན་ན། སྒྲ་མི་རྟག་པར་སྒྲུབ་པ་ལྟ་བུའི་ཚེ་ནི། སྒྲའི་སྒྲ་དོན་ལ་རང་མཚན་དུ་འཁྲུལ་པའི་གཞན་སེལ་དང་མཐུན། གང་མཐུན་ན། བུམ་པའི་སྒྲ་དོན་ལ་རང་མཚན་དུ་འཁྲུལ་ནས་མི་རྟག་པར་ངེས་པའི་ཆོས་ཅན་དེ་མཐུན།
གང་དུ་མཐུན་ན། མི་རྟག་པའི་སྤྱི་ལྡོག་ལ་རང་མཚན་དུ་འཁྲུལ་ནས་མི་རྟག་པ་ཙམ་དུ་མཐུན། ཚུལ་ནི། རྒོལ་བའི་བློས་དེར་ངེས་པའི་སྒོ་ནས་སོ། ། བསྒྲུབ་པར་བྱ་བའི་ཆོས་ཀྱི་སྤྱི་ཞེས་གསུངས་པའི་དགོངས་པ་ལ། ཁོ་བོ་ནི་འདི་སྙམ་དུ་སེམས་པ་དག་ཀྱང་འབྱུང་སྟེ། བསྒྲུབ་བྱའི་ཆོས་སུ་འཇོག་པ་ནི། གཞི་གང་གི་སྟེང་དུ་ཤེས་འདོད་ཞུགས་པའི་དོན་ཅིག་ཁོ་ན་ལ་བཞག་དགོས་པས། དེ་དང་མཐུན་པ་ཞེས་བརྗོད་ན། སྒྲ་བུམ་གཉིས་ཀ་མི་རྟག་པར་སྒྲུབ་པའི་བསྒྲུབ་བྱའི་ཆོས་ཡོད་དུ་མཐུན་པར་འགྱུར་ལ།
དེ་ལྟར་ན་བུམ་པའི་སྟེང་དུའང་མི་རྟག་པ་ལ་ཤེས་འདོད་ཞུགས་པར་འགྱུར་བས། དེ་རྣམ་པར་དཔྱད་པའི་ཕྱིར་དུ་སྤྱི་ཞེས་སྨོས་པར་མངོན་ཏེ། བསྒྲུབ་བྱའི་ཆོས་ནི་རྒོལ་བས་ཤེས་འདོད་ཞུགས་པའི་མི་རྟག་པ་དེ་ཉིད་ཀྱི་ཆ་ཡིན་ལ། དེའི་སྤྱི་ནི་མི་རྟག་པ་ཙམ་ལ་བྱ་བའི་དོན་ཡིན་པར་སེམས་སོ། ། དེ་ལྟར་བྱས་ན། སྒྲུབ་བྱའི་ཆོས་ལྡན་མཐུན་ཕྱོགས་ཀྱི་མཚན་ཉིད་དུ་འདོད་པའང་མི་འཐད་པ་ཁོ་ནར་འགྱུར་ཏེ། དཔེའི་སྟེང་དུ་བསྒྲུབ་པར་བྱ་བའི་ཆོས་དང་ལྡན་པ་ཞེས་བྱ་བའི་ཐ་སྙད་འདི་ཡང་མི་རིགས་པའི་ཕྱིར་ཏེ། གྲུབ་ཟིན་པ་ལ་བསྒྲུབ་པར་བྱ་བའི་ཐ་སྙད་འདོར་བའི་ཕྱིར་རོ། ། དེ་ལྟར་རྣམ་པར་བཤད་པ་ན། ཤེས་འདོད་མེད་པའི་མ་གྲུབ་པའི་གཏན་ཚིགས་རྣམས་ལ་བསྒྲུབ་བྱའི་ཆོས་ཀྱི་རྣམ་བཞག་མེད་པར་གྲུབ་ལ།
དེ་ལྟར་གྲུབ་པ་ན་ཤེས་འདོད་མེད་པའི་མ་གྲུབ་པའི་གཏན་ཚིགས་རྣམས་ལ་མཐུན་པའི་ཕྱོགས་མེད་པར་ཐལ། དེ་རྣམས་ལ་སྒྲུབ་བྱའི་ཆོས་ལྡན་མེད་པའི་ཕྱིར། ཞེས་པའི་ཀླན་ཀས་ཀྱང་དིང་སང་ཕྱཱ་བའི་རྗེས་སུ་འཇུག་པར་རློམ་པ་རྣམས་ལ་གླགས་རྙེད་པར་འགྱུར་ལ། རིགས་པའི་དབང་ཕྱུག་ཆོས་ཀྱི་སེང་གེས། རྣམ་ངེས་ཀྱི་རྣམ་བཤད་དུ་ནི། སྒྲ་མཉན་བྱ་དང་མཉན་བྱ་མ་ཡིན་པར་སྒྲུབ་པ་ལྟ་བུ་ཤེས་འདོད་མེད་པ་རྣམས་ལ་བསྒྲུབ་བྱའི་ཆོས་མེད་པས། མཐུན་ཕྱོགས་ལ་རྗེས་སུ་འགྲོ་བ་དང་མི་མཐུན་ཕྱོགས་ལས་ལྡོག་པའི་རྣམ་གཞག་མེད་དོ་ཞེས་གསལ་བར་གསུངས་པས། དེའི་བཞེད་པ་ནི་དིང་སང་འདི་ན་འདོད་པ་འགའ་ཡང་མེད་མོད་ཀྱང་དེའི་རྗེས་སུ་འབྲང་ངོ་ཞེས། སྐད་གཟེངས་མཐོན་པོས་སྒྲོག་པར་བྱེད་པ་དག་ནི་བཞད་གད་ཀྱི་གནས་སོ། ། ཞར་ལ་འོངས་པ་བརྗོད་ནས།
ད་ནི་སྐབས་སུ་བབ་པ་སྒྲ་དོན་ལ་རྩོད་པ་སྤང་བར་བྱ་སྟེ། སློབ་དཔོན་ཆོས་མཆོག་གིས། མཐུན་ཡུལ་ཤེས་འདོད་ཆོས་ཅན་ལ་བཤད་པ་ལ། ལོ་ཆེན་གྱིས། རྣམ་པར་ངེས་པའི་རྣམ་བཤད་དུ། ཉེས་པ་གསུམ་བརྗོད་པར་མཛད་པའི་དང་པོ། ཁྱབ་པ་གྲུབ་པའི་དུས་སུ་བསྒྲུབ་བྱ་གྲུབ་ཟིན་པར་འགྱུར་ཏེ། རྗེས་འགྲོའི་ཁྱབ་པ་ངེས་པ་མཐུན་ཕྱོགས་ངེས་པ་ལ་ལྟོས། དེ་ངེས་པ་ཕྱོགས་བཏགས་པ་བ་དང་བསྒྲུབ་བྱའི་ཆོས་ལྡན་དུ་མཐུན་པ་ངེས་པ་ལ་ལྟོས་པའི་ཕྱིར། ཞེས་པས་མི་གནོད་དེ།
འདི་ལྟར་རྗེས་འགྲོ་ངེས་པ་མཐུན་ཕྱོགས་ཀྱི་དོན་ལྡོག་ངེས་པ་ལ་ལྟོས་ཀྱང༌། དེའི་སྒྲ་དོན་ངེས་པ་ལ་མི་ལྟོས་པའི་ཕྱིར། འོ་ན་ཕྱིར་རྒོལ་བས་མཐུན་ཕྱོགས་ཀྱི་སྒྲ་དོན་དུས་ནམ་གྱི་ཚེ་ངེས་ཤེ་ན། བསྒྲུབ་བྱ་གྲུབ་ཟིན་པའི་འོག་ཏུ་ངེས་ཏེ། དུ་ལྡན་ལ་མེ་ཡོད་དུ་ངེས་པ་ན། ཚང་མང་འདི་ཡང་ལ་དང་མེ་ཡོད་དུ་མཐུན་པའི་ཕྱིར། དེ་སྒྲུབ་ཀྱི་མཐུན་ཕྱོགས་སོ་ཞེས་ཐ་སྙད་འདོགས་དགོས་པའི་ཕྱིར་རོ། ། སྔར་རྒོལ་གྱིས་ནི། དང་པོ་ཕྱིར་རྒོལ་ལ་ཁྱབ་པ་སྟོན་པའི་དུས་ནས་ངེས་ཟིན་པ་ཡིན་ནོ། ། ཡང་ཉེས་པ་གཉིས་པ་གཞལ་བྱ་སྒྲ་རྟག་པར་སྒྲུབ་པའི་འགལ་རྟགས་སུ་ཐལ།
ཕྱོགས་ཆོས་ནི་གྲུབ་དེ་སྒྲུབ་ཀྱི་མཐུན་ཕྱོགས་མེད་པའི་ཕྱིར་ཏེ། སྒྲ་དང་རྟག་པར་མཐུན་པ་མེད་པའི་ཕྱིར་ཞེས། མ་ངེས་པ་དང་པོ་འགལ་བར་ཐལ་བའི་ཉེས་པས་ཀྱང་མི་གནོད་དེ། མཐུན་ཕྱོགས་ཡིན་པ་ལ། མཐུན་ཕྱོགས་ཀྱི་དོན་གྱི་སྒྲ་བཤད་ཚང་བས་མ་ཁྱབ་པའི་ཕྱིར། རྒོལ་བས་རྟག་པར་ངེས་པའི་ནམ་མཁའ་ལའང༌། སྒྲ་རྟག་པར་སྒྲུབ་པའི་མཐུན་ཕྱོགས་ཀྱི་སྒྲ་བཤད་བློ་ངོ་ལ་ལྟོས་པ་ཙམ་ཞིག་ནི་ཚང་སྟེ། བློ་ངོར་སྒྲ་རྟག་པ་མ་ཡིན་པ་རྣམ་པར་བཅད་ཙམ་གྱིས་གཞན་སེལ་སྲིད་པའི་ཕྱིར། ཉེས་པ་གསུམ་པ་ལྷག་མ་དང་ལྡན་པ་ལ་ལྡོག་པ་གྲུབ་པར་ཐལ་བ་ནི། ཤིང་ཏོག་འདི་དག་ཆོས་ཅན།
རོ་བྲོ་བ་ཡིན་ཏེ། ཤིང་ཕུང་ཅིག་ལ་སྐྱེས་པའི་ཕྱིར། ཟོས་པ་དང་འདྲའོ། ། ཞེས་བྱ་བ་འདི་ལ་ཡང༌། བསྒྲུབ་བྱ་མེད་པ་ལས་ལྡོག་པ་གྲུབ་པར་ཐལ། ཆོས་ཅན་དང་དཔེ་ལས་གཞན་ལ་མེད་པར་མཐོང་བའི་ཕྱིར་རོ། ། དེས་ན་བསྒྲུབ་བྱའི་ཆོས་ཅན་དང་དོན་དམ་པར་འདྲ་བ་མཐུན་ཕྱོགས་མ་ཡིན་ནོ་ཞེས་གསུང༌། ཉེས་པ་འདིས་ཀྱང་གནོད་པ་མ་ཡིན་ཏེ། སྤྱིར་ཤེས་འདོད་ཆོས་ཅན་གྱི་རང་ལྡོག་ནས། ཕྱོགས་གཉིས་གང་རུང་མ་ཡིན་ཀྱང༌།
དེའི་ཁྱད་པར་ལ། ཕྱོགས་གཉིས་གང་རུང་མ་ཡིན་པས་ཁྱབ་པ་ཁས་མ་བླངས་པས། ཤིང་ཕུང་གཅིག་ལ་སྐྱེས་པ་དེ། ཤིང་ཏོག་ལྷག་མ་དང༌། རོ་མི་བྲོ་བའི་གཞི་མཐུན་པ་ཅིག་ལ་ཡོད་པར་དོགས་པའི་ཕྱིར། ཉེས་པ་གསུམ་པོའི་སྟེང་དུ་ཁ་ཅིག་གིས། ཡང་དག་གི་རྩོད་གཞི་མི་མཐུན་ཕྱོགས་སུ་ཐལ་བས་ཀྱང་མི་གནོད་དོ། ། ཡང་དག་གི་རྩོད་གཞི་ཕྱོགས་གཉིས་གང་ཡང་མ་ཡིན་པའི་ཕུང་པོ་གསུམ་པར་འདོད་པའི་ཕྱིར། དེས་ན་ལོ་ཆེན་གྱིས་ཉེས་པ་བརྗོད་པ་དེ་དག་ནི། སློབ་དཔོན་ཆོས་མཆོག་ཕྱོགས་གསུམ་ཀ་དོན་གྱི་ཆོས་སུ་འདོད་པ་ལ་འཇུག་པ་ཡིན་ལ།
རིགས་གཏེར་མཛད་པ་ནི་གསུམ་ཀ་བློའི་ཆོས་སུ་བཞེད་པས་ཀླན་ཀ་དེ་དག་མི་འཇུག་གོ ། ཞེས་ཤེས་པའི་ཕྱིར་དུ། གཞན་སེལ་ཉིད་ཡིན་གཉིས་པོ་མིན། ། འདི་ལ་གཞན་གྱི་ཀླན་ཀ་མེད། ། ཅེས་གསུངས་སོ། ། མཐུན་ཡུལ་ཕྱོགས་བཏགས་པ་བ་ལ་བྱེད་དགོས་པ་འདི་ཡང་ཕྱོགས་ཀྱི་གླང་པོའི་དགོངས་པ་ཉིད་དུ་ངེས་ཏེ། རྗེས་དཔག་བྱ་དང་དེ་མཚུངས་ལ། ། ཞེས་གསུངས་པའི་རྗེས་སུ་དཔག་བྱ་དེ། ཕྱོགས་བཏགས་པ་བ་ཉིད་ལ་མཛད་པའི་ཕྱིར་དང༌། རྣམ་ངེས་མཛད་པས་ཀྱང༌།
དེ་དང་མཚུངས་པ་ཉིད་ལ་ཞེས་ངེས་པར་བཟུང་བའི་ཕྱིར། ཆོས་ཅན་ལ་མེད་པར་འགྱུར་རོ་ཞེ་ན། ཞེས། ཆོས་ཅན་དང་མཚུངས་པ་ཁོ་ན་ལ་ཡོད་ན། ཆོས་ཅན་ལ་མེད་དམ་སྙམ་པའི་དོགས་པ་འབྱུང་བར་གསུངས་སོ་ཞེས་སྟོན་པའི་ཕྱིར་དུ། གཞུང་གི་དགོངས་པའང་འདི་ཉིད་ཡིན། ། ཞེས་གསུངས་སོ། ། གསུམ་པ་མཚན་གཞི་དབྱེ་བ་ནི། སྤྱིར་མཐུན་པའི་ཕྱོགས་ལ་གཉིས་ཏེ། རྗེས་འགྲོའི་ལྟོས་གཞིར་གྱུར་པའི་མཐུན་ཕྱོགས་དང༌།
དོན་ལ་གནས་པའི་མཐུན་ཕྱོགས་གཉིས། དང་པོ་ནི། སྔར་བཤད་པའི་མཚན་ཉིད་དང་ལྡན་པའི་མཐུན་ཕྱོགས་རྣམས་ཏེ། དེ་ཡང་སྒྲ་མི་རྟག་པར་སྒྲུབ་པའི་ཚེ་རྒོལ་བས་མི་རྟག་པར་ངེས་པའི་བུམ་པ་ལྟ་བུ་ཡིན་ནོ། ། རྒོལ་བས་མི་རྟག་པར་ཞེན་པའི་དངོས་པོ་འགའ་ཞིག་ནི། དོན་ལ་མཐུན་པའི་ཕྱོགས་སུ་གནས་ཀྱང༌། སྒྲ་མི་རྟག་པར་སྒྲུབ་པའི་རྗེས་འགྲོའི་ཁྱབ་པ་གཏན་ལ་འབེབས་པའི་གཞིར་མི་རུང་བའི་ཕྱིར། དེ་སྒྲུབ་ཀྱི་རྗེས་འགྲོའི་ལྟོས་གཞི་མ་ཡིན་ནོ། ། དེ་ནི་བློ་ངོ་ལ་ལྟོས་པའི་མི་མཐུན་ཕྱོགས་སུ་བཞག་པ་ཡིན་ནོ། ། བློ་ངོ་ལ་ལྟོས་པའི་མཐུན་ཕྱོགས་ཡིན་ཀྱང༌།
ཁྱབ་པའི་ལྟོས་གཞིར་མི་རུང་བ་ཡོད་དེ། རྒོལ་བས་མེ་ཡོད་དུ་ངེས་པའི་ཀེ་ཤུ་ཀའི་ཕུང་པོ་དང་ལྡན་པའི་ནགས་ཚལ་དེ་ལ་མེ་ལྡན་དུ་སྒྲུབ་པའི་བློ་ངོ་ལ་ལྟོས་པའི་མཐུན་ཕྱོགས་ཡིན་ཀྱང༌། དེ་དེ་སྒྲུབ་ཀྱི་ཁྱབ་པའི་གཞིར་མི་རུང་བའི་ཕྱིར། དེས་ན་རྗེས་འགྲོའི་ལྟོས་གཞིར་གྱུར་པའི་མཐུན་ཕྱོགས་སུ་འཇོག་པ་ལ་ནི། དོན་ལ་མཐུན་ཕྱོགས་སུ་གནས་པ་དང༌། བློས་ངེས་པའི་གཞི་མཐུན་ཅིག་དགོས་པ་ཡིན་ནོ། ། གཉིས་པ་དོན་ལ་གནས་པའི་མཐུན་ཕྱོགས་ནི། གང་མི་རྟག་པ་ཡིན་པ་ཐམས་ཅད་སྒྲ་མི་རྟག་པར་སྒྲུབ་པའི་མཐུན་ཕྱོགས་སུ་བཞག་པ་ལྟ་བུ་སྟེ། འདི་ལའང་དངོས་དང༌། བཏགས་པ་གཉིས།
དང་པོ་ནི། དེ་སྒྲུབ་ཀྱི་རྒོལ་བའི་ཚད་མས་མི་རྟག་པ་ཉིད་དུ་མ་ངེས་ཀྱང༌། སྤྱིར་མི་རྟག་པ་ཉིད་དུ་ཚད་མས་ངེས་པ་ཕལ་ཆེ་བ་རྣམས་ཡིན་ཏེ། དོན་ལ་མི་རྟག་པར་གནས་ཤིང༌། སྐབས་གཞན་དུ་སྒྲ་མི་རྟག་པར་སྒྲུབ་པའི་ཁྱབ་པ་གཏན་ལ་འབེབས་པའི་གཞིར་ཡང་རུང་བ་སྲིད་པའི་ཕྱིར། གཉིས་པ་ནི། རྩོད་གཞི་སྒྲ་དང་རྟགས་བྱས་པ་ལྟ་བུ་སྟེ། དོན་ལ་མི་རྟག་པར་གནས་ཀྱང༌། སྐབས་གང་དུ་ཡང་སྒྲ་མི་རྟག་པར་སྒྲུབ་པའི་ཁྱབ་པ་གཏན་ལ་འབེབས་པའི་གཞིར་རུང་བ་མི་སྲིད་པའི་ཕྱིར། མི་མཐུན་པའི་ཕྱོགས་ལའང་དབྱེ་བ་དེ་བཞིན་དུ་སྦྱར་ཞིང༌།
བྱེ་བྲག་ཏུ་མི་མཐུན་ཕྱོགས་ལ། རྣམ་ངེས་དང་རིགས་ཐིགས་ལས། མཐུན་པའི་ཕྱོགས་ལས་གཞན་པ་དང༌། དེ་དང་འགལ་བ་དང༌། དེ་མེད་པ་གསུམ་དུ་གསུངས་སོ། ། དེ་ཡང༌། མི་ཕམ་གཡག་གིས་ནི། དཔེར་ན་སྒྲ་མི་རྟག་པར་སྒྲུབ་པ་ན། མི་རྟག་པ་མ་ཡིན་པར་རྒོལ་བས་ངེས་པའི་ཤེས་བྱ་ལྟ་བུ་ནི་གཞན་པ་མི་མཐུན་ཕྱོགས་དང༌། དེར་ངེས་པའི་རྟག་པའི་རང་ལྡོག་ནི།
འགལ་བ་མི་མཐུན་ཕྱོགས་དང༌། དེར་ངེས་པའི་ནམ་མཁའ་ལྟ་བུ་ནི། མེད་པ་མི་མཐུན་ཕྱོགས་སུ་བཞེད། རིགས་པའི་དབང་ཕྱུག་ཕྱཱ་པ་ནི། དུ་བས་ལ་མེ་ལྡན་དུ་སྒྲུབ་པ་ལ་མཚོན་ན། རི་བོང་རྭའི་དོན་སྤྱི་ལྟ་བུ་མེད་པ་མི་མཐུན་ཕྱོགས། ཆུ་ཀླུང་དང་གངས་རི་ལྟ་བུ་འགལ་བའི་མི་མཐུན་ཕྱོགས། རེག་བྱ་བཏང་སྙོམས་པ་ལྟ་བུ་གཞན་པ་མི་མཐུན་ཕྱོགས་སུ་བཞེད། དེའི་ཤུགས་ལ་མཐུན་ཕྱོགས་ལ། མི་མཐུན་ཕྱོགས་ལས་གཞན་པའི་མཐུན་ཕྱོགས་དང༌།
དེ་དང་འགལ་བ་དང༌། དེ་མེད་པའི་མཐུན་ཕྱོགས་གསུམ་དུ་སྦྱར་ནའང་མི་རིགས་པ་མེད་དོ། ། འདིར་ཡང་མི་མཐུན་ཕྱོགས་དངོས་ནི། མེད་པ་མི་མཐུན་ཕྱོགས་ཉིད་ཡིན་ལ། གཞན་གཉིས་ནི་དེའི་ཤུགས་ཀྱིས་མི་མཐུན་ཕྱོགས་སུ་བཞག་པ་ཡིན་ཏེ། ཆོས་མཆོག་གིས་དེ་བས་ན། མེད་པ་ནི་དངོས་སུ་མཐུན་པའི་ཕྱོགས་མེད་པའི་ངོ་བོར་རྟོགས་པ་ཡིན་ལ། གཞན་པ་དང་འགལ་བ་གཉིས་ནི། ཤུགས་ཀྱིས་མེད་པའི་ངོ་བོར་རྟོགས་པ་ཡིན་ནོ་ཞེས་དང༌། རྣམ་པར་ངེས་པ་ལས་ཀྱང༌།
དངོས་སམ་ཤུགས་ཀྱིས་ལྡོག་པ་རྟོགས་པ་ཐམས་ཅད་ལ་མཚུངས་པའི་ཕྱིར་ཞེས་གསུངས་པ་དང༌། ཆོས་མཆོག་ཆུང་བ་ལས། མཐུན་པའི་ཕྱོགས་མིན་པ་གང་ཡིན་པ་དེ། མི་མཐུན་པའི་ཕྱོགས་སོ། ། མཐུན་པའི་ཕྱོགས་མ་ཡིན་པ་གང་ཞེ་ན། དེ་ལས་གཞན་པ་དང༌། དེ་དང་འགལ་བ་དང༌། མཐུན་པའི་ཕྱོགས་དེ་མེད་པའོ། ། མཐུན་པའི་ཕྱོགས་ལས་གཞན་པ་དང་དེ་དང་འགལ་བ་ནི། ཇི་སྲིད་དུ་ཕྱོགས་ཀྱི་རང་གི་ངོ་བོ་ཉིད་མེད་པར་མི་ཤེས་པས་དེ་སྲིད་དུ།
ཁོང་དུ་ཆུད་པར་མི་ནུས་སོ། ། དེ་བས་ན་གཞན་པ་ཉིད་དང༌། འགལ་བ་ཉིད་དུ་རྟོགས་པའི་ཤུགས་ཀྱིས་གཞན་པ་དང་འགལ་བ་གཉིས་ནི་མཐུན་པའི་ཕྱོགས་ལ་མེད་པའི་རང་བཞིན་དུ་ཤེས་སོ་ཞེས་གསུངས་སོ། ། གཞུང་འགྲེལ་དེ་དག་གི་དོན་ལ་རྣམ་པར་བརྟགས་ན། མེད་པ་མི་མཐུན་ཕྱོགས་ནི་བློ་ངོ་ལ་ལྟོས་པའི་མི་མཐུན་ཕྱོགས་དང༌། འགལ་བ་མི་མཐུན་ཕྱོགས་ནི་སྒྲས་མི་མཐུན་ཕྱོགས་སུ་བརྗོད་པ་དང༌། གཞན་པ་མི་མཐུན་ཕྱོགས་ནི་དོན་ལ་མི་མཐུན་ཕྱོགས་ཉིད་དུ་གནས་པ་རྣམས་སོ། ། གཉིས་པ་ཡང༌། མི་མཐུན་ཕྱོགས་སུ་ངེས་པའི་ཚེ་ན་ནི་མེད་པ་མི་མཐུན་ཕྱོགས་ཉིད་དུ་འགྱུར་ཞིང༌། ལྡོག་པའི་ཚུལ་གྱི་ལྟོས་གཞིར་ཡང་དེ་ཁོ་ན་འགྱུར་བ་ཡིན་ཏེ།
ཀུན་ལས་བཏུས་ཀྱི་རང་འགྲེལ་ལས། མེད་པ་ཉིད་ལ་མེད་པ་ཞེས་པ་ནི། སླར་ཡང་དེ་ཉིད་ངེས་པར་བྱ་བའི་དོན་དུ་སྟེ། མེད་པ་ཉིད་ལ་མེད་པ་ཉིད་ཡིན་གྱི། དོན་ལ་ཡང་མ་ཡིན་ལ་འགལ་བ་ཡང་མ་ཡིན་ནོ། ། ཞེས་བྱ་བའི་དོན་ཏོ། ། ཞེས་དང༌། རྣམ་པར་ངེས་པ་ལས་ཀྱང༌། དེ་ལ་མི་སྲིད་པ་ཉིད་ཀྱི་ཆོས་གཞན་ལ་ཡོད་པ་འགོག་པར་དོགས་པ་ནི་མེད་དོ། ། འགལ་བ་འགོག་པ་ཡང༌།
དེ་ཁོ་ན་ལ་འགོག་ན་ནི་སྐྱོན་དུ་འགྱུར་ན། གང་གིས་དེ་ཁོ་ན་ལྡོག་པའི་ཕྱིར་མེས་དྲོ་བ་རྟོགས་པར་མི་འགྱུར་བ་ཞིག་ན་དེ་དང་མཐུན་པ་ཁོ་ན་ལ་ཡོད་པ་ཞེས་བྱ་བས། འགལ་བ་ཁོ་ན་དེ་དང་མཐུན་པ་མ་ཡིན་པར་ནི་མི་འགྱུར་ཏེ། འོན་ཀྱང་དེ་དང་མཐུན་པ་ལས་ཀྱང་ལྡོག་པ་ཡིན་ནོ། ། དེས་ན་འདི་ལ་སྐྱོན་མེད་དོ་ཞེས་གསུངས་པས་ཀྱང༌། གཞན་པ་མི་མཐུན་ཕྱོགས་ལས་ལོག་པ་ཙམ་གྱིས་མི་མཐུན་ཕྱོགས་ལས་ལོག་པའི་གོ་ཆོད་པའི་དོགས་པ་མེད་ཅིང༌། སྤྱིར་ལྡོག་པ་གྲུབ་པ་ལ། འགལ་བ་མི་མཐུན་ཕྱོགས་ལས་ལྡོག་དགོས་ཀྱང༌། དེ་ཁོ་ན་ལས་ལྡོག་དགོས་པ་མ་ཡིན་ཏེ། ཡིན་ན།
འགལ་བ་ཁོ་ན་ལྡོག་པའི་ཡུལ་དུ་སོང་བས། དུ་བ་དེ་རེག་བྱ་བཏང་སྙོམས་པ་ལ་ཞུགས་པར་འགྱུར་ལ། དེ་ལྟ་ན། བཏང་སྙོམས་པ་དེ། ཁྱབ་བྱེད་མེ་མེད་ལའང་ཞུགས་དགོས་པས། མེས་དྲོ་བའི་རེག་པ་མི་རྟོགས་པའི་སྐྱོན་ཡོད་པར་བསྟན་ནས། དེ་ཕྱིར་མེད་པ་ལ་མེད་ཅེས་སྨོས་དགོས་ལ། དེ་སྐད་དུ་སྨོས་ན། མི་མཐུན་ཕྱོགས་ལས་ལྡོག་པའི་ཁྱབ་པ་བདེ་བླག་ཏུ་ངེས་ནུས་པས། དེ་ཉིད་ཀྱི་རྗེས་འགྲོ་ཡང་འཕེན་པ་ཡིན་ནོ་ཞེས་པའི་དོན་དུ་གསུངས་སོ། །
དོན་འདི་ལ། ཁོ་བོའི་རྣམ་པར་རྟོག་པས་བརྟགས་པའི་དོན་གཉིས་པ་ཞིག་ཀྱང་སྣང་སྟེ། གཞན་པ་ཞེས་པ་བསྒྲུབ་བྱའི་ཆོས་ལས་ལྡོག་པ་གཞན་ཐམས་ཅད་ལ་བྱ་ལ། འགལ་བ་ཞེས་པ་དེ་དང༌། གནོད་བྱ་གནོད་བྱེད་དུ་གནས་པ་རྣམས་ཡིན་ལ། མེད་པ་ཞེས་པ། མཐུན་པའི་ཕྱོགས་གཏན་མ་ཞུགས་པའི་གཞི་སྟེ། འདི་ལ་ཡང༌། དོན་ལ་མེད་པ་དང༌། བློས་མེད་པར་ངེས་པ་གཉིས་ཡོད་མོད་ཀྱང༌།
ཇི་སྲིད་བློས་མེད་པར་མ་ངེས་པ་དེ་སྲིད་དུ་མེད་པ་ཞེས་རྣམ་པར་བཞག་མི་ནུས་ཏེ། དཔེར་ན། ཇི་སྲིད་ཚད་མས་མེད་པར་མི་ཤེས་པ་དེ་སྲིད་དུ་མེད་པ་བཞག་མི་ནུས་པ་བཞིན་ནོ། ། སྙམ་དུ་རྟོགས་སོ། ། དེ་ལྟར་བྱས་ན་མེད་པའི་མི་མཐུན་ཕྱོགས་སམ། བློ་ངོ་ལ་ལྟོས་པའི་མི་མཐུན་ཕྱོགས་མཚན་ཉིད་པ་ནི། ཐོག་མར་ལྡོག་ཁྱབ་ངེས་པའི་གཞི་ཡིན་ལ། དེ་ལ་བརྟེན་ནས། རྟགས་མི་མཐུན་ཕྱོགས་མཐའ་དག་ལས་ལྡོག་པར་ངེས་དགོས་ཤིང༌། དེ་ལྟར་ངེས་པའི་ཚེ་ནི་ཁྱབ་པའི་ཚུལ་གཉིས་དྲན་ལམ་དུ་འཕངས་ཟིན་པ་ཡིན་ནོ། །
གསུམ་པ་ཕྱོགས་གཉིས་དངོས་འགལ་ཡིན་མ་ཡིན་དཔྱད་པ་ལ། སྤྱིར་གཞུང་འགྲེལ་རྣམས་སུ་བཤད་པའི་ཚུལ་མང་མོད་ཀྱང༌། མཐའ་གཅིག་ཏུ་བཞག་དཀའ་བས་དེ་དག་རེ་ཤིག་མ་སྤྲོས་པར། ཆེན་པོ་དག་གི་བཞེད་པའི་ཚུལ་མཐའ་གཅིག་ཏུ་བཞག་པར་ནུས་པ་དག་བརྗོད་པར་བྱ་སྟེ། དེ་ཡང་ཆོས་ཀྱི་སྤྱན་ལྡན་ལོ་ཙྪ་བ་ནི། ཕྱོགས་གཉིས་པོ་ཕན་ཚུན་སྤངས་པའི་དངོས་འགལ་དུ་བཞེད་པར་སྣང་ཞིང༌། དེ་ཡང་དུ་བ་དེ་ལ་མེ་ལྡན་དུ་སྒྲུབ་པའི་མཐུན་ཕྱོགས་ཡིན་ན། མེ་ཡོད་ཡིན་པར་ཐལ་བས་མི་མཐུན་ཕྱོགས་ཡིན་ཞིང༌། དེའི་རིགས་པས། དུ་ལྡན་གྱི་ལ་ཉིད་ཀྱང་མི་མཐུན་ཕྱོགས་སུ་བཞེད་ལ།
བསྒྲུབ་བྱའི་ཆོས་མེ་ཡོད་ནི། ཚོགས་དོན་མཐུན་ཕྱོགས་ཉིད་ཡིན་ན། དེའི་ཡན་ལག་དེ་ལྡན་ཉིད་ཅེས་མཐུན་ཕྱོགས་སུ་བཞེད་དོ། ། རིགས་པའི་དབང་ཕྱུག་ཆོས་ཀྱི་སེང་གི་ནི། བྱས་པའི་རྫས་ཡིན་པས། མི་རྟག་པའི་རྫས་ཡིན་པར་སྒྲུབ་པ་སོགས་རྫས་སྒྲུབ་པ་ན། རྫས་ལ་ཁ་ཚོན་ཆོད་དེ། ཕུང་པོར་གཏོགས་པ་མི་རྟག་པའི་རྫས་ཡིན་པས་མཐུན་ཕྱོགས། ཕུང་པོར་མ་འདུས་པ་མི་རྟག་པའི་རྫས་མ་ཡིན་པས་མི་མཐུན་ཕྱོགས་ཡིན་ལ། གཉིས་ཀའི་རྫས་ཡིན་པ་དང༌།
གཉིས་ཀའི་རྫས་མ་ཡིན་པ་ནི་མི་སྲིད་དོ། ། ལྡོག་པ་ལ་ནི་ཁ་ཚོན་ཆོད་པར་མི་ནུས་ཏེ། གཞལ་བྱ་ལ་སོགས་པ་གཉིས་ཀར་ཡང་འགྱུར་བའི་ཕྱིར། རྫས་ཡོད་ཆོས་གསུམ་ཚང་བས་ནོག་ལྐོག་ཤལ། མཚན་ཉིད་ཀྱི་ཐ་སྙད་བྱ་རུང་དུ་སྒྲུབ་པ་ན། དོན་རྐྱང་ཐམས་ཅད་མཐུན་ཕྱོགས་དང༌། ཐ་སྙད་རྐྱང་པ་དང༌། དོན་དང་ཐ་སྙད་ཀྱི་ཚོགས་དོན་ཐམས་ཅད་མི་མཐུན་ཕྱོགས་ཡིན་པས་ལྡོག་པ་ཐམས་ཅད་གཉིས་སུ་ཁ་ཚོན་ཆོད་ལ། རྫས་ཐམས་ཅད་དོན་དང་ཐ་སྙད་ཀྱི་རྫས་ཡིན་པས། ཕྱོགས་གཉིས་ཀར་འགྱུར་ཏེ།
རྫས་ལ་ཁ་ཚོན་མ་ཆོད་པ་ཡིན་པར་བཞེད་དོ། ། སྨྲ་བའི་སེང་གི་དར་འབག་པ་ནི། མཐུན་ཕྱོགས་ཡོངས་གཅོད་ལ་གྲུབ་པ་ན་མི་མཐུན་ཕྱོགས་རྣམ་བཅད་ལ་ཁེགས་པའི་ཕྱིར། སྒྲུབ་ཕྱོགས་ཀྱི་ཕུང་གསུམ་ཁེགས། ཡང་མི་མཐུན་ཕྱོགས་རྣམ་བཅད་ལ་ཁེགས་པ་ན་མཐུན་ཕྱོགས་ཡོངས་གཅོད་ལ་གྲུབ་པའི་ཕྱིར། དགག་ཕྱོགས་ཀྱི་ཕུང་གསུམ་ཁེགས་པ་ཡིན་ནོ་ཞེས་གསུང་ཞིང༌། རྫས་ལ་བརྟེན་པའི་ཆོས་སྒྲུབ་པ་ན་ལྡོག་པ་ལ་ཁ་ཚོན་མ་ཆོད་པ་དང༌། ལྡོག་པ་ལ་བརྟེན་པའི་ཆོས་སྒྲུབ་པ་ན། རྫས་ལ་ཁ་ཚོན་མ་ཆོད་པར་ཡང་བཞེད་པས་འགལ་བ་ཅན་ཁོ་ནར་ངེས་སོ། ། དར་ཊཱིཀ་པ་སོགས་དིང་སང་གི་རིགས་པ་སྨྲ་བར་ཁས་འཆེ་བ་དག་གིས་ནི།
མཐུན་ཕྱོགས་དང་མི་མཐུན་པའི་ཕྱོགས་གཉིས་ཕུན་ཚུན་སྤངས་པའི་དངོས་འགལ་ཡིན་ཏེ། མ་ཡིན་ན་དངོས་སུ་རྟགས་ཀྱི་བྱེད་པ་ཉམས་ཤིང༌། བརྒྱུད་ནས་བསྒྲུབ་བྱ་སྒྲུབ་པའི་ནུས་པ་ཉམས་པར་འགྱུར་བའི་ཕྱིར་ཏེ། རྟགས་མི་མཐུན་ཕྱོགས་ལས་ལྡོག་པ་གྲུབ་ཀྱང༌། མཐུན་ཕྱོགས་ལ་རྗེས་འགྲོ་མི་གྲུབ་པར་འགྱུར་ཏེ། གཉིས་མིན་གྱི་ཕུང་གསུམ་ཡོད་པར་དོགས་པའི་ཕྱིར། ཡང༌། ཆོས་ཅན་གྱི་སྟེང་དུ་བསྒྲུབ་བྱའི་ཆོས་ཀྱིས་མི་སྟོང་བ་ཡོངས་གཅོད་ལ་གྲུབ་པ་ན། སྟོང་པ་རྣམ་བཅད་ལ་ཁེགས། སྟོང་པ་རྣམ་བཅད་ལ་ཁེགས་པ་ན་མི་སྟོང་པ་ཡོངས་གཅོད་ལ་གྲུབ་པའི་ཕྱིར་ཡང་ཕུང་གསུམ་ཁེགས་སོ་ཞེས་གསུངས་སོ། །
དེ་ལ་ལུགས་སྔ་མ་རྣམས་ནི། ཆེས་ཤིན་ཏུ་ཆེན་པོ་དག་གི་ལུགས་ཡིན་པའི་ཕྱིར། ཁོ་བོ་ཅག་གིས་རང་དབང་དུ་བྱས་ཏེ་སྨད་པར་མི་ནུས་པ་དེའི་ཕྱིར། ལུགས་སྔ་མ་ལ་རིགས་པའི་གཏེར་ལས། དགག་པ་ཇི་ལྟར་མཛོད་པའི་ཚུལ་ལ། ཚིག་གི་ཟུར་ཕྱིན་པར་བརྗོད་པ་དང༌། ལུགས་ཕྱི་མ་རང་གི་རིགས་པས་ཇི་ལྟར་འགོག་པའི་ཚུལ་ལོ། ། དང་པོ་ལ། ལུང་གིས་དགག རིགས་པས་དགག་པའོ། །
དང་པོ་ནི། མཐུན་ཕྱོགས་མི་མཐུན་ཕྱོགས་གཉིས་སུ། ། ངེས་པ་སློབ་དཔོན་མི་བཞེད་དོ། ། ཞེས་གསུངས། དེ་ཡང་འདི་ལྟར། དང་པོ་རྗེས་འགྲོའི་ངེས་བཟུང་ལ་རྩོད་པ་མི་འབྱུང་བར་ཐལ་བ་ནི། རྗེས་འགྲོ་སྟོན་པའི་ངེས་བཟུང་གིས་ཤེས་འདོད་ཆོས་ཅན་ལ་ཡོད་པ་འགོག་པ་ཡིན་ནམ་སྙམ་པའི་རྟོགས་ལྡན་གྱི་དོགས་པ་འགོག་པའི་ཡན་ལག་ཏུ། ངེས་བཟུང་གི་སྒྲས་མཐུན་ཕྱོགས་མི་མཐུན་ཕྱོགས་གཉིས་ཀྱི་ནང་ནས་མི་མཐུན་ཕྱོགས་ལ་ཡོད་པ་འགོག་པ་ཡིན་གྱི་ཆོས་ཅན་ལ་ཡོད་པ་འགོག་མི་ནུས་ཏེ། ཆོས་ཅན་དེ་ལ་ཡོད་པར་བསྒྲུབ་པ་བསྡུས་པའི་ངེས་བཟུང་ཅན་ཡིན་པའི་ཕྱིར། དཔེར་ན་སྲེད་མེད་ཀྱི་བུ་ཉིད་ཅེས་པའི་ངེས་བཟུང་གི་སྒྲས་ན་ར་དགག་མི་ནུས་པ་བཞིན་ནོ་ཞེས་བཤད་པ་དེ་མི་འཐད་པར་ཐལ།
ཤེས་འདོད་ཆོས་ཅན་ཉིད་ཕྱོགས་གཉིས་པོ་གང་རུང་ཡིན་པའི་ཕྱིར། ཁྱབ་སྟེ། གཞན་དུ། ཡང་དག་གི་ཤེས་འདོད་ཆོས་ཅན་དེ་ཉིད་མཐུན་ཕྱོགས་ཡིན་པའི་ཕྱིར། ཞེས་པའི་ལན་ཚིག་ཉུང་ལ་གོ་བདེ་བ་འབྱུང་རིགས་པའི་ཕྱིར། འདོད་ན། རྣམ་ངེས་ལས། དེ་དང་མཚུངས་པ་ཉིད་ལ་ཞེས་ངེས་པར་བཟུང་བའི་ཕྱིར། ཆོས་ཅན་ལ་མེད་པར་འགྱུར་ཞེ་ན། མ་ཡིན་ཏེ།
གཞན་དགག་པའི་དོན་གྱི་ཕྱིར་རོ། ། དེ་ལ་ཡོད་པར་གྲུབ་པ་བསྡུས་པའི་ངེས་པར་བཟུང་བ་ནི་གཞན་རྣམ་པར་གཅོད་པ་ཡིན་ཏེ། དཔེར་ན། དང་པོར་རང་ལ་བུ་གཉིས་སྐྱེས་འགྱུར་ཏེ། ། ན་ར་དང་ནི་སྲེད་མེད་བུ་ཉིད་དོ། ། ཞེས་བྱ་བ་ལྟ་བུའོ། ། ཞེས་གསུངས་པ་དང་འགལ་ལོ། ། འདིར་དོགས་པ་འབྱུང་བའི་རྒྱུ་མཚན་ནི། རྗེས་དཔག་བྱ་དང་དེ་མཚུངས་ལ། ཡོད་ཅེས་གསུངས་པས།
ཆོས་ཅན་ལ་མེད་དམ་སྙམ་པའི་དོགས་པ་མི་འབྱུང་བ་ལྟ་བུར་སྣང་མོད་ཀྱང༌། དེ་དང་མཚུངས་པ་ཞེས་པས་ཆོས་ཅན་མཐུན་ཕྱོགས་ལས་གཞན་ཉིད་དུ་དོན་གྱིས་འཕངས་ཤིང་ཉིད་ལ་ཞེས་པའི་ངེས་བཟུང་གིས་རྗེས་སུ་དཔག་བྱ་ལ་ཡོད་པར་སྟོན་པའི་ཚིག་གི་ནུས་པ་བཅོམ་པས་སྙམ་དུ་བསམས་པ་ཡིན་ནོ། ། སྐབས་འདིར་ཕྱ་པའི་ཞལ་སྔ་ནས། རྣམ་ངེས་མཛད་པས། དངོས་པོའི་ལན་མ་མཛད་པར་མུ་སྟེགས་ལ་གྲགས་པའི་ལན་མཛད་པར་གསུངས་སོ། ། གཉིས་པ་མ་གྲུབ་པའི་གཏན་ཚིགས་ཡང་དག་ཏུ་ཐལ་བ་ནི། ཡང་སྒྲ་མི་རྟག་པར་སྒྲུབ་པའི་ཕྱོགས་དང་མཐུན་ཕྱོགས་གང་རུང་དེ་སྒྲའི་སྟེང་དུ་གྲུབ་པར་ཐལ། སྒྲ་དེ་སྒྲ་མི་རྟག་པའི་ཕྱོགས་དང་མཐུན་ཕྱོགས་གཉིས་ཀ་ཡིན་པའི་ཕྱིར། འདོད་ན། རྣམ་པར་ངེས་པ་ལས།
གཉིས་ཀར་ཡང་སྲིད་པ་མི་འགལ་ན། དེ་དེ་ལྟར་འགྱུར་གྱི་དེ་ལྟར་མིན་ན་དེ་སྒྲ་ལ་གྲུབ་པ་ཉིད་དོ། ། འདི་ལྟར་རྣམ་པ་དེ་ལྟ་བུའི་སྒྲ་དེ་ནི་ཕྱོགས་ཉིད་ཡིན་གྱི། ཕྱོགས་དང་མཐུན་པའི་ཕྱོགས་དག་ལས་གང་ཡང་རུང་བ་ནི་མ་ཡིན་ཏེ། རྣམ་པར་བརྟགས་པ་དང་གཅིག་ཏུ་སོ་སོར་ངེས་པ་འགལ་བའི་ཕྱིར་རོ། ། ཞེས་གསུང༌། གཞུང་འདིའི་དགོངས་པ་ནི། དེ་ལྟར་སྒྲུབ་པ་ལ། སྨྲས་ཙམ་ལ་གང་རུང་རྟགས་སུ་བཀོད་ཀྱང༌། ཞེ་འདོད་ལ་ཕྱོགས་ཉིད་རྟགས་སུ་བཀོད་པར་སོང་སྟེ།
སྒྲ་དེ་ཕྱོགས་ཉིད་ཡིན་གྱི། མཐུན་ཕྱོགས་ནི་མ་ཡིན་པའི་ཕྱིར། དེ་ལྟར་ན་སྒྲ་ཉིད་རྟགས་སུ་བཀོད་པར་སོང་བས་ཕྱོགས་ཆོས་མ་གྲུབ་ཅེས་པའི་དོན་ནོ། ། དེ་སྐད་དུ་ཡང༌། དྲངས་མ་ཐག་པའི་མཇུག་ཏུ། དོན་རྣམས་ལ་སྤྱིར་བརྗོད་ཀྱང་ཤུགས་ཀྱིས་ཁྱད་པར་ལ་གནས་པའི་ཕྱིར། ཞེས་གསུངས་སོ། ། དེ་ཡང་སྒྲ་དེ་ཕྱོགས་དང་མཐུན་ཕྱོགས་གང་རུང་ཡིན་པའི་རྒྱུ་མཚན་ཡང་ཕྱོགས་ཡིན་པ་ལ་ཐུག་ལ། དེའི་རྒྱུ་མཚན་ཤེས་འདོད་ཆོས་ཅན་ཡིན་པ་ལ་ཐུག་ལ། དེ་ལ་ནི་རྣམ་འགྲེལ་ལས།
ཆོས་ཅན་གཏན་ཚིགས་དངོས་གྱུར་ནི། ། ཤེས་བྱེད་ཉིད་དུ་མ་གྲུབ་ཕྱིར། ། ཞེས་པ་ལྟར་མ་གྲུབ་པའི་གཏན་ཚིགས་ལས་མ་འདས་པ་ཡིན་ཏེ། དཔེར་ན། བུམ་པ་མི་རྟག་པར་སྒྲུབ་པ་ལ་བུམ་པ་དང་ཀ་བ་གང་རུང་ཡིན་པ་རྟགས་སུ་བཀོད་པའི་ཚེ། སྨྲས་པ་ཙམ་ལ་གང་རུང་བཀོད་ཀྱང༌། ཞེ་འདོད་ལ་བུམ་པ་ཉིད་ཡིན་པ་རྒྱུ་མཚན་དུ་བྱས་པས། གཞི་རྟགས་ཐ་དད་མེད་པའི་མ་གྲུབ་པ་ཉིད་དུ་སོང་བ་བཞིན་ནོ། ། དེ་ཡང་བུམ་པ་དེ་ཀ་བུམ་གཉིས་ཀ་ལ་སྲིད་པ་མི་འགལ་ན། བུམ་པའི་སྟེང་དུ་ཀ་བུམ་གང་རུང་ཡིན་པ་ཕྱོགས་ཆོས་སུ་གྲུབ་ཀྱང༌།
དེ་འགལ་བའི་ཕྱིར་ན་དེའི་ཕྱོགས་ཆོས་མི་འགྲུབ་པ་ཡིན་ཏེ། ཀ་བུམ་གང་རུང་ཞེས་གདམ་པ་ཅན་དུ་རྣམ་པར་བརྟག་པ་དང༌། མཐའ་ཅིག་ཏུ་བུམ་པར་ངེས་པ་འགལ་བའི་ཕྱིར་ཞེས་དགོངས་པ་ཡིན་ནོ། ། དེ་ལྟར་བྱས་ན་བུམ་པའི་སྟེང་དུ་ཀ་བུམ་གང་རུང་དེ་ཕྱོགས་ཆོས་སུ་མི་འགྲུབ་པ་ཡིན་གྱི། སྤྱིར་བུམ་པ་ཀ་བུམ་གང་རུང་མ་ཡིན་པའི་ཤེས་བྱེད་དུ་འགྱུར་བ་མ་ཡིན་ནོ། ། སྐབས་འདིར་རྣམ་པ་དེ་ལྟ་བུའི་སྒྲ་ཞེས་གསུངས་པ་ནི། རྟག་མི་རྟག་ཐེ་ཚོམ་ཟ་བཞིན་པ་དེ་ལ་བྱེད་པ་ཡིན་ལ། དེ་ནི་དེ་སྒྲུབ་ཀྱི་མཐུན་པའི་ཕྱོགས་མ་ཡིན་ཏེ། མི་རྟག་པར་རྒོལ་བས་མ་ངེས་པའི་ཕྱིར་ཞེས་པའི་དོན་ནོ། ། དེའི་ཕྱིར་དེ་སྐད་དུ་སྨྲས་པ་འདི་ནི་རེ་ཤིག་རྩོད་པ་བདེ་བའི་ཕྱིར་ཁོ་བོའི་རྣམ་པར་རྟོག་པས་བརྟགས་པ་ཡིན་ནོ། །
མི་ཕམ་གཡག་གི་ཞལ་སྔ་ནས་གཞུང་འདི་ལྟར་ན་གང་རུང་ཡིན་པར་ཐལ། གཅིག་ཡིན་པའི་ཕྱིར་ལ་ཁྱབ་པ་མེད་པ་ཡིན་ནོ་ཞེས་གསུང་ལ། དོན་འདི་ལ་ཕྱི་མ་དག་གིས་འགལ་ཁྱབ་བླ་ན་མེད་པ་ཡིན་ནོ་ཞེས་འདོད་དོ། ། དེ་སྐད་འདོན་པ་འདི་ནི་གཞུང་ལུགས་ཀྱི་དགོངས་པ་དང་འགལ་བར་ངེས་ཏེ། བུམ་པ་ཆོས་ཅན། ལུས་སེམས་རྫས་གཅིག་པའི་སྐྱེས་བུའི་ལུས་དང་བུམ་པ་གང་རུང་གི་གཉིས་པ་དང་བཅས་པ་ཡིན་པར་ཐལ། དེ་ལ་འབྲེལ་བའི་ཕྱིར། ཁྱབ་སྟེ། གཉིས་པ་དང་བཅས་པའི་དོན་ནི། ཟླ་བོ་དང་བཅས་པའི་དོན་ལ་མཛད་པའི་ཕྱིར།
རྟགས་ཁས་བླངས་ཤིང༌། དེར་ཐལ། ཁྱེད་རང་གིས་འདོད་པའི་འབྲེལ་བའི་མཚན་ཉིད་ཚང་བའི་ཕྱིར། དེར་ཐལ། དེ་ལས་ཐ་དད། ཁྱོད་ཡོད་ན་གང་རུང་དེ་ཡོད་དགོས་པའི་ཕྱིར། རྩ་བར་འདོད་ན། དེ་དཔེ་བུམ་པ་ལ་རྗེས་འགྲོ་མེད་པར་བཤད་པ་དང་འགལ་ལོ། ། བུམ་པ་ཆོས་ཅན། བུམ་པ་དང་ཀ་བ་གཉིས་ཀ་ལ་སྲིད་པར་ཐལ།
བུམ་པ་དང་ཀ་བ་གང་ཡང་རུང་བ་ཡིན་པའི་ཕྱིར། ཁྱབ་སྟེ་དཔེར་ན། ལྷ་སྦྱིན་དང་མཆོད་སྦྱིན་གཉིས་ལས། གཅིག་ཤོས་ལ་ཟན་སྟེར་འདོད་མེད་ན། གང་རུང་ཟན་ཟ་བ་ལ་ཤོག་ཅེས་བརྗོད་པ་འགལ་བ་བཞིན་ནོ། ། དེ་སྐད་དུ་ཡང་རྣམ་པར་ངེས་པ་ལས། གཉིས་ཀ་དེ་ལྟ་བུའི་དངོས་པོར་སྲིད་ན་གང་ཡང་རུང་བ་བརྗོད་པར་ནུས་པ་ཡིན་ཏེ། དཔེར་ན། ལྷ་སྦྱིན་དང་མཆོད་སྦྱིན་གང་ཡང་རུང་བ་ཞིག་ཟའོ་ཞེས་བྱ་བ་ལྟ་བུ་ཡིན་གྱི། གང་ཡང་རུང་བ་གཅིག་ཟ་བ་མི་སྲིད་པའམ།
འདོད་པ་མེད་ན་ནི་མ་ཡིན་ནོ་ཞེས་གསུངས་པ་དང༌། ལྷ་སྦྱིན་དང་མཆོད་སྦྱིན་དག་ལས་གང་ཡང་རུང་བ་གཅིག་ལ་ཟན་སྦྱིན་པར་བྱ་བ་ཡིན་གྱི། ལྷ་སྦྱིན་ལ་ཡང་མ་ཡིན། མཆོད་སྦྱིན་ལ་ཡང་མ་ཡིན་ནོ་ཞེས་བྱ་བ་འདི་ལྟ་བུ་སྲིད་པ་ཡོད་དམ། ལྷ་སྦྱིན་འབའ་ཞིག་ལ་མ་ཡིན་ནོ་སྙམ་དུ་བསམས་པའི་ཕྱིར་སྐྱོན་མེད་ཅེ་ན། མ་ཡིན་ཏེ། གང་ཡང་རུང་བ་སྨོས་པ་ཉིད་ཀྱིས་ཐལ་བ་མེད་པའི་ཕྱིར་རོ། ། དེའི་ཕྱིར་གཅིག་ཡོངས་སུ་བཟུང་ཡང་མི་འགལ་བ་ཡིན་ན། གང་ཡང་རུང་བ་སྨོས་པ་འདི་ནུས་པ་མེད་པར་འགྱུར་ཏེ། དཔེར་ན་གཅིག་ཟ་ཡང་གང་ཡང་རུང་བ་ཟའོ་ཞེས་བརྗོད་པ་བཞིན་ནོ། །
འདིའི་ཡུལ་ནི་རྣམ་པར་བརྟག་པ་ཡིན་པའི་ཕྱིར་རོ། ། དེ་ལ་བུམ་པ་ཁོ་ནའམ་ལུས་ཁོ་ན་གཉིས་པ་དང་བཅས་པར་ནི་མི་འདོད་དོ། ། སྒྲུབ་པ་མི་འཐད་པའི་ཡང་ཕྱིར་ཏེ། གཉིས་གཅིག་ལ་སྒྲུབ་པ་ལ་རྣམ་པར་བརྟག་པ་དང་བསྡུ་བ་མི་འཐད་པ་ཡིན་ན། ད་ཅི་ཞིག་སྒྲུབ་པར་ནུས་ཏེ། དེའི་ཕྱིར་ཚིག་གི་ཚུལ་ནི་བསོག་ཡིན་ནོ། ། འདིས་ནི་ཕྱོགས་དང་མཐུན་པའི་ཕྱོགས་དག་ལས་གང་ཡང་རུང་བ་ཉིད་ཀྱང་བསལ་བ་ཡིན་ནོ་ཞེས་གསུངས་སོ། ། དེ་ལྟར་ན་གང་རུང་ཡིན་པར་ཐལ། གཅིག་ཡིན་པའི་ཕྱིར་ཞེས་པ་འདི་ལ་ཁྱབ་པ་ཡོད་མེད་ཀྱི་སྐབས་གཉིས་སོ་སོར་ཤེས་དགོས་ཏེ། དེ་ཡང་ཁྱབ་པ་མ་ངེས་པ་ནི།
སྒྲ་ཆོས་ཅན། རྟག་པ་དང་མི་རྟག་པ་གཉིས་ལས་གང་ཡང་རུང་བ་ཅིག་ཡིན་པར་ཐལ། མི་རྟག་པ་ཡིན་པའི་ཕྱིར། ཞེས་པ་ལྟ་བུ་ཡིན་ཏེ། གཞན་དུ་ན་སྒྲ་དེ་ལ། རྟག་མི་རྟག་གང་ཡང་རུང་བར་ཐལ། དེ་རྟག་མི་རྟག་གང་ཡང་རུང་བ་ཡིན་པའི་ཕྱིར། གཉིས་པ་ཁྱབ་པ་ཡོད་པ་ནི། སྒྲ་དེ་བྱས་པ་དང་དངོས་པོ་གང་རུང་ཡིན་ཏེ། དངོས་པོ་ཡིན་པའི་ཕྱིར་ཞེས་པ་ལྟ་བུའོ། །
ཞར་ལ་དིང་སང་གྲགས་པའི་གང་རུང་གང་ཞིག ཅིག་ཤོས་དེ་མ་ཡིན་ན། གཞན་དེ་ཡིན་དགོས་ཞེས་པ་འདི་ཡང་མཐའ་གཅིག་ཏུ་མ་ངེས་ཏེ། འདི་ལྟར་ནག་པ་ལྷ་སྦྱིན་གྱིས་བསད་པ་དང༌། མཆོད་སྦྱིན་གྱིས་བསད་པ་གང་རུང་དུ་ངེས་ནས་དེ་གཉིས་གང་གིས་བསད་མ་ངེས་པའི་རྒོལ་བ་དེའི་ངོར། ནག་པ་ཆོས་ཅན། ལྷ་སྦྱིན་གྱིས་བསད་པར་ཐལ། ལྷ་སྦྱིན་གྱིས་བསད་པ་དེ་མཆོད་སྦྱིན་གྱིས་བསད་པ་གང་རུང་གང་ཞིག མཆོད་སྦྱིན་གྱིས་མ་བསད་པའི་ཕྱིར་ལ། ཁྱབ་པ་མ་ངེས་པའི་ལན་དོན་མཐུན་ཐེབས་པ་ཡིན་ནོ། །
དེའི་ཕྱིར་དགག་སྒྲུབ་ཀྱི་རྣམ་གཞག་འདི་དག་བློ་ངོ་ལ་ལྟོས་ནས་བཞག་དགོས་སོ། ། གསུམ་པ་ཕྱོགས་ཆོས་ཅན་གྱི་དབྱེ་བ་མི་རུང་བར་ཐལ་བ་ལ། དངོས་དང༌། ལྷག་ལྡན་མི་རུང་བར་ཐལ་བའོ། ། དང་པོ་ལ་གསུམ་ལས་ཐུན་མོང་མ་ཡིན་པའི་མ་ངེས་པ་མི་སྲིད་པར་ཐལ་བ་ནི། མཉན་བྱ་དེ་སྒྲ་མི་རྟག་པར་སྒྲུབ་པའི་ཕྱོགས་གཉིས་པོ་གང་རུང་ཡིན་པར་ཐལ། གཉིས་པོ་དངོས་འགལ་ཡིན་པའི་ཕྱིར། འདོད་ན། དེ་དེ་སྒྲུབ་ཀྱི་ཕྱོགས་གཉིས་པོ་གང་རུང་ལ་མཐོང་བར་ཐལ། འདོད་ན།
ཁྱད་པར་རྣམ་པར་གཅོད་པ་ཡི། ། གཏན་ཚིགས་སུ་འགྱུར་མ་མཐོང་ཕྱིར། ། ཞེས་པ་དང༌། རྣམ་པར་ངེས་པ་ལས། མཉན་པར་བྱ་བ་ཉིད་ནི་འགའ་ལས་ཀྱང་ལྡོག་པ་མ་ཡིན་ཏེ། ཐེ་ཚོམ་སྒྲུབ་པར་བྱེད་པའི་ཕྱིར་རོ་ཞེས་གསུངས་པ་དང་འགལ་ལོ། ། དེ་ཡང་འདི་ལྟར་མཉན་བྱ་ཆོས་ཅན། སྒྲ་མི་རྟག་པར་སྒྲུབ་པ་སྐབས་སུ་བབ་པའི་ཕྱིར་རྒོལ་གྱིས་མི་རྟག་པ་ལ་མཐོང་བར་ཐལ། དེ་འདྲའི་ཕྱིར་རྒོལ་གྱི་ངོར་དེ་ལྟར་སྒྲུབ་པའི་མཐུན་པའི་ཕྱོགས་ཡིན་པའི་ཕྱིར། འདོད་ན་ཕྱོགས་གཉིས་ཀ་ལ་མ་མཐོང་བའི་མ་ངེས་པའི་གཏན་ཚིགས་སུ་བཤད་པ་དང་འགལ།
གཞན་ཡང༌། མཉན་བྱ་ཆོས་ཅན། ཁྱོད་ཀྱིས་སྒྲ་མི་རྟག་པར་སྒྲུབ་པའི་རྗེས་འགྲོ་གྲུབ་པར་ཐལ། ཁྱོད་དེ་སྒྲུབ་ཀྱི་མཐུན་ཕྱོགས་ཁོ་ན་ལ་ཡོད་པ་ཉིད་དུ་སྐབས་ཀྱི་རྒོལ་བའི་ཚད་མས་ངེས་པའི་ཕྱིར་དང༌། འདི་ཙམ་ལ་རྗེས་འགྲོའི་དོན་དུ་གཞུང་འགྲེལ་མཐའ་དག་ལས་བཤད་པའི་ཕྱིར། གཉིས་པ་ཕྱོགས་གཉིས་ཀ་ལ་འཇུག་པའི་མ་ངེས་པ་མི་སྲིད་པར་ཐལ་བ་ནི། འདི་ལྟར་གང་ཟག་གི་བདག་ཆོས་ཅན། གཞལ་བྱ་ཐལ། སྒྲ་མི་རྟག་པར་སྒྲུབ་པའི་མི་མཐུན་ཕྱོགས་ཡིན་པའི་ཕྱིར། ཁྱབ་པ་ནི།
དེ་དེ་སྒྲུབ་ཀྱི་མི་མཐུན་ཕྱོགས་ལ་ཁྱབ་བྱེད་དུ་འཇུག་པར་བཤད་པས་གྲུབ་པར་ཁྱེད་ཉིད་ཀྱིས་ཁས་བླངས་ལ། མ་གྲུབ་ན། དེ་ཆོས་ཅན། གཞལ་བྱར་ཐལ། དེ་ལྟར་སྒྲུབ་པའི་མཐུན་ཕྱོགས་ཡིན་པའི་ཕྱིར། རྟགས་ཁས་བླངས་སོ། ། གསུམ་པ་ཕྱོགས་གཉིས་ཀ་ལ་རྣམ་གཉིས་སུ་འཇུག་པ་མི་འཐད་པར་ཐལ་བ་ནི། རྟག་པ་ཡིན་ན། རེག་བྱ་ཅན་མ་ཡིན་པས་མ་ཁྱབ་པར་ཐལ། རེག་བྱ་ཅན་མ་ཡིན་པ་དེ།
སྒྲ་རྟག་པར་སྒྲུབ་པའི་མཐུན་ཕྱོགས་ལ་རྣམ་གཉིས་སུ་འཇུག་པའི་ཕྱིར། ཁྱབ་པ་ཁས་བླངས། རྣམ་གཉིས་སུ་འཇུག་པར་གསུངས་པའི་དགོངས་པ་ནི། བྱེ་བྲག་པས་རྟག་པར་ངེས་པའི་རྡུལ་ཕྲ་རབ་ལྟ་བུ་ལ་སྐབས་དེར་མཐུན་ཕྱོགས་ཀྱི་ཐ་སྙད་གསུངས་པ་ཡིན་ནོ། ། གཉིས་པ་ལྷག་ལྡན་མི་རུང་བར་ཐལ་བ་ནི། ངག་སྨྲ་བ་དེ་ཆོས་ཅན། ཕ་རོལ་པོ་ཀུན་མཁྱེན་མ་ཡིན་པར་སྒྲུབ་པའི་མི་མཐུན་ཕྱོགས་ལ་མཐོང་བར་ཐལ། ཀུན་མཁྱེན་ལ་ཚད་མས་མཐོང་བའི་ཕྱིར། འདོད་ན། གང་ཞིག་མ་མཐོང་བ་ཙམ་གྱིས། །
ལྡོག་པ་རབ་ཏུ་སྟོན་བྱེད་པ། ། དེ་ནི་ཐེ་ཚོམ་རྒྱུ་ཡིན་ཕྱིར། ། དེ་ལ་ལྷག་མ་ལྡན་ཞེས་བརྗོད། ། ཅེས་དང༌། གལ་ཏེ་མ་མཐོང་པས་ལྡོག་འགྱུར། ། ཅི་སྟེ་ལྷག་ལྡན་འཁྲུལ་ཅན་ཡིན། ། ཞེས་པ་དང་འགལ། གཉིས་པ་རིགས་པས་དགག་པ་ལ་གསུམ་སྟེ། ཕྱོགས་གཉིས་སུ་ཁ་ཚོན་ཆོད་པ་མི་འཐད། རྫས་ལྡོག་ཕྱེ་སྟེ་སྒྲུབ་པ་མི་འཐད།
བྱེ་བྲག་ཏུ་རང་ལྡོག་ལ་བརྟེན་ཏེ་སྒྲུབ་པ་མི་འཐད་པའོ། ། དང་པོ་ལ་ཁ་ཚོན་ཆོད་པ་མི་འཐད་པའི་ཚུལ་དངོས་དང༌། དཔྱད་ན་འཇིག་པར་བསྟན་པའོ། ། དང་པོ་ནི། རྫས་ལྡོག་ཇི་ལྟར་ཕྱེ་ན་ཡང༌། ། ཕྱོགས་གཉིས་ཉིད་དུ་ངེས་མི་ནུས། ། གཉིས་ལས་འཇུག་པའི་རྫས་ལྡོག་ཀྱང༌། ། མཁས་པ་རྣམས་ལ་གྲུབ་པར་མཐོང༌། ། ཞེས་གསུང༌། འདིའི་རང་འགྲེལ་ལས།
རྫས་ལ་བརྟེན་པའི་ཆོས་སྒྲུབ་པ་ན་རྫས་ལ་ཁ་ཚོན་ཆོད་ན། ལ་མེ་ལྡན་དུ་སྒྲུབ་པ་ལ་སྐྱ་རྫས་བཀོད་པའི་ཚེ། སྐྱ་རྫས་མཐུན་ཕྱོགས་ཡིན་ན་རླངས་པའང་མེ་ལྡན་དུ་འགྱུར་ལ། མི་མཐུན་ཕྱོགས་ཡིན་ན་དུ་བའང་མེ་མེད་དུ་འགྱུར་རོ། ། སྐྱ་རྫས་ལ་གཉིས་ཀ་སྲིད་ན་གཉིས་སུ་ཁ་ཚོན་ཆོད་པ་ཉམས་སོ་ཞེས་དང༌། གཞན་ཡང་ལྡོག་པ་ལ་ཁ་ཚོན་ཆོད་ན་བྱས་ལྡོག་གཏན་ཚིགས་ཀྱི་ཐ་སྙད་བྱ་རུང་སྒྲུབ་པའི་ཚེ། ཤེས་བྱ་ཙམ་ལྡོག་མཐུན་ཕྱོགས་ཡིན་ན། ཤེས་བྱ་ཙམ་གྱི་རང་ལྡོག་ལ། སྒྲ་མི་རྟག་པར་སྒྲུབ་པའི་ཚུལ་གསུམ་བརྟེན་པར་ཐལ་ལ། མི་མཐུན་ཕྱོགས་ཡིན་ན།
མི་མཐུན་ཕྱོགས་ཤེས་བྱ་ཚུལ་གསུམ་ལ་ཁྱབ་ན་འགལ་བར་འགྱུར་ཞིང༌། མ་ཁྱབ་ན་ཚུལ་གསུམ་ཤེས་བྱ་མ་ཡིན་པར་འགྱུར་རོ་ཞེས་གསུངས། འདི་དག་ནི་དིང་སང་གི་རིགས་པ་རྣམས་དང་ཅུང་ཟད་མི་མཐུན་ཀྱང༌། རིགས་པ་འདི་ནི་རིགས་པའི་དབང་ཕྱུག་ཕྱཱ་པའི་རྗེས་འབྲང་དང་བཅས་པ་རྣམས་ཉིད་ཀྱིས་བཞེད་པའི་རིགས་པ་ཡིན་པར་སྔར་ཕྱོགས་སྔ་མ་བརྗོད་པ་ཉིད་ལས་ཤེས་སོ། ། དེའི་ཕྱིར་རིགས་གཏེར་རང་འགྲེལ་ལས་གསུངས་པའི་རིགས་པ་འདི་ལ་ཉེས་པ་བརྗོད་པར་རློམ་ཞིང༌། ཕྱཱ་པའི་རིགས་པ་རྣམས་སྐྱོན་མེད་ཁོ་ནར་འདོད་པ་དག་སྣང་མོད་ཀྱང༌། རིགས་གཏེར་རང་འགྲེལ་ལ། བརྗོད་པའི་ཉེས་པ་ཇི་སྙེད་པ་དེ་དག་རིགས་ན་ཕྱཱ་པས་གཞལ་བྱ་དང་ཤེས་བྱ་སོགས་སྒྲ་མི་རྟག་པར་སྒྲུབ་པའི་ཕྱོགས་གཉིས་གང་རུང་མ་ཡིན་པར་ཞལ་གྱིས་བཞེས་པ་ལའང༌། ཇི་ལྟ་བ་བཞིན་འཇུག་པ་ཡིན་ནོ། ། དེས་ན་ཕྱོགས་སྔ་ཕྱི་གཉིས་ཀའི་ལུགས་ཀྱི་རིགས་པ་འདི་དག་ཇི་ལྟར་འཐད་པའི་ཚུལ་ཡང་བརྗོད་པར་བྱ་སྟེ།
དེ་ཡང༌། ལུགས་དང་པོས་གཞལ་བྱ་དེ་སྒྲ་མི་རྟག་པར་སྒྲུབ་པའི་ཕྱོགས་གཉིས་པོ་གང་རུང་མ་ཡིན་པར་བཞེད་པ་འཐད་པའི་ཚུལ་ནི་འདི་ལྟར། སྒྲ་མི་རྟག་པར་སྒྲུབ་པའི་སྐབས་ཀྱི་རྒོལ་ཕྱིར་རྒོལ་གཉིས་ཀྱིས་རྟག་མི་རྟག་གང་དུའང་ཁ་ཚོན་ཆོད་པར་མི་ནུས་པའི་གཞལ་བྱ་ཤིན་ཏུ་ལྐོག་གྱུར་ཞིག་ཡོད་པ་གདོན་མི་ཟ་བར་ཁས་ལེན་དགོས་ལ། དེ་འདྲ་དེ། དེ་སྒྲུབ་ཀྱི་རྒོལ་བ་གཉིས་ཀྱིས་ཕྱོགས་གཉིས་པོ་གང་དུ་ཡང་ཁ་ཚོན་བཅད་པར་མི་ནུས་ཏེ། དེས་དེ་རྟག་མི་རྟག་གང་དུའང་ཁ་ཚོན་བཅད་མི་ནུས་པའི་ཕྱིར་ཏེ། དེ་རྟག་པ་ཡིན་པའང་སྲིད། མི་རྟག་པ་ཡིན་པའང་སྲིད་ཅེས། རྟག་མི་རྟག་གཉིས་ཀ་རུ་དོགས་པ་དང་བཅས་པའི་ཕྱིར་རོ། ། ཞེས་དགོངས་པ་ཡིན་གྱི་གཞལ་བྱ་དེ་རྟག་མི་རྟག་གཉིས་ཀ་ཡིན་པ་སྲིད་པར་ཞལ་གྱིས་བཞེས་པ་ག་ལ་སྲིད།
དེས་དེ་རྟག་མི་རྟག་གཉིས་ཀ་མ་ཡིན་པར་དོགས་པ་ནི་མི་སྲིད་དེ། དེས་རྟག་མི་རྟག་དངོས་འགལ་དུ་ངེས་པའི་ཕྱིར་རོ། ། ཕྱོགས་ཕྱི་མ་རིགས་གཏེར་མཛད་པའི་དགོངས་པའང་ལྡོག་པ་ལ་ཁ་ཚོན་མ་ཆོད་པའི་ཚུལ་ནི་སྔ་མ་དང་འདྲ་ལ་རྫས་ལའང་འདི་ལྟར། ལ་མེ་ལྡན་དུ་སྒྲུབ་པའི་སྐབས་ཀྱི་རྒོལ་བས། མེ་ཡོད་མེད་གང་དུ་ཡང་མ་ངེས་ཤིང༌། དུ་བའམ་རླངས་པར་ཐེ་ཚོམ་ཟ་བཞིན་པའི་སྐྱ་རྫས་དེ་ལ་མེ་ལྡན་དུ་སྒྲུབ་པའི་མཐུན་ཕྱོགས་ཡིན་ན། རླངས་པའང་མེ་ལྡན་དུ་རྒོལ་བ་དེས་ངེས་པར་འགྱུར་ཏེ། རླངས་པར་ཐེ་ཚོམ་ཟ་བཞིན་པའི་སྐྱ་རྫས་མེར་ངེས་པའི་ཕྱིར། མི་མཐུན་ཕྱོགས་ཡིན་ན། དུ་བའང་མེ་མེད་དུ་ངེས་པར་འགྱུར་ཏེ།
དུ་བར་ཐེ་ཚོམ་ཟ་བཞིན་པའི་སྐྱ་རྫས་དེ་མེ་མེད་དུ་ངེས་པའི་ཕྱིར། ཡང་ལྡོག་པ་ལ་བརྟེན་པའི་ཆོས་སྒྲུབ་པའི་ཚེ་ལྡོག་པ་ལ་ཁ་ཚོན་མ་ཆོད་པའི་ཚུལ་ནི། བྱས་པ་སྒྲ་མི་རྟག་པར་སྒྲུབ་པའི་རྟགས་ཡང་དག་ཏུ་སྒྲུབ་པ་ལ། དེ་སྒྲུབ་ཀྱི་ཚུལ་གསུམ་ཚང་བ་རྟགས་སུ་བཀོད་པའི་ཚེ་སྒྲ་མི་རྟག་པར་སྒྲུབ་པའི་རྟགས་ཡང་དག་ཡིན་མ་ཡིན་གང་དུའང་མ་ངེས་པའི་ཤེས་བྱ་དེ། དེ་སྒྲུབ་ཀྱི་མི་མཐུན་ཕྱོགས་ཡིན་ན། དེ་ཆོས་ཅན། དེ་སྒྲུབ་ཀྱི་མི་མཐུན་ཕྱོགས་མཐའ་དག་ལས་ལྡོག་པ་མ་ཡིན་པར་ཐལ། དེ་སྒྲུབ་ཀྱི་མི་མཐུན་ཕྱོགས་ཤེས་བྱ་ལ་ཞུགས་པའི་ཕྱིར། དེ་སྒྲུབ་ཀྱི་མཐུན་ཕྱོགས་ཁོ་ན་ལ་རྗེས་སུ་འགྲོ་བ་མ་ཡིན་པར་ཐལ། མི་མཐུན་ཕྱོགས་ལའང་རྗེས་སུ་འགྲོ་བའི་ཕྱིར།
ཞེས་དགོངས་པ་ཡིན་ནོ། ། དོན་འདི་ལ་དཔྱད་དགོས་པའི་དོགས་པ་འདི་སྣང་སྟེ། འོ་ན་ཁྱེད་ཀྱི་ཕྱོགས་ལའང༌། ཤེས་བྱ་དེ། དེ་སྒྲུབ་ཀྱི་རྟགས་ཡང་དག་མ་ཡིན་པར་དེ་སྐོར་གྱི་རྒོལ་བས་ངེས་པའི་ཚེ། དེ་སྒྲུབ་ཀྱི་མི་མཐུན་ཕྱོགས་སུ་ཁས་ལེན་དགོས་པ་མ་ཡིན་ནམ། དེ་ལྟར་ན་ནི། གཞན་ལ་བརྗོད་པའི་ཉེས་པ་མ་ལུས་པ་རང་ལ་མཚུངས་པ་མ་ཡིན་ནམ་ཞེ་ན། རྣམ་པར་དཔྱོད་པ་དང་ལྡན་པ་ཁྱོད་བདེན་མོད་ཀྱི། དེའི་ཚེ་ནི་སྒྲ་མི་རྟག་པར་སྒྲུབ་པའི་ཚུལ་གསུམ་དེ།
ཤེས་བྱ་ལ་རྗེས་སུ་འགྲོ་བ་མ་ཡིན་ཏེ། ཤེས་བྱ་དེ་དེ་སྒྲུབ་ཀྱི་ཚུལ་གསུམ་མ་ཡིན་པར་ཚད་མས་ངེས་པའི་ཕྱིར། གཉིས་པ་དཔྱད་ན་འཇིག་པར་བསྟན་པ་ལ་གསུམ་ལས། བརྟགས་ན་མི་འཐད་པ་ནི། དོན་ལ་དགག་སྒྲུབ་བྱེད་ན་ནི། ། ཚད་མའི་ཡུལ་མི་ཤེས་པར་འགྱུར། ། བློ་ངོར་དགག་སྒྲུབ་བྱེད་ན་ནི། ། ཡོད་མེད་མ་ངེས་གསུམ་དུ་འགྱུར། ། ཞེས་གསུང་ལ། དོན་འདི་ནི་རྣམ་འགྲེལ་ལས།
ཕྱི་རོལ་རྟེན་མིན་སྒྲ་དོན་ལ། ། བརྟེན་ནས་འདིར་ནི་སྒྲུབ་པ་དང༌། ། དགག་པ་ཐམས་ཅད་འདོད་པ་ཡིན། ། ཞེས་དང༌། སྣ་ཚོགས་ཆོས་ཀྱི་གཞིར་གྱུར་པ། ། ཆོས་ཅན་གཅིག་གི་དབང་བྱས་ཏེ། ། གཅིག་སྒྲུབ་པ་ན་དེ་བརྟེན་དང༌། ། གཞན་རྣམས་བཏང་སྙོམས་ལྟ་བུ་དང༌། ། འགོག་ན་དེ་ཡིས་དབེན་པ་དང༌། ། ཞེས་འབྱུང་བ་དེ་ཉིད་ཡིན་ནོ། །
གཉིས་པ་ཧ་ཅང་ཐལ་བ་ནི། ། ཤེས་འདོད་ཕྱོགས་སུ་མི་འདོད་ཕྱིར། ། ལྟོས་གཞི་དང་པོ་མེད་པར་འགྱུར། ། ལྟོས་གཞི་དང་པོ་མི་འདོད་པ། ། འདི་ལ་ཕྱོགས་ཆོས་མཚན་ཉིད་དཀའ། ། ཞེས་དང༌། རྟགས་ཀུན་ཕྱོགས་སུ་ལྷུང་གྱུར་པས། ། གཏན་ཚིགས་མ་ངེས་ག་ལ་སྲིད། ། ཅེས་གསུངས། གསུམ་པ་རྣམ་བཞག་འགལ་བ་ནི།
ཤེས་བྱ་ཕྱོགས་གཉིས་ངེས་པ་དང༌། ། ལྟོས་གཞི་གསུམ་དུ་འདོད་པ་འགལ། ། ལྟོས་གཞི་གཉིས་སུ་ངེས་ན་ནི། ། དེ་ལྟོས་རྟགས་ཀྱང་ཚུལ་གཉིས་འགྱུར། ། ཞེས་གསུངས་སོ། ། དེ་ཡང་ཤེས་བྱ་ཐམས་ཅད་ཕྱོགས་གཉིས་སུ་ངེས་ན། མ་ངེས་པའི་གཏན་ཚིགས་མི་སྲིད་པའི་ཉེས་པ་འབྱུང་ཚུལ་ནི། ཐོག་མར་ཐུན་མོང་མ་ཡིན་པའི་མ་ངེས་པ་མི་སྲིད་པའི་ཉེས་པ་ནི་འདི་ལྟར། མཉན་བྱ་ཆོས་ཅན། སྒྲ་མི་རྟག་པར་སྒྲུབ་པའི་རྟགས་ཡང་དག་ཡིན་པར་ཐལ།
ཁྱོད་ཀྱིས་དེ་ལྟར་སྒྲུབ་པའི་ཕྱོགས་ཆོས་གྲུབ་ཅིང༌། ཁྱོད་དེ་སྒྲུབ་ཀྱི་མཐུན་ཕྱོགས་ཁོ་ན་ལ་འགོད་ཚུལ་དང་མཐུན་པར་ཡོད་པ་ཉིད་དུ་སྐབས་ཀྱི་རྒོལ་བའི་ཚད་མས་ངེས་པའི་ཕྱིར། དེ་བཞིན་དུ་སྒྲ་རྟག་པར་སྒྲུབ་པའི་འགལ་བའི་གཏན་ཚིགས་སུ་ཡང་ཐལ་བར་འགྱུར་རོ། ། དེའི་ཕྱིར། དིང་སང་མཉན་བྱ་སྒྲ་མི་རྟག་པར་སྒྲུབ་པའི་རྟགས་ཡང་དག་དང༌། སྒྲ་རྟག་པར་སྒྲུབ་པའི་འགལ་རྟགས་མ་ཡིན་པའི་ཤེས་བྱེད་མཐུན་དཔེ་ཡོད་མེད་ལ་ཐུག་པར་འདོད་མོད། གཞུང་འགྲེལ་པ་དང་བཅས་པ་ལས། ཕྱོགས་གཉིས་ལ་ཡོད་མེད་ཁོ་ན་ལ་ཐུག་པར་གསུངས་པ་ཡིན་ནོ། ། གཉིས་པ་ཐུན་མོང་གི་མ་ངེས་པ་མི་སྲིད་པར་ཐལ་བ་ནི། རིགས་གཏེར་གྱི་འགྲེལ་པའི་དགོངས་པ་འདི་ལྟར་བཤད་པར་བྱ་སྟེ།
གཞལ་བྱ་ཆོས་ཅན། སྒྲ་རྟག་པར་སྒྲུབ་པའི་རྟགས་ཡང་དག་ཏུ་ཐལ། ཁྱོད་ཀྱིས་དེ་ལྟར་སྒྲུབ་པའི་ཕྱོགས་ཆོས་གྲུབ་ཅིང༌། དེ་སྒྲུབ་ཀྱི་མཐུན་ཕྱོགས་ཁོ་ན་ལ་ཐ་དད་པའི་ཚུལ་གྱིས་འགོད་ཚུལ་དང་མཐུན་པར་ཡོད་པ་ཉིད་དུ་སྐབས་ཀྱི་རྒོལ་བའི་ཚད་མས་ངེས་པའི་ཕྱིར། ཕྱི་མ་དེར་ཐལ། ཁྱོད་དེ་སྒྲུབ་ཀྱི་མཐུན་ཕྱོགས་མི་མཐུན་ཕྱོགས་གཉིས་ཀྱི་ནང་ནས། མཐུན་པའི་ཕྱོགས་ཁོ་ན་ཡིན་པའི་ཕྱིར། རྟགས་གྲུབ་སྟེ། མཐུན་ཕྱོགས་ཁོ་ན་ལ་ཡོད་པ་ཞེས་པའི་ཚིག་གི་ངེས་བཟུང་གིས་མི་མཐུན་ཕྱོགས་ལ་ཡོད་པ་སེལ་ལ། གཞལ་བྱ་དེ་སྒྲ་རྟག་པར་སྒྲུབ་པའི་མི་མཐུན་ཕྱོགས་ལ་འགོད་ཚུལ་ལྟར་ཡོད་པ་ཉིད་དུ་ངེས་པའི་ཚད་མ་མི་སྲིད་པའི་ཕྱིར་ཏེ།
གཞལ་བྱ་མི་རྟག་པ་ཉིད་དུ་ངེས་པའི་ཚད་མ་མེད་པའི་ཕྱིར། དེ་བཞིན་དུ་སྒྲ་མི་རྟག་པར་སྒྲུབ་པའི་འགལ་རྟགས་ཡིན་པར་ཐལ་བའང་སྦྱོར། གཞལ་བྱ་རང་ལྡོག་ནས་མཐུན་ཕྱོགས་དང་མི་མཐུན་ཕྱོགས་གང་ཡང་མ་ཡིན་ལ། དེའི་ཁྱབ་བྱར་གྱུར་པའི་ཕྱོགས་གཉིས་ཀ་ཡོད་པས། དེ་དེ་སྒྲུབ་ཀྱི་ཕྱོགས་གཉིས་ཀ་ལ་ཁྱབ་བྱེད་དུ་འཇུག་པ་དང༌། ཕྱོགས་གཉིས་ཀ་ལ་མཐོང་བ་ཞེས་བྱ་བ་ཡིན་གྱི། གཉིས་ཀ་ཡིན་པའི་གཞི་མཐུན་དུ་བཞེད་པ་མ་ཡིན་ལ། དེའི་ཁྱབ་བྱ་ལ་གཉིས་ཀ་ཡོད་པའི་རྒྱུ་མཚན་གྱིས། དེའི་རང་ལྡོག་ནས་གཉིས་ཀ་མ་ཡིན་པར་ཁས་ལེན་དགོས་པར་ངེས་སོ། ། རྒྱུ་མཚན་དེ་ཉིད་ཀྱིས་གཞལ་བྱ་སྒྲ་རྟག་པར་སྒྲུབ་པའི་ཐུན་མོང་མ་ཡིན་པའི་གཏན་ཚིགས་སུ་ཐལ་བ་མེད་དོ། །
དེ་ཡང་ཇི་སྲིད་གཞལ་བྱ་རྟག་མི་རྟག་གང་དུ་ཡང་མ་ངེས་པ་དེ་སྲིད་དུ། རྟག་པར་སྒྲུབ་པའི་ཕྱོགས་གཉིས་ཀ་ལ་ཁྱབ་བྱེད་དུ་འཇུག་པའི་མ་ངེས་པར་འཇོག་པ་ཡིན་གྱི། རྟག་མི་རྟག་གང་རུང་དུ་ངེས་པའི་ཚེ་ནི། ལྷག་ལྡན་གྱི་གཏན་ཚིགས་སུ་འཇོག་པར་ངེས་སོ། ། གཉིས་པ་རྫས་ལྡོག་ཕྱེ་སྟེ་སྒྲུབ་པ་མི་འཐད་པ་ནི། རྫས་ལྡོག་སོ་སོར་ཕྱེ་བ་ཡིས། ། རྗེས་སུ་འཇུག་ན་ཐ་སྙད་འཇིག ། ཅེས་གསུངས་པའི་དོན་ནི། རྫས་ལྡོག་གཅིག་ཏུ་འཁྲུལ་བའི་གཞན་སེལ་ལ་དགག་སྒྲུབ་བྱེད་དགོས་ཏེ། མ་བྱས་ན་དོན་རང་མཚན་མི་ཐོབ་པས་སོ་སྙམ་དུ་དགོངས་པ་ཡིན་ནོ། །
གསུམ་པ་རང་ལྡོག་ལ་བརྟེན་ནས་བསྒྲུབ་པ་མི་འཐད་པ་ནི། རང་ལྡོག་བརྟེན་ནས་སྒྲུབ་པ་ཡི། ། ཚུལ་འདི་བརྟགས་ན་སྙིང་པོ་མེད། ། ཅེས་གསུངས་ལ། དོན་ནི། ངོ་བོ་གཅིག་ཏུ་སྒྲུབ་པ་དང༌། ཐ་དད་ལྡན་པར་སྒྲུབ་པ་ལས་མ་གཏོགས་པའི་སྒྲུབ་ཚུལ་གསུམ་པ་མེད་པའི་ཕྱིར་རོ། ། གཉིས་པ་ལུགས་ཕྱི་མ་རང་གི་རིགས་པས་དགག་པ་ནི་གསུམ་སྟེ། ཁྱབ་པ་ངེས་པའི་དུས་སུ་བསྒྲུབ་བྱ་གྲུབ་པ་དང༌། ཡང་དག་གི་གཏན་ཚིགས་མི་མཐུན་ཕྱོགས་ལ་ཞུགས་པར་ཐལ་བ་དང༌།
དངོས་འགལ་ལ་ཕུང་གསུམ་སྲིད་པར་ཐལ་བའོ། ། དང་པོ་ནི། འདི་ལྟར་རྟག་པ་ཡིན་ན། བྱས་པས་སྒྲ་མི་རྟག་པར་སྒྲུབ་པའི་མི་མཐུན་ཕྱོགས་ཡིན་དགོས་ན། དེ་སྒྲུབ་ཀྱི་ལྡོག་ཚུལ་ངེས་པའི་ཚད་མ་དེས། བྱས་པ་རྟག་པ་མཐའ་དག་ལས་ལོག་པར་ངེས་དགོས་ལ། དེ་ངེས་ན། བྱས་པ་དང་རྟག་པའི་གཞི་མཐུན་མེད་པར་ངེས་དགོས་ཤིང༌། དེ་ལྟ་ན། བྱས་པ་སྒྲ་མི་རྟག་པར་སྒྲུབ་པའི་ཕྱོགས་ཆོས་ཅན་དུ་སོང་བའི་རྒོལ་བ་དེ་ཆོས་ཅན།
སྒྲ་དང་རྟག་པའི་གཞི་མཐུན་མེད་པར་ངེས་པར་ཐལ། སྒྲ་བྱས་པར་ངེས། བྱས་པ་དང་རྟག་པའི་གཞི་མཐུན་མེད་པར་ངེས་པའི་ཕྱིར། འདོད་ན། སྒྲ་མི་རྟག་པར་ངེས་པར་ཐལ། སྒྲ་རྟག་པ་མ་ཡིན་པར་ངེས་པའི་ཕྱིར། ཁྱབ་པ་འདིའང་ཁྱེད་ཅག་གིས་ཁས་བླངས་སོ། ། ཡང་བྱས་པ་མི་རྟག་པ་ཁོ་ན་ལ་ཡོད་པར་ངེས་པའི་ཕྱིར་རྒོལ་བ་དེ་ཆོས་ཅན། བྱས་པ་ཐམས་ཅད་མི་རྟག་པ་ཉིད་དུ་ངེས་པར་ཐལ། བྱས་པ་ཐམས་ཅད་རྟག་པ་མ་ཡིན་པར་ངེས།
རྟག་མི་རྟག་དངོས་འགལ་དུ་ངེས་པའི་ཕྱིར། བྱས་པའི་རྟགས་ཀྱིས་སྒྲ་མི་རྟག་པར་སྒྲུབ་པ་སྐབས་སུ་བབ་པའི་ཕྱིར་རྒོལ་དེ་ཆོས་ཅན། སྒྲ་དེ་སྒྲ་མི་རྟག་པར་སྒྲུབ་པའི་མཐུན་ཕྱོགས་ཡིན་པར་ཚད་མས་ངེས་པར་ཐལ། དེ་སྒྲུབ་ཀྱི་མི་མཐུན་ཕྱོགས་མ་ཡིན་པར་ཚད་མས་ངེས་པའི་ཕྱིར། ཁྱབ་པ་ཁས་བླངས་པར་ཐལ། ཁྱོད་ཀྱིས་དེ་སྒྲུབ་ཀྱི་ཕྱོགས་གཉིས་དངོས་འགལ་དུ་ངེས་པའི་ཕྱིར། རྟགས་ཁས་བླངས་པར་ཐལ། ཁྱོད་ཀྱིས་སྒྲ་བྱས་པར་ངེས། བྱས་ན་རྟག་པ་ཡིན་པ་འགལ་བར་ཚད་མས་ངེས་པའི་ཕྱིར་ཏེ། བྱས་པ་རྟག་པ་མ་ལུས་པ་ལས་ལྡོག་པར་ངེས་པའི་ཕྱིར།
རྩ་བར་འདོད་ན། ཆོས་ཅན། ཁྱོད་ཀྱིས་སྒྲ་དེ་སྒྲ་མི་རྟག་པར་སྒྲུབ་པའི་སྒྲུབ་བྱའི་ཆོས་ལྡན་དུ་ངེས་པར་ཐལ། འདོད་པའི་ཕྱིར། འདོད་ན། མི་རྟག་པར་ངེས་པར་ཐལ་ལོ། ། གཉིས་པ་ནི། ཤེས་བྱ་ཆོས་ཅན། ལ་མེ་ཡོད་དུ་སྒྲུབ་པའི་མཐུན་ཕྱོགས་སུ་ཐལ། མེ་ཡོད་པ་ཡིན་པའི་ཕྱིར།
ཁྱབ་པ་ཁས་བླངས། འདོད་ན། ཤེས་བྱ་ཆོས་ཅན། གྲང་རེག་སྟོབས་ཆེན་རྒྱུན་ཆགས་པས་ཁྱབ་པར་གནོན་པའི་གཞིར། མེ་མེད་པར་སྒྲུབ་པའི་མི་མཐུན་ཕྱོགས་སུ་ཐལ། འདོད་པའི་ཕྱིར། འདོད་ན། གྲང་རེག་སྟོབས་ཆེན་རྒྱུན་ཆགས་པས་ཁྱབ་པར་གནོན་པ་དེ་ཆོས་ཅན། རང་ཕྱོགས་ཆོས་སུ་གྲུབ་པའི་གཞིར་མེ་མེད་པར་སྒྲུབ་པའི་རྟགས་ཡང་དག་མ་ཡིན་པར་ཐལ། དེ་སྒྲུབ་ཀྱི་མི་མཐུན་ཕྱོགས་ཀྱི་གཞི་ལྡོག་ལ་རྗེས་སུ་ཞུགས་པའི་ཕྱིར།
དེ་བཞིན་དུ་ཤེས་བྱ་ཆོས་ཅན། མདུན་གྱི་གཞི་འདིར་བུམ་པ་མི་རྟག་པར་སྒྲུབ་པའི་མཐུན་ཕྱོགས་སུ་ཐལ།

བུམ་པ་མི་རྟག་པ་ཡིན་པའི་ཕྱིར། ཁྱབ་པ་ཁས་བླངས། འདོད་ན། བུམ་པ་མ་བྱས་པ་ཡིན་པ་དེ་ཆོས་ཅན། བུམ་པ་ཚད་མས་མ་དམིགས་པའི་ས་ཕྱོགས་སུ་བུམ་པ་མི་རྟག་པ་མ་ཡིན་པར་སྒྲུབ་པའི་རྟགས་ཡང་དག་མ་ཡིན་པར་ཐལ། དེ་སྒྲུབ་ཀྱི་མི་མཐུན་ཕྱོགས་ཀྱི་གཞི་ལྡོག་ལ་ཞུགས་པའི་ཕྱིར། ཡང་མེད་པ་ཆོས་ཅན། ལ་མེ་ལྡན་དུ་བསྒྲུབ་པའི་མཐུན་ཕྱོགས་ཡིན་པར་ཐལ། མེ་ཡོད་པ་ཡིན་པའི་ཕྱིར། འདོད་ན། དེ་སྒྲུབ་ཀྱི་སྒྲུབ་ཚུལ་ལྟར་བསྒྲུབ་བྱའི་ཆོས་ཀྱི་སྤྱིས་དོན་མཐུན་པར་ཚད་མས་ངེས་པར་ཐལ།
འདོད་ན། ཚད་མས་དམིགས་པར་ཐལ་ལོ། ། ཡང༌། བུམ་པ་བདག་མེད་དུ་སྒྲུབ་པའི་མི་མཐུན་ཕྱོགས་ཡིན་ན། བུམ་པ་བདག་མེད་དུ་སྒྲུབ་པའི་མཐུན་ཕྱོགས་ཡིན་དགོས་པར་ཐལ། དེ་ཡིན་ན་བདག་མེད་ཡིན་དགོས། བདག་མེད་ཡིན་ན། བུམ་པ་བདག་མེད་དུ་སྒྲུབ་པའི་མཐུན་ཕྱོགས་ཡིན་དགོས་པའི་ཕྱིར། རྟགས་བསལ་ཁས་བླངས། དེ་བཞིན་དུ་བུམ་པ་རྟག་དངོས་མ་ཡིན་པར་སྒྲུབ་པའི་མི་མཐུན་ཕྱོགས་ཡིན་ན་ཡང༌།
དེ་སྒྲུབ་ཀྱི་མཐུན་ཕྱོགས་ཡིན་དགོས་པར་ཐལ། དེ་སྒྲུབ་ཀྱི་མི་མཐུན་ཕྱོགས་ཡིན་ན། རྟག་དངོས་མ་ཡིན་དགོས། རྟགས་དངོས་མ་ཡིན་ན་དེ་སྒྲུབ་ཀྱི་མཐུན་ཕྱོགས་ཡིན་དགོས་པའི་ཕྱིར་རོ། ། ཅི་སྟེ། རྟགས་དང་པོ་མ་གྲུབ་སྟེ། དེའི་མི་མཐུན་ཕྱོགས་ཡིན་ན། རྟག་དངོས་ཡིན་དགོས་སོ་སྙམ་ན། དེ་ལྟ་ན། རྟག་དངོས་དེ་དེ་སྒྲུབ་ཀྱི་མི་མཐུན་ཕྱོགས་ཡིན་པར་འགྱུར་ལ།
འོ་ན་རྟག་དངོས་ཆོས་ཅན། རྟག་དངོས་སུ་ཐལ། དེ་སྒྲུབ་ཀྱི་མི་མཐུན་ཕྱོགས་ཡིན་པའི་ཕྱིར། གསུམ་ཆར་རོ། ། གཞན་ཡང༌། སྒྲ་རྟག་འཛིན་རྟོག་པ་ཆོས་ཅན། མདུན་གྱི་གཞི་འདིར། མངོན་སུམ་ཚད་མར་སྒྲུབ་པའི་མཐུན་ཕྱོགས་སུ་ཐལ། དངོས་སུམ་ཚད་མ་ཡིན་པའི་ཕྱིར། ཁྱབ་པ་ཁས་བླངས།
འདོད་ན། དེ་ཆོས་ཅན། ཁྱོད་གཞི་འདིར་མངོན་སུམ་ཚད་མར་སྒྲུབ་པའི་སྒྲུབ་ཚུལ་ལྟར་སྒྲུབ་བྱའི་ཆོས་ལྡན་ཡིན་པར་ཐལ། འདོད་པའི་ཕྱིར། ཁྱབ་པ་ཁས་བླངས། འདོད་ན། ཁྱོད་མངོན་སུམ་ཚད་མར་ཐལ་ལོ། ། གསུམ་པ་དངོས་འགལ་ལ་ཕུང་གསུམ་སྲིད་པར་ཐལ་བ་ནི། མོ་གཤམ་གྱི་བུ་ཆོས་ཅན། སྒྲ་མི་རྟག་པར་སྒྲུབ་པའི་མཐུན་ཕྱོགས་སུ་ཐལ།
དེ་སྒྲུབ་ཀྱི་མི་མཐུན་ཕྱོགས་མ་ཡིན་པའི་ཕྱིར། ཁྱབ་པ་ཁས་བླངས། འདོད་པ་དང་རྟགས་མ་གྲུབ་པ་གང་ལྟར་ནའང༌། གཞལ་བྱར་ཐལ་ལོ། ། ཁྱབ་སྟེ་གཞལ་བྱ་དེ་སྒྲ་རྟག་པར་སྒྲུབ་པའི་ཕྱོགས་གཉིས་ཀ་ལ་ཁྱབ་བྱེད་དུ་འཇུག་པར་བཤད་པའི་སྐབས་སུ་ཁྱེད་ཀྱིས་ཁས་ལེན་དགོས་པའི་ཕྱིར་རོ། ། ཡང་བུམ་པ་ཚད་མས་མ་དམིགས་པའི་ས་ཕྱོགས་ཆོས་ཅན། བྱས་རྟགས་ཀྱིས་བུམ་པ་མི་རྟག་པར་སྒྲུབ་པའི་རྟག་ཡང་དག་གི་མཐུན་ཕྱོགས་ཡིན་པར་ཐལ། མི་རྟག་པ་ཡིན་པའི་ཕྱིར། འདོད་ན། བུམ་པ་མི་རྟག་པར་སྒྲུབ་པའི་རྟགས་ཡང་དག་ཡོད་པར་ཐལ་བ་ཟློག་མི་ནུས་སོ། །
ཡང་སྒྲ་མི་རྟག་པར་སྒྲུབ་པ་སྐབས་སུ་བབ་པའི་རྒོལ་བའི་ངོར། སྒྲ་མི་རྟག་པར་སྒྲུབ་པའི་ཕྱོགས་གཉིས་པོ་དངོས་འགལ་མ་ཡིན་པར་ཐལ། དེའི་ངོར་སྒྲ་དེ། དེ་སྒྲུབ་ཀྱི་ཕྱོགས་གཉིས་པོ་གང་ཡང་མ་ཡིན་པའི་ཕུང་པོ་གསུམ་པ་ཡིན་པའི་ཕྱིར། དེར་ཐལ། དེའི་ངོར་སྒྲ་དེ་རྟག་མི་རྟག་གང་ཡང་མ་ཡིན་པའི་ཕྱིར་ཏེ། དེ་སྒྲ་རྟག་མི་རྟག་ཐེ་ཚོམ་ཟ་བའི་ཕྱིར། རྩ་བར་འདོད་ན། དེའི་ངོར་དངོས་སུ་རྟགས་ཀྱི་བྱེད་པ་ཉམས་ཤིང༌། རྒྱུད་ནས་བསྒྲུབ་བྱ་སྒྲུབ་པའི་ནུས་པ་ཉམས་པར་འགྱུར་རོ་ཞེས་བརྗོད་ན་གསུམ་ཀ་ཁས་བླངས་སོ། །
ཡང་རྟགས་ཡོད་ཆོས་གསུམ་ཚང་བ་ཆོས་ཅན། བུམ་པ་མཚོན་བྱར་སྒྲུབ་པའི་རྟགས་ཡང་དག་མ་ཡིན་པར་ཐལ། དེ་སྒྲུབ་ཀྱི་མི་མཐུན་ཕྱོགས་ལ་ཞུགས་པའི་ཕྱིར་ཏེ། དེ་སྒྲུབ་ཀྱི་མི་མཐུན་ཕྱོགས་ཡིན་པའི་ཕྱིར། མཚོན་བྱ་མ་ཡིན་པ་ཡིན་པའི་ཕྱིར། ཁྱབ་པ་ཁས་བླངས་སོ། ། ཡང་བྱས་པའི་བྱེ་བྲག་ཆོས་ཅན། སྒྲ་མི་རྟག་པར་སྒྲུབ་པའི་མི་མཐུན་ཕྱོགས་ཡིན་པར་ཐལ། རྟག་པ་ཡིན་པའི་ཕྱིར། ཁྱབ་པ་ཁས་བླངས།
འདོད་ན། སྒྲ་མི་རྟག་པར་སྒྲུབ་པའི་རྟགས་ཡང་དག་མ་ཡིན་པར་ཐལ་ལོ། ། རྟགས་བསལ་ཁས་བླངས། གསུམ་པ་དེ་དག་ལྟོས་གཞིར་འཇོག་པའི་འཐད་པ་ནི། རིགས་གཏེར་ལས། ཇི་སྙེད་རྟགས་སུ་བཀོད་གྱུར་པ། ། དེ་སྙེད་ཕྱོགས་གསུམ་ལ་ལྟོས་པས། ། དངོས་སུ་གང་རུང་མ་ཚང་ཡང༌། ། ལྟོས་གཞི་ཉིད་དུ་འཐད་པ་ཡིན། ། ཞེས་གསུངས་སོ། །
དགོངས་པ་ནི། ཤེས་འདོད་ཆོས་ཅན་ནི་ཚུལ་དང་པོའི་ལྟོས་གཞི་ཡིན་ཏེ། རྟགས་ཤེས་འདོད་ཆོས་ཅན་གྱི་སྟེང་དུ་ཡོད་མེད་ལས། ཕྱོགས་ཆོས་གྲུབ་མ་གྲུབ་ཏུ་འཇོག་པའི་ཕྱིར། མཐུན་པའི་ཕྱོགས་ནི་རྗེས་འགྲོའི་ལྟོས་གཞི་ཡིན་ཏེ། རྟགས་མཐུན་ཕྱོགས་ལ་ཡོད་མེད་ལས། རྗེས་འགྲོ་གྲུབ་མ་གྲུབ་ཏུ་འཇོག་པའི་ཕྱིར། མི་མཐུན་ཕྱོགས་ནི། ལྡོག་ཚུལ་གྱི་ལྟོས་གཞི་ཡིན་ཏེ། རྟགས་མི་མཐུན་ཕྱོགས་ལས་ལྡོག་མི་ལྡོག་ལས་ལྡོག་པ་གྲུབ་མ་གྲུབ་ཏུ་འཇོག་པའི་ཕྱིར་རོ། །
ཡང་བྱས་པ་དེ་བྱས་རྟགས་ཀྱིས་སྒྲ་མི་རྟག་པར་སྒྲུབ་པའི་རྒོལ་བས་མི་རྟག་པར་ངེས་པའི་ཚེ། དེ་སྒྲུབ་ཀྱི་རྗེས་འགྲོ་གཏན་ལ་འབེབས་པའི་གཞིར་མི་རུང་སྟེ། དེའི་ཚེ་བྱས་པ་དེ། གང་རྗེས་སུ་འགྲོ་བ་པོ་ཡིན་གྱི། གང་ལ་རྗེས་སུ་འགྲོ་བའི་ཡུལ་མ་ཡིན་པའི་ཕྱིར། བུམ་པ་མཚོན་བྱར་བསྒྲུབ་པ་ལ་བརྟགས་ཡོད་ཆོས་གསུམ་ཚང་བ་བཀོད་པའི་ཚེ། བརྟགས་ཡོད་ཆོས་གསུམ་ཚང་བ་དེ། སྐབས་ཀྱི་རྒོལ་བས་མཚོན་བྱ་མ་ཡིན་པར་ངེས་པ་གཅིག་སྲིད་ཀྱང༌། དེ་སྒྲུབ་ཀྱི་མི་མཐུན་ཕྱོགས་སུ་བཞག་པར་མི་ནུས་ཏེ། དེའི་ཚེ་བརྟགས་ཡོད་ཆོས་གསུམ་ཚང་བ་དེ་མི་མཐུན་ཕྱོགས་ལས་ལོག་པ་པོ་ཡིན་གྱི།
ལོག་ཡུལ་མ་ཡིན་པའི་ཕྱིར། དེ་ལྟར་ན། སྔར་ཕྱོགས་གཉིས་ཀྱི་མཚན་ཉིད་འཇོག་པའི་ཚེ། དེ་སྒྲུབ་ཀྱི་རྗེས་འགྲོ་གཏན་ལ་འབེབས་པའི་གཞིར་རུང་བ་དང༌། ལྡོག་པ་གཏན་ལ་འབེབས་པའི་གཞིར་རུང་བ་ཞེས་སྦྱར་ན་ལེགས་སོ། ། གལ་ཏེ་སྦྱོར་བ་གཅིག་ལ་དེ་ལྟ་བུའི་ངེས་པ་མེད་དེ། དེའི་རྒྱུ་མཚན་ཡང༌། རྩོལ་མ་བྱུང་གི་བྲག་རེ་དེ་རྩོལ་བྱུང་གི་རྟགས་ཀྱིས་དུང་སྒྲ་མི་རྟག་པར་སྒྲུབ་པའི་མཐུན་ཕྱོགས་སུ་རུང་ཡང་རྗེས་འགྲོ་གཏན་ལ་འབེབས་གཞིར་མི་རུང་བས་སོ་སྙམ་ན། དེའི་ཉེས་པ་མེད་དེ། དེ་འདྲ་དེ་དེ་སྒྲུབ་ཀྱི་མཐུན་ཕྱོགས་ཡིན་མོད།
དེའི་རྟགས་ཀྱིས་དེ་ལྟར་སྒྲུབ་པའི་མཐུན་ཕྱོགས་མ་ཡིན་ཏེ། རྟགས་ཆོས་གཉིས་ཀ་དང་ལྡན་པ་མ་ཡིན་པའི་ཕྱིར། ཡང་སྒྲ་རྟག་པར་སྒྲུབ་པ་ལ་གཞལ་བྱ་རྟགས་སུ་བཀོད་པའི་ཚེ། གཞལ་བྱ་རྟག་པར་ངེས་པའི་རྒོལ་བའི་ངོར་ཡང༌། གཞལ་བྱ་དེ། གང་རྗེས་སུ་འགྲོ་བར་བྱེད་པ་པོ་དང༌། ལྡོག་པ་པོ་ཡིན་གྱི། གང་ལ་རྗེས་སུ་འགྲོ་བ་དང་ལྡོག་པའི་ཡུལ་དུ་མི་རུང་བའི་ཕྱིར། ཕྱོགས་གཉིས་སུ་བཞག་པར་མི་ནུས་སོ། ། དེར་མ་ཟད་ཀྱི།
གཞལ་བྱ་དེ་སྒྲ་རྟག་པར་སྒྲུབ་པའི་མཐུན་ཕྱོགས་ཡིན་ན། བྱས་པ་དེ་སྒྲ་རྟག་པར་སྒྲུབ་པའི་མཐུན་ཕྱོགས་ལ་ཚད་མས་མཐོང་བར་ཐལ་ལོ། ། དེས་ན། སྤྱི་ལྡོག་ཕུང་གསུམ་ཡིན་ཕྱིར་འཐད། ། ཅེས་པ་ལྟར་བཟུང་ངོ༌། ། གཉིས་པ་དེ་ལ་ལྟོས་པའི་ཚུལ་གསུམ་གྱི་རྣམ་པར་བཞག་པ་ལ། ངོ་བོ་ངོས་བཟུང་བ་དང༌། འགལ་མི་འགལ་དཔྱད་པ་དང༌། ངོ་བོ་གཅིག་དང་ཐ་དད་བསམ་པའོ། ། དང་པོ་ལ།
དངོས་དང༌། ཤེས་བྱེད་ཀྱི་ལུང་དགོད་པའོ། ། དང་པོ་ལ། སྦྱོར་བ་སྐོར་གཅིག་གི་རྟགས་སུ་བཟུང་བྱ་དེ་སྦྱོར་བ་སྐོར་གཅིག་གི་ཤེས་འདོད་ཆོས་ཅན་གྱི་སྟེང་དུ་འགོད་ཚུལ་དང་མཐུན་པར་ཡོད་པ་ཉིད་དུ་ངེས་པའི་ཆ་གང་ཞིག སྦྱོར་བ་དེ་སྐོར་གྱི་ཚུལ་དང་པོར་ཚད་མས་དམིགས་པ་དེ། སྦྱོར་བ་དེ་སྐོར་གྱི་ཕྱོགས་ཆོས་ཀྱི་ཚུལ་གྱི་མཚན་ཉིད། དཔེར་ན། ཤེས་འདོད་ཆོས་ཅན་དུ་གྱུར་པའི་སྒྲའི་སྟེང་དུ་ཡོད་པ་ཁོ་ནར་སྐབས་སུ་བབ་པའི་རྒོལ་བའི་ཚད་མས་ངེས་པའི་རྟགས་བྱས་པ་དང་ཆོས་ཅན་སྒྲའི་ཚོགས་དོན་ལྟ་བུ་ལ་བྱའོ། ། དེ་ཡང་གཞན་དོན་སྐབས་ཀྱི་གཏན་ཚིགས་ལ་ནི་རྒོལ་ཕྱིར་རྒོལ་གཉིས་ཀའི་ཚད་མས་ངེས་དགོས་ལ། རང་དོན་སྐབས་ཀྱི་གཏན་ཚིགས་ལ་ནི་རྒོལ་བ་རང་ཉིད་ཀྱི་ཚད་མས་ངེས་པ་གཅིག་དགོས་སོ། །
བྱས་པ་སྒྲའི་སྟེང་དུ་ཡོད་པར་ངེས་པ་ཙམ་གྱིས་མི་ཆོག་སྟེ། སྒྲའི་སྟེང་དུ་མི་རྟག་པ་ལ་ཤེས་འདོད་མེད་པའི་རྒོལ་བ་འགའ་ཞིག་གིས། བྱས་པ་སྒྲའི་སྟེང་དུ་ཡོད་པར་ངེས་ཀྱང༌། ཕྱོགས་ཆོས་སུ་མི་འགྱུར་བའི་ཕྱིར། བྱས་པ་དེ་སྒྲ་མི་རྟག་པར་སྒྲུབ་པའི་ཕྱོགས་ཆོས་ཀྱི་ཚུལ་ནི་མ་ཡིན་ཏེ། ཆོས་ཅན་ཡན་གར་བ་ཡིན་པའི་ཕྱིར། ཁྱབ་སྟེ། དེའི་ཕྱོགས་ཆོས་ཀྱི་ཚུལ་ཡིན་ན། སྒྲ་བྱས་པར་རྟོགས་པའི་འཛིན་སྟངས་ཀྱི་གཟུང་བྱ་ཡིན་དགོས་པའི་ཕྱིར། བྱས་པ་དེ།
སྒྲ་མི་རྟག་པ་སྒྲུབ་པའི་ཕྱོགས་ཆོས་ནི་ཡིན་ཏེ། དེ་སྒྲུབ་ཀྱི་ཕྱོགས་བཏགས་པ་བ་ཤེས་འདོད་ཆོ་ཅན་གྱི་ཆོས་ཡིན་པའི་ཕྱིར། ཡང་སྦྱོར་བ་དེ་སྐོར་གྱི་རྟགས་སུ་གཟུང་བྱ་དེ་དེ་སྐོར་གྱི་མཐུན་ཕྱོགས་ཁོ་ན་ལ་སྒྲུབ་འགོད་དང་མཐུན་པར་ཡོད་པ་ཉིད་དུ་སྐབས་ཀྱི་རྒོལ་བའི་ཚད་མས་ངེས་པའི་ཆ་གང་ཞིག སྦྱོར་བ་དེ་སྐོར་གྱི་རྟགས་ཚུལ་གཉིས་པར་ཚད་མས་དམིགས་པ་དེ། དེ་སྐོར་གྱི་རྗེས་འགྲོའི་ཚུལ་གྱི་མཚན་ཉིད། དཔེར་ན་སྒྲ་མི་རྟག་པར་སྒྲུབ་པའི་མཐུན་ཕྱོགས་ཁོ་ན་ལ་ཡོད་པར་ངེས་པའི་རྟགས་བྱས་པ་དང་མཐུན་ཕྱོགས་ཀྱི་ཚོགས་དོན་ལྟ་བུ་ལ་བྱའོ། ། བྱས་པ་དེ་དེ་སྒྲུབ་ཀྱི་རྗེས་འགྲོའི་ཚུལ་ནི་མ་ཡིན་ཏེ། དེ་བྱས་པས་སྒྲ་མི་རྟག་པར་སྒྲུབ་པའི་རྗེས་འགྲོའི་ཚུལ་འཇལ་བར་བྱེད་པའི་རྗེས་དཔག་གི་གཞལ་བྱར་འགྱུར་བ་མི་སྲིད་པའི་ཕྱིར། བྱས་པ་དེ་སྒྲ་མི་རྟག་པར་སྒྲུབ་པའི་མཐུན་ཕྱོགས་ལ་རྗེས་སུ་འགྲོ་བ་ཙམ་ནི་ཡིན་ཏེ། མི་རྟག་པར་རྗེས་སུ་འགྲོ་བའི་ཕྱིར།
དེ་བཞིན་དུ་བྱས་པ་དེ་སྒྲ་མི་རྟག་པར་སྒྲུབ་པའི་མི་མཐུན་ཕྱོགས་ལས་ལྡོག་པ་ཙམ་ནི་ཡིན་ལ། ལྡོག་པའི་ཚུལ་ནི་མ་ཡིན་ཏེ། བྱས་པ་སྒྲ་མི་རྟག་པར་སྒྲུབ་པའི་ལྡོག་ཚུལ་འཇལ་བའི་རྗེས་དཔག་གི་གཞལ་བྱར་འགྱུར་བ་མི་སྲིད་པའི་ཕྱིར། ཡང༌། སྦྱོར་བ་དེ་སྐོར་གྱི་རྟགས་མི་མཐུན་ཕྱོགས་ལ་མེད་པ་ཁོ་ནར་ངེས་པའི་ཆ་གང་ཞིག སྦྱོར་བ་དེ་སྐོར་གྱི་རྟགས་ཀྱི་ཚུལ་གསུམ་པར་ཚད་མས་དམིགས་པ་དེ་སྦྱོར་བ་དེ་སྐོར་གྱི་ལྡོག་པའི་ཚུལ་གྱི་མཚན་ཉིད། དེ་ནི། དཔེར་ན། སྒྲ་མི་རྟག་པར་སྒྲུབ་པའི་མི་མཐུན་ཕྱོགས་ལ་མེད་པ་ཁོ་ནར་ངེས་པའི་རྟགས་བྱས་པ་དང་མི་མཐུན་ཕྱོགས་ཀྱིས་སྟོང་པའི་ཚོགས་དོན་ལྟ་བུའོ། ། ཡང་ན།
རྩོད་པ་བདེ་བའི་ངོར་ནི། དེ་སྒྲུབ་ཀྱི་ཤེས་འདོད་ཆོས་ཅན་ལ་གཙོ་བོར་ལྟོས་པའི་རྟགས་ཀྱི་ཚུལ་དེ། དེ་སྒྲུབ་ཀྱི་ཕྱོགས་ཆོས་ཀྱི་ཚུལ་གྱི་མཚན་ཉིད། དེ་སྒྲུབ་ཀྱི་མཐུན་ཕྱོགས་ལ་གཙོ་བོར་ལྟོས་པའི་རྟགས་ཀྱི་ཚུལ་དེ། དེ་སྒྲུབ་ཀྱི་རྗེས་འགྲོའི་ཚུལ་གྱི་མཚན་ཉིད། དེ་སྒྲུབ་ཀྱི་མི་མཐུན་ཕྱོགས་ལ་གཙོ་བོར་ལྟོས་པའི་རྟགས་ཞེས་སམ། དེ་མེད་པ་འགའ་ཞིག་གི་སྐབས་སུ། དེ་སྒྲུབ་ཀྱི་རྟགས་ཀྱི་ཚུལ་གསུམ་པ་དེ། དེ་སྒྲུབ་ཀྱི་ལྡོག་པའི་ཚུལ་གྱི་མཚན་ཉིད། ཅེས་བྱའོ། །
མཚན་གཞི་ནི་སྔར་ལྟར་ལོ། ། སྐབས་བབ་ཀྱི་རྒོལ་བས་བྱས་ན་མི་རྟག་པས་ཁྱབ་པ་ཚད་མས་ངེས་ཟིན་པའི་དུས་ཀྱི། བྱས་ན་མི་རྟག་པས་ཁྱབ་པ་དང༌། རྟག་ན་མ་བྱས་པས་ཁྱབ་པ་ནི། རང་ལྡོག་ནས་དེ་སྒྲུབ་ཀྱི་རྗེས་སུ་འགྲོ་ལྡོག་གི་ཚུལ་དང་ཁྱབ་པ་ཡིན་ཀྱང་འདི་འདྲའི་རིགས་ཅན་གཞན་ནི་རྗེས་སུ་འགྲོ་ལྡོག་གི་ཚུལ་ནི་མ་ཡིན་ཏེ། དེ་ལྟར་ན་མཉན་བྱའི་རྟགས་ཀྱིས་སྒྲ་མི་རྟག་པར་སྒྲུབ་པའི་ཚུལ་གསུམ་ཚང་བར་ཐལ་བ་དང༌། མི་རྟག་པའི་རྟགས་ཀྱིས་མདུན་གྱི་གཞི་འདིར་སྒྲ་མི་རྟག་པར་སྒྲུབ་པའི་རྗེས་འགྲོ་ཚང་བར་ཐལ་བའི་ཕྱིར་རོ། ། ཡང་དིང་སང༌། གང་བྱས་ན་མི་རྟག་པ་ཡིན་པས་ཁྱབ། དཔེར་ན་བུམ་པ་བཞིན་ཞེས་པའི་ངག་གིས་བྱས་པས་སྒྲ་མི་རྟག་པར་སྒྲུབ་པའི་རྗེས་ཁྱབ་ཚིག་ཟིན་ལ་བརྗོད་པར་འདོད་བཞིན་དུ།
བྱས་ན་མི་རྟག་པས་ཁྱབ་པ་དེ། བྱས་རྟགས་ཀྱིས་སྒྲ་མི་རྟག་པར་སྒྲུབ་པའི་རྗེས་འགྲོའི་ཁྱབ་པ་མ་ཡིན་པར་འདོད་པ་དག་ནི། ཤེས་པ་རང་བཞིན་དུ་མི་གནས་སོ་ཤེས་གསལ་བར་སྟོན་པ་ཡིན་ནོ། ། འོན་ཀྱང༌། སྤྱིར་རྗེས་ཁྱབ་ཡིན་པ་ཙམ་གྱིས་རྗེས་འགྲོའི་ཁྱབ་པ་མཚན་ཉིད་པ་ཡིན་པའི་ངེས་པ་མེད་དེ། རྗེས་འགྲོའི་ཁྱབ་པར་འཇོག་པ་ལ་ནི། རྟགས་དེ་སྒྲུབ་བྱའི་ཆོས་དེ་ལ་འབྲེལ་དགོས་ལ། ཤེས་པའི་ཉེར་ལེན་དེ། ཤེས་པ་ལ་འབྲེལ་པ་མེད་ཀྱང༌། ཤེས་པའི་ཉེར་ལེན་ཡིན་ན།
ཤེས་པ་ཡིན་པའི་རྗེས་ཁྱབ་གྲུབ་པའི་ཕྱིར་རོ། ། འདི་ན། བྱས་པ་ཉིད་རྗེས་ཁྱབ་དང་ལྡོག་ཁྱབ་ཡིན་ནོ་ཞེས་འདོད་པ་ནི་ཚིག་དོན་གང་ལའང་མ་ཞུགས་པས་དེའི་ཕྱིར་དཔྱོད་པ་དང་ལྡན་པ་དག་གིས་ནི་འདི་ལ་རྣ་བ་གཏད་པར་མི་བྱ་སྟེ། འདི་ལྟར། ཁྱབ་པའི་དོན་ནི། ཆོས་གཉིས་ཁྱབ་བྱ་ཁྱབ་བྱེད་དུ་གནས་པའི་ཚོགས་དོན་ལ་བྱ་བ་ཡིན་ལ། ཆོས་ཅན་ཡན་གར་བ་ཅིག་ལ་དེ་ལྟ་བུ་མི་རུང་བའི་ཕྱིར་དང༌། བྱས་པ་ཉིད་རྗེས་ཁྱབ་ཡིན་ན། སྒྲ་རྟག་པར་སྒྲུབ་པ་ལ་བྱས་པ་བཀོད་པའི་ཚེའང་རྗེས་ཁྱབ་ཅིའི་ཕྱིར་མ་གྲུབ། དེ་ལྟ་ན་ནི།
དེ་དེ་སྒྲུབ་ཀྱི་འགལ་བའི་གཏན་ཚིགས་སུ་ཇི་ལྟར་འགྱུར། གང་གཞི་གྲུབ་ན་རྗེས་ཁྱབ་ཡིན་པས་ཁྱབ་པ་འདིའང་གདོན་མི་ཟ་བར་ཁས་ལེན་དགོས་ལ། དེ་ལྟ་ན་ནི། རྗེས་ཁྱབ་མེད་པའི་གཏན་ཚིགས་འགའ་ཞིག་ཇི་ལྟར་འདོད། ཅི་སྟེ་བྱས་པས་མི་རྟག་པ་ལ་ཁྱབ་པའི་ཕྱིར་ཁྱབ་པ་ཉིད་དུ་འདོད་ན། བྱས་པ་རྟག་པ་དང་འགལ་བའི་ཕྱིར་བྱས་པ་འགལ་བ་ཉིད་དུའང་ཅིའི་ཕྱིར་མི་འདོད། ཡང༌། ཁ་ཅིག རྟགས་ཀྱི་ངོ་བོར་གྱུར་པའི་རྗེས་སུ་འགྲོ་ལྡོག་གཉིས་སྒྲུབ་ངག་གི་བསྟན་བྱར་གྱུར་པའི་རྟགས་ཀྱི་ཚུལ་མ་ཡིན་ནོ་ཞེས་འདོན་པ་འདིའང་གཞུང་ལུགས་ཀྱི་དགོངས་པ་ལས་རིང་དུ་གྱུར་པ་ཡིན་ནོ་ཞེས་ཁོ་བོ་ཅག་སྨྲ་བར་བྱེད་དོ། ། དེའི་རྒྱུ་མཚན་ཡང༌།
གང་གཏན་ཚིགས་ཀྱི་ཚུལ་གསུམ་པོ་དེ་ཉིད་གསལ་བར་མི་སྟོན་ན་སྒྲུབ་པའི་ངག་ཡང་དག་ཏུ་འགལ་བའི་ཕྱིར་རོ། ། དེའི་ཕྱིར་རྟགས་ཀྱི་ངོ་བོར་གྱུར་པའི་རྗེས་ཁྱབ་དང༌། སྒྲུབ་ངག་གི་བསྟན་བྱར་གྱུར་པའི་རྗེས་ཁྱབ་ཅེས་པའི་ཐ་སྙད་འདི་ཡང་ལེགས་པ་མ་ཡིན་ནོ། ། རྗེས་སུ་འགྲོ་ལྡོག་གི་ཚུལ་དང༌། ཁྱབ་པ་འགལ་བ་ཡང་མ་ཡིན་ཏེ། རྗེས་སུ་འགྲོ་ལྡོག་གི་ཚུལ་གང་རུང་ཡིན་ན། དེ་དང་དེའི་ཁྱབ་པ་ཡིན་དགོས་པའི་ཕྱིར་རོ། ། གཉིས་པ་ལ་ཤེས་བྱེད་ཀྱི་ལུང་དགོད་པ་དང༌། ལུང་གི་དོན་བཤད་པའོ། ། དང་པོ་ནི།
ཇི་སྐད་བརྗོད་པའི་དོན་དེ་རྣམས་ནི་ཚད་མ་མདོ་ལས། རྗེས་དཔག་བྱ་དང་དེ་མཐུན་ལ། ། ཡོད་དང་མེད་ཉིད་ལ་མེད་པའོ། ། ཞེས་དང༌། རང་འགྲེལ་ལས། ཚུལ་གསུམ་པའི་རྟགས་ཞེས་གང་བརྗོད་པ་དེ་བརྗོད་པར་བྱ་སྟེ། རྗེས་སུ་དཔག་པར་བྱ་བ་ནི་ཆོས་ཀྱིས་ཁྱད་པར་དུ་བྱས་པའི་ཆོས་ཅན་ནོ། ། དེ་ལ་མངོན་སུམ་མམ་རྗེས་སུ་དཔག་པས་མཐོང་བའི་རྗེས་ལ། དེའི་རིགས་དང་མཐུན་པ་ལ་ཡང་སྤྱིའི་ཚུལ་གྱིས་ཕྱོགས་ཐམས་ཅད་ཕྱོགས་གཅིག་ལ་ཡོད་པ་གྲུབ་པའོ། ། དེ་ཅིའི་ཕྱིར་ཞེ་ན།
དེ་དང་མཐུན་པ་ཁོ་ན་ལ་ཡོད་ཅེས་ངེས་པར་བཟུང་བའི་ཕྱིར་རོ། ། དེ་དང་མཐུན་པ་ལ་ཡོད་པ་ཁོ་ན་ཞེས་ནི་བརྗོད་པར་མི་བྱ་བའི་ཕྱིར་རོ། ། མེད་པ་ལ་མེད་པ་ཉིད་ཅེས་པ་ནི། སླར་ཡང་དེ་ཉིད་ངེས་པར་བྱ་བའི་དོན་དུ་སྟེ། མེད་པ་ཉིད་ལ་མེད་པ་ཉིད་ཡིན་གྱི། དོན་ལ་ཡང་མ་ཡིན་ལ་འགལ་བ་ལ་ཡང་མ་ཡིན་ནོ་ཞེས་པའི་དོན་ནོ། ། བསྒྲུབ་པར་བྱ་བའི་རིགས་མཐུན་པ་ལ། ཡོད་པ་དང༌། མེད་པ་ལ་མེད་པ་ཉིད་དོ། ། ཞེས་བྱ་བ་དེ་དག་གིས་ནི་གང་ཚུལ་གསུམ་པའི་རྟགས་ལས་རྟགས་ཅན་རྟོགས་སོ། །
ཞེས་བསྟན་པ་ཡིན་ནོ། ། ཞེས་དང༌། རྣམ་ངེས་ལས། ཚུལ་གསུམ་པོ་དེ་ནི་རྗེས་དཔག་བྱ་དང་དེ་མཚུངས་ལ། ཡོད་དང་མེད་ལ་མེད་པར་ནི་ངེས་པ་རྗེས་སུ་དཔག་པར་བྱ་བ་ནི་འདིར་ཤེས་པར་འདོད་པའི་བྱེ་བྲག་དང་ལྡན་པའི་ཆོས་ཅན་ཏེ། དེ་ལ་མངོན་སུམ་མམ་རྗེས་སུ་དཔག་པས་མཐོང་བའོ། ། དེ་བཞིན་དུ་དེ་དང་མཐུན་པ་ཉིད་ལ་ཡང་ངོ༌། ། ཞེས་པ་ནས་མེད་པ་ལ་མེད་པ་ཉིད་ནི་ཚུལ་གསུམ་པའི་གཏན་ཚིགས་ཏེ། དེ་ཡང་ངེས་པ་ཡིན་ནོ། ། ཐ་མར་སྨོས་པའི་ངེས་པ་ནི།
ཚུལ་གསུམ་ཀ་ལ་བལྟའོ་ཞེས་དང༌། རིགས་ཐིགས་ལས། ཚུལ་གསུམ་པ་ཉིད་ཀྱི་རྟགས་ནི། རྗེས་སུ་དཔག་པར་བྱ་བ་ལ་ཡོད་པ་ཉིད་དང༌། མཐུན་པའི་ཕྱོགས་ཉིད་ལ་ཡོད་པ་དང༌། མི་མཐུན་པའི་ཕྱོགས་ལ་མེད་པ་ཉིད་དུ་ངེས་པའོ། ། རྗེས་སུ་དཔག་པར་བྱ་བ་ནི་འདིར་ཤེས་པར་འདོད་པའི་བྱེ་བྲག་དང་ལྡན་པའི་ཆོས་ཅན་ནོ། ། ཞེས་གསུངས་ཤིང༌། གཞུང་འགྲེལ་འདི་དག་གི་དོན་བཤད་ཚུལ་ལ། ཆོས་མཆོག་གི་ལུགས་དང༌།
ལོ་ཆེན་གྱི་ལུགས་གཉིས། དང་པོ་ནི། དེའི་འགྲེལ་པ་དང་ཚད་མ་བརྟག་པ་ཞེས་པར་ཆོས་མཆོག་གིས། དེ་ལ་ཡོད་པའི་ཚིག་གིས་ནི་མིག་གིས་གཟུང་བར་བྱ་བ་ཡིན་པའི་ཕྱིར། ཞེས་བྱ་བ་ལ་སོགས་པ་མ་གྲུབ་པ་བསལ་བ་ཡིན་ནོ། ། ཉིད་ཀྱི་ཚིག་གིས་ནི་ཕྱོགས་གཅིག་ལ་མ་གྲུབ་པ་བསལ་བ་ཡིན་ནོ། ། ཇི་ལྟར་ལྗོན་ཤིང་ནི་སྲོག་དང་བཅས་པ་ཡིན་ཏེ། ཉལ་བའི་ཕྱིར་ཞེས་ལྗོན་ཤིང་ཕྱོགས་སུ་བྱས་པ་ལ་ལོ་མ་འཁུམས་པའི་མཚན་ཉིད་ཀྱི་ཉལ་བ་ཕྱོགས་གཅིག་ལ་མ་གྲུབ་པ་ཡིན་ཏེ། འདི་ལྟར་ཤིང་ཐམས་ཅད་ནི་མཚན་མོ་ལོ་མ་འཁུམས་པ་ལ་བརྟེན་པ་མ་ཡིན་གྱི། འགའ་འགའ་ཁོ་ནར་ཟད་པ་ལྟ་བུའོ། །
ཡོད་པའི་ཚིག་གི་རྗེས་ལ་ཉིད་སྨོས་པ་ནི། ཐུན་མོང་མ་ཡིན་པའི་ཆོས་བསལ་བ་ཡིན་ནོ། ། ཅི་སྟེ་རྗེས་སུ་དཔག་པར་བྱ་བ་ཉིད་ལ་ཡོད་པ་ཞེས་སྨོས་ན་ནི། མཉན་པར་བྱ་བ་ཁོ་ན་གཏན་ཚིགས་ཡིན་པར་འགྱུར་རོ། ། ངེས་པ་སྨོས་པས་ནི་ཐེ་ཚོམ་ཟ་བའི་མ་གྲུབ་པ་ཐམས་ཅད་བསལ་བ་ཡིན་ནོ། ། མཐུན་པའི་ཕྱོགས་ནི་མཚན་ཉིད་འཆད་པར་འགྱུར་བའོ། ། དེ་ཉིད་ལ་ཡོད་པར་ངེས་པ་ནི་ཚུལ་གཉིས་པ་ཡིན་ནོ། ། འདིར་ཡང༌། ཡོད་པ་སྨོས་པས་འགལ་བ་བསལ་བ་ཡིན་ནོ། ། དེ་ནི་མཐུན་པའི་ཕྱོགས་ལ་ཡོད་པ་མ་ཡིན་ནོ། །
ཉིད་སྨོས་པས་ནི་ཐུན་མོང་གི་མ་ངེས་པ་ཉིད་བསལ་བ་ཡིན་ཏེ། དེ་མཐུན་པའི་ཕྱོགས་ཁོ་ན་ལ་ཡོད་པ་མ་ཡིན་གྱི། འོ་ན་ཅི་ཞེ་ན། གཉིས་ཀ་ལ་ཡང་ཡོད་པ་མ་ཡིན་ནོ། ། ཡོད་པ་སྨོས་པ་ལས་སྔར་ངེས་པར་བཟུང་བ་སྨོས་པས་ནི། ཡོད་པ་ཡིན་ཡང་མཐུན་པའི་ཕྱོགས་ལ་ཁྱབ་པས། རྩོལ་བ་ལས་བྱུང་བ་དག་ཀྱང་གཏན་ཚིགས་སུ་བསྟན་པ་ཡིན་ནོ། ། ཕྱིས་ངེས་པར་བཟུང་བར་བྱས་ན་ནི། དོན་འདིར་འགྱུར་ཏེ། གང་ཞིག་མཐུན་པའི་ཕྱོགས་ལ་ཡོད་པ་ཁོ་ན་གཏན་ཚིགས་ཡིན་ནོ་ཞེས་བྱ་བར་འགྱུར་བས།
རྩོལ་བ་ལས་བྱུང་བ་ཉིད་གཏན་ཚིགས་མ་ཡིན་པར་འགྱུར་རོ། ། ངེས་པའི་ཚིགས་གིས་ནི་རྗེས་སུ་འགྲོ་བ་ལ་ཐེ་ཚོམ་ཟ་བའི་མ་ངེས་པ་ཉིད་བསལ་བ་ཡིན་ཏེ། ཇི་ལྟར་སྨྲ་བའི་ཕྱིར་འགའ་ཞིག་ཐམས་ཅད་མཁྱེན་པ་མ་ཡིན་ཏེ་ཞེས་བྱ་བ་བཞིན་ནོ། ། མཐུན་པའི་ཕྱོགས་ཐམས་ཅད་མཁྱེན་པ་ལ་སྨྲ་བ་ཉིད་ཐེ་ཚོམ་ཟ་བ་ཡིན་ནོ། ། མི་མཐུན་པའི་ཕྱོགས་འཆད་པར་འགྱུར་བའི་མཚན་ཉིད་ཅན་དེ་ལ་མེད་པ་ཉིད་དུ་ངེས་པ་ནི་ཚུལ་གསུམ་པ་ཡིན་ནོ། ། དེ་ལ་མེད་པ་སྨོས་པས་ནི། འགལ་བ་བསལ་བ་ཡིན་ཏེ། འགལ་བ་ནི་མི་མཐུན་པའི་ཕྱོགས་ལ་ཡོད་པ་ཡིན་ནོ། ། ཉིད་སྨོས་པས་ནི་མཐུན་པའི་ཕྱོགས་གཅིག་ལ་ཐུན་མོང་དུ་ཡོད་པ་བསལ་བ་ཡིན་ཏེ། རྩོལ་བ་ལས་བྱུང་བ་ཉིད་དུ་སྒྲུབ་པ་ལ།
མི་རྟག་པ་ཉིད་སྒྲུབ་པ་ནི་མི་མཐུན་ཕྱོགས་གཅིག་གློག་ལ་སོགས་པ་ལ་ནི་ཡོད་པ་ཡིན་ལ། ནམ་མཁའ་ལ་སོགས་པ་ལ་ནི་མེད་པ་ཡིན་ནོ། ། དེ་བས་ན་ངེས་པར་བྱེད་པས་འདི་བསལ་ཏེ། མེད་པའི་སྒྲའི་སྔ་རོལ་དུ་ངེས་པ་བཟུང་བར་བྱས་ན་ནི་དོན་འདིར་འགྱུར་ཏེ། མི་མཐུན་པའི་ཕྱོགས་ཉིད་ལ་མེད་པ་གང་ཡིན་པ་དེ་གཏན་ཚིགས་ཡིན་ལ། དེ་ལྟ་ན་ཡང༌། རྩོལ་བ་ལས་བྱུང་བ་ཉིད་མཐུན་པའི་ཕྱོགས་ལ་ཡང་མེད་དོ། ། དེའི་ཕྱིར་གཏན་ཚིགས་མ་ཡིན་པར་འགྱུར་བར་སྔར་མ་བྱས་སོ། ། ངེས་པ་སྨོས་པ་ནི་མི་མཐུན་ཕྱོགས་ལས་ལྡོག་པ་ལ་ཐེ་ཚོམ་ཟ་བ་བསལ་ཏོ། ། མཐུན་པའི་ཕྱོགས་ཉིད་ལ་ཡོད་པ་ཞེས་བསྟན་ན་ནི།
མི་མཐུན་པའི་ཕྱོགས་ལ་མེད་པ་ཉིད་ཡིན་ནོ་ཞེས་ཁོང་དུ་ཆུད་པའི་མཚན་གཞི། ཅིའི་ཕྱིར་དེ་གཉིས་ཀ་བཟུང་བར་བྱས་ཤེ་ན། བཤད་པ། རྗེས་སུ་འགྲོ་བའམ་ལྡོག་པ་ངེས་པ་དང་ལྡན་པ་ཁོ་ན་རབ་ཏུ་སྦྱར་བར་བྱ་ཡི་གཞན་དུ་ནི་མ་ཡིན་ནོ། ། ཞེས་བསྟན་པའི་ཕྱིར་གཉིས་ཀ་ཡང་བཟུང་བ་ཡིན་ནོ་ཞེས་གསུངས་སོ། ། གཞུང་འགྲེལ་འདི་དག་གི་དོན་ལ་རྣམ་པར་བརྟགས་ན་རྗེས་སུ་དཔག་པར་བྱ་བ་ལ་ཡོད་པ་ཉིད་དུ་ངེས་པ་ལ་སོགས་པ་རྣམས་ཀྱིས་ཕྱོགས་ཆོས་ལ་སོགས་པའི་མཚན་གཞི་བསྟན་པ་ཡིན་གྱི། དེ་དག་ཕྱོགས་ཆོས་ལ་སོགས་པའི་མཚན་ཉིད་དུ་བསྟན་པ་ནི་མ་ཡིན་ཏེ། མཚན་ཉིད་ལ་མཚན་ཉིད་གཉིས་པ་བཞག་དགོས་པ་རིགས་པའི་ཚུལ་ལས་འདས་པའི་ཕྱིར་དང༌། གཞུང་འགྲེལ་དེ་དག་ལས་ཀྱང༌། མཚན་གཞིར་གསལ་གྱི།
མཚན་ཉིད་སྟོན་པ་མི་གསལ་བའི་ཕྱིར་རོ། ། ཅི་སྟེ་རྗེས་སུ་དཔག་པར་བྱ་བ་ལ་ཡོད་པ་ལ་སོགས་པ་དེ། ཕྱོགས་ཆོས་ལ་སོགས་པའི་དོན་ནམ་ངོ་བོ་ཡིན་ན། མཚན་ཉིད་མ་ཡིན་པར་འགལ་ལོ། ། ཞེས་ཀྱང་དོགས་པར་མི་བྱ་སྟེ། སྦྱོར་བ་དེ་སྐོར་གྱི་ཕྱིར་རྒོལ་གྱི་ཚད་མས་མ་གྲུབ་པ་སོགས་ལྔ་པོ། ངོ་བོ་ལ་སོགས་པ་ལྔའི་དོན་ནམ་མཚན་གཞི་ཡིན་ཀྱང༌། མཚན་ཉིད་མ་ཡིན་པ་ལྟ་བུ་དང༌། འབྲས་བུ་སྐྱེད་པ་དེ་དོན་བྱེད་ནུས་པའི་དོན་དུ་བཤད་ཀྱང༌། མཚན་ཉིད་མ་ཡིན་པ་བཞིན་ནོ། །
དེའི་ཕྱིར་དིང་སང༌། རང་ལྡོག་རྫས་སུ་མ་གྲུབ་པ་མཚན་ཉིད་ཀྱི་སྐྱོན་དུ་འདོད་བཞིན་དུ་ཚུལ་གསུམ་ཡིན་པ་རྟགས་ཡང་དག་གི་མཚན་ཉིད་དང༌། ཚུལ་གསུམ་མཚོན་བྱར་འདོད་པ་ནི་བཞད་གད་ཀྱི་གནས་སོ། ། དེ་ལྟར་བཤད་ན་གཞུང་འགྲེལ་གྱི་དགོངས་པ་ལ་ཤིན་ཏུ་འགྲིག་ཀྱང༌། དིང་སང་གི་གྲགས་ཚོད་དང་བསྟུན་ན། སྔར་བཤད་པ་ལྟར་སྐྱོང་བདེ་བས་རེ་ཤིག་སྔ་མ་ལྟར་བྱའོ། ། གཉིས་པ་ལོ་ཙྪ་བ་ཆེན་པོའི་ལུགས་བཤད་པ་ནི། དེ་ཡང༌། རྗེས་སུ་དཔག་པར་བྱ་བ་ལ་ཡོད་པ་ཉིད་དུ་ངེས་པ་ཞེས་པས་ནི། མ་གྲུབ་པ་རྣམ་པ་བཅུ་གཉིས་སེལ་བར་བྱེད་དོ། །
བཅུ་གཉིས་ནི། གཞི་དང་གཏན་ཚིགས་ཀྱི་ངོ་བོ་མ་གྲུབ་པ་གཉིས། བདག་ཉིད་ཐམས་ཅད་ཀྱིས་མ་འབྲེལ་བ་དང༌། ཕྱོགས་གཅིག་གིས་མ་འབྲེལ་བ་གཉིས་ཏེ། བཞི་པོ་རྣམས་རེ་རེ་ལ། དངོས་པོ་ལ་མ་གྲུབ་པ་དང༌། བློ་ལ་ཕྱིན་ཅི་ལོག་ཏུ་གྲུབ་པ་དང༌། ཐེ་ཚོམ་ཟ་བ་གསུམ་གསུམ་སྦྱར་བས་བཅུ་གཉིས་སོ། ། བྱེ་བྲག་ཏུ་ནི་རྗེས་སུ་དཔག་པར་བྱ་བ་ལ་ཡོད་པ་ཉིད་ཅེས་བྱ་བས་ནི་དངོས་པོ་ལ་མ་གྲུབ་པ་གསུམ་བསལ་ཏོ། ། ཉིད་ཀྱི་ཚིག་གིས་ནི་ཐ་མ་བསལ་ཏོ། །
ངེས་པའི་ཚིག་གིས་བསལ་བར་ནུས་པ་རྣམས་ནི་དངོས་པོའི་ཆོས་རྣམ་པར་བཞག་པ་ཁོ་ནས་རྣམ་པར་བཅད་པ་གྲུབ་སྟེ། དེས་ན་འདི་ནི་རྟགས་ཀྱི་མཚན་ཉིད་མ་ཡིན་ནོ། ། དེ་ལྟ་མོད་ཀྱི་ཐ་སྙད་སླ་ཆོས་སུ་བྱས་ཏེ། ངེས་པ་བརྗོད་པའི་ཚིག་གི་ནུས་པ་ཙམ་བརྗོད་ན་ནི། ཡོད་པར་ངེས་པས་ནི། ཕྱིན་ཅི་ལོག་ཏུ་གྲུབ་པ་གསུམ་དང༌། ཐེ་ཚོམ་ཟ་བ་དང་པོ་གསུམ་སྟེ་དྲུག་བསལ་ལོ། ། ཉིད་ལ་ངེས་པས་ནི། ཕྱོགས་ཅིག་ལ་མ་གྲུབ་པ་གཉིས་བསལ་ཏོ་ཞེས་དང༌། མཚན་ཉིད་གཉིས་པའི་དབང་དུ་བྱས་ཏེ།
ཁྱབ་པ་མ་གྲུབ་པའི་གཏན་ཚིགས་ལྟར་སྣང་བ་བཅུ་གཅིག་རྣམ་པར་བཅད་ནས་ཇི་ལྟར་འཐད་པའི་རྗེས་སུ་འགྲོ་བའི་ཆོས་གོ་བྱེད་ཀྱི་ཡན་ལག་ཏུ་བསྟན་པ་ནི་སྒྲའི་བྱེད་པའོ། ། བཅུ་གཅིག་ནི་འགལ་བ་གཉིས། ཐུན་མོང་གི་མ་ངེས་པ་བཞི། རྗེས་འགྲོ་ལ་ཐེ་ཚོམ་ཟ་བ་གཉིས། ལྡོག་པ་ལ་ཐེ་ཚོམ་ཟ་བ་གཉིས། ཐུན་མོང་མ་ཡིན་པའི་ཆོས་གཉིས་ཀ་ལ་ཐེ་ཚོམ་ཟ་བའོ། ། དེ་ལ་མཐུན་པའི་ཕྱོགས་ལ་ཡོད་པས་ནི་འགལ་བ་གཉིས་བསལ་ཏེ། ཉིད་ལ་ཡོད་པས་ནི། ཐུན་མོང་གི་མ་ངེས་པ་བཞི་བསལ་ཏོ། ། མཐུན་པའི་ཕྱོགས་ལ་ཡོད་པར་ངེས་པས་ནི།
ཐུན་མོང་མ་ཡིན་པ་དང་རྗེས་འགྲོ་ལ་ཐེ་ཚོམ་ཟ་བ་གཉིས་ཏེ་གསུམ་བསལ་ཏོ། ། ཉིད་ལ་ཡོད་པར་ངེས་པས་ནི། ལྡོག་པ་ལ་ཐེ་ཚོམ་ཟ་བ་གཉིས་བསལ་ཏོ། ། ཞེས་དང༌། ཡང་མི་མཐུན་ཕྱོགས་ལ་མེད་པ་ཉིད་དུ་ངེས་པ་ཞེས་བྱ་བས་ཀྱང༌། ཁྱབ་པ་མ་གྲུབ་པ་བཅུ་གཅིག་གཅོད། དེ་ལ་མི་མཐུན་ཕྱོགས་ལ་མེད་པའི་ཚིག་གིས་ནི་འགལ་བ་དང༌། ཐུན་མོང་གི་མ་ངེས་པ་མི་མཐུན་པ་ལ་ཁྱབ་པ་གསུམ་བསལ་ཏོ། ། མེད་པ་ཉིད་ཀྱི་ཚིག་གིས་འགལ་བ་ཐུན་མོང་གི་མ་ངེས་པ། མི་མཐུན་པ་ལ་མ་ཁྱབ་པ་གསུམ་བསལ་ཏོ། །
མེད་པར་ངེས་པས་ནི། མི་མཐུན་པའི་ཕྱོགས་མཐའ་དག་ལས་ལྡོག་པར་ཐེ་ཚོམ་ཟ་བའོ། ། མེད་པ་ཉིད་དུ་ངེས་པས་ནི། ལྷག་མ་གསུམ་མོ་ཞེས་གསུངས་ཤིང༌། ངེས་པ་མཚན་ཉིད་ཀྱི་ཟུར་མ་ཡིན་པའི་ཚུལ་ཡང་གསུངས་ཏེ། ཇི་སྐད་དུ། འོ་ན་ངེས་པ་ཉིད་མཚན་ཉིད་གཞན་ཇི་ལྟར་མ་ཡིན་ཞེ་ན། མ་ཡིན་ཏེ་རྣམ་པར་བཅད་པ་མེད་པའི་ཕྱིར་དང༌། དངོས་པོའི་ཆོས་མ་ཡིན་པའི་ཕྱིར་རོ། ། འདི་ལྟར་ཆོས་གང་ཞིག་རང་ངེས་པའི་བློས་ངེས་པ་ན་དེ་མ་ཡིན་པ་རྣམ་པར་གཅོད་པ་ནི་མཚན་ཉིད་ཡིན་ན།
ཤེས་པ་ཉིད་དུ་ནི། གཏན་ཚིགས་ལ་རང་ངེས་པའི་བློས་ངེས་པ་ན་རྣམ་པར་གཅོད་བྱེད་མ་ཡིན་ནོ། ། དངོས་པོའི་ཚུལ་གསུམ་ཡོད་པར་ངེས་ནས། ཤེས་པ་ཉིད་དུ་མ་ངེས་ཀྱང་དེ་མ་ཡིན་པ་ལས་ཐ་དད་པར་འབྱེད་པའི་ཕྱིར། དེ་ལྟ་ན་ཡང་ཤེས་པ་ཉིད་དུ་ཡོད་དོ་ཞེ་ན། འོ་ན་དངོས་པོ་ཉིད་ལ་སོགས་པ་ཡང་མཚན་ཉིད་དུ་འགྱུར་རོ། ། གལ་ཏེ་ཤེས་པ་ཉིད་མ་གཏོགས་ན། ཐེ་ཚོམ་ཟ་བའི་མ་གྲུབ་པ་སོགས་ལས་ཇི་ལྟར་དབྱེ་ཞེ་ན། ཤེས་པ་ཉིད་ཡོད་པ་སྟེ། དངོས་པོའི་ཆོས་ངེས་པའོ། །
འོ་ན་དེ་ཡང་མཚན་ཉིད་དུ་འགྱུར་རོ་ཞེ་ན། དངོས་པོ་ལ་ཡོད་དོ་ཅོག་མཚན་ཉིད་ཡིན་ན། ཧ་ཅང་ཐལ་བ་བརྗོད་ཟིན་ཏོ། ། དེས་ན་ནོག་དང་ལྐོག་ཤལ་ཉིད་བ་གླང་གི་མཚན་ཉིད་ཡིན་ཡང༌། དེའི་ཤེས་པ་ཐ་སྙད་དུ་བྱེད་པས་འཕེན་པ་བཞིན་འདིར་ཡང་བལྟའོ། ། རྣམ་པ་ཅིག་ཏུ་ན་དངོས་པོའི་ཆོས་མ་ཡིན་གྱི་བློའི་ཆོས་ཡིན་པས་རྟགས་ཀྱི་མཚན་ཉིད་མ་ཡིན་ཏེ། ཤེས་པར་བྱེད་པ་ལྟར་ཤེས་པར་བྱ་བ་ཉིད་ཀྱང༌། ཤེས་པ་མ་སྐྱེས་པར་མི་འཐད་པའི་ཕྱིར་དང༌། འཐད་ན་ཡང་ཐེ་ཚོམ་ཟ་བ་ལ་སོགས་པ་ངེས་བྱེད་ཀྱི་ཡུལ་དུ་མ་བྱས་པ་ཡང་ཤེས་པ་ཉིད་ཡིན་པས་རྣམ་པར་གཅོད་པ་མ་ཡིན་པའི་ཕྱིར་རོ། ། ཞེས་གསུངས་སོ། །
དོན་འདི་ནི་ཤིན་ཏུ་དཔྱད་གཞི་ཆེ་བར་སྣང་ལ། གནས་འདི་ལ་རིགས་པའི་དབང་ཕྱུག་ཆོས་ཀྱི་སེང་གེས་ནི། དགག་པ་འདི་ལྟར་མཛད་དེ། ཇི་སྐད་དུ། གལ་ཏེ་མ་ངེས་ཀྱང་མཚན་ཉིད་ཡིན་ནོ་ཞེ་ན། འོ་ན་བསྒྲུབ་བྱ་གྲུབ་ཟིན་པ་ལ་ཡོད་པ་རྟགས་ཡིན་པ་ཅིས་འགོག གྲུབ་ཟིན་པ་ལ་རྟགས་དགོས་པ་མེད་དོ་ཞེ་ན། མ་ངེས་པ་ལ་གོ་བར་བྱེད་པའི་ནུས་པ་མེད་དོ། ། མ་ངེས་ཀྱང་ངེས་སོ་ཞེ་ན། གོ་བར་བྱེད་པས་རྟགས་ཡང་དག་ཡིན་ནོ་ཞེ་ན།
གྲུབ་ཟིན་ཀྱང་མ་གྲུབ་བོ་ཞེ་ན། དགོས་པ་ཡོད་པས་གོ་བྱེད་ཡིན་ནོ། ། གལ་ཏེ་གྲུབ་ཟིན་པ་ལ་རྟགས་འཇུག་གོ་ཞེ་ན། གལ་ཏེ་གྲུབ་ཟིན་པའང་ཤེས་འདོད་ཆོས་ཅན་ཡིན་ལ། ངེས་རུང་ཙམ་ཕྱོགས་ཆོས་ཡིན་ན། སྒྲ་བྱས་པ་ཡིན་ཏེ། མི་རྟག་པ་ཡིན་པའི་ཕྱིར་ཞེས་བཀོད་པའི་ཚེ། བྱས་པ་གྲུབ་ཟིན་ཡང་མི་རྟག་པ་དེ་སྒྲ་ལ་ལྟོས་ནས་ཕྱོགས་ཆོས་ཡིན་པར་ཐལ། དེ་ལ་མི་རྟག་པ་ངེས་རུང་ཡིན་པའི་ཕྱིར། དེ་འདོད་ན།
མི་རྟག་པ་ལ་བྱས་པས་ཁྱབ་པ་ནི་ཤིན་ཏུའང་ཡོད་པས། མི་རྟག་པ་དེ་བྱས་པ་ལ་ལྟོས་པའི་གཏན་ཚིགས་ཡང་དག་ཡིན་པར་འགྱུར་ན། མངོན་དུ་གྱུར་པའི་སྒྲུབ་བྱེད་དུ་ལྐོག་ཏུ་གྱུར་པ་བཀོད་ན་འཇིག་རྟེན་ཐམས་ཅད་ཀྱི་བཞད་གད་དུ་མི་འགྱུར་རམ་ཞེས་གསུངས། རིགས་གཏེར་ལས། ངེས་རུང་རྟགས་མིན་ཐེ་ཚོམ་ཕྱིར། ། ངེས་པ་རྟགས་ཡིན་གོ་བྱེད་ཕྱིར། ། ཞེས་གསུངས་སོ། ། དེ་ལྟར་ན། ཚུལ་གསུམ་གྱི་ངོ་བོ་ངོས་བཟུང་བ་ཤེས་བྱེད་ཀྱི་ལུང་ཞར་ལ་འོངས་པ་དང་བཅས་པ་བརྗོད་ནས། ད་ནི་སྐབས་སུ་བབ་པ་ཚུལ་གསུམ་འགལ་མི་འགལ་དཔྱད་པར་བྱ་སྟེ།
དེ་ཡང་འདི་ལྟར། སྤྱིར་ཕྱོགས་ཀྱི་ཆོས་དང༌། རྗེས་སུ་འགྲོ་བ་དང༌། ལྡོག་པ་ཙམ་ནི་མི་འགལ་ཏེ། བྱས་པ་དེ་ཉིད། སྒྲ་མི་རྟག་པར་སྒྲུབ་པའི་ཕྱོགས་ཀྱི་ཆོས་དང༌། མི་རྟག་པ་ལ་རྗེས་སུ་འགྲོ་བ་དང༌། རྟགས་པ་ལས་ལྡོག་པ་གསུམ་ཀ་ཡིན་པའི་ཕྱིར། ཕྱོགས་ཆོས་ཀྱི་ཚུལ་དང༌། རྗེས་སུ་འགྲོ་བའི་ཚུལ་དང༌།
ལྡོག་པའི་ཚུལ་གསུམ་ནི་འགལ་བ་ཁོ་ནར་ངེས་ཏེ། བྱས་པས་སྒྲ་མི་རྟག་པར་སྒྲུབ་པའི་རྟགས་ཀྱི་ཚུལ་དང་པོ་དང༌། གཉིས་པ་དང་གསུམ་པ་རྣམས་ཕན་ཚུན་འགལ་བའི་ཕྱིར། ཅི་སྟེ་བྱས་པ་ཉིད་སྦྱོར་བ་དེ་སྐོར་གྱི་ཚུལ་གསུམ་ཀའི་གཞི་མཐུན་དུ་འདོད་ན། སྦྱོར་བ་དེ་སྐོར་གྱི་རྟགས་ཀྱི་ཚུལ་དེ་གཅིག་ཁོ་ནར་མི་འདོད་བཞིན་དུ་ངེས་པར་ཁས་ལེན་དགོས་པར་འགྱུར་ཏེ། བྱས་པ་དེ་བྱས་པའི་རྟགས་ཀྱིས་སྒྲ་མི་རྟག་པར་སྒྲུབ་པའི་ཚུལ་གསུམ་གང་རུང་གཅིག་གི་མཚན་གཞི་ཡིན་ལ། བྱས་པ་ལས་ལྡོག་པ་ཐ་དད་པའི་དེས་སྐོར་གྱི་ཚུལ་གསུམ་གང་རུང་གི་མཚན་གཞི་གཟུང་རྒྱུ་མི་སྣང་བའི་ཕྱིར་རོ། དེར་མ་ཟད་བྱས་པས་དེ་ལྟར་སྒྲུབ་པའི་ཚུལ་གསུམ་ལས་གང་རུང་གཅིག་ལ་ཚད་མར་སོང་ཞིང༌། ཅིག་ཤོས་ལ་དཔྱད་ཤེས་སུ་སོང་བ་དང༌། གཞན་དེ་ལ་མ་རྟོགས་པའི་བློར་སོང་བ་ལ་ཡང་མི་སྲིད་པར་འགྱུར་ཏེ།
གང་སྦྱོར་བ་དེ་སྐོར་གྱི་ཕྱོགས་ཆོས་ཀྱི་ཚུལ་ལ་ཚད་མར་སོང་བའི་བློ་དེ་ཉིད་རྗེས་སུ་འགྲོ་བའི་ཚུལ་ལའང་ཚད་མར་འདོད་དགོས་པའི་ཕྱིར་ཏེ། དེ་སྐོར་གྱི་ཕྱོགས་ཆོས་ཀྱི་ཚུལ་ནི་ཡོད་ལ། དེའི་མཚན་གཞི་ལས་ལྡོག་པ་ཐ་དད་ན་དེ་སྐོར་གྱིས་རྗེ་འགྲོའི་ཚུལ་གྱི་མཚན་གཞིར་མི་རིགས་པའི་ཕྱིར། ཡང་དེ་གསུམ་འགལ་ཏེ། སྔར་ཇི་སྐད་བཤད་པ་ལྟར་རྒོལ་བའི་རྒྱུད་ཀྱི་ཚུལ་གསུམ་འཇལ་བའི་ཚད་མ་གསུམ་པོ་དེ་དག་གི་གཞལ་བྱ་འགལ་བའི་ཕྱིར་དང༌། དེ་ལྟ་མ་ཡིན་ན། གང་སྦྱོར་བ་དེ་སྐོར་གྱི་ཚུལ་དང་པོ་འཇལ་བའི་ཚད་མ་དེ་ཚད་མར་སོང་བའི་གཞལ་བྱ་ཡིན་ན། དེ་སྐོར་གྱི་ཕྱོགས་ཆོས་ཀྱི་ཚུལ་མ་ཡིན་པས། ཁྱབ་པ་སོགས་མི་འདོད་བཞིན་དུ་ཁས་ལེན་དགོས་པ་འབྱུང་ལ། དེ་ལྟ་ན་རྒོལ་བའི་རྒྱུད་ཀྱི་ཚུལ་གསུམ་འཇལ་བའི་ཚད་མས་ཚུལ་གསུམ་མི་འཇལ་བར་ཁས་ལེན་དགོས་པར་འགྱུར་རོ། །
ཅི་སྟེ་འདི་སྙམ་དུ་སྒྲ་བྱས་པ་ཡིན་པ་དང༌། སྒྲ་མི་རྟག་པ་ཡིན་པ་མི་འགལ་ཡང༌། དེ་འཇལ་བའི་ཚད་མ་གཉིས་ཀྱི་གཞལ་བྱ་འགལ་བ་བཞིན་ནོ། ། ཞེས་པས་ཀྱང་ལན་སྟོན་པར་ནུས་པ་མ་ཡིན་ཏེ། སྒྲ་བྱས་པར་འཇལ་བའི་ཚད་མའི་གཞལ་བྱ་ཡིན་ན་སྒྲ་བྱས་པ་ཡིན་དགོས་ལ། བྱས་པས་སྒྲ་མི་རྟག་པར་སྒྲུབ་པའི་རྗེས་ཁྱབ་གཞལ་བའི་རྗེས་དཔག་གི་གཞལ་བྱ་ཡིན་ན། དེའི་རྗེས་ཁྱབ་མ་ཡིན་དགོས་པར་ཁྱེད་ཅག་གིས་ཁས་བླངས་པའི་ཕྱིར་རོ། ། གང་ཡང་འདི་ན་བྱས་ན་མི་རྟག་པ་ཡིན་པས་ཁྱབ་པ་དེ། རྟག་ན་མ་བྱས་པའི་ཁྱབ་པ་མ་ཡིན་པ་འདོད་ཅིང༌། དེ་ཡང་ཅིག་ཤོས་མ་ཡིན་པར་འདོད་བཞིན་དུ།
བྱས་པས་སྒྲ་མི་རྟག་པར་སྒྲུབ་པའི་རྗེས་ཁྱབ་གང་ཡིན་པ་དེའི་ལྡོག་ཁྱབ་དང༌། དེའི་ལྡོག་ཁྱབ་གང་ཡིན་པ་དེ། དེའི་རྗེས་ཁྱབ་ཏུ་ཡང་ཁས་ལེན་པ་ནི་ཁོ་བོ་ཤེས་པ་རང་བཞིན་དུ་མི་གནས་སོ་ཞེས་གསལ་བར་སྒྲོག་པ་ཡིན་ལ། དེར་མ་ཟད་བྱས་ན་མི་རྟག་པས་ཁྱབ་པ་དེ། བྱས་པས་སྒྲ་མི་རྟག་པར་སྒྲུབ་པའི་རྗེས་ཁྱབ་མིན་ནོ་ཞེས་དེང་སང་མགྲིན་གཅིག་ཏུ་བསྡེབས་ན་འདོན་པ་ནི། དེ་སྐད་དུ་སྨྲ་བ་པོ་བདག་ནི་ཚིག་ཁོ་ན་ལ་འཆེལ་ཞིང་རྗེས་སུ་འཆེལ་ནས་དམ་པའི་ཆོས་རྣམས་རིང་དུ་སྤོང་བར་བྱེད་པ་ཡིན་གྱི། གསུང་རབ་ཀྱི་དོན་ལ་སྤྱོད་པའི་བློའི་ནུས་པ་ཅུང་ཟད་ཙམ་ཡང་ཡོད་པ་མ་ཡིན་ནོ་ཞེས་རང་ཉིད་ཀྱིས་གསལ་བར་བརྗོད་པ་སྟེ། འདི་ལྟར་གཞལ་བྱའི་རྟགས་ཀྱིས་སྒྲ་མི་རྟག་པར་སྒྲུབ་པའི་རྗེས་ཁྱབ་མེད་པའི་རྒྱུ་མཚན་ཅི། གཞལ་བྱ་ཡིན་ན་མི་རྟག་པ་ཡིན་པས་མ་ཁྱབ་པའི་ཕྱིར་རོ། ། སྙམ་ན།
དེ་ནི་ཁྱོད་ཀྱིས་ལེགས་པར་སྨྲས་ཏེ། གཞལ་བྱའི་རྟགས་ཀྱིས་སྒྲ་མི་རྟག་པར་སྒྲུབ་པའི་རྗེས་ཁྱབ་ཡོད་ན། གཞལ་བྱ་ཡིན་ན་མི་རྟག་པས་ཁྱབ་པ་དེ། དེའི་རྗེས་ཁྱབ་ཏུ་ཁས་བླངས་པའི་ཕྱིར། བྱས་པ་དེ་བྱས་པས་སྒྲ་མི་རྟག་པར་སྒྲུབ་པའི་རྗེས་ཁྱབ་བོ་ཞེས་ཟེར་བ་ནི། རྟགས་དང་ཁྱབ་པ་སོ་སོར་ཤན་མི་ཕྱེད་པའི་གསང་ཚིག་ཡིན་པས་རིགས་པ་སྨྲ་བའི་རྭ་བ་ལས་རིང་དུ་འཁྱམས་པ་ཡིན་པས་བློ་དང་ལྡན་པ་དག་གིས་རྣ་བ་ཙམ་ཡང་གཏད་པར་མི་བྱའོ། ། གཞན་ཡང༌། བྱས་པས་སྒྲ་མི་རྟག་པར་སྒྲུབ་པའི་ཕྱོགས་ཆོས་ཡིན་ན་བྱས་པས་སྒྲ་མི་རྟག་པར་སྒྲུབ་པའི་རྗེས་ཁྱབ་དང༌། དེ་སྐོར་གྱི་རྗེས་ཁྱབ་ཡིན་ན་དེ་སྐོར་གྱི་ཕྱོགས་ཆོས་ཡིན་དགོས། ། འོ་ན།
དེ་སྐོར་གྱི་ཕྱོགས་ཆོས་ཡིན་ན་དེ་སྐོར་གྱི་མཐུན་ཕྱོགས་ཁོ་ན་ལ་ཡོད་དགོས་པ་དང༌། བྱས་རྟགས་ཀྱིས་སྒྲ་མི་རྟག་པར་སྒྲུབ་པའི་རྗེས་ཁྱབ་ཡིན་ན་དེ་སྐོར་གྱི་ཤེས་འདོད་ཆོས་ཅན་གྱི་སྟེང་དུ་ཡོད་དགོས་པར་འགྱུར་ལ། དེ་ལྟ་ན། སྦྱོར་བ་སྐོར་ཅིག་གིས་མཐུན་ཕྱོགས་ལ་མེད་པ་དེ། དེའི་ཕྱོགས་ཆོས་ཀྱི་མཚན་ཉིད་ཀྱི་བསལ་བྱ་དང༌། ཤེས་འདོད་ཆོས་ཅན་གྱི་སྟེང་དུ་མེད་པ་དེ་རྗེས་འགྲོའི་མཚན་ཉིད་ཀྱི་བསལ་བྱར་ཡང་འགྱུར་ལ། དེ་ཡང་དེ་ལྟ་ན། བྱས་པས་སྒྲ་མི་རྟག་པར་སྒྲུབ་པའི་ཕྱོགས་ཆོས་ལ་ངེས་བརྗོད་མཛད་པས། བྱས་པ་སྒྲ་མི་རྟག་པར་སྒྲུབ་པའི་མཐུན་ཕྱོགས་ལ་མེད་དམ་སྙམ་པ་དང༌། མི་མཐུན་ཕྱོགས་ལ་ཡོད་དམ་སྙམ་པའི་ལོག་རྟོག་ཁེགས་པར་འགྱུར་ཞིང༌།
དེ་སྐོར་གྱི་རྗེས་ཁྱབ་ལ་ངེས་བརྗོད་མཛད་པས། བྱས་པས་ཤེས་འདོད་ཆོས་ཅན་སྒྲའི་སྟེང་དུ་མ་གྲུབ་བམ་སྙམ་པའི་ལོག་རྟོག་ཀྱང་ཁེགས་པར་འགྱུར་ཏེ། དེ་སྐོར་གྱི་ཕྱོགས་ཆོས་ཡིན་ན། དེ་སྐོར་གྱི་མཐུན་ཕྱོགས་ཁོ་ན་ལ་ཡོད་དགོས་པ་གང་ཞིག དེ་དགོས་པ་ལྟར་ངེས་བརྗོད་མཛད་པའི་ཚིག་གིས་མ་བརྗོད་ན། ཚུལ་གསུམ་ལ་ངེས་བརྗོད་མཛད་པའི་ཚིག་གིས། ཚུལ་གསུམ་སོ་སོའི་དོན་ལྡོག་རྫོགས་པར་མ་བརྗོད་པར་ཐལ་བའི་སྐྱོན་ཡོད་པའི་ཕྱིར་རོ། ། གཞན་ཡང་སྦྱོར་བ་སྐོར་ཅིག་གི་ཚུལ་གསུམ་སོ་སོ་ལ་ཚུལ་གསུམ་པོའི་མཚན་ཉིད་ཚང་བར་འདོད་པ་འདི་ནི། སྔོན་ཆད་གཞུང་ལུགས་རྣམ་པར་དག་པ་གང་ནས་ཀྱང་མ་བྱུང་བའི་བཞད་གད་ཀྱི་གནས་ཞིག་གོ ། ཡང་སྦྱོར་བ་སྐོར་ཅིག་གི་རྗེས་ཁྱབ་དང་རྗེས་འགྲོའི་ཚུལ་ལ་རྣམ་དབྱེ་ཐ་དད་དུ་སྟོན་རྒྱུ་མེད་པར་འདོད་པ་འདི་ཡང་བཞད་གད་ཀྱི་གནས་ཏེ།
འདི་ལྟར། མི་རྟག་པའི་རྟགས་ཀྱིས་སྒྲ་མི་རྟག་པར་སྒྲུབ་པའི་རྗེས་འགྲོའི་ཚུལ་གྲུབ་པར་ཐལ། དེའི་རྗེས་ཁྱབ་གྲུབ་པའི་ཕྱིར། ཅི་སྟེ། རྟགས་མ་གྲུབ་བོ་སྙམ་ན། འོ་ན་དེའི་ཁྱབ་པ་ནི་གྲུབ་པར་ཁྱེད་འདོད་པས། རྗེས་ཁྱབ་ཀྱང་མིན། ལྡོག་ཁྱབ་ཀྱང་མིན་པའི་ཁྱབ་པ་ཞིག་ཁྱེད་ཀྱིས་ཁས་ལེན་དགོས་སོ། ། འོན་ཀྱང་ཁོ་བོ་ནི་འདི་ལ། ཁྱབ་པ་ཡོད་པ་གཞུང་གི་དགོངས་པར་མི་འདོད་དེ།
འདིའི་རྟགས་ཆོས་གཉིས་ལ་འབྲེལ་པ་ཡོད་པར་མི་འདོད་པའི་ཕྱིར། སྦྱོར་བ་སྐོར་ཅིག་གི་རྗེས་ཁྱབ་ཡིན་ན། རྗེས་འགྲོའི་ཚུལ་ཡིན་དགོས་ན། དེ་སྐོར་གྱི་རྟགས་སུ་གྲུབ་ན། དེ་སྐོར་གྱི་ཕྱོགས་ཆོས་ཡིན་དགོས་པར་ཡང་འགྱུར་རོ། ། དེ་ལྟ་ན་རྟགས་སུ་གཟུང་བྱ་གཅིག་ཉིད། ཚུལ་གསུམ་ཀ་ཡིན་པར་འདོད་པ་འདི་ནི། ཕྱོགས་ཆོས་དང་དེའི་ཚུལ་དང༌། རྗེས་འགྲོ་དང་དེའི་ཚུལ་དང༌། ལྡོག་པ་དང་དེའི་ཚུལ་རྣམས་གཅིག་ཏུ་འདྲེས་པའི་ལོག་པར་རྟོགས་པ་ལས་བྱུང་བ་ཡིན་པས་འདི་ལྟར་ཤེས་པར་བྱ་སྟེ།
བྱས་པ་དེ་ཚུལ་གསུམ་མ་ཡིན་ཀྱང་སྒྲ་མི་རྟག་པར་སྒྲུབ་པའི་ཕྱོགས་ཀྱི་ཆོས་དང༌། མཐུན་པའི་ཕྱོགས་ལ་རྗེས་སུ་འགྲོ་བ་དང༌། མི་མཐུན་པའི་ཕྱོགས་ལས་ལྡོག་པ་ཙམ་ནི་ཡིན་ལ། དེ་ཡིན་པའི་རྒྱུ་མཚན་གྱིས་བྱས་པས་དེ་ལྟར་སྒྲུབ་པའི་ཚུལ་གསུམ་ཚང་བར་འཇོག་པ་ཡིན་ཏེ། དཔེར་ན། སྒྲ་དེ་སྒྲ་མ་ཡིན་པ་དང༌། མ་བྱས་པ་དང༌། རྟགས་པ་ལས་ལྡོག་པའི་རྒྱུ་མཚན་གྱིས། སྒྲ་དེ་ལྡོག་པ་དེ་གསུམ་དང་ལྡན་པ་ནི་ཡིན་ཀྱང༌། སྒྲ་དེ་མ་བྱས་པ་ལས་ལོག་པའི་ལྡོག་པ་དང༌།
མི་རྟག་པའི་ལྡོག་པར་མི་བརྗོད་པ་བཞིན་ནོ། ། སྒྲ་རང་ཉིད་སྒྲའི་ལྡོག་པ་མ་ཡིན་པའི་ཚུལ་ཡང་འཆད་པར་འགྱུར་རོ། ། དེས་ན་བྱས་པས་སྒྲ་མི་རྟག་པར་སྒྲུབ་པའི་ཕྱོགས་ཆོས་ཀྱི་ཚུལ་གྲུབ་པའི་རྒྱུ་མཚན་ཡང༌། བྱས་པ་དེའི་ཕྱོགས་ཆོས་ཡིན་པ་ལ་ཐུག དེས་དེ་ལྟར་སྒྲུབ་པའི་རྗེས་འགྲོའི་ཚུལ་དང༌། ཁྱབ་པ་གྲུབ་པའི་རྒྱུ་མཚན་ཡང༌། བྱས་པ་དེ་མི་རྟག་པ་ལ་རྗེས་སུ་འགྲོ་བ་ལ་ཐུག་པ་ཡིན་ནོ། ། བྱས་པ་དེ་མི་རྟག་པ་ལ་རྗེས་སུ་འགྲོ་མོད། བྱས་པ་དེ་བྱས་པ་མི་རྟག་པ་ལ་རྗེས་སུ་འགྲོ་བའི་རྗེས་འགྲོ་ཡིན་པར་ནི་མི་བརྗོད་དོ། ། དཔེར་ན།
བྱས་པ་དེ་མི་རྟག་པ་ལ་འབྲེལ་མོད། བྱས་པ་དེ་མི་རྟག་པ་ལ་འབྲེལ་བའི་འབྲེལ་པར་མི་བརྗོད་པ་བཞིན་ནོ། ། སྐབས་འདིའི་དོན་ལ་ཁོ་བོ་ཅག་གི་འདྲེན་པ་དམ་པ་སྔོན་བྱོན་པ་དག་གིས། ཚུལ་གསུམ་མི་འགལ་བ་ལྟ་བུར་བཤད་པ་དག་ཀྱང་ཡོད་མོད་ཀྱི་དེ་ནི་རིགས་པའི་གཏེར་ལས་གསུངས་པའི་འགལ་བའི་རྣམ་གཞག་དང་བསྟུན་ནས་གནོད་བྱ་གནོད་བྱེད་མ་ཡིན་པ་ལ་དགོངས་ཤིང༌། ཡང་ན། ཕྱོགས་ཀྱི་ཆོས་དང༌། མཐུན་པའི་ཕྱོགས་ལ་རྗེས་སུ་འགྲོ་བ་དང༌། མི་མཐུན་ཕྱོགས་ལས་ལྡོག་པ་གསུམ་གྱི་གཞི་མཐུན་སྲིད་པ་ལ་དགོངས་སོ། ། འདིར་ཇི་སྐད་བཤད་པ་དེ་དག་ནི་དིང་སང་གི་གྲགས་ཆོད་དང་བསྟུན་ནས། གཞི་མཐུན་མི་སྲིད་པ་ལ་འགལ་བར་མཛད་པ་དེ་དག་གི་དབང་དུ་བྱས་པ་ཡིན་ནོ། །
དེ་ལ་དོགས་པ་འདི་སྙམ་དུ་འབྱུང་སྲིད་པར་འགྱུར་རོ། ། བྱས་པ་མི་རྟག་པ་ཁོ་ན་ལ་ཡོད་པར་སྐབས་ཀྱི་རྒོལ་བའི་ཚད་མས་ངེས་པའི་ཆ་དེ་ཆོས་ཅན། བྱས་པས་སྒྲ་མི་རྟག་པར་སྒྲུབ་པའི་ལྡོག་པའི་ཚུལ་ཡིན་པར་ཐལ། བྱས་པ་རྟག་པ་ལས་ལོག་པར་སྐབས་ཀྱི་རྒོལ་བའི་ཚད་མས་ངེས་པའི་ཆ་ཡིན་པའི་ཕྱིར། དེར་ཐལ། བྱས་པ་མི་རྟག་པ་ཁོ་ན་ལ་ཡོད་པར་ངེས་པའི་ཆ་ཡིན་པའི་ཕྱིར། ཁྱབ་སྟེ། ཕུང་པོ་གཉིས་ལས་གཅིག་ལ་ནི། ། ངེས་པར་གྲུབ་ན་གཞན་ལས་ནི། ། ལྡོག་གྲུབ། །
ཅེས་དང༌། གང་ལ་གྲུབ་བྱའི་མི་མཐུན་ཕྱོགས། ། བཟློག་པ་ཉིད་བརྗོད་དེ་ཉིད་ནི། ། འདི་ཡི་ཆོས་མཐུན་འགྱུར་དེས་ན། ། གཏན་ཚིགས་ཐམས་ཅད་རྗེས་འགྲོ་ཅན། ། ཞེས་གསུངས་པའི་ཕྱིར་རོ་སྙམ་ན། དེ་ནི་རིགས་པ་མ་ཡིན་ཏེ། འདི་ལྟར། སྒྲ་རྟག་པ་མིན་པ་ཆོས་ཅན། སྒྲ་མི་རྟག་པར་རྟོགས་པའི་ཚད་མས་ངེས་པའི་ཆ་ཡིན་པར་ཐལ།
སྒྲ་རྟག་པ་མ་ཡིན་པར་རྟོགས་པའི་ཚད་མས་ངེས་པའི་ཆ་ཡིན་པའི་ཕྱིར། ཁྱབ་པ་ནི་ལུང་གིས་མཚུངས་ལ། འདོད་ན། སྒྲ་མི་རྟག་པར་རྟོགས་པའི་ཚད་མ་དེའི་འཛིན་སྟངས་ཀྱི་གཟུང་བྱར་ཐལ་ཞིང༌། དེ་ལྟ་ན་ནི། ཚད་མ་དེ་དགག་པའི་རྣམ་པ་ཅན་དུ་ཐལ་བར་འགྱུར་རོ། ། དེས་ན་མི་རྟག་པར་རྟོགས་པའི་རྗེས་དཔག་གིས་སྒྲ་རྟག་པ་མ་ཡིན་པར་རྟོགས་ཀྱང༌། སྒྲ་རྟག་པ་མ་ཡིན་པ་དེ་སྒྲ་མི་རྟག་པར་རྟོགས་པའི་རྗེས་དཔག་གིས་སྒྲ་མི་རྟག་པར་རྟོགས་པའི་ཆ་ཉིད་དུ་ཁས་བླངས་ན། དེ་སྒྲུབ་པར་ཐལ་བ་བཟློག་ཏུ་མེད་དོ། ། ལུང་དེ་དག་གི་དགོངས་པ་ཡང༌།
དོན་ལ་གནས་པའི་མི་མཐུན་ཕྱོགས་ལ་མེད་ན། དོན་གྱི་མཐུན་ཕྱོགས་ལ་ཡོད་དགོས་པའམ། རྟག་མི་རྟག་དངོས་འགལ་དུ་ངེས་པའི་ཚད་མ་རྒྱུད་ལ་ལྡན་པའི་གང་ཟག་གིས། བྱས་པ་རྟག་པ་ལ་མེད་པར་ངེས་ན། མི་རྟག་པ་ལ་ཡོད་པར་ངེས་དགོས་པའི་དོན་ཡིན་གྱི། རྟག་པ་ལ་མེད་པར་ངེས་པའི་ཆ་དེ་ཉིད། མི་རྟག་པ་ལ་ཡོད་པར་ངེས་པའི་ཆར་སྟོན་པ་མ་ཡིན་ནོ། ། མདོར་ན་ཚད་མ་རྣམ་པར་ངེས་པ་སོགས་ནས། རྗེས་སུ་འགྲོ་བ་དང་ལྡོག་པ་དག་ཚུལ་ཐ་དད་པའི་ཕྱིར་ཞེས་གསུངས་པ་ཡང་རྗེས་སུ་འགྲོ་ལྡོག་འགལ་བས་ཚུལ་གསུམ་དུ་གྲངས་ངེས་ཞེས་པའི་དོན་ཏེ། རྗེས་སུ་འགྲོ་ལྡོག་སྤྱིར་ལྡོག་པ་ཐ་དད་ཙམ་དུ་བསྟན་པ་ལ་སྐབས་འདིར་དགོས་ནུས་མེད་རྗེས་སུ་འགྲོ་ལྡོག
ངོ་བོ་ཐ་དད་པ་ནི་འོག་ནས་འཆད་པ་ལྟར་གཞུང་གི་དགོངས་པ་ལས་ཕྱི་རོལ་དུ་གྱུར་པའི་ཕྱིར་རོ། ། དེས་ན་སྦྱོར་བ་སྐོར་ཅིག་གི་རྗེས་སུ་འགྲོ་ལྡོག་ཡིན་ཁྱབ་མཉམ་དུ་འདོད་པས་ནི། རྟགས་ཀྱི་ཚུལ་དེ་གཉིས་ཁོ་ནར་ཐལ་བའི་ཉེས་པ་གཞན་གྱིས་རྣམ་འགྲེལ་མཛད་པ་ལ་བརྗོད་པ་དེ་ཉིད་འཇུག་པར་ཁས་བླངས་ཤིང༌། རྣམ་འགྲེལ་མཛད་པས་རྗེས་སུ་འགྲོ་ལྡོག་གཉིས་དོན་མི་གཅིག་ཅིང༌། ཐ་དད་པའི་སྒོ་ནས་ཉེས་པ་དེ་སྤོང་བར་མཛད་པའི་གཞུང་གི་དགོངས་པ་ལས་ཕྱི་རོལ་དུ་གྱུར་པར་སེམས་སོ། ། དེ་སྐད་དུ་ཡང༌། རྣམ་པར་ངེས་པ་ལས། དེ་ཡང་རྗེས་འགྲོ་མེད་པར་བསྟན་པར་མི་ནུས་ཏེ། དེའི་ངོ་བོ་དང༌། རྒྱུའི་དངོས་པོ་མཐོང་བ་སྒྲུབ་པར་བྱེད་པ་ཡིན་པའི་ཕྱིར་རོ། །
འོ་ན་རྟགས་ཀྱི་ཚུལ་གཉིས་པར་འགྱུར་རོ་ཞེ་ན། མ་ཡིན་ཏེ། རྗེས་སུ་འགྲོ་བ་དང་ལྡོག་པ་དག་ཚུལ་ཐ་དད་པའི་ཕྱིར་རོ། ། དེ་དག་ནི་ངག་གཅིག་གིས་ཀྱང་བསྟན་པར་ནུས་པའི་ཕྱིར་སྦྱོར་བ་བསྡུས་ཏེ་བརྗོད་པ་ཡིན་གྱི། ཚུལ་བསྡུས་པ་ནི་མ་ཡིན་ནོ། ། ཞེས་གསུངས། དོན་ནི། རྗེས་སུ་འགྲོ་ལྡོག་གཉིས་འབྲེལ་པའི་སྲོག་གཅིག་ལ་ཐུག་ཅིང༌། ཕན་ཚུན་མི་འཁྲུལ་བས་གང་རུང་ཅིག་རྟོགས་པ་ན། ཅིག་ཤོས་ཀྱང་ཤུགས་ལ་རྟོགས་ནུས་པས།
རྟོགས་བྱེད་ཀྱི་བློ་དང་སྦྱོར་བ་གཅིག་ཏུ་བསྡུ་ནུས་ཀྱང༌། ཚུལ་གཉིས་ཀྱི་རང་གི་ངོ་བོ་ལ་གཞི་མཐུན་མི་སྲིད་པས། གཅིག་ཏུ་བསྡུ་མི་ནུས་སོ། ། ཞེས་པའི་དོན་ནོ། ། དེ་ཡང་དཔེར་ན། སྒྲ་མི་རྟག་པའི་དོན་སྤྱི་དང༌། སྒྲ་རྟག་པ་མ་ཡིན་པའི་དོན་སྤྱི་གཉིས་སྒྲ་གཅིག་གིས་དངོས་ཤུགས་ལ་སྟོན་པ་དང༌། བློ་གཅིག་གིས་དངོས་ཤུགས་ལ་རྟོགས་པས་དེ་གཉིས་ཀྱིས་རྟོགས་བྱེད་ཀྱི་བློ་དང༌། བརྗོད་བྱེད་ཀྱི་སྒྲ་གཅིག་ཏུ་བསྡུ་བར་ནུས་ཀྱང༌། རང་གི་ངོ་བོ་གཅིག་ཏུ་བསྡུ་བར་མི་ནུས་པ་བཞིན་ནོ། །
ཚུལ་གཉིས་ཡིན་ཁྱབ་མཉམ་ཡིན་ཅིང༌། མཚན་གཞི་གཅིག་ལས་གཟུང་རྒྱུ་མེད་ན་ཅིའི་ཕྱིར་ཚུལ་གཅིག་ཏུ་བསྡུ་མི་ནུས་པ་ཁྱེད་ཅག་གིས་སྟོན་ཅིག གསུམ་པ་ངོ་བོ་གཅིག་ཐ་དད་བསམ་པ་ནི། དིང་སང་མཁས་པ་དང་རྨོངས་པའི་སྐྱེ་བོ་རྟོག་གེ་སྨྲ་བ་མཐའ་དག་ལས་ཁ་ཅིག་ནི་ཚུལ་གསུམ་ཀ་ངོ་བོ་གཅིག་གོ་ཞེས་མཐའ་གཅིག་ཏུ་སྨྲ་ལ། ཁ་ཅིག་ནི། རྣམ་དབྱེ་མེད་པར་གསུམ་ཀ་ངོ་བོ་ཐ་དད་པའོ་ཞེས་སྨྲ་བར་བྱེད་པ་དེ་དག་ནི་རིགས་པའི་གཞུང་ལས་རྒྱང་རིང་དུ་གནས་པར་མཐོང་ནས་ཁོ་བོའི་བློ་གྲོས་ཀྱིས་གཞུང་གི་དགོངས་པ་ལ་རྣམ་པར་བརྟགས་པ་ནི་འདི་ལྟ་སྟེ། ཕྱོགས་ཆོས་དང་ཁྱབ་པའི་ཚུལ་ནི་སྤྱིར་ཡང་ངོ་བོ་ཐ་དད་དེ། འགལ་བ་དང་མ་ངེས་པའི་གཏན་ཚིགས་གཉིས་ལ་ཕྱོགས་ཆོས་ཀྱི་ཚུལ་གྲུབ་པའི་ཕྱིར་དང༌། མ་གྲུབ་པའི་གཏན་ཚིགས་ལའང་ཁྱབ་པའི་ཚུལ་གཉིས་གྲུབ་པ་དུ་མ་སྣང་བའི་ཕྱིར་རོ། ། བྱེ་བྲག་ཏུ་རྟགས་ཡང་དག་གི་ཕྱོགས་ཆོས་དང་ཁྱབ་པའི་ཚུལ་གཉིས་ཀྱང་ངོ་བོ་ཐ་དད་དེ།
བྱས་པས་སྒྲ་མི་རྟག་པར་སྒྲུབ་པ་ལྟ་བུའི་ཕྱོགས་ཁྱབ་གཉིས་ལ་འབྲེལ་པ་མེད་པའི་ཕྱིར་ཏེ། བྱས་པས་སྒྲ་མི་རྟག་པར་སྒྲུབ་པའི་ཕྱོགས་ཆོས་གྲུབ་ན། དེས་དེ་ལྟར་སྒྲུབ་པའི་ཁྱབ་པའི་ཚུལ་གཉིས་འགྲུབ་མི་དགོས་པའི་ཕྱིར་དང༌། དེའི་ཁྱབ་འབྲེལ་གྲུབ་ན། དེའི་ཕྱོགས་ཆོས་ཀྱང་གྲུབ་མི་དགོས་པའི་ཕྱིར་ཏེ། རྒོལ་བ་དེའི་བློ་ངོར་བྱས་པས་སྒྲ་མི་རྟག་པར་སྒྲུབ་པའི་ཁྱབ་འབྲེལ་མ་གྲུབ་ན། རྒོལ་བ་དེའི་བློ་ངོར་བྱས་པས་སྒྲ་མི་རྟག་པར་སྒྲུབ་པའི་ཕྱོགས་ཆོས་མ་གྲུབ་མི་དགོས་པའི་ཕྱིར། ཁྱབ་པ་ཡོད་དེ། སློབ་དཔོན་ཉིད་ཀྱིས་ཐ་མར་སྨོས་པའི་ངེས་པ་ནི་ཚུལ་གསུམ་ཀ་ལ་བལྟ་བར་བྱ་ཞེས་རྒོལ་བའི་བློ་ངོ་ཁོ་ན་ལ་བལྟོས་ནས། རྟགས་ཀྱི་ཚུལ་བཞག་དགོས་པར་གསུངས་པའི་ཕྱིར།
རྩ་བ་ལ། ཁྱབ་པ་ཡོད་དེ། ངོ་བོ་གཅིག་ཅིང་ལྡོག་པ་ཐ་དད་ན་བདག་གཅིག་ཏུ་འབྲེལ་དགོས་པའི་ཕྱིར་རོ། ། དེ་ཡང་གོ་སླ་བར་བྱས་ན། བྱས་པས་སྒྲ་མི་རྟག་པར་སྒྲུབ་པའི་ཕྱིར་རྒོལ་གྱི་ཚད་མས་བྱས་པ་སྒྲའི་སྟེང་དུ་ཡོད་པར་ངེས་པ་དེ་ཆོས་ཅན། ཁྱོད་བྱས་པས་སྒྲ་མི་རྟག་པར་སྒྲུབ་པའི་ཕྱིར་རྒོལ་གྱིས། བྱས་པ་མི་རྟག་པ་ཁོ་ན་ལ་ཡོད་པར་ངེས་པའི་ཆ་ལ་མ་འབྲེལ་བར་ཐལ། དེ་ཁེགས་ན་ཁྱེད་ཁེགས་པས་མ་ཁྱབ་པའི་ཕྱིར། མ་གྲུབ་ན། བྱས་པས་སྒྲ་མི་རྟག་པར་སྒྲུབ་པའི་ཕྱོགས་ཆོས་ཚད་མས་ཤེས་ཤིང༌།
ཁྱབ་འབྲེལ་མི་ཤེས་པའི་ཕྱིར་རྒོལ་གཅིག་མི་སྲིད་པར་ཐལ་ལོ། ། རྗེས་སུ་འགྲོ་ལྡོག་གི་ཁྱབ་པ་གཉིས་ནི་ངོ་བོ་གཅིག་པ་སྟེ། ཕན་ཚུན་བདག་གཅིག་པའི་འབྲེལ་པ་མི་འཁྲུལ་བའི་ཕྱིར་ཏེ། ཕན་ཚུན་འབྲེལ་བ་མི་འཁྲུལ་བ་གང་ཞིག དེ་བྱུང་དུ་འབྲེལ་བ་ནི་མེད་པའི་ཕྱིར་རོ། ། འབྲེལ་པ་ནི་ཡིན་ཏེ། ཕན་ཚུན་ཐ་དད་ནས་གཅིག་གིས་ཅིག་ཤོས་འདོར་བ་མི་སྲིད་པའི་ཕྱིར། གཞན་དུ་ན། རྗེས་སུ་འགྲོ་བ་རྐྱང་པ་ཅན་དང༌། ལྡོག་པ་རྐྱང་པ་ཅན་གྱི་གཏན་ཚིགས་ཡང་དག་སྲིད་པར་ཐལ་བ་ཉིད་དུ་འགྱུར་རོ། །
དོན་དེ་ཉིད་ནི། གང་ལ་སྒྲུབ་བྱའི་མི་མཐུན་ཕྱོགས། ། ཞེས་སོགས་དང༌། དེ་ཕྱིར་རྗེས་འགྲོ་མེད་པ་ལ། ། འདི་འདྲའི་མི་འཁྲུལ་གྲུབ་མ་ཡིན། ། ཞེས་སོགས་དང༌། ཕུང་པོ་གཉིས་ལས་གཅིག་ལ་ནི། ། ངེས་པར་གྲུབ་ན་གཞན་ལས་ནི། ། ལྡོག་གྲུབ་ཅེས་སོགས་རྒྱ་ཆེར་གསུངས་པ་ཡིན་ནོ། ། གསུམ་པ་ཚུལ་གསུམ་ངེས་བྱེད་ཀྱི་ཚད་མ་བཤད་པ་ལ།
རང་གི་འདོད་པ་བརྗོད་པ་དང༌། གཞན་གྱི་འདོད་པ་སུན་དབྱུང་བ་གཉིས་སོ། ། དང་པོ་ལ། ཕྱོགས་ཆོས་ངེས་བྱེད་ཀྱི་ཚད་མ་བཤད་པ་དང༌། འབྲེལ་པ་ངེས་བྱེད་ཀྱི་ཚད་མ་བཤད་པའོ། ། དང་པོ་ནི། དུ་བས་ལ་མེ་ལྡན་དུ་སྒྲུབ་པ་ལ་སོགས་འབྲས་བུའི་རྟགས་ཕལ་ཆེ་བའི་ཕྱོགས་ཆོས་ནི་མངོན་སུམ་གྱིས་འགྲུབ་ལ། སྐྱོབ་པ་ཉིད་ཡིན་པའི་རྟགས་ཀྱིས་བཅོམ་ལྡན་འདས་མཁྱེན་པ་གསུམ་ལྡན་ཐུགས་རྒྱུད་ལ་མངའ་བར་བསྒྲུབ་པ་དང༌། དཔྱད་པ་གསུམ་གྱིས་དག་པའི་ལུང་གི་རྟགས་ལས། བཀའ་བརྒྱད་སྟོང་པ་རང་གི་བསྟན་བྱའི་དོན་རྟོགས་པའི་ཚད་མ་སྔ་མ་སྔོན་སོང་དུ་སྒྲུབ་པ་ལྟ་བུ།
ཕྱོགས་ཆོས་རྟགས་ཀྱིས་སྒྲུབ་དགོས་པའང་ཡོད་ཅིང༌། དེའི་རྟགས་དེ་དག་ཀྱང་མཐར་སྟུག་ན་མངོན་སུམ་གྱིས་འགྲུབ་དགོས་པ་ཡིན་ཏེ། དངོས་པོ་སྟོབས་ཞུགས་ཀྱི་རྟགས་ཡང་དག་གི་ཚུལ་གསུམ་གྱི་སྒྲུབ་བྱེད་མཐར་མངོན་སུམ་གྱིས་འགྲུབ་དགོས་པའི་ཕྱིར་ཏེ། སྒྲུབ་བྱེད་ཀྱི་ཚད་མ་གཅིག་ནི་དགོས་ལ། དངོས་སྟོབས་རྗེས་དཔག་རྐྱང་པས་སྒྲུབ་དགོས་ན་ཐུག་མེད་འགྱུར་ཞིང༌། ལུང་སྒྲུབ་བྱེད་ཀྱི་ཡན་ལག་ཏུ་ནི་མི་འཇུག་པའི་ཕྱིར་རོ། ། རང་བཞིན་གྱི་རྟགས་ལའང༌། སྒྲ་མི་རྟག་སྒྲུབ་ལ་བྱས་པ་རྟགས་སུ་བཀོད་པ་ལྟ་བུ་ལ། ཕྱོགས་ཆོས་དབང་རྣོན་གྱི་ངོར་མངོན་སུམ་གྱིས་འགྲུབ་ཅིང༌། དབང་རྟུལ་འགའ་ཞིག་ལ་རྒྱུ་རྐྱེན་ལས་སྐྱེས་པའི་རྟགས་ཀྱིས་སྒྲུབ་དགོས་པ་སྲིད་ལ།
སྐྱེས་པ་དེ་ནི་མངོན་སུམ་གྱིས་འགྲུབ་པ་ཡིན་ནོ། ། རྣམ་པ་ཀུན་ཏུ་ཚུལ་རོལ་མཐོང་བའི་ངོར། སྒྲ་བྱས་པ་ཡིན་པར་རྒྱུ་རྐྱེན་ལས་སྐྱེས་པའི་རྟགས་ཀྱིས་སྒྲུབ་དགོས་པ་མ་ཡིན་ཏེ། ཡིན་ན་དངོས་པོ་ཉིད་ནས་སྒྲ་མི་རྟག་པར་སྒྲུབ་པ་ལ་རྒྱུ་རྐྱེན་ལས་སྐྱེས་པ་རྟགས་སུ་བཀོད་པས་མི་ཆོག་པ་ཅི་ཡང་མེད་པའི་ཕྱིར་རོ། ། ཡང་ནོག་སོགས་འདུས་པའི་དཀར་ཟལ་བ་གླང་དུ་སྒྲུབ་པ་ལ། ནོག་སོགས་འདུས་པའི་གོང་བུ་རྟགས་སུ་བཀོད་པ་ལྟ་བུ་ལ་ནི། ཕྱོགས་ཆོས་དང་པོ་ནས་མངོན་སུམ་གྱིས་འགྲུབ་པ་ཡིན་ནོ། ། ཡང་ལུང་དོན་ལ་དཔྱད་པ་གསུམ་གྱིས་རྣམ་པར་དག་ནས། ཤིན་ལྐོག་ལ་དཔྱོད་པའི་ཚེ། འབྲས་བུའི་རྟགས་དང་རང་བཞིན་གྱི་རྟགས་ཀྱི་ཆ་མཐུན་འགའ་ཞིག་གི
ཕྱོགས་ཆོས་དང་ཁྱབ་པ་ལུང་ཁོ་ནས་འགྲུབ་པ་ཡང་ཡོད་པ་ཡིན་ནོ། ། མ་དམིགས་པའི་རྟགས་ཀྱི་ཕྱོགས་ཆོས་ནི། ཕར་ཆེར་མཐར་ཐུག་མངོན་སུམ་གྱིས་འགྲུབ་པ་ཉིད་ཡིན་ཏེ། ཇི་སྐད་དུ། གཞན་དུ་དོན་གྱིས་མེད་པ་ཉིད། ། མི་དམིགས་པ་ལས་རྟོགས་པར་འགྱུར། ། གཞན་གྱིས་དམིགས་པ་མེད་པ་ཉིད། ། ཡིན་པའི་ཕྱིར་ན་ཐུག་མེད་འགྱུར། ། ཞེས་དང༌། དེས་ན་མི་དམིགས་པ་འདི་ནི།
རང་ཉིད་མངོན་སུམ་ལས་རྟོགས་པས། ཞེས་རང་བཞིན་མ་དམིགས་པའི་རྟགས་ཀྱི་ཕྱོགས་ཆོས་མངོན་སུམ་གྱིས་འགྲུབ་པར་གསུངས་ལ། ཀུན་ལ་སྦྱོར་བ་ཐ་དད་ཉིད། ། ཡིན་གྱི་དོན་ལ་ཐ་དད་མེད། ། ཅེས་མ་དམིགས་པའི་རྟགས་ཐམས་ཅད་ཀྱི་དགག་བྱ་འགོག་པ་དགག་པ་དམིགས་བྱེད་ཀྱི་ཚད་མ་དགག་པ་ལ་ཐུག་པར་གསུངས་པའི་ཕྱིར། འོན་ཀྱང༌། རིགས་གཏེར་ལས། དེས་ན་སྐད་ཅིག་གིས་སྟོང་ལ། དོན་བྱེད་འགོག་པའི་རྟགས་ཀྱིས་འགྲུབ། ། ཅེས་གསུངས་པ་ལྟར།
དགག་རྟགས་འགའ་ཞིག་གིས་ཕྱོགས་ཆོས་རྟགས་ཀྱིས་སྒྲུབ་དགོས་པ་ནི་སྲིད་ལ། རྟགས་དེ་ཉིད་ཀྱང་མཐར་མངོན་སུམ་གྱིས་འགྲུབ་པ་ཡིན་ནོ། ། ལོ་ཆེན་གྱིས་རྟག་པ་ལ་རྟོག་པའི་རྟོག་པ་ཉམས་མྱོང་གིས་རིམ་དང་ཅིག་ཆར་དོན་བྱེད་པས་སྟོང་པའི་རྟགས་ཀྱིས། རྟག་པ་དངོས་མེད་དུ་སྒྲུབ་པའི་ཕྱོགས་ཆོས་འགྲུབ་པ་དང༌། དུ་བས་ལ་མེ་ལྡན་དུ་སྒྲུབ་པ་ལྟ་བུའི་ཕྱོགས་ཆོས་གཞན་རིག་མངོན་སུམ་གྱིས་འགྲུབ་པ་དང༌། བྱས་པས་སྒྲ་མི་རྟག་པར་སྒྲུབ་པ་ལྟ་བུ་ཕྱོགས་ཆོས་རྗེས་དཔག་གིས་འགྲུབ་པ་ཡོད་པར་གསུངས་སོ། ། གཉིས་པ་འབྲེལ་པ་ངེས་བྱེད་བཤད་པ་ལ། སྤྱིར་བཤད་པ་དང༌། ཁྱད་པར་དུ་བཤད་པའོ། ། དང་པོ་ནི།
སྤྱིར་འབྲེལ་པ་ཚར་གཅིག་ངེས་པར་བྱེད་པ་ལ། རྗེས་འགྲོ་ངེས་བྱེད་ཀྱི་ཚད་མ་དང༌། ལྡོག་པ་ངེས་བྱེད་ཀྱི་ཚད་མ་གཉིས་ཚང་དགོས་པ་ནི་རིགས་པ་མཁྱེན་པའི་དགོངས་པ་ཡིན་ལ། རྟགས་ཡང་དག་ཏུ་འགྱུར་བ་ལ། ཚུལ་གསུམ་ཚང་དགོས་པའི་གནད་ཀྱང་དེ་ཉིད་ཡིན་ནོ། ། འབྲེལ་པ་ལ་ཡང་བདག་གཅིག་པ་དང༌། དེ་ལས་བྱུང་བའི་འབྲེལ་པ་གཉིས་སུ་གྲངས་ངེས་པར་གཞུང་འགྲེལ་དག་ལས་ལན་གཅིག་མ་ཡིན་པར་གསུངས་ཤིང༌། དེ་རེ་རེ་ལའང་རྗེས་སུ་འགྲོ་ལྡོག་ངེས་པར་བྱེད་པའི་ཚད་མ་གཉིས་གཉིས་ཚང་དགོས་པས་དེ་བྱུང་གི་འབྲེལ་པ་ངེས་པ་ན། འབྲས་རྟགས་ཡང་དག་དང༌། རྒྱུ་མ་དམིགས་པ་དང༌།
མི་སྣང་བ་མ་དམིགས་པ་དང༌། ཞར་ལ་དངོས་འབྲས་མ་དམིགས་པའི་རྟགས་ཡང་དག་གི་ཁྱབ་འབྲེལ་ངེས་ནུས། བདག་གཅིག་པའི་འབྲེལ་པ་ལ། ཐ་སྙད་སྒྲུབ་པ་དང༌། དོན་སྒྲུབ་གཉིས་ལས། དང་པོ། ངེས་བྱེད་ཀྱི་ཚད་མས་མཚན་ཉིད་ཀྱི་མཚོན་བྱ་སྒྲུབ་པའི་རང་བཞིན་གྱི་རྟགས་དང༌། རང་བཞིན་མ་དམིགས་པའི་ཁྱབ་འབྲེལ་ངེས་པར་བྱེད་ཅིང་འགལ་ཟླ་དམིགས་པའི་རྟགས་འགའ་ཞིག་གི་ཁྱབ་འབྲེལ་ཀྱང་ངེས་པར་བྱེད་ནུས་པ་ཡིན་ཏེ། ཇི་སྐད་དུ། དེ་ཕྱིར་རང་སྒྲས་བརྗོད་ན་ཡང༌། །
དེ་ཉིད་མེད་པའི་སྒྲུབ་བྱེད་ཡིན། ། གང་ལ་དེ་ནི་ཚད་མིན་དེས། ། དགག་པ་རྣམས་ཀུན་བརྗོད་བྱ་ཡིན། ། ཞེས་དང༌། དགག་ལ་དེའམ་དེ་རྒྱུ་དང༌། ། འགལ་བ་བརྗོད་པ་མཐོང་གང་ཡིན། ། དེ་ཡང་དེ་ཡི་ཚད་མ་ཉིད། ། མེད་པ་འཕེན་པར་བྱེད་པ་ཡིན། ། ཞེས་གསུངས་པ་ཡིན་ནོ། ། དོན་སྒྲུབ་ཀྱི་འབྲེལ་པ་ངེས་པས་ནི།
ཁྱབ་བྱ་རྟགས་སུ་བཀོད་ནས་ཁྱབ་བྱེད་སྒྲུབ་པའི་རང་བཞིན་གྱི་རྟགས་རྣམས་དང༌། ཁྱབ་བྱེད་མ་དམིགས་པའི་རྟགས་ཡང་དག་གི་འབྲེལ་པ་ངེས་པར་བྱེད་ནུས་པ་ཡིན་ཏེ། ཇི་སྐད་དུ། དེ་ཉིད་ཀྱི་ཕྱིར་འབྲེལ་ཤེས་ན། ། གཉིས་ལས་གང་ཡང་རུང་སྨྲས་པས། ཤེས་དང༌། དེ་ཕྱིར་རྒྱུ་དང་རང་བཞིན་དག ། མེད་པས་འགའ་ཞིག་སྒྲུབ་པའི་ཡང༌། ། གཏན་ཚིགས་ཡིན་ཏེ་དམིགས་པར་ནི། ། རིགས་ལྡན་དེ་མི་དམིགས་པར་ཡང༌། །
གཏན་ཚིགས་ཡིན་ཏེ། ཞེས་དང༌། རྒྱུ་དང་ངོ་བོ་བཟློག་ཉིད་ཀྱིས། ། དོན་ལྡོག་པར་ནི་བརྗོད་པ་ལས། ། མི་དམིགས་དཔེ་ནི་འགྲུབ་པའི་ཕྱིར། ། ཞེས་གསུངས་སོ། ། དེ་བྱུང་འབྲེལ་པ་ནི། རྒྱུ་འབྲས་ངེས་བྱེད་ཀྱི་ཚད་མས་ངེས་དགོས་པ་ཡིན་ཏེ། དེ་སྐད་དུ་ཡང༌། མེད་ན་མི་འབྱུང་དེ་ཡང་ནི། །
སྒྲུབ་པར་བྱེད་ལ་ལྟོས་པ་ཡིན། ། ཇི་ལྟར་མཐོང་དང་མ་མཐོང་ལས། ། རྒྱུ་དང་འབྲས་ཉིད་སྒྲུབ་བཞིན་ནོ། ། ཞེས་གསུངས་ལ། དེ་ཡང་ལོ་ཆེན་གྱིས། རྒྱུ་འབྲས་ངེས་བྱེད་ཀྱི་ཚད་མ་ཕྲུགས་ལྔས་ངེས་པར་བཞེད་ལ། རིགས་གཏེར་ལས། དེ་ཡང་རྗེས་སུ་འགྲོ་ལྡོག་གི ། སྒོ་ནས་ཕྲུགས་གསུམ་རྣམ་པ་གཉིས། ། ཞེས་བཞེད་དོ། །
འདི་ལ་བདག་ཉིད་ཆེན་པོ་ལོ་ཙྪ་བས། རྒྱུ་འབྲས་ཀྱི་རྗེས་འགྲོ་ནི་འབྲེལ་པ་དངོས་ཡིན་ལ། ལྡོག་པ་ནི་འབྲེལ་པ་དངོས་མ་ཡིན་ནོ། ། རང་བཞིན་གྱི་ནི་རྗེས་སུ་འགྲོ་ལྡོག་གཉིས་ཀ་འབྲེལ་པ་དངོས་ཡིན་ནོ་ཞེས་གསུངས་པ་ནི་ཤིན་ཏུ་ལེགས་ཏེ། རྒྱུ་འབྲས་གཉིས་ཀྱི་དངོས་ཀྱི་འབྲེལ་པ་ནི་དེ་བྱུང་གི་འབྲེལ་པ་དངོས་ཡིན་ལ། ལྡོག་འབྲེལ་ནི་ཁས་ལེན་ན་བདག་གཅིག་གི་འབྲེལ་པ་ལས་མ་འདས་པའི་ཕྱིར། བདག་གཅིག་པའི་འབྲེལ་པ་ནི། འབྲེལ་ཟླ་གཉིས་པོ་ངོ་བོ་གཅིག་ཅིང་ལྡོག་པ་ཐ་དད་དུ་ཤེས་པར་བྱེད་པའི་ཚད་མས་ངེས་པར་བྱེད་དོ། ། དེ་ཡང༌། བྱས་མི་རྟག་པ་ལྟ་བུ་ནི།
ལྟོས་མེད་ཀྱི་རྟགས་དང༌། གནོད་པ་ཅན་གྱི་རྟགས་གཉིས་ཀྱིས་ངེས་པར་བྱ་དགོས་ཏེ། དེ་སྐད་དུ། ཇི་ལྟར་རང་རྒྱུ་ལ་ལྟོས་ནས། ། རང་བཞིན་མེད་ན་མི་འབྱུང་བར། ། ཤེས་བྱ་འཇིག་དང་བྱས་པ་ཉིད། ། གོང་དུ་ཇི་སྐད་བཤད་བཞིན་ནོ། ། ཞེས་གསུངས་སོ། ། གཉིས་པ་སོ་སོར་བཤད་པ་ལ། དེ་བྱུང་འབྲེལ་པ་ངེས་བྱེད་བཤད།
བདག་གཅིག་འབྲེལ་པ་ངེས་བྱེད་བཤད་པའོ། ། དང་པོ་ནི། རྗེས་འགྲོའི་སྒོ་ནས་མ་དམིགས་པ་སྔོན་དུ་འགྲོ་བའི་ཕྲུགས་གསུམ་ཁྱད་པར་ཅན་དང༌། ལྡོག་པའི་སྒོ་ནས་དམིགས་པ་སྔོན་དུ་འགྲོ་བའི་ཕྲུགས་གསུམ་ཁྱད་པར་ཅན་ཏེ། ཚད་མ་ཕྲུགས་གཉིས་ཀྱིས་ངེས་དགོས་ཤིང་ངེས་ཀྱང་ནུས་ལ། དེ་ཡང་མངོན་སུམ་ལ་སྣང་བའི་མེ་དུ་ལ་སོགས་པ་རྣམས་ཀྱི་འབྲེལ་བ་ནི། སྒྲུབ་བྱེད་ཀྱི་རིགས་པ་གཞན་ལ་མི་ལྟོས་པར། ། ཐ་མལ་པ་རྣམས་ཀྱིས་མངོན་སུམ་གྱིས་གྲུབ་པ་ཡིན་ཏེ། ཇི་སྐད་དུ། འབྲེལ་པ་བརྟག་པ་ལས།
གང་ཞིག་མཐོང་ན་མ་མཐོང་མཐོང༌། ། དེ་མ་མཐོང་ན་མ་མཐོང་བ། ། འབྲས་བུ་ཡིན་པ་ཉིད་དུ་ནི། ། སྟོན་པའི་སྐྱེ་བོ་མེད་ཀྱང་ཤེས། ། ཞེས་གསུངས་སོ། ། དེ་ལྟ་ན། ཡུལ་གཅིག་ཏུ་མེ་དུ་རྒྱུ་འབྲས་སུ་ངེས་པ་ན་རང་བཞིན་ཁྱད་པར་མེད་པའི་ཕྱིར། ཞེས་པའི་རྟགས་པས། ཡུལ་གཞན་གྱི་མེ་དུ་རྒྱུ་འབྲས་སུ་ངེས་པ་ཡིན་ཏེ། རིགས་གང་གང་ལས་གྲུབ་པ་དེ། །
ཁྱད་པར་མེད་དེ་མེ་ཤིང་བཞིན། ། ཞེས་སོ། ། དེ་ཡང་སྦྱིན་པ་ལས་ལོངས་སྤྱོད་འབྱུང་བ་ལ་སོགས་པ་ལྐོག་ཏུ་གྱུར་པའི་རྒྱུ་འབྲས་རྣམས་ཀྱི་འབྲེལ་པ་ནི། ལུང་ལ་བརྟེན་པའི་སྒྲུབ་བྱེད་ཀྱི་རིགས་པ་ལ་བརྟེན་ནས། ཚད་མ་ཕྲུགས་གཉིས་སྐྱེད་པར་བྱས་ནས་དེས་འབྲེལ་པ་ངེས་པར་བྱེད་དགོས་པ་ཡིན་ནོ། ། ཚད་མ་ཕྲུགས་གཉིས་ནི་འདི་ལྟར་ཏེ། ཐོག་མར་ས་ཕྱོགས་དག་པ་བར་མེ་དུ་གཉིས་ཀ་མ་དམིགས། དེའི་རྗེས་སུ་མེ་དམིགས། དེའི་རྗེས་སུ་དུ་བ་དམིགས་པ་སྟེ། ཚད་མ་དེ་གསུམ་གྱི་བྱེད་པས་དུ་བ་མེ་ལ་རྗེས་སུ་འགྲོ་བར་ངེས་ནུས་ཏེ།
ཇི་སྐད་དུ། མེ་ཡི་འབྲས་བུ་དུ་བ་སྟེ། ། འབྲས་བུའི་ཆོས་ཀྱི་རྗེས་འཇུག་ཕྱིར། ། ཞེས་སོ། ། ཡང་ཚང་མང་ལྟ་བུ་དུ་བ་དམིགས། རྗེས་སུ་མེ་མ་དམིགས། དེ་ནས་དུ་བ་ཡང་མ་དམིགས་པའི་ཚད་མ་དེ་གསུམ་གྱི་བྱེད་པས། མེ་ལོག་ན་དུ་མ་བཟློག་པའི་ལྡོག་པའང་ངེས་པར་བྱེད་པ་ཡིན་ཏེ། དེ་མེད་པར་ནི་དེ་ཡོད་ན། ། རྒྱུ་དང་ལྡན་པ་ལས་འདས་འགྱུར། །
ཞེས་སོ། ། དེ་ལྟར་ཚད་མ་དེ་གཉིས་ཀྱི་བྱེད་པ་སྡོམས་པས་མེ་དུ་རྒྱུ་འབྲས་སུ་ངེས་པར་བྱེད་པ་ཡིན་ཏེ། ཇི་སྐད་དུ། རྗེས་སུ་འགྲོ་དང་ལྡོག་པ་ལས། ། གང་ཞིག་གང་གི་རྗེས་འགྲོར་མཐོང༌། དེ་ཡི་རང་བཞིན་དེ་རྒྱུ་ཅན། ། དེ་ཕྱིར་མི་མཐུན་ལས་མི་འབྱུང༌། ། ཞེས་སོ། ། དེ་ཡང་ཕྲུགས་དང་པོས་དུ་བ་རྒྱུ་མེད་དུ་འཛིན་པའི་དོགས་པ་ཁེགས་ལ། ཕྲུགས་གཉིས་པས་ནི་མི་མཐུན་པའི་རྒྱུ་ལས་འབྱུང་བར་འཛིན་པའི་དགོས་པ་ཁེགས་པ་ཡིན་ཏེ།
རྒྱུ་མེད་གཞན་ལ་མི་ལྟོས་ཕྱིར། ། རྟག་ཏུ་ཡོད་པའམ་མེད་པར་འགྱུར། ། ཞེས་དང༌། གལ་ཏེ་བརྒྱ་བྱིན་སྤྱི་བོ་མེའི། ། རང་བཞིན་ཡིན་ན་དེ་ཉིད་མེ། ། ཞེས་གསུངས་སོ། ། ཚད་མ་ཕྲུགས་གཉིས་ཀ་ལན་གཅིག་རྒྱུད་ལ་སྐྱེས་ཟིན་པའི་འོག་ཏུ་ནི། ཕྲུགས་གཉིས་ལས་གང་རུང་རེ་རེས་ཀྱང་རྗེས་སུ་འགྲོ་ལྡོག་གཉིས་ཀ་ངེས་ནུས་སོ་ཞེས་བྱ་བ་ནི་རིགས་པའི་གཏེར་གྱིའོ། ། དེ་ལྟར་མེ་དུའི་འབྲེལ་པ་གང་དུ་ངེས་པའི་གཞི་ཚང་མང་ལྟ་བུ་དེར་འབྲེལ་པ་ངེས་ཟིན་མ་བརྗེད་པའི་རྒོལ་བ་དེ་ལ་ནི་དཔེའི་སྟེང་དུ་མེ་དུའི་འབྲེལ་པ་ཤེས་ཟིན་མ་བརྗེད་པ་ཞེས་བྱ་ལ། དེ་འདྲའི་རྒོལ་བ་དེས།
གཞི་ཁང་པའམ་ལ་རྒྱབ་ལྟ་བུར་མེ་ཡོད་མེད་ཐེ་ཚོམ་དུ་གྱུར་པ་ན་གཞི་དེ་ཤེས་འདོད་ཆོས་ཅན་ཡིན་ལ། གཞི་དེར་དུ་བ་མངོན་སུམ་གྱིས་མཐོང་བའི་ཚད་མ་སྐྱེས་པའི་ཚེ་དུ་བ་དེ་སྒྲུབ་ཀྱི་ཕྱོགས་ཆོས་སུ་སོང་བ་ཡིན་ཞིང༌། དེའི་དེ་མ་ཐག་ཏུ་གཞི་དེར་མེ་ཡོད་པར་ངེས་པ་རང་སྟོབས་ཀྱིས་འདྲེན་གྱི། མེ་ཡོད་མེད་དུ་ཐེ་ཚོམ་འདྲེན་པ་མི་སྲིད་པས། དེ་འདྲའི་རྒོལ་བ་དེ་ལ་གཞི་དེར་དུ་བ་ཡོད་པར་ངེས་ནས། མེ་ཡོད་མེད་ཐེ་ཚོམ་ཟ་བའི་གནས་མེད་ལ། དེ་བཞིན་དུ་རྒོལ་བ་དེས། དུ་ལྡན་གྱི་ལ་ཚད་མས་ངེས་ནས། ཡང་དེར་མེ་ཡོད་མེད་ཀྱང་ཐེ་ཚོམ་ཟ་བས། དིང་སང་འདི་ན་རིགས་པ་སྨྲ་བར་རློམ་པ་ཚིག་ཁོ་ནའི་རྗེས་སུ་འབྲངས་པས།
དོན་ལ་བློ་མ་ཕྱོགས་པ་རྣམས་མགྲིན་གཅིག་ཏུ། དུ་བ་དེ་དུ་བ་དང་ལྡན་པའི་ལ་ལ། མེ་ཡོད་པར་སྒྲུབ་པའི་རྟགས་ཡང་དག་ཡིན་ནོ་ཞེས་དང༌། དེས་དེ་ལྟར་སྒྲུབ་པ་སྐབས་སུ་བབ་པའི་རྒོལ་བ་དེ། ལ་ལ་དུ་བ་ཡོད་པར་ངེས་ནས་མེ་ཡོད་མེད་ཐེ་ཚོམ་ཟའོ། ། ཞེས་ཟེར་བ་དག་ནི་ཚིག་ཁོ་ན་ལ་འཆེལ་བའི་གཏམ་དུ་སྣང་ཞིང༌། དེར་མ་ཟད་ཀྱི་ཕྱོགས་ཆོས་སུ་འགྱུར་བ་ལ། རྟགས་དེ་ཆོས་ཅན་གྱི་སྟེང་དུ་ཚད་མས་ངེས་པ་གཅིག་དགོས་མོད། ཆོས་ཅན་དེ་རྟགས་དེར་ངེས་ནས་བསྒྲུབ་བྱ་ལ་ཐེ་ཚོམ་དང་ལྡན་པ་གཅིག་དགོས་པར་འདོད་པ་འདི་ཡང༌། གཞུང་འགྲེལ་པ་དང་བཅས་པ་གང་གི་ཡང་དགོངས་པར་མི་རུང་ངོ༌། །
གཉིས་པ་བདག་གཅིག་འབྲེལ་པ་ངེས་བྱེད་བཤད་པ་ལ་དངོས་དང༌། མཚན་གཞི་དཔེར་བརྗོད་པའོ། ། དང་པོ་ནི། ཐོག་མར་རྟགས་ཆོས་གཉིས་ལྡོག་པ་ཐ་དད་དུ་ངེས་པར་བྱེད་དགོས་ཏེ། ཐ་དད་མེད་ན་ཇི་ལྟར་འགྲེལ། ། ཞེས་འབྱུང་བ་ལྟར་རོ། ། ལྡོག་པ་ཐ་དད་པའི་ཚུལ་ཡང༌། གང་ཕྱིར་དངོས་ཀུན་རང་བཞིན་གྱི། ། རང་རང་ངོ་བོ་ལ་གནས་ཕྱིར། ། མཐུན་དངོས་གཞན་གྱི་དངོས་དག་ལས། །
ལྡོག་པ་ལ་ནི་རྟེན་པ་ཅན། ། དེ་ཕྱིར་གང་དང་གང་ལ་དོན། ། ལྡོག་པ་དེ་ཡི་རྒྱུ་ཅན་གྱི། ། རིགས་དབྱེ་དེ་ཡི་ཁྱད་པར་གྱིས། ། རྟོགས་འགྱུར་བ་དག་རབ་ཏུ་བྱེད། ། དེ་ཕྱིར་ཁྱད་པར་གང་ཞིག་ཆོས། ། གང་གིས་གོ་བར་འགྱུར་བ་དེ། ། དེ་ལས་གཞན་གྱིས་ནུས་མ་ཡིན། ། དེས་ན་ཐ་དད་རྣམ་པར་གནས། ། ཞེས་དང༌།
ཀུན་ལ་ཉེས་མཚུངས་ཤེ་ན་མིན། ། ལྡོག་པའི་ཁྱད་པར་ཡོད་ཕྱིར་རོ། ། ཞེས་གསུངས་པ་ཡིན་ནོ། ། འདིར་ངོ་བོ་གཅིག་ལ་ལྡོག་པ་ཐ་དད་དུ་སྒྲོ་འདོགས་པའི་རྒྱུ་མཚན་ནི། འཇམ་པའི་དབྱངས་ཀྱིས། སྒྲ་དང་རྟོག་པའི་འཇུག་ཚུལ་ལྟར། ། གཅིག་ལའང་ལྡོག་པ་ཐ་དད་རུང༌། ། ཞེས་གསུངས་པ་ལྟར་རོ། ། དེ་ལྟར་ལྡོག་པ་ཐ་དད་དུ་ངེས་པར་བྱས་ནས། དེའི་རྗེས་སུ་བདག་ཉིད་གཅིག་ཏུ་ངེས་པར་བྱ་དགོས་ཏེ།
འདི་ལྟར་བྱས་མི་རྟག་ངོ་བོའམ་རང་བཞིན་ནམ། བདག་ཉིད་གཅིག་པ་ཉིད་ཡིན་ཏེ། བྱས་པ་རང་གྲུབ་ཙམ་ནས་འཇིག་ངེས་ཡིན་པའི་ཕྱིར། དེ་སྐད་དུའང༌། རང་བཞིན་ལའང་མེད་མི་འབྱུང༌། ། ཡོད་པ་ཙམ་དང་འབྲེལ་པ་ཡིན། ། དེ་མེད་ན་ནི་ཡོད་པའི་བདག ། མེད་འགྱུར་ཞེས་སོ། ། གཞན་ཡང༌། བྱས་མི་རྟག་ལྟ་བུ་རྗེས་སུ་འགྲོ་ལྡོག་མི་འཁྲུལ་བ་གང་ཞིག
རྒྱུ་འབྲས་མ་ཡིན་པའི་ཕྱིར་ཞེས་པས་ཀྱང༌། རང་བཞིན་གཅིག་པར་ངེས་སོ། ། དེ་སྐད་དུའང༌། ཆོས་དོན་གཞན་གྱི་རྒྱུ་མཚན་ཅན། ། ཡིན་པར་གྱུར་ན་དེ་གཞན་ཉིད། ། ཕྱིས་འབྱུང་ཕྱིར་ན་རྒྱུ་ཉིད་མིན། ། འབྲས་བུ་ན་ཡང་ག་ལ་ངེས། ། ཞེས་གསུངས་ཤིང༌། གལ་ཏེ་ཐ་དད་གྲུབ་ཅེ་ན། ། ལྟོས་ཕྱིར་འབྲས་བུ་ཉིད་དུ་བརྗོད། །
ཅེས་རྫས་སུ་གྲུབ་ནས། རྫས་གཅིག་མིན་ན། རྫས་ཐ་དད་ཡིན་དགོས་ཤིང༌། རྫས་ཐ་དད་ཅིང༌། དེ་ལ་འབྲེལ་པ་མི་འཁྲུལ་ན་དེའི་འབྲས་བུས་ཁྱབ་པར་གསུངས་སོ། ། རང་བཞིན་གཅིག་པའི་དོན་ཡང༌། འཇམ་དབྱངས་ཆོས་ཀྱི་རྗེས། དོན་ལ་གནས་པའི་དངོས་པོ་རྣམས། ། གཅིག་ལ་དུ་མ་མི་སྲིད་ཅིང༌། ། དུ་མ་གཅིག་ཏུ་གནས་མི་སྲིད། །
གཅིག་ལ་གསལ་དང་མི་གསལ་མེད། ། ཅེས་གསུངས། དེ་ལྟར་ན། རང་བཞིན་དང༌། ངོ་བོ་དང༌། བདག་ཉིད་ཅེས་པ་རྣམས་དོན་གྱིས་ཆོས་ཡིན་ལ། ལྡོག་པ་ཞེས་པ་བློ་རྟོག་པས་བཏགས་པའི་ཆོས་སོ། ། གཉིས་པ་མཚན་གཞི་དཔེར་བརྗོད་པ་ལ། བྱས་མི་རྟག་གི་རྗེས་འགྲོ་ངེས་བྱེད་ལྟོས་མེད་ཀྱི་རྟགས་དང༌། ལྡོག་པ་ངེས་བྱེད་གནོད་པ་ཅན་གྱི་རྟགས་གཉིས་སོ། །
དང་པོ་ནི། ཕྱིར་རྒོལ་གྱིས་བྱས་པར་ངེས་པའི་མཚན་གཞི་བུམ་པ་ལྟ་བུ་གཅིག་ཆོས་ཅན། གྲུབ་ཙམ་ནས་འཇིག་ངེས་སམ། སྐད་ཅིག་མའམ་མི་རྟག་པ་ཡིན་ཏེ། རང་འཇིག་བྱེད་ཀྱི་རྒྱུ་དོན་གཞན་ལ་མི་ལྟོས་པར་འཇིག་པའི་ཕྱིར། དཔེར་ན། བློ་བཞིན་ནོ་ཞེས་པའི་རྟགས་ལ་བརྟེན་ནས། དཔེ་བུམ་པའི་སྟེང་དུ་བྱས་མི་རྟག་གི་འབྲེལ་པ་ངེས་པར་བྱེད་པ་ཡིན་པའམ། ཡང་ན་བྱས་པ་ཙམ་ཆོས་ཅན་དུ་བཟུང་ནས་མི་རྟག་པ་ལ་རྗེས་སུ་འགྲོ་བར་སྒྲུབ་པ་ཡིན་ནོ། ། དེ་ལྟར་དཔེའི་སྟེང་དུ་འབྲེལ་པ་ངེས་པའི་རྒོལ་བ་དེ་ལ་གང་བྱས་ན་མི་རྟག་པས་ཁྱབ།
དཔེར་ན་བུམ་པ་བཞིན་ཞེས་དྲན་ལམ་དུ་འཕེན་པར་བྱེད་པ་ཡིན་ཅིང༌། ཁྱབ་འབྲེལ་དྲན་ལམ་དུ་སྟོན་པ་འདིའི་སྔོན་རོལ་དུའང༌། རྟག་པ་བྱས་སྟོང་དུ་སྒྲུབ་པའི་གནོད་པ་ཅན་གྱི་གཏན་ཚིགས་སམ་གཏན་ཚིགས་བཀོད་པ་ལ་ལྟོས་མི་དགོས་པས་དེ་དེར་ཚད་མས་ངེས་པ་སྔོན་དུ་འགྲོ་དགོས་ཏེ། དཔེའི་སྟེང་དུ་རྗེས་འགྲོ་ངེས་བྱེད་བཤད་མ་ཐག་པ་དེ་ཙམ་ནི། ཤེས་བྱ་དང་མི་རྟག་པ་དང༌། ཤེས་བྱ་དང་རྟག་པ་ལའང་ཡོད་པའི་ཕྱིར། དེ་ཡང༌། ཤེས་བྱའི་ཁྱད་པར་བུམ་པ་ལྟ་བུ་མཚན་གཞིར་བཟུང་ནས་མི་རྟག་པར་སྒྲུབ་ནུས་ཤིང༌། ཤེས་བྱའི་རང་ལྡོག་ནས་ཀྱང་རྟག་པར་སྒྲུབ་ནུས་པའི་ཕྱིར། བུམ་སོགས་འཇིག་རྒྱུ་དོན་གཞན་གྱིས་མི་འཇིག་པར་སྒྲུབ་པ་ཡང༌།
རྟགས་ཀྱིས་ཐོག་མར་ངེས་པར་བྱ་དགོས་ཏེ། ཇི་སྐད་དུ། དངོས་པོ་ལྟོས་དང་བཅས་རྣམས་ནི། ། ངེས་པར་འགྱུར་བ་མེད་པར་མཐོང༌། ། དེ་རྒྱུ་མང་པོ་ཡོད་ན་ཡང༌། ། འགའ་ཞིག་ལ་ནི་མི་སྲིད་འགྱུར། ། ཞེས་སོགས་དང༌། མེ་ལས་དོན་གཞན་གྱུར་པ་དག ། སྐྱེ་ན་འཇིག་པ་མེད་པའི་ཕྱིར། ། ཞེས་སོགས་དང༌།
དངོས་པོའི་རྒྱུ་ལས་བྱུང་ཡིན་ན། ། བརྒྱུད་པ་དུབ་པར་ཅི་ཞིག་བྱ། ། ཞེས་སོགས་གསུངས་པའི་རིགས་པ་རྣམས་སོ། ། གྲངས་ཅན་ལྟ་བུ་བྱས་པ་དང་རྟག་པའི་གཞི་མཐུན་མེད་པར་རྩ་བའི་གྲུབ་མཐའ་ལ་འདོད་པ་ལ་ལྟོས་མེད་རྐྱང་པས་ཆོག་གོ ། གཉིས་པ་གནོད་པ་ཅན་ནི། རྟག་པའི་རང་ལྡོག་ནས་སམ། རྟག་པའི་བྱེ་བྲག་འདུས་མ་བྱས་ཀྱི་ནམ་མཁའ་ལྟ་བུ་ཆོས་ཅན། བྱས་པས་སམ་དངོས་པོས་སྟོང་སྟེ། རིམ་དང་ཅིག་ཆར་གྱི་དོན་བྱེད་པས་སྟོང་པའི་ཕྱིར། ཞེས་པའི་རྟགས་ལ་བརྟེན་ནས་དཔེ་ནམ་མཁའི་སྟེང་དུ་རྟག་པ་དང་དངོས་མེད་དམ།
མ་བྱས་པའི་འབྲེལ་པ་ངེས་པའི་ཚད་མའམ། རྟག་པ་དངོས་པོའི་བྱས་པ་ལས་ལྡོག་པ་ངེས་པའི་ཚད་མ་དེ་སྐྱེ་བ་ཡིན་ལ། དེ་ལྟར་ངེས་པའི་རྒོལ་བ་དེའི་ངོར། གང་རྟག་ན་དངོས་མེད་དམ་མ་བྱས་པས་ཁྱབ། དཔེ་ན་ནམ་མཁའ་བཞིན་ཞེས་བཀོད་ནས། ལྡོག་ཁྱབ་དྲན་ལམ་དུ་འཕེན་པར་བྱེད་པ་ཡིན་ནོ། ། དེ་ལྟར་ཁྱབ་པ་སྔ་ཕྱི་གཉིས་དྲན་ལམ་དུ་འཕངས་ཟིན་པའི་དེ་མ་ཐག་ཏུ་བསྒྲུབ་བྱ་རྟོགས་པའི་ཚད་མ་རང་སྟོབས་ཀྱིས་སྐྱེ་བར་ངེས་སོ། ། དེ་ཡང༌། བཤད་མ་ཐག་པའི་རྗེས་སུ་འགྲོ་ལྡོག་ངེས་པའི་བློ་གཉིས་པོས། དཔེའི་སྟེང་དུ་བྱས་མི་རྟག་དང༌།
རྟག་པ་དང་བྱས་སྟོང་ངམ་དངོས་མེད་ཀྱི་འབྲེལ་པ་ངེས་པའམ། བྱས་པའི་རང་ལྡོག་ནས་མི་རྟག་པར་ངེས་པ་དང༌། རྟག་པའི་རང་ལྡོག་ནས་བྱས་སྟོང་ངམ་དངོས་མེད་དུ་ངེས་ཀྱི། བྱས་ན་མི་རྟག་པས་ཁྱབ་པ་དང༌། རྟག་ན་མ་བྱས་པས་ཁྱབ་པ་ངེས་པ་ཡིན་ནོ། ། ཞེས་མཐའ་གཅིག་ཏུ་བརྗོད་པར་མི་ནུས་ཏེ། གཞན་དུ་ན་སླར་ཡང་སྒྲུབ་པའི་ངག་བཀོད་པ་དོན་མེད་པར་ཧ་ཅང་ཐལ་བའི་ཕྱིར་རོ། ། སྒྲུབ་པའི་ངག་འགོད་པ་སྐབས་སུ་བབ་པའི་རྒོལ་བ་ལ། སྒྲུབ་པའི་ངག་གཉིས་པོ་གང་རུང་བཀོད་པ་ན། ཁྱབ་པ་གཉིས་ཀ་ངེས་པར་དྲན་ཅིང༌།
དེ་ལས་རྟགས་ཅན་རྗེས་དཔག་དངོས་སུ་སྐྱེ་བ་ཡིན་པས། དེའི་ཕྱིར་ཁྱབ་པ་ནི་སྒྲུབ་ངག་ལ་བརྟེན་ནས་ངེས་པར་རྟོགས་དགོས་པ་ཡིན་ནོ། ། དེ་ལས་གཞན་དུ་ན། སྒྲུབ་ངག་འགོད་པ་སྐབས་སུ་བབ་པའི་ཚེ་བསྒྲུབ་བྱ་གྲུབ་ཟིན་པར་འགྱུར་ཏེ། གང་བྱས་པ་ལ་མི་རྟག་པས་ཁྱབ་པར་ངེས་ཤིང་སྒྲ་ཡང་བྱས་པར་ངེས་ནས། དེའི་དེ་མ་ཐག་པ་ཁོ་ནར་སྒྲ་མི་རྟག་པའོ་སྙམ་དུ་མི་ངེས་པ་ནི་གནག་རྫི་མོའི་བར་ལ་མི་སྲིད་པའི་ཕྱིར་རོ། ། དེ་ལྟ་མིན་ན། སྒྲུབ་ངག་བཀོད་པས་ཀྱང་བསྒྲུབ་བྱ་རྟོགས་པར་མི་འགྱུར་ཏེ། དེ་ལ་ཡང༌། སྔ་མ་དེ་ལས་གཞན་པའི་བྱེད་ལས་མེད་པའི་ཕྱིར་རོ། །
དེ་ལྟར་རྣམ་པར་བཤད་པ་ན། འབྲེལ་པ་དཔེ་ཙམ་གྱི་སྟེང་དུ་ངེས་པར་བྱས་ནས་དེའི་ངོར། ཕྱིས་ཁྱབ་པ་སྟོན་པ་ནི་རིགས་པ་མཁྱེན་པའི་དགོངས་པ་ཡིན་ཏེ། དེ་ཉིད་ཀྱི་ཕྱིར་འབྲེལ་ཤེས་ན། ། གཉིས་ལས་གང་ཡང་རུང་སྨྲས་པས། ། དོན་གྱིས་གོ་བས་གཅིག་ཤོས་ལ། ། དྲན་པ་ཡང་དག་སྐྱེ་བར་འགྱུར། ། ཞེས་དང༌། གང་ལ་འགྱུར་ཞེས་བྱ་དེ་ལས། ། གཞན་ལའང་ངོ་བོ་ཉིད་ཀྱིས་འགྱུར། །
ཞེས་གསུངས་པའི་ཕྱིར་རོ། ། དེ་ཡང༌། དོན་གནས་ཚོད་ལ། གང་ལ་འབྲེལ་པ་གྲུབ་པའི་གཞི་ལ་ཁྱབ་པ་གྲུབ་མོད། རྒོལ་བའི་རྒྱུད་ལ་བསྒྲུབ་བྱའི་རྟོགས་པ་སྐྱེད་པར་བྱེད་པའི་དུས་སུ་ནི་དཔེ་བུམ་པ་ལྟ་བུའི་གཞི་གཅིག་གི་སྟེང་དུ་མི་རྟག་པ་མེད་ན་བྱས་པ་མི་འབྱུང་བར་ངེས་པ་ལ་འབྲེལ་པ་ངེས་པ་ཞེས་བྱ་ལ། བྱས་པ་མཐའ་དག་ལ་རྟག་པ་སྲིད་པའི་དོགས་པ་ཁེགས་པའི་ཚེ་ནི་ཁྱབ་པ་ངེས་པ་ཞེས་བྱ་བ་ཡིན་ཏེ། དཔེ་ལ་དེ་ཡི་ངོ་བོ་དང༌། ། རྒྱུ་དངོས་དེ་དག་མི་ཤེས་ལ། ། སྟོན་ཏེ། ཞེས་གསུངས་པས་སོ། །
འོ་ན་ཕྱོགས་ཆོས་ལའང༌། དེ་ལྟ་བུའི་རྣམ་དབྱེ་སོ་སོ་བ་ཡོད་དམ། ཞེ་ན། དེ་ལ་ནི་དེ་ལྟར་ཡོད་པ་མིན་ཏེ། ཕྱོགས་ཆོས་ཤེས་ཟིན་པ་ལ། ཕྱིས་སྒྲུབ་ངག་གི་ཚེ་བརྗོད་པ་ནི། ཁྱབ་པ་དང༌། སྡོམས་ནས་དྲན་པའི་ཆེད་ཡིན་ལ། དེའི་དགོས་པ་ཡང༌། དེ་མ་ཐག་རྗེས་དཔག་སྐྱེད་པའི་ཆེད་ཡིན་ནོ། །
གནོད་པ་ཅན་གྱི་གཏན་ཚིགས་ཀྱི་ཕྱོགས་ཆོས་ནི། ལོ་ཙྪ་བ་ཆེན་པོས། མངོན་སུམ་གྱིས་འགྲུབ་པར་བཞེད་ལ། རིགས་གཏེར་ལས། ཕྱོགས་ཆོས་མངོན་སུམ་གྱིས་འགྲུབ་ཟེར། ། དགག་བྱས་འཛིན་པ་སྐྱེ་མི་དགོས། ། ལ་ལ་རྟོག་མྱོང་གཅིག་ཡིན་ནོ། ། ལོག་རྟོག་ཉིད་ཀྱང་མི་སྲིད་འགྱུར། ། དེས་ན་སྐད་ཅིག་གིས་སྟོང་ལ། ། དོན་བྱེད་འགོག་པའི་རྟགས་ཀྱིས་འགྲུབ། །
ཅེས་གང་འགྱུར་བ་མེད་ན་དོན་བྱེད་མི་ནུས་པས་ཁྱབ། ནམ་མཁའ་བཞིན། དབང་ཕྱུག་རྟག་པའང་འགྱུར་མེད་དུ་ཁྱེད་ཀྱིས་ཁས་བླངས་སོ། ། ཞེས་པའི་རྟགས་ཀྱིས་སྒྲུབ་པར་གསུངས་སོ། ། མདོར་ན་བྱས་པས་སྒྲ་མི་རྟག་པར་སྒྲུབ་པའི་ལྡོག་ཁྱབ་དྲན་ལམ་དུ་འཕེན་པའི་ཕྱིར་དུ་སྒྲུབ་པའི་ངག་འགོད་པ་ལའང༌། ལྟོས་མེད་ཀྱི་རྟགས་ཀྱིས་རྗེས་འགྲོའི་འབྲེལ་པ་གཏན་ལ་ཕེབས་པ་ཞིག་སྔོན་དུ་འགྲོ་དགོས་ཏེ། སྒྲུབ་པའི་ངག་འགོད་པ་སྐབས་སུ་བབ་པའི་རྒོལ་བ་ཡིན་ན། རྗེས་སུ་འགྲོ་ལྡོག་གཉིས་ལས་གང་རུང་གཅིག་སྨྲས་པས་ཅིག་ཤོས་དོན་གྱིས་གོ་ནུས་པ་ཞིག་དགོས་པའི་ཕྱིར་ཏེ། དོན་གྱིས་གོ་བས་གཅིག་ཤོས་ལ། ། ཞེས་གསུངས་པའི་ཕྱིར།
དེ་ལྟར་རྣམ་པར་བཤད་པ་ན་གྲུབ་པའི་དོན་འདི་ལྟ་བུ་ཞིག་ཀྱང་སྣང་སྟེ། དིང་སང་འདི་ན་རྟག་པ་བཀག་ན་བྱས་པ་ཁེགས་པ་ལྟ་བུ། བརྟགས་པ་མཐའ་བཟུང་གི་སྒོ་ནས། མེད་ན་མི་འབྱུང་བའི་སྒྲུབ་བྱེད་ཙམ་ཞིག་ཉེ་བར་བཟུང་ནས། གཞལ་བྱ་སོགས་ཁྱབ་བྱེད་ཀྱི་ཆོས་རྣམས་རྟག་པ་དང་མི་རྟག་པ་དང༌། ཤེས་པ་སོགས་ཁྱབ་བྱའི་ཆོས་འགའ་ཞིག་ལ་འབྲེལ་ལོ་ཞེས་སྒྲོག་པ་འདི་དག་ཀྱང༌། རིགས་པ་མཁྱེན་པའི་དགོངས་པའི་ཕྱོགས་ཙམ་དུའང་མི་འོང་སྟེ། འདི་ལྟར་གཞལ་བྱ་ཆོས་ཅན། ཁྱོད་དང་མི་རྟག་པ་སོགས་ལ་མེད་ན་མི་འབྱུང་བ་ངེས་བྱེད་ཀྱི་ཚད་མ་ཡོད་པར་ཐལ། ཁྱོད་དེ་དག་ལ་འབྲེལ་བའི་ཕྱིར།
ཁྱབ་སྟེ། མེད་ན་མི་འབྱུང་དེ་ཡང་ནི། ། སྒྲུབ་པར་བྱེད་ལ་ལྟོས་པ་ཡིན། ། ཞེས་གསུངས་པའི་ཕྱིར། འདོད་ན། གཞལ་བྱ་ཆོས་ཅན། ཁྱོད་སྒྲ་མི་རྟག་པར་སྒྲུབ་པ་ལ་སོགས་པའི་རྟགས་ཡང་དག་ཏུ་ཐལ། དེ་སྒྲུབ་ཀྱི་ཕྱོགས་ཆོས་གྲུབ་ཅིང༌། ཁྱོད་མི་རྟག་པ་དང་རྟག་པ་སོགས་པ་རྗེས་སུ་འགྲོ་ལྡོག་མི་འཁྲུལ་བའི་འབྲེལ་པ་ངེས་བྱེད་ཀྱི་ཚད་མ་གྲུབ་པའི་ཕྱིར། དེ་ནི་མ་ངེས་པའི་གཏན་ཚིགས་ཡང་དག་གི་གཏན་ཚིགས་སུ་ཐལ་བའོ། །
འགལ་བའི་གཏན་ཚིགས་ཡང་དག་ཏུ་ཐལ་བའང་བརྗོད་པར་བྱ་སྟེ། བྱས་པ་ཡིན་པ་དང་རྟག་པ་ཡིན་པ་གཉིས་ལ་རྗེས་སུ་འགྲོ་ལྡོག་མི་འཁྲུལ་བར་ངེས་བྱེད་ཀྱི་ཚད་མ་ཡོད་པར་ཐལ། དེ་གཉིས་ལ་མེད་ན་མི་འབྱུང་བའི་འབྲེལ་པ་གྲུབ་པའི་ཕྱིར། ཁྱབ་སྟེ། ཇི་སྐད་དུ། རྒྱུ་དང་འབྲས་བུའི་དངོས་པོའམ། ། རང་བཞིན་ངེས་པར་བྱེད་པ་ལས། ། མེད་ན་མི་འབྱུང་ངེས་པ་སྟེ། ། མ་མཐོང་ལས་མིན་མཐོང་ལས་མིན། ། གཞན་དུ་གཞན་ནི་གཞན་དག་དང༌། །
ངེས་པར་ཡོད་པའི་ངེས་པ་གང༌། ། ཞེས་བདག་གཅིག་དང་དེ་བྱུང་གང་རུང་གི་འབྲེལ་པ་ངེས་བྱེད་ཀྱི་ཚད་མ་མེད་ན་འབྲེལ་པ་མི་འགྲུབ་པར་བཤད་པ་དང༌། འབྲེལ་པ་ཡོད་པ་ཡིན་ན་ཡང༌། ། དེ་ཉིད་རྟོགས་པའི་སྒྲུབ་བྱེད་ཡིན། ། ཞེས་དང༌། འབྲེལ་པ་ཉིད་ནི་ངེས་པ་ཉིད། ། མེད་ན་མི་འབྱུང་ཡིན་པར་བརྗོད། ། ཅེས་དང༌། འདི་ལས་རྣམ་པར་བཟློག་པས་ཀྱང༌། ། འཁྲུལ་པ་མེད་པ་ཡོད་མ་ཡིན། །
ཞེས་སོགས་རྒྱ་ཆེར་གསུངས་པའི་ཕྱིར་རོ། ། རྩ་བར་འདོད་ན། བྱས་པས་སྒྲ་རྟག་པར་སྒྲུབ་པའི་རྗེས་སུ་འགྲོ་ལྡོག་ཕྱིན་ཅི་ལོག་ཏུ་ངེས་པ་མ་ཡིན་པར་ཐལ་ལོ། ། གཞན་ཡང༌། འགལ་བ་ལ་མི་འཁྲུལ་བའི་ཚད་མ་ཡོད་པར་ཐལ། བྱས་པ་མི་རྟག་པ་ཁོ་ན་ལ་ཡོད་པར་ངེས་པའི་ཚད་མ་དང༌། བྱས་པ་རྟག་པ་ལ་རྗེས་འགྲོ་མི་འཁྲུལ་བར་ངེས་བྱེད་ཀྱི་ཚད་མ་གཉིས་ཀ་ཡོད་པའི་ཕྱིར། གཞན་ཡང༌། རྟ་ཕྱུགས་གཉིས་ཀ་ཡོད་པའི་ས་ཕྱོགས་ཀྱི། རྟ་ཕྱུགས་གཉིས་ལའང་འབྲེལ་པ་གྲུབ་པར་འགྱུར་ཏེ།
དེ་གཉིས་ཐ་དད་ནས། གཅིག་བཀག་ན་གཅིག་ཤོས་ཁེགས་པའི་ཕྱིར། འདོད་ན། དེ་ལྟ་མིན་ན་གཅིག་བཟློག་པས། ། ཇི་ལྟར་གཞན་ནི་བཟློག་པར་འགྱུར། ། མི་ལ་རྟ་མི་བདོག་ཅེས་ཏེ། ། ཕྱུགས་ཀྱང་བདོག་པ་མིན་ནམ་ཅི། ། ཞེས་པ་དང་ཇི་ལྟར་མི་འགལ། དེ་བཞིན་དུ་བུམ་པ་དང་འབྲེལ་མེད་རྫས་གཞན་དུ་གྱུར་པའི་ཀ་བ་ཡང༌། བུམ་པ་དང་འབྲེལ་པར་ཁས་ལེན་དགོས་པ་སོགས།
རིགས་པ་མཁྱེན་པའི་ལེགས་པར་བཤད་པ་ལས་ཕྱིར་རོལ་དུ་གྱུར་པ་མཐའ་དག་ཁས་བླངས་ནས། ད་དུང་རྣམ་འགྲེལ་མཛད་པའི་རྗེས་སུ་འཇུག་པར་རློམ་པ་དེ་དག་གི་སྙིང་ལ་ཅི་ཞིག་ཞུགས་སྙམ་དུ་སེམས་སོ། ། དེ་ལྟར་ཤེས་པ་ན་གྲུབ་པའི་དོན་གཉིས་པ་ཞིག་ཀྱང་ཡོད་དེ། མཐུན་ཕྱོགས་དང་མི་མཐུན་ཕྱོགས་གཉིས་ལས་གང་རུང་གཅིག་ལ་ཡོད་པར་གྲུབ་པས་ཅིག་ཤོས་ལ་མེད་པར་དོན་གྱིས་འགྲུབ་པར་གཞུང་གི་ཆ་དུ་མར་གསུངས་པ་དེ་ཡང་རྟགས་ཆོས་དང༌། རྟགས་ལོག་དང༌། ཆོས་ལོག་གི་འབྲེལ་པ་ཤེས་པའི་དབང་དུ་བྱས་པ་ཡིན་གྱི། འབྲེལ་པ་མི་ཤེས་པ་ལ་དེ་ལྟ་མ་ཡིན་ཏེ། རྟག་པ་བྱས་སྟོང་དུ་ངེས་ཙམ་གྱིས་བྱས་པ་མི་རྟག་པ་ལ་རྗེས་སུ་འགྲོ་བར་ངེས་པའི་ཁྱབ་པ་མི་སྣང་བའི་ཕྱིར་ཏེ། བུམ་པ་མིན་པ་བྱས་སྟོང་དུ་ངེས་པ་ཙམ་གྱིས། བྱས་པ་བུམ་པ་ལ་རྗེས་སུ་འགྲོ་བར་ངེས་པ་མེད་པའི་ཕྱིར་དེ་ལ་དགོངས་ནས།
སློབ་དཔོན་ཆོས་མཆོག་གིས། གནོད་པ་ཅན་གྱི་རྟགས་ཀྱི་ལམ་སྦྱོང་དུ་ལྟོས་མེད་ཀྱི་གཏན་ཚིགས་འགོད་དགོས་པར་གསུངས་པ་དང༌། རིགས་གཏེར་ལས་ཀྱང༌། དེས་ན་ལོག་རྟོག་རྣམ་གཉིས་ཀྱི། ། གཉེན་པོར་གཏན་ཚིགས་རྣམ་གཉིས་གསུངས། ། ཞེས་གཏན་ཚིགས་གཉིས་པོ་དེ་ལ་དགོས་པ་ཐ་དད་དུ་གསུངས་པའི་ཕྱིར་རོ། ། གཞན་དུ་ན་འབྲེལ་པ་ངེས་བྱེད་ཀྱི་སྐབས་ཐམས་ཅད་དུ་རྗེས་སུ་འགྲོ་ལྡོག་གཉིས་གཉིས་ངེས་པ་ཁོ་ནར་དགོས་པ་ཉིད་དུ་གསུངས་པ་རྣམས་ལ་དགོས་པ་མེད་པར་འགྱུར་རོ། ། དེའི་ཕྱིར་བྱས་མི་རྟག་ལྟ་བུའི་འབྲེལ་པ་གཅིག་ངེས་པར་བྱེད་པ་ལ་རྗེས་སུ་འགྲོ་ལྡོག་གཉིས་ཀ་ངེས་དགོས་ལ།

དེ་གཉིས་པོ་ངེས་ཟིན་པའི་འོག་ཏུ་རྗེས་སུ་འགྲོ་ལྡོག་གཉིས་ལས་གང་རུང་གཅིག་སྨྲས་པས་གཅིག་ཤོས་དེ་ཡང་བློ་ཡུལ་དུ་ངེས་པར་ནུས་ཤིང༌། དེ་ལ་བརྟེན་ནས་འབྲེལ་པ་ཡོངས་སུ་རྫོགས་པར་ངེས་ནུས་པ་ཡིན་ནོ། ། དེ་ལྟར་རང་གི་ལུགས་རྣམ་པར་བཞག་ནས། ད་ནི་གཞན་གྱི་འདོད་པ་སུན་ཕྱུང་བར་བྱ་སྟེ། ཆོས་ཀྱི་སྤྱན་ལྡན་ལོ་ཙྪ་བ་ཆེན་པོ་ནི། རྒྱུ་མ་དམིགས་པའི་རྟགས་ཀྱིས་འབྲས་རྟགས་ཀྱི་འབྲེལ་པ་ངེས་པར་བྱེད་དགོས་པ་དང༌། ཁྱབ་བྱེད་མ་དམིགས་པའི་རྟགས་ཀྱིས་རང་བཞིན་རྟགས་ཀྱི་འབྲེལ་པ་ངེས་པར་བྱེད་དོ་ཞེས་གསུངས་མོད། དེ་ལྟ་ན། གཉིས་པོ་དེའི་འབྲེལ་པ་ངེས་པའང་འབྲས་བུའི་རྟགས་དང༌། རང་བཞིན་གྱི་རྟགས་གཉིས་ཀྱིས་ངེས་དགོས་པར་མཚུངས་ལ་དེ་ལྟ་ན་རྟོག་པ་ཕན་ཚུན་བརྟེན་པའི་ཉེས་པ་བཟློག་ཏུ་མེད་ཅིང༌། མེ་དུའི་འབྲེལ་པ་དང༌།
ཤ་བ་ཤིང་གི་འབྲེལ་པ་ལྟ་བུ་ངེས་པ་ན། འབྲས་རྟགས་ཡང་དག་དང༌། རྒྱུ་མ་དམིགས་པ་དང༌། རང་བཞིན་གྱི་རྟགས་དང༌། ཁྱབ་བྱེད་མ་དམིགས་པ་བདེ་བླག་ཏུ་འགྲུབ་པ་རིགས་པ་མཁྱེན་པའི་དགོངས་པར་སྣང་གི ཐོག་མར་འབྲས་རང་ལ་སོགས་པའི་གཏན་ཚིགས་རྣམས་ངེས་པར་བྱས་ནས། ཕྱིས་འབྲེལ་པ་ངེས་པར་བྱེད་དགོས་པ་ནི། རིགས་པ་མཁྱེན་པའི་དགོངས་པར་ཤིན་ཏུ་ཡང་མི་རུང་བའི་ཕྱིར་རོ། ། དེ་སྐད་དུ་ཡང༌། དེ་ཉིད་ཀྱིས་ཕྱིར་འབྲེལ་ཤེས་ན། །
ཞེས་དང༌། དེ་ཕྱིར་རྒྱུ་དང་རང་བཞིན་དག ། མེད་པས་འགའ་ཞིག་སྒྲུབ་པའི་ཡང༌། ། ཞེས་སྦྲེལ་བར་གསུངས་པ་དང༌། དེ་ལའང་ཁྱབ་པར་བྱེད་པའི་ཆོས། ། ཁྱབ་བྱ་ལྡོག་པའི་གོ་བྱེད་འདོད། ། གལ་ཏེ་རང་གི་ལྡོག་པ་ནི། ། རྣམ་འགར་ཡོངས་སུ་བཅད་ན་འོ། ། ཞེས་འབྱུང་བའི་ཕྱིར་རོ། ། ཡང་དར་ཊཱིཀ་མཛད་པ།
རྟགས་ཀྱི་མཚན་གཞི་ངེས་པའི་ཚད་མ་དང༌། རྟགས་མི་མཐུན་ཕྱོགས་ལ་ཡོད་པ་འགོག་པའི་ཚད་མ་དང༌། ཕྱོགས་གཉིས་དངོས་འགལ་དུ་ངེས་པའི་ཚད་མ་དང་གསུམ་གྱི་བྱེད་པས་རྗེས་འགྲོ་ངེས་པར་བྱེད་དོ་ཞེས་གསུང་ཞིང༌། བྱས་པས་སྒྲ་མི་རྟག་པར་སྒྲུབ་པའི་རྗེས་སུ་འགྲོ་ལྡོག་ལྟ་བུ་ངེས་པའི་སྔོན་རོལ་དུ། བྱས་ན་མི་རྟག་པས་ཁྱབ་པ་དང༌། རྟག་ན་མ་བྱས་པས་ཁྱབ་པ་ལྟ་བུའི་འབྲེལ་པའི་དོན་ལྡོག་ངེས་པ་སྔོན་དུ་འགྲོ་དགོས་པ་ཡིན་ནོ་ཞེས་གསུང་ངོ༌། ། འདི་ནི་རིགས་པར་མ་མཐོང་སྟེ། དེ་ལྟ་ན། རྟགས་ཀྱི་མཚན་གཞི་ངེས་པའི་ཚད་མ་དང༌། ཕྱོགས་གཉིས་དངོས་འགལ་དུ་ངེས་པའི་ཚད་མ་དང༌།
རྟགས་མཐུན་ཕྱོགས་ལ་ཡོད་པར་ངེས་པའི་ཚད་མ་དང་གསུམ་གྱིས་ལྡོག་པ་ངེས་དགོས་པར་ཁས་ལེན་དགོས་པར་མཚུངས་ལ། དེ་ལྟ་ན་ནི། རྗེས་སུ་འགྲོ་ལྡོག་གཉིས་རྟོགས་པ་ཕན་ཚུན་བརྟེན་པར་འགྱུར་ཏེ། རྗེས་འགྲོ་མ་ངེས་པར་ལྡོག་པ་ངེས་པ་མི་སྲིད། ལྡོག་པ་མ་ངེས་པར་ནི་རྗེས་འགྲོ་ངེས་པ་མི་སྲིད་པའི་ཕྱིར་ཏེ། རྗེས་འགྲོ་ངེས་པ་ལྡོག་པ་ལ་རག ལྡོག་པ་ངེས་པའང་རྗེས་འགྲོ་ངེས་པ་ལ་རག་པའི་ཕྱིར་ཏེ། རྗེས་འགྲོ་ངེས་པ་རྟགས་མི་མཐུན་ཕྱོགས་ལ་མེད་པར་ངེས་པ་ལ་རག ལྡོག་པ་ངེས་པ་རྟགས་མཐུན་ཕྱོགས་ལ་ཡོད་པར་ངེས་པ་ལ་རག་པའི་ཕྱིར། དེར་མ་ཟད།
རྗེས་སུ་འགྲོ་ལྡོག་ངེས་བྱེད་ཀྱི་ཚད་མ་གཉིས་ཀྱི་སྤུ་རིས་འབྱེད་ལུགས་ཀྱང་ལོག་པ་ཡིན་ཏེ། རྟགས་མི་མཐུན་ཕྱོགས་ལ་ཡོད་པ་འགོག་བྱེད་ཀྱི་ཚད་མས་རྗེས་འགྲོ་ངེས་པ་དང༌། རྟགས་མཐུན་ཕྱོགས་ལ་ཡོད་པར་སྒྲུབ་པའི་ཚད་མས་ལྡོག་པ་ངེས་དགོས་པར་ཁྱེད་ཀྱིས་ཁས་བླངས་པའི་ཕྱིར། གཞན་ཡང༌། གནོད་པ་ཅན་གྱི་རྟགས་ལ་བརྟེན་པའི་ཚད་མས་རྗེས་འགྲོའི་ཚུལ་ངེས་པར་བྱེད་དགོས་སོ་ཞེས་ཟེར་བ་ནི། སྡེ་བདུན་གྱི་དགོངས་པ་ལས་ཕྱི་རོལ་དུ་གྱུར་པར་ངེས་སོ། ། གང་ཡང༌། ལྡོག་པ་ངེས་བྱེད་ཀྱི་ཚད་མ་དེ་ལྟར་དུ་ཁས་ལེན་ན་ནི། གཞལ་བྱས་སྒྲ་རྟག་པར་སྒྲུབ་པའི་ལྡོག་པའི་ཚུལ་དང༌། མི་རྟག་པར་སྒྲུབ་པའི་ལྡོག་པའི་ཚུལ་ཚད་མས་གྲུབ་པར་འགྱུར་ཏེ།
དེ་དག་ལའང༌། རྟགས་ཀྱི་མཚན་གཞི་ངེས་པའི་ཚད་མ་དང༌། ཕྱོགས་གཉིས་དངོས་འགལ་དུ་ངེས་པའི་ཚད་མ་དང༌། རྟགས་མཐུན་ཕྱོགས་ལ་ཡོད་པར་ངེས་པའི་ཚད་མ་གསུམ་པོ་ཚང་བར་ཁས་ལེན་དགོས་པའི་ཕྱིར། ཅི་སྟེ། འདི་སྙམ་དུ། ཉེས་པ་དེ་ཡོད་པའི་ཕྱིར། རྗེས་འགྲོ་ངེས་བྱེད་ཀྱི་ཚད་མ་ལ་ཕྲུགས་གསུམ་པོ་དེ་ཁས་ལེན་པར་བྱེད་ཀྱི། ལྡོག་པ་ངེས་བྱེད་ཁྱེད་ཅག་གིས་ནན་གྱིས་ཕུལ་བ་དེ་ཁོ་བོ་ཅག་ཁས་ལེན་པར་མི་བྱེད་དོ་སྙམ་ན། ཚད་མ་སྔ་མ་གཉིས་དང༌།
གནོད་པ་ཅན་གྱི་རྟགས་ལ་བརྟེན་པའི་ཚད་མ་དང་གསུམ་གྱིས་རྗེས་འགྲོ་ངེས་པར་བྱེད་ནུས་ན། ཚད་མ་སྔ་མ་གཉིས་དང༌། ལྟོས་མེད་ཀྱི་རྟགས་ལ་བརྟེན་པའི་ཚད་མ་དང་གསུམ་གྱིས་ཅིའི་ཕྱིར་ལྡོག་པ་ངེས་པར་བྱེད་མི་ནུས་པའི་རྒྱུ་མཚན་ཕྱིན་ཅི་མ་ལོག་པ་རིག་པའི་ལུང་དང་སྦྱར་བ་ཞིག་ཁྱེད་ཀྱིས་སྟོན་དགོས་སོ། ། གཞན་ཡང༌། རྗེས་འགྲོ་ངེས་པའི་སྔོན་དུ་ལྡོག་པ་ངེས་པ་སྔོན་དུ་འགྲོ་དགོས་པར་འགྱུར་ལ། འདོད་ན། ལྡོག་པ་ངེས་བྱེད་ལས་ལོགས་སུ་ལྟོས་མེད་ཀྱི་རྟགས་སོགས་རྗེས་འགྲོ་ངེས་བྱེད་ཀྱི་རིགས་པ་དང༌། དེ་ལ་བརྟེན་པའི་ཚད་མ་རྣམས་གསུངས་པ་དོན་མེད་པ་ཁོ་ནར་འགྱུར་ཏེ། རྗེས་འགྲོ་ངེས་པའི་སྔོན་དུ་ལྡོག་པ་ངེས་པ་འགྲོ་དགོས་ཤིང༌། ལྡོག་པ་ངེས་བྱེད་ཀྱི་ཚད་མ་དེ་ཉིད་རྗེས་འགྲོ་ངེས་བྱེད་ཀྱི་ཚད་མ་ཡིན་གྱི་དེ་ལས་གཞན་པའི་རྗེས་འགྲོ་ངེས་བྱེད་ཁྱེད་ལ་བཤད་རྒྱུ་མེད་པའི་ཕྱིར།
དེ་ལྟ་ན། ཚད་མ་སྔ་མ་དེ་ཉིད་མེད་པར་ལྟོས་མེད་ཀྱི་རྟགས་ཀྱིས་བྱས་མི་རྟག་གི་རྗེས་འགྲོ་ངེས་མི་ནུས་པ་དང༌། གནོད་པ་ཅན་གྱི་ཚད་མ་ཙམ་གྱིས་ལྡོག་པ་ངེས་མི་ནུས་སོ་ཞེས་སྨྲ་བ་འདི་ནི་ཤིན་ཏུ་མཛེས་པ་མིན་ཅིང༌། འདི་སྐད་འདོན་པ་འདི་ཡང༌། ལྡོག་པ་ངེས་པ་ན་རྗེས་འགྲོ་ངེས་པ་དང༌། དེ་ངེས་པ་ན་ཅིག་ཤོས་ངེས་དགོས་སྙམ་པའི་ལོག་པར་བསམ་པ་དག་གིས་བསླད་པ་ཡིན་པས། འདིའི་ཚུལ་ཡང་ཞར་ལ་བཤད་པར་བྱ་སྟེ། བྱས་མི་རྟག་གི་འབྲེལ་པ་གཏན་ནས་མི་ཤེས་པ་ལ། དང་པོར་ལྟོས་མེད་ཀྱི་རྟགས་ཀྱིས་བྱས་པ་མི་རྟག་པ་ལ་རྗེས་སུ་འགྲོ་བ་ཉིད་དུ་སྒྲུབ་པར་བྱེད་ཅིང༌། དེའི་འོག་ཏུ།
གནོད་པ་ཅན་གྱི་ཚད་མས་བྱས་པ་རྟག་སྟོང་དུ་ངེས་པར་བྱེད་དེ། དེ་གཉིས་ལ་བྱས་མི་རྟག་གི་རྗེས་སུ་འགྲོ་ལྡོག་ངེས་པ་ཞེས་བྱ། དེ་གཉིས་ཀྱི་བྱེད་པས། བྱས་མི་རྟག་གཉིས་ཕན་ཚུན་མི་འཁྲུལ་བར་ངེས་པར་བྱེད། དེའི་ཚེ་ན་འབྲེལ་པ་ངེས་པ་ཞེས་བྱ། དེ་ལྟར་འབྲེལ་པ་ངེས་པའི་འོག་རོལ་དུ། རྗེས་སུ་འགྲོ་ལྡོག་གང་རུང་གཅིག་སྨྲས་པས་གཅིག་ཤོས་དོན་གྱིས་གོ་བ་ཡིན་གྱི། དེ་ལྟ་མིན་པར་ནི་རྗེས་འགྲོ་ངེས་པའི་ཚེ་ལྡོག་པའང་ངེས་ན། རིགས་པ་མཁྱེན་པས། འབྲེལ་པ་ངེས་བྱེད་དུ་རྗེས་སུ་འགྲོ་ལྡོག་གཉིས་ངེས་པ་ཁོ་ནར་གསུངས་པ་རྣམས་ཇི་ལྟར་དྲང་བརྟག་དགོས།
དེ་ལྟར་ན་འབྲེལ་བའི་སྔ་རོལ་དུ་རྗེས་སུ་འགྲོ་ལྡོག་ངེས་པའི་བློ་སྔ་མ་ནི། རྗེས་སུ་འགྲོ་ལྡོག་ཙམ་ངེས་པའི་བློ་ཞེས་བྱ་ལ། འབྲེལ་པ་ངེས་པའི་འོག་རོལ་གྱི་འགྲོ་ལྡོག་གཉིས་ངེས་པའི་ཡུལ་ཅན་གྱི་བློ་ལ་ནི། འགྲོ་ལྡོག་ཁྱད་པར་ཅན་ངེས་པའི་བློ་ཞེས་བྱ་ཞིང༌། དུས་དེར་རྗེས་སུ་འགྲོ་ལྡོག་གི་ཚུལ་དུ་འཇོག་པ་ཡིན་ནོ། ། ཚུལ་འདི་ལ་འགྲོ་ལྡོག་ཁྱད་པར་ཅན་ཞེས་བྱ་སྟེ། འབྲེལ་པ་ངེས་པའི་སྔོན་རོལ་གྱི་རྗེས་འགྲོ་ལས་ནི། མཐུན་ཕྱོགས་ལ་ཡོད་པ་ཙམ་དུ་གྲུབ་ཀྱི་མཐུན་ཕྱོགས་ཁོ་ན་ལ་ཡོད་པ་ངེས་པར་མི་འགྲུབ་ལ། འབྲེལ་པ་ངེས་པའི་འོག་གི་རྗེས་འགྲོ་ལས་ནི། མི་མཐུན་ཕྱོགས་ལ་བཀག་པའང་ངེས་པས་མཐུན་ཕྱོགས་ཁོ་ན་ལ་ཡོད་པར་གྲུབ་པའི་ཕྱིར་རོ། །
དེ་ལྟར་ཤེས་པ་ན། རྟགས་ཀྱི་ཚུལ་གསུམ་དུ་གྲངས་ངེས་པར་གསུངས་པ་དང༌། རྗེས་སུ་འགྲོ་ལྡོག་གཉིས་ལས་གང་རུང་གཅིག་བརྗོད་པས། གཅིག་ཤོས་དོན་གྱིས་གོ་བར་གསུངས་པའང་མི་འགལ་བར་གྲུབ་སྟེ། རྒོལ་བས་འབྲེལ་པ་ངེས་པར་བྱེད་པ་ལ་རྗེས་སུ་འགྲོ་ལྡོག་གཉིས་ངེས་པར་ཚང་དགོས་ཤིང༌། གཉིས་པོ་གཏན་ལ་ཕེབས་པ་ན་འབྲེལ་པ་ངེས་ཟིན་པ་ལ་རྗེས་སུ་འགྲོ་ལྡོག་གཉིས་ལས། གཅིག་བརྗོད་པས་གཅིག་ཤོས་དྲན་པར་ནུས་པའི་ཕྱིར་རོ། ། དེའི་ཕྱིར་འབྲེལ་པ་ངེས་པ་ལ་རྟགས་ཀྱི་མཚན་གཞི་ངེས་པའི་ཚད་མ་དགོས་སུ་ཆུག་ཀྱང༌། ཕྱོགས་གཉིས་དངོས་འགལ་དུ་ངེས་པའི་ཚད་མ་དོན་མེད་དོ། ། གཞན་ཡང༌།
ཁྱེད་ཀྱིས་བཤད་པའི་ཚད་མ་གཉིས་དང༌། ལྟོས་མེད་ཀྱི་རྟགས་དང་གསུམ་སྡོམས་པའི་བྱེད་པས། རྗེས་སུ་འགྲོ་ལྡོག་གང་རུང་རེ་རེ་ཡང་ངེས་པར་མི་ནུས་སོ་ཞེས་པ་འདི་ཡང་ཁྱེད་ཀྱིས་ངེས་པར་ཁས་བླངས་པས། ལྟོས་མེད་ཀྱི་རྟགས་ཀྱིས་འབྲེལ་པའི་ཆ་ཤས་ཅི་ཞིག་ངེས་པར་བྱེད་པ་དེ་ཁྱེད་ཀྱིས་སྟོན་དགོས་སོ། ། གང་ཡང་རྗེས་སུ་འགྲོ་ལྡོག་ངེས་པའི་སྔོན་དུ་འབྲེལ་པའི་དོན་ལྡོག་ངེས་པ་སྔོན་དུ་འགྲོ་དགོས་ཞེས་པ་འདི་ཡང་ངན་པའི་རྟོག་པས་བཏགས་པ་ཁོ་ནར་སྣང་སྟེ། རྗེས་སུ་འགྲོ་ལྡོག་ཉིད་འབྲེལ་པའི་དོན་ལྡོག་ཡིན་གྱི། དེའི་སྔོན་དུ་འབྲེལ་པའི་དོན་ལྡོག་གཞན་ཞིག་བཙལ་དགོས་ན་ཐུག་པ་མེད་པའི་ཕྱིར་དང༌། བྱས་ན་མི་རྟག་པས་ཁྱབ་པ་དང༌། རྟག་ན་མ་བྱས་པས་ཁྱབ་པ་ངེས་ཟིན་ནས། དེའི་འོག་ཏུ་རྗེས་སུ་འགྲོ་ལྡོག་གཉིས་ཀྱི་འབྲེལ་པ་ཅི་ཡང་ངེས་པར་བྱར་རྒྱུ་མེད་པའི་ཕྱིར་རོ། །
གང་ཡང་སྒྲུབ་ངག་གིས་ཚུལ་གསུམ་དྲན་མ་ཐག་རྟགས་ཅན་རྗེས་དཔག་སྐྱེ་བར་འདོད་པ་དང༌། སྒྲ་བྱས་པ་དང༌། བྱས་ན་མི་རྟག་པས་ཁྱབ་པ་ཚད་མས་ངེས་ནས་སླར་ཡང་བྱས་མི་རྟག་གི་འབྲེལ་པ་ངེས་པར་བྱེད་དགོས་སོ་ཞེས་ཟེར་བ་ནི། ཁོ་བོ་ལ་དོན་ལ་དཔྱོད་པའི་རྣམ་དཔྱོད་ལྟ་ཞོག་ཐ་མལ་གྱི་ཤེས་པའང་རང་བཞིན་དུ་མི་གནས་སོ་ཞེས་སྟོན་པ་ཡིན་ནོ། ། རྒྱུ་མཚན་དེས་ན། རྗེས་སུ་འགྲོ་ལྡོག་གཉིས་ཀྱིས་འབྲེལ་པ་ངེས་པར་བྱེད་ཅིང༌། འབྲེལ་པ་ངེས་ནས་གང་འབྲེལ་པ་ངེས་པའི་གཞི་དཔེར་བྱས་ནས། ཁྱབ་པ་སྟོན་པར་བྱེད་ཅིང༌། ཁྱབ་པ་དང་ཕྱོགས་ཆོས་སྡོམས་ནས་དྲན་པའི་དེ་མ་ཐག་ཏུ་རྟགས་ཅན་རྗེས་དཔག་སྐྱེ་བར་འགྱུར་བ་ཡིན་ནོ། ། ཇི་སྐད་དུ་ཚད་མའི་མདོར།
གཏན་ཚིགས་སྒྲུབ་བྱའི་རྗེས་འགྲོ་བ། ། བསྒྲུབ་བྱ་མེད་ན་མེད་པ་ཉིད། ། ཆོས་མཐུན་གཅིག་ཤོས་དང་བཅས་པ། ། དཔེ་ལ་རབ་ཏུ་བསྟན་པར་བྱ། ། ཞེས་གསུངས་སོ། ། དེའི་ཕྱིར་བྱས་ན་མི་རྟག་པས་ཁྱབ་པ་དང༌། དེའི་ལྡོག་ཁྱབ་ཚད་མས་ངེས་ནས། ད་དུང་བྱས་མི་རྟག་འབྲེལ་པ་རྟགས་ཀྱིས་སྒྲུབ་དགོས་པར་འདོད་པ་ནི། བཞད་གད་ལས་ཀྱང་ཆེས་བཞད་གད་ཀྱི་གནས་ཏེ། དེ་ཕྱིར་དེ་ཙམ་དང་འབྲེལ་བའི། །
ངོ་བོ་ཉིད་ཀྱིས་ངོ་བོ་ཉིད། ། ལྡོག་པར་འགྱུར་བའམ་རྒྱུ་ཡིས་ནི། ། འབྲས་བུ་འཁྲུལ་བ་མེད་པའི་ཕྱིར། ། དེ་ལྟ་མིན་ན་གཅིག་ལོག་པས། ། ཇི་ལྟར་གཞན་ནི་ལྡོག་པར་འགྱུར། ། ཞེས་སོགས་རྒྱ་ཆེར་གསུངས་པ་རྣམས་ཀྱི་དོན་ལས་ཕྱིན་ཅི་ལོག་པར་སྣང་བའི་ཕྱིར་རོ། ། དེ་ལྟར་བཤད་པའི་གྲུབ་དོན་དང་པོ་ནི། གང་བྱས་ན་མི་རྟག་པས་ཁྱབ་ཞེས་སོགས་ཀྱི་རྟགས་འགོད་པ་སྐབས་སུ་བབ་པའི་རྒོལ་བ་དེས། དེ་སྒྲུབ་ཀྱི་རྗེས་སུ་འགྲོ་ལྡོག་གཉིས་དང༌། བྱས་མི་རྟག་གི་འབྲེལ་པ་ཤེས་པ་ཡིན་གྱི།
བྱས་ན་མི་རྟག་པས་ཁྱབ་པ་དང༌། རྟག་ན་མ་བྱས་པས་ཁྱབ་པ་ནི་ངེས་པ་མ་ཡིན་ཏེ། དེ་ལྟ་ན། ཕྱོགས་ཆོས་ནི་སྔར་ནས་ངེས་ཟིན་པས་སྒྲུབ་པའི་ངག་འགོད་པ་དོན་མེད་པའི་ཕྱིར་རོ། ། དེས་ན་དིང་སང་མགྲིན་གཅིག་ཏུ་དེ་སྐོར་གྱི་ཕྱིར་རྒོལ་བས། རྗེས་སུ་འགྲོ་ལྡོག་གི་ཁྱབ་པ་ངེས་སོ་ཞེས་རྣམ་དབྱེ་མེད་པར་སྨྲ་བ་འདི་དག་འཁྲུལ་པ་འབའ་ཞིག་ལ་ལོངས་སྤྱོད་པར་གྲུབ་བོ། ། ད་ནི་གྲུབ་དོན་གཉིས་པ་ཞིག་ཀྱང་བརྗོད་པར་བྱ་སྟེ། སྔར་བཤད་པའི་རྒྱུ་མཚན་དེས་ན་དིང་སང་འདི་ན་བློ་ངན་གྱི་སྐྱེ་བོ་རྣམས་མགྲིན་གཅིག་ཏུ། བྱས་པས་སྒྲ་མི་རྟག་པར་སྒྲུབ་པ་ལྟ་བུའི་རྗེས་འགྲོ་དང༌། ལྡོག་པ་གྲུབ་པའི་སྒྲུབ་བྱེད་དུ།
བྱས་པ་མི་རྟག་པ་ལ་འབྲེལ་ཞེས་འགོད་ཅིང༌། དེའི་སྒྲུབ་བྱེད་དུ། ཐ་དད་བཀག་ན་ཁེགས་པ་ཞེས་འགོད་པ་འདི་ཡང༌། སྡེ་བདུན་མཛད་པའི་ལུགས་བཟང་ཉམས་པར་བྱེད་པའི་ལུགས་ངན་འབའ་ཞིག་ཡིན་ཏེ། འབྲེལ་པ་གྲུབ་པའི་སྒྲུབ་བྱེད་དུ་རྗེས་སུ་འགྲོ་ལྡོག་གཉིས་སྒྲུབ་པ་རིགས་པ་མཁྱེན་པའི་དགོངས་པ་ཡིན་པ་ལ། རྗེས་སུ་འགྲོ་ལྡོག་གི་སྒྲུབ་བྱེད་དུ་འབྲེལ་པ་ངེས་པ་འགོད་པ་ནི་མི་མཁས་པ་ལས་ཀྱང་ཆེས་མི་མཁས་པའི་ཕྱིར་དང༌། བརྟགས་པ་མཐར་བཟུང་བ་མ་ཡིན་པར་ཞེ་འདོད་ཀྱིས་བཀག་ན་ཁེགས་པ་དེ་ཉིད་ཀྱང་རྗེས་སུ་འགྲོ་ལྡོག་གཉིས་ཀྱིས་སྒྲུབ་དགོས་པའི་ཕྱིར་ཏེ། རྒྱུ་དང་འབྲས་བུའི་དངོས་པོ་འམ། ། རང་བཞིན་ངེས་པར་བྱེད་པ་ལས། ། མེད་ན་མི་འབྱུང་ངེས་པ་སྟེ། །
ཞེས་གསུངས་པའི་ཕྱིར་རོ། ། དོན་དེ་ལ་དགོངས་ནས་གཞུང་འགྲེལ་གང་དུ་ཚུལ་གཉིས་ཀྱི་མཚན་ཉིད་དམ། སྒྲུབ་བྱེད་ཀྱི་རིགས་པ་འཆད་པ་ན། འབྲེལ་པ་ཞེས་གསུང་བ་གཅིག་ཀྱང་མེད་དོ། ། དེ་ལྟ་ན། དེ་རིང་ཕྱིན་ཆད་ཤེས་ལྡན་དག་གིས་ཚུལ་གཉིས་ཀྱི་མཚན་ཉིད་ཀྱི་ཟུང་དུ་འབྲེལ་བ་ཞེས་སྦྱར་བར་མི་བྱའོ། ། ད་ནི་ཞར་ལ་གྲུབ་པའི་དོན་གསུམ་པ་ཞིག་ཀྱང་བརྗོད་པར་བྱ་སྟེ། དུས་འདིར་རིགས་པ་སྨྲ་བར་ཁས་འཆེ་བ་ཚིག་ཁོ་ནའི་རྗེས་སུ་འཆེལ་བ་དག་མཐུན་པར། ཕྱོགས་ཆོས་ཀྱི་མཚན་ཉིད་དང༌། སྒྲུབ་བྱེད་ཀྱི་ཟུར་དུ་ཤེས་འདོད་ཆོས་ཅན་དེ།
རྟགས་སུ་གཟུང་བྱ་དེ་ཡིན་པར་ངེས་ནས་བསྒྲུབ་བྱའི་ཆོས་དེ་ཡིན་མིན་ཐེ་ཚོམ་ཟ་བ་ཞིག་དགོས་པར་འདོད་པ་འདི་ཡང་མི་འཐད་པར་གྲུབ་སྟེ། ཁྱེད་ཅག་གི་ཕྱོགས་ལ་ཁས་བླངས་འགལ་བ་དང༌། ཕྱོགས་གཉིས་ཀ་ལ་མཐུན་སྣང་དུ་གྲུབ་པའི་སྒྲུབ་བྱེད་ཚད་མ་མཐོང་བའི་ཕྱིར། དང་པོ་ནི། བྱས་པས་སྒྲ་མི་རྟག་པར་སྒྲུབ་པའི་ཁྱབ་འབྲེལ་ངེས་ཤིང༌། བྱས་པ་སྒྲ་མི་རྟག་པར་སྒྲུབ་པའི་ཕྱོགས་ཆོས་ཅན་དུ་སོང་བའི་རྒོལ་བ་ཆོས་ཅན། ཁྱོད་ཀྱི་རྒྱུད་ལ་སྒྲ་བྱས་པར་ངེས་ནས་སྒྲ་རྟག་མི་རྟག་ཐེ་ཚོམ་ཟ་བའི་ཐེ་ཚོམ་རྒྱུན་ལྡན་མི་སྲིད་པར་ཐལ། ཁྱོད་ཀྱི་རྒྱུད་ཀྱི་སྒྲ་བྱས་པར་ངེས་པའི་ངེས་ཤེས་དེ་ཡིན་ན། སྒྲ་མི་རྟག་པ་ལ་ངེས་པ་རང་སྟོབས་ཀྱིས་འདྲེན་ནུས་པས་ཁྱབ་པའི་ཕྱིར། རྟགས་ཁས་བླངས་སོ། །
གཞན་ཡང༌། ཕྱིར་རྒོལ་བའི་རྒྱུད་ཀྱི་བྱས་ན་མི་རྟག་པས་ཁྱབ་པ་ཚད་མས་ངེས་ཤིང༌། སྒྲ་བྱས་པར་ངེས་པའི་ཚད་མ་དེ་ཆོས་ཅན། སྒྲ་མི་རྟག་པ་ལ་ཐེ་ཚོམ་འདྲེན་བྱེད་མིན་པར་ཐལ། སྒྲ་མི་རྟག་པར་ངེས་པའི་ངེས་ཤེས་དེ་མ་ཐག་ཏུ་འདྲེན་ནུས་ཡིན་པའི་ཕྱིར་ཏེ། རྒོལ་བ་ཇི་ལྟར་བླུན་ན་ཡང༌། སྒྲ་བྱས་པར་ཚད་མས་ངེས་པར་བྱས་པ་ཐམས་ཅད་མི་རྟག་པར་ཚད་མས་ངེས་ནས་དེ་མ་ཐག་ཏུ་སྒྲ་འདི་ཡང་མི་རྟག་པའོ་སྙམ་དུ་ངེས་ནུས་པའི་ཕྱིར་ཏེ། གཞན་དུ་ཚུལ་གསུམ་དྲན་པའི་དྲན་ཤེས་ཀྱིས་རྗེས་དཔག་ཇི་ལྟར་སྐྱེད་སོམས་ཤིག ཕྱོགས་གཉིས་ཀ་ལ་སྒྲུབ་བྱེད་ཚད་མ་མཐོང་བ་ནི། རང་དོན་སྐབས་ཀྱི་རྟགས་ཡང་དག་ཕལ་ཆེ་བ་ལ།
ཤེས་འདོད་ཆོས་ཅན་གྱི་སྟེང་དུ་རྟགས་ངེས་པའི་དེ་མ་ཐག་ཁོ་ནར་བསྒྲུབ་བྱ་རྟོགས་པའི་ཡང་དག་ཤེས་པ་སྐྱེ་བར་མངོན་སུམ་གྱིས་གྲུབ་པའི་ཕྱིར། དེ་དག་གིས་ཆོས་ཅན་གྱི་སྟེང་དུ་རྟགས་ངེས་ནས། སླར་ཡང་བསྒྲུབ་བྱ་ལ་ཐེ་ཚོམ་སྐྱེ་བའི་གནས་ག་ལ་ཡོད། དེ་ཡང་འདི་ལྟར། བྱས་མི་རྟག་གི་ཁྱབ་འབྲེལ་ཤེས་ཤིང་མ་བརྗོད་པ་ཞིག་གིས། སྒྲ་བྱས་པར་ངེས་པའི་དེ་མ་ཐག་ཏུ་སྒྲ་མི་རྟག་པར་ངེས་མི་ནུས་པར། སྒྲ་རྟག་མི་རྟག་ཐེ་ཚོམ་ཟ་བར་བྱེད་ན། ཕྱིས་རིག་པ་གང་གིས་སྒྲ་མི་རྟག་པ་ངེས་པར་བྱེད། དེ་ཁོ་ནར་མ་ཟད། བླུན་པོ་གནག་རྫི་མོས་ཀྱང༌།
ཐོག་མར་ཁྱིམ་དེར་མེ་ཡོད་དམ་མེད་ཅེས་ཐེ་ཚོམ་དུ་གྱུར་པ་ལས། དེ་ནས་དེར་དུ་བ་མཐོང་བའི་མོད་ཁོ་ན་ལ་དེར་མེ་ཡོད་པར་ངེས་པ་ཡིན་གྱི། དེར་དུ་བ་ཡོད་པར་ངེས་ནས་དེར་མེ་ཡོད་དམ་མེད་ཅེས་ཐེ་ཚོམ་སྐྱེ་བའི་གོ་སྐབས་མེད་དོ། ། དེ་བཞིན་དུ། གཞི་འགར་ཆུ་སྐྱར་ཁྱད་པར་ཅན་གྱི་ལུས་མཐོང་མ་ཐག་དེར་ཆུ་ཡོད་པར་ངེས་པ་ཡིན་གྱི། སླར་ཡང་ཐེ་ཚོམ་དུ་འགྱུར་ན། ཐེ་ཚོམ་དེ་རྟགས་གང་གིས་སེལ་བར་བྱེད། དེས་ན་ཕྱོགས་ཆོས་སུ་འགྱུར་བ་ལ་ཆོས་ཅན་གྱི་སྟེང་དུ་བསྒྲུབ་བྱའི་ཆོས་ཐེ་ཚོམ་ཞུགས་ནས་དེའི་རྗེས་སུ་ཆོས་ཅན་གྱི་སྟེང་དུ་རྟགས་དེ་ཚད་མས་མཐོང་བ་ཞིག་དགོས་པ་ཡིན་གྱི། ཆོས་ཅན་གྱི་སྟེང་དུ་རྟགས་ངེས་ནས་བསྒྲུབ་བྱ་ལ་ཐེ་ཚོམ་ཟ་བ་དགོས་པ་ག་ལ་ཡིན། དེས་ན་ཚིག་ཙམ་ཡང་སྒྲིག་ལེགས་པོར་མི་ཤེས་ན།
དོན་བཟང་པོ་ལྟ་ཅི་འཚལ་བའི་བླུན་པོ་དག་གིས་ཆོས་ལྟར་བཅོས་པའི་གླེགས་བམ་གྱི་ཚོགས་ཆེན་པོ་སྐྲུན་པ་དག་མཐོང་ནས། བློ་གྲོས་གཞོན་ནུ་མ་དག་ཀྱང༌། དེ་དག་ལ་ཉན་པ་དང༌། བཤད་པ་དང་བསམ་པ་ཁོ་ནས་དུས་འདས་ཏེ། དིང་སང་རིགས་པའི་གཞུང་ལུགས་དགོངས་འགྲེལ་དང་བཅས་པ་ནི་བྱེད་ལས་ཆུང་ངུར་གནས་སོ། ། དོན་འདི་ལ་བློ་གྲོས་དང་ལྡན་པ་དག་གིས་ལེགས་པར་བསམས་ཏེ། གཞུང་ལུགས་དྲི་མ་མེད་པ་ཁོ་ན་ལ་ཉན་པ་དང་བཤད་པར་བྱའི། བླུན་པོས་རྨོངས་པའི་ཚོགས་ལོག་པའི་ལམ་དུ་བཀྲི་བར་བྱེད་པའི་ཡི་གེའི་ཚོགས་རྣམས་རྒྱང་རིང་དུ་དོར་བར་བྱའོ། ། དེ་ལྟར་ན་ཡང༌། ཕྱོགས་ཆོས་ངེས་ནས་བསྒྲུབ་བྱ་ལ་ཐེ་ཚོམ་དང་ལྡན་པ་མི་སྲིད་པ་ནི་མིན་ཏེ།
ཕྱོགས་ཆོས་ངེས་ཀྱང་ཁྱབ་འབྲེལ་མ་དྲན་པ་སྲིད་པའི་ཕྱིར་རོ། ། དེས་ན་ཚད་ལྡན་གྱི་གཞུང་ཐམས་ཅད་དུ། ཕྱོགས་ཆོས་སུ་འགྱུར་བ་ལ་གཞི་གང་གི་སྟེང་དུ་བསྒྲུབ་བྱའི་ཆོས་ལ་ཐེ་ཚོམ་ཞུགས་པའི་གཞི་དེའི་སྟེང་དུ། རྟགས་དེ་ཚད་མས་ངེས་པ་གཅིག་དགོས་པར་བཤད་ཀྱི། རྟགས་ངེས་པའི་འོག་ཏུ་བསྒྲུབ་བྱ་ལ་ཐེ་ཚོམ་དང་ལྡན་པ་དགོས་པར་བཤད་པ་མེད་དོ། ། ཞར་ལ་འོངས་པས་ཆོག་གོ ། གསུམ་པ་རྩོད་པ་སྤང་བ་ལ། རྩོད་པ་དགོད་པ་དང༌། དེ་ལ་རྣམ་པར་དཔྱད་པ་གཉིས། དང་པོ་ནི།
དར་ཊཱིཀ་མཛད་པས་མི་གཡག་གི་མཚན་ཅན་ལ་འདི་སྐད་ཅེས་རྒོལ་བར་མཛད་དེ། གཞན་དག་ན་རེ། བྱས་ན་མི་རྟག་པས་ཁྱབ་པ་བྱས་པས་དེ་སྒྲུབ་ཀྱི་རྗེས་ཁྱབ་དང༌། རྟག་ན་མ་བྱས་པས་ཁྱབ་པ་དེ་སྒྲུབ་ཀྱི་ལྡོག་ཁྱབ་ཀྱི་མཚན་གཞི་ཡིན་གྱི། དེ་གཉིས་ལས་གཞན་དུ་གྱུར་པའི་དེ་སྐོར་གྱི་ལྡོག་ཁྱབ་ཀྱི་མཚན་གཞི་མེད་དོ་ཞེས་ཟེར་རོ། ། དེ་ལྟ་ན་དངོས་པོའི་རྟགས་ཀྱི་མཉན་བྱའི་དངོས་པོ་མི་རྟག་པར་སྒྲུབ་པའི་རྗེས་ཁྱབ་ངེས་པའི་བློ་ཡིན་ན་བསྒྲུབ་བྱ་ངེས་པའི་བློ་ཡིན་དགོས་པར་ཐལ། དངོས་པོ་ཡིན་ན་མི་རྟག་པ་ཡིན་པས་ཁྱབ་པ་ངེས་པའི་བློ་ཡིན་ན། རྟག་ན་དངོས་པོ་མ་ཡིན་པས་ཁྱབ་པ་ངེས་པའི་བློ་ཡིན་དགོས། དེ་ཡིན་ན་རྟག་ན་མཉན་བྱའི་དངོས་པོ་མ་ཡིན་པས་ཁྱབ་པ་ངེས་པའི་བློ་ཡིན་དགོས། དེ་ཡིན་ན་མཉན་བྱའི་དངོས་པོ་ཡིན་ན་མི་རྟག་པས་ཁྱབ་པ་ངེས་པའི་བློ་ཡིན་དགོས་པའི་ཕྱིར།
རྟགས་སྔ་ཕྱི་གཉིས་ཁས་བླངས་དགོས་ཏེ། བྱས་པས་སྒྲ་མི་རྟག་པར་སྒྲུབ་པའི་རྗེས་སུ་འགྲོ་ལྡོག་གི་ཁྱབ་པའི་མཚན་གཞི་སྔར་བཤད་པ་དེ་ཁོ་ན་ཡིན་གྱི། དེ་ལས་ལྡོག་པ་གཞན་འཛིན་མི་རིགས་པ་དང་འགལ་ལོ། ། ཡང་བྱས་པས་སྒྲ་མི་རྟག་པར་སྒྲུབ་པའི་ལྡོག་ཁྱབ་ཡིན་ན། མི་མཐུན་ཕྱོགས་ཁོ་ན་ལ་གྲུབ་པས་མ་ཁྱབ་པར་ཐལ། དེ་སྒྲུབ་ཀྱི་ལྡོག་ཁྱབ་ཀྱི་དོན་ལྡོག་ཡིན་ན་དེ་ཁོ་ནའི་སྟེང་དུ་གྲུབ་པས་མ་ཁྱབ་པའི་ཕྱིར། འདོད་ན། ལྡོག་ཁྱབ་ཀྱི་མཚན་གཞི་ལྡོག་པ་གཅིག་པུ་དེ་ཁོ་ནར་ཟད་པ་ཉམས་སོ། ། བྱས་པ་སྒྲ་མི་རྟག་སྒྲུབ་ཀྱི་མ་ངེས་པའི་གཏན་ཚིགས་ཡིན་ནམ་སྙམ་པའི་དོགས་པ་བཟློག་པའི་ཆེད་དུ་ཆོས་མི་མཐུན་སྦྱོར་གྱི་སྒྲུབ་ངག་སྨྲས་པ་མི་རིགས་པར་ཐལ། སྒྲ་མི་རྟག་སྒྲུབ་ཀྱི་ལྡོག་ཁྱབ་ཀྱི་མཚན་གཞི་ཡིན་ན།
བྱས་པའི་སྟེང་དུ་འགོད་ཚུལ་ལྟར་གྲུབ་པ་འགལ་བའི་ཕྱིར། ཡང་ལྡོག་ཁྱབ་ཀྱི་མཚན་ཉིད་ཀྱི་ཟུར་དུ། དཔེ་གཉིས་ཀྱི་ནང་ནས་མི་མཐུན་དཔེ་ཁོ་ནའི་སྟེང་དུ་གྲུབ་པ་དང༌། རྗེས་ཁྱབ་ལ་དཔེ་གཉིས་ཀྱི་ནང་ན་མཐུན་དཔེ་ཁོ་ན་ལ་གྲུབ་པ་ཞེས་འཇོག་པ་ནི་དཔྱད་མི་བཟོད་པས་བློ་དང་ལྡན་པ་དག་གིས་ལན་ལེགས་པར་ཐོབ་ཅིག བློའི་ཡུལ་དུ་བྱར་རུང་གི་རྟགས་ཀྱིས་བུམ་པ་ཤེས་བྱར་སྒྲུབ་པའི་ལྡོག་ཁྱབ་གྲུབ་པ་མི་སྲིད་པར་ཐལ། དེ་སྒྲུབ་ཀྱི་དཔེ་གཉིས་ཀྱི་ནང་ནས་མི་མཐུན་དཔེ་ཁོ་ན་ལ་གྲུབ་པ་མི་སྲིད་པའི་ཕྱིར། གཞན་ཡང༌། རྟགས་ཡང་དག་གི་མཚན་ཉིད་ཇི་ལྟ་བུ། མཚན་གཞི་ནི་གང་ཞེ་ན། བྱས་པ་མཚན་གཞིར་བཟུང་ནས་སྒྲ་མི་རྟག་སྒྲུབ་ཀྱི་རྟགས་ཡང་དག་ཏུ་མཚོན་པ་ལ།
དེ་སྒྲུབ་ཀྱི་ཚུལ་གསུམ་ཚང་བའི་གཏན་ཚིགས་མཚན་ཉིད་དོ་ཞེ་ན། བྱས་པའི་སྟེང་དུ་དེ་སྒྲུབ་ཀྱི་ཚུལ་གསུམ་ཚང་བ་མ་གྲུབ་པར་ཐལ། ཚུལ་གསུམ་མ་གྲུབ་པའི་ཕྱིར། རྟགས་མ་གྲུབ་ན་ལྡོག་ཁྱབ་ཡིན་ན་མི་མཐུན་ཕྱོགས་ཁོ་ན་ལ་གྲུབ་པ་ཉམས་སོ། ། ཡང་མི་མཐུན་དཔེ་ཁོ་ན་ལ་གྲུབ་པའི་ལྡོག་ཁྱབ་ཀྱི་མཚན་གཞི་དེ་གང་ཡིན། རྟག་ན་མ་བྱས་པས་ཁྱབ་པ་དེ་ཡིན་ནོ་ཞེ་ན། བུམ་པ་ཆོས་ཅན། ཁྱོད་ཀྱི་སྟེང་དུ་རྟག་ན་མ་བྱས་པར་གྲུབ་པ་མི་སྲིད་པར་ཐལ། རྟག་ན་མ་བྱས་པས་ཁྱབ་པ་ཁྱོད་ཀྱི་སྟེང་དུ་གྲུབ་པ་མི་སྲིད་པའི་ཕྱིར། མ་གྲུབ་ན།
བུམ་པའི་སྟེང་དུ་ཁྱབ་པ་དེ་ཡོད་ན། ཁྱབ་པ་དེ། འདུས་མ་བྱས་ཀྱི་ནམ་མཁའ་ཁོ་ན་ལ་ཡོད་པར་འགལ་ལོ། ། རྟག་ན་མ་བྱས་པས་ཁྱབ་པ་དང༌། དེས་ཁྱབ་པའི་ཁྱབ་པ་རྣམས་བུམ་པའི་སྟེང་དུ་ཡོད་མེད་ཀྱི་ཁྱད་པར་འབྱེད་ན། རི་བོང་རྭའི་རྩེ་མོར་སྐྱིལ་ཀྲུང་བཅའ་བར་ཟད་དོ། ། ན་ཁྱབ་མི་འཛིན་གྱི་རྟག་པ་ལ་མ་བྱས་པས་ཁྱབ་པའི་ཁྱབ་པའོ་ཞེ་ན། མི་མཐུན་དཔེ་ནམ་མཁའ་ལ་ཁྱབ་པ་དེ་དངོས་སུ་འཇལ་བའི་ཚད་མ་དེ་ཆོས་ཅན། མི་མཐུན་དཔེ་ནམ་མཁའ་ལ་སྦྱོར་བ་དེ་སྐོར་གྱི་རྗེས་ཁྱབ་དེ་དངོས་ཤུགས་གང་རུང་ལ་གྲུབ་པར་ཐལ། ལྡོག་ཁྱབ་དངོས་སུ་གཞལ་བའི་ཕྱིར།
འདོད་ན་འགལ་ལོ། ། ཁྱབ་པ་མེད་ན་དོན་གྱིས་གོ་བས་ཞེས་སོགས་ཀྱི་དོན་ཇི་ལྟར་ཡིན། མི་མཐུན་དཔེ་ལ་ཁྱབ་པ་གཉིས་དངོས་ཤུགས་ལ་གཞལ་བའི་དོན་མིན་གྱི། ལྡོག་ཁྱབ་མི་མཐུན་དཔེ་ལ་ཡོད་པར་དངོས་སུ་གཞལ་ན། རྗེས་ཁྱབ་གཞི་གཞན་མཐུན་དཔེ་ལ་ཡོད་པར་ཤུགས་ལ་གྲུབ་པའི་དོན་ཡིན་ནོ་ཞེ་ན། ལྷོ་ཁ་ན་སྟག་ཡོད་པར་འཇལ་བའི་ཚད་མ་ཡིན་ན། བྱང་ཁ་ན་འབྲོང་ཡོད་པར་འཇལ་བའི་ཚད་མ་ཡིན་པར་འགྱུར་རོ། ། ཚད་མ་གཅིག་གིས་འཇལ་བ་མ་ཡིན་གྱི། ལྡོག་ཁྱབ་འཇལ་བའི་ཚད་མས་དེ་མི་མཐུན་དཔེའི་སྟེང་དུ་གཞལ་བ་ན་རྗེས་ཁྱབ་འཇལ་བའི་ཚད་མས་རྗེས་ཁྱབ་མཐུན་དཔེའི་སྟེང་དུ་ངེས་པའི་དོན་ཡིན་ནོ་ཞེ་ན། བུམ་འཛིན་གྱིས་བུམ་པ་འཛིན་པ་སྣམ་བུ་འཛིན་པའི་ཤུགས་རྟོགས་སུ་འདོད་པ་ནི་སྔོན་མ་བྱུང་བ་ཞིག་ཡིན་ནོ། །
འོ་ན་ཁྱེད་རང་གི་ལུགས་ལ་ཚུལ་གཉིས་ཀྱི་མཚན་གཞི་གང་ཡིན་ཞེ་ན། བྱས་པ་དེ་ཚུལ་གཉིས་ཀའི་མཚོན་གཞིར་རུང་ངོ་བྱས་པ་ལ། བྱས་པ་ཆོས་ཅན། ཁྱོད་དངོས་སུ་རྟོགས་ན་བྱས་པ་དེ་ཤུགས་ལ་རྟོགས་དགོས་པ་ཐལ། ཁྱོད་སྦྱོར་བ་སྐོར་གཅིག་པོ་དེའི་རྗེས་ཁྱབ་དང༌། བྱས་པ་དེ་དེའི་ལྡོག་ཁྱབ་ཡིན་པའི་ཕྱིར། རྟགས་ཁྱབ་ཁས་བླངས་ཤིང༌། འདོད་མི་རིགས་ཏེ། ལྡོག་པ་གཅིག་དངོས་ཤུགས་སུ་འགལ་བས་སོ་ཞེ་ན། ཁྱབ་པ་མེད་དེ།
སྒྲུབ་ངག་གཉིས་ཀྱིས་དངོས་སུ་བསྟན་པའི་ཁྱབ་པ་གཉིས་དངོས་ཤུགས་ཀྱི་རྟོགས་བྱ་རྟོགས་བྱེད་ཡིན་གྱི། ཚུལ་གཉིས་ཡིན་ན་དེས་ཁྱབ་པ་མིན་ནོ། ། གཉིས་པ་རང་ལུགས་བཞག་པ་ནི། སྔར་བཤད་པ་ལྟར། ཁྱབ་པ་གཉིས་གཅིག་དངོས་སུ་ངེས་པའི་ཤུགས་ལ་གཅིག་ཤོས་ཤུགས་ལ་ངེས་པར་བྱེད་པས་ཕན་ཚུན་མི་འཁྲུལ་བ་གཞུང་གི་དོན་ནོ། ། ཕྱོགས་ཆོས་མ་བརྗོད་གོང་གི་དཔེ་གཉིས་ལ་དངོས་སུ་བསྟན་པ་ནི། འབྲེལ་པའི་རང་ལྡོག་དང་དོན་ལྡོག་གི་ཕྱོགས་གཅིག་ཁྱབ་པ་ངེས་པའི་རྒྱུར་བསྟན་པ་ཡིན་གྱི། དེ་ཙམ་གྱིས་བསྒྲུབ་ངག་གིས་བསྟན་པའི་ཁྱབ་པ་རྫོགས་པ་ཡིན་ཏེ། དེ་སྟོན་པ་ལ་རྟགས་ཀྱི་མཚན་གཞི་བརྗོད་པ་ལ་ངེས་པར་ལྟོས་དགོས་ཏེ། བྱས་པ་གཞིར་བཟུང་པའི་སྟེང་དུ་མཐུན་ཕྱོགས་ཁོ་ན་ལ་ཡོད་པ་དང་མི་མཐུན་ཕྱོགས་ལ་མེད་པར་སྟོན་དགོས་ཀྱི་དེ་ལྟ་མ་ཡིན་ན་སྔར་བཤད་པའི་ཉེས་པ་དེ་དག་སྤང་བར་མི་ནུས་སོ། །
ཞེས་བྱ་བ་དག་ལྷག་ཆད་མེད་པར་བྲིས་སོ། ། དེ་ལ་རྣམ་པར་དཔྱད་པ་ལ་ཉེས་པ་བརྗོད་པ་དེ་དག་ཐམས་ཅད་ནི་རང་གི་ཚིག་ལ་ཐལ་བ་མཚུངས་པའི་ལྟག་ཆོད་ཡིན་པས། ཁྱེད་ཉིད་ལ་འཇུག་པར་བསྟན་ནས་ངེད་ཀྱི་ཕྱོགས་ལ་མི་འཇུག་པར་སྟོན་ཏེ། དེ་ལ་ཁྱབ་པ་ངེས་པའི་བློས་བསྒྲུབ་བྱ་གྲུབ་ཟིན་པར་ཐལ་བའི་ཉེས་པ་ཁྱེད་ལ་ཡོད་པར་བསྟན་ཅིང༌། ངེད་ལ་མི་འཇུག་པར་བསྟན། མ་ངེས་པའི་རྟགས་ཀྱི་གཉེན་པོར་མི་མཐུན་སྦྱོར་གྱི་སྒྲུབ་ངག་སྨོས་པ་མི་འཐད་པའི་ཉེས་པ་ཁྱེད་ལ་ཡོད་ཅིང༌། ངེད་ལ་མེད་པར་བསྟན། བུམ་པ་ཤེས་བྱར་སྒྲུབ་པའི་ལྡོག་ཁྱབ་མི་སྲིད་པའི་ཉེས་པའང་ཁྱེད་ལ་ཡོད་ཀྱི་ངེད་ལ་མེད་པར་བསྟན། བྱས་པ་ཚུལ་གསུམ་མིན་ན་ཚུལ་གསུམ་མ་ཚང་བར་ཐལ་བའི་ཉེས་པ་དེ་ཡང་ཁྱེད་ལ་ཡོད་ཀྱི་ངེད་ལ་མེད་པར་བསྟན། བུམ་པའི་སྟེང་དུ་རྟག་ན་མ་བྱས་པར་མ་གྲུབ་པའི་ཉེས་པ་དེ་ཡང་ཁྱེད་ཉིད་ལ་ཡོད་ཀྱི་རང་ལ་མེད་པར་བསྟན།
རྗེས་སུ་འགྲོ་ལྡོག་གཉིས་ལས་གང་རུང་གཅིག་གིས་གཅིག་ཤོས་མི་གོ་བར་ཐལ་བའི་ཉེས་པ་དེ་ཡང་ཁྱེད་ཉིད་ལ་བསྟན་ཅིང་ངེད་ལ་མི་འཇུག་པར་བསྟན་པའོ། ། དང་པོ་ནི། ཁྱེད་ཀྱི་ཐལ་འགྱུར་དང་པོ་རྟགས་བར་པ་ཚད་གྲུབ་ཏུ་བྱས་པས། འོ་ན་དངོས་པོའི་རྟགས་ཀྱིས་མཉན་བྱའི་དངོས་པོ་མི་རྟག་པར་སྒྲུབ་པའི་རྗེས་ཁྱབ་ངེས་པའི་བློ་ཡིན་ན་བསྒྲུབ་བྱ་ངེས་པའི་བློ་ཡིན་དགོས་པར་ཐལ། དངོས་པོ་ཡིན་ན་མི་རྟག་པ་ཡིན་པས་ཁྱབ་པ་ངེས་པའི་བློ་ཡིན་ན། མཉན་བྱའི་དངོས་པོ་ཡིན་ན། མི་རྟག་པ་ཡིན་པས་ཁྱབ་པ་ངེས་པའི་བློ་ཡིན་དགོས་པའི་ཕྱིར། དེ་མ་གྲུབ་ན། རྟག་ན་དངོས་པོ་མ་ཡིན་པས་ཁྱབ་པ་ངེས་པའི་བློ་ཡིན་ན། རྟག་ན་མཉན་བྱའི་དངོས་པོ་མིན་པས་ཁྱབ་ངེས་པའི་བློ་ཡིན་དགོས་པ་འགལ།
གཞན་ཡང༌། རྟག་ན་དངོས་པོ་མ་ཡིན་པས་ཁྱབ་པ། དྲན་པའི་དྲན་བློ་རང་འབྲས་རྟགས་ཅན་རྗེས་དཔག་གི་དངོས་རྒྱུར་གྱུར་པ་དེ་ཆོས་ཅན། རྟག་ན་མཉན་བྱའི་དངོས་པོ་མ་ཡིན་པས་ཁྱབ་པ་ངེས་པའི་བློར་ཐལ། རྟག་ན་དངོས་པོ་མིན་པས་ཁྱབ་པ་ངེས་པའི་བློ་ཡིན་པའི་ཕྱིར། ཁྱབ་པ་དངོས་འགལ། མ་གྲུབ་ན། དེ་དེ་སྒྲུབ་ཀྱི་རྟགས་ཡང་དག་མ་ཡིན་པར་འགྱུར་རོ། ། འདོད་ན། མཉན་བྱའི་དངོས་པོ་རྟག་པ་མ་ཡིན་པར་རྟོགས་པར་ཐལ།
མཉན་བྱའི་དངོས་པོ་དེས། རྟག་ན་མཉན་བྱའི་དངོས་པོ་མིན་པས་ཁྱབ་པར་ངེས་པའི་ཕྱིར། གཞན་ཡང་རྩོལ་བྱུང་མི་རྟག་པ་ཁོ་ན་ལ་ཡོད་པར་ངེས་པའི་བློ་ཡིན་ན། རྩོལ་སྒྲ་མི་རྟག་པར་རྟོག་པའི་བློ་ཡིན་དགོས་པར་ཐལ། རྩོལ་བྱུང་མི་རྟག་པ་ཁོ་ན་ལ་ཡོད་པར་ངེས་པའི་བློ་ཡིན་ན། རྟག་པ་ལ་རྩོལ་བྱུང་མེད་པར་ངེས་དགོས། དེ་ཡིན་ན་རྟག་པ་ལ་རྩོལ་སྒྲ་མེད་པར་ངེས་པའི་བློ་ཡིན་དགོས། དེ་ཡིན་ན། རྩོལ་སྒྲ་མི་རྟག་པ་ཁོ་ན་ལ་ཡོད་པར་ངེས་པའི་བློ་ཡིན་དགོས་པའི་ཕྱིར། རྟགས་སྔ་ཕྱི་གཉིས་ཁས་བླངས་དགོས་ཏེ།
སྒྲུབ་ངག་གིས་དངོས་སུ་བསྟན་པའི་ཁྱབ་པ་གཉིས་དངོས་ཤུགས་ལ་རྟོགས་བྱ་རྟོགས་བྱེད་དུ་ཁྱེད་རང་གིས་ཁས་བླངས་ཤིང༌། སྒྲུབ་ངག་གིས་བསྟན་པའི་ཁྱབ་པ་གཉིས་ཀྱི་མཚན་གཞི་ཡང༌། ཁྱེད་རང་གིས་དེར་ཁས་བླངས་ཏེ། ཁྱེད་རང་གི་རྣམ་བཤད་ལས། རྗེས་སུ་འགྲོ་ལྡོག་གི་ཁྱབ་པ་ནི་རྟགས་ཀྱི་མཚན་གཞི་བྱས་པ་ལྟ་བུ་གཅིག་གཞིར་བཟུང་ནས་དེ་ཉིད་དུ་མཐུན་ཕྱོགས་ཁོ་ན་ལ་ཡོད་པར་ངེས་པ་དང༌། མི་མཐུན་ཕྱོགས་ལ་མེད་པ་ཁོ་ནར་ངེས་པ་དེ་ཡིན་ལ། དེ་ལ་སྔར་བཤད་པའི་འབྲེལ་པའི་དོན་ལྡོག་ངེས་པ་སྔོན་དུ་འགྲོ་དགོས་པ་ཡིན་ནོ་ཞེས་གསལ་པོར་བྲིས་ནས་བཤད་པའི་ཕྱིར། དེ་ལྟར་རྟགས་སྔ་ཕྱི་གཉིས་ཀྱི་སྒྲིག་མཚམས་ཀྱང་ཁས་བླངས། རྟགས་བར་པ་འདི་ནི་དངོས་སུ་ཁས་བླངས་སོ། ། གཞན་ཡང༌།
ཉེས་པ་འདི་དག་ཐམས་ཅད་ཁྱེད་ལ་ཡོད་པ་ཡིན་ཏེ། དངོས་པོའི་རྟགས་ཀྱིས་མཉན་བྱའི་དངོས་པོ་མི་རྟག་པར་སྒྲུབ་པའི་ཆོས་མཐུན་སྦྱོར་གྱི་སྒྲུབ་ངག་གིས་དངོས་སུ་བསྟན་པའི་རྗེས་ཁྱབ་དེ་ངེས་པའི་བློ་ཡིན་ན། བསྒྲུབ་བྱ་ངེས་པའི་བློ་ཡིན་དགོས་པར་ཐལ། དེ་ཡིན་ན། དེ་སྒྲུབ་ཀྱི་མི་མཐུན་སྦྱོར་གྱི་སྒྲུབ་ངག་གིས་བསྟན་པའི་ལྡོག་ཁྱབ་ངེས་པའི་བློ་ཡིན་དགོས། དེ་ཡིན་ན་རྟག་པ་མཉན་བྱའི་དངོས་པོ་ལ་མེད་པར་ངེས་པའི་བློ་ཡིན་དགོས། དེ་ཡིན་ན་མཉན་བྱའི་དངོས་པོ་མི་རྟག་པར་ངེས་པའི་བློ་ཡིན་དགོས་པའི་ཕྱིར། གསུམ་ཆར་ཁས་བླངས་སོ། ། གཞན་ཡང༌། སྔར་བཤད་པ་ལྟར།
བྱས་པས་སྒྲ་མི་རྟག་པར་སྒྲུབ་པའི་ཚུལ་གསུམ་ངེས་པའི་བློ་ཡིན་ན། བསྒྲུབ་བྱ་ངེས་པའི་བློ་ཡིན་དགོས་པར་ཐལ། དེ་ཡིན་ན་སྒྲ་བྱས་པར་ངེས་པའི་བློ་དང༌། བྱས་པ་དང་རྟག་པའི་གཞི་མཐུན་མེད་པར་ངེས་པའི་བློ་ཡིན་དགོས་པའི་ཕྱིར། གསུམ་ཆར་ཁས་བླངས་སོ། ། གཞན་ཡང༌། བྱས་ན་མི་རྟག་པས་ཁྱབ་པ་དང༌། རྟག་ན་མ་བྱས་པས་ཁྱབ་པ་གཉིས་དངོས་ཤུགས་ལ་རྟོགས་བྱ་རྟོགས་བྱེད་མ་ཡིན་པར་འདོད་པ་དང༌། སྒྲུབ་ངག་གཉིས་ཀྱིས་བསྟན་པའི་ཁྱབ་པ་གཉིས་དངོས་ཤུགས་རྟོགས་བྱ་རྟོགས་བྱེད་དུ་འདོད་པའི་ཁྱད་པར་འཇིག་རྟེན་གྱི་མེས་པོས་ཀྱང་དབྱེ་བར་མི་ནུས་སོ། ཁོ་བོ་ཅག་ལ་ནི་ཁྱེད་ཀྱིས་ཇི་སྐད་བརྗོད་པའི་ཉེས་པ་དེ་དག་འཇུག་པ་མ་ཡིན་ཏེ།
གཞན་དོན་སྐབས་ཀྱི་དབང་དུ་བྱས་ན། ཇི་སྲིད་སྒྲུབ་པའི་ངག་མ་བརྗོད་པ་དེ་སྲིད་དུ། དངོས་པོ་ཡིན་ན་མི་རྟག་པ་ཡིན་པས་ཁྱབ་པ་དེ་ངེས་པར་མི་ནུས་ལ། སྒྲུབ་ངག་དེ་བརྗོད་པ་སྐབས་སུ་བབ་པའི་ཚེ། ངག་དེ་བརྗོད་པས། དངོས་པོ་ཡིན་ན་མི་རྟག་པ་ཡིན་པས་ཁྱབ་པ་དང༌། རྟག་ན་དངོས་པོ་མིན་པས་ཁྱབ་པ་གཉིས་ཀ་དེའི་དེ་མ་ཐག་ངེས་པ་ཡིན་ཀྱང༌། མཉན་བྱའི་དངོས་པོ་ཡིན་ན་མི་རྟག་པ་ཡིན་པས་ཁྱབ་པ་ནི། དེའི་སྐད་ཅིག་གཉིས་པར་ངེས་ནུས་ཀྱི་དུས་དེ་ཉིད་དུ་ངེས་པ་མ་ཡིན་པའི་ཕྱིར། གཞན་དུ་ན་ཚུལ་གསུམ་དྲན་པའི་བློ་དང་རྟགས་ཅན་རྗེས་དཔག་དུས་མཉམ་པ་ཉིད་དུ་འགྱུར་རོ། །
ཁྱེད་ཀྱི་ལྟར་ན། གང་དུ་བ་ཡོད་པ་ཐམས་ཅད་མེ་ཡོད་དུ་ངེས་པའི་བློ་དེ་ཉིད་ཀྱིས་དུ་བ་དང་ལྡན་པའི་ལའང་མེ་ཡོད་དུ་ངེས་པར་ཁས་ལེན་དགོས་ལ། དེ་ལྟ་ན། ཁྱབ་པ་ངེས་པའི་དུས་སུ་བསྒྲུབ་བྱ་གྲུབ་ཟིན་པའི་ཉེས་པ་ཐམས་ཅད་ཁྱེད་ལ་མི་འདོད་བཞིན་དུ་འབབ་པར་འགྱུར་རོ། ། གཉིས་པ་ནི། བྱས་པ་སྒྲ་མི་རྟག་པར་སྒྲུབ་པའི་མ་ངེས་པའི་གཏན་ཚིགས་ཡིན་པ་བཟློག་པའི་ཕྱིར་དུ་དེ་སྒྲུབ་ཀྱི་ཆོས་མི་མཐུན་སྦྱོར་གྱི་སྒྲུབ་ངག་བཀོད་པ་མི་རིགས་པར་ཐལ། བྱས་པ་དེ་དེ་སྒྲུབ་ཀྱི་ཆོས་མི་མཐུན་པའི་སྒྲུབ་ངག་གིས་བསྟན་པའི་ལྡོག་ཁྱབ་དེ་མ་ཡིན་པའི་ཕྱིར། གསུམ་ཆར་ཁས་བླངས། ཁྱབ་པ་ཡང་ཚིག་འགྲིག་པ་ཙམ་ལྟར་བྱེད་པ་མ་ཡིན་གྱི། དོན་གྱི་སྟེང་ན་ཁྱེད་ཀྱིས་ཁྱབ་པ་ཕྱི་མ་འདི་ངེས་པར་ཁས་ལེན་དགོས་དགོས་པ་མིན་ནམ་ལེགས་པར་སོམས་ཤིག
ཅི་སྟེ། རྟགས་མ་གྲུབ་ན། བྱས་པ་ཆོས་མཐུན་སྦྱོར་གྱི་སྒྲུབ་ངག་གིས་དངོས་སུ་བསྟན་པའི་རྗེས་ཁྱབ་ཏུའང་ཁས་ལེན་དགོས་པས། བྱས་པ་ཆོས་ཅན། ཁྱོད་དངོས་སུ་རྟོགས་ན་བྱས་པ་ཤུགས་ལ་རྟོགས་དགོས་པར་ཐལ། ཁྱོད་དེ་སྒྲུབ་ཀྱི་ཆོས་མཐུན་པའི་སྒྲུབ་ངག་གིས་དངོས་སུ་བསྟན་པའི་རྗེས་ཁྱབ་དང༌། བྱས་པ་དེ་གཅིག་ཤོས་ཀྱིས་དངོས་སུ་བསྟན་པའི་ལྡོག་ཁྱབ་ཡིན་པའི་ཕྱིར། གསུམ་ཆར་དངོས་འགལ་མ་ཡིན་ནམ། ཅི་སྟེ། བྱས་པ་ཆོས་མཐུན་པའི་སྒྲུབ་ངག་གིས་དངོས་སུ་བསྟན་པའི་རྗེས་ཁྱབ་ཏུ་ཁས་མི་ལེན་ནོ་ཞེ་ན་ཆེས་ངོ་མཚར་ཆེ་སྟེ།
འོ་ན་བྱས་པ་སྒྲ་མི་རྟག་སྒྲུབ་ཀྱི་འགལ་བའི་གཏན་ཚིགས་ཡིན་པ་ཟློག་པའི་ཆེད་དུ་དེ་སྒྲུབ་ཀྱི་ཆོས་མཐུན་སྦྱོར་གྱི་སྒྲུབ་ངག་སྨོས་པ་མ་ཡིན་པར་ཐལ། བྱས་པ་དེ་དེ་སྒྲུབ་ཀྱི་ཆོས་མཐུན་སྦྱོར་གྱི་སྒྲུབ་ངག་གིས་དངོས་སུ་བསྟན་པའི་རྗེས་ཁྱབ་མིན་པའི་ཕྱིར། གསུམ་ཆར་ཁས་བླངས། ཁོ་བོ་ཅག་གི་ཕྱོགས་ལ་ནི། ཁྱེད་ཀྱིས་བརྗོད་པའི་ཉེས་པ་དེ་ཤིན་ཏུ་མི་འཇུག་པ་ཡིན་ཏེ། བྱས་པ་དེ་དེ་སྒྲུབ་ཀྱི་ལྡོག་ཁྱབ་མིན་ཀྱང༌། བྱས་པའི་རྟགས་ཀྱིས་དེ་ལྟར་སྒྲུབ་པའི་ལྡོག་པའི་ཚུལ་ཚང་བའི་རྒྱུ་མཚན་གྱིས་དེ་སྒྲུབ་ཀྱི་ལྡོག་པའི་ཚུལ་ལ་ངེས་བརྗོད་མཛད་པ་ན། བྱས་པ་དེ་སྒྲུབ་ཀྱི་མ་ངེས་པའི་གཏན་ཚིགས་ཡིན་ནམ་སྙམ་པའི་དོགས་པ་བཟློག་པར་ནུས་པ་ཡིན་པའི་ཕྱིར་རོ། ། གསུམ་པ་ནི། ཉེས་པ་དེ་ནི་ཁྱེད་ཉིད་ལ་འཇུག་སྟེ།
འོ་ན། བློའི་ཡུལ་དུ་བྱར་རུང་བའི་རྟགས་ཀྱིས་བུམ་པ་ཤེས་བྱར་སྒྲུབ་པའི་ཆོས་མི་མཐུན་པའི་སྒྲུབ་ངག་ཡང་དག་མི་སྲིད་པར་ཐལ། དེའི་མི་མཐུན་དཔེ་ཡང་དག་མི་སྲིད་པའི་ཕྱིར། འདོད་ན། དེ་དེ་སྒྲུབ་ཀྱི་རྟགས་ཡང་དག་ཏུ་འགལ་ལོ། ། ཅི་སྟེ། མི་མཐུན་དཔེ་ཡང་དག་མི་སྲིད་ཀྱང༌། རི་བོང་རྭ་བཞིན་ནོ་ཞེས་བརྗོད་པ་ཅི་འགལ་ཞེ་ན། འོ་ན་ངེད་ལའང་དེ་མི་སྲིད་ཀྱང༌། རི་བོང་རྭ་ལ་ཤེས་བྱ་མིན་ན་བློའི་ཡུལ་དུ་བྱར་རུང་མིན་པས་ཁྱབ་པ་གྲུབ་པ་ཅི་འགལ།
དེ་ལྟར་མིན་ན། རི་བོང་རྭ་ཆོས་ཅན། ཁྱོད་ཀྱི་སྟེང་དུ་ཤེས་བྱ་མིན་ན་བློའི་ཡུལ་དུ་བྱར་རུང་མིན་པར་མ་གྲུབ་པར་ཐལ། དེ་འདྲའི་ཁྱབ་པ་ཁྱོད་ཀྱི་སྟེང་དུ་མ་གྲུབ་པའི་ཕྱིར། ཁྱབ་པ་ཁས་མ་བླངས་སམ། ཅི་སྟེ། དེ་འདྲའི་ཁྱབ་པ་རི་བོང་རྭའི་སྟེང་དུ་མ་གྲུབ་པར་ཁས་ལེན་ལ། རི་བོང་རྭའི་སྟེང་དུ་དེ་གྲུབ་པར་ཁས་མི་ལེན་ནོ་ཞེ་ན། དེ་གཉིས་གང་ཡིན་ཡང་རུང་སྟེ། དེ་འདྲའི་ཁྱབ་པ་ཆོས་ཅན།
ཁྱོད་རི་བོང་རྭའི་སྟེང་དུ་གྲུབ་པར་ཐལ། ཁྱོད་དེའི་སྟེང་དུ་ཕྱིར་རྒོལ་བའི་ཚད་མས་ངེས་པའི་ཕྱིར། གཞན་དུ་ན་མེ་མེད་དང་དུ་མེད་ཀྱི་འབྲེལ་པ་ཆུ་ཀླུང་གི་སྟེང་དུ་མ་ངེས་པར་ཁས་བླངས་ན་ཅིས་འགོག གཞན་ཡང༌། རྟགས་ཡང་དག་གི་ཤེས་འདོད་ཆོས་ཅན་ཡིན་ན་ཡོད་མི་དགོས་པར་འདོད་པ་དང༌། མི་མཐུན་དཔེ་ཡང་དག་ཡིན་ན་ཡོད་དགོས་པར་འདོད་པའང་ཁས་བླངས་འགལ་བ་ཡིན་ནོ། ། ཅི་སྟེ། མཐུན་དཔེ་བུམ་པའི་སྟེང་དུའང༌། སྔར་གྱི་ཁྱབ་པ་དེ་འགྲུབ་པ་ལ་བསམས་ནས་དེ་སྐད་སྨྲ་བ་ཡིན་གྱི། དེ་སྒྲུབ་ཀྱི་མི་མཐུན་དཔེ་ཡང་དག་མི་སྲིད་པ་ལ་བསམས་ནས་དེ་སྐད་སྨྲ་བ་ནི་མིན་ནོ་སྙམ་ན།
དེ་བས་ཆེས་ངོ་མཚར་ཏེ། བུམ་པ་ཆོས་ཅན། ཤེས་བྱ་དང་བློའི་ཡུལ་དུ་བྱར་རུང་མིན་པར་ཐལ། ཁྱོད་ཀྱི་སྟེང་དུ་ཤེས་བྱ་མིན་པ་དང་བློའི་ཡུལ་དུ་བྱར་རུང་མིན་པའི་ཁྱབ་འབྲེལ་གཏན་ལ་འབེབས་སུ་རུང་བའི་ཕྱིར། གཞན་དུ་ན་མི་རྟག་པ་མ་ཡིན་ན་མ་བྱས་པས་ཁྱབ་པ་དཔེ་བུམ་པའི་སྟེང་དུ་རྒོལ་བའི་ཚད་མས་གྲུབ་པར་ཁས་བླངས་ན་ཅིས་འགོག གཞན་ཡང༌། དཔེ་གཉིས་ཀྱི་ནང་ནས། རྗེས་ཁྱབ་མཐུན་དཔེ་ཁོ་ན་ལ་གྲུབ་པ་དང༌། ལྡོག་ཁྱབ་མི་མཐུན་དཔེ་ཁོ་ན་ལ་གྲུབ་པ་རྣམས་ནི་རྣམ་འགྲེལ་མཛད་པའི་དགོངས་པ་ཕྱིན་ཅི་མ་ལོག་པར་ངེས་ཏེ། དེ་ལྟ་མིན་ན་རྗེས་ཁྱབ་མི་མཐུན་དཔེའི་སྟེང་དུ་གཏན་ལ་འབེབས་སུ་རུང་བར་ཐལ་བ་དང༌།
ལྡོག་ཁྱབ་མཐུན་དཔེའི་སྟེང་དུ་བསྟན་དུ་རུང་བར་ཐལ་ཞིང༌། དེ་འདྲ་གང་ནས་གང་བཤད་པ་མེད་དོ། ། དེས་ན་རྗེས་ཁྱབ་ནི་རྟགས་ཆོས་གཉིས་ཀྱི་གཞི་མཐུན་གཅིག་གི་སྟེང་དུ་གཏན་ལ་འབེབས་ལ། ལྡོག་ཁྱབ་ནི་རྟགས་ལོག་དང་ཆོས་ལོག་གཉིས་ཀ་ཡིན་པ་གཅིག་གི་སྟེང་དུ་གཏན་ལ་འབེབས་པ་རིགས་པའི་གཞུང་ལུགས་ཡིན་ནོ། ། གཞན་ཡང༌། ཁྱེད་ཀྱི་འདོད་པ་ནི་རྣམ་འགྲེལ་མཛད་པའི་ལུགས་ལས་རིང་དུ་རྒལ་ཞིང༌། དེའི་དབང་གིས་རང་གིས་ཁས་བླངས་པ་དག་ཀྱང་གཏིང་ཚུགས་པར་འཇོག་མ་ནུས་པས་ནང་འགལ་བ་ཁོ་ནར་སྣང་བ་ཆ་ཙམ་བརྗོད་པར་བྱ་སྟེ། འདི་ལྟར། རྟག་པ་བྱས་སྟོང་དུ་སྒྲུབ་པའི་གཏན་ཚིགས་སོགས་དང༌། ཆོས་མི་མཐུན་པའི་སྒྲུབ་པའི་ངག་གསུངས་པ་རྣམས་ཐམས་ཅད་མཐའ་ཅིག་ཏུ་ཕྱིན་ཅི་ལོག་ཡིན་པར་ཐལ།
ལྡོག་ཁྱབ་མི་མཐུན་ཕྱོགས་ཁོ་ན་ལ་གྲུབ་པ་ལྟ་ཞོག ལྡོག་ཁྱབ་མི་མཐུན་དཔེའི་སྟེང་དུ་སྒྲུབ་པ་ཤེས་བྱ་ལ་ཁེགས་པའི་ཕྱིར། རྟགས་མ་གྲུབ་ན། དེར་ཐལ། བྱས་པ་ལས་ཐ་དད་པའི་བྱས་རྟགས་ཀྱིས་སྒྲ་མི་རྟག་པར་སྒྲུབ་པའི་ལྡོག་ཁྱབ་ནི་ཁྱེད་ལ་མེད། དེ་ནི་མི་མཐུན་དཔེའི་སྟེང་དུ་གྲུབ་མི་སྲིད་པའི་ཕྱིར། ཅི་རྟགས་སྔ་མ་མ་གྲུབ་སྟེ། བྱས་པ་རྟག་པ་ལ་མེད་པ་ཁོ་ནར་ངེས་པ་དེ། དེས་དེ་ལྟར་སྒྲུབ་པའི་ལྡོག་ཁྱབ་ཡིན་ནོ་ཞེས་བརྗོད་ཟིན་པ་མིན་ནམ་ཞེ་ན། དེ་ནི་ལེགས་པར་བརྗོད་མོད།
འོ་ན་དེ་འདྲ་ཆོས་ཅན། སྒྲ་མི་རྟག་པར་སྒྲུབ་པའི་མི་མཐུན་ཕྱོགས་ལ་མེད་པ་ཁོ་ནར་ངེས་པར་ཐལ། དེ་སྒྲུབ་ཀྱི་ལྡོག་ཁྱབ་ཡིན་པའི་ཕྱིར། གསུམ་ཆར་དངོས་འགལ་མིན་ནམ་ལེགས་པར་སོམས་ཤིག དེ་མ་ཟད། ཞར་ལ། བྱས་པ་མི་རྟག་པ་ཁོ་ན་ལ་ཡོད་པར་ངེས་པ་དེ་ཆོས་ཅན། སྒྲ་མི་རྟག་པར་སྒྲུབ་པའི་མཐུན་ཕྱོགས་ཁོ་ན་ལ་ཡོད་ངེས་ཡིན་པར་ཐལ། དེ་སྒྲུབ་ཀྱི་རྗེས་ཁྱབ་ཡིན་པའི་ཕྱིར། འདོད་ན།
ཁྱོད་ཡིན་ན་མི་རྟག་པ་ཡིན་པས་ཁྱབ་པར་ཐལ་ལོ། ། ཞེས་བརྗོད་ན་ཁྱེད་ལ་མི་འདོད་པ་ཐམས་ཅད་ཐོག་ཏུ་འབབ་པར་འགྱུར་རོ། ། ཡང་ན། ལྡོག་ཁྱབ་མི་མཐུན་དཔེའི་སྟེང་དུ་གྲུབ་པ་མི་སྲིད་པར་འདོད་ན་ནི། བྱས་པ་རྟག་པ་ལ་མེད་པ་ཁོ་ནར་ངེས་པ་དེ་ཆོས་ཅན། ཁྱོད་སྒྲ་མི་རྟག་པར་སྒྲུབ་པའི་མི་མཐུན་དཔེ་ནམ་མཁའི་སྟེང་དུ་གྲུབ་པ་མི་སྲིད་པར་ཐལ། སྒྲ་མི་རྟག་པར་སྒྲུབ་པའི་ལྡོག་ཁྱབ་ཡིན་པའི་ཕྱིར། གསུམ་ཆར་ཁས་བླངས། འོན་ཏེ། འདོད་ན།
ནམ་མཁའ་ཆོས་ཅན། ཁྱོད་ཀྱི་སྟེང་དུ་བྱས་པ་རྟག་པ་ལ་མེད་པ་དེ་ཚད་མས་ངེས་པར་ཐལ། ཁྱོད་ཀྱི་སྟེང་དུ་རྟག་པ་བྱས་སྟོང་དུ་ཚད་མས་ངེས་པའི་ཕྱིར་ཏེ། ཁྱོད་ཀྱི་སྟེང་དུ་རྟག་པ་དང་བྱས་སྟོང་གི་འབྲལ་པ་ཚད་མས་ངེས་པའི་ཕྱིར། གཞན་ཡང༌། བྱས་པ་མི་རྟག་པ་ཁོ་ན་ལ་ཡོད་པར་ངེས་པ་དེ། མི་མཐུན་དཔེ་ནམ་མཁའ་ལྟ་བུའི་སྟེང་དུ་གྲུབ་པ་སྲིད་དམ་མི་སྲིད། ཕྱི་མ་ལྟར་ན་དེ་སྒྲུབ་ཀྱི་མཐུན་ཕྱོགས་ཁོ་ན་ལ་ཡོད་པར་འགྱུར་ལ། འདོད་ན། དེ་སྒྲ་མི་རྟག་པར་སྒྲུབ་པའི་རྟགས་ཡང་དག་ཏུ་ཐལ་བ་བཟློག་ཏུ་མེད་དོ། །
སྲིད་ན་མི་མཐུན་དཔེ་ནམ་མཁའི་སྟེང་དུ་ཁྱབ་པ་དེ་དངོས་སུ་འཇལ་བའི་ཚད་མ་དེ་ཆོས་ཅན། མི་མཐུན་དཔེ་ནམ་མཁའི་སྟེང་དུ་དེ་སྐོར་གྱི་ལྡོག་ཁྱབ་དངོས་ཤུགས་གང་རུང་ལ་གྲུབ་པར་ཐལ། དེ་སྒྲུབ་ཀྱི་རྗེས་ཁྱབ་དངོས་སུ་འཇལ་བའི་ཕྱིར། ཁྱབ་པ་མེད་ན་དོན་གྱིས་གོ་བས་ཞེས་སོགས་ཀྱི་དོན་ནི་ཇི་ལྟར་ཡིན་ཞེས་བརྗོད་ན། འཁོར་གསུམ་དངོས་འགལ་གྱི་ཕྲེང་བ་བརྒྱུད་མར་འབྱུང་ངོ༌། ། འདོད་ན། དོན་འདི་ལ་ཁྱེད་ཅག་མི་སྨྲ་བའི་བརྟུལ་ཞུགས་འཛིན་དགོས་པར་ངེས་ཏེ། བྱས་པས་སྒྲ་མི་རྟག་པར་སྒྲུབ་པའི་ལྡོག་ཁྱབ་མི་མཐུན་དཔེའི་སྟེང་དུ་གྲུབ་པ་སྲིད་པར་ཡང་ཁས་ལེན་མ་ནུས། མི་སྲིད་པར་ཡང་ཁས་ལེན་མི་ནུས་པའི་ཕྱིར་རོ། ། བཞི་པ་ནི།
འོ་ན། སྒྲ་མི་རྟག་པ་ཆོས་ཅན། བྱས་པའི་རྟགས་ཀྱིས་སྒྲ་མི་རྟག་པར་སྒྲུབ་པའི་ངོ་བོའི་དོན་སོགས་ཆོས་ལྔ་མ་ཚང་བར་ཐལ། བྱས་པ་དེ་ངོ་བོའི་དོན་སོགས་ཆོས་ལྔ་པ་མིན་པའི་ཕྱིར། ཁྱབ་པ་ཁས་བླངས། ཡང་བྱས་པ་སྒྲའི་སྟེང་དུ་ཡོད་པར་ངེས་པ་དང༌། བྱས་པ་མི་རྟག་པ་ཁོ་ན་ལ་ཡོད་པར་ངེས་པ་དེ་ཆོས་ཅན། ཁྱོད་ཀྱི་སྟེང་དུ་དེ་སྒྲུབ་ཀྱི་ཚུལ་གསུམ་ཚང་བ་མ་གྲུབ་པར་ཐལ། ཁྱོད་ཀྱི་སྟེང་དུ་དེ་སྒྲུབ་ཀྱི་ཚུལ་གསུམ་མ་གྲུབ་པའི་ཕྱིར། རྟགས་མ་གྲུབ་ན།
དེ་སྐོར་གྱི་ཚུལ་གསུམ་དེ་བྱས་པ་ཁོ་ནའི་སྟེང་དུ་གྲུབ་པ་ཉམས་སོ། ། འདོད་ན། དེ་གཉིས་སོ་སོར་ཕྱོགས་ཆོས་དང་རྗེས་ཁྱབ་མཚན་གཞིར་འདོད་པ་འགལ། དེ་ལྟར་ན། ངེད་ལ་ཉེས་པ་དེ་མི་འཇུག་པར་ངེས་ཏེ། བྱས་པ་ཚུལ་གསུམ་མིན་ལ། མིན་ཀྱང་དེའི་རྟགས་ཀྱིས་དེ་སྒྲུབ་ཀྱི་ཚུལ་གསུམ་ཚད་མས་གྲུབ་པས་དེ་དེ་སྒྲུབ་ཀྱི་ཚུལ་གསུམ་ཚང་བར་བཞག་པ་ཡིན་ལ། དེ་དེའི་ཚུལ་གསུམ་ཚང་བ་ཡིན་ཀྱང༌། ལྡོག་ཁྱབ་མི་མཐུན་དཔེ་ཁོ་ན་ལ་ཡོད་པ་དང་མི་འགལ་ཏེ། བྱས་པ་རྟག་པ་ལ་མེད་པ་ཡིན་པས།
བྱས་པས་དེ་ལྟར་སྒྲུབ་པའི་ལྡོག་ཚུལ་ཚང་ལ། བྱས་པ་དེ་རང་ཉིད་རྟག་པ་ལས་ལོག་པའི་ཆ་དེ་མིན་པའི་ཕྱིར། གཞན་ཡང༌། ལྡོག་ཁྱབ་གང་ཡིན་ལྡོག་པའི་ཚུལ་ཡིན་མི་དགོས་པས་ཀྱང་གྲུབ་བོ། ། ལྔ་པ་ནི། འོ་ན་བུམ་པའི་སྟེང་དུ། རྟག་ན་མ་བྱས་པར་མ་གྲུབ་པར་ཐལ། གང་རྟག་ན་མ་བྱས་པས་ཁྱབ། དཔེར་ན་བུམ་པ་བཞིན་ཞེས་པའི་དཔེ་དེ་སྐྱོན་ཅན་ཡིན་པའི་ཕྱིར། ཡང་བུམ་པའི་སྟེང་དུ་དེ་མ་གྲུབ་པར་ཐལ།
བུམ་པའི་སྟེང་དུ་རྟག་པ་དང་མ་བྱས་པའི་འབྲེལ་པ་མ་གྲུབ་པའི་ཕྱིར། དེས་ན། འདིར་ལྡོག་ཁྱབ་གྲུབ་མ་གྲུབ་ཅེས་པའང༌། བརྟགས་པ་མཐའ་བཟུང་དང་དགག་པ་མཐར་སོང་ཙམ་གྱིས་ཞེ་འདོད་རྫོགས་པ་མ་ཡིན་གྱི། ཁྱབ་པ་དེ་གཏན་ལ་འབེབས་པའི་གཞིར་རུང་མི་རུང་ལ་བློ་རྩེ་གཏོད་དགོས་པ་ཡིན་ནོ། ། ཉེས་པ་དྲུག་པ་ངེད་ལ་མི་འཇུག་ཅིང་ཁྱེད་ལ་བསྟན་པ་ནི། འོ་ན་ཁྱེད་ཉིད་ཀྱིས་འདོད་པའི་རྟགས་ཀྱི་མཚན་གཞི་བྱས་པ་ངེས་པའི་ཚད་མ་དང༌། ཕྱོགས་གཉིས་དངོས་འགལ་དུ་ངེས་པའི་ཚད་མ་དང༌། བྱས་པ་ལ་རྟག་པ་ཡོད་པ་འགོག་བྱེད་ཀྱི་ཚད་མ་གསུམ་པོ་དེ་ཆོས་ཅན། ཁྱོད་ཀྱིས་བྱས་པ་སྒྲ་མི་རྟག་པར་སྒྲུབ་པའི་ལྡོག་ཁྱབ་དེ་ཤུགས་ལ་གྲུབ་པར་ཐལ།
དེའི་རྗེས་ཁྱབ་དངོས་སུ་གྲུབ་པའི་ཕྱིར། རྟགས་དངོས་འགལ། མ་ཁྱབ་ན། དོན་གྱིས་གོ་བས་གཅིག་ཤོས་ལ། ། ཞེས་སོགས་ཀྱི་དོན་ཇི་ལྟར་ཡིན། ཞེས་བརྗོད་པས་གསུམ་ཆར་ཁས་བླངས་སོ། ། འདོད་ན། གནོད་པ་ཅན་གྱི་ཚད་མས་ལྡོག་ཁྱབ་ཤུགས་ལ་འཇལ་བར་འདོད་པ་སྔོན་མ་བྱུང་བའི་ལུགས་ཤིག་ཡིན་པས། ལུགས་དེ་བཟང་ངན་བརྟགས་དགོས་སོ། ། ཆོས་མཐུན་སྦྱོར་གྱི་སྒྲུབ་ངག་གིས་ལྡོག་ཁྱབ་དྲན་ལམ་དུ་འཕེན་པར་བཤད་པ་ཙམ་གྱིས།
རྗེས་ཁྱབ་དངོས་སུ་འཇལ་བའི་ཚད་མ་དེ་ཉིད་ལྡོག་ཁྱབ་ཤུགས་ལ་འཇལ་བའི་ཚད་མར་ཁས་ལེན་དགོས་པ་མིན་པ་འདིའང་ཞར་ལ་ཤེས་དགོས་ཏེ། དེ་ལྟར་ན་རྗེས་ཁྱབ་འཇལ་བའི་ཚད་མ་དེ་ཉིད་བསྒྲུབ་བྱ་རྟོགས་པའི་ཚད་མར་ཡང་ཐལ་བར་འགྱུར་རོ། ། རྗེས་ཁྱབ་འཇལ་བའི་ཚད་མ་དེ་ཉིད་ཀྱིས་བསྒྲུབ་བྱ་དྲན་ལམ་དུ་འཕེན་ནུས་པའི་ཕྱིར་ཏེ། དེ་འདྲ་དེ་ནི་རྟགས་སེམས་ཀྱི། ། རྒྱུ་ཡིན་དེ་ལས་དེ་ལྟ་ཡི། ། དངོས་ལ་དེ་སྐྱེད་རྟགས་ཅན་བློ། ། ཞེས་འབྱུང་བའི་ཕྱིར། ལུང་གི་དོན་ཡང༌། ཁྱེད་ཀྱིས་ལོག་པར་བཤད་སྣང་སྟེ། ། དྲན་པ་ཡང་དག་སྐྱེ་བར་འགྱུར། །
ཞེས་པའི་དོན་ནི། རྗེས་སུ་འགྲོ་ལྡོག་འཇལ་བའི་ཚད་མ་གཉིས་སྐྱེས་ཟིན་པའི་འོག་ཏུ། སྒྲུབ་ངག་ལ་བརྟེན་ནས། གང་རུང་གཅིག་བསྟན་པས་གཅིག་ཤོས་ཀྱང་དེའི་དྲན་པའི་ལམ་དུ་འཕངས་ཏེ་སྐྱེ་བར་འགྱུར་ཞེས་པའི་དོན་ཡིན་གྱི། ཚད་མ་གཉིས་ཀྱིས་གང་རུང་གཅིག་དངོས་སུ་གཞལ་ན་གཅིག་ཤོས་ཤུགས་ལ་འཇལ་བར་སྟོན་པ་མིན་པའི་ཕྱིར་ཏེ། རྗེས་སུ་འགྲོ་ལྡོག་འཇལ་བའི་ཚད་མ་མ་སྐྱེས་པའི་གང་ཟག་གི་ངོར་སྒྲུབ་པའི་ངག་བཀོད་ཀྱང་དོན་དུ་མི་རུང་བའི་ཕྱིར་རོ། ། དེ་ལས་གཞན་དུ་ན། རྗེས་ཁྱབ་འཇལ་བའི་ཚད་མ་གང་ཡིན་པ་དེ་ཉིད་ཀྱིས་ལྡོག་ཁྱབ་ཀྱང་གཞལ་ཟིན་དགོས་པས་ལྟོས་མེད་ཀྱི་རྟགས་ལ་བརྟེན་པའི་རྗེས་དཔག་གི་རྗེས་སུ་གནོད་པ་ཅན་གྱི་རྟགས་ལ་བརྟེན་པའི་ཚད་མ་བསྐྱེད་དུ་མེད་པར་ཐལ་བ་དང༌། གང་ཟག་གཅིག་ལ་རྗེས་སུ་འགྲོ་ལྡོག་འཇལ་བའི་ཚད་མ་གཉིས་རིམ་གྱིས་སྐྱེ་བ་མེད་པར་འགྱུར་བས་ཤིན་ཏུ་མཛེས་པ་མ་ཡིན་ནོ། ། གཞན་ཡང༌།
ལྷོ་ཁ་ན་སྟག་ཡོད་པར་འཇལ་བའི་ཚད་མ་ཡིན་ན། བྱང་ཁ་ན་འབྲོང་ཡོད་པར་འཇལ་བའི་ཚད་མ་ཡིན་དགོས་པར་ཐལ། གང་བྱས་པ་ཐམས་ཅད་མི་རྟག་པར་འཇལ་བའི་ཚད་མ་ཡིན་ན། གང་རྟག་པ་ཐམས་ཅད་མ་བྱས་པར་ངེས་པའི་ཚད་མ་ཡིན་དགོས་པའི་ཕྱིར། ཅི་སྟེ། ཁྱབ་པ་ཡོད་དེ། དེ་གཉིས་འབྲེལ་མེད་དོན་གཞན་མ་ཡིན་པའི་ཕྱིར་ཏེ། དེ་གཉིས་ངོ་བོ་གཅིག་ཡིན་པའི་ཕྱིར་ཞེ་ན། དེ་ནི་ཅིའི་ཕྱིར་སྔ་མ་ལའང་མི་མཚུངས། དེ་ལྟ་ན།
རྗེས་འགྲོ་ལ་གསར་དུ་མི་སླུ་བའི་རིགས་པ་གང་ཡིན་པ་དེ་ལྡོག་པ་ལའང་གསར་དུ་མི་སླུ་བའི་རིགས་པ་ཡིན་དགོས་ན། རྟགས་ཡང་དག་ཏུ་འགྱུར་བ་ལ་ཚུལ་གསུམ་ངེས་པར་ཚང་དགོས་པ་མིན་པར་འགྱུར་ཏེ། ཚུལ་གཉིས་ཀྱིས་ངེས་པར་ཆོག་པའི་ཕྱིར། ཚུལ་གསུམ་ཚང་དགོས་པའི་རྒྱུ་མཚན་ཡང༌། སྔར་བཤད་པ་ལྟར། འབྲེལ་པ་འགྲུབ་པ་ལ་རྗེས་སུ་འགྲོ་ལྡོག་སོ་སོར་རྟོགས་པའི་ཚད་མ་གཉིས་སོ་སོར་སྐྱེ་དགོས་ལ། ཚད་མ་དེ་གཉིས་ཀྱི་བྱེད་པ་བསྡོམས་པ་ལ་བརྟེན་ནས། ཕྱིས་གང་རུང་རེ་རེ་ངེས་པ་ན་ཅིག་ཤོས་ཀྱང་ངེས་ནུས་པ་ཡིན་པས། དེའི་ཚེ་རྗེས་འགྲོ་དེ་ཡང་སྔ་མ་ལས་ཁྱད་པར་ཅན་ཡིན་ལ། ལྡོག་པ་དེ་ཡང་སྔ་མ་ལས་ཁྱད་པར་ཅན་ཡིན་ནོ། །
དེའི་ཚེ་ཡང་ཚུལ་གཉིས་ཀྱིས་ཆོག་པ་མ་ཡིན་ཏེ། རྗེས་འགྲོ་ཁྱད་པར་ཅན་དེ་ཉིད་བློ་ཡུལ་དུ་ངེས་པ་སྔར་གྱི་ལྡོག་པ་ངེས་བྱེད་ཀྱི་ཚད་མ་དེ་ལ་རག་ལས་པའི་ཕྱིར། དེ་ལྟ་ན་ཡང༌། ཕྱོགས་ཆོས་དང་ལྡོག་པའི་ཚུལ་གཉིས་ཀྱིས་ཆོག་པ་མ་ཡིན་ཏེ། རྟགས་ཆོས་ཅན་ལ་གྲུབ་ཅིང༌། མི་མཐུན་ཕྱོགས་ལ་མེད་ཀྱང་ཕུང་པོ་གསུམ་པ་ལ་དོགས་པ་མི་ཆོད་པའི་ཕྱིར་རོ། ། རྒྱུ་མཚན་དེའི་ཕྱིར། རྟགས་ཡང་དག་གི་ཚུལ་གསུམ་ངེས་པར་དགོས་པའི་རྒྱུ་མཚན་གང་ཡིན་བཙལ་བ་ན་ཡང༌། ཕྱོགས་གཉིས་དངོས་འགལ་མིན་པར་གྲུབ་བོ། ། རེ་ཤིག་སྤྲོས་པ་དེ་ཙམ་གྱིས་ཆོག་གོ །
དེ་ལྟར་ན། ཆོས་ཀྱི་གྲགས་པའི་རིང་ལུགས་དྲི་མ་མེད་པ། ཨིནྡྲ་ནཱི་ལ་ལྟར་ཡོངས་སུ་དག་ཅིང་དངོས་པོ་མཐའ་དག་གི་རང་བཞིན་ལ་ཁྱབ་པར་རྗེས་སུ་ཞུགས་པས་རིགས་པ་མཐའ་ཡས་པ་བསྐྱེད་པའི་གོ་སྐབས་འབྱེད་པའི་ལམ་དུ་གྱུར་པ་དེར། བདེ་བར་གཤེགས་པའི་བསྟན་པའི་ཉིན་བྱེད་ནུབ་ཀྱི་རི་བོའི་སྤོ་ལ་ཉེ་བར་གྱུར་པའི་ཚེ། བློ་གྲོས་ངན་པའི་སྐྱེ་བོ་དུ་མའི་ཐེ་ཚོམ་གྱི་ཁ་རླངས་ཀྱིས་བསྐྲུན་པའི་ལོག་པར་རྟོག་པའི་སྤྲིན་ཕུང་ནག་པོ་ཕྱོགས་བརྒྱ་ནས་བསྡུས་ཏེ་བརྟགས་ན་སྙིང་པོར་གྱུར་པ་ཅུང་ཟད་ཀྱང་མེད་པའི་ཚིག་གི་ཕྲེང་བའི་འཇའ་ཚོན་གསར་པའི་རི་མོ་རྣམ་པར་བཀྲ་བས་བློ་གྲོས་གཞོན་ནུ་དག་ལོག་པར་མགུ་ནུས་ཤིང༌། ང་རྒྱལ་དང་ཕྲག་དོག་གི་འབྲུག་སྒྲ་མི་བཟད་པས་རང་གཞན་གྱི་དགེ་རྩའི་མྱུ་གུ་འཇོམས་པར་བྱེད་ཅིང༌། ཆོས་ལྟར་བཅོས་པའི་ཆོས་མིན་གྱི་གླེགས་བམ་དུ་མའི་ཐིགས་པ་རགས་པས་རིགས་ཀྱི་གཞུང་ལུགས་ཀྱི་སྐྱེད་ཚལ་བཟང་པོ་མྱུར་དུ་ལྷག་མ་མེད་པར་བྱེད་པ་འདི་ལ་ལེགས་པར་བརྟགས་ཤིང་དཔྱད་ནས་བདུད་རིགས་ཀྱི་ཕྱོགས་ལ་དྲག་ཅིང་རྔམ་པའི་ལྷག་པའི་ལྷ་མཐུ་ལྡན་གྱིས་རྗེས་སུ་བཟུང་བའི་རྣམ་དཔྱོད་ཀྱི་ང་རོ་མཐོན་པོས་རིགས་ཤིང་གྲོལ་བར་སྨྲ་བའི་རིག་སྔགས་རྟག་ཏུ་སྒྲོག་པར་ནུས་པའི་མཐུ་ཐོབ་པར་དེ་དག་ལ་བཏང་སྙོམས་སུ་བྱ་བར་མི་རིགས་སོ། ། ཞེས་བདག་ནི་ཐལ་མོ་ཕྱོགས་བརྒྱར་སྦྱར་ཏེ་གསོལ་བ་འདེབས་སོ། ། གཞུང་ལུགས་ཉིན་མོའི་མགོན་གྱིས་རྒྱང་སྲིངས་པའི། ། རང་བཟོའི་བསྟན་འཛིན་ནག་པོའི་ཐུན་མཚམས་སུ། །
ལོག་རྟོག་འདབ་བརྒྱའི་སྦུབས་སུ་བཅིངས་མཐོང་ནས། ། གྲགས་པའི་རིང་ལུགས་ཉིན་བྱེད་དེང་འདིར་ཤར། ། གསུམ་པ་རྟགས་ཡང་དག་གི་མཚན་གཞི་ལ་ལོག་རྟོག་དགག་པ་ལ་གཉིས་ཏེ། རྟགས་སུ་གཟུང་བྱའི་མཚན་གཞི་ལ་ལོག་རྟོག་དགག་པ་དང༌། སྦྱོར་བའི་ངག་འགོད་ཚུལ་ལ་ལོག་རྟོག་དགག་པའོ། ། དང་པོ་ནི། དིང་སང་འདི་ན། རྣམ་པར་དབྱེ་བ་ཅུང་ཟད་ཀྱང་མེད་པར། བྱས་པ་སྒྲ་མི་རྟག་པར་སྒྲུབ་པའི་རྟགས་ཡང་དག་ཁོ་ན་མཐའ་ཅིག་ཏུ་ངེས་ཤིང༌། བྱས་པ་སྒྲ་མི་རྟག་པར་སྒྲུབ་པའི་གཏན་ཚིགས་ལྟར་སྣང་དུ་འགྱུར་བའི་སྐབས་ཅུང་ཟད་ཀྱང་མེད་པར་སྨྲའོ། །
རེ་ཤིག་རྩོད་པ་བདེ་བའི་ཕྱིར་དུ་བྱས་པ་སྒྲ་མི་རྟག་པར་སྒྲུབ་པའི་རྟགས་ཡང་དག་ཡིན་ནོ་ཞེས་སྨྲས་པ་ལ་འགལ་བ་མེད་མོད། འོན་ཀྱང་རྣམ་པར་ཕྱེ་ནས་ཤེས་དགོས་ཏེ། དེ་དེ་སྒྲུབ་ཀྱི་གཏན་ཚིགས་ལྟར་སྣང་དུ་འགྱུར་པའི་གོ་སྐབས་མེད་པ་ནི་མི་འཐད་དོ། ། སྒྲ་བྱས་པར་མི་ཤེས་པའི་ངོར། དེ་དེ་སྒྲུབ་ཀྱི་མ་གྲུབ་པའི་གཏན་ཚིགས་སུ་འགྱུར་ཞིང༌། བྱས་མི་རྟག་གི་འབྲེལ་བ་མི་ཤེས་པའི་རྒོལ་བས། སྒྲ་བྱས་པར་ངེས་ཤིང་སྒྲ་རྟག་མི་རྟག་ཐེ་ཚོམ་ཅན་གྱི་ངོར། དེ་དེ་སྒྲུབ་ཀྱི་མ་ངེས་པའི་གཏན་ཚིགས་སུ་འགྱུར་བའི་ཕྱིར་དང༌། བྱས་པས་སྒྲ་མི་རྟག་པར་སྒྲུབ་པ་ལྟ་བུའི་ཚུལ་གསུམ་དོན་ལ་གྲུབ་ཀྱང་སྔར་རྒོལ་གྱིས་མི་ཤེས་ན་ཡང་རྟགས་ཡང་དག་ཏུ་མི་རུང་བའི་ཕྱིར་ཏེ། རང་གི་མཐོང་དོན་རབ་གསལ་བྱེད། །
ཅེས་དང༌། དོན་ཡོད་ཤེས་ལ་ལྟོས་བཅས་ཡིན། ། ཞེས་སོ། ། ཅི་སྟེ། བྱས་པ་ཆོས་ཅན། དེ་སྒྲུབ་ཀྱི་གཏན་ཚིགས་ཡང་དག་ཡིན་པར་ཐལ། དེ་ལྟར་སྒྲུབ་པ་སྐབས་སུ་བབ་པའི་རྒོལ་བའི་ངོར་དེ་ཡིན་པའི་ཕྱིར། གཞན་དུ། སྒྲ་མི་རྟག་པར་སྒྲུབ་པའི་རྟགས་ཡང་དག་གི་མཚན་གཞི་གཟུང་རྒྱུ་མེད་པར་འགྱུར་ལ། དེར་ཡང་མ་ཟད།
དེ་དེ་སྒྲུབ་ཀྱི་རྟགས་ཡང་དག་མ་ཡིན་ན། དེ་སྒྲུབ་ཀྱི་གཏན་ཚིགས་ལྟར་སྣང་དུ་ཁས་ལེན་དགོས་པས། གཏན་ཚིགས་ཡང་དག་ཏུ་འགྱུར་བའི་སྐབས་མི་སྲིད་པར་ཐལ་བའི་ཉེས་པ་མཚུངས་སོ་ཞེ་ན། འོ་ན་བྱས་པ་ཆོས་ཅན། དེ་སྒྲུབ་ཀྱི་གཏན་ཚིགས་ལྟར་སྣང་ཡིན་པར་ཐལ། སྒྲ་མི་རྟག་པར་སྒྲུབ་དགོས་ཤིང་དེའི་ཚུལ་གསུམ་མི་ཤེས་པའི་རྒོལ་བའི་ངོར་དེ་སྒྲུབ་ཀྱི་གཏན་ཚིགས་ལྟར་སྣང་ཡིན་པའི་ཕྱིར། མ་ཁྱབ་ན། སྒྲ་མི་རྟག་པར་སྒྲུབ་པའི་གཏན་ཚིགས་ལྟར་སྣང་གི་མཚན་གཞི་གཟུང་རྒྱུ་མེད་པར་ཐལ་ལོ་ཞེས་མཚུངས་སོ། ། དེ་སྒྲུབ་ཀྱི་རྟགས་ཡང་དག་མིན་ཀྱང༌། གཏན་ཚིགས་ལྟར་སྣང་དུ་ཁས་ལེན་མི་དགོས་ཏེ།
དཔེར་ན། བྱས་པས་སྒྲ་མི་རྟག་པར་སྒྲུབ་དགོས་ཀྱི་ཕྱིར་རྒོལ་དེ། དེ་སྒྲུབ་ཀྱི་སྐབས་སུ་བབ་པའི་རྒོལ་བ་མིན་ཀྱང༌། མ་བབ་པའི་རྒོལ་བ་ཡིན་མི་དགོས་པ་བཞིན་ནོ། ། དེ་ཡང་འདི་ལྟར། དེ་ཆོས་ཅན། ཁྱོད་ཀྱིས་དེ་སྒྲུབ་ཀྱི་ཚུལ་གསུམ་ཚད་མས་ཤེས་པར་ཐལ། ཁྱོད་དེ་སྒྲུབ་ཀྱི་སྐབས་སུ་བབ་པའི་རྒོལ་བ་ཡིན་པའི་ཕྱིར། འདོད་ན། ཁྱོད་ཀྱི་ངོར།
དེ་སྒྲུབ་ཀྱི་ཚུལ་གསུམ་ལྟོས་གཞི་སོ་སོའི་སྟེང་དུ་སྟོན་མི་དགོས་པར་ཐལ་ལོ། ། ཡང་སྐབས་སུ་མ་བབ་ན། ཁྱོད་ཀྱི་ངོར་བྱས་པ་སྒྲ་མི་རྟག་པར་སྒྲུབ་པའི་གཏན་ཚིགས་ཡང་དག་མ་ཡིན་པར་ཐལ་ལོ། ། ཁོ་ན་རེ། བྱས་པ་ཆོས་ཅན། སྒྲ་མི་རྟག་པར་སྒྲུབ་པའི་རྟགས་ཡང་དག་ཏུ་ཐལ། ཁྱོད་ཀྱི་རྟགས་ཀྱིས་སྒྲ་མི་རྟག་པར་སྒྲུབ་པའི་ཚུལ་གསུམ་ཚང་བའི་ཕྱིར། མ་གྲུབ་ན་དེ་ཆོས་ཅན། དེ་སྒྲུབ་ཀྱི་གཏན་ཚིགས་ལྟར་སྣང་ཡིན་པར་ཐལ། ཁྱོད་ཀྱིས་དེ་མ་ཚང་བའི་ཕྱིར།
གསུམ་ཆར་དངོས་འགལ་ཞེ་ན། འདི་འདྲ་འདི་ནི་རྫས་སྤྱི་མ་ཞེས་བྱ་བ་ཡིན་པས། རིགས་པའི་གནས་ཅུང་ཟད་ཀྱང་མེད་མོད། འོན་ཀྱང་འདི་མི་བཟོད་ན། སྔར་བཤད་པ་ལྟར་དེ་དེ་སྒྲུབ་ཀྱི་རྟགས་ཡང་དག་ཏུ་ཁས་བླངས་པས་ཆོག་མོད། རིགས་པ་འདི་དབང་བཙན་པར་བྱེད་ན་རྣམ་པར་བཞག་པ་དུ་མ་ཞིག་ཉམས་པར་འགྱུར་ཏེ། འདི་ལྟར་ཤེས་པ་དེ་ཚད་མ་དང་ཚད་མིན་གྱི་བློ་གཉིས་ལས་གང་ཡིན། རྟོག་པ་དང་རྟོག་མེད་ཀྱི་ཤེས་པ་གཉིས་ལས་གང་ཡིན། ཞེས་སོགས་ཀྱིས་བརྟགས་ན་འཇིག་ཅིང༌། སྐྱེས་བུ་ཁྱོད་ལ་ལག་པ་དང་མིག་གཉིས་ལས་ལྷག་པ་ཡོད་ན་མངོན་སུམ་དང་འགལ།
མེད་ན་ཁྱོད་ཀྱི་ལག་པ་ཙམ་དང་མིག་ཙམ་དེ་གང་ཡིན་ཞེས་བརྟགས་ན་འཇིག་གོ ། དེས་ན་དོན་ལ་གནས་པ་ནི། སྒྲ་མི་རྟག་པར་སྒྲུབ་དགོས་ཀྱི་རྒོལ་བ་གཉིས་ཏེ། དེ་སྒྲུབ་ཀྱི་ཚུལ་གསུམ་ཚད་མས་ཤེས་པ་གཅིག་དང་མི་ཤེས་པ་དང་གཉིས་ལས། དང་པོའི་ངོར་ནི། བྱས་པ་དེ་སྒྲུབ་ཀྱི་རྟགས་ཡང་དག་ཏུ་སོང་ཞིང༌། དེའི་རྒྱུ་མཚན་གྱིས། དེའི་ངོར། གང་བྱས་ན་མི་རྟག་པས་ཁྱབ། དཔེར་ན་བུམ་པ་བཞིན་སྒྲ་ཡང་བྱས་སོ་ཞེས་རྒོལ་བས།
བརྗོད་པའམ་ཡང་ན་ཕྱིར་རྒོལ་ཤེས་རབ་མྱུར་བ་ཞིག་ཡིན་ན། རང་ཉིད་ཀྱིས་དེ་ལྟར་བརྗོད་མ་ཐག་ཏུ་ཚུལ་གསུམ་དྲན་པའི་བློ་སྐྱེ་ཞིང༌། དེ་ལས་དངོས་སུ་རྗེས་དཔག་བསྐྱེད་པ་ཡིན་ནོ། ། རྒོལ་བ་གཉིས་པ་དེ་ལ། དེ་ལྟར་བཀོད་ཀྱང་དོན་དུ་ཅུང་ཟད་ཀྱང་མི་འགྱུར་བ་ཡིན་ཏེ། རྒོལ་བ་དེ་ཚུལ་གསུམ་ཀ་མ་ཤེས་སམ་ཕྱོགས་ཆོས་མི་ཤེས་པ་ཞིག་ན་ནི། དེའི་ངོར་མ་གྲུབ་པའི་གཏན་ཚིགས་སུ་སོང་བས་ཐོག་མར་སྒྲ་བྱས་པ་ཡིན་པའི་ཤེས་བྱེད་ཡང་དག་འགོད་དགོས་ཤིང༌། དེ་ལ་བརྟེན་ནས་ཕྱོགས་ཆོས་ཚད་མས་ངེས་པར་བྱེད། ཕྱོགས་ཆོས་ཤེས་ཤིང་ཁྱབ་འབྲེལ་མི་ཤེས་པ་ཞིག་ཡིན་ན་ནི། དེའི་ངོར་བྱས་པ་དེ།
དེ་སྒྲུབ་ཀྱི་མ་ངེས་པའི་གཏན་ཚིགས་ལས་མ་འདས་པས། ཁྱབ་འབྲེལ་སྒྲུབ་བྱེད་ཀྱི་རིགས་པས། ཁྱབ་འབྲེལ་ཚད་མས་ངེས་པར་བྱེད་དགོས་ལ། དེ་ངེས་པའི་ཚེ། སྐབས་སུ་བབ་པའི་རྒོལ་བ་ཞེས་བྱ་བ་ཡིན་པས། དེའི་ཚེ་རྟགས་འགོད་པ་སྐབས་སུ་བབ་པ་ཡིན་པས་དེའི་ཚེ་བྱས་པ་དེ་སྒྲུབ་ཀྱི་རྟགས་ཡང་དག་ཡིན་ཞེས་བརྗོད་ན། རྣམ་དབྱེ་ཆགས་པར་འགྱུར་གྱི། རྣམ་དབྱེ་གང་ཡང་མེད་པར། བྱས་པ་སྒྲ་མི་རྟག་པར་སྒྲུབ་པའི་རྟགས་ཡང་དག་གོ་ཞེས་བརྗོད་ན་ཅུང་ཟད་སྒྲུབ་པར་ནུས་སུ་ཆུག་ཀྱང༌། རྟོག་གེའི་གོ་བ་ཅུང་ཟད་ཀྱང་མ་ཆགས་པའི་གཏམ་དུ་འགྱུར་རོ། །
གཉིས་པ་སྦྱོར་ངག་འགོད་ཚུལ་ལ་དཔྱད་པ་ལ་གཉིས་ཏེ། གཞན་གྱི་འདོད་པ་སུན་ཕྱུང་བ་དང༌། རང་གི་འདོད་པ་བཞག་པའོ། ། དང་པོ་ནི། དིང་སང་རིགས་པ་སྨྲ་བ་ཐམས་ཅད་ཞལ་འཆམ་པར། སྔར་བཤད་པ་ལྟ་བུའི་སྐབས་བབ་ཀྱི་རྒོལ་བ་དེ་ལ་སྒྲ་ཆོས་ཅན། མི་རྟག་སྟེ། བྱས་པའི་ཕྱིར་ཞེས་བཀོད་པ་ལ་བརྟེན་ནས། རྟགས་ཅན་རྗེས་དཔག་སྐྱེ་བར་མཐའ་ཅིག་ཏུ་འདོད་ཅིང༌། སྒྲུབ་ངག་ནི་གང་ལ་སྐབས་གང་དུ་འགོད་ཀྱི་གླེང་མོ་ཙམ་ཡང་མི་སྣང་ངོ༌། །
གནས་འདི་ལ་ཁོ་བོའི་རྣམ་པར་རྟོག་པས་བརྟགས་ན། དོན་འདི་ནི་གྲགས་པའི་ཞབས་ཀྱིས་གང་བཀག་པ་དེ་ཉིད་ཡིན་པར་དོགས་ཏེ། འདི་ལྟར། སྒྲ་ཆོས་ཅན། མི་རྟག་སྟེ། བྱས་པའི་ཕྱིར་ཞེས་པའི་སྦྱོར་ངག་འདི་ཆོས་ཅན། ཁྱོད་སྒྲ་མི་རྟག་པར་སྒྲུབ་ནུས་ཀྱི་སྦྱོར་ངག་ཡང་དག་ཡིན་པར་ཐལ། སྒྲ་མི་རྟག་པར་སྒྲུབ་པ་སྐབས་སུ་བབ་པའི་ངོར་དེ་སྒྲུབ་ཀྱི་ཚུལ་གསུམ་དངོས་སུ་དྲན་ལམ་དུ་འཕེན་ནུས་ཤིང༌། སྒྲ་མི་རྟག་རྟོགས་ཀྱི་རྟགས་ཅན་རྗེས་དཔག་རྒྱུད་ནས་འདྲེན་ནུས་ཀྱི་སྦྱོར་ངག་ཡིན་པའི་ཕྱིར། འདོད་ན་མ་ཡིན་པར་ཐལ།
དངོས་སམ་རྒྱུད་པ་གང་གི་སྒོ་ནས་ཀྱང་སྒྲ་མི་རྟག་པར་སྒྲུབ་མི་ནུས་པའི་ཕྱིར་ཏེ། དེ་སྒྲུབ་ཀྱི་བསྒྲུབ་བྱ་ཚིག་གིས་ཟིན་པར་དངོས་སུ་བརྗོད་པའི་ངག་ཡིན་པའི་ཕྱིར། དེ་སྐད་དུ་ཡང༌། རྣམ་པར་ངེས་པ་ལས་གང་ཅུང་ཟད་བྱས་པ་དེ་ཐམས་ཅད་མི་རྟག་པ་སྟེ། དཔེར་ན་བུམ་པ་ལ་སོགས་པ་བཞིན་ནོ། ། སྒྲ་ཡང་བྱས་པ་ཡིན་ནོ་ཞེས་བྱ་བ་ནི་རྗེས་སུ་འགྲོ་བ་ཅན་ནོ། ། འདིར་ཤུགས་ཉིད་ཀྱིས་སྒྲ་མི་རྟག་པའོ་ཞེས་བྱ་བར་འགྱུར་བ་ཡིན་ཏེ། དེས་ན་ཕྱོགས་གདོན་མི་ཟ་བར་བསྟན་པར་བྱའོ་ཞེས་དང༌། ཤུགས་ཀྱིས་འགྲུབ་པའི་ཕྱིར་རྗེས་སུ་དཔག་པར་བྱ་བ་མི་བརྗོད་དོ། ། ཞེས་གསུངས་པ་དང༌།
བསྒྲུབ་པར་བྱ་བ་བརྗོད་པ་ཡིས། ། རྒྱུད་པ་ཡིས་ཀྱང་ནུས་པ་མེད། ། གཏན་ཚིགས་དོན་གྱི་ཡུལ་ཉིད་ཀྱིས། ། ནུས་མེད་དེ་ནི་བརྗོད་པར་ཟད། ། ཅེས་སོགས་ཕྱོགས་ཚིག་སྒྲུབ་བྱེད་ཀྱི་ཡན་ལག་ཡིན་པ་འགོག་པ་རྒྱ་ཆེར་གསུངས་པའི་ཕྱིར། གཞན་ཡང༌། དེ་འདྲའི་སྦྱོར་ངག་དེ་ཆོས་ཅན། སྦྱོར་ངག་མ་ཚང་བའི་སྐྱོན་ཅན་ཡིན་པར་ཐལ། སྒྲ་མི་རྟག་པར་སྒྲུབ་པ་སྐབས་སུ་བབ་པའི་རྒོལ་བ་དེ་སྒྲུབ་ཀྱི་ཁྱབ་པ་མི་དྲན། དྲན་རུང་དུ་ཡོད་པ་དེའི་ངོར་སྒྲ་མི་རྟག་པར་སྒྲུབ་པའི་ཁྱབ་པའི་ཚུལ་ཚིག་གིས་ཟིན་པར་མ་བརྗོད་པའི་ཕྱིར།
དེ་སྐད་དུ་ཡང༌། གསུམ་ལས་ཚུལ་གང་རུང་བ་ཉིད། ། མ་བསྟན་མ་ཚང་ཡིན་པར་བརྗོད། ། ཅེས་གསུངས་སོ། ། གཞུང་འདི་ཡང་རིགས་པ་ཅན་པས། སྒྲ་ནི་མི་རྟག་སྟེ་བྱས་པའི་ཕྱིར་དཔེར་ན་བུམ་པ་བཞིན་ཞེས་པའི་ངག་གིས་ཁྱབ་པ་མ་བརྗོད་པར་སྟོན་བྱེད་ཡིན་པས་མ་ངེས་པ་མིན་ནོ། ། དེ་འདྲའི་སྦྱོར་ངག་དེ་ཆོས་ཅན། སྒྲ་མི་རྟག་པར་སྒྲུབ་པའི་སྦྱོར་ངག་ལྷག་པའི་སྐྱོན་ཅན་ཡིན་པར་ཐལ། དེ་སྒྲུབ་ཀྱི་དམ་བཅའ་ཚིག་གིས་ཟིན་པར་བརྗོད་པའི་ཕྱིར། དེ་སྐད་དུ།
ཡང་རིགས་པའི་གཏེར་ལས། ཡན་ལག་ལྔ་ལས་དམ་བཅའ་དང༌། ། ཉེར་སྦྱོར་འཇུག་བསྡུད་གསུམ་པོ་ལྷག ། ཅེས་གསུངས་སོ། ། དེ་ལ་འདི་སྙམ་དུ་ལན་ལྡོག་པར་དོགས་ཏེ། ཅི་སྟེ། ཁོ་བོ་ཅག་གིས། སྒྲ་ཆོས་ཅན་མི་རྟག་སྟེ། ཞེས་དམ་བཅས་པ་ཙམ་ཡིན་གྱི་སྒྲུབ་བྱེད་ཀྱི་ཡན་ལག་ཏུ་མི་འདོད་ལ། སྒྲུབ་བྱེད་ནི་བྱས་པའི་ཕྱིར་ཞེས་པ་དེ་ཉིད་དོ་སྙམ་ན།
འདི་ཡང་ཕྱོགས་ཚིག་སྒྲུབ་བྱེད་ཀྱི་ཡན་ལག་ཏུ་འདོད་པ་འགོག་པའི་གཞུང་དང་རིགས་པ་རྣམས་ཀྱིས། གང་བཀག་མི་ཤེས་པའི་རྣམ་འགྱུར་དུ་གསལ་བས་དེ་བཤད་ན། དེ་ཡང༌། རིགས་པ་ཅན་པས། སྤྱོད་པ་པ་ལ་སོགས་པའི་ངོར། སྒྲ་ནི་མི་རྟག་སྟེ་བྱས་པའི་ཕྱིར། བུམ་པ་བྱས་པ་བཞིན་དུ་སྒྲ་ཡང་བྱས། དེའི་ཕྱིར་ན་སྒྲ་མི་རྟག་ཅེས་འགོད་ལ། འདི་ལ་ཡན་ལག་ལྔ་ལས། དང་པོ་ནི་དམ་བཅའ་ཡན་ལག་དང༌།
ལྔ་པ་ནི་མཇུག་བསྡུད་པའི་ཡན་ལག་ཏུ་འདོད་ཅིང༌། མཇུག་བསྡུད་འདི་ནི་གྲུབ་པའི་དོན་ཡིན་པས། སྒྲུབ་བྱེད་ཀྱི་ཡན་ལག་ཏུ་འདོད་པ་ཤས་ཆུང་ལ། དེའི་རྒྱུ་མཚན་གྱིས། ཕྱོགས་ཚིག་སྒྲུབ་བྱེད་ཡིན་པ་འགོག་པའི་རིགས་པ་རྣམས་ཀྱང༌། མཇུག་བསྡུད་ལ་རྒལ་ཞིང་བརྟག་པ་གཙོ་བོར་མཛད་པ་མིན་གྱི། དང་པོ་དམ་བཅའ་སྦྱོར་བའི་ཡན་ལག་ཏུ་བཞག་པ་ལ་རིགས་པས་མི་འཐད་པར་སྟོན་པ་ཡིན་ནོ། ། འདི་ལ་ཁྱེད་ལྟར་ན་རིགས་པ་ཅན་པས། སྒྲུབ་བྱེད་ཀྱི་ཡན་ལག་ཏུ་མི་འདོད་དོ་ཞེས་པའི་ལན་ཅིའི་ཕྱིར་འདོན་པར་མི་ནུས་སོ། ། དེའི་ཕྱིར་ན་སྒྲ་མི་རྟག་ཅེས་པའི་མཇུག་བསྡུད་ནི་སྒྲུབ་ངག་གི་ཡན་ལག་ཏུ་སློབ་དཔོན་བདག་ཉིད་ཆེན་པོ་འཕགས་པ་ཐོགས་མེད་སོགས་ཀྱང་བཞེད་མོད།
སྒྲུབ་བྱེད་དུ་མི་བཞེད་པས། དཔལ་ལྡན་གྲགས་པའི་ཞབས་ཀྱིས་དེ་འགོག་པར་མི་མཛད་དོ། ། དེ་བཞིན་དུ། ཁྱེད་ཅག་ཀྱང་དམ་བཅས་པ་སྦྱོར་ངག་གི་སྐབས་སུ་མི་བརྗོད་ཀ་མེད་ན། མཇུག་བསྡུད་དུ་སྦྱོར་བར་མཛོད་ཅིག་དང༌། དཔལ་ལྡན་གྲགས་པའི་ཞབས་ཀྱི་གཞུང་དང་འགལ་བ་ཤས་ཆུང་ངོ༌། ། དེ་ལྟར་ན་ཚུལ་གསུམ་ཤེས་ཤིང་མ་དྲན་པའི་སྐབས་བབ་ཀྱི་རྒོལ་བ་དེ་ལ། སྦྱོར་བ་དེ་ལྟར་འགོད་པར་འདོད་པ་ལ་ནི། དམ་བཅའ་ལྷག་པ་དང་ཁྱབ་པ་མ་ཚང་བའི་སྐྱོན་གཉིས་ཀྱི་ལྕགས་སྒྲོག་དམ་པོ་ལས་མི་གྲོལ་ལོ། ། སྒྲུབ་ངག་གཅིག་ཀྱང་འདོད་པ་དག་གི་ངོར་ནི་ནང་འགལ་བའང་འདི་ལྟ་སྟེ།
སྒྲ་ཆོས་ཅན་མི་རྟག་སྟེ་བྱས་པའི་ཕྱིར་ཞེས་པའི་སྦྱོར་ངག་འདི་ཆོས་ཅན། སྒྲ་མི་རྟག་པར་སྒྲུབ་པའི་སྒྲུབ་ངག་ཡང་དག་ཏུ་ཐལ། དེ་སྒྲུབ་ཀྱི་སྔར་རྒོལ་རང་གི་ཚད་མས་མཐོང་བའི་རྟགས་ཀྱི་ཚུལ་གསུམ་གང་རུང༌། དེ་གྲུབ་ཀྱི་ཕྱི་རྒོལ་ལ་ལྷག་ཆད་མེད་པར་སྟོན་པའི་གཏན་ཚིགས་གང་ཞིག རང་འབྲས་དེ་སྒྲུབ་ཀྱི་ཚུལ་གསུམ་དྲན་པའི་དྲན་ཤེས་དངོས་སུ་བསྐྱེད་ཅིང༌། བརྒྱུད་པས་རང་འབྲས་དེ་སྒྲུབ་རྟགས་ཅན་རྗེས་དཔག་བསྐྱེད་པའི་ཕྱིར། གསུམ་ཆར་ཁས་བླངས་སོ། ། དེ་ལྟར་ན། ཁྱེད་ཅག་གིས་སྒྲུབ་པའི་ངག་ཡང་དག་འགོད་པའི་སྐབས་དེ་གང་ན་ཡོད་སྟོན་ཅིག གང་ཆོས་ཀྱི་གྲགས་པས་གསུངས་པའི་རྣམ་བཞག་ཐམས་ཅད་བོར་ནས་མ་གསུངས་པ་ཐམས་ཅད་འབད་པས་སྒྲུབ་པའི་དིང་སང་གི་རྟོག་གེ་པ་འདི་དག་གི་སྙིང་ལ་གདོན་གྱི་ཁྱད་པར་ཅི་ལྟ་བུ་ཞིག་ཞུགས་ཞེས་བརྟག་པར་བྱའོ། །
གཉིས་པ་རང་གི་ལུགས་ལ་སྦྱོར་བ་ཇི་ལྟར་འགོད་པའི་ཚུལ་བརྗོད་པར་བྱ་སྟེ། གྲངས་ཅན་ལྟ་བུ་སྒྲ་རྟག་པར་བདེན་ཞེན་གྱིས་འདོད་པ་ལ། དང་པོ་ནས་རྒོལ་བ་དེའི་བསམ་པ་མི་ཤེས་པས། ཐལ་འགྱུར་དང་སྦྱོར་བའི་ངག་གང་འགོད་དགོས་བརྟག་པའི་ཕྱིར། ཐོག་མར་སྒྲ་ཆོས་ཅན་མི་རྟག་སྟེ་བྱས་པའི་ཕྱིར་ཞེས་བཀོད་པ་ན། དེ་ལ་ཕྱིར་རྒོལ་བ་ན་རེ། སྒྲ་བྱས་པ་ཡིན་པའི་རྒྱུ་མཚན་ཅི་ཡིན། བྱས་ན་མི་རྟག་པས་ཁྱབ་པའི་རྒྱུ་མཚན་ཅི་ཞེ་ན། དེ་ལ་ཐོག་མར་ཕྱོགས་ཆོས་སྒྲུབ་དགོས་ཏེ། རྩ་བའི་ཕྱོགས་ཆོས་མ་གྲུབ་པའི་ངོར་མི་འདོད་པའི་ཆོས་ཐལ་བར་འཕེན་པའི་ཐལ་འགྱུར་འཇུག་པའི་གོ་སྐབས་མེད་པའི་ཕྱིར།
ཕྱོགས་ཆོས་ཀྱི་ཚུལ་དང་པོར་འཇོག་པའི་ཤེས་བྱེད་ཀྱང་དེ་ཡིན་ནོ། ། དེའི་ཚུལ་ཡང༌། སྒྲ་རྒྱུ་རྐྱེན་ལས་སྐྱེས་པར་ནི་མངོན་སུམ་གྱིས་གྲུབ་པས་གང་ཅུང་ཟད་རྒྱུ་རྐྱེན་ལས་སྐྱེས་ན་བྱས་པས་ཁྱབ། དཔེར་ན་རྫ་བུམ་བཞིན་སྒྲ་ཡང་རྒྱུ་རྐྱེན་ལས་སྐྱེས་སོ་ཞེས་པས། སྒྲ་བྱས་པར་ངེས་པར་བྱེད་དོ། ། དེ་ལྟར་སྒྲ་བྱས་པར་ངེས་ཤིང་ད་དུང་རྟག་པར་བདེན་ཞེན་གྱིས་འདོད་པ་དེ་ལ། སྒྲ་ཆོས་ཅན། མ་བྱས་པར་ཐལ། རྟག་པའི་ཕྱིར་ཞེས་མི་འདོད་པར་ཐལ་བ་འཕེན་པའོ། ། དེའི་ཚེ་རྟགས་ནི་ཁས་བླངས།
དམ་བཅའ་ལ་ཁས་བླངས་དང་ཚད་མས་བསལ་བ་ཞུགས་པས་ཕྱིར་རྒོལ་བ་ན་རེ། ཁྱབ་པ་ཚད་མས་གྲུབ་པའི་རྒྱུ་མཚན་ཅི་ཞེས་འདྲི་བར་འགྱུར་ཏེ། དེ་ལ་སྔར་རྒོལ་གྱི་ཁྱབ་པ་གཉིས་སྒྲུབ་དགོས་པར་སྣང་སྟེ། སྔར་མི་རྟག་སྟེ་བྱས་པའི་ཕྱིར་ཞེས་རང་རྒྱུད་ཀྱིས་བསྟན་པའི་རྗེས་འགྲོའི་ཁྱབ་པ་དང༌། ཕྱིས་ཐལ་འགྱུར་གྱིས་བསྟན་པའི་ལྡོག་པའི་ཁྱབ་པ་གཉིས་སྒྲུབ་དགོས་པའི་ཕྱིར། སྒྲུབ་ཚུལ་ཡང་ཁྱབ་པའི་རྩ་བ་འབྲེལ་པ་ཡིན་པས་ཐོག་མར་འབྲེལ་པ་སྒྲུབ་དགོས་ལ། དེ་སྒྲུབ་པ་ཡང༌། རྗེས་སུ་འགྲོ་ལྡོག་གྲུབ་པ་ལ་རག་ལས་པས། དེ་གཉིས་སྒྲུབ་དགོས་ལ། དེ་ལ་ཡང༌།
སྒྲ་ལས་མི་རྟག་པར་ངེས་སླ་བའི་ཆོས། བུམ་པ་ལྟ་བུ་གཅིག་གི་སྟེང་དུ་གྲུབ་པར་བྱ་དགོས་པས། ལྟོས་མེད་ཀྱི་རྟགས་ཀྱིས་བྱས་པའི་མཚན་གཞི་བུམ་པ་ལྟ་བུའི་སྟེང་དུ་མི་རྟག་པ་ངེས་པར་བྱེད་ལ། དེས་ནི་བྱས་པ་མི་རྟག་པ་ལ་རྗེས་སུ་འགྲོ་བའི་རྗེས་འགྲོ་སྒྲུབ་པ་ཡིན་ནོ། ། གཉིས་པ་ལྡོག་པའི་ཚུལ་སྒྲུབ་པ་ལའང༌། རྟག་པའི་མཚན་གཞི་ནམ་མཁའ་ལྟ་བུ་གཅིག་གི་སྟེང་དུ་ངེས་པར་བྱ་དགོས་པས། གནོད་པ་ཅན་གྱི་གཏན་ཚིགས་འགོད་པར་བྱེད་དོ། ། དེས་རྟག་པ་བྱས་པ་ལས་ལོག་པའི་ལྡོག་པ་སྒྲུབ་པས་དེའི་ཚེ་ནི། ཕྱིར་རྒོལ་གྱིས་ཚུལ་གསུམ་ལྟོས་གཞི་སོ་སོའི་སྟེང་དུ་གཏན་ལ་ཕེབས་པ་ཞེས་བྱའོ། ། དེ་ལྟར་ན་བཤད་མ་ཐག་པའི་སྦྱོར་ངག་དེ་ཡང༌།
སྦྱོར་བའི་དམ་བཅའ་ཡིན་ཅིང་སྦྱོར་ངག་ཡང་དག་འདྲེན་བྱེད་ཙམ་ཡིན་གྱི། སྒྲ་མི་རྟག་པར་སྒྲུབ་ནུས་ཀྱི་སྦྱོར་ངག་དངོས་མིན་ཏེ། དེའི་ཚེ་རྒོལ་བས་ཚུལ་གསུམ་མི་ཤེས་པས་རྟགས་དེ་ལ་སྒྲུབ་བྱ་སྒྲུབ་པའི་ནུས་པ་མེད་པའི་ཕྱིར་ཏེ། ནང་གི་ཡན་ལག་ནུས་པ་ནི། ། ཚུལ་གསུམ་དག་ལ་ཡང་དག་གནས། ། ཞེས་གསུངས་སོ། ། ཐལ་ངག་བཤད་མ་ཐག་པ་དེ་ཡང༌། ཐལ་འགྱུར་ཡང་དག་གི་དམ་བཅའ་ཙམ་མམ་ཐལ་འགྱུར་ཡང་དག་འདྲེན་བྱེད་ཙམ་ཡིན་གྱི། ལོག་རྟོག་བཟློག་ནུས་ཀྱི་ཐལ་འགྱུར་དངོས་མ་ཡིན་ཏེ། དེའི་ཚེ་ན།
རྒོལ་བ་ཁྱབ་པ་ལ་ཐེ་ཚོམ་དུ་གྱུར་པའི་ཕྱིར་དང༌། འདོད་པ་བརྗོད་ནས་མི་འདོད་སྒྲུབ། ། སྒྲུབ་པའི་ཐལ་འགྱུར་ཆོས་གསུམ་ལྡན། ། ཞེས་ལྡོག་དོན་འཕེན་པའི་ཐལ་འགྱུར་ལ་ཁྱབ་པ་རྒོལ་བ་དེའི་ཚད་མས་གྲུབ་པ་གཅིག་དགོས་པར་བཤད་པས་སོ། ། དེ་ལྟར་ཚུལ་གསུམ་ཚད་མས་ཤེས་པ་དེ་ལ། སྒྲུབ་བྱེད་འཕེན་པའི་ཐལ་འགྱུར་ཡང་དག་དང་རང་རྒྱུད་ཡང་དག་འགོད་པར་བྱེད་དེ། དེ་ཡང་ཐོག་མར་ཐལ་འགྱུར་ནི། གང་རྟག་ན་མ་བྱས་པས་ཁྱབ། དཔེར་ན་ནམ་མཁའ་བཞིན། སྒྲ་ཡང་རྟག་པར་ཁྱེད་ཀྱིས་ཁས་བླངས་སོ་ཞེས་འཕེན་པར་བྱེད་ལ།
དེའི་ཚེ་ལོག་རྟོག་རགས་པ་དེ་ལོག་ནས་སྒྲ་རྟག་མི་རྟག་ཐེ་ཚོམ་དུ་འགྱུར་ལ། དེའི་ངོར། གཏན་ཚིགས་ཐེ་ཚོམ་ལ་བརྗོད་ཕྱིར། ། ཞེས་འབྱུང་བ་ལྟར། ཐལ་བ་དེས་འཕངས་པའི་རང་རྒྱུད་ཀྱི་སྦྱོར་བ་འདི་ལྟར་འགོད་དེ། གང་བྱས་པ་ཡིན་ན། མི་རྟག་པ་ཡིན་པས་ཁྱབ། དཔེར་ན་བུམ་པ་བཞིན་སྒྲ་ཡང་བྱས་སོ་ཞེས་བཀོད་པས་ཚུལ་གསུམ་དྲན་པའི་དྲན་བློ་དང༌། དེ་ལས་རྟག་ཅན་རྗེས་དཔག་དངོས་སུ་སྐྱེ་བར་ནུས་པ་ཡིན་ཏེ། ཇི་སྐད་དུ།
དེ་ལ་དྲན་པ་བསྐྱེད་པ་ནི། ། དེ་ཉིད་ཚིག་ལ་ཡང་དག་གནས། ། ཞེས་འབྱུང་བའི་ཕྱིར་རོ། ། ཡང་རྒོལ་བ་འབྲེལ་པ་ཤེས་ཤིང་ཕྱོགས་ཆོས་མི་ཤེས་པ་ལ། ཕྱོགས་ཆོས་སྒྲུབས་ནས་ཐལ་འགྱུར་ཡང་དག་དེ་འཕེན་པར་བྱེད་ལ། ཕྱོགས་ཆོས་ཤེས་ཤིང་འབྲེལ་པ་མི་ཤེས་པ་ལ། ཕྱོགས་ཆོས་སྒྲུབ་མི་དགོས་ཀྱི་གཞན་སྔ་མ་ལྟར་རོ། ། འོ་ན་ཅི་སྟེ། དེ་ལྟ་བུའི་ཚུལ་གསུམ་ཤེས་པའི་ཕྱིར་རྒོལ་བ་དེའི་ངོར། སྒྲ་ཆོས་ཅན།
མི་རྟག་སྟེ། བྱས་པའི་ཕྱིར་ཞེས་བཀོད་པས་རྗེས་དཔག་སྐྱེ་ནུས་པར་མྱོང་བས་འགྲུབ་བོ་སྙམ་ན། དེ་ནི་སྲིད་མོད། དེར་མ་ཟད། ཚུལ་གསུམ་དྲན་རུང་དུ་འདུག་ཅིང་ཁར་འབྱིན་པའི་ཕྱིར་རྒོལ་དེ་ལ་སྔར་རྒོལ་གྱིས། དེའི་ཕྱིར་སྒྲ་མི་རྟག་ཅེས་བརྗོད་པས་རྟོགས་པ་སྐྱེ་བ་གཅིག་འོང་བར་མྱོང་བས་འགྲུབ་པར་སྣང་ཡང༌། དེ་ལྟར་བརྗོད་ན་སྐྱོན་ཆགས་པ་ཡིན་ཏེ། གལ་ཏེ་ཡུལ་བསྟན་མེད་པར་ནི། ། གཏན་ཚིགས་འཇུག་པ་མེད་པའི་ཕྱིར། ། ཡུལ་བསྟན་པ་དག་ཉིད་ལས་ནི། །
ནུས་པ་གྲུབ་པར་འདོད་ཅེ་ན། ། ཁྱབ་སྔོན་ཅན་ལ་དེ་མེད་ཀྱང༌། ། སྒྲ་ནི་བྱས་ཡིན་འདི་འདྲ་ཀུན། ། མི་རྟག་ཅེས་ནི་བརྗོད་པས་ཀྱང༌། ། དོན་གྱིས་དེ་ནི་འཇིག་བློར་འགྱུར། ། ཞེས་འབྱུང་བའི་ཕྱིར་རོ། ། གཞན་དུ་ན། སྒྲ་ཆོས་ཅན། མི་རྟག་སྟེ། ཞེས་པའི་ངག་དེ་ཆོས་ཅན།
སྒྲ་མི་རྟག་པར་བརྗོད་པའི་བསྒྲུབ་བྱ་བརྗོད་པ་མ་ཡིན་པར་ཐལ། དེ་སྒྲུབ་ཀྱི་སྒྲུབ་བྱེད་ཀྱི་དབང་དུ་བྱས་པའི་མ་གྲུབ་པ་བརྗོད་པ་ཡིན་པའི་ཕྱིར། ཞེས་པའི་ཉེས་པ་འདི་ཡང་འཇུག་པར་འགྱུར་རོ། ། བཤད་མ་ཐག་པའི་ཐལ་འགྱུར་དང༌། རང་རྒྱུད་ཀྱི་སྦྱོར་ཚུལ་གོ་རིམ་དེ་ལྟར་བཤད་པའི་མང་པོ་པ་དེ་དག་ཀྱང༌། རྒོལ་བ་དབང་པོ་ཤིན་ཏུ་རྟུལ་པོ་ལ་ཆེས་ལྐོག་གྱུར་གྱི་དོན་སྒྲུབ་པའི་དབང་དུ་བྱས་ཀྱི། ལྐོག་གྱུར་གྱི་དོན་སྒྲུབ་པ་ཐམས་ཅད་ལ་མ་ངེས་ཏེ། བླུན་པོ་གནག་རྫི་མོས་ཀྱང༌། དུ་བ་མཐོང་བའི་མོད་ལ་གཞི་དེར་མེ་ཡོད་པར་རྟོགས་པའི་ཡང་དག་ཤེས་པ་སྐྱེ་བར་མངོན་སུམ་གྱིས་གྲུབ་པའི་ཕྱིར། དེ་ལྟ་ན།
ཚུལ་གསུམ་དང་དེའི་ལྟོས་གཞི་གསུམ་དང༌། དེ་ངེས་བྱེད་ཀྱི་ཚད་མ་དང༌། རྟགས་ཡང་དག་གི་མཚན་གཞི་དང་བཅས་པ་རྣམས་ཀྱི་རྣམ་པར་བཞག་པ་རྣམས་ཅུང་ཟད་ཟློས་པ་ལྟ་བུའི་ངག་གིས་རྒྱས་པར་བཤད་པ་འདི་ནི། གནས་འདི་དག་གངས་ཅན་གྱི་ལྗོངས་ཀྱི་རྟོག་གེ་པར་རློམ་པ་རྣམས་ཀྱི་ངན་རྟོག་གིས། ཚོང་དུས་ཀྱི་འོ་མ་བཞིན་ཆེས་ཆེར་བསླད་ནས་གྲགས་པའི་ཞབས་ཀྱི་དགོངས་པའི་ཆ་ཤས་ཙམ་ཡང་མེད་པར་མཐོང་ནས་ཚད་མར་གྱུར་པའི་གཞུང་འགྲེལ་དཔང་པོར་བྱས་ཏེ། ཤིན་ཏུ་གསལ་བའི་ངག་གིས་ཞིབ་མོར་བཤད་པ་ཡིན་པས། བཟློག་པར་བཤད་པ་དང༌། ཟློས་པར་བཤད་པ་དང༌། ཧ་ཅང་བཤད་ཆེས་པ་ཡིན་ནོ་སྙམ་དུ་མི་བསམ་ཞིང༌། བློ་གསལ་ཞིང་ཡིད་གཞུངས་པའི་སྐྱེ་བོ་དག་གིས་བཀླགས་པ་ཙམ་གྱིས་དོན་གྲུབ་ཅིང༌།
མཁས་པ་རྣམས་དགའ་བ་སྐྱེད་པའི་གཏམ་དུ་སྨྲས་པ་ཡིན་ནོ། ། འདིར་སྨྲས་པ། ཚུལ་གསུམ་རྟགས་དང་དེའི་ངེས་བྱེད་དང༌། ། ལྟོས་གཞི་གསུམ་དང་སྦྱོར་ངག་འགོད་ཚུལ་སོགས། ། དིང་སང་འདི་ན་ལོག་པར་བཤད་མཐོང་ཞིང༌། ། མི་གསལ་བློ་ཅན་སྐྱེ་བོ་རྟོགས་དོན་དུ། ། ཅུང་ཟད་ཟློས་པའི་ངག་གིས་ཞིབ་མོར་བཤད། ། ཇི་སྐད་བཤད་པའི་དོན་དེ་ཀུན། ། ཉུང་ངུའི་ངག་གིས་མདོར་བསྡུ་ན། ། དེ་ཡིས་དོན་གང་སྒྲུབ་པ་ལ། །
ཚུལ་གསུམ་ཚང་ཕྱིར་རྟགས་ཡིན་གྱི། ། རྟགས་དེ་ཁྱབ་པ་ཡིན་ཞེས་དང༌། ། ཁྱབ་པའང་ཕྱོགས་ཆོས་ཡིན་ནོ་ཞེས། ། རྟགས་ཁྱབ་ཕན་ཚུན་འཆོལ་བ་གང༌། ། འདི་འདྲ་རིགས་པའི་གཞུང་ན་མེད། ། འབྲེལ་པ་ངེས་ནས་རྗེས་འགྲོ་དང༌། ། ལྡོག་པ་ངེས་པར་བྱེད་དོ་ཞེས། ། མཚན་མཚོན་གོ་རིམ་བཟློག་སྟེ་སྨྲ། ། འདི་ཡང་གྲགས་པའི་གཞུང་ན་མེད། ། ལྟོས་གཞི་གསུམ་དང་ཚུལ་གསུམ་པོ། །
ཇི་སྙེད་བློ་ཡི་ཆོས་མིན་ན། ། མཐོང་དང་རབ་གསལ་བྱེད་ཅེས་པའི། ། གཞུང་གིས་ཅི་ཞིག་བསྟན་པ་སྨྲོས། ། ཕྱོགས་གཉིས་དངོས་འགལ་ཡིན་གྱུར་ན། ། ཁྱབ་པའི་ཚུལ་གང་གཅིག་ཏུ་འགྱུར། ། བྱས་ཀུན་འཇིག་པར་ངེས་གྱུར་ཅིང༌། ། སྒྲ་ཡང་བྱས་པར་ངེས་གྱུར་ན། ། རྒོལ་བས་མ་གྲུབ་དོན་གང་ཞིག ། སྒྲུབ་ཕྱིར་བྱས་པའི་གཏན་ཚིགས་འགོད། ། དམ་བཅའ་ཚིག་གིས་ཟིན་བརྗོད་པའི། །
ཡང་དག་རྟགས་ཀྱི་སྦྱོར་བ་གང༌། ། ཁས་ལེན་རྟོག་གེའི་གཞུང་འདི་ནི། ། ཕྱོགས་གླང་གྲགས་པའི་གཞུང་ལས་རྒལ། ། ཞེས་བྱ་བ་ནི་བསྡུ་བའི་ཚིགས་སུ་བཅད་པའོ། ། གསུམ་པ་མཚན་གཞི་སོ་སོའི་དོན་གཏན་ལ་དབབ་པ་ལ་གཉིས་ཏེ། མདོར་བསྟན་པ་དང༌། རྒྱས་པར་བཤད་པའོ། ། དང་པོ་ནི། ཁོ་བོའི་རྟོག་པ་ལ་འདི་ལྟར་སྣང་སྟེ། མཚན་ཉིད་དེ་དང་ལྡན་པའི་གཏན་ཚིགས་ལ་དབྱེ་བ་ཐམས་ཅད་གཉིས་སུ་བསྡུད་དེ།
ཐ་སྙད་འབའ་ཞིག་སྒྲུབ་པ་དང༌། དོན་དང་ཐ་སྙད་གཉིས་ཀ་སྒྲུབ་པའི་གཏན་ཚིགས་གཉིས། དང་པོ་ལ། དང་པོ་བརྡའ་མ་སྦྱར་གོང་དུ་ཐ་སྙད་འདོགས་རུང་གི་ཐ་སྙད་འབའ་ཞིག་སྒྲུབ་པ་དང༌། ཕྱིས་ཐ་སྙད་བྱེད་པའི་ཚེ་ཐ་སྙད་བྱས་ཟིན་གྱི་ཐ་སྙད་འབའ་ཞིག་སྒྲུབ་པ་གཉིས་སོ། ། གཉིས་པ་དོན་དང་ཐ་སྙད་གཉིས་ཀ་སྒྲུབ་པ་ལ་དངོས་པོ་སྟོབས་ཤུགས་ཀྱི་རྟགས་ཡང་དག་དང༌། ཡིད་ཆེས་པའི་རྟགས་ཡང་དག་གཉིས་སུ་འདུས། དང་པོ་ལ། སྒྲུབ་པའི་གཏན་ཚིགས་དང་དགག་པའི་གཏན་ཚིགས་གཉིས་སུ་འདུས། གཉིས་པ་དགག་པའི་གཏན་ཚིགས་ལ།
གཞི་དེར་དགག་བྱའི་ཆོས་ཡོད་ན་སྣང་རུང་ལ་མེད་ངེས་ཀྱི་ཐ་སྙད་སྒྲུབ་པའི་གཏན་ཚིགས། གཞི་དེར་དགག་བྱའི་ཆོས་ཡོད་ཀྱང་སྣང་ཏུ་མི་རུང་བ་ཡོད་ངེས་ཀྱི་ཐ་སྙད་འགོག་པའི་གཏན་ཚིགས་དང་གཉིས་སུ་འདུས་སོ། ། དེ་ལྟར་གྲངས་ངེས་པའི་རྒྱུ་མཚན་ཡང༌། འབྲེལ་པ་ལ། ཐ་སྙད་ཀྱི་འབྲེལ་པ་དང༌། དོན་གྱི་འབྲེལ་པ་གཉིས་སུ་ངེས། དང་པོ་ལ། ཐ་སྙད་བྱར་རུང་གི་འབྲེལ་པ་དང༌། ཐ་སྙད་བྱས་ཟིན་གྱི་འབྲེལ་པ་གཉིས་སུ་ངེས་སོ། ། དང་པོ་ནི།
དོན་ཐམས་ཅད་དང༌། ཟླ་བ་ཞེས་པའི་སྒྲས་བརྗོད་རུང་གི་འབྲེལ་པ་ལྟ་བུ། གཉིས་པ་ནི། དོན་བྱེད་ནུས་པ་དང༌། དངོས་པོའི་ཐ་སྙད་ཀྱི་འབྲེལ་པ་ལྟ་བུ་ཡིན་པས། དེའི་རྒྱུ་མཚན་གྱིས་གྲགས་པའི་རྟགས་དང༌། ཐ་སྙད་འབའ་ཞིག་སྒྲུབ་ཀྱི་རྟགས་རྣམས་བཞག་གོ ། གཉིས་པ་དོན་སྒྲུབ་ཀྱི་འབྲེལ་བ་ལའང༌། དེ་བྱུང་གི་འབྲེལ་པ་དང༌། བདག་གཅིག་གི་འབྲེལ་པ་གཉིས།
དང་པོ་ལ། དེ་བྱུང་གི་འབྲེལ་པ་དངོས་དང༌། དངོས་འབྲེལ་རྒྱུ་མཚན་དུ་བྱས་པའི་ལྡོག་འབྲེལ་གཉིས་སམ། ཡང་ན་རྒྱུ་འབྲས་ཀྱི་རྗེས་འགྲོའི་འབྲེལ་པ་དང༌། ལྡོག་པའི་འབྲེལ་པ་གཉིས་སུ་ངེས་པ་དང༌། དེའི་རྒྱུ་མཚན་གྱིས་འབྲས་བུའི་རྟགས་ཡང་དག་དང༌། རྒྱུ་མ་དམིགས་པའི་རྟགས་དང་མི་སྣང་བ་མ་དམིགས་པའི་རྟགས་ཡང་དག་གཉིས་བཞག་པ་ཡིན་ནོ། ། བདག་གཅིག་གི་འབྲེལ་པ་ལའང༌། རྗེས་འགྲོའི་འབྲེལ་པ་དང༌། ལྡོག་པའི་འབྲེལ་པ་གཉིས།
དང་པོ་ལས་རང་བཞིན་གྱི་རྟགས་དང༌། གཉིས་པ་ལ། སྤྱི་དང་བྱེ་བྲག་གི་ལྡོག་འབྲེལ་དང༌། མཚན་ཉིད་དང་མཚོན་བྱའི་ལྡོག་འབྲེལ་གཉིས་ལས། དང་པོ་ལས། ཁྱབ་བྱེད་མ་དམིགས་པ་དང༌། གཉིས་པ་ལས་རང་བཞིན་མ་དམིགས་པ། དངོས་འབྲས་མ་དམིགས་པ། འགལ་ཟླ་དམིགས་པའི་གཏན་ཚིགས་ཡང་དག་རྣམས་བཞག་གོ ། དོན་དེ་ལ་དགོངས་ནས།
མེད་ན་མི་འབྱུང་ངེས་ཕྱིར་རོ། ། ཞེས་གསུངས་སོ། ། གཉིས་པ་རྒྱས་པར་བཤད་པ་ལ་གཉིས་ཏེ། ཐ་སྙད་འབའ་ཞིག་བསྒྲུབ་པའི་རྟགས་ཡང་དག་རྣམས་བཤད་པ་དང༌། དོན་དང་ཐ་སྙད་གཉིས་ཀ་སྒྲུབ་པའི་གཏན་ཚིགས་ཡང་དག་རྣམས་བཤད་པའོ། ། དང་པོ་ལ། ཐ་སྙད་བྱར་རུང་གི་ཐ་སྙད་འབའ་ཞིག་སྒྲུབ་པ་དང༌། ཐ་སྙད་བྱས་ཟིན་གྱི་ཐ་སྙད་འབའ་ཞིག་སྒྲུབ་པ་གཉིས། དང་པོ་ལ་མཚན་ཉིད་དང༌། མཚན་གཞི་ངོས་བཟུང་བ།
དང་པོ་ནི། ཁྱོད་དེ་སྒྲུབ་ཀྱི་ཤེས་འདོད་ཆོས་ཅན་དུ་གཟུང་བྱའི་སྟེང་དུ་དེ་སྒྲུབ་ཀྱི་བསྒྲུབ་བྱའི་ཆོས་ཀྱི་ཁྱད་པར་བྱེད་ཆོས་དེའི་ཐ་སྙད་བྱ་རུང་དུ་སྒྲུབ་པ་ལ་ཚུལ་གསུམ་ཚང་བ། གཉིས་པ་ནི། རི་བོང་ཅན་ཆོས་ཅན། ཟླ་བ་ཞེས་པའི་སྒྲས་བརྗོད་དུ་རུང་སྟེ། ཡོད་པའི་ཕྱིར་ཞེས་དང༌། དོན་བྱེད་ནུས་པ་ཆོས་ཅན། དངོས་པོ་ཞེས་པའི་ཐ་སྙད་བྱར་རུང་སྟེ། རྟོག་ཡུལ་ན་ཡོད་པའི་ཕྱིར་ཞེས་པ་ལྟ་བུའོ། ། འདི་ཡང་ཐ་སྙད་འབའ་ཞིག་བསྒྲུབ་པ་ཡིན་གྱི་དོན་ཅུང་ཟད་ཀྱང་མི་འགྲུབ་སྟེ།
ཆོས་ཅན་དུ་གཟུང་བྱ་རི་བོང་ཅན་དང༌།

དོན་བྱེད་ནུས་པར་ངེས་པ་ན་བསྒྲུབ་བྱའི་ཆོས་ཀྱི་དོན་དེ་གྲུབ་ཟིན་པའི་ཕྱིར། འདི་དག་ཀྱང་དངོས་པོ་སྟོབས་ཞུགས་ཀྱི་རྟགས་ཡང་དག་ཏུ་བཞག་པར་མི་ནུས་ཏེ། རྟགས་དེ་དག་གིས་སྒྲུབ་པར་བྱ་བ་དེ་དག སྐྱེས་བུའི་རྣམ་པར་རྟོག་པས་བྱས་པ་ཡིན་གྱི་དངོས་པོའི་སྟོབས་ལས་ཞུགས་པ་མ་ཡིན་པའི་ཕྱིར་ཏེ། རི་བོང་ཅན་ལ་ཟླ་བ་ཞེས་དང༌། དོན་བྱེད་ནུས་པ་ལ་དངོས་པོ་ཞེས་པའི་བརྡའ་འདོགས་པ་སྐྱེས་བུའི་བརྗོད་འདོད་ཁོ་ན་ལ་རག་ལས་པ་ཡིན་པའི་ཕྱིར། སྒྲ་མི་རྟག་པར་སྒྲུབ་པ་སོགས་དང་འདི་མི་འདྲ་སྟེ། སྒྲ་མི་རྟག་པ་ཡིན་པ་ལྟ་བུ་ནི། འདོད་པས་བྱས་པ་མིན་གྱི་ཡེ་གདོད་མ་ནས་དངོས་པོའི་སྟོབས་ཀྱིས་འོངས་པ་ཡིན་པའི་ཕྱིར་རོ། ། དེ་ལྟར་ཤེས་པ་ན་བོད་གང་དག ལྟོ་ལྡིར་བ་དངོས་པོའི་ཐ་སྙད་བྱར་རུང་དུ་སྒྲུབ་པ་ལ་དོན་བྱེད་ནུས་པ་རྟགས་སུ་བཀོད་པ་འདི་ལྟ་བུ་དངོས་པོ་སྟོབས་ཞུགས་ཀྱི་རྟགས་ཡང་དག་ཏུ་འདོད་པ་ཡང་བསལ་བ་ཡིན་ཏེ།
ལྟོ་ལྡིར་བ་དངོས་པོའི་ཐ་སྙད་བྱར་རུང་ཡིན་པ་དེ་ཡང༌། སྐྱེས་བུའི་རྣམ་པར་རྟོག་པས་བཏགས་པ་ཙམ་ཡིན་གྱི། དངོས་པོའི་སྟོབས་ལ་ཞུགས་པ་མ་ཡིན་པའི་ཕྱིར། དེ་ལ་དངོས་པོ་མིན་པའི་ཐ་སྙད་ཀྱང་བྱར་རུང་བའི་ཕྱིར་ཏེ། རྟོག་ཡུལ་ན་ཡོད་པའི་ཕྱིར་རོ། ། དེས་ན་འདི་ནི་གྲགས་པའི་གཏན་ཚིགས་ཡང་དག་ཏུ་རྟོགས་ཏེ། དེའི་དོན་ལྡོག་གང་ཡོད་པ་དེ་དག་འདི་ལའང་རྗེས་སུ་ཞུགས་པའི་ཕྱིར་དང༌། དེའི་དངོས་པོའི་ཐ་སྙད་དུ་བྱར་རུང་མིན་པ་དེ་གྲགས་པས་བསལ་བ་ཡིན་པའི་ཕྱིར་ཏེ། ཇི་སྐད་དུ། སྒྲ་ནི་བརྡའ་ལ་བརྟེན་པ་ཅན། །
དེ་ཡང་འདོད་ཙམ་བརྟེན་པ་ཡིན། ། སྒྲ་ཡིས་གྲུབ་པ་མ་གྲུབ་མིན། ། དེ་ལྟར་སྒྲ་བྱུང་གྲགས་པ་གསུངས། ། ཞེས་སོགས་ཀྱི་གཞུང་གི་དོན་མཐའ་དག་འདི་ལ་རྗེས་སུ་ཞུགས་པའི་ཕྱིར། གྲགས་པའི་རྟགས་ཡང་དག་དང༌། དངོས་པོ་སྟོབས་ཞུགས་ཀྱི་རྟགས་ཡང་དག་གཉིས་མི་འགལ་ལོ་ཞེས་ཀྱང་བསམ་པར་མི་བྱ་སྟེ། ཇི་སྐད་དུ། དེས་ནི་དངོས་རྣམས་ཡོད་མེད་པའི། ། རྗེས་སུ་འཇུག་ཅན་རྗེས་དཔག་ལས། ། ཐ་དད་དེ་དབང་མི་འཇུག་པ། །
དེ་འདོད་ལས་སྐྱེས་ཡིན་ཞེས་བསྟན། ། ཞེས་གནོད་ཡུལ་དང་བསྒྲུབ་བྱ་འགལ་བར་བཤད་པའི་ཕྱིར། དེ་ཡང་གང་རྟོག་ཡུལ་ན་ཡོད་པ་ཐམས་ཅད་ཟླ་བ་ཞེས་པའི་ཐ་སྙད་བྱར་རུང་བ་དེ་ཡང༌། དང་པོ་བརྡའ་འདོགས་པའི་ཚེ། དོན་གང་ལ་སྦྱར་ཡང་རུང་བ་ཙམ་ཡིན་མོད། ཕྱིས་ཐ་སྙད་ཀྱི་ཚེ་ནི། རི་བོང་ཅན་ལྟ་བུ་དོན་ཉི་ཚེ་བ་ཁོ་ན་ལ་འཇུག་པ་ཡིན་ཏེ། དེ་ལྟར་མིན་ན་ཐམས་ཅད་འཆོལ་བར་འགྱུར་བའི་ཕྱིར་དང༌། ནོག་ལྐོག་ཤལ་དང་མི་ལྡན་པའི་རྟགས་ཀྱིས་འགའ་ཞིག་བ་ལང་གི་ཐ་སྙད་བྱར་རུང་མིན་པར་སྒྲུབ་པའང་མེད་པར་འགྱུར་རོ། ། དེ་སྐད་དུ།
མིང་དུ་གདགས་པ་མ་མཛད་ན། ། འཇིག་རྟེན་ཐམས་ཅད་རྨོངས་པར་འགྱུར། ། དེ་བས་རྨོངས་པ་བཟློག་པའི་ཕྱིར། ། མགོན་པོས་མིང་དུ་གདགས་པ་མཛད། ། ཅེས་གསུངས་སོ། ། དེ་བས་ན་ཐ་སྙད་ཀྱི་ཚེ། ཟླ་བ་ཞེས་པའི་སྒྲའི་བརྗོད་བྱ་ཡིན་ན། བསིལ་ཟེར་ཅན་རང་མཚན་ནམ། དེའི་དོན་སྤྱི་གང་རུང་ཡིན་པས་ཁྱབ་པ་དང༌། བརྡའ་དུས་སུ་ནམ་མཁའ་ལའང༌།
དངོས་པོ་ཞེས་པའི་ཐ་སྙད་བྱར་རུང་མོད། ཐ་སྙད་ཀྱི་ཚེ་དེའི་སྒྲའི་བརྗོད་བྱ་ཡིན་ན། དོན་བྱེད་ནུས་པ་རང་མཚན་ནམ་དེའི་དོན་སྤྱི་གང་རུང་ཡིན་པས་ཁྱབ་པའི་ཕྱིར་ན། ལྟོ་ལྡིར་བ་དངོས་པོར་སྒྲུབ་པ་ལ་དོན་བྱེད་ནུས་པ་དང༌། རི་བོང་ཅན་ཟླ་བར་བསྒྲུབ་པ་ལ་བསིལ་ཟེར་ཅན་རྟགས་སུ་བཀོད་པ་ནི། དངོས་པོ་སྟོབས་ཞུགས་ཀྱི་གཏན་ཚིགས་སོ་ཞེས་བརྗོད་ཀྱང་འགལ་བ་ཆེར་མེད་ལ། ཡང་ན་འདི་ཐ་སྙད་བྱས་ཟིན་གྱི་ཐ་སྙད་འབའ་ཞིག་སྒྲུབ་ཀྱི་གཏན་ཚིགས་ཡིན་པའི་ཕྱིར་གྲགས་པའི་གཏན་ཚིགས་སོ་ཞེས་བྱ་བ་འདི་ལེགས་པ་ཡིན་ནོ། ། རི་བོང་ཅན་ཟླ་བ་མིན་པ་དེ་གྲགས་བསལ་དུ་བཤད་པས་ཀྱང་འདི་གྲུབ་པ་ཡིན་ནོ། ། ཞར་ལ་འདི་སྐད་བཤད་པ་བྱ་སྟེ། གྲགས་པའི་རྟགས་ཡང་དག་གི་མཚན་ཉིད།
མཚན་གཞི། རྟགས་གསུམ་ལས་གང་ཡིན་དཔྱད་པའོ། ། དང་པོ་ནི། དེ་སྒྲུབ་ཀྱི་རྟགས་ཡང་དག་གང་ཞིག དེ་སྒྲུབ་ཀྱི་དངོས་ཀྱི་བསྒྲུབ་བྱ་དེ་ཡིན་ན། ཚུལ་མཐོང་གི་དངོས་པོ་སྟོབས་ཞུགས་ཀྱི་ཚད་མས་གཞལ་བྱ་མིན་ཞིང༌། སྐྱེས་བུའི་བརྗོད་འདོད་ཙམ་གྱིས་གྲུབ་པའོ། ། དེ་སྐད་དུ་ཡང༌། སྐྱེས་བུའི་འདོད་དང་རྗེས་འབྲེལ་བ། ། འདོད་སྒྲའི་བརྗོད་བྱ་ཉིད་དོན་ལ། །
བཀག་མེད་ཕྱིར་ན་གནོད་མེད་དག ། ཅེས་དང༌། འདོད་པས་འཇུག་ཕྱིར་དགག་མེད་པ། ། ཞེས་སོགས་དང༌། སྒྲ་ཡི་སྒྲུབ་པ་མ་གྲུབ་མིན། ། ཞེས་སོ། ། རི་བོང་ཅན་སོགས་ཟླ་བ་ཞེས་པའི་སྒྲའི་བརྗོད་རུང་ཡིན་པ་དེ་ཚུར་མཐོང་གི་དངོས་སྟོབས་ཚད་མས་མི་འགྲུབ་སྟེ། སྒྲ་དོན་ལ་དབང་འཇུག་མེད་ཕྱིར། ། ཞེས་དེ་འདྲ་དེ། ཚུར་མཐོང་གིས་མངོན་སུམ་གྱིས་མི་འགྲུབ་པར་བཤད་ཅིང༌།
ཡང་ན་འཇིག་རྟེན་བརྗོད་པ་ལ། ། རྗེས་དཔག་མེད་པར་བརྗོད་པ་ཡིན། ། ཞེས་དེ་སྒྲུབ་བྱེད་ཀྱི་དངོས་པོ་སྟོབས་ཞུགས་ཀྱི་རྗེས་དཔག་མེད་པར་གསུངས་པའི་ཕྱིར། ཁ་ཅིག་ཚུལ་གསུམ་གྲགས་པས་གྲུབ་པ་དང༌། ཚུལ་གསུམ་དངོས་པོ་སྟོབས་ཞུགས་ཀྱིས་གྲུབ་པ་དང༌། ཚུལ་གསུམ་ཡིད་ཆེས་པའི་ཚད་མས་གྲུབ་པ་ཞེས་ཟེར་མོད། དེ་ཙམ་གྱིས་རྟགས་གསུམ་གྱི་ཁྱད་པར་དབྱེ་མི་ནུས་ཏེ། ཡུལ་གྱི་ཁྱད་པར་བསྟན་པ་ཡི། ། ཕྱིར་ན་ཐ་དད་བྱས་པ་ཡིན། ། ཞེས་གནོད་ཡུལ་དང་བསྒྲུབ་བྱའི་སྒོ་ནས་ཁྱད་པར་དབྱེ་དགོས་པར་གསུངས་པའི་ཕྱིར་དང༌།
གྲགས་ཡིད་གཉིས་ཀྱི་ཚུལ་གསུམ་ཀའམ་གང་རུང་དངོས་པོ་སྟོབས་ཤུགས་ཀྱིས་གྲུབ་པའང་དུ་མ་ཡོད་པའི་ཕྱིར། གཉིས་པ་མཚན་གཞི་ནི། རིགས་པའི་དབང་ཕྱུག་ཆོས་ཀྱི་སེང་གེ་ནི། རི་བོང་ཅན་གྱི་དོན་སྤྱི་ཆོས་ཅན། ཟླ་བ་ཞེས་པའི་སྒྲས་དངོས་སུ་བརྗོད་དུ་རུང་བ་ཡིན་ཏེ། རྟོག་པའི་སྣང་ཡུལ་ན་ཡོད་པའི་ཕྱིར། ཞེས་དང༌། རི་བོང་ཅན་རང་མཚན་ཆོས་ཅན། དེས་ཞེས་པར་བརྗོད་དུ་རུང་སྟེ། རྟོག་པའི་གཟུང་ཡུལ་དང་ཞེན་ཡུལ་ན་ཡོད་པའི་ཕྱིར་ཞེས་གསུངས་ལ།
རིགས་གཏེར་ལས། འཆད་ན་གཉིས་སུ་ཡོད་མོད་ཀྱི། ། འཇུག་པའི་ཚེ་ན་དབྱེ་བ་མེད། ། ཅེས་གསུངས་སོ། ། དེས་ན་གང་རྟོག་ཡུལ་ན་ཡོད་པ་ཡིན་ན། ཟླ་བ་ཞེས་པའི་སྒྲས་བརྗོད་རུང་ཡིན་པས་ཁྱབ། དཔེར་ན་ག་པུར་བཞིན་ནོ། ། རི་བོང་ཅན་ཡང་རྟོག་པའི་ཡུལ་ན་ཡོད་ཅེས་པ་རང་བཞིན་གྱི་རྟགས་སོ། ། དེ་སྐད་དུ། ག་པུར་དང་ནི་དངུལ་སོགས་ལ། །
ཟླ་བའི་སྒྲ་ནི་གཞན་དུ་སྒྲགས། ། དེ་ཉིད་དཔེར་བྱས་རི་བོང་ཅན། ། ཟླ་བར་སྒྲུབ་པ་ཐུན་མོང་རྟགས། ། ཞེས་གསུངས་པ་ལྟར་རོ། ། དེ་ལ་དེའི་མཚན་ཉིད་ཚང་བའི་ཚུལ་ཡང༌། རི་བོང་ཅན་ཟླ་བ་ཞེས་པའི་སྒྲའི་བརྗོད་རུང་ཡིན་པ་དེ། གྲགས་པ་མཚན་ཉིད་པ། སྐྱེས་བུའི་རྣམ་རྟོག་གཏིང་ཚུགས་ཀྱིས་གྲུབ་ཅིང༌། དེ་མིན་པ་ལ། གྲགས་པ་བཏགས་པ་བ།
རི་བོང་ཅན་ཟླ་བ་ཞེས་པའི་སྒྲས་བརྗོད་རུང་གིས་གནོད་པའི་ཕྱིར། དེ་སྐད་དུ་ཡང༌། ཐ་སྙད་ལས་ནི་སྐྱེས་པ་ཡི། ། ཆོས་དེ་གྲགས་པའི་སྒྲ་ཡིས་བརྗོད། ། ཅེས་རི་བོང་ཅན་ཟླ་བ་ཞེས་པའི་སྒྲས་བརྗོད་རུང་སྟེ། ཡུལ་གྱི་གྲགས་པ་བཏགས་པ་བ་དང༌། དེའི་ཡུལ་ཅན་གྱི་ཤེས་བརྗོད་དོན་མཐུན་ལ་ཡུལ་ཅན་གྱི་གྲགས་པ་མཚན་ཉིད་པར་གསུངས་ཤིང༌། སྒྲ་ཡི་རུང་བ་ཉིད་དེ་ཡིས། ། མི་མཐུན་པ་དག་གནོད་པར་འགྱུར། ། ཞེས་གྲགས་པ་བཏགས་པ་བ་དེ་སེལ་བྱེད་མཚན་ཉིད་པར་གསུངས་པའི་ཕྱིར་རོ། །
དེ་ལྟར་ན། ཡུལ་གྱི་གྲགས་པ་ལ་སྒྲ་བྱུང་གི་གྲགས་པ་དང༌། ཡུལ་ཅན་གྱི་གྲགས་པ་ལ་ཐ་སྙད་ཀྱི་གྲགས་པ་ཞེས་པའི་བརྡའ་འཆད་ཀྱང་ལེགས་པ་ཡིན་ནོ། ། རིགས་པའི་དབང་ཕྱུག་ཆོས་ཀྱི་སེང་གེ་ལ་སོགས་པ་གྲགས་པ་ལ་བརྡའི་གྲགས་པ་དང༌། ཐ་སྙད་ཀྱི་གྲགས་པ་གཉིས་སུ་མཛད་ནས། མིང་གི་རྣམ་གྲངས་ཀྱིས་ཞེན་རུང་བརྡའི་གྲགས་པ་དང༌། དོན་ལྡོག་ལ་སྒྲ་བློས་ཞེན་རུང་ཐ་སྙད་ཀྱི་གྲགས་པ་ཞེས་བཞེད་ལ། རིགས་གཏེར་མཛད་པ་ནི། གྲགས་པ་འཆད་པའི་སྐབས་ཀྱི་ཐ་སྙད་དེ་ཡུལ་ཅན་གྲགས་པ་ལ་བྱེད་དགོས་ཀྱི། མཚོན་བྱ་ལ་བྱེད་པ་མ་ཡིན་པར་བཞེད་དེ།
ཇི་སྐད་དུ། ལ་ལ་བརྡའ་དང་ཐ་སྙད་ཀྱི། ། གྲགས་པ་གཉིས་སུ་འབྱེད་པ་ཡོད། ། ཐ་སྙད་འདི་ཡི་སྐབས་དོན་མིན། ། ཞེས་གསུངས་སོ། ། དོན་དེ་ཉིད་ཀྱི་ཕྱིར་སྔར་བཤད་པ་ལྟར་ལྟོ་ལྡིར་བ་དངོས་པོའི་ཐ་སྙད་བྱར་རུང་ཡིན་པ་དེ་དང་དེའི་ཡུལ་ཅན་གྱི་རྣམ་རྟོག་རྣམས་གྲགས་པ་ཡིན་པ་དང༌། དེའི་ལོག་ཕྱོགས་གྲགས་བསལ་ཡིན་པར་ནི་ཁས་ལེན་དགོས་ལ། དེ་ཡང་བརྡའི་གྲགས་པ་དང་གྲགས་བསལ་ལམ། སྒྲ་བྱུང་གི་གྲགས་པ་དང༌། གྲགས་བསལ་དུ་བཞག་དགོས་སོ། །
གཞུང་ལས། སྒྲ་བྱུང་གྲགས་པ་ཞེས་གསུངས་པ་ནི། བརྡའ་སྤྲོད་པ་དང༌། མདོའི་འབྲེལ་བྱེད་ཁ་ཅིག་རི་བོང་ཅན་ཟླ་བ་ཞེས་པའི་སྒྲས་བརྗོད་རུང་དེ་དངོས་པོའི་གྲགས་པ་དང༌། རི་བོང་ཅན་ཟླ་བ་ཞེས་པའི་སྒྲས་བརྗོད་མི་རུང་དེ། དངོས་པོའི་གྲགས་བསལ་དུ་འདོད་པ་དགག་པའི་ཆེད་ཡིན་པར་ལྷ་ཤག་གིས་བཤད་དོ། ། ཆོས་ཀྱི་སྤྱན་ལྡན་ལོ་ཙྭ་བ་ཆེན་པོས། རྣམ་པར་ངེས་པའི་རྣམ་བཤད་ལས། གྲགས་པ་ནི་རྣམ་པ་གཉིས་ཏེ། དངོས་པོའི་རུང་བ་དང༌།
སྐྱེས་བུའི་ངེས་པའོ། ། དང་པོ་ནི་བརྡའི་ཡུལ་དུ་རུང་བ་ཙམ་ཡིན་ནོ། ། སྐྱེས་བུའི་ངེས་པ་ནི་བརྡའ་བྱས་པའི་འོག་ཏུ་དེ་དང་མཐུན་པའི་ཐ་སྙད་འདོགས་པའོ། ། དེ་ལ་བརྡའི་རུང་བ་ནི་དོན་ཐམས་ཅད་ལ་ཁྱབ་པ་ཡིན་ཏེ། སྔོན་བརྡའ་བྱེད་པས་བུམ་པ་ལ་ཟླ་བའི་སྒྲ་སྦྱར་ཡང་མི་འགལ་བའི་ཕྱིར་རོ། ། ཞེས་དང༌། ཐ་སྙད་ནི་ཉེ་ཚེ་བའི་ཡུལ་ཅན་ཡིན་པས་འགའ་ཞིག་ལ་དགག་པར་ནུས་པ་ཡིན་ནོ། ། དཔེར་ན་འདི་ནི་བ་ལང་གི་ཐ་སྙད་དུ་བྱ་བ་ཡིན་ཏེ། ནོག་དང་ལྐོག་ཤལ་ལ་སོགས་པ་དང་མི་ལྡན་པའི་ཕྱིར། ། ཞེས་བྱ་བ་བཞིན་ནོ། །
དང་པོ་དོན་ཐམས་ཅད་ལ་བ་ལང་གི་བརྡར་རུང་བ་ཡིན་ཡང༌། སྔོན་སྐྱེས་བུས་དོན་ངེས་པ་ལ་བརྡའ་བྱས་པའི་ཕྱིར་རྒྱུ་མཚན་ངེས་པ་ལ་ལྟོས་ལ། དེས་རྒྱུ་མཚན་མེད་པ་གཞན་ལ་དགག་པར་ནུས་པ་ཡིན་ནོ། ། ཞེས་གསུངས་སོ། ། འདིར་ཕྱི་རབས་ཀྱི་རྟོག་གེ་པ་ཁ་ཅིག་ན་རེ། རི་བོང་ཅན་ཆོས་ཅན། ཟླ་བ་ཞེས་པའི་སྒྲས་བརྗོད་དུ་རུང་སྟེ། ཞེས་པ་ནི་བརྡའ་སྤྲོད་པའི་ངོར་གྲུབ་ཟིན་སྒྲུབ་པའི་གཏན་ཚིགས་སུ་འགྱུར་བ་ཡིན་ཏེ། དེས་རི་བོང་ཅན་དངོས་པོའི་དབང་གིས་བརྗོད་རུང་དུ་འདོད་པའི་ཕྱིར། དེས་ན་རི་བོང་ཅན་ཆོས་ཅན།
བརྡའི་དབང་གིས་ཟླ་བ་ཞེས་པའི་སྒྲས་བརྗོད་དུ་རུང་བ་ཡིན་ཏེ། རྟོག་ཡུལ་ན་ཡོད་པའི་ཕྱིར་ཞེས་འགོད་དགོས་པ་ཡིན་ནོ། ། ཞེས་གསུང་ངོ༌། ། འདི་ཡང་བརྡའ་སྤྲོད་པས། གྲགས་བསལ་ཇི་ལྟར་ཁས་བླངས་པ་དང་བརྡའ་སྤྲོད་པའི་འདོད་པ་དང༌། རང་གི་སྡེ་པའི་འདོད་པ་སོ་སོར་མ་ཕྱེད་པའི་ལོག་རྟོག་ཡིན་པས་དེའི་ཚུལ་བཤད་ན། བརྡའ་སྤྲོད་པ་ན་རེ། ནམ་མཁའི་འོད་དཀར་ཅན་དེའི་མིང་ནི། རི་བོང་ཅན་ཞེས་བྱ་ལ། དེ་ཡང་སྒྲ་བཟང་པོ།
བཤད་པ་རྒྱུ་མཚན་ཅན་ཡིན་ལ། མིང་དེ་དང་དོན་དེ་གཉིས་ལ། དངོས་པོའི་འབྲེལ་པ་གྲུབ་པ་ཡིན་པས། དོན་དེ་རི་བོང་ཅན་མིན་པར་དམ་བཅས་ན། དེ་ལ་གྲགས་པས་གནོད་པ་ཡིན་གྱི། རི་བོང་ཅན་ཟླ་བ་མིན་པར་དམ་བཅས་པ་ལ། གྲགས་པས་གནོད་པ་མིན་ཏེ། ཟླ་བ་ཞེས་པ་ནི། མིང་ངན་པ་འཇུག་མི་རུང་ཡིན་ཞིང༌། སྐྱེས་བུ་ལ་ལས་རང་དགར་སྦྱར་བ་ཡིན་པས།
རི་བོང་ཅན་ཟླ་བ་མ་ཡིན་པར་དམ་བཅས་པ་ལ་ནི་གྲགས་པས་མི་གནོད་པར་མ་ཟད་དམ་བཅའ་ཡང་དག་ཡིན་ནོ། ། དེ་ཡང་དཔེར་ན། ལྟོ་ལྡིར་བ་དང་བུམ་པ་ཁོ་ན་ལ་མིང་དོན་གྱི་འབྲེལ་པ་གྲུབ་ཀྱི། ཟླ་བ་སོགས་དང་མིང་དོན་གྱི་འབྲེལ་པ་མ་གྲུབ་པས། ལྟོ་ལྡིར་བ་ཟླ་བ་མིན་པར་དམ་བཅས་པ་ལའང༌། འཇིག་རྟེན་གྱི་གྲགས་པས་མ་གནོད་པ་བཞིན་ནོ་ཞེས་འདོད་དོ། ། འདི་ལ། ཕྱོགས་ཀྱི་གླང་པོས་དགག་པ་ཇི་ལྟར་མཛད་ཚུལ་ནི། གང་ལ་ཐུན་མོང་མ་ཡིན་པའི་ཕྱིར། རྗེས་སུ་དཔག་པ་ནི་མེད་ལ།
སྒྲ་ལས་བྱུང་བའི་གྲགས་པ་དང་འགལ་བའི་དོན་གྱིས་བསལ་བ་དེ་ཡང་ཕྱོགས་མིན་ནོ་ཞེས་གསུངས་ལ། དེའི་དོན་འཆད་པ་ལ། དཔལ་ལྡན་གྲགས་པས་ནི། རྟོག་ཡུལ་ན་ཡོད་པའི་དོན་གང་ལ་ཡང་ཟླ་བ་ཞེས་པའི་སྒྲས་བརྗོད་དུ་མི་རུང་བ་མི་སྲིད་པའི་ཕྱིར། རི་བོང་ཅན་དུ་མ་ཟད་ཀྱི། ཡོད་པའི་དོན་གང་ཡང་རུང་བ་ཅུང་ཟད་ཅིག ཟླ་བ་ཞེས་པའི་སྒྲས་བརྗོད་རུང་མིན་པར་སྨྲས་ནའང༌། དེའི་ཞེན་དོན་ལ་གྲགས་པས་གནོད་པ་ཡིན་ནོ། ། ཞེས་འཆད་ལ། ཀུན་ལས་བཏུས་ཀྱི་འགྲེལ་བྱེད་ཁ་ཅིག་ནི།
འཇིག་རྟེན་ན་ཟླ་བ་ཞེས་པའི་སྒྲས་བརྗོད་རུང་རི་བོང་ཅན་གཅིག་པུ་ལས་མེད་པས། དེ་སྒྲུབ་པའི་གཏན་ཚིགས་རྣམས་ཐུན་མོང་མིན་པའི་གཏན་ཚིགས་དང༌། དེའི་ལོག་ཕྱོགས་གཅིག་པུ་ལ་གྲགས་པས་གནོད་ཀྱི། བུམ་པ་ཟླ་བ་ཞེས་པའི་སྒྲས་བརྗོད་མི་རུང་སོགས་ལ་གྲགས་པས་མི་གནོད་པར་འདོད་དོ། ། དེ་ལ་དཔལ་ལྡན་གྲགས་པས། དགག་པ་མཛད་པ་ནི། དེ་ལྟར་ན་ཟླ་བ་ཞེས་པའི་སྒྲ་དེ་དངོས་པོའི་དབང་གིས་འཇུག་པར་འགྱུར་ཏེ། རི་བོང་ཅན་ཁོ་ན་ལ་འཇུག་ལ་གཞན་གང་ལ་ཡང་འཇུག་ཏུ་མི་རུང་བའི་ཕྱིར། ཞེས་ཁས་བླངས་ནང་འགལ་བརྗོད་པར་མཛད་པ་ཡིན་ནོ། ། དེས་ན་ཟླ་བ་ཞེས་པའི་མིང་དེ།
རི་བོང་ཅན་ཁོ་ནའི་མིང་དུ་འདོད་པ་ནི། རང་གི་སྡེ་པའི་འདོད་པ་ཡིན་ལ། བརྡ་སྤྲོད་པ་སྤྱིར་རྗོད་བྱེད་ཀྱི་སྒྲ་དངོས་པོའི་དབང་གིས་འཇུག་པར་འདོད་ཀྱང༌། རི་བོང་ཅན་ལ་ནི་ཟླ་བ་ཞེས་པའི་སྒྲ་སྐྱེས་བུའི་འདོད་པས་སྦྱོར་བར་ཟད་ཀྱི་བརྗོད་དུ་རུང་བ་ནི་མིན་ཏེ། དེ་གཉིས་ལ་དངོས་པོའི་འབྲེལ་པ་མེད་པའི་ཕྱིར། དཔེར་ན་བྲམ་ཟེའི་ཁྱེའུ་ལ་སེང་གེ་ཞེས་བརྗོད་པ་བཞིན་ནོ། ། ཞེས་འདོད་པར་ངེས་སོ། ། དེས་ན་རང་གཞན་གྱི་སྡེ་པ་གང་གི་ངོར་ཡང་རུང་སྟེ། བུམ་པ་ཆོས་ཅན། ཟླ་བ་ཞེས་པའི་སྒྲས་བརྗོད་དུ་རུང་བ་ཡིན་ཏེ།
རྟོག་ཡུལ་ན་ཡོད་པའི་ཕྱིར་ཞེས་བཀོད་ན་འཁྲུལ་པ་མེད་དོ་སྙམ་དུ་ཁོ་བོ་སེམས་སོ། ། དེ་ལ་ཁྱབ་པ་ཡོད་པའི་རྒྱུ་མཚན་ཡང༌། རྗོད་བྱེད་ཀྱི་སྒྲ་ནི་བརྡའ་ལ་བརྟེན། བརྡའ་དེ་ཡང༌། བརྗོད་འདོད་ལ་རག་ལས། སྐྱེས་བུའི་བརྗོད་འདོད་ལ་ནི་སུས་ཀྱང་གེགས་བྱ་བར་མི་ནུས་པའི་ཕྱིར་རོ་ཞེས་པའོ། ། འདོད་པ་ཙམ་གྱིས་ཟླ་བ་ཞེས་པའི་སྒྲས་བརྗོད་དུ་རུང་སྟེ་ཟེར་བ་ལྟར་ན། ཕྱི་རོལ་པས་གྲགས་རྟགས་ཡང་དག་མི་འདོད་པར་ཐལ་བ་དང༌། གྲགས་པའི་གཏན་ཚིགས་ཀྱི་ཁྱབ་པ་ངེས་པའི་དུས་སུ་བསྒྲུབ་བྱ་གྲུབ་ཟིན་པར་ཐལ་བའི་ཉེས་པ་འབྱུང་བར་འགྱུར་ཏེ། གྲགས་རྟགས་ཡང་དག་གི་ཁྱབ་པ་གྲུབ་པ་ན།
རྗོད་བྱེད་ཀྱི་སྒྲ་ཐམས་ཅད་རྗོད་བྱེད་དམ་བརྡའ་ཙམ་གྱིས་འཇུག་པའི་ཕྱིར་ཞེས་པ་ལས་ལྷག་པའི་རིགས་པ་ཆོས་ཀྱི་གྲགས་པས་མ་གསུངས་པའི་ཕྱིར། གཞན་ཡང་གྲུབ་ཟིན་སྒྲུབ་པའི་ཉེས་པ་ནི་ཁྱེད་ཀྱི་འདི་ལ་འཇུག་པ་ཡིན་ཏེ། ཟླ་བ་ཞེས་པའི་སྒྲ་དེ་རི་བོང་ཅན་ལ་འདོད་པ་ཙམ་གྱིས་སྦྱར་བ་ཡིན་གྱི། དངོས་པོའི་དབང་གིས་མིན་པས། དེ་ལ་སྒྲ་དེ་འཇུག་ཏུ་རུང་བ་མེད་དོ་ཞེས་པ་བརྡའ་སྤྲོད་པའི་ཞེ་འདོད་ཀྱི་རྩ་བར་སྣང་བའི་ཕྱིར་དང༌། དེ་སྐད་འདོད་པ་དེ་ལ་སངས་རྒྱས་པས། དེ་ཁོ་ནར་མ་ཟད་རྗོད་བྱེད་ཀྱི་སྒྲ་ཐམས་ཅད་བརྗོད་འདོད་ཀྱིས་འཇུག་པ་ཡིན་གྱི། གཞན་སྒྲ་འཇུག་པའི་རྒྱུ་མཚན་ལོགས་པ་མེད་དོ་ཞེས་སྒྲུབ་པ་དཔལ་ལྡན་གྲགས་པའི་གཞུང་གི་དེ་ཁོ་ན་ཉིད་དུ་ཞུགས་པའི་ཕྱིར། དེས་ན་འདོད་པས་འཇུག་པ་དང༌། བརྡའ་དབང་གིས་འཇུག་པ་ཞེས་པ་གྲགས་པ་འཆད་པའི་གཞུང་གི་ཆ་ཤས་གང་དུ་ཡང༌།
སྒྲུབ་བྱེད་ཁོ་ནར་གསུངས་ཀྱི་བསྒྲུབ་བྱར་གསུངས་པ་མེད་དོ། ། འོ་ན་རི་བོང་ཅན་དངོས་པོའི་དབང་གིས་ཟླ་བ་ཞེས་པའི་སྒྲ་བརྗོད་རུང་དུ་སྒྲུབ་པའི་རྟགས་ཡང་དག་མེད་དོ་ཞེས་གཞུང་ལས་ཡང་ཡང་གསུང་ན། དེ་སྐད་འདོད་པ་དེ་སུ་ཞིག་གི་འདོད་པ་ཡིན་སྙམ་ན། འདི་ལྟར་སྒྲ་ཡུལ་ལ་དངོས་པོའི་དབང་གིས་འཇུག་པར་འདོད་པ་དེ་དགག་པར་བཞེད་ནས། དེ་སྒྲུབ་ཀྱི་རྟགས་ཡང་དག་མེད་པར་གསུངས་པ་མིན་ཏེ། དེ་ནི་སྔར་ལེའུ་དང་པོར་དངོས་སུ་བཀག་ཟིན་པའི་ཕྱིར་དང་འདིར་ནི་ཡོངས་གཅོད་ཀྱི་ཕྱོགས་ལ་སྒྲུབ་བྱེད་འཆད་པའི་སྐབས་སུ་བབ་པའི་ཕྱིར་རོ། ། དེས་ན་འདི་ལྟར་ཡང་ན་འཇིག་རྟེན་བརྗོད་པ་ལ། ཞེས་སོགས་ཀྱི་སྒྲ་དངོས་དབང་གིས་འཇུག་པ་གཙོ་བོར་འགོག་པ་མིན་གྱི། རི་བོང་ཅན་ཟླ་བ་ཞེས་པའི་སྒྲས་བརྗོད་མི་རུང་དེ། གཙོ་བོར་གྲགས་པས་བསལ་བར་སྟོན་པ་ཡིན་ནོ། །
དེ་ཡང༌། དེ་ལྟ་བུ་དེ་གྲགས་པས་བསལ་བ་ཡིན་ཏེ། དེ་དེས་བརྗོད་རུང་མིན་པར་བསྒྲུབ་པ་ལ་སྒྲུབ་བྱེད་མེད་པའི་རྒྱུ་མཚན་གྱིས་དེ་དེས་བརྗོད་རུང་དེ་རྗེས་དཔག་གིས་ནི་གྲུབ་ལ། དེ་སྒྲུབ་བྱེད་ཀྱི་དངོས་པོ་སྟོབས་ཞུགས་ཀྱི་རྟགས་ཡང་དག་མེད་པའི་ཕྱིར་ཞེས་སྟོན་པ་ཡིན་ནོ། ། དེ་ལྟར་བྱས་ན་གྲགས་བསལ་འཆད་པའི་སྐབས་སུ་སྒྲ་ཡུལ་ལ་དངོས་པོའི་དབང་གིས་མི་འཇུག་པ་དང༌། བརྡའ་ཙམ་གྱིས་འཇུག་པ་ནི་གྲགས་པའི་སྒྲུབ་བྱེད་ཡིན་གྱི། བསྒྲུབ་བྱ་གྲགས་པ་ཉིད་མིན་ལ། དོན་ཐམས་ཅད་ལ་རྗོད་བྱེད་ཀྱི་སྒྲ་ཐམས་ཅད་འཇུག་ཏུ་རུང་བ་དེ། བསྒྲུབ་བྱ་དང་སེལ་བྱེད་གྲགས་པ་ཉིད་ཡིན་པར་གཞུང་གིས་བསྟན་ཏེ། ཇི་སྐད་དུ།
བརྡའ་འགོག་མེད་ལས་སྐྱེས་པ་ཡི། ། གྲགས་པ་ཞེས་བྱའི་རྗེས་སུ་དཔག ། རུང་བ་ཡུལ་ཅན་གྱིས་གནོད་བྱེད། ། ཅེས་བརྡའ་འགོག་པ་མེད་པ་སྒྲུབ་བྱེད་དང༌། གྲགས་པ་བསྒྲུབ་བྱར་གསུངས་སོ། ། དེས་ན་སྐབས་དེ་དག་ཏུ། རི་བོང་ཅན་དངོས་པོའི་དབང་གིས་ཟླ་བ་ཞེས་པའི་སྒྲས་བརྗོད་རུང་མིན་པར་སྒྲུབ་པའི་གཏན་ཚིགས་ཡང་དག་དང༌། བརྡའི་དབང་གིས་འཇུག་པར་སྒྲུབ་པའི་གཏན་ཚིགས་ཡང་དག་གསུངས་པ་མེད་ཅིང༌། གསུང་མི་དགོས་པ་ཡིན་ནོ། ། ཇི་སྐད་དུ།
འཇམ་དབྱངས་ཀྱིས། བརྗོད་འདོད་དབང་གིས་འཇུག་པ་ཡང༌། ། བསྒྲུབས་ཟིན་དེས་ན་གྲགས་པའང་འགྲུབ། ། ཅེས་སོ། ། ཞར་ལ་འདི་དཔྱད་དེ། གཞུང་ལས། རི་བོང་ཅན་ཟླ་སྒྲས་བརྗོད་མི་རུང་དུ་སྒྲུབ་པའི་རྟགས་དེ་ཐུན་མོང་མ་ཡིན་པར་བཤད་པའི་དགོས་པ་ནི། དེ་འདྲའི་གཏན་ཚིགས་དེ་བརྡའ་སྤྲོད་པས་སངས་རྒྱས་པའི་ངོར་བཀོད་པའི་ཚེ། སྔར་རྒོལ་གྱིས་ཕྱོགས་ཆོས་གྲུབ་ཅིང༌། ཕྱོགས་གཉིས་ཀ་ལ་སྔར་རྒོལ་གྱི་ཚད་མས་མ་མཐོང་བས་ཐུན་མོང་མིན་པའི་མ་ངེས་པ་ཡིན་ལ།
དེའི་ཕྱིར་ཁོ་རང་གི་བློ་ངོར་ཁྱབ་པ་མི་འགལ་ལ། ཕྱིར་རྒོལ་གྱི་ངོར་ནི། ཕྱོགས་ཆོས་གྲུབ་ཅིང༌། མི་མཐུན་པའི་ཕྱོགས་ཁོ་ན་ལ་ཞུགས་པས་འགལ་བའི་གཏན་ཚིགས་སུ་འགྱུར་བ་ཡིན་ནོ། ། ཇི་སྐད་དུ། འཇམ་དབྱངས་ཀྱིས། གྲགས་པ་ཡུལ་འདིར་མི་འཇུག་ཅེས། ། བརྗོད་པའི་དཔེ་གཞན་རྙེད་དཀའ་བས། ། ཐུན་མོང་ཉིད་མིན་མཉན་བྱ་བཞིན། ། ཞེས་དང༌།
སྒྲ་ཡི་དོན་གྱི་ཡོད་པ་ལ། ། ཟླ་བར་རུང་ཕྱིར་འགལ་བ་ཡིན། ། ཞེས་གསུངས་ཤིང༌། ཆོས་མཆོག་གིས། དེས་ན་མཐུན་པའི་ཕྱོགས་ལ་འཇུག་པ་མེད་པས། ཐུན་མོང་མིན་པ་ཉིད་ཡིན་གྱི། མ་ངེས་པ་ནི་མིན་ཏེ། འདི་ལྟར་རྣམ་པར་རྟོག་པ་གནས་པའི་ཡོད་པ་ནི་འགལ་བ་ཡིན་ཏེ། ཡོད་པ་ཉིད་ཟླ་བ་ཡིན་པའི་ཕྱིར། ཞེས་གསུངས་སོ། །
དེ་ལྟར་ཡང༌། འདི་ཐུན་མོང་མ་ཡིན་པའི་མ་ངེས་པར་འགྱུར་བ་ཡེ་མི་སྲིད་པ་ནི་མ་ཡིན་ཏེ། བྱས་པའང་སྒྲ་རྟག་པར་སྒྲུབ་པའི་ཚེ་མ་ངེས་པར་འགྱུར་བ་སྲིད་པའི་ཕྱིར་རོ། ། གསུམ་པ་གཏན་ཚིགས་གསུམ་ལས་གང་ཡིན་དཔྱད་པ་ལ། ཕལ་ཆེར་ནི། རང་བཞིན་གྱི་གཏན་ཚིགས་ཡིན་ཏེ། ཕལ་ཆེར་སྒྲུབ་པའི་གཏན་ཚིགས་ཡང་དག་ཡིན་པ་གང་ཞིག ཡོད་པ་ཐམས་ཅད་རང་གྲུབ་ཙམ་ནས། རྗོད་བྱེད་ཀྱི་སྒྲ་ཐམས་ཅད་ཀྱིས་བརྗོད་དུ་རུང་བ་ཡིན་པའི་ཕྱིར། དོན་དེ་ལ་དགོངས་ནས།
འགྲོ་ལ་གྲགས་པ་རང་བཞིན་རྟགས། ། ཞེས་གསུངས་སོ། ། དགག་པའི་གཏན་ཚིགས་ཀྱང་མི་སྲིད་པ་ནི་མ་ཡིན་ནོ། ། འདི་ཇི་ལྟར་སྲིད་པའི་ཚུལ་ལ་གཞན་གྱི་འདོད་པ་དགག་པ་དང༌། རང་གི་འདོད་པ་བཞག་པའོ། ། དང་པོ་ནི། དིང་སང་རྟོག་གེ་བར་རློམ་པ་དག་ན་རེ། རི་བོང་ཅན་ཆོས་ཅན། དངོས་པོའི་དབང་གིས་ཟླ་བ་ཞེས་པའི་སྒྲས་བརྗོད་དུ་རུང་བ་ཡིན་ཏེ། རྟོག་ཡུལ་ན་ཡོད་པའི་ཕྱིར་ཞེས་པ་གྲགས་པའི་རྟགས་ཡང་དག་དང་དགག་པའི་གཏན་ཚིགས་སོ་ཞེས་ཟེར་རོ། །
དེ་ཡང་རིགས་པ་མིན་ཏེ། སྔར་བཤད་པ་ལྟར། རི་བོང་ཅན་དངོས་པོའི་དབང་གིས་ཟླ་སྒྲས་བརྗོད་རུང་མ་ཡིན་པ་དེ། གྲགས་པའི་སྒྲུབ་བྱེད་ཡིན་གྱི་བསྒྲུབ་བྱ་གྲགས་པ་ཉིད་མིན་པའི་ཕྱིར་དང༌། དེ་ལྟར་སྒྲུབ་པ་དེ་ཡང༌། དངོས་པོ་སྟོབས་ཞུགས་ཀྱི་རྟགས་ཡང་དག་ཏུ་གཞུང་ཉིད་ལས་ཆེས་གསལ་བ་ཡིན་ཏེ། གཉིས་ཀྱི་ནང་ནས་གྲགས་པའི་རྗེས་དཔག་ཡུལ་ལ་དངོས་པོའི་དབང་གིས་མི་འཇུག་པ་དང༌། དངོས་པོའི་དབང་གིས་སྒྲས་བརྗོད་རུང་མ་ཡིན་པ་དང༌། བརྡའི་དབང་གིས་བརྗོད་རུང་ཡིན་པ་རྣམས། གྲགས་པའི་རྩ་རྟགས་ཀྱི་ཁྱབ་པ་སྒྲུབ་བྱེད་དུ་གསུངས་ཤིང༌།
དེ་ཡང་བརྗོད་འདོད་ཙམ་གྱིས་འཇུག་པའི་ཕྱིར། ཞེས་དངོས་སྟོབས་ཀྱི་གཏན་ཚིགས་ཀྱིས་གྲུབ་པར་གསུངས་པའི་ཕྱིར་ཏེ། དེ་ལ་བརྟེན་ནས་རུང་བ་ཅན། ། འདོད་པས་འཇུག་ཕྱིར་དགག་མེད་པ། ། བྱས་དང་མ་བྱས་པ་རྣམས་སུ། ། སྣ་ཚོགས་རང་བཞིན་ཉིད་ཀྱིས་རུང༌། ། ཞེས་ཁྱབ་བསྒྲུབ་ཏུ་གསུངས་ཤིང༌། བརྗོད་པར་འདོད་པའི་གཞན་དབང་ཕྱིར། ། སྒྲ་རྣམས་གང་ནའང་མེད་མ་ཡིན། ། ཞེས་གསུངས་པའི་ཕྱིར་དང༌།
ཡང་རི་བོང་ཅན་དངོས་པོའི་དབང་གིས་བརྗོད་རུང་མིན་པ་དེ། གྲགས་རྟགས་ཡང་དག་གི་བསྒྲུབ་བྱ་དང་གྲགས་པའི་རྗེས་དཔག་གི་གཞལ་བྱར་འཐད་པ་མ་ཡིན་ཏེ། གྲགས་པའི་རྗེས་དཔག་ནི། དོན་གང་ཞིག སྒྲ་དེས། བརྗོད་དུ་རུང་བ་ཁོ་ནའི་ཡུལ་ཅན་ཡིན་པ་ལས། འདིའི་ཡུལ་ཅན་ནི། བརྗོད་དུ་མི་རུང་བ་ཞིག་ཏུ་སྣང་བའི་ཕྱིར། རྟགས་དང་པོ་གྲུབ་སྟེ། གྲགས་པ་ཞེས་བྱའི་རྗེས་སུ་དཔག །
རུང་བ་ཡུལ་ཅན། ཞེས་གསུངས་པའི་ཕྱིར་རོ། ། དེར་མ་ཟད་ཀྱི། ཟླ་བ་ཞེས་པའི་སྒྲ་ཆོས་ཅན། རི་བོང་ཅན་ལ་དངོས་པོའི་དབང་གིས་འཇུག་པ་མིན་ཏེ། རང་གིས་བསལ་བྱ་རི་བོང་ཅན་མིན་པ་རྣམས་པར་བསལ་བའི་ཚུལ་གྱིས་འཇུག་པའི་ཕྱིར། ཞེས་པའི་གཏན་ཚིགས་འདི་ཇི་ལྟར་དངོས་པོ་སྟོབས་ཞུགས་ཀྱི་གཏན་ཚིགས་མ་ཡིན་པ་ཁྱེད་ཀྱིས་སྟོན་དགོས་ཤིང༌། འདི་གྲགས་པའི་རྟགས་སུ་འདོད་ན། སྒྲ་དང་རྟོག་པ་སེལ་འཇུག་ཏུ་སྒྲུབ་པའི་སྐབས་ཀྱི་རིགས་པ་ཐམས་ཅད་གྲགས་པའི་རྟགས་སུ་ཁས་ལེན་པར་བྱེད་ན་ཉེས་པ་ཅི་ཞིག་ཡོད་སྨྲོས་ཤིག ཅི་སྟེ།
ཡང་ན་འཇིག་རྟེན་བརྗོད་པ་ལ། ། རྗེས་དཔག་མེད་པར་བརྗོད་པ་ཡིན། ། ཞེས་རི་བོང་ཅན་དངོས་པོའི་དབང་གིས་དེར་སྒྲུབ་པ་ལ་གྲགས་པའི་རྗེས་དཔག་མེད་པར་གསུངས་པས། དེའི་ལོག་ཕྱོགས་གྲགས་པའི་རྟགས་ཡང་དག་གི་བསྒྲུབ་བྱར་འགྲུབ་པ་ཡིན་ནོ་སྙམ་ན། འོ་ན། དེ་མ་ཡིན་དེ་དངོས་པོ་སྟོབས་ཞུགས་ཀྱི་རྟགས་ཡང་དག་གི་བསྒྲུབ་བྱར་ཐལ། གཞུང་དེས་དེ་ལྟར་སྒྲུབ་པ་ལ་དངོས་པོ་སྟོབས་ཞུགས་ཀྱི་རྗེས་དཔག་མེད་པར་བསྟན་པ་ཡིན་པའི་ཕྱིར་གསུམ་ཆར་ཁས་བླངས། གཞུང་དེའི་དོན་ཇི་ལྟར་ཡིན་པ་ནི་གོང་དུ་བཤད་ཟིན་ནོ། ། མདོར་ན། རྗོད་བྱེད་ཀྱི་སྒྲ།
བརྗོད་འདོད་ཀྱི་དབང་གིས་འཇུག་པར་འདོད་པའི་ཕྱོགས་ལ་གྲགས་པ་དང༌། དེའི་བསལ་བྱ་སེལ་ཚུལ་སོགས་འཐད་ལ། སྒྲ་དངོས་དབང་གིས་འཇུག་པར་འདོད་པའི་ཕྱོགས་ལ་དེ་དག་མི་འཐད་དོ་ཞེས་གྲགས་བསལ་འཆད་པའི་གཞུང་ཆ་ཤས་དང་བཅས་པ་རྣམས་སུ་སྟོན་པ་ཡིན་ནོ། ། དེ་ལྟར་ན། རི་བོང་ཅན་དངོས་པོའི་དབང་གིས་ཟླ་བ་ཞེས་པའི་སྒྲས་བརྗོད་རུང་མིན་པའང་གྲགས་པའི་སྒྲུབ་བྱེད་ཡིན་གྱི་གྲགས་པ་དངོས་མིན་ཞིང༌། གྲགས་པའི་སྒྲུབ་བྱེད་དེ་ཡང་དངོས་པོ་སྟོབས་ཞུགས་ཀྱི་ཚད་མས་འགྲུབ་པ་ཡིན་གྱི། དེ་ཡང༌། གྲགས་པས་སྒྲུབ་དགོས་ན་ཐུག་པ་མེད་ཅིང༌། སྒྲ་རྟོག་ཡུལ་ལ་སྒྲུབ་འཇུག་ཡིན་པ་འགོག་པ་ལ་གྲགས་པའི་གཏན་ཚིགས་གསུངས་པ་ཆོས་ཀྱི་གྲགས་པའི་གཞུང་འགྲེལ་པ་དང་བཅས་པ་ན་མེད་དོ། ། གཉིས་པ་རང་གི་འདོད་པ་བརྗོད་པ་ནི།
གྲགས་པའི་དགག་རྟགས་ཡང་དག་ཡོད་པ་ནི་འདི་ལྟ་སྟེ། བུམ་པའམ། རི་བོང་ཅན་ཆོས་ཅན། བདག་མེད་པའི་ཐ་སྙད་བྱར་རུང་བའམ། སྒྲས་བརྗོད་པར་རིགས་ཏེ། རྟོག་པའི་ཡུལ་ན་ཡོད་པའི་ཕྱིར་ཞེས་པ་སྟེ། འདི་གྲགས་པའི་རྟགས་ཡིན་པར་ནི་སྔར་ཇི་སྐད་བཤད་པའི་རིགས་པས་གྲུབ་ལ། འདིར་དགག་པའི་གཏན་ཚིགས་མ་ཡིན་ན། གཞི་འགའ་ཞིག་བུམ་པ་མེད་པའི་ཐ་སྙད་བྱར་རུང་དུ་སྒྲུབ་པའང་དེ་མིན་པར་འདོད་དགོས་ལ། དེ་ལྟར་ན་སྣང་བ་མ་མཐོང་ན་མེད་ཅེས་བྱ་བའི་ཐ་སྙད་འདི་གྲུབ་པས་ཞེས་གསུངས་པ་དང་ཇི་ལྟར་མི་འགལ།
བདག་མེད་པ་དང༌། ཤིང་མིན་པའི་ཐ་སྙད་བྱར་རུང་སོགས་དགག་པར་མི་འདོད་པའང༌། དགག་པའི་དོན་གོ་མི་ཤེས་པར་ཟད་དོ། ། སྤྲོས་པ་དེ་ཙམ་གྱིས་ཆོག་གོ ། གཉིས་པ་ཐ་སྙད་སྦྱར་ཟིན་གྱི། ཐ་སྙད་འབའ་ཞིག་སྒྲུབ་ལ་ཡང༌། མཚན་ཉིད་དང༌། མཚན་གཞི་ངོས་བཟུང་བའོ། ། དང་པོ་ནི། ཁྱོད་དེ་སྒྲུབ་ཀྱི་གཏན་ཚིགས་ཡང་དག་གང་ཞིག་ཁྱོད་ཀྱི་རྟགས་ཀྱིས་དེ་ལྟར་སྒྲུབ་པའི་བསྒྲུབ་བྱའི་གཟུང་བྱ་དེ་དོན་ཡིན་པར་ཚད་མས་དམིགས་པའོ། །
གཉིས་པ་ནི། ལྟོ་ལྡིར་བ་ཆོས་ཅན། དངོས་པོ་ཡིན་ཏེ། དོན་བྱེད་ནུས་པ་ཡིན་པའི་ཕྱིར་ཞེས་བྱ་བ་ལ་སོགས་པ། མཚན་ཉིད་རྟགས་སུ་བཀོད་ནས་མཚོན་བྱ་སྒྲུབ་པའི་གཏན་ཚིགས་རྣམས་ཐམས་ཅད་ཡིན་ནོ། ། དེ་ལྟར་བཤད་ན། བོད་སྔ་རབས་ཀྱི་མཁས་པ་རྣམས་མཚན་ཉིད་ཀྱིས་མཚོན་བྱ་སྒྲུབ་པའི་རྟགས་ཐམས་ཅད་ལ། ཐ་སྙད་བྱར་རུང་སྦྱར་དགོས་པར་བཞེད་མོད། དང་པོ་བརྡའ་འདོགས་པ་དང༌། ཕྱིས་ཐ་སྙད་བྱེད་པའི་སྐབས་སོ་སོར་ཕྱེ་ནས་ཤེས་པར་བྱ་དགོས་སོ་ཞེས་ཁོ་བོ་སྨྲའོ། །
དེ་ལྟ་མོད་ཀྱི་འདིས་དོན་ནི་ཅུང་ཟད་ཀྱང་མི་སྒྲུབ་ལ། དེ་ལ་དེའི་ཐ་སྙད་ནི་གྲགས་པ་ཁོ་ནས་འགྲུབ་ཀྱི་ཐ་སྙད་སྒྲུབ་བྱེད་ཀྱི་དངོས་པོ་སྟོབས་ཞུགས་མེད་པའི་ཕྱིར། གྲགས་པའི་གཏན་ཚིགས་ལས་མ་འདས་སོ། ། གལ་ཏེ་དེ་ཡོད་ན་ནི། ཇི་སྐད་དུ། ཡང་ན་འཇིག་རྟེན་བརྗོད་པ་ལ། ། རྗེས་དཔག་མེད་པར་བརྗོད་པ་ཡིན་དང་འགལ་ལོ་སྙམ་དུའང་སེམས་སོ། ། དེ་བས་ན་ཐ་སྙད་འབའ་ཞིག་སྒྲུབ་ཀྱི་རྟགས་ཡང་དག་ཡིན་ན་གྲགས་པའི་རྟགས་ཡང་དག་ཡིན་པས་ཁྱབ་བོ་ཞེས་བྱ་བ་འདི་གྲུབ་པ་ཡིན་ནོ། ། གཉིས་པ་དོན་དང་ཐ་སྙད་གཉིས་ཀ་སྒྲུབ་པའི་གཏན་ཚིགས་བཤད་པ་ལ། ཅུང་ཟད་ལྐོག་གྱུར་སྒྲུབ་བྱེད་ཀྱི་དངོས་པོ་སྟོབས་ཞུགས་ཀྱི་རྟགས་ཡང་དག་བཤད་པ་དང༌།
ཤིན་ཏུ་ལྐོག་གྱུར་སྒྲུབ་བྱེད་ཀྱི་ཡིད་ཆེས་པའི་གཏན་ཚིགས་ཡང་དག་བཤད་པའོ། ། དང་པོ་ལ་མཚན་ཉིད་དང་དབྱེ་བ་གཉིས། དང་པོ་ནི། ཁྱོད་དེ་སྒྲུབ་ཀྱི་གཏན་ཚིགས་ཡང་དག་གང་ཞིག དེ་སྒྲུབ་ཀྱི་དངོས་ཀྱི་བསྒྲུབ་བྱ་ཡིན་ན། དངོས་པོ་སྟོབས་ཞུགས་ཀྱི་ཚད་མས་གྲུབ་ཅིང་ཤིན་ཏུ་ལྐོག་གྱུར་མིན་དགོས་པའོ། ། ཚུལ་གསུམ་དངོས་པོ་སྟོབས་ཞུགས་ཀྱི་ཚད་མས་གྲུབ་པ་ཙམ་གྱིས་ནི་མི་ཆོག་སྟེ། དེ་ནི་གྲགས་པའི་རྟགས་ཡང་དག་དང༌། ཡིད་ཆེས་པའི་རྟགས་ཡང་དག་གཉིས་ལའང་དགོས་པའི་ཕྱིར་ཏེ། འདི་ནི་ཁས་ལེན་ཐབས་ཡིན་ཏེ། །
ཞེས་དང༌། དེ་ལྟར་ཡུལ་གཉིས་རྣམ་དག་ན། ། དེ་ནི་བསྟན་འཆོས་ཡོངས་འཛིན་པར། ། འདོད་པའི་དུས་ཡིན། ཞེས་ཡིད་ཆེས་པའི་རྟགས་ཡང་དག་ཏུ་འགྱུར་བ་ལ་དངོས་པོ་སྟོབས་ཞུགས་ཀྱི་ཚད་མས་ལུང་དོན་ལ་དཔྱད་པ་རྣམ་པ་དག་པ་དགོས་པར་གསུངས་ཤིང༌། མངོན་གྱུར་རམ་ཅུང་ཟད་ལྐོག་གྱུར་སྟོན་པའི་ལུང་གི་ཆ་ཤས་གཅིག་གི་སྟེང་དུ་ཁྱབ་པ་གཏན་ལ་ཕེབས་དགོས་པའི་ཕྱིར། གཉིས་པ་དབྱེ་བ་ལ། སྒྲུབ་རྟགས་ཡང་དག་དང༌། དགག་རྟགས་ཡང་དག་གཉིས་སོ། ། དང་པོ་ལ་མཚན་ཉིད་ནི།
དེ་སྒྲུབ་ཀྱི་གཏན་ཚིགས་ཡང་དག་གང་ཞིག དེ་སྒྲུབ་ཀྱི་ཞེས་འདོད་ཀྱི་བསྒྲུབ་བྱའི་ཆོས་སུ་བཟུང་བྱ་དེ་ཡིན་ན་སྒྲུབ་པ་ཡིན་པས་ཁྱབ་པའོ། ། དེ་ལ་དབྱེ་ན་འབྲས་བུའི་གཏན་ཚིགས་དང༌། རང་བཞིན་གྱི་རྟགས་ཡང་དག་གཉིས། དང་པོ་ལ་མཚན་ཉིད་ནི། ཁྱོད་དེ་སྒྲུབ་ཀྱི་རྟགས་ཡང་དག་གང་ཞིག ཁྱོད་ཀྱིས་དེ་ལྟར་སྒྲུབ་པའི་རྗེས་སུ་འགྲོ་ལྡོག་གི་ཚུལ་གཉིས་དེ་བྱུང་འབྲེལ་པ་ངེས་བྱེད་ཀྱི་ཚད་མས་གྲུབ་པའོ། ། འདི་ན་ཁ་ཅིག དེ་སྒྲུབ་ཀྱི་དངོས་ཀྱི་བསྒྲུབ་བྱའི་ཆོས་སུ་བཟུང་བྱ་ཡིན་ན་ཁྱོད་ཀྱི་རྒྱུ་ཡིན་དགོས་པ་ཞེས་འདོད་པ་ནི་ཚིག་དོན་གཉིས་ཀ་ལ་ཡང་མ་ཞུགས་ཏེ། འདི་ལྟར་རེ་ཤིག་ཚིག་ལ་མ་ཞུགས་པ་ནི།
མེ་ཡོད་པ་ཆོས་ཅན། དུ་བའི་རྒྱུར་ཐལ། དེ་སྒྲུབ་ཀྱི་བསྒྲུབ་བྱའི་ཆོས་སུ་གཟུང་བྱ་ཡིན་པའི་ཕྱིར། དེ་མ་གྲུབ་ན། ལ་ལ་མེ་ཡོད་པ་དེ་ཇི་ལྟར་བསྒྲུབ་བྱར་འཐད། གཞན་ཡང་མེ་བསྒྲུབ་བྱའི་ཆོས་ཡིན་ཞེས་པ་ཚིག་གི་ཟོལ་ཙམ་ཡིན་པ། དོན་མེ་ཡོད་པ་དང་ཡིན་པ་གཉིས་ལས་མ་འདས་པས། མེ་ཡིན་པ་ཆོས་སུ་འདོད་དགོས་པས། དུ་ལྡན་གྱི་ལ་མེ་ཡིན་པ་དེ་བསྒྲུབ་བྱར་ཐལ་བ་བཟློག་མི་ནུས་སོ། ། དེར་མ་ཟད་མེ་མིན་དགག་བྱའི་ཆོས་སུ་འདོད་དགོས་ལ།
དེ་ཡང་དེ་ལྟར་ན་དུ་ལྡན་ལ་མེ་མིན་པ་དེ། དེ་སྒྲུབ་ཀྱི་དགག་བྱར་ཐལ་བ་ཇི་ལྟར་བཟློག དོན་ལ་མ་ཞུགས་པའི་སྐྱོན་ལ། དངོས་དང༌། དེ་ལས་འཕྲོས་ནས་ཉེ་བར་མཁོ་བའི་དོན་བཟང་པོ་གཞན་གཞན་བཤད་པའོ། ། དང་པོ་ནི། རྒྱུའི་རང་ལྡོག་སྒྲུབ་པ་དང་རྒྱུའི་ཁྱད་པར་དཔོག་པ་དང༌། རྒྱུ་ཆོས་རྗེས་སུ་དཔོག་པ་རྣམས་ལ་འབྲས་རྟགས་ཀྱི་མཚན་ཉིད་ཚང་བ་མི་སྲིད་པར་འགྱུར་ཞིང༌། སྨྲས་ཙམ་ལ་དགག་པའི་གཏན་ཚིགས་སུ་བཀོད་པ་ཞེས་འདོད་ལ་འབྲས་བུའི་གཏན་ཚིགས་སུ་སོང་བ་དེ་འདྲ་མི་སྲིད་པར་འགྱུར་རོ། ། གཞན་ཡང་ཉན་ཐོས་དགྲ་བཅོམ་པའི་རྒྱུད་ཀྱི་འགོག་བདེན་ཆོས་ཅན།
རང་ཐོབ་བྱེད་ཀྱི་རྒྱུ་ལམ་བདེན་སྔོན་དུ་སོང་བ་ཡིན་ཏེ། འགོག་པའི་བདེན་པ་ཡིན་པའི་ཕྱིར། ཞེས་བཀོད་པའི་ཚེ་དེ་ཆོས་ཅན། དེ་སྒྲུབ་ཀྱི་དངོས་ཀྱི་སྒྲུབ་བྱའི་ཆོས་སུ་གཟུང་བྱ་ཡིན་ན་ཁྱོད་ཀྱི་རྒྱུ་ཡིན་པས་ཁྱབ་པར་ཐལ། ཁྱོད་དེ་སྒྲུབ་ཀྱི་འབྲས་བུའི་རྟགས་ཡང་དག་ཡིན་པའི་ཕྱིར། འདོད་ན། ཁྱོད་འདུས་བྱས་སུ་ཐལ། ཁྱོད་ཀྱི་སྐྱེད་བྱེད་ཀྱི་རྒྱུ་ཚད་མས་དམིགས་པའི་ཕྱིར། ལུགས་འདི་ལ་འབྲས་བུ་ལ་འདུས་བྱས་ཀྱིས་ཁྱབ་ལ། ཆོས་མངོན་པ་ལས།
བྲལ་འབྲས་ཀྱིས་འབྲས་བུའི་གོ་ཆོད་པར་གསུངས་ལ། ལུགས་དེ་ལ་ཡང་འགོག་བདེན་ལ་རྒྱུ་ཡོད་པར་མི་བཞེད་དེ། ལམ་བདེན་ལ་འགོག་བདེན་གྱི་རྒྱུ་དྲུག་པོ་གང་ཡང་བཞག་ཏུ་མེད་པའི་ཕྱིར་ཏེ། ཇི་སྐད་དུ་མཛོད་ལས། འདུས་མ་བྱ་ལ་དེ་དག་མེད། ། ཅེས་གསུངས་སོ། ། མི་ཤེས་པ་གང་དག་བྲལ་འབྲས་ཀྱིས་འབྲས་བུའི་གོ་ཆོད་ན། ཐལ་རྒྱུ་དེ་བྲལ་འབྲས་ཀྱི་རྒྱུར་བཞག་དགོས་སོ་ཞེས་ཟེར་མོད། གཞུང་ལུགས་མི་ཤེས་པའི་འཆོལ་གཏམ་ཡིན་པས་རྣ་བ་གཏད་པར་མི་བྱ་སྟེ། སྤྱིར་བྲལ་རྒྱུ་ཞེས་བྱ་བའི་རྒྱུའི་རྣམ་གཞག་རྒྱུ་དྲུག་ལས་ལོགས་སུ་བཤད་པ་མེད་ལ་ཡོད་དུ་ཆུག་ཀྱང༌།
དེས་བྲལ་འབྲས་ལ་རྒྱུའི་བྱ་བ་དྲུག་པོ་གང་ཡང་མི་བྱེད་པའི་ཕྱིར་རོ། ། དེས་ན། བྲལ་འབྲས་རྟགས་སུ་བཀོད་ནས་གཞི་འགའ་ཞིག་ཏུ་ཐོབ་བྱེད་ཀྱི་རྒྱུ་སྔོན་སོང་དུ་སྒྲུབ་པའི་རྟགས་ཡང་དག་ནི། བརྒྱ་ཕྲག་ཞིག་ལེའུ་གཉིས་པར་གསུངས་པས་ལུགས་འདི་ལ་ངེས་པར་ཁས་ལེན་དགོས་ལ། དེའི་རྟགས་ཆོས་གཉིས་རྒྱུ་འབྲས་སུ་ནི་མི་འགྲུབ་པས། རྟགས་དེ་རང་བཞིན་གྱི་རྟགས་སུ་ཁས་ལེན་པར་བྱེད་དམ། ལེགས་པར་སོམས་ལ་སྨྲོས་ཤིག དེ་ཡང་རྣམ་དཔྱོད་དང་མི་ལྡན་པ་དག་གིས་བསམས་ཏེ། སྨྲས་ན་ནི་ལོག་པ་ཁོ་ནར་སྨྲ་བར་འགྱུར་བས། དེ་དག་གིས་ནི་དད་པས་གཞན་ཁོ་ནའི་རྗེས་སུ་འབྲང་བར་བྱའི་རང་གིས་བསམས་ཏེ།
གཞན་ལ་བསྟན་པར་མི་བྱ་ཞིག གཉིས་པ་ནི། དེ་སྐད་སྨྲས་པ་ལ་འདི་སྙམ་དུ་དོགས་པར་འགྱུར་ཏེ། འགོག་བདེན་ཆོས་ཅན། ཁྱོད་དེ་སྒྲུབ་ཀྱི་བསྒྲུབ་བྱའི་ཆོས་སུ་གཟུང་བྱ་དེ་ལ་དེ་བྱུང་དུ་འབྲེལ་བར་ཐལ། ཁྱོད་ཀྱིས་དེ་ལྟར་སྒྲུབ་པའི་རྟགས་ཆོས་གཉིས་ལ་དེ་བྱུང་འབྲེལ་པ་ངེས་བྱེད་ཀྱི་ཚད་མ་གྲུབ་པའི་ཕྱིར། འདོད་ན། ཁྱོད་དེ་ལས་བྱུང་བར་ཐལ་ལོ། ། ཞེ་ན། རྣམ་པར་དཔྱོད་པ་དང་ལྡན་པ་ཁྱོད་ཉོན་ཅིག
ཐལ་བ་སྔ་མ་ལ་ཁྱབ་པ་མ་ངེས་ཏེ། མེ་མེད་པ་ཆོས་ཅན། དུ་བ་མེད་པ་ལ་དེ་བྱུང་དུ་འབྲེལ་བར་ཐལ། ཁྱོད་དང་དེ་གཉིས་ལ་དེ་བྱུང་འབྲེལ་པ་ངེས་བྱེད་ཀྱི་ཚད་མ་གྲུབ་པའི་ཕྱིར་ཏེ། མེ་དུ་གཉིས་ཀྱི་འབྲེལ་པ་ངེས་བྱེད་ཀྱི་ཚད་མ་གང་ཡིན་པ་དེ་ཉིད་ཀྱིས། ཁྱོད་དང་དེ་གཉིས་ཀྱི་འབྲེལ་པ་ངེས་པར་བྱེད་དགོས་ཀྱི་དེ་ལས་གཞན་པའི་ངེས་བྱེད་མེད་པའི་ཕྱིར་དང༌། མེ་མེད་ན་དུ་བ་མེད་པས་ཁྱབ་པ་ངེས་བྱེད་ཀྱི་ཚད་མ་དེ་ཉིད་ལས་མ་གཏོགས་པའི་མེ་དུའི་དེ་བྱུང་འབྲེལ་པའི་ལྡོག་འབྲེལ་ངེས་བྱེད་གཞན་མེད་པའི་ཕྱིར། འོ་ན་མེ་མེད་དང་དུ་མེད་ལ་འབྲེལ་པ་མེད་པར་འགྱུར་ཏེ། བདག་ཅིག་དང་དེ་བྱུང་འབྲེལ་གཉིས་ཀ་མེད་པའི་ཕྱིར་སྙམ་ན། བདེན་མོད་ཀྱི་འོན་ཀྱང་ཉེས་པ་མེད་དེ།
དངོས་འབྲེལ་གྱི་དབང་དུ་བྱས་པའི་དེ་གཉིས་ཀ་མེད་ཀྱང༌། ལྡོག་པ་ལ་དེ་བྱུང་གི་འབྲེལ་པ་གྲུབ་པའི་ཕྱིར་དང༌། ཕྱོགས་ཆོས་ཀྱི་ཚུལ་དང་ལྡོག་འབྲེལ་ཁྱད་པར་ཅན་གྲུབ་པ་ཙམ་གྱིས་རྟགས་ཡང་དག་ཏུ་འཇོག་པར་ཡང་ནུས་པའི་ཕྱིར་རོ། ། ཇི་སྐད་དུ། རྒྱུ་དང་ངོ་བོ་ལྡོག་ཉིད་ཀྱིས། ། དོན་ལྡོག་པར་ནི་བརྗོད་པ་ལས། ། མི་དམིགས་དཔེ་ནི་འགྲུབ་པའི་ཕྱིར། ། ཐ་དད་པར་ནི་མ་བཤད་དོ། ། ཞེས་གསུངས་སོ། ། དེར་མ་ཟད།
ཚ་རེག་སྟོབས་ཆེན་པ་དང་གྲང་རེག་མེད་པ་ལྟ་བུ་ལ་དངོས་འབྲེལ་དང་དངོས་ཁྱབ་དེ་ཉིད་ལྡོག་པའི་ལྡོག་འབྲེལ་གཉིས་ཀ་མེད་ཀྱང༌། རྒྱུད་པའི་འབྲེལ་པ་གྲུབ་པས་རྟགས་ཡང་དག་ཏུ་བཞག་དགོས་པ་ཡིན་ཏེ། ཇི་སྐད་དུ། དགག་ལ་དེའམ་དེ་རྒྱུ་དང༌། ། འགལ་བ་བརྗོད་པ་མཐོང་གང་ཡིན། ། དེ་ཡང་དེ་ཡི་ཚད་མ་ཉིད། ། མེད་པ་འཕེན་པར་བྱེད་པ་ཡིན། ། ཞེས་སོགས་དང༌། དེ་ཕྱིར་རང་སྒྲས་བརྗོད་ན་ཡང༌། ། དེ་ཉིད་མེད་པའི་སྒྲུབ་བྱེད་ཡིན། །
ཞེས་དང༌། ཀུན་ལ་སྦྱོར་བ་ཐ་དད་ཉིད། ། ཡིན་གྱི་དོན་ལ་ཐ་དད་མེད། ། ཅེས་གསུངས་པ་ཡིན་ནོ། ། ཚ་རེག་སྟོབས་ཆེན་པ་དང་གྲང་རེག་རྒྱུན་ཆགས་མེད་པ་གཉིས་ལ། ཐ་དད་བཀག་ན་ཁེགས་པ་ཡོད་མོད་ཀྱི། དེ་ཙམ་གྱིས་དངོས་འབྲེལ་དང་དངོས་ཀྱི་བཟློག་འབྲེལ་གང་དུ་ཡང་ནི་བཞག་མི་ནུས་ཏེ། གྲང་རེག་ཚད་མས་མ་དམིགས་པ་དང༌། གྲང་རེག་མེད་པ་གཉིས་ཀྱི་རྗེས་སུ་འགྲོ་ལྡོག་ངེས་པའི་ཚད་མ་ཁོ་ནས་སྔ་མ་གཉིས་ཀྱི་འབྲེལ་པ་ངེས་དགོས་པར་གསུངས་ཀྱི། ཚ་རེག་སྟོབས་ཆེན་ཡོད་ན་གྲང་རེག་མེད་དགོས་པར་དངོས་སུ་འཇལ་བའི་ཚད་མ་ལྟ་བུས་དེ་གཉིས་ཀྱི་འབྲེལ་པ་ངེས་པར་མ་གསུངས་པའི་ཕྱིར།
གཉིས་པ་འབྲས་བུའི་རྟགས་ཀྱི་དབྱེ་བ་ལ། བོད་རྣམས་ལྔར་མཛད་དེ། རྒྱུ་དངོས་སྒྲུབ་པའི་དང༌། རྒྱུ་སྔོན་སོང་སྒྲུབ་པའི་དང༌། རྒྱུའི་ཁྱད་པར་སྒྲུབ་པའི་དང༌། རྒྱུ་ཆོས་རྗེས་སུ་དཔོག་པའི་དང༌། རྒྱུའི་རང་ལྡོག་སྒྲུབ་པའི་འབྲས་རྟགས་ཡང་དག་ལྔར་མཛད་དོ། ། དང་པོ་ལ་དཔེར་བརྗོད་དངོས་དང༌། རྟགས་སུ་གཟུང་བྱའི་མཚན་གཞི་ལ་དོགས་པ་བཅད་པའོ། ། དང་པོ་ནི།
དཔེར་ན། གང་དུ་བ་ཡོད་ན་མེ་ཡོད་པས་ཁྱབ། དཔེར་ན། ཚང་མང་བཞིན། གང་ལ་ཤེས་འདོད་ཞུགས་པའི་ལ་དེ་ལ་ཡང་དུ་བ་ཡོད་དོ། ། ཞེས་པ་ལྟ་བུ་རྒྱུ་དངོས་བསྒྲུབ་པའི་འབྲས་རྟགས་སོ། ། འདི་ལ་རྟགས་སུ་གཟུང་བྱ་ནི། དུ་བ་ཡོད་པ་དེ་ཡིན་ཏེ། དེ་སྒྲུབ་ཀྱི་ཚུལ་གསུམ་པོ་དེ། དུ་བ་ཡོད་པའི་སྟེང་ནས་རྩི་བ་ཡིན་གྱི།
དུ་བ་ཡིན་པའི་སྟེང་དུ་རྩི་བ་མ་ཡིན་པའི་ཕྱིར་ཏེ། དེའི་སྟེང་ནས་རྩི་ན། ཕྱོགས་ཆོས་མ་གྲུབ་ཅིང༌། རྟགས་དཔེ་ལ་རྗེས་འགྲོ་མེད་པའི་ཕྱིར་རོ། ། བསྒྲུབ་བྱའི་ཆོས་སུ་གཟུང་བྱ་ནི་མེ་ཡོད་པ་དེ་ཉིད་ཡིན་ཏེ། ལའི་སྟེང་དུ་མེ་ཡོད་པ་ལ་ཤེས་འདོད་ཞུགས་པ་ཡིན་གྱི། མེ་ཡིན་པ་ལ་མ་ཞུགས་པའི་ཕྱིར་དང༌། སྒྲུབ་པ་ན་མེ་ཡོད་དེ་ཞེས་སྒྲུབ་ཀྱི་ཡོད་པས་ཁྱད་པར་དུ་མ་བྱས་པར་མེ་ཙམ་སྒྲུབ་ཏུ་མེད་པའི་ཕྱིར་རོ། ། ཆོས་ཅན་ནི། དིང་སང་རྩོད་པ་བདེ་བའི་ངོར་དུ་བ་དང་ལྡན་པའི་ལ་ཆོས་ཅན་ཞེས་ཟེར་མོད།
ཞེས་འདོད་ལ་ནི། གཞི་གང་ན་མེ་ཡོད་མེད་ཐེ་ཚོམ་ཟ་བའི་ལ་རྒྱབ་བམ། ཁང་པ་ལྟ་བུ་ཅིག་ཆོས་ཅན་དུ་སོང་བ་ཡིན་གྱི་སྔ་མ་མིན་ཏེ། དུ་བ་དང་ལྡན་པའི་ལ་དེར་མེ་ཡོད་དམ་མེད་སྙམ་པ་ནི། བ་གླང་རྫི་ལའང་མི་འབྱུང་བའི་ཕྱིར་ཏེ། དེར་དུ་བ་དང་ལྡན་པར་ངེས་པའི་དེ་མ་ཐག་ཏུ་དེར་མེ་ཡང་ཡོད་པར་ངེས་དགོས་པའི་ཕྱིར། གཞན་དུ་ན་དུ་བ་ཡོད་པའི་ཕྱིར་ཞེས་པའི་རྟགས་ཀྱིས་ཀྱང་ཇི་ལྟར་ངེས་པར་བྱེད། རང་གི་མྱོང་བ་ལ་བཀར་ན་ཡང་ཁྱིམ་དེར་མེ་ཡོད་དམ་མེད་ཅེས་རྟོག་པར་བྱེད་ཀྱི་དུ་བ་ཡོད་པའི་ཁྱིམ་དེར་མེ་ཡོད་དམ་མེད་ཅེས་རྟོག་པ་ནི་ཅུང་ཟད་ཀྱང་མི་འབྱུང་ངོ༌། ། ཚིག་ཁོ་ནའི་སྨིག་རྒྱུའི་ཕུང་པོ་ལ་ཆེར་ཞེན་པ་དག་ནི་དོན་རྟོགས་པར་སླ་བ་འདི་ཙམ་ལའང་དོགས་པ་མི་འཇུག་པར་སྣང་ངོ༌། ། ཕྱིན་ཆད་ཀློག་པ་བ་དག་ལ་གཏམ་དུ་བྱ་བ་ནི།
བློ་གྲོས་ཀྱི་འཇུག་པ་མྱུར་བ་དང་བུལ་བ་གང་ཡིན་ཡང་རུང་སྟེ། ཚད་ལྡན་གྱི་གཞུང་དགོངས་འགྲེལ་དང་བཅས་པ་ཁོ་ན་ལ་ཉན་པ་དང་བསམ་པར་བྱས་ན། བློ་གྲོས་ཀྱི་འཇུག་པ་གོང་ནས་གོང་དུ་འཕེལ་བར་འགྱུར་ཏེ། རྒྱལ་བའི་བསྟན་པ་ལ་བྱ་བ་བྱས་པར་འགྱུར་ཞིང་དེའི་དབང་གིས་རྒྱལ་བ་རྣམས་དགྱེས་པར་འགྱུར་ལ། ཡུལ་གངས་ཅན་གྱི་ལྗོངས་འདིར་རང་བཟོའི་གཏམ་ལ་སྙིང་སྟོབས་ལྷུར་ལེན་པའི་ཕྱི་རབས་ཀྱི་རྟོག་གེ་པ་རྣམས་ཀྱི་སྦྱོར་བའི་ཡི་གེའི་ཚོགས་ཁོ་ན་ལ་བལྟ་བ་དང༌། བཤད་པས་དུས་འདའ་བར་བྱས་ན་ལུང་གིས་བསྡུས་པའི་རྒྱལ་བའི་བསྟན་པ་དྲི་མ་མེད་པ་རྣམས་ལ་གནོད་པ་ཆེན་པོ་བྱས་པར་འགྱུར་ཞིང༌། རང་གི་བློ་གྲོས་ཀྱི་ལུས་ཀྱང་མ་རྟོགས་པ་དང༌། ལོག་པར་རྟོག་པ་དང༌། ཐེ་ཚོམ་གྱི་རྒྱ་མཚོར་ལྷུང་སྟེ་དོན་མེད་པ་ཁོ་ནར་འགྱུར་བས་དེའི་ཕྱིར། རྙོག་པ་དང་བྲལ་བའི་ལུང་ཁོ་ན་ལ་ཐོས་བསམ་ལྷུར་བླངས་པའི་སྒོ་ནས་བག་ཡོད་པར་བྱའོ་ཞེས་ཐལ་མོ་སྦྱར་ནས་གསོལ་བ་འདེབས་སོ། །
གཉིས་པ་ནི། ཁ་ཅིག་ན་རེ། དུ་བ་ཡོད་པ་ཆོས་ཅན། དེ་སྒྲུབ་ཀྱི་འབྲས་རྟགས་ཡང་དག་མིན་པར་ཐལ། འབྲས་བུ་མིན་པའི་ཕྱིར་ཏེ། རྟག་པའི་ཕྱིར། ཞེས་ཟེར་རོ། ། འོ་ན་མཁྱེན་པ་ཁྱད་པར་ཅན་གསུམ་ལྡན་ཐུགས་རྒྱུད་ལ་མངའ་བ་དེ་ཆོས་ཅན། ཐུབ་པ་བཅོམ་ལྡན་འདས་རྒྱུ་དུས་ཀྱི་སྟོན་པ་སྔོན་སོང་སྒྲུབ་པའི་འབྲས་བུའི་རྟགས་ཡང་དག་མིན་པར་ཐལ། རྟག་པ་ཡིན་པའི་ཕྱིར་རོ། །
འདོད་ན། དེའི་ཕྱིར། གཞན་དོན་མཁྱེན་སྦྱོར་དེ་སྟོན་པ། ། ཞེས་གསུངས་པ་དང་འགལ་ལོ། ། གཞན་ཡང༌། ལུགས་འབྱུང་གི་སྐབས་ནས་བཤད་པའི་བདེ་བར་གཤེགས་པ་དེ་ཆོས་ཅན། ཐུབ་པ་ཆེན་པོའི་རྒྱུད་ཀྱི་སྤངས་པ་དེ། རང་ཐོབ་བྱེད་ཀྱི་རྒྱུ་དུས་ཀྱི་སྟོན་པ་སྔོན་སོང་དུ་སྒྲུབ་པའི་འབྲས་རྟགས་ཡང་དག་མིན་པར་ཐལ། རྟག་པ་ཉིད་ཡིན་པའི་ཕྱིར། འདོད་མི་ནུས་ཏེ།
གྲུབ་ལས་དང་པོ་འབྱུང་བའི་ཕྱིར། ། གཉིས་པ་འདི་ནི་རྒྱུ་རུ་བཤད། ། ཅེས་གསུངས་པའི་ཕྱིར། དོན་འདི་ཡང་ཤེས་དགོས་ཏེ། བདག་མེད་རྟོགས་པའི་བར་ཆད་མེད་ལམ་དེ་ཁྱད་པར་གསུམ་ལྡན་གྱི་སྤངས་པ་དེའི་ཐོབ་བྱེད་ཀྱི་རྒྱུ་ལྟ་བུ་ཡིན་པས། དེ་ལས་དེ་དཔོག་པ་ཡང་འབྲས་བུའི་རྟགས་ཁོ་ནར་བཞག་དགོས་ལ། དེ་གཉིས་རྒྱུ་འབྲས་སུ་ཁས་ལེན་པའི་ཤིང་རྟའི་སྲོལ་འབྱེད་སྔོན་བྱུང་བ་མེད་དོ། ། དེ་ལྟར་ངེད་ལ་སྐྱོན་མེད་པར་མ་ཟད་ཁྱེད་ལ་ཉེས་པ་དུ་མ་འབྱུང་སྟེ། དུ་བ་དེ་ཁྱེད་ཀྱིས་རྟགས་སུ་གཟུང་བྱར་ཁས་བླངས་པས་དེ་ཆོས་ཅན། ཁྱོད་དེ་སྒྲུབ་ཀྱི་རྟགས་ཡང་དག་མིན་པར་ཐལ།
དུ་ལྡན་གྱི་ལ་དེ་ཁྱོད་མིན་པའི་ཕྱིར། དེ་ལ་ཁོ་ན་རེ། དེ་ཆོས་ཅན། ཁྱོད་དེ་སྒྲུབ་ཀྱི་ཕྱོགས་ཆོས་སུ་ཐལ། ཁྱོད་དེ་སྒྲུབ་ཀྱི་ཤེས་འདོད་ཆོས་ཅན་གྱི་སྟེང་དུ་འགོད་ཚུལ་ལྟར་ཡོད་ཕྱིར་ཏེ། དེ་སྒྲུབ་ལ་ཁྱོད་འགོད་ཚུལ་ཡོད་འགོད་གང་ཞིག དེ་ཁྱོད་ཡོད་པ་ཡིན་པའི་ཕྱིར་སྙམ་ན། དེ་ནི་བདེན་མོད་དེ་ལྟར་ན། འགོད་ཚུལ་ལྟར་གང་གྲུབ་པ་དེ་ཕྱོགས་ཆོས་ཡིན་པ་དེ་བས་ན། དུ་བ་ཡོད་པ་དེ་ཕྱོགས་ཆོས་སུ་སོང་བ་མིན་པར་འདུག་གམ།
བློ་གྲོས་ཡོད་ན་སོམས་ཤིག ཚིག་ལྟར་ན། དོན་བྱེད་ནུས་པ་མིན་པ་ཆོས་ཅན། བུམ་པ་དངོས་པོ་མིན་པར་སྒྲུབ་པའི་ཕྱོགས་ཆོས་སུ་ཐལ། སྒྲུབ་བྱེད་ཁྱེད་རང་གི་དེ་དག་གི་ཕྱིར་ཏེ། དེ་དེར་སྒྲུབ་པ་ལ་ཁྱོད་རྟགས་སུ་བཀོད་པའི་འགོད་ཚུལ་ཡོད་འགོད་གང་ཞིག དེ་ཁྱོད་ཡོད་པ་ཡིན་པའི་ཕྱིར། རྟགས་སྔ་མ་མཚུངས་པས་སྒྲུབ་ཅིང༌། རྟགས་སྦྱོར་ཇི་ལྟར་བཀོད་ཀྱང༌། དེ་ཉིད་དེ་སྒྲུབ་ཀྱི་མ་གྲུབ་པའི་རྟགས་ལས་མ་འདས་སོ། །
དེས་ན། གང་རྟགས་སུ་མ་བཀོད་པ་ཞིག་རྟགས་སུ་གཟུང་བྱའོ་ཞེས་དང༌། གང་ཆོས་སུ་མ་བཟུང་བ་ཞིག་བསྒྲུབ་བྱའི་ཆོས་ཞེས་ཟེར་བ་ནི། གྲངས་ཅན་གྱིས། མིག་སོགས་གཞན་དོན་བྱེད་པར་སྒྲུབ་པ་ལྟར་ཟོལ་སྦྱོར་འབའ་ཞིག་ལྷུར་བྱེད་པའི་གཏམ་དུ་སྣང་བས་མཁས་པ་མགུ་བར་བྱེད་པ་མ་ཡིན་ནོ། ། གཉིས་པ་ནི། ནམ་མཁའི་དུ་བ་ཆོས་ཅན། རང་རྒྱུ་མེ་སྔོན་དུ་སོང་བ་ཡིན་ཏེ། དུ་བ་ཡིན་པའི་ཕྱིར། ཞེས་པ་ལྟ་བུའོ། །
གསུམ་པ་ནི། གཟུགས་འཛིན་མིག་ཤེས་ཆོས་ཅན། དམིགས་རྐྱེན་དང་དེ་མ་ཐག་རྐྱེན་ལས་མ་གཏོགས་པའི་རང་གི་རྒྱུ་ཞིག་ཡོད་པ་ཡིན་ཏེ། དེ་མེད་པར་ཁྱོད་མི་སྐྱེ་ཞིང་རེས་འགའ་སྐྱེ་བའི་ཕྱིར་ཞེས་པའོ། ། ལྔ་པ་ནི། མྱུ་གུ་ཆོས་ཅན། རྒྱུ་དང་བཅས་པར་ཡིན་ཏེ། རེས་འགའ་སྐྱེ་བའི་ཕྱིར་ཞེས་པའོ། ། བཞི་པ་རྒྱུ་ཆོས་རྗེས་དཔོག་ལ་རིགས་པ་སྨྲ་བ་རྣམས་མཐུན་པར་འདི་སྐད་གསུངས་ཏེ། ཁ་ནང་གི་བུ་རམ་གྱི་གོང་བུ་ད་ལྟར་བ་ཆོས་ཅན།
བུ་རམ་གྱི་གཟུགས་སྔ་མའི་ནུས་པ་ཡོད་དེ། བུ་རམ་གྱི་གཟུགས་ད་ལྟར་བ་ཡོད་པའི་ཕྱིར་ཞེས་པ་ཡིན་ལ། དེའི་ཤེས་བྱེད་ཀྱི་དཔེ་ལ་ཡང༌། དུ་ལྡན་གྱི་ལ་ཆོས་ཅན། མེས་བུད་ཤིང་གི་འགྱུར་བ་བསྐྱེད་པའི་ནུས་པ་ཡོད་དེ། དུ་བ་ཡོད་པའི་ཕྱིར་ཞེས་པ་ལྟ་བུ་རྒྱུ་ཆོས་རྗེས་དཔོག་གི་འབྲས་རྟགས་ཡང་དག་གི་དཔེར་མཛད་དོ། ། འདི་མི་འཐད་པ་ལ་གཞན་གྱི་འདོད་པ་སུན་དབྱུང་བ་དང༌། རང་གི་འདོད་པ་བཞག་པའོ། ། དང་པོ་ནི། དཔེར་བརྗོད་མ་ཐག་པ་གཉིས་པོ་དེ་དག་རྒྱུ་དངོས་སྒྲུབ་ཀྱི་འབྲས་རྟགས་ལས་ལོགས་སུ་རྒྱུ་ཆོས་རྗེས་དཔོག་གི་འབྲས་རྟགས་ཡང་དག་ཅེས་བྱའི་དཔེར་བརྗོད་དུ་མི་རིགས་ཏེ།
དེ་དག་ནི་རྒྱུ་དངོས་སྒྲུབ་ཀྱི་འབྲས་རྟགས་ལས་ཁྱད་ཆོས་ལོགས་པ་ཅི་ཡང་མི་སྣང་བའི་ཕྱིར་དང༌། དུ་བས་ལ་ལ་མེ་དངོས་སུ་དཔག་སྟོབས་ཀྱིས་བུད་ཤིང་གི་འགྱུར་བ་རྟོགས་པ་དང༌། བུ་རམ་གྱི་རོ་ད་ལྟར་བས། གོང་བུའི་སྟེང་དུ་བུར་གཟུགས་སྔ་མ་དེ་དཔག་སྟོབས་ཀྱིས་བུར་གཟུགས་ད་ལྟར་པ་དཔོག་ནུས་ཤེས་པ་གཞུང་གི་དོན་དུ་ལེགས་པར་གསལ་བས། ཁྱེད་རང་གིས་འདོད་པའི་འབྲས་རྟགས་བཞིའི་དཔེར་བརྗོད་ལས་ལོགས་སུ་རྒྱུ་ཆོས་རྗེས་དཔོག་གི་རྗེས་སུ་དཔག་པའི་རྟེན་གཏན་ཚིགས་ཡང་དག་ཅིག་ཡོད་པ་མི་འཐད་པར་ཐལ། སྔར་བཤད་པའི་འབྲས་རྟགས་ཡང་དག་བཞི་པོ་དེ་དག་གིས་རང་རང་གི་ཤེས་འདོད་ཆོས་ཅན་གྱི་སྟེང་དུ། རང་རང་གི་ཆོས་དེ་དག་དངོས་སུ་དཔག་སྟོབས་ཀྱིས་རང་དང་དངོས་རྒྱུ་ཚོགས་པ་ཅིག་ལ་རག་ལས་ཀྱི་འབྲེལ་པ་གྲུབ་པའི་ཆོས། རང་དང་དུས་མཉམ་པ་འགའ་ཞིག་དཔོག་པར་ནུས་པའི་རྗེས་དཔག་སྐྱེ་བ་དེ་ཡིན་པའི་ཕྱིར། དེ་ལྟར་ན་འབྲས་རྟགས་ཀྱི་དབྱེ་བ་ལྔར་འདོད་པ་དང༌། རྒྱུ་ཆོས་རྗེས་དཔོག་གི་འབྲས་རྟགས་ཡང་དག་གི་དཔེར་བརྗོད་བཤད་མ་ཐག་པ་དེ་ལྟར་མཛད་པ་ནི།
མཁས་པ་མགུ་བ་སྐྱེད་པའི་ཡན་ལག་ཏུ་མ་མཐོང་ངོ༌། ། གཉིས་པ་རང་གི་འདོད་པ་བརྗོད་པ་ནི། འབྲས་བུའི་གཏན་ཚིགས་དངོས་དང་ཆ་མཐུན་ཁོངས་སུ་བསྡུ་བ་གཉིས་སོ། ། དང་པོ་ནི། སྔར་བཤད་པ་བཞི་པོ་རྣམས་སོ། ། གཉིས་པ་ནི། ཁ་ནང་གི་བུར་རྡོག་ཆོས་ཅན། བུར་གཟུགས་ད་ལྟར་བ་ཡོད་དེ། བུར་རོ་ད་ལྟར་བ་ཡོད་པའི་ཕྱིར་ཞེས་སམ། ལ་ཆོས་ཅན།
བུད་ཤིང་གི་འགྱུར་བ་ཡོད་དེ། དུ་བ་ཡོད་པའི་ཕྱིར་ཞེས་པའོ། ། འདི་དག་གི་རྟགས་ཆོས་གཉིས་ལ་དངོས་ཀྱི་འབྲེལ་པ་མེད་ཀྱང༌། དེ་དང་དེ་སྒྲུབ་པའི་འབྲས་བུའི་གཏན་ཚིགས་ཡང་དག་ཡིན་ཏེ། དེ་སྒྲུབ་ཀྱི་ཕྱོགས་ཆོས་གྲུབ་ཅིང༌། རྟགས་ཆོས་གཉིས་ཀྱི་ཁྱད་པར་བྱེད་ཆོས་ལ་དེ་བྱུང་འབྲེལ་པ་ངེས་བྱེད་ཀྱི་ཚད་མས་དེ་སྒྲུབ་ཀྱི་རྗེས་སུ་འགྲོ་ལྡོག་ལེགས་པར་འགྲུབ་པའི་ཕྱིར། དེ་ཡང་དེའི་རྟགས་ཆོས་གཉིས་ལ་དངོས་འབྲེལ་མེད་ཀྱང༌། ཁྱད་གཞི་དེ་གཉིས་ཀྱི་མེད་ན་མི་འབྱུང་བའི་འབྲེལ་པ་དེ། དེ་བྱུང་འབྲེལ་པ་ངེས་བྱེད་ཀྱི་ཚད་མས་ངེས་པ་ཡིན་ཏེ། བུ་རམ་གྱི་རོ་ད་ལྟར་བ་དང༌།
བུར་གཟུགས་སྔ་མའི་མེད་ན་མི་འབྱུང་བའི་འབྲེལ་པ་ངེས་བྱེད་ཀྱི་ཚད་མ་དེ་ཉིད་ཀྱིས། རོ་གཟུགས་ད་ལྟར་བ་གཉིས་པོ་ཚོགས་པ་གཅིག་ལ་རག་ལས་སུ་གྲུབ། ཚོགས་པ་གཅིག་ལ་རག་ལས་པའི་ཆོས་ཐ་དད་པ་གཉིས། གང་རུང་གཅིག་ཡོད་པའི་གཞིར་གཅིག་ཤོས་ཡོད་དགོས་པའི་རྒྱུ་མཚན་གྱིས། རྗེས་སུ་འགྲོ་ལྡོག་མི་འཁྲུལ་བའི་ཕྱིར། བུ་རམ་གྱི་རོ་གཟུགས་ད་ལྟར་བ་གཉིས་ཆོས་ཅན། འབྲེལ་པ་མེད་པར་ཐལ། འབྲེལ་པ་གཉིས་པོ་གང་ཡང་མེད་པའི་ཕྱིར། ཁྱབ་སྟེ། འདི་དངོས་རང་བཞིན་ནམ་འབྲས་མིན། །
འདི་ལས་རྣམ་བཞག་ཟློས་པས་ཀྱང༌། ། འཁྲུལ་པ་མེད་པ་ཡོད་མ་ཡིན། ། ཞེས་གསུངས། རྩ་བར་འདོད་ན། དེ་དེ་སྒྲུབ་ཀྱི་རྟགས་ཡང་དག་མིན་པར་ཐལ། རྟགས་ཆོས་གཉིས་ལ་འབྲེལ་བ་མེད་པའི་ཕྱིར་ཞེ་ན། དོན་དེ་སྐད་དུ་བརྗོད་པ་ཁྱོད་ནི་རྣམ་པར་དཔྱོད་པ་དང་ལྡན་པས་ལན་བརྗོད་པར་བྱ་སྟེ། སྤྱི་ཙམ་ནས་འབྲེལ་བ་དེ་གཉིས་སུ་ངེས་ཤིང༌། ཆོས་དེ་གཞི་དེ་ལ་དངོས་སུ་འབྲེལ་པ་ལ་དེ་གཉིས་སུ་ངེས་པས་འབྲེལ་པ་ངེས་བྱེད་ལའང༌། དེ་གཉིས་ཀྱི་ངེས་བྱེད་ལས་གཞན་མ་གསུངས་པ་ཡིན་ཀྱང༌།
ཆོས་དེ་གཞི་དེ་ལ་མ་འབྲེལ་ན། དེ་དེ་སྒྲུབ་ཀྱི་རྟགས་ཡང་དག་མ་ཡིན་མི་དགོས་ཏེ། སྔར་བཤད་པ་ལྟར་མེ་མེད་དང་དུ་མེད་ལྟ་བུ་དང༌། ཚ་རེག་སྟོབས་ཆེན་དང་གྲང་རེག་མེད་པ་ལྟ་བུ་ལ་དངོས་ཀྱི་འབྲེལ་བ་མེད་ཀྱང༌། ལྡོག་འབྲེལ་དང་བརྒྱུད་པའི་འབྲེལ་པ་ཅི་རིགས་པ་ཡོད་པའི་ཕྱིར་དང༌། དངོས་འབྲས་མ་དམིགས་པའི་གཏན་ཚིགས་ལ། དངོས་ཀྱི་འབྲེལ་པ་དང༌། ལྡོག་པའི་འབྲེལ་པ་གཉིས་ཀ་མེད་ཀྱང༌། བརྒྱུད་ནས་རང་བཞིན་མ་དམིགས་པའི་འབྲེལ་པ་ངེས་བྱེད་ཀྱི་འབྲེལ་པ་ངེས་དགོས་པར་ཚད་མ་རྣམ་པར་ངེས་པ་ནས་གསུངས་པའི་ཕྱིར་རོ། ། དེ་ཡང་མེ་མེད་དེ་དུ་བ་མེད་པ་ལ་བདག་ཅིག་ཏུ་འབྲེལ་ལོ་ཞེས་བརྗོད་མི་ནུས་ཏེ།
མེ་མེད་དང་དུ་མེད་ཀྱི་ལྡོག་འབྲེལ་ངེས་བྱེད་ཀྱི་ཚད་མ་ཡིན་ན་བདག་ཅིག་འབྲེལ་པ་ངེས་བྱེད་ཀྱི། ཚད་མར་འགལ་བའི་ཕྱིར། ཡང་རྒྱུ་ནུས་པ་ཐོགས་མེད་ཀྱང་དུ་བ་ལ་མ་འབྲེལ་བར་ཐལ། འབྲེལ་བ་གཉིས་པོ་གང་ཡང་མེད་པའི་ཕྱིར། འདོད་ན། རྣམ་ངེས་སོགས་ལས། དུ་བ་བཀག་ནས། དེ་འགོག་པ་འབྲེལ་ཡུལ་མ་དམིགས་པར་གསུངས་པ་དང་འགལ་ལོ། ། དེ་བཞིན་དུ་འདི་ཡང་བུ་རམ་གྱི་རོ་གཟུགས་ད་ལྟར་བ་གཉིས་དུས་མཉམ་རྫས་གཞན་ཡིན་པས་དངོས་ཀྱི་འབྲེལ་པ་མེད་ཀྱང༌། བརྒྱུད་པས་འབྲེལ་བར་བཞག་སྟེ།
དེ་གཉིས་དངོས་ཀྱི་རྒྱུ་ཚོགས་གཅིག་ལས་སྐྱེས་པའི་ཕྱིར་རོ། ། དཔེར་ན། གཙོ་བོ་སེམས་གཅིག་གི་འཁོར་དུ་བྱུང་བའི་སེམས་བྱུང་ཀུན་འགྲོ་ལྔ་བཞིན་ནོ། ། དེ་དེ་ལ་བརྒྱུད་ནས་འབྲེལ་བ་དང༌། བརྒྱུད་ནས་རྗེས་སུ་འགྲོ་ལྡོག་མི་འཁྲུལ་བར་བཞག་གོ ། དེའི་རྒྱུ་མཚན་ཡང་རྒྱུ་ལ་རྗེས་སུ་འགྲོ་ལྡོག་མི་འཁྲུལ་བའི་རྒྱུ་མཚན་གྱིས་འབྲས་བུ་ལའང་དེར་འཇོག་པའི་ཕྱིར་ཏེ། རྒྱུ་རྗེས་སུ་དཔག་སྟོབས་ཀྱིས་ཆོས་རྗེས་སུ་དཔག་པའི་དོན་ནི་དེ་ལས་གཞན་མེད་པའི་ཕྱིར་རོ། ། གང་ཡང་དེས་དེ་ལྟར་སྒྲུབ་པའི་རྗེས་སུ་འགྲོ་ལྡོག་གི་ཚུལ་གཉིས་གྲུབ་པར་ཁས་བླངས་ནས་དེ་གཉིས་ལ་འབྲེལ་པ་ངེས་བྱེད་ཀྱི་ཚད་མ་མེད་པར་ཁས་ལེན་པ་དང་ཐ་དད་བཀག་ན་ཁེགས་པ་ཙམ་གྱིས་འབྲེལ་པའི་དོན་ལྡོག་ཡོངས་སུ་རྫོགས་པར་ཁས་བླངས་ནས་དེ་གཉིས་ལ་འབྲེལ་པ་མེད་དོ་ཞེས་འདོད་པ་ནི། ཁོ་བོ་ལ་རང་ཉིད་ཀྱི་འདོད་པ་གཏིང་ཚུགས་པ་བཞག་རྒྱུ་མེད་དོ་ཞེས་པའི་སྐད་དོ། ། དེ་ལྟ་ན་ཡང་དེ་གཉིས་བརྒྱུད་ནས་འབྲེལ་ན།
དེ་གཉིས་འབྲེལ་མི་དགོས་པ་དང༌། དེ་གཉིས་ཀྱི་ལྡོག་འབྲེལ་གྲུབ་ན་དེ་གཉིས་འབྲེལ་མི་དགོས་པ་ནི་དུ་བ་དྲག་ཕྱུར་བ་དེ་རང་གི་རྒྱུ་བུད་ཤིང་གི་བརྒྱུད་པའི་རྒྱུར་གྱུར་པའི་གྲང་རེག་རྒྱུན་ཆགས་དང་བརྒྱུད་ནས་འབྲེལ་ཀྱང་འབྲེལ་མི་དགོས་པ་བཞིན་དང༌། ཤེས་བྱ་མིན་པ་དེ་བློའི་ཡུལ་དུ་བྱ་རུང་མིན་པ་གཉིས་ལ་ལྡོག་འབྲེལ་གྲུབ་ཀྱང་འབྲེལ་མི་དགོས་པ་བཞིན་ནོ། ། འོ་ན་བརྒྱུད་འབྲེལ་སྒྲུབས་པས་ཅི་ཞིག་བྱ་ཞེ་ན། རྟགས་དེ་དོན་གང་ལ་རྗེས་སུ་འགྲོ་ལྡོག་མི་འཁྲུལ་བའི་གཞི་དེ་དང༌། དངོས་ཀྱི་ཆོས་དེ་གཉིས་ཀྱི་འབྲེལ་པ་སྒྲུབ་དགོས་པས་སོ། ། གཞན་ཡང་དེ་དེ་ལྟར་སྒྲུབ་པའི་གཏན་ཚིགས་ལྟར་སྣང་ཡིན་ན། ལྟར་སྣང་གསུམ་ལས་གང་ཡིན། མ་ངེས་པའོ་ཞེ་ན། དེ་དེ་སྒྲུབ་ཀྱི་མཐུན་ཕྱོགས་ཁོ་ན་ལ་ཡོད་ངེས་མིན་པར་ཐལ་ལོ། །
དེ་ཡང་ཁས་ཀྱང་བླངས་མོད། བུར་གཟུགས་ད་ལྟར་བ་མེད་པ་ལ་བུར་རོ་ད་ལྟར་བ་ཡོད་པ་སྲིད་ན། བུར་རྡོག་དེ་རྡུལ་རྫས་བརྒྱད་འདུས་པའི་གོང་བུ་མིན་པར་ཐལ་བའི་ཉེས་པ་གནས་སོ། ། དོན་དེ་ཉིད་གཞུང་དང་སྦྱར་བར་བྱ་སྟེ། ཕྱོགས་སྔ་མ་ན་རེ། རྟགས་ཡང་དག་ལ་གསུམ་དུ་ངེས་ན། རོ་ལས་དུས་མཉམ་པའི་གཟུགས་དཔོག་པ་རྟགས་གསུམ་ལས་གང་ཡིན། འབྲས་བུའི་གཏན་ཚིགས་སུ་མི་འཐད་དེ། དེ་གཉིས་དུས་མཉམ་པའི་ཕྱིར་ཞེ་ན་མ་ངེས་ཏེ། འདི་ལྟར་བུ་རམ་གྱི་རོ་ད་ལྟར་བ་ཆོས་ཅན།
རང་ཕྱོགས་ཆོས་སུ་གྲུབ་པའི་གཞིར། རང་དང་རྒྱུ་ཚོགས་པ་གཅིག་ལ་རག་ལས་པའི་བུར་གཟུགས་ད་ལྟར་བ་རྟོགས་ཤིང་སྒྲུབ་པའི་རྟགས་ཡང་དག་ཡིན་ཏེ། དེ་སྒྲུབ་ཀྱི་ཕྱོགས་ཆོས་གྲུབ་ཅིང་རྒྱུ་བུར་གཟུགས་སྔ་མ་དང་དངོས་སུ་འབྲེལ་སྟོབས་ཀྱི། དེའི་ཆོས་བུར་གཟུགས་ད་ལྟར་བ་རྗེས་སུ་དཔོག་ནུས་པའི་ཕྱིར། དཔེར་ན། དུ་བ་མེ་དང་དངོས་སུ་འབྲེལ་སྟོབས་ཀྱིས་རང་དང་དུས་མཉམ་པའི་བུད་ཤིང་གི་འགྱུར་བ་སྒྲུབ་པའི་རྟགས་ཡང་དག་ཏུ་འགྱུར་བ་བཞིན། ཞེས་སྟོན་པ་ནི་ཚོགས་པ་གཅིག་ལ་རག་ལས་པའི་ནས་བཞིན་གྱི་བར་རོ། ། བུར་གཟུགས་སྔ་མ་དང་དངོས་སུ་འབྲེལ་པའི་རྒྱུ་མཚན་གྱིས་བུར་གཟུགས་ད་ལྟར་བ་དང་བརྒྱུད་ནས་འབྲེལ་བར་ཅིས་སྒྲུབ་ཅེ་ན། དེ་འགྲུབ་སྟེ། བུར་གཟུགས་སྔ་མ་དེ་བུར་གཟུགས་ད་ལྟར་བའི་དངོས་ཀྱི་ཉེར་ལེན་དང༌།
ཁྱོད་ཀྱི་དངོས་ཀྱི་ལྷན་ཅིག་བྱེད་རྐྱེན་ཡིན་པའི་ཕྱིར་ཞེས་པ་ནི། ནུས་པ་འཇུག་པ་མེད་པར་ནི། ནུས་རྒྱུ་ཞེས་པའི་བར་རོ། ། དེ་ལྟར་ན། བུར་རོ་ད་ལྟར་བའི་རྟགས་ལས་གཞི་དེར་བུ་རམ་གྱི་གཟུགས་ད་ལྟར་བ་ཡོད་པར་རྟོགས་པའི་རྗེས་དཔག་གི་དངོས་ཀྱི་རྟེན་གཏན་ཚིགས་དེ་རྟགས་ཡང་དག་ཡིན་ཏེ། དེ་འདྲ་དེ་གཞི་དེར། བུར་གཟུགས་སྔ་མ་སྒྲུབ་པ་དང༌། བུར་གཟུགས་ད་ལྟར་བསྒྲུབ་པ་གཉིས་ཀ་ལ་ཚུལ་གསུམ་ཚང་བའི་ཕྱིར། དེ་ལྟར་ན་བཀོད་ཚོད་མི་འདྲ་བ་གཉིས་བཀོད་ཀྱང་སོང་ཚོད་ལ་ཚུལ་གསུམ་ཚང་བའི་གཏན་ཚིགས་གཅིག་གིས་རྗེས་དཔག་གཉིས་ཀྱི་རྟེན་བྱེད་པའི་ཕྱིར་ཞེས་པ་ནི། དེ་ལྟར་འདས་དུས་གཅིག་རྣམས་རྟོགས། །
དེ་ནི་འབྲས་བུའི་རྟགས་ལས་སྐྱེས། ། ཞེས་པའོ། ། མདོར་བསྡུ་ན་རྒྱུའི་ཆོས་ཤེས་པ་གཟུགས་ད་ལྟར་བ་ལ་བྱེད་དགོས་ཏེ། གཞན་དུ་ན་དེ་དཔོག་པ་ལ་རྒྱུ་ཆོས་རྗེས་དཔོག་ཏུ་ཇི་ལྟར་བཞག དེ་ལྟར་མིན་པར་རྒྱུའི་ནུས་པ་ཉིད་ལ་རྒྱུ་ཆོས་སུ་བྱེད་ན། རྒྱུ་དངོས་སྒྲུབ་པ་སོགས་ཐམས་ཅད་རྒྱུ་ཆོས་རྗེས་སུ་དཔོག་པར་ཇི་ལྟར་མིན། ཤཱཀྱ་བློའི་འགྲེལ་པར་ཁྱེད་ཅག་གི་འདོད་པ་དེ་བཤད་དོ། ། ཞེས་པ་ཡང་རྣམ་པར་བརྟག་དགོས་ཏེ། ཤཱཀྱ་བློས། འདི་སྐད་དུ།
རོ་ལས་གཟུགས་དངོས་སུ་རྗེས་སུ་དཔོག་པ་ནི་མིན་ནོ། ། འོན་ཀྱང་རོའི་རྒྱུ་ཁོ་ནའི་གཟུགས་ཀྱི་ལྷན་ཅིག་བྱེད་པའི་རྒྱུའི་ནུས་པ་ཐོགས་མེད་ཉིད་རྗེས་སུ་དཔོག་པར་བྱེད་དེ། དེ་བཞིན་དུ་འབྲས་བུ་ལས་རྒྱུ་རྗེས་སུ་དཔོག་པའི་འབྲས་བུའི་གཏན་ཚིགས་ཀྱི་ནང་དུ་འདུའོ་ཞེས་གསུངས་ལ། ཁྱེད་ལྟར་ན། དེའི་ནང་དུ་འདུའོ་ཞེས་གསུང་ཅི་ཞིག་དགོས་ཏེ། རྒྱུ་ཆོས་རྗེས་དཔོག་གི་གཏན་ཚིགས་གང་ཡིན་ཐམས་ཅད། འབྲས་བུ་ལས་རྒྱུ་རྗེས་སུ་དཔོག་པའི་འབྲས་རྟགས་ཡིན་པའི་ཕྱིར། རོ་ལས་གཟུགས་དངོས་སུ་མི་དཔོག་པར་གསུངས་པ། དེ་གཉིས་ལ་དངོས་ཀྱི་འབྲེལ་པ་མེད་པ་ལ་དགོངས་ཤིང༌། ནུས་པ་དཔོག་པར་གསུངས་པ་ཡང་ནུས་པ་དང་དངོས་ཀྱི་འབྲེལ་པ་གྲུབ་པ་ལ་དགོངས་སོ། །
འདི་ལ་རྟོགས་ལྡན་དག་འདི་སྐད་དུ་རྒོལ་བ་སྲིད་དེ། འོ་ན་བུར་གཟུགས་ད་ལྟར་བ་དེ་ཡང་བུར་རྡོག་ལ་བུ་རམ་གྱི་རོ་ད་ལྟར་བ་སྒྲུབ་པའི་རྟགས་ཡང་དག་ཏུ་ཐལ་བར་འགྱུར་ཏེ། རྒྱུ་མཚན་མཚུངས་པའི་ཕྱིར་ཞེ་ན་ནི། དེ་རིགས་པ་མཚུངས་པས་ཤིན་ཏུ་འདོད་དོ། ། འདོད་ན་བསྒྲུབ་བྱ་སྒྲུབ་བྱེད་རྟོགས་པ་ཕན་ཚུན་བརྟེན་པའམ། རེས་འགའ་ལྐོག་གྱུར་ཡང་མངོན་གྱུར་གྱི་སྒྲུབ་བྱེད་ཡིན་ལ། བུ་རམ་གྱི་རོ་ད་ལྟར་བ་དེ་ཁ་ནང་གི་བུར་རྡོག་ལ་བུར་གཟུགས་ད་ལྟར་བསྒྲུབ་པའི་རྟགས་ཡང་དག་དང༌། ཅིག་ཤོས་ཚུལ་ལ་སྒྲུབ་པའི་ཡང་རྟགས་ཡང་དག་ཡིན་པའི་ཕྱིར་ཞེ་ན། ཉེས་པ་མེད་དེ། རྟགས་སུ་འགྲོ་ཚུལ་གཉིས་པོ་རྒོལ་ཕྱིར་རྒོལ་སོ་སོ་ལ་ཡིན་པས།
རེས་འགའ་ནི་བུར་གཟུགས་མངོན་དུ་གྱུར་ནས། བུ་རམ་གྱི་རོ་ལྐོག་ཏུ་གྱུར་པ་སྲིད་པས། མཁར་གཞོང་གི་ནང་གི་བུར་རྡོག་ལ། རོ་བསྒྲུབ་པ་ལ། གཟུགས་ད་ལྟར་བ་རྟགས་ཡང་དག་ཏུ་འགྱུར། རེས་འགའ་ནི་རོ་མངོན་དུ་གྱུར་ནས། གཟུགས་ལྐོག་ཏུ་གྱུར་པ་སྲིད་པས། ཁ་ནང་གི་བུར་རྡོག་ལ་གཟུགས་སྒྲུབ་པ་ལ་རོ་རྟགས་སུ་འགྱུར་བ་ཡིན་ནོ། ། ཆོས་ཅན་གཅིག་གི་སྟེང་དུ་གཉིས་ཀ་ཡང༌། གཉིས་ཀའི་གཏན་ཚིགས་སུ་འགྱུར་བ་ནི་མིན་ནོ། །
རྣམ་འགྲེལ་དུ། དེ་ལྟར་འདས་དུས་གཅིག་རྣམས་རྟོགས། ། ཞེས་དང༌། འདས་ད་ལྟར་གཉིས་ལས། གཞན་མ་འོངས་པ་སྒྲུབ་པའི་འབྲས་རྟགས་ཡང་དག་མ་གསུངས་ལ། རྣམ་པར་ངེས་པ་ལས། འདིས་ནི་གྲོག་མ་འཕོ་བ་དང་ཉ་འཕར་བ་ལ་སོགས་པ་ལས་ཆར་ལ་སོགས་པ་རྗེས་སུ་དཔོག་པ་ཡང་བཤད་པ་ཡིན་ཏེ། ཞེས་མ་འོངས་པ་དཔོག་པའི་འབྲས་རྟགས་ཡང་དག་ཀྱང་སྲིད་པ་ལྟ་བུར་གསུངས་པ་དང༌། ཡང༌། ཚོགས་པ་རྣམ་པར་བཞག་པ་ཡི། །
རྒྱུ་ནི་ཚོགས་པ་ཅན་ཡིན་པས། ། དེ་དག་མེད་ན་དེ་མེད་ཕྱིར། ། བ་ལང་ཉིད་ལས་རྭ་ཅན་ཡིན། ། ཞེས། བ་ལང་ཡིན་པའི་རྟགས་ཀྱིས་འགའ་ཞིག་རྭ་ཅན་དུ་སྒྲུབ་པའི་འབྲས་རྟགས་ཡང་དག་དང༌། ཆུ་ཡི་བདག་ཉིད་དེ་འདྲ་བ། ། གཞི་ལས་མངོན་པར་གྲུབ་པའི་ཕྱིར། ། དེ་ཡི་འབྲས་ཡིན། ཞེས་སྔ་མ་དེ་དག་ཏུ་མ་འདུས་པ་ལྟར། སྣང་བའི་འབྲས་བུའི་གཏན་ཚིགས་གསུམ་གསུངས་སོ། །
དགོངས་པ་ནི། ཉ་འཕར་བ་དང༌། ཀློག་འཁྱུག་པ་དང༌། སྦལ་པ་སྐད་འབྱིན་པ་སོགས་རང་དུས་མཉམ་པའི་ཆར་སྤྲིན་རུམ་ན་གནས་པ་དེ། དངོས་ཀྱི་རྒྱུ་ཚོགས་ཚར་གཅིག་ལ་རག་ལས་པ་དང༌། ནོག་ལྐོག་ཤལ་དང་རྭ་ཅན་གྱི་ཚོགས་དོན་དེ་ལ་བ་ལང་གི་ཐ་སྙད་འཇོག་ལ། དེ་ཚེ་ཚོགས་པ་ཅན་རེ་རེ་བ་དེ་ཚོགས་དོན་དེའི་རྒྱུ་ཡིན་པ་འདི་ལའང༌། ཁ་ཅིག་མགོ་བོ་རྩིག་པའི་ཕག་ཏུ་སོང་བའི་གོང་བུ་རྭ་ཅན་དུ་སྒྲུབ་པ་ཡིན་གྱི་གཞན་ལ་ཤེས་འདོད་མེད་དོ་ཞེས་ཟེར་ལ། རྔོག་ལོ་ཆེན་པོ་ནི། ཐག་རིང་པོའི་གོང་བུ་དེར་སྒྲུབ་བོ་ཞེས་གསུང༌།
འདི་ལ་ཚོགས་པས་ཡ་གྱལ་སྒྲུབ་པའི་འབྲས་རྟགས་ཞེས་བྱའོ། ། འདི་ལ་ཅིག་ནི་རྣམ་གཞག་གི་འབྲས་བུ་ལས་རྣམ་འཇོག་གི་རྒྱུ་སྒྲུབ་པས་འབྲས་རྟགས་སོ་ཟེར་བ་ལ། ལོ་ཆེན་གྱིས། དེ་ལྟ་ན་བདག་གཅིག་གི་འབྲེལ་པར་སོང་བའི་ཕྱིར་འབྲས་བུའི་གཏན་ཚིགས་སུ་མི་འཐད་ཅེས་དང༌། མཚོན་བྱ་རྟགས་སུ་བཀོད་ནས་མཚན་ཉིད་སྒྲུབ་པའི་གཏན་ཚིགས་ཡང་དག་ཀྱང་མི་སྲིད་པའི་ཕྱིར་ཞེས་གསུངས་སོ། ། ཉེ་བར་མཁོ་བའི་དོན་གཞན་ཡང་ཞར་ལ་བརྗོད་པར་བྱ་སྟེ། རྟགས་ཆོས་གཉིས་ལ་དངོས་ཀྱི་འབྲེལ་པ་མེད་ཀྱང༌། བརྒྱུད་ནས་མི་འཁྲུལ་བའི་འབྲེལ་པ་ལ་བརྟེན་ནས། རྟགས་ཡང་དག་ཏུ་འགྱུར་བ་ནི་དུ་མ་མཐོང་སྟེ། མིག་ཤེས་ཀྱིས་ཁ་དོག་མཐོང་བ་ལ་བརྟེན་ནས།
གཞི་འགའ་ཞིག་ཏུ་ཆུ་ཡོད་པར་གསར་དུ་རྟོགས་པའི་ཤེས་པ་སྐྱེ་བ་མངོན་སུམ་གྱིས་འགྲུབ་ལ། ཆུ་དང་ཆུའི་ཁ་དོག་ལ་འབྲེལ་པ་གཉིས་པོ་ནི་གང་ཡང་མེད་པའི་ཕྱིར། ཅི་སྟེ་དེ་འདྲ་མངོན་སུམ་ཡིན་གྱི་རྗེས་དཔག་མིན་ནོ་ཞེས་དོགས་པར་མི་བྱ་སྟེ། ཆུ་ནི་རེག་བྱའི་སྐྱེ་མཆེད་ཡིན་པས། མིག་ཤེས་ཀྱི་གཟུང་དོན་དུ་མི་རུང་བའི་ཕྱིར་རོ། ། དེ་བཞིན་དུ་དབྱིབས་དང་ཁ་དོག་གི་ཁྱད་པར་འགའ་ཞིག་མཐོང་བ་ལ་བརྟེན་ནས། གཞི་འགར་བྱེ་མ་དང༌། རྡོ་བ་ལ་སོགས་པ་སའི་ཁྱད་པར་ཅན་འགའ་ཞིག་དཔོག་པ་དང༌། རླུང་གི་འུར་སྒྲ་དང༌། ཆུའི་ཤར་སྒྲ་ལས།
གཞི་འགར་རླུང་དང་ཆུ་དཔོག་པའི་རང་དོན་གྱི་གཏན་ཚིགས་ཡང་དག་ནི་མྱོང་བས་འགྲུབ་པ་དང༌། ལག་པས་རེག་བྱ་མྱོང་བ་ན་དུང་གི་དབྱིབས་གསར་དུ་རྟོགས་པ་ཡང་དམིགས་པའི་ཕྱིར། འདི་དག་ནི་ཕལ་ཆེར་རང་དོན་སྐབས་ཀྱི་གཏན་ཚིགས་ཡིན་ལ། དོན་ལ་མིག་ཤེས་ཀྱི་ཁ་དོག་མཐོང་བ་ལས། སའི་རེག་བྱ་དཔོག་པ་ཡིན་ཀྱང༌། ཚུ་རོལ་མཐོང་བ་རྣམས་ཀྱིས་ས་དང་སའི་ཁ་དོག་གཅིག་ཏུ་འཁྲུལ་ནས་འདི་ནི་སའོ་ཞེས་ཞེན་པས། རྟགས་ལས་བསྒྲུབ་བྱ་རྗེས་སུ་དཔོག་པའི་སྔ་ཕྱིའི་རིམ་པ་ཇི་ལྟ་བ་བཞིན་དུ་རྟོགས་པ་མེད་དོ། ། གཞན་དོན་གྱི་རྟགས་སུ་འགྱུར་བའང་སྲིད་ལ། དེའི་ཚེ། ཕྱོགས་དེར་ཆོས་ཅན།
ས་ཡོད་དེ། ཁ་དོག་སྐྱ་བོ་དང་ལྡན་པའི་ཕྱིར། ཞེས་སམ། ཡང་སའི་ཁ་དོག་དང་ལྡན་པའི་ཕྱིར་ཞེས་བརྗོད་ཀྱང་འགལ་བ་མེད་དེ། དེ་ལ་ཡང་སའི་ཁ་དོག་ཡོད་པར་ངེས་ནས་ས་ཡོད་མེད་ཐེ་ཚོམ་ཟ་བ་ནི་མི་དགོས་ཏེ། སྔར་བཤད་པ་དང་སླར་ཡང་འཆད་པར་འགྱུར་བ་ལས་རྟོགས་སོ། ། ཡིད་ཆེས་པའི་གཏན་ཚིགས་འབྲས་བུའི་རྟགས་ཡང་དག་གི་ཁོངས་སུ་བསྡུ་བའི་ཚུལ་ནི་ཤིན་ཏུ་དཀའ་བར་སྣང་བ་འོག་ཏུ་དཔྱད་པར་བྱའོ། ། གཉིས་པ་རང་བཞིན་གྱི་རྟགས་ཡང་དག་ལ་མཚན་ཉིད། དབྱེ་བ། ཆ་མཐུན་ཁོངས་སུ་བསྡུ་བ་དང་གསུམ།
དང་པོ་ནི། དེ་སྒྲུབ་ཀྱི་སྒྲུབ་རྟགས་ཡང་དག་གང་ཞིག ཁྱོད་དེ་སྒྲུབ་ཀྱི་ཕྱོགས་ཆོས་ཅན་དུ་སོང་བའི་རྒོལ་བ་དེས། ཁྱོད་ཀྱི་རྟགས་ཀྱིས་དེ་ལྟར་སྒྲུབ་པའི་རྗེས་སུ་འགྲོ་ལྡོག་གི་ཚུལ་གཉིས་བདག་གཅིག་འབྲེལ་པ་ངེས་བྱེད་ཀྱི་ཚད་མས་ངེས་པ་དེའོ། ། སྔ་རབས་བྱོན་ཟིན་པའི་མཁས་པ་ཆེན་པོ་རྣམས་མཐུན་པར། རྟགས་དེ་ཆོས་ལ་བདག་གཅིག་འབྲེལ་དགོས་པར་བཞེད་པས། དེ་དཔྱད་པར་བྱ་སྟེ། འདི་ལྟར་དུ་རྒྱུ་ནུས་པ་ཐོགས་མེད་དེ་ཆོས་ཅན་མི་རྟག་པའི་དུ་བ་ལ་བདག་གཅིག་ཏུ་འབྲེལ་བར་ཐལ། གཞི་འགའ་ཞིག་མི་རྟག་པའི་དུ་བ་ཡོད་པར་སྒྲུབ་པའི་རང་བཞིན་གྱི་རྟགས་ཡང་དག་ཡིན་པའི་ཕྱིར། མ་གྲུབ་ན།
དེ་དེ་སྒྲུབ་ཀྱི་རྟགས་ཡང་དག་མིན་པར་འགྱུར་ཏེ། རྟགས་ཡང་དག་གསུམ་པོ་གང་དུ་ཡང་མི་རུང་བའི་ཕྱིར། འདོད་ན། ཚུལ་གསུམ་ལས་གང་མ་གྲུབ་པ་ཡིན་བརྟགས་ན་འཇིག་གོ ། འདི་གཉིས་ལ་བདག་གཅིག་འབྲེལ་པ་ངེས་བྱེད་ཀྱི་ཚད་མ་ཡོད་པ་ཡིན་ཏེ། རྣམ་ངེས་ལས། དེའི་རང་གི་ངོ་བོ་དང་ཁྱད་པར་མེད་པས་དེ་མ་དམིགས་པ་ནི་རང་བཞིན་མ་དམིགས་པར་བཤད་དོ། ། ཞེས་རང་བཞིན་མ་དམིགས་པའི་རྟགས་དང་འབྲེལ་པ་ངེས་བྱེད་འདྲ་བར་བཤད་པའི་ཕྱིར། འོ་ན། འབྲས་བུ་ན་ཡང་ག་ལ་ངེས། །
ཞེས་རྒྱུ་རྟགས་སུ་བཀོད་ནས་འབྲས་བུ་སྒྲུབ་པ་ལ་ཁྱབ་པ་མ་ངེས་པར་བཤད་པ་མ་ཡིན་ནམ་ཞེ་ན། རྒྱུ་ཙམ་འཁྲུལ་ཡང༌། རྒྱུ་ནུས་པ་ཐོགས་མེད་མི་འཁྲུལ་བར་བཤད་དེ། རིགས་གཏེར་རང་འགྲེལ་ལས། མུ་སྟེགས་བྱེད། རྟགས་ལོག་པར་འདོད་པའི་རྒྱུ་ནུས་པ་ཐོགས་མེད་ཀྱིས། འདུས་བྱས་ཀྱི་དུ་བ་སྒྲུབ་པའང་དོན་གཞན་ལ་མི་ལྟོས་པའི་ཕྱིར་རང་བཞིན་གྱི་ཁོངས་སུ་འདུའོ་ཞེས་གསུངས་སོ། ། རྣམ་ངེས་ལས། རྒྱུའི་རྫས་སྤྱི་ལ་བསམས་ནས་འབྲས་བུ་མི་དམིགས་པ་གོ་བར་བྱེད་པ་ཡིན་པར་བཤད་དེ། དཔེར་ན་འདི་ན་མེ་མེད་དེ་དུ་བ་མེད་པའི་ཕྱིར་ཞེས་བྱ་བ་ལྟ་བུའོ་ཞེས་གསུངས།
རྣམ་འགྲེལ་ལས། འབྲས་བུའི་ལས་ལ་གེགས་བྱེད་པ། ། མེད་པ་ཅན་གྱི་ཚོགས་པ་བཞིན། ། ཞེས་དང༌། རྒྱུ་ལས་འབྲས་བུ་སྒྲུབ་པ་ན། ། འདི་ནི་རང་བཞིན་ནང་འདུས་ཕྱིར། ། ཞེས་དང༌། རྣམ་པར་ངེས་པ་ལས། ནུས་པ་ལ་ནི་གེགས་བྱ་བར་མི་ནུས་ཏེ། ། ཐ་མའི་གནས་སྐབས་ན་ཡོངས་སུ་འགྱུར་བ་མེད་ཕྱིར་ཏེ།
སྐད་ཅིག་ལ་ཆ་ཤས་མེད་པའི་ཕྱིར་ཞེས་གསུང་ཞིང༌། རྒྱུ་མ་དམིགས་པས་ནི་དངོས་པོ་མེད་པ་གོ་བར་བྱེད་ལ། རང་བཞིན་མ་དམིགས་པས་ནི་རང་བཞིན་མེད་པ་ཁོ་ན་ཡིན་ཏེ། དེ་ལ་ཡུལ་ཅན་སྒྲུབ་པ་འབའ་ཞིག་ཏུ་ཟད་དོ། ། དེ་ཡི་ངོ་བོས་ཁྱབ་པའི་འབྲས་བུ་མ་དམིགས་པ་ནི་མེད་པ་ཡང་ཡིན་ནོ་ཞེས་གསུངས་སོ། ། རིགས་པའི་དབང་ཕྱུག་ཆོས་ཀྱི་སེང་གེས་ཀྱང༌། རང་བཞིན་གྱི་རྟགས་ལ་དོན་གཞན་སྒྲུབ་པ་དང༌། དོན་གཞན་མིན་པ་སྒྲུབ་པ་གཉིས་སུ་མཛད་ནས། དང་པོ་དུ་བའི་རྒྱུ་ནུས་པ་ཐོགས་མེད་ཀྱིས་མི་རྟག་པའི་དུ་བ་སྒྲུབ་པ་ལྟ་བུ་ལ་བྱེད་པར་གསུངས་སོ། ། གཞན་ཡང༌།
འབྲས་བུའི་ལས་ལ་གེགས་བྱེད་པ་དང༌། མེད་པ་ཅན་གྱི་རྒྱུ་ཚོགས་རྟགས་སུ་བཀོད་ནས། གཞི་འགར་འབྲས་བུ་བསྐྱེད་ངེས་སུ་སྒྲུབ་པའི་གཏན་ཚིགས་གསུངས་པ་གང་དུ་བསྡུད། དེ་མ་གསུངས་སོ་སྙམ་ན། གང་དག་དེ་ཡོད་གཞན་ལྟོས་མེད། ། དེ་དག་དེ་ཡོད་པ་ངེས་ཡིན། ། འབྲས་བུའི་ལས་ལ་གེགས་བྱེད་པ། ། མེད་པ་ཅན་གྱི་ཚོགས་པ་བཞིན། ། ཞེས་པའི་དཔེ་ཇི་ལྟར་སྒྲུབ་སྙམ་དུ་ཁོ་བོ་དོགས་སོ། ། འཇིག་པ་རྒྱུ་དོན་གཞན་ལ་ལྟོས་མེད་ཀྱི་དངོས་པོ་རྟགས་སུ་བཀོད་ནས།
བུམ་པ་དང་པོ་གྲུབ་ཙམ་ནས་འཇིག་ངེས་སུ་སྒྲུབ་པའང༌། རྒྱུ་རྟགས་སུ་བཀོད་ནས་འབྲས་བུ་སྒྲུབ་པའི་གཏན་ཚིགས་སུ་མཐོང་ངོ༌། ། དངོས་རྒྱུ་རྟགས་སུ་བཀོད་ནས་དངོས་འབྲས་སྒྲུབ་པའི་གཏན་ཚིགས་འདི་ལ་ཚད་མ་རྣམས་པར་ངེས་པར་ཕྱོགས་ཆོས་ལ་དཔྱད་པ་མཛད་ལ། ཁྱབ་པ་ལ་མ་མཛད་དོ་ཞེས་ཤེས་དགོས་སོ། ། ཕྱི་རབས་ཀྱི་ཚིག་ཕྲེང་བ་དག་མཐུན་པར། རང་བཞིན་གྱི་རྟགས་ཡང་དག་གི་ཟུར་དུ། དེ་སྒྲུབ་ཀྱི་དངོས་ཀྱི་སྒྲུབ་བྱའི་ཆོས་སུ་གཟུང་བྱ་ཡིན་ན། ཁྱོད་དང་བདག་ཉིད་གཅིག་ཡིན་པས་ཁྱབ་པ་ཞེས་ཟེར་བའང༌། སྡེ་བདུན་གྱི་དགོངས་པ་དང་འགལ་བར་དོགས་ཏེ། རྩོལ་བྱུང་ཆོས་ཅན།
དུང་སྒྲ་མི་རྟག་པར་སྒྲུབ་པའི་དེར་ཐལ། དེ་སྒྲུབ་ཀྱི་རང་བཞིན་གྱི་རྟགས་ཡང་དག་ཡིན་པའི་ཕྱིར། འདོད་ན། མི་རྟག་པ་རྩོལ་བྱུང་དང་བདག་ཉིད་གཅིག་ན། མི་རྟག་པ་ཆོས་ཅན། རྩོལ་མ་བྱུང་གི་དངོས་པོ་ལ་རྗེས་སུ་མི་འགྲོ་བར་ཐལ་ལོ། ། ཁྱབ་སྟེ། རིགས་ལྡན་རིགས་མིན་གང་གི་ཕྱིར། ། གསལ་བའི་ངོ་བོ་གཞན་རྟེན་མེད། ། ཅེས་དང༌།
ངོ་བོ་གཉིས་ཉིད་ཡོད་ན་ཡང༌། ། དེ་དངོས་གཅིག་ཏུ་ཇི་ལྟར་འགྱུར། ། ཞེས་མི་རྟག་པ་ལ། རྩོལ་བྱུང་དང་ངོ་བོ་གཅིག་མི་གཅིག་གཉིས་སུ་དབྱེར་ཡོད་ན་མཐའ་གཅིག་ཏུ་ངོ་བོ་གཅིག་པ་འགལ་ལོ་ཞེས་གསུང༌། དེ་བཞིན་དུ་ཤིང་ཡང་ཤ་པ་དང་ངོ་བོ་གཅིག་ཏུ་ཁས་ལེན་དགོས་པས། རིགས་གཏེར་ལས། ཤིང་མིན་ལས་ལྡོག་དངོས་པོ་དེ། ། ཤ་པ་ཡིན་ན་གཞན་ཤིང་མིན། ། གཞན་ཤིང་ཡིན་ན་ཤ་པ་མིན། ། དེ་ཡི་རང་བཞིན་གཞན་མིན་ཕྱིར། །
ཆོས་ཀྱི་གྲགས་པའི་གཞུང་བཟུང་ནས། ། བདག་ཉིད་ཆེན་པོའི་རིགས་པ་འགོག ། ནགས་ལ་གནས་པའི་སྤྲེ་འུ་དག ། ལྗོན་པའི་ཤིང་ལ་མི་གཙང་འཐོར། ། ཞེས་བཀག་པར་མཛད་པའི་དོན་དེ་ཉིད་ཁས་བླངས་པ་ཡིན་ནོ། ། དེས་ན་སྤྱི་གསལ་བ་དང་རྫས་གཅིག་པར་ཁས་ལེན་པ་གྲངས་ཅན་གྱི་གྲུབ་པའི་མཐའ་བླ་ན་མེད་པ་ཡིན་པས། དངོས་པོ་བུམ་པ་དང་རྫས་གཅིག་ཏུ་ཁས་ལེན་པར་བྱེད་པ་སྡེ་བདུན་ལས་རང་ལུགས་སུ་བཤད་པ་མེད་དོ། ། དེ་ལྟར་ཡང་བུམ་པ་ནི་དངོས་པོ་དང་རྫས་གཅིག་ཡིན་ཏེ། བུམ་པ་ཉིད་དངོས་པོའི་རྫས་ཡིན་ཅིང༌། དངོས་པོ་ལས་མ་གཏོགས་པའི་བུམ་པའི་རྫས་མེད་པའི་ཕྱིར།
དེའི་ཕྱིར་བྱེ་བྲག་གི་དངོས་པོ་རྣམས་རང་གི་ཁྱབ་བྱེད་དང༌། བདག་ཉིད་དམ་ངོ་བོ་གཅིག་ཏུ་ཁས་བླངས་པར་བྱ་བ་ཡིན་གྱི་ཁྱབ་བྱེད་ཀྱི་དངོས་པོ་རང་གི་བྱེ་བྲག་དང་བདག་ཉིད་གཅིག་པ་ཡིན་པར་ཁས་ལེན་དུ་མི་རུང་ངོ༌། ། དེ་དང་ཐ་དད་ནས་བདག་ཉིད་དམ་ངོ་བོའམ། རང་བཞིན་ནམ། དངོས་པོའམ། རྫས་གཅིག་ན་བདག་གཅིག་ཏུ་འབྲེལ་དགོས་པ་ཡིན་ཏེ། བདག་གཅིག་ཏུ་འབྲེལ་བ་ལ། ཐ་དད་ཀྱི་སྟེང་དུ་ངོ་བོ་གཅིག་པ་ལས། སྒྲུབ་བྱེད་ཀྱི་རིགས་པ་གཏན་མ་གསུངས་བའི་ཕྱིར་ཏེ། རང་བཞིན་ལའང་མེད་མི་འབྱུང༌། །
ཡོད་པ་ཙམ་དང་འབྲེལ་བ་ཡིས། ། དེ་མེད་ན་ནི་ཡོད་པའི་བདག ། མེད་འགྱུར་ཐ་དད་མེད་ཕྱིར་རོ། ། ཞེས་དང༌། དོན་གཞན་རྒྱུ་མཚན་ཅན་གྱི་ཆོས། ། ཞེས་དང༌། རང་བདག་རྣམ་དབྱེར་མེད་གང༌། ཞེས་སོགས་རྒྱ་ཆེར་གསུངས་པའི་ཕྱིར་རོ། ། རྒྱས་པར་ནི་སྤྱི་དང་བྱེ་བྲག་བརྟག་པའི་སྐབས་སུ་འཆད་པར་འགྱུར་རོ། ། གཉིས་པ་དབྱེ་བ་ལ།
རིགས་གཏེར་ལས། སྒྲུབ་བྱེད་རྟགས་ཀྱི་སྒོ་ནས་དབྱེ་བ་དང༌། བསྒྲུབ་བྱའི་སྒོ་ནས་དབྱེ་བ་གཉིས། དང་པོ་ལ། ཁྱད་པར་མ་ལྟོས་པ་དང༌། ལྟོས་པ་གཉིས། དང་པོ་ནི། སྒྲ་མི་རྟག་པར་སྒྲུབ་པ་ལ་ཡོད་པ་རྟགས་སུ་བཀོད་པ་ལྟ་བུ་དག་པ་དང༌། གཉིས་པ་ལ། རང་གི་ཆོས་ཀྱི་བྱེ་བྲག་ལ་ལྟོས་པ་དང༌།
འབྲེལ་པ་གཞན་གྱི་ཆོས་ལ་ལྟོས་པ་གཉིས། དང་པོ་ལ་གཉིས་ཏེ། ལྟོས་པོ་ཁོང་ན་ཡོད་པ་བྱས་པ་བཀོད་པ་ལྟ་བུ་དང༌། ལྟོས་པ་དངོས་སུ་བརྗོད་པ་རྐྱེན་གྱི་བྱེ་བྲག་གིས་ཐ་དད་པ་རྟགས་སུ་བཀོད་པ་འབྲེལ་པ་གཞན་ལ་ལྟོས་པ། སྐྱེ་བ་དང་ལྡན་པ་རྟགས་སུ་བཀོད་པ་ལྟ་བུའོ། ། བསྒྲུབ་བྱས་དབྱེ་བ་ལ། དོན་སྒྲུབ་དང་ཐ་སྙད་བསྒྲུབ་སྟེ། ཞེས་གསུངས་སོ། ། འདིར་དག་ལྟོས་ཀྱི་ཁྱད་པར་ལ། དེ་སྒྲུབ་ཀྱི་རང་བཞིན་གྱི་གཏན་ཚིགས་ཡང་དག་གང་ཞིག
རང་མིང་ལས་རང་གི་ངོ་བོ་ངེས་པ་རང་གི་ཁྱད་པར་བྱེད་ཆོས་ངེས་པ་ལ་ལྟོས་པ་དང་མི་ལྟོས་པའོ། ། དཔེར་བརྗོད་པ་ནི་སྔ་མ་དེ་ཉིད་དོ། ། འདི་ལ་དར་ཊཱིཀ་མཛད་པ་ན་རེ། དངོས་པོ་ཆོས་ཅན། སྒྲ་མི་རྟག་པར་སྒྲུབ་པའི་རང་བཞིན་ལྟོས་པ་བའི་རྟགས་ཡང་དག་ཏུ་ཐལ། མཚན་ཉིད་དེ་ཚང་བའི་ཕྱིར་ཏེ། རང་གི་ངོ་བོ་ངེས་པ་དོན་བྱེད་ནུས་པ་ངེས་པ་ལ་བལྟོས་པའི་ཕྱིར་ཏེ། དོན་བྱེད་ནུས་པ་དེ་ཁྱོད་ཀྱི་མཚན་ཉིད་ཡིན་པའི་ཕྱིར། ཞེས་སྐྱོན་བརྗོད་ནས། རང་བརྗོད་པའི་སྒྲས་རང་གི་ལྟོས་པ་བྱེད་ཆོས་འཕངས་པ་དང༌།
མ་འཕངས་པ་ཞེས་ཁྱད་པར་འབྱེད་དོ། ། ཉེས་པ་སྔ་མ་དེ་ནི། འདི་ལ་ཆེར་འཇུག་སྟེ། དངོས་པོ་ཆོས་ཅན། རང་བརྗོད་པའི་སྒྲས་རང་གི་ལྟོས་པ་བྱེད་ཆོས་བློས་ཡུལ་དུ་འཕངས་པར་ཐལ། དེས་དོན་བྱེད་ནུས་པ་བློ་ཡུལ་དུ་འཕངས་པའི་ཕྱིར་ཏེ། དངོས་པོ་ཞེས་བརྗོད་པའི་སྒྲ་དེ་དོན་བྱེད་ནུས་པ་ཐུན་མོང་མིན་པར་གོ་ནུས་ཀྱི་མིང་ཡིན་པའི་ཕྱིར་ཏེ། དེ་དེའི་མཚོན་བྱ་ཡིན་པའི་ཕྱིར། ཁྱེད་ཀྱིས་འདོད་པའི་ཁྱད་པར་དེ་ནི་ཡི་གེའི་དོན་ལ་མ་ཞུགས་ཏེ། རང་བརྗོད་པའི་སྒྲས་རང་གི་ལྟོས་པ་དེ་བློ་ཡུལ་དུ་འཕངས་ན།
རང་བརྗོད་པའི་སྒྲ་ལ་བརྟེན་ནས། རང་གི་ལྟོས་པ་དེ་ཉིད་ཀྱང་གོ་ནུས་ལ་དེ་ལྟ་ན་བྱས་པ་བརྗོད་པའི་སྒྲ་དེ་ཉིད་ཀྱིས། རྒྱུ་རྐྱེན་གྱིས་བྱས་པ་དེ་གོ་ནུས་པར་འགྱུར་ལ། དེ་ཡང་དེ་ལྟར་འདོད་ན། དངོས་པོ་བརྗོད་པའི་སྒྲས་ཀྱང་དོན་བྱེད་ནུས་པ་བློ་ཡུལ་དུ་འཕངས་པར་མཚུངས་སོ། ། དེས་ལྟོས་པ་འཕངས་པ་དང༌། ལྟོས་པ་ཞིག་ལ་ལྟོས་པར་འཕངས་པའི་ཁྱད་པར་མ་ཕྱེད་དོ། ། དེས་ན་ཁྱད་པར་ནི་འདི་ཡིན་ཏེ། བྱས་པའི་ཕྱིར་ཞེས་བརྗོད་པ་ན། སུ་ཞིག་གིས་བྱས་སྙམ་པའི་དོགས་པ་སྐྱེ་བ་ཡིན་ལ།
དེ་ཡང་བྱས་པའི་དོན་ཤེས་པ་ལ་ནི། རྒྱུ་རྐྱེན་གྱིས་སོ་སྙམ་པའི་བློ་ངང་གིས་སྐྱེ་ལ། དེ་མི་ཤེས་པ་ལ་ནི་བྱེད་པ་པོ་རྒྱུ་རྐྱེན་ནོ་ཞེས་བསྟན་པ་ལ་བལྟོས་པ་ཡིན་ནོ། ། དངོས་པོ་ཡིན་པའི་ཕྱིར་ཞེས་པ་ལ་ནི། དེ་ལྟ་བུའི་ཁྱད་གཞི་ལ་དོགས་པ་སྐྱེ་བའི་གནས་དེ་ལྟ་བུ་མེད་དོ། ། འདིར་སྒྲ་མི་རྟག་པར་སྒྲུབ་པ་ལ་དངོས་པོ་རྟགས་སུ་གསུངས་པ་ནི། རིག་བྱེད་པ། རིག་བྱེད་ཀྱི་སྒྲ་མ་བྱས་པ་ཡིན་པའི་སྒྲུབ་བྱེད་དུ། རྟག་པ་ཡིན་པ་འགོད་པར་བྱེད་པས། དེའི་ངོར་རིག་བྱེད་སྒྲ་མི་རྟག་པར་སྒྲུབ་པ་ལ།
བྱས་པ་ཕྱོགས་ཆོས་སུ་མི་འགྲུབ་པས། དངོས་པོ་རྟགས་སུ་འགོད་པ་ཡིན་ནོ། ། འོ་ན་གཞུང་གི་སྐབས་དུ་མར་ཡོད་པ་རྟགས་སུ་འགོད་པར་གསུངས་པས་ཡོད་པ་ཡིན་ན། མི་རྟག་པས་ཁྱབ་པར་ཁས་ལེན་ནམ་ཞེ་ན། དབྱིངས་ཀྱི་མདོ་ལས། བྷུ་ཡོད་པ་ལའོ་ཞེས་གསུངས་པས། བྷུ་ཝ་ཞེས་པ། དངོས་པོ། ཡོད་པ། སྲིད་པ།
རང་བཞིན། ངོ་བོ། འབྱུང་བ་རྣམས་ལ་འཇུག་ལ། དེ་ཡང་ཡོད་པ་དང་དངོས་པོ་གཉིས་ཀའི་སྒྲ་ཡངས་པར་བྱས་པའི་ཚེ། ཤེས་བྱ་ཐམས་ཅད་ལ་འཇུག་སྟེ་གང་ཚད་མས་གྲུབ་པ་ཐམས་ཅད་ལ་ཡོད་པ་དང་དངོས་པོའི་སྒྲ་འཇུག་པའི་ཕྱིར་སྟེ། དབུ་མ་ལ་འཇུག་པར། དངོས་ཀུན་ཡང་དག་རྫུན་པར་མཐོང་བ་ཡིས། ། དངོས་རྙེད་ངོ་བོ་གཉིས་ནི་འཛིན་པར་འགྱུར། ། ཞེས་ཤེས་བྱ་ཀུན་ལ་དངོས་པོའི་སྒྲས་གསུངས་པ་དང༌། སྟོང་པ་ཉིད་ལ།
མཐོང་བ་ཡང་དག་པས་རྙེད་པའི་དངོས་པོ་ཞེས་གསུངས་པ་དང༌། མངོན་པ་ཀུན་ལས་བཏུས་ལས། འདུས་མ་བྱས་ཀྱི་དངོས་པོ་བརྒྱད་དེ། གང་ཞེ་ན། ཆོས་དགེ་བ་རྣམས་ཀྱི་དེ་བཞིན་ཉིད་དང༌། ཞེས་སོགས་འདུས་མ་བྱས་ཀྱི་དངོས་པོ་གསུངས་པ་དང༌། རྣམ་འགྲེལ་མཛད་པས། མེད་པ་རྟག་ཉིད་གང་ལས་ཡིན། ། ཞེས་དང༌། མེད་པ་ཡིན་ཞེས་གསུངས་པ་ནི། །
དངོས་པོ་མིན་ཞེས་བྱ་བའང་ཡིན། ། ཞེས་སོགས་དུ་མར་གསུངས་པ་ལྟར་རོ། ། ཡོད་པ་དང་དངོས་པོ་གཉིས་ཀའི་སྒྲ་དོག་པར་བྱས་པའི་ཚེ་ནི། དོན་བྱེད་ནུས་པ་ཁོ་ན་ལ་འཇུག་པ་ཡིན་ཏེ། དབུས་མཐར། ཡང་དག་མ་ཡིན་ཀུན་རྟོག་ཡོད། ། དེ་ལ་གཉིས་པ་ཡོད་མ་ཡིན། ། ཞེས་ཀུན་བརྟགས་མེད་པར་གསུངས་པ་དང༌། འདུལ་བའི་མདོ་ལས་ནམ་མཁའ་ནི་བར་དུ་ཆོད་པར་འགྱུར་བ་ཡིན་པས་དེ་ལ་ཡོད་པ་ཉིད་ཀྱི་ཐ་སྙད་ཀྱང་མེད་ན། འབྲེལ་པ་ལྟ་ག་ལ་ཡོད།
ཅེས་དང༌། རིགས་གཏེར་ལས། རང་མཚན་མེད་ཕྱིར་མངོན་སུམ་མེད། ། འབྲེལ་བ་མེད་ཕྱིར་རྗེས་དཔག་མེད། ། དེས་ན་ནམ་མཁའ་ཡོད་དོ་ཞེས། ། སྒྲུབ་པར་བྱེད་ལ་ཚད་མ་མེད། ། ཅེས་དང༌། རི་བོང་རྭ་སོགས་མེད་མོད་ཀྱི། ། འདུས་མ་བྱས་དང་འཁྲུལ་ཡུལ་གཉིས། ། དེར་སྣང་བ་ཡི་སྟོབས་ཉིད་ལས། །
དེ་ཡུལ་ཡོད་པར་གྲུབ་ཅེ་ན། ། དེར་སྣང་བ་དེ་ཤེས་པ་ཡིན། ། ཕྱིར་འདོད་ཚད་མས་གཞལ་མི་ནུས། ། དེས་ན་འདུས་མ་བྱས་གསུམ་དང༌། ། འཁྲུལ་ཡུལ་གཉིས་ལ་ཚད་མ་མེད། ། ཅེས་འདུས་མ་བྱས་རྣམས་ཐ་སྙད་དུ་ཡང་མེད་པར་ཡང་གསུངས་ལ། ཐད་ཀ་དང་ནི་གོང་མ་ཡི། ། སྤྱི་དང་བྱེ་བྲག་གཉིས་གཉིས་ཡོད། ། ཅེས་འདུས་མ་བྱས་ཡོད་པར་ཡང་གསུངས་པའི་གནས་སྐབས་རྣམས་སོ་སོར་འབྱེད་དགོས་ཀྱི་མཐའ་གཅིག་ཏུ་བཞག་པར་མི་ནུས་ཏེ། དཔེར་ན།
གཽ་ཞེས་པའི་སྒྲ་བཞིན་ནོ། ། དེ་ལྟ་མོད་ཀྱི་སྐབས་འདི་ནས་བསྟན་པའི་ཡོད་པ་དེ་ཡིན་ན་མི་རྟག་པས་ཁྱབ་པར་ཁས་ལེན་དགོས་པ་ཡིན་ཏེ། སྐབས་འདིར་ཡོད་པ་དང༌། མི་རྟག་པའི་ཁྱབ་འབྲེལ་སྒྲུབ་པ་ན། རྣམ་ངེས་ལས། ནུས་པ་ཐམས་ཅད་རྟོག་པ་དེ་ནི་ཡོད་པའི་མཚན་ཉིད་ལས་མ་འདས་པ་ཡིན་ནོ། ། ཞེས་དང༌། རྩོད་རིག་ཡིན། གཏན་ཚིགས་ཐིགས་པར་ཡོད་པའི་མཚན་ཉིད་ནི་དོན་བྱེད་ནུས་པ་ཡིན་ལ་དེ་ལས་ལྟོས་པའི་ཕྱིར་མེད་པ་ཁོ་ནར་འགྱུར་ཏེ། ཞེས་སོགས་རྒྱ་ཆེར་གསུངས་པས་སོ། །
དེ་འབའ་ཞིག་ཏུ་མ་ཟད། གཞལ་བྱ་ཞེས་བྱ་བའི་སྒྲ་དོག་པར་བྱས་པ་ན། གཞལ་བྱ་ལའང༌། རང་མཚན་གྱིས་ཁྱབ་པར་གསུངས་སོ། ། ཤེས་བྱ་ལ་ནི་གྲུབ་མཐའ་གོང་འོག་གང་དུ་ཡང་དེ་ལྟར་གསུངས་པ་མེད་དོ་ཞེས་ཁོང་དུ་ཆུད་པར་བྱའོ། ། དོན་འདི་ལ་དར་ཊཱིཀ་མཛད་པ་ན་རེ། ཡོད་ན་མི་རྟག་པས་ཁྱབ་པ་ཆོས་ཅན་གྱིས་མ་ངེས་པ་བསྟན་ན། འཁོར་གསུམ་དངོས་འགལ་དུ་འགྱུར་རོ་ཞེས་གསུང་མོད། དེ་ལ་དེས་ཁྱབ་པར་ཁས་བླངས་ཀྱི། ཁྱབ་པ་ཡོད་པར་ཁས་མ་བླངས་སོ། །
ཅི་སྟེ། དེ་ཉིད་འགལ་ལོ་སྙམ་ན། འོ་ན་ཤེས་བྱ་མིན་པ་ལ་མེད་པས་ཁྱབ་པ་ཡོད་པར་ཐལ། དེ་ལ་དེས་ཁྱབ་པའི་ཕྱིར། འདོད་ན། ཤེས་བྱ་མིན་པ་ཆོས་ཅན། ཁྱོད་ལ་མེད་པས་ཁྱབ་པ་མེད་པར་ཐལ། དེ་ཁྱོད་ཀྱི་ཁྱབ་བྱེད་ཡིན་པ་དེ་མེད་པའི་ཕྱིར།

ཅི་སྟེ། ཅིག་ཤོས་ལའང༌། ཁྱོད་ལ་དེས་མ་ཁྱབ་པར་ཐལ། དེ་ཁྱོད་ཀྱི་ཁྱབ་བྱེད་མིན་པའི་ཕྱིར། ཞེ་ན། རྟགས་ཤིན་ཏུ་མ་གྲུབ་བོ། ། སྔ་མའང་མ་གྲུབ་བོ་ཞེ་ན། དེ་ཆོས་ཅན། ཡོད་པར་ཐལ། ཁྱོད་ཁྱབ་བྱེད་ཡིན་པ་ཡོད་པའི་ཕྱིར། ཅི་སྟེ།
དེ་ལ་ཡང་དེར་ཐལ། ཁྱབ་བྱེད་ཡིན་པའི་ཕྱིར་ཞེ་ན། འོ་ན་ཤེས་བྱ་མ་ཡིན་པ་ཆོས་ཅན། ཁྱོད་མཚོན་བྱ་ཡིན་པ་ཡོད་ན་ཁྱོད་ཡོད་མི་དགོས་པར་ཐལ། ཁྱོད་མཚོན་བྱ་ཡིན་ན་ཁྱོད་ཡོད་མི་དགོས་པའི་ཕྱིར། མཚུངས་རྐང་མ་ཆག་གམ། ཅི་སྟེ། མཚུངས་རྐང་མ་ཆག་སྟེ། ཤེས་བྱ་མ་ཡིན་པ་མཚོན་བྱ་ཡིན་པ་ཆོས་ཅན། ཁྱོད་ཡོད་པར་ཐལ།
ཡོད་ན་ཁྱོད་ཡིན་པས་ཁྱབ་པའི་ཕྱིར། རྟགས་བསལ་དངོས་འགལ། ཁྱབ་པ་ཚད་མས་གྲུབ་བོ་སྙམ་ན། འོ་ན་ཤེས་བྱ་མ་ཡིན་ན་མེད་པ་ཆོས་ཅན། ཁྱོད་ཡོད་པར་ཐལ། ཡོད་ན་ཁྱོད་ཡིན་པས་ཁྱབ་པའི་ཕྱིར། འཁོར་གསུམ་དངོས་འགལ་མ་ཡིན་ནམ། གཞན་ཡང༌། ཤེས་བྱ་མིན་པའི་རྟགས་ཀྱིས། བདག་མེད་པར་ཐལ་བའི་རྗེས་ཁྱབ་ཡོད་པར་ཐལ།
ཤེས་བྱ་མ་ཡིན་པ་ལ་མེད་པའི་ཁྱབ་པ་ཡོད་པའི་ཕྱིར། དེ་འདོད་ན། དེའི་ལྡོག་ཁྱབ་ནི་ཤིན་ཏུའང་ཡོད་པས་ཤེས་བྱ་མིན་པ་ཆོས་ཅན། མེད་པ་ལ་འབྲེལ་བར་ཐལ། དེ་ལ་རྗེས་སུ་འགྲོ་ལྡོག་མི་འཁྲུལ་བའི་ཕྱིར། ཁ་ཅིག བདག་མེད་པ་ཆོས་ཅན། ཞེས་སོགས་ཀྱི་སྤྲོས་པ་བྱེད་པ་ཡང༌། ཕུགས་ཀྱི་ཧ་མ་གོ་བར་དགག་པ་མཐར་སོང་བ་ཙམ་ཞིག་ལ་འཁྲི་བར་སྣང་བས་བརྟགས་ན་སྙིང་པོ་མི་སྣང་ངོ༌། ། འོན་ཀྱང་ཚིག་ཉིད་ཀྱིས་སུན་འབྱིན་ན།
བདག་ཆོས་ཅན། ཁྱོད་རྟག་པ་ཡོད་པར་ཐལ། ཁྱོད་མི་འཇིག་པའམ་དེའི་ཆོས་ཡིན་པ་ཡོད་པའི་ཕྱིར། བདག་གི་མི་འཇིག་པ་མེད་ན་ནི། བདག་ཆོས་ཅན། མི་རྟག་པར་ཐལ། འཇིག་པའི་ཕྱིར། གསུམ་ཆར། དེའི་ཆོས་མེད་པར་འདོད་ན་ནི། བདག་མི་འཇིག་པ་ཆོས་ཅན།
ཁྱོད་ཀྱི་ཆོས་ཡོད་པར་ཐལ། ཁྱོད་ཡོད་པའི་ཕྱིར། མ་གྲུབ་ན། ཁྱོད་འཇིག་པར་ཐལ་ལོ། ། ཁྱོད་མི་འཇིག་པ་མེད་པའི་ཕྱིར། གསུམ་ཆར་ཁས་བླངས། ཞར་ལ་འོངས་པའོ། ། དེ་ལྟར་ན་དིང་སང་བུམ་པ་དངོས་པོ་ཡིན་པ་དེ་དངོས་པོར་འདོད་བཞིན་དུ་བུམ་པ་ཡོད་པ་སོགས་དངོས་པོ་མིན་པར་འདོད་པ་ནི། གཞུང་གི་དགོངས་པ་མ་ཡིན་པར་སྣང་སྟེ། སྒྲ་དོག་པའི་བུམ་པ་ཡོད་པ་དང༌།
བུམ་པ་དངོས་པོ་ཡིན་པ་གཉིས་དོན་གཅིག་མིང་གི་རྣམ་གྲངས་ཡིན་པའི་ཕྱིར། དེ་ལྟར་བཤད་ན། དོན་དམ་པའི་དངོས་པོ་དང༌། ཀུན་རྫོབ་པའི་དངོས་པོ་གཉིས་སུ་དབྱེ་བ་གཞུང་ལས་མ་བཤད་དོ་ཞེས་ཟེར་བ་ཡང་བཀག་སྟེ། དོན་དམ་དོན་བྱེད་ནུས་པ་གང༌། ། དེ་འདིར་དོན་དམ་དངོས་པོ་ཡིན། ། གཞན་ནི་ཀུན་རྫོབ་དངོས་པོ་སྟེ། ། ཞེས་བྱ་བར་འགྱུར་བའི་ཕྱིར། ། འོན་ཀྱང་ཀུན་རྫོབ་པའི་དངོས་པོ་ཞེས་རྟོག་པ་ལ་དངོས་པོར་སྣང་བ་གཅིག་ལ་མཛད་པར་སྣང་སྟེ་འཆད་པར་འགྱུར་རོ། ། གཉིས་པ་ཆ་མཐུན་ཁོངས་སུ་བསྡུ་བ་ལ།
དངོས་དང་དོགས་པ་བཅད་པ་གཉིས། དང་པོ་ནི། རྒྱུ་ཚོགས་གྲངས་ཚང་རྟགས་སུ་བཀོད་ནས་གཞི་འགའ་ཞིག་ཏུ། འབྲས་བུ་བསྒྲུབ་པའི་གཏན་ཚིགས་འདི་གཏན་ཚིགས་ཕུང་པོ་གསུམ་པར་ཐལ། རྟགས་ཆོས་རྫས་ཐ་དད་པས་རང་བཞིན་གྱི་གཏན་ཚིགས་སུ་མི་རུང་ཞིང༌། མི་དམིགས་པ་ཡང་མི་རུང་ལ། རྒྱུ་རྟགས་སུ་བཀོད་པས་འབྲས་བུའི་རྟགས་སུ་མི་རུང་བའི་ཕྱིར་རོ་ཞེ་ན། དངོས་སུ་དེ་སྒྲུབ་ཀྱི་རྟགས་ཆོས་གཉིས་ལ་དངོས་འབྲེལ་མེད་ཀྱང༌། ལྟོས་མེད་ཀྱི་རྟགས་ཀྱིས་དེ་སྒྲུབ་ཀྱི་རྟགས་ཆོས་གཉིས་ཀྱི་འབྲེལ་པ་གྲུབ་པའི་ཕྱིར་རང་བཞིན་གྱི་རྟགས་སོ་ཞེས་སྟོན་པ་ནི། དོན་གཞན་ལ་ནི་མི་ལྟོས་ཕྱིར། །
དེ་ནི་རང་བཞིན་ཡིན་པར་བརྗོད། ། ཅེས་པའོ། ། གནས་འདི་ལ་ཁོ་བོ་འདི་སྙམ་དུ་སེམས་ཏེ། འདིར་རྒྱུ་ཚོགས་གྲངས་ཚང་ཞེས་པ་དངོས་ཀྱི་རྒྱུ་ཚོགས་ལ་བྱེད་དགོས་ཏེ། དོན་གཞན་ལ་ནི་མི་ལྟོས་ཕྱིར། ། ཞེས་པ་དང་འབྲེལ་བའི་ཕྱིར། རྒྱུད་རྒྱུ་ཡིན་ན་རྒྱུ་དོན་གཞན་ལ་མི་ལྟོས་པ་ཇི་ལྟར་འགྲུབ་ཅེས་དཔྱད་དགོས་པ་ཡིན་ནོ། ། མ་ངེས་པ་ནི་ཉིད་ཡིན་ཏེ། ། ཞེས་པའང༌། རྒྱུད་པའི་རྒྱུ་ཚོགས་གྲངས་ཚང་ལ་བྱེད་དགོས་ཏེ།
གེགས་བྱེད་པ་དག་སྲིད་ཕྱིར་རོ། ། ཞེས་པས་སོ། ། དེ་ལྟར་བཤད་ན། ནས་མྱུག་གི་དངོས་ཀྱི་རྒྱུ་ཚོགས་གྲངས་ཚང་དེ་ཆོས་ཅན། ནས་མྱུག་གི་དངོས་ཀྱི་རྒྱུ་ཚོགས་གྲངས་ཚང་བའི་ཞིང་ཤར་མ་རང་འབྲས་ནས་མྱུག་སྐྱེད་ངེས་སུ་སྒྲུབ་པའི་རང་བཞིན་གྱི་རྟགས་ཡང་དག་ཡིན་ཏེ། ཁྱོད་ཀྱིས་དེ་ལྟར་སྒྲུབ་པའི་ཕྱོགས་ཆོས་གྲུབ་ཅིང༌། ཁྱོད་ཀྱི་རྟགས་ཀྱིས་དེ་ལྟར་སྒྲུབ་པའི་རྗེས་སུ་འགྲོ་ལྡོག་གི་ཚུལ་གཉིས་པོ་ལྟོས་མེད་དང་གནོད་པ་ཅན་གྱི་རྟགས་གཉིས་ལ་བརྟེན་པའི་ཚད་མས་ངེས་པའི་ཕྱིར། ཞེས་པ་ནི། རྒྱུ་ཚོགས་པ་ལས་འབྲས་སྐྱེ་བར། ། རྗེས་སུ་དཔོག་པ་གང་ཡིན་པ། །
དོན་གཞན་ལ་ནི་མི་ལྟོས་ཕྱིར། ། དེ་ནི་རང་བཞིན་ཡིན་པར་བརྗོད། ། ཅེས་པའོ། ། ལྟོས་མེད་ཀྱི་རྟགས་ཀྱིས་རྗེས་འགྲོ་ཇི་ལྟར་སྒྲུབ་ཅེ་ན། ནས་མྱུག་གི་དངོས་ཀྱི་རྒྱུ་ཚོགས་གྲངས་ཚང་དེ་ཆོས་ཅན། ནས་མྱུག་སྐྱེད་ངེས་པ་ཡིན་ཏེ། དེ་སྐྱེད་པ་རྒྱུ་དོན་གཞན་གྱི་ལྟོས་པ་མེད་པའི་ནས་མྱུག་གི་རྒྱུ་ཚོགས་ཡིན་པའི་ཕྱིར་ཞེས་པ་ནི། དོན་གཞན་ལ་ནི་ལྟོས་མེད་ཕྱིར། ། ཞེས་པའོ། ། དོན་འདི་ནི།
འབྲས་བུའི་ལས་ལ་གེགས་བྱེད་པ། ། མེད་པ་ཅན་གྱི་ཚོགས་པ་བཞིན། ། ཞེས་པས་བཤད་དོ། ། གནོད་པ་ཅན་གྱི་ལྡོག་པ་ཇི་ལྟར་སྒྲུབ་ཅེ་ན། མྱུ་གུའི་བརྒྱུད་པའི་རྒྱུ་ཚོགས་ཆོས་ཅན། རང་འབྲས་མྱུ་གུ་སྐྱེད་ངེས་མིན་ཏེ། དེ་སྐྱེད་པ་ལ་གེགས་བྱེད་པ་སྲིད་པའི་ཕྱིར། ཞེས་པ་ནི་ཚོགས་པའི་འབྲས་བུ་ཞེས་པའོ། ། ཡང་ན། གཞུང་གཉིས་པོ།
དངོས་ཀྱི་རྒྱུ་ཚོགས་རྟགས་སུ་འགོད་ན་རང་བཞིན་གྱི་རྟགས་ཡིན་ལ། བརྒྱུད་པའི་རྒྱུ་ཚོགས་རྟགས་སུ་བཀོད་ན་ཁྱབ་པ་མ་ངེས་སོ་ཞེས་སྟོན་པར་གསལ་ལོ། ། དེ་ལྟ་མིན་པར། མྱུ་གུ་འབྱུང་རུང་སྒྲུབ་པ་ལ་ནི་རྒྱུ་ཚོགས་གྲངས་ཚང་རྟགས་སུ་འགོད་མི་དགོས་ཏེ། ནས་ཀྱི་ས་བོན་དང་ལྡན་པ་རྐྱང་པས་ཀྱང༌། དེ་སྒྲུབ་ནུས་པའི་ཕྱིར་ཏེ། ནུས་པ་དངོས་པོའི་རང་བཞིན་དུ། ། གྱུར་ཀྱང་དེ་མ་ཐག་མེད་པས། ། ཞེས་འབྱུང་བ་ལྟར་རོ། ། འོན་ཀྱང་རྣམ་ངེས་ལྟར་ན་འདིའི་ཕྱོགས་ཆོས་ལ་དཔྱད་དགོས་ལ།
རིགས་གཏེར་ལས་འདི་རྟགས་ཡང་དག་ཏུ་གསུངས་སོ། ། གནས་འདི་ལ་དར་ཊཱིཀ་འདི་སྐད་དུ། འདིར་རྒྱུ་ཚོགས་གྲངས་ཚང་རྟགས་སུ་བཀོད་པ་མི་འཐད་དེ། ཕྱོགས་ཆོས་མ་གྲུབ་པའི་ཕྱིར་ཏེ། ནས་མྱུག་གི་རྒྱུར་ངེས་ནས་མྱུག་བསྐྱེད་བྱེད་དུ་མ་ངེས་པ་མི་སྲིད་པའི་ཕྱིར། སྐྱེད་བྱེད་དེ་རྒྱུའི་མཚན་ཉིད་ཡིན་པའི་ཕྱིར་ཞེས་གསུང་ཞིང༌། ནས་མྱུག་སྐྱེད་ན་ནས་མྱུག་སྐྱེད་ངེས་ཡིན་པས་ཁྱབ་སྟེ། གལ་ཏེ་མ་ཁྱབ་ན། ཚད་མ་ཞེན་ཡུལ་ལ་འཁྲུལ་བར་ཐལ། ཚད་མའི་སྟོབས་ཀྱིས་བསྐྱེད་པ་ངེས་ནས་སྐྱེད་ངེས་མ་ཡིན་པའི་ཕྱིར།
ནས་དང་ཆུ་ལུད་དྲོད་གཤེར་གྱི་ཚོགས་པ་ཚང་བའི་ཞིང་དེ་ནས་མྱུག་སྐྱེད་ངེས་ཡིན་ཀྱང༌། དེ་ཡིན་ན། དེ་བསྐྱེད་པས་ཁྱབ་པ་མ་ངེས་ཏེ། དེ་ཡང་ཡིན། དེ་སྐྱེད་པ་ལ་འགལ་རྐྱེན་གྱི་གེགས་བྱེད་པ་ཡང་ཡིན་པའི་གཞི་མཐུན་སྲིད་པའི་ཕྱིར། དེས་དེ་བསྐྱེད་པ་ལ་གེགས་སྲིད་ན། དེས་དེ་སྐྱེད་ངེས་མིན་པས་ཁྱབ་པ་མེད་དེ། བུམ་པ་ཡོད་ངེས་མ་ཡིན་པར་ཐལ། བུམ་པ་ཡོད་པ་ལ་གེགས་བྱེད་སྲིད་པའི་ཕྱིར་དང༌། བྱང་སེམས་ས་བརྒྱད་པ་བ་དེས་སངས་རྒྱ་ངེས་མ་ཡིན་པར་ཐལ།
དེ་སངས་རྒྱ་བ་ལ་གེགས་བྱེད་པ་སྲིད་པའི་ཕྱིར་ཞེས་གསུང་ངོ༌། ། འདི་དག་ནི། ཚིག་ཕྱི་མ་རྣམས་ནི་རང་གི་ཚིག་ལ་ཐལ་བ་མཚུངས་པའི་ལྟག་ཆོད་དུ་སྣང་བས་ཏེ་སུན་ཕྱུང་བ་དང༌། གསུང་སྔ་མ་དེ་ལ་དགོས་པའི་གནས་ཅུང་ཟད་ཀྱང་སྣང་བས་དེ་དཔྱད་པ་གཉིས་སོ། ། དང་པོ་ནི། འོ་ན་ནས་དང་ཆུ་ལུད་དྲོད་གཤེར་གྱི་ཚོགས་པ་ཚང་བའི་ཞིང་ཡིན་ན། ནས་མྱུག་སྐྱེད་པའི་ཁྱབ་པ་ངེས་པར་ཐལ། དེ་ཡིན་ན་དེ་སྐྱེད་པས་ཁྱབ་པའི་ཕྱིར་ཏེ། ནས་མྱུག་གི་རྒྱུ་ཡིན་ན། རང་འབྲས་ནས་མྱུག་སྐྱེད་པས་ཁྱབ་པའི་ཕྱིར།
གསུམ་ཆར་དངོས་འགལ་དང་འདྲ་བ་མིན་ནམ། འོན་ཀྱང་ཁྱབ་པ་མེད་དོ་ཞེ་ན། ཚད་མ་ཞེན་ཡུལ་ལ་འཁྲུལ་པར་ཐལ། ནས་མྱུག་གི་རྒྱུ་ཡིན་ན་རང་འབྲས་ནས་མྱུག་སྐྱེད་པ་དེ་ཚད་མས་ངེས་པས་ཁྱབ་ལ། དེ་ཡིན་ན་དེ་སྐྱེད་པའི་ཁྱབ་པ་མེད་པའི་ཕྱིར། གསུམ་ཆར་རོ། ། བུམ་པ་ཡིན་ན་ཡོད་པས་མ་ཁྱབ་པར་ཐལ། བུམ་པ་ཡང་ཡིན། ཡོད་པ་ལ་འགལ་རྐྱེན་གྱི་གེགས་ཡོད་པ་ཡང་ཡིན་པའི་གཞི་མཐུན་སྲིད་པའི་ཕྱིར། གསུམ་ཆར་དོན་གྱི་སྟེང་ན་དངོས་འགལ།
བྱང་སེམས་ས་བརྒྱད་པ་བ་ཡིན་ན། སངས་རྒྱ་བ་ཡིན་པས་མ་ཁྱབ་པར་ཐལ། དེ་ཡང་ཡིན། དེ་ལ་འགལ་རྐྱེན་གྱི་གེགས་ཡོད་པའང་ཡིན་པའི་གཞི་མཐུན་སྲིད་པའི་ཕྱིར། གསུམ་ཆར་དངོས་འགལ། གང་ཡང་རྣམ་ངེས་ལས། རྒྱུ་རྣམ་ཤེས་ནི་གདོན་མི་ཟ་བར་འབྲས་བུ་དང་ལྡན་པ་མིན་ཏེ། མ་ཚང་བ་དང་གེགས་བྱེད་པ་སྲིད་པའི་ཕྱིར་ཞེས་གསུངས་པ་འདི་ལ་ཡང༌། བུམ་པ་ཆོས་ཅན། གདོན་མི་ཟ་བར་ཡོད་པ་མ་ཡིན་པར་ཐལ།
ཡོད་པའི་རྒྱུ་མ་ཚང་བ་དང༌། ཡོད་པ་ལ་གེགས་སྲིད་པའི་ཕྱིར་ཞེས་འཕེན་པར་བྱེད་དམ་སོམས་ཤིག གཉིས་པ་ནི། འོ་ན་ཁྱོད་ཀྱི་རྟགས་སྦྱོར་དེ་ལ་ཡང་ཕྱོགས་ཆོས་མི་འགྲུབ་པར་ཐལ། ནས་དང་ཆུ་ལུད་དྲོད་གཤེར་གྱི་ཚོགས་པ་ཚང་བའི་ཞིང་དུ་ངེས་ནས་ནས་མྱུག་སྐྱེད་བྱེད་དུ་མ་ངེས་པ་མི་སྲིད་པའི་ཕྱིར་ཏེ། ཞིང་གི་དོན་མྱུ་གུ་སྐྱེད་པའི་ས་ཕྱོགས་ལ་མི་འདོད་པ་སུ་གང་ཡང་མེད་པའི་ཕྱིར་དང༌། སུ་ཞིག་ཇི་ལྟར་བླུན་པ་ཡང༌། ཞིང་དུ་ངེས་ནས་མྱུ་གུ་སྐྲུན་པར་མ་ངེས་པ་མི་སྲིད་པའི་ཕྱིར། གཞན་ཡང༌། ཤིང་ཤ་པ་ཡིན་པ་དེ་ཤ་པ་ཤིང་དུ་སྒྲུབ་པའི་རང་བཞིན་གྱི་རྟགས་མ་ཡིན་པར་ཐལ།
དེ་འདྲའི་ཐེ་ཚོམ་མི་སྲིད་པའི་ཕྱིར། འདོད་ན། རྣམ་པར་ངེས་པ་ལས། རང་བཞིན་རྟགས་ཀྱི་དཔེར་བརྗོད་དུ་ཤིང་ཤ་པ་ཡིན་པའི་ཕྱིར། འདི་ནི་ཤིང་ངོ་ཞེས་གསུངས་པ་དང་ཇི་ལྟར་མི་འགལ། དེས་ན་འདི་ཡང་སྔར་བཤད་པ་ལྟར། ཕྱོགས་ཆོས་སུ་གྱུར་པ་ལ་ཤེས་འདོད་ཆོས་ཅན་རྟགས་དེ་ཡིན་པར་ངེས་ནས། བསྒྲུབ་བྱའི་ཆོས་དེ་ཡིན་མིན་ཐེ་ཚོམ་དང་ལྡན་པ་གཅིག་དགོས་སོ་ཞེས། རང་གི་བློ་ཕྱིན་ཅི་ལོག་གིས་བཏགས་པའི་དོགས་པ་ཞིག་རྒྱུ་མཚན་དུ་བྱས་ནས། དཔལ་ལྡན་གྲགས་པའི་རིགས་པ་འགོག་པའི་གཏམ་དུ་ཤེས་པར་བྱ་སྟེ།
དེ་ཡང་རང་གི་མྱོང་བ་ལ་བཀར་ན་དྭ་ལོ། ཁོ་བོ་རང་གི་ཞིང་དེ་ལ་སྟོན་ཐོག་འབྱུང་ངམ་མི་འབྱུང༌། ཞིང་པས་སོ་ནམ་བྱས་སམ་མ་བྱས་ཞེས་དོགས་པས་གྱུར་པ་ལས། རེ་ཤིག་གི་ཚེ་དེ་འདྲའི་ཞིང་དེ་ལ། ཞིང་པས་སོ་ནམ་བྱས་ཏེ། ས་བོན་ཆུ་ལུད་དྲོད་གཤེར་གྱི་ཚོགས་པ་ཁྱད་པར་ཅན་དུ་གྱུར་པ་མཐོང་བའི་མོད་ལ། ཁོ་བོའི་ཞིང་ལ་ལོ་ཐོག་འབྱུང་དུ་རུང་ངོ་སྙམ་པའི་ཤེས་པ་སྐྱེ་བ་དེ་ཙམ་གྱིས་རྟགས་ཡང་དག་གི་དོན་མ་ལུས་པ་ཚང་བ་ཡིན་གྱི། འདི་སྙམ་དུ། ཁོ་བོའི་ཞིང་དེ་ལ་ས་བོན་ཆུ་ལུད་དྲོད་གཤེར་གྱི་ཚོགས་པ་ནི་ཚང་ལོ་ཐོག་འབྱུང་དུ་རུང་ངམ་མི་རུང་སྙམ་དུ་དོགས་པ་ག་ལ་ཡིན། དེ་ལྟར་དོགས་ན་དེ་འདྲའི་དོགས་པ་དེ།
གཏན་ཚིགས་ཡང་དག་གང་གིས་ཇི་ལྟར་སེལ་བར་བྱེད། དེ་ལྟ་བུའི་ཐེ་ཚོམ་དོགས་ན། ཁྱེད་ཀྱི་འདི་ལ་ཕྱོགས་ཆོས་མི་སྲིད་དེ། ཐ་སྙད་འབའ་ཞིག་སྒྲུབ་ཙམ་མ་གཏོགས་གཞན་ལ་དེ་འདྲའི་དོགས་པ་མི་སྲིད་པའི་ཕྱིར་རོ། ། གཞན་ཡང༌། རང་དོན་སྐབས་ཀྱི་གཏན་ཚིགས་ཕལ་ཆེར་ལ། ཆོས་ཅན་གྱི་སྟེང་དུ་རྟགས་མཐོང་བའི་མོད་ལ་དེ་མ་ཐག་ཏུ་རྗེས་དཔག་སྐྱེ་བ་ཡིན་གྱི། ཆོས་ཅན་དེ་རྟགས་དེར་ངེས་ནས་ཆོས་དེར་དོགས་པ་ཟ་བ་མི་སྲིད་དོ། ། དེ་ལྟར་ན་ཤིང་ཤ་པ་ཡང༌། ཤིང་གི་ཁྱད་པར་འགའ་ཞིག་ཤིང་དུ་སྒྲུབ་པའི་གཏན་ཚིགས་ཡང་དག་ཏུ་འགྱུར་ཏེ།
ཐོག་མར་གོང་བུ་འདི་ཤིང་ངམ་རྔོ་ཞེས་ཐེ་ཚོམ་ཟ་བར་བྱེད་ཅིང༌། དེའི་འོག་ཏུ་ཤིང་ཤ་པར་ངེས་པ་ན་དེ་མ་ཐག་ཏུ། ཤིང་ཤ་པ་ཡིན་པའི་ཕྱིར་འདི་ནི་ཤིང་ངོ་ཞེས་ངེས་པར་བྱེད་དོ། ། དེ་ལྟར་རྣམ་པར་བསམས་པ་ན་ནོར་བུའི་འོད་ཀྱི་རྟགས་ལས་ནོར་བུ་དཔོག་པའི་ཕྱོགས་ཆོས་དང༌། ས་ལུའི་མྱུ་གུས་ས་ལུ་དཔོག་པའི་ཕྱོགས་ཆོས་མི་འགྲུབ་བོ་ཞེས་སྐད་གཟེངས་གཏོད་དེ་སྨྲ་བའང་ཁེགས་སོ། ། གསུམ་པ་མ་དམིགས་པའི་གཏན་ཚིགས་ལ་མཚན་ཉིད་དང༌། དབྱེ་བའོ། ། དང་པོ་ནི། དེ་སྒྲུབ་ཀྱི་རྟགས་ཡང་དག་གང་ཞིག དེ་སྒྲུབ་ཀྱི་ཞེ་འདོད་ཀྱི་བསྒྲུབ་བྱའི་ཆོས་སུ་གཟུང་བྱ་ཡིན་ན།
དགག་པ་རྐྱང་པ་ཅན་ཡིན་པས་ཁྱབ་པའོ། ། གང་དག་འདི་ན་དགག་རྟགས་ཡང་དག་གི་བསྒྲུབ་བྱའི་ཆོས་སུ་གཟུང་བྱ་ཡིན་ན། མེད་དགག་ཡིན་པས་ཁྱབ་བོ་ཞེས་མགྲིན་གཅིག་ཏུ་སྨྲ་བ་འདི་ཡང་བརྟག་པར་བྱ་སྟེ། ལམ་པོ་ཆེའི་སྐྱེས་བུ་དེ་བྲམ་ཟེ་དང་དམངས་རིགས་གཉིས་ལས་གང་ཡང་རུང་བར་ནི་ངེས། ནང་ཚན་མ་ངེས་པའི་ཕྱིར་རྒོལ་བའི་ངོར། རྒོལ་བས་སྐྱེས་བུ་དེ་དམངས་རིགས་སུ་སྟོན་པར་འདོད་ནས། ལམ་པོ་ཆེའི་སྐྱེས་བུ་ཆོས་ཅན། བྲམ་ཟེ་མིན་ཏེ། ཁྲུས་དང་གཙང་སྦྲ་དང་དཀའ་ཐུབ་དང་ཐོས་པ་ལ་སོགས་པའི་ཆོས་དང་མི་ལྡན་པའི་ཕྱིར་ཞེས་བཀོད་པའི་ཚེ། དེ་ཆོས་ཅན།
ཁྱོད་ཀྱི་རྟགས་ཀྱིས་དེ་ལྟར་སྒྲུབ་པའི་དངོས་ཀྱི་སྒྲུབ་བྱའི་ཆོས་སུ་གཟུང་བྱ་ཡིན་ན། མིན་དགག་ཡིན་དགོས་པར་ཐལ། དེ་ཡིན་ན་དགག་པ་ནི་ཡིན་དགོས་ཤིང༌། ཁྱོད་ཀྱི་དེ་ལྟར་སྒྲུབ་པའི་བསྒྲུབ་བྱའི་ཆོས་སུ་གཟུང་བྱ་ཡིན་ན། རང་གི་དངོས་མིན་གྱིས་ཆོས་གཞན་ཤུགས་ལ་འཕེན་དགོས་པའི་ཕྱིར། མ་གྲུབ་ན་དེ་ལྟར་བཀོད་པའི་ཚེ་ན་བྲམ་ཟེ་མིན་ཞེས་བརྗོད་པའི་ངག་དེ་ཆོས་ཅན། རང་གི་ཚིག་ཟིན་གྱི་བརྗོད་བྱ་དེ་ལས་གཞན་ཞིག་ཤུགས་ལ་འཕངས་པར་ཐལ། ཁྱོད་ཆོས་ཅན་དང་གཅིག་པ་གང་ཞིག ལམ་པོ་ཆེའི་སྐྱེས་བུ་དམངས་རིགས་ཡིན་པ་དེ་ཁྱོད་ཀྱིས་ཤུགས་ལ་འཕངས་པའི་ཕྱིར། དེ་མིན་པར་དགག་པ་ཡིན་པར་ཡང༌།
རྟོག་གེ་འབར་བ་ལས། མིན་པར་དགག་པ་ནི་དངོས་པོའི་ངོ་བོ་ཉིད་དགག་པ་དེ་དང་འདྲ་བ། དེ་ལས་གཞན་པའི་དངོས་པོའི་ངོ་བོ་ཉིད་སྒྲུབ་པར་བྱེད་པ་སྟེ། དཔེར་ན། འདི་བྲམ་ཟེ་མིན་ནོ་ཞེས་བཀག་པས། དཀའ་ཐུབ་དང་ཐོས་པ་ལ་སོགས་པས་དམན་པའི་ཕྱིར་དམངས་རིགས་ཡིན་པར་སྒྲུབ་པ་ལྟ་བུའོ། ། ཞེས་གསུངས་ཤིང༌། སྤྱན་རས་གཟིགས་བརྟུལ་ཞུགས་ཀྱིས་མ་ཡིན་དགག་པ་ལ་གསུམ་དུ་མཛད་ནས་བཤད་མ་ཐག་པ་འདི་ཆོས་གཞན་རང་ཚིག་གིས་མི་སྟོན་པའི་མིན་དགག་ཏུ་གསུངས་པའི་ཕྱིར་རོ། ། ཁ་ཅིག་དངོས་ཀྱི་སྒྲུབ་བྱའི་ཆོས་སུ་གཟུང་བྱ་ཡིན་ན་མེད་དགག་ ་་་་་འདི་ཕན་ཚུན་ཐམས་ཅད་ལ་འབྲེལ་ ཡིན་པས་ཁྱབ་ཅེས་ཟེར་ལ་དེ་བས་ཀྱང་མི་རིགས་ཏེ། ཞེ་འདོད་ལ་ནམ་མཁའ་འཇིག་མེད་དུ་སྒྲུབ་པར་འདོད་ནས།
ངག་ཏུ་ནམ་མཁའ་རྟག་པར་སྒྲུབ་པ་ལ་དོན་བྱེད་ནུས་སྟོང་རྟགས་སུ་བཀོད་པའི་ཚེ་དེས་མ་ངེས་སོ། ། འདོད་ན་ཁྱེད་རྟག་པ་མེད་དགག་མིན་པར་འདོད་ཅིང་སྒྲུབ་པར་འདོད་པ་དང༌། ཁྱེད་ཀྱང་རྟག་པ་མེད་དགག་ཏུ་འདོད་ན། ། འོ་ན་ཞེ་འདོད་ལ་ནམ་མཁའ་རྟག་པར་སྒྲུབ་འདོད་ནས། རང་དུས་ལས་ལྷག་པར་གནས་ཏེ། མི་འཇིག་པའི་ཆོས་ཡིན་པའི་ཕྱིར་ཞེས་བཀོད་པས་མ་ངེས་སོ། ། དེ་ལ་འདི་སྙམ་དུ་དོགས་པ་འབྱུང་བར་ངེས་ཏེ། དུ་བ་དང་ལྡན་པའི་ལ་ལ་རྟག་དངོས་ཀྱིས་སྟོང་པའི་མེ་ཡོད་པར་སྒྲུབ་པའི་གཏན་ཚིགས་དུ་བ་ལ་སོགས་པ་རྣམས་ཀྱང་དགག་པའི་གཏན་ཚིགས་སུ་ཐལ་བར་འགྱུར་ཏེ། རྟག་དངོས་ཀྱིས་སྟོང་པའི་མེ་དེ་ཡང་མ་ཡིན་པར་དགག་པ་ཡིན་པའི་ཕྱིར། ཁྱབ་པ་ཁས་བླངས་སོ་ཞེ་ན།
འདི་ལ་དངོས་པོའི་ལན་དང༌། ཚིག་གི་ལན་གཉིས། དང་པོ་ནི། དེ་འདྲའི་རྟགས་དེ་དགག་པ་དང་སྒྲུབ་པའི་རྟགས་གང་རུང་དུ་འགྱུར་བ་ནི། རྒོལ་བའི་བསམ་པ་ལས་གཞག་དགོས་ཏེ། མེ་ཡོད་པ་ཙམ་ཞིག་བསྒྲུབ་བྱའི་ཆོས་སུ་བྱ་སྟེ་སྒྲུབ་པར་འདོད་ན་ནི། སྒྲུབ་པའི་གཏན་ཚིགས་ཡིན་ལ། མེ་རྟག་པའི་དངོས་པོས་སྟོང་པ་བསྒྲུབ་བྱའི་ཆོས་སུ་བྱས་ཏེ་སྒྲུབ་པར་འདོད་ན་ནི། དགག་པའི་གཏན་ཚིགས་སོ། ། དེ་ཡང་ཞེ་འདོད་ཀྱི་བསྒྲུབ་བྱའི་ཆོས་ཀྱི་གཙོ་བོ་དང༌།
རྟགས་སུ་གཟུང་བྱ་གཉིས་ལ། དེ་བྱུང་འབྲེལ་པ་ངེས་བྱེད་ཡོད་མེད་ལ་རག་པ་ཡིན་ནོ། ། རིགས་གཏེར་ལས་མ་ཡིན་དགག་ནི་དགག་སྒྲུབ་ཚོགས་པ་ཡིན་པས། སྒྲུབ་པ་གཙོ་ཆེ་ན་སྒྲུབ་པ་དང༌། དགག་པ་གཙོ་ཆེ་ན་དགག་པར་འདོགས་དགོས་སོ་ཞེས་གསུངས་སོ། ། དེས་ན་མེའི་སྟེང་དུ་རྟག་པས་སྟོང་པ་ལ་དཔག་འདོད་དང༌། ཤེས་འདོད་གང་ཡང་མེད་པར་མེ་ཙམ་ཞིག་ལ་དེ་དག་ཡོད་པ་ཡིན་ན། རྟག་དངོས་ཀྱིས་སྟོང་པ་ཞེས་སྦྱར་བ་དག་ལྷག་པོའི་སྐྱོན་ཅན་དུ་འགྱུར་བ་ཡིན་ཏེ། བསྒྲུབ་བྱའི་གཙོ་བོ་རྟོགས་པ་ལ་ཕན་གནོད་ཅི་ཡང་མེད་ཅིང༌། བསྒྲུབ་བྱའི་ཆོས་ཀྱི་ཁྱད་པར་རྟག་དངོས་ཀྱི་སྟོང་པ་ལ་ཐེ་ཚོམ་ཙམ་འདྲེན་པར་བྱེད་པས།
མི་རྟག་པ་ཡིན་པས་ཕྱིས་རྟགས་གཞན་གྱི་སྒྲུབ་པར་བྱེད་དགོས་པའི་རྒྱུར་འགྱུར་བ་ཡིན་ནོ། ། དེ་བཞིན་དུ་དུ་ལྡན་གྱི་ལ་ལ་ཆུ་མིན་པའི་མེ་ཡོད་པར་སྒྲུབ་པ་ལ་དུ་བ་རྟགས་སུ་བཀོད་པའང༌། ཆུ་མིན་པ་ཞེས་པ་ཚིག་ལྷག་པ་ཙམ་དགོས་པར་ཟད་ཀྱི། ཆུ་མིན་པ་ཞེས་བརྗོད་པས་བསྒྲུབ་བྱའི་ཆོས་མེའི་ངོ་བོ་རྟོགས་པ་ལ་ཕན་པ་མེད་ཀྱི་སྟེང་དུ་སྔ་མ་ལྟར། ཆུ་ཡིན་པའི་མེ་གཅིག་སྲིད་པའི་དོགས་པ་འདྲེན་པར་འགྱུར་བས་སྐྱོན་དང་བཅས་པ་ཁོ་ན་ཡིན་ནོ། ། དེ་བཞིན་དུ། སྒྲ་ཆོས་ཅན་རྟག་པ་ཡིན་པའི་མི་རྟག་པ་ཡིན་ཏེ་ཞེས་པའང་ལྟག་ཆོད་ཀྱི་གནས་འབའ་ཞིག་གོ ། དེ་ལྟར་དགག་ཚིག་ཅུང་ཟད་འབྱར་བ་ཙམ་གྱིས་དགག་པར་འཇོག་ནུས་པ་མིན་ཏེ། དགག་པ་གཉིས་ཀྱིས་རྣལ་མ་གོ་བའང་ཡོད་པའི་ཕྱིར། གཉིས་པ་ཚིག་གི་ལན་ནི།
རྟག་དངོས་ཀྱིས་སྟོང་པའི་མེ་ལྟ་བུ་དགག་པ་ཡིན་དུ་ཆུག དེ་ཙམ་གྱིས་དགག་རྟགས་ཀྱི་བསྒྲུབ་བྱའི་ཆོས་སུ་མི་འགྱུར་ཏེ། དགག་རྟགས་ཡང་དག་ནི་མཚན་ཉིད་ཀྱི་ཟུར་དུ་དེ་སྒྲུབ་ཀྱི་སྒྲུབ་བྱའི་ཆོས་སུ་གཟུང་བྱ་ཡིན་ན། རང་མིང་གི་མཐའ་ཁོ་ནར་དགག་ཚིག་འབྱར་བའི་དགག་པ་ཡིན་པས་ཁྱབ་ཅེས་སམ་ཡང་ན་དགག་པ་རྐྱང་པ་ཅན་ཡིན་པས་ཁྱབ་ཅེས་འཇོག་པ་ཡིན་པའི་ཕྱིར། དེ་འདྲའི་དགག་པ་དེ་ཡིན་ན། མེད་དགག་གི་ཁྱབ་པ་མེད་དེ། སྔར་བཤད་པ་བཞིན་ནོ། ། དེ་ལྟར་ན་སྒྲུབ་རྟགས་ཡང་དག་དང་མིན་དགག་བསྒྲུབ་བྱའི་ཆོས་སུ་བྱེད་པའི་གཞི་མཐུན་སྲིད་པ་ལ་འགལ་བར་མི་བསམ་སྟེ། བློ་ཡུལ་དུ་བྱ་རུང་གིས་བུམ་པ་ཤེས་བྱར་གྲུབ་པ་ལྟ་བུ་སྒྲ་མི་རྟག་པར་སྒྲུབ་པ་སོགས་མི་སྲིད་པའི་ཕྱིར་རོ། ། དཔྱད་པ་གསུམ་གྱིས་དག་པའི་ལུང་ལ་བརྟེན་ནས་མདོ་བརྒྱད་སྟོང་པ་རང་གི་བསྟན་བྱའི་དོན་ལ་མི་སླུ་བར་སྒྲུབ་པ་ལྟ་བུ་ཡང་དམིགས་པའི་ཕྱིར་དང༌།
དེ་དགག་པའི་གཏན་ཚིགས་སུ་འདོད་ན་ནི་འབྲེལ་པ་དང་འགལ་ཞིང་ཁྱེད་ཅག་གིས་དེ་ལྟར་འདོད་པའང་མ་ཡིན་ནོ། ། རྒྱས་པར་དགག་སྒྲུབ་ཀྱི་སྐབས་སུ་འབྱུང་ངོ༌། ། གཉིས་པ་དབྱེ་བ་ལ། དབྱེ་བ་རྒྱས་པར་བཤད་པ་དང༌། དབྱེ་བ་མདོར་བསྡུ་བའི་ཚུལ་གཉིས། དང་པོ་ལ། མི་སྣང་བ་མ་དམིགས་པའི་གཏན་ཚིགས་ཡང་དག་དང༌། སྣང་རུང་མ་དམིགས་པའི་རྟགས་ཡང་དག་གཉིས། དང་པོ་ལ་མཚན་ཉིད་དང༌། དཔེ་བརྗོད་པའོ། །
དང་པོ་ལ། གཞན་ལུགས་དགག་པ་དང༌། རང་གི་འདོད་པ་བརྗོད་པའོ། ། དང་པོ་ནི། སྙིགས་དུས་ཀྱི་རྟོག་གེ་པ་དག་ཁ་འཆམ་པར། དེ་སྒྲུབ་ཀྱི་དགག་བྱའི་ཆོས་སུ་བཏགས་པའི་དོན་དེ་སྤྱིར་ཡོད་ཀྱང་སྐབས་ཀྱི་རྒོལ་བའི་ཚད་མ་ལ་སྣང་དུ་མི་རུང་བ་ཞེས་འཇོག་པ་ནི་མི་རིགས་ཏེ། དེ་ལྟ་ཡིན་ན། རང་བཞིན་མ་དམིགས་པ་མ་གཏོགས་པ་སྣང་རུང་མ་དམིགས་པའི་གཏན་ཚིགས་ཐམས་ཅད་ཀྱང་མི་སྣང་བ་མ་དམིགས་པའི་ཚིགས་སུ་ཧ་ཅང་ཐལ་བའི་ཕྱིར། ཇི་ལྟར་ཞེ་ན། དུ་བ་ལྟ་བུ་རང་གི་ངོ་བོ་ཡོད་ན་སྣང་དུ་རུང་བ་ཉིན་མོའི་རྒྱ་མཚོར་དེ་མེད་པར་སྒྲུབ་པ་ལ།
དེ་ཉིད་སྣང་རུང་མ་དམིགས་པ་རྟགས་སུ་འགོད། རང་གི་ངོ་བོ་སྣང་དུ་མི་རུང་ཀྱང་རྒྱུ་མེ་ལྟ་བུ་སྣང་དུ་རུང་བ་མཚན་མོའི་རྒྱ་མཚོར་མེ་སྣང་རུང་མ་དམིགས་པ་རྟགས་སུ་འགོད། རང་དང་རྒྱུ་གཉིས་ཀ་སྣང་དུ་མི་རུང་བ་ཐག་རིང་པོའི་ཤ་པ་ལྟ་བུ་ལ་ཁྱབ་བྱེད་ཤིང་སྣང་རུང་མ་དམིགས་པ་རྟགས་སུ་འགོད། དེ་གསུམ་ཀ་སྣང་དུ་མི་རུང་བ་གྲང་རེག་སྟོབས་ཆེན་པས་ཁྱབ་པའི་གཞི་ལྟ་བུར། དུ་བ་མེད་པར་སྒྲུབ་པ་ལ་སྣང་རུང་གི་གྲང་རེག་སྟོབས་ཆེན་པོ་རྟགས་སུ་དགོད། ངོ་བོ། རྒྱུ། ཁྱབ་བྱེད། འབྲས་བུ། འགལ་ཟླ་གང་ཡང་སྣང་དུ་མི་རུང་བ་ལ་མི་སྣང་བ་མ་དམིགས་པའི་གཏན་ཚིགས་ཁོ་ན་འཇུག་ཅིང་སྣང་རུང་མ་དམིགས་པ་འཇུག་པའི་གོ་སྐབས་མི་སྲིད་པར་རྣམ་ངེས་ལས་རྒྱས་པར་འབྱུང་བའོ། །
གཉིས་པ་ནི། དེ་ལྟར་སྒྲུབ་པའི་དགག་པའི་གཏན་ཚིགས་ཡང་དག་གང་ཞིག དེ་སྒྲུབ་ཀྱི་རྟགས་སུ་གཟུང་བྱ་དེའི་ཁྱད་པར་གྱི་གཞི་དེ་ཡོད་ཀྱང་སྐབས་བབ་ཀྱི་རྒོལ་བའི་ཚད་མ་ལ་སྣང་དུ་མི་རུང་བའོ། ། འདིར་དགག་བྱའི་ཆོས་སུ་བཏགས་པའི་དོན་ཞེས་པའི་ཐ་སྙད་བྱེད་པ་ནི་མི་རིགས་ཏེ། གང་དགག་བྱའི་ཆོས་ཡིན་པ་དེ་ཉིད་ལ། དགག་བྱའི་ཆོས་སུ་སྨྲ་བ་པོའི་རྟོག་པས་སྒྲོ་འདོགས་དགོས་པ་ཡིན་གྱི། དེ་མིན་པ་ཞིག་ལ། དེར་སྒྲོ་བཏགས་པ་ལ་འདོད་ན་དེ་ནི་ལོག་ཤེས་ཀྱིས་དེར་བཏགས་པ་འདོད་དགོས་ལ། དེ་ཡང་རིགས་པ་མ་ཡིན་པའི་ཕྱིར། དེ་བཞིན་དུ།
གང་བསྒྲུབ་བྱའི་ཆོས་ཡིན་པ་དེ་ཉིད་ལ། བསྒྲུབ་བྱའི་ཆོས་སུ་རྒོལ་བའི་བསམ་པས་སྒྲོ་བཏགས་པ་ཡིན་ནོ། ། གཞན་ཡང༌། ཁྱེད་ཅག་རང་ལྟར་ན། ཤ་ཟ་བསྐལ་དོན་དུ་སོང་བའི་རྒོལ་བའི་རྒྱུད་ཀྱི་ཤ་ཟ་ཡོད་ངེས་ཀྱི་དཔྱད་ཤེས་དོན་མཐུན་དེ་ཆོས་ཅན། ཁྱོད་མི་སྣང་བ་མ་དམིགས་པའི་རྟགས་ཡང་དག་གི་དགག་བྱའི་ཆོས་སུ་བཏགས་པའི་དོན་ཡིན་པར་ཐལ། ཁྱོད་དེའི་དགག་བྱའི་ཆོས་སུ་སྨྲ་བ་པོའི་བསམ་པས་བཏགས་པའི་ཕྱིར། དེས་ན་བཏགས་དོན་ཞེས་པའི་བློ་རྩེ་རང་ལ་གཏད་རྒྱུ་མེད་བཞིན་དུ་ཐ་སྙད་བྱེད་པར་ཟད་དོ། ། གཉིས་པ་དཔེར་བརྗོད་པ་ལ། གཞན་གྱི་འདོད་པ་སུན་ཕྱུང་བ་དང༌།
རང་གི་འདོད་པ་བཞག་པའོ། ། དང་པོ་ནི། སྙིགས་དུས་ཀྱི་གངས་ཅན་པ་རྣམས་མཐུན་པར། མདུན་གྱི་གཞི་འདིར་ཆོས་ཅན། ཤ་ཟ་གང་ལ་བསྐལ་དོན་དུ་སོང་བའི་རྒོལ་བའི་ངོར་ཤ་ཟ་ཡོད་ངེས་ཀྱི་དཔྱད་ཤེས་དོན་མཐུན་མི་འཇུག་སྟེ། དེའི་རྒྱུད་ཀྱི་ཚད་མས་དེ་མ་དམིགས་པའི་ཕྱིར་ཞེས་དཔེར་བརྗོད་པར་བྱེད་དོ། ། དེ་ནི་སྐྱོན་དང་བཅས་པ་ཁོ་ནར་མཐོང་སྟེ། རྟགས་འདི་ཁྱབ་པ་གྲུབ་པའི་དུས་སུ་བསྒྲུབ་བྱ་ངེས་པར་འགྱུར་ཏེ། དེ་སྐོར་གྱི་ཁྱབ་པ་ངེས་པ་ན་དེ་སྐོར་གྱི་བསྒྲུབ་བྱའི་ཆོས་དེ་ངེས་དགོས་ལ། ཤ་ཟ་བསྐལ་དོན་དུ་སོང་བའི་རྒོལ་བའི་རྒྱུད་ལ་ཤ་ཟ་ཡོད་ངེས་ཀྱི་དཔྱད་ཤེས་དོན་མཐུན་མི་འཇུག་པ་དེ་ཚད་མས་ངེས་པའི་རྒོལ་བ་ཡིན་ན།
མདུན་གྱི་གཞི་འདིར་ཡང༌། དེ་འདྲ་མི་འཇུག་པར་ངེས་དགོས་པའི་ཕྱིར། དོན་ལ་སོམས་ཤིག གཞན་ཡང༌། མདུན་གྱི་གཞི་འདིར་ཆོས་ཅན། གསེར་བུམ་གང་ལ་བསྐལ་དོན་དུ་སོང་བའི་ངོར་གསེར་བུམ་ཡོད་ངེས་ཀྱི་ཐ་སྙད་དོན་མཐུན་མི་འཇུག་སྟེ། དེའི་རྒྱུད་ཀྱི་ཚད་མས་གསེར་བུམ་མ་དམིགས་པའི་ཕྱིར་ཞེས་བཀོད་པའི་ཚེ་ན། དེ་ཆོས་ཅན། ཁྱེད་དེ་སྒྲུབ་ཀྱི་མི་སྣང་བ་མ་དམིགས་པའི་གཏན་ཚིགས་ཡང་དག་དུ་ཐལ། ཁྱོད་དེ་སྒྲུབ་ཀྱི་མ་དམིགས་པའི་རྟགས་ཡང་དག་གང་ཞིག
ཁྱོད་དེ་སྒྲུབ་ཀྱི་སྣང་རུང་མ་དམིགས་པའི་རྟགས་ཡང་དག་ནི་མ་ཡིན་པའི་ཕྱིར། རྟགས་སྔ་མ་ཁས་བླངས། ཕྱི་མ་མ་གྲུབ་ན། སྣང་རུང་མ་དམིགས་པའི་རྟགས་ཀྱི་སྦྱོར་བ་འགོད་ཚུལ་འདི་ནི་སྔོན་ཆད་མ་བྱུང་བ་ཞིག་གོ ། གཞན་ཡང་མདུན་གྱི་གཞི་འདིར་ཆོས་ཅན། སྒྲ་མི་རྟག་པ་ཡིན་ཏེ། སྒྲ་བྱས་པ་ཡིན་པའི་ཕྱིར་ཞེས་བཀོད་པ་དེ་ཡང་རྟགས་ཡང་དག་ཏུ་འདོད་ན་ཅིས་འགོག དེ་ཡང་དེ་ལྟར་འདོད་ཅེ་ན། མི་འཐད་དེ། ཁྱབ་པ་སྒྲུབ་པའི་དུས་སུ་བསྒྲུབ་བྱ་གྲུབ་ཟིན་པར་ཐལ་བའི་ཕྱིར།
སྒྲ་བྱས་པ་ཡིན་པ་དེ་སྒྲ་མི་རྟག་པ་ལ་འབྲེལ་བར་ངེས་ན་སྒྲ་མི་རྟག་པར་ངེས་དགོས། སྒྲ་མི་རྟག་པར་ངེས་ན་མདུན་གྱི་གཞི་འདིར་ཡང་སྒྲ་མི་རྟག་པར་ངེས་དགོས་པའི་ཕྱིར། གཞན་ཡང༌། ཁྱེད་ཀྱི་རྟགས་སྦྱོར་འགོད་ཚུལ་འདི་ནི་སྐྱོན་དང་བཅས་པ་འབའ་ཞིག་ཡིན་ཏེ། ཤ་ཟ་བསྐལ་དོན་དུ་སོང་བའི་རྒོལ་བ་དེ། རྟགས་འགོད་པའི་ཡུལ་གྱི་རྒོལ་བར་བྱེད་རྒྱུ་ཡིན་པ་ལ་ཁྱོད་ཀྱིས་རྟགས་ཆོས་ཀྱི་ཁྱད་པར་དུ་སྦྱར་བའི་ཕྱིར། དཔེར་ན། གྲངས་ཅན་གྱི་ངོར། སྒྲ་ཆོས་ཅན། མི་རྟག་སྟེ།
བྱས་པ་ཡིན་པའི་ཕྱིར་ཞེས་འགོད་རྒྱུ་ཡིན་གྱི། སྒྲ་ཆོས་ཅན། གྲངས་ཅན་གྱི་ངོར་མི་རྟག་སྟེ། བྱས་པའི་ཕྱིར་ཞེས་བཀོད་ན་ཉེས་པ་ཅིར་འགྱུར་པ་དེ་ཇེ་དང་པོ་ཁོ་ནར་སོམས་ལ། རྗེས་སུ་སྐྱོན་དང་བཅས་པར་མཐོང་ན་དེའི་སྦྱོར་བའི་འགོད་ཚུལ་སྔ་མ་དེ་ཡང་དོར་བར་བྱའོ། ། ཡང་དར་ཊཱིཀ་པ། མདུན་གྱི་གཞི་འདིར་ཆོས་ཅན། ཤ་ཟ་རང་གང་ལ་བསྐལ་དོན་དུ་སོང་བའི་རྒོལ་བས། ཤ་ཟ་ཡོད་ཅེས་དམ་བཅའ་བ་མི་རིགས་ཏེ། དེ་དེའི་རྒྱུད་ཀྱི་ཚད་མས་ཤ་ཟ་མ་དམིགས་པའི་ཕྱིར་ཞེས་ཀྱང་དཔེར་བརྗོད་པར་མཛད་དེ།
འདི་ཡང་འཐད་པ་དང་བྲལ་བ་ཁོ་ནར་མཐོང་སྟེ། ཉེས་པ་སྔར་བརྗོད་པ་དེ་དག་ཇི་ལྟ་བ་བཞིན་འཇུག་པར་མ་ཟད། བརྗོད་པ་ལ་སྐྱོན་ཆགས་ཏེ། མདུན་གྱི་གཞི་འདིར་ཤ་ཟ་བསྐལ་དོན་དུ་སོང་བའི་གང་ཟག་དེ་ཆོས་ཅན། ཁྱོད་ཀྱིས་ཤ་ཟ་ཡོད་པར་དམ་བཅའ་རིགས་པར་ཐལ། ཤ་ཟ་ཡོད་པར་ཁྱོད་ཀྱིས་ཚད་མས་གྲུབ་པའི་ཕྱིར། མ་གྲུབ་ན་དེ་དེར་ཐལ། མདུན་གྱི་གཞི་འདིར་རྡོ་རྗེ་གདན་བསྐལ་དོན་དུ་སོང་བའི་རྒོལ་བས། སྤྱིར་རྡོ་རྗེ་གདན་ཡོད་པར་ཚད་མས་གྲུབ་པའི་ཕྱིར། མདུན་གྱི་གཞི་འདིར་ལྷའི་དབང་པོ་བརྒྱ་བྱིན་བསྐལ་དོན་དུ་སོང་བའི་རྒོལ་བས།
སྤྱིར་ལྷ་དབང་བརྒྱ་བྱིན་ཚད་མས་གྲུབ་པ་བཞིན་ནོ། ། གཉིས་པ་རང་གི་འདོད་པ་བཞག་པ་ལ་གཉིས་ཏེ། གཞུང་དང་མཐུན་པར་བཞག་པ་དང༌། རྩོད་པ་བདེ་བའི་ངོར་བཞག་པ་གཉིས་སོ། ། དང་པོ་ལ་དངོས་དང༌། ཉེས་པ་སྤང་བའོ། ། དང་པོ་ནི། སྤྱིར་མ་དམིགས་པའི་གཏན་ཚིགས་ཡང་དག་ལ་གཉིས་ཏེ། རང་ཕྱོགས་ཆོས་སུ་སྒྲུབ་པའི་གཞིར། རང་གི་དགག་བྱའི་ཆོས་ཀྱི་ཁྱད་གཞི་དེ་ཡོད་ངེས་ཀྱི་ཐ་སྙད་ཙམ་འགོག་པ་དང༌།
དེ་འགོག་ནུས་པར་མ་ཟད་མེད་ངེས་ཀྱི་ཐ་སྙད་ཀྱང་སྒྲུབ་ནུས་པ་གཉིས། དང་པོ་ནི། མདུན་གྱི་གཞི་འདིར་ཆོས་ཅན། འདྲེ་ཤ་ཟའི་བུམ་པ་ཡོད་ངེས་ཀྱི་ཐ་སྙད་དོན་མཐུན་མི་འཇུག་སྟེ། འདྲེ་ཤ་ཟའི་བུམ་པ་ཐ་མལ་པའི་ཚད་མས་མ་མཐོང་བའི་ཕྱིར་ཞེས་པ་ལྟ་བུ་ཡིན་ལ། གཉིས་པ་ནི། མདུན་གྱི་གཞི་འདིར་ཆོས་ཅན། མིའི་བུམ་པ་མེད་ངེས་ཀྱི་ཐ་སྙད། དོན་མཐུན་འཇུག་སྟེ། དེ་ཚད་མས་མ་དམིགས་པའི་ཕྱིར་ཞེས་པ་ལྟ་བུའོ། །
དེ་ཡང་རྟགས་སྔ་མ་དེས། མདུན་གྱི་གཞིར་འདྲེའི་བུམ་པ་མེད་ངེས་ཀྱི་ཐ་སྙད་བྱར་རུང་དུ་སྒྲུབ་མི་ནུས་ཏེ། མདུན་གྱི་གཞི་འདིར་དེ་འདྲ་དེ་དེའི་ངོ་བོ་རྒྱུ་འབྲས་བུ་ཁྱབ་བྱེད་འགལ་ཟླ་གང་ཡོད་ཀྱང་སྣང་མི་རུང་ཡིན་པའི་ཕྱིར་ཏེ། དེར་དེ་ཐམས་ཅད་བསྐལ་དོན་ཡིན་པའི་ཕྱིར། གཉིས་པ་ནི། འདི་ལ་དར་ཊཱིཀ་པ་ན་རེ། མདུན་གྱི་གཞི་འདིར་ཆོས་ཅན། ཤ་ཟ་མེད་ངེས་སུ་ཐལ། ཡོད་ན་དམིགས་སུ་རུང་བ་ལས་མ་དམིགས་པའི་ཕྱིར། རྟགས་དང་པོ་གྲུབ་སྟེ།
དེ་ཡོད་ན་ཀུན་མཁྱེན་གྱིས་དམིགས་དགོས་པའི་ཕྱིར། ཞེས་དང༌། མདུན་གྱི་གཞི་འདིར་ཆོས་ཅན། ཤ་ཟའི་བུམ་པ་མེད་ངེས་ཡིན་པར་ཐལ། ཡོད་ངེས་མིན་པའི་ཕྱིར། ཁྱབ་པ་ནི་དངོས་འགལ་བར་དུ་ཕུང་གསུམ་མི་སྲིད་པའི་ཕྱིར། གཞན་ཡང༌། དེ་ཆོས་ཅན། ཤ་ཟ་ཡོད་པ་མ་ཡིན་པར་ཐལ། ཡོད་ངེས་མ་ཡིན་པའི་ཕྱིར།
ཁྱབ་པ་ཡོད་དེ། ཡོད་ན་ཡོད་ངེས་ཡིན་དགོས་པའི་ཕྱིར། འདོད་ན། དེ་ཆོས་ཅན། དེ་མེད་པར་ཚད་མས་གྲུབ་པར་ཐལ། ཡོད་པ་མིན་པའི་ཕྱིར། འདོད་ན་བསྐལ་དོན་ཡིན་པ་ཉམས་སོ། ། ཞེས་ཟེར་བ་དག་ཀྱང་སྣང་ངོ༌། ། འདི་དག་ནི་ལྟར་སྣང་བ་འབའ་ཞིག་ཏུ་ཁོ་བོས་རྟོགས་ཏེ། ཡོད་ན་དམིགས་སུ་རུང་བ་ལས་མ་དམིགས་པའི་ཕྱིར།
ཞེས་པའི་གཏན་ཚིགས་འདི་སྣང་རུང་མ་དམིགས་པའི་གཏན་ཚིགས་གང་ལ་འཇུག་པའི་གཞི་གཅིག་གི་སྟེང་དུ་རུང་བ་ཡིན་གྱི། གང་ལ་མི་སྣང་བ་མ་དམིགས་པའི་རྟགས་ཁོ་ན་འཇུག་པའི་ཆོས་ཅན་ཤ་ཟའི་བུམ་པ་ལྟ་བུའི་སྟེང་དུ་འགོད་པ་ནི་བཞད་གད་ལས་ཀྱང་ཆེས་བཞད་གད་ཀྱི་གནས་སུ་སྣང་བའི་ཕྱིར་ཏེ། རང་བཞིན་ཤེས་བྱེད་མི་ཤེས་ལ། ། རིགས་པ་འདི་ནི་བརྗོད་པ་ཡིན། ། ཞེས་དང༌། འབྲས་བུ་ངེས་མེད་ཅན་འདིས་ནི། ། ལྡོག་པ་སྒྲུབ་པར་ནུས་མ་ཡིན། ། ངེས་པ་སྒྲུབ་ཕྱིར་གཏན་ཚིགས་ལ། ། དངོས་པོའི་དབང་དུ་བྱས་པ་ཡིན། ། ཞེས་གསུངས་པ་ལས་ཕྱི་རོལ་དུ་གྱུར་པའི་ཕྱིར་དང༌།
མདུན་གྱི་གཞི་འདིར་ཤ་ཟ་ཡོད་ན་དམིགས་སུ་རུང་དགོས་པ་མ་ཡིན་པར་ཐལ། མདུན་གྱི་གཞི་འདིར་ཤ་ཟ་ཡོད་ཀྱང་སྣང་མི་རུང་ཡིན་པའི་ཕྱིར་ཏེ། བསྟན་བཅོས་སྐབས་དང་འབྲེལ་མེད་དང༌། ། དོན་རྣམས་དབང་པོ་ལས་འདས་དང༌། ། རྟགས་མེད་པ་ཅན་དེ་རྣམས་ནི། ། མི་དམིགས་ཕྱིར་ན་ཇི་ལྟར་མེད། ། ཅེས་བསྐལ་དོན་མི་དམིགས་པས་མེད་ངེས་སུ་སྒྲུབ་མི་ནུས་པར་གསུངས་པའི་ཕྱིར་དང༌། མི་སྣང་ངེས་པ་མི་རུང་ཕྱིར། ། ཞེས་གསུངས་པའི་ཕྱིར། ཀུན་མཁྱེན་ལ་སྣང་རུང་ཡིན་པས།
འདིའི་སྐབས་ཀྱི་སྣང་རུང་དུ་འཇོག་ནུས་ན། སྣང་མི་རུང་མི་སྲིད་པར་ཐལ། ཡོད་ན་ཀུན་མཁྱེན་ལ་སྣང་རུང་དུ་ཡོད་པས་ཁྱབ་པའི་ཕྱིར། འདོད་ན། མི་སྣང་བ་མ་དམིགས་པའི་གཏན་ཚིགས་འཇུག་པའི་གཞི་མེད་པར་འགྱུར་རོ། ། གང་ཡང་ཁྱེད་ཀྱི་ལྟ་ན། སྣང་རུང་མ་དམིགས་པའི་རྟགས་ཡང་དག་ཀྱང་མེད་པར་ཐལ། ཀུན་མཁྱེན་ལ་སྣང་རུང་གི་བུམ་པ་དམིགས་མ་དམིགས་ཐེ་ཚོམ་ཟ་བའི་ཕྱིར། གཏན་ཚིགས་ཡང་དག་ཡིན་ན་སྣང་རུང་དམིགས་དགོས་པའི་ཕྱིར་ཏེ། དེ་ཡིན་ན་ཀུན་མཁྱེན་གྱིས་དམིགས་དགོས་པའི་ཕྱིར།
སྒྲ་ཡིན་ན་མིག་ཤེས་ཀྱི་གཟུང་བྱ་ཡིན་དགོས་པར་ཡང་ཐལ་ལོ། ། གཞན་ཡང་འདྲེ་ཤ་ཟའི་བུམ་པ་ཚད་མས་མ་དམིགས་པ་དེ་སྣང་རུང་ཤ་ཟའི་བུམ་པ་ཚད་མས་མ་དམིགས་པའི་ས་ཕྱོགས་སུ་སྣང་རུང་ཤ་ཟའི་བུམ་པ་མེད་ངེས་སུ་སྒྲུབ་པའི་རྟགས་ཡང་དག་ཏུ་ཐལ། དེས་དེ་ལྟར་སྒྲུབ་པའི་ཚུལ་གསུམ་ཚང་བ་གང་ཞིག ཤ་ཟ་སྣང་རུང་ཡིན་པའི་ཕྱིར། འདོད་ན། ཡོད་མེད་ངེས་པའི་འབྲས་ཅན་མིན། ། ཕྱིར་ན་ཚད་མ་ཉིད་མི་འགྱུར། ། ཞེས་སོགས་དང་ཇི་ལྟར་མི་འགལ། གཞན་ཡང༌། ཤ་ཟ་ཡོད་པར་ཡང་མ་ངེས།
མེད་པར་ཡང་མ་ངེས་པའི་རྒོལ་བ་ཆོས་ཅན། ཤ་ཟ་ཡོད་པར་ངེས་པར་ཐལ། མེད་པར་མ་ངེས་པའི་ཕྱིར། གསུམ་ཀར་ཇི་ལྟར་ཁས་མ་བླངས། ཤ་ཟ་ཡོད་པར་མ་ངེས་པའི་རྒོལ་བ་ཆོས་ཅན། ཤ་ཟ་ཡོད་པར་ངེས་པར་ཐལ། ཤ་ཟ་ཡོད་པའི་ཕྱིར། གསུམ་ཆར་ཁས་བླངས། ཡོད་པར་ངེས་པ་དང་ཡོད་ངེས་ཀྱི་ཁྱད་པར་ནི་ཀུན་མཁྱེན་གྱིས་ཀྱང་མི་གཟིགས་སོ། ། དེས་ན་མདུན་གྱི་གཞི་འདིར་ཤ་ཟའི་བུམ་པ་ཡོད་དམ་མེད་ནི་ཐེ་ཚོམ་ཟ་བ་ཡིན་ལ།
དེའི་རྒྱུ་མཚན་གྱིས་མདུན་གྱི་གཞི་འདིར་ཤ་ཟའི་བུམ་པ་ཡོད་པར་ངེས་པའང་མིན། མེད་པར་ངེས་པའང་མིན་ཞེས་ཁས་ལེན་དགོས་པ་ཡིན་གྱི། ཡོད་མེད་ཐེ་ཚོམ་ཟ་བ་བཞིན་དུ་ཡོད་པར་ངེས་མ་ངེས་ཀྱང་ཐེ་ཚོམ་ཟ་ཞེས་ཟེར་དུ་རུང་བ་མིན་ཏེ། དེ་ལྟར་འདོད་ན། ཡོད་མེད་ཐེ་ཚོམ་ཟ་བ་བཞིན་དུ་ཡོད་མེད་ཐེ་ཚོམ་ཟ་བ་ཉིད་ལ་ཡང་ཐེ་ཚོམ་ཟ་ཞེས་པར་སོང་བའི་ཕྱིར། དེ་ཡང་འདི་ལྟར། རྒོལ་པ་ཁྱོད་ཆོས་ཅན། མདུན་གྱི་གཞི་འདིར་ཤ་ཟ་ཡོད་མེད་ཐེ་ཚོམ་ཟ་བ་མ་ཡིན་ནམ་མིན་ཀྱང་ཐེ་ཚོམ་ཟ་བར་ཐལ། ཤ་ཟ་ཡོད་པར་ངེས་པའང་མིན། མེད་པར་ངེས་པའང་མིན་པ་ལ་ཐེ་ཚོམ་ཟ་བའི་ཕྱིར།
ཐལ་འགྱུར་འདི་ལ་ཁྱེད་འཁོར་དང་བཅས་པ་ལ་ལན་མེད་དོ། ། ཅི་སྟེ་མ་ཁྱབ་ན། ཐེ་ཚོམ་གྱི་གོ་བ་ཁྱོད་ཀྱིས་སྟོན་ཅིག ངེད་ལྟར་ན་ནི། ཁྱིམ་དེར་མེ་ཡོད་པར་ཡང་མ་ངེས། མེད་པར་ཡང་མ་ངེས་པ་དེ་ཁྱིམ་དེར་མེ་ཡོད་མེད་ཐེ་ཚོམ་ཟ་བའི་དོན་ཡིན་ནོ། ། གཞན་དུ། དེ་ཕྱིར་ཤིན་ཏུ་ལྐོག་གྱུར་དོན། ། ཡོད་མེད་ངེས་པ་ཡོད་མ་ཡིན། ། ཞེས་དང༌།
ཡོད་མེད་ངེས་པའི་འབྲས་ཅན་མིན། ། ཞེས་པར་ཆོས་ཀྱི་གྲགས་པས་དངོས་འགལ་ཚིག་གཅིག་གི་ནང་དུ་ཁས་བླངས་སོ། ། ཞེས་ཁྱེད་ཅག་འདོད་དམ། གཉིས་པ་ནི། བློ་གྲོས་ཆུང་ངུ་དག་གིས་རྟགས་སྦྱོར་བཤད་མ་ཐག་པ་དེ་སྐྱང་བར་མི་ནུས་ན། མདུན་གྱི་གཞི་འདིར་འདྲེ་ཤ་ཟའི་བུམ་པ་བསྐལ་དོན་དུ་སོང་བའི་རྒོལ་བ་དེ་ཆོས་ཅན། རང་རྒྱུད་ལ་ཤ་ཟའི་བུམ་པ་ཡོད་ངེས་ཐ་སྙད་དོན་མཐུན་མི་འཇུག་སྟེ། རང་རྒྱུད་ཀྱི་ཚད་མས་ཤ་ཟའི་བུམ་པ་མ་དམིགས་པའི་ཕྱིར་ཞེས་དཔེར་བརྗོད་པར་བྱའོ། ། དར་ཊཱིཀ་པ་སོགས་མི་སྣང་བ་མ་དམིགས་པའི་གཏན་ཚིགས་གང་ཡིན་པ་དེ་དག རྒྱུ་མ་དམིགས་པའམ།
ཁྱབ་བྱེད་མ་དམིགས་པའི་ནང་དུ་འདུས་སོ་ཞེས་ཟེར་བ་ནི། མ་དམིགས་པ་ནི་འདི་ཙམ་ཞིག ། མེད་པར་ངེས་པའི་འབྲས་ཅན་ཡིན། ། དེ་ཡང་སྣང་བ་འདོད་པ་ཡི། ། རྒྱུ་འམ་རང་བཞིན་སྣང་མེད་ཉིད། ། ཅེས་གསུངས་པ་དང་འགལ་བར་དོགས་ཤིང༌། ལྟར་རུང་རང་གི་ངོ་བོའམ། ། རང་རྒྱུ་མཐོང་བའི་རྒྱུ་ཡང་དག ། ཡོད་པར་སྣང་བ་མེད་ན་ནི། ། དེ་དང་ལྡན་པའང་ཇི་ལྟར་ཡོད། །
ཅེས་ལྟར་རུང་གི་འབྲས་བུ་ལ་རྒྱུ་ཁྱབ་བྱེད་མ་དམིགས་པའི་གཏན་ཚིགས་འཇུག་པར་གསུངས་སོ། ། ཕྱོགས་ཆོས་ཅན་གྱི་རབ་དབྱེ་འཆད་པའི་སྐབས་སུ་རྒྱུ་ཁྱབ་བྱེད་མ་དམིགས་པའི་རྟགས་ཀྱི་དཔེར་བརྗོད་ལས་ལོགས་སུ་མི་སྣང་བ་མ་དམིགས་པའི་རྟགས་ཀྱིས་དཔེར་བརྗོད་ཅིང་སྨོས་པའི་རྒྱུ་མཚན་གསུངས་པའང་མི་འཐད་པར་འགྱུར་རོ། ། རིགས་པའི་གཏེར་དུ། མི་སྣང་མ་དམིགས་པའི་རྟགས་ཀྱི་རྣམ་བཞག་མ་གསུངས་པ་ནི་རང་གི་དགག་བྱ་ཡོད་ངེས་ཀྱི་ཐ་སྙད་ཙམ་འགོག་ཀྱང༌། མེད་ངེས་ཀྱི་ཐ་སྙད་སྒྲུབ་མི་ནུས་པས་དགག་རྟགས་ཡང་དག་མཚན་ཉིད་པ་མིན་པ་ལ་དགོངས་པར་སྣང་སྟེ། རང་འགྲེལ་ལས། དགག་རྟགས་མཐའ་དག་ནི་སྣང་རུང་མ་དམིགས་པར་འདུ་བའི་ཕྱིར་ཞེས་གསུངས་སོ། ། དེ་ཡང་ཤ་ཟའི་བུམ་པ་ཡོད་ངེས་ཀྱི་ཐ་སྙད་བཀག་པ་ཙམ་དགག་པ་མཚན་ཉིད་པར་མི་རུང་སྟེ། དགག་པ་ཡིན་ན་རང་གི་ཡུལ་ཅན་གྱི་བློས་དགག་བྱ་དེ་རྣམ་པར་བཅད་ནས་རྟོགས་བྱ་ཡིན་དགོས་པ་རང་གི་ཡུལ་ཅན་གྱི་བློ་གང་ལ་ཐེ་ཚོམ་ཞུགས་པའི་དོན་དེ་ལ་བློ་དེས་དགག་བྱ་རྣམ་པར་གཅོད་མི་ནུས་པའི་ཕྱིར། ཞེས་དགོངས་སམ་སྙམ་སྟེ།
དཔྱད་པར་བྱའོ། ། གཉིས་པ་སྣང་རུང་མ་དམིགས་པའི་རྟགས་ཡང་དག་ལ་མཚན་ཉིད། དབྱེ་བ་གཉིས། དང་པོ་ནི། དེ་སྒྲུབ་ཀྱི་དགག་རྟགས་ཡང་དག་གང་ཞིག དེ་སྒྲུབ་ཀྱི་དངོས་ཀྱི་རྟགས་སམ། རྟགས་ལོག་གི་ཁྱད་པར་གྱི་གཞིར་བཟུང་བ་དེ་ཡོད་ན་སྐབས་བབ་ཀྱི་རྒོལ་བའི་ཚད་མ་ལ་སྣང་དུ་རུང་བའོ། ། དབྱེ་བ་ལ། དབྱེ་བ་རྒྱས་པར་བཤད་པ་དང༌། སོ་སོའི་རང་བཞིན།
ངོ་བོ་ངོས་བཟུང་བའོ། ། དང་པོ་ནི། སྤྱིར་དགག་བྱའི་ཆོས་ལ་གཞི་དེར་སྣང་དུ་རུང་བ་དང༌། མི་རུང་བ་གཉིས་སུ་ཁ་ཚོན་ཆོད། དང་པོ་ལ། ངོ་བོ་སྣང་དུ་རུང་བ་དང༌། ངོ་བོ་སྣང་དུ་མི་རུང་ཡང་དེའི་རྒྱུ་སྣང་དུ་རུང་བ་དང༌། དེ་གཉིས་ཀ་སྣང་དུ་མི་རུང་ཡང་དེའི་ཁྱབ་བྱེད་སྣང་དུ་རུང་བ་དང༌། དེ་གསུམ་ཀ་སྣང་དུ་མི་རུང་ཡང་དེའི་དངོས་འབྲས་སྣང་དུ་རུང་བའོ། ། དེ་བཞི་ཀ་སྣང་དུ་མི་རུང་ཡང་དེའི་འགལ་ཟླ་སྣང་དུ་རུང་བ་རང་གི་ངོ་བོ་དང༌།
འབྲལ་ཡུལ་དང༌། འགལ་ཟླ་གསུམ་གང་ཡང་སྣང་དུ་མ་རུང་བ་རྣམས་སུ་ཁ་ཚོན་ཆོད། དེ་དག་ལ་རིམ་པ་བཞིན་དུ། འབྲེལ་ཡུལ་མ་དམིགས་པ་བཞི་དང༌། འགལ་དམིགས་རྣམས་དང༌། མི་སྣང་བ་མ་དམིགས་པ་རྣམས་བཞག་གོ་ཞེས་བྱ་བ་ནི་ལེགས་པར་བཤད་པ་དང་པོའོ། ། ཡང་གཉིས་པ་ནི། སྤྱི་སྣང་རུང་གི་དགག་བྱའི་ཆོས་ལ་དགག་བྱའི་ཆོས་དེའི་རྒྱུ་དང༌། ངོ་བོ་དང༌། འབྲས་བུ་དང་གསུམ།
དེ་འགོག་པའི་གཏན་ཚིགས་ལའང་གཉིས་ཏེ། འབྲེལ་ཡུལ་བཀག་པས་འགོག་པ་དང༌། འགལ་ཟླ་རྟགས་སུ་བཀོད་པས་འགོག་པ་གཉིས། འབྲེལ་ཡུལ་ཡང༌། རྒྱུའི་འབྲེལ་ཡུལ་དངོས་འབྲས་དང༌། ངོ་བོའི་འབྲེལ་ཡུལ་ལ་ཁྱབ་བྱའི་འབྲེལ་ཡུལ་ཁྱབ་བྱེད་དང༌། ཁྱབ་མཉམ་པའི་འབྲེལ་ཡུལ་རང་བཞིན་དང་གཉིས། འབྲས་བུའི་འབྲེལ་ཡུལ་རྒྱུ་སྟེ་བཞི་པོ་བཀག་ནས། འབྲེལ་ཟླར་གྱུར་པའི་དགག་བྱའི་ཆོས་འགོག་པ་ལ་རིམ་པ་བཞིན། དངོས་འབྲས་མ་དམིགས་པ་དང༌།
ཁྱབ་བྱེད་མ་དམིགས་པ་དང༌། རང་བཞིན་མ་དམིགས་པ་དང༌། རྒྱུ་མ་དམིགས་པ་རྣམས་བཞག་པ་ཡིན་ནོ། ། གཉིས་པ་འགལ་ཟླ་ཡང་གཉིས་ཏེ། ལྷན་ཅིག་མི་གནས་པའི་འགལ་ཟླ་དང༌། ཕན་ཚུན་སྤངས་འགལ་གྱི་འགལ་ཟླ་གཉིས། དང་པོ་ལ། ལྷན་ཅིག་མི་གནས་པའི་འགལ་ཟླ་དངོས་དང༌། དེའི་རྒྱུ་དང༌། འབྲས་བུ་དང༌།
ཁྱབ་བྱ་སྟེ་བཞི་ཡིན་ལ། སྔར་བཤད་མ་ཐག་པ་ལྟར། དགག་བྱའི་ཆོས་ལའང༌། དངོས་དང༌། དེའི་རྒྱུ་དང༌། དེའི་འབྲས་བུ་དང༌། དེའི་ཁྱབ་བྱ་སྟེ་བཞི་ཡིན་ནོ། ། འདི་ལ་ཡང་ལོ་ཙྭ་བ་ཆེན་པོ་དང༌། ཕྱཱ་པ་ནི། འགལ་ཟླ་དངོས་ཀྱི་རྒྱུ་དགག་བྱ་སྐོར་བཞི་པོ་འགོག་པར་བྱེད་མི་ནུས་ལ།
འགལ་ཟླ་གཞན་གསུམ་པོས་དགག་བྱ་སྐོར་བཞི་འགོག་ནུས་པས། ལྷན་ཅིག་མི་གནས་འགལ་བཅུ་གཉིས་ལ་བརྟེན་པའི་རྟགས་བཅུ་གཉིས་ཡིན་པར་བཞེད་ལ། གཙང་ནག་པ་བཅུ་དྲུག་ཏུ་བཞེད་པར་གྲགས་སོ། ། ཕན་ཚུན་སྤངས་འགལ་ལ་ཡང༌། འགོག་བྱེད་ཀྱི་འགལ་ཟླ་དངོས་དང༌། དེའི་རྒྱུ་དང༌། དེའི་འབྲས་བུ་དང༌། དེའི་ཁྱབ་བྱ་དང་བཞི་ཡིན་ལ། དགག་བྱ་ལའང་དེ་ལྟར་བཞི་སྟེ་བཅུ་གཉིས་དང་བཅུ་དྲུག་ཅི་རིགས་པར་བཞེད་དོ། ། དེ་ཡང་དཔེར་ན།
དགག་བྱ་ནི་མེ་མེད་པ་དང༌། དེ་འཛིན་པའི་ཤེས་པ་དང༌། མེ་མེད་ཀྱི་རྒྱུ་དང༌། མེ་མེད་པའི་དངོས་པོ་དང་བཞི། དེ་འགོག་བྱེད་ལ། མེ་དང༌། དུ་བ་དང༌། མེ་རྒྱུ་ནུས་པ་ཐོགས་མེད་དང༌། ཙནྡན་གྱི་མེ་དང་བཞི། དེ་ཡང༌།
ལོ་ཆེན་ལྟར་ན་རྒྱུ་བཞི་པོས་འགལ་བ་འགོག་མི་ནུས་པས་བཅུ་གཉིས་ཡིན་ལ། བཅུ་གཉིས་ཀྱི་ནང་ནས་ཀྱང་རྟགས་ཡང་དག་ཡིན་པ་བརྒྱད། མིན་པ་བཞིར་བཞེད་དོ། ། རིགས་གཏེར་ལས་ནི། ཕན་ཚུན་སྤངས་པ་དངོས་ལ་ནི། ། རྟགས་དང་རྟགས་ཅན་ཡོད་མ་ཡིན། ། དེ་ཡི་ཁྱད་པར་བྱས་པ་ནི། ། ཁྱབ་བྱེད་འགལ་བ་དམིགས་པར་འདུས། ། ཞེས་གསུངས་པས། དངོས་འགལ་གྱི་ཁྱད་པར་དུ་བྱས་པའི་ཕན་ཚུན་སྤངས་འགལ་དང༌།
རྒྱུད་འགལ་ལམ། ཚད་མས་གནོད་འགལ་ལ་བརྟེན་པའི་ཕན་ཚུན་སྤངས་འགལ་གཉིས་སུ་གསུངས་སོ། ། རྣམ་འགྲེལ་ལས་ནི་འབྲེལ་ཟླ་མ་དམིགས་པ་གསུམ་དང༌། འགལ་དང་འབྲས་བུ་དག་གྲུབ་དང༌། ། ཞེས་པར། རང་བཞིན་དང་འགལ་བའི་རང་བཞིན་དམིགས་པ་དང༌། ཁྱབ་བྱེད་འགལ་བའི་རང་བཞིན་དམིགས་པ་གཉིས་དང༌། དེ་གཉིས་དང་འགལ་བའི་འབྲས་བུ་དམིགས་པ་གཉིས་དང༌། དེ་དང་དེ་འགལ་ལ་སོགས་པ། ། ཞེས་པས།
རྒྱུ་དང་འགལ་བའི་རང་བཞིན་དང༌། འབྲས་བུ་དམིགས་པ་གཉིས་དང༌། ཚད་མ་གཞན་གྱི་གདོན་ཕྱིར་ཡང༌། ། ཞེས་ཕན་ཚུན་སྤངས་འགལ་གྱི་གཏན་ཚིགས་དང༌། བཅུར་གསུངས་སོ། ། རྣམ་པར་ངེས་པ་ལས། སྔ་མ་དེའི་སྟེང་དུ། དངོས་འབྲས་མ་དམིགས་པ་དང༌། འབྲས་བུ་དང་འགལ་བའི་རང་བཞིན་དམིགས་པ་དང༌། འབྲས་བུ་དང་འགལ་བའི་འབྲས་བུ་དམིགས་པ་གཉིས་དངོས་སུ་གསུངས་ལ།
དེ་གཉིས་དངོས་འབྲས་མ་དམིགས་པའི་ནང་དུ་བསྡུས་ནས། དེ་ལྟར་ན་སྦྱོར་བའི་དབྱེ་བས་བཅུའོ། ། ཞེས་གསུངས་ཤིང༌། ཕན་ཚུན་སྤངས་འགལ་དེའི་འོག་ཏུ་འཆད་པར་འགྱུར་བ་ལ་དགོངས་ནས་དེར་མ་བསྡུས་སོ། ། དེ་ལྟར་ན་འགལ་བའི་ཁྱབ་བྱ་དམིགས་པ་ནི་གཞུང་རྩ་བར་མ་གསུངས་ལ། འགྲེལ་པ་རྣམས་ཀྱིས་སྦྱོར་བའི་དབྱེ་བས་འབྱེད་པར་གསུངས་ཤིང་འཐད་པ་ཡང་ཡིན་ནོ། ། ཕན་ཚུན་སྤངས་འགལ་གྱི་དབྱེ་བ་སྔར་བཤད་པ་དེ་དག་ནི། ལོ་ཆེན་གྱི་བཤད་སྲོལ་ལ་སྣང་ལ། རྒྱ་གར་གྱི་འགྲེལ་པ་བོད་དུ་འགྱུར་བ་རྣམས་ཀྱི་བཤད་པ་ལ་མེད་པར་སྣང་ངོ༌། ། གཉིས་པ་སོ་སོའི་ངོ་བོ་ངོས་བཟུང་བ་ལ།
འབྲེལ་ཟླ་མ་དམིགས་པའི་གཏན་ཚིགས་བཤད་པ་དང༌། འགལ་ཟླ་དམིགས་པའི་གཏན་ཚིགས་བཤད་པའོ། ། དང་པོ་ལ། དངོས་དང༌། དེ་དག་སྣང་རུང་མི་དམིགས་པར་བསྡུ་བའོ། ། དང་པོ་ལ་མཚན་ཉིད་དང༌། དབྱེ་བའོ། ། དང་པོ་ནི། དེ་སྒྲུབ་ཀྱི་དགག་པའི་གཏན་ཚིགས་ཡང་དག་གང་ཞིག དེ་སྒྲུབ་ཀྱི་རྟགས་ལོག་དང༌།
ཆོས་ལོག་གཉིས་ལ་འབྲེལ་པ་ངེས་བྱེད་ཀྱི་ཚད་མ་གྲུབ་པའོ། ། གཉིས་པ་དབྱེ་བ་ནི། བསྡུ་ན་རྒྱུ་མ་དམིགས་པ་དང༌། བདག་གཅིག་པའི་ཁྱབ་བྱེད་མ་དམིགས་པ་གཉིས་སུ་འདུ་བ་ཡིན་ཏེ། རང་བཞིན་མ་དམིགས་པ་ཁྱབ་བྱེད་མ་དམིགས་པར་འདུ་བ་བཞིན་དུ་དངོས་འབྲས་མ་དམིགས་པ་རང་བཞིན་མ་དམིགས་པ་ཉིད་དུ་འདུ་བར་རྣམ་པར་ངེས་པ་ལས་གསུངས་པའི་ཕྱིར། འོན་ཀྱང་ཁྱབ་བྱེད་མ་དམིགས་པ་ལ་དོན་དང་ཐ་སྙད་སྒྲུབ་པའི་དབྱེ་བས་ཕྱེ་ན། དོན་གྲུབ་པའི་ཁྱབ་བྱེད་མ་དམིགས་པ་དང༌། ཐ་སྙད་འབའ་ཞིག་སྒྲུབ་པའི་རང་བཞིན་མ་དམིགས་པ་གཉིས་སུ་འགྱུར་ལ། དངོས་འབྲས་མ་དམིགས་པ་ཡང་རང་བཞིན་མ་དམིགས་པར་འདུ་བས་ཕལ་ཆེར་ཐ་སྙད་སྒྲུབ་ལ། དོན་སྒྲུབ་པ་ཡང་ཡོད་དེ།
རྣམ་ངེས་ལས། རང་བཞིན་མ་དམིགས་པ་ནི་རང་ཉིད་མེད་པ་ཁོ་ན་ཡིན་ཏེ། དེ་ལ་ནི་ཡུལ་ཅན་སྒྲུབ་པ་འབའ་ཞིག་ཏུ་ཟད་དོ། ། དེའི་ངོ་བོས་ཁྱབ་པའི་འབྲས་བུ་མེད་པས་ནི་མེད་པ་ཡང་ཡིན་ནོ་ཞེས་གསུང་སོ། ། དང་པོ་རྒྱུ་མ་དམིགས་པ་ནི། དེ་སྒྲུབ་ཀྱི་དགག་པའི་གཏན་ཚིགས་ཡང་དག་གང་ཞིག རྟགས་ལོག་ཏུ་གཟུང་བྱ་དེའི་ཚིག་ཟིན་གྱི་ཁྱད་གཞི་དེ་ཡིན་ན། དེ་སྒྲུབ་ཀྱི་ཆོས་ལོག་ཏུ་གཟུང་བྱ་དེའི་ཚིག་ཟིན་གྱི་ཁྱད་པར་གྱི་གཞི་དེའི་རྒྱུ་ཡིན་དགོས་པ་ཞེས་སམ། དེ་སྒྲུབ་ཀྱི་འབྲེལ་ཡུལ་མ་དམིགས་པའི་གཏན་ཚིགས་ཡང་དག་གང་ཞིག ལྡོག་པ་ལ་དེ་བྱུང་འབྲེལ་པ་ངེས་བྱེད་ཀྱི་ཚད་མ་གྲུབ་པའོ། །
སྤྱིར་རྒྱུ་མ་དམིགས་པ་དང༌། ཁྱབ་བྱེད་མ་དམིགས་པ་འགལ་བ་མིན་ཏེ། དེ་ལའང་ཁྱབ་པར་བྱེད་པའི་ཆོས། ། ཁྱབ་བྱ་ལྡོག་པའི་གོ་བྱེད་འདོད། ། ཅེས་གསུངས་ཤིང༌། རྒྱུའང་འབྲས་བུའི་ཁྱབ་བྱེད་དུ་འདོད་དགོས་པའི་ཕྱིར་རོ། ། འོན་ཀྱང་བདག་གཅིག་པའི་ཁྱབ་བྱེད་མ་དམིགས་པའི་དབང་དུ་བྱས་ནས་སོ་སོར་འབྱེད་པ་ཡིན་ནོ། ། དཔེར་བརྗོད་པ་ནི། སྔོ་འཕྱུར་པ་དང་ལྡན་པའི་མཚན་མོའི་རྒྱ་མཚོ་ཆོས་ཅན། དུ་བ་མེད་དེ།
སྣང་རུང་གི་མེ་མེད་པའི་ཕྱིར་ཞེས་པ་ཡིན་ལ། ཅི་འདི་ལ་དུ་བ་ཚད་མས་མ་དམིགས་པ་ཉིད་རྟགས་སུ་མི་སྦྱོར་བའི་རྒྱུ་མཚན་ཅི་ཡིན། ཅི་སྟེ། དེས་དེ་སྒྲུབ་མི་ནུས་པའམ། ནུས་ཀྱང་རྣམ་གྲངས་པ་ཡིན་ནོ་སྙམ་ན། དེས་དེ་སྒྲུབ་པ་ལ་རྟགས་རྣམ་གྲངས་པར་བཀོད་པ་ནི་མ་ཡིན་ཏེ། དེས་དེ་སྒྲུབ་ནུས་པའི་དུས་སུ་ནི། ཐ་སྙད་འབའ་ཞིག་སྒྲུབ་ཀྱི་རྟགས་འཇུག་པའི་རྒོལ་བར་ངེས་པས། དེ་ལ་དོན་སྒྲུབ་པའི་གཏན་ཚིགས་འགོད་མི་དགོས་པའི་ཕྱིར་རོ། ། དེས་ན།
དེས་དེ་སྒྲུབ་མི་ནུས་པའི་དབང་དུ་བྱས་ནས་འགོད་པ་ཡིན་ཏེ། རྒྱུ་མ་དམིགས་པ་རྟགས་སུ་འགོད་པ་སྐབས་སུ་བབ་པའི་རྒོལ་བ་དེས། མཚན་མོའི་རྒྱ་མཚོའི་སྟེང་གི་སྔོ་འཕྱུར་བ་དེ། དུ་བར་ཡོད་མེད་ཐེ་ཚོམ་ཟ་བ་བཞིན། དུ་བར་ཚད་མས་དམིགས་མ་དམིགས་ཀྱང་ཐེ་ཚོམ་ཟ་བའི་ཕྱིར། དུ་བ་ཚད་མས་མ་དམིགས་པར་ཡང་སྒྲུབ་དགོས་ལ། དེ་ལ་མེ་མེད་པ་ལས་ལྷག་པའི་སྒྲུབ་བྱེད་མེད་པའི་ཕྱིར། དེའི་རྒྱུ་མཚན་ཡང༌། མཚན་མོའི་རྒྱ་མཚོར་དུ་བ་ཡོད་ཀྱང་སྣང་དུ་མི་རུང་བའི་རྒྱུ་མཚན་གྱིས་དེ་མེད་པར་སྒྲུབ་པ་ལ་དེ་རྟགས་སུ་མི་རུང༌། མེ་ནི་གལ་ཏེ་ཡོད་ན་སྣང་དུ་རུང་དགོས་པའི་ཕྱིར་ཞེས་པའོ། །
དེས་ན་དེའི་ངོར། དེ་སྒྲུབ་ཀྱི་དོན་དང་ཐ་སྙད་གཉིས་ཀ་སྒྲུབ་དགོས་པ་ཡིན་ནོ། ། དོན་དེ་ལ་དགོངས་ནས། རྣམ་པར་ངེས་པ་སོགས་ནས། རྒྱུ་དང་ཁྱབ་པར་བྱེད་པ་མ་དམིགས་པ་ནི་གཉིས་ཀའི་ཡང་གཏན་ཚིགས་ཡིན་ནོ་ཞེས་དང༌། རང་འགྲེལ་ལས། འབྲས་བུ་ཡོད་ཀྱང་སྣང་བར་མི་འགྱུར་ན། དེའི་ཕྱིར་དེ་ལ་འདི་སྦྱར་བར་བྱའོ་ཞེས་དང༌། དེའི་འགྲེལ་བཤད་དུ། ཤཱཀྱ་བློས།
ཕྱོགས་གང་དུ་མེ་མེད་དང་དུ་བ་དམིགས་པའི་མཚན་ཉིད་ཀྱི་གཞིར་གྱུར་པ་དེར། མེ་མེད་པ་བཞིན་དུ་དུ་བ་མེད་པ་ཡང་རང་བཞིན་མ་དམིགས་པས་ངེས་པར་བྱེད་ལ། དེ་ལ་རྒྱུ་མ་དམིགས་པ་སྦྱོར་བ་ནི་མིན་ནོ། ། འོ་ན་ཅི་ཞེ་ན། མཚོ་ཆེན་པོ་རླངས་པ་འཕྱུར་བ་ལ་སོགས་པ་དུ་བ་དང་འདྲ་བས་བསླུས་པ་དེར། མེ་མེད་པ་ནི་རང་བཞིན་མ་དམིགས་པས་ངེས་པར་བྱེད་ལ། དུ་བ་མེད་པ་དེ་ཁོ་ན་ལ་རྒྱུ་མ་དམིགས་པ་སྦྱོར་རོ་ཞེས་གསུངས་སོ། ། གཞུང་འགྲེལ་དེ་དག་གི་དོན་ལ་བསམས་ན། འབྲས་བུ་དང་ཁྱབ་བྱ་སྣང་མི་རུང་གི་གཞི་ལ་རྒྱུ་དང་ཁྱབ་བྱེད་མ་དམིགས་པའི་གཏན་ཚིགས་ཡང་དག་འཇུག་ལ། འབྲས་བུ་དང་ཁྱབ་བྱ་སྣང་རུང་གི་གཞི་ལ།
འབྲས་བུ་དང་ཁྱབ་བྱ་འགོག་པ་ལ། རང་བཞིན་མ་དམིགས་པའི་རྟགས་ཡང་དག་འཇུག་པ་ཡིན་ནོ། ། དེ་ལྟར་ན་རྒྱུ་དང་ཁྱབ་པར་བྱེད་པ་མ་དམིགས་པའི་གཏན་ཚིགས་འདི་གཉིས། མི་སྣང་བ་མ་དམིགས་པའི་གཏན་ཚིགས་སུ་ཐལ་བའི་སྐྱོན་བཟློག་པར་མི་ནུས་ཏེ་དགག་བྱའི་ཆོས་སྣང་མི་རུང་འགོག་པ་སྣང་རུང་མ་དམིགས་པའི་རྟགས་ཡང་དག་འཇུག་པར་འདོད་པ་ཆེས་མི་རིགས་པའི་ཕྱིར་ཞེ་ན། སྐྱོན་མེད་དེ། སྣང་རུང་མ་དམིགས་པ་དང་མི་སྣང་བ་མ་དམིགས་པའི་རྟགས་ཀྱི་ཁྱད་པར་ཡང་རྟགས་སུ་གཟུང་བྱ་དེའི་ཁྱད་གཞི་སྣང་དུ་རུང་མི་རུང་ལས་འབྱེད་པ་ཡིན་གྱི། དགག་བྱའི་ཆོས་ཀྱི་སྒོ་ནས་འབྱེད་པར་བཤད་པ་མེད་པའི་ཕྱིར་དང༌། སློབ་དཔོན་ཆོས་མཆོག་གིས་འབྲས་བུ་དང་ཁྱབ་བྱ་ལྟར་མི་རུང་བ་ལ་ནི། རྒྱུ་དང་ཁྱབ་པར་བྱེད་པ་མ་དམིགས་པས་དངོས་པོ་མེད་པ་དང་མེད་པའི་ཐ་སྙད་གཉིས་ཀ་གོ་བར་བྱེད་ལ། འབྲས་བུ་དང་ཁྱབ་བྱ་ལྟར་རུང་བ་ལ་མེད་པའི་ཐ་སྙད་འབའ་ཞིག་སྒྲུབ་ཏུ་ཟད་དོ་ཞེས་གསུངས་པས།
འབྲས་བུ་དང་ཁྱབ་བྱ་སྣང་མི་རུང་གི་གཞི་ལ། འབྲས་བུ་དང་ཁྱབ་བྱ་ཉིད་སྣང་རུང་མ་དམིགས་པ་རྟགས་སུ་བཀོད་ནས། འབྲས་བུ་དང་ཁྱབ་བྱ་འགོག་པ་ཆེས་བཞད་གད་ཀྱི་གནས་སུ་འགྱུར་ཡང༌། འབྲས་བུ་དང་ཁྱབ་བྱ་སྣང་མི་རུང་གི་གཞི་ལ། རྒྱུ་དང་ཁྱབ་བྱེད་སྣང་རུང་མ་དམིགས་པས་འབྲས་བུ་དང་ཁྱབ་བྱ་འགོག་པ་ཆེས་འབྲེལ་པ་ཡིན་ནོ། ། དེ་ལྟ་ན། དོན་དང་ཐ་སྙད་གཉིས་ཀ་སྒྲུབ་པ་དང༌། ཐ་སྙད་འབའ་ཞིག་སྒྲུབ་པའི་དཔེར་བརྗོད་པ་ནི། སྔོ་འཕྱུར་བ་དང་ལྡན་པའི་མཚན་མོའི་རྒྱ་མཚོ་ཆོས་ཅན། དུ་བ་མེད་དེ།
སྣང་རུང་གི་མེ་མེད་པའི་ཕྱིར་ཞེས་པ་ནི། རྒྱུ་སྣང་རུང་མ་དམིགས་པའི་གཏན་ཚིགས་དང༌། ཉིན་མོའི་རྒྱ་མཚོ་ཆོས་ཅན། དུ་བ་མེད་དེ། དུ་བ་སྣང་རུང་མ་དམིགས་པའི་ཕྱིར་ཞེས་པ་ལྟ་བུ་དང༌། ཁྱབ་བྱེད་མ་དམིགས་པ་ལ་ཤིང་མེད་ཀྱི་བྲག་རྫོང་ཆོས་ཅན། ཤིང་ཤ་པ་མེད་དེ། ཤིང་མེད་པའི་ཕྱིར་ཞེས་དང༌། ཤིང་མེད་ཀྱི་ས་ཕྱོགས་སྐྱ་ཐེར་པ་ཆོས་ཅན། ཤིང་ཤ་པ་མེད་དེ།
དེ་སྣང་རུང་མ་དམིགས་པའི་ཕྱིར། ཞེས་པ་ལྟ་བུའོ། ། གཉིས་པ་ཁྱབ་བྱེད་མ་དམིགས་པ་ལ་མཚན་ཉིད་དང༌། དཔེར་བརྗོད་པའོ། ། དང་པོ་ནི། དེ་སྒྲུབ་ཀྱི་འབྲེལ་ཟླ་མ་དམིགས་པའི་རྟགས་ཡང་དག་གང་ཞིག དེ་སྒྲུབ་ཀྱི་སྐབས་བབ་ཀྱི་རྒོལ་བས། དེ་སྒྲུབ་ཀྱི་ལྡོག་འབྲེལ་དེ་བདག་གཅིག་འབྲེལ་པ་ངེས་བྱེད་ཀྱི་ཚད་མས་གྲུབ་པའོ། ། གང་ཡང་འདི་ན་དེ་སྒྲུབ་ཀྱི་ཆོས་ལོག་ཏུ་གཟུང་བྱ་དེ། དེ་སྒྲུབ་ཀྱི་རྟགས་ལོག་ཏུ་གཟུང་བྱ་དེའི་ཁྱབ་བྱར་དམིགས་པ་ཞེས་པ་ལ་ནི།
བུམ་པ་ཚད་མས་མ་དམིགས་པའི་ས་ཕྱོགས་ཆོས་ཅན། ཤ་ཟའི་བུམ་པ་མེད་དེ། བུམ་པ་ཚད་མས་མ་དམིགས་པའི་ཕྱིར། ཞེས་པས་མ་ངེས་སོ། ། ངེད་ཀྱི་ཕྱོགས་ལ་ནི་ཉེས་པ་དེ་མི་མཚུངས་ཏེ། དེ་སྒྲུབ་ཀྱི་སྐབས་བབ་ཀྱི་རྒོལ་བས། ཤ་ཟའི་བུམ་པ་དང༌། བུམ་པ་ཙམ་གྱི་འབྲེལ་པ་མི་ཤེས་པའི་ཕྱིར་རོ། ། གཉིས་པ་དཔེ་ནི། ཤིང་མེད་ཀྱི་བྲག་རྫོང་ཆོས་ཅན།
ཤིང་ཤ་པ་མེད་དེ། སྣང་རུང་གི་ཤིང་མེད་པའི་ཕྱིར་ཞེས་པ་ལྟ་བུའོ། ། འདིའི་དོན་སྒྲུབ་ཀྱི་གཏན་ཚིགས་སུ་འཇོག་པའི་དོན་ཡང༌། ཤིང་ཚད་མས་མ་དམིགས་པའི་རྟགས་ཀྱིས། གཞི་དེར་ཤ་པ་ཚད་མས་མ་དམིགས་པར་སྒྲུབ་དགོས་པའི་དོན་ཡིན་ལ། འོན་ཀྱང༌། དེ་ལྟར་སྒྲུབ་པ་ལ་ཤ་པ་སྣང་རུང་མ་དམིགས་པས་ཕྱོགས་ཀྱི་ཆོས་སུ་མི་འགྱུར་བ་དང༌། ཤིང་སྣང་རུང་མ་དམིགས་པ་ཕྱོགས་ཆོས་སུ་འགྱུར་པའི་ཁྱད་པར་འདི་ཡང་འབྱེད་དཀའ་ཞིང༌། གཞན་གྱིས་དམིགས་པ་མེད་པ་ཉིད། ། ཡིན་པའི་ཕྱིར་ན་ཐུག་མེད་འགྱུར། །
ཞེས་པའི་ཉེས་པ་འདི་ཡང་ཇི་ལྟར་སྤོང་དཔྱོད་ལྡན་དག་གིས་བསམ་པར་བྱའོ། ། དེ་ལྟར་བསམ་པ་ན། རྒྱང་རིང་པོའི་ཤ་པ་ནི་སྣང་དུ་མི་རུང་ལ། ཤིང་ནི་ཡོད་ན་སྣང་དུ་རུང་བའི་རྒྱུ་མཚན་གྱིས་ཡིན་ནོ་ཞེས་བྱ་བ་འདི་ངེས་པ་ཡིན་ནོ། ། མཚན་མོའི་རྒྱ་མཚོར་དུ་བ་ལྟར་མི་རུང་བའི་རྒྱུ་ནི་རླངས་པས་འཁྲུལ་གཞི་བྱས་པ་ཡིན་ལ། ཤིང་མེད་ཀྱི་བྲག་རྫོང་དུ་ཤ་པ་ལྟར་མི་རུང་བའི་རྒྱུ་ནི་ཐག་རིངས་པའི་རྒྱུ་མཚན་གྱིས་སོ་སྙམ་ལ། སྣང་རུང་མ་དམིགས་པ་རྟགས་ཀྱིས་སྒྲུབ་མི་དགོས་པར་བཤད་པ་ནི་ཁྱད་གཞི་དེ་ལ་བློ་ཁ་ཕྱོགས་པའི་དབང་དུ་བྱས་པ་ཡིན་ནོ་ཞེས་བསམ་མོ། ། དེ་ལྟར་བསམས་པ་ན་དུ་བ་དང་ཤ་པ་ཡོད་ཀྱང་སྣང་མི་རུང་གི་གཞིར། དེ་དང་དེ་མ་དམིགས་པ་རྟགས་ཀྱིས་སྒྲུབ་དགོས་ལ། དེ་དང་དེ་སྣང་རུང་གི་གཞིར།
དེ་མ་དམིགས་པ་རྟགས་ཀྱིས་སྒྲུབ་མི་དགོས་པ་ནི་དགོངས་པ་ཡིན་ནོ། ། དེ་ལྟར་བཤད་པ་ན། སྔར་གྱི་མི་སྣང་བ་མ་དམིགས་པའི་རྟགས་ཡང་དག་གི་མཚན་ཉིད་ལ་དེ་སྒྲུབ་ཀྱི་རྟགས་སུ་གཟུང་བྱ་དེ་ཡི་ཁྱད་པར་བྱེད་ཆོས་ཀྱི་གཞི་དེ་ཡོད་ཀྱང༌། སྐབས་ཀྱི་ཕྱིར་རྒོལ་གྱི་ཚད་མ་ལ་སྣང་དུ་མི་རུང་བ་ཞེས་སྦྱར་བར་བྱ་དགོས་པ་འདྲའོ་སྙམ་དུའང་སེམས་སོ། ། གསུམ་པ་རང་བཞིན་མ་དམིགས་པ་ལ་མཚན་ཉིད་དང༌། མཚན་གཞི་དཔེར་བརྗོད་པའོ། ། དང་པོ་ནི། དེ་སྒྲུབ་ཀྱི་འབྲེལ་ཡུལ་མ་དམིགས་པའི་གཏན་ཚིགས་ཡང་དག་གང་ཞིག ཁྱོད་དེ་སྒྲུབ་ཀྱི་ཕྱོགས་ཆོས་ཅན་དུ་སོང་བའི་རྒོལ་བ་དེས། ཁྱོད་ཀྱི་རྟགས་ཀྱིས་དེ་ལྟར་སྒྲུབ་པའི་རྟགས་ཆོས་གཉིས་ལ་མཚན་མཚོན་གྱི་འབྲེལ་པ་ཚད་མས་གྲུབ་པའོ། །
དཔེར་བརྗོད་པ་ནི། བུམ་པས་དག་པའི་ས་ཕྱོགས་འདིར་ཆོས་ཅན། སྣང་རུང་གི་བུམ་པ་མེད་དེ། བུམ་པ་སྣང་རུང་མ་དམིགས་པའི་ཕྱིར་ཞེས་པའོ། ། འདི་ལ་སྣང་རུང་ཞེས་ངེས་པར་སྦྱར་དགོས་ཏེ། སྣང་རུང་མཐོང་བ་མེད་པའི་རྒྱུ། ། མི་སྲིད་པར་ནི་གྱུར་པ་ན། ། སྣང་རུང་དངོས་པོ་མ་དམིགས་པས། ། དངོས་པོ་མེད་པར་རྟོགས་པར་འགྱུར། ། ཞེས་གསུངས་སོ། །
དེའི་ཕྱིར་མ་དམིགས་པས་མེད་པར་སྒྲུབ་ནུས་པའི་གཏན་ཚིགས་ཐམས་ཅད་ལ་རྟགས་སུ་གཟུང་བྱ་ལ་སྣང་རུང་ཞེས་སྦྱར་དགོས་སོ། ། དོན་དེ་ལ་དགོངས་ནས། རྟགས་འདི་ལ་སྣང་བ་མ་དམིགས་པ་ཞེས་བའི་ཐ་སྙད་ཀྱང་སློབ་དཔོན་ཆོས་མཆོག་དང༌། ལོ་ཆེན་དཔོན་སློབ་ཀྱིས་མཛད་དོ། ། དེར་མ་ཟད་སྔ་མ་གཉིས་ལའང་དུ་བ་མེད་དེ། མེ་སྣང་རུང་མ་དམིགས་པའི་ཕྱིར་ཞེས་དང༌། ཤ་པ་མེད་དེ། ཤིང་སྣང་རུང་མ་དམིགས་པའི་ཕྱིར། ཞེས་རྟགས་ལ་སྣང་རུང་ངེས་པར་འགོད་དགོས་ཏེ། རྒྱུ་དང་ངོ་བོ་ལྟར་རུང་བའི། །
བདག་ཉིད་དག་ནི་མ་གྲུབ་པ། ། ཞེས་དང༌། དེ་ལའང་སྐྱེས་བུ་མཐོང་མེད་པས། ། སྲོག་སོགས་བཟློག་པ་མེད་པའི་ཕྱིར། ། གཏན་ཚིགས་ཐེ་ཚོམ་ཟ་བཤད་པས། ། ལྟར་རུང་དོན་ལ་དེ་ཞེས་བསྟན། ། ཞེས་གསུངས་པ་ཡིན་ནོ། ། བསྒྲུབ་བྱའི་ཆོས་སུ་གཟུང་བྱ་ལ་ནི་སྣང་རུང་ངེས་པར་སྦྱར་དགོས་པ་མ་ཡིན་ཏེ། དགག་བྱའི་ཆོས་གཞི་དེ་སྣང་རུང་ཡིན་ན། དེ་འགོག་པ་ལ་རང་བཞིན་མ་དམིགས་པའི་གཏན་ཚིགས་ཡང་དག་འཇུག
དེར་དེ་སྣང་དུ་མི་རུང་བའི་ཚེ་རང་གི་འབྲེལ་ཡུལ་ལམ། འགལ་ཟླ་སྣང་དུ་རུང་བ་དང་མི་རུང་བ་གཉིས་སུ་ངེས། དང་པོ་ལ། རྒྱུ་མ་དམིགས་པ། ཁྱབ་བྱེད་མ་དམིགས་པ། དངོས་འབྲས་མ་དམིགས་པ་དང༌། འགལ་ཟླ་དམིགས་པའི་གཏན་ཚིགས་རྣམས་འཇུག་པ་ཡིན་པའི་ཕྱིར་དང༌། གཉིས་པ་ལ། མི་སྣང་བ་མ་དམིགས་པའི་གཏན་ཚིགས་འཇུག་དགོས་པའི་ཕྱིར། གཏན་ཚིགས་འདི་དག་གི་དོན་ལ་བསམས་ནས།
དིང་སང་གི་རྟོག་གེ་པ་རྣམས། བུམ་པས་དག་པའི་ས་ཕྱོགས་ཆོས་ཅན་དུ་བཟུང་ནས་བུམ་པ་དང་རི་བོང་གི་རྭ་མེད་མཚུངས་སུ་སྒྲུབ་ནུས་ཤིང༌། དེའི་རྒྱུ་མཚན་གྱིས་གཞི་གྲུབ་ན་བུམ་པ་མེད་པས་ཁྱབ་པར་ཡང་སྒྲུབ་ནུས་པ་ཡིན་ནོ་ཞེས་ཟེར་བ་ནི་རིགས་པའི་ལམ་མ་ཡིན་ཏེ། དེ་ལྟར་ན་སྒྲིབ་པ་མེད་པའི་ཤེས་རྒྱུད་ཆོས་ཅན་དུ་བཟུང་ནས། གཞི་གྲུབ་ན་སྒྲིབ་པ་མེད་པས་ཁྱབ་པ་དང༌། རྣམ་མཁྱེན་མེད་པའི་ཤེས་རྒྱུད་ཆོས་ཅན་དུ་བཟུང་ནས། རྣམ་མཁྱེན་དང་རི་བོང་གི་རྭ་མེད་མཚུངས་སུ་ཐལ་བ་དང༌། དངོས་མེད་ཆོས་ཅན་དུ་བཟུང་ནས་དངོས་པོ་མེད་པར་ཐལ་བའི་ཕྱིར་རོ། ། ཅི་སྟེ། བུམ་པས་དག་པའི་ས་ཕྱོགས་ཆོས་ཅན།
བུམ་པ་ཡོད་པའི་ས་ཕྱོགས་མི་སྲིད་པར་ཐལ། བུམ་པ་མི་སྲིད་པའི་ཕྱིར། ཞེས་པ་རིགས་པའི་ལམ་མ་ཡིན་ནམ་ཞེ་ན། འཁྲུལ་གཞི་ཐམས་ཅད་འདི་ལས་འབྱུང་བས་བཤད་པར་བྱ་སྟེ། འོ་ན་སྒྲིབ་པ་མེད་པའི་ཤེས་རྒྱུད་དེ་ཆོས་ཅན། སྒྲིབ་པ་ཡོད་པའི་ས་ཕྱོགས་མི་སྲིད་པར་ཐལ། སྒྲིབ་པ་མི་སྲིད་པའི་ཕྱིར། འདོད་ན་སེམས་ཅན་མི་སྲིད་པར་ཐལ། དེ་ཡང་འདོད་ན། སེམས་ཅན་ལ་དམིགས་པའི་སྙིང་རྗེ་དང༌།
སེམས་ཅན་གྱི་དོན་མཛད་པའི་འཕྲིན་ལས་དང༌། སེམས་ཅན་ཡོད་པར་གཞལ་བའི་ཚད་མ་མི་སྲིད་པར་ཐལ་ལོ། ། གཞན་ཡང༌། བུམ་པ་དང་ངོ་བོ་ཐ་དད་དུ་སྐྱེས་པ་དེ་ཆོས་ཅན། བུམ་པས་དག་པའི་ས་ཕྱོགས་བུམ་པ་དང་རྫས་ཐ་དད་དུ་སྒྲུབ་པའི་གཏན་ཚིགས་ཡང་དག་ཏུ་ཐལ། ཁྱོད་ཀྱི་རྟགས་ཀྱིས་དེ་ལྟར་སྒྲུབ་པའི་ཚུལ་གསུམ་ཚང་བའི་ཕྱིར་ཏེ། བུམ་པས་དག་པའི་ས་ཕྱོགས་དེ་ཁྱོད་ཡིན་པ་གང་ཞིག ཁྱོད་བུམ་པ་དང་རྫས་ཐ་དད་ཀྱི་མཚན་ཉིད་ཡིན་པའི་ཕྱིར། འདོད་ན། བུམ་པ་ཡོད་པར་ཐལ།
བུམ་པ་དང་རྫས་ཐ་དད་ཡིན་པའི་ཕྱིར། མ་གྲུབ་ན། དེར་ཐལ། བུམ་པ་དང་ངོ་བོ་ཐ་དད་དུ་སྐྱེས་པའི་ཕྱིར། གསུམ་ཀར་དངོས་འགལ་ལོ། ། གཞན་ཡང༌། མེ་སྟོབས་ཆེན་པས་ཁྱབ་པར་ནོན་པ་དེ་ཆོས་ཅན། ཁྱོད་གྲང་རེག་རྒྱུན་ཆགས་པ་དང་ལྷན་ཅིག་མི་གནས་འགལ་མ་ཡིན་པར་ཐལ། གྲང་རེག་རྒྱུན་ཆགས་པ་མེད་པའི་ཕྱིར། འདོད་ན།
དེ་ཆོས་ཅན། ཁྱོད་དེ་སྒྲུབ་ཀྱི་ལྷན་ཅིག་མི་གནས་འགལ་ལ་བརྟེན་པའི་རྟགས་ཡང་དག་མ་ཡིན་པར་ཐལ། ཁྱོད་དེ་དང་ལྷན་ཅིག་མི་གནས་འགལ་མ་ཡིན་པའི་ཕྱིར། འདོད་ན། ཁྱོད་དེ་སྒྲུབ་ཀྱི་ཕན་ཚུན་སྤངས་འགལ་ལ་བརྟེན་པའི་འགལ་དམིགས་ཀྱི་རྟགས་ཡང་དག་ཡིན་པར་ཐལ། དེ་སྒྲུབ་ཀྱི་འགལ་དམིགས་ཀྱི་རྟགས་ཡང་དག་ནི་ཡིན། འདོད་པ་དེའི་ཕྱིར། འདོད་ན། སྔར་བཤད་པའི་ལྷན་ཅིག་མི་གནས་འགལ་གྱི་འགལ་དམིགས་བཅུ་གཉིས་པོ་ཐམས་ཅད། རང་ཆོས་ཅན་དུ་བཟུང་ནས།
དེ་དང་དེ་སྒྲུབ་པའི་ཕན་ཚུན་སྤངས་འགལ་གྱི་སྦྱོར་བ་བཅུ་གཉིས་སུ་ཁས་ལེན་དགོས་པས། གང་ཆོས་ཀྱི་གྲགས་པའི་གཞུང་ལས་མ་བཤད་པ་ཐམས་ཅད་ཁས་ལེན་དགོས་པར་འགྱུར་ཞིང༌། བཤད་པ་ཐམས་ཅད་དོར་དགོས་པར་འགྱུར་བ་དང༌། གཞི་གྲུབ་ན། མེ་སྟོབས་ཆེན་པའི་གཞིར་གྲང་རེག་སྐོར་བཞི་མེད་པར་སྒྲུབ་པའི་ལྷན་ཅིག་མི་གནས་འགལ་ལ་བརྟེན་པའི་གཏན་ཚིགས་མིན་པས་ཁྱབ་པར་ཁྱོད་ཀྱིས་ཁས་ལེན་དགོས་པར་འགྱུར་རོ། ། གཞན་ཡང་མེ་སྟོབས་ཆེན་པས་ཁྱབ་པའི་ཤར་གཞིར། གྲང་རེག་རྒྱུན་ཆགས་མེད་པར་སྒྲུབ་པའི་ལྷན་ཅིག་མི་གནས་འགལ་ལ་བརྟེན་པའི་འགལ་དམིགས་ཀྱི་ཚུལ་གསུམ་ཚང་བ་དེ་ཆོས་ཅན། ཁྱོད་མེ་སྟོབས་ཆེན་པས་ཁྱབ་པར་ནོན་པ་དེ། དེ་སྒྲུབ་ཀྱི་རྟགས་ཡང་དག་ཏུ་སྒྲུབ་པའི་རྟགས་ཡང་དག་ཏུ་ཐལ། དེ་སྒྲུབ་ཀྱི་ཚུལ་གསུམ་ཚང་བའི་ཕྱིར།
འདོད་ན། གསུམ་ཆར་བརྒྱུད་མར་འབྱུང་ངོ༌། ། འོན་ཀྱང་ཕྱོགས་སྔ་མ་ལའང་སྨྲ་རྒྱུ་ཅུང་ཟད་ཡོད་པས། རྩོད་པ་བདེ་བའི་ངོར་བྱེད་ན། མེ་ཆོས་ཅན། མེ་མེད་པའི་རྒྱ་མཚོར་མེད་དེ། དེར་ཚད་མས་མ་དམིགས་པའི་ཕྱིར། ཞེས་དང༌། བུམ་པ་ཆོས་ཅན། བུམ་པས་དག་པའི་ས་ཕྱོགས་སུ་མེད་དེ།
དེར་སྣང་རུང་མ་དམིགས་པའི་ཕྱིར་ཞེས་སོ། ། དཔྱད་པ་འདི་ཞུགས་པའི་ཚེ་བཀོད་ཀྱང༌། གཞུང་དོན་ལས་ཉམས་པ་ཅུང་ཟད་ཀྱང་མི་འབྱུང་ངོ༌། ། བཞི་པ་དངོས་འབྲས་མ་དམིགས་པ་ལ་མཚན་ཉིད་ནི། དེ་སྒྲུབ་ཀྱི་འབྲེལ་ཡུལ་མ་དམིགས་པའི་རྟགས་ཡང་དག་ཡིན་པ་གང་ཞིག དེ་སྒྲུབ་ཀྱི་རྟགས་ལོག་ཏུ་གཟུང་བྱ་དེའི་ཚིག་གིས་ཟིན་པའི་ཁྱད་གཞིར་གཟུང་བྱ་དེ་ཡིན་ན། དེ་སྒྲུབ་ཀྱི་ཆོས་ལོག་ཏུ་གཟུང་བྱ་དེའི་ཚིག་ཟིན་གྱི་ཁྱད་གཞིར་གཟུང་བྱ་དེའི་དངོས་ཀྱི་འབྲས་བུར་དམིགས་པའོ། ། འདི་ལ་ཕྱཱ་པས། ཐ་སྙད་འབའ་ཞིག་སྒྲུབ་པ་དང༌། དོན་དང་ཐ་སྙད་གཉིས་ཀ་སྒྲུབ་པ་གཉིས་སུ་མཛད་ནས།
དང་པོ་ནི། ཕྱོགས་བཞི་ཀུན་ནས་སྐོར་ཞིང་བླ་གབ་དང་དུ་བ་མེད་པའི་དང་རྭ་ཆོས་ཅན། དུ་རྒྱུ་ནུས་པ་ཐོགས་མེད་མེད་དེ། དུ་བ་མེད་པའི་ཕྱིར་ཞེས་པ་ལྟ་བུ་ཡིན་ལ། གཉིས་པ་ནི། མི་རྟག་པའི་དུ་བ་བཀག་པས། དུ་ཙམ་གྱི་རྒྱུ་ནུས་པ་ཐོགས་མེད་བཀག་པ་ལྟ་བུའོ་ཞེས་གསུང་ངོ༌། ། འདི་འབྲེལ་ཡུལ་མི་དམིགས་པར་བཤད་ན་བཟློག་པ་ལ་འབྲེལ་པ་ཇི་ལྟར་ཡོད་ཅེ་ན། རིགས་གཏེར་འགྲེལ་པ་ལས། བཟློག་པ་ལ་དེ་བྱུང་འབྲེལ་པ་ཡོད་པར་བཤད།
ཆོས་ཀྱི་སྤྱན་ལྡན་ལོ་ཙྭ་བས་ནི། བརྒྱུད་པས་འབྲེལ་བར་བཞེད་དེ། ཁོ་རང་གི་མཚན་ཉིད་དུ་བ་དངོས་སུ་སྐྱེད་བྱེད་ལ་འབྲེལ་ལ། དེ་ཡང་བདག་གཅིག་ཏུ་འབྲེལ། དེའི་རྒྱུ་མཚན་གྱིས་དུ་བ་སྐྱེད་བྱེད་ཀྱི་ཁྱད་པར་བྱེད་ཆོས་དུ་བ་ལའང་བརྒྱུད་ནས་འབྲེལ་བར་བཞེད་ཅིང༌། རྣམ་པར་ངེས་པ་ལས་ཀྱང༌། འདི་རང་བཞིན་མ་དམིགས་པའི་ནང་དུ་འདུས་པར་བཤད་དོ། ། འོ་ན་དུ་བའི་རྒྱུ་ནུས་པ་ཐོགས་མེད་དེ། རང་ཕྱོགས་ཆོས་སུ་གྲུབ་པའི་གཞིར་དུ་བ་སྒྲུབ་པའི་རྟགས་ཡང་དག་ཏུ་ཐལ་བར་འགྱུར་ཏེ། དེ་སྒྲུབ་ཀྱི་ཕྱོགས་ཆོས་གྲུབ་ཅིང་འབྲེལ་པ་ཚད་མས་ངེས་པའི་ཕྱིར་ཞེས་དོགས་ན།
ཉེས་པ་མེད་དེ། གཞི་དེར་དུ་བའི་རང་ལྡོག་ནས་བསྒྲུབ་བྱའི་ཆོས་སུ་བྱེད་པ་ལ་ཕྱོགས་ཆོས་མ་གྲུབ་པའི་ཕྱིར་ཏེ། དུ་བའི་རྒྱུ་ནུས་པ་ཐོགས་མེད་དུ་ངེས་པ་དེ། དུ་བ་ངེས་པ་ལ་ལྟོས་དགོས་པའི་ཕྱིར། གཞན་དུ་ཕྱོགས་ཆོས་ངེས་པ་ན་བསྒྲུབ་བྱ་གྲུབ་ཟིན་པར་ཐལ་བའི་སྐྱོན་ཡོད་དེ། དེ་སྐད་དུ་རྣམ་ངེས་ལས། ཐ་མའི་གནས་སྐབས་ཀྱི་ཁྱད་པར་ལ་འཁྲུལ་པ་མེད་དོ་ཞེ་ན་མ་ཡིན་ཏེ། དེ་ལས་འབྲས་བུ་སྐྱེ་བ་ནི་རྟོགས་པ་མེད་པའི་ཕྱིར་རོ། ། མཐའི་སྐད་ཅིག་བར་དུ་ནི་སྐྱེ་བ་ལ་གེགས་སྲིད་ལ། མཐའི་སྐད་ཅིག་ལ་ནི་གེགས་མེད་པས།
རྟགས་དེ་མཐོང་བ་ལས་འབྲེལ་པ་དྲན་པ་ལ་ལྟོས་ཏེ་རྗེས་སུ་དཔག་པར་བྱ་བ་རྟོགས་པ་ན། མཐའི་སྐད་ཅིག་ལ་བར་ཆད་མེད་པའི་ཕྱིར། དེའི་སྔོན་རོལ་དུ་འབྲས་བུ་སྐྱེད་པ་ཉིད་མངོན་སུམ་དུ་འགྱུར་རོ། ། འབྲས་བུ་མངོན་སུམ་མིན་པ་ལ་ནི་རྒྱུའི་དངོས་པོ་རྟོགས་པ་མེད་དོ། ། དེའི་ཕྱིར་རྒྱུ་ལས་འབྲས་བུ་མི་འགྲུབ་བོ་ཞེས་འབྲས་བུ་སྒྲུབ་པ་ལ་རྒྱུ་ཆོས་ཁྱབ་པ་འཁྲུལ། དངོས་རྒྱུ་ཐོགས་མེད་ལ་ཕྱོགས་ཆོས་མི་འགྲུབ་པར་བཤད་དོ། ། འོན་ཀྱང་སྔར་བཤད་པ་ལྟར། ཕྱིས་རྒྱུ་དོན་གཞན་ལ་ལྟོས་མེད་ཀྱི་མྱུ་གུའི་རྒྱུ་ཚོགས་རྟགས་སུ་བཀོད་ནས་རང་ཕྱོགས་ཆོས་སུ་གྲུབ་པའི་གཞིར་རང་འབྲས་མྱུ་གུ་སྐྱེད་ངེས་སུ་སྒྲུབ་པ་དང༌། དངོས་པོའི་རྒྱུ་ཚོགས་རྟགས་སུ་བཀོད་ནས། དངོས་པོའི་རྒྱུ་ཚོགས་སྐད་ཅིག་དང་པོ་མི་རྟག་པར་སྒྲུབ་པ་དང༌།
ཤེས་པའི་ཉེར་ལེན་རྟགས་སུ་བཀོད་ནས་ཤེས་པའི་ཉེར་ལེན་སྐད་ཅིག་དང་པོ་ཤེས་པར་སྒྲུབ་པའི་རྟགས་ཡང་དག་ནི་ངེས་པར་ཁས་ལེན་དགོས་སོ། ། གཉིས་པ་ནི། དེ་ལྟར་འབྲེལ་ཡུལ་མ་དམིགས་པའི་གཏན་ཚིགས་བཞི་པོ་གང་རུང་ཡིན་ན། སྣང་རུང་མ་དམིགས་པའི་རྟགས་ཡང་དག་ཡིན་པས་ཁྱབ་པ་ཡིན་ཏེ། སྣང་མི་རུང་གི་རྒྱུ་ཁྱབ་བྱེད། རང་བཞིན་དངོས་འབྲས་བཀག་པས། དགག་བྱའི་ཆོས་དེ་ཁེགས་པ་ཡིན་ན། མི་སྣང་བ་མ་དམིགས་པའི་གཏན་ཚིགས་ལའང་བཞིར་འབྱེད་པར་མཚུངས་པའི་ཕྱིར། ཅི་སྟེ། འཇུག་པ་བློ་སྔོན་ཅན་ཉིད་ཕྱིར། །
ཞེས་རྒྱུ་ཤ་ཟ་དམིགས་བྱེད་ཀྱི་ཚད་མ་བཀག་ནས། འབྲས་བུ་ཤ་ཟ་ཡོད་ངེས་ཀྱི་དཔྱད་ཤེས་འགོག་པར་གསུངས་པའང་རྒྱུ་མ་དམིགས་པའོ་ཞེ་ན། དེ་ལྟར་ན་རང་བཞིན་མ་དམིགས་པའི་གཏན་ཚིགས་ཡང་དག་ཀྱང་རྒྱུ་མ་དམིགས་པར་ཧ་ཅང་ཐལ་བར་འགྱུར་ཏེ། རྒྱུ་བུམ་པ་དམིགས་བྱེད་ཀྱི་ཚད་མ་བཀག་པའི་སྒོ་ནས་འབྲས་བུ་བུམ་པ་ཡོད་ངེས་ཀྱི་དཔྱད་ཤེས་འགོག་པར་གསུངས་པའི་ཕྱིར། མི་སྣང་བ་མ་དམིགས་པའི་གཏན་ཚིགས་ལའང་སྣང་རུང་མ་དམིགས་པ་ལྟར། འབྲེལ་ཟླ་མ་དམིགས་པ་དང༌། ལྷན་ཅིག་མི་གནས་འགལ་ལ་བརྟེན་པ་དང༌། ཕན་ཚུན་སྤངས་འགལ་ལ་བརྟེན་པ་སོགས་ཅིའི་ཕྱིར་མི་སྦྱོར། གཉིས་པ་འགལ་ཟླ་དམིགས་པའི་རྟགས་ཡང་དག་ལ། མཚན་ཉིད་དང༌།
དབྱེ་བ་གཉིས། དང་པོ་ནི། དེ་སྒྲུབ་ཀྱི་སྣང་རུང་མ་དམིགས་པའི་རྟགས་ཡང་དག་གང་ཞིག དེ་སྒྲུབ་ཀྱི་དངོས་ཀྱི་དགག་བྱའི་ཆོས་སུ་གཟུང་བྱ་དེ་ལ་གནོད་བྱེད་དུ་རྒོལ་བའི་རྒྱུད་ཀྱི་ཚད་མས་དམིགས་པའོ། ། དེ་ལ་དབྱེ་ན་ལྷན་ཅིག་མི་གནས་འགལ་ལ་བརྟེན་པ་དང༌། ཕན་ཚུན་སྤངས་འགལ་ལ་བརྟེན་པའོ། ། དང་པོ་ལ་མཚན་ཉིད་ནི། དེ་སྒྲུབ་ཀྱི་སྣང་རུང་མ་དམིགས་པའི་རྟགས་ཡང་དག་གང་ཞིག ཁྱོད་ཀྱིས་དེ་ལྟར་སྒྲུབ་པའི་རྟགས་སུ་གཟུང་བྱའི་ཚིག་ཟིན་གྱི་ཁྱད་གཞི་དེ། དགག་བྱའི་ཆོས་སུ་གཟུང་བྱའི་ཚིག་ཟིན་གྱི་ཁྱད་གཞི་གཉིས་པོ་ལྷན་ཅིག་མི་གནས་འགལ་དུ་སྐབས་བབ་ཀྱི་རྒོལ་བའི་རྒྱུད་ཀྱི་ཚད་མས་དམིགས་པའོ། །
དབྱེ་བ་ནི། གནོད་བྱེད་ཚ་རེག་སྐོར་གསུམ་གྱིས་གནོད་བྱ་གྲང་རེག་སྐོར་བཞི་བཀག་པའི་སྦྱོར་བ་བཅུ་གཉིས་སམ། ཡང་ན། གྲང་རེག་སྐོར་གསུམ་གྱིས་ཚ་རེག་སྐོར་བཞི་བཀག་པའི་སྦྱོར་བ་བཅུ་གཉིས་སོ། ། མེ་རྒྱུ་ནུས་པ་ཐོགས་མེད་དང༌། གྲང་རྒྱུ་ནུས་པ་ཐོགས་མེད་ཀྱིས་གནོད་བྱ་སྐོར་བཞི་བཀག་མི་ནུས་ཏེ། དེ་དང་འགལ་བ་ཡི་ནི་རྒྱུ། ། དམིགས་པའི་སྦྱོར་བ་གང་ཡིན་ཏེ། ། རྒྱུ་མཚན་དག་ནི་འགལ་བ་ཉིད། ། མེད་ན་འཁྲུལ་པ་ཅན་ཡིན་ནོ། །
ཞེས་འབྱུང་བའི་ཕྱིར་རོ། ། དེ་རྒྱུ་ཙམ་གྱི་དབང་དུ་བྱས་སོ་ཞེ་ན། བྱས་མོད། དེ་ལྟ་ན་ཡང་དེས་དེ་འགོག་མི་ནུས་ཏེ། ནུས་པ་ཐོགས་མེད་རྟགས་སུ་བཀོད་པ་ལ་ནི་བསྒྲུབ་བྱ་ལ་ཐེ་ཚོམ་བཟློག་མ་ཟིན་གྱི་བར་དུ་ཕྱོགས་ཆོས་ངེས་མི་སྲིད་པའི་ཕྱིར་དང༌། འཇམ་པའི་དབྱངས་ཀྱིས། ནུས་པ་ཐོགས་མེད་མེ་མིན་ཅིང༌། ། རྒྱུན་མེད་ཕྱིར་ན་འགོག་མི་ནུས། ། ཞེས་གསུངས་པའི་ཕྱིར། དེ་ཡང་ལྷན་ཅིག་མི་གནས་འགལ་གྱི་གནོད་བྱེད་ལ་རྒྱུན་དགོས་པ་ཡིན་གྱི།
གནོད་བྱ་ལ་རྒྱུན་དགོས་པ་མིན་ནོ། ། དེ་ལྟར་ན། འགལ་བའི་རང་བཞིན་དམིགས་པ་བཞི། འབྲས་བུ་དམིགས་པ། ཁྱབ་བྱ་དམིགས་པ་བཞི་སྟེ། དེ་དག་སྣང་རུང་མ་དམིགས་པར་འཇོག་པ་ཡང༌། ཕུགས་གྲང་རེག་སྣང་རུང་མ་དམིགས་པའི་རྟགས་ཀྱིས་གྲང་རེག་བཀག་པ་ལ་ཐུག་པའི་རྒྱུ་མཚན་གྱིས་ཡིན་ནོ། ། ཅི་སྟེ། འོ་ན། འདི་དག་ཐམས་ཅད་ཐ་སྙད་འབའ་ཞིག་སྒྲུབ་ཀྱི་གཏན་ཚིགས་ཡང་དག་ཏུ་ཐལ་བར་འགྱུར་ཏེ།
རང་བཞིན་མ་དམིགས་པའི་རྟགས་ཡང་དག་ཡིན་པའི་ཕྱིར། དེ་མིན་ན་དེའི་ནང་དུ་འདུས་པའི་རྒྱུ་མཚན་ཅི་ཡིན་སྙམ་པའི་དོགས་པ་འདི་ནི་རྟོགས་ལྡན་ལ་སྐྱེ་བའི་དོགས་པ་ཡིན་པས། རྣམ་པར་དཔྱད་དགོས་སོ། ། དེ་ལྟར་དཔྱད་པའི་ཚེ་ལེགས་པར་བཤད་པ་གཅིག་ནི་འདི་ཡིན་ཏེ། འགལ་དམིགས་ཀྱི་གྲང་རེག་འགོག་པ་ནི། གྲང་རེག་སྣང་མི་རུང་གི་ཆོས་ཅན་ཁོ་ནའི་སྟེང་དུ་ཡིན་ལ། དེའི་ཚེ་ན་གྲང་རེག་མེད་པའི་དོན་དང་ཐ་སྙད་གཉིས་ཀ་སྒྲུབ་དགོས་པས་དོན་ནི་འགལ་ཟླ་རྟགས་སུ་བཀོད་པ་ཉིད་ཀྱིས་འགྲུབ་དོན་དེ་དག་གིས་ཐ་སྙད་དེ་ཡང་སྒྲུབ་དགོས་ཏེ། དེའི་ཐ་སྙད་སྒྲུབ་བྱེད་ནི་དེ་ལས་གཞན་མེད་པའི་ཕྱིར་ཞེས་དགོངས་པ་ཡིན་ནོ། ། ཡང་ལེགས་པར་བཤད་པ་གཉིས་པ། དེ་ཡང༌།
འདི་ལྟར་དབྱེ་གཞིར་གྱུར་པའི་སྣང་རུང་མ་དམིགས་པའི་རང་བཞིན་མ་དམིགས་པ་ལ་ནི། དོན་དང་ཐ་སྙད་སྒྲུབ་གཉིས་ཀ་ཡོད་པས། སོ་སོར་རྣམ་པར་དབྱེ་བའི་དུས་ཀྱི་སྣང་བ་མ་དམིགས་པའམ། རང་བཞིན་མ་དམིགས་པ་ལ་ཐ་སྙད་འབའ་ཞིག་སྒྲུབ་ཀྱིས་ཁྱབ་པ་ཡིན་ནོ། ། ཚ་རེག་གིས་གྲང་རེག་འགོག་པ་རང་བཞིན་མ་དམིགས་པར་འདུས་པ་ཡང༌། དངོས་སུ་གྲང་རེག་བཀག་ནས་ཤུགས་ལ་གྲང་རེག་མ་དམིགས་པ་བློ་ཡུལ་དུ་འཕེན་ལ། དེ་ལྟར་འཕངས་པ་ན། ཚ་རེག་གིས་གྲང་རེག་འགོག་པའི་ཁྱབ་འབྲེལ་བདེ་བླག་ཏུ་འགྲུབ་པའི་དོན་ཡིན་གྱི། སྣང་རུང་མ་དམིགས་པ་ཉིད་རྟགས་སུ་བཀོད་བྱར་སོང་བས་རང་བཞིན་མ་དམིགས་པར་བཞག་པ་ཡིན་ནོ། ། གཉིས་པ་ཕན་ཚུན་སྤངས་འགལ་ལ་བརྟེན་པའི་གཏན་ཚིགས་ཡང་དག་ལ་མཚན་ཉིད་ནི།
དེ་སྒྲུབ་ཀྱི་སྣང་རུང་མ་དམིགས་པའི་རྟགས་ཡང་དག་གང་ཞིག ཁྱོད་ཀྱིས་དེ་ལྟར་སྒྲུབ་པའི་རྟགས་སུ་གཟུང་བྱ་དང༌། ཆོས་ལོག་ཏུ་གཟུང་བྱ་གཉིས་ཕན་ཚུ་སྤངས་འགལ་དུ་སྐབས་བབ་ཀྱི་རྒོལ་བའི་རྒྱུད་ཀྱི་ཚད་མས་དམིགས་པའོ། ། དབྱེ་ན། དངོས་འགལ་གྱི་ཁྱད་པར་དུ་བྱས་པ་དང༌། ཚད་མས་གནོད་འགལ་ལ་བརྟེན་པ་གཉིས། དང་པོ་ནི། སྒྲ་ཆོས་ཅན། རྟག་པའི་དངོས་པོས་སྟོང་སྟེ། བྱས་པའི་ཕྱིར་ཞེས་པ་ལྟ་བུ་ཡིན་ཏེ།
བྱས་པ་དེ་རྟག་དངོས་ཀྱི་ཁྱབ་བྱེད་མ་བྱས་པ་དང་དངོས་འགལ་དུ་དམིགས་པའི་ཕྱིར། ཇི་སྐད་དུ། ཕན་ཚུན་ཐ་དད་གྲུབ་ཕྱིར་ཏེ། ། བསྟན་དངོས་དང་ནི་འཇིག་པ་བཞིན། ། ཞེས་སོ། ། མྱུ་གུ་ཆོས་ཅན། སྐྱེས་ཟིན་སླར་ཡང་སྐྱེ་དགོས་པ་མིན་ཏེ། ཡོད་པའི་ཕྱིར་ཞེས་པ་ཡོད་གནོད་བཞིན་ཞེས་པའི་གཞུང་གིས་བསྟན་པ་འདི་ཡང༌། དངོས་འགལ་གྱི་ཁྱད་པར་དུ་བྱས་པར་མངོན་ནོ། ། གཉིས་པ་ལ་ལྟོས་པས་ངེས་པ་འགོག་པ་དང༌།
ངེས་པས་ལྟོས་པ་འགོག་པ་དང་གཉིས། དང་པོ་ནི། གོས་དཀར་པོ་ཆོས་ཅན། གྲུབ་ཙམ་ནས་ཚོན་ཅན་དུ་མ་ངེས་ཏེ། དེར་འགྱུར་བ་ཕྱིས་རྒྱུ་དོན་གཞན་ལ་ལྟོས་བཅས་ཡིན་པའི་ཕྱིར། ཞེས་པ་སྟེ། དངོས་པོ་ལྟོས་དང་བཅས་རྣམས་ནི། ། ངེས་པར་འགྱུར་བ་མེད་པར་མཐོང༌། ། ཞེས་སོ། ། གཉིས་པ་ནི།
བུམ་པ་ཆོས་ཅན། འཇིག་པ་རྒྱུ་དོན་གཞན་ལ་ལྟོས་པ་མེད་དེ། འཇིག་ངེས་ཡིན་པའི་ཕྱིར་ཞེས་པ་སྟེ། རྒྱུ་མེད་ཕྱིར་ན་འཇིག་པ་ནི། ། རང་གི་ངོ་བོས་རྗེས་འབྲེལ་ཉིད། ། ཅེས་པས་སྟོན་ནོ། ། རིགས་གཏེར་རང་འགྲེལ་ལས། དང་པོ་ནི། ཁྱབ་བྱེད་དང་འགལ་བའི་རང་བཞིན་དམིགས་པ་དང༌། གཉིས་པ་ནི།
འགལ་བྱའི་ཁྱབ་བྱེད་དམིགས་པ་དང༌། གསུམ་པ་འགལ་བའི་ཁྱབ་བྱ་དམིགས་པར་གསུངས་སོ། ། དེའི་དབང་དུ་བྱས་ན། རྩ་བར། ཚད་མས་གནོད་པའི་འགལ་བ་ཡང༌། ། འགལ་བའི་ཁྱབ་བྱ་དམིགས་པར་འདུས། ། ཞེས་ཟེར་དགོས་སོ། ། གསུམ་པ་དབྱེ་བ་མདོར་བསྡུ་བ་ལ། མདོར་བསྟན། རྒྱས་པར་བཤད་པའོ། །
དང་པོ་ནི། གསུམ་དུ་བསྡུ་བ། གཉིས་སུ་བསྡུ་བ། གཅིག་ཏུ་བསྡུ་བའོ། ། དང་པོ་ནི། དེ་ལྟར་མ་དམིགས་པའི་གཏན་ཚིགས་ལ་དུ་མར་དབྱེ་བ་དེ་ཐམས་ཅད་ནི་སྦྱོར་བའི་སྒོ་ནས་ཡིན་ལ། ངོ་བོའི་སྒོ་ནས་བསྡུ་ན། གསུམ་དུ་འདུས་པ་ཡིན་ཏེ། དོན་སྒྲུབ་ཐམས་ཅད་རྒྱུ་ཁྱབ་བྱེད་མ་དམིགས་པར་འདུས། ཐ་སྙད་འབའ་ཞིག་སྒྲུབ་རྣམས་རང་བཞིན་མ་དམིགས་པར་འདུས་པའི་ཕྱིར་ཏེ།
ཇི་སྐད་དུ། དེ་ལྟར་མི་དམིགས་འདི་རྣམ་གསུམ། ། བཤད་ཀྱང་རྣམ་པ་དུ་མ་སྟེ། ། དེ་དང་དེ་འགལ་ལ་སོགས་པ། ། མ་རྟོགས་རྟོགས་དབྱེའི་སྦྱོར་སྒོ་ནས། ། ཞེས་དང༌། དེའི་རང་འགྲེལ་ལས། རྒྱུ་དང་ཁྱབ་པར་བྱེད་པ་མ་དམིགས་པ་ནི་གཉིས་ཀའི་ཡང་གཏན་ཚིགས་སོ། ། ཞེས་གསུངས་ཤིང༌། དེའི་ཤུགས་ཀྱིས་རང་བཞིན་མ་དམིགས་པ་ཐ་སྙད་འབའ་ཞིག་སྒྲུབ་ཏུ་གསལ་བའི་ཕྱིར་རོ། །
རྣམ་ངེས་ལས། དེའི་ཕྱིར་དོན་འབའ་ཞིག་དགག་པ་སྒྲུབ་པར་འདོད་པས་ཀྱང༌། རྒྱུ་རང་བཞིན་ཁྱབ་པར་བྱེད་པ་ལྡོག་པ་གཏན་ཚིགས་ཉིད་དུ་བརྗོད་པར་བྱའོ་ཞེས་རྒྱུ་དང་ཁྱབ་བྱེད་གང་རུང་བཀག་ནས། དགག་བྱ་དངོས་སུ་འགོག་དགོས་པར་གསུངས་སོ། ། གསུམ་པ་ནི། རང་བཞིན་མ་དམིགས་པ་ཡང་ཁྱབ་བྱེད་མ་དམིགས་པར་འདུས་ཏེ། མཚན་ཉིད་གང་ཡིན་ཐམས་ཅད་རང་གི་མཚོན་བྱའི་ཁྱབ་བྱེད་ཡིན་པའི་ཕྱིར་རོ། ། གཅིག་ཏུ་བསྡུ་བ་ནི། དེ་ཐམས་ཅད་རང་བཞིན་མ་དམིགས་པར་འདུ་བར་བཤད་དེ། ཀུན་ལ་སྦྱོར་བ་ཐ་དད་ཉིད། །
ཡིན་གྱི་དོན་ལ་ཐ་དད་མེད། ། ཅེས་སོ། ། དེ་ལྟར་ན། རང་བཞིན་མ་དམིགས་པ་ཞེས་པ་འདི། སྒྲ་ཡངས་པར་བྱས་ན། སྣང་རུང་མ་དམིགས་པའི་དངོས་མིང་ཡིན་ལ། སྒྲ་དོག་པར་བྱས་ན། ཐ་སྙད་འབའ་ཞིག་སྒྲུབ་ཀྱི་རང་བཞིན་མ་དམིགས་པ་ཁོ་ནའི་མིང་དུ་མཛད་དོ། ། དངོས་འབྲས་མ་དམིགས་པ་ནི། རྣམ་པ་ཐམས་ཅད་དུ་རང་བཞིན་མ་དམིགས་པའི་ནང་དུ་འདུ་བར་བཤད་དོ། །
གཉིས་པ་རྒྱས་པར་བཤད་པ་ལ། འགལ་ཟླ་དམིགས་པ་རྣམས་སྔ་མ་གཉིས་སུ་ཇི་ལྟར་འདུ་ཞེ་ན། ཆོས་ཀྱི་སྤྱན་ལྡན་འཇིག་རྟེན་གྱི་མིག་ནི། ལྷན་ཅིག་མི་གནས་འགལ་ལ་བརྟེན་པ་བཅུ་གཉིས་ནི་རྒྱུ་མ་དམིགས་པར་འདུས། ཕན་ཚུན་སྤངས་འགལ་ལ་རྟེན་པ་འགའ་ཞིག་ནི་སྒྲུབ་རྟགས་ཡིན་ལ། དགག་པའི་གཏན་ཚིགས་སུ་རུང་བ་རྣམས་ཁྱབ་བྱེད་མ་དམིགས་པར་འདུས། རང་བཞིན་མ་དམིགས་པ་ཡང་ཁྱབ་བྱེད་མ་དམིགས་པར་འདུས་མོད། ལོགས་སུ་བཞག་པ་ནི་ཐ་སྙད་འབའ་ཞིག་སྒྲུབ་པའམ། ཡང་ན་འདིས་ནི། ལྐོག་ཏུ་མ་གྱུར་པའི་དགག་པ་སྒྲུབ་པར་བྱེད་ལ།
སྔ་མ་གཉིས་པོས་ལྐོག་ཏུ་གྱུར་པའི་དགག་པ་ཁོ་ན་སྒྲུབ་པས་ལོག་པར་བཞག་པ་ཡིན་ནོ་ཞེས་གསུངས་ལ། རིགས་པའི་དབང་ཕྱུག་ཆོས་ཀྱི་སེང་གེས་ནི། དོན་དེ་ཉིད་འཆད་པ་ན་འདི་ལྟར་མཛད་དེ། ལྷན་ཅིག་མི་གནས་འགལ་ལ་བརྟེན་པ་བཅུ་གཉིས་པོ་རྒྱུ་མ་དམིགས་པར་འདུས་ཤིང༌། ལྡོག་པ་ལ་དེ་བྱུང་འབྲེལ་ལ་བརྟེན་པ་ཡིན་ཏེ། ཚ་རེག་སྐོར་གསུམ་གྱིས་གྲང་འབྲས་སྤུ་ལོང་བྱེད་འགོག་པ་ནི། དེའི་རྒྱུ་གྲང་རེག་བཀག་པས་འགོག་པ་ཡིན། དེ་གསུམ་གྱིས་གྲང་རེག་དང༌། བ་མོའི་རེག་པ་འགོག་པ་ནི། གྲང་རྒྱུ་ནུས་པ་ཐོགས་མེད་བཀག་པས་འགོག་པ་ཡིན་ལ།
གསུམ་གྱིས་གྲང་རྒྱུ་ཐོགས་མེད་འགོག་པ་ནི། དེའི་རྒྱུ་བཀག་པས་འགོག་པ་ཡིན་ལ། དེའི་རྒྱུ་མཚན་ཡང༌། གྲང་རྒྱུ་ཐོགས་མེད་ཀྱི་རྒྱུ་ནི། མེ་དང་དུ་བ་དང་ཙནྡན་སོགས་ཀྱི་མེ་དང་མ་ཕྲད་པའི་རྒྱུ་ཚོགས་ཡིན་པས། དེ་གསུམ་མཐོང་བ་ན། དེ་གསུམ་གང་རུང་དང་མ་འཕྲད་པའི་རྒྱུ་ཚོགས་ཁེགས་པས། ནུས་པ་ཐོགས་མེད་ལ་ལྟོས་ཏེ་དངོས་རྒྱུ་མ་དམིགས་པ་དང༌། གྲང་རེག་ལ་ལྟོས་ཏེ་བརྒྱུད་རྒྱུ་མ་དམིགས་པ་དང༌། སྤུ་ལོང་བྱེད་ལ་ལྟོས་ཏེ་སུམ་རྒྱུད་ཀྱི་རྒྱུ་བཀབ་ནས་འགོག་པ་ཡིན་ནོ། །
ཕན་ཚུ་སྤངས་འགལ་ལ་བརྟེན་པ་ལའང༌། ཙནྡན་གྱི་མེས་མེ་མེད་པར་འཛིན་པ་འགོག་པ་ལྟ་བུ་རྒྱུ་དང་འགལ་བའི་ཁྱབ་བྱ་དམིགས་པ་དང༌། དུ་བས་མེ་མེད་པར་འཛིན་པའི་ཤེས་པ་དང༌། མེ་མེད་ཀྱི་དངོས་པོ་དང༌། མེ་མེད་ཀྱི་རྒྱུ་འགོག་པ་ལྟ་བུ་རྒྱུ་དང་ཁྱབ་བྱེད་དང༌། འབྲས་བུ་དང་འགལ་བའི་འབྲས་བུ་དམིགས་པ་གསུམ་གྱིས་ཀྱང༌། སྔར་གྱི་རིགས་པས་རང་གི་དགག་བྱའི་ཆོས་ཀྱི་རྒྱུ་བཀག་ནས་འགོག་པ་ཡིན་པས། རྒྱུ་མ་དམིགས་པར་འདུས། དེའི་ལྷག་མ་རྣམས་དང༌། དངོས་འབྲས་མ་དམིགས་པ་དང༌།
རང་བཞིན་མ་དམིགས་པ་རྣམས་བཟློག་པ་ལ་བདག་གཅིག་འབྲེལ་པ་སྒྲུབ་པས་ཁྱབ་བྱེད་མ་དམིགས་པའི་ནང་དུ་འདུ་བར་བཤད་དོ། ། དེ་ཡང་ཕན་ཚུན་སྤངས་འགལ་གྱི་སྦྱོར་བར་མི་རུང་བ་བཞི་ནི། མེ་ཡོད་ཀྱིས་མེ་མེད་འགོག་པ་ལ་རྟགས་དང་རྟགས་ཅན་ཐ་དད་མེད། མེས་མེ་མེད་དེ། འཛིན་པའི་ཤེས་པ་འགོག་པ་རྒྱུ་མ་དམིགས་པར་སོང༌། མེས་མེ་མེད་ཀྱིས་རྒྱུ་འགོག་པ་འབྲས་བུ་མ་དམིགས་པར་འདུས། དུ་བས་མེ་མེད་འགོག་པ་ནི་འབྲས་བུའི་གཏན་ཚིགས་ཡིན་ནོ། ། ཞེས་བཞེད་པར་སྣང་ངོ༌། ། ཚད་མ་རིགས་པའི་གཏེར་ལས་ནི། ། དོན་འདི་དག་འགོག་པ་ན།
དངོས་འབྲེལ་བཀག་ཟིན་ལྷན་ཅིག་ན། ། མི་གནས་ཚོགས་པས་སྐྱེད་པ་འཁྲུལ། ། འབྲེལ་ཡུལ་བཟློག་པས་འབྲེལ་ཆོས་ཉིད། ། བཟློག་པས་བཟློག་འབྲེལ་བློ་ངོར་གྲུབ། ། ཅེས་དང༌། འགྲེལ་པ་ལས་འགལ་ཟླ་དམིགས་པ་ལ། འགལ་ཟླ་གྲུབ་པ་ན་གཅིག་ཤོས་ཁེགས་པའི་ཕྱིར། འབྲེལ་ཡུལ་བཀག་པ་ལ་མི་ལྟོས་པས། བཟློག་འབྲེལ་དཔྱད་མི་དགོས་སོ་ཞེས་དང༌། ཕན་ཚུན་སྤངས་འགལ་ཡང་ལྷན་ཅིག་མི་གནས་འགལ་བཞིན་དུ་ཁས་བླངས་ནས་འཆད་པ་ནི་རང་གི་འཇུག་པ་ལ་ཅོ་འདྲི་བ་ཡིན་ནོ་ཞེས་གསུངས་སོ། །
དེ་ལྟར་རྣམ་པར་བཤད་པ་ན་སྣང་རུང་མ་དམིགས་པའི་གཏན་ཚིགས་འདི་དག་རིགས་ཀྱི་སྒོ་ནས་མི་འགལ་བའི་ཚུལ་དང༌། སྦྱོར་བའི་སྒོ་ནས་སོ་སོར་དབྱེ་བའི་ཚུལ་རྣམས་མ་འདྲེས་པར་ཁོང་དུ་ཆུད་པར་བྱའོ། །

གསུམ་པ་ཡིད་ཆེས་པའི་རྟགས་ཡང་དག་ལ། མཚན་ཉིད་དང༌། དཔེར་བརྗོད་པའོ། ། དང་པོ་ནི། ཁྱོད་ཀྱི་རྟགས་ཀྱིས་དེ་ལྟར་སྒྲུབ་པའི་ཚུལ་གསུམ་སྐབས་བབ་ཀྱི་རྒོལ་བའི་ཚད་མས་གྲུབ་ཅིང༌། ཁྱོད་ཀྱི་རྟགས་ཀྱིས་དེ་ལྟར་སྒྲུབ་པའི་སྒྲུབ་བྱ་ཡིན་ན། ཤིན་ཏུ་ལྐོག་གྱུར་ཡིན་དགོས་པའོ། ། གཉིས་པ་ལ་རང་གི་འདོད་པ་བརྗོད་པ་དང༌། དེ་ལ་བརྟེན་ནས་གཞན་གྱི་འདོད་པའང་ཁེགས་པར་བསྟན་པའོ། ། དང་པོ་ལ། ཤིན་ཏུ་ལྐོག་གྱུར་ལ་དང་པོར་དཔྱད་པའི་སྐབས་ཀྱི་ཡིད་ཆེས་པའི་རྟགས་ཡང་དག་གི་དཔེར་བརྗོད་པ་དང༌།
ཤིན་ཏུ་ལྐོག་གྱུར་རྒྱས་པར་གཏན་ལ་འབེབས་པའི་སྐབས་ཀྱི་རྟགས་ཀྱི་དབྱེ་བ་མང་པོ་བསྟན་པའོ། ། དང་པོ་ལ། རྟགས་བཀོད་པ་དང༌། ཚུལ་གྲུབ་པའོ། ། དང་པོ་ནི། སྦྱིན་སོགས་ཆོས་ཅན། སྤྱད་པ་ལས་བདེ་བ་འབྱུང་སྟེ། སྤྱད་པ་ལས་བདེ་བ་འབྱུང་བར་རིན་ཆེན་ཕྲེང་བར་གསུངས་པའི་ཕྱིར་ཞེས་པའོ། ། འོ་ན་དོགས་པ་འདི་སྙམ་དུ། སྒྲ་ཆོས་ཅན།
མི་རྟག་སྟེ། མི་རྟག་པར་རིན་ཆེན་ཕྲེང་བར་གསུང་པའི་ཕྱིར། ཕྱོགས་ཆོས་ནི་མངོན་སུམ་གྱིས་གྲུབ། ཁྱབ་པ་སྒྲུབ་བྱེད་ནི། རིན་ཆེན་ཕྲེང་བ་ཆོས་ཅན། རང་གི་བསྟན་བྱའི་དོན་ལ་མི་བསླུ་སྟེ་དཔྱད་པ་གསུམ་གྱིས་དག་པའི་ལུང་ཡིན་པའི་ཕྱིར་ཞེས་པས་མི་འགྲུབ་པ་ཅི་ཞིག་ཡོད་ཅེ་ན། དེའི་ཁྱབ་འབྲེལ་རྟགས་དེ་ལྟར་འགྲུབ་མོད། ཁྱབ་པ་ངེས་པའི་དུས་སུ། བསྒྲུབ་བྱ་གྲུབ་ཟིན་པས་དེ་འདྲའི་གཏན་ཚིགས་དོན་མེད་པ་ཡིན་ནོ། ། དེའི་རྒྱུ་མཚན་ཡང༌།
བྱས་པའི་རྟགས་ལྟ་བུ་ཅིག་ལ་བརྟེན་ན། སྒྲ་མི་རྟག་པར་ཚད་མས་མ་ངེས་ན། སྒྲ་མི་རྟག་པར་སྟོན་པའི་ལུང་དཔྱད་པ་སྐབས་གསུམ་གྱིས་དག་པར་བྱས་པའི་ཕྱིར་ཞེས་བྱ་བ་འདི་ཤེས་དགོས་པ་ཡིན་ནོ། ། དེའི་ཕྱིར་རྟགས་དེ་ལ་ཤེས་འདོད་མེད་པར་ངེས་སོ། ། འདིར་དཀར་ཆོས་ཆོས་ཅན་དུ་བྱེད་ན། ཆོས་ཅན་ངེས་པའི་དུས་སུ་བསྒྲུབ་བྱ་གྲུབ་ཟིན་པའི་ཉེས་པ་འབྱུང་ཞིང༌། ལུང་རྣམ་དག་ལས་དོན་མཐུན་དུ་གསུངས་པའི་ཕྱིར་ཞེས་འགོད་ནའང༌། ཕྱོགས་ཆོས་གྲུབ་པའི་དུས་དེ་ཉིད་དུ་བསྒྲུབ་བྱ་གྲུབ་ཟིན་པར་ཐལ་བས་མི་འཐད་དོ། ། ཚུལ་སྒྲུབ་པ་ལ། ཕྱོགས་ཆོས་མངོན་སུམ་གྱིས་འགྲུབ་སྟེ།
སྦྱིན་པས་ལོངས་སྤྱོད་ཁྲིམས་ཀྱིས་བདེ། ། ཞེས་གསུངས་པ་མངོན་སུམ་གྱིས་མཐོང་བའི་ཕྱིར་རྒོལ་ཞིག་ལ་རྟགས་འདི་འགོད་པ་ཡིན་པའི་ཕྱིར། ཁྱབ་པ་སྒྲུབ་པ་ལ་རྗེས་འགྲོ་སྒྲུབ་པ་དང༌། ལྡོག་པ་སྒྲུབ་པའོ། ། དང་པོ་ནི། རིན་ཆེན་ཕྲེང་བ་ཆོས་ཅན། རང་གི་བསྟན་བྱའི་དོན་ལ་མི་བསླུ་བ་ཡིན་ཏེ། དཔྱད་པ་གསུམ་གྱིས་དག་པའི་ལུང་ཡིན་པའི་ཕྱིར། ཁྱབ་སྟེ། རང་གི་བསྟན་བྱའི་དོན་ལ།
ཚད་མ་གསུམ་གང་རུང་གིས་གནོད་ན། ཚད་མ་གསུམ་གྱི་དཔྱད་པ་གསུམ་པོས་མ་དག་དགོས་པའི་ཕྱིར། རིན་ཆེན་ཕྲེང་བ་ཆོས་ཅན། དཔྱད་པ་གསུམ་གྱིས་རྣམ་པར་དག་པ་ཡིན་ཏེ། ཁྱོད་ཀྱིས་གཞལ་བྱ་མངོན་གྱུར་སྟོན་པའི་ཆ་ལ། མངོན་སུམ་གྱིས་གནོད་པ་མེད་ཅིང་གྲུབ། གཞལ་བྱ་ལྐོག་གྱུར་སྟོན་པའི་ཆ་ལ་དངོས་པོ་སྟོབས་ཞུགས་ཀྱི་རྗེས་དཔག་གིས་གནོད་པ་མེད་ཅིང་གྲུབ། ཁྱོད་ཀྱིས་གཞལ་བྱ་ཤིན་ཏུ་ལྐོག་གྱུར་སྟོན་པའི་ཆ་ལ། ཁྱོད་ཀྱི་ཆ་ཤས་སུ་གྱུར་པའི་ཚིག་སྔ་ཕྱི་དང༌། དངོས་ཤུགས་འགལ་བ་མེད་ཀྱི་སྟེང་དུ།
ཚིག་སྔ་མའི་དོན་དེ་ཉིད་ཚིག་ཕྱི་མ་ལས་ལེགས་པར་བསྒྲུབས་ཤིང༌། དངོས་བསྟན་དང༌། ཤུགས་བསྟན་གྱི་དོན་གཉིས་པོ་ཕན་ཚུན་གཅིག་གིས་གཅིག་ཤོས་གྲུབ་པ་ཡིན་པའི་ཕྱིར། རྗེས་ཁྱབ་འདི་ལྟར་སྒྲུབ་པའི་རྒྱུ་མཚན་ཡང༌། སྒྲ་རྣམས་དངོས་དང་ལྷན་ཅིག་ཏུ། ། མེད་མ་མི་འབྱུང་ཉིད་མེད་ཕྱིར། ། ཞེས་ཚིག་ཙམ་ལས། བརྗོད་བྱའི་དོན་སྒྲུབ་མི་ནུས་པར་བཤད་ནས། ཡིད་ཆེས་ཚིག་ནི་མི་བསླུ་བའི། ། སྤྱི་ལ་རྗེས་སུ་དཔག་པ་ཉིད། །
ཅེས་ཡིད་ཆེས་པའི་ཚིག་ལས་རང་གི་བརྗོད་བྱའི་དོན་སྒྲུབ་ནུས་པར་བཤད་ནས། དེའི་རྒྱུ་མཚན་དུ། མི་བསླུ་བའི་སྤྱི་ལས་ཞེས་ཡིད་ཆེས་པའི་ཚིག་དང༌། ཁོ་རང་གི་བརྗོད་བྱ་ལ་འབྲེལ་པ་སྒྲུབ་པའི་ཤེས་བྱེད་དུ། མི་བསླུ་ཞེས་པའི་གཞུང་རྒྱས་བཤད་དང་བཅས་པ་གསུངས་ལ། སྤྱི་ལས་འདི་ཡུལ་ལྐོག་གྱུར་ནའང༌། ། རྗེས་སུ་དཔག་པ་ཉིད་དུ་གསུངས། ། ཞེས་དང༌། གཙོ་བོའི་དོན་ལ་མི་བསླུའི་ཕྱིར། ། གཞན་ལ་རྗེས་སུ་དཔག་པ་ཉིད། །
ཅེས་པ་མི་བསླུ་བ་སྒྲུབ་བྱེད་དུ་གསུངས་པ་ལ། བློ་གྲོས་དང་ལྡན་པ་སུས་ཀྱང་བསྙོན་པར་མི་ནུས་པའི་ཕྱིར་རོ། ། དེས་ན་བསྟན་བྱའི་དོན་ལ་མི་བསླུ་བ། ཡིད་ཆེས་པའི་གཏན་ཚིགས་ཀྱི་བསྒྲུབ་བྱར་བཤད་པའི་སྐབས་མེད་དོ། ། གལ་ཏེ་ཡོད་ན་བསྟན་པར་མཛོད་ཅིག་ཅེས་ཐལ་མོ་སྦྱར་ཏེ་གསོལ་བ་འདེབས་སོ། ། གཉིས་པ་ལྡོག་ཁྱབ་བསྒྲུབ་པ་ནི། ཆགས་སོགས་སྡིག་པ་ཡིན་པ་དང༌། ཁྲུས་ཀྱིས་ཆགས་སོགས་འདག་པར་སྟོན་པའི་ལུང་དང༌། གཞལ་བྱའི་དོན་ཅན་གྱི་ཚད་མ་དག་མེད་དོ་ཞེས་དང༌། ངའི་མ་མོ་གཤམ་ཞེས་སོགས་བསྟན་བྱའི་དོན་ལ་བསླུ་བའི་ཚིག་རྣམས་ཆོས་ཅན།
དཔྱད་པ་གསུམ་གྱིས་དག་པ་མིན་ཏེ། སྔ་ཕྱི་དང་དངོས་ཤུགས་འགལ་བའི་བདག་ཉིད་ཅན་གྱི་ཚིག་ཡིན་པའི་ཕྱིར་ཞེས་པ་སྟེ། འདི་ལ་རྟག་པ་ཕལ་ཆེར་ནི། ། ཞེས་སོགས་ཀྱིས་སྟོན་ནོ། ། དེ་ལྟར་ན་རྗེས་འགྲོ་སྒྲུབ་བྱེད་ཀྱི་རིགས་པ་རྣམས་ཀྱིས། རིན་ཆེན་ཕྲེང་བའི་ཆ་ཤས་སུ་གྱུར་པའི་གཟུགས་མིག་ཤེས་ཀྱི་གཟུང་བྱ་ཡིན་པ་དང༌། སྒྲ་མི་རྟག་པར་སྟོན་པའི་གཞུང་ལྟ་བུའི་སྟེང་དུ་ཡིད་ཆེས་པའི་ཚིག་དོན་གྱི་འབྲེལ་པ་གཏན་ལ་ཕབ་པ་ཡིན་ལ། ལྡོག་ཁྱབ་སྒྲུབ་བྱེད་ཀྱི་རིགས་པ་ནི་མི་མཐུན་དཔེ་ཁྲུས་ཀྱིས་སྡིག་པ་འདག་པར་སྟོན་པ་ལྟ་བུའི་སྟེང་དུ། ཚིག་དོན་ལ་འབྲེལ་པ་མེད་པར་སྒྲུབས་ནས། ཡིད་ཆེས་པའི་རྟགས་ཡང་དག་གི་བཟློག་འབྲེལ་སྒྲུབ་པ་ཡིན་ནོ། །
འོ་ན་དོགས་པ་འདི་སྙམ་དུ། སྒྲ་ཆོས་ཅན། མི་རྟག་སྟེ། མི་རྟག་པར་རིན་ཆེན་ཕྲེང་བར་གསུངས་པའི་ཕྱིར་ཕྱོགས་ཆོས་ནི་མངོན་སུམ་གྱིས་གྲུབ། ཁྱབ་པ་སྒྲུབ་བྱེད་ནི། རིན་ཆེན་ཕྲེང་བ་ཆོས་ཅན། རང་གི་བསྟན་བྱའི་དོན་ལ་མི་བསླུ་སྟེ། དཔྱད་པ་གསུམ་གྱིས་དག་པའི་ལུང་ཡིན་པའི་ཕྱིར་ཞེས་པས་མི་འགྲུབ་པ་ཅི་ཞིག་ཡོད་ཅེ་ན། དེའི་ཁྱབ་རྟགས་དེ་ལྟར་འགྲུབ་མོད། ཁྱབ་པ་ངེས་པའི་དུས་སུ་བསྒྲུབ་བྱ་གྲུབ་ཟིན་པས་དེ་འདྲའི་གཏན་ཚིགས་དོན་མེད་པ་ཡིན་ནོ། །
དེའི་རྒྱུ་མཚན་ཡང༌། བྱས་པའི་རྟགས་ལྟ་བུ་ལ་བརྟེན་ནས། སྒྲ་མི་རྟག་པར་ཚད་མས་མ་ངེས་ན། སྒྲ་མི་རྟག་པར་སྟོན་པའི་ལུང་དཔྱད་པ་གསུམ་གྱིས་དག་པར་འཇོག་མི་ནུས་པའི་ཕྱིར་ཞེས་བྱ་བ་འདི་ཤེས་དགོས་པ་ཡིན་ནོ། ། དེའི་ཕྱིར་རྟགས་ཤེས་འདོད་མེད་པར་ངེས་སོ། ། དེ་ལྟར་ན། ཡིད་ཆེས་པའི་རྟགས་ཡང་དག་གི་ཚུལ་གསུམ་ནི་དངོས་པོ་སྟོབས་ཞུགས་ཀྱིས་ཚད་མས་གྲུབ་པ་ཡིན་ཏེ། གཞལ་བྱའི་གནས་དང་པོ་གཉིས་ལ་དཔྱད་པ་རྣམ་པར་དག་པའི་གང་ཟག་གཅིག་གིས། རིན་ཆེན་ཕྲེང་བ་ལྟ་བུ་ཞིག་གཞིར་བཟུང་ནས། དེ་ནས་བཤད་པའི་མངོན་ལྐོག་སྟོན་པའི་ཆ་ལ།
ཚད་མ་གཉིས་ཀྱིས་མི་གནོད་པའི་ཚུལ་དང༌། ཤིང་ལྐོག་སྟོན་པའི་ཆ་ལ་སྔ་ཕྱི་དང་དངོས་ཤུགས་མི་འགལ་བའི་ཚུལ་རྣམས་ལེགས་པར་བཤད་ནས་ཁོང་དུ་ཆུད་པ་ན་ལུང་དོན་ལ་དཔྱད་པ་གསུམ་གྱིས་རྣམ་པར་དག་པ་ཞེས་བྱ་ཞིང༌། དེའི་དེ་མ་ཐག་ཏུ་རིན་ཆེན་ཕྲེང་བ་རང་གི་བསྟན་བྱའི་དོན་ལ་འབྲེལ་པ་མི་བསླུ་བར་ངེས་ནུས་པའི་ཕྱིར་རོ། ། དེ་ལས་གཞན་དུ་ན་ཡིད་ཆེས་པའི་རྟགས་ཡང་དག་གི་ཚུལ་གསུམ་སྒྲུབ་བྱེད་ཐུག་མེད་དུ་ཐལ་བར་འགྱུར་རོ། ། ཁྱབ་འབྲེལ་སྒྲུབ་པའི་ཚེ་རིན་ཆེན་ཕྲེང་བའམ། བརྒྱད་སྟོང་པ་ལྟ་བུའི་རང་ལྡོག་ནས། རང་གི་བསྟན་བྱའི་དོན་རྟོགས་པའི་ཚད་མ་སྔ་མ་སྔོན་སོང་དུ་སྒྲུབ་པ་ཡིན་ཅིང་དེ་ལྟར་གྲུབ་པ་དེ་བྱུང་གི་འབྲེལ་པ་གྲུབ་པར་འཇོག་པ་ཡིན་གྱི། སྦྱིན་པས་ལོངས་སྤྱོད་ཁྲིམས་ཀྱིས་བདེ། ། ཞེས་པ་ལྟ་བུ་ཤིན་ལྐོག་སྟོན་པའི་ལུང་ཁྱད་པར་བ་རེ་རེ་དེར་སྒྲུབ་པ་ནི་མིན་ཏེ། གལ་ཏེ་ཡིན་ན་ཁྱབ་འབྲེལ་ངེས་པའི་དུས་སུ་བསྒྲུབ་བྱ་གྲུབ་ཟིན་པར་འགྱུར་རོ། །
འབྲས་རྟགས་སུ་འགྱུར་བའི་ཚུལ་ཡང་འདི་ཁོ་ན་ཡིན་ལ། མངོན་ལྐོག་སྟོན་པའི་ལུང་རྣམ་དག་དང༌། རང་གི་བསྟན་བྱའི་དོན་རྒྱུ་འབྲས་ཡིན་ཀྱང་ཕྱོགས་ཆོས་མི་འགྲུབ་པའི་རྒྱུ་མཚན་གྱིས་ཡིད་ཆེས་པའི་གཏན་ཚིགས་སུ་མ་བཞག་པ་ཡིན་ནོ། ། དེས་ན་ཁྱབ་པ་སྒྲུབ་བྱེད་ཀྱི་རིགས་པ་བཤད་མ་ཐག་པ་དེ་ནི། དངོས་པོ་སྟོབས་ཞུགས་ཀྱི་རྟགས་ཡང་དག་ཡིན་ཏེ། རིན་ཆེན་ཕྲེང་བ་རང་གི་བསྟན་བྱའི་དོན་ལ་མི་བསླུ་བ་དེ། དངོས་སྟོབས་ཀྱི་རྟགས་ཡང་དག་གིས་གྲུབ་པའི་ཕྱིར་དང༌། དེ་རང་གི་བསྟན་བྱའི་དོན་ལ་མི་བསླུ་བ་དེ་ཤིན་ཏུ་ལྐོག་གྱུར་ཡིན་ན། དེ་དཔྱད་པ་གསུམ་གྱིས་དག་པ་དེ་ཡང་ཤིན་ལྐོག་ཏུ་ཐལ་བར་འགྱུར་རོ། ། དེ་ལ་ཁྱབ་པ་ཡོད་པའི་རྒྱུ་མཚན་ཡང༌།
གནོད་མེད་འདི་ཡི་མི་བསླུ་བའོ། ། ཞེས་དེ་གཉིས་མཚན་མཚོན་དུ་གསུངས་པའི་ཕྱིར་རོ། ། དེ་ལྟར་ན། སྦྱིན་པས་ལོངས་སྤྱོད་ཁྲིམས་ཀྱིས་བདེ། ། ཞེས་པའི་ལུང་རང་གི་བསྟན་བྱའི་དོན་ལ་མི་བསླུ་བ་དེ་ནི། ཤིན་ཏུ་ལྐོག་གྱུར་མིན་ལ། དེའི་བསྟན་བྱའི་དོན་དེ་ཤིན་ཏུ་ལྐོག་གྱུར་ཡིན་ཏེ། དཔེར་ན། བྱང་སྒྲ་མི་སྙན་གྱི་མེ་ལས་དུ་བ་འབྱུང་ངོ་ཞེས་པའི་ཚིག་རྫུན་པ་མིན་པ་དེ་ལྐོག་གྱུར་མིན་ལ། དེའི་བསྟན་བྱའི་དོན་སྒྲ་མི་སྙན་གྱི་མེ་དང་དུ་བ་ཤིན་ཏུ་ལྐོག་གྱུར་ཡིན་པ་ལྟ་བུའོ། །
འོ་ན་ཁྱབ་པ་ངེས་པའི་དུས་སུ་བསྒྲུབ་བྱ་གྲུབ་ཟིན་པར་འགྱུར་ཏེ། སྤྱིན་པས་ལོངས་སྤྱོད་ཅེས་སོགས་ཀྱི་ལུང་རང་གི་བསྟན་བྱའི་དོན་ལ་མི་བསླུ་བར་གྲུབ་པ་ན། སྦྱིན་པ་ལས་ལོངས་སྤྱོད་འབྱུང་བར་ཡང་གྲུབ་པའི་ཕྱིར་རོ་ཞེ་ན། སྐྱོན་མེད་དེ། ལུང་རང་གི་བསྟན་བྱའི་དོན་ལ་མི་བསླུ་བར་ངེས་པའི་དོན་ནི། དེ་དང་འབྲེལ་པ་མི་འཁྲུལ་བར་ངེས་པ་ལ་བྱེད་པ་ཡིན་ལ། དེ་ཙམ་གྱིས་དེར་མི་འགྱུར་བའི་ཕྱིར། གཞན་དུ་ན་ལུང་དཔྱད་པ་གསུམ་གྱིས་དག་པར་ངེས་པའི་དུས་དེ་ཉིད་དུ་བསྒྲུབ་བྱ་གྲུབ་པར་ཐལ་བའི་ཉེས་པ་ཁྱེད་ཀྱིས་ཀྱང་བཟློག་པར་མི་ནུས་སོ། ། སྔ་མའི་དོན་དེ་ལྟར་ཡིན་པ་ཡང༌། རྒྱུད་པ་ཡིས་ནི་དངོས་པོ་ལ། །
འབྲེལ་ཕྱིར་དེར་སྣང་བ་ཡིས་ནི། ། སྟོང་ཡང་བསླུ་བྱེད་ཉིད་མ་ཡིན། ། ཞེས་སོགས་དོན་དེ་ལ་དགོངས་ནས་དངོས་པོ་སྟོབས་ཞུགས་ཀྱི་ཡུལ་ལ་དཔྱོད་པ་དེ་ལུང་སྒྲུབ་བྱེད་དུ་ཁས་ལེན་པའི་ཐབས་སུ་གསུངས་པ་ཡིན་ནོ། ། དེ་ལྟར་བཤད་པ་ན། ཡིད་ཆེས་པའི་རྟགས་ཀྱི་འགོད་ཚུལ་ལ་གཉིས་ཏེ། ཡིད་ཆེས་པའི་ལུང་ཉིད་རྟགས་སུ་བཀོད་པ་དང༌། ལུང་དོན་རྟགས་སུ་བཀོད་པ་གཉིས། དེ་ཡང་རང་དོན་རྗེས་དཔག་གི་ལེའུ་དང༌། བསལ་བ་འཆད་པའི་སྐབས་སུ་ནི་ལུང་ཉིད་རྟགས་སུ་བཀོད་པའི་དབང་དུ་བྱས་ནས་གསུངས་ལ། ལེའུ་གཉིས་པ་སོགས་སུ་ནི།
ལུང་དོན་རྟགས་སུ་བཀོད་ནས། ཤེས་འདོད་ཆོས་ཅན་ལུང་ལ་བརྟེན་པ་གཅིག་གི་སྟེང་དུ། ལུང་དོན་ཉིད་བསྒྲུབ་བྱར་མཛད་དོ། ། དེ་ཡང་ལུང་ཉིད་རྟགས་སུ་བཀོད་པ་ལ་ནི། འགོད་ཚུལ་སྔར་བཤད་པ་ཁོ་ན་ལྟར་ཡིན་གྱི། དེ་ལས་གཞན་དུ་མི་འཐད་ལ། དེ་ལས་བརྩམས་ཏེ། གཞུང་འགྲེལ་རྣམས་སུ་ཡིད་ཆེས་པའི་རྟགས་དང༌། རྗེས་དཔག་མཚན་ཉིད་པ་མིན་པའི་ཚུལ་དང༌། སྐབས་ལ་ལར་ཡིན་པའི་ཚུལ་མང་དུ་གསུངས་པ་ཡིན་གྱི།
མདོ་བརྒྱད་སྟོང་པ་རང་གི་བསྟན་བྱའི་དོན་ལ་མི་བསླུ་བར་སྒྲུབ་པ་ལྟ་བུའི་གཏན་ཚིགས་དང༌། ཤིན་ལྐོག་ལས་བརྩམས་པའི་རྟགས་ཀྱི་རྣམ་གཞག་གཞན་ལ་ནི། དེ་ལྟ་བུའི་དཔྱད་པ་གཞུང་འགྲེལ་ལས་གསུངས་པ་མེད་པའི་དོན་འདི་ཡང་ཞར་ལ་ངེས་པར་བྱ་དགོས་སོ། ། འོ་ན་ཁྱེད་ཅག་ཕྱོགས་གང་ཁས་ལེན་པར་བྱེད་ཅེ་ན། སྦྱིན་སོགས་སྤྱད་པ་ལས་བདེ་བ་འབྱུང་བ་དེ་ཆོས་ཅན། སྤྱད་པ་ལས་བདེ་བ་འབྱུང་བར་སངས་རྒྱས་ཀྱི་ལུང་ལས་གསུངས་པ་དེ་ཁྱོད་སྒྲུབ་བྱེད་ཀྱི་རྟགས་ཡང་དག་ཡིན་ཏེ། ཚུལ་རོལ་མཐོང་བས་ཁྱོད་རྟོགས་པའི་ཚད་མ་གཅིག་ནི་ཡོད་ལ། དེ་ཡོད་ན་དེ་ཁྱོད་ཀྱི་སྒྲུབ་བྱེད་ཡང་དག་ཡིན་དགོས་པའི་ཕྱིར། དེ་དགོས་ཏེ། ཚུར་མཐོང་གི་མངོན་སུམ་དང་དངོས་སྟོབས་རྗེས་དཔག་གིས་དེ་རྟོགས་པའི་གོ་སྐབས་མེད་པའི་ཕྱིར།
ཇི་སྐད་དུ། ཡིད་ཆེས་ཚིག་ནི་མི་བསླུ་བའི། ། སྤྱི་ལས་འདི་ཡུལ་ལྐོག་གྱུར་ནའང༌། ། གོ་སྐབས་མེད་པའི་ཕྱིར་བློ་ནི། ། རྗེས་སུ་དཔག་པ་ཉིད་དུ་གསུངས། ། ཞེས་འབྱུང་བ་ལྟར་རོ། ། དེ་ཡང་འབྲས་རྟགས་ཀྱི་ཁོངས་སུ་འདུ་བ་ཡིན་ཏེ། ལུང་དང་བརྗོད་བྱའི་དོན་གྱི་འབྲེལ་པ་དེ་དེ་བྱུང་འབྲེལ་པ་ངེས་བྱེད་ཀྱི་ཚད་མས་ངེས་དགོས་པའི་ཕྱིར། ཇི་སྐད་དུ་རྣམ་ངེས་ལས། དོན་ཇི་ལྟ་བ་བཞིན་མཐོང་བའི་སྒོ་ནས་ངག་འཇུག་པར་འདོད་པ་ནི་ཡིད་ཆེས་པ་ཡིན་ནོ། །
དེའི་ཚིག་ནི་དེ་ལྟ་བུའི་དོན་གྱི་དངོས་པོ་མེད་ན་མི་འཇུག་པའི་ཕྱིར། དེའི་འབྲས་བུ་ཡིན་ནོ། ། ཞེས་གསུངས་པས་སོ། ། འོན་ཀྱང་ལུང་དང་བརྗོད་བྱའི་དོན་གྱི་འགྲེལ་པ་དེ། རྟོག་དང་ལུང་དག་བྱེད་པ་པོའི། ། འདོད་པ་ཙམ་དང་རྗེས་འབྲེལ་དང༌། ། ཞེས་པ་ལྟར། སྐྱེས་བུའི་འདོད་པ་ཙམ་གྱིས་བཞག་པའི་འབྲེལ་པ་ཡིན་གྱི་མེ་དང་དུ་བ་ལྟར། དངོས་པོའི་སྟོབས་ཀྱིས་ཞུགས་པའི་འབྲེལ་པ་མིན་པས། དངོས་པོ་སྟོབས་ཞུགས་ཀྱི་རྟགས་ཡང་དག་ལ་ལྟོས་ཏེ།
དེའི་ཁོངས་སུ་འདུ་བ་དང༌། མཚན་ཉིད་པ་མིན་པ་དང༌། དེ་ལས་ཕྱི་རོལ་དུ་གྱུར་པ་མིན་པ་ལ་སོགས་པའི་རྣམ་གཞག་རྒྱ་ཆེར་གསུངས་པ་ཡིན་ཏེ། ཇི་སྐད་དུ། རྗེས་དཔག་ལས། ཕྱི་རོལ་གྱུར་པ་མིན་ན་ཡང༌། ། ཡུལ་གྱི་ཁྱད་པར་བསྟན་པ་ཡི། ། ཕྱིར་ན་ཐ་དད་བྱས་པ་ཡིན། ། ཞེས་རྗེས་དཔག་མཚན་ཉིད་པ་ཡིན་པ་དང༌། དངོས་སྟོབས་རྗེས་དཔག་མ་ཡིན་པར་གསུངས་སོ། །
དོན་དེ་ཉིད་ལ་དགོངས་ནས། སློབ་དཔོན་ཉིད་ཀྱི་རང་འགྲེལ་ལས། དེ་ལྟ་ན་ཡང་རྗེས་སུ་དཔག་པ་ཉེས་པ་མེད་པ་མིན་ཏེ། སྒྲ་རྣམས་ནི་དོན་དག་ལ་མེད་ན་མི་འབྱུང་བ་ནི་མིན་ནོ། ། ཞེས་བསྟན་ཟིན་ཏོ་ཞེས་དང༌། ཤཱཀྱ་བློས། ལུང་ལ་བརྟེན་པའི་ཞེས་པ་ཉེས་པ་མེད་པ་མིན་ཏེ། སྐྱོན་དང་བཅས་པ་ཡིན་ནོ། ། ཅིའི་ཕྱིར་ཞེ་ན། སྒྲ་དག་ནི་དོན་རྣམས་དང་མེད་ན་མི་འབྱུང་བ་མིན་ཏེ།
འབྲེལ་པ་མེད་པའི་ཕྱིར་ཞེས་དང༌། རྒྱན་མཛད་པས། ཡིད་ཆེས་པའི་ཚིག་ནི་འབྲས་བུ་དང་མཐུན་པ་ཡིན་ལ། གྲགས་པ་ནི་རང་བཞིན་དང་མཐུན་པ་ཡིན་ནོ། ། ཅིའི་ཕྱིར་རྟགས་འདི་དངོས་ཉིད་མིན་ཞེ་ན། ། ཞེས་པ་ནས། དེར་ནི་ཁས་བླངས་པའི་འགྲེལ་པ་ཡོད་པ་ཡིན་གྱི། ཚད་མས་གྲུབ་པ་ནི་མིན་པས་འབྲས་བུའི་གཏན་ཚིགས་དངོས་ཉིད་ནི་མིན་ནོ། ། དེ་ལ་གལ་ཏེ་གྲགས་པ་ཡང་དངོས་པོའི་འབྲེལ་པ་ཅན་ཉིད་ཡིན་ན། དེའི་ཚེ་རང་བཞིན་གྱི་རྟགས་དངོས་ཉིད་ཡིན་པར་འགྱུར་རོ། །
ཞེས་སོགས་རྟགས་ཡང་དག་དངོས་མིན་པ་ལྟ་བུར་གསུངས་པའི་གཞུང་འགྲེལ་ཤིན་ཏུ་མང་མོད། དངོས་པོ་སྟོབས་ཞུགས་ཀྱི་ཡུལ་ལ་དཔྱོད་པའི་སྐབས་ལ་དགོངས་ནས་གསུངས་པ་ཡིན་ཏེ། ཇི་སྐད་དུ། ཡོངས་བརྟགས་ཡོངས་སུ་ལེན་པའི་ཕྱིར། ། རྗེས་སུ་དཔག་པའི་ཡུལ་ལ་ཚིག ། ཚད་མ་ཉིད་དུ་འདོད་མ་ཡིན། ། ཞེས་དང༌། འདི་ནི་ཁས་ལེན་ཐབས་ཡིན་ཏེ། ། དེ་ཚེ་ཡོད་ཀྱང་ཡན་ལག་མིན། ། ཞེས་གསུངས་པའི་ཕྱིར་རོ། །
དེ་ལྟར་ན་གཏན་ཚིགས་འདིས་ནི། དངོས་སུ་སྦྱིན་སོགས་སྤྱད་པ་ལས་བདེ་བ་འབྱུང་བའི་ནུས་པ་དཔགས་ནས། འབྲས་བུ་ལོངས་སྤྱོད་དཔོག་པར་བྱེད་པ་རྒྱུ་ཆོས་རྗེས་དཔོག་གོ་ཞེས་གཡག་མི་ཕམ་ཆོས་རྗེའི་ཞལ་སྔ་ནས་གསུང་ངོ༌། ། དེ་ལྟར་ལུང་ཉིད་རྟགས་སུ་བཀོད་པའི་ཡིད་ཆེས་ཀྱི་རྟགས་ཡང་དག་འབྲས་བུའི་རྟགས་སུ་གསུངས་པ་དེ་ཡང་གཙོ་བོའི་དབང་དུ་བྱས་པ་ཡིན་གྱི། དགག་པའི་གཏན་ཚིགས་ཀྱང་མི་སྲིད་པ་ནི་མིན་ཏེ། འདི་ལྟར་སྦྱིན་སོགས་ཆོས་ཅན། སྤྱད་པ་ལས་སྡུག་བསྔལ་མི་འབྱུང་སྟེ། དེ་ལྟར་སངས་རྒྱས་ཀྱིས་ལུང་ལས་གསུངས་པའི་ཕྱིར་ཞེས་པའི་ཡིད་ཆེས་ཀྱི་རྟགས་ཀྱང་གདོན་མི་ཟ་བར་ཁས་ལེན་དགོས་པའི་ཕྱིར་དང༌། དེར་གྲུབ་བྱའི་ཆོས་མེད་པར་དགག་པ་ཉིད་ཡོད་པའི་ཕྱིར། ལུང་ཉིད་རྟགས་སུ་བཀོད་པའི་ཡིད་ཆེས་ཀྱི་རྟགས་ལ་རང་བཞིན་གྱི་རྟགས་ཡང་དག་མི་སྲིད་དེ།
ཚིག་དོན་ལ་བདག་གཅིག་གི་འབྲེལ་པ་གྲུབ་པ་མི་སྲིད་པའི་ཕྱིར་རོ། ། འདི་ལ་ཁ་ཅིག་ན་རེ། བདག་ཡོད་པར་ཐལ། བདག་ཡོད་པར་སངས་རྒྱས་ཀྱིས་ལུང་ལས་གསུང་པའི་ཕྱིར། ཞེས་ཟེར་བ་ནི་མཚུངས་པ་མ་ཡིན་ཏེ། བདག་ཡོད་པར་སྟོན་པའི་སངས་རྒྱས་ཀྱི་ལུང་དེ་དཔྱད་པ་གསུམ་གྱིས་རྣམ་པར་དག་པ་མ་ཡིན་པའི་ཕྱིར་ཏེ། དེ་ལ་བདག་མེད་པར་སྟོན་པའི་སངས་རྒྱས་ཉིད་ཀྱི་རང་ཚིག་གིས་གནོད་པའི་ཕྱིར་རོ། ། སངས་རྒྱས་ཀྱི་གསུང་ཡིན་ན། དངོས་བསྟན་ལ་དཔྱད་པ་གསུམ་གྱིས་དག་པས་ཁྱབ་བོ་སྙམ་དུ་བསམ་པར་ཡང་མི་བྱ་སྟེ། དེ་ལྟ་ན་འགལ་བ་ལ་མི་འཁྲུལ་བའི་ཚད་མ་ཡོད་པར་ཐལ་བར་འགྱུར་ཞིང༌།
སངས་རྒྱས་ཀྱི་གསུང་འགའ་ཞིག་དགོངས་གཞི། དགོས་པ། དངོས་ལ་གནོད་བྱེད་གསུམ་གྱི་སྒོ་ནས་འཆད་དགོས་པ་མིན་པར་ཐལ། རང་གི་བསྟན་བྱའི་དོན་ལ་དངོས་ལ་གནོད་བྱེད་ཀྱི་ཚད་མ་སྟོན་རྒྱུ་ཡོད་པའི་སངས་རྒྱས་ཀྱི་གསུང་མི་སྲིད་པར་ཁྱོད་ཀྱིས་ཁས་བླངས་པའི་ཕྱིར་དང༌། དེ་ལ་གནོད་བྱེད་སྟོན་རྒྱུ་ཡོད་ན་སངས་རྒྱས་ཉིད་ཀྱི་གསུང་གིས་བསྟན་དགོས་ཀྱི། གཞན་གྱིས་བསྟན་པར་མི་ནུས་ལ། དེས་དེ་ཉིད་ལ་གནོད་པ་སྟོན་རྒྱུ་ཡོད་ན། བདག་ཡོད་པར་སྟོན་པའི་གསུང་དེ་ལ་རང་ཚིག་གིས་གནོད་པ་ལས་མ་འདས་པའི་ཕྱིར་རོ། ། གཉིས་པ་ནི། དེ་ལྟར་བཤད་པ་དེ་དག་ནི།
ཤིན་ལྐོག་ལ་དངོས་པོར་དཔྱོད་པའི་སྐབས་སུ། ལུང་ཉིད་རྟགས་སུ་འགོད་པའི་དབང་དུ་བྱས་ལ། ཕྱིས་ལུང་དོན་རྒྱས་པར་གཏན་ལ་ཕེབས་པའི་འོག་ཏུ་ནི། ལུང་ཉིད་རྟགས་སུ་འགོད་པར་མི་བྱེད་ཀྱི། ལུང་གི་དོན་དངོས་པོ་སྟོབས་ཞུགས་ཀྱི་རིགས་པའི་ལམ་ནས་དྲངས་ཏེ། ཡིད་ཆེས་པའི་གཏན་ཚིགས་འགོད་པར་བྱེད་དེ། འདི་ལྟར། སངས་རྒྱས་བཅོམ་ལྡན་འདས་མཆོག་གི་སྤྲུལ་པའི་སྐུ་ཆོས་ཅན། སྔོན་རྒྱུ་བསམ་སྦྱོར་ཕུན་སུམ་ཚོགས་པ་ཉམས་སུ་བླངས་པ་སྔོན་དུ་སོང་བ་ཡིན་ཏེ། ད་ལྟ་འབྲས་བུ་དོན་གཉིས་ཕུན་ཚོགས་ཐུགས་རྒྱུད་ལ་འཁྲུངས་པའི་ཕྱིར་ཞེས་པ་འབྲས་བུའི་རྟགས་དང༌།
ཐམས་ཅད་མཁྱེན་པའི་ཡེ་ཤེས་ཆོས་ཅན། ཚད་མ་ཡིན་ཏེ། གསར་དུ་མི་བསླུ་བའི་རིག་པ་ཡིན་པའི་ཕྱིར། ཞེས་པ་ལྟ་བུར་ཡིད་ཆེས་པའི་རང་བཞིན་གྱི་རྟགས་དང༌། དེ་ཆོས་ཅན། ཆགས་སོགས་ཉོན་མོངས་པ་དང་མི་ལྡན་པ་ཡིན་ཏེ། རྒྱུ་འཇིག་ལྟ་མ་ལུས་པར་སྤངས་པའི་ཕྱིར་ཞེས་པ་ལྟ་བུ་མ་དམིགས་པའི་རྟགས་ཡང་དག་རྣམས་སོ། ། འདི་དག་ནི་མདོར་སྨོས་པ་ཙམ་སྟེ། དེའི་རིགས་ཅན་གཞན་ཡང་སྦྱར་བར་བྱའོ། ། འདི་དག་ནི་སྒྲུབ་བྱ་ཤིན་ཏུ་ལྐོག་གྱུར་ཡིན་ཡང་རྟགས་ཆོས་གཉིས་ལ་དངོས་པོ་སྟོབས་ཞུགས་ཀྱི་འབྲེལ་པ་སྒྲུབ་པས།
ཤིན་ཏུ་ལྐོག་གྱུར་དངོས་པོ་སྟོབས་ཞུགས་ཀྱི་རིགས་ལམ་ནས་དྲངས་ཏེ་འཆད་པའི་གཏན་ཚིགས་ཞེས་བྱ་ལ། དེ་དག་ནི་འབྲས་རང་མ་དམིགས་པའི་རྟགས་ཡང་དག་དང་ཆ་འདྲ་བ་ཙམ་དུ་བཞག་མི་དགོས་པས་སྔ་མ་དང་འདྲ་བ་མིན་ལ། གཞུང་འགྲེལ་པ་དང་བཅས་པར་ཡང༌། འདི་དག་ལ་རྟགས་ཡང་དག་ཡིན་མིན་གྱི་སྤྲོས་པ་མཛད་པ་མེད་དོ། ། ཁ་ཅིག་ན་རེ། འདི་དག་དངོས་སྟོབས་ཀྱི་གཏན་ཚིགས་སོ་ཞེས་ཟེར་རོ། ། འོ་ན་ཐམས་ཅད་མཁྱེན་པའི་ཡེ་ཤེས་ཆོས་ཅན། ཁྱོད་ཀྱི་སྟེང་དུ་ཁྱད་པར་གྱི་ཆོས་ལ་དཔྱོད་པ་འཇུག་པ་ཡིད་ཆེས་པའི་ལུང་ཁོ་ན་ལ་རག་ལས་པར་ཐལ། ཁྱོད་ཤིན་ཏུ་ལྐོག་གྱུར་ཡིན་པའི་ཕྱིར། ཇི་སྐད་དུ།
དེས་ན་རབ་གྲགས་དོན་དག་ལ། ། བསྟན་འཆོས་དོར་ནའང་ཉེས་པ་མེད། ། ལྐོག་གྱུར་དག་ལ་བསྟན་འཆོས་ནི། ། མི་འདོད་སྤྱོད་པ་ཉིད་མི་འཇུག ། ཅེས་སོ། ། གཏན་ཚིགས་འདི་དག་གི་ཚུལ་གསུམ་གང་རུང་ལུང་གིས་སྒྲུབ་ལ། དེ་ཡང་མཐར་ནི་དངོས་པོ་སྟོབས་ཞུགས་ལས་མ་འདས་སོ་ཞེས་བྱ་བ་འདི་ནི་སྔ་མ་དང་མི་འདྲ་བའི་ཁྱད་པར་ཡིན་ལ། འདི་ལ་དགོངས་ནས་སྔ་རབས་པ་དག ཡིད་ཆེས་པའི་རྟགས་ཡང་དག་གི་མཚན་ཉིད་ཚུལ་གསུམ་ལུང་གིས་གྲུབ་པ་ཞེས་གསུང་ངོ༌། ། གཉིས་པ་དེ་ལ་བརྟེན་ནས་གཞན་གྱི་འདོད་པ་ཁེགས་པར་བསྟན་པ་ནི།
དིང་སང་གི་གངས་ཅན་པ་ཚིག་ཁོ་ན་ལ་འཆེལ་པ་དག་མཐུན་པར། སྔར་བཤད་པའི་རྟགས་ཀྱི་རྣམ་གཞག་གཞུང་ལུགས་ལས་གསུངས་པ་དེ་དག་ནི། སྐྱོན་ལྟར་སྣང་ཅུང་ཟད་རེ་རྒྱུ་མཚན་དུ་བྱས་ནས། རྒྱང་རིང་དུ་དོར་ཏེ། བརྒྱད་སྟོང་པ་ཆོས་ཅན། རང་གི་བསྟན་བྱའི་དོན་རྟོགས་པའི་ཚད་མ་སྔ་མ་སྔོན་དུ་སོང་སྟེ། དཔྱད་པ་གསུམ་གྱིས་དག་པའི་ལུང་ཡིན་པའི་ཕྱིར་ཞེས་པ་ལྟ་བུ་འབྲས་བུའི་རྟགས་དང༌། དེ་ཆོས་ཅན། དེ་ལ་མི་བསླུ་སྟེ། དེ་ཡིན་པའི་ཕྱིར་ཞེས་པ་རང་བཞིན་གྱི་རྟགས་དང༌།
དེ་ཆོས་ཅན། དེ་ལ་བསླུ་བ་མིན་ཏེ། དེ་ཡིན་པའི་ཕྱིར་ཞེས་པ་དགག་པའི་གཏན་ཚིགས་སོ། ། ཞེས་སྨྲ་བར་བྱེད་དོ། ། ཆེས་མི་རིགས་ཏེ། བསྒྲུབ་བྱ་དེ་དག་ཤིན་ཏུ་ལྐོག་གྱུར་མིན་པའི་ཕྱིར་དང༌། མདོ་བརྒྱད་སྟོང་པ་རང་གི་བསྟན་བྱའི་དོན་ལ་བསླུ་བ་ལ་སོགས་ཡིད་ཆེས་ཀྱི་བསལ་བར་གསུངས་པ་མེད་ཅིང་མི་རིགས་པའི་ཕྱིར་དང༌། སྦྱིན་སོགས་ཚེ་འཕོས་ནས་བདེ་བ་སྟེར་བྱེད་མིན་པ་དེ། ལུང་དང་འགལ་བའི་རྣམ་པ་གསལ་བའི་དཔེར་གསུངས་པའི་ཕྱིར་དང༌། ཁྱོད་ཀྱིས་འདོད་པ་དེ་དག་ནི།
ཡིད་ཆེས་པའི་རྟགས་ཡང་དག་གི་ཁྱབ་འབྲེལ་སྒྲུབ་བྱེད་ཀྱི་རིགས་པ་ཁོ་ནར་སྣང་བའི་ཕྱིར་དང༌། དཔྱད་པ་གསུམ་གྱིས་དག་པའི་ལུང་རང་གི་བསྟན་བྱའི་དོན་ལ་མི་བསླུ་བ་དེ་ཡིད་ཆེས་པའི་རྟགས་ཡང་དག་གི་སྒྲུབས་བྱ་ཡིན་ན། ཡིད་ཆེས་རྟགས་ཡང་དག་གི་ཚུལ་གསུམ་ངེས་བྱེད་ཀྱི་ཚད་མ་སྐྱེས་པ་ན། བསྒྲུབ་བྱ་གྲུབ་པར་ཐལ་བའི་ཕྱིར་རོ། ། དར་ཊཱིཀ་པ། དཔྱད་པ་གསུམ་གྱིས་དག་པའི་ལུང་རང་གི་བསྟན་བྱའི་དོན་སྒྲུབ་པའི་རྟགས་ཡང་དག་དང༌། རང་གི་བརྗོད་བྱ་གྲུབ་པའི་རྟགས་ཡང་དག་མིན་ནོ། ། ཞེས་གསུངས་པའི་ཁྱད་པར་ནི། ཀུན་མཁྱེན་གྱིས་དབྱེ་བར་མི་ནུས་ཤིང༌། བསྟན་བྱའི་དོན་ལ་མི་བསླུ་བ་དང༌།
བསླུ་བ་མིན་པ་གཉིས་ལ་དགག་སྒྲུབ་ཀྱི་ཁྱད་པར་དབྱེ་བ་ནི། གང་ན་སུའི་ལུགས་སུ་སྣང་ཡང་མི་ཤེས་པ་ཁོ་ནས་ཀུན་ནས་བསླང་བ་ཡིན་ཅིང༌། ཡིད་ཆེས་པའི་དགག་རྟགས་ཀྱིས། ཕོངས་པའི་གཏམ་ཁོ་ནར་སྣང་བས། དཔྱོད་པ་དང་ལྡན་པ་དག རི་བོང་གི་ཅལ་བཞིན་དུ་རྒྱུ་མཚན་མེད་པར་འདི་དག་གི་རྗེས་སུ་རྒྱུག་པར་མི་བྱའོ། ། གཞུང་ལུགས་དོན་དུ་གཉེར་བའི་སློབ་མ་དག་གི་བློ་གྲོས་ཆུད་བསན་པར་གྱུར་ཏ་རེ་ཞེས་ཁོ་བོ་སྨྲའོ། ། ཡང་དར་ཊཱིཀ་མཛད་པ། ལུང་རང་གི་བརྗོད་བྱ་སྒྲུབ་པ་ལ་རྟགས་ཡང་དག་ཏུ་འགྱུར་བ་མི་སྲིད་དེ། ལུང་རང་གི་བརྗོད་བྱའི་དོན་དང་འབྲེལ་པ་ཚད་མས་གྲུབ་ན་ནི།
དེའི་ཚེ་བརྗོད་བྱ་དེ་ཉིད་གྲུབ་ཟིན་པས་སྒྲུབ་མི་དགོས་ལ། འབྲེལ་པ་མ་གྲུབ་ན་སྒྲུབ་མི་ནུས་པའི་ཕྱིར་རོ། ། དེས་ན་ལུང་རང་གི་བརྗོད་བྱའི་དོན་གྱི་ཕྱོགས་ལ་གེགས་བྱེད་ཙམ་ཡིན་གྱི་གནོད་བྱེད་མིན་ཏེ། དཔེར་ན། སྒྲ་མི་རྟག་ཅེས་བརྗོད་པའི་ཚིག་དེ། སྒྲ་མི་རྟག་པའི་སྒྲུབ་བྱེད་ཡང་དག་དང༌། སྒྲ་རྟག་པ་ལ་གནོད་བྱེད་མིན་པ་བཞིན་ནོ་ཞེས་གསུངས་མོད། དེ་ལྟ་ན་དཔྱད་པ་གསུམ་གྱིས་དག་པའི་ལུང་དེ། སྦྱིན་པས་ལོངས་སྤྱོད་ཅེས་སོགས་ཀྱི་ལུང་རང་གི་བསྟན་བྱའི་དོན་རྟོགས་པའི་ཚད་མ་སྔ་མ་སྔོན་སོང་དུ་སྒྲུབ་པའི་ཡང་རྟགས་ཡང་དག་མིན་པར་ཐལ་བ་མཚུངས་ཏེ། ལུང་དང་རང་གི་བསྟན་དོན་རྟོགས་པའི་ཚད་མ་གཉིས་ཀྱིས་འབྲེལ་པ་ཚད་མས་ངེས་ན་ནི།
དེ་ཉིད་ཀྱིས་དེ་སྔོན་སོང་དུ་གྲུབ་ལ། འབྲེལ་བ་མ་གྲུབ་ན་ནི་སྒྲུབ་པར་མི་ནུས་པའི་ཕྱིར་རོ། ། ཁྱེད་རང་ལྟར་ནའང༌། སྒྲ་མི་རྟག་པར་སྟོན་པའི་དཔྱད་པ་གསུམ་གྱིས་དག་པའི་ལུང༌། དེ་འཇིག་པ་ཡོད་ཙམ་འབྲེལ་པ་ཅན། ། ཉིད་ཕྱིར་སྒྲ་ནི་མི་རྟག་ཉིད། ། ཅེས་པའི་ལུང་རང་གི་བསྟན་དོན་རྟོགས་
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
