གསུང་འབུམ། ཤཱཀྱ་མཆོག་ལྡན།
པོད ༣༠
བདེ་མཆོག་རྣམ་བཤད་དཔལ་དང་པོའི་སངས་རྒྱས་རབ་དུ་གྲུབ་པ།
༼ཉ༽ ༄༅། །དཔལ་འཁོར་ལོ་སྡོམ་པ་ལ་རྒྱུན་ཆགས་ཀྱི་སྡེབ་སྦྱོར་གྱི་སྒོ་ནས་བསྟོད་པ་དང༌། བདེ་མཆོག་རྣམ་བཤད་དཔལ་དང་པོའི་སངས་རྒྱས་རབ་དུ་གྲུབ་པ་བཞུགས་སོ།། ཨོཾ་སྭ་སྟི་སིདྡྷཾ། དཔལ་ལྡན་དང་པོའི་སངས་རྒྱས་ཡང་དག་པར་ན་སྲིད་དང་ཞི་བའི་རང་བཞིན་གཉིས་ཡོད་མིན་ན་ཇི་ལྟ་ཇི་སྙེད་སངས་རྒྱས་སེམས་ཅན་ལ་སོགས་གཉིས་བཅོས་སུ་འཁྲུལ་མ་ལུས་གཅིག་ཏུ་བསྡུས་ནས་རང་བཞིན་རྣམ་དག་གཅིག་པུ་ཁོ་ནར་རྫོགས་སངས་རྒྱས་པའི་བཅོམ་ལྡན་དཔའ་བོ་ཚད་ཡོད་མིན་པའི་ཆེས་མཆོག་བདེ་བས་གང་ཁྱོད་ལྷན་སྐྱེས་དགའ་ཆེན་བཅོམ་ལྡན་མ་དེས་གཉིས་ཡོད་མིན་པར་དམ་འཁྱུད་ནམ་མཁའི་སྐུ་ཅན་ལི་ཁྲིའི་མདངས་ཀྱིས་ཁྱབ་པར་སྦགས་པའི་ཆོས་སྐུའི་ངོ་བོ་འཁོར་ལོའི་སྡོམ་ཁྱོད་ཕྱོགས་འགའ་ཞིག་ན་བཞུགས་མ་ཡིན་པའི་གནས་འགའ་ཞིག་ནི་སུ་གང་གིས་ནི་ཇི་ལྟ་བུར་ཡང་གཟིགས་ཡོད་མིན་པའི་ཞིང་ཁམས་དེ་ནི་ཡེ་ཤེས་ལས་གྲུབ་སྟུག་པོ་བཀོད་ཡིན་གང་འདིའི་སྟེང་ན་ཞིང་ཁམས་གཞན་དང་འོག་གི་ཕྱོགས་མཐའ་ཚད་བཟུང་མིན་ཕྱིར་འོག་གི་ཞིང་གཞན་དག་ཀྱང་ཡོད་མིན་པས་ན་ཕྱོགས་དང་མཚམས་ཀྱི་ཕ་རོལ་དག་ན་སངས་རྒྱས་ཞིང་གཞན་འདི་དང་འདི་ཞེས་བྱ་བར་འཆད་ཡོད་མིན་གང་དེ་ནི་འོག་མིན་དུ་གྲགས་ཆོས་སྐུའི་ཞིང་ཁམས་སོ། ། རྣམ་ཀུན་མཁྱེན་པའི་སྤྱན་ལྡན་གྱིས་ཀྱང་ཚད་གཟུགས་མིན་པའི་ཞིང་ཆེན་དེ་དེའི་ཕྱོགས་ཕྱོགས་དག་ཏུ་ཡེ་ཤེས་ཕྱོགས་རེའི་མིག་ལྡན་རྒྱལ་བའི་སྲས་པོ་ས་བཅུ་པ་རྣམས་གང་གང་གིས་ནི་ཚད་བཟུང་མཛད་པའི་འོག་མིན་དུ་གྲགས་དེ་དང་དེར་ནི་རང་རང་སོ་སོའི་བསོད་ནམས་ཀྱིས་བསྒྲུབས་བདེ་ཆེན་མཆོག་དང་དགྱེས་མཛད་རྡོ་རྗེ་དཔལ་ལྡན་འདུས་སོགས་ལོངས་སྤྱོད་རྫོགས་པའི་སྐུ་དང་གསུང་དུ་ཡེ་ཤེས་སྤྱན་ལྡན་གང་གང་གིས་ནི་སྐལ་བར་འཚམས་པའི་བླ་མ་ཉིད་དུ་མཛད་གང་དེ་ཡང་ཐ་སྙད་སྣང་ཕྱིར་གཅིག་ཏུ་ངེས་པ་མིན་མོད་ཡན་ལག་བདུན་ལྡན་ཁོ་ནར་ངེས་པའི་སྐུ་གང་དེ་ནི་ས་བོན་ཕྱག་མཚན་མངོན་པར་བྱང་ཆུབ་རྣམ་ལྔའི་རྐྱེན་གྱིས་གྲུབ་པ་ཡིན་པ་ཁོ་ནར་མ་ཟད་ཁམས་གསུམ་པ་ལས་ཡང་དག་འདས་པའི་སྣོད་དང་བཅུད་གང་ཡིན་པའི་གནས་དེ་ན་ནི་སྡུག་བསྔལ་བ་དང་ཀུན་འབྱུང་ལས་གྲོལ་ཕྱིར་ན་དེ་སྦྱོང་བྱེད་པའི་གདན་དང་ཞལ་ཕྱག་སྒེག་དང་དཔའ་སོགས་སྐུ་གསུང་མི་འདྲའི་ཉམས་དང་རིགས་གསུམ་པོ་དང་རིགས་ལྔ་པོ་དང་རིགས་བརྒྱའི་བྱེ་བ་འདི་དབྱེ་མ་ཡིན་གསང་ཆེན་རིགས་གཅིག་གྱུར་པ་དེ་ཁོ་ན་ཉིད་རྒྱུ་ཡི་རྡོ་རྗེ་འཆང་སྟེ་བདེ་དང་སྟོང་པ་གཅིག་གྱུར་ལས་གཞན་ལ་ལར་གྲགས་པའི་ཁ་སྦྱོར་དང་བྲལ་དེ་ནི་ལོངས་སྤྱོད་རྫོགས་པའི་སྐུ། ། ཆོས་དང་ལོངས་སྤྱོད་རྫོགས་སྐུ་ལ། ། འོག་མིན་ལས་གཞན་ཞིང་མེད་མོད། ། ཚད་བཟུང་ཡོད་མེད་དུ་བཤད་པ། ། སྣང་ཚུལ་སོ་སོའི་ཁྱད་པར་ཅན། །
དཔལ་ལྡན་བདེ་ཆེན་མཆོག་གི་ཆོས་དང་ལོངས་སྤྱོད་རྫོགས་པའི་སྐུ་གང་ཉིད་ནི་གདོད་ནས་གློ་བུར་དྲི་མས་གོས་མ་མྱོང་ཕྱིར་རང་བཞིན་གྱིས་དག་གདོད་མའི་སངས་རྒྱས་པ་དང་ལམ་གྱི་བསྒྲུབ་བྱ་མིན་པར་དེ་རང་ཉིད་ཀྱིས་གཟིགས་མོད་སྤྲུལ་པའི་སྐུ་གང་མ་དག་ཞིང་དུ་ཇི་ལྟ་བུར་ནི་རྫོགས་སངས་རྒྱས་ཞེས་རྣམ་པར་དཔྱོད་ན་ཀུན་རྫོབ་སེམས་ཅན་མཐའ་ཡོད་མིན་པའི་རྣམ་ཤེས་ངོ་ན་མཁའ་ལ་སྐྲ་ཤད་དུང་ལ་སེར་དང་བདུད་རྩི་རྣག་ཁྲག་བསལ་བྱ་ཉིད་དུ་གང་སྣང་དེ་ཡི་སེལ་བྱེད་འབད་རྩོལ་གྱིས་བཏོན་པ་ལས་རང་རང་གནས་ཚུལ་མངོན་སུམ་མཐོང་བར་ཐ་སྙད་དུ་འདོགས་ཇི་ལྟ་དེ་ལྟར་ཀུན་གྱི་རང་བཞིན་རྣམ་དག་དྲི་མས་བསྒྲིབས་པའི་འཁྲུལ་སྣང་དེ་ནི་སྦྱོང་བྱེད་ལམ་གྱིས་རིམ་པར་སྦྱངས་པའི་སྒྱུ་མའི་བདེ་མཆོག་སྐུ་གསུམ་དབྱེར་མེད་གཞན་སྣང་སྤྲུལ་པའི་སྐུར་ནི་ཐོག་མར་སངས་རྒྱས་པ་གང་ཡིན་པ་འཛམ་གླིང་དབུས་ཀྱི་རྡོ་རྗེའི་གདན་ཏེ་འཁོར་གྱི་དཀྱིལ་འཁོར་དག་ན་བགྲངས་ཡས་ས་བཅུའི་དབང་ཕྱུག་རྣམས་དང་མ་དག་བློ་ཅན་ཇི་སྙེད་པ་ལ་དག་དང་མ་དག་ཞིང་གི་རང་སྣང་སོ་སོར་འཆར་གྱི་ཕྱི་རོལ་གནས་གཞན་ལོགས་ན་ཡོད་མིན་པ་ཡང་སངས་རྒྱས་ཀུན་གྱི་སྤྲུལ་སྐུའི་ཞིང་དུ་མཁྱེན། གཞི་དང་འབྲས་བུའི་ཡེ་ཤེས་ཀྱི། ། ངོ་ན་ས་ལམ་རིམ་པས་དབེན། ། གཞི་ལམ་དུས་ཀྱི་རྣམ་ཤེས་ངོར། ། ས་ལམ་རིམ་པས་རྫོགས་སངས་རྒྱ། ། གང་འདིར་ཀུན་ཁྱབ་གྲགས་པའི་དཔལ་ལྡན་ཁྲག་འཐུང་དཔའ་བོ་ལྷ་མོར་བཅས་གང་ཆགས་དང་སྡང་བའི་ཞབས་ཀྱིས་བརྗིད་པར་ནོན་པས་སྐལ་བར་ལྡན་རྣམས་འདོད་པའི་ཁམས་ལས་གྲོལ་མཛད་དཔའ་བོ་ངེས་པའི་དོན་གྱི་ཧེ་རུ་ཀ་དཔལ་སྙིང་པོའི་རྣལ་འབྱོར་མར་བཅས་དྲག་པོའི་ཚུལ་གྱིས་སྒྱུ་མའི་སྐུར་བཞེངས་པ་དེ་ཕྱི་ནང་གསང་བའི་ཡུལ་གྱི་སྙིང་པོར་རྟག་བཞུགས་པ་ལས་གཞན་གང་དག་ཏུ་གཡོ་བ་ཡོད་མིན་དཀྱིལ་འཁོར་འཁོར་ལོའི་ལྷ་ཚོགས་པ་དག་རྣམས་ལ་སྒོ་མཚམས་མར་གྲགས་ལྷ་མོ་རྣམ་བརྒྱད་རྩོད་ལྡན་དུས་ཀྱི་ཐོག་མར་བྱུང་བའི་དུར་ཁྲོད་རྒྱ་མཚོ་ཟུང་གི་ཕྲ་མེན་མ་རྣམས་གནས་གྱུར་ཉིད་ཕྱིར་དེ་དག་གི་གནས་དེ་རྣམས་ཉིད་ལ་དགོས་ཡོད་མ་ཡིན་དུས་དེར་ལྷ་དང་དྲི་ཟས་བཟུང་བའི་འཛམ་གླིང་ཡུལ་འགའ་ཞིག་ནི་མཁའ་ལ་སྤྱོད་པར་རབ་གྲགས་སྔོན་ཚེ་ཡུལ་དེར་གནས་པའི་དྲག་པོའི་སློབ་མ་ཆུང་མར་བཅས་རྣམས་གནས་གྱུར་པ་ཉིད་ཕྱིར་ན་དེ་དག་གནས་ནི་དེ་ཡིན་པ་ལ་ཡིན་གཉིས་དང་བྲལ་སྔོན་ཚེ་མི་དང་གནོད་སྦྱིན་གྱིས་བཟུང་འཛམ་གླིང་ཡུལ་གྱི་ཕྱོགས་འགའ་ཞིག་ནི་ས་སྤྱོད་གནས་ཞེས་རབ་ཏུ་གྲགས། ། གནས་དེར་དྲག་པོའི་རྣམ་འཕྲུལ་གྱིས་ཕྱུང་ཁྲག་འཐུང་ལྷ་མོར་བཅས་རྣམས་གནས་གྱུར་པ་ལས་གསུང་གི་འཁོར་ལོ་ཉིད་ཕྱིར་དེ་དག་གི་ཡང་ཕྱི་རོལ་ངེས་པའི་གནས་གཞན་དེ་ལས་གཞན་ཡོད་མ་ཡིན་སྔོན་ཚེ་ཀླུ་དང་ལྷ་མིན་གྱིས་བཟུང་འཛམ་གླིང་ཡུལ་གྱི་ཕྱོགས་ཕྱོགས་རྣམ་བརྒྱད་ས་འོག་སྤྱོད་པར་གྲགས་དེ་དག་ན་དྲག་པོས་བྱིན་བརླབས་ཁྲག་འཐུང་ལྷ་མོར་བཅས་གང་གནས་གྱུར་པ་ལས་སྐུ་ཡི་འཁོར་ལོའི་ལྷ་ཚོགས་ཉིད་ཕྱིར་དེ་དག་གི་ཡང་ཕྱི་རོལ་ཡུལ་ན་ངེས་པའི་གནས་གཞན་ཡོད་མ་ཡིན་པ་དེ་ཕྱིར་ཡུལ་ཆེན་ཉི་ཤུ་རྩ་བཞིར་བཞུགས་པའི་དཔའ་བོ་དང་ནི་རྣལ་འབྱོར་མ་རྣམས་ས་བཅུ་སོ་སོའི་དབང་ཕྱུག་ཉིད་དུ་ཚུལ་བཟུང་གྱུར་ཀྱང་འོག་མིན་ཞིང་ལས་གཞན་དུ་ནམ་ཡང་གཡོ་མེད་ཆོས་དང་ལོངས་སྤྱོད་རྫོགས་པའི་སྐུ་ཉིད་འཛམ་གླིང་འདིར་བྱོན་ཉིད་ཅེས་དབྱེར་མེད་ཟུང་འཇུག་གསུམ་བསྲེས་བྱེད་པོའི་དོན་དམ་ལུས་ངག་ཡིད་གསུམ་ཐུགས་འདི་དག་ནི་གསུང་དེ་དག་དང་སྐུ་ཡི་འཁོར་ལོ་མ་ལུས་གཅིག་ཏུ་བསྡོམས་པའི་བཅོམ་ལྡན་འཁོར་ལོ་སྡོམ་པས་འདིར་བྱིན་རློབས། ། ཆོས་ལོངས་རྫོགས་པའི་སངས་རྒྱས་ཀྱི། ། ཐོག་མེད་གྱུར་ཀྱང་ལྷ་ཆེན་གྱི། ། ཁྱིམ་དུ་སྒྱུ་མའི་སྐུ་གང་ཞིག །
དྲག་པོའི་གཟུགས་ཀྱིས་སངས་རྒྱའོ། ། གློ་བུར་རྣམ་དག་དྲག་པོའི་ལུས་ཅན་སྒྱུ་མར་མཛད་གང་དཀྱིལ་འཁོར་པར་བཅས་ཆགས་སྡང་རྨོངས་པའི་འཁྲུལ་འཁོར་གང་ཉིད་རྣམ་ཤེས་ཡེ་ཤེས་ཚོགས་པ་གཅིག་པའི་ཉམས་ལེན་ཁོ་ནས་རིམ་ཅན་ཉིད་དུ་རྫོགས་སངས་རྒྱ་བའི་ནང་གི་གནས་ནི་ཁམས་དྲུག་ཅན་གྱི་འཛམ་གླིང་སྐྱེ་བོ་བསྐལ་བཟང་ཁྱོད་ཀྱི་ལུས་འདི་ལས་གཞན་དགོས་པ་ཡོད་མིན་འདི་ཉིད་ཁོ་ནར་མ་ཚང་མེད་པར་རྟེན་དང་བརྟེན་པར་བཅས་ཀུན་སྤྱི་བོའི་སྣ་ཚོགས་རྡོ་རྗེ་ནས་བཟུང་རྐང་བརྒྱད་ཀ་བའི་བར་ནི་ཐ་མལ་ཞེན་པ་རྣམ་དག་བྱང་ཆུབ་ཕྱོགས་མཐུན་ངོ་བོ་ཉིད་གྱུར་དེར་འཛིན་པ་ཡང་རྣམ་དག་པ་ནི་གཞལ་མེད་ཁང་ཡིན་གནས་དེར་མ་ཚང་མེད་པའི་གཉིས་ལྷག་སུམ་ཅུའི་རྩ་རྣམས་དང་ནི་སྦས་པའི་རྩ་ལྔ་རང་རང་སོ་སོར་སྐྱོན་བྲལ་བྱང་ཆུབ་སེམས་རྣམས་ཀྱིས་བཟུང་བ་དེ་གྲུ་བཞི་པ་དང་སྒོ་བཞིའི་ནང་ན་འཁོར་ལོ་རྣམ་ལྔའི་ལྷ་ཚོགས་གཉིས་ལྷག་དྲུག་ཅུ་བརྡ་འཕྲོད་ནས་ནི་ཡིད་ཆེས་གྱུར་པའི་བསྐལ་བཟང་པོ། ། གང་དེའི་རྒྱུད་ནི་རང་བཞིན་རྣམ་དག་འོད་གསལ་བས་ན་རྟེན་བརྟེན་པ་དང་གོམས་པའི་སྟབས་ཀྱིས་དབྱེར་མེད་གྱུར་པས་སླར་ལྡོག་མ་ཡིན་བསྐྱེད་དང་རྫོགས་པའི་རིམ་གཉིས་ངོ་བོ་གང་ལ་བརྟེན་པའི་རྒྱུད་ཉིད་དང་ནི་ཆུ་དང་མར་ལ་དེ་དང་དེ་བཞག་ཇི་བཞིན་དབྱེར་མེད་ཉིད་དུ་ངང་གིས་འཕེལ་བ་མཐར་ཕྱིན་ཚེ་ན་ཆགས་དང་སྡང་དང་རྨོངས་པའི་རང་བཞིན་འོད་གསལ་གཅིག་པུ་ཐོག་མེད་དུས་ནས་ཡེ་ཤེས་ཉིད་ཕྱིར་འཁོར་ལོའི་མགོན་པོར་རྫོགས་སངས་རྒྱས་འགྱུར་ཉོན་མོངས་དེ་གསུམ་རྣམ་ཤེས་ཡུལ་ལ་ཕྱི་རོལ་བལྟས་པའི་དྲི་མར་འགྱུར་གང་འོད་གསལ་ཉིད་ལས་གཞན་དུ་ཕྲལ་བས་ཞབས་ཟུང་གིས་མནན་དྲག་པོ་དང་ནི་ལྷ་མོར་བཅས་གང་དེ་དང་ཕྱག་ཟུང་གིས་ནི་གཏི་མུག་གླང་ཆེན་ཁྲོས་པའི་གཟུང་འཛིན་པགས་པ་གཞན་དུ་དྲལ་ནས་རང་གི་ངོ་བོ་འོད་གསལ་ཉིད་དུ་མཛད་གང་དེ་དང་དེ་དེ་ཡང་ནི་འཁོར་ལོའི་མགོན་པོ་ཉིད་དུ་རྫོགས་སངས་རྒྱས་གྱུར་པས་ན་རྣལ་འབྱོར་པ་རང་ཉིད་ཀྱི་ཆ་ཤས་མ་ལུས་པ་ཀུན་རྟེན་དང་བརྟེན་པར་བཅས་པའི་འཁོར་ལོ་སྡོམ་པ་རང་བཞིན་གྱིས་གྲུབ་རང་གིས་རང་ལ་ཕྱག་བགྱིའོ། ། མ་དག་ལུས་ཀྱི་རྩ་ཁམས་ཙམ། ། ལྷར་སྒོམ་པ་ནི་མུ་སྟེགས་ལའང༌། ། ཡོད་ཕྱིར་ཐུན་མོང་དངོས་གྲུབ་ཙམ། ། འབྱུང་མོད་སྤངས་རྟོགས་སླར་ལྡོག་བྱེད། ། མ་དག་དྲི་མར་ཤེས་བྱས་ནས། ། དོན་དམ་ཡེ་ཤེས་ལུས་གཅིག་པུ། ། རྩ་ཁམས་སོ་སོ་དང་འབྲེལ་བ། །
ལྷུན་གྲུབ་ལུས་ཀྱི་དཀྱིལ་འཁོར་ལོ། ། ཀུན་ཁྱབ་འཁོར་ལོའི་བདེ་མཆོག་དཀྱིལ་འཁོར་པ་ཀུན་མ་ཚང་མེད་པར་སྒྱུ་མའི་གར་གྱི་རྣམ་པར་བྱེད་པོའི་བྱང་ཆུབ་ཕྱོགས་མཐུན་བདུན་གྱིས་ལྷག་པའི་སུམ་ཅུ་པོ་ནི་བརྟེན་པའི་ལྷ་ཚོགས་ཁོ་ནར་མ་ཟད་རྟེན་གྱི་གཞལ་མེད་ཁང་བརྩེགས་ཉིད་དུ་གང་ཤར་དེ་ནི་ཡེ་ཤེས་ལས་གྲུབ་འབྱུང་ཆེན་རྣམ་བཞིས་བཏེག་པའི་ངོ་མཚར་ལྷུན་པོའི་སྟེང་གི་ལྟེ་བར་ཉི་མ་དང་ནི་སྣ་ཚོགས་པདྨའི་གདན་ལ་རིན་ཆེན་རྣམ་ལྔའི་ཁང་བརྩེགས་ཡིད་འོང་གྲུ་བཞི་སྒོ་བཞི་རྟ་བབས་རྣམ་བཞིས་མཛེས་པར་བརྒྱན་པའི་ནང་གི་ཕྱོགས་ན་མརྒད་མདོག་ཅན་ཆ་ཕྲན་གཅིག་གིས་མཐོ་བའི་ལྷ་སྣམ་གྲུ་བཞིར་གྱུར་པའི་སྟེང་ན་དབང་སྔོན་སྟེགས་བུ་གྱེན་དུ་འཕགས་པའི་ཆ་ཕྲན་གྲངས་ནི་ཀུ་མུད་གཉེན་གྱུར་གང་དེའི་དབུས་ཀྱི་ཐད་དྲང་པོར་ནི་རྟེན་གྱི་ལྟེ་བ་དྲང་པོར་ཚུགས་ལས་འཕྲོས་པའི་བདེ་ཆེན་ཐུགས་དང་གསུང་དང་སྐུ་ཡི་འཁོར་ལོ་ལྷ་སྣམ་གྲུ་བཞིའི་ཕྱི་རིམ་དང་བཅས་སྟེང་ནས་སྟེང་དང་ནང་ནས་ནང་དུ་ཚུད་པའི་འཁོར་ལོ་རྣམས་ནི་རིགས་ཀུན་སོ་སོར་མཚོན་པའི་རྒྱན་རྣམས་ཀྱིས་མཚོན་རྩིབས་རྣམས་སོ་སོའི་བར་ནས་བཙུགས་བའི་བརྒྱད་བརྒྱད་ཟུང་གི་ཕྲེང་བར་བཅས་པ་འདི་ཡ་མཚན། ། བརྒྱད་ཚན་རེ་རེའི་སྟེང་ན་ཨིནྟྲ་ནཱི་ལའི་མདོག་ཅན་རྡོ་རྗེའི་གདུང་གི་ཟླུམ་བསྐོར་བཞི་དང་རྩིག་པས་བཏེག་པའི་རིན་ཆེན་ཕ་གུ་དག་སྟེ་དེ་དག་ཀུན་ཀྱང་རྒྱ་ཕུབས་འདེགས་པའི་རིང་ཐུང་གཞུ་དང་བྲེ་ཕུལ་མཚམས་ཀྱི་ཧར་མིག་མང་པོས་མདངས་གསལ་བ་དང་བར་མཚམས་འགེགས་པའི་གགས་པང་དང་ལྡན་རིན་ཆེན་ཕྲ་ཚོམ་སྟར་ལ་བརྒྱུས་པའི་དྲྭ་བ་དང་ནི་དྲྭ་བ་ཕྱེད་པའི་སྣེ་ནས་འཕྱང་བའི་སིལ་སིལ་སྒྲ་ཅན་དེ་དག་སོ་སོ་ལ་ནི་བདེ་ཆེན་འཁོར་ལོའི་གདུང་ཟླུམ་སྟེང་ནས་ཐུགས་ཀྱི་འཁོར་ལོར་བརྐྱང་བའི་ཆམ་རྣམས་མང་པོ་དག་གིས་སྔར་བྱས་པ་དང་ཐུགས་འཁོར་གདུང་ཉིད་ཁོ་ནའི་སྟེང་ནས་གསུང་གི་འཁོར་ལོའི་རྩེ་མོར་བརྐྱང་བའི་ཆམ་རྣམས་ཀྱིས་ནི་སྔར་བྱས་གསུང་འཁོར་གདུང་ནས་སྐུ་འཁོར་སྟེང་གི་ཐོག་མར་བརྐྱང་བའི་ཆམ་རྣམས་ཀྱིས་ནི་སྔར་བྱས་པ་དང་སྐུ་འཁོར་གདུང་ནས་རྩིག་པའི་སྟེང་གི་མདའ་ཡབ་ནོན་པའི་ཆམ་རྣམས་རིང་པོར་བརྐྱངས་པས་ཕྱི་རོལ་འདོད་ཡོན་སྣམ་བུ་རིགས་པར་ཁེབས་བྱེད་འཁོར་ལོ་རྣམ་བཞིའི་ཐོག་དཔངས་དག་ཀྱང་ཕྱི་ནས་རིམ་བཞིན་ཆ་ཕྲན་གཉིས་གཉིས་ཀྱིས་མཐོ་ནང་མའི་སྟེང་ནས་ཕྱི་མའི་ཐོག་ཏུ་ཆུ་འབབ་ནུས་པའི་ཆར་ཅན་དེ་ཡ་མཚན། ། བདེ་ཆེན་འཁོར་ལོའི་གདུང་ཟླུམ་སྟེང་ནས་རྡོ་རྗེའི་གདུང་བཞི་མིག་མངས་སུ་བྲེས་པའི་ཟླུམ་བསྐོར་དང་ནི་དབུས་མའི་གྲུ་བཞི་པ་ལས་རིན་ཆེན་སྣ་ལྔའི་རྩིག་པ་ཡིད་འོངས་བུམ་པ་དང་ནི་བྲེ་ཡི་དབྱིབས་ཅན་རིན་ཆེན་འབར་བའི་ཏོག་གིས་མཚན་པ་དེ་ཡང་དཀར་མདངས་ཅན་གྱི་ཧར་མིག་རིན་ཆེན་འབར་བའི་དྲྭ་བས་མཛེས་བྱས་གང་དེར་བཅོམ་ལྡན་ཁ་སྦྱོར་སྒྱུ་མའི་བདེ་མཆོག་སྙིང་པོའི་རྣལ་འབྱོར་མར་བཅས་འཆི་མེད་བཅུད་ཅན་བདེ་སྐྱོང་རྣམ་བཞི་དང་ལྡན་འཁོར་ལོའི་རྒྱ་ཕུབས་འདེགས་པའི་ཀ་བ་རྣམས་ནི་ཆ་ཕྲན་ལྔ་ཚང་རིང་ཐུང་གཞུ་དང་གདུང་ཟླུམ་དུ་སྦྱར་ཆ་ཕྲན་ཟུང་ལྡན་དམ་ཚིག་འཁོར་ལོའི་ལྷ་སྣམ་ནས་བརྩམས་འཁོར་ལོ་རྣམ་ལྔ་ཀུན་ཀྱང་ཆ་ཕྲན་གཉིས་གཉིས་ཀྱིས་མཐོ་ཀ་བའི་དཔངས་དང་བུམ་པ་བྲེ་དང་ནོར་བུར་བཅས་པས་ཆ་ཕྲན་གཉིས་ཚང་ནོར་བུ་རྒྱས་པའི་གཞལ་མེད་ཁང་བརྩེགས་དང་མཚུངས་ནང་ནས་ནང་མཐའི་བར་གྱི་ཆ་ཆེན་བརྒྱད་ནི་རྒྱ་ཁྱོན་ཚད་ཡིན་ལྔ་གསུམ་ཚད་ཀྱིས་མངོན་པར་མཐོ་བ་དེ་ལ་ཕྱག་འཚལ་ལོ། ། འོག་མིན་དུ་ནི་སངས་རྒྱས་པའི། ། ལོངས་སྤྱོད་རྫོགས་སྐུ་འཛམ་གླིང་དུ། ། སངས་རྒྱས་སྤྲུལ་པའི་བདེ་མཆོག་དང༌། ། ཡན་ལག་བདུན་ལྡན་དུ་མཚུངས་ཀྱང༌། ། དྲག་པོའི་གཟུགས་སུ་འདྲ་མ་ཡིན། ། ཧེ་རུ་ཀ་དཔལ་མཚུངས་ཉིད་ཀྱི། །
འཁོར་ལོར་བྱས་གང་ཕྱི་ཡི་ཡུལ། ། ཉེར་བཞིར་གྲགས་དང་དུར་ཁྲོད་བརྒྱད། ། རྡོ་རྗེའི་གདན་དང་དེ་ཕྱོགས་བཞིར། ། བགྲངས་པས་སུམ་བཅུ་སོ་བདུན་ནོ། ། ནང་གི་ཡུལ་ནི་ཁམས་དྲུག་པོ། ། ཚང་བའི་རྣལ་འབྱོར་པ་རང་གི ། སྤྱི་གཙུག་ནས་ནི་རྐང་མཐིལ་བར། ། འདོམ་གང་གྲུ་བཞིའི་གཞལ་ཡས་ཁང༌། ། མཚན་ཉིད་ཐམས་ཅད་ཡོངས་རྫོགས་པ། ། དེ་ན་གནས་པའི་རྩ་དང་ཁམས། །
བྱང་ཕྱོགས་སོ་བདུན་ངོ་བོ་ཉིད། ། གཞན་ཞེས་བྱའམ་གསང་བའི་ཡུལ། ། འབྱུང་བ་རིམ་བརྩེགས་རི་རབ་དང༌། ། བཅས་པའི་སྟེང་ན་གཞལ་ཡས་ཁང༌། ། མཚན་ཉིད་ཐམས་ཅད་ཡོངས་རྫོགས་པ། ། ཀ་ཆེན་སོ་གཉིས་ཀྱིས་བཏེག་པའི། ། ཐོག་ཕུབས་མཆོད་རྟེན་བ་གམ་ཅན། ། འཁོར་ལོ་བདེ་མཆོག་ལྷ་རེ་གཉིས། ། འཚང་རྒྱ་བ་དང་བཞུགས་པའི་གནས། ། ཞེས་རྟེན་དང་བརྟེན་པར་བཅས་པའི་འཁོར་ལོ་བདེ་མཆོག་གི་ལྷ་ཚོགས་ལ་རྒྱུན་ཆགས་པའི་སྡེབ་སྦྱོར་གྱི་སྒོ་ནས་བསྟོད་པ།
འཆི་མེད་རྔ་སྒྲའི་ཕྲེང་བ་ཞེས་བྱ་བ་འདི་ནི། དཀྱིལ་འཁོར་པ་དེ་དག་ཉིད་ཁོ་ནས། རྟག་པར་རབ་ཏུ་བྱིན་གྱིས་བརླབས་པར་གྱུར་ཅིག་པའི་བསམ་པ་དགེ་བ་ཅན་དཔལ་ཤཱཀྱ་མཆོག་ལྡན་དྲི་མེད་ལེགས་པའི་བློས། རང་ལོ་དོན་བདུན་པ་ཤིང་ཕོ་བྱི་བའི་ལོ་མིག་དམར་ཅན་ཞེས་པ་གྲོ་བཞིན་ཅན་གྱི་ཉ་གང་བའི་ཉིན་གྲུབ་པ་ཉིད་དུ་སྦྱར་བའི། ཡི་གེ་པ་ནི་བསོད་ནམས་ཡེ་ཤེས་ལྷུན་གྲུབ་བོ། ། མངྒ་ལཾ།། །། ༄། །ཨོཾ་སྭ་སྟི་སིདྡྷཾ། དཔལ་དང་པོའི་སངས་རྒྱས་རབ་ཏུ་གྲུབ་པ་ཞེས་བྱ་བའི་བསྟན་བཅོས། ཀུན་ཁྱབ་ཐོག་མའི་སངས་རྒྱས་ཀྱི། ། མཚན་ཙམ་ཐོས་པས་དེའི་དངོས་པོ། །
ཉི་མ་བཞིན་དུ་གེགས་མེད་པར། ། འཆར་མཛད་དེ་ཉིད་ལ་ཕྱག་འཚལ། ། འདི་ན་དང་པོའི་སངས་རྒྱས་ནི། ། དྲི་མས་བསྒྲིབས་དང་ཡོན་ཏན་ཀུན། ། ཚང་བར་བཞུགས་ཞེས་སྒྲོ་འདོགས་དང༌། ། སྐུར་འདེབས་གྱུར་པ་དེ་སྤངས་ནས། ། དྲི་མ་དང་ནི་ཡོན་ཏན་ཚོགས། ། གདོད་ནས་མེད་དང་ལྷུན་གྲུབ་པ། ། འདི་ཤེས་པ་ན་བདེ་བའི་མཆོག ། བདེ་བླག་ཉིད་དུ་མཚོན་འདིར་འཆད། །
ཅེས་མཆོད་པར་བརྗོད་ཅིང༌། རྩོམ་པའི་དམ་བཅའ་ཐོག་མར་བསྟན་ནས། དོན་དངོས་འཆད་པ་ལ་གསུམ་སྟེ། དང་པོའི་སངས་རྒྱས་ཀྱི་ངོས་འཛིན་ཤེས་པས་བདེ་མཆོག་འཁོར་ལོའི་ཟབ་ལམ་བདེ་བླག་ཏུ་རྙེད་སླ་བ། དེ་ལ་བརྟེན་ནས་མདོ་རྒྱུད་ཀུན་གྱི་ཟབ་ལམ་ཚོལ་ནུས་པ། བཤད་པ་དེ་ལ་མ་བརྟགས་པའི་རྒོལ་བ་མང་པོ་དག་སྤང་བའོ། ། དང་པོ་ལ་གསུམ་སྟེ། ཐོག་མའི་སངས་རྒྱས་མདོར་བསྡུས་ཏེ་ངོས་བཟུང༌། དེ་ཉིད་གྲུབ་ཆེན་གྱིས་བཀྲལ་བའི་དཀྱིལ་འཁོར་དུ་བསྟན། དེ་ལ་རྒོལ་བ་མདོ་ཙམ་ཞིག་སྤང་བའོ། །
དང་པོ་ལ། མཚན་གཞི་ངོས་བཟུང༌། དེ་སྒྲུབ་བྱེད་ཐུན་མོང་གི་ལུང་དང་སྦྱར། དེ་ཉིད་མདོ་སྔགས་ཐུན་མོང་གི་གྲགས་པ་དང་མི་འགལ་བར་བསྟན་པའོ། ། དང་པོ་ནི། ཇི་སྐད་དུ། དང་པོའི་སངས་རྒྱས་ཞེས་དང༌། རང་བཞིན་ཆོས་ཀྱི་སྐུ་དང༌། ཆོས་དབྱིངས་ཡེ་ཤེས་དང༌། རང་བཞིན་རྣམ་དག་དང༌།
དོན་དམ་པའི་སེམས་ཅན་དང༌། བདེ་བར་གཤེགས་པའི་སྙིང་པོ་རྣམས་དོན་གཅིག་ལ་མིང་གི་རྣམ་གྲངས་སུ་བསྟན་ནོ། ། གཉིས་པ་ནི། བསྟན་པ་དེ་དག་ཇི་སྙེད་པ། དང་པོའི་སངས་རྒྱས་ངོས་འཛིན་པའི་སྐབས་འདིར་སངས་རྒྱས་དང་ཆོས་ཀྱི་སྐུ་དངོས་ཡིན་ཏེ། གདོད་མ་ནས་རྒྱུད་ཉིད་དུ་གྲུབ་པ་གཞིར་བྱས་ལ། སྔར་ཡོད་ཀྱི་དྲི་མ་བསལ་བར་བྱ་མི་དགོས་ཤིང༌། སྔར་མེད་ཀྱི་ཡོན་ཏན་བཞག་རྒྱུ་ཅུང་ཟད་ཀྱང་མེད་པའི་ཕྱིར། རང་གི་ངོ་བོ་ལ་དྲི་མ་ཅུང་ཟད་ཀྱང་གདོད་མ་ནས་ཡོད་མ་མྱོང་བ་དང༌། སྟོབས་སོགས་ཡོན་ཏན་གདོད་མ་ནས་ཡོད་མྱོང་བ་ནི་གྲུབ་པ་དང་བདེ་བ་ཐ་མི་དད་པའི་ཕྱིར་རོ། །
དེ་སྐད་དུ་ཡང༌། འདི་ལ་བསལ་བྱ་ཅི་ཡང་མེད། ། བཞག་པར་བྱ་བ་ཅུང་ཟད་མེད། ། ཡང་དག་ཉིད་ལ་ཡང་དག་ལྟ། ། ཡང་དག་མཐོང་ནས་རྣམ་པར་གྲོལ། ། གློ་བུར་དག་གིས་ཁམས་སྟོང་གི ། བླ་མེད་ཆོས་ཀྱིས་སྟོང་མ་ཡིན། ། ཞེས་སོ། དོན་དེ་ཉིད་རིགས་པས་གྲུབ་པ་ཡང་ཡིན་ཏེ། སྟོབས་སོགས་ཡོན་ཏན་གྱིས་མི་སྟོང་བར་ཡོད་ན།
རང་གི་ངོ་བོ་ལ་དྲི་མ་དང་བཅས་པར་འགལ་བའི་ཕྱིར། གསུམ་པ་ནི། གལ་ཏེ་ན། དྲི་མ་དང་བཅས་པའི་དེ་བཞིན་ཉིད་ཅེས་གཞུང་འགྲེལ་ན་གསལ་བ་དང༌། རྒྱུད་ལས། སེམས་ཅན་རྣམས་ནི་སངས་རྒྱས་ཉིད། ། འོན་ཀྱང་གློ་བུར་དྲི་མས་བསྒྲིབས། ། དེ་བསལ་ན་ནི་སངས་རྒྱས་ཉིད། ། ཅེས་བློ་བུར་གྱི་དྲི་མ་སེལ་དགོས་པར་བཤད་པ་མ་ཡིན་ནམ། ཞེ་ན།
ལན་ལ་གཉིས་ཏེ། མདོ་གཞུང་དང་མི་འགལ་བ་དང༌། རྒྱུད་གཞུང་དང་མི་འགལ་བའོ། ། དང་པོ་ནི། དྲི་བཅས་དེ་བཞིན་ཉིད་ཅེས་བཤད་པས་དྲི་མ་ཡོད་པར་མི་འགྲུབ་སྟེ། དེའི་ངོས་འཛིན་ནི། དྲི་མའང་སེམས་ཅན་གྱི་ཆོས་ཉིད་ལ་འཆད་དགོས་པ་ཡིན་ལ། དེ་ཡང་སེམས་ཅན་སོགས་རང་གི་ངོ་བོས་སྟོང་པའི་མེད་པར་དགག་པའམ། དེ་དང་དེའི་དབང་དུ་བྱས་པའི་གཟུང་འཛིན་གཉིས་མེད་ཀྱི་ཡེ་ཤེས་ལ་བཤད་པ་ཡིན་གྱི། ཆོས་ཅན་ཀུན་རྫོབ་པ་དེ་དག་ཡོད་པའི་དོན་དུ་བཤད་ན།
དེ་བཞིན་ཉིད་ཀྱི་ངོས་འཛིན་ཕྱིན་ཅི་ལོག་ཉིད་དུ་བཤད་པར་སོང་བའི་ཕྱིར། གཉིས་པ་ནི། རྐང་པ་དང་པོས་དོན་དམ་པའི་སེམས་ཅན་ཐམས་ཅད་རང་བཞིན་རྣམ་དག་གི་དང༌། དོན་དམ་པའི་དང༌། གནས་ཚུལ་གྱི་སངས་རྒྱས་ཉིད་དུ་འཆད་པ་ཡིན་ཏེ། དེ་ཉིད་ལས། ཇི་སྐད་དུ། སངས་རྒྱས་མ་ཡིན་སེམས་ཅན་ནི། ། གཅིག་ཀྱང་ཡོད་པ་མ་ཡིན་ནོ། ། ཞེས་བཤད་པ་དེ་ཉིད་དོ། །
རྐང་པ་གཉིས་པ་དང་གསུམ་པས་ནི་ཀུན་རྫོབ་པའི་སངས་རྒྱས་ངོས་འཛིན་པ་ཡིན་ལ། དེའི་ཚེ་སྒྲིབ་བྱེད་དུ་བཤད་པའི་དྲི་མ་མཐའ་དག་ནི་ཀུན་རྫོབ་ཀྱི་བདེན་པ་ཉིད་ཀྱི་ཕྱིར་གདོད་མ་ནས་ཡོད་མ་མྱོང་མོད། རྣམ་ཤེས་ཀྱི་ངོར་འཁྲུལ་སྣང་དེ་མ་བསལ་ན་དང༌། སྒྱུ་མ་ལྟ་བུའི་བསོད་ནམས་ཀྱི་ཚོགས་རྣམ་ཤེས་འཁྲུལ་པའི་ངོ་བོ་ཉིད་དུ་རྫོགས་པར་མ་བྱས་ན། གཞན་སྣང་གི་སངས་རྒྱས་སྒྱུ་མའི་སྐུ་ཉིད་ཀྱི་རྣམ་འཕྲུལ་འཆར་མི་ནུས་པ་ལ་དགོངས་པའོ། ། སྒྱུ་མའི་སྐུ་འགྲུབ་པ་ལ་གློ་བུར་གྱི་དྲི་མ་སེལ་དགོས་པར་བཤད་པ་ཙམ་གྱིས་རང་བཞིན་རྣམ་དག་གི་ཆོས་ཀྱི་སྐུ་སངས་རྒྱས་མ་ཡིན་པར་མི་འགྲུབ་སྟེ། དཔེར་ན། སྐྱེས་བུ་རྒྱན་བཟང་པོས་སྤྲས་པའི་གཟུགས་བརྙན་མེ་ལོང་དུ་འཆར་བ་ལ། མེ་ལོང་དེའི་དྲི་མ་སེལ་དགོས་པ་བཞིན་ནོ། ། དྲི་མ་གདོད་མ་ནས་མ་གྲུབ་ན་འཁྲུལ་ངོར་སེལ་དགོས་པ་འགལ་ཏེ།
འཁྲུལ་པ་ཡུལ་གྱི་གནས་ཚུལ་ལ་མ་ཞུགས་པའི་ཕྱིར་ཞེ་ན། རྒྱུ་མཚན་དེ་ཉིད་ཀྱིས་ན། དེ་སེལ་དགོས་པ་དང་ནུས་པར་གྲུབ་པ་ཡིན་ཏེ། དུང་གི་ཁ་དོག་སེར་པོར་སྣང་བ་བཞིན་ནོ། ། གཉིས་པ་ནི། དེ་ལྟར་ཆོས་ཀྱི་དབྱིངས་ལས་མ་གཏོགས་པའི་ཆོས་གཞན་མེད་པ་དང༌། ཆོས་དབྱིངས་ཡེ་ཤེས་ཁོ་ན་དོན་དམ་པའི་སངས་རྒྱས་གོ་ཆོད་པོ་དང༌། གནས་ཚུལ་གྱི་ཡོན་ཏན་ཀུན་ཚང་བ་ཅན་ཉིད་དུ་གྲུབ་པ་ན། རྩོད་བྲལ་གྱི་གྲུབ་ཆེན་དྲིལ་བུ་པའི་ཞབས་ཀྱིས། སྐལ་བཟང་གི་སློབ་མ་མཁས་པ་དག་འཁོར་ལོ་བདེ་མཆོག་གི་དཀྱིལ་འཁོར་དུ་དབང་བསྐུར་བ་དོན་དུ་གཉེར་བ་འགའ་ཞིག
གང་དུ་དབང་བསྐུར་བའི་དཀྱིལ་འཁོར་གྱི་མཚན་གཞི་དོན་དམ་པ་ཆོས་ཀྱི་དབྱིངས་ཀྱི་ཡེ་ཤེས་ཀྱི་དཀྱིལ་འཁོར་ཉིད་ལ་བཤད་པར་གྲུབ་པ་ཡིན་ཏེ། སློབ་དཔོན་དེའི་གཞུང་ན་གང་དུ་དབང་བསྐུར་བའི་དཀྱིལ་འཁོར་ལ་དོན་དམ་པ་རང་བཞིན་གྱིས་གྲུབ་པའི་དཀྱིལ་འཁོར་དང༌། ཀུན་རྫོབ་པ་བཅོས་མའི་དཀྱིལ་འཁོར་དག་ཏུ་ཕྱེད་ནས། སློབ་མ་མཁས་པ་འགའ་ཞིག་ནི་དང་པོ་ཉིད་ནས་དོན་དམ་པའི་དཀྱིལ་འཁོར་དེར་འཇུག་པ་དང༌། དེར་ཞུགས་པ་ཙམ་གྱིས་ཡེ་ཤེས་སེམས་དཔའ་རང་བཅས་སུ་ངོ་འཕྲོད་པ་དང༌། གང་དུ་དབང་བསྐུར་བའི་གནས་དང༌། གང་གིས་བསྐུར་བའི་སློབ་དཔོན་དང༌། གང་ལ་བསྐུར་བའི་སློབ་མ་དང༌། ཇི་ལྟར་བསྐུར་བའི་དབང་རྫས་རྣམས་ཏེ། ཀུན་ཀྱང་ཆོས་ཀྱི་དབྱིངས་ཀྱི་ཡེ་ཤེས་སུ་ངོ་འཕྲོད་པར་བྱས་ནས།
དབང་བསྐུར་བའི་སྐད་ཅིག་དེ་ལ་ཡང་དག་པའི་དོན་མཐོང་ནས་གྲོལ་བར་བྱེད་པའི་ཕྱིར་རོ། ། གདོད་མ་ནས་སངས་རྒྱས་སུ་གྲུབ་ན། དབང་བསྐུར་ལ་ལྟོས་པར་འགལ་ལོ་སྙམ་དུ་བསམ་པར་མི་བྱ་སྟེ། དེ་ལ་དེར་ངོ་ཤེས་པ་ནི་རང་རྒྱུད་ཀྱི་ཡེ་ཤེས་ལ་ངེས་པ་འདྲེན་ནུས་ཀྱི་ཉམས་མྱོང་ལ་ལྟོས་པའི་ཕྱིར། དབུལ་པོའི་ཁྱིམ་གྱི་ས་འོག་ན་ཡོད་པའི་གཏེར་ངོ་འཕྲོད་པ་ངེས་བྱེད་ཀྱི་ཐབས་གཞན་ལ་རག་ལས་པ་བཞིན་ནོ། ། གསུམ་པ་ནི། གཞན་དག་ན་རེ། གྲུབ་ཆེན་གྱི་གཞུང་ལས་གསུངས་པའི་དཀྱིལ་འཁོར་ནི་ལུས་ཀྱི་དཀྱིལ་འཁོར་ཞེས་བྱ་བ་སྒྲུབ་པ་པོའི་གདོས་བཅས་ཀྱི་ལུས་འདོམ་གང་གྲུ་བཞི་ནི་རྟེན་གྱི་དཀྱིལ་འཁོར་དང༌། དེ་ལ་གནས་པའི་རྩ་ཁམས་ནི་བརྟེན་པའི་ལྷ་ཚོགས་སུ་བཤད་པ་ཡིན་ལ། དེ་དག་ཀུན་རྫོབ་ཀྱི་བདེན་པ་ཉིད་ཀྱི་ཕྱིར།
ཆོས་ཀྱི་དབྱིངས་སུ་ག་ལ་འཐད། ཅེས་ཟེར་རོ། ། འདི་བརྟག་པར་བྱ་བ་ལ་གསུམ་སྟེ། ཁྱབ་བྱེད་མ་གོ་བས་སྔགས་ལས་ཉམས་པར་བསྟན། ཁྱབ་བྱ་ལུས་ཀྱི་དཀྱིལ་འཁོར་ངོས་བཟུང་བ། ཐམས་ཅད་ཀྱང་དོན་དམ་དུ་ཐལ་བའི་སྐྱོན་སྤོང་ངོ༌། ། དང་པོ་ནི། ལུས་དཀྱིལ་ཡོངས་རྫོགས་ཀྱི་ངོས་འཛིན་ཐ་མལ་གྱི་ཕུང་པོ་ལས་གཞན་དུ་མི་འཆད་ན། བཅོས་མ་གཉིས་པོའི་དཀྱིལ་འཁོར་གྱི་ངོས་འཛིན་ཐ་མལ་གྱི་རྡུལ་ཚོན་ལས་གཞན་དུ་མི་འཐད་པ་ལྟ་ཅི་སྨོས་པ་དེའི་ཕྱིར། གསང་སྔགས་ཀྱི་རྣམ་གཞག་དང༌།
ཀུན་དུ་སྤྱོད་པ་མཐའ་དག་ལས་ཉམས་པར་འགྱུར་ཏེ། སྔགས་ཀྱི་རྣམ་གཞག་ཆུང་ངུ་ཞིག་ལ་འཇུག་པའི་ཚེ་ནའང༌། རྣམ་ཤེས་ཡུལ་གྱི་ཤེས་བྱ་ཐམས་ཅད་རྣམ་ཤེས་ལ་ཇི་ལྟར་སྣང་བ་བཞིན་མི་དམིགས་པ་ཉིད་དུ་ཐག་བཅད་ནས། དེའི་ངང་ནས་མ་ལངས་པར་སྦྱོར་དངོས་ཀྱི་བྱ་བ་མཐའ་དག་གྲུབ་པར་བྱ་དགོས་པའི་ཕྱིར་དང༌། ཡེ་ཤེས་ལས་གྲུབ་པ་ཞེས་ཀུན་གྱིས་ཚིག་ཏུ་འདོན་པ་དེ་ཡང༌། ཆོས་ཀྱི་དབྱིངས་ཀྱི་ཡེ་ཤེས་ལས་གཞན་དུ་མེད་པའི་ཕྱིར་དང༌། གཞི་ལམ་འབྲས་བུའི་དུས་ཀྱི་ཡེ་ཤེས་ཀུན་རྫོབ་ཀྱི་བདེན་པར་ཁས་ལེན་པ་ནི་སྔགས་ཀྱི་གཞུང་ན་མེད་དོ། ། རྟེན་དང་བརྟེན་པར་བཅས་པའི་དཀྱིལ་འཁོར་གྱི་སྒྲུབ་གཞི་ཀུན་རྫོབ་ཀྱི་བདེན་པ་ཉིད་དུ་ཁས་ལེན་པ་དེའི་ཚེ། བརྟེན་པ་ལྷའི་སྒྲུབ་གཞི་གང་ཟག་དང༌། རྟེན་གཞལ་ཡས་ཁང་གི་སྒྲུབ་གཞི་རྣམ་ཤེས་ཡུལ་གྱི་ཆོས་ལས་གཞན་དུ་མི་དམིགས་པ་དེའི་ཚེ།
མུ་སྟེགས་བྱེད་ཀྱི་བསྐྱེད་རིམ་སྒྲུབ་ཚུལ་ལས་གཞན་དུ་མ་འདས་པ་ཡིན་ཏེ། མུ་སྟེགས་པའི་གསང་སྔགས་པས་ནི་དེ་དང་དེའི་སྒྲུབ་གཞི་སྔ་མ་དེ་ལྟར་ཁས་ལེན་དགོས་པ་ཡིན་ལ། སངས་རྒྱས་པའི་སྔགས་པས་ནི་ཀུན་རྫོབ་པའི་ཆོས་དང་གང་ཟག་གིས་སྟོང་པའི་ཡེ་ཤེས་ཉིད་ལས་དེ་དང་དེར་སྒྲུབ་པ་ནི་ཚད་ལྡན་གྱི་མངོན་པར་རྟོགས་པ་ཆུང་ངུ་ཞིག་ཏུའང་གསལ་བར་འཆད་པའི་ཕྱིར། གང་དག་ཀུན་རྫོབ་ཀྱི་སྣང་བ་བདེན་གྲུབ་ཐོག་མར་འགོག་པ་ཡིན་གྱི། ཀུན་རྫོབ་ཀྱི་སྣང་བ་ཙམ་བཀག་ན་ཆད་པའི་མཐའ་ཉིད་དུ་ལྷུང་བར་འགྱུར་རོ། ། ཞེས་ཟེར་བ་དེ་དག་གིས་ནི་ཞིང་སྦྱང་བའི་ཚད་དང༌། སངས་རྒྱས་ཀྱིས་ཤེས་བྱ་གཟིགས་ཚུལ་དང༌། སྣོད་བཅུད་ཀྱི་འཇིག་རྟེན་དག་བསྐྱེད་རིམ་པའི་རྟེན་བརྟེན་པར་འཆར་ཚུལ་རྣམས་རྩ་བ་ནས་མ་ཤེས་པ་ཁོ་ནར་མ་ཟད། སྔགས་ཀྱི་ཉམས་ལེན་དངོས་གཞིའི་དུས་སུ་ཐ་མལ་གྱི་སྣང་ཞེན་འགོག་ཅེས་རང་ཉིད་ཀྱི་འཆད་པ་དང་དངོས་སུ་འགལ་བས་གྲུབ་མཐའི་གཏིང་མ་ཚུགས་སོ། ། གཉིས་པ་ནི།
སྤྱིར་སྔགས་བླ་མེད་ཀྱི་གཞུང་དག་ན་གནས་སྐབས་སུ་ཡུལ་ཤེས་བྱ་མཐའ་དག་ལ་ཀུན་རྫོབ་དང་དོན་དམ་གཉིས་སུ་དང༌། ཆོས་ཅན་དང་ཆོས་ཉིད་དག་ཏུ་དང༌། ཡུལ་ཅན་ལ་རྣམ་ཤེས་དང༌། ཡེ་ཤེས་དག་ཏུ་སོ་སོར་ཕྱེ་ནས། མཐར་ཐུག་ཡུལ་དོན་དམ་དང་དེ་བཞིན་ཉིད་ཁོ་ན་དང༌། ཡུལ་ཅན་ཡེ་ཤེས་ཉིད་ལས་གཞན་དུ་མི་འཆད་དོ། ། དེ་ལྟ་ཡིན་པ་དེའི་ཕྱིར་ལུས་དཀྱིལ་གྱི་རྣམ་གཞག་འཆད་པའི་སྐབས་འདིར། ལུས་ནི་གཉིས་ཏེ། ཀུན་རྫོབ་པའི་དང་དོན་དམ་པའི་འོ། ། དང་པོ་ནི།
རྣམ་ཤེས་ལ་ཐ་མལ་གྱི་ལུས་སུ་སྣང་བའི་རྣམ་རིག་ཙམ་སྟེ། ཐེག་པ་ཆེན་པོ་པས་ཕྱི་རོལ་དོན་གྱི་ལུས་ནི། ཁས་ལེན་པ་མ་ཡིན་ནོ། ། དོན་དམ་པའི་ལུས་ནི་ཡུལ་ཕྱི་རོལ་གྱི་ལུས་དང༌། ཡུལ་ཅན་དེར་སྣང་བའི་རྣམ་པ་གཉིས་ཀས་སྟོང་པའི་ཡེ་ཤེས་ཏེ། ཀུན་རྫོབ་དང་དོན་དམ་གཉིས་སུ་དབྱེ་བ་མཐའ་དག་གི་ངོས་འཛིན་ཀྱང་དེ་ཁོ་ན་བཞིན་ནོ། ། དེ་ལྟར་ཕྱེ་བ་དེའི་ཚེ་ན། རྟེན་གྱི་གང་ཟག་སྐལ་བ་དང་དད་པར་ལྡན་ཞིང༌། ཆོས་རྣམ་འབྱེད་ཀྱི་ཤེས་རབ་ཞན་པ་དག་ལ་ནི། ཡུལ་ཅན་རྣམ་ཤེས་ཀྱི་ངོ་དང༌།
ཡུལ་ལ་འཇུག་ཚེ་གཅིག་ཏུ་འཁྲུལ་པའི་དབང་དུ་བྱས་ནས། ཀུན་རྫོབ་ཀྱི་ལུས་བརྟེན་པར་བཅས་པ་ཉིད་ལ་ལུས་དཀྱིལ་དུ་ངོ་སྤྲད་པས་ཆོག་པ་ཡིན་ཏེ། དེ་ལྟར་ཞེན་པས་ཞུགས་པའི་ཚེ་འབྲེལ་བས་མི་བསླུ་བ་ཙམ་འབྱུང་བའི་ཕྱིར། དེའི་ཚེ་ཡང་འབྲེལ་ཡུལ་ནི་ཆོས་དབྱིངས་ཀྱི་ལུས་ལ་ཐུག་པ་ཡིན་ཏེ། དེ་མེད་པར་ནི་གོམས་པ་རབ་ཀྱི་མཐར་ཕྱིན་པ་མི་འབྱུང་བའི་ཕྱིར། ཡང་དེ་ལྟ་བུ་ཆོས་རབ་ཏུ་རྣམ་འབྱེད་ཅན་ལ་ནི་དོན་དམ་པའི་ལུས་རྟེན་དང་བརྟེན་པར་བཅས་པ་ཉིད་ལ་ལུས་ཀྱི་དཀྱིལ་འཁོར་དུ་ངོ་འཕྲོད་དགོས་པ་ཡིན་ཏེ། དེ་ལྟར་སྟོན་པ་དེ་ནི་ཡུལ་ཅན་ཡེ་ཤེས་ཀྱི་ངོ་དང༌། ཡུལ་འཆད་ཚེ་བདེན་གཉིས་སོ་སོར་ཕྱེ་བའི་དབང་དུ་བྱས་པ་ཡིན་ལ། དེ་ལྟར་ཕྱེ་བ་དེ་ལ་གོམས་པར་བྱས་པས་སྒྲུབ་གཞི་གང་ཡིན་པ་དེ་ཉིད་བསྒྲུབ་བྱ་གང་ཡིན་པ་དེའི་ངོ་བོར་མཐར་ཕྱིན་པ་ཉིད་དུ་འགྱུར་བ་ཡིན་ཏེ། ཚུལ་འདི་ལ་ནི་རྟེན་བརྟེན་བྱས་ཟིན་འབད་རྩོལ་ལ་མི་ལྟོས།
གོམས་པ་རང་གི་ངང་གིས་ཁྱད་པར་དུ་འགྱུར་བ་ཞེས་བྱ་བའི་འཐད་པ་དེ་དག་ཞུགས་པའི་ཕྱིར་ཏེ། རྣམ་སྨིན་གྱི་ལུས་ཉིད་ལྷར་གོམས་པར་བྱས་པ་ལ་ནི་གོམས་བྱེད་ཀྱི་ལམ་དང༌། གོམས་པའི་འབྲས་བུ་གོམས་པ་པོའི་སེམས་ཀྱི་བདག་ཉིད་དུ་གྱུར་པ་ཞེས་བྱ་བ་དེ་མི་ཚང་བའི་ཕྱིར། རེ་ཞིག་འཇུག་ཚེ་གཅིག་ཏུ་འཁྲུལ་པའི་གོམས་ཚུལ་རུང་བར་བཤད་པ་དེ་ལ་ཡང༌། གང་ཟག་གི་བདག་མེད་མ་ཤེས་ན་དད་པ་སྔོན་དུ་འགྲོ་དགོས་ཏེ། ངའི་ལུས་ལྷ་ཞེས་ཞེན་པ་ནི་འཇིག་ལྟ་ལྷན་སྐྱེས་ཀྱི་རྭ་བ་ལས་མ་འདས་པའི་ཕྱིར། དེ་ཤེས་པ་སྔོན་དུ་སོང་ནས་ནི་མ་དག་པའི་ལུས་ཉིད་ལྷར་སྒོམ་པ་ཤིན་ཏུ་དཀའ་བ་ཡིན་ཏེ། གདགས་གཞི་ཕུང་པོ་རང་སྟོང་དུ་མ་ཤེས་ན། བཏགས་ཆོས་གང་ཟག་མེད་པར་མི་ཤེས་པ་ནི་ཤིང་རྟའི་སྲོལ་ཆེ་ཤོས་ཞིག་ལས་འབྱུང་བའི་ཕྱིར། དེར་མ་ཟད་ལུས་དཀྱིལ་དུ་འཇོག་པའི་ལུས་དེ་ཡང༌།
བདེ་མཆོག་གི་ལུས་ཉིད་ཀྱི་ཕྱིར་མ་དག་པའི་ལུས་མ་ཡིན་ནོ། ། དེའི་ཤེས་བྱེད་ཀྱང་བདེ་མཆོག་གི་ལུས་ནི་ཇི་སྐད་དུ། ཧེ་ནི་རྒྱུ་སོགས་སྟོང་པ་ཉིད། ། ཅེས་པ་ལྟར། གཅིག་ནི་རྣམ་པར་ཐར་པའི་སྒོ་གསུམ་གྱི་ཡེ་ཤེས་ལས་སྐྱེས་པ་ཡིན་ལ། གཅིག་ཤོས་ནི་ལས་དང་ཉོན་མོངས་པ་ཉིད་ལས་གྲུབ་པའི་ཕྱིར། དེ་བཞིན་དུ་བརྟེན་པ་ལུས་དཀྱིལ་ཡང་མ་དག་པའི་ལུས་ཉིད་ལ་ངོས་བཟུང་ན། ཉེས་པ་མང་པོ་དག་ཏུ་འགྱུར་རོ། ། གསུམ་པ་ནི། གལ་ཏེ་འོ་ན།
བཅོས་མ་དང་བཅོས་མིན་གྱི་དཀྱིལ་འཁོར་དག་ལ་ཟབ་མི་ཟབ་ཀྱི་དབྱེ་བ་ཡོད་པ་མི་འགྱུར་ཏེ། གཉིས་ཀ་ཡང་གནས་ཚུལ་ལ་ཆོས་ཀྱི་དབྱིངས་ཀྱི་ཡེ་ཤེས་སུ་གནས་པའི་ཕྱིར་སྙམ། མཐར་ཐུག་གི་གནས་ཚུལ་ལ་ཁྱད་པར་མེད་ཀྱང༌། བསྐྱེད་རིམ་སྒྲུབ་པ་པོའི་རྟེན་གྱི་གང་ཟག་སོ་སོའི་བློ་ངོར་ཟབ་མི་ཟབ་ཀྱི་ཁྱད་པར་ཡོད་པ་ནི། ལུས་ཀྱི་དཀྱིལ་འཁོར་ལ་འཇུག་པའི་ཚེ། ཐོག་མ་ཁོ་ནར་དོན་དམ་པའི་དཀྱིལ་འཁོར་ཉིད་དུ་འཇུག་ཅིང༌། གཅིག་ཤོས་ལ་ནི་ཐོག་མར་ཀུན་རྫོབ་ཀྱི་བདེན་པ་ཉིད་ནས་འཇུག་ལ། ཉམས་ལེན་གྱི་ཚེ་ཡང༌། དང་པོ་ནི། ཡུལ་ཅན་ཡེ་ཤེས་དང༌།
ཡུལ་དོན་དམ་པ་ཉིད་ལ་འཇུག་ཅིང༌། དག་པ་དྲན་པ་ཡང་ཐོག་པ་ཉིད་ནས་བྱེད་ལ། གཅིག་ཤོས་ལ་ནི་ཡུལ་ཅན་རྣམ་ཤེས་དང༌། ཡུལ་ཀུན་རྫོབ་པ་ཉིད་ལ་གསལ་སྣང་མ་ཆེད་ཀྱི་བར་དུ་གོམས་པར་བྱེད་ཅིང༌། དག་པ་ཡང་རྗེས་ཀྱི་གནས་སྐབས་སུ་དྲན་ཙམ་བྱེད་པ་ཉིད་དོ། ། དེའི་ཕྱིར་ལུས་དཀྱིལ་གྱི་དབང་བསྐུར་ནི་དབང་པོ་རབ་ལ་རྒྱུ་དུས་སུ་སྨིན་བྱེད་དང༌། ལམ་དུས་སུ་གྲོལ་བྱེད་གཉིས་ཀའི་དབང་བསྐུར་དུ་འགྱུར་ལ། དབང་པོ་དང་སྐལ་བ་གཞན་དག་ལ་ནི་རྒྱུ་དུས་སུ་ལཱུ་ནག་ལྟ་བུའི་དབང་གིས་སྨིན་པར་བྱས་ནས། ལམ་དུས་སུ་ལུས་དཀྱིལ་དུ་དབང་འདི་ཉམས་སུ་བླངས་ནས་གྲོལ་བར་བྱེད་ཅེས། རྗེ་བླ་མ་ཉིད་གསུང་ངོ༌། །
གཉིས་པ། དེ་ལ་བརྟེན་ནས་མདོ་རྒྱུད་ཀུན་གྱི་ཟབ་དོན་རྙེད་སླ་བར་བསྟན་པ་ལ་གསུམ་སྟེ། མདོའི་ཟབ་དོན་རྙེད་སླ་བ་དང༌། རྒྱུད་ཀྱི་ཟབ་དོན་རྙེད་སླ་བ་དང༌། གཞི་འབྲས་དབྱེར་མེད་ཀྱི་གོ་དོན་རྙེད་སླ་བའོ། ། དང་པོ་ལ། བདེ་གཤེགས་སྙིང་པོ་སྒྲ་ཇི་བཞིན་པར་འཆད་པའི་གཞུང་རྣམས་ཀྱི་ངེས་དོན་རྟོགས་སླ་བ་དང༌། སྒྲ་ཇི་བཞིན་མ་ཡིན་པར་འཆད་པའི་གཞུང་དང་མི་འགལ་བའོ། ། དེ་ལྟ་བུའི་འཆད་ཚུལ་གཉིས་འབྱུང་བའི་རྒྱུ་མཚན་ཡང༌། སྟོང་པ་ཉིད་ཀྱི་ལྟ་བ་ལ་ཉམས་ལེན་གཙོ་བོར་གྱུར་པ་ཉིད་སྟོན་པ།
བྱམས་པའི་ཆོས་དང་རྣལ་འབྱོར་ཕ་མའི་རྒྱུད་སྡེ་རྣམས་དང༌། སྟོང་པ་ཉིད་ཀྱི་ལྟ་བ་ལ་ཐོས་བསམ་གཙོ་བོར་གྱུར་པ་ཉིད་སྟོན་པ། ཤེར་ཕྱིན་གྱི་མདོ་བསྟན་བཅོས་རིགས་པའི་ཚོགས་དང་བཅས་པ་དག་གི་བཞུགས་ཚུལ་ལས་བྱུང་བ་ཡིན་ལ། དེ་ཡང་སྒོམ་བྱུང་གི་ཡེ་ཤེས་གཙོ་བོར་སྟོན་པའི་ཚེ་དོན་དམ་བདེན་པའི་མིང་དང་དོན་གཉིས་ཀ་ངོས་བཟུང་ནས་རང་ལུགས་སུ་ཁས་ལེན་པ་ཡིན་ལ། ལྟ་བ་དེ་ལ་ཐོས་བསམ་གཙོ་བོར་གྱུར་པའི་ཚེ་ནི་མཐར་དོན་དམ་བདེན་པའི་མཚན་ཉིད་དང་མཚན་གཞི་གང་ཡང་ཁས་མི་ལེན་པས་ན། ཟབ་མོ་འཇིགས་རུང་ཞེས་བྱ་བ་ཞིག་གིས་དབང་དུ་བྱས་པ་སྟེ། གཞུང་སོ་སོ་བ་དག་གི་འཆད་ཚུལ་ལས་ཐ་དད་པར་བྱུང་བ་དེའི་ཚེ། དང་པོ་ནི། སྙིང་པོའི་མདོ་བཅུ་ལ་སོགས་པར་གྲགས་པ་དེ་དག་ནི། གོས་ཧྲུལ་གྱི་ནང་ན་བདེ་བར་གཤེགས་པའི་སྐུ་བཞུགས་པའི་དཔེས།
སེམས་ཅན་ཐམས་ཅད་ལ་སྙིང་པོས་ཁྱབ་པ་དང༌། དེ་ཉིད་སྟོབས་སོགས་ངེས་དོན་གྱི་མཚན་དཔེ་དང་དབྱེར་མེད་དུ་བཞུགས་པ་ཉིད་བདེ་བླག་ཏུ་འགྲུབ་པ་ཡིན་ཏེ། སྡུག་ཀུན་སོགས་ཉོན་མོངས་པའི་སྒྲིབ་པ་དང༌། མཚན་འཛིན་གྱི་རྣམ་པར་རྟོག་པ་སོགས་ཤེས་བྱའི་སྒྲུབ་པ་མཐའ་དག་གདོད་མ་ནས་ཡོད་མ་མྱོང་བ་ཉིད་དུ་གྲུབ་ལ། དེའི་ཚེ་ཡོན་ཏན་མཐའ་དག་རང་ཆས་སུ་གྲུབ་པ་ལ་སུས་ཀྱང་གེགས་བྱ་བར་མི་ནུས་པའི་ཕྱིར། དེ་དེ་ལྟར་མ་གྲུབ་པའི་ཤེས་བྱེད་ཀྱང་ཀུན་རྫོབ་ཀྱི་བདེན་པ་ཉིད་ཀྱི་ཕྱིར་དང་གཅིག་དང་དུ་བྲལ་གྱི་རིགས་པ་ལས་སོ། ། ཞེས་མངོན་རྟོགས་རྒྱན་རྩ་འགྲེལ་ལས་འབྱུང་སྟེ། སྒྲིབ་པ་ཡོད་ན་སངས་རྒྱས་ཀྱིས་སྤངས་པར་འགལ་བ་ཉིད་དུ་གསུངས་སོ། ། འོ་ན་ངེས་པའི་དོན་གྱི་ཡོན་ཏན་དེ་དག་ལས་སྤྱན་དང་མངོན་ཤེས་སོགས་ཐོགས་མེད་དུ་མི་འབྱུང་བ་དང༌། སྒྲིབ་པ་མཐའ་དག་འཕྲལ་དུ་སྤོང་མི་ནུས་པ་ཅི་ཞེ་ན།
སྤྱན་སོགས་ནི་ཀུན་རྫོབ་པའི་ཡུལ་ཅན་ཉིད་ཀྱི་དང༌། ཡོད་པ་མ་ཡིན་པ་ནི་སུ་ཞིག་གིས་སྤོང་སྟེ། བཅུ་གཅིག་ཀུན་ཏུ་འོད་ཀྱི་ས་པ་དག་གི་བཞིན་ནོ། ། ཆོས་ཀྱི་སྐུ་མཚན་ཉིད་པ་ཡིན་ན། གཟུགས་སྐུའི་རྣམ་རོལ་སྟོན་མི་ནུས་པར་འགལ་ལོ་ཞེས་ཀྱང་བསམ་པར་མི་བྱ་སྟེ། སྦྱོང་ཚུལ་རིམ་པ་གསུམ་གྱིས་མ་སྦྱངས་པའི་ནོར་བུ་རིན་པོ་ཆེ་རྒྱ་མཚོར་གནས་པའི་དཔེས་བསྟན་ཟིན་པ་དེ་ཉིད་དོ། ། གཉིས་པ་ནི། ཤེར་ཕྱིན་གྱི་མདོ་དབུ་མ་རིགས་པའི་ཚོགས་དང་བཅས་པ་དག་ན་དྲི་མའི་ཚོགས་གདོད་མ་ནས་ཡོད་མ་མྱོང་བ་དང༌། སྙིང་པོའི་ངོས་འཛིན་མེད་པར་དགག་པའི་སྟོང་པ་ཉིད་ཁོ་ནར་བཤད་པས་ན་དྲི་མ་མེད་པ་ཙམ་གྱིས་ཡོན་ཏན་ཅན་དུ་མི་འགྲུབ་བོ་ཞེ་ན། བཤད་པའི་ཚུལ་གཉིས་པོ་འགལ་བ་མ་ཡིན་ཏེ།
རིགས་པའི་ཚོགས་སུ་ནི་ཐོས་བསམ་གྱི་དབང་དུ་བྱས་ནས་སྤང་གཉེན་མཐའ་དག་རང་སྟོང་གི་བཤད་པས་འཆད་ལ། སྔགས་སུ་ནི་སྒོམ་བྱུང་གི་དབང་དུ་བྱས་ནས་སྤང་བྱ་རང་སྟོང་དང༌། གཉེན་པོ་གཞན་སྟོང་གི་ཚུལ་གྱིས་འཆད་པས་སོ། ། གཉིས་པ་ནི། དེ་ལྟར་དང་པོའི་སངས་རྒྱས་ཀྱི་ངོས་འཛིན་གྲུབ་པ་ན། གསང་སྔགས་བླ་མེད་ཀྱི་གཞུང་མཐའ་དག་གི་བསྟན་བྱའི་གཙོ་བོ་མིང་གི་རྣམ་གྲངས་སུ་ན་བརྗོད་བྱ་དོན་གྱི་རྒྱུད་ཅེས་དང༌། ཀུན་གཞི་རྒྱུ་རྒྱུད་ཅེས་དང༌། སེམས་ཀྱི་རྡོ་རྗེ་ཞེས་དང༌། བདེ་བར་གཤེགས་པའི་སྙིང་པོ་ཞེས་བྱ་བ་རྣམས་ལ་བྱང་ཕྱོགས་དང་སྟོབས་སོགས་དོན་དམ་པའི་ཡོན་ཏན་རྣམས་རང་ཆས་སུ་ཡོད་པར་གྲུབ་པ་ཡིན་ཏེ། དེ་དག་གི་བསྟན་བྱའི་གཙོ་བོར་གྱུར་པའི་རྒྱུད་ཀྱི་ངོས་འཛིན་དུ་བཤད་མ་ཐག་པ་དེ་དང་དེ་དག་ནི།
རང་བཞིན་གྱིས་རྣམ་པར་དག་པས་ན་རང་གི་ངོ་བོ་ལ་སྒྲིབ་པས་བསྒྲིབ་མ་མྱོང་བའི་ཕྱིར། དག་པ་གཉིས་ལས་རང་བཞིན་རྣམ་དག་དབང་བཙན་པ་ཡིན་ཏེ། དེ་ནི་ཡེ་ཤེས་ཀྱི་གཟིགས་ངོ་དང༌། གློ་བུར་རྣམ་དག་ནི་རྣམ་ཤེས་ཀྱི་མཐོང་ཚུལ་ཙམ་ཡིན་པའི་ཕྱིར། མཐོང་ཚུལ་འཁྲུལ་པའི་ལམ་ལ་འབད་པ་དོན་མེད་པར་འགྱུར་རོ། ། ཞེ་ན། མ་ཡིན་ཏེ། འཁྲུལ་པའི་སྣང་བ་དང་འབྲེལ་བས་བསོད་ནམས་ཀྱི་ཚོགས་བསགས་པས། ཡུལ་ཅན་རྣམ་ཤེས་ཁོ་ན་དང་འབྲེལ་བའི་གཟུགས་ཀྱི་སྐུ་ཉིད་སྒྲུབ་དགོས་པའི་ཕྱིར། འོ་ན།
སངས་རྒྱས་ཀྱི་ཆོས་སྐུ་ནི་རང་བྱུང་དུ་གྲུབ་ལ། གཟུགས་ཀྱི་སྐུ་ནི་བསོད་ནམས་ཀྱི་ཚོགས་ཉིད་ལས་གྲུབ་པའི་ཕྱིར། ཡེ་ཤེས་ཀྱི་ཚོགས་དོན་མེད་པ་ཉིད་དུ་ཐལ་བ་མ་ཡིན་ནམ་ཞེ་ན་མ་ཡིན་ཏེ། རྣམ་ཤེས་ཁོ་ནའི་ཡུལ་དུ་འཆར་བའི་གཟུགས་ཀྱི་སྐུ་དེ་ཡང༌། བདག་པོའི་རྐྱེན་གློ་བུར་རྣམ་དག་གི་ཆོས་ཀྱི་སྐུའི་དབང་ལས་འབྱུང་དགོས་པའི་ཕྱིར། དཔེར་ན་དུང་གི་ཁ་དོག་སེར་པོ་རང་བཞིན་གྱིས་དག་ཅིང༌། དཀར་པོར་ངོ་བོ་ཉིད་ཀྱིས་གནས་ཀྱང་སྐབས་འགའ་ཞིག་ཏུ་དཀར་སྣང་གི་དབང་ཤེས་སྐྱེ་བ་བདག་རྐྱེན་དབང་པོའི་སྐྱོན་སེལ་བ་ལ་ལྟོས་དགོས་པ་བཞིན་ཏེ། དཀར་པོར་ངོ་བོ་ཉིད་ཀྱིས་གྲུབ་པ་ཙམ་གྱིས་སེར་སྣང་འཁྲུལ་པ་སེལ་མི་ནུས་པའི་ཕྱིར། དེ་བས་ན་གཞི་དུས་ཀྱི་ཡེ་ཤེས་ལ་ལྷ་དང་བྱང་ཕྱོགས་ཀྱི་ཡོན་ཏན་རྣམས་ངོ་བོ་ཉིད་ཀྱིས་ཚང་བ་ལ། དེ་ལྟར་ངོ་འཕྲོད་ཅིང་ཤེས་པར་བྱས་པར་བྱས་ནས་གོམས་བྱེད་ཀྱི་ཡན་ལག་རྣམས་དང་མ་བྲལ་བར་གོམས་པ་རབ་ཀྱི་མཐའ་ཕྱིན་པའི་ཚེ།
བསོད་ནམས་དང་ཡེ་ཤེས་ཀྱི་ཚོགས་གཉིས་ཀ་ལྷན་ཅིག་པར་རྫོགས་པ་ནི། སྤྱིར་རྡོ་རྗེ་ཐེག་པ་དང༌། བྱེ་བྲག་འཁོར་ལོ་སྡོམ་པའི་ཟབ་ཁྱད་དེ། བྱང་ཕྱོགས་སོ་བདུན་པོ་ལྷ་སོ་བདུན་གྱི་ངོ་བོར་དག་པ་ནི། བསྐྱེད་རིམ་གྱི་དག་པས་བསོད་ནམས་ཀྱི་ཚོགས་དང༌། ལྷ་སོ་བདུན་པོ་བྱང་ཕྱོགས་སོ་བདུན་གྱི་ངོ་བོ་ཉིད་དུ་དག་པར་བྱས་པས། ཡེ་ཤེས་ཀྱི་ཚོགས་ལྷན་ཅིག་ཏུ་རྫོགས་ནུས་པ་ནི། ཕར་ཕྱིན་པ་དང༌། རྒྱུད་སྡེ་འོག་མ་དག་གི་ཉམས་ལེན་ལས་ཟབ་ཅིང་མྱུར་བ་དང༌། བྱེ་བྲག་ཏུ་གསང་བ་འདུས་པ་སོགས་ལས་ཡེ་ཤེས་ཀྱི་ལྷ་ཞེས་པ།
རྫོགས་རིམ་པའི་སྒྲུབ་ཚུལ་དུ་བྱེད་པ་དེ་བདེ་མཆོག་ལུས་དཀྱིལ་དུ་བསྐྱེད་རིམ་གྱི་ལྷའི་སྒྲུབ་ཚུལ་དུ་བཤད་པས་ནའོ། གསུམ་པ་ནི། གཞི་འབྲས་ཀྱི་རྒྱུད་དུ་གྱུར་པའི་ལྷ་དང་ཡེ་ཤེས་ཀྱི་ཡོན་ཏན་ལ་ནི་ངོ་བོའི་སྒོ་ནས་དབྱེ་བ་མི་ཕྱེད་དེ། དེ་ཐམས་ཅད་ཀྱང་དོན་དམ་པ་འབའ་ཞིག་གི་དབང་དུ་བྱས་པའི་ཕྱིར་དང༌། གནས་སྐབས་དེ་དག་ཏུ་ཡོན་ཏན་གསལ་མི་གསལ་གྱི་ཁྱད་པར་ཡོད་ཅེས་འཆད་པ་དེ་དག་ཀྱང་རྣམ་ཤེས་ཀྱི་ངོ་བོར་གསལ་མི་གསལ་ལས་འབྱེད་པ་ཡིན་གྱི། གཞི་འབྲས་ཀྱི་རྒྱུད་ནི་དོན་དམ་འབའ་ཞིག་ལས་མ་ཕྱེ་ན་རྒྱུད་ཀྱི་གོ་བ་མི་ཆགས་པའི་ཕྱིར། དེ་ལ་འཕྲོས་ནས་གཞི་ལམ་དང་ལམ་འབྲས་ལ་དབྱེ་བ་འབྱེད་ཚུལ་ཤེས་དགོས་པ་ནི། ལམ་དུས་སུ་རྣམ་ཤེས་དང་ཡེ་ཤེས་འདྲེས་མར་གྱུར་པའི་སྒོ་ནས་ཚོགས་གཉིས་རྫོགས་པར་བྱ་དགོས་པ་ཡིན་ཏེ། བསྐྱེད་རིམ་གྱི་ཚེ་ལྷ་ཞལ་ཕྱག་གི་རྣམ་པ་འཆར་དགོས་ཤིང༌། རྫོགས་རིམ་གྱི་ཚེ་ཡེ་ཤེས་འབའ་ཞིག་པ་ཉིད་ཉམས་སུ་མྱོང་དགོས་པ་དང༌།
དེ་ཡང་ཟུང་འབྲེལ་དུ་མ་བསྐྲུན་ན་ཡེ་ཤེས་ཀྱི་ཚོགས་འབའ་ཞིག་པས་ནི་ཆད་པའི་མྱང་འདས་སུ་འགྲོ་བར་བྱེད་ལ། ཀུན་རྫོབ་པའི་བསོད་ནམས་ཀྱི་ཚོགས་འབའ་ཞིག་པས་ནི་འཁྲུལ་པ་རྒྱུན་མི་ཆད་པར་བྱེད་པའི་ཕྱིར། དཔེར་ན་དུང་གི་སེར་སྣང་མ་བསལ་གོང་གི་དཀར་པོ་དང༌། བསལ་རྗེས་ཀྱི་དཀར་པོ་ལ་ཁྱད་པར་མེད་ཀྱང༌། སེར་སྣང་སེལ་བཞིན་པའི་དུས་ཀྱི་ཡུལ་ཡུལ་ཅན་གྱི་སྣང་བ་དང་གཞན་དག་ལ་ཁྱད་པར་འབྱེད་དགོས་པ་བཞིན་ནོ། ། འོ་ན་གཞི་དུས་ཀྱི་རྒྱུད་རང་བཞིན་རྣམ་དག་དེ་མངོན་སུམ་དུ་མཐོང་བ་པོ་སུ་ཞིག་ཅེ་ན། མ་དག་པ་སོ་སོ་སྐྱེ་བོས་ནི་དེ་མཐོང་མི་སྲིད་ཅིང༌། དག་ལ་མ་དག་པ་འཕགས་པའི་མཉམ་གཞག་གིས་རྒྱུད་དེ་མངོན་སུམ་དུ་མཐོང་ལ། གློ་བུར་རྣམ་དག་གི་ཆོས་ཉིད་དང་བཅས་ཏེ། ཡོངས་སུ་རྫོགས་པ་ནི་སངས་རྒྱས་ཀྱི་ཡེ་ཤེས་ཁོ་ནའོ། །
ཡེ་ཤེས་དེའི་ངོར་ནི་རང་གི་ཆོས་དབྱིངས་ཡེ་ཤེས་ལས་མ་གཏོགས་པའི་ཆོས་གཞན་གང་ཡང་མ་མཆིས་པའི་ཕྱིར། གཞུང་དྭ་ཧའི་རྗེས་འབྲང་གི་རྒྱུད་འཛིན་ལ་ལ་དག་ན་རེ། ཕྱག་རྒྱ་ཆེན་པོ་ཆིག་ཆོད་ལ། ། ས་ལམ་སྤྱོད་པའི་རྨོངས་པ་འཁྲུལ། ། ཞེས་གསུངས་པ་ཡང༌། གཞི་འབྲས་དབྱེར་མེད་འདི་ལ་དགོངས་ཏེ། དྭ་ཧའི་གཞུང་གཅིག་ན་ཡང་ཡོད་དོ། ། གསུམ་པ་ནི། ཇི་སྐད་དུ་བཤད་པ་དེ་དག་ལ། བོད་སྔ་ཕྱིའི་ལུང་རིགས་པ་མང་པོ་དག་གིས་ཆད་ཚུལ་མི་མཐུན་པས།
དོགས་པ་དང༌། རྒོལ་བ་དག་འབྱུང་བ་ནི་འདི་ལྟ་སྟེ། སེམས་ཅན་འབད་མེད་དུ་གྲོལ་བའམ། དེ་མི་སྲིད་པར་ཐལ་བའི་རྩོད་སྤོང༌། སེམས་ཅན་སྲིད་ན་གཅིག་སངས་རྒྱས་པའི་ཚེ། ཀུན་སངས་རྒྱ་བའི་རྩོད་སྤོང༌། ལུས་དཀྱིལ་གྱི་ངོས་འཛིན་ཆོས་དབྱིངས་ལ་བྱེད་ན་ཧ་ཅང་ཐལ་བའི་རྩོད་སྤོང༌། བདེ་གཤེགས་སྙིང་པོས་འགྲོ་ཀུན་ལ་ཁྱབ་མ་ཁྱབ་བརྟགས་པའི་རྩོད་སྤོང་ངོ༌། ། དང་པོ་ནི། གཞན་དག་ན་རེ།
ཁྱེད་ཀྱི་ཕྱོགས་ལ་སེམས་ཅན་ཐམས་ཅད་འབད་མེད་དུ་གྲོལ་བའམ། སེམས་ཅན་གཏན་མི་སྲིད་པར་འགྱུར་ཏེ། དང་པོའི་སངས་རྒྱས་ལ་ནི་སྟོབས་སོགས་ཡོན་ཏན་ཐམས་ཅད་ཚང་བས་སངས་རྒྱས་གོ་ཆོད་པོ་ཡིན་དགོས་པའི་ཕྱིར་དང༌། དེ་ཡིན་ན་སེམས་ཅན་དུ་འགལ་བའི་ཕྱིར་ཞེ་ན། དོན་དམ་པའི་སེམས་ཅན་ནི་འབད་མེད་དུ་གྲོལ་བར་འདོད་དེ། དེ་ལ་ནི་སྒྲིབ་པ་གདོད་མ་ནས་ཡོད་མ་མྱོང་བའི་ཕྱིར། ཀུན་རྫོབ་པའི་སེམས་ཅན་ནི་ཡོད་པར་མི་འདོད་དེ། ཇི་སྲིད་ཀུན་རྫོབ་པར་ཁས་ལེན་པ་དེ་སྲིད་དུ། ཚད་མས་དམིགས་པར་མི་འཐད་པའི་ཕྱིར། དོན་དམ་པའི་སེམས་ཅན་ནི་སངས་རྒྱས་སུ་འགལ་བ་མ་ཡིན་ཏེ།
འབད་རྩོལ་ལ་མི་ལྟོས་པར་དྲི་མ་རང་བཞིན་གྱིས་དག་པས་ན་སྤངས་པའི་དོན་ཚང་ཞིང་དྲི་མ་ཐམས་ཅད་དང་བྲལ་བའི་ཡེ་ཤེས་ལ་ཡོན་ཏན་ཀུན་མ་ཚང་བ་མི་སྲིད་པའི་ཕྱིར། འོ་ན་སངས་རྒྱས་ཀྱིས་ཆོས་གསུངས་པ་དོན་མེད་པར་འགྱུར་ཏེ། ཀུན་རྫོབ་པའི་སེམས་ཅན་ནི་མི་སྲིད་ལ། དོན་དམ་པའི་སེམས་ཅན་མཐའ་དག་ནི་སངས་རྒྱས་ཟིན་པའི་ཕྱིར། སངས་རྒྱས་ཀྱང་མི་སྲིད་པར་འགྱུར་ཏེ། སྒྲིབ་པ་མི་སྲིད་པས་ན་སྤངས་པ་མཐར་ཐུག་མི་འབྱུང་ལ། དེ་མེད་ན་རྟོགས་པ་མཐར་ཐུག་ཀྱང་མི་འབྱུང་བའི་ཕྱིར། ཞེ་ན། ལན་ལ་གཉིས་ཏེ། གཞུང་ལུགས་ཤེས་པ་གཞན་ལ་མཚུངས་པར་རྒོལ་བ་དང༌།
དངོས་ལན་བཏབ་པའོ། ། དང་པོ་ནི། འོ་ན་ཁྱེད་ལ་ཡང་ཇི་སྐད་དུ། དྲི་མ་ཟད་དང་མི་སྐྱེ་བའི། ། ཡེ་ཤེས་བྱང་ཆུབ་ཅེས་བརྗོད་དེ། ། ཞེས་སོགས་རྩ་འགྲེལ་གྱི་རྒྱས་བཤད་དང༌། རྒྱུད་བླར། འགྲོ་བ་ཞི་བའི་ཆོས་ཉིད་དུ། ། རྟོགས་ཕྱིར་ཇི་ལྟ་ཉིད་དེ་ཡང༌། ། རང་བཞིན་གྱིས་ནི་ཡོངས་དག་ཕྱིར། །
ཉོན་མོངས་གདོད་ནས་ཟད་ཕྱིར་རོ། ། ཞེས་དང༌། ཐམས་ཅད་མཁྱེན་པའི་ཆོས་ཉིད་ནི། ། སེམས་ཅན་ཐམས་ཅད་ལ་ཡོད་པར། ། མཐོང་ཕྱིར་ཇི་སྙེད་ཡོད་པ་ཉིད། ། ཅེས་དང༌། སངས་རྒྱས་ཡེ་ཤེས་སེམས་ཅན་ཚོགས་ཞུགས་ཕྱིར། ། ཞེས་སོགས་ཀྱི་དོན་ཇི་ལྟར་འཆད། དྲི་མ་བདེན་པར་མེད་པ་དང་སངས་རྒྱས་བདེན་སྟོང་གི་སེམས་ཅན་ལ་ཁྱབ་པའི་དོན་ནོ་ཞེས་པ་ནི། བོད་ཕྱི་མའི་ལན་ཡིན་ལ།
སྔ་མ་གཞན་དག་ནི། རང་བཞིན་རྣམ་དག་གིས་དག་པའི་གོ་མི་ཆོད་ཅིང༌། རང་བཞིན་རྣམ་དག་གི་ཆོས་ཉིད་དེ་བདེ་གཤེགས་སྙིང་པོའི་དགོངས་གཞི་དང་སྙིང་པོ་དངོས་སུ་འདོད་པའི་ལུགས་གཉིས་འབྱུང་མོད། འདིར་ནི་བདེན་པར་མེད་ན་མེད་དགོས་ཏེ། ཡོད་ན་བདེན་དགོས་པའི་ཕྱིར་དང༌། རང་བཞིན་གྱིས་རྣམ་པར་དག་པ་ཉིད་དག་པ་གོ་ཆོད་པོར་མ་བཤད་ན། མདོ་སྔགས་ཀྱི་ངེས་དོན་རྩ་བ་ནས་ཉམས་པར་འགྱུར་བ་ཉིད་དུ་མཐོང་ནས་རྩལ་གྱི་འདོན་དགོས་པ་ཡིན་ནོ། ། གཉིས་པ་དངོས་ལན་ནི། ཡེ་ཤེས་ཀྱི་གཟིགས་ངོ་ན་ནི་དྲི་མ་མ་ལུས་པ་རྣམ་པར་དག་ཅིང་ཡོད་པ་མ་ཡིན་ཏེ། གཞི་ལམ་འབྲས་བུའི་ཡེ་ཤེས་གསུམ་ཆར་གྱི་གཟིགས་ངོ་ན་ཀུན་རྫོབ་ཀྱི་ཆོས་ཅི་ཡང་ཡོད་པ་མ་ཡིན་ན།
དྲི་མའི་ཚོགས་ཡོད་པར་ལྟ་ཅི་སྨོས་དགོས་པའི་ཕྱིར། དོན་དམ་པར་དྲི་མ་རང་བཞིན་གྱིས་དག་ཀྱང༌། ཀུན་རྫོབ་ཏུ་དག་པར་མི་འདོད་པས་ཀུན་རྫོབ་པའི་སེམས་ཅན་འབད་མེད་དུ་གྲོལ་བར་ཁས་མི་ལེན་ནོ། ། འོ་ན་བདེན་པ་གཉིས་ལས་དོན་དམ་དབང་མི་བཙན་པར་འགྱུར་བ་དང༌། དོན་དམ་དུ་དག་པས་སྤྱིར་དག་པའི་གོ་མི་ཆོད་པར་འགྱུར་རོ་སྙམ་ན། དེར་དག་པས་དག་པའི་གོ་མི་ཆོད་པར་མི་འདོད་ཀྱི། དེར་དག་པས་ཀུན་རྫོབ་ཀྱི་དག་པའི་གོ་ཆོད་པར་མི་འདོད་དོ། ། དེར་འདོད་དགོས་ཏེ། ཀུན་རྫོབ་ནི་སྤྱིར་ཡང་ཡོད་པ་མ་ཡིན་པའི་ཕྱིར་སྙམ་ན། དེར་མ་ངེས་ཏེ་དཔེར་ན་སྒྱུ་མའི་རྟ་གླང་མེད་ཀྱང་མིག་བསླད་པའི་འཁྲུལ་ངོར་ཡོད་པ་བཞིན་དང༌།
སྒྱུ་མ་མཁན་རང་གིས་སྤྲུལ་པའི་བུད་མེད་ལ་ཆགས་པ་སེལ་དགོས་པ་ཡིན་ནོ། ། སྤྱིར་བདེན་པ་གཉིས་ལ་དོན་དམ་དབང་བཙན་ཡང༌། དོན་དམ་རྒྱུ་མཚན་དུ་བྱས་པའི་སུན་འབྱིན་ལ། ཀུན་རྫོབ་ཀྱི་སྒོ་ནས་ལན་འདེབས་དགོས་པར་ཤིང་རྟའི་སྲོལ་འཛིན་ཆེན་པོ་དག་ལས་བྱུང་བའི་ཕྱིར་ན། དྲི་མ་མེད་པ་ལ་འཁྲུལ་ངོར་སེལ་མི་དགོས་པའི་ཁྱབ་པ་མ་ངེས་ཏེ། མ་དག་པའི་སྣོད་བཅུད་ཀྱི་ཞིང་ཁམས་སངས་རྒྱས་ཀྱིས་མ་གཟིགས་པས་ཡོད་པ་མ་ཡིན་ཡང༌། དེ་དག་སྦྱོང་དགོས་པར་བཤད་པ་བཞིན་དང༌། སྤྱིར་འཁོར་བའི་ཆོས་རྣམས་མ་དམིགས་ཀྱང༌། སྤོང་དགོས་པར་བཤད་པ་ཡིན་ནོ། ། རྣམ་པ་གཅིག་ཏུ་ན་ཡེ་ཤེས་ཀྱི་གཟིགས་ངོར་རང་བཞིན་རྣམ་དག་གི་ཆོས་སྐུ་ལ་སྟོབས་སོགས་ཀྱི་ཡོན་ཏན་ཀུན་ཚང་ཡང༌།
རྣམ་ཤེས་ཀྱི་ངོར་གཞན་སྣང་ལོངས་སྤྲུལ་གྱི་སྣང་བ་འཆར་བ་ལ་ནི་ཡེ་ཤེས་ཉིད་གོམས་པས་འཁྲུལ་ངོར་ཡང་དྲི་མའི་སྣང་བ་མི་འབྱུང་བར་བྱེད་པ་དང་རྣམ་ཤེས་དང་ཡེ་ཤེས་ཟུང་དུ་སྦྲེལ་བས་བསོད་ནམས་ཀྱི་ཚོགས་རྫོགས་དགོས་པ་ཡིན་ནོ། ། ཡང་གཅིག་ཏུ་ན་དྲི་མ་སྔར་ཡོད་ཟད་པ་དང༌། སྔར་མེད་སྐྱེ་བ་གཉིས་ཀ་མེད་པར་ཁས་ལེན་པ་དེའི་ཚེ་ཡང༌། དྲི་མ་གཉེན་པོའི་སྟོབས་ཀྱིས་མི་སྐྱེ་བའི་ཆོས་ཅན་དུ་བྱེད་པ་དང་བྱས་པ་ཞིག་ཁས་བླངས་པས་ཆོག་པ་ཡིན་ཏེ། བརྟགས་མིན་གྱི་འགོག་པ་དང་སོ་སོར་བརྟགས་འགོག་གི་ཁྱད་པར་ལས་སོ། ། དེ་བས་ན་རྒྱུའི་རྒྱུད་ཀྱི་ཚེ་ཡོན་ཏན་ཀུན་ཚང་བ་ནི། ཡོན་ཏན་རང་གི་ངོ་བོ་དེ་ལ་སྒྲིབ་བྱེད་ཀྱི་དྲི་མ་མེད་པས་ཡིན་ལ། སྤངས་པ་མ་ཡིན་པ་ནི་སེལ་བྱེད་ཀྱི་གཉེན་པོ་དུས་དེར་གོམས་པར་མ་བྱས་པ་ལས་སོ། ། སྤྱིར་སྤང་བྱ་དེ་སྤོང་དགོས་པ་ལ་ཡོད་པས་ཁྱབ་པ་ནི་མ་ཡིན་ཏེ། ཡོད་ན་སངས་རྒྱས་ཀྱིས་སྤངས་པ་འགལ་དགོས་པར་རྒྱན་དུ་གསུངས་པ་ལས་སོ། །
གཉིས་པ་ནི། དཔྱོད་པ་དང་ལྡན་པ་དག་འདི་སྙམ་དུ་ཁྱེད་ཀྱི་ཕྱོགས་ལ་སེམས་ཅན་གཅིག་སངས་རྒྱས་པའི་ཚེ་ཐམས་ཅད་སངས་རྒྱས་པར་འགྱུར་ཏེ། ཆོས་དབྱིངས་ཡེ་ཤེས་ལ་མ་གཏོགས་པའི་སངས་རྒྱ་བ་པོའི་གང་ཟག་ནི་ཁས་མི་ལེན་ལ། ཆོས་ཀྱི་དབྱིངས་ལ་ནི་དབྱེ་བ་མེད་པའི་ཕྱིར་ཞེ་ན། དོན་དམ་པ་རང་བཞིན་རྣམ་དག་གི་སངས་རྒྱས་ཀྱི་དབང་དུ་བྱས་ན་དེ་ལྟར་ཐལ་བ་འདོད་ལ། ཀུན་རྫོབ་པའི་དང༌། གློ་བུར་རྣམ་དག་གི་དང༌། རྣམ་ཤེས་ཀྱི་ངོ་དང༌། གཞན་སྣང་གི་སངས་རྒྱས་ལ་ནི་དེ་ལྟར་ཐལ་བ་མི་འདོད་དེ། སངས་རྒྱས་དེ་དག་སྒྲུབ་པ་ལ་ནི།
གཉེན་པོ་བསྟེན་པ་དང་སྒྲིབ་པ་སྤོང་བ་སོགས་རྣམ་ཤེས་ཀྱི་འབད་རྩོལ་དུ་མ་ལ་ལྟོས་པའི་ཕྱིར་རོ། ། འོ་ན་བདེན་པ་གཉིས་ཀྱི་སངས་རྒྱས་དག་ལས་གཙོ་བོར་བཟུང་བ་གང་ཞེ་ན། གནས་ཚུལ་དང་རང་དོན་གྱི་དབང་དུ་བྱས་ན་རང་བཞིན་རྣམ་དག་གི་སངས་རྒྱས་གཙོ་བོ་ལ། སེམས་ཅན་གྱི་དོན་མཛད་པ་དང་ཆོས་ཀྱི་འཁོར་ལོ་བསྐོར་བ་སོགས་ལ་ནི་གློ་བུར་རྣམ་དག་གི་སངས་རྒྱས་གཙོ་ཆེ་བ་ཡིན་ཏེ། དེ་མེད་ན་ནི་གཞན་གྱི་དོན་མི་འབྱུང་བའི་ཕྱིར། གཉིས་པོ་འགལ་བ་ནི་མ་ཡིན་ཏེ། གློ་བུར་རྣམ་དག་ལ་གཅིག་ཤོས་ཀྱིས་ཁྱབ་པའི་ཕྱིར། གལ་ཏེ་གློ་བུར་གྱི་དྲི་མ་ཡོད་ན་རང་བཞིན་རྣམ་དག་ཏུ་མི་རུང་ཞིང༌། མེད་ན་སྤོང་དགོས་པར་འགལ་བའི་ཕྱིར། ཞེ་ན།
མ་ཡིན་ཏེ། འཕགས་ལམ་བར་ཆད་མེད་ལམ་གྱི་སྤང་བྱ་མ་འོངས་པ་མི་སྐྱེ་བའི་ཆོས་ཅན་མཐའ་དག་ནི་སྔར་ཡོད་པ་མ་ཡིན་ཞིང༌། ཕྱིས་གསར་དུ་སྐྱེ་བ་མ་ཡིན་ཡང་ངེས་པར་སྤོང་དགོས་པ་བཞིན་ནོ། ། གང་མོ་གཤམ་གྱི་བུ་བཞིན་དུ་སྐྱེ་མི་སྲིད་ན་སྤོང་བའི་དགོས་པ་ཅི་ཞེ་ན། གང་འགོག་ལ་བྲལ་བ་ཡིན་མིན་གྱི་ཁྱད་པར་ལས་སོ། ། ཡང་དོན་དམ་པའི་ཆོས་དབྱིངས་གཅིག་སངས་རྒྱས་པའི་ཚེ་སངས་མ་རྒྱས་པའི་ཆོས་དབྱིངས་དག་དང་ཁྱད་པར་ཅི་ཞེ་ན། རྟེན་ཡེ་ཤེས་ཀྱི་ཁྱད་པར་དང༌། བརྟེན་པ་ཡོན་ཏན་གྱི་ཁྱད་པར་རོ། ། དང་པོ་ནི། རང་གི་ངོ་བོ་ལ་ཁྱད་པར་མེད་ཀྱང༌།
སྣོད་ནང་གི་ནམ་མཁའ་དང་ནམ་མཁའ་གཞན་གྱི་ཁྱད་པར་བཞིན་དུ། རྣམ་ཤེས་གྱི་ངོར་སྟོབས་སོགས་ཡོན་ཏན་གྱི་གོ་སྐབས་ཕྱེ་ཟིན་མ་ཟིན་གྱི་ཁྱད་པར་དང༌། བརྟེན་པ་ཡོན་ཏན་གྱི་ཁྱད་པར་ཡང་སྤངས་པ་འགོག་བདེན་མཐར་ཐུག་པར་བྱས་མ་བྱས་སོ། ། དེ་ལྟ་མོད་ཀྱི་སངས་རྒྱས་ཀྱི་ཡེ་ཤེས་ལ་གང་སྣང་བ་ཐམས་ཅད་སངས་རྒྱས་ཉིད་ཡིན་པ་དང༌། སེམས་ཅན་གྱི་རྣམ་ཤེས་ལ་གང་སྣང་བ་ཐམས་ཅད་རྣམ་ཤེས་དེ་ཉིད་ཀྱིས་བསྡུས་པར་འཆད་དགོས་པ་དེའི་ཚེ་དོན་དམ་པའི་སེམས་ཅན་གཅིག་སངས་རྒྱས་པའི་འོག་ཏུ་ཀུན་རྫོབ་པའི་སེམས་ཅན་མཐའ་དག་སངས་རྒྱས་པར་མི་འདོད་པས་ན་གཞན་གྱིས་བརྟགས་མ་ཐག་པའི་ཉེས་པ་དེས་མི་གནོད་དོ། ། མདོར་བསྡུས་ན། རྣམ་ཤེས་ཀྱི་ངོར་ངར་འཛིན་ལྷན་སྐྱེས་ཀྱི་སྦུབས་ན་གནས་པའི་ཆོས་དབྱིངས་ཡེ་ཤེས་གཅིག་སངས་རྒྱས་ཀྱང༌། དེའི་སྦུབས་ན་གནས་པའི་ཆོས་དབྱིངས་ནི་སངས་རྒྱས་ཟིན་པ་དེར་མ་འདུས་པ་བསམ་གྱིས་མི་ཁྱབ་སྟེ། སྣོད་སོ་སོའི་ནང་དུ་ཚུད་པའི་ནམ་མཁའ་བཞིན་ནོ། ། གལ་ཏེ་ཀུན་རྫོབ་པའི་སེམས་ཅན་ལམ་སྒྲུབ་པའི་རྟེན་དུ་མི་འདོད་པ་དེའི་ཚེ།
ཆོས་དབྱིངས་ཁོ་ན་ལམ་གྱི་རྟེན་དུ་འདོད་དགོས་པས་ཆོས་ཀྱི་དབྱིངས་ཉིད་བསྔོ་རྒྱུའི་དགེ་རྩར་ཁས་བླངས་པ་མ་ཡིན་ནམ་ཞེ་ན། མ་ཡིན་ཏེ་བསྔོ་བ་དང་སྨོན་ལམ་གྱི་ཁྱད་པར་འབྱེད་དགོས་པ་ལས་སོ། ། གསུམ་པ་ལ་གཉིས་ཏེ། རྒོལ་བ་དང་ལན་ནོ། ། དང་པོ་ནི། ཆོས་ཀྱི་དབྱིངས་གློ་བུར་གྱི་དྲི་མ་རང་བཞིན་གྱིས་རྣམ་པར་དག་པ་སྟོབས་སོགས་དང་བྱང་ཕྱོགས་ཀྱི་ཡོན་ཏན་རང་ཆས་སུ་གྲུབ་པ་ཞིག གྲུབ་ཆེན་དྲིལ་བུ་པ་སོགས་བཞེད་པའི་ལུས་དཀྱིལ་དུ་ཁས་ལེན་པ་དེའི་ཚེ་ཧ་ཅང་རྒྱ་ཆེས་པར་འགྱུར་ཏེ། དེས་མ་ཁྱབ་པའི་ཆོས་གང་ཡང་མི་སྲིད་པར་ཁྱེད་ཀྱིས་ཁས་བླངས་པས། གཟུགས་མེད་ལ་སོགས་པའི་འགྲོ་བ་ཐམས་ཅད་དང༌། ཕྱི་རོལ་གྱི་དོན་དང་དངོས་པོར་མེད་པ་དག་ཀྱང་ལུས་དཀྱིལ་ལ་བརྟེན་ནས་བདེ་མཆོག་སྒྲུབ་པ་པོའི་རྟེན་དུ་རུང་བ་ཉིད་ཧ་ཅང་ཐལ་ལོ་ཞེ་ན།
གཉིས་པ་ལ་གསུམ་སྟེ། དོན་རྒྱ་ཆེས་པར་ཐལ་ན་འདོད་པ་དང༌། ཐ་སྙད་རྒྱ་ཆེས་པའི་ཉེས་པས་མི་གནོད་པ་དང༌། བོད་ཕྱི་མས་བཞག་པའི་རྣམ་གཞག་ལ་བརྟག་པའོ། ། དང་པོ་ནི། རང་བཞིན་རྣམ་དག་གི་ལྷ་རེ་གཉིས་དང༌། བྱང་ཕྱོགས་སོ་བདུན་གྱིས་མ་ཁྱབ་པའི་ཆོས་ནི་སྲིད་པ་མ་ཡིན་ཏེ། སྤྱིར་ཆོས་གང་དང་གང་གི་མཚན་གཞི་ངོས་འཛིན་པ་ན། དེ་དང་དེར་སྣང་བའི་རྣམ་རིག་ཉིད་ལས་གཞན་དུ་ངོས་མི་འཛིན་པ་ནི་ཐེག་པ་ཆེན་པོ་དག་གི་སྤྱི་ལུགས་ཡིན་ལ། དེ་ལ་འཁོར་བའི་ཆོས་རྣམས་རྣམ་ཤེས་ལ་སྣང་ཙམ་དང༌།
མྱ་ངན་ལས་འདས་པའི་ཆོས་ཡེ་ཤེས་ཀྱི་མྱོང་བྱ་ཉིད་དུ་ངེས་པ་ལས་ཕྱི་མ་ལ་རེ་ཤིག་དཔྱད་མི་དགོས་ཤིང༌། རྣམ་ཤེས་ལ་རྫས་སམ་མཚན་ཉིད་ཀྱི་སྒོ་ནས་ཕྱི་བལྟ་གཉིས་སྣང་གི་ཆ་དང༌། ནང་བལྟ་གསལ་རིག་གི་ཆ་གཉིས་ལས། དང་པོ་ལ་ནི། ཀུན་རྫོབ་པའི་འཁོར་བ་དང༌། འཁོར་བར་འཇོག་བྱེད་དྲི་མའི་ཆ་དང༌། རྣམ་ཤེས་ཀྱི་གཟུང་རྣམ་ཞེས་བྱ་ལ། ཕྱི་མ་ལ་ནི་དོན་དམ་པའི་འཁོར་བ་དང༌། རང་བཞིན་མྱང་འདས་དང༌། འཛིན་རྣམ་དང་ཡེ་ཤེས་ཀྱི་མིང་ཅན་དག་ཏུ་ངེས་ལ།
ཀུན་རྫོབ་པའི་ཆོས་ཐམས་ཅད་ཀྱི་གནས་ཚུལ་ནི། འདི་ཁོ་ན་ལས་གཞན་དུ་ཡོད་པ་མ་ཡིན་པས་ན། ཆོས་ཐམས་ཅད་ལ་དོན་དམ་པའི་ལུས་དཀྱིལ་དང༌། རྒྱུད་ཀྱི་མིང་ཅན་དུ་གྱུར་པ་དེ་བཞིན་གཤེགས་པའི་སྙིང་པོས་མ་ཁྱབ་པ་མི་སྲིད་དོ། ། དེ་སྐད་དུ་ཡང༌། ང་ཡིས་འདི་ཀུན་ཁྱབ་པ་སྟེ། ། འགྲོ་བའི་རང་བཞིན་གཞན་མ་མཐོང༌། ། ཞེས་དང༌། དྲིལ་བུ་ཞབས་ཀྱིས། འགྲོ་བ་འདི་དག་རང་བཞིན་གྱིས། །
གྲུབ་པའི་དཀྱིལ་འཁོར་གཉིས་མེད་པའོ། ། གཉིས་པ་ནི། ལུས་དཀྱིལ་ཀྱི་ཐ་སྙད་རྒྱ་ཆེས་པའི་སྐྱོན་ཡོད་པ་མ་ཡིན་ཏེ། ཇི་སྲིད་ཀུན་རྫོབ་པའི་ལུས་དང༌། དོན་དམ་པའི་ལུས་ཆོས་དང་ཆོས་ཉིད་ཀྱི་ཚུལ་དུ་བརྡ་མ་འཕྲོད་ཅིང༌། མ་ཤེས་པ་དེ་སྲིད་དུ་ལུས་ཀྱི་དཀྱིལ་འཁོར་ཞེས་བྱ་བའི་མིང་མི་ཐོགས་ཤིང༌། དུས་ཇི་སྲིད་དུ་ལུས་ཀྱི་གནད་ལ་ཇི་ཙམ་བསྣུན་ཀྱང༌། རྩ་ཁམས་ཀྱི་རང་བཞིན་དང་གནས་ཚུལ་ལྷ་རེ་གཉིས་དང་བྱང་ཕྱོགས་སོ་བདུན་གྱི་ངོ་བོ་ཉིད་དུ་མི་ཤེས་ལ། མི་ཤེས་བཞིན་དུ་འབད་པ་དོན་མེད་པའི་ཕྱིར། དེ་ལ་དགོངས་ནས་སྔོན་འགྲོའི་དུས་སུ་དགའ་བ་གསུམ་དང༌།
དངོས་གཞིའི་དུས་བསྲེ་བ་གསུམ་ཉམས་སུ་ལེན་དགོས་པར་གསུངས་སོ། ། དོན་དམ་པ་ལུས་རྟེན་དང་བརྟེན་པར་བཅས་པ་ཉིད་ལུས་དཀྱིལ་གྱི་མཚན་གཞིར་བཤད་པ་དེ་ལྟ་མོད་ཀྱི། ཞིབ་མོར་ན་འཛམ་བུའི་གླིང་པའི་མི་ཁམས་དྲུག་ལྡན་རྩ་ཁམས་སྐྱོན་མེད་པ་དག་ལས་གཞན་ནི་སུ་ཡང་འཁོར་ལོ་སྡོམ་པའི་ལུས་དཀྱིལ་སྒྲུབ་པ་པོའི་རྟེན་དུ་རུང་བ་མ་ཡིན་ཏེ། དེ་ལས་གཞན་པ་དག་གིས་ནི་ཀུན་རྫོབ་པའི་ལུས་ཀྱི་གནད་ལ་ཇི་ཙམ་བསྣུན་ཀྱང༌། བདེ་ཆེན་མཆོག་གི་ཡེ་ཤེས་འདྲེན་པར་མི་ནུས་ལ། དེ་འདྲེན་མི་ནུས་པས་ནི་ལུས་དཀྱིལ་གྱི་རྟེན་ལ་སངས་རྒྱ་བ་ལྟ་ཅི་སྨོས། སྔགས་ཀྱི་འཕགས་ལམ་ཙམ་ཡང་འདྲེན་པར་མི་ནུས་པས་སོ། ། གལ་ཏེ། འོ་ན་ཁྱེད་ཀྱི་ཕྱོགས་ལ་རྣམ་ཤེས་ཀྱི་ངོར་ཀུན་རྫོབ་པའི་ལུས་དཀྱིལ་དབང་བཙན་པ་དང༌། ཡེ་ཤེས་ཀྱི་ངོ་ན་དོན་དམ་པའི་ལུས་དཀྱིལ་དབང་བཙན་པར་སོང་བས།
ཇི་སྲིད་འཕགས་ལམ་མ་ཐོབ་པ་དེ་སྲིད་དུ་ནི་ཉམས་ལེན་ཇི་སྙེད་པ་དག་རྣམ་ཤེས་ཀྱི་བྱ་བྱེད་ལ་རག་ལས་པའི་ཕྱིར། ཀུན་རྫོབ་པའི་ལུས་བརྟེན་པར་བཅས་པ་ཉིད་ལུས་དཀྱིལ་གྱི་མཚན་གཞིར་ཁས་ལེན་པ་རིགས་ཏེ། གཞན་དུ་ཁྱེད་ཀྱི་ལྟར་ན་དོན་དམ་པའི་རྡུལ་ཚོན་དང་རས་བྲིས་ཉིད་དེ་དང་དེའི་དཀྱིལ་འཁོར་གྱི་མཚན་གཞིར་འཇོག་རིགས་པར་འགྱུར་ཏེ། སྤྱིར་དོན་དམ་དབང་བཙན་པ་སོགས་ལུང་རིགས་ཐམས་ཅད་མཚུངས་པའི་ཕྱིར། འདོད་ན་དཀྱིལ་འཁོར་གསུམ་པོ་ལ་ཟབ་ཁྱད་མེད་དུ་འགྱུར་བ་དང༌། གསུམ་ག་ཡང་ལུས་དཀྱིལ་ཉིད་དུ་མཚུངས་པར་འགྱུར་ཏེ། ཀུན་རྫོབ་ལ་ནི་དཀྱིལ་འཁོར་དངོས་གཞི་མི་འབྱུང་ཞིང༌། རང་བཞིན་རྣམ་དག་གི་ཡེ་ཤེས་ལ་ནི་དབྱེ་བ་མི་ཕྱེད་པའི་ཕྱིར་སྙམ་ན། ཟབ་མི་ཟབ་ནི་གདུལ་བྱའི་སྦྱངས་པ་དང་དབང་པོའི་ཁྱད་པར་ལས་ཡིན་གྱི། བཅོས་མ་བཅོས་དཀྱིལ་འཁོར་གྱི་ངོས་ནས་མ་ཡིན་ཏེ།
དེ་གཉིས་ཀའི་དཀྱིལ་འཁོར་གྱི་ངོ་བོ་བྱང་ཕྱོགས་དང་མཚན་དཔེ་སོགས་ཀྱི་འཇོག་ཚུལ་དང་གནས་ཚུལ་ལ་ཁྱད་པར་ཅི་ཡང་མི་རྙེད་པའི་ཕྱིར་རོ། ། དབང་པོའི་ཁྱད་པར་ལས་ནི་རྟེན་གྱི་སྒྲུབ་པ་པོ་རང་གི་ཆོས་དབྱིངས་ཡེ་ཤེས་འཁོར་བའི་བག་ཆགས་སྲབ་མོར་གྱུར་པ་སྐྱེ་གནས་གཞན་གསུམ་སྦྱོང་བྱེད་ཀྱི་མངོན་རྟོགས་ཉམས་ལེན་ལ་མི་ལྟོས་པར་རྫུས་སྐྱེས་ཁོ་ན་སྦྱོང་བྱེད་ཀྱི་མངོན་པར་རྟོགས་པ་ཁོ་ནས་ཆོག་པ་འགའ་ཞིག་ལ་ནི། དྲིལ་བུ་ཞབས་མཉེས་པའི་མངོན་པར་རྟོགས་པ་འདི་ཁོ་ན་ཟབ་ཅིང༌། འདི་ཉིད་ཀྱིས་ཆོག་པ་ཡང་ཡིན་ཏེ། དེ་ཙམ་གྱིས་རང་རྒྱུད་ཀྱི་སྦྱངས་གཞིའི་སྟེང་དུ་སྲིད་པར་རྫུས་ཏེ་སྐྱེ་བའི་བག་ཆགས་མ་འོངས་པ་མི་སྐྱེ་བའི་ཆོས་ཅན་དུ་བྱེད་ནུས་པའི་ཕྱིར། ལུས་དཀྱིལ་དུ་འཇོག་མི་འཇོག་གི་ཁྱད་པར་ཡང་ཆོས་ཅན་ཀུན་རྫོབ་པའི་ལུས་ཀྱི་ཆོས་ཉིད་ཡིན་མིན་ལས་རབ་ཏུ་ཕྱེ་བ་ཡིན་ཏེ། ཀུན་རྫོབ་པའི་ལུས་ཀྱི་ཆོས་ཉིད་ལ་དོན་དམ་པའི་ལུས་སུ་འཇོག་པ་ཡིན་གྱི། རྡུལ་ཚོན་གྱི་ཆོས་ཉིད་ལ་དོན་དམ་པའི་ལུས་སུ་མི་འཇོག་པས་སོ། ། བཅོས་མ་བཅོས་ཀྱི་ཁྱད་པར་ཡང༌། ཆོས་ཅན་ཀུན་རྫོབ་པར་གྱུར་པའི་ལུས་དང༌།
རྡུལ་ཚོན་ལྟ་བུའི་ཁྱད་པར་ལས་ཡིན་ཏེ། རྡོ་རྗེ་སློབ་དཔོན་གྱི་མཛད་པ་མང་པོས་བཅོས་མ་བཅོས་ཀྱི་ཁྱད་པར་ལས་སོ། ། མངོན་པར་རྟོགས་པ་འདི་ལ། ཇི་སྐད་དུ། ཡང་དག་དོན་མཐོང་གྲོལ་ཕྱིར་རོ། ། ཞེས་སྒྲུབ་པ་པོ་མཁས་པའི་དབང་དུ་བྱས་པར་བཤད་པ་ཡང༌། མཁས་པ་ལ་རྒྱུ་དུས་སུ་སྨིན་བྱེད་ཀྱི་ཚེ་ཉིད་ནས་མངོན་པར་རྟོགས་པ་འདི་བསྐྱེད་རིམ་དུ་བསྟན་ནས། བསྐྱེད་རྫོགས་ལྷན་ཅིག་པ་ཉིད་ཀྱི་གྲོལ་བར་ནུས་པ་དང༌། མཁས་མིན་ལ་རྒྱུ་དུས་སུ་མངལ་སྒོང་གང་རུང་གི་མངོན་པར་རྟོགས་པ་འདི་བསྐྱེད་རིམ་དུ་བསྟན་ནས། ལུས་དཀྱིལ་གྱི་མངོན་པར་རྟོགས་པ་འདི་རྫོགས་རིམ་གྱི་ཚུལ་དུ་བསྟན་པས།
རྣལ་འབྱོར་གསང་མཐའི་ལམ་གྱི་རིམས་པ་མཐར་ཕྱིན་པར་བྱེད་ནུས་སོ། ། ཞེས་བྱ་བ་འདི་ནི་རྗེ་བླ་མའི་གསུང་ཉིད་དོ། ། ཡང་རྣམ་པ་གཅིག་ཏུ་ན་སྐྱེ་གནས་རྣམ་པ་བཞི་ལས་སྲིད་པར་རྫུས་ཏེ་སྐྱེ་བ་སྦྱོང་ནུས་པའི་ལམ་གྱི་རིམ་པ་གཉིས་གང་ན་བཞུགས་པ་དེ། སྐྱེ་གནས་གཞན་གསུམ་རེ་རེ་བའི་སྦྱོང་བྱེད་ལས་ཁྱད་པར་འཕགས་པ་ཡིན་ཏེ། ལམ་གང་གིས་སྲིད་པར་རྫུས་ཏེ་སྐྱེ་བ་མི་སྐྱེ་བའི་ཆོས་ཅན་སྦྱོང་ནུས་པ་དེས། སྲིད་པའི་སྐྱེ་གནས་གཞན་གསུམ་དེ་ལྟར་སྦྱོང་ནུས་པའི་ཕྱིར་ཏེ། ལྷ་དང་བར་དོའི་སྲིད་པ་ནི་རྫུས་སྐྱེས་ཁོ་ནར་ངེས་ལ། འདོད་པའི་ཁམས་སུ་ནི་བར་དོའི་སྲིད་པ་ལ་མ་ལྟོས་པར་ལས་ཉོན་གྱིས་སྐྱེ་བ་ལེན་མི་སྲིད་པའི་ཕྱིར། དེས་ན་དངོས་ལན་ནི། ལུས་དཀྱིལ་སྒྲུབ་པ་པོའི་རྣམ་ཤེས་ཀྱི་ངོར་ཀུན་རྫོབ་པའི་ལུས་རྟེན་པར་བཅས་པ་ཉིད།
འཁོར་ལོ་སྡོམ་པའི་ལྷ་དང་གཞལ་ཡས་ཁང་དུ་ཞེན་ནས་ཞུགས་པ་མཐར་ཕྱིན་པ་སྲིད་པ་དེའི་ཚེ། འཇུག་ཡུལ་ལ་མི་བསླུ་བ་སྲིད་པ་གཅིག་གི་ཤེས་བྱེད་ནི། སྒྲུབ་པ་པོའི་ཀུན་རྫོབ་པའི་ལུས་ཀྱི་ཆ་ཤས་ཉིད་ལྷ་དང་གཞལ་ཡས་ཁང་དུ་མངོན་པར་ཞེན་པའི་རྣམ་པར་རྟོག་པ་ཉིད་ལས་གཞན་པའི་ཀུན་རྫོབ་པའི་ལུས་དཀྱིལ་ངོས་འཛིན་རྒྱུ་མེད་ལ། རྣམ་པར་རྟོག་པ་དེ་ལ་རྫས་ཀྱི་སྒོ་ནས་ཕྱིར་བལྟ་གཟུང་རྣམ་རྣམ་ཤེས་ཀྱི་ཆ་དང༌། ནང་བལྟ་འཛིན་རྣམ་ཡེ་ཤེས་ཀྱི་ཆ་གཉིས་ལས་བཤད་མ་ཐག་པ་དེ་ལྟར་གོམས་པ་མཐར་ཕྱིན་པའི་ཚེ། ཕྱི་བལྟ་དྲི་མའི་ཆ་དེ་རང་ཞི་ནས་ནང་བལྟ་ཡེ་ཤེས་ཀྱི་ཆ་དེ་དོན་དམ་པའི་དཀྱིལ་འཁོར་དང་སངས་རྒྱས་ཉིད་དུ་གྱུར་པ་ཞེས་བྱ་བ་དེ་མངོན་དུ་བྱེད་པ་ཉིད་དོ། ། འདི་ཁོ་ནར་མ་ཟད་རྣམ་ཤེས་ཀྱི་དྲི་མ་ཐམས་ཅད་ལ་སྦྱོང་ཚུལ་དེ་བཞིན་ནོ། ། ཕལ་ཆེ་བ་དག་ན་རེ། ལུས་དཀྱིལ་གྱི་ངོས་འཛིན་ནི་ཕྱི་རོལ་དོན་དུ་གྱུར་པའི་ལུས་རང་མཚན་ཉིད་ལས་གཞན་མེད་དོ་ཞེས་ཟེར་མོད། གཟུང་བ་ཕྱི་རོལ་གྱི་དོན་རང་ལུགས་ལ་ཡོད་པར་ཁས་ལེན་པ་ནི་ཐེག་པ་ཆེན་པོའི་ཆོས་ལ་མེད་ཅིང༌།
བེམ་པོ་ཉིད་ལ་ཡི་དམ་གྱི་ལྷར་ཞེན་ནས་ཞུགས་པ་ནི་ཇི་ཙམ་མཐར་ཕྱིན་ཀྱང་འཁོར་ལོ་སྡོམ་པའི་དེ་མ་ཐག་རྐྱེན་བྱེད་པ་མི་སྲིད་ལ། སངས་རྒྱས་ཀྱི་སར་བེམ་པོ་མེད་པས་ན་ལུས་ཀྱི་དཀྱིལ་འཁོར་མི་སྲིད་པ་ཉིད་དུ་ཐལ་བར་འགྱུར་རོ། ། གསུམ་པ་ལ། ལུས་དཀྱིལ་གྱི་རྣམ་པར་བཞག་པ་ལ་ལོག་པ་བརྟགས་པ་མང་པོ་དག་སུན་འབྱིན་པ་དང༌། མངོན་བྱང་ལྔའི་རྣམ་གཞག་ལ་ལོག་པར་བརྟགས་པས་ལཱུ་ནག་གི་རྣམ་གཞག་འཁྲུལ་པར་བཤད་པ་རྣམས་སུན་ཕྱུང་བའོ། ། དང་པོ་ནི་ལུས་དཀྱིལ་གྱི་རྣམ་པར་བཞག་པ་འདི་ལ་བོད་ཕྱི་མ་གཞན་དག་གིས་ཕྱིན་ཅི་ལོག་ཏུ་རིགས་པས་བཏགས་པའི་གནས་མང་པོ་པ་དག་ལས། རེ་ཞིག་དང་པོ་ནི། འདི་སྐད་དུ། དྲིལ་བུ་ཞབས་ཀྱི་གཞུང་གསུམ་ལས་བྱུང་བའི་རྣམ་པར་བཞག་པ་དེ་ནི། ཕྱི་དཀྱིལ་སྒྲུབ་པའི་ཐབས་ཡོད་པ་རེ་ལ་ངེས་པར་ལྟོས་པའི་ཕྱིར།
སྒྲུབ་ཐབས་རང་དབང་ཅན་མ་ཡིན་པ་དང༌། འདི་ཁོ་ནའི་ལམ་གྱིས་རྫུས་སྐྱེས་སྦྱོང་མི་ནུས་པ་དང༌། དེ་བཞིན་དུ་ལཱུ་ནག་གཉིས་ཀྱི་མངོན་པར་རྟོགས་པ་ཡང༌། མངལ་སྒོང་གི་སྐྱེ་གནས་སོ་སོ་བའི་སྦྱོང་བྱེད་དུ་མ་ངེས་པ་དང༌། ལཱུ་ནག་དྲིལ་གསུམ་པོའི་ལམ་གྱི་ཆ་ཚང་བ་རེ་རེས་ཀྱང་སྐྱེ་གནས་བཞི་ཀ་སྦྱོང་ནུས་པ་ལ་ཁྱད་པར་མེད་དོ་ཞེས་ཟེར། བླ་མ་གོང་མ་དག་གི་བཞེད་པ་ནི་རྒྱུད་ལས། མངལ་སྐྱེས་གླུ་ཡི་སྦྱོར་བ་དང༌། ། སྒྲ་དང་སྒྲ་མིན་རྣམ་པར་བརྟག ། ཅེས་གསུངས་པས། ནག་པོ་སྤྱོད་པའི་ཞབས་ཀྱི་སྒྲུབ་པའི་ཐབས་ལ་ནི།
རྒྱུ་འབྲས་ཀྱི་རྡོ་རྗེ་འཛིན་པ་གཉིས་སོ་སོར་ངེས་པ་དང༌། དཀྱིལ་འཁོར་གྱི་གཙོ་བོ་འབྲས་བུ་རྡོར་འཛིན་གྱི་ལུས་ལ་ལྷ་རེ་གཉིས་བཀོད་ནས། ཕྱིའི་དཀྱིལ་འཁོར་པ་མངལ་འབྱིན་གྱི་ཚུལ་གྱིས་སྤྲོས་ཏེ། སྒྲུབ་པ་ཆེན་པོ་ཉམས་སུ་ལེན་པ་ལ་ནི་མངལ་སྐྱེས་སྦྱོང་བྱེད་ཀྱི་ཡན་ལག་ཐམས་ཅད་ཚང་བས་དེ་སྦྱོང་བྱེད་དུ་འཇོག་ལ། དེ་ཙམ་གྱི་རྫུས་སྐྱེས་དང་དྲོད་གཤེར་གྱི་སྲིད་པ་སྦྱོང་ནུས་པར་མ་ངེས་ཏེ། མངལ་དུ་སྐྱེ་བའི་ཉོན་མོངས་འཐུག་པོ་དང་བྲལ་བ་དག་ཁམས་གོང་མར་སྐྱེ་བ་དང༌། འདོད་པར་ཡང་དྲོད་གཤེར་ལས་སྐྱེས་པ་མི་ཁེགས་པའི་ཕྱིར། ཡང༌། རྒྱུད་ལས། སྒོང་སྐྱེས་གླུ་ནི་མེད་པ་དང༌། །
སྒྲ་དང་སྒྲ་མིན་སྤངས་པའོ། ། ཞེས་གསུངས་པ་ལྟར། ལཱུ་ཧི་པའི་ཞབས་ཀྱི་ལམ་གྱི་ལུགས་ལ་ནི་རྟེན་བརྟེན་པ་དུས་མཉམ་དུ་བསྐྱེད་པ་དང༌། རྒྱུའི་རྡོར་འཛིན་ལས་ལོགས་སུ་འབྲས་བུའི་རྡོར་འཛིན་མི་འཆད་པ་དང༌། རྒྱུ་ཉིད་ཀྱི་ལུས་ལ་ལྷ་རེ་གཉིས་དང་གོ་ཆ་བཀོད་ནས་སྒྲུབ་པ་གཉིས་ཀྱི་ཉམས་ལེན་ཙམ་ལ་སྒོང་སྐྱེས་སྦྱོང་བྱེད་ཀྱི་ལམ་ཆ་ཚང་བས་དེར་འཆད་པའོ། ། གལ་ཏེ། འདི་ལ་ཡང་མངལ་སྐྱེས་སྦྱོང་བྱེད་གྱི་ལམ་ཚང་དགོས་ཏེ། འདི་ཡང་མངལ་དུ་ཉིང་མཚམས་སྦྱོར་དགོས་པའི་ཕྱིར་ཞེ་ན། མངལ་སྒོང་གཉིས་པོ་སྐྱེ་སྲིད་དུ་མཚམས་སྦྱོར་བའི་ཚེ། ཆགས་སྡང་གི་ཉོན་མོངས་པ་ཤས་ཆེ་ཆུང་གི་ཁྱད་པར་འབྱེད་ལུགས་ནི།
ཇི་སྐད་དུ། སྒོ་ང་ལས་སྐྱེས་རྟག་ཏུའོ། ། ཞེས་འཇུག་གནས་འབྱུང་གསུམ་ཀ་ལ་རྨོངས་པས་མངལ་སྐྱེས་ཀྱི་བར་དོ་ལ་འབྱུང་བ་ལྟ་བུའི་བློ་ཕྱིན་ཅི་ལོག་ཏུ་གྱུར་པ་མང་པོ་དག་མི་འབྱུང་བར་བཤད་པས་སྦྱོང་བྱེད་ཀྱི་ལམ་མངལ་སྐྱེས་ལ་ལྟོས་ཏེ་བསྡུས་པས་ཆོག་པའོ། ། ལཱུ་ནག་གཉིས་པོ་མངལ་སྒོང་སྦྱོང་བྱེད་ཀྱི་མངོན་རྟོགས་སོ་སོར་ངེས་པ་དེ་ལྟར་བཤད་པའི་ལུང་རིགས་ཀྱི་སྟོབས་མཚུངས་ལས། དྲིལ་བུ་ཞབས་ཀྱི་ལམ་ནི་རྫུས་སྐྱེས་སྦྱོང་བྱེད་དུ་གྲུབ་པ་ནི་ལམ་འདིའི་ཐོག་མ་བསྐྱེད་རིམ་གྱི་ཚུལ་དུ་བཤད་པས། སྲིད་པར་སྐྱེ་བ་མྱོང་བྱེད་དུ་ནི་འགྲུབ་ལ། མངལ་སྒོང་དྲོད་གཤེར་སྐྱེས་སྦྱོང་བྱེད་ཀྱི་ཡན་ལག་རྣམས་མ་ཚང་བས་ནའོ། ། དེ་དག་ལ་གང་དང་གང་ཞིག་དགོས་པ་ནི། དྲོད་གཤེར་ལ་ནི་ཉི་ཟླའི་བར་དུ་ས་བོན་འཇོག་པ་ཙམ་ཞིག་མེད་དུ་མི་རུང་ལ། གཉིས་པོ་ལ་ནི་ཡབ་ཡུམ་སྙོམས་པར་ཞུགས་པའི་རྐྱེན་གྱིས་དྲི་ཟ་ཞུགས་པའམ་ཉི་ཟླའི་བར་དུ་ནཱ་ད་ཞུགས་པ་ཞིག་དགོས་པ་ལས།
མངོན་པར་རྟོགས་པ་འདི་ལ་ནི་དེ་དག་ཚང་བ་མ་ཡིན་པས་ནའོ། ། འོ་ན་སྐྱེ་བ་སྦྱོང་བྱེད་ཀུན་ལ་འདི་ཙམ་གྱིས་ཆོག་པར་འགྱུར་ཏེ། རྫུས་སྐྱེས་སྦྱངས་ན་གཞན་གསུམ་པོ་ཡང་སྦྱངས་པས་ཁྱབ་པའི་ཕྱིར། ཞེ་ན། སྤྱིར་དེ་ལྟར་ཁྱབ་ཀྱང༌། ཐོག་མ་ཉིད་ནས་རྫུས་སྐྱེས་ཁོ་ན་སྦྱོང་བྱེད་ཀྱི་ལམ་བསྟན་པས་ཆོག་པ་ལ་ནི་གདུལ་བྱ་ཤིན་ཏུ་མཁས་པ་ཞིག་དགོས་ཏེ། མངལ་སྒོང་དུ་ཉིང་མཚམས་སྦྱོར་བའི་ཉོན་མོངས་པ་ཆགས་སྡང་ཤས་ཆེ་བ་དག་ལ་ནི་ལམ་འདི་ཙམ་ཁོ་ནས་མངལ་སྒོང་གི་སྐྱེ་སྲིད་འགོག་མི་ནུས་ལ། དེ་མ་ཁེགས་ན་ཐོག་མ་ནས་རྫུས་སྐྱེས་འགོག་བྱེད་ཀྱི་ལམ་དུ་མི་སླེབ་པའི་ཕྱིར། དེ་ལྟར་སླེབ་མི་ནུས་པའི་གདུལ་བྱ་དེ་འདྲ་དེ་ལ་ནི་མངོན་པར་རྟོགས་པ་རེ་རེའི་ནང་དུ་སྐྱེ་གནས་གསུམ་ཚན་རེ་སྦྱོང་བར་བསྟན་པ་ཡིན་ཏེ། ལཱུ་ནག་གཉིས་ཀའི་ལམ་དུ་ཕྱི་དཀྱིལ་གྱི་གཙོ་བོའི་སྐུ་ལ།
ལུས་དཀྱིལ་རྫོགས་པར་གསལ་བཏབ་ནས་གོམས་པར་བྱ་དགོས་པ་ཉིད་དུ་བཤད་པའི་ཕྱིར། གང་ན་ཉི་ཟླ་ཁ་སྦྱོར་གྱི་མངོན་རྟོགས་ཡོད་པ་དེར་དྲོད་གཤེར་སྦྱོང་བྱེད་ཀྱི་ལམ་ཚང་བར་རྗེ་བཙུན་གྲགས་པས་བཞེད་དོ། ། གལ་ཏེ་མངལ་སྐྱེས་སྦྱོང་བྱེད་ཀྱི་ལམ་དེས་སྒོང་སྐྱེས་ཀྱང་ཞར་ལ་སྦྱོང་ནུས་པར་འགྱུར་ཏེ། དེ་ལ་ནི་སྒོང་སྐྱེས་སྦྱོང་བྱེད་ཀྱི་མངོན་པར་རྟོགས་པ་ལྷག་དང་བཅས་པ་ཡོད་པའི་ཕྱིར་སྙམ་ན། མངལ་སྒོང་གཉིས་ཀ་སྦྱོང་བྱེད་ཀྱི་གཉེན་པོར་བློ་གཏང་ན། དེས་གཅིག་ཤོས་སྦྱོང་ནུས་པ་སྲིད་མོད། སྤྱིར་ནི་མངལ་སྒོང་གཉིས་པོའི་སྦྱོང་བྱེད་ཀྱི་མངོན་རྟོགས་སོ་སོར་ངེས་པ་ཡིན་ཏེ། སྦྱང་གཞི་གཉིས་པོ་མངལ་དུ་སྐྱེ་མཆེད་དྲུག་ཚང་བར་དོད་པ་དང༌། སྒོང་ངའི་ནང་དུ་ཚང་བར་དོད་དགོས་པའི་ཁྱད་པར་ལས་དང༌། མངལ་སྒོང་དུ་འཇུག་པའི་བར་དོའི་ཉོན་མོངས་པ་སྐྱེ་ཚུལ་ཤིན་ཏུ་མི་འདྲ་བས་མངལ་སྒོ་འགེགས་བྱེད་ཀྱི་གཉེན་པོ་སྒོམ་ལུགས་སོ་སོར་ངེས་པའི་ཕྱིར།
དེ་ཡང་ཆགས་སྡང་ཤས་ཆེ་བ་དང་གཏི་མུག་ཉིད་གཙོ་བོར་གྱུར་པའི་དབང་ལས་སོ། ། དེ་ཡང་བར་དོ་ཆགས་སྡང་ལ་མ་ལྟོས་པར་མངལ་དུ་ཞུགས་ཀྱང་གང་དུ་སྐྱེ་མཆེད་དྲུག་ཡོངས་སུ་རྫོགས་པའི་རྟེན་བརྟེན་པ་སྔ་ཕྱིར་གྲུབ་ཟིན་པ་དང་ཅིག་ཅར་དུ་འགྲུབ་དགོས་པའི་ཁྱད་པར་ལས་འབྱེད་དོ། ། དེ་ནས་ཡང་ལོག་པར་རྟོག་པའི་རྣམ་གྲངས་ཕྱི་དཀྱིལ་ལ་མ་ལྟོས་པར་ལུས་དཀྱིལ་གྱི་རྣམ་གཞག་མི་འབྱུང་བ་ནི། གྲུབ་ཆེན་དྲིལ་བུ་པའི་ཞབས་ཀྱི་གཞུང་ཤེས་བཞིན་ཁྱད་དུ་བསད་པ་ཁོ་ནར་མ་ཟད། རང་གི་རྟོག་བཏགས་མ་རུངས་པ་དག་སྒྲིག་པའི་ཕྱིར་དུ་གསང་བ་འདུས་པའི་འདྲ་མཚུངས་སྦྱར་བ་ཡིན་མོད། འདི་མི་འཐད་པ་ལ་གཉིས་ཏེ། བདེ་གསང་གི་གཞུང་ལུགས་མི་འདྲ་བར་བསྟན་པ་དང༌། འདྲ་ཚུལ་ལ་སྐྱོན་མང་པོ་དག་ཆགས་པའོ། ། དང་པོ་ནི། སྤྱིར་བདེ་མཆོག་གི་བཤད་རྒྱུད་དག་ཏུ་ཕྱི་དཀྱིལ་ལ་མ་ལྟོས་པར་ལུས་དཀྱིལ་གྱི་རྣམ་གཞག་མང་པོ་བྱུང་ཞིང༌།
གསང་བ་འདུས་པར་དེ་མ་བཤད་པ་དང༌། དྲིལ་བུ་པའི་བཞེད་པས་ལུས་ཀྱི་དཀྱིལ་འཁོར་དུ་དབང་མ་བསྐུར་བར་དེའི་སྒྲུབ་ཐབས་ཉམས་སུ་ལེན་མི་རུང་བར་བཤད་ལ། གསང་འདུས་ལས་དེ་ལྟར་མ་བཤད་པ་དང༌། བདེ་མཆོག་ཏུ་ཕྱི་དཀྱིལ་དང་ལུས་དཀྱིལ་གྱི་རྫོགས་རིམ་སོ་སོ་བ་ཉིད་དུ་བཤད་ལ། གསང་འདུས་ལས་དེ་ལྟར་མ་བཤད་པ་སོགས་ཤིན་ཏུ་མང་ངོ༌། ། གལ་ཏེ། འོ་ན་ཁྱེད་ཀྱི་ཕྱོགས་ལ་ཡང༌། དགྱེས་པ་རྡོ་རྗེའི་སྐབས་སུ་ལུས་དཀྱིལ་གྱི་རྣམ་གཞག་རང་དབང་ཅན། དྲིལ་བུ་ཞབས་ཀྱིས་བཀྲལ་བ་དང་མཚུངས་པ་ཞིག་ཡོད་པར་ཁས་ལེན་དགོས་སོ། ། ལེན་ན་དེ་ལྟ་བུའི་གཞུང་གང་ན་ཡོད་པ་སྟོན་ཅིག
མེད་ན་བདེ་མཆོག་གི་ལུས་དཀྱིལ་ཡང༌། དགྱེས་པ་རྡོ་རྗེའི་ལུས་དཀྱིལ་གྱི་འཇོག་ཚུལ་དང་འདྲ་བར་སོང་བས། གསང་འདུས་ཀྱི་ལུས་དཀྱིལ་དང་འཇོག་ཚུལ་དང་མཚུངས་པར་གྲུབ་བོ་ཞེ་ན། དགྱེས་རྡོར་ལ་ཡང་བདེ་མཆོག་དང་མཚུངས་པར་ལུས་དཀྱིལ་རང་དབང་ཅན་ཞིག་ཡོད་པ་ནི། གྲུབ་ཆེན་ཛེ་ཏ་རིའི་ཕྱག་རྒྱ་བཞི་པའི་ལུང་གིས་འགྲུབ་ལ། བྱེ་བྲག་ཏུ་རྣལ་འབྱོར་དབང་ཕྱུག་གི་མན་ངག་སྙན་དུ་བརྒྱུད་པ་ལས། ལུས་དཀྱིལ་ལ་དབང་རང་དབང་ཅན་དང༌། དེའི་མངོན་པར་རྟོགས་པ་རང་དབང་ཅན་ཕྱག་ལེན་གྱི་རིམ་པ་མ་ཉམས་པར་ཡོད་པ་དེ་ཉིད་ཁོ་བོ་ཅག་གིས་ཚད་མར་བྱེད་ལ། ཕྱི་དཀྱིལ་ལ་མ་ལྟོས་པར་ལུས་དཀྱིལ་གྱི་དབང་ཉིད་གདུལ་བྱ་མཁས་པ་ལ། དགྱེས་རྡོར་གྱི་ཚེ་ཡང་རྒྱུ་དུས་སུ་སྨིན་བྱེད་ཀྱི་དབང་དུ་རུང་བ་རྣལ་འབྱོར་དབང་ཕྱུག་གི་བཞེད་པ་ཉིད་དུ་ནི་དཔྱད་དགོས་པ་ཡིན་མོད།
དྲིལ་བུ་ཞབས་ཀྱིས་ནི་དགྱེས་རྡོར་དུའང་དེ་ལྟར་བཞེད་པ་ལ་ཐེ་ཚོམ་མེད་པས། གསང་བ་འདུས་པ་དང་ག་ལ་མཚུངས། གཉིས་པ་ནི། བོད་ཕྱི་མ་ན་རེ། ནང་ལུས་ཀྱི་གཞལ་ཡས་ཁང་འཇོག་པ་ལ། དེ་དང་ཟུང་འབྲེལ་དུ་ཕྱིའི་གཞལ་ཡས་ཁང་ཞིག་ངེས་པར་འཇོག་དགོས་ཏེ། དེ་མ་བཞག་ན་ལུས་ཀྱི་གཞལ་ཡས་ཁང་སྤྱིར་གཞལ་ཡས་ཁང་གི་མཚན་ཉིད་ཚང་བ་ཞིག་གང་ལ་བརྟེན་པའི་གཞི་མི་རྙེད་ཅིང༌། ལུས་ཉིད་ཕྱིའི་གཞལ་ཡས་ཁང་ལ་བྱུག་ཚོན་ལྟ་བུའི་ཚུལ་དུ་བརྟེན་པ་ལས། གཞན་ལུས་ཉིད་ལ་ནི་རྩིག་པ་ལྔ་དང༌། རིན་ཆེན་ཕ་གུ་དང༌།
རྟ་བབས་སོགས་འདི་དང་འདི་ཡིན་ཞེས་འཆད་རྒྱུ་མེད་པའི་ཕྱིར་དང༌། བོད་སྔ་མས་བརྟགས་པ་རྣམས་ནི་རྟོག་བཏགས་འབའ་ཞིག་ཏུ་འདུག་པའི་ཕྱིར་ཟེར་བ་དང༌། ལུས་དཀྱིལ་གྱི་ལྷ་ཡང་ལུས་རྒྱུར་བྱས་པའི་ས་བོན་ལས་སྒྲུབ་དགོས་པ་ཡིན་གྱི། མ་དག་པའི་རྩ་ཁམས་ཉིད་ལྷ་ཡིན་ན་སེམས་ཅན་འབད་མེད་དུ་གྲོལ་བར་ཐལ་བ་དང༌། རྟེན་གྱི་གཞལ་ཡས་ཁང་ཡང་དབྱིབས་གཞན་དུ་མི་འགྱུར་ན། རྡོ་རྗེ་ཕྲེང་བའི་རྒྱུད་ལས། ལུས་ནི་གཞལ་ཡས་ཁང་དུ་གྱུར། ། ཞེས་དང༌། མདོ་བསྲེས་སུ། གཞལ་ཡས་ཁང་ལྟར་སྣང་བ་ནི། །
རྣལ་འབྱོར་པ་ཡི་སྐུའི་དཀྱིལ་འཁོར། ། ཞེས་པ་དང་འགལ་ལོ་ཟེར་བ་དང༌། རྟེན་གྱི་གཞལ་ཡས་ཁང་གྲུབ་པའི་ཚེ་རྐང་མཐིལ་རླུང་ཞེས་པ་ནས་རྐང་བརྒྱད་ཀ་བ་བརྒྱད། ཅེས་པའི་བར་ཐམས་ཅད་ལུས་ཀྱི་གནས་དེ་དང་དེ་ནས། ཕྱིའི་གཞལ་ཡས་ཁང་གི་དེ་དང་དེར་འཕོས་པ་ཡིན་ནོ་ཞེས་ཟེར། འདི་མི་འཐད་པ་ལ་གསུམ་སྟེ། ནང་གི་གཞལ་ཡས་ཁང་ཕྱིའི་གཞལ་ཡས་ཁང་ལ་བསྲེ་བ་མི་འཐད། ནང་གི་དཀྱིལ་འཁོར་པ་ས་བོན་ལས་བསྐྱེད་པ་མི་འཐད། དེ་ལྟར་འཐད་ན་ཧ་ཅང་ཐལ་བའོ། ། དང་པོ་ནི།
ལུས་དཀྱིལ་སྒོམ་པ་སྐབས་སུ་བབ་པའི་ཚེ། རྣལ་འབྱོར་པ་རང་གི་ལུས་ཕྱིའི་གཞལ་ཡས་ཁང་དུ་བསྲེས་པ་སྟེ། ཕྱི་རྐྱང་པའི་འམ་ནང་རྐྱང་པའི་འམ། གཉིས་ཀའི་གཞི་མཐུན་པ་ཉིད་དུ་འདོད། དང་པོ་ལྟར། བསྲེས་པ་དེར་ནང་གི་གཞལ་ཡས་ཁང་དང་དབྱིབས་སུ་མ་གྲུབ་པས། བསྲེས་པ་དོན་མེད་པར་འགྱུར། གཉིས་པ་ལྟར་ན། གཞལ་ཡས་ཁང་གཅིག་བཟོས་པའི་ཚེ་གཅིག་ཤོས་དོན་མེད་པར་སོང༌། གསུམ་པ་ལྟར་ན།
རྒྱུ་ནང་གི་ལུས་ལས་གྲུབ་པའི་ཕྱིའི་གཞལ་ཡས་ཁང་དང༌། ཕྱི་རྡུལ་ཚོན་ལས་གྲུབ་པའི་ནང་གི་གཞལ་ཡས་ཁང་ཁས་བླངས་པས། ལུང་རིགས་ཁས་བླངས་ཀུན་དང་འགལ། ཡང་ཁྱེད་ཀྱིས་རང་ལུས་ཕྱི་དཀྱིལ་ལ་བསྲེས་པའི་ཚེ། སྔ་མའི་རིགས་འདྲ་ཕྱི་མ་ཀུན་ལུས་དཀྱིལ་དུ་ཁས་བླངས་པས། དྲིལ་བུ་ལུགས་ལྟ་བུ་ཕྱི་དཀྱིལ་མ་བཤད་པ་རྣམས་ལ་དེ་འབད་པས་བསྒྲུབས་པ་དོན་མེད་དུ་སོང་སྟེ། ཉམས་ལེན་དངོས་གཞིའི་དུས་སུ་ཕྱི་དཀྱིལ་མེད་པར་སོང་ངོ༌། ། ཁང་པའི་དབྱིབས་དེ་བཟོ་བ་དང་པོར་ཕྱི་དཀྱིལ་གཅིག་ལ་བརྟེན་དགོས་སོ། ། ཞེ་ན། ཕྱི་དཀྱིལ་གྱི་དབྱིབས་དེ་ཡང་དབྱིབས་ཅན་གཞན་ཞིག་ལ་ཐོག་མར་བརྟེན་དགོས་པར་ཐལ་ལོ། །
གཞན་ཡང་དྲིལ་བུ་ལུས་དཀྱིལ་གང་ལ་རག་ལས་པའི་ཕྱི་དཀྱིལ་དེ་གང་ལ་བྱེད། མར་དོ་ནས་བརྒྱུད་པའི་རྡུལ་ཚོན་ལྷ་ལྔ་པ་ལའོ། ། ཞེས་ཟེར་མོད། བཅོས་མིན་ལུས་དཀྱིལ་སྒྲུབ་པའི་རིགས་འདྲ་སྔ་མ་རྡུལ་ཚོན་དུ་ཁས་བླངས་པས། གྲུབ་ཆེན་གྱི་གཞུང་ཧྲུལ་པོར་མ་བྱས་སམ། གཞན་ཡང་ལུས་དཀྱིལ་ལ་རྩིག་པ་ལྔ་དང་རིན་ཆེན་ཕ་གུ་དང་རྟ་བབས་སོགས་དབྱིབས་སུ་གྲུབ་པར་ཁྱེད་ཀྱིས་ཁས་བླངས་པས། ལུས་ཀྱི་ཆ་ཤས་གང་དང་གང་ལས་དེ་དང་དེ་དག་སྒྲུབ་པར་བྱེད་ཅེས་འདྲི། ལན་ཇི་སྐད་ཟེར་ཡང༌། རྣལ་འབྱོར་དབང་ཕྱུག་གི་མན་ངག་ལ་འཕངས་པའི་ཉེས་པ་ཐམས་ཅད་སླར་བཟློག་པ་མ་ཡིན་ནམ། མ་ཡིན་ཏེ་ལུས་ཀྱི་ཆ་ཤས་ཐམས་ཅད་གཅིག་ཏུ་བསྲེས་པའི་གོང་བུ་ལས་ཁང་པ་བཟོ་བར་བྱེད་དོ་ཅེ་ན།
དེ་ལྟ་ན་རྐང་མཐིལ་རླུང་ཞེས་སོགས་རྐང་བརྒྱད་ཀ་བ་བརྒྱད་ཀྱི་བར་ཐམས་ཅད་ཀྱང་གོང་བུ་གཅིག་ཏུ་བསྲེ་དགོས་པས། དེ་དང་དེ་དག་སོ་སོ་ནས་ཕྱི་དཀྱིལ་གྱི་ཆ་ཤས་སོ་སོ་བ་དེ་དང་དེ་དག་ཁོ་ནར་སྲེ་དགོས་པ་ཉིད་དུ་ཁས་བླངས་པ་དང་འགལ་ལོ། ། གང་ཡང་ཁྱེད་ཅག་ནང་ལུས་ཀྱི་གཞལ་ཡས་ཁང༌། ཕྱིའི་གཞལ་ཡས་ཁང་གི་དབྱིབས་དང་མཚན་ཉིད་ཇི་ལྟ་བ་རང་དབང་ཅན་ལོགས་སུ་གྲུབ་པ་ཞིག་ཁས་བླངས་ན། ཉེས་པ་ཅི་ཞིག་མཐོང་ནས་ཁས་མི་ལེན་པ་ཡིན། གོང་དུ་བཀག་པའི་ཁས་ལེན་ཚུལ་དཀའ་ལ་དོན་ཆུང་བ་དེས་ཅི་ཞིག་བྱ། དཔེར་ན་རྡུལ་ཚོན་སོགས་ཀྱང་གཞན་ལ་མ་ལྟོས་པར་དང་པོ་ནས་རང་དབང་ཅན་དུ་སྒྲུབ་ནུས་པ་བཞིན་ནོ། ། གལ་ཏེ་དཀྱིལ་འཁོར་མངལ་འབྱིན་གྱི་ཚེ་མངལ་གྱི་གཞལ་ཡས་ཁང་ཕྱིའི་གཞལ་ཡས་ཁང་ལ་སྲེ་དགོས་པར་བཤད་པའི་ལུང་རིགས་ལས་སོ་ཞེ་ན། འོ་ན་དེའི་ཚེ་གཞལ་ཡས་ཁང་རྫས་ཐ་དད་པ་གཉིས་བསྲེས་པ་ཡིན་ནམ། དམ་ཚིག་པ་ལ་ཡེ་ཤེས་པ་ལྟ་བུའི་ཚུལ་དུ་བསྲེས་པ་ལྟ་བུ་ཡིན།
ཕྱི་མ་ལྟར་རིགས་མོད། ཁྱེད་ལ་དཔེ་དོན་མ་འགྲིག་པའི་ཉེས་པ་མང་ངོ༌། ། དང་པོ་ལྟར་ན་རྫས་གཞན་གཉིས་པོ་དེ་མངལ་གྱི་དང་ཕྱི་རོལ་གྱི་གཞི་མཐུན་པར་འདོད་དམ་འགལ་བ་ཅན་དུ་འདོད། དང་པོ་ལྟར་ན་མངལ་འབྱིན་གྱི་དང་བསྲེས་པའི་ཕྱི་དཀྱིལ་དེ་མངལ་འབྱིན་མ་ཡིན་ཏེ། དཔེར་ན་གཙང་པོ་དང་བསྲེས་པའི་ཉང་ཆུ་དེ་གཙང་པོ་མ་ཡིན་པ་བཞིན་ནོ། ། གཞན་ཡང་མངལ་འབྱིན་ཡོད་པའི་གཞལ་ཡས་ཁང་ཐམས་ཅད་སྒོ་སྦྲགས་ཅན་དུ་འགྱུར་རོ། ། གཞན་ཡང་ཁྱེད་ཀྱིས་གཙོ་བོའི་ལུས་ཀྱི་ཆ་ཤས་ཕྱིའི་གཞལ་ཡས་ཁང་དང་བསྲེས་པའི་དུས་ཀྱི་རིགས་རྒྱུན་ཕྱི་མ་དེ་ལུས་ཀྱི་གཞལ་ཡས་ཁང་ཡིན་པའི་ཤེས་བྱེད་དུ་གང་འགོད། ཉེར་ལེན་སྒྱུ་ལུས་ལས་གྲུབ་ཅིང་དབྱིབས་གཞལ་ཡས་ཁང་གི་ཆ་ཤས་ཐམས་ཅད་ཚང་བའི་ཕྱིར། ཞེ་ན། མངལ་ནས་ཕྱུང་བའི་གཞལ་ཡས་ཁང་དེ་ཡང་བརྟེན་པར་བཅས་པ་ཐམས་ཅད་ལུས་ཀྱི་དཀྱིལ་འཁོར་ཉིད་དུ་ཧ་ཅང་ཐལ་བས་སྔགས་གཞུང་ཟབ་རྒྱས་ཅན་མཐའ་དག་རྩ་བ་ནས་བཤིག་པ་མ་ཡིན་ནམ།
བརྟག་པ་སྔ་མ་ལྟར་ལུས་གཞལ་ཡས་ཁང་གི་དབྱིབས་ཅན་གཙོ་བོའི་སྐུ་ལས་ཀྱང་ཕྱི་རོལ་ཏུ་སོང་ཞིང༌། ཕྱིའི་གཞལ་ཡས་ཁང་ལ་མ་ལྟོས་པ་ཞིག་ཁྱེད་ཀྱིས་ཁས་བླངས་མི་ཆོག་པའི་རྒྱུ་མཚན་ཅི་ཡིན། མི་ཆོག་པ་ཡིན་ཏེ། དེ་ལྟར་ཁས་བླངས་ན་བདེ་མཆོག་ལྟ་བུ་ནག་དང་གསང་བ་འདུས་པའི་ཚེ་དཀྱིལ་འཁོར་ཡོངས་རྫོགས་གཅིག་ཉིད་ཀྱི་སྒོ་ཉིས་སྦྲག་ཅན་དུ་ཟློས་པར་འགྱུར་ཏེ། ལུས་དཀྱིལ་གྱི་བརྟེན་པ་ལྷ་རྣམས་ནི་ལུས་ཀྱི་གཞལ་ཡས་ཁང་ཉིད་དུ་བཞུགས་དགོས།

ཕྱི་དཀྱིལ་གྱི་ལྷ་རྣམས་ཀྱང་ཕྱིའི་གཞལ་ཡས་ཁང་ཉིད་དུ་བཞུགས་དགོས་པའི་ཕྱིར་ཞེ་ན། དམ་བཅའ་དེ་ལ་གནོད་བྱེད་དེ་ངེས་པར་ཞུགས་པ་ཡིན་པ་དེ་བས་ཀྱང་ཆེས་ཤིན་ཏུ་ལྕི་བ་དག་སོ་ན་འདུག་སྟེ། ལུས་དཀྱིལ་གྱི་ལྷ་རྣམས་ནི་ལུས་ཀྱི་གཞལ་ཡས་ཁང་དུ་ངེས་པར་བཞུགས་དགོས། ཕྱི་དཀྱིལ་གྱི་ལྷ་རྣམས་ནི་ཕྱིའི་གཞལ་ཡས་ཁང་དུ་ངེས་པར་བཞུགས་དགོས་པ་ལས། ཁྱེད་ཀྱིས་ནི་ཕྱི་ནང་གི་གཞལ་ཡས་ཁང་གཅིག་ཏུ་བསྲེས་པས། ཕྱི་དཀྱིལ་གྱི་ལྷ་དང་ནང་དཀྱིལ་གྱི་ལྷ་གང་དུ་བཞུགས་པའི་གནས་ཐ་དད་ཀྱི་དབྱེ་བ་མ་རྙེད་པའི་ཕྱིར། གཞན་ཡང་ནང་གི་ལུས་གཞལ་ཡས་ཁང་ཉིད་དུ་གྲུབ་ཟིན་པར་བྱས་ནས་ཕྱི་མ་སྲེ་བ་ཡིན་ནམ། དེ་མ་བྱས་པར་རང་གི་ལུས་ཡོངས་རྫོགས་ཕྱི་ལ་སྲེ་བ་ཡིན། དང་པོ་ལྟར་ན། ལུས་གཞལ་ཡས་ཁང་གི་དབྱིབས་སུ་འགྲུབ་པ་ཕྱི་ལ་ལྟོས་པར་འགལ། གཉིས་པ་ལྟར་ན།
གཙོ་བོའི་སྐུ་ལ་རྟེན་དང་བརྟེན་པར་བཅས་པའི་ལུས་དཀྱིལ་ལྟ་ཅི། གཙོ་བོའི་སྐུ་ཉིད་ཀྱང་དཀྱིལ་འཁོར་གྱི་དབུས་ན་མི་བཞུགས་པར་འགྱུར་ཏེ། སྐུ་ཡོངས་རྫོགས་ཕྱིའི་གཞལ་ཡས་ཁང་ལ་བསྟིམ་པའི་ཕྱིར། གལ་ཏེ་རྟེན་གྱི་ལུས་རྐྱང་པ་ལོགས་སུ་ཕྱེ་ནས་ཕྱི་ལ་བསྟིམ་པ་ཡིན་ནོ་ཞེ་ན། གཙོ་བོའི་ལུས་དཀྱིལ་གྱི་བརྟེན་པ་ལྷ་རྣམས་ལ་སྒྲུབ་གཞིར་གྱུར་པའི་ལུས་དང༌། དེ་ལས་བསྒྲུབས་པའི་ལྷ་གནས་དང་བྲལ་བར་འགྱུར་ཏེ། རྟེན་གཙོ་བོའི་ལུས་གཞན་དུ་སོང་བའི་ཕྱིར། སྐྱེས་བུའི་ལུས་དང་བྲལ་བའི་རྩ་ཁམས་བཞིན་ནོ། ། སྐབས་འདིར་རྟེན་གཞན་དུ་འཕོས་པའི་ཚེ་བརྟེན་པ་ལྷ་གནས་མེད་དུ་ཐལ་བའི་ཉེས་པ་སྤང་བར་འདོད་ནས། ཕྱི་ལ་ཐིམ་པ་དང་ནང་དུ་གནས་པའི་ལུས་ལྡོག་པས་སོ་སོར་འབྱེད་དོ། །
ཞེས་ཟེར། འོ་ན་དུས་དེར་རྫས་སུ་གྱུར་པའི་ལུས་ཤིག་འདོད་དམ་མི་འདོད། མི་འདོད་ན་རྣལ་འབྱོར་པ་རང་གི་ལུས་ཉིད་ལུས་དཀྱིལ་གྱི་ཉེར་ལེན་དུ་འཆད་པ་འགལ། འདོད་ན་ཕྱི་ལ་བསྲེས་པ་དང་ནང་དུ་གནས་པ་གཉིས་ཀ་རྫས་སུ་འདོད་དམ། གང་རུང་གཅིག་རྫས་སུ་འདོད། དང་པོ་ལྟར་ན། རྣལ་འབྱོར་པ་རང་གི་ལུས་རྫས་ཐ་དད་པ་གཉིས་སུ་ཐལ་བས། ལུས་དཀྱིལ་ཡང་རྫས་ཐ་དད་པ་གཉིས་སུ་འགྱུར་ལ། གཉིས་པ་ལྟར་ན་ཕྱི་མ་ཐིམ་པ་རྫས་སམ་ནང་དུ་གནས་པ་རྫས་སུ་འདོད། དང་པོ་ལྟར་ན་རང་གི་ལུས་ཡིན་ངོ་ཤེས་པ་དེ་གཞལ་ཡས་ཁང་གི་དབྱིབས་སུ་མ་གྲུབ་པའི་ཉེས་པས་ཁྱེད་ལ་གནོད་པ་དང༌།
ཁང་བཟངས་ཀྱི་དབྱིབས་སུ་མ་གྲུབ་པའི་རྣལ་འབྱོར་པ་རང་གི་ལུས་བརྟེན་པར་བཅས་པ་ཉིད་ལུས་ཀྱི་དཀྱིལ་འཁོར་དུ་ཁས་ལེན་དགོས་པར་འགྱུར་ཏེ། འཁོར་ལོ་སྡོམ་པའི་ལུས་ཀྱི་དཀྱིལ་འཁོར་ཡོངས་རྫོགས་ཞིག་ནི་ཁྱེད་ཀྱིས་ཀྱང་ཁས་བླངས་ལ། ཕྱི་ལ་བསྲེས་པ་དེ་ནི་རྣལ་འབྱོར་པ་རང་གི་ལུས་མ་ཡིན་པའི་ཕྱིར། གལ་ཏེ་བསྐྱེད་རིམ་གྱི་སྐབས་འདིར་རྟོགས་པའི་སྒོམ་གཙོ་བོར་བྱེད་པས་ཕྱི་ནང་གི་ལུས་གཉིས་ཀ་ལྡོག་པ་ཉིད་དོ། ། ཞེ་ན། དེའི་ཚེ་ཁྱེད་ཀྱིས་ནི་ལུས་ཀྱི་དཀྱིལ་འཁོར་ཡིན་ན། རྣལ་འབྱོར་པ་རང་གི་ལུས་རང་མཚན་ཁོ་ན་ཉེར་ལེན་གྱི་རྒྱུར་བྱས་པ་ལས་གྲུབ་དགོས་པར་འབད་རྩོལ་བརྒྱ་ཕྲག་དུ་མའི་སྒོ་ནས་བསྒྲུབས་པ་དེ་རྩ་བ་ནས་ཞིག་པར་འགྱུར་ཏེ། ལུས་ཀྱི་ལྡོག་པས་ལུས་དཀྱིལ་བསྒྲུབས་ལ། ལྡོག་པ་ནི་གཞན་སེལ་ལ་འདོད་པའི་ཕྱིར། ཁོ་བོ་ཅག་སྐབས་དེའི་ལྡོག་པ་རང་མཚན་དུ་ཁས་ལེན་ནོ། །
ཞེ་ན། རྣལ་འབྱོར་པའི་ལུས་རྫས་ཐ་དད་པ་གཉིས་སུ་འགྱུར་ཏེ། བརྟེན་པ་ལྷ་བཞུགས་ཀྱང་གཞལ་ཡས་ཁང་གི་དབྱིབས་སུ་མ་གྲུབ་པའི་ལུས་རང་མཚན་གཅིག་དང༌། དབྱིབས་དེར་གྲུབ་ཀྱང་ལུས་དཀྱིལ་གྱི་ལྷའི་བཞུགས་གནས་མ་ཡིན་པའི་ལུས་རང་མཚན་གཅིག་སྟེ་རྫས་སོ་སོ་བར་ཁྱེད་ཀྱིས་འདོད་དགོས་པའི་ཕྱིར། གཉིས་པ་ནི་ལུས་དཀྱིལ་གྱི་ལྷ་རྣམས་སྤྱིར་ལུས་རྒྱུར་བྱས་པའི་ས་བོན་གྱི་ཡི་གེ་དང༌། བྱེ་བྲག་པཱུ་ཛ་སོགས་ཀྱི་ཡི་གེ་ལས་བསྐྱེད་པ་མི་འཐད་དེ། སྐད་ཅིག་གིས་དང་དཀྲོངས་བསྐྱེད་དགོས་པའི་སྒྲུབ་ཐབས་སུ་ས་བོན་ལས་བསྐྱེད་པར་བྱས་ན། སྒྲུབ་ཐབས་སོ་སོའི་རྣམ་གཞག་འཆོལ་བའི་ཕྱིར་དང༌། པཱུ་ཛ་སོགས་ནི་གནས་ཀྱི་མིང་ཡིག་དང་པོ་ཡིན་ལ། རྩ་ཁམས་ཀྱི་མིང་ཡིག་དང་པོར་འཆད་མི་ནུས་པའི་ཕྱིར་དང༌།
སྤྱིར་ས་བོན་ལས་བསྐྱེད་པའི་ཚེ་ཡང་ས་བོན་གྱི་ངོ་བོ་ཡེ་ཤེས་སུ་ཁས་ལེན་དགོས་པ་ཡིན་གྱི། བེམས་པོའི་ཁམས་ལས་ལྷ་སྒྲུབ་པ་རྒྱུད་གཞུང་ལས་མ་བཤད་པའི་ཕྱིར། གཞན་ཡང་ལུས་དཀྱིལ་གྱི་རྟེན་བརྟེན་པ་གཉིས་རིམ་ཅན་དུ་སྒྲུབ་པ་ཡིན་ནམ། ཅིག་ཅར་དུ་སྒྲུབ་པ་ཡིན། དང་པོ་ལྟར་ན། གཞལ་ཡས་ཁང་སྔར་གྲུབ་ན་ནི་ལྷ་དང་བྲལ་བའི་གཞལ་ཡས་ཁང་དུ་འགྱུར་ལ། ཕྱིས་གྲུབ་ན་ནི། གཞལ་ཡས་ཁང་ལ་མ་བརྟེན་པར་གྲུབ་པར་འགྱུར་བ་དང༌། གཅིག་ཅར་དུ་སྒྲུབ་ན་ལྷ་གཞལ་ཡས་ཁང་གི་ནང་དུ་མ་གྲུབ་ན་ནི་རྟེན་བརྟེན་པ་འབྲེལ་མེད་དུ་འགྱུར་ལ། ནང་དུ་གཅིག་ཅར་གྲུབ་ན་ནང་གི་ལུས་རྟེན་ཕྱིའི་གཞལ་ཡས་ཁང་ལ་བསྲེས་པའི་ཚེ།
ནང་གི་ལྷ་ལ་བཞུགས་གནས་གཞལ་ཡས་ཁང་མེད་པས་ནམ་མཁའ་ལ་ལྡིང་དགོས་པར་འགྱུར་རོ། ། གཞན་ཡང་བརྟེན་པ་ལྷ་ལུས་རྒྱུར་བྱས་པའི་ས་བོན་ལས་བསྐྱེད་དགོས་ན། རྟེན་གཞལ་ཡས་ཁང་འདི་ཡང་ལུས་ཉེར་ལེན་དུ་བྱས་པའི་ས་བོན་སོ་སོ་ལས་བསྐྱེད་དགོས་པར་འགྱུར་ཏེ། རྣམ་པ་ཀུན་ཏུ་མཚུངས་པའི་ཕྱིར། འདོད་ན་ཁྱེད་རང་གིས་ཁ་སྦྱོར་ལས་གསུངས་པ་ལྟར་ལུས་དཀྱིལ་དུ་ཁས་བླངས་པ། རྐང་པའི་མཐིལ་དུ་རྩོམ་ཆེན་རླུང་ནས་སྒོ་བཞིའི་བར་ཐམས་ཅད་ལ་ས་བོན་ལས་བསྐྱེད་ཆོག་མི་བྱེད་པ་དང་འགལ། བསྐྱེད་ཆོག་དངོས་སུ་མ་བྲིས་ཀྱང་དོན་གྱིས་འཐོབ་བོ་ཞེ་ན། ངག་འདོན་གྱི་ཚེ་ཐོག་མར་གཞལ་ཡས་ཁང་བསྐྱེད་ནས་རྗེས་སུ་ལྷ་བསྐྱེད་པར་འདོད་དམ། མཉམ་དུ་བསྐྱེད་པར་འདོད། གང་དུ་འདོད་ཀྱང་ནང་གི་འབྱུང་བ་རིམ་བརྩེགས་སོགས་ཇི་ལྟར་བསྐྱེད་པ་དང་དུས་མཉམ་དུ་ཐིམ་པའི་ཚུལ་གྱིས་བསྐྱེད་པར་ཁྱེད་ཀྱིས་ཁས་བླངས་པས།
ནང་དཀྱིལ་གྱི་ལྷ་གང་དུ་བཞུགས་པའི་གནས་མེད་དོ། ། གཞན་ཡང་ཁྱེད་ལྟར་ན་ནང་གི་གཞལ་ཡས་ཁང་གི་ཡན་ལག་རྣམས་ཇི་ལྟར་བསྐྱེད་པའི་རིམ་པ་བཞིན་ཕྱིའི་གཞལ་ཡས་ཁང་གི་ཡན་ལག་རྣམས་ལ་རིམ་པ་བཞིན་ཐིམ་པའི་ཚུལ་གྱིས་བསྐྱེད་པར་འདོད་པས། འོ་ན་ནི་ནང་གི་ལྷ་རེ་གཉིས་པོ་ས་བོན་ལས་བསྐྱེད་པའི་གོ་རིམ་དང་མཐུན་པར་ཕྱིའི་ལྷ་རེ་གཉིས་པོ་ལ་རིམ་བཞིན་དུ་ཐིམ་པའི་ཚུལ་གྱིས་བསྐྱེད་དགོས་པར་འགྱུར་ཏེ། སྔ་མ་དང་རིགས་པ་མཚུངས་པ་གཞིར་བྱས་ལ་བསྐྱེད་ཆོག་དེ་ལྟར་མ་བྱས་ན། ལུས་དཀྱིལ་གྱི་ལྷ་གང་དུ་བཞུགས་པའི་ལུས་ཀྱི་གཞལ་ཡས་ཁང་ལོགས་ན་ཚང་མས་མ་དམིགས་པའི་ཕྱིར་རོ། ། གསུམ་པ་ལ་གཉིས་ཏེ། ལུས་དཀྱིལ་གྱི་སྒོམ་ཚུལ་ཧ་ཅང་ཐལ་བ་དང༌། གྲུབ་མཐའི་འཇོག་ཚུལ་ཧ་ཅང་ཐལ་བའོ། ། དང་པོ་ནི་ལུས་དཀྱིལ་གྱི་ལྷ་སྒོ་མཚམས་མ་བརྒྱད་པོ་ཕྱི་དཀྱིལ་གྱི་སྒོ་མཚམས་བརྒྱད་པོར་འགོད་རིགས་པར་འགྱུར་ཏེ། ཕྱི་ནང་གི་གཞལ་ཡས་ཁང་གཉིས་པོའི་སྒོ་མཚམས་ཀྱི་གནས་གཅིག་ཏུ་ངེས་པའི་ཕྱིར།
འདོད་ན། ནང་གི་སྒོ་མཚམས་མ་བརྒྱད་པོ་གང་དུ་འགོད་པའི་གནས་གཙོ་བོའི་ཕྱག་ལྷག་མ་བརྒྱད་དམ། ཐུགས་ཀའི་ཕྱི་སྐོར་གྱི་འདབ་མ་བརྒྱད་ལས་གཞན་དུ་བདེ་མཆོག་རྩ་བཤད་ཀྱི་རྒྱུད་ནས་བཤད་པ་མེད་དོ། ། གཞན་ཡང་ནང་ལུས་ཀྱི་སྐུ་འཁོར་གྱི་ལྷ་བརྒྱད་དང༌། གསུང་འཁོར་གྱི་དང༌། ཐུགས་འཁོར་གྱི་དང༌། ལྷ་བརྒྱད་ཚན་གསུམ་པོ་གང་ཕྱིའི་གཞལ་ཡས་ཁང་གི་འཁོར་ལོ་བརྒྱད་ཚན་གསུམ་པོའི་རྩིབས་རྣམས་ལ་འགོད་རིགས་པར་འགྱུར་ཏེ། ནང་ལུས་ཀྱི་གཞལ་ཡས་ཁང་ལ་ཡོད་པའི་སྐུ་གསུང་ཐུགས་ཀྱི་འཁོར་ལོ་གསུམ་པོ་དེ་ཡང༌། ཕྱི་རྡུལ་ཚོན་ནམ་བདག་བསྐྱེད་ཀྱི་གཞལ་ཡས་ཁང་ལ་དབྱེར་མེད་དུ་ཐིམ་ནས་གནས་ཀྱི་གོ་ས་ཐ་མི་དད་དུ་ཁྱེད་ཀྱིས་ཁས་ལེན་དགོས་པའི་ཕྱིར། འདོད་ན་གཞུང་དུ་གཙོ་བོའི་སྤྱི་བོ་ནས་པུས་མགོའི་བར་ལ་གནས་པར་དངོས་སུ་བཤད་པ་དང་འགལ་ཞིང༌།
དེ་བཞིན་དུ་སྙིང་པོའི་རྣལ་འབྱོར་མ་བཞི་དང༌། ཐོད་པ་བདུད་རྩིས་གང་བ་བཞིའི་གནས་ཚུལ་ཡང་སྔ་མ་དེ་ལྟར་ཐལ་བ་ལས། འདོད་པ་བརྒྱད་པོ་དེ་གཙོ་བོ་ཉིད་ཀྱི་ཐུགས་ཀའི་ནང་སྐོར་གྱི་འདབ་མ་བརྒྱད་ལ་གནས་པར་དངོས་སུ་བཤད་པ་དང་འགལ་ལོ། ། གཞན་ཡང་གསང་བ་འདུས་པའི་ལུས་དཀྱིལ་གྱི་གཞལ་ཡས་ཁང་ས་བོན་ལས་བསྐྱེད་མི་དགོས་པར་ཕྱི་དཀྱིལ་ལ་ཐིམ་པས་ལུས་དཀྱིལ་དུ་གྲུབ་པ་དང༌། ལུས་དཀྱིལ་གྱི་ལྷ་གཙོ་བོའི་ལུས་སུ་གྱུར་པའི་ས་བོན་ལས་བསྐྱེད་པ་དེ་གཙོ་བོའི་ལུས་ཉིད་ལ་གནས་པར་འདོད་པ་ནི་ནང་འགལ་བ་ཡིན་ཏེ། དེའི་ཚེ་བརྟེན་པ་ལྷ་གང་དུ་གནས་པའི་ལུས་ནི་གཞལ་ཡས་ཁང་མ་ཡིན། གཞལ་ཡས་ཁང་དུ་གྱུར་པའི་ལུས་ལ་ནི་ལུས་ཀྱི་ལྷ་མི་གནས་པའི་ཕྱིར། དེ་བཞིན་དུ། དཀྱིལ་འཁོར་རྒྱལ་མཆོག་གིས་ཕྱུང་བའི་ལྷ་སོ་གཉིས་པོ་ལུས་དཀྱིལ་གྱི་ལྷ་ཉིད་དུ་འགྱུར་ཏེ། སོ་གཉིས་པོའི་བཞུགས་གནས་དེ་ལས་གཞན་དུ་ལུས་དཀྱིལ་མེད་ཅིང༌།
སོ་གཉིས་པོ་ལུས་དཀྱིལ་ཡིན་ངོ་ཤེས་པ་དེའི་ནང་ན་བཞུགས་པའི་ཕྱིར། མདོར་ན་ཁྱེད་ཀྱིས་ནི་ནང་ལུས་ཀྱི་གཞལ་ཡས་ཁང་ཕྱིར་ཕུད། ཕྱིའི་གཞལ་ཡས་ཁང་ཡུལ་བཏོན་པ་ཡིན་ཏེ། ནང་གི་ལུས་ཕྱི་དཀྱིལ་ལ་ཐིམ་པའི་ཚེ་དེའི་རིགས་འདྲའི་རྒྱུན་ཕྱི་མ་རྣམས་ནང་དཀྱིལ་ཉིད་དུ་ན་འཕོས་པའི་ཕྱིར་རོ། ། གསུམ་པ་ལ་གཉིས་ཏེ། ཕྱོགས་སྔ་མའི་གྲུབ་མཐའ་འཇོག་ལུགས་ཧ་ཅང་ཐལ་བ། རང་གི་འཇོག་མཚམས་གོང་མ་ཀུན་དང་མི་འགལ་བར་གྲུབ་པའོ། ། དང་པོ་ནི། བོད་ཕྱི་མ་དག་གིས་བདེ་མཆོག་ལུས་དཀྱིལ་གྱི་སྒྲུབ་ཚུལ་གསང་འདུས་ཀྱི་བཤད་རྒྱུད་དང་སྦྱར་བས་ཧ་ཅང་ཐལ། བཤད་རྒྱུད་དེར་ལུས་ནི་གཞལ་ཡས་ཁང་གྱུར།
ཅེས་པའི་དོན་སྒྲུབ་པ་པོ་རང་གི་ལུས་སྔར་ལྷའི་དཀྱིལ་འཁོར་དུ་མ་གོ་བ་ཕྱིས་གོ་བ་ཉིད་དུ་གྱུར་པ་ལ་འཆད་རྒྱུ་ཡིན་པ་དེ་སྐྱེད་ཆོག་གིས་བསྒྱུར་བ་ལ་བཤད་པས་ཧ་ཅང་ཐལ། སྔགས་དོན་བསམས་ནས་ཆོས་ཐམས་ཅད་སྟོང་པ་ཉིད་དུ་གྱུར་ཅེས་པ་གདོད་མ་ནས་སྟོང་པར་གྲུབ་ཀྱང་སྔར་མ་གོ་བ་ཕྱིས་གོ་བ་ཉིད་དུ་གྱུར་པ་དང་འདྲ་བར། དོན་དམ་པའི་ལུས་གདོད་མ་ནས་དཀྱིལ་འཁོར་དུ་གྲུབ་པ་ཕྱིས་གོ་བར་གྱུར་པ་ལ་འཆད་རྒྱུ་ཡིན་པ་ལ། སྟོང་པ་དེ་ཡང་སྔགས་སམ་རིགས་པའི་སྟོབས་ཀྱིས་གྱུར་པ་ལ་བཤད་པས་ཧ་ཅང་ཐལ། བསྐྱེད་ཆོག་གི་སྟོབས་ཀྱིས་སྒྲུབ་དགོས་པ་ཐམས་ཅད་ལ་ཡང་དེ་དང་དེར་གྱུར་ཅེས་འབྱུང་བ་ཡང་ཡེ་ཤེས་ཀྱི་ངོར་གདོད་མ་ནས་གྲུབ་ཀྱང༌། རྣམ་ཤེས་ཀྱི་ངོར་གསར་དུ་གྱུར་ཅེས་འཆད་དགོས་རྒྱུ་ཡིན་པ་ལ་དེ་ཡང་གཞན་དུ་བཤད་པས་ཧ་ཅང་ཐལ། འོ་ན་རྒྱུ་དུས་སུ་འབྲས་བུ་ཁས་བླངས་པ་མ་ཡིན་ནམ་ཞེ་ན། ཉེས་པ་དེ་ནི་ཀུན་ནས་ཉོན་མོངས་ཀྱི་ཕྱོགས་ལ་ཡིན་གྱི། རྣམ་བྱང་གི་ཕྱོགས་ལ་ནི། ཇི་སྐད་དུ།
བཞག་པར་བྱ་བ་ཅུང་ཟད་མེད། ། ཅེས་པའི་དོན་གཞུང་འགྲེལ་ལས་གཞན་དུ་བཤད་པས་ཧ་ཅང་ཐལ། ཡང་དྲིལ་བུ་ཞབས་ཀྱིས་བཞེད་པའི་ལུས་དཀྱིལ་ལ་ཕྱི་དཀྱིལ་དང་སྦྱོར་རྒྱུ་མ་བྱུང་བས་ལུས་དཀྱིལ་གོ་ཆོད་པོ་མ་ཡིན་ཞེས་དོན་གྱིས་འཆད་པས་ཧ་ཅང་ཐལ། ཕྱི་དཀྱིལ་ཅིག་དང་སྦྱོར་བ་སྐད་བྱས་སྦྱོར་བ་དེའི་ཚེ་ནང་འགལ་ཞུགས་པ་དང་བཅོས་མར་སོང་བས་ཧ་ཅང་ཐལ། དྲིལ་བུ་ཞབས་ཀྱི་ལུས་དཀྱིལ་འདི་ཡང་སྤང་བྱ་རྫུས་སྐྱེས་སྦྱོང་བ་དང་གཉེན་པོ་དཀྲོངས་བསྐྱེད་དང་སྐད་ཅིག་དྲན་རྫོགས་ཡིན་པ་ལ། བརྟེན་པ་ལྷ་ས་བོན་ལས་བསྐྱེད། རྟེན་གཞལ་ཡས་ཁང་བཅོས་མ་ཉིད་དུ་བཤད་པས་ཧ་ཅང་ཐལ། རྣལ་འབྱོར་གསང་མཐའི་རྩ་རྒྱུད་བཤད་རྒྱུད་ལྔ་དང་བཅས་པའི་ཉམས་ལེན་གྱི་སྙིང་པོ་ལཱུ་ནག་དྲིལ་གསུམ་དུ་གྲགས་པ་འདི་མངོན་རྟོགས་སྒྲུབ་ཚུལ་དང༌། གང་གི་ཆེད་དུ་བྱ་བའི་གདུལ་བྱ་དང༌། སྦྱངས་གཞི་གང་གི་དྲི་མ་གང་སྦྱོང་བ་རྣམས་སོ་སོ་ཐ་དད་པར་ངེས་པ་ལ།
ཕལ་ཆེར་དེ་དག་ཀུན་མངལ་སྐྱེས་སྦྱོང་ཚུལ་ལ་ཁྱད་མེད་དུ་བཤད་པས་ཧ་ཅང་ཐལ། གསང་བ་འདུས་པའི་ལུས་དཀྱིལ་ལ་དབང་ཆོག་ལོགས་སུ་མེད་པ་རྒྱུ་མཚན་དུ་བྱས་ནས། དྲིལ་བུ་པའི་དབང་གི་བྱ་བའི་གཞུང་ལ་དེ་ཙམ་དུ་མི་རྩི་ཞིང༌། དེ་ནས་བཤད་པའི་དབང་བསྐུར་དེས་རྒྱུད་སྣོད་རུང་དུ་བྱེད་པ་ཙམ་ཡིན་གྱི། ལུས་དཀྱིལ་གྱི་སྨིན་བྱེད་མ་ཡིན་ཞེས་པ་ཧ་ཅང་ཐལ། དགྱེས་རྡོར་ལུས་དཀྱིལ་ལ་ཁུངས་མེད་ཅིང༌། ཡོད་དུ་ཆུག་ཀྱང་དབང་ཆོག་ལོགས་སུ་མེད་པར་འདོད་པས་ཧ་ཅང་ཐལ། འདིའི་ལུས་དཀྱིལ་ལ་ཁུངས་ཡོད་ན་ཕྱི་ནང་གི་ལྷ་གྲངས་མང་ཉུང་མ་མཐུན་པ་དང༌། ལྷ་ཐུན་མོང་བ་གཅིག་ཀྱང་མེད་པས་དགྱེས་རྡོར་མན་ངག་ལུགས་ཀྱི་ལུས་དཀྱིལ་འཆད་པ་དེ་རྟོག་བཏགས་འབའ་ཞིག་ཡིན་ཟེར་བ་ཧ་ཅང་ཐལ། ཡང་སྔགས་རིམ་དུ་གསང་སྔགས་ཀྱི་རྫོགས་རིམས་མང་པོ་དག་ལ་བརྟག་དཔྱད་མང་དུ་བྱས་ནས།
ལམ་འབྲས་བུ་དང་བཅས་པའི་མན་ངག་ལ་ནི་ཡིད་ཆེས་ཀྱི་གནས་ཁོ་ནར་ངེས་པ་ལས་གཞན་བརྟག་དཔྱད་ཅི་ཡང་བྱེད་རྒྱུ་མེད་དོ། ། ཞེས་བྲིས་པ་ཞལ་མ་མཐུན་པས་ཧ་ཅང་ཐལ། གཉིས་པ་ནི། རང་ལུགས་ཀྱི་འཇོག་མཚམས་གོང་དུ་གཞན་ལ་ཧ་ཅང་ཐལ་བ་འཕངས་པ་ཉིད་ཀྱི་ལོག་ཕྱོགས་ལས་གྲུབ་མོད། ཅུང་ཟད་རྒྱས་པར་བཤད་ན། བཤད་རྒྱུད་རྡོ་རྗེ་ཕྲེང་བ་ནི་བདེ་མཆོག་གི་བཤད་རྒྱུད་འཆད་པ་པོ་སྔོན་མ་བྱོན་པ་ལས། ཁྱེད་ཀྱིས་བདེ་མཆོག་གི་བཤད་རྒྱུད་དུ་ཁས་ལེན་དགོས་ཞེས་གསལ་བར་སྨྲས་པས་ན། དེའི་ཆོས་སྐད་གསང་འདུས་དང་མི་མཐུན་པ་དག་ཀྱང་ངེས་པར་མཐུན་པ་ཉིད་དུ་ཁས་ལེན་དགོས་པ་ལས། ཐ་ན་གཞལ་ཡས་ཁང་གི་དབྱིབས་དང་བཀོད་པ་ཙམ་ལ་ཡང་གཉིས་པོ་དེ་མཐུན་པ་མེད་དོ། ། གྱུར་ཅེས་པའི་དོན་ཡང་སྔར་མ་ཡིན་པ་ཞིག་ཕྱིས་ཡིན་པར་སོང་བ་ལ་བྱེད་དགོས་པ་མིན་ཏེ།
སྔགས་ཀྱི་སྒྲུབ་ཐབས་སུ་ཚིག་རིགས་ལ་གྱུར་ཅེས་པ་ཕལ་ཆེར་ནི་བསྐྱེད་ཆོག་ལ་རྟེན་ནས་སྒྲུབ་དགོས་པ་ལྟ་བུར་སྣང་བ་རྣམས་ཡེ་གདོད་མ་ནས་དེ་དང་དེར་གནས་ཀྱང༌། སྒྲུབ་ཚུལ་ལ་མ་བརྟེན་གོང་དུ་དེ་དང་དེར་མ་ཤེས་པ་རྣམས་ཕྱིས་ཐབས་ཀྱིས་ངོ་འཕྲོད་པ་ལ་དེར་འཆད་དགོས་པའི་ཕྱིར། དཔེར་ན་སྒྲུབ་ཐབས་ཀྱི་ཐོག་མར་གནས་ཁང་དང་ཡོ་བྱད་བྱིན་གྱིས་བརླབས་པ་བཞིན་ནོ། ། དེའི་ཚེ་ཡང་ལས་ཉོན་གྱི་འབྲས་བུར་གྱུར་པའི་གནས་ཁང་དང༌། མཆོད་རྫས་རྣམས་ཉེར་ལེན་གྱི་རྒྱུར་བྱས་ནས་གཞལ་ཡས་ཁང་དང་ཟག་མེད་ཀྱི་མཆོད་རྫས་སུ་བསྒྱུར་བ་མ་ཡིན། ཡང་ལྷའི་ཐུགས་ཀ་ནས་འོད་ཟེར་འཕྲོས་པས་སྣོད་བཅུད་ཐམས་ཅད་ལྷ་དང་གཞལ་ཡས་ཁང་དུ་གྱུར། ཅེས་བྲིས་པ་དེའི་ཚེ་ཡང༌། མ་དག་པའི་སྣོད་བཅུད་ཉེར་ལེན་གྱི་རྒྱུར་བྱས་ནས་ལྷ་དང་གཞལ་ཡས་ཁང་དུ་བསྒྱུར་བ་དང་གྱུར་པ་མ་ཡིན་གྱི། ཤེས་བྱ་ཐམས་ཅད་ཀྱི་གནས་ཚུལ་གདོད་མ་ནས་ཆོས་དབྱིངས་ལས་གཞན་དུ་མི་གནས་པ་ལ། ཕྱིས་རྣམ་ཤེས་ཀྱི་ངོར་གློ་བུར་དྲི་མ་སྣ་ཚོགས་སུ་ཤར་བ་དེ་སྔགས་ཀྱི་རྣལ་འབྱོར་པས་ཐོག་མར་མི་དམིགས་པ་ཉིད་དུ་བྱས་ནས།
གདོད་མའི་ཆོས་དབྱིངས་ལྷ་དང་གཞལ་ཡས་ཁང་དུ་ཡེ་ཤེས་ཉིད་དམ་རྣམ་ཤེས་ཀྱི་ངོར་གསལ་ཐེབས་པ་དང་ངོ་འཕྲོད་པ་དེ་ལ་གྱུར་པ་ཞེས་མིང་གིས་འདོགས་པ་ཡིན། དེ་ལྟར་འཆད་པ་འདི་ནི་གྲངས་ཅན་པ་རྒྱུ་དུས་སུ་འབྲས་བུ་གྲུབ་ཟིན་པ་དང་འདྲ་བ་མ་ཡིན་ཏེ། འདི་ནི་གཞི་དུས་སུ་དོན་དམ་པའི་ལུས་བྱང་ཕྱོགས་ཀྱི་ངོ་བོ་ཉིད་དུ་གྲུབ་ཟིན་པ་དེ། དེ་ལྟར་གྲུབ་ཟིན་པ་ཉིད་དུ་ངོ་སྤྲོད་པ་ཡིན་གྱི། རྫ་མཁན་གྱིས་མངོན་གསལ་གྱི་བུམ་པ་གསར་དུ་བཟོས་པ་དང་འདྲ་བར་མི་འཆད་པས་སོ། ། ཡང་དག་པར་ན་གཞི་འབྲས་དུས་ཀྱི་ལུས་དཀྱིལ་ལ་རྒྱུ་འབྲས་ཀྱི་དབྱེ་བ་ཡོད་པར་མི་འཆད་དེ། སངས་རྒྱས་ཀྱི་གཟིགས་ངོར་ནི་དེ་དག་ལ་ཡོན་ཏན་གྱི་དབྱེ་བ་མི་འཆད། རྣམ་ཤེས་ཀྱི་ངོར་ནི་ཁྱད་པར་གྱི་གཞི་དེ་མི་དམིགས་པའི་ཕྱིར་རོ། ། གལ་ཏེ་མངོན་རྟོགས་ཉམས་ལེན་གྱི་དུས་སུ་ཀུན་རྫོབ་ཀྱི་ལུས་ཐད་སོར་མི་འཇོག་ན། ཇི་སྐད་དུ།
འགྲོ་བ་འདི་དག་རང་བཞིན་གྱིས། གྲུབ་པའི་དཀྱིལ་འཁོར་གཉིས་མེད་པའོ། ། ཞེས་ཀུན་རྫོབ་པའི་ལུས་ཉིད་དཀྱིལ་འཁོར་དུ་གྲུབ་ཟིན་པར་བཤད་པ་དང་འགལ་ཞིང༌། རྣལ་འབྱོར་པའི་ལུས་ལ་བདེན་པ་གཉིས་སུ་དབྱེ་བའི་གཞུང་གང་ནས་ཚོལ་བར་བྱེད་ཅེས་ཟེར་ན། དབང་གི་བྱ་བའི་གཞུང་ཉིད་ནས་རྙེད་པ་ཡིན་ཏེ། དེ་ཉིད་ལས་རིག་པའི་དབང་ལྔ་བསྐུར་བའི་དུས་སུ་མ་དག་པའི་ཕུང་པོ་ལྔ་མི་དམིགས་པར་བྱས་ནས། དག་པ་ཡེ་ཤེས་ལས་གྲུབ་པའི་རིགས་ལྔ་དང༌། གཅིག་ཏུ་བསྡུས་པ་རྡོ་རྗེ་སེམས་དཔའ་རྣམས་ལ་དབང་བསྐུར་ནས་ཆོས་དབྱིངས་ཡེ་ཤེས་སུ་ངོ་འཕྲོད་པ་དེའི་ལུས་རྟེན་དང་བརྟེན་པར་བཅས་པ་འཁོར་ལོ་སྡོམ་པར་ཉམས་སུ་བླང་བྱའི་དཀྱིལ་འཁོར་དུ་བཤད་པའི་ཕྱིར། འོ་ན་གཞན་གྱིས་འདོད་པའི་ལུས་གཞལ་ཡས་ཁང་དུ་བསྒྱུར་བ་དང་ཁྱད་པར་དབྱེ་མི་ནུས་ཤིང༌། ལུས་ཀྱི་དཀྱིལ་འཁོར་ས་བོན་དང་ཕྱག་མཚན་ལས་བསྐྱེད་དགོས་པར་སོང་བ་མ་ཡིན་ནམ།
ཞེ་ན། གཞན་དང་ཁྱད་པར་འབྱེད་མི་ནུས་པ་མ་ཡིན་ཏེ། གཞན་གྱིས་ནི་མ་དག་པའི་ཉིད་གཞལ་ཡས་ཁང་གི་དབྱིབས་སུ་བསྒྱུར་བར་འདོད་ལ། འདིར་ནི་ལུས་མི་དམིགས་པར་བྱེད་པས་སོ། ། དབང་གི་ཚེ་ཆོ་ག་གསུམ་བསྐྱེད་དུ་བཤད་པ་དེ་ནི་ཁྱེད་ཀྱི་ལྟར། ཀུན་རྫོབ་པའི་ལུས་ལྷ་དང་གཞལ་ཡས་ཁང་དུ་བསྐྱེད་པའི་ཆོ་ག་མ་ཡིན་ཏེ། སྟོང་པའི་ངང་ལས་ཞེས་སློབ་མ་དང་དབང་རྫས་རྣམ་ཤེས་ཀྱི་ངོར་ལྷར་གསལ་འདེབས་པའི་ཆོ་ག་ཡིན་པས་སོ། ། ཡང་གསང་བ་འདུས་པའི་ལུས་དཀྱིལ་ལ་དབང་བསྐུར་ལོགས་སུ་མ་བཤད་པའི་རྒྱུ་མཚན་གྱིས། བདེ་དགྱེས་ཀྱི་ལུས་དཀྱིལ་ལ་དབང་བསྐུར་མེད་མི་རུང་མ་ཡིན་པའི་ཤེས་བྱེད་དུ་འགྲོ་བ་མ་ཡིན་ཏེ། རྒྱུད་སྡེ་སོ་སོའི་སྲོལ་འབྱེད་ཐ་དད་པས་ན་མ་ངེས་པ་དང༌།
གསང་འདུས་སུ་ཕྱི་དཀྱིལ་དང་ནང་དཀྱིལ་གྱི་དབང་བསྐུར་ཚུལ་བསྲེས་ནས་མཛད་པར་དཀྱིལ་ཆོག་ཉི་ཤུ་པར་བཤད་པས་གཏན་ཚིགས་མ་གྲུབ་པའོ། ། ཡང༌། གཞན་དག་དགྱེས་པ་རྡོ་རྗེར་ལུས་དཀྱིལ་གྱི་ཁུངས་མེད་མོད། ཇི་ཙམ་ཞིག་ཡོད་པར་འདོད་པ་དེ་ལ་ཡང་དབང་ཆོག་ལོགས་པའི་ཁུངས་མེད་དོ་ཟེར་བ་ནི་བྱུང་རྒྱལ་དུ་སྨྲས་པ་ཡིན་ཏེ། དབང་གི་ཆོ་གས་སྒྲུབ་པར་མི་བྱེད་པའི་དཀྱིལ་འཁོར་ནི་རྒྱུད་སྡེ་གང་དུ་སྒྲུབ་པ་པོ་སུ་ལ་ཡང་དོན་བྱེད་པར་མི་ནུས་པའི་ཕྱིར། དེ་ལ་ཕྱི་དཀྱིལ་དུ་དབང་བསྐུར་བ་ཉིད་ཀྱིས་ཆོག་གོ ། ཞེ་ན། དེ་སྐད་ཅེས་ཟེར་བ་འདི་ནི་ཕྱོགས་གཞན་པ་དག་ཁོ་ནར་མ་ཟད། བིརྺ་པའི་གཞུང་གི་རྗེས་སུ་འཇུག་པ་དག་ཀྱང་ནང་གི་བསྐྱེད་རིམ་སྒོམ་པ་ལ་ཡང་ལུས་དཀྱིལ་དུ་དབང་བསྐུར་བ་ཅིས་ཀྱང་དགོས་པ་མེད་དོ། ། ཞེས་ཟེར་བ་དེ་ནི་སྤྱིར་མི་འཐད་པ་དང་བྱེ་བྲག་ཏུ་མི་འཐད་པའོ། །
དང་པོ་ནི། དྲིལ་བུ་ཞབས་ཀྱིས། དབང་བསྐུར་དཀྱིལ་འཁོར་སྔོན་འགྲོ་བར། ། རྡོ་རྗེ་འཆང་གིས་བཤད་པ་སྟེ། ། ཞེས་དབང་བསྐུར་གྱི་མེད་ན་མི་འབྱུང་བའི་རྒྱུ་ནི་དཀྱིལ་འཁོར་ཡིན་པ་དང༌། བཅོས་མ་གཉིས་སུ་དབང་བསྐུར་བ་ནི། ལུས་ཀྱི་དཀྱིལ་འཁོར་དང་ཕན་ཚུལ་འབྲེལ་མེད་དུ་བཤད་པའི་ཕྱིར། གཉིས་པ་ནི། རྣལ་འབྱོར་དབང་ཕྱུག་གི་མན་ངག་སྙན་དུ་བརྒྱུད་པ་ལས། ལུས་དཀྱིལ་དུ་དབང་བསྐུར་བའི་གསུང་རབ་དག་སྣང་བ་དེ།
ནང་གིས་བསྐྱེད་རིམ་པའི་སྨིན་བྱེད་དུ་ངེས་པར་མི་དགོས་ན། གཞན་སྐབས་གང་དུ་དགོས་པ་ཡིན་ཞེས་འདྲི། བླ་མ་ལ་ཁྲིད་ཀྱི་རིམ་པ་ཉན་ཟན་ནས་སྒྲུབ་པ་ལ་ཞུགས་པའི་དུས་སུ་དབང་གི་ཆུ་བོ་མི་ནུབ་པར་བྱ་བའི་ཕྱིར་བླ་མ་ཞལ་བཞུགས་ན་དངོས་སུ་དང༌། མི་བཞུགས་ན་ཡང་བདག་འཇུག་གི་ཚུལ་དུ་མནོས་ནས་ཉམས་སུ་ལེན་པ་ཡིན་ནོ། ། ཞེས་འཆད་པ་དེས་ནི་སྐབས་འདིར་ཉམས་སུ་བླང་བའི་ལུས་དཀྱིལ་གྲུབ་པ་ཉིད་ཀྱི་ཆོག་ལ། ཡང་གསུང་ངག་པ་གཞན་ཁ་ཅིག བསྐྱེད་རིམ་གྱི་དུས་སུ་ནང་བསྐྱེད་རིམ་ལོགས་སུ་སྒོམས་མི་དགོས་ཤིང༌། ལམ་དུས་སུ་དབང་གི་ཆུ་བོ་མི་ནུབ་པར་བྱ་བ་ཡང་རྒྱུའི་དབང་ཉིད་ལམ་དུ་མཛད་པའི་བླ་མ་ལས་མནོས་ནས་ཉམས་སུ་ལེན་པ་ཡིན་ནོ། ། ཞེས་འཆད་པ་དག་སྣང་བ་དེ་ནི་ལམ་འབྲས་ཀྱི་ཡན་ལག་ཏུ་ལུས་དཀྱིལ་ངེས་པར་མི་དགོས་པའི་བཤད་པ་སྟེ། འདི་ལ་བརྒལ་ཞིང་བརྟག་པ་ངེས་པར་དགོས་ན་ནི་ལོགས་ཤིག་ཏུ་བཙལ་བར་བྱའོ། །
ཞེས་ཞར་བྱུང་དུ་སྨྲས་ནས་དཀྱུས་མ་ལ་འཇུག་པ་ནི། སྤྱིར་དགྱེས་པ་རྡོ་རྗེའི་རྩ་བཤད་ཀྱི་རྒྱུད་ལས་ལུས་ཀྱི་དཀྱིལ་འཁོར་ཇི་ལྟར་ཐོན་པ། བྱེ་བྲག་མན་ངག་ལུགས་ཀྱི་སྙན་བརྒྱུད་ལ་རྩོད་པ་སྤང་བའོ། ། དང་པོ་ལ་རྟེན་ལུས་དཀྱིལ་ཇི་ལྟར་ཐོན་པ་དང༌། བརྟེན་པ་ལུས་དཀྱིལ་ཇི་ལྟར་ཐོན་པའོ། ། དང་པོ་ནི། ཐུན་མོང་གི་བཤད་རྒྱུད་དཔལ་ཁ་སྦྱོར་ལས། རྐང་མཐིལ་རླུང་གི་དཀྱིལ་འཁོར་ནས་རྡོ་རྗེའི་རྭ་གུར་གྱི་བར་ཞལ་འདོན་དུ་མཛད་པ་རྣམས་ཕལ་ཆེར་ཐོན་ལ། བོད་ཕྱི་མ་ན་རེ། ཁྱེད་ཅག་གིས་འདོན་པ་དེ་དག་གི་ནང་ནས་སྤྱི་བོ་སྣ་ཚོགས་རྡོ་རྗེ་ནས་སྐྲ་སེན་ཡེ་ཤེས་ཀྱི་མེ་འབར་བའི་བར་དག་དང༌།
མིག་པཉྩ་རེ་ཁ་ནས་ལྕེ་མཆུ་འདོད་ཡོན་གྱི་སྣམ་བུ་ཞེས་པའི་བར་རྣམས་ལ་ནི། སྤྱིར་རྒྱུད་རྒྱ་གཞུང་དང་ཁྱད་པར་བདེ་དགྱེས་ཀྱི་སྐོར་གང་ནས་ཀྱང་བཤད་པ་མེད་ལ། རྒྱུད་གཞུང་དང་མ་མཐུན་ན་མན་ངག་དང་སྙན་བརྒྱུད་དུ་མིང་བཏགས་པ་རྣམས་ལ་འདོར་བའི་དཔུས་འབབ་པ་ཡིན་ཞེས་འཆད་དོ། ། ལན་ལ་གཉིས་ཏེ། ལུས་དཀྱིལ་གྱི་བསྲུང་འཁོར་བདེ་མཆོག་གི་རྒྱུད་ནས་ཐོན་པ་དང༌། རྒྱན་གྱི་ཁྱད་པར་དྲིལ་བུ་ཞབས་ཀྱི་གཞུང་ལས་ཐོན་པའོ། ། དང་པོ་ལ་ལུང་དང་རིགས་པ་གཉིས་ལས། དང་པོ་ནི། སྡོམ་པ་བསྒྲགས་པ་ཞེས་བྱ་བའི་བསྟན་བཅོས། ནག་པོ་སྤྱོད་པའི་གཞུང་གི་རྗེས་སུ་འབྲང་བ་ཞིག་གི་ནང་དུ་རྒྱུད་ཀྱི་ལུང་དྲངས་པ་ལས།
གོ་རིམ་བཞིན་དུ་ལུས་སྐྱེས་གནས། རྡོ་རྗེ་ཕུར་བུ་ལྷན་ཅིག་སྐྱེས། ། བཅིང་པ་ཐིག་སྐུད་རབ་ཏུ་ལྡན། ། རབ་ཏུ་མཚམས་མེད་བརྟན་པ་དང༌། ། གུར་ནི་རུས་པའི་ཕྲེང་བ་ཉིད། ། ཅེས་དྲངས་པ་དེ་ཙམ་གྱིས་ཐུན་མོང་གི་བསྲུང་འཁོར་ཐོན་ཅིང༌། སྣ་རིན་ཆེན་ཕ་གུ་སོགས་རྒྱན་གྱི་ཁྱད་པར་རྣམས་ནི། བདེ་མཆོག་གི་ཆོས་སྐོར་ནས་བཤད་པ་མ་མཐོང་ངོ་ཞེས་པ་ལ་བསྲུང་འཁོར་ཐོན་པར་འཆད་པ་བུ་སྟོན་རིན་པོ་ཆེའི་ཉིད་ལེགས་སོ། ། རིགས་པ་ཡང་བོད་ཕྱི་མ་བརྟེན་པའི་ལུས་ཕྱི་དཀྱིལ་ལ་ཐིམ་ནས་ཕྱི་དཀྱིལ་དབྱིབས་ཅན་དེའི་རིགས་འདྲ་ཕྱི་མ་རྣམས་རྟེན་ལུས་དཀྱིལ་དུ་ཁས་བླངས་པས། དེའི་ཚེ་ན་གཞལ་ཡས་ཁང་དེ་ལ་རྟེན་སྣ་ཚོགས་རྡོ་རྗེ་ནས་ཡེ་ཤེས་ཀྱི་མེ་རབ་ཏུ་འབར་བའི་བར་ཡོད་དམ་མེད།
མེད་ན་ཕྱི་དཀྱིལ་ལ་ཡང་ཐུན་མོང་གི་བསྲུང་འཁོར་མེད་པ་ཉིད་དུ་ཧ་ཅང་ཐལ་བ་དང༌། ཡོད་ན་ནི་ནང་ལུས་དང་བསྲེས་པའི་ཕྱི་དཀྱིལ་གྱི་རིགས་འདྲ་ཕྱི་མ་རྣམས་སྣ་ཚོགས་རྡོ་རྗེ་ལ་སོགས་པའི་ཐུན་མོང་གི་བསྲུང་འཁོར་ཉིད་དང་བཅས་པར་འགྱུར་རོ། ། འགྱུར་མོད་དེ་ལུས་ཀྱི་ཉེར་ལེན་ལས་བྱུང་བ་མ་ཡིན་ནོ། ། ཞེ་ན། རིགས་འདྲའི་རྒྱུན་ཕྱི་མར་ཁས་བླངས་པ་དེ་ཡང་དེ་ལས་བྱུང་བ་མ་ཡིན་ནོ། ། གཉིས་པ་ནི། བརྟེན་པ་ལུས་དཀྱིལ་ལ་མིག་སོགས་དབང་པོ་ལྔ་དང༌། སོ་དང་བཅས་པ་རྒྱན་དུ་སྦྱར་བ་དེ་ནི་དྲིལ་བུ་ཞབས་ཀྱི་གཞུང་ཉིད་ལས་ཐོན་པ་ཡིན་ཏེ། རྒྱན་རྣམས་རབ་མཛེས་ཧེ་རུ་ཀའི། ། ལུས་ནི་གཞལ་ཡས་ཁང་དུ་འདོད། །
ཅེས་གསུངས་པས་སོ། ། དེ་མིག་སོགས་ལ་ངོས་འཛིན་པ་མ་ཡིན་ནོ། ། ཞེ་ན། གཞན་གང་ལ་ངོས་འཛིན་དྲིས་པས། རྟོག་བཏགས་སུ་འདོད་པའི་ཉེས་པ་ཁྱེད་ལ་སོ་ན་འདུག་གོ ། གཉིས་པ་ལ། རྟེན་ལུས་དཀྱིལ་ནི་ཐུན་མོང་གི་བཤད་རྒྱུད་སམྦུ་ཊ་ལས། རྐང་མཐིལ་རླུང་སོགས་ནས་བོད་སྔ་ཕྱི་དག་ལ་ཐུན་མོང་དུ་གྲགས་པ་དེ་ཙམ་གྱིས་ཆོག་ལ། བརྟེན་པ་ལུས་དཀྱིལ་ནི་སྒྲུབ་པ་པོ་དབང་རྣོན་མཆོག་གི་དངོས་གྲུབ་དོན་དུ་གཉེར་བ་ལ་ཐོག་མར་སྨིན་བྱེད་ཀྱི་དབང་ལུས་ཀྱི་དཀྱིལ་འཁོར་ཉིད་དུ་བསྐུར་བས་ཆོག་པ་གཅིག་ཡོད་པ་དེས། དེར་དབང་བསྐུར་བ་མནོས་ཟིན་པའི་འོག་ཏུ་ཉམས་སུ་ལེན་པ་ལ་འཇུག་པ་ན།
སྒྲུབ་པ་པོ་རང་ཉིད་སྐད་ཅིག་དྲན་རྫོགས་ཀྱིས་སྙིང་པོ་ཀྱེ་རྡོ་རྗེ་ཉིད་དུ་གསལ་བཏབ་པའི་སྐུ་ལ་ནང་གི་དཀྱིལ་འཁོར་རྟེན་བརྟེན་པ་གཉིས་སུ་མེད་པ་དུས་གཅིག་ལ་གསལ་ཐེབས་པ་དེའི་ཚེ། རྟེན་ནི་བཤད་རྒྱུད་ཉིད་ཀྱིས་གསལ་བར་ཐོན་པ་དེ་ཉིད་ཀྱིས་མི་ཆོག་པ་མེད་ལ། བརྟེན་པ་ཇི་ལྟར་འགོད་པ་ལ་གཉིས་ཏེ། ཡབ་ཀྱི་དང་ཡུམ་གྱི་ལུས་དཀྱིལ་ཇི་ལྟར་འགོད་པའོ། ། དང་པོ་ནི། དཀྱིལ་འཁོར་གྱི་གཙོ་བོ་ཉིད་ཀྱི་ཐུགས་ཀའི་རྩ་འདབ་བརྒྱད་ཀྱི་ལྟེ་བར་ཡབ་ཡུམ་གཉིས་སུ་མེད་པའི་ངོ་བོར་གསལ་བ་དང༌། འདབ་མ་བརྒྱད་ཀྱི་རྩ་གོ་རི་ལ་སོགས་པའི་ལྷ་མོ་བརྒྱད་གསལ་གདབ་སྟེ། བསྙེན་སྒྲུབ་ཡན་ལག་བཞིའི་སྒོ་ནས་ཉམས་སུ་ལེན་པའོ། ། གཉིས་པ་ནི་དེ་ལྟ་བུའི་སྒྲུབ་པ་པོ་རང་ཉིད་རྗེ་བཙུན་རྡོ་རྗེ་བདག་མེད་མར་གསལ་བཏབ་པའི་ཐུགས་ཀར་ལྟེ་བའི་རྩ་ལ་གཙོ་མོ་ཉིད་དང་འདབ་མ་དག་ལ་ཕ་མ་གཉིས་ཀྱི་ཚུལ་ལམ། ལུས་ཀྱི་གནས་གཞན་དང་གཞན་ཇི་ལྟར་རིགས་པ་དེ་དང་དེར་བྱང་ཆུབ་ཀྱི་སེམས་འབབ་པའི་རྩ་ཉི་ཤུ་རྩ་བརྒྱད་པོ་དག་འཁོར་གྱི་ལྷ་མོ་བཅུ་བཞི་པོ་དག་ཏུ་གསལ་བཏབ་ནས་བསྙེན་སྒྲུབ་ཡན་ལག་བཞི་པོ་ཚང་བར་ཉམས་སུ་ལེན་པའོ། །
རྗེ་བཙུན་ཡབ་དང་ཡུམ་གྱི་ལུས་དཀྱིལ་གྱི་མངོན་པར་རྟོགས་པ་ཇི་སྐད་དུ་སྦྱར་བ་འདི་ནི་རྩ་བའི་རྒྱུད་ཉིད་ན་གསལ་བར་བཞུགས་པ་ཡིན་ཏེ། བརྟག་པ་དང་པོར། བྱང་ཆུབ་ཀྱི་སེམས་འབབ་པའི་རྩ་སུམ་ཅུ་སོ་གཉིས་པོའི་མིང་དང་དབྱེ་བ་རྒྱས་པར་བཤད་ནས། དེ་ཐམས་ཅད་སྒྲུབ་པ་པོའི་ལུས་ཀྱི་ཆ་ཤས་ཉིད་དུ་མི་འཆད་པ་སུ་ཡང་མེད་ལ། བརྟག་པ་ཕྱི་མར་དེ་ལྟ་བུའི་རྩ་ཁམས་དང་བཅས་པ་གཉིས་གཉིས་སྡོམས་པ་ལ། འཁོར་གྱི་ལྷ་མོ་རེ་རེ་འཇོག་པས་རྩ་ཉི་ཤུ་རྩ་བརྒྱད་དང༌། རྩ་ཁམས་བཅས་ལྷ་མོ་བཞི་པོ་གཙོ་བོའི་གནས་སུ་འཇོག་པས་ནི་ཇི་སྐད་བཤད་པའི་རྩ་དང་ཁམས་ཀྱི་ངོ་བོ་ཉིད་དུ་གནས་པའི་ལྷ་དགུ་དང་བཅོ་ལྔ་པོ་རྣམས་ནི། སྒྲུབ་པ་པོའི་ལུས་དཀྱིལ་གྱི་ལྷ་ཉིད་ལས་གཞན་དུ་བཞག་པར་མི་ནུས་ཏེ། དེ་དག་ནི་བརྟེན་པ་སྒྲུབ་པ་པོའི་ལུས་རྩ་ཁམས་སྐྱོན་མེད་ཀྱི་ངོ་བོ་ཉིད་དུ་གནས་ནས། རྟེན་ཡང་སྒྲུབ་པ་པོའི་ལུས་ཉིད་ལས་གཞན་གང་དུ་ཡང་མི་བརྟེན་པའི་ཕྱིར།
ཞེས་པ་ནི་དོན་གྱི་གནས་ཚུལ་དེ་ལྟ་བུ་ལ་དགྱེས་པ་རྡོ་རྗེ་ཡབ་དང་ཡུམ་དུ་བྱས་པའི་ལུས་ཀྱི་དཀྱིལ་འཁོར་ཞེས་བྱ་བའི་ཐ་སྙད་འདོགས་རིགས་པ་ཡིན་ཏེ། དཔེར་ན། དངོས་པོ་ཞེས་བྱ་བའི་ཐ་སྙད་འདོགས་པ་ནི་དོན་བྱེད་ནུས་པ་ཉིད་དུ་གྲུབ་པ་ཙམ་གྱིས་ཆོག་པ་བཞིན་ནོ། ། དེ་ལྟར་རྒྱུད་ཀྱི་དངོས་བསྟན་ལུས་དཀྱིལ་གྱི་ཤེས་བྱེད་དུ་འགྲོ་བའི་རིགས་པ་བསྟན་ནས་ལུང་གི་སྒྲུབ་བྱེད་ཀྱང་བདེ་མཆོག་ལས་གྲུབ་པ་ཡིན་ཏེ། དགྱེས་རྡོར་དུ་བྱང་ཆུབ་ཀྱི་སེམས་འབབ་པའི་རྩ་སོ་གཉིས་དང་སྦས་པར་འཆད་དགོས་པའི་རྩ་ལྔ་དང་བཅས་པ་ལ། བདེ་མཆོག་ཏུ། དཔའ་བོ་དང་ཟུང་དུ་འཇུག་པའི་རྣལ་འབྱོར་མ་ཉི་ཤུ་རྩ་བཞི། ཡབ་སྦས་པའི་ཚུལ་དུ་འཛིན་པའི་བདེ་ཆེན་འཁོར་ལོའི་ལྷ་མོ་བཞི། སྒོ་མཚམས་མ་བརྒྱད་དང་བཅས་པའི་ལྷ་མོ་རྣམས་ཀྱི་ངོ་བོ་ཉིད་དང༌། བྱང་ཕྱོགས་སོ་བདུན་གྱི་ངོ་བོ་ཉིད་དུ་གནས་པ་དེ་ལ་དྲིལ་བུ་ལུས་དཀྱིལ་ཞེས་བྱ་བའི་རྣམ་གཞག་ནི་རྒྱ་བོད་དུ་སྔར་བྱོན་པའི་མཁས་གྲུབ་གོང་མ་རྣམས་ཀྱིས་མཛད་པས་སོ། །
འོ་ན་དགྱེས་པ་རྡོ་རྗེ་ལུས་དཀྱིལ་དུ་བཤད་མ་ཐག་པ་དེ་ལ་ཉམས་ལེན་བྱེད་པའི་སྨིན་བྱེད་ཀྱི་དབང་ཇི་ལྟ་བུ་མན་ངག་ལུགས་ལས་འབྱུང་བ་དེ་ཉིད་དམ་ཞེ་ན། དེ་ཁོ་ནར་ངེས་པ་མ་ཡིན་གྱི་དྲིལ་བུ་པའི་དབང་གི་བྱ་བའི་གཞུང་ལས་ཇི་ལྟར་བྱུང་བ་དེ་ལ། ཅུང་ཟད་ཁ་སྐོང་བའི་རིམ་པ་སློབ་དཔོན་རིན་པོ་ཆེས་མཛད་པ་དེ་ཉིད་ཀྱི་སྟེང་ནས་སོ། ། ཞར་ལས་བྱུང་བ་ནི། ལུས་དཀྱིལ་དང་དེའི་སྨིན་བྱེད་ཀྱི་དབང་ལ་ཕྲ་རགས་ཀྱི་རིམ་པ་གཉིས་དབྱེ་དགོས་ཏེ། ལུས་དཀྱིལ་གྱི་མངོན་པར་རྟོགས་པ་རགས་པའི་སྨིན་བྱེད་དུ་ནི་ལུས་དཀྱིལ་ཉིད་ཀྱི་དབང་དུ་བྱས་པའི་བུམ་དབང་ཙམ་གྱིས་ཆོག་ལ། དགྱེས་རྡོར་མན་ངག་ལུགས་ཀྱི་ལུས་དཀྱིལ་ལྟ་བུ་ཤིན་ཏུ་ཕྲ་བ་དག་གི་སྨིན་བྱེད་དུ་ནི་ལུས་དཀྱིལ་ཉིད་ཀྱི་དབང་དུ་བྱས་པའི་དབང་གོང་མ་དག་སྨིན་བྱེད་དུ་འགྲོ་དགོས་ཏེ། ལུས་དཀྱིལ་གྱི་རྣམ་གཞག་ཞིབ་ཤོས་དེ་ནི་ཕལ་ཆེར་རྫོགས་པའི་རིམ་པ་ཉིད་དུ་ངེས་པའི་ཕྱིར། གསུང་ངག་རིན་པོ་ཆེའི་སྐབས་ཀྱི་རྣམ་གྲངས་སུ་ན་རྒྱུ་དུས་ཀྱི་སྨིན་བྱེད་བཅོས་མའི་དཀྱིལ་འཁོར་དང༌། བསྐྱེད་བའི་རིམ་པའང་ཕྱི་བསྐྱེད་རིམས་ཁོ་ནས་ཆོག་པ་དང༌།
རྒྱས་པར་ན་ཕྱི་ནང་གཉིས་ཀ་སྒོམ་པ་དང་དབང་གི་ཆུ་བོ་མི་ནུབ་པ་ཡང་ཕྱི་དཀྱིལ་གྱི་རྒྱུ་དབང་ཉིད་ལམ་དུ་བྱེད་པ་དང༌། ལུས་དཀྱིལ་གྱི་དབང་རྒྱས་བསྡུས་གང་རུང་ལམ་དུ་བྱེད་དགོས་པའི་བཤད་སྲོལ་སོ་སོ་བ་དག་སྣང་ལ། དྲིལ་བུ་པའི་ལམ་གྱི་རིགས་འགྲེ་ལྟར་ན། རྒྱུ་དུས་ཀྱི་སྨིན་བྱེད་ཀྱང་ལུས་དཀྱིལ་དུ་དབང་བསྐུར་བ་ཙམ་གྱིས་ཆོག་པ་དང༌། བསྐྱེད་རིམ་ཀྱང་ནང་གི་རིམ་པ་ཙམ་གྱིས་མི་ཆོག་པ་མེད་པ་དང༌། དབང་གི་ཆུ་བོ་ཡང་དེ་བཞིན་ནོ། ། ཞེས་པའི་བཤད་སྲོལ་དག་ཀྱང་འབྱུང་བ་དེ་ནི་ཚེ་འདི་ཉིད་ལ་གསང་སྔགས་བླ་མེད་ཀྱི་སྦྱངས་པ་མང་པོ་སྔོན་དུ་སོང་བ་དག་ལ་རུང་བ་ལྟ་སྟེ། གཞུང་ཇི་ལྟ་བ་བཞིན་གྱི་འཁྲིད་ཚུལ་དངོས་སུ་བྱོན་པ་དེ་ནི་གསུང་ངག་ཉིད་ཀྱི་གདུལ་བྱ་ལས་དང་པོ་པ་དབང་པོ་རྟུལ་པོ་དག་ཀྱང་འཁྲིད་པའི་ཚུལ་དང་ཐུན་མོང་གི་དབང་དུ་མཛད་པས་སོ། ། འོན་ཀྱང་གདུལ་བྱ་གཞན་ལ་སྟོན་པའི་སློབ་དཔོན་དག་གིས་ནི་ལམ་རྒྱས་པས་འཁྲིད་ཚུལ་དེ་ཆ་ཚང་བར་གསན་མི་དགོས་པ་ནི་མ་ཡིན་ནོ། ། གཉིས་པ་མན་ངག་ལུགས་ཀྱི་ལུས་དཀྱིལ་གྱི་འཐད་པ་སྒྲུབ་པ་ལ་གཉིས་ཏེ།
རྒོལ་བ་དང་ལན་ནོ། ། དང་པོ་ནི། ལུས་དཀྱིལ་གྱི་རྣམ་གཞག་ལ་བོད་རྒན་པོ་དག་རྒྱུད་རྒྱ་གཞུང་དང་མི་མཐུན་པར་མན་ངག་མཆོག་ཏུ་རྟོག་པས་སྒྲོ་བཏགས་པ་མང་པོ་ཞིག་བྱེད་དེ། འདི་ལྟར་རྟེན་ལུས་དཀྱིལ་ལ་སྤྱི་བོ་སྣ་ཚོགས་རྡོ་རྗེ་སོགས་ལུང་ཁུངས་མེད་པ་མང་པོ་ཞིག་སྦྱོར་བ་དང༌། བརྟེན་པ་ལ་ཕྱི་དཀྱིལ་གྱི་ལྷ་དགུ་ལས་མེད་ཀྱང་ནང་གི་ལྷ་བརྒྱ་ལྔ་བཅུ་ང་བདུན་བཟོ་བ་དང༌། ནང་གི་ལྷའི་ཁྲོད་ན་ཕྱི་དཀྱིལ་གྱི་ལྷ་གཅིག་ཀྱང་མེད་པའི་ལུས་དཀྱིལ་དེ་འདྲ་དེ་ནི་ཁུངས་ཐུབ་སུས་ཀྱང་མི་འཆད་པའི་ཕྱིར། ཞེས་ཟེར་རོ། ། ལན་ལ་གཉིས་ཏེ། གཞན་གྱིས་བཏགས་པའི་གནོད་བྱེད་མེད་པ་དང༌། རང་གི་ཕྱོགས་ལ་སྒྲུབ་བྱེད་ཡོད་པའོ། །
དང་པོ་ནི། གཞན་གྱིས་སྨྲས་པའི་གཏན་ཚིགས་ལ་དངོས་ཀྱིས་མ་ངེས་པ་མང་པོ་ནི། རྗེ་བླ་མ་ཉིད་ཀྱི་ཞལ་སྔ་ནས་རིགས་པར་འཕངས་ཟིན་པས། འདིར་བཟློས་པའི་ཚུལ་གྱིས་བརྗོད་པར་བྱ་དགོས་པ་མ་ཡིན་པས་རེ་ཞིག་འདི་སྐད་ཅེས་དཔལ་ཁ་སྦྱོར་དུ་རྟེན་ལུས་དཀྱིལ་འཆད་པ་ན་སྒལ་ཚིགས་རི་རབ་དང༌། མགོ་རི་རབ་ཀྱི་སྟོད་ཀྱི་ཆར་བཤད་པ་དེ་ལ་ཡང་ཁུངས་མེད་པར་འགྱུར་ཏེ། ཡོད་ན་རི་རབ་ཀྱི་མགོའི་སྟེང་དུ་གཞལ་ཡས་ཁང་གི་རྟེན་དུ་གྱུར་པ་སྣ་ཚོགས་རྡོ་རྗེ་ཡོད་དགོས་པ་ལས་དེ་ཡོད་པ་ལ་ཁུངས་མེད་པའི་ཕྱིར། རྐང་པའི་མཐིལ་དུ་རྩོམ་ཆེན་རླུང་ནས་གཟུང་སྟེ། སྙིང་ཁ་ས་ཞེས་པའི་བར་ལ་ཡང་ཁུངས་མེད་པར་འགྱུར་ཏེ། དེ་ཡོད་ན་འབྱུང་བ་རིམ་བརྩེགས་ཀྱི་འོག་ཏུ་རྡོ་རྗེའི་ས་གཞི་དང༌། ཁོར་ཡུག་ལ་རྡོ་རྗེའི་རྭ་བ་མེ་འབར་བ་དང་བཅས་པ་དག་གི་ངོས་འཛིན་ལ་ཁུངས་ཡོད་དགོས་པ་ལས་དེ་མེད་པའི་ཕྱིར།
དགོས་པ་ནི་ཕྱི་དཀྱིལ་དང་ནང་དཀྱིལ་གང་གི་སྐབས་སུ་ཡང་སྦྱང་གཞི་ལ་འཇིག་རྟེན་ཁམས་ཀྱི་ཆ་ཤས་ཡོངས་སུ་རྫོགས་པ་རེ་དགོས་པས་སོ། ། དེ་དང་དེའི་ངོས་འཛིན་རེ་ཁྱེད་ལ་ཡོད་ན་ནི་ལུང་ཁུངས་མེད་པའི་ཉེས་པ་སོ་ན་གནས་སོ། ། ཡང་རྩིབས་མ་རྡོ་རྗེའི་རྭ་བ་དང༌། སྐྲ་སེན་ཡེ་ཤེས་ཀྱི་མེ་འབར་བ་སོགས་ལ་ཁུངས་མེད་ན། ལཱུ་ཧི་པར་དེ་དག་གི་དག་པ་གསུངས་པ་དང་འགལ། ཡང་ལུས་གྲུ་བཞི་པ་གཞལ་ཡས་ཁང་དུ་བཤད་ནས་དེ་ལ་རྒྱན་ཞིག་ཡོད་པར་འཆད་ནུས་ན་མིག་སོགས་དབང་པོ་ལྔ་ལས་གཞན་མི་སྲིད་དོ། ། དེ་དག་དེའི་རྒྱན་ཡིན་ཡང་རྟ་བབས་སོགས་སུ་མི་འཆད་དོ་ཞེ་ན། གཞལ་ཡས་ཁང་གི་རྒྱན་ལ་ནི་རྟ་བབས་སོགས་ལས་གཞན་བཤད་པ་མེད་དོ། ། ཡང༌། ཀྱེ་རྡོར་མན་ངག་ལུགས་པའི་ལུས་དཀྱིལ་གྱི་ལྷ་གྲངས་དང་ངོས་འཛིན་ལ་བརྗོད་པའི་སུན་འབྱིན་དེ་དག་འཇུག་པ་མ་ཡིན་ཏེ།
ཁྱེད་ཀྱིས་རྒོལ་བ་དེ་ནི་གསང་བ་འདུས་པའི་སྒྲུབ་ཐབས་སུ་གསུངས་པའི་ཚུལ་དེ་ལ་རིགས་བསྒྲེས་ནས་རྒོལ་བ་ཡིན་མོད། འདིར་ནི་དེ་དང་འདྲ་བ་མ་ཡིན་ཏེ། དེར་ནི་བསྐྱེད་རིམ་གྱི་ལྷ་ཁོ་ནའི་དབང་དུ་བྱས་པ་དང༌། བསྐྱེད་ཆོག་གིས་བསྒྲུབས་པའི་དཀྱིལ་འཁོར་གྱི་གཙོ་བོ་དེའི་ལུས་ཀྱི་དཀྱིལ་འཁོར་ཉིད་དུ་བྱས་ནས་འཆད་ལ། འདིར་ནི་རྫོགས་རིམ་ཤས་ཆེ་བའི་དབང་དུ་བྱས་པ་དང༌། སྒྲུབ་པ་པོ་རང་གི་ལུས་ལྷར་བྱེད་ཚུལ་ཉིད་ལས་བཞག་པའི་ཕྱིར། གཉིས་པ་ལ་ནང་ལུས་ཀྱི་གནས་ཚུལ་ཇི་ལྟར་ཡིན་པ་དང༌། དེ་ཉིད་ལྷའི་དཀྱིལ་འཁོར་དུ་ངོ་སྤྲད་པས་སྨིན་གྲོལ་བྱེད་སླ་བ་དང༌། རྒྱུ་མཚན་དེས་ན་སྙན་བརྒྱུད་ཡི་གེར་མཛད་པའོ། ། དང་པོ་ལ་གཉིས་ཏེ།
གནས་ཚུལ་དངོས་དང༌། སྣང་ཚུལ་ཇི་ལྟར་འཆར་བའོ། ། དང་པོ་ནི། རྣལ་འབྱོར་ལས་དང་པོ་པའི་ལུས་ཀྱི་ཆ་ཤས་ཡོངས་སུ་རྫོགས་པ་ནི་རྟེན་དབྱིབས་ཀྱི་ལུས་དང༌། རྩ་ཡི་གེ་དང༌། ཁམས་བདུད་རྩི་དང༌། སྙིང་པོ་རླུང་ཞེས་པ་བཞིར་ངེས་ལ། དེ་དག་ལ་གནས་སྐབས་ཀུན་རྫོབ་ཀྱི་གནས་ཚུལ་དང༌། མཐར་ཐུག་དོན་དམ་པའི་གནས་ཚུལ་གཉིས་སུ་འབྱེད་པ་ལས། དང་པོ་ལ།
ཕྱི་དབྱིབས་ནི་ཐུན་མོང་དུ་སྣང་ཞིང་གྲགས་པ་སྟེ། རྣམ་ཤེས་ཀྱི་ངོར་གཞལ་ཡས་ཁང་དང་རྩ་ཡི་གེ་སོགས་གསུམ་ཡང་ཐུན་མོང་དུ་སྣང་ཞིང༌། རྒྱུད་སྡེ་རྣམས་སུ་ཇི་ལྟར་གྲགས་པ་དག་སྟེ། རྣམ་ཤེས་ཀྱི་ངོར་ནང་ལྷའི་དཀྱིལ་འཁོར་པ་དག་ཏུ་ཐ་སྙད་འདོགས་སོ། ། རྒྱུད་སྡེ་ལས་གྲགས་པ་དེ་ཡང་ཕོ་བྲང་ལྔའི་དབྱེ་བས་བརྒྱ་ལྔ་བཅུ་རྩ་བདུན་དུ་བཤད་པ་ཤས་ཆེ་ཞིང༌། མན་ངག་འདིའི་ལུགས་ཀྱི་རྣལ་འབྱོར་དུ་བྱེད་པ་ན་གྲངས་དེ་ལས་ཉུང་བ་དག་ཏུ་བཟུང་བར་མི་བྱ་སྟེ། གཞན་དུ་ན་དབང་གི་ཚེ་ནང་གི་ལྷ་ཇི་སྙེད་པ་ལ་དབང་བསྐུར་བར་མི་འགྱུར་ཞིང༌། གནད་དུ་བསྣུན་པའི་ཚེ་དཀྱིལ་འཁོར་སོ་སོའི་ལྷ་མ་ལུས་པ་དག་གནས་གྱུར་པ་དག་ཏུ་སྒྲུབ་མི་ནུས་པའི་ཕྱིར། དོན་དམ་པའི་གནས་ཚུལ་ནི། སྤྱིར་རྣམ་ཤེས་ལ་སྣང་གྲགས་ཀྱི་ཆོས་ཀུན་གྱི་གནས་ཚུལ་ཆོས་ཅན་སོ་སོ་བ་དག་ཇི་ལྟར་སྣང་བ་དེ་ཉིད་དུ་གནས་པ་མ་ཡིན་གྱི།
དེ་དག་གི་ཆོས་ཉིད་དོན་དམ་པའི་བདེན་པ་གང་ཡིན་པ་དེ་ཉིད་དུ་གནས་སོ། ། དེའི་ཕྱིར་ཕྱི་དབྱིབས་དང༌། ནང་དཀྱིལ་འཁོར་སོ་སོའི་གྲངས་ཇི་སྙེད་པ་དེ་དག་གི་གནས་ཚུལ་ཡང་རང་རང་གི་ཆོས་ཉིད་དོན་དམ་པ་དེ་ལས་གཞན་མེད་དོ། ། དོན་དམ་པ་དེ་གང་ཞེ་ན། རྟེན་བརྟེན་པ་སོ་སོ་བ་དེ་དག་རང་རང་གི་དབང་དུ་བྱས་པའི་གཟུང་བ་དང་འཛིན་པ་གཉིས་སུ་མེད་པའི་ཡེ་ཤེས་ཏེ། དཔེར་མཚོན་ན་ཕྱི་དབྱིབས་ཀྱི་ལུས་རྣམ་ཤེས་ལ་ལུས་སུ་ཇི་ལྟར་སྣང་བ་ལྟར་ལུས་སུ་མ་གྲུབ་པ་ནི་གཟུང་བ་མེད་པའོ། ། དེ་མེད་པའི་ཕྱིར་དེ་ལྟར་སྣང་བ་ཉིད་ཀྱང་འཁྲུལ་པ་ནི་འཛིན་པ་མ་གྲུབ་པའོ། ། རྣམ་ཤེས་ལ་སྣང་བའི་གཟུང་འཛིན་གཉིས་མ་གྲུབ་ཀྱང་སྣང་མཁན་རང་གི་ངོ་བོ་གསལ་རིག་ཙམ་དུ་གནས་པ་དེ་ལ་ནི་དོན་དམ་པའི་ལུས་ཞེས་བྱ་སྟེ། ཀུན་རྫོབ་པའི་ལུས་དེའི་གནས་ཚུལ་ཉིད་དུ་གདོད་མ་ནས་གྲུབ་པའི་ཕྱིར། དེ་བཞིན་དུ་རྟེན་བརྟེན་པའི་གྲངས་ཇི་སྙེད་པ་དེ་སྙེད་ལ་སྦྱར་ནས་རང་རང་གི་གནས་ཚུལ་དུ་གྱུར་པའི་ཡེ་ཤེས་གང་ཡིན་པ་དེ་དང་དེ་ཆོས་སྐུ་ལམ་བྱེད་ཀྱི་དབང་དུ་བྱས་ནས།
བྱང་ཆུབ་ཕྱོགས་མཐུན་གྱི་ངོ་བོ་ཉིད་དང༌། གཟུགས་སྐུ་ལམ་བྱེད་ཀྱི་དབང་དུ་བྱས་ན། ཕུང་པོ་ལྔ་པོ་སོ་སོ་ནས་རྣམ་པར་དག་པའི་ལྷ་རིན་ཆེན་འབྱུང་ལྡན་ཡབ་དང་ཡུམ་དུ་བཅས་པ་སོགས་སོ་སོའི་གནས་སུ་གསལ་བཏབ་ནས་གོམས་པར་བྱེད་པ་ཡིན་གྱི། རྩའི་ཡི་གེ་ས་བོན་དུ་བྱས་ནས་བསྐྱེད་དགོས་པ་ནི་མ་ཡིན་ཏེ། གཞན་དུ་ན་བཅོས་མའི་དཀྱིལ་འཁོར་པ་དག་ཏུ་ཐལ་བས་སོ། ། སོ་སོའི་གནས་ཚུལ་དོན་དམ་པ་ཉིད་ལུས་ཀྱི་དཀྱིལ་འཁོར་བ་དག་ཏུ་གསལ་བ་རབ་ཀྱི་མཐར་ཕྱིན་པ་ལས་ནི་དགོས་པའི་ཁྱད་པར་ཀུན་རྫོབ་པའི་དཀྱིལ་འཁོར་རྣམ་པ་བཞི་པོ་དག་མ་དག་པའི་ལུས་ཀྱི་ཁམས་བསྐྱེད་པའི་ནུས་པ་བཀག་ནས་འཇའ་ཚོན་ལྟ་བུའི་ལུས་སུ་བྱེད་པ་ཡིན་ཏེ། རྣལ་འབྱོར་དེའི་མཐུས་མ་དག་པའི་སོ་དང་སེན་མོ་སོགས་བསྐྱེད་པའི་ནུས་པ་ཁེགས་པའི་ཕྱིར་དང༌། ཀུན་རྫོབ་པའི་དཀྱིལ་འཁོར་སོ་སོའི་གཟུང་འཛིན་གཉིས་པོ་རང་སར་དག་པའི་ཕྱིར། ཀུན་རྫོབ་ཉིད་དཀྱིལ་འཁོར་དུ་གསལ་འདེབས་ན་ནི་མ་དག་པའི་གཟུང་འཛིན་ཇེ་འཕེལ་དུ་སོང་བ་མ་ཡིན་ནམ། གཉིས་པ་ནི།
ཡོངས་སུ་མ་དག་པའི་དཀྱིལ་འཁོར་བཞིའི་གནས་ཚུལ་དོན་དམ་པའི་དཀྱིལ་འཁོར་ཉིད་དུ་གནས་པ་དེ་ལྟ་མོད་ཀྱི། སྣང་ཚུལ་ནི་གཉིས་ཏེ། རྣམ་ཤེས་ལ་དང༌། ཡེ་ཤེས་ཀྱི་གཟིགས་ཚུལ་ལོ། ། དང་པོ་ནི། འཁྲུལ་པའི་སྣང་བ་སྟེ། རྟེན་དང་བརྟེན་པར་བཅས་པའི་ལུས་ཀྱི་གནས་ཚུལ་བྱིས་པས་ཇི་ལྟར་མཐོང་བ་དེ་ཉིད་དོ། ། འདི་ནི་ལྷ་དང་ཡེ་ཤེས་སུ་གསལ་ཐེབས་པ་ལྟ་ཅི་སྨོས། འཕགས་པའི་ཐ་སྙད་དུ་ཡང་ཡོད་པ་མ་ཡིན་ཏེ། འཁྲུལ་པའི་སྣང་བ་ཉིད་ཀྱི་ཕྱིར་དུང་ལ་སེར་པོ་བཞིན་ནོ། །
འོ་ན་ནང་གི་བསྐྱེད་རིམ་མཐར་ཕྱིན་པ་ཉིད་ཀྱིས་ཀུན་རྫོབ་པའི་ལུས་ལ་ཕན་གནོད་གང་དུ་མི་འགྱུར་ཏེ། ཕན་ཚུན་འབྲེལ་བ་མེད་པའི་ཕྱིར། ཞེ་ན་ཆོས་ཅན་དེའི་ཆོས་ཉིད་ལ་མཐུན་པའི་རྣལ་འབྱོར་གྲུབ་པ་ན། ཆོས་ཅན་ཀུན་རྫོབ་པ་དེ་གསེར་ལ་གཡའ་དང༌། ནམ་མཁའ་ལ་སྤྲིན་བཞིན་དུ་རང་ཞི་རང་དག་ཏུ་བྱེད་པ་ནི་གཞུང་ལུགས་པ་དང་རྣལ་འབྱོར་པ་ཆེས་སྒམ་པོར་གྱུར་པ་དག་གི་ལུགས་ཏེ། བོད་ཕྱི་མ་ཀུན་རྫོབ་བདེན་པའི་ཆོས་ཉིད་ཡོད་ན་ཀུན་རྫོབ་ཀྱི་བདེན་པ་གྲུབ་དགོས་པར་འཆད་པ་ནི་ཀུན་རྫོབ་རང་སྟོང་དུ་འཆད་མི་ཤེས་པའི་ཐེག་པ་ཆེན་པོ་དག་གི་ལུགས་སོ། ། གཉིས་པ་ནི། གལ་ཏེ་ལུས་དཀྱིལ་གྱི་གནས་ཚུལ་དོན་དམ་པའི་བདེན་པ་ཁོ་ནར་འཆད་པ་དེ་ནི་རྣལ་འབྱོར་པའི་ལུས། དཀྱིལ་འཁོར་དུ་འཇོག་པ་ལ་གནོད་བྱེད་ཁོ་ནར་སོང་བས་རྣམ་གཞག་ཐམས་ཅད་འཇིག་པར་འགྱུར་རོ། ། ཞེ་ན།
མཐར་ཐུག་དེ་འདྲ་གཅིག་ཏུ་སོང་ཡང་གནས་སྐབས་སུ་རྣམ་ཤེས་ལ་སྣང་ཚུལ་ཇི་ལྟར་ཡིན་པ་མ་ཤེས་ན། ཡེ་ཤེས་ཀྱི་གཟིགས་ངོར་ཇི་ལྟར་གནས་པ་མི་ཤེས་ཏེ། དབུ་མ་སྙིང་པོ་ལས། ཡང་དག་ཀུན་རྫོབ་རྣམས་ཀྱི་སྐས། ། མེད་པར་ཡང་དག་ཁང་ཆེན་གྱི། ། སྟེང་དུ་འཛེག་པར་བྱེད་པ་ནི། ། མཁས་ལ་རུང་བ་མ་ཡིན་ནོ། ། ཞེས་བཤད་པ་དང་མཐུན་ནོ། ། མ་ཡིན་ཏེ་ཕན་ཚུན་འབྲེལ་བ་མེད་པའི་ཕྱིར། ཞེ་ན།
འདི་ལྟར་ཤེས་དགོས་པ་ཡིན་ཏེ། གཞི་སེམས་ཅན་གྱི་སྣང་གནས་གཉིས་པོ་ཚོགས་པ་གཅིག་ན་ཡོད་པའི་ཚུལ་གྱིས་གནས་སྐབས་སུ་ཕན་འདོགས་བྱ་བྱེད་དང༌། མཐར་ཐུག་གནོད་པ་བྱ་བྱེད་དུ་འགྲོ་བའི་ཚུལ་ནི། དཔེར་ན། གཉིས་སྣང་འཁྲུལ་པའི་དབང་གིས་ཀུན་རྫོབ་ཀྱི་ཕུང་པོ་ལྔ་སྣང་བའི་རྣམ་རིག་ཤར་བ་ན། ཤར་ཙམ་དེ་ལས་ལོགས་ན་ཕུང་སོགས་ཀྱི་དངོས་པོ་ཡོད་པར་ཁས་ལེན་པ་ནི་ཐེག་པ་ཆེན་པོའི་ལུགས་མ་ཡིན་ལ། རྣམ་རིག་དེ་ལ་མཚན་ཉིད་ཀྱིས་སོ་སོར་ཕྱེ་ན་གཟུང་རྣམ་དྲི་མའི་ཆ་དང༌། འཛིན་རྣམ་ཡེ་ཤེས་ཀྱི་ཆ་གཉིས་སུ་དབྱེ་བ་ནི། ཕྱོགས་ཀྱི་གླང་པོས། བློ་ཚུལ་གཉིས་སུ་སྒྲུབ་པའི་རིགས་པས་གྲུབ་པ་དེ་ཡིན་ལ།
གཉིས་པོ་འཁོར་བའི་ཚེ་དེ་མ་ཐག་རྐྱེན་དང༌། ཐག་འབྲས་ཀྱི་ཚུལ་དུ་གྱུར་ཅིང༌། གསལ་བའི་ཆ་དེ་ལམ་རིམ་པ་གཉིས་ཀྱི་ངོ་བོར་བྱས་ནས་གོམས་པ་མཐར་ཕྱིན་པའི་ཚེ་ན་དེ་ལྟར་གོམས་བྱེད་ཀྱི་བློ་ངེས་གཟུང་རྣམ་ཡུལ་དང་བཅས་པ་ལ་གནོད་པ་བྱས་པའི་ཚུལ་གྱིས་མི་དམིགས་པར་སོང་བ་ན། ཇི་སྐད་དུ། རྨོངས་ཕྱིར་འཁོར་བའི་གཟུགས་ཅན་དེ། ། རྨོངས་མེད་འཁོར་བ་དག་པ་ཉིད། ། ཅེས་དང༌། དབུ་མ་ལས། འཁོར་བ་མི་དམིགས་པ་འདི་ནི། ། མྱ་ངན་འདས་པར་ཁྱོད་ཀྱིས་བཞེད། །
ཅེས་པ་དང་དོན་གཅིག་གོ ། འདི་ཡང་འཁོར་བ་སྔར་ཡོད་གཅིག་གཉེན་པོས་སྤངས་པ་ལས་མྱ་ངན་འདས་སུ་སོང་བ་ལྟ་བུ་ནི་མ་ཡིན་ཏེ། ཤེས་བྱ་མཐའ་དག་གི་གནས་ཚུལ་གདོད་མ་ནས་ཡེ་ཤེས་དང་མྱ་ངན་འདས་སུ་གནས་པ་དེ་ལ་སྒྲིབ་བྱེད་འཁོར་བའི་སྣང་ཚུལ་མང་པོ་པ་འདི་དག་འཁྲུལ་ངོར་གསར་བྱུང་ཉིད་ལས་མ་འདས་པའི་ཕྱིར། དུང་གི་ཁ་དོག་དཀར་པོ་ཉིད་དུ་ཡེ་ནས་གནས་པ་ལ། སེར་སྣང་ཤར་བའི་ཚེ་གློ་བུར་གྱི་རབ་རིབ་བསལ་བས་ཆོག་པ་བཞིན་ནོ། ། དེ་སྐད་དུ་ཡང༌། འཁོར་བ་གཟུགས་དང་སྒྲ་ལ་སོགས། ། འཁོར་བ་དབང་པོ་རྣམ་ཉིད་དེ། ། དེ་རྣམས་ཆོས་ཉིད་མྱ་ངན་འདས། ། ཞེས་སོ། །
མདོར་ན་འཁོར་བའི་ངོ་བོ་གཟུང་འཛིན་གཉིས་སུ་སྣང་བ་འདི་དེ་ལྟར་ཡོད་མ་མྱོང་བ་དང༌། རང་བཞིན་མྱ་ངན་ལས་འདས་པ་ཉིད་དུ་གདོད་མ་ནས་གྲུབ་པས་དེའི་ཕྱིར་ན་ལུས་དཀྱིལ་གྱི་རྣལ་འབྱོར་ལས་དང་པོ་པས་རང་གི་ལུས་ཐ་མལ་གྱི་དཀྱིལ་འཁོར་བཞིར་སྣང་བ་གང་ཡིན་པ་དེ་དང་དེ་ནི་འཁོར་བའི་སྣང་བ་ཉིད་ཀྱི་ཕྱིར་ཡོད་མ་མྱོང་བས་ན། དེ་དག་ལ་ཡོན་ཏན་ཀུན་རྫོགས་ཀྱི་ལྷ་དང༌། གཞལ་ཡས་ཁང་དུ་ཞེན་ནས་འཇུག་པ་ནི་འབྲས་བུ་ལམ་བྱེད་ཀྱི་ཐབས་མཁས་སུ་འགྱུར་བ་ལྟ་ཅི་སྨོས། དེའི་ཕྱིར་ལུས་དཀྱིལ་གསལ་འདེབས་པ་ན། ཇི་སྐད་དུ། སྐུ་དབྱིབས་རྣམ་པ་བདེ་བ། རང་བཞིན་གསལ་སྟོང༌། ངོ་བོ་ཟུང་འཇུག་ཅེས་གསུངས་པར་ངེས་སོ། ། འདིར་འབྲས་བུ་ལམ་བྱེད་ཀྱི་དོན་བོད་ཕྱི་མ་དག་གིས་བསམས་པ་ནི།
རྣལ་འབྱོར་པ་རང་ཉིད་མ་འོངས་པ་ན་དགྱེས་པ་རྡོ་རྗེར་སངས་རྒྱས་དེས་ལྟར་རང་ནས་ང་ཉིད་དོ་ཅེས་ཞེན་པར་བྱས་ནས་འཇུག་པ་ཡིན་ནོ། ། ཞེས་ཟེར་མོད། འདིར་བརྟགས་པ་ནི་གཞིའི་དུས་ཉིད་དུ་གྲུབ་ཟིན་པའི་རང་བཞིན་དགྱེས་པ་རྡོ་རྗེ་དེ་ལས་དང་པོ་པ་ལ་དབང་བསྐུར་བའི་དུས་སུ་ངོ་འཕྲོད་པར་བྱེད་དོ། ། གང་དུ་ན་ཉམས་སུ་བླང་བར་བྱ་བ་ཉིད་དུའོ། ། ཇི་ལྟར་དུ་ན་རང་གི་རྒྱུད་གདོད་མ་ནས་དེར་གྲུབ་ཀྱང༌། དེར་ངོ་ཤེས་པ་ལ་སྒྲིབ་བྱེད་ཀྱི་དྲི་མ་བཀྲུས་པའི་ཚུལ་གྱིས་སོ། ། གལ་ཏེ་གཞི་དུས་སུ་གྲུབ་ཟིན་པ་ཉིད་ལམ་དུ་བྱེད་པས་འབྲས་བུ་ལམ་བྱེད་དུ་མ་སོང་ངོ༌། ། ཞེ་ན། འདི་ལ་གང་ཞིག་བསྒྲུབ་པར་བྱ་བའི་གཞི་འབྲས་ལ་དབྱེ་བ་མེད་པ་དང༌། གང་གིས་སྒྲུབ་པར་བྱེད་པའི་ལམ་འབྲས་ལ་དབྱེ་བ་ཡོད་མེད་སོ་སོར་འབྱེད་པའོ། །
དང་པོ་ལ། གང་སྒྲུབ་པར་བྱ་བ་ནི་དག་པ་གཉིས་ལྡན་དུ་རྣམ་ཤེས་ཀྱི་ངོར་ཐ་སྙད་བྱས་པའི་ས་དེ་ན་ཡོད་པའི་རང་བཞིན་རྣམ་དག་གི་ཆོས་སྐུ་དེའོ། ། དེ་ལ་རྣམ་ཤེས་ཀྱི་ངོར་འབྲས་བུའི་ཐ་སྙད་བཏགས་ཀྱང་གསར་དུ་བྱུང་བ་མ་ཡིན་ཏེ། གཞི་དུས་སུ་གྲུབ་ཟིན་པས་སོ། ། ཆོས་སྐུ་འདིའི་རྒྱུན་ལ་ནི་སྔ་ཕྱི་ཁྱད་པར་མེད་པས་ན་རྟག་བརྟན་ཞི་བ་གཡུང་དྲུང་ཉིད་ཅེས་བྱའོ། ། འདི་རང་གི་ངོ་བོ་ལ་ནི་ཉོན་མོངས་དང་རྣམ་པར་རྟོག་པས་ཕན་གནོད་གང་ཡང་བྱེད་མི་ནུས་པའི་ཕྱིར། བཟང་ངན་གྱི་དབྱེ་བ་མེད་པས་ན་གཞི་འབྲས་དབྱེར་མེད་དོ། ། དབང་དུས་སུ་དེ་ལྟར་ངོ་སྤྲོད་ནས་ཡེ་ཤེས་ཀྱི་ཚོགས་གསོག་གི་དུས་སུ་དོན་དེ་ལ་ང་རྒྱལ་འཛིན་པ་ནི་ལམ་འབྲས་དབྱེར་མེད་དེ། དབང་དང་ལམ་ཡང་ཡེ་ཤེས་ཉིད་ཀྱི་ཕྱིར་རོ། ། དེ་ནས་ལམ་རིམ་པ་གཉིས་ཀྱིས་སྤང་བྱ་སྤོང་བ་དང་བསོད་ནམས་ཀྱི་ཚོགས་གསོག་པའི་དུས་སུ་ནི་གཞི་ལམ་དང་ལམ་འབྲས་ལ་དབྱེ་བ་ཡོད་མེད་སོ་སོར་འབྱེད་དགོས་ཏེ།
དོན་དམ་བདེན་པའི་དབང་དུ་བྱས་པའི་ཡོན་ཏན་རྣམས་ནི་ཤེས་རྒྱུད་དང་དབྱེར་མེད་དུ་འདྲེས་པའི་ཕྱིར་དང༌། རྣམ་ཤེས་ཀྱི་ཆར་གྱུར་པ་རྣམས་ནི་དེར་མི་འདྲེས་པའི་ཕྱིར། སངས་རྒྱས་རང་སྣང་གིས་བསྡུས་པ་ལ་རྣམ་ཤེས་མེད་ཀྱང་གདུལ་བྱ་གཞན་གྱིས་བལྟས་པ་ན་དེ་ལ་དེ་ཡོད་པར་སྣང་ངོ༌། ། གཉིས་པ་ནི། ཀུན་རྫོབ་པའི་ལུས་ཀྱི་གནས་ཚུལ་དོན་དམ་དུ་ངོ་སྤྲད་པས་སྨིན་གྲོལ་བྱེད་སླ་བ་ཡིན་ཏེ། གདུལ་བྱ་ལུས་དཀྱིལ་གྱི་ཉམས་ལེན་ལ་འཇུག་པའི་ཐོག་མར་དབང་དུས་སུ་ལྟ་བ་འཁོར་འདས་དབྱེར་མེད་བསྟན་པས་སྨིན་པར་སླ་བ་དང༌། དོན་དམ་པའི་ལུས་ཀྱི་གནས་ཚུལ་མངོན་སུམ་དུ་མཐོང་བའི་ཡེ་ཤེས་རྒྱུད་ལ་སྐྱེ་བ་ཀུན་རྫོབ་པའི་ལུས་ལ་རག་ལས་པར་བསྟན་པས་གྲོལ་བའི་ཐབས་ཤེས་སླ་བ་ཡིན་པས་སོ། ། དེ་ལྟར་ཡང་ཡིན་ཏེ། དོན་དམ་པའི་ལུས་དཀྱིལ་དངོས་ནི་རང་བཞིན་རྣམ་དག་གི་སངས་རྒྱས་ཡོན་ཏན་མཐའ་དག་ལྷུན་གྱིས་གྲུབ་པ་དེ་ཡིན་ཡང༌། དེ་རྣལ་འབྱོར་པ་རང་ལ་མངོན་སུམ་དུ་འགྱུར་བ་ལ་ནི་ཀུན་རྫོབ་པའི་ལུས་ལ་གནད་དུ་བསྣུན་པ་མེད་ན་མི་འབྱུང་བའི་ཕྱིར་ཏེ།
རྣམ་ཤེས་ཀྱི་ངོར་ནི་བདེན་གཉིས་སོ་སོའི་ལུས་རྟེན་དང་བརྟེན་པའི་ཚུལ་དུ་གནས་དགོས་པས་སོ། ། དེ་ལྟར་ངོ་མ་འཕྲོད་ན་སྨིན་གྲོལ་དཀའ་བ་ཡིན་ཏེ། བདེན་པ་གཉིས་ཀྱི་རྣམ་དབྱེ་ལ་རྨོངས་པའི་ཕྱིར་དང༌། རྣམ་ཤེས་དང་རྣམ་སྨིན་གྱི་ཕུང་པོ་ནི་ཡོན་ཏན་དང་ཇི་ལྟར་བཅས་ཀྱང་རང་གི་མཚན་ཉིད་དང་ལྡན་བཞིན་དུ་སངས་རྒྱས་ཀྱི་སར་བགྲོད་མི་ནུས་པའི་ཕྱིར། དོན་དེ་ལ་དགོངས་ནས་ལུས་རྩ་སྤྲུལ་པའི་སྐུ། རྩ་ཡི་གེ་ལོངས་སྤྱོད་རྫོགས་པའི་སྐུ། ཁམས་བདུད་རྩི་ཆོས་ཀྱི་སྐུ། སྙིང་པོ་ཡེ་ཤེས་རླུང་ངོ་བོ་ཉིད་ཀྱི་སྐུ། ཞེས་གསུངས་སོ། ། དོན་ནི་ལས་དང་པོ་པ་ཞིག་གི་དཀྱིལ་འཁོར་རྣམ་བཞི་གྲུབ་ཙམ་ནས་རང་བཞིན་རྣམ་དག་གི་སྐུ་བཞི་ལྷུན་གྲུབ་ཏུ་ཡོད་པ་དང༌།
ལམ་དུས་སུ་དཀྱིལ་འཁོར་བཞི་པོའི་ཆོས་ཉིད་ལྷ་དང༌། བཞི་པོ་ཉིད་ལ་གནད་དུ་བསྣུན་པས་རིམ་པ་བཞིན་ཏུ་གཟུགས་དང་ཆོས་ཀྱི་སྐུ་རྣམ་ཤེས་ཀྱི་ངོར་མངོན་དུ་བྱས་པ་ལྟ་བུ་སྣང་བ་དེ་ལ་ནི་གནས་གྱུར་པ་ཞེས་པའི་མིང་གིས་འདོགས་སོ། ། མདོར་བསྡུ་ན་ལས་དང་པོ་པ་ལ་དོན་དམ་པའི་ལུས་དཀྱིལ་མངོན་དུ་འགྱུར་བ་ནི་ཀུན་རྫོབ་ཀྱི་ལུས་ལ་གནད་དུ་བསྣུན་པ་སྔོན་དུ་འགྲོ་དགོས་ཤིང༌། སོང་བ་དེའི་འོག་ཏུ་དོན་དམ་པའི་དཀྱིལ་འཁོར་མངོན་དུ་གྱུར་པའི་བྱེད་པས། ཀུན་རྫོབ་པའི་ལུས་དཀྱིལ་དུ་སྣང་བ་རྣམས་རང་གི་ངང་གིས་འདོར་བར་འགྱུར་ཏེ། ཉོན་མོངས་པ་དང་རྣམ་པར་རྟོག་པ་ལམ་དུ་བྱེད་ཅེས་འཆད་པ་ཀུན་ལ་དེ་བཞིན་དུ་ལྟ་བར་བྱའོ། ། དེ་ཡང༌། ཇི་སྐད་དུ། མདོ་སྡེའི་རྒྱན་ལས། ཆོས་ཀྱི་དབྱིངས་ལས་མ་གཏོགས་པའི། །
འདི་ལྟར་ཆོས་ཡོད་མ་ཡིན་ཏེ། ། གང་ཕྱིར་ཆགས་སོགས་དེ་དག་ལས། ། ངེས་འབྱུང་ཆགས་སོགས་ཡིན་པར་དགོངས། ། ཞེས་གསུངས་པ། འདི་ལས་ནི་ཆགས་པ་དང་ཆགས་ཆེན་ལྟ་བུ་གཞི་ཚོགས་པ་གཅིག་ན་གནས་ལུགས་དང་སྤངས་གཉེན་དུ་ཤེས་པར་འགྱུར་བའི་ཚུལ་བདེ་བླག་ཏུ་ཤེས་པར་ནུས་སོ། ། གཉིས་པ་ལ་གཉིས་ཏེ། གཞན་གྱིས་བརྟགས་པའི་ཉེས་པས་མ་གོས་པ་དང༌། མན་ངག་པའི་ལུས་ཉིད་རྒྱུད་གཞུང་དང་མཐུན་པར་གྲུབ་པའོ། ། དང་པོ་ནི། དགྱེས་རྡོར་མན་ངག་ལུགས་ཀྱི་ལུས་དཀྱིལ་ལ་ཕྱི་དཀྱིལ་ལ་བཀོད་པའི་ལྷའི་ནང་ནས་གཅིག་ཀྱང་མེད་ཟེར་བ་ནི་རྣམ་པར་མ་བརྟགས་པ་ཡིན་ཏེ།
ལམ་དུས་ཀྱི་དབང་ཕྱི་ནང་སྦྲགས་པར་ལེན་པ་དེའི་ཚེ་ཕྱི་དཀྱིལ་གྱི་གཙོ་བོའི་སྐུ་དེ་ཉིད་ལུས་དཀྱིལ་དུ་སྒོམ་པ་དང་འཇོག་པའི་ཕྱིར་ན། མིང་དོན་གཉིས་ཀ་ཐུན་མོང་གི་ལྷ་ཉིད་དུ་གྲུབ་པ་དང༌། དོན་ཁོ་ན་ཐུན་མོང་བར་གྱུར་པ་ཡང་འདིར་ཕོ་བྲང་ལྔའི་ལྷ་ཚོགས་ཇི་སྙེད་པ་ལྷ་རིགས་ལྔ་དང་ཡུམ་ལྔར་མ་འདུས་པ་ནི་ཆ་ཤས་ཙམ་ཡང་མེད་ལ། ཕྱི་དཀྱིལ་གྱི་གཙོ་བོ་ཡབ་ཡུམ་སོ་སོར་ཕྱེ་བས་ཕྱིའི་ལྷ་བཅུ་པོ་ནི་རིགས་ལྔ་དང་ཡུམ་ལྔའི་བདག་ཉིད་ཅན་ཁོ་ནར་ངེས་པའི་ཕྱིར། ཡང་ཕྱི་ནང་གི་ལྷ་གྲངས་མ་མཐུན་པས་མི་འཐད་ཅེས་ཟེར་བ་ནི། གསང་བ་འདུས་པའི་ཕྱི་ནང་གི་དཀྱིལ་འཁོར་འཆད་ཚུལ་ལ་བསམས་པའི་རིགས་བསྒྲེ་ཡིན་མོད། མཚུངས་པ་མ་ཡིན་ཏེ། དེར་ནི་ནང་དཀྱིལ་ཡང་བསྐྱེད་རིམ་ཙམ་གྱི་དབང་དུ་བྱས་ལ། འདིར་ནི་བསྐྱེད་རྫོགས་ཐུན་མོང་བའི་ནང་ནས་ཀྱང་རྫོགས་རིམ་ཤས་ཆེ་བར་མཛད་པ་དང༌། སྤྱིར་ནི་བསྐྱེད་རིམ་ཁོ་ནའི་དབང་དུ་བྱས་པ་ལ་ཡང་ཕྱི་ནང་གི་ལྷ་གྲངས་མཐུན་པར་མ་ངེས་པའི་དངོས་ཀྱི་སུན་འབྱིན་ནི་རྗེ་བླ་མ་ཉིད་ཀྱིས་མཛད་ཟིན་ལ།
དོན་གྱི་གོ་བ་ཡང་འདིར་བརྟགས་པ་ནི། སྤྱིར་ཕྱི་དཀྱིལ་ནི་དབང་པོ་དང་སྦྱངས་པ་ཐུན་མོང་བར་བྱས་པས་སྦྱང་གཞི་དང་སྦྱང་བྱའི་དྲི་མ་གྲངས་མང་ཉུང་དང་ཟབ་རྒྱས་ཅི་རིགས་སུ་མཛད་པ་སྲིད་ལ། ལུས་དཀྱིལ་གྱི་ཉམས་ལེན་ནི། སྤྱིར་བཏང་དུ་གང་ཟག་ཁྱད་པར་ཅན་གྱི་དབང་དུ་བྱས་པས་སྦྱངས་གཞི་དང་སྦྱང་བྱའི་གྲངས་དང༌། སྤངས་གཉེན་སོ་སོའི་སྦྱོང་ཚུལ་རྣམས་ཟབ་ཅིང་རྒྱ་ཆེ་བ་ཡིན་ཏེ། དཔེར་ན། གཤེད་དམར་དང་བདེ་མཆོག་ལྷ་ལྔ་ལྟ་བུའི་ཕྱི་དཀྱིལ་ལ་ཕུང་པོ་ལྔ་དང་ཉོན་མོངས་པ་ལྔའི་སྦྱོང་བྱེད་ཙམ་ལས་མ་བསྟན་ཀྱང༌། དེ་དག་གི་ལུས་དཀྱིལ་ཞིག་འཆད་དགོས་པའི་ཚེ་ཕུང་ཁམས་བསྐྱེད་མཆེད་སོ་སོའི་ཚིགས་ཆེན་རྣམས་དང་བཅས་པའི་སྦྱོར་ཚུལ་ཚང་བར་མ་བསྟན་ན་ནང་ལུས་ཀྱི་ཆ་ཤས་སོ་སོ་ལ་ཡོད་པའི་དྲི་མ་སྦྱོང་མི་ནུས་པའི་ཕྱིར། བྱེ་བྲག་ཏུ་དགྱེས་པ་རྡོ་རྗེའི་རྒྱུད་འགྲེལ་ཞིག་ཏུ་ལུས་དཀྱིལ་གྱི་རྣམ་གཞག་གཅིག་མཛད་སྲིད་པ་དེའི་ཚེ་ན་ཕྱི་ནང་གི་ལྷ་གྲངས་མི་མཐུན་པ་ཁོ་ནར་འབྱུང་བ་ཡིན་ཏེ། རྩ་བའི་རྒྱུད་དུ་ཡབ་ཀྱི་ཕྱི་དཀྱིལ་ལ་ལྷ་དགུ་ལས་ལྷག་པ་མི་འབྱུང་མོད།
རྣལ་འབྱོར་པ་རང་གི་ལུས་ལ་བྱང་ཆུབ་ཀྱི་སེམས་འབབ་པའི་རྩ་སོ་གཉིས་རང་ཆས་སུ་གནས་པ་ལ། ཁམས་དཀར་ཆ་སྦྱོང་བྱེད་ལྷ་མོ་བཅོ་ལྔ་དངོས་སུ་སྦྱར་ཞིང༌། དེའི་རིགས་པ་དང་ཤུགས་ལ་ནག་ཕྱོགས་ཀྱི་ཆ་བཅོ་ལྔར་ཕྱེ་ནས་དེའི་སྦྱོང་བྱེད་དུ་ཧེ་རུ་ཀ་བཅོ་ལྔ་དོན་གྱིས་འཐོབ་པའི་ཕྱིར་དང༌། དེའི་ཚེ་ཡང་རྩ་དང་ཁམས་ཀྱི་གནས་ཚུལ་ལྷ་དང་ལྷ་མོར་གསལ་འདེབས་པ་ལས་གཞན་དུ་འཆད་མི་ནུས་པའི་ཕྱིར་དང༌། བརྟེན་པ་ལུས་ཀྱི་ལྷ་གྲུབ་པ་ན་རྟེན་ལུས་ཀྱི་གཞལ་ཡས་ཁང་བདེ་བླག་ཏུ་གྲུབ་པ་ཡིན་ཏེ། རྟེན་མེད་པར་བརྟེན་པ་མི་འབྱུང་བའི་ཕྱིར། མདོར་ན། གྲུབ་ཆེན་དྲིལ་བུ་པའི་ཚིག་ཟིན་གྱི་བཞེད་པས་གང་ཟག་ཁྱད་པར་ཅན་ལ་རྒྱུ་དུས་ཀྱི་དབང་དང་ལམ་དུས་ཀྱི་ཉམས་ལེན་གཉིས་ཀའི་ཚེ་ཡང་ལུས་དཀྱིལ་གྱི་རྣམ་པར་བཞག་པ་ཁོ་ནས་ཆོག་པར་གསུངས་པའི་ལུང་རིགས་ཀྱིས་ནི་དགྱེས་རྡོར་མན་ངག་ལུགས་སུ་དམིགས་བསལ་ཉམས་ལེན་ཁྱད་པར་ཅན་ཡང་གྲུབ་པ་ཡིན་ཏེ། ལས་དང་པོ་པ་ཉིད་ནས་གང་ཟག་ཁྱད་པར་ཅན་དུ་གྲུབ་པའི་རྣལ་འབྱོར་གྱི་དབང་ཕྱུག་ཆེན་པོ་རྣམས་ཀྱི་ཐུགས་རྒྱུད་ལ་ལམ་རིམ་པ་གཉིས་ཀྱི་འཁྲུངས་ཚུལ་མཐུན་པ་ཁོ་ནར་འབྱུང་བའི་ཕྱིར་དང༌། ལུས་དཀྱིལ་གྲུབ་ནས་ཕྱི་དཀྱིལ་ལོགས་སུ་སྒྲུབ་མི་དགོས་པར་འབད་མེད་ལྷུན་གྲུབ་ཏུ་འབྱུང་བའི་ཕྱིར།
དེས་ན་ཕྱི་དཀྱིལ་ལ་མ་ལྟོས་པར་ནང་དཀྱིལ་མི་འབྱུང་བ་ནི་བོད་ཕྱི་མ་འགའ་ཞིག་ཁོ་ནའི་ལོག་པར་རྟོག་པའོ། ། གསུམ་པ་ནི། དགྱེས་རྡོར་མན་ངག་ལུགས་ཀྱི་སྐབས་སུ་ཉམས་ལེན་གྱི་ཚེ་གདུལ་བྱ་ཐུན་མོང་གི་དབང་དུ་མཛད་ནས་ལམ་དུས་སུ་དབང་གི་ཆུ་བོ་མི་ནུབ་པར་བྱ་བ་ཉིད་གང་དུ་དབང་བསྐུར་བའི་རྟེན་དང་ཡུལ་ནི་རྣལ་འབྱོར་པ་རང་གི་ལུས་ཀྱི་དཀྱིལ་འཁོར་ཉིད་ལ་བྱ་བར་གསུངས་པ་ནི། སྦྱངས་གཞི་རྒྱ་ཆེ་བ་དང༌། སྦྱོང་བྱེད་གཉེན་པོ་ཟབ་པ་དང༌། ཉམས་ལེན་འཇུག་པ་བདེ་བ་ཉིད་ཀྱི་ཕྱིར་མཛད་པ་པོ་གྲུབ་པའི་དབང་ཕྱུག་རྙེད་པར་དཀའ་བའི་ཐེག་པ་མཆོག་ལ་རིམ་གྲོར་བགྱི་བ་མི་དམན་པ་དག་ལྷུར་ལེན་པ་གདུལ་བྱ་དབང་པོའི་རིམ་པ་ཇི་སྙེད་པར་གྱུར་པ་དག་ལ། ཉེ་རིང་བར་གྱུར་པ་མི་མངའ་བའི་ཐུགས་བརྩེ་བ་ཆེན་པོ་ཁོ་ནས་ལེགས་པར་འདོམས་པ་འདི་ནི་ལུང་དང་རིགས་པ་དང་མན་ངག་གིས་ཉེ་བར་བརྒྱན་པ་ཁོ་ནའོ། ། འདི་ལ་གསུམ་སྟེ། གང་དུ་དབང་བསྐུར་བ་ཡུལ་གྱི་ཁྱད་པར། གང་གིས་བསྐུར་བ་བྱེད་པ་པོའི་ཁྱད་པར།
ཇི་ལྟར་བསྐུར་ཚེ་དགོས་པའི་ཁྱད་པར་གང་འགྲུབ་པའོ། ། དང་པོ་ནི། མཁས་པས་འཆད་པའི་ཚེ་དོན་དམ་པའི་ལུས་ཀྱི་དབང་དུ་བྱས་པའི་དཀྱིལ་འཁོར་བཞི་ལ་ངོས་འཛིན་པ་ཉིད་དུ་ཁྱད་པར་མེད་ཀྱང༌། ལས་དང་པོ་པས་ཀུན་རྫོབ་ཏུ་རྣམ་སྨིན་གྱི་ལུས་སུ་གྱུར་པའི་དཀྱིལ་འཁོར་བཞི་པོ་དག་ལ་དང༌། ལམ་དུ་ཞུགས་པས་གཙོ་བོའི་སྐུ་མངོན་པར་བྱང་ཆུབ་པ་རྣམ་པ་ལྔ་ལས་གྲུབ་པའི་ལུས་ཀྱི་དཀྱིལ་འཁོར་བཞི་པོ་དག་ལའོ། ། ནང་གི་བསྐྱེད་རིམ་ཙམ་ལ་གཙོ་བོར་བྱེད་པའི་ཚེ་ནི་ནང་དབྱིབས་ཀྱི་ལུས་ལ་ནང་གི་བུམ་དབང་ཙམ་བླངས་པས་མི་ཆོག་པར་མེད་མོད། ལམ་དུས་སུ་རྫོགས་རིམ་གྱི་དབང་ལེན་པའི་ཚེ་ནི་དཀྱིལ་འཁོར་གཞན་གསུམ་ལའང་དབང་རྒྱས་པ་མེད་མི་རུང་དུ་ལེན་དགོས་ཏེ། ཀུན་རྫོབ་པའི་ལུས་ལ་དབང་རྒྱས་པར་བསྐུར་བས་དོན་དམ་པའི་ལུས་དང་རྒྱུད་གྲོལ་ལམ་དུ་བྱེད་དགོས་པའི་ཕྱིར། དབང་ཆུ་རྒྱུན་གཅིག་པ་ཙམ་གྱིས་ནི་ལམ་དུས་ཀྱི་དབང་གི་ཆུ་བོ་མི་ནུབ་པར་བྱེད་ནུས་ཀྱང་དེ་ཙམ་གྱིས་གྲོལ་ནུས་པ་མ་ཡིན་ཏེ། དཀྱིལ་འཁོར་བཞི་ཀ་གསལ་མ་ཐེབས་ཤིང་གནད་དུ་མ་བསྣུན་པའི་ཕྱིར།
གཉིས་པ་ནི། རྡོ་རྗེ་སློབ་དཔོན་གྱི་མཚན་ཉིད་དུ་བཤད་པ་རྣམས་ཚང་བར་དཔོན་སློབ་གཉིས་ཀས་བརྡ་འཕྲོད་པ་ཙམ་དུ་མ་ཟད། དཔོན་སློབ་གཉིས་ཀ་ཡང་གཞི་དུས་སུ་རྒྱུད་རང་བཞིན་རྣམ་དག་གི་སངས་རྒྱས་སུ་སྒྲོ་འདོགས་ཆོད་པ་ཞིག་དགོས་ཏེ། གདུལ་བྱའི་ཁྱད་པར་འགའ་ཞིག་རྗེས་གཟུང་བའི་ཕྱིར་དུ་བདེ་གཤེགས་སྙིང་པོས་སེམས་ཅན་ཐམས་ཅད་ལ་ཁྱབ་པར་གསུངས་པ་དང༌། གདུལ་བྱ་དབང་པོ་རྟུལ་འབྲིང་ཁ་ཅིག་ལ་ཐུན་མོང་ལམ་གྱི་སྦྱངས་པ་སྔོན་དུ་འགྲོ་དགོས་པར་འཆད་པ་ཡང་དོན་དེ་ལ་དགོངས་པའི་ཕྱིར། དབང་བསྐུར་མཛད་པའི་བླ་མ་ནི། ། འཆད་པ་པོ་ང་ཆོས་ཀྱང་ང༌། ། ཞེས་སོགས་ལྟར། རང་བཞིན་ལྷུན་གྲུབ་ཀྱི་སྐུ་བཞི་པོའི་ངོ་བོ་ཉིད་དུ་གནས་པ་དེ་ལ་བྱེད་ལས་ཀྱིས་སོ་སོར་ཕྱེ་སྟེ། གང་གིས་བསྐུར་བའི་བླ་མ་རྟེན་ལུས་རང་བཞིན་རྣམ་དག་གི་ངོ་བོར་གྱུར་པ་ཉིད་ཀྱིས།
གང་ལ་བསྐུར་བའི་སློབ་མ་རྟེན་ལུས་རང་བཞིན་རྣམ་དག་གི་ཡེ་ཤེས་སུ་གནས་ཤིང་ངོ་འཕྲོད་པ་དེ་ལ། གང་དུ་བསྐུར་བ་དོན་དམ་ལུས་ཀྱི་དཀྱིལ་འཁོར་ཉིད་དུ། གང་བསྐུར་བ་དོན་དམ་པའི་བུམ་དབང་སྟེ། སངས་རྒྱས་རིགས་དྲུག་རྡོ་རྗེ་སློབ་དཔོན་ཏེ། བདུན་པོ་ཆོས་ཀྱི་དབྱིངས་སུ་རོ་གཅིག་པར་བརྡ་སྤྲོད་པའོ། ། རྡོ་རྗེ་སློབ་དཔོན་གྱི་ངོས་འཛིན་ཡང་དམ་ཚིག་གསུམ་དབྱེར་མེད་དུ་གྱུར་པའི་ཆོས་དབྱིངས་ལ་བྱ་བ་ཡིན་གྱི། རྣམ་སྨིན་གྱི་ཕུང་པོ་ལ་བཏགས་པའི་གང་ཟག་ལ་ངོས་བཟུང་ན་ནི། བདག་ཏུ་སྨྲས་པའི་གཞུང་ཆེན་པོ་བཙུགས་པར་སོང་ངོ༌། ། དེ་བཞིན་དུ་ཕྱི་མ་རྣམས་ལ་ཡང་སོ་སོར་སྦྱར་ནས། གང་གིས་དང༌།
གང་ལ་དང༌། གང་དུ་དང༌། གང་བསྐུར་བ་བཞི་པོ་ཐམས་ཅད་ཆོས་ཀྱི་དབྱིངས་སུ་རོ་གཅིག་པ་སྟེ། རྩ་ཡི་གེ་དང༌། ཁམས་བདུད་རྩི་དང༌། སྙིང་པོ་ཡེ་ཤེས་རླུང་སྟེ། གསུམ་པོ་སོ་སོའི་ངོ་བོ་ཉིད་དུ་གནས་པའི་བླ་མ་དང༌། དེར་གནས་པའི་སློབ་མ་དང༌། དེར་གནས་པའི་དཀྱིལ་འཁོར་དག་དུ། དེ་ལྟར་གནས་པའི་གསང་བ།
ཤེས་རབ། བཞི་པ་རྣམས་བསྐུར་བར་བྱའོ། ། དུས་དེར་མཁས་པས་འཆད་པའི་ཚེ་ནི་རློམ་སོང་ལམ་བྱེད་གསུམ་ག་དོན་དམ་པའི་དཀྱིལ་འཁོར་ཉིད་ཀྱི་དབང་དུ་བྱེད་ལ། མི་མཁས་པ་དག་དད་པས་རྗེས་སུ་འབྲང་བའི་ཚེ་ནི། ཇི་སྐད་བཤད་པ་དེ་ཐམས་ཅད་ཀུན་རྫོབ་རྣམ་ཤེས་ཀྱི་ངོ་དབང་བཙན་པ་དང༌། རློམ་སོང་ལམ་བྱེད་གསུམ་ག་ཡང་ཀུན་རྫོབ་ཀྱི་བདེན་པ་ཉིད་ཀྱི་དབང་དུ་བྱས་པས་འབྲས་བུ་ནི་བསོད་ནམས་ཀྱི་ཚོགས་རྫོགས་པར་བྱེད་དོ། ། ཚོགས་དེ་རྣམ་ཤེས་ཀྱི་ངོར་བསགས་ཀྱང་རྫོགས་པ་ནི་ཡེ་ཤེས་ཉིད་ལ་ཡིན་ཏེ། བྱེད་པ་པོ་རང་གི་རྒྱུད་ལ་རྫོགས་དགོས་པའི་ཕྱིར། རྫོགས་པ་དེའི་འབྲས་བུ་ནི་གཞན་སྣང་དུ་སྨིན་པ་ཡིན་ཏེ། བསོད་ནམས་ཀྱི་ཚོགས་དེ་ནི་གཙོ་བོར་སྤྱི་ཙམ་ནས་གཞན་དོན་དང༌།
ཁྱད་པར། གཟུགས་སྐུའི་སྣང་བ་གདུལ་བྱ་གཞན་ལ་འཆར་བའི་ཆེད་དུ་ཡིན་པས་སོ། ། བཤད་མ་ཐག་པ་དོན་དམ་པའི་དབང་དེ་ནི་ཚོགས་གཉིས་ལས་ཡེ་ཤེས་ཀྱི་ཚོགས་སུ་འཆད་དགོས་པ་ཡིན་མོད་ཀྱང༌། གཞན་དུ་གྲགས་པ་ལྟར་རང་དོན་ཆོས་ཀྱི་སྐུ་ཡོངས་སུ་རྫོགས་པ་སྔོན་མེད་གསར་དུ་སྒྲུབ་པའི་ཕྱིར་ནི་མ་ཡིན་ཏེ། དང་པོའི་སངས་རྒྱས་དང་གཞི་འབྲས་དབྱེར་མེད་ཀྱི་རྣམ་གཞག་ངོས་འཛིན་པའི་སྐབས་འདིར། ཆོས་ཀྱི་སྐུའི་དབང་དུ་བྱས་པའི་རང་དོན་གྱི་ཡོན་ཏན་གཞི་དུས་སུ་མེད་པ་གསར་དུ་སྒྲུབ་དགོས་པའི་རྣམ་གཞག་མི་འབྱུང་བའི་ཕྱིར། འོ་ན་དོན་དམ་པའི་ཚོགས་གསོག་གློ་བུར་བ་དེ་ཅི་ཞིག་བྱ་ཞེ་ན། བྱེད་པ་པོ་ལ་ཡོད་པའི་ཡེ་ཤེས་ཀྱི་འཕྲིན་ལས་དོན་དམ་པའི་སེམས་ཅན་གཞན་ལ་མྱུར་དུ་འཇུག་པའི་ཕྱིར་ཡིན་ཏེ། རྒྱུ་དེ་མེད་ན་འབྲས་བུ་དེ་དག་མི་འབྱུང་བའི་ཕྱིར། གཞི་དུས་ཀྱི་གནས་སྐབས་བཞིན་ནོ། །
གལ་ཏེ། དོན་དམ་པའི་སེམས་ཅན་འབད་མེད་དུ་གྲོལ་བར་འགྱུར་ཏེ། ཡེ་ཤེས་ཀྱི་ཚོགས་ལ་མ་རེག་པར་ཆོས་ཀྱི་སྐུའི་ཡོན་ཏན་མ་ལུས་པ་གྲུབ་ཟིན་པའི་ཕྱིར། ཞེ་ན། རང་བཞིན་རྣམ་དག་དབང་དུ་བྱེད་ན་ནི་འདོད་ཐོག་ཉིད་ཀྱི་ཕྱིར་ཧ་ཅང་ཐལ་བ་མེད་ལ། གློ་བུར་རྣམ་དག་ལ་བསམས་ན་ནི་མ་ངེས་པ་ཉིད་དེ། དེར་ནི་རྣམ་ཤེས་ཀྱི་ངོར་དྲི་མ་སྤོང་བའི་རྣམ་གཞག་མཛད་ལ། འདིར་ནི། ཇི་སྐད་དུ། འདི་ལ་བསལ་བྱ་ཅི་ཡང་མེད། །
ཅེས་དང༌། ཉོན་མོངས་གདོད་ནས་ཟད་ཕྱིར་རོ། ། ཞེས་པ་ཉིད་སྒྲ་ཇི་བཞིན་པར་འཆད་པས་སོ། ། གསུམ་པ་ལ་དོན་དམ་པའི་དབང་བསྐུར་བ་དང༌། ཉམས་སུ་བླངས་པ་ལས་འབྲས་བུ་གང་འབྱུང་བ་དང༌། ཀུན་རྫོབ་པའི་དེ་དང་དེ་ལས་འབྲས་བུ་གང་འབྱུང་བའོ། ། དང་པོ་ནི། དོན་དམ་པའི་དབང་བསྐུར་བས་ནི་གཞིའི་དུས་ཉིད་ནས་བདེན་གཉིས་དབྱེར་མེད་དུ་བརྡ་འཕྲོད་པར་བྱེད་ལ། བསྐུར་བ་དེ་ཉམས་སུ་བླངས་པས་ནི་ཟུང་འཇུག་གི་ཡེ་ཤེས་མྱོང་བཞིན་པ་ཉིད་དུ་དང༌། འབྲས་བུའི་དུས་སུ་ནི་མྱོང་བ་མཐར་ཐུག་པའི་ཚུལ་གྱིས་སྐྱེ་བའོ། །
དེ་བཞིན་དུ་དོན་དམ་པའི་ངག་སེམས་ཡེ་ཤེས་གསུམ་ལ་དོན་དམ་པའི་གསང་དབང་སོགས་བསྐུར་བས་ངག་སེམས་ཡེ་ཤེས་ཀྱི་དབང་དུ་བྱས་པའི་བདེན་གཉིས་མེད་དུ་བརྡ་འཕྲོད་པ་དང༌། ཉམས་མྱོང་རིམ་བཞིན་པ་དང་མཐར་ཐུག་པར་སྐྱེ་བའོ། ། འདི་ཡང་ཡུལ་ཅན་གྱི་རིམ་པ་ལ་བསམས་མོད། ཡུལ་འཁོར་འདས་དབྱེར་མེད་ལ་ནི་སྐྱེ་ཚུལ་གྱི་རིམ་པ་མི་བཞེད་དོ། ། གཉིས་པ་ནི། ཀུན་རྫོབ་པའི་དཀྱིལ་འཁོར་རྣམ་པ་བཞི་ལ། ཀུན་རྫོབ་པའི་དབང་བཞི་བསྐུར་བ་དང་ཉམས་སུ་བླངས་པ་ལས་འབྲས་བུ་ཇི་ལྟར་འབྱུང་བ་ནི། དབང་བསྐུར་བས་ནི་ཐ་མལ་གྱི་སྣང་བ་ལ་ཇི་ལྟར་སྣང་བ་དེ་ལྟ་ཉིད་དུ་ཞེན་པ་མ་སྐྱེས་སམ་མི་སྐྱེ་བ་ཉིད་དུ་དགོས་པའི་བརྡ་འཕྲོད་པར་བྱེད། ཉམས་སུ་བླངས་པས་ནི་ཀུན་རྫོབ་ཀྱི་སྣང་བྱ་དྲི་མར་ཤེས་ཤིང༌། དྲི་མ་དེ་སེལ་བྱེད་ལྷ་དང་ཡེ་ཤེས་སུ་མྱོང་བ་རིམ་བཞིན་པ་ཉིད་དུ་སྐྱེའོ། །
དབང་ཉམས་སུ་ལེན་ཚུལ་གཉིས་པོ་དེའི་ངོ་བོའི་ཁྱད་པར་ནི་སྔ་མ་ཡེ་ཤེས་འབའ་ཞིག་གི་དང༌། ཕྱི་མ་རྣམ་ཤེས་དང་ཡེ་ཤེས་རེས་འཇོག་གི་ཉམས་ལེན་དང༌། བྱེད་ལས་ཀྱི་ཁྱད་པར་སྔ་མ་ཡེ་ཤེས་ཀྱི་ཚོགས་འབའ་ཞིག་དང༌། ཕྱི་མ་ཚོགས་གཉིས་ཟུང་དུ་འབྲེལ་བའི་དབང་དུ་བྱས་པ་དང༌། ཡུལ་ཅན་གྱི་ཁྱད་པར་ཡེ་ཤེས་འབའ་ཞིག་པའི་དང༌། རྣམ་ཤེས་དང་ཟུང་དུ་འབྲེལ་བས་ཡུལ་དུ་བྱས་པའི་ཁྱད་པར་དང༌། ཡོན་ཏན་གྱི་ཁྱད་པར་རྟོགས་པ་འབའ་ཞིག་པའི་དང༌། སྤངས་རྟོགས་ཟུང་དུ་འབྲེལ་བའི་དང༌། གནས་སྐབས་ཀྱི་ཁྱད་པར་མཉམ་གཞག་ཁོ་ན་དང༌། མཉམ་རྗེས་ཟུང་འབྲེལ་གྱི་སྐབས་དང༌།
ཤེས་བྱའི་ཁྱད་པར་དོན་དམ་འབའ་ཞིག་པ་དང༌། བདེན་གཉིས་ཟུང་འབྲེལ་གྱི་དབང་དུ་བྱས་པའོ། ། གལ་ཏེ་འོ་ན། ཡེ་ཤེས་འབའ་ཞིག་པའི་དབང་བཞི་བསྐུར་བ་དོན་མེད་དུ་འགྱུར་ཏེ། རང་བཞིན་ཆོས་ཀྱི་སྐུ་ལ་ཆོས་སྐུའི་ཡོན་ཏན་ཡོངས་སུ་རྫོགས་པ་ནི་གཞི་དུས་སུ་གྲུབ་ཟིན། གདུལ་བྱ་གཞན་ལ་གཟུགས་སྐུར་སྣང་བ་ནི་རྣམ་ཤེས་ཀྱི་ངོར་བསོད་ནམས་ཀྱི་ཚོགས་ལ་རག་པའི་ཕྱིར་ཞེ་ན། མ་ངེས་པ་ཉིད་དེ། རྒྱུ་བསོད་ནམས་ཀྱི་ཚོགས་དང་འབྲས་བུ་གཞན་དོན་གྱི་སྐུ་གཉིས་པོ་རེ་རེ་ལ་ཡང་བདེན་པ་གཉིས་གཉིས་སུ་འབྱེད་པས་སོ། ། དེ་ལྟ་ན་ཡང་སྔ་མ་བཞིན་དུ་ཐལ་བར་འགྱུར་ཏེ། གཞི་དུས་ན་སྒྲིབ་པ་མེད་པས་ལམ་དུས་སུ་བསལ་བཞག་མེད་པར་ཁྱོད་ཀྱིས་ཁས་བླངས་པའི་ཕྱིར་ཞེ་ན།
སྤྱིར་ཀུན་རྫོབ་དང་རྣམ་ཤེས་ཀྱི་ངོར་བསལ་བཞག་ཡོད་པ་དང༌། དོན་དམ་དང་ཡེ་ཤེས་ཀྱི་ངོར་བསལ་བཞག་མེད་པའི་ཚུལ་གོང་དུ་བཤད་ཟིན་པ་དང་ཕྱིས་ཀྱང་འཆད་པར་འགྱུར་མོད། འདིར་ནི་ངེས་པའི་དོན་ཉིད་དབང་བཙན་པར་བྱེད་པ་དེའི་ཚེ་སྔགས་དང་བྱམས་ཆོས་ཀྱི་སྲོལ་དག་ན། དྲི་མ་ཟད་མེད་དང་སྐྱེ་མེད་ཀྱི་དགོངས་པ་དྲི་མ་ནི་ཡེ་ཤེས་ལྟར་གདོད་མ་ནས་ཡོད་མ་མྱོང་བས་ན། འདས་པ་དང༌། ད་ལྟར་བ་ནི་སེལ་མི་དགོས་ཤིང་ཡོད་ཀྱང་སེལ་མི་ནུས་ལ། མ་འོངས་པ་མི་སྐྱེ་བའི་ཚུལ་ལ་གཉིས་ཏེ། མ་སྐྱེ་བའི་ཆོས་ཅན་སྐྱེ་མི་སྲིད་པ་དང༌། སྐྱེ་རུང་གཉེན་པོའི་སྟོབས་ཀྱིས་སྐྱེ་མི་སྲིད་པ་ཉིད་ལས། དང་པོ་བརྟགས་མིན་གྱིས་འགོག་པའི་ལག་རྗེས་དང༌།
ཕྱི་མ་བརྟགས་འགོག་གི་ལག་རྗེས་སུ་ཆོས་མངོན་པ་བ་དག་འཆད་པ་དང་ཆ་མཐུན་པར་ཡེ་ཤེས་ཀྱི་ཚོགས་གསོག་ཉམས་སུ་བླངས་པ་ལས་སོ། ། སྐྱེ་རུང་དེ་བརྟགས་པ་མཐར་གཟུང་བའི་ཚུལ་གྱིས་སྐྱེས་སྲིད་ཀྱང་དུས་མི་མཚུངས་པའི་ཕྱིར། སང་ཉིན་གྱི་མུན་པས་དེ་རིང་གི་ཉི་མ་མི་འགྲིབ་པ་བཞིན་ནོ། ། དུས་མཉམ་པས་འགྲིབ་བོ་ཞེ་ན། གཞི་དུས་ཀྱི་ཆོས་སྐུ་ལ་དུས་མཉམ་གྱི་སྒྲིབ་བྱེད་དང་དྲི་མ་སྲིད་ན། དྲི་མ་རང་བཞིན་གྱིས་དག་པའི་སངས་རྒྱས་སུ་འཆད་པར་མི་ནུས་སོ། ། གལ་ཏེ་དེ་ལྟར་ན། འོན་ཀྱང་གློ་བུར་དྲི་མས་བསྒྲིབས། ། ཞེས་བཤད་པ་མ་ཡིན་ནམ་ཞེ་ན། ཁྱེད་ལ་ཡང་དེ་བསལ་ན་ནི་སངས་རྒྱས་ཉིད། །
ཅེས་འཆད་མི་ནུས་པར་འགྱུར་ཏེ། ཡོད་ན་སྤངས་པར་འགལ་བ་ཉིད་དུ་བྱམས་པས་གསུངས་པའི་ཕྱིར། དེ་བདེན་པར་ཡོད་པའི་དབང་དུ་མཛད་དོ་ཞེ་ན། ཡོད་ན་བདེན་པར་ཡོད་དགོས་ཏེ། བརྫུན་ན་ཡོད་པར་འགལ་བའི་ཕྱིར་རོ། ། གལ་ཏེ་གསང་སྔགས་བླ་མེད་ཀྱིས་དང་པོའི་སངས་རྒྱས་གོ་ཆོད་པོ་གཞི་དུས་ཉིད་ནས་གྲུབ་ཟིན་པར་འཆད་པ་དེ། དཔལ་དང་པོའི་སངས་རྒྱས་ལེགས་པར་ངོས་ཟིན་པའི་གོ་དོན་དུ་འཆད་པ་དང༌། ལམ་དུས་སུ་ཡེ་ཤེས་ཀྱི་ཚོགས་བསགས་པས་སྒྲིབ་པ་མ་འོངས་པ་སྤོང་བ་དང༌། གཞན་དོན་གྱི་སྐུར་སྔར་མེད་གསར་དུ་གྲུབ་པར་ཁས་ལེན་པ་ནི་ནང་འགལ་ཏེ། ལུགས་ཕྱི་མ་དེ་ནི་དཔྱད་པ་གསུམ་གྱིས་རྣམ་པར་དག་པའི་ཕྱིར་རོ་ཞེ་ན།
ལུགས་གཉིས་ཀ་དཔྱད་པས་རྣམ་པར་དག་ཀྱང་མི་འགལ་བ་ནི། ཡུལ་ཅན་རྣམ་ཤེས་དང་ཡེ་ཤེས་ཀྱི་དབང་དུ་བྱས་པ་འོག་ཏུ་འཆད་ལ། འདིར་ཡེ་ཤེས་འབའ་ཞིག་གི་དབང་དུ་བྱས་པའི་ཚེ་ཡང༌། ཟག་མེད་ཀྱི་རྟོགས་པའི་ཡོན་ཏན་དང་ཡེ་ཤེས་སྔར་མེད་གསར་དུ་སྒྲུབ་མི་དགོས་ཀྱང༌། སྤངས་པའི་ཡེ་ཤེས་སྔར་མེད་གསར་དུ་འགྲུབ་པ་ནི་གྲུབ་ཟིན་གྱི་ཆོས་སྐུ་དེ་ཉིད་སླར་ལམ་དུ་བྱས་པའི་མཐུ་ལས་འབྱུང་བ་ཡིན་ཏེ། འཇིག་རྟེན་ན་རྐུན་པོ་ནང་དུ་འཇུག་པ་ཞིག་གནས་ཚུལ་ལ་མི་སྲིད་ཀྱང༌། སྒོ་བཅད་མ་བཅད་ཀྱི་ཁྱད་པར་ཡོད་པ་བཞིན་ནོ། ། དེ་བཞིན་དུ་ཆོས་སྐུའི་ཡོན་ཏན་སྟོབས་སོགས་གདོད་མ་ནས་གྲུབ་ཟིན་ཀྱང་ཡོན་ཏན་དེ་དག་དང་བཅས་པའི་གཟུགས་སྐུའི་རྣམ་པ་གཞན་དུ་འཆར་བ་ནི། ཆོས་སྐུ་འབའ་ཞིག་ལམ་བྱེད་ཀྱི་མཐུ་ལས་འབྱུང་དགོས་པ་ཡིན་ཏེ། དཔེར་ན།
ནོར་བུའི་རིན་པོ་ཆེའི་རྒྱལ་མཚན་གྱི་རྩེ་མོར་གསོལ་བ་བཏབ་མ་བཏབ་ཀྱི་ཁྱད་པར་བཞིན་དང༌། མཚོན་རྣོན་པོ་ཤུབས་ནས་མི་འདོན་པར་བཞག་པ་དང་རྐྱེན་དབང་ལས་སྐད་ཅིག་གཉིས་པར་ཤུབས་ནས་འབྱུང་བའི་ནུས་པ་མཐུ་ཅན་དུ་གྱུར་པའི་གནས་སྐབས་བཞིན་ནོ། ། དེ་ལྟར་བཤད་པས་གྲུབ་པའི་དོན་ནི་བདེ་དགྱེས་ཀྱི་ལམ་དང་དེའི་ཉམས་ལེན་ལ་མཆོག་ཏུ་གཅེས་པ་དང་ཞལ་འཛིན་དུ་ཁས་ལེན་པ་མང་པོ་དག་གི་ཐུགས་ལ་བཞུགས་ཀྱང༌། ཞལ་དུ་མི་འདོན་པ་མང་པོ་པ་དེ་དག་གི་རྗེས་འཇུག་སླད་ནས་འབྱོན་པ་རྣམས་ལ་ལུང་རིགས་ཀྱི་སྤོབས་པ་མི་ཟད་པ་འབྱུང་བའི་ཕྱིར་འདི་སྐད་ཅེས། འདིར་ལུས་ཀྱི་དཀྱིལ་ནི་སྙིང་པོ་སྟེ་དོན་དམ་པའི་ལུས་སོ། ། འཁོར་ནི་རྟེན་བརྟེན་པར་གྱུར་པ་དག་གོ ། ངོ་བོ་ནི་ཆོས་ཀྱི་དབྱིངས་ཀྱི་ཡེ་ཤེས་སོ། ། མིང་གི་རྣམ་གྲངས་ནི་དཔལ་དང་པོའི་སངས་རྒྱས་དང༌། བདེ་བར་གཤེགས་པའི་སྙིང་པོ་དང༌། བརྗོད་བྱ་དོན་གྱི་རྒྱུད་དང༌།
དོན་དམ་པའི་སེམས་ཅན་དང༌། བདག་དམ་པ་དང༌། འཁོར་འདས་ཀུན་གྱི་བྱེད་པ་པོ་དང༌། འཁོར་འདས་དབྱེར་མེད་དང༌། དོན་དམ་པའི་འཇམ་དཔལ་དང༌། དེ་ལ་ཡང་མཚན་གྱི་རྣམ་གྲངས་བརྒྱ་དང་དྲུག་བཅུ་རྩ་གཉིས་མཚན་བརྗོད་ལས་གསུངས་པ་དང༌། ཨེ་ཝཾ་དང༌། རང་བཞིན་ལྷན་སྐྱེས་དང༌། གསལ་སྟོང་ཟུང་འཇུག་སོགས་གྲངས་ལས་འདས་པའི་མིང་ཅན་འདིས་མ་ཁྱབ་པའི་ཤེས་བྱ་ནི་སྲིད་པ་མ་ཡིན་ཏེ། ཤེས་བྱའི་ཁྱད་པར་རེ་རེ་ལ་དཔེར་ན།
ཀུན་རྫོབ་པའི་སེམས་ཅན་དང༌། དོན་དམ་པའི་སེམས་ཅན་དང་གཉིས་གཉིས་སུ་ཕྱེ་བ་ལྟ་བུས་ཤེས་བྱ་ཐམས་ཅད་མཚོན་པར་ཡུམ་རྒྱས་འབྲིང་ལས་གསུངས་པའི་ཕྱིར་དང༌། འཆད་ཚུལ་འདི་ཉིད་རྒྱུད་འཆད་པའི་ཚེ་གཞུང་བཞིན་དུ་མ་ཁྱེར་ན་ཇི་བཞིན་འཆད་མི་ཤེས་པའི་ཕྱིར། དེ་ལྟར་གཉིས་སུ་ཕྱེ་བའི་དུས་ཀྱི་ཀུན་རྫོབ་ཏུ་གང་བཤད་པ་དེ་ཐམས་ཅད་ནི་ཡོད་པ་མ་ཡིན་ཏེ་བརྫུན་པ་དང་བསླུ་བའི་ཕྱིར། ཡོད་པ་དང་གནས་ཚུལ་ནི་དོན་དམ་པར་གང་བཤད་པ་དེ་དག་གོ ། དེ་དག་གི་ནང་ནས་གསང་སྔགས་སུ་ནི་མ་རིག་པའི་དབང་གིས་གཟུང་འཛིན་དུ་སྣང་བ་གང་ཡིན་པ་དེ་ཐམས་ཅད་ཀུན་རྫོབ་དང༌། དེ་དང་བྲལ་བའི་ཡེ་ཤེས་གང་ཡིན་པ་དེ་ནི་དོན་དམ་པའི་ངོས་འཛིན་ནོ། ། མེད་པ་དང་བྲལ་བ་ཡང་གདོད་མ་ནས་ཡིན་གྱི། གློ་བུར་སྤངས་པ་ལ་ངོས་འཛིན་པ་ནི་མ་ཡིན་ནོ། ། ཐེག་པ་ཆེན་པོར་ཞུགས་ནས་སྤང་བྱ་དྲི་མའི་ཆོས་རྣམས་ཀྱི་ངོས་འཛིན་དེ་དང་དེར་སྣང་བའི་རྣམ་རིག་ཅེས་པ་ཙམ་ལས་ངོས་འཛིན་གཞན་འཆད་མི་ནུས་ལ།
དེའི་ཚེ་རིག་པ་ཞེས་སྦྱར་བ་ནི་སེམས་ཀྱི་ངོ་བོ་གསལ་རིགས་ལ་འཆད་ནུས་པ་མ་ཡིན་ཏེ། དེ་ལྟར་བཤད་ན་དྲི་མ་སེམས་ཀྱི་གནས་ཚུལ་ལ་ཞུགས་པར་སོང་བའི་ཕྱིར་དང༌། སེམས་ཀྱི་རང་བཞིན་འོད་གསལ་ཡིན་པ་གཏན་ཚིགས་སུ་བཀོད་ནས། ཉོན་མོངས་པའི་ངོ་བོ་གདོད་མ་ནས་ཡོད་མ་མྱོང་བ་ཉིད་དུ་བསྒྲུབས་པའི་ཕྱིར། གལ་ཏེ་ཤེས་བྱ་གཟུང་འཛིན་དང༌། སྤང་བྱ་སྒྲིབ་པ་དང༌། ཐབས་མཁས་ཀུན་རྫོབ་ཀྱི་བདེན་པ་སོགས་གང་ཡང་ཡོད་པར་ཁས་མི་ལེན་ན། སངས་རྒྱས་ཀྱི་ཡེ་ཤེས་ཇི་སྙེད་པ་མཁྱེན་ཚུལ་ལ་སྐུར་པ་བཏབ་པ་མ་ཡིན་ནམ་ཞེ་ན། མ་ཡིན་ཏེ། མ་དག་པ་འཁོར་བའི་ཆོས་རྣམས་སྣང་ཡུལ་དུ་བྱས་ནས་མཁྱེན་པ་ནི་སངས་རྒྱས་ལ་མངའ་བའི་ཇི་སྙེད་པ་མཁྱེན་ཚུལ་དུ་བཤད་པ་མ་ཡིན་གྱི།
སེམས་ཅན་ཐམས་ཅད་བདེ་བར་གཤེགས་པའི་སྙིང་པོ་ཅན་དུ་གཟིགས་པ་ལ་བཤད་པའི་ཕྱིར། དེ་བས་ན་དོན་དམ་པའི་སེམས་ཅན་དང་དོན་དམ་པའི་སངས་རྒྱས་ལས་མ་གཏོགས་པའི་ཆོས་གཞན་ནི་གང་ཡང་ཡོད་པ་མ་ཡིན་པ་དང༌། གཉིས་པོ་དོན་གཅིག་ལ་འདུ་བ་དང༌། གཅིག་པུ་དེ་ཡང་ཆོས་དབྱིངས་ཡེ་ཤེས་ཉིད་ཀྱི་ཕྱིར། སྐབས་སོ་སོར་མ་ཕྱེ་ན་དྲི་བཅས་དེ་བཞིན་ཉིད་ཀྱི་ཐ་སྙད་ལེགས་པ་མ་ཡིན་ཏེ། བསལ་བཞག་ཅི་ཡང་མེད་པར་གྲུབ་པའི་སྐབས་ཡིན་པས་སོ། ། ཡོན་ཏན་མཐའ་དག་གདོད་མ་ནས་ཚང་ཡང་དུས་དེར་དྲི་མ་སྤངས་པ་དང་དེའི་གཉེན་པོ་ཁས་མི་ལེན་ཏེ་ཡོད་མ་མྱོང་བ་ལ་གཉེན་པོ་མི་འཇུག་པའི་ཕྱིར། འབྲས་བུ་ལམ་བྱེད་ཀྱི་ཉམས་ལེན་དངོས་གཞིའི་ཚེ་ན། འབྲས་བུ་ཆོས་ཀྱི་སྐུ་དང་གཟུགས་ཀྱི་སྐུ་གང་ཞིག་ལམ་དུ་བྱེད་ཀྱང༌། སྟོབས་སོགས་དང་མཚན་དང་དཔེ་བྱད་ཀྱི་ཡོན་ཏན་ཀུན་ཚང་བ་ཉིད་དུ་བརྡ་འཕྲོད་པར་བྱས་ནས།
དེ་ཉིད་ངའོ་ཞེས་སོམ་ཉིད་དང་བྲལ་བའི་སྒོ་ནས་གསལ་བ་རབ་ཀྱི་མཐར་ཕྱིན་པ་ཉིད་གོམས་པར་བྱེད་པ་ནི་ཡིན་ལ། ང་ཉིད་སྒྲིབ་པ་མ་ལུས་པར་སྤངས་པའི་སངས་རྒྱས་སོ་ཞེས་གོམས་པར་བྱེད་དུ་ནི་གནས་སྐབས་གང་དུ་ཡང་མ་བཤད་པ་དང༌། དེ་བཞིན་གཤེགས་སྙིང་ངོས་འཛིན་པའི་མདོ་རྒྱུད་གང་དུ་ཡང་ཟག་མེད་ཀྱི་ཡོན་ཏན་ཀུན་ཚང་དུ་འཆད་ཀྱང༌། དེ་ལ་སྒྲིབ་བྱེད་ཀྱི་དྲི་མ་ཀུན་སྤངས་སུ་མི་འཆད་པ་དང༌། སྤངས་པར་མི་འཆད་ཀྱང་གདོད་མ་ནས་ཡོད་མ་མྱོང་བ་འཆད་པ་དང༌། ཐེག་ཆེན་འཕགས་པས་ཤེས་བྱ་ཇི་སྙེད་པའི་མཁྱེན་ཚུལ་བདེ་བར་གཤེགས་པའི་སྙིང་པོས་ཤེས་བྱ་མཐའ་དག་ལ་ཁྱབ་པ་དང༌། ཇི་ལྟ་བའི་མཁྱེན་ཚུལ་སྙིང་པོ་དེ་ལས་མ་གཏོགས་པའི་ཆོས་གཞན་གང་ཡང་མ་གཟིགས་པ་ལ་འཆད་པ་དང༌། སྙིང་པོས་ཀུན་ལ་ཁྱབ་ཀྱང་ལམ་དུ་གོམས་པར་མ་བྱས་ན་མི་མཐོང་བ་དང༌། རང་བཞིན་རྣམ་དག་གི་བདེ་གཤེགས་སྙིང་པོ་ཡོན་ཏན་ཀུན་ཚང་དེ་ལ་མངོན་སུམ་ཏུ་མཐོང་མི་མཐོང་གི་ཆ་གཉིས་མི་འབྱུང་ཡང༌། གློ་བུར་རྣམ་དག་གི་དེ་བཞིན་གཤེགས་སྙིང་ཡོངས་སུ་རྫོགས་པར་མཐོང་བ་ལ་ལམ་ལྔ་ས་བཅུའི་རིམ་པས་མཐར་ཕྱིན་པ་ཉིད་དུ་བྱེད་དགོས་པར་བཤད་དོ། །
དེ་ལྟར་བཤད་པའི་ཚུལ་འདི་ནི་བདེ་དགྱེས་ཀྱི་ལམ་ཟབ་མོ་ལུས་ཀྱི་དཀྱིལ་འཁོར་གྱི་ངོ་བོ་གང་ཡིན་པ་དང༌། དེ་འདྲ་དེ་ཐབས་གང་ལ་བརྟེན་ནས་བརྡ་འཕྲོད་པ་དང༌། འཕྲོད་ནས་ཇི་ལྟར་ཉམས་སུ་ལེན་པ་དང༌། གཞི་དུས་སུ་ཟག་མེད་ཀྱི་ཡོན་ཏན་ཚང་ཡང་ཟག་བཅས་ཀྱི་ཡོན་ཏན་ས་ལམ་གྱི་རིམ་པ་ལ་ལྟོས་པར་ཤེས་དགོས་པ་དང༌། རང་བཞིན་རྣམ་དག་གི་གཞི་འབྲས་ལ་ཡོན་ཏན་གྱི་དབྱེ་བ་མེད་ཀྱང་གློ་བུར་རྣམ་དག་གི་གཞི་འབྲས་ལ་དབྱེ་བ་ཡོད་པར་བསྟན་པས་འཇུག་བསྡུ་བ་དང༌། རྣམ་ཤེས་དང་ཡེ་ཤེས་ཀྱི་རྣམ་གཞག་གནས་སྐབས་གང་དུ་དབང་བཙན་དཔྱད་པའི་སྒོ་ནས་ལུས་ཅན་འབད་མེད་དུ་གྲོལ་བའི་བརྒལ་ལན་གྱི་ཚུལ་རྣམས་ཤེས་པ་ཡིན་ནོ། ། དེ་ནས་ལཱུ་ཧི་པའི་གཞུང་དུ་སྒོང་སྐྱེས་སྦྱོང་བྱེད་ཀྱི་མངོན་པར་རྟོགས་པ་ཇི་ལྟར་སྒྲུབ་པའི་རིམ་པ་ནི། བསྲུང་འཁོར་གྱི་རྗེས་སུ་སྣང་བཅས་ཀྱི་ཡེ་ཤེས་ཚོགས་གསོག་གི་མཉམ་གཞག་ལས་མ་ལངས་པའི་ངང་ཉིད་ནས་སྣ་ཚོགས་པདྨའི་སྟེང་དུ་དབྱངས་གསལ་གྱི་ཡི་གེ་ཕྲག་གཉིས་གཞི་གདོད་མ་ནས་གྲུབ་པའི་མཚན་དཔེའི་རང་བཞིན་ཅན་ཉི་ཟླའི་རྣམ་པར་ཤར་བ་ཁ་སྦྱོར་གྱི་དབུས་སུ། སྒྲུབ་པ་པོ་རང་གི་གདོད་མའི་ཡེ་ཤེས་ཧཱུྃ་ཡི་གེ་རྣམ་པས་ཞུགས་པ་ནི་གཞི་དུས་ཀྱི་རྡོ་རྗེ་སེམས་དཔའི་ངོ་བོ་ཉིད་དོ། ། དེའི་སྟེང་མཐོ་གང་ཙམ་གྱི་བར་སྣང་ལ་ཡི་གེ་འབྲུ་གསུམ།
པདྨ་ཟླ་བ་ཧཱུྃ་ཡིག་རྣམས་རིམ་པར་བརྩེགས་པ་ནི་གཞི་གདོད་མ་ཉིད་དུ་གྲུབ་པའི་བདེ་མཆོག་འཁོར་ལོ་རིམ་པ་ལྔ་དང་བཅས་པའི་ངོ་བོ་ཉིད་དེ་མངོན་བྱང་གསུམ་པ་ཉིད་དུ་གཏོགས་པ་དང༌། དེའི་རྗེས་སུ་ཨོཾ་ནས་མས་རིམ་གྱིས་གོང་མ་དག་ཏུ་ཐིམ་སྟེ། ནཱ་ད་ཡང་འཁྱོག་པོའི་དབྱིབས་བོར་ནས་སྒྲ་ཙམ་གྱི་ངོ་བོ་ཉིད་ཀྱིས་བབས་ནས་ཚུལ་ཞེས་བྱ་བའི་མིང་ཅན་ཉི་ཟླའི་བར་གྱི་ཧཱུྃ་ལ་ཐིམ་པ་དང་གསུམ་པོ་རོ་གཅིག་ཏུ་འདྲེས་པར་གྱུར་པ་ནི་མངོན་བྱང་བཞི་པ་སྟེ། དེ་ལས་ནི་ལྔ་པ་རྟེན་དང་བརྟེན་པར་བཅས་པའི་དཀྱིལ་འཁོར་དུས་མཉམ་དུ་སྐད་ཅིག་དྲན་རྫོགས་སུ་བསྐྱེད་ནས་བསྙེན་སྒྲུབ་ཡན་ལག་བཞི་ཡོངས་སུ་རྫོགས་པར་ཉམས་སུ་ལེན་པ་ནི་སྦྱང་གཞི་སྒོང་སྐྱེས་སྦྱོང་ནུས་པ་དང༌། གཙོ་བོའི་སྐུ་ལ་ལུས་ཀྱི་དཀྱིལ་འཁོར་གསལ་ཐེབས་པ་ལ་ཉམས་ལེན་དུ་བྱེད་པ་དེ་ཙམ་ནི་གཞི་དུས་ཀྱི་འཁོར་ལོ་སྡོམ་པ་ལམ་དུས་ཀྱི་མཐར་ཕྱིན་པའི་རིམ་པ་གཅིག་སྟེ་ཤིང་རྟའི་སྲོལ་ཆེན་པོ་མ་ཚང་བ་མེད་པ་ཞིག་གོ ། གལ་ཏེ། མངོན་པར་རྟོགས་པའི་རིམ་པ་འདི་ལ་རྒྱུ་རྡོ་རྗེ་འཛིན་པ་ཡབ་ཡུམ་གྱི་སྐུའི་སྒོ་དག་ཏུ་བར་དོའི་རྣམ་ཤེས་འཇུག་པ་དང༌། དེའི་རྐྱེན་གྱིས་ཡབ་ཡུམ་བདེ་བ་ཆེན་པོར་ཞུ་བ་དང༌། ཕྱོགས་བཅུ་ནས་གླུ་ཡིས་བསྐུལ་བ་དང༌། དེའི་རྐྱེན་གྱིས་འབྲས་བུ་རྡོ་རྗེ་འཛིན་པ་བཞེངས་པ་དང༌།
བཞེངས་པ་དེ་ཉིད་ལུས་ཀྱི་དཀྱིལ་འཁོར་དང་བཅས་པ་ཡན་ལག་བཞི་རྫོགས་ཀྱི་སྒོ་ནས་མཐར་ཕྱིན་པར་བྱ་སྟེ།

དཀྱིལ་འཁོར་རྒྱལ་མཆོག་སྤྲོ་བ་རྣམས་མ་ཚང་བའི་ཕྱིར། མངོན་པར་རྟོགས་པའི་ལུས་ཡོངས་སུ་རྫོགས་པ་མ་ཡིན་ནོ། ། ཞེ་ན། དེ་ལྟར་རྒོལ་བ་ཐུགས་ལ་བཞག་ནས་སྒོང་སྐྱེས་སྦྱོང་བྱེད་མ་ཡིན་པའི་ཤིང་རྟའི་སྲོལ་ལོགས་ཤིག་ཏུ་འདྲེན་པའི་ཐུགས་ཀྱི་དགོངས་པ་དང་གསུང་ཡི་གེ་བྲིས་པ་ཞིག་སྣང་མོད། དེ་ལྟ་བུའི་ལོག་པར་སེམས་པ་དེ་ནི་རྒྱུད་ཉིད་ལས། སྒོང་སྐྱེས་གླུ་ནི་མེད་པ་དང༌། ། སྒྲ་དང་སྒྲ་མིན་སྤངས་པའོ། ། ཞེས་དེ་ཙམ་གྱིས་མངོན་རྟོགས་ཀྱི་རིམ་པ་གཅིག་ཚང་བར་གསུངས་པ་དང༌། རྣལ་འབྱོར་དབང་ཕྱུག་གི་གཞུང་ཉིད་ལས། རྒྱུ་འབྲས་ཀྱི་རྡོར་འཛིན་བཞེངས་པའི་རྣམ་གཞག་ཟུར་ཙམ་ཡང་མ་བྱུང་བ་དང༌། གཞུང་འདི་ལ་འགྲེལ་མཛད་བརྒྱད་ཙམ་བྱུང་བར་སྣང་ཡང༌།
དེ་ལྟར་རྒོལ་བའི་ཕྱོགས་དང་མཐུན་པའི་བཤད་པ་ཟུར་ཙམ་ཡང་མེད་པས་ཁྱེད་ཀྱིས་ཕྱོགས་ལ་སྒྲུབ་བྱེད་མེད་དོ། ། དེ་ལ་གཞན་དག་ན་རེ། ལུགས་འདིར་རྒྱུ་འབྲས་ཀྱི་རྡོ་རྗེ་འཛིན་པ་ཡབ་ཡུམ་ཞལ་ཕྱག་གི་རྣམ་པ་ཅན་སོ་སོར་བཤད་པ་མེད་ཀྱང་དོད་ཐུབ་ཏུ་ཡོད་པ་ཡིན་ཏེ། ཉི་ཟླའི་བར་གྱི་ཧཱུྃ་ཡིག་དེ་རྒྱུའི་རྡོ་རྗེ་འཛིན་པ་ཉིད་ཡིན་པར་ཁུངས་ཐུབ་ཀྱི་བཤད་པ་མང་པོ་དག་ལས་འབྱུང་བས་སོ། ། ཞེས་ཟེར་བ་འདི་ནི། རྒྱུའི་རྡོ་རྗེ་འཛིན་པར་བཤད་ཀྱང་འབྲས་བུའི་ཧེ་རུ་ཀའི་བཟླས་ཕྱེ་བ་དེར་མི་རུང་བ་མི་འཐད། ཉི་ཟླའི་བར་གྱི་ཧཱུྃ་ཡིག་དེ་བར་སྲིད་ཀྱི་འཇུག་ཡུལ་མ་ཡིན་པས་མི་འཐད། ནཱ་དའི་མིང་ཅན་དེ་བར་སྲིད་ཀྱི་ངོ་བོ་ཉིད་དུ་མི་རུང་བས་མི་འཐད་དེ། འབྲས་བུ་རྡོར་འཛིན་གྱི་བཟླས་ཕྱེ་བའི་རྒྱུའི་རྡོར་འཛིན་ནི་ཡབ་ཡུམ་ཟུང་འབྲེལ་དུ་མི་འཆད་པ་སུ་ཡང་མི་འདུག་པའི་ཕྱིར་དང༌། མངོན་བྱང་གསུམ་པའི་ས་བོན་དང་ཕྱག་མཚན་ལ་བར་དོ་འཇུག་པའི་བཤད་པ་སུས་ཀྱང་མ་མཛད་པར་མ་ཟད།
འཇུག་ན་རྣལ་འབྱོར་པ་རང་གི་ཤེས་རྒྱུད་རྫས་གཞན་དུ་ཡོད་པར་ཐལ་བའི་ཕྱིར་དང༌། ནཱ་ད་ནི་སྒྲ་ཞེས་པའི་མིང་ཅན་གཞི་ལམ་ཀུན་ལ་ཁྱབ་བྱེད་དུ་འཇུག་པའི་ཡེ་ཤེས་ཤིག་ལ་བཤད་ཀྱི། བར་དོ་ནི་གནས་ཚོད་ལ་གང་དུ་གནས་ཀྱང་བསམ་ངོར་ལས་དང་སྲེད་པས་བཅིངས་པའི་རྣམ་ཤེས་ལ་ངོས་འཛིན་དགོས་པའི་ཕྱིར། དེས་ན་སྦྱང་གཞི་སྒོང་སྐྱེས་ཀྱི་བར་དོ་འཇུག་པའི་དུས་སུ་ཕ་མ་ལ་ཆགས་སྡང་གིས་མ་ཡིན་པར་རྨོངས་པ་དང༌། གནས་པའི་ཚེ་ཁུ་རྡུལ་གྱི་དབུས་སུ་བདེ་བས་བརྒྱལ་བ་མ་ཡིན་པར་རྨོངས་པ་དང༌། འབྱུང་བའི་ཚེ་འབྱུང་འདོད་ལ་མ་ལྟོས་པར་སྒོང་ཀོགས་ཞིག་པ་ཙམ་གྱིས་ཆོག་པས་ན། སྦྱོང་བྱེད་ཀྱི་མངོན་པར་རྟོགས་པ་མངལ་སྐྱེས་དང་འདྲ་བའི་ཡན་ལག་རྣམས་ཚང་དགོས་པ་མ་ཡིན་ནོ། ། དེ་ལྟར་བོད་ཕྱི་མས་ནི་མངལ་སྐྱེས་སྦྱོང་བྱེད་ཀྱི་མངོན་རྟོགས་ལ་ངེས་པར་དགོས་པ་ཉིད་དུ་བཤད་པའི་ཞུ་བ་དང་གླུས་བསྐུལ་སོགས་མེད་ཀྱང་ལཱུ་ཧི་པའི་ལུགས་འདི་མངལ་སྐྱེས་ཁོ་ནའི་སྦྱོང་བྱེད་དུ་ངེས་ཞེས་ཟེར་བ་དང༌། སྒོང་སྐྱེས་སྦྱོང་བྱེད་ཀྱི་མཚན་ཉིད་དུ་བཤད་པ་ལུགས་འདི་ལ་མི་རུང་ཞེས་ཟེར་བ་དང༌། རྒྱུ་འབྲས་ཀྱི་རྡོར་འཛིན་གཉིས་ཀ་ཞལ་ཕྱག་གི་རྣམ་པར་མ་གྲུབ་པ་ལ་དགོངས་ནས་མངལ་སྐྱེས་སྦྱོང་བྱེད་རྒྱུད་ལས་མ་བཤད་ཟེར་བ་དང༌།
བསྐྱེད་རིམ་གྱི་སྒྲུབ་ཐབས་རྫོགས་རིམ་གྱི་སྨིན་བྱེད་དུ་འགྲོ་བའི་ཟབ་ཁྱད་པར་དོའི་རྣམ་ཤེས་ཉི་ཟླའི་བར་དུ་འཇུག་པ་ལ་རག་ལས། སྐྱེ་གནས་གཞན་གསུམ་གྱི་སྦྱོང་བྱེད་ལ་དེ་ལྟར་འཇུག་པ་མི་དགོས་ཞེས་དང༌། བསྐྱེད་རིམ་སྦྱང་གཞི་ནི་མངལ་སྐྱེས་ཁོ་ནའི་དབང་དུ་བྱས་པའི་སྐྱེ་འཆི་བར་དོ་གསུམ་སྦྱོང་བྱེད་དུ་སྡོམ་འབྱུང་ལས་བཤད་པ་བཞིན་ལཱུ་ཧི་པས་བཀྲལ་བ་ཡིན་ཞེས་ཟེར་ཏེ། གྲུབ་མཐའ་གཏིང་མ་ཚུགས་པས་ཚིག་དོན་མཐའ་དག་འགལ་བ་ཅན་དུ་བྱུང་ངོ༌། ། ཡང་འདི་སྐད་དུ། ཡེ་ཤེས་ཚོགས་གསོག་གི་དུས་སུ་སྟོང་པ་ཉིད་ལས་ལངས་པའི་ཚེ་ནམ་མཁར་བར་དོ་མཚོན་བྱེད་ཀྱི་ནཱ་ད་འཇོག་པ་ནི་གཞུང་འགྲེལ་དག་ཏུ་ཉུང་ཤས་ཙམ་ལས་མ་བྱུང་ཡང་ངེས་པར་འཇོག་དགོས་ཏེ། དེ་ལྟར་བཞག་པ་ལས་བསྐྱེད་རིམ་གྱི་ཟབ་ཁྱད་ཐམས་ཅད་འདོན་དགོས་པའི་ཕྱིར་ཏེ། མངོན་བྱང་བསྐྱེད་པ་སྐབས་སུ་བབ་ན་ནཱ་ད་ཉི་ཟླའི་བར་དུ་ཞུགས་པ་ཧཱུྃ་ཡིག་ཏུ་གྱུར་པ་གསུམ་པོ་རོ་གཅིག་ཏུ་འདྲེས་པ་ལས་རྒྱུ་རྡོ་རྗེ་འཛིན་པར་བཞེངས་དགོས་པས་སོ། ། དེ་ཡང་ནཱ་ད་ནམ་མཁར་བཞག་པ་ནི་བར་དོ་དང༌། དེའི་ཟླར་ཞུགས་པ་ནི་མངལ་དུ་མཚམས་སྦྱར་བ་དང༌།
རོ་གཅིག་ཏུ་འདྲེས་པ་ནི་བར་དོ་མངལ་དུ་ཤི་བ་དང༌། རྒྱུ་རྡོ་རྗེ་འཛིན་བཞེངས་པ་ནི་བར་དོ་མངལ་ནས་བྱུང་བ་དང་མཐུན་པའོ། ། མཐུན་པ་དེ་ལྟར་ལམ་དུ་བྱས་པས་མངལ་སྐྱེས་ཀྱི་སྐྱེ་འཆི་བར་དོ་གསུམ་སྦྱོང་བར་ནུས་ཀྱི། སྐྱེ་གནས་གཞན་ལ་དེ་ལྟ་བུའི་ཆོས་མཐུན་མེད་དོ། ། དེ་ཡང་ནཱ་ད་འཇུག་པའི་ཚེ་ངའོ་སྙམ་པའི་འདུ་ཤེས་ཀྱིས་ཏེ། ཐ་མལ་པའི་བར་དོ་གཞན་ནི་ཕ་མའི་མངལ་དུ་བློ་ཕྱིན་ཅི་ལོག་གིས་འཇུག་པ་ལྟར། སྒྲུབ་པ་པོ་རང་གི་བར་དོ་རྒྱུ་རྡོ་རྗེ་འཛིན་པའི་སྐྱེ་གནས་སུ་ཞུགས་པ་ནས་སེམས་ཅན་གྱི་དོན་དུ་བཞེངས་པར་བྱའོ་སྙམ་པའི་བསམ་པ་སྔོན་དུ་གཏོང་དགོས་ཏེ། དེ་ལྟར་བྱས་པའི་རྣལ་འབྱོར་གྱི་སྦྱང་གཞི་གསུམ་པོ་སྦྱོང་ནུས་པའི་ཕྱིར་ཞེས་འཆད་པར་སྣང་ངོ༌། ། འདི་བརྟག་པར་བྱ་བ་ལ་དྲུག་སྟེ། ཐོག་མར་ཡེ་ཤེས་ཚོགས་གསོག་གི་ངོས་འཛིན་ནོར་པ་དང་དགོས་པ་རྒྱ་ཆུང་པས་མི་འཐད།
མངོན་བྱང་གི་སྐྱེད་རིམ་རྣལ་འབྱོར་པའི་འཆི་རིམ་ལ་སྦྱར་བས་མི་འཐད། སྒྲ་ཚུལ་གྱི་གོ་དོན་ངོས་མ་ཟིན་པ་བར་དོར་འཁྲུལ་པས་མི་འཐད། རྣལ་འབྱོར་ད་ལྟར་གྱི་ཡེ་ཤེས་དང་འདས་མ་འོངས་ཀྱི་བར་དོའི་སྦྱོང་ཚུལ་གཅིག་ཏུ་འཁྲུལ་པས་མི་འཐད། ནག་པོ་པའི་སྒྲུབ་ཐབས་ཀྱི་ཚེ་བར་དོའི་རྣམ་ཤེས་བརྟེན་པ་ལ་འཇུག་ཐེངས་གཉིས་དགོས་པར་ཐལ་བས་མི་འཐད། རྣལ་འབྱོར་གསང་མཐའི་སྒྲུབ་ཐབས་ཀྱི་ཟབ་ཤོས་ཐོག་མར་ལུས་དཀྱིལ་དུ་འཇུག་པ་ཤེས་བཞིན་དུ་ཁྱད་དུ་བསད་པས་མི་འཐད་པའོ། ། དང་པོ་ལ་གསུམ་སྟེ། ཡེ་ཤེས་ཚོགས་གསོག་གི་ངོ་བོ་ངོས་མ་ཟིན་པ་དང༌། དགོས་པ་རྒྱ་ཆུང་བ་དང༌། ཆུང་བ་དེ་ཡང་སྦྱོར་དུ་མི་འཐད་པའོ། ། དང་པོ་ནི།
སྐབས་འདིར་ཡེ་ཤེས་ཀྱི་ཚོགས་གསོག་སྔགས་ཀྱི་དབུ་མས་བྱེད་དགོས་རྒྱུ་ལ། ངོ་བོ་ཉིད་མེད་སྨྲའི་རིགས་པས་ཕུ་ཐག་གཅོད་དགོས་པར་འཆད་པས་ནོར། དེ་ལྟར་འཆད་ན་ཆོས་ཐམས་ཅད་སྟོང་ཉིད་དུ་སོང་བའི་རྗེས་ལ་ནཱ་ད་ཙམ་ཞིག་ལྷག་མར་འཇོག་པས་འགལ། གལ་ཏེ་ནཱ་ད་ཙམ་གྱི་འདུ་ཤེས་ཀྱང་སྤང་བྱར་བཤད་པས་མི་འཇོག་ན་བར་དོའི་འཇུག་ཚུལ་ཟབ་ཁྱད་ཅན་དེ་ཁས་ལེན་པ་འགལ། ནཱ་ད་གློ་བུར་དུ་ལངས་པ་གཅིག་བཤད་པ་ལྟར་ཁས་ལེན་ན། འཆི་སྲིད་སྔ་མ་དེའི་བར་སྲིད་རྒྱུན་མ་ཆད་དུ་འདོད་པ་འགལ། ཡང་སྟོང་པ་ཉིད་ཀྱི་ངོས་འཛིན་གཉིས་མེད་ཀྱི་ཡེ་ཤེས་ལ་འཆད་རྒྱུ་ཡིན་པ་ལ་རིགས་པས་བཤིག་པའི་མེད་དགག་ལ་བཤད་པས་ནོར། ཨཿཧཾ་ཞེས་པ་སྟོང་པ་ཉིད་ཀྱི་ངོས་འཛིན་ང་ཡིན་ཟེར་རྒྱུ་ལ་ངར་འཛིན་ལྷན་སྐྱེས་ཀྱི་གཟུང་བྱར་ཁས་བླངས་པས་ནོར། སྟོང་ཉིད་དང་ཡེ་ཤེས་གཉིས་མེད་དུ་ཁས་ལེན་རྒྱུ་ལ་ཡུལ་ཡུལ་ཅན་དུ་ཁས་བླངས་པས་ནོར། ཡེ་ཤེས་ཚོགས་གསོག་གི་ངོ་ན་གཟུང་འཛིན་གཉིས་སྣང་མེད་པར་འཆད་རྒྱུ་ལ་བདེན་པར་མེད་ཀྱི་ཡོད་པ་ཡིན་ཟེར་བ་བརྫུན་པའི་གོ་དོན་མ་ཤེས་པས་འཁྲུལ།
ཡེ་ཤེས་ཚོགས་གསོག་གི་ངོ་ན་ཀུན་རྫོབ་རང་སྟོང་དུ་ཁས་མི་ལེན་པ་དང༌། སྔགས་དོན་བསམས་པས་ཐ་མལ་གྱི་སྣང་བ་འོད་གསལ་དུ་བཅུག་ཟེར་བ་འགལ་ལ་མི་འཁྲུལ་བར་སོང་བས་མི་འཐད། མི་འགལ་ཏེ། སྟོང་པ་ཉིད་ཀྱི་མཉམ་གཞག་སྣང་མེད་ཡིན་ནོ་ཟེར་ན། ཀུན་རྫོབ་ཀྱི་སྟོང་པ་ཉིད་གནས་ཚུལ་ལ་ཞུགས་ན་ཀུན་རྫོབ་ཡོད་པར་མི་འགལ་ཏེ། ཐེག་པ་ཆེན་པོ་དག་གི་སྟོང་པ་ཉིད་ཀྱི་ངོས་འཛིན་རང་སྟོང་དང་གཞན་སྟོང་གི་ཤིང་རྟའི་སྲོལ་ཆེན་གཉིས་ལས་གཞན་དུ་འཆད་མི་ནུས་པའི་ཕྱིར་རོ། ། གཉིས་པ་ནི། གང་ཡང་ཕྱོགས་སྔ་མ་ཁས་ལེན་པ་དག་གིས་ནི། སྔགས་བླ་མེད་ཀྱི་སྒྲུབ་ཐབས་དག་གི་དགོས་པའི་གཙོ་བོ་ནི་སྦྱང་གཞི་སྦྱོང་བ་དང༌། དེ་ཡང་མངལ་སྐྱེས་ཀྱི་དང༌།
དེ་ཡང་སྐྱེ་འཆི་བར་དོ་གསུམ་དང་སྦྱར་བས་དགག་བྱ་སྦྱང་གཞི་དང་ཆོས་མཐུན་ཞིང༌། བསྒྲུབ་བྱ་སྐུ་གསུམ་ལམ་བྱེད་དང་འབྱོར་བས་སོ། ། ཞེས་གསུངས་པ་ཡིན་མོད། སྟོང་ཉིད་སྙིང་རྗེའི་སྙིང་པོ་ཅན་གྱི་སྦྱང་གཞི་རྒྱ་ཆུང་བ་ཡིན་ཏེ། འདི་ནི་ཐར་པ་དང་ཐམས་ཅད་མཁྱེན་པ་མཐའ་དག་ལ་གེགས་བྱེད་ཀྱི་གཙོ་བོ་བདག་ཏུ་རྨོངས་པ་གཉིས་ས་བོན་དང་བཅས་པ་དྲུང་ནས་འབྱིན་བྱེད་ཀྱི་གཉེན་པོར་མེད་དུ་མི་རུང་བ་ནི་མཐར་ཐུག་གི་དགོས་པ་དང༌། གནས་སྐབས་སུ་ཡང་སྤྱིར་མཚན་མར་འཛིན་པའི་རྟོག་པ་ཐམས་ཅད་མགོ་གནོན་པ་དང༌། བྱེ་བྲག་གསང་སྔགས་ཀྱི་མངོན་པར་རྟོགས་པ་དང་ཀུན་ཏུ་སྤྱོད་པ་མཐའ་དག་གི་འགལ་ཟླར་གྱུར་པ་ཐ་མལ་གྱི་ང་དང་ང་ཡི་པའི་ཕྱིའི་དངོས་པོར་སྣང་བ་དང༌། ཞེན་པ་མཐའ་དག་འགོག་པ་ནི། ཐོག་མ་ཁོ་ནར་ཕྱི་རོལ་པའི་གསང་སྔགས་དང་ཤན་ཕྱེད་པའི་ཁྱད་པར་ཉིད་དུ་དང༌། འཇིག་རྟེན་པ་དང་ཐུན་མོང་དུ་གྱུར་པ་མངོན་པར་མཐོ་བ་ཙམ་དོན་གཉེར་གྱི་ལམ་ལས་ཁྱད་པར་ཉིད་དུ་དང༌།
གསང་སྔགས་པ་འགའ་ཞིག་ཀྱང་ཐུན་མོང་གི་དངོས་གྲུབ་ཙམ་དོན་དུ་གཉེར་བའི་ལམ་ལས་ཁྱད་པར་ཉིད་དུ་དབྱེ་བ་ལ་མེད་དུ་མི་རུང་བའི་ཕྱིར། ཡང་སྦྱོང་བྱེད་ཀྱི་གཉེན་པོ་ནི་སྦྱང་གཞི་དང་ཆོས་མཐུན་ངེས་པར་དགོས་ཟེར་བ་དང༌། འཆི་བ་དང་སྟོང་པ་ཉིད་ཆོས་མཐུན་དུ་སྦྱོར་བ་གཉིས་ཀ་མི་འཐད་དེ། སྤྱིར་སྦྱང་གཞི་ལ་དོན་དམ་པ་དང་ཀུན་རྫོབ་པ་གཉིས་སུ་བཤད་ཀྱང༌། ཁྱེད་ཀྱིས་ནི་གནས་གྱུར་མི་འཐད་པའི་ཤེས་བྱེད་ཀྱིས་སྦྱང་གཞི་དང་པོ་ཁས་མི་ལེན་ལ། ཀུན་རྫོབ་པའི་སྦྱང་གཞི་དང་སྦྱོང་བྱེད་གནོད་བྱེད་དུ་སོང་བ་དགོས་ཀྱི། ཆོས་མཐུན་བྱ་དང་མཐུན་བྱེད་དུ་སོང་ན་དེར་འགལ་བའི་ཕྱིར། དེའི་ཤེས་བྱེད་ཀྱང་ལས་དང་ཉོན་མོངས་པའི་རྣམ་སྨིན་དང་བདག་འབྲས་སུ་གྱུར་པའི་ཕུང་ཁམས་སྐྱེ་མཆེད་མངོན་གྱུར་ས་བོན་བག་ཆགས་དང་བཅས་པ་ནི་ཀུན་རྫོབ་པའི་སྦྱང་གཞིར་ངེས་ལ། དེ་དག་གི་མཚན་གཞི་ཡང་དེ་དང་དེའི་དབང་དུ་བྱས་པའི་གཟུང་འཛིན་གཉིས་སྣང་གི་རྣམ་ཤེས་ལས་གཞན་ཞིག་ངོས་འཛིན་རྒྱུ་མེད། སྦྱོང་བྱེད་ཀྱི་གཉེན་པོ་ནི་སྦྱང་གཞི་དེ་དང༌།
དེའི་དབང་དུ་བྱས་པའི་གཟུང་འཛིན་གཉིས་མེད་ཀྱི་ཡེ་ཤེས་ལས་གཞན་ཞིག་ཏུ་རྣམ་དག་གི་རྒྱུད་གཞུང་སུས་ཀྱང་མི་འཆད་པའི་ཕྱིར། འཆི་བ་དང་སྟོང་པ་ཉིད་ལ་ཡང་ཆོས་མཐུན་ཁྱད་པར་ཅན་ཡོད་པ་མ་ཡིན་ཏེ། གཉིས་པོ་ཀུན་རྫོབ་དང་དོན་དམ་པའི་བདེན་པ་གཉིས་སུ་སོ་སོར་ངེས་པའི་ཕྱིར། འཆི་བའི་ཆོས་ཉིད་དང་སྟོང་པ་ཉིད་དོན་དམ་པའི་བདེན་པར་འཇོག་པ་དེའི་ཚེ་འཆི་བ་ཡོད་པར་ཁས་ལེན་དུ་མི་རུང་བའི་ཕྱིར། གསུམ་པ་ནི། འདིར་སྦྱང་གཞིར་འཇོག་པའི་འཆི་བའི་ངོས་འཛིན་ཆོས་མངོན་པར་བཤད་པའི་འཆི་སྲིད་ལ་ཟེར་བ་ཡིན་ནམ། སྔགས་ནས་གསུངས་པའི་འཆི་བ་ཤེས་རབ་ཀྱི་ཕར་ཕྱིན་དུ་གྲགས་པ་དེ་ལ་ཟེར་བ་ཡིན། གཉིས་པ་མི་འཐད་དེ་དེ་ནི་ཐམས་ཅད་སྟོང་པ་ཞེས་པའི་མིང་ཅན་རྫོགས་རིམ་དངོས་སུ་འཆད་དགོས་པའི་ཕྱིར་དང༌། ཁྱེད་ཀྱིས་ཀྱང་དེ་འདྲ་དེ་ཡང་སྤང་བྱར་མི་འདོད་པའི་ཕྱིར་སྦྱང་གཞིར་ཁས་མི་ལེན་ནོ། ། དང་པོ་ལྟར་ན་ཡང་སྟོང་པ་ཉིད་རྟོགས་པའི་ཤེས་རབ་ཀྱི་བརྒྱུད་ནས་སྤང་བྱར་སོང་མོད།
དེ་ཙམ་གྱིས་ན་སྐྱེ་བ་དང་བར་དོའི་སྦྱོང་བྱེད་དུ་ཡང་ཐལ་བ་དང༌། འཆི་སྲིད་རིམ་ཅན་པ་དང་སྟོང་པའི་མིང་ཅན་བཞི་གོ་རིམ་དུ་འབྱུང་བ་དང་དངོས་སམ་ཆོས་མཐུན་གང་དུ་སྦྱོར་ཡང་རྫོགས་རིམ་གྱི་ཚེ་ཡིན་གྱི། བསྐྱེད་རིམ་གྱི་སྔོན་འགྲོ་ཡེ་ཤེས་ཚོགས་གསོག་དང༌། འཆི་བའི་རིམ་པ་ཚད་ལྡན་སུས་ཀྱང་མ་སྦྱར་བས་ལེགས་པར་བཤད་པ་མ་ཡིན་ནོ། ། བོད་ཕྱི་མའི་བསམ་པ་ནི་བསྐྱེད་རིམ་ཟབ་ཁྱད་བར་དོ་འཇུག་ཚུལ་ནས་འདོན་དགོས་ལ། འཇུག་ཚེ་བར་དོ་དེ་ཡང་འཆི་སྲིད་སྔོན་དུ་སོང་བ་མེད་པར་མི་འབྱུང་བས་སོ། ། སྙམ་དུ་བསམ་པ་ཡིན་མོད། འདོད་པ་འདི་ནི་སྦྱང་གཞི་དང་སྦྱོང་བྱེད་གཅིག་ཏུ་འཁྲུལ་པས་ནོངས་པ་ཡིན་ཏེ། ཁྱེད་ཀྱིས་བར་དོ་ཉིད་དུ་ཁས་བླངས་པའི་ནཱ་ད་དེ་བར་དོ་དངོས་སམ། དེ་སྦྱོང་བྱེད་ལ་བར་དོའི་མིང་གིས་བཏགས་པ་ཡིན།
དང་པོ་ལྟར་ན་ཡེ་ཤེས་ཚོགས་གསོག་ཀྱང་འཆི་བ་དངོས་སུ་ཐལ་བ་དང༌། སྲིད་པའི་བར་དོ་མངོན་བྱང་གསུམ་པའི་ས་བོན་དང་ཕྱག་མཚན་ལས་བྱང་ཆུབ་པ་ཉིད་དུ་ཐལ་བ་དང༌། དེ་ཡང་འདོད་ན་མངོན་བྱང་དང་པོ་གཉིས་ཀྱང་ཐ་མལ་གྱི་མངལ་གྱི་དངོས་པོ་ཉིད་དུ་ཐལ་བར་འགྱུར་རོ། ། བརྟག་པ་གཉིས་པ་ལྟར་ན། སྦྱོང་བྱེད་དེས་སྟོང་པའི་སྦྱང་གཞིའི་བར་དོ་རྣལ་འབྱོར་པ་རང་གིའམ་གང་ཟག་གཞན་ཞིག་གིར་འདོད། དེ་བཞིན་དུ་སྦྱང་གཞི་འཆི་སྲིད་དུ་ཁས་ལེན་པ་དེ་ཡང་གང་དུ་འདོད། ཕྱི་མ་ལྟར་ན་ཧ་ཅང་ཐལ་བར་འགྱུར་ལ། དང་པོ་ལྟར་ན་སྐྱེ་བ་སྔ་མར་ཤི་ནས་འདིར་སྐྱེ་བའི་བར་དོ་ལ་འདོད་དམ། འདིར་འཆི་བ་དང་འདི་ནས་གཞན་དུ་སྐྱེ་འགྱུར་གྱི་བར་དོ་ལ་འདོད། སྔ་མ་ལྟར་ན་ཁྱེད་རང་གི་ཕྱོགས་ལ་རྣམ་སྨིན་ཕྱུང་ནས་འགགས་ཟིན་པའི་སྤང་བྱ་གང་ཡིན་པ་དེ་རྣམ་སྨིན་དང་བདག་འབྲས་མི་འབྱིན་པས་སྤང་མི་དགོས་པའི་ཤེས་བྱེད་དུ་འཇུག་པར།
རྣམ་སྨིན་ལས་སླར་མི་སྨིན་ཞེས་གྱིས། ། ཞེས་དང༌། རྣམ་འགྲེལ་དུ། ཇི་ལྟར་བྱས་པ་ཉམས་པར་འགྱུར། ། ཞེས་དྲངས་པ་དང༌། ངེད་ཀྱི་ཕྱོགས་ལ་ཡང་རྣལ་འབྱོར་པས་འཆི་བའི་སྲིད་པ་ཞིག་སྦྱོང་དགོས་ན་ཚེ་འདིར་འབྱུང་ངེས་ཀྱི་འཆི་བའི་སྲིད་པ་ཉིད་སྦྱོང་དགོས་པ་ཡིན་ཏེ། དེ་སྦྱངས་པས་ཚེ་གཅིག་ལུས་གཅིག་ལ་སངས་རྒྱས་སུ་བྱེད་པའི་རྒྱུ་ཚོགས་ཚང་བའི་ཕྱིར། དེ་ལྟར་བྱེད་པ་དེ་ཡང་རྫོགས་པའི་རིམ་པ་ཁོ་ནས་ཡིན་གྱི། བསྐྱེད་པའི་རིམ་པ་རྐྱང་པས་དེ་ལྟར་བྱེད་པ་མི་འདོད་དོ། ། སྦྱང་གཞི་དང་སྦྱོང་བྱེད་གང་རུང་དུ་འདོད་པའི་བར་དོ་དེ་ཡང་ཚེ་འདིར་སྐྱེ་བའི་ཐོག་མའི་བར་དོ་ཉིད་དུ་ཁས་ལེན་ན་སྦྱང་གཞི་དེ་སྦྱོང་མི་ནུས་པ་དང༌།
སྦྱོང་མི་དགོས་པ་དང༌། དགོས་ན་ཧ་ཅང་ཐལ་བ་རྣམས་འཇུག་གོ ། དང་པོ་ནི། འདིར་སྐྱེ་བ་སྔ་མའི་འཆི་སྲིད་ཐ་མའི་དངོས་འབྲས་སུ་གྱུར་པའི་ཚེ་འདིའི་བར་སྲིད་ནམ་མཁར་འཇོག་པ་ཙམ་ལས་གཞན་པའི་སྦྱོང་བྱེད་ལོངས་སྐུ་ལམ་བྱེད་དང་མངལ་སྒོ་འགེགས་པ་སོགས་གང་བསྐྱེད་རིམ་གྱི་གཞུང་དུ་མ་བཤད་ཅིང་ཁྱེད་ཀྱིས་ཀྱང་མི་འདོད་པའོ། ། མི་དགོས་པ་ནི་ཚེ་འདིའི་སྐྱེ་སྲིད་དུ་མཚམས་སྦྱར་ཟིན་པའི་རྣལ་འབྱོར་པ་རང་གི་ཤེས་རྒྱུད་མངོན་བྱང་གསུམ་པའི་དུས་ཀྱི་ས་བོན་དང་ཕྱག་མཚན་དུ་བྱས་པའི་མངོན་རྟོགས་དེ་ཉིད་ཀྱིས་མི་ཆོག་པ་ཅི་ཡང་མེད་དོ། ། དགོས་ན་ཧ་ཅང་ཐལ་བ་ནི་ཁྱེད་ཀྱིས་བར་དོ་ཉི་ཟླར་འཇུག་པའི་ཚེ་རྣལ་འབྱོར་པ་རང་ཉིད་དོ་སྙམ་པའི་ང་རྒྱལ་གྱིས་འཇུག་པར་འཆད་ལ། དེའི་ཚེ་བར་དོ་སྦྱོང་བྱེད་ནི་དེ་ལས་གཞན་མ་བཤད་ཅིང༌། དེ་ཉིད་བར་དོ་སྦྱོང་བྱེད་ལ་སྦྱར་ན་སྐྱེ་གནས་སྦྱོང་བྱེད་ལོགས་ན་མེད་པ་དང༌། རྣལ་འབྱོར་པ་རང་གི་ཤེས་རྒྱུད་རྫས་ཐ་དད་པ་གཉིས་སུ་ཐལ་བ་དང༌། ཁྱེད་རང་ལྟར་ན་སྦྱང་གཞི་བར་དོ་ནི་ཕ་མའི་མངལ་དུ་ཤི་ཟིན་པ་དང༌།
མངོན་བྱང་གི་དུས་སུ་རྒྱུན་ཆད་ཟིན་པས་དོན་མེད་པའི་ཕྱིར་རོ། ། བརྟག་པ་གཉིས་པ་ལྟར་ནི། རྣལ་འབྱོར་པ་ཚེ་འདིར་ཤི་ཟིན་པའི་འོག་གི་བར་དོ་གྲུབ་པ་དེ་ལ་བསམས་པ་ཡིན་ན་ནི་སྐྱེ་བ་སྔ་མའི་འཆི་སྲིད་འཆད། ཚེ་འདིའི་སྐྱེ་སྲིད་དུ་མཚམས་མ་སྦྱར་བའི་སྐབས་དེར་བར་སྲིད་ནམ་མཁའ་ལ་འཇོག་པ་ཚེ་འདིར་བསྐྱེད་རིམ་སྒོམ་པའི་ཟ་བ་ཁྱད་ཆེ་ཤོས་ཡིན་པ་ལ་ཅི་ཡང་མ་ཕན་པས་དང༌། ཁས་བླངས་འགལ་བས་དང༌། ཚེ་འདིའི་སྐྱེ་བ་སྦྱོང་བྱེད་ཀྱི་མངོན་བྱང་དུ་འདོད་པ་དེ་ཚེ་ཕྱི་མ་སྦྱོང་བྱེད་ཀྱི་མངོན་བྱང་དུ་ཁས་བླངས་པའི་ཕྱིར་ན་མཁས་པའི་སྨྲ་བར་མི་འཐད་དོ། ། གཉིས་པ་ནི། བོད་ཕྱི་མས་བསྐྱེད་རིམས་ཀྱི་སྦྱང་གཞིར་ཁས་བླངས་པའི་འཆི་སྲིད་དང་བར་སྲིད་དངོས་སམ་དེ་དང་དེའི་སྦྱོང་བྱེད་དུ་ཁས་བླངས་པ་དེ་ནི་དེ་དང་དེར་རུང་བ་མ་ཡིན་ཏེ། དེ་དག་ཚེ་འདིར་རྣལ་འབྱོར་པ་ལྷག་པའི་ལྷའི་དཀྱིལ་འཁོར་དུ་ཐོག་མར་སྐྱེ་བ་ལེན་པའི་བྱེད་རྒྱུ་ཉིད་དུ་འཆད་དགོས་པའི་ཕྱིར། དེ་ཡང་སྟོང་ཉིད་སྒོམ་དུས་སུ་ཡེ་ཤེས་རྡོ་རྗེ་ང་ཡིན་ཞེས་མཉམ་པར་བཞག་པས་ནི།
མངོན་བྱང་གསུམ་པའི་དུས་ཀྱི་ས་བོན་དང་ཕྱག་མཚན་གྱི་ངོ་བོའམ་སྒྲུབ་གཞི་ངོས་གཟུང༌། དེ་ནས་སེམས་ཙམ་ལ་མཉམ་པར་འཇོག་དགོས་སུ་བསྟན་པ་དེས་ནི་སྦྱང་གཞིའི་སྣོད་བཅུད་ཐམས་ཅད་རྣམ་ཤེས་ཙམ་ལས་གཞན་དུ་མེད་པ་དང༌། སྦྱོང་བྱེད་ཀྱི་རྟེན་བརྟེན་པ་ཇི་སྙེད་ཀྱང་ཡེ་ཤེས་ལས་གཞན་དུ་མེད་པར་ཐག་བཅད། དེ་ནས་ནམ་མཁར་ནཱ་ད་ཙམ་ཞིག་འཇོག་པར་བཤད་པས་ནི་རྣམ་ཤེས་མཐའ་དག་མི་དམིགས་པར་བཏང་ནས་ཡེ་ཤེས་ཙམ་ཞིག་ལ་མཉམ་པར་འཇོག་དགོས་ཞེས་བསྟན། དེ་ནས་ནཱ་ད་ཡང་མི་དམིགས་ཞེས་བཤད་པས་ནི་ཡེ་ཤེས་ཉིད་ལ་ཞེན་པ་སྤང་དགོས་པར་བསྟན། དེ་ནས་ཡང་ནཱ་ད་དེ་ལངས་པར་བཤད་པས་ནི་རྣལ་འབྱོར་པ་གང་གིས་བསྐྱེད་རིམ་སྒྲུབ་པར་བྱེད་པ་པོའི་ཤེས་རྒྱུད་དེ་ངོས་བཟུང༌། རེ་ཞིག་དེ་ཉིད་ལ་མཉམ་པར་བཞག་ནས་མངོན་བྱང་གི་སྐབས་སུ་བབ་པ་ན་ཉི་ཟླའི་བར་དུ་འཇུག་ཅིང་ཞུགས་པའི་ཡེ་ཤེས་ཉམས་སུ་མྱོང་བར་བྱེད་དོ། ། དེའི་ཚེ་ན་འཇུག་པ་པོ་ནི་གཞི་དུས་ཀྱི་ཡེ་ཤེས་ལས་གཞན་ཡོད་པར་མི་སེམས་ཀྱང་དེ་ལྟར་འཇུག་པ་སོགས་བྱེད་པའི་རྒྱུ་དུས་དང་དེ་དུས་ཀྱི་ཀུན་སློང་ནི་རྣམ་ཤེས་དང་ཡེ་ཤེས་རྗེས་མཐུན་པས་བྱེད་དགོས་མོད། རྣམ་ཤེས་དེ་ལམ་གྱི་དངོས་གཞིར་མི་བཞག་གོ ། བོད་ཕྱི་མས་ནི་དེ་སྐབས་ཀྱི་ནཱ་ད་དེ་བར་དོ་དངོས་སམ་དེ་མཚོན་བྱེད་དུ་བསྒྲུབ་པར་བྱ་བའི་ཆེད་ཁོ་ན་ཉིད་དུ་བསམས་ནས་སྟོང་ཉིད་སྒོམ་པ་འཆི་སྲིད་སྦྱོང་བྱེད་དུ་སྦྱར་མོད།
དེ་བ་རང་གང་གི་གྲུབ་མཐའི་འཇོག་ཚུལ་ལ་གནོད་བྱེད་དུ་སོང་བ་ཡིན་ཏེ། ཚེ་སྔ་མའི་དུས་ཀྱི་འཆི་སྲིད་ཚེ་འདིའི་བསྐྱེད་རིམ་གྱི་སྦྱང་གཞིར་ཁས་བླངས་པས་གྲུབ་མཐའ་འཇོག་མཚམས་ཀྱི་གོ་རིམ་མ་འགྲིག་པའི་ཕྱིར། གཞན་ལཱུ་ཧི་པའི་བཤད་སྲོལ་ལས་བྱུང་བའི་སྒྲུབ་ཐབས་ཀྱི་བསྐྱེད་པའི་རིམ་པ་ཤིན་ཏུ་ཟབ་ཤོས་ཀྱི་ཁྱད་འདོན་ལ་ཕན་པའི་བར་དོ་གྲུབ་པའི་ཕྱིར་དུ་ལོག་པར་བརྟག་པ་འདི་སྐད་ཅེས་གསུངས་ཏེ། འདིའི་རྣལ་འབྱོར་པ་འཆི་བའི་དུས་ཀྱི་ཚེ་སྤྱི་བོ་ནས་ཧེ་རུ་ཀ་ཞེས་པའི་ཡི་གེ་གསུམ་ནས་གསུམ་དུ་བཀོད་པ་དེ་ཡོངས་སུ་གྱུར་པ་ལས། འབྲུ་གསུམ་པོ་ཨོ་ནས་མས་རིམ་གྱིས་གནས་གསུམ་དུ་དམིགས། མས་རིམ་ནས་ནཱ་དའི་བར་དུ་ཐིམ། ནཱ་ད་སྒྲའི་རང་བཞིན་ཅན་ནམ་མཁའི་དབྱིངས་སུ་གནས་པ་དེ་མངོན་བྱང་གསུམ་པའི་བསྐྱེད་ཆོག་སྐབས་སུ་བབ་པ་ན་ཉི་ཟླའམ་ཟླ་བ་དཀར་དམར་རམ། དབྱངས་གསལ་གྱི་ཡི་གེ་ཉིས་འགྱུར་གཟུགས་བརྙན་གྱི་ཚུལ་དུ་ཤར་བའི་ཟླ་བ་ཉིས་བརྩེགས་སུ་བཤད་པ་ལྟ་བུ་རྣམ་གྲངས་ཅན་དེ་དག་གི་བར་དུ་ཞུགས། ནཱ་ད་དེ་ཉིད་རིམ་གྱིས་ཧཱུྃ་ཡིག་ཏུ་གྱུར་པ་ནི་རྒྱུའི་རྡོ་རྗེ་འཛིན་པ་ཉིད་དོ། ། དེ་ལས་རིམ་གྱིས་ཧེ་རུ་ཀའི་སྐུ་ཡོངས་སུ་རྫོགས་པ་ནི་འབྲས་བུའི་རྡོ་རྗེ་འཛིན་པ་ཉིད་དོ་ཞེས་འཆད།
འདི་མི་འཐད་པ་ལ་གསུམ་སྟེ། མངོན་བྱང་གི་ཐོག་མའི་སྒྲུབ་པ་པོ་འཆི་སྲིད་ལ་གནས་པར་འདོད་པ་མི་འཐད། ཡིག་འབྲུ་གསུམ་མཚན་གཉིས་པོ་གཞི་དུས་ཀྱི་འཁོར་ལོ་སྡོམ་པ་རང་བཞིན་གྱིས་གྲུབ་པར་བརྡ་ཕྲོད་ནས་བྱིན་གྱིས་བརླབས་པ་དེ་རིམ་གྱིས་ཆོས་ཀྱི་དབྱིངས་ཀྱི་ངོ་བོ་ཉིད་དུ་གནས་པ་དེ་ལ་སྒྲ་ཞེས་པའི་མིང་གིས་བཏགས་ནས་རྣམ་པ་འཁྱོག་པོར་གནས་པ་དེའི་འཇོག་ཚུལ་མ་ཤེས་པར་མི་འཐད། རྒྱུ་རྡོ་རྗེ་འཛིན་པའི་གནས་སུ་འཇུག་པ་པོ་དང་འཇུག་ཡུལ་གཅིག་ཏུ་སྡོམས་པའི་ཚེ་ཁས་བླངས་འགལ་འདུ་ཞུགས་པ་རྣམས་ཏེ། བསྐྱེད་རིམ་ལམ་གྱི་དངོས་གཞི་ལ་འཇུག་པའི་ཐོག་མར་འཆི་བའི་སྲིད་པ་ལ་གནས་པ་ཉིད་དུ་རྣལ་འབྱོར་དུ་བྱེད་པ་ནི་ཀུན་རྫོབ་ཀྱི་བདེན་པ་མཐའ་དག་གི་རྟེན་འབྲེལ་དུ་མི་རུང་ཞིང༌། དོན་དམ་པའི་ལམ་རིམ་ཀུན་ལས་ཉམས་པས་ན། སྔོན་ཐོས་ཟིན་པ་དང་ཕྱིན་ཆད་ཐོས་འགྱུར་དག་ལ་འགྱོད་སྡོམ་དུ་བྱ་བའི་རིགས་སོ། ། རྣལ་འབྱོར་པ་རང་སྟོང་པ་ཉིད་ཀྱི་རྣལ་འབྱོར་ལ་གནས་བཞིན་པའི་ངང་ནས་ཡིག་འབྲུ་གསུམ་ཚན་གཉིས་པོ་ལས་འོད་ཟེར་འཕྲོས། སྣོད་བཅུད་ཐམས་ཅད་གདོད་མ་ནས་གྲུབ་པའི་དཀྱིལ་འཁོར་པར་གསལ་བཏབ་བྱིན་གྱིས་བརླབས་རིམ་གྱིས་ཐིམ། མཐར་རྣལ་འབྱོར་པ་རང་གི་ཆོས་ཀྱི་དབྱིངས་ཀྱི་ཡེ་ཤེས་ཀྱི་ངོ་བོ་ཉིད་དུ་གནས་པ་དེ་ལ་ནཱ་ད་སྒྲའི་རང་བཞིན་ཅན་ཞེས་བྱ།
དེ་དང་ངོ་བོ་གཅིག་ཀྱང་རྣམ་པ་མི་འདྲ་བའི་ཚུལ་ཅན་རྣལ་འབྱོར་པ་རང་གི་གཞི་དུས་ཀྱི་ཡེ་ཤེས་ཧཱུྃ་ཡིག་གི་རྣམ་པས་ཉི་ཟླའི་བར་དུ་ཞུགས་ཟིན་པ་དེ་དང༌། སྟེང་གི་ནཱ་ད་འོད་ཟེར་གྱི་འཕྲོས་འདུ་ལ་བརྟེན་ནས་ཀ་ར་ལ་སོགས་པ་འབྲུག་གི་སྒྲ་བཞིན་དུ་གྲགས་པའི་ངང་ཉིད་ནས་ཧཱུྃ་ལ་ཐིམ་པ་ནས་བཟུང་སྟེ་སྐུ་ཡོངས་སུ་རྫོགས་པའི་བར་ནི་འདིའི་སྐབས་ཀྱི་མངོན་བྱང་གི་ཟབ་ཁྱད་ཕུལ་དུ་ཕྱིན་ཤོས་པར་བླ་མ་གོང་མའི་སློབ་བཤད་ཀྱི་མན་ངག་གཅིག་ནས་གཅིག་ཏུ་བརྒྱུད་པ་ཤེས་བཞིན་ཁྱད་དུ་བསད་དེ་སྐྱེ་བ་སྔ་མ་ནས་ཤི་བའི་བར་སྲིད་ཀྱི་རྒྱུན་ལ་ངོས་བཟུང་ནས་ཡར་ཐེན་དང་མར་ཐེན་དུ་བྱེད་པ་འདི་ལ་མཁས་པ་དང་བཟང་བ་ཞེས་ཟེར་ན་དེ་ལས་ཅི་ཤོས་སུ་ཞིག་གིས་ཁས་ལེན། ཡང་ཁྱེད་ཅག་གི་ནི་ཧཱུྃ་ཡིག་རྒྱུའི་རྡོར་འཛིན་ཕ་མའི་དོད་དུ་གྱུར་པ་ལ་ནཱ་ད་བར་དོའི་སྲིད་པ་དངོས་དེ་ཞུགས་ནས་འབྲས་བུའི་རྡོར་འཛིན་ཉིད་དུ་བཞེངས་པའི་ཚུལ་གྱིས་རྩོལ་མཛད་བཞིན་དུ་རྒྱུ་ནཱ་ད་ཉིད་ལས་ཧཱུྃ་ཡིག་དུ་སྒྲུབ་པར་བཞེད་པ་ནི་རང་གིས་ཁས་བླངས་པ་ཉིད་དང་འགལ་བས་བསལ་ལོ། ། གསུམ་པ་ནི། སྔོན་འགྲོ་ཡེ་ཤེས་ཚོགས་གསོག་གི་སྐབས་དེར་བར་སྣང་ལ་ནཱ་ད་འཇོག་པའི་བཤད་པ་གཅིག་རྒྱ་གཞུང་དག་ཏུ་བྱུང་བར་སྣང་ཡང༌། དེ་བར་དོའི་སྲིད་པ་ལ་སྦྱོར་བ་ནི་སུས་ཀྱང་མ་བཤད་པས་ལུང་མེད་ལ། ལུང་མེད་བཞིན་དུ་སྦྱོར་བ་ནི་ཡེ་ཤེས་ཚོགས་གསོག་འཆི་སྲིད་སྦྱོང་བྱེད་ཁོ་ནར་སྒྲུབ་པའི་ཕྱིར་དུ་མ་གྲུབ་པ་ཉིད་ཤེས་བྱེད་དུ་བཀོད་པའོ། ། འོ་ན་སྐབས་དེར་ནཱ་ད་འཇོག་པའི་ཤེས་བྱེད་ཅི་ཞེ་ན། ཁོ་བོ་ཅག་གིས་ནི་གོང་དུ་བཤད་མ་ཐག་པ་དེ་ཉིད་ཡིན་ལ། ཁྱེད་ཀྱི་ལྟར་ན་སྐབས་དེར་ནཱ་ད་འཇོག་པའི་རྒྱུ་ཚོགས་གྲངས་ཚང་བ་མ་ཡིན་ཏེ།
དེ་ལ་འཆི་སྲིད་སྔོན་དུ་འགྲོ་དགོས་པར་ཁས་བླངས། ད་ལྟ་སྒྲུབ་བཞིན་པའི་རྣལ་འབྱོར་པ་ལ་འཆི་སྲིད་ད་ལྟར་བ་མེད་པའི་ཕྱིར། ཁྱེད་ཀྱི་ཕྱོགས་ལ་བར་སྲིད་ད་ལྟར་ལྷ་དང་གཞལ་ཡས་ཁང་ལ་བསྲེ་བ་ཡོད་དོ་ཞེ་ན། དེ་འཆི་སྲིད་དངོས་ཀྱི་རྒྱུན་ལས་བྱུང་བ་མ་ཡིན་གྱི་སྦྱང་གཞི་སྦྱོང་བྱེད་དུ་གཞི་དུས་ཀྱི་ཡེ་ཤེས་ད་ལྟར་བ་ཉིད་ལས་མར་མེ་གཅིག་ལས་གཉིས་མཆེད་ཀྱི་ཚུལ་དུ་སོང་བ་ཉིད་རྗེ་གོང་མ་དག་གི་བཞེད་པའོ། ། དེས་ན་འབྲས་བུ་ནཱ་ད་ལ་རྒྱུ་འཆི་སྲིད་དང་བར་སྲིད་མཚན་ཉིད་པ་སྔོན་དུ་འགྲོ་དགོས་པ་མ་ཡིན་ནོ། ། སྤྱིར་ནཱ་ད་ནི་རྒྱུ་ཧཱུྃ་ཡིག་ལས་གཞན་དུ་བཤད་པ་མེད་ལ། དེ་ནི་ཡེ་ཤེས་ལྔའི་ཆ་ཤས་གཅིག་ལས་གཞན་དུ་སུས་ཀྱང་མི་འཆད་ཅིང༌། བར་དོ་ནི་ཟག་བཅས་དང་རྣམ་ཤེས་ལས་གཞན་གང་དུ་ཡང་མ་བཤད་པས་ན། ནཱ་ད་ལ་བར་དོའི་རྣམ་ཤེས་སུ་འཇོག་པ་སྐབས་གང་དུ་ཡང་མི་འཐད་དོ། ། བཞི་པ་སྒྲུབ་པ་པོའི་ད་ལྟར་གྱི་ཡེ་ཤེས་དང་འདས་མ་འོངས་ཀྱི་བར་དོ་བསྲེས་པའི་ཉམས་ལེན་མི་འཐད་པ་ལ་གསུམ་སྟེ།
རྫོགས་རིམ་གྱི་ཚེ་སྦྱང་གཞི་གསུམ་པོ་དེ་སྦྱོང་བྱེད་ཀྱི་མངོན་རྟོགས་སུ་བཤད་ཀྱང༌། དེ་བསྐྱེད་རིམ་གྱི་འགྲིག་པ་མ་ཡིན་པས་མི་འཐད། མི་འགྲིག་བཞིན་དུ་སྦྱོར་ན་ཧ་ཅང་ཐལ་བས་མི་འཐད། བསྐྱེད་རིམ་ཁོ་ནའི་སྦྱང་གཞིར་ཁས་བླངས་པ་གསུམ་པོ་དེ་ལ་བརྟགས་ན་ངོས་འཛིན་མེད་པར་མི་འཐད་པའོ། ། དང་པོ་ནི་གསང་བ་འདུས་པའི་བསྐྱེད་རིམ་གྱི་རྣལ་འབྱོར་པ་ཞིག་ལ་བླ་མས་རྫོགས་རིམ་གྱི་མན་ངག་བསྟན་ནས། ཚེ་འདིར་མཆོག་མངོན་དུ་གྲུབ་པར་མ་གྱུར་ན། འདི་ལྟར་ཉམས་སུ་ལེན་ཞེས་བསྟན་པ་དེ་དུས་སུ་བབ་པའི་ཚེ་སྦྱོང་བ་དང༌། དེར་སྦྱོང་མ་ཐུབ་ནས་བར་དོ་མངོན་དུ་གྱུར་ན་བར་དོ་སྦྱོང་བྱེད་ཀྱི་མན་ངག་བླ་མས་བསྟན་པ་རྣམས་དྲན་པར་བྱས་ནས་སྦྱོང་བ་དང༌། དེར་དེ་མ་ནུས་པས་སྐྱེ་བ་ལེན་པའི་མཚན་མ་མཐོང་བའི་ཚེ་བདེ་བ་ཅན་ལྟ་བུ་འཇིག་རྟེན་ལས་འདས་པའམ། ཨུ་རྒྱན་ལྟ་བུར་སྐྱེ་བའི་མན་ངག་རྣམས་དྲན་པར་བྱེད་པ་ཡིན་ལ།
དེ་འདྲ་མཚུངས་ད་ལྟར་བའི་བསྐྱེད་རིམ་གྱི་མངོན་པར་རྟོགས་པ་ལ་ཇི་ལྟར་སྦྱོར། བཤད་ཟིན་ན་དེ་མ་ཐག་ཏུ་རྣམ་པར་བརྟགས་པའི་ལུང་རིགས་ཀྱི་དཔྱད་པ་མི་བཟོད་པས་སོ། ། གཉིས་པ་ནི། རྫོགས་རིམ་གྱི་སྦྱོང་ཚུལ་དང་འདྲ་བ་མ་ཡིན་ཏེ། དེར་ནི་སྦྱང་གཞི་རང་མཚན་པ་མངོན་དུ་གྱུར་པའི་ཚེ་སྦྱོང་བྱེད་ཀྱི་གཉེན་པོ་དེ་དང་ཐུག་ཕྲད་བྱས་ནས་དེ་སྦྱོང་བ་ཡིན་ལ། འདིར་ཁྱེད་ཀྱིས་སྦྱང་གཞིར་ཁས་བླངས་པའི་ནཱ་ད་དེ་ཉིད་ལམ་དུ་བྱེད་པ་ཡིན་ལ། དེའི་རྒྱུ་འཆི་སྲིད་ཀྱང་ཚེ་སྔ་མའི་རྣམ་སྨིན་རྒྱུན་ཆད་པས་སྐབས་དེར་གནོད་བྱའི་ཡུལ་དུ་མ་དམིགས་པའི་ཕྱིར། གསུམ་པ་ནི། བསྐྱེད་རིམ་གྱིས་སྐྱེ་འཆི་བར་དོ་གསུམ་སྦྱོང་ཞེས་པའི་ཚིག་སྦྱོར་ལེགས་པ་ལྟ་བུར་སྣང་ཡང་དོན་ལ་མི་གནས་ཏེ་སྦྱོང་བྱེད་བསྐྱེད་རིམ་ནི་མངོན་པར་བྱང་ཆུབ་པ་ལྔ་པོ་ཉིད་ལ་བཟུང་བས་མ་ཆོག་པ་མེད་མོད། སྦྱོང་བྱེད་ཀྱི་གཉེན་པོ་ཡོད་པའི་ཡུལ་དུས་དེ་དང༌།
སྦྱང་གཞི་གསུམ་པོ་ཡུལ་དུས་མི་མཚུངས་པའི་ཕྱིར། གལ་ཏེ་བསྐྱེད་རིམ་སྐྱེ་བ་སྦྱོང་བྱེད་ཡིན་པ་ལ་རྩོད་པ་མེད་མོད། སྦྱང་གཞིར་གྱུར་པའི་འཆི་བ་དང་བར་དོ་ཡང་འབྱུང་འགྱུར་ལ་བསམས་པའོ། ། ཞེ་ན། དེས་དེ་དག་མི་སྦྱོང་བར་ཁས་མི་ལེན་མོད། འདིར་སྦྱང་གཞིའི་གཙོ་བོ་སྲིད་པར་སྐྱེ་བའི་རིམ་པ་ཉིད་ལ་ལུང་གི་བཤད་པ་དང་རིགས་པས་གྲུབ་པ་ཡིན་ཏེ། སྔོན་འགྲོ་ཡེ་ཤེས་ཚོགས་གསོག་གི་ཚེ་ཐ་མལ་གྱི་རྣམ་ཤེས་སྲིད་པར་སྐྱེ་བའི་རིམ་པ་མཐའ་དག་མི་དམིགས་པར་བྱས་ནས་སྒྲུབ་པ་པོ་རང་གི་གཞི་དུས་ཀྱི་ཡེ་ཤེས་ཁོ་ན་མྱ་ངན་འདས་ལས་འདས་པའི་ལམ་དུ་འཇུག་པ་དང༌། སྐྱེ་བའི་རིམ་པ་རྒྱུད་གཞུང་ལས་བྱུང་བ་དང༌། བླ་མ་བརྒྱུད་པའི་མན་ངག་གིས་ཇི་ལྟར་བསྟན་པ་དེ་ཉིད་གོམས་པས་སྲིད་པར་སྐྱེ་བའི་རིམ་པ་མཐའ་དག་སྦྱོང་བར་ནུས་ཤིང༌། ནུས་པ་ལྟར་སྦྱོང་བྱེད་ཀྱི་གཉེན་པོ་གོམས་པས་སྦྱང་བའི་འབྲས་བུ་མ་འོངས་པ་ན་སྲིད་པ་སྐྱེ་བའི་རིམ་པ་མཐའ་དག་ཁེགས་ལ།
དེའི་མཐུ་ལས་ཚེ་གཅིག་ལ་མཆོག་གི་དངོས་གྲུབ་མངོན་དུ་བྱེད་ནུས་པའི་ཕྱིར་ན་འཆི་སྲིད་སྐྱེ་སྲིད་ཀྱི་གཉེན་པོར་གྱུར་པའི་བསྐྱེད་རིམ་ལོགས་ནས་ཚོལ་མི་དགོས་ལ། སྤྱིར་དགོས་པ་ཞིག་སྲིད་ན་རྫོགས་པའི་རིམ་པ་ཁོ་ནར་ངེས་སོགས་ཁྱེད་ཀྱི་ཕྱོགས་ལའང་སྤངས་གཉེན་དུས་མི་མཚུངས་པའི་ཉེ་པས་གནོད་དོ་ཞེ་ན་མ་ཡིན་ཏེ། སྒྲུབ་པ་པོ་ཉིད་ཀྱི་རྒྱུད་ལ་འཁོར་བ་ཐོག་མེད་ནས་སྲིད་པར་སྐྱེ་བའི་རིམ་པ་ཉིད་ཀྱི་བག་ཆགས་འཐུག་པོ་ཀུན་རྫོབ་རྣམ་ཤེས་ཀྱི་རྒྱུད་ཀུན་གཞིའི་རྣམ་པར་ཤེས་པའི་སྟེང་ན་ཆུ་བོའི་རྒྱུན་བཞིན་དུ་ཡོད་པ་དེ་དང༌། བསྐྱེད་རིམ་གྱི་ཡེ་ཤེས་སྒྲུབ་པ་པོ་ཉིད་ཀྱི་དོན་དམ་པའི་ཤེས་རྒྱུད་ཆོས་དབྱིངས་ཡེ་ཤེས་ཀྱི་སྟེང་དུ་འབྲལ་མི་རུང་གི་ཚུལ་གྱིས་བྱུང་བ་གཉིས་དུས་མཚུངས་པར་བྱས་ནས་གོམས་པས་སྦྱང་གཞི་སྐྱེ་བའི་རིམ་པ་མི་སྐྱེ་བའི་ཆོས་ཅན་དུ་བྱེད་ནུས་པའི་ཕྱིར། བོད་ཕྱི་མའི་ལུགས་ལ་གྲུབ་པའི་མཐའ་འདི་ལྟར་འཇོག་ནུས་པ་མ་ཡིན་ཏེ། དཔལ་ལྡན་ཟླ་བའི་ལུགས་སྒྲུབ་པའི་འབད་རྩོལ་གྱིས་ཀུན་གཞི་དང་བག་ཆགས་དང་གནས་གྱུར་གྱི་ཚུལ་འདི་ལ་ཤིན་ཏུ་སྡང་བའི་ཕྱིར། གལ་ཏེ་ཁྱེད་ཀྱི་ཕྱོགས་ལ་ཡང་བསྐྱེད་རིམ་གྱི་སྔོན་འགྲོ་སྟོང་ཉིད་སྒོམ་པའི་རྗེས་ཐོགས་སུ་བར་དོའི་རྣམ་ཤེས་སྣོད་བཅུད་གཉིས་ཀ་ལ་འཇུག་པ་རྩལ་དུ་འདོན་པ་མ་ཡིན་ནམ་ཞེ་ན་ཡིན་མོད། དེ་འདྲ་དེ་སྒྲུབ་པ་པོའི་བར་དོའི་སྦྱོང་བྱེད་དུ་སྦྱར་བ་མ་ཡིན་ཏེ། དེ་དག་ནི་སྒྲུབ་པ་པོའི་རྣམ་ཤེས་ལ་སྣང་བའི་སྣོད་བཅུད་མཐའ་དག་དམིགས་མེད་དུ་སྦྱངས་ནས་རྟེན་བརྟེན་པ་མཐའ་དག དག་པ་ཡེ་ཤེས་ཀྱི་སྣོད་བཅུད་དུ་བསྒྲུབ་པར་བྱ་བ་དང་གྲུབ་ཟིན་སླར་མི་ལྡོག་པ་ཉིད་དུ་གོམས་པར་བྱེད་པའི་ཐབས་མཁས་ཡིན་པས་སོ། །
དེ་དུས་ཀྱི་བར་དོ་དེ་དག་བར་དོ་རང་མཚན་པ་ཉིད་དམ་དེ་སྦྱོང་བྱེད་ཀྱི་ཡེ་ཤེས་ཉིད་དུ་འདོད། དང་པོ་ལྟར་ན་སྟོང་པ་ཉིད་ཀྱི་སྒོམ་ཐུན་དེའི་རྗེས་ལ་བར་སྲིད་བྱུང་ན་ཧ་ཅང་ཐལ་བ་དང༌། ཕྱི་མ་ལྟར་ན་རྣལ་འབྱོར་པ་རང་གི་ཤེས་རྒྱུད་དང་རྫས་གཅིག་མ་ནི་མངོན་བྱང་གསུམ་པའི་དུས་ཀྱི་ཡེ་ཤེས་དང་ཁྱད་ཅི་ཡོད་རྫས་ཐ་དད་ན་ནི་རྟེན་གཞལ་ཡས་ཁང་དང༌། བརྟེན་པ་ལྷ་ཉིད་དུ་སྐྱེ་བ་ལེན་པ་པོར་ཁྱེད་རང་གི་རྗེ་གོང་མས་བཤད་པ་དང་འགལ་ལོ་ཞེ་ན། དགྱེས་རྡོར་དུ་རྟེན་བརྟེན་པ་ལ་བསྲེ་བར་བཤད་པའི་བར་དོའི་མིང་ཅན་དེ་བར་སྲིད་དངོས་མ་ཡིན་ཏེ། རང་གི་བར་སྲིད་འདས་པ་ནི་འགགས་མ་འོངས་པ་ནི་མ་སྐྱེས་ད་ལྟར་བ་ནི་སྔོན་དུས་ཀྱི་སྲིད་པ་གནས་བཞིན་པ་ཉིད་ཀྱི་ཕྱིར་དང༌། གང་ཟག་གཞན་གྱི་བར་དོ་བསྲེ་ན་ཧ་ཅང་ཐལ་བའི་ཕྱིར་དང༌། ལས་ཉོན་གྱི་རྣམ་པར་སྨིན་པ་ནི་དགྱེས་པ་རྡོ་རྗེའི་རྟེན་བརྟེན་པ་གང་དུ་ཡང་སྐྱེ་བ་ལེན་པ་མི་རུང་བའི་ཕྱིར། དེས་ན་སྒྲུབ་པ་པོ་རང་གི་རྣམ་ཤེས་ཀྱི་ཆོས་ཉིད་དུ་གྱུར་པའི་འོད་གསལ་ཇི་སྙེད་པ་ནི་གཞི་དུས་ཀྱི་ཆོས་དབྱིངས་ཡེ་ཤེས་དང་རྫས་གཅིག་པ་ཁོ་ན་ལ་ཡེ་ཤེས་རྗེས་མཐུན་པའི་ངོར་བྱེད་ལས་ཐ་དད་པ་ཉིད་དོ། ། གལ་ཏེ་ཁྱེད་ཀྱིས་ཀྱང་བར་དོའི་ཆོས་ཉིད་དུ་ཁས་བླངས་པ་དེས་འཁོར་བ་ཐོག་མེད་ཀྱི་བར་དོའི་བག་ཆགས་དང་སྐྱེ་འགྱུར་གྱི་ས་བོན་སྦྱོང་བར་ཁས་ལེན་དགོས་པ་མ་ཡིན་ནམ་ཞེ་ན།
དེ་ནི་ཤིན་ཏུ་དང་སྐྱེ་འཆིའི་ཕྱོགས་ལ་ཡང་དེ་བཞིན་ཏེ་གཞན་གྱི་འདོད་པ་དང་མི་མཐུན་པའི་ཚུལ་འདི་ལྟར། སྦྱང་གཞི་སྦྱོང་བར་བྱེད་པ་པོ་ཀུན་གྱི་ལུགས་ལ། ཐོག་མར་སྦྱང་གཞིའི་ཆོས་ཀྱི་རིགས་འདྲ་འདས་པ་རྣམས་ནི་ཤེས་པར་བྱ་བ་དང༌། དེ་དག་གི་བག་ཆགས་རྣམ་ཤེས་ཀྱི་རྒྱུ་ལ་ཡོད་བཞིན་པ་ནི་དངོས་སུ་འཕྲད་ནས་སྦྱང་བཞིན་པ་དང༌། དེའི་རིགས་འདྲའི་རྒྱུན་མ་འོངས་པ་མི་སྐྱེ་བའི་ཆོས་ཅན་དུ་བྱས་པ་ནི་སྦྱངས་པའི་དོན་དེ་ཀུན་ལ་ཤེས་པར་བྱའོ། ། ལྔ་པ་ལ་གཉིས་ཏེ། ཧ་ཅང་ཐལ་བ་དང༌། འཕྲོས་པའོ། ། དང་པོ་ལ་གཉིས་ཏེ། འདོད་འཇོ་ལ་བརྗོད་པ་དང༌།
ནག་པོ་འཁྲུལ་སྤོང་ལ་བརྗོད་པའོ། ། དང་པོ་ནི། ནག་པོ་ཞབས་ཀྱི་ལུགས་འདི་ལ་རྒྱུའི་རྡོར་འཛིན་ཞལ་ཕྱག་ཏུ་གྲུབ་པ་དང་མ་གྲུབ་པ་གང་རུང་གཅིག་ལའམ་གཉིས་ཀ་ལ་བར་དོ་བསྲེ་བ་ཡིན། དང་པོ་ལྟར་ན་རྒྱུ་ལ་ཡིན་ནམ་འབྲས་བུ་ལ་ཡིན། གཉིས་པ་ལྟར་ན། རྒྱུ་ལ་བསྲེ་རྒྱུ་བྱུང་བས་ཁས་བླངས་འགལ་བ་དང༌། དང་པོ་ལྟར་ན། ཞུ་བ་གླུས་སྐུལ་བྱེད་དུས་ཀྱི་ཞུ་བའི་རྐྱེན་གང་ཡིན་བརྟགས་པས་འཇོག་གོ ། རྒྱུ་ཁོ་ལ་ཡིན་ན་ཁྱེད་ཀྱིས་ནི་རྒྱུའི་རྡོར་འཛིན་ཆ་གཉིས་ཁས་བླངས་ཏེ། མངོན་བྱང་གསུམ་པའི་དུས་ཀྱི་ཧཱུྃ་ཡིག་དང༌།
ཞལ་ཕྱག་རྫོགས་པའི་གནས་སྐབས་སོ། ། ཕྱི་མ་ལ་བསྲེ་དགོས་པ་ནི་བཤད་མ་ཐག་པ་དེ་ཉིད་དང༌། སྔ་མ་ལ་བསྲེ་བ་ནི་སྟོང་ཉིད་བསྒོམས་རྗེས་ཀྱི་ནཱ་ད་དེ་མངོན་བྱང་གསུམ་པའི་དུས་ཉིད་དུ་འཇུག་པར་ཁས་བླངས་སོ། ། བླངས་མོད་ཅིར་འགྱུར་ཞེ་ན། དུས་དེའི་བར་དོ་རྫས་གཞན་གཉིས་ཁས་བླངས་པར་འགྱུར་ཏེ། རྒྱུའི་རྡོར་འཛིན་ཞལ་ཕྱག་གྲུབ་མ་གྲུབ་གཉིས་ལས་སོ་སོར་འཇུག་པའི་ཕྱིར། ཞལ་ཕྱག་ཏུ་གྲུབ་ནས་བར་དོ་མི་འཇུག་ཀྱང་ཞུ་བའི་རྐྱེན་བདེ་བ་ཉིད་དོ། ། ཞེ་ན། རྒྱུ་རྡོ་རྗེ་འཛིན་པ་ཕ་མ་ལྟ་བུའི་ཏིང་ངེ་འཛིན་ཞེས་སོགས་ཁས་ལེན་པ་དང་འགལ་བར་འགྱུར་ཏེ། བར་དོ་མ་ཞུགས་པར་ཕ་མི་འབྱུང་བའི་ཕྱིར།
གཉིས་པ་ལ་གཉིས་ཏེ། རང་ལུགས་དང་པོ་ལ་བརྗོད་པ་དང༌། གཉིས་པ་ལ་བརྗོད་པའོ། ། དང་པོ་ནི། ནག་པོ་འཁྲུལ་སྤོང་ལས་ནི་མངོན་བྱང་གསུམ་པའི་དུས་སུ་བར་དོ་བསྲེ་བ་མི་མཛད་ཅིང༌། སྔར་ནམ་མཁར་བཞག་པ་དེ་རྒྱུའི་རྡོར་འཛིན་པ་ཞུ་བ་གླུས་བསྐུལ་དགོས་པའི་རྐྱེན་དུ་བཞེད། སྤྱིར་མངོན་བྱང་གསུམ་པའི་དུས་ཀྱི་ཕྱག་མཚན་དང་ཡིག་འབྲུ་རྣལ་འབྱོར་པ་རང་གི་གཞི་དུས་ཀྱི་ཡེ་ཤེས་ལ་ངོས་འཛིན་པ་གཅིག་ངེས་པར་དགོས་རྒྱུ་ཡིན་ཡང༌། མཛད་པ་པོ་འདི་ལྟ་བུས་ཀྱང་དེ་འདྲའི་རྣམ་གཞག་ཡེ་མ་མཛད་པར་བར་དོའི་རྣམ་ཤེས་མངལ་དུ་ཞུགས་པའི་གནས་སྐབས་དང་འདྲ་མཚུངས་སྦྱོར་བའི་རྣམ་གཞག་མང་དུ་མཛད་ཀྱང་ལེགས་པ་མ་ཡིན་ཏེ། གཞི་དུས་སུ་བར་དོའི་རྣམ་ཤེས་མ་ཞུགས་པར་མངལ་གྱི་གནས་སྐབས་མི་འབྱུང་ཞིང༌། ལམ་དུས་སུ་བར་དོའི་རྣམ་ཤེས་མ་ཞུགས་ན་དེ་དང་འདྲ་མཚུངས་ཇི་ལྟར་སྦྱར་ཡང་མི་འགྲིག་པའི་ཕྱིར།
གཉིས་པ་ནི། འཁྲུལ་སྤོང་དུ་འཇིགས་མེད་ཀྱི་ལུགས་ལ་ལེགས་སོ་བྱིན་པ་ནི་སྟོང་ཉིད་ཀྱི་རྗེས་ལ་ནམ་མཁར་ནཱ་ད་འཇོག་པ་ནི་རྒྱུད་གཞུང་མང་པོ་དག་ཏུ་མ་བཤད་པས་ངེས་པར་མི་དགོས་ལ། མངོན་བྱང་གསུམ་པ་དང་ཞུ་བའི་རྐྱེན་དུ་འཇུག་པ་པོ་དེ་སྲིན་བུ་པདྨའི་ལུས་ཀྱི་དཔེས་མཚོན་པའི་སེམས་ཅན་ཁ་ཅིག་འཆི་སྲིད་ཆད་ནས་བར་སྲིད་དུ་སྐྱེ་བ་དང༌། སྡོང་པའི་ལོང་མེད་པར་ཕོ་མོའི་སྦྱོར་བ་མཐོང་མ་ཐག་ཏུ་མངལ་དུ་འཇུག་པ་ཞིག་ཡོད་པ་དེ་དང་སྦྱོར་བའི་བཤད་པ་དང་མན་ངག་སྙེ་མའི་ལུང་འདྲེན་པར་མཛད་དོ། ། འདི་ལ་བརྒལ་ཞིང་བརྟག་པ་ནི། གཞི་ལམ་འབྲས་བུའི་རྣམ་གཞག་རྒྱས་པར་མཁྱེན་པ་ཀུན་དང་སྐྱེ་འཆི་བར་དོ་གསུམ་གྱི་སྦྱོང་བྱེད་ལ་ངོ་མཚར་མཆོག་ཏུ་འཛིན་པ་རྣམས་ཀྱིས་བྱ་བའི་རིགས་སོ། ། གཉིས་པ་ནི། འདོད་འཇོ་ལས་སྦྱང་གཞི་བར་དོ་མངལ་དུ་ཁུ་རྡུལ་དང་འདྲེས་པའི་ཚེ་ཤི་བ་ཡིན་ལ་ཤི་རྗེས་སུ་གྲུབ་པའི་གནས་སྐབས་ལྔ་དང་སྐྱེ་བ་སྦྱོང་བྱེད་མངོན་བྱང་ལྔ་དང་ཆོས་མཐུན་སྦྱོར་ཞེས་དང༌། འཁྲུལ་སྤོང་དུ་མངོན་བྱང་གསུམ་པའི་ཚེ་ཧཱུྃ་དང་ཨོཾ་སྟེ་ས་བོན་གཉིས་འཇོག་པ་དང༌། ཧཱུྃ་ལས་རྡོ་རྗེ་ཧཱུྃ་གིས་མཚན་པ་བསྐྱེད་པ་སོགས་མངལ་གྱི་གནས་སྐབས་དང་ཆོས་མཐུན་སྦྱོར་ཞིང༌།
གོང་དུ་བར་དོ་ནམ་མཁར་བཞག་པ་ཞིག་ཡོད་ཀྱང་འདིར་མི་འཇུག་ཅིང་འོག་ཏུ་འཇུག་ལ། ཉི་ཟླའི་བར་དུ་རྣམ་ཤེས་ཤིག་ཅིས་ཀྱང་འཇུག་དགོས་ན་བར་སྲིད་དུ་སྐྱེ་ལོང་མེད་པའི་འཆི་སྲིད་ཆད་མ་ཐག་པ་ཞིག་འཇུག་པར་མན་སྙེ་ལས་བཤད་པའི་ལུང་དྲངས་ནས་རང་ལུགས་ལྟ་བུར་མཛད་དོ། ། འདི་མི་འཐད་པ་ལ་གཉིས་ལས། དང་པོ་མི་འཐད་པ་ལ་གཉིས་ཏེ། སྦྱང་གཞི་བར་དོ་མངལ་དུ་ཤི་བ་མི་འཐད། ཆོས་མཐུན་སྦྱོར་ལུགས་མི་འཐད་པའོ། ། དང་པོ་ནི། སྤྱིར་ཆོས་མངོན་པ་ལས་བར་དོའི་སྲིད་པ་ནི་གང་དུ་སྐྱེ་འགྱུར་གྱི་སྔོན་དུས་སྲིད་པ་དང་རྣམ་སྨིན་འཕེན་པ་གཅིག་གིས་འཕངས་ཤིང་ཚེ་གཅིག་གིས་བསྡུས་པར་བཤད་པའི་ཕྱིར་ན་སྐྱེ་སྲིད་དུ་མཚམས་སྦྱོར་བ་བར་སྲིད་འཆི་བ་ལ་ལྟོས་མི་དགོས་པ་དང༌། ཐེག་བསྡུས་སུ་ཡང༌། ཁུ་རྡུལ་གྱི་བར་དུ་བརྒྱལ་བར་བཤད་ཀྱི་འཆི་བར་མ་བཤད་པ་དང༌།
ཀུན་བཏུས་སུ་འཆི་འཕོ་ཞིང་ཉིང་མཚམས་སྦྱོར་རོ། ། ཞེས་པ་ཡང་ཁྱེད་འདོད་པ་ལྟར་འཆད་རྒྱུ་མ་ཡིན་པའི་ཕྱིར། གཉིས་པ་ནི། མངལ་དང་ཆོས་མཐུན་པར་སྦྱོར་དགོས་པ་མ་ཡིན་ཞིང་ནུས་པ་ཡང་མ་ཡིན་ཏེ། མངོན་བྱང་ནི་མངལ་གྱི་སྲིད་པ་ལ་གནོད་བྱེད་ཀྱི་འགལ་ཟླ་ཡིན་པའི་ཕྱིར། བདག་མེད་རྟོགས་པའི་ཤེས་རབ་དང་བདག་འཛིན་བཞིན་ནོ། ། དེས་དེ་ལ་གནོད་པའི་ཚུལ་ཡང་རྣལ་འབྱོར་པ་རང་གི་ཤེས་པ་ལྷན་ཅིག་སྐྱེས་པའི་ཡེ་ཤེས་སམ་ནཱ་དའི་རྣམ་པ་གང་ཡང་རུང་བས་ཉི་ཟླའི་བར་དུ་ཞུགས་གནས་མངོན་བྱང་ཡོངས་སུ་རྫོགས་པའི་རྣལ་འབྱོར་མངོན་སུམ་གྱིས་ཐ་མལ་གྱི་མངལ་དུ་སྐྱེ་བའི་བག་ཆགས་དང་ས་བོན་དྲུང་འབྱིན་པར་བྱེད་པ་ཡིན་ལ། དེ་ལྟར་བྱེད་པ་ལ་ནི་སྲིད་པ་ཕྱི་མར་སྐྱེ་འགྱུར་གྱི་བར་སྲིད་དེས་རང་གི་སྐྱེ་བ་སྔ་མར་རྣལ་འབྱོར་གྱིས་སྦྱངས་པའི་མངོན་བྱང་དྲན་པའི་སྟོབས་ཀྱིས་ཉམས་སུ་ལེན་དགོས་པ་ག་ལ་སྲིད། ཁྱད་པར་དུ་སྦྱང་གཞིའི་བར་སྲིད་དེ་མ་ཤི་ཚུན་ཆད་བར་སྲིད་དུ་གཏོགས་པ་ཡིན་ནམ། སྐྱེ་སྲིད་ཕྱོགས་ཀྱི་གནས་སྐབས་སུ་གཏོགས་པ་ཡིན།
དང་པོ་ལྟར་ན་ཁྱེད་རང་གི་བར་དོའི་ས་མཚམས་ནཱ་ད་ནམ་མཁར་འཇོག་ཚུན་ཆད་ལ་འཆད་པ་དང༌། མངལ་དུ་མ་ཤི་ཚུན་ཆད་བར་དོ་ཉིད་དུ་ཁས་ལེན་པ་དང་འགལ། གཉིས་པ་ལྟར་ན་མཉམ་གཞག་ཐུན་གཅིག་གིས་སྦྱོང་བྱེད་མངོན་བྱང་ལྔ་པོ་འདི་སྦྱང་གཞིའི་ཚེ་སྔ་རྟིང་གཉིས་སྡོམས་པའི་སྦྱོང་བྱེད་དུ་ཐལ་བར་འགྱུར་ཏེ། སྦྱང་གཞིའི་མངལ་དུ་བར་སྲིད་ཀྱིས་སྐྱེ་བ་དང་འཆི་བ་གཉིས་ཀ་ཚང་བར་བྱས་པའི་ཕྱིར་དང༌། སྦྱོང་བྱེད་མངོན་བྱང་གསུམ་པའི་དུས་སུ་ཡང་ནཱ་ད་རྒྱུན་ཆད་པ་ཉིད་དུ་ཁས་ལེན་དགོས་པར་འགྱུར་ཏེ། ཆོས་མཐུན་སྦྱོར་བའི་ཕྱིར་རོ། ། བོད་ཕྱི་མས་བསྐྱེད་རིམ་དང་སྐྱེ་འཆི་བར་དོ་གསུམ་སྦྱང་གཞི་སྦྱོང་བྱེད་དུ་སྦྱར་བ་འདི་ལ་ལེགས་པར་བཤད་པ་མཆོག་ཏུ་འཛིན་པ་དག་ཡོད་ན་འདི་ལྟར་ཞལ་གྱིས་བཞེས་ན་ལེགས་པ་ཡིན་ཏེ། མཉམ་གཞག་ཐུན་གཅིག་གི་ཡེ་ཤེས་ཚོགས་གསོག དེ་དེ་དུས་རང་གི་འཆི་བ་མཚོན་བྱེད་དང༌། ནཱ་ད་སྔ་དུས་དེ་ཉིད་ཀྱི་བར་དོ་མཚོན་བྱེད་དུ་མོས་པར་བྱས་ནས།
མངོན་བྱང་ལྔ་པོ་གོམས་པ་རབ་ཀྱི་མཐར་ཕྱིན་པས་ནི། སྣོད་བཅུད་གཉིས་ཀ་ཡི་དམ་ལྷའི་ཡེ་ཤེས་སུ་གསལ་སྣང་མཆེད་ནུས་པ་དང༌། ཐ་མལ་གྱི་སྐྱེ་འཆི་བར་དོ་མ་འོངས་པ་ན་འབྱུང་འགྱུར་རྣམས་མི་སྐྱེ་བའི་ཆོས་ཅན་དུ་བྱེད་པ་དང༌། བྱས་པའི་འགོག་བདེན་མངོན་དུ་བྱེད་པ་ཡིན་ནོ་ཞེས་ཁས་ལོང་ཞིག གཉིས་པ་ནི། འཁྲུལ་སྤོང་གི་རང་ལུགས་གོང་དུ་ནཱ་ད་འཇོག་པའི་ཞལ་བཞེས་མཛད་ནས་དེ་ཉི་ཟླའི་བར་དུ་མི་འཇུག་པ་ནི་ཚིག་ཟིན་ལ་མཛད་བྱུང་བས་སྔར་བཞག་པ་ལ་དགོས་པ་གང་ཡང་མ་བྱུང་སྟེ། རྣལ་འབྱོར་པ་རང་གི་ཤེས་པ་བདེ་མཆོག་སྒྲུབ་བྱེད་ཀྱི་ལམ་ཟབ་ཤོས་དེར་མི་འཇུག་པར་ནམ་མཁའི་དབྱིངས་སུ་བཞག་པའི་ཕྱིར། ཁྱེད་ལ་ཡང་ལམ་སྒྲུབ་པ་པོ་ཅི་ཞེ་ན། ནཱ་ད་འཇོག་པ་ལ་ལྟོས་མི་དགོས་ཀྱི་དང་པོ་སངས་རྒྱས་ཉིད་ཀྱི་མངོན་པར་བྱང་ཆུབ་པ་ལྔ་མཛད་དོ། ། ཁོ་བོ་ཅག་ཀྱང་དེ་ལྟར་རོ། །
ཞེ་ན། དེའང་ཕྱིན་ཆད་དེ་ལྟར་ཞལ་གྱིས་བཞེས་ལ། འབྲེལ་མེད་ཀྱི་སེམས་ཅན་གཞན་གྱི་འཆི་སྲིད་ཆད་པ་གྱི་འཆི་སྲིད་ཆད་པ་མངོན་བྱང་དུ་འཇུག་པའི་རྣམ་དཔྱོད་འདོར་བ་དང༌། བདེ་གཤེགས་སྙིང་པོའི་རྣམ་གཞག་ལ་མདོ་དང་སྔགས་ཀྱི་ཤན་འབྱེད་སོ་སོར་མཛད་ནས་ཞལ་གྱིས་བཞེས་པའི་རིགས་སོ། ། དྲུག་པ་ལཱུ་དྲིལ་ནག་གསུམ་གྱི་སྒྲུབ་ཐབས་ཀྱི་གཞུང༌། ཤིང་རྟའི་སྲོལ་སོ་སོར་ངེས་པའི་ཤེས་བྱེད་ནི་འོག་ནས་འཆད་འགྱུར་གྱིས་མཆོག་པའི་ཕྱིར་འདིར་མི་སྤྲོ་ལ། བྱེ་བྲག་སྤྱོད་པའི་རྡོ་རྗེ་ཉིད་ཀྱི་བསྐྱེད་རིམ་གྱི་ཟབ་རྒྱས་ལ་རྒྱུ་འབྲས་ཀྱི་རྡོ་རྗེ་འཛིན་པ་སྐུ་མདོག་དང་ཕྱག་མཚན་མི་འདྲ་ཞིང་ཤེས་རྒྱུད་རྫས་ཐ་དད་པ་ལྟ་བུ་དང༌། རྒྱུའི་རྡོར་འཛིན་ཕ་མ་ལྟ་བུའི་ཏིང་ངེ་འཛིན་དང༌། ཡུམ་གྱི་མངལ་དུ་སེམས་ཅན་གཞན་མང་པོ་རིགས་ལྔའི་གོ་འཕང་ལ་བཀོད་ནས་ཞིང་གཞན་དུ་བཞུགས་པར་གསོལ་བ་སྤུན་ཟླ་ལྟ་བུ་ཏིང་ངེ་འཛིན་དང༌། བར་དོའི་ཡེ་ཤེས་ཞལ་དུ་ཞུགས་པའི་རྐྱེན་གྱིས་ཞུ་བ་ཕྱོགས་བཅུའི་རིགས་ལྔ་ཡབ་ཡུམ་གྱི་གླུས་བསྐུལ་ནས་འབྲས་བུ་རྡོ་རྗེ་འཛིན་པར་བཞེངས་པ་གདུང་མི་གཅོད་པ་རྒྱལ་བུ་གཞོན་ནུ་ལྟ་བུར་འཁྲུངས་པའི་ཏིང་ངེ་འཛིན་ཏེ།
འདིར་ཡང་ཏིང་ངེ་འཛིན་གསུམ་དང་ལུས་ཀྱི་དཀྱིལ་འཁོར་དང་བཅས་པའི་བསྙེན་སྒྲུབ་ཡན་ལག་བཞི་ཁྱད་པར་ཅན་དུ་གྲུབ་ནས་དཀྱིལ་འཁོར་རྒྱལ་མཆོག་གི་ལྷ་ཚོགས་སྤྲོ་བ་དང༌། དེ་ཡང་བསྙེན་སྒྲུབ་ཡན་ལག་བཞིའི་སྒོ་ནས་མཐར་ཕྱིན་པར་བྱ་བ་རྣམས་གསུངས་སོ། ། རྒྱ་གཞུང་རྣམས་ནས་བཤད་མ་བཤད། ། ཙམ་གྱི་ངག་འདོན་ཚང་མ་ཚང༌། ། འདིར་བཤད་མི་དགོས་མཁས་མི་མཁས། ། ངེས་དོན་རྒྱུད་ལ་སྦྱོར་མི་སྦྱོར། ། ཡིན་ནོ་གྲུབ་མཐའ་གཙང་མི་གཙང༌། ། གཞན་ཟེར་དབྱངས་སུ་ལེན་མི་ལེན། ། ཕྱེ་ན་ལ་ལར་འཕོག་མི་འཕོག ། བལྟས་པའི་ཚེ་ན་གཟོ་མི་གཟོ། །
སྲིད་ཀྱང་མཁའ་འགྲོ་དགྱེས་ན་དགྱེས། ། བཞི་པ་བདེ་གཤེགས་སྙིང་པོའི་འཆད་ཚུལ་ལ་ལ་དག་ལ་འགལ་བ་སྤང་བ་ལ་གཉིས་ཏེ། མདོ་རྒྱུད་བསྟན་བཅོས་ལས་ཇི་ལྟར་བཤད་པ། བཤད་པ་དེ་དག་ལ་གསང་སྔགས་པས་ཇི་ལྟར་ཁས་ལེན་པའི་ཚུལ་ཤེས་པར་བྱ་བའོ། ། དང་པོ་ལ། གཉིས་ཏེ། དཔྱོད་ལྡན་ལ་སྐྱེ་བའི་དོགས་པའི་གནས་མདོ་ཙམ་དུ་བཀོད་པ། དེས་ན་ངོས་འཛིན་སྔོན་ཆད་མ་གྲགས་པ་དག་ལ་རྩལ་དུ་བཏོན་ནས་བཤད་པའོ། ། དང་པོ་ནི། ལུང་རིགས་ལ་སྦྱང་པའི་དཔྱོད་ལྡན་དག་གི་བསམ་པ་ལ་འདི་ལྟར།
བདེ་བར་གཤེགས་པའི་སྙིང་པོ་ཞེས་ཉི་མ་ལྟར་གྲགས་པའི་ངོས་འཛིན་ནི། བཀའ་འཁོར་ལོ་གསུམ་པར་འཆད་དགོས་པའི་མདོ་རྒྱུད་དག་ན་སྟོབས་སོགས་ཡོན་ཏན་ཀུན་གདོད་མ་ནས་ཚང་བར་བཞུགས་པའི་སེམས་ཀྱི་རྡོ་རྗེ་ལ་བཤད་པ་ནི་ཆེས་ཤིན་ཏུ་མང་ཞིང༌། དེ་ལྟ་བུའི་ཡེ་ཤེས་དེས་མཐའ་ཡས་པའི་སེམས་ཅན་ཐམས་ཅད་ལ་ཁྱབ་པ་དང༌། མ་ཁྱབ་པའི་ལུགས་གཉིས་ཀ་མདོ་རྒྱུད་དགོངས་འགྲེལ་དང་བཅས་པ་དག་ན་འཆད་ཚུལ་མི་མཐུན་པ་སོ་སོར་བཞུགས་པ་དང༌། ཡང་དེ་འདྲ་དེ་ནི་སངས་རྒྱས་ཀྱི་སྙིང་པོ་དང་སེམས་ཅན་ལ་ཁྱབ་པ་ལྟ་ཅི་སྨོས། ཤེས་བྱ་ལ་སྲིད་པ་ཉིད་ལུང་རིགས་རྣམ་དག་དང་འགལ་བ་ཉིད་དུ་འཆད་པར་བྱེད་དོ། ། གཉིས་པ་ལ་གཉིས་ཏེ། སྙིང་པོའི་ངོས་འཛིན་གཞན་ལ་གྲགས་པ་རྣམས་རྟོགས་སླ་བ་དང༌། སྙིང་པོའི་ངོས་འཛིན་ཡིན་ངོ་ཤེས་པ་དེ་ངོས་བཟུང་ནས་འཆད་ཚུལ་སོ་སོ་བ་དག་མི་འགལ་བར་གྲུབ་པའོ། ། དང་པོ་ནི།
བོད་སྔ་ཕྱི་མང་པ་པོ་དག་ཆོས་ཐམས་ཅད་ཀྱི་གནས་ལུགས་སྟོང་པ་ལ་དང༌། སེམས་རང་བཞིན་གྱིས་འོད་གསལ་བ་ལ་ངོས་འཛིན་པ་དག་ནི་མཚན་ཉིད་དང་ལྡན་པར་འགྱུར་ངོ་ཤེས་པ་དེའི་ཕྱོགས་གཅིག་ལ་བསམས་པ་ཡིན་མོད། སྙིང་པོའི་མཚན་ཉིད་རྫོགས་པར་མ་ཚང་བས་རེ་ཞིག་དཔྱད་པའི་གཞི་རྟོགས་སླ་བ་དང༌། ཡང་སྙིང་པོའི་ངོས་འཛིན་དུ་བཤད་ངོ་ཤེས་པ་དེ་ལ་དཀའ་བའི་གནས་སུ་གྱུར་ནས་སྙིང་པོའི་དགོངས་པ་གཞི་ཡིན་ཞེས་གསུང་བ་མང་པོ་པ་དེ་དག་གིས་ཀྱང་སྙིང་པོའི་ངོས་འཛིན་དུ་བཤད་ངོ་ཤེས་པ་དེ་མི་སྲིད་པ་ཉིད་དུ་ཐག་བཅད་བྱུང་པས་འཆད་ཚུལ་དེ་ཡང་རེ་ཞིག་རྟོགས་པ་སླ་བ་ཡིན་ནོ། ། གཉིས་པ་ནི། དོན་དམ་པའི་མཚན་ཡང་དག་པར་བརྗོད་པ་ལས། དཔལ་དང་པོའི་སངས་རྒྱས་ཞེས་བྱ་བའི་ངོས་འཛིན་དེ་རང་གི་མཚན་ཉིད་ཡོངས་སུ་རྫོགས་པར་བཤད་པ་དེ་དཔྱིས་ཕྱིན་པར་མ་ཤེས་ན་རྡོ་རྗེ་ཐེག་པའི་ངེས་དོན་གྱི་རྩ་བར་ལྟ་ཅི་སྨོས་བཀའ་འཁོར་ལོ་གསུམ་པའི་ངེས་དོན་གྱི་མཐར་ཐུག་བདེ་བར་གཤེགས་པའི་སྙིང་པོ་ཞེས་བྱ་བ་དེ་ཕྱོགས་ལྷུང་ཅན་གྱི་བསམ་པས་སྲོལ་གཞན་དུ་འདྲེན་པའམ། ཤེས་རབ་ཀྱི་དབང་པོ་ལེ་ལོར་གྱུར་པས་བཏང་སྙོམས་སུ་བཞག་པ་ཁོ་ནར་ངེས་སོ། ། དེ་ལྟར་ཡིན་པ་དེའི་ཕྱིར་ཆོས་རབ་ཏུ་རྣམ་པར་འབྱེད་པའི་ཅང་ཤེས་གཟུ་བོར་སྤྱོད་པའི་སྲབ་ཀྱིས་བཅུན་པས་ལམ་སྲོལ་མ་ཡིན་པ་དག་ཏུ་འཕྱན་པར་མི་བྱེད་ཅིང༌། དྲན་པའི་ཁ་ལོ་པ་དང༌།
ལེ་ལོ་མེད་པའི་ལྕག་གིས་རིགས་པར་བསྐུལ་ནས། ཆོས་ཀྱི་དབྱིངས་ཀྱི་ཕོ་བྲང་དང་པོའི་སངས་རྒྱས་འགྱུར་མེད་ཆེན་པོ་དོན་དམ་པའི་སེམས་ཅན་མ་ལུས་པའི་འཁོར་གྱིས་བསྐོར་བ་དེའི་དྲུང་དུ་མྱུར་བ་ཉིད་དུ་འཇུག་པ་བརྩམ་པར་བྱ་སྟེ། དེ་ཡང་འདི་ལྟར་ངེས་པའི་དོན་ཟབ་མོ་འདི་ཉིད་གདུལ་བྱ་གང་ལ་དུས་ནམ་གྱི་ཚེ་སྟོན་པའི་གོ་རིམ་ནི། སྨན་པ་མཁས་པས་བྲོ་འཚལ་བ་ལ་སྨན་གཏོང་བའི་གོ་རིམ་དང་མཚུངས་པར་གསུངས་པ་ནི། བཀའ་འཁོར་ལོ་བར་མཐའ་གཉིས་ཀྱི་ཆེད་དུ་བྱ་བའི་གདུལ་བྱས་ཉམས་སུ་བླང་བྱ་ནི་བདེ་བར་གཤེགས་པའི་སྙིང་པོ་ཡིན་པར་དགོངས་ནས་གདུལ་བྱ་དེ་ལ་ཐོག་མར་མཚན་ཉིད་མེད་པའི་ཆོས་ཀྱི་འཁོར་ལོ་བསྐོར་ནས་དེའི་འོག་ཏུ་བདེ་བར་གཤེགས་པའི་སྙིང་པོ་སྟོན་དགོས་པར་གསུངས་ཏེ། ཐོག་མ་ཉིད་དུ་ཤེར་ཕྱིན་མ་གསུངས་པར་སྙིང་པོ་བསྟན་ན་གྲངས་ཅན་གྱི་འདོད་པ་ལྟར་བདག་ལས་སྐྱེ་བ་དང་བདག་ཏུ་སྨྲ་བའི་གཞུང་བཙུགས་པར་འགྱུར་བས་སོ། ། ཆོས་འཁོར་རིམ་ཅན་པ་དེ་ལྟར་བསྐོར་བས་ནི་སྙིང་པོ་ལ་བདག་ཏུ་རྟོག་པ་གོ་སྐབས་ཡོད་པ་མ་ཡིན་ཏེ། ཆོས་ཐམས་ཅད་རང་སྟོང་གཏན་ལ་ཕེབས་པའི་ཚད་མ་བཟློག་མི་ནུས་པའི་ཕྱིར། འོ་ན་སྙིང་པོ་ཉིད་ཀྱང་རང་སྟོང་དུ་ཐལ་བ་མ་ཡིན་ནམ། ཞེ་ན།
དེ་ལྟར་གཏན་ལ་ཕེབས་པའི་རིགས་ངོར་ཧ་ཅང་ཐལ་བ་མེད་མོད། སྙིང་པོ་དེ་ཉམས་པར་འགྱུར་བ་ནི་མ་ཡིན་ཏེ། སོ་སོ་རང་གིས་རིག་པས་མྱོང་བར་བྱ་བ་ཉིད་ཡིན་པའི་ཕྱིར། རང་རིག དེ་གནས་ཚུལ་དང་མ་མཐུན་པར་སོང་བ་མ་ཡིན་ནམ་ཞེ་ན། མ་ཡིན་ཏེ། སྙིང་པོ་ནི་རྟོག་པའི་ཡུལ་ལས་འདས་པའི་ཕྱིར། རྟོག་པས་རང་སྟོང་དུ་གཏན་ལ་ཕེབས་པ་དགོས་མེད་མ་ཡིན་ཏེ། རྟོག་ངོར་མཚན་འཛིན་འགོག་བྱེད་ཉིད་སོང་བའི་ཕྱིར། ཡང་གཞན་སྟོང་གི་འཆད་ཚུལ་ལྟར་ན་འཁོར་ལོ་བར་པར་ཀུན་བཏགས་རང་སྟོང་དུ་གཏན་ལ་ཕེབས་པའི་འོག་ཏུ་སྙིང་པོ་སྟོན་པའི་ཚེ་སྙིང་པོའི་རང་ལྡོག་ནས་མི་ཁེགས་ཀྱང༌།
དེ་ལ་མཚན་འཛིན་གྱི་རྟོག་པ་རང་ཤུགས་ཀྱིས་ཁེགས་པ་ཡིན་ཏེ། མཚན་འཛིན་གྱི་རྟོག་པ་ཇི་སྙེད་པ་ནི་ཀུན་བརྟགས་སུ་འདུ་བའི་ཕྱིར། འཆད་ཚུལ་སྔ་མ་ནི་མདོ་སྡེ་མྱང་འདས་ལས་བྱུང་ལ། འཆད་ཚུལ་ཕྱི་མ་ནི་རྒྱུད་བླ་མའི་བསྟན་བཅོས་ལས་འབྱུང་བའོ། ། དེའི་ཚེ་འཁོར་ལོ་བར་པར་ཐོས་བསམ་གྱིས་གཏན་ལ་ཕབ་པའི་སྟོང་པ་ཉིད་ནི་སྙིང་པོའི་ངོས་འཛིན་དུ་བཤད་པ་མེད་ཅིང་འཐད་པ་ཡང་མ་ཡིན་ཏེ། སྐབས་དེར་ཡོད་པ་ཞེས་བྱ་བའི་ཆོས་འབད་ནས་འགོག་པའི་ཕྱིར། བཀའ་འཁོར་ལོ་གསུམ་པ་ན་བཤད་པའི་གཟུང་འཛིན་གཉིས་མེད་ཀྱི་ཡེ་ཤེས་ཙམ་དེ་ཡང༌། ཁྱད་པར་གྱི་ཆོས་སུ་གཟུང་བྱ་དང་ཟུང་དུ་སྦྲེལ་ལུགས་མ་བཤད་ན་སྙིང་པོའི་ངོས་འཛིན་དུ་མི་རུང་སྟེ། དེ་ཙམ་ཞིག་ནི་ལམ་ལྔ་དང་ས་བཅུའི་ཡེ་ཤེས་གསར་བྱུང་རྣམས་ལའང་ཡོད་པའི་ཕྱིར། གློ་བུར་རྣམ་དག་གི་ཆོས་སྐུ་ཡང་འདིར་སྙིང་པོའི་ངོས་འཛིན་དུ་མི་རུང་སྟེ།
དོན་དམ་པའི་སེམས་ཅན་མཐའ་དག་ལ་མ་ཁྱབ་པའི་ཕྱིར། སྙིང་པོ་འདི་ངོས་འཛིན་པ་ན་དྲི་མ་དང་བཅས་པ་དང༌། སངས་རྒྱས་ཀྱི་ཡོན་ཏན་དང་མི་ལྡན་པ་ཉིད་དུ་འཆད་ནུས་པ་མ་ཡིན་ཏེ། གཞན་དུ་སྙིང་པོ་དེ་བསལ་བཞག་ཅན་དུ་ཐལ་བས་སོ། ། དེ་བས་ན་དྲི་མ་སེལ་མི་དགོས་ཤིང་ཡོན་ཏན་བཞག་མི་དགོས་པའི་གཞི་དུས་ཀྱི་ཡེ་ཤེས་སོ། ། སེལ་མི་དགོས་པ་ནི་སྤང་བྱ་མཐའ་དག་སྟེ་ཀུན་རྫོབ་ཀྱི་བདེན་པ་ཉིད་ཀྱིས་ན་གདོད་མ་ནས་ཡོད་མ་མྱོང་བའི་ཕྱིར་དང༌། དྲི་མ་དང་བཅས་ན་རང་བཞིན་གྱིས་རྣམ་པར་དག་པ་ཉིད་དུ་ཡང་འགལ་བས་སོ། ། ཉེས་པ་གློ་བུར་བ་དང་ལྡན་ཞེས་འཆད་པའི་ཚེ་ནི་མི་ལྡན་པའི་དོན་ཉིད་དུ་བཤད་པ་ཡིན་ཏེ། ནམ་མཁའ་ལ་སྤྲིན་དང༌། གསེར་ལ་གཡའ་བཞིན་ནོ། །
ཡོན་ཏན་བཞག་མི་དགོས་པ་ནི་གདོད་མ་ནས་གྲུབ་པའི་དོན་ཏོ། ། སྒྲིབ་པ་རྣམས་གདོད་མ་ནས་མ་གྲུབ་པ་དང༌། ཡོན་ཏན་རྣམས་གདོད་མ་ནས་གྲུབ་པ་ནི་གྲུབ་པ་དང་བདེ་བ་ཐ་མི་དད་པའི་མཚན་ཉིད་ཅན་ཡིན་པས་ན། གཞི་གཅིག་ལ་འབྲལ་མི་རུང་དུ་འདུ་བ་དང༌། གནས་ཚུལ་ལ་མ་ཞུགས་པ་དང་ཞུགས་པའི་ཁྱད་པར་ལས་དང༌། ཀུན་རྫོབ་དང་དོན་དམ་པའི་ཁྱད་པར་ལས་སོ། ། འོ་ན་མཐོང་སྤངས་མ་གྲུབ་པའི་ཚེ་མཐོང་ལམ་རང་ཆས་སུ་ཡོད་པ་ཡིན་ནམ་ཞེ་ན། མི་མཚུངས་ཏེ་མཐོང་ལམ་ནི་གློ་བུར་རྣམ་དག་གི་དབང་དུ་བྱས་པས་སོ། ། དེས་ན་དྲི་མ་རང་བཞིན་གྱིས་དག་པ་རང་བཞིན་རྣམ་དག་གི་ཡོན་ཏན་ལྷུན་གྲུབ་དང༌། དྲི་མ་སྤངས་པའི་ཚེ་གློ་བུར་རྣམ་དག་གི་ཡོན་ཏན་ལྷུན་གྲུབ་ཅེས་བྱའོ། །
དྲི་མའི་ཆ་རང་བཞིན་རྣམ་དག་དང་གློ་བུར་རྣམ་དག་ལ་མཚོན་བྱེད་ཀྱི་ཁྱད་པར་ཇི་ཙམ་ཡོད་པ་དེ་ཙམ་ཞིག་སངས་རྒྱས་ཀྱི་སྟོབས་སོགས་ཡོན་ཏན་ལའང༌། རང་བཞིན་རྣམ་དག་དང་གློ་བུར་རྣམ་དག་གི་ཆ་ནས་མཚན་ཉིད་སོ་སོར་འབྱེད་དགོས་པས། བདེ་གཤེགས་སྙིང་པོའི་ཞལ་འཛིན་དག་གིས་དམིགས་ཕྱེད་པར་བྱ་དགོས་ཏེ། དཔེར་ན་རང་བཞིན་རྣམ་དག་གི་ནམ་མཁའ་གནས་ཚུལ་ལ་སྤྲིན་དང་བཅས་པར་འགལ་བའི་རྒྱུ་མཚན་གྱིས་གློ་བུར་རྣམ་དག་གི་ནམ་མཁའ་དེར་འགལ་བ་བཞིན་དང༌། རང་བཞིན་རྣམ་དག་གི་གསེར་སོགས་གནས་ཚུལ་ལ་གཡའ་དང་བཅས་པར་འགལ་བའི་རྒྱུ་མཚན་གྱིས། གློ་བུར་རྣམ་དག་གི་དེ་དག་དེར་འགལ་བ་བཞིན་ནོ། ། འོ་ན་རང་བཞིན་རྣམ་དག་གི་སངས་རྒྱས་དང་སྟོབས་སོགས་ཡོན་ཏན་རྣམས་སྐུ་དང་ཡེ་ཤེས་གོ་ཆོད་པོ་ཉིད་དུ་ཐལ་བར་གྱུར་པ་མ་ཡིན་ནམ། ཞེ་ན། ཁོ་བོ་ཅག་ནི་སྐབས་འདིར་དང་པོའི་སངས་རྒྱས་དང་ལུས་ཀྱི་དཀྱིལ་འཁོར་རྫོགས་པའི་སངས་རྒྱས་མཚན་ཉིད་དང་ལྡན་པ་ཁོ་ནར་རྣམ་དཔྱོད་ཀྱི་རྩལ་དུ་བཏོན་ནས་སྒྲུབ་པའི་ཕྱིར་ན་ཧ་ཅང་ཐལ་བ་མེད་པའི་ཚུལ་འདི་ལྟར། སྤྱིར་ཤེས་བྱ་ཐམས་ཅད་ལ་གང་དང་གང་དུ་སྣང་བའི་རྣམ་རིག
ཙམ་ལས་གཞན་དུ་ངོས་འཛིན་པ་ནི་ཐེག་པ་ཆེན་པོ་པ་དག་གི་སྤྱི་ལུགས་ཡིན་ལ། དེའི་ཚེ་ཤེས་བྱའི་ཁྱད་པར་རེ་རེ་ལའང༌། ཀུན་རྫོབ་དང་དོན་དམ་གཉིས་གཉིས་སུ་ཕྱེ་ནས། ཀུན་རྫོབ་ནི་དེ་དང་དེའི་དབང་དུ་བྱས་པའི་གཟུང་འཛིན་གཉིས་ཀྱི་སྣང་ཆ་དང༌། དོན་དམ་ནི་གཉིས་མེད་ཀྱི་ཡེ་ཤེས་ལ་འཇོག་པར་གསུངས་པ་དེའི་དུས་སུ་ཀུན་རྫོབ་པའི་སངས་རྒྱས་ནི་གཞན་སྣང་གཟུགས་ཀྱི་སྐུར་ཤར་བ་དག་དང༌། དོན་དམ་པའི་སངས་རྒྱས་ནི་རང་སྣང་ཆོས་ཀྱི་སྐུས་རབ་ཏུ་ཕྱེ་བ་ཡིན་ལ། དེ་ལ་ཡང་རང་བཞིན་རྣམ་དག་གི་དང་གློ་བུར་རྣམ་དག་གི་དབང་དུ་བྱས་པ་གཉིས་ལས། སྔ་མ་ཉིད་གདོད་མ་ནས་སངས་ཀྱི་གནས་ཚུལ་དུ་གྲུབ་པའི་ཕྱིར་དོན་དམ་པའི་བདེན་པར་ངེས་ལ། དོན་དམ་བདེན་པ་ལས་ལྷག་པའི་ཆོས་གཞན་ཡེ་ཤེས་ཉིད་དབང་བཙན་པར་འཆད་པའི་སྐབས་འདིར་ཡོད་པ་མ་ཡིན་ནོ། ། གང་ཡང་ཁྱོད་ཀྱིས་དོན་དམ་པའི་སངས་རྒྱས་སུ་ཁས་ལེན་པ་འདིར་ནི།
གཞན་དོན་དུ་ཆོས་ཀྱི་འཁོར་ལོ་བསྐོར་བ་དང་མཛད་པ་བཅུ་གཉིས་ཀྱི་ཚུལ་བསྟན་པ་མེད་པའི་ཕྱིར་དོན་དམ་པའི་སངས་རྒྱས་སུ་འགྲུབ་པ་མ་ཡིན་ནོ་ཞེ་ན། མཛད་པ་དེ་ལྟར་སྟོན་པ་དག་ནི་ཀུན་རྫོབ་པའི་སངས་རྒྱས་སུ་མཚོན་པར་བྱེད་པའི་མཚན་ཉིད་དག་ཏུ་གསུངས་པའི་ཕྱིར། ཁྱབ་འབྲེལ་མ་གྲུབ་པ་ཉིད་དོ། ། རྗེ་བཙུན་ས་སྐྱ་པས་ནི་ལམ་དུས་སྒྲུབ་པ་པོ་ཉིད་སངས་རྒྱས་སུ་ཤར་བ་དེ་ཡིན་པ་ལ་ཡིན་པར་ཤེས་ནས་སྒོམ་དགོས་ཀྱི། གཞན་དུ་ན་སྤྲང་པོ་རྒྱལ་པོར་རློམ་པ་དང་འདྲ་ཞེས་གསུངས། སྙིང་པོའི་ངོས་འཛིན་འདི་ལ་གཞི་དུས་སུ་དྲི་མ་རང་བཞིན་གྱིས་དག་ཀྱང་རྣམ་ཤེས་ཀྱི་ངོར་དག་པ་ཞེས་ནི་མི་བྱ་སྟེ། དེར་འཇོག་པ་ལ་ལུང་རིགས་སམ་མན་ངག་སྔོན་སོང་གི་སྒོ་ནས་ལམ་དུ་བྱས་པ་ལ་རག་ལས་པའི་ཕྱིར། ལམ་དུ་བྱས་པའི་གནས་སྐབས་སུ་ནི་དག་ལ་མ་དག་པའི་སྐབས་དང་མཐར་ཐུག་གི་ཚེ་རྣམ་པར་དག་པ་ཞེས་གསུངས་མོད། དག་ཆའི་རང་ལྡོག་ནས་འགོག་བདེན་ཉིད་ཀྱི་ཕྱིར་དང༌། ཡང་ན་གསར་དུ་བླངས་པའི་ཡེ་ཤེས་ཉིད་ཀྱི་ཕྱིར་སྙིང་པོའི་ངོས་འཛིན་ཉིད་དུ་མི་བསམ་མོ། །
གལ་ཏེ་སོ་སོ་སྐྱེ་བོའི་དུས་ཀྱི་སྟོབས་སོགས་མཐའ་དག་རྣམ་མཁྱེན་ཉིད་ཀྱི་ཕྱིར། ཤེས་བྱ་ཇི་སྙེད་པ་མངོན་སུམ་དུ་མཐོང་བར་འགྱུར་རོ་ཞེ་ན། དེ་ལྟར་མཐོང་བ་ནི་འབྲས་དུས་ཀྱི་སངས་རྒྱས་ལ་ཡང་མི་འབྱུང་ན། གཞི་དུས་སུ་ལྟ་ཅི་སྨོས། འོ་ན་གཞི་འབྲས་དབྱེར་མེད་དུ་ཁས་ལེན་ནམ་ཞེ་ན། སྙིང་པོའི་རང་ལྡོག་རང་བཞིན་རྣམ་དག་ཆ་ལ་ཡེ་ཤེས་ཀྱི་གཟིགས་ངོ་ན་གཞི་འབྲས་ལ་དབྱེ་བ་མེད་ཀྱང༌། འབྲས་དུས་ཀྱི་སྤངས་པ་དང་རྟོགས་པའི་ཁྱད་པར་འཇོག་པ་ནི་ལམ་དུས་སུ་གྲོགས་རྣམ་ཤེས་ཀྱིས་ས་བཅུའི་ལམ་གྱི་རིམ་པས་བྱས་པ་ལ་རག་ལས་སོ། ། རྣམ་ཤེས་ལ་མ་རག་པར་ཡེ་ཤེས་ཀྱིས་དེ་ལྟར་ཕྱེ་ནུས་པ་མི་སྲིད་དམ་ཞེ་ན། ཡེ་ཤེས་འབའ་ཞིག་པ་ནི་རྟོག་པའི་འཆར་ཚུལ་གང་དང་ཡང་མ་འདྲེས་པ་ཉིད་ཀྱི་ཕྱིར། སྔོན་འགྲོ་ཐོས་བསམ་གྱི་ཤེས་རབ་དང་སྒོམ་བྱུང་འཇིག་རྟེན་པའི་ཤེས་རབ་སོགས་ཀྱི་ཉེར་བསྡོགས་སྔོན་དུ་སོང་བ་མེད་པར་ནི་དོན་དམ་པའི་བདེན་པ་ལ་མཉམ་པར་འཇོག་མི་ནུས་སོ། །
གལ་ཏེ་སྙིང་པོ་དང་པོའི་སངས་རྒྱས་ཀྱི་ངོས་འཛིན་ཡེ་ཤེས་འབའ་ཞིག་ལ་བཤད་པའི་ཕྱིར་རང་རིག་པར་འདོད་དགོས་པ་མ་ཡིན་ནམ། དེ་ལྟ་ན་ལམ་དུ་མ་ཞུགས་གོང་གི་རང་རིག་རྒྱུན་ཆགས་དེས་སྒྲིབ་པའི་ས་བོན་འབད་མེད་དུ་སྤོང་ནུས་པར་འགྱུར་ཏེ། དོན་དམ་པའི་བདེན་པ་མངོན་སུམ་དུ་མཐོང་བའི་ཤེས་རབ་གདོད་མ་ནས་རྒྱུན་ཆགས་པ་ཉིད་ཀྱི་ཕྱིར་རོ། ། ཞེ་ན། རང་རིག་གི་རྣམ་གཞག་འཆད་ཚུལ་རྣམ་འགྲེལ་མཛད་པ་གཉིས་སུ་གསུངས་ཏེ། རང་རིག་རང་གསལ་ཞེས་བྱ་བའི་མིང་ཅན་རང་ཉིད་རིག་པར་སྐྱེས་ཙམ་ཞིག་ལ་འཆད་པ་དང༌། དོན་སྣང་གི་ཤེས་པས་ཕྱི་རོལ་གྱི་དོན་རྗེན་ཅེར་དུ་མཐོང་བ་བཀག་ནས་དོན་གྱི་རྣམ་པ་ཤར་བ་ལ་རང་རིག་པའི་མིང་གིས་འདོགས་པར་གསུངས་པ་དག་ལས་འདིར་སྔ་མ་ལྟར་ཁས་ལེན་དུ་རུང་ཡང༌། རང་གིས་རང་མངོན་སུམ་དུ་མཐོང་བར་ཁས་མི་ལེན་པ་ནི་རྒྱུད་བླ་རྩ་འགྲེལ་དུ་གསལ་བ་དང༌། སློབ་དཔོན་སེང་བཟང་དང་ཤཱཀྱ་བློས་གཉིས་མེད་ཀྱི་ཡེ་ཤེས་རང་གིས་རང་མཐོང་བ་ནི་སོ་སོ་སྐྱེ་བོ་ལ་ཡོད་ཀྱང༌། ངེས་པ་མི་འདྲེན་པས་ཚད་མའི་བྱེད་ལས་མེད་པར་བཤད་དོ། །
གལ་ཏེ་འོ་ན་དང་པོའི་སངས་རྒྱས་ཡེ་ཤེས་འབའ་ཞིག་པ་དེ་ཐོག་མར་ལམ་དུ་བྱེད་པ་གྲོགས་རྣམ་ཤེས་ལ་རག་ལས་ན། འདས་ལམ་དུ་ཞུགས་ནས་མཐར་ཕྱིན་གྱི་སར་སླེབ་ཀྱི་བར་དུ་གྲོགས་རྣམ་ཤེས་ལ་ངེས་པར་ལྟོས་སམ་ཞེ་ན། ཕར་ཕྱིན་ཐེག་པ་རྐྱང་པས་སྙིང་པོ་ལམ་དུ་བྱེད་པའི་ཚེ་ནི་མཉམ་གཞག་ཟག་མེད་ཀྱི་སྦྱོར་འཇུག་དང༌། རྗེ་ཐོབ་དག་པ་འཇིག་རྟེན་པའི་ཚེ་ནི་གྲོགས་རྣམ་ཤེས་ལ་ངེས་པར་ལྟོས་དགོས་ཏེ། དེ་མེད་ན་འབྲས་བུའི་དུས་སུ་རང་དོན་གློ་བུར་རྣམ་དག་གི་ཆོས་སྐུ་དང༌། གཞན་དོན་གཟུགས་སྐུའི་རྣམ་རོལ་སྟོན་མི་ནུས་པའི་ཕྱིར། བླ་མེད་རྡོ་རྗེ་ཐེག་པའི་མངོན་པར་རྟོགས་པ་འབའ་ཞིག་གིས་སྙིང་པོ་ལམ་དུ་བྱེད་པ་ལ་ནི་གྲོགས་རྣམ་ཤེས་དང་བཅས་པ་དག་ཀྱང་སྲིད་མོད་ཀྱི། ངེས་པར་ཡན་ལག་ཏུ་དགོས་པ་མ་ཡིན་ཏེ། ཡེ་ཤེས་འབའ་ཞིག་པའི་ལམ་གྱི་བསོད་ནམས་ཀྱི་ཚོགས་མཐའ་དག་རྫོགས་པར་ནུས་ཞིང༌། སྒྲིབ་པ་མཐའ་དག་སྤོང་བའི་སྦྱོར་འཇུག་ཀྱང་རྣམ་ཤེས་ཀྱི་ཆོས་ཉིད་ལས་ཡང་དག་པར་འདས་པའི་ཡེ་ཤེས་རྗེས་མཐུན་པ་དག་གིས་ངེས་པར་འགྲུབ་པའི་ཕྱིར།
དེ་གང་ཞེ་ན་ལུང་རིགས་རྣམ་དག་ལ་བརྟེན་པའི་ཐོས་བསམ་གྱི་ཤེས་རབ་ལྟ་བུ་སྟེ། འདི་ནི་མ་རིག་པའི་བག་ཆགས་ཀྱི་དབང་གིས་ཁམས་གསུམ་པའི་རྣམ་པ་ཅན་དུ་སྣང་བ་ནི་མེད་པའི་ཕྱིར་ན་ཡང་དག་པ་མ་ཡིན་པའི་ཀུན་ཏུ་རྟོག་པ་ལས་འདས་སོ། ། དེ་ལྟར་བཤད་པ་འདིས་ནི་བཀའ་འཁོར་ལོ་གསུམ་པའི་མདོ་དང༌། བདེ་དགྱེས་རྩ་བཤད་ཀྱི་རྒྱུད་བྱང་ཆུབ་སེམས་དཔའི་འགྲེལ་ཆེན་དག་ནས་གསུངས་པའི་ངེས་དོན་མཐར་ཐུགས་དཔལ་དང་པོའི་སངས་རྒྱས་དང༌། རང་བཞིན་ཆོས་སྐུ་དང༌། བདེ་གཤེགས་སྙིང་པོ་ཞེས་བྱ་བའི་མཚན་གྱི་རྣམ་གྲངས་ཅན་དག་གིས་ལུས་ཅན་མཐའ་དག་ལ་ཁྱབ་པ་ཁོ་ན་ཉིད་དུ་གསལ་བར་གསུངས་པའི་ཁྱབ་བྱེད་ཐུན་མོང་བ་ཉིད་དུ་གྱུར་པ་གང་ཡིན་པ་དེ་ཟོལ་ཟོག་སྤངས་ནས། རྣམ་པར་དཔྱོད་པ་ཞིབ་མོས་རྩལ་དུ་བཏོན་ནས་ངོས་བཟུང་བ་ཡིན་ནོ། ། འདི་ལ་གཞན་དག་ན་རེ། ཚུར་མཐོང་ལྷ་སྦྱིན་ལྟ་བུ་སངས་རྒྱས་གོ་ཆོད་པོ་ཉིད་དུ་ཐལ་བར་འགྱུར་ཏེ། དེའི་རྒྱུད་ཀྱི་སྙིང་པོ་དེ་སངས་རྒྱས་གོ་ཆོད་པོ་ཉིད་ཀྱི་ཕྱིར་ཞེས་ཟེར་བའི་ལན་ནི་བདེན་པ་གཉིས་སོ་སོར་དབྱེ་དགོས་སོ། །
དོན་དམ་པའི་ལྷ་སྦྱིན་རྩོད་གཞིར་བྱེད་ན་ཧ་ཅང་ཐལ་བ་མེད་དེ་དོན་དམ་པའི་སངས་རྒྱས་ཉིད་དུ་འདོད་པས་སོ། ། ཀུན་རྫོབ་པའི་ལྷ་སྦྱིན་རྩོད་གཞིར་བྱེད་ན་གཏན་ཚིགས་མི་འགྲུབ་སྟེ། འཇིག་ལྟ་ལྷན་སྐྱེས་ཀྱི་གཟུང་ཆ་ནི་བདེ་གཤེགས་སྙིང་པོའི་རྟེན་དུ་འགལ་བས་སོ། ། གལ་ཏེ་ཤེས་བྱ་མཐའ་དག་ལ་གཉིས་ཚན་དུ་འབྱེད་པའི་ཚེ་དོན་དམ་པ་དབང་བཙན་ན། དོན་དམ་པའི་དགེ་བ་དང་ཉོན་མོངས་པས་དེ་དང་དེའི་གོ་ཆོད་པར་ཁས་ལེན་ནམ་ཞེ་ན། རྣམ་བྱང་གི་ཕྱོགས་ལ་དེ་ལྟར་ཁས་ལེན་པ་ཡིན་གྱི། ཀུན་ནས་ཉོན་མོངས་ཀྱི་ཕྱོགས་ལ་མ་ཡིན་ཏེ། ཕྱོགས་དེར་ནི་ཀུན་རྫོབ་དང་རྣམ་ཤེས་དབང་བཙན་པར་མ་བཞག་ན་འཁོར་བ་རྒྱུ་འབྲས་ཀྱི་རྣམ་གཞག་མི་འབྱུང་བའི་ཕྱིར། ཡུལ་ཅན་ཡེ་ཤེས་འབའ་ཞིག་པ་ཉིད་ཀྱི་ཚེ་དོན་དམ་པའི་སེམས་ཅན་གྱི་གོ་ཆོད་པ་དེ་ལྟ་ན་ཀུན་ནས་ཉོན་མོངས་ཀྱི་ཕྱོགས་གཞན་ལ་ཡང་དེ་ལྟར་ཁས་ལེན་དགོས་པ་མ་ཡིན་ནམ། ཞེ་ན།
སྤྱིར་སེམས་ཅན་དང་སེམས་དཔའ་སྐད་དོད་གཅིག་པས་དྲི་བཅས་ཉིད་དུ་འཆད་དགོས་པ་མ་ཡིན་ལ། དོན་དམ་པའི་འཁོར་བ་ནི་མྱ་ངན་ལས་འདས་པའི་ངོས་འཛིན་དུ་གསལ་བར་གསུངས་པ་དེ་ཉིད་ཀྱི་ཕྱིར་ན། ཡུལ་ཅན་ཡེ་ཤེས་འབའ་ཞིག་པའི་གཟིགས་ངོ་ན་ཀུན་བྱང་གི་ཆོས་མཐའ་དག་ལ་གཉིས་སུ་ཆེ་བའི་དོན་དམ་འབའ་ཞིག་ལས་གཞན་གྱི་གཟིགས་པ་མངའ་བར་ཁས་མི་ལེན་ནོ། ། གཉིས་པ་སྙིང་པོ་ངོས་ཟིན་པའི་འོག་ཏུ་དེས་སེམས་ཅན་མཐའ་དག་ལ་ཁྱབ་མ་ཁྱབ་ཀྱི་འཆད་ལུགས་ཇི་ལྟར་ཡིན་པ་ནི། གོང་དུ་ངོས་བཟུང་མ་ཐག་པའི་སྙིང་པོ་དེས་སེམས་ཅན་མ་ལུས་པ་ལྟ་ཅི་སྨོས། ཤེས་བྱ་མཐའ་དག་ལ་ཁྱབ་པར་འཆད་པའི་མདོ་རྒྱུད་བསྟན་བཅོས་ནི་མང་ལ། དེ་ལྟར་འཆད་པའི་ཚེ་འཆད་ཚུལ་འཁྲུལ་མེད་ཅིག་ཤེས་དགོས་པའང་ཡིན་ཞིང༌། ཤེས་བྱ་མཐའ་དག་ལྟ་ཅི་སྨོས་སེམས་ཅན་མཐའ་དག་ལ་ཡང་མ་ཁྱབ་པའི་ཚུལ་གསལ་བར་འཆད་པའི་མདོ་གཞུང་ཁུངས་ཐུབ་མང་བས། དེ་ལྟར་འཆད་པའི་ཚུལ་ལུང་རིགས་དང་མི་འགལ་བ་ཞིག་རྩལ་ཏུ་བཏོན་ནས་བཤད་དགོས་སོ། ། འདི་ལ་གཉིས་ཏེ།
བསྟན་པ་དང༌། བཤད་པའོ། ། དང་པོ་ནི་སྤྱིར་དེ་ཐམས་ཅད་ལ་དེ་དག་གིས་ཁྱབ་པར་བཤད་པ་ནི་ཡུལ་ཅན་ཡེ་ཤེས་འབའ་ཞིག་པའི་དབང་དུ་བྱས་པ་དང༌། ཡུལ་དོན་དམ་པའི་བདེན་པ་ཁོ་ནའི་དང༌། ཉམས་སུ་མྱོང་བྱེད་སྒོམ་བྱུང་གི་ཤེས་རབ་དང༌། ཆེད་དུ་བྱ་བ་ཆོས་ཀྱི་རྗེས་སུ་འབྲང་བའི་བློ་ཅན་ཁོ་ན་དང༌། གནས་སྐབས་ཀྱི་ཁྱད་པར་རྡོ་རྗེ་ཐེག་པའི་རྒྱུད་གསུམ་གྱི་ངོས་འཛིན་གཏན་ལ་འབེབས་པའི་སྐབས་དང༌། ངོ་བོའི་ཁྱད་པར་རང་བཞིན་རྣམ་དག་གི་ཆོས་ཉིད་ཁོ་ན་ལ་ངོས་འཛིན་པའི་དབང་དུ་བྱས་པའོ། ། བཤད་ཚུལ་གཉིས་པ་ཁྱད་ཆོས་དེ་དག་གི་ཁྱད་གཞི་དེ་དང་དེ་ལ་མ་ཁྱབ་པར་བཤད་པའི་དགོངས་པ་ནི་ཡུལ་ཅན་རྣམ་ཤེས་གཙོ་ཆེ་བའི་དབང་དུ་བྱས་པ་དང༌། ཡུལ་ཀུན་རྫོབ་ཀྱི་བདེན་པ་དང༌།
གཏན་ལ་འབེབས་བྱེད་ཐོས་བསམ་གྱི་ཤེས་རབ་དང༌། ཆེད་དུ་བྱ་བ་ཐེག་པ་ཐུན་མོང་བ་དང༌། ངོ་བོའི་ཁྱད་པར་གློ་བུར་རྣམ་དག་གི་ཆོས་སྐུའི་དབང་དུ་བྱས་པའོ། ། གཉིས་པ་ལ་གཉིས་ཏེ། རགས་པར་བསྟན་པ་དང༌། ཞིབ་མོར་ཕྱེ་བའོ། ། དང་པོ་ནི། སྐབས་སུ་བབ་པའི་གནས་བརྗོད་བྱ་དོན་གྱི་རྒྱུ་དང༌། བདེ་གཤེགས་སྙིང་པོའི་རྣམ་གཞག་ལུང་རིགས་མང་པོས་གཏན་ལ་འབེབས་པའི་ཚེ་དྲི་མ་རང་བཞིན་གྱིས་རྣམ་པར་དག་པ་དང༌། དྲི་མས་བསྒྲིབས་པ་དག་གཞི་གཅིག་གི་སྟེང་དུ་རྣམ་བཅད་མེད་པར་ཁས་ལེན་དུ་མི་རུང་བ་ནི་རིགས་པ་དང་ལུང་མཐའ་དག་གི་རྩ་བ་ཉིད་དུ་གོ་བར་བྱས་ནས་འཆད་པའི་ཚུལ་འདི་ལྟར།
རྒྱུད་ལས། སེམས་ཅན་རྣམས་ནི་སངས་རྒྱས་ཉིད། ། ཅེས་པ་དྲི་མ་རང་བཞིན་གྱིས་དག་པ་སྟེ་གདོད་མ་ནས་ཡོད་མ་མྱོང་བ་ནི་དོན་དམ་པའི་བདེན་པ་ཉིད་དོ། ། འོན་ཀྱང་གློ་བུར་དྲི་མས་བསྒྲིབས། ། ཞེས་དང༌། དེ་བསལ་ན་ནི་ཞེས། རྣམ་ཤེས་ལ་སྣང་ཚུལ་དང་བསལ་བྱ་ཡོད་པར་འཆད་པ་ནི་ཀུན་རྫོབ་ཀྱི་བདེན་པའོ། ། སངས་རྒྱས་ཉིད་ཅེས་སྔ་ཕྱི་ལ་བདེན་གཉིས་ཀྱི་དབྱེ་འབྱེད་དང༌། དྲི་མ་ཡོད་མེད་པའང་དེ་ལྟར་མ་ཕྱེ་ན་སྙིང་པོ་འཆད་བྱེད་ཀྱི་རྩ་བའི་གཞུང་དུ་བསལ་བཞག་མེད་པ། ཞེས་མདོ་སྔགས་ཀུན་ཏུ་མཐུན་པར་གསུངས་པ་དེ་སྤངས་པར་འགྱུར་རོ། །
འོ་ན་རྗེ་བཙུན་ཉིད་ཀྱིས། གལ་ཏེ་ཉོན་མོངས་དེ་མ་གྱུར། ། ལུས་ཅན་ཐམས་ཅད་གྲོལ་བར་འགྱུར། ། ཞེས་བཤད་པ་མ་ཡིན་ནམ་ཞེ་ན། དེ་ཡང་སྣང་གནས་སོ་སོར་ཕྱེ་བའི་བཤད་པ་ཉིད་ཡིན་ཏེ། ཇི་སྐད་དུ། འདོད་ཆགས་སོགས། གློ་བུར་དྲི་མས་དེ་ཉོན་མོངས་མི་འགྱུར། ། ཞེས་བཤད་ལ། དེའི་ཚེ་ཉོན་མོངས་པར་མི་འགྱུར་ན་གྲོལ་བ་ལས་གཞན་ཅི་ཞིག་ཡོད།
དོན་དམ་པར་གྲོལ་བ་ཡང་ཡིན་ཏེ། འཁོར་བའི་ཕྱོགས་ཀྱི་རྒྱུ་བྱེད་པ་པོ་དང་འབྲས་བུ་མྱོང་བ་པོ་གང་དུ་ཡང་མི་རུང་ཞིང་བཤད་པ་ཡང་མེད་པའི་ཕྱིར། དེ་བཞིན་དུ་སྣང་གནས་སོ་སོར་ཕྱེ་བ་ན་འབད་པ་འབྲས་མེད་དུ་ཐལ་བ་ལས་ཀྱང་གྲོལ་ཏེ། ལམ་དུས་སུ་ནི་རྣམ་ཤེས་ལ་སྣང་ཆ་གཙོ་ཆེ་བའི་ཕྱིར་དང༌། གཞི་འབྲས་ཀྱི་གཙོ་བོ་སྔར་མེད་གསར་དུ་སྒྲུབ་མི་དགོས་པའི་ཕྱིར། ཡང་རྩ་བཤད་ཀྱི་རྒྱུད་ལས། ལུས་ལ་ཡེ་ཤེས་ཆེན་པོ་གནས། ། ཞེས་གསུངས་པ་དེ་རང་བཞིན་ལྷན་སྐྱེས་དང་ཞུ་བདེ་ལྷན་སྐྱེས་ལ་སྦྱོར་ཚུལ་གཉིས་ལས། འཆད་ཚུལ་དང་པོ་རང་བཞིན་རྣམ་དག་དང༌། སྙིང་པོས་ཀུན་ལ་ཁྱབ་པའི་ཚུལ་དང༌།
འཆད་ཚུལ་ཕྱི་མས་སྣང་ཚུལ་དང་གནས་ཚུལ་འདྲེན་མ་དང་གློ་བུར་རྣམ་དག་གི་དབང་དུ་མཛད་ནས་སྙིང་པོས་སྒྲུབ་པ་པོ་ལས་གཞན་ལ་མ་ཁྱབ་པའི་ཚུལ་དེ་གསུངས་པ་དང༌། མངོན་པར་རྟོགས་པ་རིན་པོ་ཆེའི་ལྗོན་ཤིང་ཏུ་སྙིང་པོའི་ངོས་འཛིན་མེད་དགག་གི་ཆ་ལ་འཇོག་པ་བཀག་ནས། མ་ཡིན་པར་དགག་པ་ཞིག་མདོ་སྡེ་དང་རྒྱུད་སྡེ་ཐམས་ཅད་ཀྱི་རྟོགས་བྱར་བཤད་ནས། སེམས་རྟོགས་ན་སངས་རྒྱས་ཞེས་སོགས་ཀྱི་མདོ་སྡེ་སྒྲ་ཇི་བཞིན་པ་ཡིན་པར་འཆད། ཆོས་ཀྱི་རྗེས་དེ་འདྲ་དེ་སྒྲ་ཇི་བཞིན་པ་མ་ཡིན་པར་གསུངས་མོད། རྣམ་ཤེས་དང་ཡེ་ཤེས་ཀྱི་སྣང་ཚུལ་སོ་སོ་བ་ལ་དགོངས་སོ། ། ཞེས་དེ་མ་ཐག་ཏུ་འཆད་པར་འགྱུར་རོ། ། གཞན་ཡང་དེ་བཞིན་ཉིད་ཀྱི་དག་པ་དང་ལྷ་སོ་སོའི་དག་པ་ཞེས་དང༌། བདེན་གཉིས་ཟུང་འཇུག་དང་ཟུང་འབྲེལ་གྱི་སྐབས་དང༌། འཁོར་འདས་དབྱེར་མེད་དང་དབྱེར་ཡོད་ཀྱི་སྐབས་དང༌།
མ་དག་པའི་སྣང་བ་དང་དག་པའི་སྣང་བ་སོགས་ཀྱི་འཆད་ཚུལ་དཔྱིས་ཕྱིན་པ་ཉིད་དུ་ཤེས་ཟིན་པའི་འོག་ཏུ་སྙིང་པོས་སེམས་ཅན་ལ་ཁྱབ་མ་ཁྱབ་ཀྱི་རྣམ་པར་བཤད་པ་འགལ་བ་ལྟ་བུར་སྣང་བ་དག་མི་འགལ་བ་ཉིད་དུ་ཁོང་དུ་ཆུད་པར་བྱ་དགོས་པའི་མཐུན་དཔེ་གཞན་ཡང་འདི་ལྟར། རྒྱུད་བླ་མའི་བསྟན་བཅོས་སུ་སྙིང་པོའི་རྣམ་གཞག་འཆད་པ་ན། མཚན་ཉིད་ཀྱི་ཁྱད་པར་རང་བཞིན་རྣམ་དག་ལ་དང༌། གློ་བུར་རྣམ་དག་ལ་འཆད་པའི་སྐབས་གཉིས་དང༌། རྟེན་གྱི་ཁྱད་པར་སངས་རྒྱས་དང་སེམས་ཅན་གཉིས་ཀ་ལ་ཡོད་པ་དང༌། སངས་རྒྱས་ལ་ཡོད་པ་དང་སེམས་ཅན་ལ་མེད་པར་འཆད་པའི་སྐབས་གཅིག་དང༌། སེམས་ཅན་ལ་ཡང་གཉིས་སུ་ཕྱེ་ནས་སྙིང་པོ་ཡོད་མེད་སོ་སོར་འབྱེད་པ་ཞིག་དང༌། གནས་སྐབས་ཀྱི་ཁྱད་པར་ས་ཐོབ་མ་ཐོབ་ལས་སོ་སོར་འབྱེད་པ་ཞིག་དང༌། སྤངས་གཉེན་གྱི་ཁྱད་པར་སྒྲིབ་བྱེད་ཀྱི་དྲི་མ་ཡོད་མེད་གཉིས་དང༌། སྒྲིབ་བྱེད་ཡོད་པ་ལའང་ངོ་བོར་གྱུར་པའི་སྒྲིབ་བྱེད་མེད་ཀྱང་འབྲལ་རུང་གི་སྒྲིབ་བྱེད་ཡོད་པ་དང༌།
གློ་བུར་གྱི་སྒྲིབ་བྱེད་ཉིད་ཀྱང་མེད་པར་འཆད་པའི་སྐབས་སོ་སོ་བ་དག་བྱུང་ངོ༌། ། དེ་ལྟ་བུའི་འགལ་བ་ལྟག་སྤྲོད་དུ་བྱུང་བ་དེ་རྣམས་ལ་གནས་སྐབས་སོ་སོར་འབྱེད་དགོས་ཏེ། རྣམ་ཤེས་དང་ཡེ་ཤེས་ཀྱི་དང༌། ཀུན་རྫོབ་དང་དོན་དམ་པའི་དང༌། ཐོས་བསམ་དང་སྒོམ་བྱུང་གི་དང༌། གཞི་ལམ་དབྱེར་ཡོད་དབྱེར་མེད་དུ་འཆད་ཚུལ་སོ་སོ་བའི་སྐབས་ལས་སོ། ། དེ་ཡང་འདི་ལྟར་རང་བཞིན་རྣམ་དག་ཁོ་ནའི་ཆ་ནས་འཆད་པ་ནི་རྣམ་གཞག་བཅུའི་ནང་གི་ཡོན་ཏན་དབྱེར་མེད་པའི་གཞུང་གིས་སོ། ། གློ་བུར་རྣམ་དག་དང་གཞི་ལམ་དབྱེར་ཡོད་ཀྱི་སྒོ་ནས་འཆད་པ་ནི། དཔེ་དོན་དགུ་ཚན་དུ་སྦྱར་བའི་སྐབས་ནས་སོ། ། སེམས་ཅན་ལ་སྙིང་པོས་མ་ཁྱབ་པ་ནི་སངས་རྒྱས་ཉིད་ལས་མ་གཏོགས་མྱ་ངན་འདས་པ་མེད་ཅེས་པ་སྟེ་ཀུན་རྫོབ་པའི་སེམས་ཅན་གྱི་དབང་དུ་མཛད་པའོ། །
དྲི་མ་མེད་པས་སྤངས་མི་དགོས་པ་ནི་བསལ་བཞག་མེད་པའི་སྐབས་ཏེ་རང་བཞིན་རྣམ་དག་གི་ཚེ་ནའོ། ། གནས་སྐབས་ཀྱི་ཁྱད་པར་ནི་ཡེ་ཤེས་ཁོ་ནའི་གཟིགས་ཚུལ་ལས་ཏེ་འདི་ནི་རྣམ་ཤེས་ཀྱི་ཡུལ་ལས་འདས་པའོ། ། གཞི་དུས་ན་སྙིང་པོའི་ཡོན་ཏན་རྫོགས་པར་ཡོད་ཀྱང་དེ་ལྟར་མངོན་སུམ་དུ་མཐོང་བའི་གློ་བུར་རྣམ་དག་གི་སངས་རྒྱས་ལས་གཞན་ལ་མེད་དོ། ། ཞེས་བདེན་པ་གཉིས་ཀའི་དབང་དུ་བྱས་སོ། ། འདིར་གློ་བུར་རྣམ་དག་འགོག་བདེན་ལ་ངོས་བཟུང་ན་གཞི་འབྲས་དབྱེར་མེད་ཀྱི་སྙིང་པོར་འཆད་མི་ནུས་སོ། ། སེམས་ཅན་ལ་བདེན་པ་གཉིས་སུ་འབྱེད་པ་ནི་དེ་བཞིན་ཉིད་ལ་གསུམ་དུ་ཕྱེ་བའི་སྐབས་ལས་ཏེ། དེའི་ཚེ་དོན་དམ་པའི་སེམས་ཅན་ནི་གཞི་འབྲས་དབྱེར་མེད་ཀྱི་སྙིང་པོ་ཅན་ཁོ་ནར་སྒྲུབ་པ་ནི། རྫོགས་སངས་སྐུ་ནི་སོགས་རྐང་པ་གཉིས་ཏེ་རྩ་བའི་རྟགས་དང་དེ་སྒྲུབ་པའོ། ། ཀུན་རྫོབ་པའི་སེམས་ཅན་སྙིང་པོ་ཅན་དུ་གསུངས་པའི་དགོངས་གཞི་འཆད་པ་ནི། རིགས་ཡོད་ཕྱིར་ན་སོགས་རྐང་པ་གཉིས་སོ། །
གཉིས་པ་ཞིབ་མོར་བཤད་པ་ནི། སྤྱིར་གསུང་རབ་རྣམས་སུ་འཁོར་འདས་ཀྱི་རྣམ་གཞག་གཏན་ལ་འབེབས་པའི་ཚེ་ཡེ་ཤེས་ཁོ་ན་དབང་བཙན་པར་བྱས་པའི་སྐབས་དང༌། རྣམ་ཤེས་ཁོ་ན་དང་གཉིས་པོ་མཉམ་རྗེས་ཀྱི་ཚུལ་དུ་ཆ་མཉམ་པར་བཞག་ནས་འཆད་པའི་སྐབས་སོ་སོ་བ་དག་མ་འདྲེས་པར་བྱ་དགོས་པ་ལས། བྱེ་བྲག་ཏུ་སྙིང་པོས་སེམས་ཅན་མཐའ་དག་ལ་ཁྱབ་མ་ཁྱབ་དང་སྙིང་པོའི་ངོས་འཛིན་མཛད་པ་པོ་སྔོན་གངས་ཅན་དུ་བྱོན་པ་དག་ནི་ཕྱོགས་རེ་རེ་བ་ཁོ་ན་ཉིད་དུ་རྟོག་ཅིང་དཔྱོད་པ་ཉིད་དུ་གྱུར་ཏོ། ། ཞེས་བསམ་ནས་འདིར་བརྟགས་པ་ནི། སྙིང་པོ་སོགས་ཀྱི་ངོས་འཛིན་ཡུལ་རང་བཞིན་རྣམ་དག་ཁོ་ན་དང༌། ཡུལ་ཅན་ཡེ་ཤེས་ཀྱི་གཟིགས་པ་ཉིད་དང༌། ཡོན་ཏན་གྱི་ཁྱད་པར་དྲི་མས་རྣམ་པར་དག་ཚུལ་དང༌། སྟོབས་སོགས་ལྷུན་གྱིས་གྲུབ་ཚུལ་རྣམས་གསུངས་པ་དེའི་ཚེ་ནི་སྙིང་པོས་སེམས་ཅན་དང་ཤེས་བྱ་མཐའ་དག་ལ་ཁྱབ་པར་ཁས་ལེན་ཅིང༌། དེ་ལས་གཞན་པའི་ཤེས་བྱ་ཡོད་པ་མ་ཡིན་པ་ཉིད་དུ་ཡང་ངོ༌། །
ཡང་དེ་དག་གི་ངོས་འཛིན་ཡུལ་གློ་བུར་རྣམ་དག་དང༌། ཡུལ་ཅན་རྣམ་ཤེས་དང༌། ཡོན་ཏན་གྱི་ཁྱད་པར་སྤངས་པ་ལ་རག་ལས་པ་ཉིད་དུ་འཆད་པ་དེའི་ཚེ་ནི་སྙིང་པོས་ཀུན་ལ་ཁྱབ་པར་ཁས་ལེན་པ་མ་ཡིན་ཏེ། འབད་མེད་དུ་གྲོལ་བ་དང་ལམ་གྱི་རྣམ་གཞག་ཐམས་ཅད་ཉམས་པར་ཐལ་བ་སོགས་ཀྱི་ཉེས་པ་མང་པོ་དང་བཅས་པས་སོ། ། ཡེ་ཤེས་འབའ་ཞིག་འབད་མེད་དུ་གྲོལ་བ་ལ་འདོད་ལེན་བཏབ་ཟིན་པ་ལ་ཡིན་ནམ་ཞེ་ན། གཞི་འབྲས་དབྱེར་མེད་ཀྱི་ཡེ་ཤེས་འབའ་ཞིག་པ་ནི་གདོད་མ་ནས་འཁོར་བའི་སྡུག་བསྔལ་གསུམ་པོ་མྱོང་མི་སྲིད་ཅིང༌། ལས་ཉོན་གྱི་ངོ་བོར་སྐྱེ་མ་མྱོང་བས་འབད་མེད་དུ་གྲོལ་བར་ཁས་ལེན་ཡང༌། འབྲས་དུས་སུ་རང་དོན་ཆོས་ཀྱི་སྐུ་ཡོངས་རྫོགས་དང༌། གཞན་དོན་གཟུགས་ཀྱི་སྐུའི་སྣང་བ་འབད་མེད་དུ་འཆར་བ་ལ་ནི་རྣམ་ཤེས་དབང་བཙན་དུ་བྱས་པའི་ས་བཅུ་རིམ་ཅན་པ་དག་ལམ་དུ་མ་བྱས་ན། བཅུ་གཅིག་ཀུན་ཏུ་འོད་ཀྱི་ས་མངོན་དུ་འགྱུར་བ་མ་ཡིན་ནོ། །
འདི་ནི་རྣམ་ཤེས་དང་ཡེ་ཤེས་འདྲན་མའི་དབང་དུ་བྱས་པ་སྟེ། ཡེ་ཤེས་འབའ་ཞིག་པས་རློམ་ཚོད་ལ་ས་ལམ་མཐར་ཕྱིན་བྱེད་མི་སྲིད་པ་མ་ཡིན་པར་ནི་གོང་དུ་བཤད་ཟིན་ལ། རྣམ་ཤེས་རྐྱང་པས་ས་ལམ་མཐར་ཕྱིན་པ་མི་སྲིད་དོ། ། སྙིང་པོའི་རྟེན་དུ་གྱུར་པའི་སེམས་ཅན་ཡང་ཀུན་རྫོབ་དང་དོན་དམ་གཉིས་ལས། ཀུན་རྫོབ་ནི་འཇིག་ཚོགས་ལ་ལྟ་བའི་འཛིན་སྟངས་ཀྱི་བཟུང་བྱར་བྱས་པ་དེ་ལས་གཞན་དུ་ངོས་འཛིན་པར་མི་བྱེད་ལ། དེ་འདྲ་དེ་སྟོབས་སོགས་ཡོན་ཏན་གྱི་རྟེན་དུ་ངོས་བཟུང་ན་གྲངས་ཅན་གྱིས་བརྟགས་པའི་བདག་ཤེས་རིག་གི་སྐྱེས་བུ་ཐམས་ཅད་མཁྱེན་པ་ཉིད་པ་སྙིང་གི་དཀྱིལ་དུ་གནས་པར་ཁས་ལེན་པ་དང་ཁྱད་པར་འགའ་ཡང་མི་རྙེད་པས་ན། དེ་ལྟར་འཆད་པའི་མདོ་རྒྱུད་གང་ན་འདུག་ཀྱང་སྒྲ་ཇི་བཞིན་པ་ཉིད་མ་ཡིན་པར་བཤད་དགོས་ཏེ། ཇི་སྐད་དུ། མུ་སྟེགས་བདག་དང་མཚུངས་པ་དང༌། ། ཞེས་གསུངས་པ་ལྟར་རོ། །
ཡང་རྣམ་གཞག་དེ་གཏན་ལ་འབེབས་བྱེད་སྤྱིར་ཐོས་བསམ་དང༌། བྱེ་བྲག་བཀའ་འཁོར་ལོ་བར་པའི་བསམས་བྱུང་གི་རིག་པ་ཉིད་ཀྱི་ཚེ་ནི་སྙིང་པོའི་ངོས་འཛིན་དུ་བཤད་མ་ཐག་པ་དེ་ལྟ་བུ་ཡོད་པ་ཙམ་དུ་ཡང་ཁས་བླངས་པར་བྱ་བ་མ་ཡིན་ཏེ། ཤེས་བྱའི་ཆོས་སུ་སྣང་བ་ཇི་སྙེད་པ་རང་སྟོང་དུ་གཏན་ལ་འབེབས་པའི་སྐབས་ཉིད་ཀྱི་ཕྱིར། ཇི་སྐད་དུ། བདེན་པའི་དངོས་པོར་འགྱུར་བ་དང༌། ། ངེས་པའི་དོན་གྱི་མདོ་སྡེ་དང༌། ། རྣམ་པ་ཀུན་ཏུ་འགལ་ཞེས་བཤད་པ་དེ་ཁོ་ནར་མ་ཟད། དབུ་མ་ལས། དེ་བཞིན་གཤེགས་པའི་རང་བཞིན་གང༌། ། འགྲོ་བ་འདི་ཡི་རང་བཞིན་མེད། །
ཅེས་གསུངས་སོ། ། དོན་དམ་པའི་སེམས་ཅན་མཐའ་དག་ལ་སྙིང་པོས་ཁྱབ་པར་ཁས་ལེན་པ་དེའི་ཚེ། ཀུན་རྫོབ་པའི་སེམས་ཅན་ལ་དེས་མ་ཁྱབ་པར་ཁས་ལེན་པ་ནི་ཕན་ཚུན་འགལ་བ་ཡིན་ཏེ། གཉིས་པོ་དག་ཆོས་ཅན་དང་ཆོས་ཉིད་དུ་ཁས་ལེན་དགོས་པས་སོ། ། ཞེ་ན། དེ་སྐད་དེ་ནི་ཕྱིས་ཀྱི་རྟོག་གེ་ངན་པས་འགལ་བ་ཉིད་འགལ་ཟླའི་སྒྲུབ་བྱེད་དུ་ཁས་བླངས་པ་དེ་ཉིད་ངོ་སོར་བྱས་པ་ཡིན་ཏེ། བུམ་སོགས་རང་རང་གིས་སྟོང་པ་དེ་ཉིད་སོ་སོའི་ཆོས་ཉིད་དུ་འཆད་པ་ངོ་བོ་ཉིད་མེད་སྨྲའི་ལུགས་དང༌། བུམ་སོགས་རང་རང་གིས་གཟུང་འཛིན་གཉིས་པོ་ཆོས་ཅན་དང༌། གཉིས་མེད་གང་ཡིན་པ་དེ་སོ་སོའི་ཆོས་ཉིད་དུ་འཆད་པ་སྔགས་ཀྱི་ལུགས་ཏེ། དེ་ལས་གཞན་གྱི་འཆད་ཚུལ་ཐེག་པ་ཆེན་པོའི་ཆོས་ལ་མེད་དོ། །
གལ་ཏེ། ཤེས་བྱ་ཀུན་ལ་སྙིང་པོས་ཁྱབ་པར་གཏན་ལ་འབེབས་བྱེད་ཀྱི་ལུང་རིགས་པའི་རྣམ་དཔྱོད་དེ་ཡང་རྣམ་པར་ཤེས་པ་ཉིད་ཀྱི་ཕྱིར། དེའི་དོན་ཡང་སྙིང་པོས་ཀུན་ལ་ཁྱབ་པ་ཉིད་དུ་ཁས་ལེན་དགོས་པ་མ་ཡིན་ནམ་ཞེ་ན། གོང་དུ་བརྟགས་པ་ནི་སྙིང་པོ་ཉིད་ཡུལ་དུ་བྱེད་པའི་ཐོས་བསམ་སྒོམ་གསུམ་རྣམ་དཔྱོད་སོ་སོ་ལ་བསམ་པ་ཡིན་མོད། ཅུང་ཟད་སྤྲོས་ན། ལུང་རིགས་རྣམ་དག་ལ་བརྟེན་པའི་ཐོས་བསམ་ནི་གཟུང་འཛིན་དུ་སྣང་བའི་ཆ་ནས་རྣམ་ཤེས་རྗེས་མཐུན་པ་དང༌། ཆོས་ཀྱི་སྐུའི་བདག་རྐྱེན་ལས་བྱུང་བའི་ཆ་ནས་ཡེ་ཤེས་རྗེས་མཐུན་པར་འཇོག་པས་གནས་ཚུལ་སེམས་དཔའ་ལ་ཞུགས་པའི་ཚེ་ཕྱི་མ་དབང་བཙན་པར་འཆད་དགོས་པ་དང༌། དོན་དམ་པའི་བདེན་པ་ནི་ཡུལ་ཅན་ཡེ་ཤེས་ཀྱི་གང་དུ་དམིགས་པ་དེར་ཡོད་པ་དང༌། མ་དམིགས་པ་དེར་མེད་དགོས་པ་ནི་ཡུལ་ཅན་གནས་ཚུལ་ལ་ཞུགས་པ་ཡིན་ལ། ཀུན་རྫོབ་ཀྱི་བདེན་པ་ནི་ཡུལ་རྣམ་ཤེས་ཀྱིས་གང་དུ་དམིགས་པ་དེར་ཡོད་དགོས་པར་ལྟ་ཅི་ཕལ་ཆེར་འགལ་ལ།
ཡུལ་ཅན་རྣམ་ཤེས་ཀྱིས་མ་དམིགས་ན་སྤྱིར་མེད་མི་དགོས་ཀྱང་དེ་ཉིད་ཀྱི་ངོ་བོར་མེད་དགོས་པ་དང༌། སྤྱིར་བཏང་དུ་ཡོད་ངེས་ཀྱི་ཐ་སྙད་འགོག་ནུས་པ་ནི་རྣམ་འགྲེལ་མཛད་པའི་རིགས་པ་ལས་ཏེ། འདིར་ཀུན་རྫོབ་པའི་སེམས་ཅན་གྱི་ཤེས་རྒྱུད་འདིར་ཆོས་ཅན། གཞི་འབྲས་དབྱེར་མེད་ཀྱི་ངེས་ཡོད་ངེས་ཀྱི་ཐ་སྙད་དོན་མཐུན་མི་འཇུག་སྟེ། དེ་འདྲ་དེ་ཚད་མར་གྱུར་པའི་རྣམ་ཤེས་དང་ཡེ་ཤེས་གང་གིས་ཀྱང་མ་དམིགས་པའི་ཕྱིར། ཞེས་པ་འདི་ཡང་སྤང་བྱ་སྤོང་བ་དང་བསོད་ནམས་ཀྱི་ཚོགས་གསོག་པ་ལ་གཙོ་བོར་གྱུར་པའི་ཚེ་ན་སྟེ་དྲི་མ་མེད་པ་དང་ཡོན་ཏན་ལྷུན་གྱིས་གྲུབ་ན་ཚོགས་གཉིས་གསར་དུ་གསོགས་པའི་བྱ་བ་ལ་གེགས་བྱེད་པ་དག་མི་སྲིད་པས་སོ། ། འདི་ནི་ཇི་སྐད་དུ། བསོད་ནམས་འདོད་པས་སྟོང་པ་ཉིད། ། ཀུན་ཚེའང་བརྗོད་པར་མི་བྱ་སྟེ། ། ཞེས་དང༌།
ལས་འབྲས་རྣམས་ལ་སེམས་དཔའང་དགག་པ་མཛད། ། ཅེས་བཤད་པ་དང་ཆ་མཐུན་ནོ། ། གལ་ཏེ། ཇི་སྐད་དུ། སྤྲོ་དང་སྟོན་པ་བཞིན་གུས་དང༌། ། ཞེས་སོགས་ཀྱི་ལུང་དེས་རྣམ་ཤེས་ངོར་ཚོགས་གཉིས་གསོག་པ་གོང་འཕེལ་གྱི་དགོས་པ་ཅན་དུ་བཤད་པ་མ་ཡིན་ནམ།

ཁྱེད་ནི་གཞི་གཅིག་གི་སྟེང་དུ་གནོད་བྱ་དང་གནོད་བྱེད་དུས་མཉམ་དུ་ཁས་ལེན་པ་ཉིད་དོ་ཅེ་ན། དགོངས་པ་ཅན་དུ་འགྲེལ་དགོས་ཀྱི་ལུང་མཐའ་དག་དགོས་པའི་ཁྱད་པར་ཡིན་ངོ་ཤེས་པ་རེ་འཆད་དགོས་མོད་དེ་དང་དངོས་ལ་གནོད་བྱེད་ཀྱི་ཚད་མ་ཡོད་པ་བརྗོད་བྱའི་དོན་གཅིག་གི་སྐབས་སུ་མཐུན་པར་ཚོགས་དགོས་པ་ནི་ཁྱོད་ཀྱི་མ་ཤེས་པས་ནོངས་སོ། ། དེ་ལྟར་ན་གཞི་དུས་སུ་སྒྲིབ་པ་མེད་ཀྱང་ལམ་དུས་གཉེན་པོས་སྤོང་བ་དང༌། གཞི་དུས་སུ་སྟོབས་གྲུབ་ཟིན་ཀྱང་ལམ་དུས་སུ་འབད་རྩོལ་གྱིས་སྒྲུབ་དགོས་པ་ནི་གཞི་ལམ་དབྱེར་ཡོད་ཀྱི་གོ་བ་ཡིན་ལ། དེའི་ཚེ་དབྱེར་མེད་ནི་གནས་ཚུལ་དང༌། དབྱེར་ཡོད་སྣང་ཚུལ་དང༌། ཡང་དག་པའི་ཀུན་རྫོབ་དང༌། དགོས་པ་ཁྱད་པར་ཅན་གྱི་མེད་མི་འབྱུང་བའི་རྒྱུ་ཉིད་དུ་ངེས་ལ། གནས་ཚུལ་ལ་རྣམ་ཤེས་ཀྱི་གནོད་བྱེད་སྟོན་པ་དང༌། སྣང་ཚུལ་ལ་ཡེ་ཤེས་ཀྱི་གནོད་བྱེད་སྟོན་པ་གཉིས་ཀ་སྐབས་སོ་སོར་བྱུང་བ་ལ། ཡེ་ཤེས་ཚོགས་གསོག་གི་ཚེ་ཕྱི་མ་དབང་བཙན་པ་དང༌།
བསོད་ནམས་ཚོགས་གསོག་གི་ཚེ་སྔ་མ་དབང་བཙན་པ་ཉིད་དུ་ཐག་བཅད་ནས། རིགས་པ་དག་གིས་ཕྱིར་རྒོལ་བ་ན་དོན་དམ་སྒོ་ཅན་དང་ཀུན་རྫོབ་སྒོ་ཅན་གྱི་ཀླན་ཀ་ལ་ལན་འདེབས་པའི་མངོན་པར་རྟོགས་པའི་རྒྱན་དང༌། དབུ་མའི་རྩ་བ་ལས་ཆེས་ངོ་མཚར་བ་དང་ཡ་མཚན་སྨད་དུ་བྱུང་བ་དག་ཇི་སྐད་དུ་གསུངས་པ་ཉིད་ཁས་བླངས་པར་བྱ་བ་ཡིན་གྱི། བྱིས་པས་བརྟགས་པའི་རིགས་པ་དང༌། རྨོངས་པས་བཙལ་བའི་གཞུང་དང༌། ཡང་ཡང་ཕྱིན་པའི་ལམ་དུ་འཇུག་པར་མི་བྱའོ། ། གཉིས་པ་གསང་སྔགས་ཀྱི་ཐུན་མོང་མ་ཡིན་པའི་གྲུབ་མཐའ་ལ་ཞུགས་པ་དག་གིས་རྣམ་གཞག་ཇི་ལྟར་ཁས་ལེན་པའི་ཚུལ་ལ། གསུམ་སྟེ། གཙོ་བོར་འཁོར་ལོ་སྡོམ་པ་དང་དེས་མཚོན་ནས་གསང་སྔགས་བླ་མེད་ཀྱི་ལུང་གང་དུ་ལུས་དཀྱིལ་རྣམ་གཞག་གསུངས་པ་དག་ལ། གཞི་དུས་ཀྱི་གནས་ཚུལ་གང་ཡིན་དང༌།
གཞི་འབྲས་དབྱེར་མེད་དུ་གནས་པ་དེ་བླ་མ་གང་གིས་སློབ་མ་སུ་ཞིག་ལ་སྟོན་པ་དང༌། སྟོན་པ་དེ་ཇི་ལྟར་ཉམས་སུ་བླངས་པས་སྔགས་ཀྱི་ལམ་མཐར་ཐུག་པའི་ཚུལ་རྣམས་སོ། ། དང་པོ་ལ་གཉིས་ཏེ། དངོས་དང་གཞན་ལ་ཇི་ལྟར་ཡིན་པའི་ཚུལ་ལོ། ། དང་པོ་ནི། གྲུབ་ཆེན་དྲིལ་བུ་ཞབས་ཀྱིས་སྲོལ་ཕྱེ་བའི་ལུས་ཀྱི་དཀྱིལ་འཁོར་འདི་ནི། གཞི་དུས་རང་བཞིན་རྣམ་དག་གི་སངས་རྒྱས་ཉིད་དེ། སྒྲིབ་པ་གདོད་མ་ནས་ཡོད་མ་མྱོང་བས་སངས་པ་དང༌། ངེས་པའི་དོན་གྱི་ཡོན་ཏན་ལྷུན་གྲུབ་པས་རྒྱས་པའོ། ། དེ་ཡང་བདེ་བ་དང་སྟོང་པ་ཟུང་འཇུག་པ་སྟེ་ལྷན་སྐྱེས་པའི་ཡེ་ཤེས་དྲི་མས་སྟོང་པ་ཉིད་དོ། །
དེ་ལ་ཡོན་ཏན་གྱི་དབྱེ་བས་ཕྱེ་ན་ཉོན་མོངས་པ་དུག་ལྔ་པོ་དག་གིས་སྟོང་པའི་གཞི་དུས་ཉིད་ཀྱི་ཡེ་ཤེས་ལྔ་ནི་ལྷན་ཅིག་སྐྱེས་པའི་སྐུ་གསུང་ཐུགས་ཡོན་ཏན་འཕྲིན་ལས་ཀྱི་འཁོར་ལོ་ལྔ་པོ་ཉིད་དོ། ། འཁོར་ལོ་ལྔ་པོ་དེ་དག་སོ་སོ་ལ་ཡང་དྲི་མས་སྟོང་པ་དང༌། བདེ་བ་རྒྱས་པའི་ཆ་ཤས་དག་ལ་ཆོས་ཀྱི་དབྱིངས་སུ་གྱུར་པའི་དཔའ་བོ་རྣལ་འབྱོར་མ་དག་ཏུ་ཕྱེ་ནས་མིང་དབྱེ་བ་སོ་བདུན་པོ་དེ་དག་ཀྱང་ངེས་པའི་དོན་གྱི་བྱང་ཕྱོགས་སོ་བདུན་པོ་ཉིད་དུ་གནས་པའོ། ། དེ་ལྟ་བུའི་དཀྱིལ་འཁོར་པ་དེས་ནི་དོན་དམ་པའི་སེམས་ཅན་ལྟ་ཅི་སྨོས། དེ་ལས་མ་གཏོགས་པའི་ཤེས་བྱ་གཞན་མེད་པས་ན། ཇི་སྐད་དུ། འགྲོ་བ་འདི་དག་རང་བཞིན་གྱིས། ། གྲུབ་པའི་དཀྱིལ་འཁོར་གཉིས་མེད་པའོ། ། ཞེས་ཏེ་བདེ་སྟོང་གཉིས་སུ་མེད་པའོ། ། དོན་དམ་པའི་དཀྱིལ་འཁོར་འདི་ནི་སྤྱིར་རྣམ་ཤེས་ཀྱི་ཡུལ་ལས་འདས་པ་ཙམ་དུ་མ་ཟད།
སོ་སོའི་སྐྱེ་བོའི་དུས་སུ་རང་རིག་པའི་མངོན་སུམ་གྱི་ཚད་མ་ཡོད་པར་ཁས་མི་ལེན་ཏེ། ངེས་པའི་དོན་ལ་མངོན་སུམ་པར་གྱུར་པའི་ཚད་མ་ནི་རྣལ་འབྱོར་མངོན་སུམ་ལས་གཞན་མི་འབྱུང་བའི་ཕྱིར། གཞི་དུས་ཀྱི་མངོན་པར་རྟོགས་པ་དེས་ཤེས་བྱ་མཐའ་དག་ལ་ཁྱབ་ཀྱང༌། གཞི་འབྲས་དབྱེར་མེད་ཀྱི་མངོན་པར་རྟོགས་པ་ལམ་དུས་སུ་བྱེད་པ་ནི་རྟེན་ཁྱད་པར་ཅན་དུ་ངོས་བཟུང་བ་ལས་གཞན་དུ་མི་སྲིད་དེ། གཞན་ལ་ནི་རྩ་ཁམས་ཁྱད་པར་ཅན་གྱི་ཆོས་ཉིད་ལྷ་དང་ཡེ་ཤེས་སུ་གོ་ནས། རྣམ་སྨིན་གྱི་རྩ་ཁམས་ལ་སྔགས་ལམ་གྱིས་གནད་དུ་བསྣུན་པ་མི་འབྱུང་བའི་ཕྱིར། གཉིས་པོའི་ཁྱད་པར་ཅི་ཞེ་ན། རྣམ་སྨིན་གྱི་ལུས་སུ་སྣང་བའི་རྣམ་རིག་ལས་གཞན་པའི་ལུས་བེམ་པོའི་རྡུལ་དུ་གྲུབ་པ་ནི་ཐེག་པ་ཆེན་པོ་པས་ཁས་མི་ལེན་ལ། རྣམ་རིག་དེ་ལ་ནི་གཉིས་སྣང་འཁྲུལ་པའི་བག་ཆགས་ཀྱི་དབང་གིས་ཁམས་གསུམ་པའི་རྣམ་པ་ཅན་ཞེས་བྱ་བ་ཡང་དག་པ་མ་ཡིན་པའི་ཀུན་རྟོག་གི་མཚན་ཉིད་ཚང་བ་དང༌། དེའི་ཆོས་ཉིད་ནི་མཚན་ཉིད་དེ་དང་བྲལ་བའི་ཡེ་ཤེས་སོ། །
འོ་ན་ཆོས་ཉིད་ལྷར་སྒོམ་པ་ལུས་རྟེན་ཁྱེད་པར་ཅན་ལ་ལྟོས་དགོས་པར་མི་འཐད་དེ། ཆོས་ཉིད་གང་དང་གང་ཡིན་པ་དེ་རང་རང་གི་ཆོས་ཅན་གང་དང་གང་ཡིན་པ་དེ་འཇིག་བྱེད་དུ་ཁྱེད་ཀྱིས་ཁས་བླངས་པའི་ཕྱིར་ཞེ་ན། དེ་ལྟ་མོད་ཀྱི་ཆོས་ཅན་རྩ་ཁམས་ལ་གནད་དུ་བསྣུན་པ་མེད་པར་དེའི་ཆོས་ཉིད་མངོན་སུམ་དུ་མཐོང་བའི་ཚད་མ་མི་འབྱུང་སྟེ། དཔེར་ན། མཚན་ཉིད་པར་ཁས་འཆེ་བ་དག་ཀྱང་ཆོས་ཅན་བུམ་སོགས་ཁྱད་གཞིར་བཟུང་ནས་རིགས་པའི་དཔྱད་པ་སྔོན་དུ་མ་བཏང་ན། དེའི་ཆོས་ཉིད་ངེས་པའི་ཚད་མ་མི་སྐྱེ་བར་འདོད་པ་བཞིན་ནོ། ། གཉིས་པ་ནི། གཞི་འབྲས་དབྱེར་མེད་ཀྱི་སྙིང་པོས་ཁྱབ་པ་ནི་བཅོས་མའི་དཀྱིལ་འཁོར་དུ་སྣང་བ་དག་ལ་ཡང་ཡོད་པ་མ་ཡིན་ནམ། བཅོས་མིན་པ་དག་གི་ཟབ་ཁྱད་དུ་འཇོག་པ་ཅི་ཞེ་ན། བཅོས་མ་བ་དག་ལ་ཡང་རྣམ་གཞག་གཏན་ལ་འབེབས་པ་དང༌།
ཉམས་ལེན་ལམ་དུ་བྱ་བའི་སྐབས་གཉིས་ལས། དང་པོར་ནི། ཡུལ་ཅན་རྣམ་ཤེས་དང་ཡུལ་ཀུན་རྫོབ་བདེན་པར་དབང་བཙན་པར་བྱས་ནས་བཅོས་མའི་དཀྱིལ་འཁོར་དུ་སྣང་བ་གང་ཡིན་པ་དེ་ཀུན་རྫོབ་དང་གློ་བུར་བ་ཉིད་དུ་ཁས་ལེན་གྱི་དོན་དམ་དང་གདོད་མ་ནས་གྲུབ་པར་ཁས་མི་ལེན། ཉམས་ལེན་ལམ་དུ་བྱ་བའི་ཚེ་ནི་སྔོན་འགྲོ་ཀུན་རྫོབ་ཀྱི་ཚོགས་ཇི་སྙེད་པ་མི་དམིགས་པར་བྱས་ནས། ཉེར་ལེན་གྱི་རྒྱུ་ཡེ་ཤེས་ལས་གྲུབ་པའི་དཀྱིལ་འཁོར་དུ་ཁས་ལེན་པ་ཡིན་ལ། ཡེ་ཤེས་དེ་ཡང་སློབ་དཔོན་དང་སློབ་མ་སོ་སོ་བ་དག་ལ་རང་རང་སོ་སོའི་ཐུན་མོང་མ་ཡིན་པར་ཁས་ལེན་གྱི་ཁྱབ་བྱེད་ཐུན་མོང་བར་གྱུར་པའི་ཡེ་ཤེས་ཤིག་ཁས་ལེན་པ་ནི་མ་ཡིན་པ་དང༌། ཉེར་ལེན་ཡེ་ཤེས་དེ་ཡང་ས་བོན་ཕྱག་མཚན་ལས་གསར་དུ་སྒྲུབ་པ་ཡིན་གྱི་གདོད་མའི་ཡེ་ཤེས་སུ་མི་འཇོག་པ་དང༌། བཅོས་མའི་དཀྱིལ་འཁོར་དུ་འབྲས་བུ་ལམ་བྱེད་ཀྱི་འབྲས་བུ་ནི་གཞི་འབྲས་དབྱེར་ཡོད་ཀྱི་དབང་དུ་བྱས་པ་ཡིན་ཏེ། མངོན་པར་བྱང་ཆུབ་པ་ལྔ་ལ་སོགས་པའི་རིམ་པས་སྒྲུབ་དགོས་པའི་ཕྱིར། གཉིས་པ་ལ་གསུམ་སྟེ།
སློབ་མ་གང་ལ་སློབ་དཔོན་གང་གིས་སྟོན་པ་དང༌། བསྟན་པའི་དོན་དེ་གཞི་འབྲས་གཉིས་ཀའི་དུས་སུ་ཡོད་པར་བཤད་པ་དང༌། དེ་ལྟ་ན་ཉམས་ལེན་དོན་མེད་དུ་ཐལ་བའི་བརྒལ་ལེན་ནོ། ། དང་པོ་ལ། སློབ་དཔོན་ནི་གཉིས་ཏེ། དོན་དམ་པའི་དང༌། ཀུན་རྫོབ་ཀྱིའོ། ། དང་པོ་ནི། དོན་དམ་པའི་ལུས་ཀྱི་དཀྱིལ་འཁོར་མངོན་སུམ་དུ་མཐོང་བའི་ཡེ་ཤེས་དངོས་སམ་རྗེས་མཐུན་པ་ཞིག་གོ ། གཉིས་པ་ནི།
ཡེ་ཤེས་དེ་འདྲ་དེ་རྒྱུད་ལྡན་དུ་འཛིན་པར་ཐ་སྙད་བྱས་པའི་གང་ཟག་ཞིག་གོ ། སློབ་མ་ལ་ཡང་གཉིས་ལས། དོན་དམ་པའི་ནི། དང་པོར་འཇུག་པའི་ཚེ་དོན་དམ་པའི་སངས་རྒྱས་མངོན་སུམ་དུ་མཐོང་བའི་ཡེ་ཤེས་རྒྱུད་ལ་མ་སྐྱེས་ཤིང༌། སངས་རྒྱས་དེ་ལ་མི་ཕྱེད་པའི་དད་པ་དང་ལྡན་པ་ཞིག་སྟེ། ཇི་སྐད་དུ། སྤྲོ་དང་སྟོན་པ་བཞིན་གུས་དང༌། ། ཞེས་བཤད་པ་ལྟ་བུའོ། ། དད་པ་དེ་ལ་ཡང་སད་བྱེད་ཀྱི་རྐྱེན་འཁོར་ལོ་བཞི་སྔོན་དུ་སོང་བ་ཞིག་དགོས་ཏེ། དེ་མེད་ན་མི་འབྱུང་བའི་ཕྱིར།
གཉིས་པ་ནི། སྔགས་ལམ་གྱིས་སངས་རྒྱ་བའི་སློབ་མ་དངོས་ནི་སྤྱིར་ཆོས་ཀྱི་དབྱིངས་སུ་ངེས་ཀྱང༌། ལམ་དེ་ཉམས་སུ་ལེན་པ་ཀུན་རྫོབ་པའི་ལུས་རྟེན་མངོན་སུམ་དུ་བྱས་པ་ལ་རག་ལས་ཏེ། ཐ་སྙད་དུ་དེ་མེད་པར། གཅིག་ཤོས་མི་འབྱུང་བའི་ཕྱིར། དེ་ཡང་གླིང་གསུམ་འཛམ་བུ་གླིང་གི་མི་ལུས་ཁྱད་ཅན་འདི་རྟེན་དང༌། རྟེན་དེ་ལ་ལྷན་ཅིག་སྐྱེས་པའི་མ་རིག་པས་སྒྲོ་བཏགས་པའི་ང་ཙམ་ནི་གང་ཟག་གོ ། འདིར་དཔོན་སློབ་གཉིས་ཀ་ཡང་ཐོག་མར་ཀུན་རྫོབ་ཀྱི་དབང་དུ་བྱས་པ་དེ་སྔོན་དུ་མ་སོང་བར། དོན་དམ་འབའ་ཞིག་གི་དབང་དུ་བྱས་པས་མི་ཆོག་པ་ནི། ཇི་སྐད་དུ།
སངས་རྒྱས་རྣམས་ཀྱིས་ཆོས་བསྟན་པ། ། བདེན་པ་གཉིས་ལ་ཡང་དག་བརྟེན། ། ཞེས་སོ། ། གཉིས་པ་ནི། ལམ་དུས་སུ་ཉམས་སུ་བླང་བར་བྱ་བའི་ཡུལ་ནི་སྤྱིར་གསང་སྔགས་ཀུན་ལ་འབྲས་བུ་ལམ་བྱེད་དུ་གྲགས་པ་ཡིན་མོད། བཤད་པ་འདི་ལྟར་ན་གཞི་དུས་ཀྱི་མངོན་པར་རྟོགས་པ་ལམ་བྱེད་དུ་སོང་བ་དང༌། འབྲས་བུ་གཞི་དང་དབྱེར་མེད་ཡིན་ན་གྲུབ་ཟིན་པས་བསྒྲུབ་པར་བྱ་དགོས་པ་མ་ཡིན་ནོ། ། ཞེ་ན། སྤྱིར་ལམ་སྒྲུབ་པ་ཐམས་ཅད་ཀྱིས་གཞི་དུས་དང་མཐུན་པར་སྒྲུབ་དགོས་པ་ཡིན་ཏེ། གཞིའི་གནས་ཚུལ་ནི་དོན་དམ་པའི་བདེན་པ་ཁོ་ནར་གནས་པའི་ཕྱིར།
བདེན་མི་བདེན་དང༌། འཁྲུལ་མ་འཁྲུལ་དང༌། འཁོར་འདས་སོགས་ཕན་ཚུན་སྤངས་འགལ་དུ་གྱུར་པའི་གཉིས་ཆོས་ཐམས་ཅད་ལམ་དུས་སུ་གཞིའི་གནས་ཚུལ་དུ་མཐུན་མི་མཐུན་ཁོ་ན་ལས་བྱུང་བ་ཡིན་ཏེ། འཁོར་བ་དང་མྱ་ངན་ལས་འདས་པ་བཞིན་ནོ། ། དེའི་ཕྱིར་གཞིའི་གནས་ཚུལ་མྱང་འདས་ཁོ་ནར་གནས་པ་ལ། ལམ་འཁྲུལ་པའི་རྐྱེན་གྱིས་འཁོར་བའི་རྒྱ་མཚོར་འཁྱིལ་ཞིང་འཕྱུར་བ་ཡིན་ནོ། ། ཞེས་བྱ་བ་འདི་ནི་འཁོར་འདས་དབྱེར་མེད་ཀྱི་ངེས་པའོ། ། གཞི་དུས་སུ་འབྲས་བུ་གྲུབ་ཟིན་ཀྱང་གྲུབ་ཟིན་སྒྲུབ་པ་ཞེས་བྱ་བའི་སྐྱོན་དུ་མི་འགྱུར་བ་ནི། རང་ལ་གྲུབ་ཟིན་ཀྱང་རང་གིས་མངོན་སུམ་དུ་མ་མཐོང་བ་མཐོང་བར་བྱ་དགོས་པའི་ཕྱིར། དེའི་ཕྱིར་སྔགས་པས་རྒྱུད་གསུམ་གྱི་རྣམ་གཞག་མ་ནོར་བར་ཤེས་དགོས་པ་ལས་གཞི་ལམ་འབྲས་བུའི་གནས་སྐབས་ཀུན་ལ་ཁྱབ་བྱེད་དུ་འཇུག་པ་ནི་རང་བཞིན་རྣམ་དག་གི་རྒྱུད་ཉིད་དུ་ངེས་ཏེ།
གློ་བུར་རྣམ་དག་ནི་བརྗོད་བྱ་དོན་གྱི་རྒྱུད་དེ། རྗོད་བྱེད་ཚིག་གི་རྒྱུད། གཞུང་དུ་བསྟན་པའི་དགོས་པ་དང༌། ཉམས་སུ་བླངས་པའི་འབྲས་བུ་ཉིད་ཀྱི་ཕྱིར་དང༌། གཞི་དུས་ལ་མ་ཁྱབ་པའི་ཕྱིར་རོ། ། གལ་ཏེ་འོ་ན་ཉམས་ལེན་གྱི་ཚེ་དོན་དུ་གཉེར་བྱའི་གཙོ་བོ་རང་ལ་ཡོད་པའི་གཞི་དུས་ཀྱི་སངས་རྒྱས་དེ་ཉིད་མངོན་སུམ་དུ་མ་མཐོང་བ་མཐོང་བའི་ཕྱིར་དུ་ཡིན་ནོ་ཟེར་བ་དང༌། ལམ་དུས་ཀྱི་རྣལ་འབྱོར་པས་མ་དག་པའི་ལུས་ཀྱི་དབྱིབས་གཞལ་ཡས་ཁང་དང༌། དེའི་རྩ་ཁམས་ལྷ་ཉིད་དུ་གོམས་པར་བྱེད་པར་མ་ཡིན་ནམ། དེ་འདྲ་དེ་གཞི་དུས་ཀྱི་སེམས་ཅན་ཐམས་ཅད་ལ་ཇི་ལྟར་ཁྱབ་པའི་ཚུལ་སྟོན་ཞིག་ཅེ་ན། དད་པ་ཅན་མཁས་པའི་རྣམ་དཔྱོད་མ་བསྟེན་པ་ཁ་ཅིག་གིས་དེ་ལྟར་གོམས་པ་འབྲས་བུ་མེད་པ་ཁོ་ནར་མ་ངེས་མོད།
ལམ་དུས་ཀྱི་རྣལ་འབྱོར་པ་ནེ་ཙོའི་འདོན་པ་ལྟ་བུ་ཅན་ཁོ་ནར་མ་སོང་བ་དག་གིས་བརྟག་དགོས་པ་ནི་འདི་ལྟར། སྤྱིར་བཅོས་མིན་དོན་དམ་པའི་དཀྱིལ་འཁོར་གྱི་དབང་དུ་བྱས་པའི་ཉམས་སུ་བླང་བྱ་ནི་བསྐྱེད་རིམ་གྱི་ལྷ་དང་རྫོགས་རིམ་གྱི་ཡེ་ཤེས་དག་ཏུ་ངེས་ལ། དེ་དག་ནི་ལམ་གྱི་དུས་སུ་འབད་རྩོལ་གྱིས་སྒྲུབ་དགོས་པ་མ་ཡིན་ཏེ། གཞི་དུས་སུ་གྲུབ་ཟིན་པ་དེ་ངོ་ཤེས་པ་ཙམ་གྱིས་ཆོག་པའི་ཕྱིར། བཅོས་མ་བ་དག་གི་ལྷ་དང་ཡེ་ཤེས་ནི་ལམ་གྱི་ཚེ་གསར་བྱུང་དུ་སྒྲུབ་དགོས་པ་ཡིན་ཏེ། བསྐྱེད་རིམ་གྱི་ལྷ་ནི་བསྐྱེད་ཆོག་གིས་སྒྲུབ་པའི་ཕྱིར་དང༌། རྫོགས་རིམ་གྱི་ཡེ་ཤེས་ནི་རང་བྱིན་གྱིས་བརླབས་པ་དང༌། གཞན་རྐྱེན་ཕྱག་རྒྱའི་མཐུ་ལས་བསྒྲུབ་པར་བྱ་བ་ཉིད་ཀྱི་ཕྱིར། དེའི་ཕྱིར་བཅོས་མིན་གྱི་དཀྱིལ་འཁོར་གཞན་ལས་ཟབ་པ་ཉིད་དུ་གསུངས་པ་དེའི་ཚེ། གཞི་དུས་ཀྱི་དཀྱིལ་འཁོར་པ་རང་གིས་རང་རིག་པའི་ཚུལ་དུ་མཐོང་བ་དངོས་སམ་རྗེས་མཐུན་པ་ཙམ་གྱི་ཚེ་ལམ་གྱི་དུས་ཞེས་བྱ་ལ།
དེའི་ཚེ་ཐབས་གང་གིས་མངོན་དུ་བྱེད་པ་ནི་ཡེ་ཤེས་རྗེས་མཐུན་པ་ཐོས་བསམ་གྱི་ཤེས་པས་སྒྲུབ་པ་པོ་རང་གི་རྒྱུད་ཞལ་ཕྱག་གི་དབྱིབས་སུ་གྲུབ་པའི་ལྷ་དག་གི་ཚོགས་སུ་གསལ་འདེབས་པར་བྱེད་དོ། ། གསལ་ཐེབས་པ་དེའི་ཚེ་བདག་པོའི་རྐྱེན་ནི་ཡེ་ཤེས་རྗེས་མཐུན་པར་གྱུར་པའི་ཐོས་བསམ་དང་སྒོམ་བྱུང་གི་ཤེས་རབ་བོ། ། དེ་མ་ཐག་པའི་རྐྱེན་ནི་རང་རྒྱུད་ཀྱི་ཡེ་ཤེས་སྔ་མ་དེའོ། ། དམིགས་པའི་རྐྱེན་ནི་ཡེ་ཤེས་སྔ་མ་དེའི་སྟེང་དུ་ཐོས་བསམ་དང་སྒོམ་བྱུང་འཇིག་རྟེན་པ་རིགས་འདྲ་ཕྱི་མ་ལྷའི་དབྱིབས་ཅན་དུ་གསལ་ཐེབས་པའི་ནུས་པ་བཞག་པ་དེའོ། ། དེ་ལྟར་གསལ་ཐེབས་པའི་ལྷ་དེ་དག་བསྐྱེད་རིམ་དངོས་ཡིན་གྱི་དེ་ཡུལ་དུ་བྱེད་པ་པོ་བསྐྱེད་རིམ་དངོས་སུ་གྱུར་པ་ནི་རྫས་ཐ་དད་པ་ལྟ་ཅི། ལྡོག་པ་ཐ་དད་པ་ཙམ་དུ་ཡང་འཇོག་པ་མ་ཡིན་གྱི། རང་གིས་རང་རིག་པའི་ཚུལ་དུའོ། ། དེ་ཡང་མངོན་སུམ་དུ་མཐོང་ན་འདས་ལམ་དུ་སླེབ་ལ། གྲོགས་ཡེ་ཤེས་རྗེས་མཐུན་པར་གྱུར་པའི་རྟོག་པ་དང་མཚུངས་པར་ལྡན་ན་ངེས་འབྱེད་ཆ་མཐུན་ནོ། ། ལྷར་སྣང་གི་ཡེ་ཤེས་དེ་དང་མཚུངས་ལྡན་གྱི་རྟོག་པ་ཅི་ཤར་ཡང་བསྐྱེད་རིམ་དངོས་མ་ཡིན་ཏེ།
ཤེས་སྒྲིབ་ལས་མ་འདས་པའི་ཕྱིར། འདིར་བོད་ཕྱི་མ་དག་ན་རེ། རྣལ་འབྱོར་པས་རང་གིས་མ་དག་པའི་ཕུང་ཁམས་སྐྱེ་མཆེད་དམ། ཡུལ་གཞན་གང་དང་གང་ལ་དམིགས་ནས་ལྷག་པའི་ལྷར་གོམས་པས་ལྷ་དེ་དང་དེར་སྣང་བའི་རྣམ་རིག་ནི་ཡིད་དམ་བདེ་མཆོག་ལྟ་བུའི་གཟུང་རྣམ་ཡིན་ལ། གཟུང་རྣམ་དེ་གོམས་བྱེད་ཀྱི་ཡན་ལག་དང་མ་བྲལ་བ་ཉིད་དུ་གོམས་པར་བྱེད་པ་ནི་བསྐྱེད་རིམ་སྒོམ་པའི་དོན་ནོ། ། ཞེས་འཆད། འདི་མི་འཐད་པ་ལ་གསུམ་སྟེ། གཟུང་རྣམ་དང༌། འཛིན་རྣམ་གྱི་གོ་བ་མ་རྙེད་པས་མི་འཐད། ལྷའི་སྒྲུབ་གཞི་བེམས་པོར་ཁས་བླངས་པ་མི་འཐད།
ཐོས་བསམ་གྱི་རྟོག་པ་སྒོམ་བྱུང་གི་ཡེ་ཤེས་སུ་ཁས་བླངས་པས་མི་འཐད་པའོ། ། དང་པོ་ནི། གཟུང་རྣམ་དང་འཛིན་རྣམ་གྱི་ཐ་སྙད་གང་ལས་བྱུང་བ་ནི་ཕྱོགས་གླང་ཡབ་སྲས་ཀྱི་གཞུང་ཉིད་ལས་ཡིན་པ་དེ་འཆད་ཤེས་ན་ཐེག་པ་ཆེ་ཆུང་གི་ལམ་དང་སྤང་གཉེན་གྱི་རྣམ་གཞག་འཆད་པའི་ཚེ་ལེགས་པར་འབྱོར་མོད། སྨྲ་བ་པོ་འདིས་ནི་གཟུང་རྣམ་འཆད་བྱེད་དུ་དགོས་པའི་ཆ་ཤས་གང་ཡང་མེད་པར་གཟུང་རྣམ་ཞེས་པའི་ཚིག་ཙམ་ལ་འཕྱོར་ཆས་སུ་བྱས་པ་འདི་ལྟར། སྤྱིར་གཟུང་རྣམ་དུ་འཇོག་པ་ལ་རྣམ་པ་དེ་གཏོང་བྱེད་དང་འཇོག་བྱེད་ཀྱི་རྒྱུ་དགོས་ཤིང༌། རྒྱུ་དེ་ནི་ཕྱི་རོལ་གྱི་དོན་ལས་གཞན་ལ་བཤད་པ་མེད་མོད། རེ་ཤིག་ཁྱེད་ལ་རང་འཛིན་ཤེས་པ་ལ་བདེ་མཆོག་གི་དབྱིབས་སུ་གྲུབ་པའི་རྣམ་པ་དེ་གཏོང་བྱེད་ཀྱི་ལྷ་ཞིག་ལོགས་ན་ཡོད་པར་འགྱུར་ཏེ། སྒྲུབ་པ་པོའི་ཤེས་པ་ལ་ལྷ་དེའི་གཟུང་རྣམ་ཤར་བའི་ཕྱིར། གལ་ཏེ་དེ་ལྟར་མི་དགོས་ཀྱི། སྒྲུབ་པ་པོའི་ཤེས་རྒྱུན་སྔ་མ་ཉིད་རྣམ་པ་དེ་འཆར་བྱེད་ཀྱི་རྐྱེན་ནོ་ཞེ་ན།
འོ་ན་སྒྲུབ་པ་པོའི་ཤེས་རྒྱུན་ལ་ཤར་བའི་ལྷའི་གཟུང་རྣམ་དེ་ལྷ་དངོས་སམ་དེའི་གཟུགས་བརྙན་དུ་འདོད། དང་པོ་ལྟར་ན། སྒྲུབ་པ་པོ་འབད་མེད་དུ་གྲོལ་བར་འགྱུར། གཉིས་པ་ལྟར་ན་བསྐྱེད་རིམ་པས་ལྷའི་གཟུགས་བརྙན་ལམ་དུ་བྱེད་པར་ཁས་ལོངས་ཤིག གཉིས་པ་ནི། དེ་སྐད་དུ་སྨྲ་བ་ཁྱེད་ཀྱིས་ནི་ལྷག་པའི་ལྷ་གང་ལས་སྒྲུབ་པའི་གཞི་ཡེ་ཤེས་ལ་འཇོག་མ་ཤེས་པ་ཡིན་ཏེ། རང་ངམ་གཞན་གྱི་མ་དག་པའི་ཕུང་ཁམས་ལྷར་གོམས་པས་ལྷ་དེའི་གཟུགས་བརྙན་འཆར་བར་ཁས་བླངས་པའི་ཕྱིར། གསུམ་པ་ནི། ཁྱེད་ཀྱིས་བསྐྱེད་རིམ་གྱི་ལྷ་ཤེས་སྒྲིབ་ཏུ་ཁས་བླངས་ཏེ། རྟོག་པའི་གཟུང་རྣམ་ནི་རྟོག་པ་ཉིད་ལས་མ་འདས་པའི་ཕྱིར།
ཁོ་བོ་ཅག་ལྟར་ན། རྟོག་པ་ལ་གང་དང་གང་ཇི་ལྟར་སྣང་ཡང་སྣང་ཡུལ་དངོས་ནི་དོན་སྤྱི་ཙམ་ལས་གཞན་དུ་མེད་པའི་ཕྱིར། ལྷ་ཉིད་དུ་མི་འཐད་ལ། ལྷར་སྣང་གི་རྟོག་པ་དེའི་ངོ་བོ་གསལ་རིག་གི་ཆ་ནི་འཛིན་རྣམ་དང་ཡེ་ཤེས་སུ་གྱུར་པས་བསྐྱེད་རིམ་དངོས་ཡིན་ལ། བསྐྱེད་རིམ་ངོ་བོ་རྟོག་པར་འདོད་པ་དག་གིས་ནི་བསྐྱེད་རིམ་དངོས་ཀྱི་སྒྲུབ་བྱེད་དང་བསྒྲུབ་བྱ་གཅིག་ཏུ་འཁྲུལ་པས་ནོངས་སོ། ། དེ་ལྟར་ཞར་ལས་བྱུང་བ་བརྗོད་ནས་དཀྱུས་མ་ནི་བཅོས་མིན་གྱི་བསྐྱེད་པ་དང་རྫོགས་པའི་རིམ་པ་གཉིས་ཀ་གཞི་འབྲས་དབྱེར་མེད་དུ་གྲུབ་ཀྱང་ལམ་དུ་བྱ་བའི་ཚེ་བསྐྱེད་རིམ་གྱི་བདག་རྐྱེན་ཐོས་བསམ་གྱི་ཤེས་རབ་ལ་ལྟོས་པ་དང༌། རྫོགས་རིམ་གྱི་བདག་རྐྱེན་རྣམ་སྨིན་གྱི་ཕུང་པོར་གནད་དུ་བསྣུན་པ་ཉིད་ལ་ལྟོས་དགོས་པ་ན། ལུས་དཀྱིལ་རྐྱང་པས་བསྐྱེད་རྫོགས་ཟུང་འབྲེལ་དུ་འཆད་ནུས་པའི་སྐབས་འདིར་མ་དག་པའི་ལུས་དགོས་མེད་དུ་འཆད་པ་མ་ཡིན་མོད། བདེ་ཆེན་ཡེ་ཤེས་ཀྱི་དངོས་རྒྱུར་འཆད་པ་དེའི་ཚེ་ནི་མ་དག་པའི་ལུས་ཀྱང་དག་པའི་ལུས་སུ་གནས་གྱུར་པ་ཞིག་དགོས་ཏེ། ཇི་སྲིད་རླུང་སེམས་གཟུང་འཛིན་གྱི་ལམ་ལས་མ་འཕོས་པ་དེ་སྲིད་དུ་མ་དག་པའི་ལུས་དང་འཁོར་བ་ཉིད་དུ་ངེས་ལ།
དབུ་མའི་ལམ་དུ་ཞུགས་ནས་ནི་རྣམ་པར་དག་པའི་ཕུང་པོ་ཉིད་དུ་གནས་གྱུར་པའི་ཚུལ་གྱིས་བདེ་བ་ཆེན་པོའི་ཡེ་ཤེས་དངོས་སུ་འདྲེན་པའི་ཕྱིར། དེ་ནས་ཅུང་ཟད་རྒྱས་པར་བཤད་པ་ནི། སྒྲུབ་པ་པོས་ལུས་དཀྱིལ་གྱི་མངོན་པར་རྟོགས་པ་འདི་ཉམས་སུ་ལེན་པའི་ཐོག་མར་སྐུའི་དགའ་བ་དྲན་པར་བྱས་པས་ནི། རང་ལ་མ་དག་པའི་ཕུང་སོགས་སུ་སྣང་བ་དེ་ཐམས་ཅད་མི་དམིགས་པ་ཉིད་དུ་བྱས་པའོ། ། དེ་ལྟར་བྱེད་ནུས་པ་ཡིན་ཏེ། གདོད་མ་ནས་ཡོད་མ་མྱོང་བའི་ཕྱིར། བྱེད་དགོས་པའང་ཡིན་ཏེ། འཁྲུལ་པའི་སྣང་བ་ཉིད་ཀྱིས་དོན་དམ་པའི་རྣལ་འབྱོར་ལ་གེགས་བྱེད་པའི་ཕྱིར། ཐུགས་ཀྱི་དགའ་བ་དྲན་པའི་མིང་ཅན་རང་གི་རྒྱུད་གདོད་མ་ནས་ཡེ་ཤེས་ལྔའི་ངོར་ལྷུན་གྱིས་གྲུབ་པ་དེ་གསལ་བཏབ་པའོ། ། འོད་ཟེར་འཕྲོས་པས་མངོན་གྲུབ་པ། །
བཀུག་ནས་ཕྱག་བཙལ་རང་ལུས་གཞུག ། ཅེས་པ་ནི་ཤེས་བྱ་མཐའ་དག་ལ་ཁྱབ་བྱེད་དུ་ཞུགས་པའི་དང་པོའི་སངས་རྒྱས་ཏེ་རང་དང་སྣང་བ་ཐམས་ཅད་ལ་ཁྱབ་བྱེད་དུ་ཞུགས་པར་གསལ་བཏབ་པའོ། ། བཏབ་པ་འདི་ནི་མུན་ཁུང་དུ་སྒྲོན་མེ་བཏེག་པ་དང་འདྲ་བར་གསལ་བར་བྱེད་པའི་རྐྱེན་དུ་འགྱུར་གྱི། ལུས་དཀྱིལ་མ་གྲུབ་པ་གྲུབ་པར་བྱེད་པའི་རྒྱུར་ཁས་ལེན་པ་མ་ཡིན་ནོ། ། རྐྱེན་དེས་ཇི་ལྟར་གསལ་བའི་ཚུལ་ནི་རང་ལ་སྣང་བ་ཐམས་ཅད་དང༌། རང་གི་ཀུན་རྫོབ་པའི་ལུས་བྱིན་གྱིས་བརླབས་ཤིང༌། དོན་དམ་པའི་ལུས་སམ་ཤེས་རྒྱུད་དུ་ནི་ཆུ་ལ་ཆུ་བཞག་པ་བཞིན་དབྱེར་མེད་དུ་འདྲེས་པར་སྣང་བའོ། ། ཉམས་ལེན་གྱི་སྔོན་འགྲོ་དེ་དང༌། སྨིན་བྱེད་དབང་གི་དུས་དང༌། གཏན་ལ་འབེབས་བྱེད་ཐོས་བསམ་གྱི་དུས་སུ་རང་བཞིན་ཆོས་ཀྱི་སྐུ་ལྷུན་གྲུབ་ཏུ་བཞུགས་པར་ཐག་ཆོད་པ་དེ་ལམ་དུ་བྱེད་པ་ལ་ནི་གཟུགས་ཀྱི་སྐུ་ལོངས་སྤྱོད་རྫོགས་པ་རྟེན་དང་བརྟེན་པར་བཅས་པ་ཀུན་ཚང་བར་སྐད་ཅིག་དྲན་རྫོགས་ཀྱི་ཚུལ་དུ་གསལ་འདེབས་དགོས་ཏེ།
ཆོས་ཀྱི་སྐུ་མངོན་སུམ་དུ་མཐོང་བའི་ཡེ་ཤེས་ནི་ཇི་སྲིད་མཐོང་བའི་ལམ་མངོན་དུ་མ་གྱུར་པ་དེ་སྲིད་དུ་མི་འབྱུང་བའི་ཕྱིར། འདི་ལ་གསུམ་སྟེ། གང་གསལ་འདེབས་པ། གང་གིས་དང༌། གནས་གང་དུ་གསལ་བཏབ་པས། ཡུལ་ཅན་གང་ལ་གསལ་བར་སྣང་བའོ། ། དང་པོ་ནི། འཁོར་ལོ་སྡོམ་པ་རྟེན་དང་བརྟེན་པར་བཅས་པའི་རྟེན་གཞལ་ཡས་ཁང་དབྱིབས་དང༌། བརྟེན་པ་ཞལ་ཕྱག་དང༌། ཁ་དོག་ཡོངས་སུ་རྫོགས་པ་དེའོ། །
འདི་ཡང་ཐོས་བསམ་གྱིས་ངེས་པ་སྔོན་དུ་བཏང་ནས་ཉམས་ལེན་གྱི་ཚེ། དུས་སྐད་ཅིག་མ་གཅིག་ལ་ཆ་ཤས་ཡོངས་སུ་རྫོགས་པ་ཉིད་དྲན་རྫོགས་གཙོ་བོ་ཡིན་ཏེ། སྔར་མ་གྲུབ་པ་བསྐྱེད་ཆོག་གི་སྒོ་ནས་སྒྲུབ་པར་བྱེད་དགོས་པ་དག་དང་འདི་ནི་འདྲ་བ་མ་ཡིན་པའི་ཕྱིར། འོ་ན་གཞི་དུས་ཀྱི་གནས་ཚུལ་ཆོས་ཉིད་དུ་གནས་པ་ལ། ལམ་དུས་སུ་གཟུགས་ཀྱི་སྐུར་སྣང་དགོས་ན་སྣང་གནས་མ་མཐུན་པའི་སྐྱོན་ནོ་ཞེ་ན། སྣང་ཚུལ་འདི་ནི་རེ་ཞིག་རྣམ་ཤེས་ཀྱི་དབང་དུ་བྱས་ཏེ། རྣལ་འབྱོར་མངོན་སུམ་གྱི་སྒྲུབ་པ་ཐམས་ཅད་རྣམ་ཤེས་ཀྱི་སྣང་བ་སྔོན་དུ་འགྲོ་བ་ཅན་ཡིན་པའི་ཕྱིར། ཡེ་ཤེས་ཉིད་ལ་ཡང་གཟུགས་ཀྱི་སྐུར་སྣང་བ་ནི་མི་འགལ་ཏེ། ཇི་སྐད་དུ། གཟུགས་རྣམས་སྣ་ཚོགས་སྣང་བའི་དཔལ། །
ཞེས་སོ། ། ཐོག་མར་རྣམ་ཤེས་ལ་གཟུགས་ཀྱི་སྐུར་སྣང་བ་དེ་གོམས་པས་གསལ་སྣང་མཆེད་པ་ན། རང་གི་རྒྱུད་དང་དབྱེར་མེད་དུ་འདྲེས་པ་ཞིག་བྱུང་བ་དེ་ནི་སྣང་གནས་མཐུན་པའི་སྟོབས་ལས་ཡིན་ཏེ་དེ་མེད་ན་མི་འབྱུང་བའི་ཕྱིར། དཔེར་ན། ཡང་དག་པ་མ་ཡིན་པའི་དོན་གོམས་པར་བྱས་པས་རེ་ཞིག་གསལ་བར་སྣང་ཡང༌། གོམས་པ་པོའི་རྒྱུད་ཀྱི་བདག་ཉིད་དུ་མི་འགྱུར་བ་ནི་སྣང་གནས་མི་མཐུན་པའི་དོན་གྱིས་ཡིན་པ་བཞིན་ནོ། ། དོན་དམ་པའི་དཀྱིལ་འཁོར་པ་ཇི་སྙེད་ཡུལ་ཅན་ཡེ་ཤེས་ལ་གསལ་བ་རབ་ཀྱི་མཐར་ཕྱིན་པའི་ཚེ་ནི་སྣང་ཚུལ་ཇི་ལྟར་སྣང་ཡང་གནས་ཚུལ་ཆོས་ཀྱི་དབྱིངས་ཁོ་ནར་ངེས་ཏེ། འཇིག་རྟེན་ལས་འདས་པའི་མཉམ་གཞག་ཡེ་ཤེས་ཀྱི་གཟིགས་ངོར་ནི་ཆོས་ཀྱི་དབྱིངས་ལས་མ་གཏོགས་པའི་ཆོས་གཞན་མེད་པའི་ཕྱིར་རོ། ། གཉིས་པ་བྱེད་པ་པོ་གང་གིས་གཞི་གང་དུ་གསལ་བཏབ་པ་ནི། བྱེད་པ་པོ་རྣམ་ཤེས་བཏགས་པ་བ་དང༌།
ཡེ་ཤེས་རྗེས་མཐུན་པ་ལུགས་འདི་ཉིད་ཀྱི་དབང་དུ་བྱས་པའི་ཐོས་བསམ་དང་སྒོམ་བྱུང་གི་ཤེས་རབ་རྟོག་བྱས་དག་གིས་སོ། ། དེ་དག་ལ་ཡུལ་དང་ཡུལ་ཅན་ཐ་དད་དུ་སྣང་ཞེན་ཡོད་པས་རྣམ་ཤེས་ཀྱི་མཚན་ཉིད་ཚང་ཡང༌། གཉིས་སྣང་འཁྲུལ་པའི་བག་ཆགས་ཀྱིས་བདག་པོའི་རྐྱེན་བྱས་པ་མ་ཡིན་པའི་ཕྱིར་ན་ཡེ་ཤེས་རྗེས་མཐུན་པ་ཉིད་ཀྱི་ཕྱིར་རོ། ། གཞི་གང་དུ་ན། སྒྲུབ་པ་པོའི་སེམས་རྒྱུད་ཉིད་ཀྱི་སྟེང་དུ་དེ་མ་ཐག་པའི་རྐྱེན་གཞི་དུས་ཀྱི་ཆོས་དབྱིངས་ཡེ་ཤེས་ཉིད་ལས་ལམ་དུས་ཀྱི་ལྷ་ཞལ་ཕྱག་གི་རྣམ་པ་ཅན་རེ་གཉིས་པོ་དག་གསལ་བཏབ་པའོ། ། གསལ་ཐེབས་པའི་ཚད་ནི་རྒྱུ་ཆོས་དབྱིངས་ལས་གྲུབ་ཅིང༌། ངོ་བོ་བྱང་ཆུབ་ཕྱོགས་མཐུན་དུ་གནས་པའི་ལྷ་དེ་དག་རང་གིས་རང་ཉིད་ཉམས་སུ་མྱོང་བའི་ཡེ་ཤེས་ཏེ། མཚན་ཉིད་པ་འདས་ལམ་ནས་དང༌། རྗེས་མཐུན་པ་ངེས་འབྱེད་ཆ་མཐུན་ནས་སོ། ། སེམས་རྒྱུད་ལྷའི་ངོ་བོར་གསལ་བཏབ་ཙམ་དེ་ནས་བཟུང་སྟེ།
གོམས་བྱེད་ཀྱི་ཡན་ལག་དྲན་ཤེས་བཞིན་སོགས་དང༌། བྱེད་པ་པོ་ཐོས་བསམ་གྱི་ཤེས་རབ་དག་དང་མ་བྲལ་བ་ཉིད་དུ་གོམས་པར་བྱས་པས་གོམས་བྱའི་དོན་ལ་གསལ་བ་རབ་ཀྱི་མཐར་ཕྱིན་པའི་ཚེ་ན་ཡན་ལག་དེ་དག་ནི་གྲོགས་མཚུངས་ལྡན་དུ་ངེས་པར་དགོས་ཀྱང་བསྐྱེད་རིམ་དངོས་མ་ཡིན་ཏེ། དེ་དག་ནི་རྣམ་བྱང་གི་ཕྱོགས་སུ་གྱུར་པའི་གཟུང་འཛིན་གྱི་རྟོག་པ་གང་རུང་ལས་མ་འདས་ལ། གོམས་བྱའི་དོན་ནི་ཆོས་ཀྱི་དབྱིངས་སུ་གྲུབ་པའི་ཕྱིར། གལ་ཏེ་གོམས་བྱའི་ལྷ་རེ་གཉིས་པོ་སྒྲུབ་པ་པོའི་རྩ་ཁམས་གང་ན་ཡོད་པའི་གཞི་དེ་དང་དེར་གསལ་འདེབས་དགོས་པ་མ་ཡིན་ནམ། དེ་དག་ཀྱང་ཆོས་དབྱིངས་སུ་ཁས་ལེན་ན་ནི་རྣམ་ཤེས་དང་ཡེ་ཤེས་ཀྱི་འཇོག་མཚམས་འཆོལ་ལ། ལྷའི་གནས་ཤེས་རྒྱུད་གཅིག་པུ་ལས་མེད་ན་ལུས་དཀྱིལ་གྱི་ལྷའི་གནས་སོ་བདུན་པོ་སོ་སོར་བཀོད་པས་ཅི་ཞིག་བྱ་ཞེ་ན། ལྷའི་གནས་ཤེས་རྒྱུད་གཅིག་པུར་བཞག་པ་ནི་གནས་ཚུལ་དོན་དམ་པའི་དབང་དུ་བྱས་པ་ཡིན་ཏེ། སྦྱོར་བའི་དུས་སུ་རྣམ་ཤེས་ཀྱི་སྣང་བ་མཐའ་དག་དམིགས་མེད་དུ་བཏང་ནས་སྐད་ཅིག་དྲན་རྫོགས་སུ་གསལ་ཐེབས་པའི་བདེ་མཆོག་དེ་གནས་ཚུལ་ཆོས་དབྱིངས་ཁོ་ནར་ངེས་པའི་ཕྱིར། ལྷ་གནས་སོ་སོའི་རྣམ་པར་བཞག་པ་ནི།
ཀུན་རྫོབ་ཀྱི་སྣང་ཚུལ་དང༌། ལྷ་སོ་སོར་འབྱེད་པ་པོ་ཡེ་ཤེས་རྗེས་མཐུན་པའི་དབང་དུ་བྱས་པ་ཡིན་ཏེ། འདིའི་སྒྲུབ་པ་པོ་ཁྱད་པར་ཅན་ཡིན་ཡང་ཇི་སྲིད་གཟུང་འཛིན་གཉིས་སྣང་གི་བག་ཆགས་དྲུང་མ་ཕྱུང་བ་དེ་སྲིད་དུ་ཀུན་རྫོབ་པའི་ལུས་ཀྱི་སྣང་བ་རྩ་བ་ནས་བཟློག་མི་ནུས་ལ། དེའི་ཚེ་ལུས་དེའི་ཆ་ཤས་སོ་སོ་བ་ཉིད་དུ་རྣམ་ཤེས་ལ་སྣང་བའི་གནས་དེ་དང་དེར་ལྷ་སོ་སོ་བ་དེ་དང་དེར་གསལ་མ་བཏབ་ན། ལུས་ཀྱི་ཆ་ཤས་དེ་དག་གི་སྦྱང་གཞིའི་སྟེང་དུ་སྦྱང་བྱའི་དྲི་མ་སྦྱོང་མི་ནུས་པའི་ཕྱིར། གནས་དེ་དག་གི་སྦྱང་གཞི་ཀུན་རྫོབ་པ་ནི་དེ་དང་དེ་ན་ཡོད་པར་སྣང་བའི་འཁོར་བའི་རྩ་ཁམས་སོ་སོ་བ་དག་ཡིན་ལ། དོན་དམ་པའི་སྦྱངས་གཞི་ནི་ཐ་མལ་གྱི་རྩ་ཁམས་སོགས་དེ་དག་ཏུ་སྣང་ཞེན་གྱི་དྲི་མ་དང་བཅས་པའི་རྒྱུད་ཀྱི་ཆོས་དབྱིངས་ཡེ་ཤེས་སོ། ། ལྷ་སོ་སོའི་གསལ་སྣང་དེ་དག་གིས་སྦྱངས་གཞི་སོ་སོ་བ་དག་སྦྱོང་ནུས་པ་ཡིན་ཏེ། གནས་དེ་དག་ཏུ་ལྷ་སོ་སོའི་གསལ་སྣང་གིས་སྦྱང་གཞི་ཀུན་རྫོབ་པ་རྣམས་སྦྱོང་ནུས་པ་ནི། སྦྱོང་བྱེད་གནས་དེ་དང་དེར་གནས་ཚུལ་ལ་ཞུགས་པ་ཉིད་ཀྱི་ཕྱིར་དང༌།
གཅིག་ཤོས་དེ་དག་ནི་གནས་དེར་ཡོད་མ་མྱོང་བའི་གློ་བུར་བ་ཉིད་ཀྱི་ཕྱིར། རྣམ་ཤེས་ཀྱི་ངོར་ནི་དྲི་མ་སོ་སོ་བ་དེ་དག་གནས་ཐ་དད་པ་དེ་དང་དེ་ཉིད་དུ་སྦྱོང་དགོས་པ་ཡིན་ཏེ། དེ་ལྟར་མ་སྦྱངས་ན་རྣམ་ཤེས་ཀྱི་ངོར་ཡང་རྟེན་དང་བརྟེན་པར་བཅས་པའི་ལུས་ཀྱི་དཀྱིལ་འཁོར་ཆ་ཤས་ཡོངས་སུ་རྫོགས་པ་སོ་སོ་ཐ་དད་འཆར་མི་ནུས་པའི་ཕྱིར། གལ་ཏེ་ལུས་དཀྱིལ་གྱི་ཚེ་དོན་དམ་པའི་ལུས་ཉིད་དབང་བཙན་པར་ཁྱེད་ཀྱིས་བཤད་པ་མ་ཡིན་ནམ། རྣམ་ཤེས་ལ་སྣང་ཚུལ་ཐད་སོར་འཇོག་པ་མི་འཐད་དོ་ཞེ་ན། གཞི་དུས་སུ་དོན་དམ་པ་དབང་བཙན་ཡང་དོན་དམ་དེ་ཉིད་ལམ་དུ་བྱེད་པའི་ཀུན་སློང་གི་རྒྱུ་དང་མཚུངས་ལྡན་གྱི་གྲོགས་སུ་ནི་རྣམ་ཤེས་མཚན་བཏགས་གང་རུང་ངེས་པར་ཁས་ལེན་དགོས་ཏེ། དེ་མ་བླངས་ན་ལམ་གྱི་མངོན་རྟོགས་ཉམས་ལེན་གྱི་ཚེ་མེད་མི་རུང་དུ་དགོས་པའི་རྒྱུ་དུས་དང་དེ་དུས་ཀྱི་ཀུན་སློང་མི་འབྱུང་བའི་ཕྱིར། གལ་ཏེ་འོ་ན། ལམ་གྱི་མངོན་རྟོགས་ཉམས་སུ་ལེན་བྱེད་ཡེ་ཤེས་འབའ་ཞིག་པ་གཅིག་ཡོད་པར་ཁྱེད་ཀྱིས་ཁས་བླངས་པ་མ་ཡིན་ནམ། ཞེ་ན།
རློམ་ཚོད་ལ་དེ་ལྟར་ཁས་བླངས་པ་ཡིན་ཏེ། སྔོན་འགྲོ་ཡེ་ཤེས་ཚོགས་གསོག་གི་ཚེ་རྣམ་ཤེས་ཡུལ་དང་བཅས་པ་རང་སྟོང་དུ་གཏན་ལ་ཕབ་ནས། དེའི་གསལ་ན་མདངས་མ་ཉམས་པའི་ངང་ཉིད་ནས་ལམ་དུ་འཇུག་དགོས་པའི་ཕྱིར། འོན་ཀྱང་སོང་ཚོད་ལ་ནི་སློབ་པའི་ལམ་དུ་ཀུན་རྫོབ་པའི་སྣང་བ་རང་ཤུགས་ཀྱིས་འཆར་བ་ནི་བཟློག་དཀའ་ཞིང༌། མཚན་མར་ཞེན་པ་ནི་བཟློག་སླ་བས། དམིགས་མེད་ཀྱི་གོ་བ་ཞེན་མེད་ལ་འཆད་པ་ཞིག་རྒྱུད་པའི་སྲོལ་ལས་བྱུང་བ་དེའི་ཚེ། བག་ཆགས་ཀྱི་དབང་གིས་གཟུང་འཛིན་གཉིས་སུ་སྣང་བའི་རྟོག་པ་དང་བཅས་པས་རྣམ་ཤེས་མཚན་ཉིད་པ་དང༌། སྒྲ་དོན་འདྲེས་འཛིན་གྱི་རྟོག་པ་དང་བྲལ་བས་ཡེ་ཤེས་རྗེས་མཐུན་པར་གྱུར་པ་ཞིག་མདོ་སྔགས་ཐམས་ཅད་ཀྱི་སྐབས་སུ་ངེས་པར་ཁས་ལེན་དགོས་པ་ཞིག་ཡོད་པ་དེའི་ཚེ། རྣམ་ཤེས་དང་ཡེ་ཤེས་འདྲེན་མའི་ཚུལ་གྱིས་ཉམས་ལེན་དུ་ཤེས་པར་བྱ་ཞིང༌། གསང་སྔགས་སུ་འདས་ལམ་གྱི་ཚེ་ཡེ་ཤེས་འབའ་ཞིག་གིས་བསྐྱེད་པའི་རིམ་པ་དང༌།
སྦྱོར་བ་འབད་རྩོལ་ལ་མི་ལྟོས་པའི་བདེ་ཆེན་ཉམས་སུ་ལེན་པ་ལྟ་བུའི་ཚེ་ནའོ། ། ཞར་ལ་རྣམ་ཤེས་འབའ་ཞིག་པའི་ལམ་ནི་མངོན་པར་མཐོ་བ་ཁོ་ན་དོན་དུ་གཉེར་བའི་ལམ་དག་སྟེ། འདིར་ཡེ་ཤེས་རང་ལ་ཡོད་ཀྱང་ལམ་དུ་བྱེད་མ་ནུས་པའོ། ། མདོར་བསྡུ་ན། གཞི་འཁྲུལ་མེད་དང་པོའི་སངས་རྒྱས་ཀྱི་གནས་དེ་ནས་འཁོར་བ་དང་མྱ་ངན་ལས་འདས་པའི་གྲོང་ཁྱེར་གང་དུ་འགྲོ་བར་བྱེད་ཀྱང༌། ཐོག་མའི་ལམ་གྱི་འབྱེད་པ་པོ་ནི་རྣམ་པར་ཤེས་པ་ཁོ་ན་ཉིད་ལས་མ་འདས་པས་ན། རྣམ་ཤེས་དབང་བཙན་ཏུ་བྱས་པའི་བདེན་པ་གཉིས་ཀྱི་རྣམ་དབྱེ་ལ་མཁས་པར་བྱའོ། ། གསུམ་པ་ཇི་ལྟར་གསལ་བཏབ་པས་སྣང་བ་ཇི་ཙམ་དུ་འཆར་བ་ནི། དོན་དམ་པའི་དཀྱིལ་འཁོར་གསལ་འདེབས་བྱེད་དུ་ཇི་སྐད་བཤད་པ་དེ་དག་རྣམ་དཔྱོད་ཀྱི་རྩལ་རྒྱ་ཆེ་འཛམ་བུ་གླིང་གི་རྡོ་རྗེའི་གདན་ཕྱོགས་བཞིའི་གནས་བཅས་དང་ཡུལ་ཉི་ཤུ་རྩ་བཞི་པོ་གང་ན་ཡོད་པའི་གནས་དུར་ཁྲོད་ཆེན་པོ་བརྒྱད་དང་བཅས་པ་ཉིད་དུ་བཞུགས་པར་བཤད་པའི་དཔའ་བོ་དང་རྣལ་འབྱོར་མ་མཐའ་དག་དང༌། བདེ་མཆོག་འཁོར་ལོའི་དབང་དུ་བྱས་པའི་སྟུག་པོ་བཀོད་པའི་ཞིང་བརྟེན་པར་བཅས་པ་མཐའ་དག་གསལ་འདེབས་ཤིང་བཏབ་པ་ལྟར་སྣང་བ་ཉིད་དོ། །
ཡུལ་ཅན་གང་ལ་སྣང་བ་ནི་སྦྱོར་བའི་དུས་གསལ་འདེབས་བྱེད་ཀྱི་ཡེ་ཤེས་རྗེས་མཐུན་པ་ཉིད་ལ་དང༌། དངོས་གཞིའི་དུས་སུ་ནི་གསལ་ཐེབས་པའི་ཡེ་ཤེས་རང་གིས་རང་རིག་པའི་ཚུལ་དུའོ། ། རང་རིག་པའི་ཡེ་ཤེས་འདི་ཐོག་མར་སྐྱེ་བ་ས་དང་པོ་ནས་ཡིན་ཏེ། ས་དེ་ནས་བདེ་གཤེགས་སྙིང་པོའི་ཕྱོགས་གཅིག་མཐོང་བའི་མགོ་ཚུགས་པར་ཐོགས་མེད་ཞབས་ཀྱིས་བཤད་པ་བཞིན་ནོ། ། འོ་ན་ས་དེར་ཕྱོགས་གཅིག་ལས་མི་མཐོང་ན་དཀྱིལ་འཁོར་ཡོངས་སུ་རྫོགས་པར་སྣང་བ་མ་ཡིན་ནམ་ཞེ་ན། དཀྱིལ་འཁོར་གྱི་དངོས་པོ་ཡོངས་སུ་རྫོགས་པར་མི་སྣང་བ་ནི་མ་ཡིན་གྱི། ཡོན་ཏན་མཐའ་དག་རྫོགས་པར་སྣང་བ་ལ་ཀུན་ཏུ་འོད་ཀྱི་ས་མངོན་དུ་བྱེད་དགོས་པའི་དོན་ཏེ། སྙིང་པོ་ནི་གདོད་མ་ནས་ཡོན་ཏན་ཀུན་རྫོགས་ཞིག་ལ་ངོས་གཟུང་བའི་ཕྱིར། དེ་ལྟ་ན་ཡང་གཞི་དུས་ཀྱི་ཡེ་ཤེས་རང་གིས་རང་མ་རིག་པ་དང༌། ཡོན་ཏན་གྱིས་ཀུན་ཏུ་འོད་ཀྱི་ས་དང་འདྲ་བའི་བྱ་བ་མ་བྱས་པ་ནི་དབུལ་པོའི་ཁྱིམ་ནང་གི་གཏེར་བཞིན་ནོ། །
སྒྲུབ་པ་པོ་བློའི་རྩལ་ཆེ་བས་དེ་ལྟར་གསལ་ཐེབས་པའི་ཚེ། གང་དང་གང་སྣང་བ་དེ་ཐམས་ཅད་སྣང་མཁན་རང་གི་རྒྱུད་གཅིག་པུར་འདུས་པ་ཡིན་ཏེ། སྤྱིར་རྣམ་ཤེས་ལ་གང་སྣང་ཇི་སྙེད་པ་རང་གི་སེམས་སུ་ཐག་གཅོད་དགོས་ན་ཡེ་ཤེས་ལ་ལྟ་ཅི་སྨོས་པས་སོ། ། དེ་ལྟར་ངེས་པ་དེའི་ཕྱིར་ཕོ་ཉ་རྣམ་གསུམ་བསྲེ་བའི་གོ་བ་དམ་ཚིག་པ་ལ་ཡེ་ཤེས་པ་སྤྱན་འདྲེན་ཚུལ་དུ་བསམས་ན་ནི། སྤྱིར་ནོངས་པ་དང༌། བྱེ་བྲག་བསྙེན་སྒྲུབ་བཞིའི་ཚུལ་དང་བཟློས་པར་འགྱུར་རོ། ། འོ་ན་སྒྲུབ་པ་པོ་རང་ཉིད་འོག་མིན་དུ་སངས་རྒྱས་ཟིན་པ་དང༌། འཛམ་བུ་གླིང་ན་རང་སྣང་ལས་རྫས་ཐ་དད་པའི་གནས་གཞན་སོ་སོ་བ་དག་མེད་པར་འགྱུར་རོ། ། ཞེ་ན། རང་ཉིད་གཞི་དུས་ཀྱི་འོག་མིན་དུ་སངས་རྒྱས་ཟིན་པར་ཐལ་བ་ནི་འདོད་ལ།
ཇི་སྲིད་སྒྲུབ་པ་པོ་རྫས་ཐ་དད་པ་དག་ཁས་ལེན་པ་དེ་སྲིད་དུ་ནི། གནས་སོགས་རྫས་གཞན་མང་པོ་ཁས་བླངས་ཆོག་པ་ཡིན་ཏེ། སྒྲུབ་པ་པོ་སོ་སོའི་ཤེས་རྒྱུད་དང་འབྲེལ་བ་དག་རྫས་ཐ་དད་པ་ཉིད་ཀྱི་ཕྱིར་རོ། ། སོ་སོའི་སྣང་ཡུལ་ཐུན་མོང་བ་རྫས་གཞན་ཞིག་ཁས་བླང་བར་བྱ་བ་ནི་མ་ཡིན་ཏེ། གཞན་དུ་ན་གཟུང་བ་ཆོས་ཀྱི་བདག་ཁས་བླངས་པར་ཐལ་བས་སོ། ། རྒྱུད་གཞན་ཁས་ལེན་པ་དང་མི་ལེན་པའི་གནས་སྐབས་སོ་སོ་བ་ནི། ཐེག་པ་ཆེན་པོ་མདོ་སྡེའི་རྒྱན་ལས་གསུངས་པ་ཉིད་ཁས་བླང་ངོ༌། ། གལ་ཏེ་ལུས་དཀྱིལ་མངོན་སུམ་དུ་མཐོང་བའི་སྒྲུབ་པ་པོ་འབྲས་དུས་ཀྱི་འོག་མིན་དུ་སངས་རྒྱས་ཟིན་པར་འགྱུར་ཏེ། ཁས་བླངས་རྟགས་སུ་བཀོད་པ་དེ་ཉིད་ཀྱི་རྟགས་མི་མཐུན་ཕྱོགས་ལས་བཟློག་པ་ནི་གཞི་འབྲས་དབྱེར་མེད་དུ་ཁས་བླངས་པས་སོ་ཞེ་ན། རང་བཞིན་རྣམ་དག་གི་ཆར་གྱུར་པའི་གཞི་འབྲས་དབྱེར་མེད་དུ་ཁས་ལེན་གྱི།
གཞི་དུས་དང་ཀུན་ཏུ་འོད་ཀྱི་ས་ཡོན་ཏན་ཁྱད་མེད་དུ་ཁས་ལེན་པ་ནི་མ་ཡིན་ཏེ། མཛད་པ་བཅུ་གཉིས་ཀྱི་ཚུལ་སྟོན་ནུས་པ་དང༌། མི་ནུས་པའི་ཁྱད་པར་བཞིན་ནོ། ། རྟེན་གྱི་འོག་མིན་ལ་ནི་འབྲས་དུས་ལས་ཀྱང་གཞི་དུས་དབང་བཙན་པ་ཡིན་ཏེ། ངོ་བོ་ཆོས་དབྱིངས་སུ་གྲུབ་པ་དང༌། དུས་ཐོག་མཐའ་མི་དམིགས་པ་དང༌། ཡུལ་ཅན་སངས་རྒྱས་ཐམས་ཅད་ཀྱི་ཡེ་ཤེས་གཅིག་ཏུ་གྱུར་པ་དང༌། ཞིང་འདི་ཡོངས་སུ་རྫོགས་པར་གཟིགས་པ་ནི་ཀུན་ཏུ་འོད་ཀྱི་ས་ལས་གཞན་མ་དམིགས་པའི་ཕྱིར། འོ་ན་ས་བཅུ་པའི་བྱང་སེམས་སོ་སོ་བ་དག་ལ་སོ་སོར་སྣང་བའི་ཞིང་རྫས་ཐ་དད་པ་རེ་ཡོད་པར་ཁས་ལེན་དགོས་པ་མ་ཡིན་ནམ། ཞེ་ན།
ས་བརྒྱད་པ་ཡན་ཆད་ཡེ་ཤེས་གཅིག་ཏུ་འདྲེས་པར་བཤད་པས་ཕྱོགས་གཅིག་མཚོན་པར་ནུས་མོད་ཀྱང༌། ས་བཅུ་པ་དང་ཀུན་ཏུ་འོད་པའི་ཡེ་ཤེས་རྫས་ཐ་དད་པར་ཁས་ལེན་པ་ལྟར་ན། རང་རང་གི་སྣང་ཡུལ་དུ་གྱུར་པའི་ཞིང་འོག་མིན་ཡང་དེ་ལྟ་བུ་ཉིད་དོ། ། དེ་སྐད་དུ་ཞར་ལ་བྱུང་ནས་དཀྱུས་མ་ནི། དོན་དམ་པའི་ལུས་ཀྱི་དཀྱིལ་འཁོར་རྟེན་དང་བརྟེན་པར་བཅས་པ་མཐའ་དག་རྣལ་འབྱོར་པ་ཆོས་ཀྱི་རྗེས་སུ་འབྲང་བ་དག་གི་ཡེ་ཤེས་ལ་རང་གི་རྒྱུད་བདེ་སྟོང་དབྱེར་མེད་དང་རོ་གཅིག་པ་ཉིད་དུ་དང༌། དད་པས་རྗེས་སུ་འབྲངས་པའི་བློ་ཅན་དག་གི་རྣམ་ཤེས་ལ་ཀུན་རྫོབ་པའི་ལུས་ཀྱི་གནས་དེ་དང་དེར་ལྷ་སོ་སོའི་རྣམ་པ་གནས་དང་བཅས་པ་ཤར་བ་དེའི་ཚེ་ལྷ་དབྱིབས་དང་ཁ་དོག་ཏུ་ཞེན་པ་སྤང་བའི་ཕྱིར་དུ་རྣམ་ཤེས་ལ་སྣང་བའི་རྟེན་བརྟེན་པ་མཐའ་དག་བྱང་ཕྱོགས་སོ་བདུན་གྱི་ངོ་བོ་ཉིད་དུ་མོས་པར་བྱས་ལ། དེ་ལྟར་བྱས་པས་ནི་ཇི་ལྟར་སྣང་བ་དེ་དག་རྣམ་ཤེས་ཀྱི་ཡུལ་ལས་འདས་པར་བསྟན། དེའི་འོག་ཏུ་བྱང་ཕྱོགས་ཀྱང་ལྷ་སོ་སོའི་ངོ་བོ་ཉིད་དུ་རྣམ་པར་དག་པའི་ཚུལ་གྱིས་མོས་པར་བྱ་ལ། དེ་ལྟར་བྱས་པས་ནི་གཞི་དུས་ཀྱི་བྱང་ཕྱོགས་དང་འདྲ་བར་རང་གི་ངོ་བོའི་ལས་མི་བྱེད་པར་དོགས་པ་བསལ་ནས། ལམ་གྱི་དུས་སུ་སྤང་བྱ་སྤོང་བ་དང་ཚོགས་ཡོངས་སུ་རྫོགས་པའི་བྱ་བ་བྱེད་པར་བསྟན་ནོ། །
དོན་དམ་ཀུན་རྫོབ་ཏུ་བསྲེས་པའི་རྣམ་དག་ཇི་ལྟར་རུང་ཞེ་ན། རྣམ་དག་ཅེས་པ་ནི་མཚན་མར་ཞེན་པས་རྣམ་པར་དག་པ་སྟེ། ཀུན་རྫོབ་ལ་ཞེན་པ་སྤང་བའི་ཕྱིར་དོན་དམ་དུ་མོས་པ་ལྟ་ཅི་སྨོས། དེ་ལ་ཞེན་པ་སྤང་བའི་ཕྱིར་ཀུན་རྫོབ་ཀྱི་སྣང་བ་དག་ཏུ་ཡང་མོས་པ་བྱེད་མོད། ཇི་སྐད་བཤད་པའི་ཚུལ་གྱིས་ལུས་ཀྱི་དཀྱིལ་འཁོར་ཡོངས་སུ་རྫོགས་པར་ཤར་བ་ལ། དབང་རྣོན་གྱིས་ནི་བསྲེ་བ་དང་དག་པ་དྲན་པས་དུག་མེད་པ་ཉིད་ཀྱིས་ཉམས་སུ་མྱོང་བ་དང༌། དབང་བརྟུལ་གྱིས་དེ་ཙམ་མ་ནུས་ནའང་ཡབ་ཡུམ་གྱི་གོ་ཆར་བཤད་པ་རྣམས་བཀོད་ནས་ཡན་ལག་བཞི་རྫོགས་རྗེས་ཀྱི་བྱ་བ་དང་བཅས་པ་ནི་ལུས་དཀྱིལ་གྱི་མངོན་པར་རྟོགས་པ་རགས་པའི་ཉམས་ལེན་ཏེ། འཁོར་རྣམས་ལའང་ཡན་ལག་བཞི་རྫོགས་སུ་རིགས་པའི་ཕྱིར་ན། སོ་སོའི་གནས་སུ་གོ་ཆ་འགོད་ནུས་ན་ལེགས་ལ། གཙོ་འཁོར་ཐམས་ཅད་རྒྱུད་གཅིག་པའི་ཕྱིར།
གཙོ་བོ་ཡབ་ཡུམ་ལ་བཀོད་པ་ཉིད་ཀྱིས་ཆོག་པ་བྱས་ནའང་འགལ་བ་མེད་དོ། ། སྒྲུབ་པ་པོ་དད་པའི་རྗེས་འབྲང་ནང་གི་བསྐྱེད་རིམ་རགས་པ་ཙམ་ཞིག་དོན་དུ་གཉེར་ཞིང་སྒྲུབ་པར་བྱེད་པ་པོས་ནི། རྒྱུ་དུས་སུ་ལུས་དཀྱིལ་གྱི་དབང་དུ་བྱས་པའི་བུམ་དབང་ཙམ་གྱིས་རྒྱུད་ཡོངས་སུ་སྨིན་པར་བྱས་ན་དེས་ཆོག་པར་མངོན་ལ། ཆོས་ཀྱི་རྗེས་འབྲང་ལུས་དཀྱིལ་གྱི་ཉམས་ལེན་རྫོགས་པའི་རིམ་པར་བྱེད་ནུས་པ་དག་ལ་ནི། རྒྱུ་དུས་ནས་དབང་བཞི་ཡོངས་སུ་རྫོགས་པའམ། བུམ་གསང་ཟུང་འབྲེལ་སྟན་ཐོག་གཅིག་ལ་བསྐུར་བ་མེད་མི་རུང་གི་ཡན་ལག་གོ ། ལུས་དཀྱིལ་རྫོགས་པའི་རིམ་པར་ཉམས་སུ་ལེན་ཚུལ་ཇི་ལྟ་བུ་ཞེ་ན། རང་གི་ཤེས་རྒྱུད་དཀྱིལ་འཁོར་གྱི་གཙོ་བོ་ཉིད་དུ་གསལ་ཐེབས་པའི་སྐུ་ལ། ཆོས་ཉིད་ཀྱི་རྩ་ཁམས་སོ་སོར་གསལ་བ་དང༌། རྣམ་ཤེས་ཀྱི་ངོར་ཀུན་རྫོབ་ལུས་ཀྱི་རྩ་ཁམས་སོ་སོར་གསལ་བ་ལ།
གསལ་འདེབས་བྱེད་ཡེ་ཤེས་རྗེས་མཐུན་པའི་དབང་གིས་བསྐྱེད་རྫོགས་ཀྱི་དབྱེ་བ་འབྱེད་ཚུལ་གཉིས་སུ་འགྱུར་ཏེ། ལྷ་དང་ཡེ་ཤེས་སུ་གསལ་ཐེབས་པ་ལས་སོ། ། དེ་ཡང་རྣམ་སྨིན་གྱི་རྩ་ཁམས་ལ་ལྷ་དང་ཡེ་ཤེས་གང་དུ་གསལ་མ་ཐེབས་ན་འཁོར་བའི་རྒྱུ་ཉིད་ལས་མ་འདས་ཤིང༌། ལྷ་སོ་སོར་གསལ་ཐེབས་པ་ནི་བསྐྱེད་པའི་རིམ་པར་ངེས་ལ། ལྷ་དེའི་སྒྲུབ་གཞི་ཉིད་དུ་ཁས་འཆེ་བའི་རྩ་ཁམས་ལ་གནད་དུ་བསྣུན་པ་ལས་སྐྱེས་པའི་བདེ་ཆེན་གྱི་ཡེ་ཤེས་ནི་རྫོགས་པའི་རིམ་པའོ། ། རིམ་པ་གཉིས་པོ་དེ་སྒྲུབ་པར་བྱེད་པའི་རྒྱུ་དུས་དང་དེ་དུས་ཀྱི་ཀུན་སློང་དང་གྲོགས་སུ་ངེས་པར་དགོས་པའི་རྣམ་ཤེས་མཚན་ཉིད་པ་དང༌། ཡེ་ཤེས་རྗེས་མཐུན་པ་རྟོག་པའི་དངོས་པོར་གྱུར་པ་དག་ནི་རིམ་པ་གཉིས་པོ་སོ་སོའི་མཚན་གཞིར་འཇོག་ནུས་པ་མ་ཡིན་ཏེ། གཞན་དབང་གི་མཚན་ཉིད་རྫོགས་པར་ཚང་བས་ན་སྤང་བར་བྱ་བ་ཉིད་ཀྱི་ཕྱིར། སྔོན་བྱོན་མང་པོ་དག་གིས་བསྐྱེད་རྫོགས་ཀྱི་དངོས་པོ་ལ་བསྒྲུབ་བྱ་སྒྲུབ་བྱེད་ཀྱི་འབྱེད་ཚུལ་འདི་གསལ་པོར་མ་བཀོད་པས་རྗེས་འཇུག་དག་ལ་ནོངས་པར་སྨྲ་བ་མང་པོ་རྣམས་བྱུང་བར་སེམས་སོ། ། གཞན་ཡང་བཅོས་མའི་དཀྱིལ་འཁོར་དག་ལ་ནི་བསྐྱེད་ཆོག་མི་འདྲ་བའི་སྒོ་ནས་ལྷར་བསྐྱེད་པ་དེ་དག་ལས་ཀྱང༌།
འདིར་ནི་རྩ་ཁམས་དངོས་སམ་དེའི་ཆོས་ཉིད་ལས་སྐད་ཅིག་གིས་ལྷར་བསྐྱེད་པས་ན། བསྐྱེད་རིམ་གྱི་ཚེ་ཡང་རྩ་ཁམས་ལ་གནད་དུ་བསྣུན་པ་འཕུལ་ཆེ་བར་བྱུང་ལ། དབང་རྣོན་གྱིས་ནི་ཁམས་དཔའ་བོར་བསྐྱེད་པ་དེ་དང༌། རྩ་རྣལ་འབྱོར་མར་གསལ་བཏབ་པ་དག་སྙོམས་པར་ཞུགས་པ་ལས་བྱུང་བའི་བདེ་བ་རང་གི་ངང་གིས་སམ། རྟོག་པར་གྱུར་པའི་གོམས་བྱེད་ཀྱིས་གོམས་པ་ལས་བྱུང་བའི་བདེ་བ་ཉམས་སུ་མྱོང་བ་དེ་ལ་ནི་རྩ་ཁམས་ལ་གནད་དུ་བསྣུན་པ་ཞེས་བྱ་ཞིང༌། གསང་དབང་གི་བསྒོམ་བྱ་བསྐྱེད་རིམ་པས་ཉམས་སུ་མྱོང་བ་ནི། དེ་ལྟ་བུ་ཉིད་དོ། ། ལྷའི་རྩ་ཁམས་ཆོས་ཉིད་དང༌། རྣམ་སྨིན་གྱི་རྩ་ཁམས་ཆོས་ཅན་དུ་འཇོག་པའི་ཁྱད་པར་ཅི་ཞེ་ན། རྩ་ཁམས་ཀྱི་དབང་དུ་བྱས་པའི་གཟུང་འཛིན་གཉིས་སྣང་དང༌།
གཉིས་མེད་ཀྱི་ཡེ་ཤེས་སོ། ། གཉིས་སྣང་གི་ཆ་ལྷར་མོས་པས་ནི་ཐ་མལ་གྱི་སྣང་ཞེན་སྤོང་ལ། གཉིས་མེད་ཀྱི་ཡེ་ཤེས་ལྷར་མོས་པས་ནི་གྱ་ནོམ་ལྷར་ཞེན་གྱི་རྟོག་པ་སུན་འབྱིན་པར་མ་ཟད། ལྷག་པའི་ལྷ་ཉིད་ཀྱི་སྒྲུབ་གཞིར་ངོ་ཤེས་པ་དེ་བརྡ་འཕྲོད་པར་གྱུར་ནས་གསལ་བ་རབ་ཀྱི་མཐར་ཕྱིན་པ་ཉིད་དུ་བྱེད་དོ། ། གལ་ཏེ་ཆོས་ཅན་དང་ཆོས་ཉིད་ཀྱི་ངོས་འཛིན་ངོ་བོ་ཉིད་མེད་སྨྲ་ལྟར་ཕན་ཚུན་སྤངས་པའི་འགལ་བ་ཉིད་དུ་འདོད་དམ། རྣལ་འབྱོར་སྤྱོད་པ་པ་ལྟར་ཚོགས་པ་གཅིག་ལ་རག་ལས་སུ་ཁས་ལེན་ཞེ་ན། སྔགས་སུ་ཕྱི་མ་ལྟར་ཁས་ལེན་དགོས་པ་ཡིན་ཏེ། རང་གི་ངོ་བོ་གསལ་རིག་གི་ཆ་མེད་ན་གཉིས་སྣང་འཆར་བའི་གོ་སྐབས་མི་འབྱུང་ལ་གཉིས་སུ་སྣང་བའི་རྣམ་ཤེས་དང་བྲལ་ན་གསལ་རིག་གི་ཆ་རྐྱང་པ་དེས་ནི་འཁོར་བའི་གནས་སྐབས་སུ་ཀུན་ནས་ཉོན་མོངས་དང་རྣམ་བྱང་གང་གི་ཡང་ཕྱོགས་འཛིན་པར་མི་ནུས་པའི་ཕྱིར་རོ། ། གལ་ཏེ་ལུས་དཀྱིལ་གྱི་ལྷ་སྐད་ཅིག་དྲན་རྫོགས་ལས་གཞན་ས་བོན་ནམ་ཆོ་ག་གསུམ་གྱིས་བསྐྱེད་པ་མི་རུང་ན། ལུས་དཀྱིལ་དུ་རིག་པའི་དབང་ལྔ་སོགས་བསྐུར་ལེན་གྱི་ཚེ་བསྐྱེད་ཆོག་འཆད་པ་རྒྱུད་པའི་སྲོལ་ལས་བྱུང་བ་མ་ཡིན་ནམ་ཞེ་ན།
རྒྱུ་དུས་སུ་ནི་བསྐྱེད་ཆོག་གི་ཚུལ་རྡོ་རྗེ་སློབ་དཔོན་གྱི་དགོངས་པས་བསམ་པར་བྱ་བ་ཡིན་ལ། སློབ་མ་དག་གི་བློ་ངོར་ནི་ནང་དབང་གི་ཚུལ་དུ་བསྐུར་བ་ཉིད་དབང་གི་དངོས་གཞིར་གོ་དགོས་པ་ཡིན་ཏེ། གཞན་དུ་ན་སྐབས་དེར་ཕྱི་ནང་གི་དབང་བསྐུར་ཚུལ་གཉིས་གསུངས་པའི་དགོངས་པ་གང་ཡིན་དཔྱད་ནས་ཤེས་པར་བྱའོ། ། ཡང་ལམ་དུས་སུ་སློབ་མ་རང་གིས་ལུས་དཀྱིལ་དུ་དབང་ལེན་པའི་ཚེ་ནི། ལྷག་པའི་ལྷ་སྐད་ཅིག་དྲན་རྫོགས་སུ་གསལ་བཏབ་ཟིན་པ་དེ་ཉིད་བྱེད་ལས་ཀྱི་སྒོ་ནས་རིགས་ལྔ་ལ་སོགས་པར་ང་རྒྱལ་འཕོ་བ་ཡིན་གྱི། མི་བསྐྱོད་པ་བཤིག་པའི་ཤུལ་དུ་རིན་འབྱུང་བསྐྱེད་པ་ལྟ་བུའི་ཚུལ་གྱིས་དབང་ལེན་པར་བྱེད་ན་ནི། འཇིག་པར་མི་ནུས་པ་བཤིག་པ་དང་གསར་དུ་བསྐྱེད་བྱ་མ་ཡིན་པ་བསྐྱེད་པའི་ཉེས་པར་སོང་ངོ༌། ། འོ་ན་ལུས་དཀྱིལ་འདི་རྟག་བརྟན་དུ་ཁས་ལེན་ནམ། ཞེ་ན། རྟག་སོགས་ཆོས་བཞི་པོའི་ངོ་བོར་ཁས་ལེན་པ་ཡིན་ཏེ།
བདེ་བར་གཤེགས་པའི་སྙིང་པོ་ཉིད་དུ་ཁས་བླངས་པའི་ཕྱིར་རོ། ། གསུམ་པ་དེ་ལྟར་བཤད་པས་དགྱེས་རྡོར་མན་ངག་ལུགས་སུའང་མཚོན་ནུས་པ་ནི། ལུགས་དེར་ཕྱི་དཀྱིལ་གྱི་ལྷ་གྲངས་ཆོ་ག་བཞིན་བསྐྱེད་ཟིན་པ་དེ་ལ། ཡེ་ཤེས་འཁོར་ལོ་སྤྱན་དྲངས་པའི་རྐྱེན་གྱིས་ལུས་ཀྱི་དཀྱིལ་འཁོར་རྟེན་དང་བརྟེན་པར་བཅས་པ་ཡོངས་རྫོགས་སུ་གསལ་ཐེབས་པ་དེས་དབང་བཞི་ཡོངས་སུ་རྫོགས་པར་ལེན་པ་ནི་དབང་གི་ཆུ་བོ་མི་ནུབ་པའི་ཕྱག་ལེན་གྱི་རིམ་པར་མཛད་དོ། ། འདི་ལ་གཉིས་ཏེ། མཐའ་གཞན་དུ་དོགས་པའི་གནས་སེལ་བ་དང༌། རང་གཞུང་དཔྱིས་ཕྱིན་པའི་དོན་འགའ་ཞིག་བརྗོད་པའོ། ། དང་པོ་ནི། སྐབས་འདིར་འབྲས་བུ་རྡོ་རྗེ་འཛིན་པའི་སྐུ་ལ་ལུས་དཀྱིལ་གསལ་འདེབས་པར་བཤད་པས་ན། བཅོས་མིན་ཆོས་ཉིད་དུའང་མ་སོང་ལུས་དཀྱིལ་དུའང་མ་སོང༌།
མ་དག་པ་ཐ་མལ་གྱི་ལུས་དཀྱིལ་དུའང་མ་སོང་བས། སོམ་ཉིའི་གནས་སོ་ཞེ་ན། ཕྱི་དུས་ཀྱི་གསང་སྔགས་པ་དག་ནི། འབྲས་བུ་རྡོར་འཛིན་གྱི་སྐུ་དང༌། ཐ་མལ་གྱི་ལུས་ལ་ཁྱད་པར་མི་འབྱེད་མོད། འབྲས་བུ་རྡོར་འཛིན་ནི་ཆོས་དབྱིངས་ཀྱི་ངོ་བོར་བཤད་པས་བཅོས་མིན་དུ་མི་འགལ་ལ། བསྐྱེད་ཆོག་གིས་བསྐྱེད་པ་ནི། རྣམ་ཤེས་ཀྱི་ངོར་སྦྱང་གཞིའི་སྟེང་གི་དྲི་མ་སྦྱོང་ཚུལ་གྱི་དབང་དུ་བྱས་མོད། དེའི་ཚེ་ཡང་དོན་དམ་པའི་ལུས་དཀྱིལ་ལ་ནི་འཆགས་འཇིག་གང་ཡང་བྱས་པ་མེད་དོ། ། སྐབས་འདིར་བརྟེན་པའི་ལྷ་ཚོགས་ལ་དབང་བསྐུར་ལེན་གཉིས་ཀ་གསལ་བར་བྱོན་མོད།
སྒྲུབ་པ་དང་ཉེར་སྒྲུབ་ཀྱི་ཡན་ལག་སྒྲས་ཟིན་ལ་ངེས་པར་མི་དགོས་ཀྱང༌། དོན་གྱིས་ཚང་དགོས་པ་ཡིན་ཏེ། མཆོག་སྒྲུབ་པའི་ལམ་ཉིད་དུ་ངེས་པའི་ཕྱིར། དེ་ཡང་རྟེན་གྱི་ལྷ་ཚོགས་མཐའ་དག་རྩ་ཡི་གེའི་ངོ་བོ་ཉིད་དུ་གནས་པ་དང༌། དབང་གི་ཆུ་རྒྱུན་དང་དུས་མཉམ་དུ་ཡེ་ཤེས་སྤྱན་འདྲོངས་པས་ན། སྒྲུབ་པ་དང་ཉེ་བར་སྒྲུབ་པ་དག་ཀྱང༌། ཚང་བར་དགོངས་པའོ། ། གཉིས་པ་ནི། འདིར་དབང་ལེན་པ་པོ་ནི་ཕྱི་དཀྱིལ་གྱི་གཙོ་བོ་འབྲས་བུ་རྡོ་རྗེ་འཛིན་པ་འཁོར་ལྷ་མོ་བརྒྱད་པོར་བཅས་པ་དག་དང་ལྷན་ཅིག་ཏུ་ལུས་ཀྱི་ཕོ་བྲང་ལྔའི་གཙོ་འཁོར་མཐའ་དག་གི་དབང་བླངས་ཤིང་བསྐུར་ནས་རྒྱས་གདབ་ཀྱི་བར་ལམ་དུ་བྱེད་པས་ཕྱིའི་དཀྱིལ་འཁོར་དུ་བདག་འཇུག་ལེན་བསྐུར་དང་དོན་སྤྱི་འཆར་ལུགས་འདྲ་བ་ཙམ་ནི་རགས་པའི་རྣམ་གཞག་མཛད་ལ། སྐབས་འདིའི་ཁྱད་པར་དུ་ནི་དོན་དམ་པའི་དཀྱིལ་འཁོར་དུ་ཞེས་བཤད་ཟིན་ལ།
དོན་དམ་པའི་སློབ་མ་ནི་ཕྱིའི་འབྲས་བུ་རྡོར་འཛིན་དང༌། ནང་ཕོ་བྲང་ལྔའི་ལམ་དུས་ཀྱི་རྒྱལ་བ་རིགས་ལྔ་པོ་ལ་དོན་དམ་པའི་སློབ་དཔོན་ནི་འབྲས་དུས་ཀྱི་རྒྱལ་བ་རིགས་ལྔ་ལུས་ཀྱི་དཀྱིལ་འཁོར་ཡོངས་སུ་རྫོགས་པ་དང་བཅས་པར་བཞུགས་པའི་ངོ་བོ་ཆོས་དབྱིངས་ཡེ་ཤེས་སུ་གནས་པ་ངེས་སོ། ། དོན་དམ་པའི་དབང་གང་ཞིག་བསྐུར་བ་ནི། དོན་དམ་པའི་བུམ་དབང་དོན་དམ་པའི་སློབ་མའི་ལུས་ལ་དང༌། དེའི་གསང་དབང་དེ་ཉིད་ཀྱི་ངག་ལ་དང༌། དེའི་དབང་གསུམ་པ་དེ་ཉིད་ཀྱི་སེམས་ལ་དང༌། དེའི་བཞི་པ་དེ་ཉིད་ཀྱི་ཡེ་ཤེས་ལ་བསྐུར་བར་བྱ་བ་ཉིད་དུ་ངེས་པ་དེའི་ཚེ། དོན་དམ་པའི་བུམ་དབང་གང་ལ་བསྐུར་བ་ནི་སློབ་མའི་སེམས་ཀྱི་རྡོ་རྗེ་གཏི་མུག་མེད་པའི་དགེ་བའི་རྩ་བ་དང་མཚུངས་པར་ལྡན་པའི་ཡེ་ཤེས་གནས་ཀྱི་དབྱེ་བས་སོ་སོར་ཤར་བ་རྣམས་དང་བཅས་པ་ནི་དོན་དམ་པའི་ལུས་རྟེན་སྐུ་རྡོ་རྗེ་ཞེས་ཀྱང་བྱའོ། ། དབང་གང་ཞིག་བསྐུར་བ་ལ་ལུས་དཀྱིལ་གྱི་སློབ་མར་བྱེད་པ་རིག་པའི་དབང་ལྔ་བརྟུལ་ཞུགས་སུ་བཅས་པ་དང༌། དེའི་སློབ་དཔོན་དུ་བྱེད་པ་དོན་དམ་པའི་དམ་ཚིག་གསུམ་སྦྱིན་ལེན་དང་བཅས་པ་དག་ལས་དང་པོ་ལ།
དོན་དམ་པའི་ཆུ་དབང་ནི་སྣང་ཚུལ་ཆོ་ག་གསུམ་གྱིས་བསྐྱེད་པའི་བུམ་ཆུར་སྣང་ཡང༌། གནས་ཚུལ་དོན་དམ་པའི་རྣམ་ཤེས་ཕུང་པོའི་མིང་ཅན་སློབ་མའི་ཤེས་རྒྱུད་ཞེ་སྡང་མེད་པའི་དགེ་བའི་རྩ་བ་དང་མཚུངས་པར་ལྡན་པའི་སེམས་ཀྱི་རྡོ་རྗེ་ཉིད་དུ་ངོ་འཕྲོད་པར་བྱས་པ་སྟེ། དེ་ལྟར་བྱས་པའི་རྟགས་སུ་མི་བསྐྱོད་པས་དབུ་བརྒྱན་པའོ། ། དེ་བཞིན་དུ་དོན་དམ་པའི་ཅོད་པཎ་གྱི་དབང་ནི། རྣམ་ཤེས་ལ་སྣང་ཚུལ་ཆོ་ག་གསུམ་གྱིས་བསྐྱེད་པའི་རིན་འབྱུང་ཞུ་བ་ལས་བྱུང་བའི་ཅོད་པཎ་དུ་སྣང་ཡང༌། གནས་ཚུལ་དཔོན་སློབ་གཉིས་ཀའི་སེམས་རྒྱུད་ཚོར་ཕུང་རྣམ་པར་དག་པའི་མིང་ཅན་ང་རྒྱལ་དང་སེར་སྣ་མེད་པའི་དགེ་བའི་རྩ་བ་དང་མཚུངས་ལྡན་གྱི་སེམས་རྒྱུད་ཉིད་དུ་ངོ་འཕྲོད་པར་བྱས་པ་དང༌། དེའི་རྟགས་སུ་རིན་འབྱུང་གིས་དབུ་བརྒྱན་པར་སྣང་བའོ། ། དེ་བཞིན་དུ་དབང་ལྷག་མ་གསུམ་ལའང་འདོད་ཆགས་མེད་པ་དང༌། ཕྲག་དོག་མེད་པ་དང༌། གཏི་མུག་མེད་པའི་དགེ་བའི་རྩ་བ།
ཞེས་གོང་མ་ཇི་ལྟ་བ་བཞིན་དུ་སྦྱར་ནས་ཤེས་པར་བྱའོ། ། སྐབས་འདིར་དབང་གི་རྟོགས་པ་བརྗོད་པ་ན། ཕུང་པོ་ལྔ་གནས་གྱུར་ཞེས་པ་ཀུན་རྫོབ་པའི་ཕུང་པོ་ལྔ་པོ་དོན་དམ་པའི་ཕུང་པོ་ལྔ་པོ་ཉིད་དུ་གནས་པར་ཡིད་ལ་བྱེད་པ་སྟེ། རྣམ་ཤེས་ལ་ཕུང་པོ་ལྔ་པོ་སོ་སོའི་དབང་དུ་བྱས་པའི་གཟུང་འཛིན་གཉིས་སྣང་གི་ཆ་ནི་ཀུན་རྫོབ་པའི་ཕུང་པོ་ལྔའི་ངོས་འཛིན་དང༌། དེ་དག་སོ་སོ་ནས་གཟུང་འཛིན་གཉིས་མེད་ཀྱི་ཡེ་ཤེས་འབའ་ཞིག་པར་གོ་བ་ནི་དོན་དམ་པའི་ཕུང་པོ་ལྔ་པོ་སོ་སོ་བ་ཉིད་དུ་གྱུར་པའི་དོན་ཡིན་གྱི། མདོ་སྔགས་པ་ཕལ་ཆེར་ལ་གྲགས་པའི་གནས་གྱུར་ལ་ནི་ཀུན་ཏུ་འོད་ཀྱི་སར་སླེབ་པ་དགོས་པས་འདི་ནི་ལམ་དུས་ཀྱི་གནས་གྱུར་རོ། ། དེ་བཞིན་མེ་ལོང་ལྟ་བུ་ལ་སོགས་པའི་ཡེ་ཤེས་མངོན་དུ་བྱས་ཞེས་པ་ཡང༌། གཞི་དུས་སུ་གཞིའི་ཡེ་ཤེས་ལྔ་པོ་རྒྱུ་དང་དབྱེར་མེད་དུ་གནས་ཀྱང་རང་གིས་རང་རིག་པའི་ཚད་མ་མ་བྱུང་ཞིང༌། ངོ་སྤྲོད་བྱེད་པ་གཞན་དང་ཡང་མ་ཕྲད་པས་དོན་བྱེད་མ་ནུས་པ། དབུལ་པོའི་ཁྱིམ་ནང་གི་གཏེར་ལྟ་བུར་གྱུར་པ་དེ།
འདིར་དབང་བསྐུར་བས་ཐ་ནའང་མཚོན་བྱེད་དཔེའི་ཡེ་ཤེས་ཙམ་ཞིག་མངོན་དུ་གྱུར་པ་ནི་ལམ་དུས་ཀྱི་ཡེ་ཤེས་ཏེ་འདིའང་སྔ་མ་དང་འདྲ་བ་ཉིད་དོ། ། ཡང་མི་བསྐྱོད་པ་སོགས་ཀྱི་བག་ཆགས་རྒྱུད་ལ་བཞག་ཅེས་གསུངས་པ། གཞི་དུས་ཀྱི་བག་ཆགས་སད་བྱེད་ཀྱི་རྐྱེན་དང་ཕྲད་པ་ཉིད་དུ་བཤད་པ་ལ་དགོངས་ཀྱི། བག་ཆགས་དེ་གསར་དུ་འཇོག་དགོས་པ་མ་ཡིན་ཏེ། རང་བཞིན་དུ་གནས་པའི་རིགས་ཀྱི་ཐོག་མ་བཟུང་དུ་མེད་པའི་ཕྱིར་རོ། ། དྲུག་པ་བརྟུལ་ཞུགས་ཀྱི་དབང་ནི་བཅོས་མའི་ཚེ་ཡང་དོན་དམ་པའི་དབང་དུ་བཤད་ན་འདིར་ལྟ་ཅི་སྨོས་ཏེ། དོན་དམ་པའི་ཕུང་པོ་ལྔ་ཡང་ལྷ་རྡོར་སེམས་ཀྱི་ངོ་བོ་ཉིད་དུ་རྣམ་པར་དག་པ་དང༌། ལྷ་དེ་ཡང་ཆོས་ཀྱི་དབྱིངས་སུ་རྣམ་པར་དག་པའི་དབང་ངོ༌། ། གཉིས་པ་ནི། ལུས་ཀྱི་དཀྱིལ་འཁོར་དུ་དབང་བསྐུར་གྱིས་སྨིན་ནས་ལམ་དུས་སུ་སློབ་མའི་ཉམས་ལེན་མཐར་ཕྱིན་པའམ།
དུས་དེར་མ་ཕྱིན་ཡང་མཐར་ཕྱིན་པར་བྱས་ནས་རྡོ་རྗེ་སློབ་དཔོན་དུ་བྱེད་པའི་འདུན་པ་དང༌། དེ་ལྟར་བྱེད་ནུས་པའི་སྐལ་བ་ཅན་དེས་གསོལ་བ་ཇི་ལྟར་བཏབ་པ་བཞིན་སློབ་དཔོན་དུ་བྱེད་པའི་དམ་ཚིག་དང་སྡོམ་པ་ནི་དམ་ཚིག་གསུམ་དུ་གྲགས་པ་དེ་བྱིན་ནས། གཙོ་བོས་ཇི་ལྟར་སོགས་ཀྱི་ཁས་ལེན་ལན་གསུམ་བཟུང་བ་དེ་ཡིན་ལ། དམ་ཚིག་གསུམ་བཟུང་བའི་སྡོམ་པ་འདི་ནི་སློབ་མའི་དབང་དུས་ཀྱི་སྡོམ་པ་ལ་ལྟོས་ནས་དོན་དམ་པའི་སྡོམ་པར་འཇོག་དགོས་པ་ཡིན་ཏེ། སྔར་ནི་རྟེན་གྱི་སློབ་མ་རིགས་ལྔ་སོ་སོ་བ་ཉིད་དུ་བྱིན་གྱིས་བརླབས་ལ། འདིར་ནི་རིགས་ཐམས་ཅད་ཀྱི་བདག་པོ་རྡོ་རྗེ་སེམས་དཔའ་ཉིད་དུ་བྱིན་གྱིས་བརླབས་པ་འབྲས་བུའི་ཁྱད་པར་དང༌། རྒྱུའི་ཁྱད་པར་ཕུང་པོ་ལྔ་སོ་སོའི་ཆོས་དབྱིངས་ལས་གྲུབ་པ་དང༌། ཐམས་ཅད་ཀྱི་ཁྱབ་བྱེད་དུ་གྱུར་པའི་ཆོས་དབྱིངས་ལས་གྲུབ་པའི་ཁྱད་པར་ཅན་དེར་བྱིན་གྱིས་བརླབས་པ་བཞིན་སློབ་མས་ངོ་འཕྲོད་པ་ནི། སློབ་དཔོན་དག་ཀྱང་བཟུང་བར་བགྱི་ཞེས་པའི་སྡོམ་པ་དེར་ངེས་པ་དང༌། དབང་ལྔའི་དུས་སུ་རྟགས་ཀྱི་རྡོར་དྲིལ་དང་སློབ་མ་ཕྱག་རྒྱ་ཅན་དུ་བླ་མས་མོས་པ་ཙམ་ཡོད་ཀྱང་དོན་དམ་དུ་བརྡ་མ་འཕྲོད་ལ།
འདིར་ནི་རྡོར་དྲིལ་ཕྱག་རྒྱ་གསུམ་ཀ་དོན་དམ་པའི་དེ་དང་དེར་ངོ་འཕྲོད་ནས་བཟུང་བའི་ཕྱིར། དེ་ཙམ་ཞིག་བརྟུལ་ཞུགས་ཀྱི་དུས་སུ་ཡང་བཟུང་བ་མ་ཡིན་ནམ་ཞེ་ན། དེར་བརྡ་སྤྲོད་པ་ཙམ་ཡོད་ཀྱང་བཟུང་བ་ནི་མེད་ལ། འོན་ཀྱང་བརྟུལ་ཞུགས་གོང་དུ་བཤད་པ་ནི་རེ་ཞིག་སློབ་མའི་དབང་ལ་ཐག་གཅོད་པའི་དབང་དུ་མཛད་ཀྱི། བརྟུལ་ཞུགས་ཀྱི་དབང་འདི་དཀྱིལ་ཆོག་ཕལ་ཆེ་བ་དག་ཏུ་བུམ་དབང་བསྐུར་ཟིན་པའི་རྗེས་ལ་མཛད་དོ། ། གལ་ཏེ་བསྙེན་པ་ལས་སུ་རུང་བ་དང་རྩ་བཤད་ཀྱི་རྒྱུད་ལ་བསླབ་སྦྱངས་ཆ་མཐུན་ཙམ་ཡང་མེད་པར་དབང་སྟེགས་ཀྱི་ཁྲི་ལ་འཇོག་པ་སོགས་ཀྱི་སྐབས་ནས་འབྱུང་བའི་བཀུར་བསྟིའི་བྱ་བ་མང་པོ་པ་དེ་དག་དམ་ཚིག་གསུམ་སྦྱིན་བཟུང་ཁོ་ནའི་མཐུ་ལམ་སམ། ཞེ་ན། མ་ཡིན་གྱིས་རིགས་ཐམས་ཅད་ཀྱི་བདག་པོར་དབང་བསྐུར་བའི་མཐུ་ལས་སོ། ། བརྟུལ་ཞུགས་ལའང་ཐལ་བར་མི་འགྱུར་རམ་ཞེ་ན། མ་ཡིན་ཏེ་བཤད་མ་ཐག་པ་བཞིན་གྱི་ཤེས་བྱེད་ལས་དང༌།
བརྟུལ་ཞུགས་ལ་སློབ་དཔོན་དུ་བྱེད་པར་གསོལ་བ་མ་བཏབ་ཅིང༌། རྡོ་རྗེ་སེམས་དཔའ་ཉིད་དུ་དབང་བསྐུར་ནས་རྒྱས་གདབ་མཛད་མི་མཛད་ནི་དཀྱིལ་ཆོག་སོ་སོའི་དགོངས་པ་ལས་ཤེས་དགོས་པའི་ཕྱིར་རོ། ། ཕྱག་རྒྱའི་དམ་ཚིག་ཀྱང་དོན་དམ་པའི་ཕྱག་རྒྱ་སྟེ། ལག་པའི་སྟབས་ལ་ཕྱག་རྒྱའི་མིང་གིས་བཏགས་ནས་དོན་དམ་གྱི་དེ་འཛིན་པར་དམ་བཅས་པ་ཡིན་གྱི། ཤེས་རབ་བཅུ་དྲུག་ཅེས་སོགས་སྒྲ་ཇི་བཞིན་པ་ཉིད་ལག་ཏུ་བླངས་པར་བྱ་བ་མ་ཡིན་ཏེ། དབང་གོང་མ་སྔོན་དུ་སོང་བ་མེད་པའི་ཕྱིར་རོ། ། སྔར་སྟ་གོན་ལྟ་བུའི་དུས་སུ་རྡོར་དྲིལ་ཕྱག་རྒྱ་སློབ་དཔོན་དང་བཅས་པའི་སྡོམ་པ་ལན་གསུམ་གྱིས་བཟུང་བ་ནི། འདིར་དབང་བསྐུར་ཕྱག་ལེན་བཞིན་གྲུབ་པ་ཉིད་ཀྱི་ཚེ་སྡོམ་པ་སྐྱེས་ལ། སྔར་མ་བཟུང་ན་དབང་གི་གསོལ་བཏབ་གྲུབ་མ་ཐག་ཏུ་སློབ་དཔོན་གྱིས། རྡོ་རྗེ་དྲིལ་བུ་ཕྱག་རྒྱ་ཡང༌། །
བློ་ཆེན་ཁྱོད་ཀྱིས་བཟུང་བར་གྱིས། ། བྱང་ཆུབ་སེམས་གང་སོགས་ཀྱིས་བསྒྲགས་ནས། སློབ་མས་གཙོ་བོས་ཇི་ལྟར་སོགས་ལན་གསུམ་གྱིས་ཁས་བླངས་ནས། དབང་བསྐུར་བ་ཉིད་ཀྱིས་བུམ་དབང་དངོས་གཞིའི་དུས་ཀྱི་དོན་དམ་པའི་སྡོམ་པ་སྐྱེས་པར་ཁས་ལེན་པ་ཡིན་ལ། འདིར་དབང་བསྐུར་མཛད་ཀྱི་སློབ་དཔོན་རྡོ་རྗེ་སེམས་དཔའ་དང༌། དབང་ལེན་བྱེད་སློབ་མ་ཕོ་བྲང་ལྔའི་གཙོ་བོ་ཕྱིའི་ཧེ་རུ་ཀ་དང་བཅས་པར་བཤད་པ་ཉིད་ཀྱིས་ན། ཕྱིས་ཀྱི་གསང་སྔགས་པ་གང་དག་རྒྱུ་ལམ་དུས་ཀྱི་སློབ་དཔོན་དང་སློབ་མའི་ངོས་འཛིན་གདགས་གཞི་ཟག་བཅས་ཀྱི་ཕུང་པོ་ལ་བཏགས་པའི་གང་ཟག་ཏུ་ཁས་ལེན་པ་ནི་གནས་འདི་ལ་རྣམ་པར་རྨོངས་པ་ཆེན་པོ་ཉིད་དོ། ། གཉིས་པ་དོན་དམ་པའི་ལུས་དཀྱིལ་དུ་ཞུགས་པས་དབང་གོང་མ་ཇི་ལྟར་ཉམས་སུ་མྱོང་བའི་ཚུལ་ལ་གསུམ་ལས། དང་པོ་དོན་དམ་པའི་གསང་དབང་ལ་གང་གིས་དང༌། གང་ལ་བསྐུར་བ་ནི་སློབ་དཔོན་རྡོ་རྗེ་སེམས་དཔའ་ཉིད་ཀྱི་གསུང་གི་རྡོ་རྗེས་སློབ་མ་ཡང་དེ་ལྟར་གྱུར་པའི་དོན་དམ་པའི་ངག་ལའོ། །
ངག་དེ་དག་གི་ངོས་འཛིན་ནི། དཔོན་སློབ་སོ་སོའི་རྒྱུད་ཀྱི་འདོད་ཆགས་མེད་པའི་དགེ་རྩ་དང་མཚུངས་པར་ལྡན་པའི་སེམས་ཀྱི་རྡོ་རྗེ་ལ་ཤེས་པར་བྱ་ཞིང༌། དབང་རྫས་གང་ཞིག་མྱོང་བ་ནི་བླ་མ་ཡབ་ཡུམ་དུ་སྣང་བའི་སྐུ་ལས་འཁྲུངས་པའི་ཀུན་རྫོབ་བྱང་ཆུབ་ཀྱི་སེམས་ལ་བདེན་པ་གཉིས་སུ་ཕྱེ་བའི་དོན་དམ་པ་ཉིད་ཉམས་སུ་མྱོང་བའོ། ། གཉིས་པོའི་ཁྱད་པར་ནི་ཁུ་རྡུལ་གྱི་དབང་དུ་བྱས་པའི་གཉིས་སྣང་དྲི་མའི་ཆ་དང་གཉིས་མེད་ཡེ་ཤེས་ཀྱི་ཆའོ། ། འདི་ལམ་དུ་བྱེད་པའི་གཏུམ་མོ་ཡང་དོན་དམ་པའི་གཏུམ་མོ་ཉིད་དེ་ཀུན་རྫོབ་ཀྱི་སྒྲུབ་བྱེད་ལ་མ་ལྟོས་པའི་བདེ་སྟོང་ཟུང་དུ་འཇུག་པའོ། ། གཉིས་པ་དབང་གསུམ་པ་ལ་གང་གིས་གང་ལ་བསྐུར་བ་ནི། སློབ་དཔོན་རྡོ་རྗེ་སེམས་དཔར་གྱུར་པའི་ཐུགས་ཀྱི་རྡོ་རྗེས་སློབ་མ་ཡང་རིགས་དྲུག་པོ་གང་རུང་དུ་གྱུར་པའི་སེམས་ཀྱི་རྡོ་རྗེ་ལས་ཏེ། དེ་དག་གི་ངོས་འཛིན་ནི་གཏི་མུག་མེད་པའི་དགེ་རྩ་དང་ཞེས་སོགས་སུ་སྦྱར་རོ། ། དབང་རྫས་གང་ཞིག ཉམས་སུ་མྱོང་བ་ནི་གཞན་རྐྱེན་ཤེས་རབ་ལས་བྱུང་བའི་ཟུང་འཇུག་ཉམས་སུ་མྱོང་བར་བྱས་པ་ཡིན་པ་ལས།
ཤེས་རབ་ལ་ཡང་གཉིས་སུ་ཕྱེ་ནས། འདིར་དོན་དམ་པའི་དབང་དུ་བྱས་པ་ཉིད་ཀྱི་ཕྱིར་ན། འདི་དང་གོང་མ་གཉིས་ཀའི་ཉམས་ལེན་གྱི་ཚེ་ཤིན་ཏུ་སྤྲོས་མེད་ཀྱི་སྤྱོད་པས་མཐར་ཕྱིན་པ་ཉིད་དེ། ཡང་དག་པར་ན་ལུགས་འདིའི་བུམ་པའི་དབང་ལ་ཡང་ངོ༌། ། ཞེས་བྱ་བ་འདི་གྲུབ་པའོ། ། གཉིས་པ་དེ་དག་གི་བརྒལ་ལན་གཏན་ལ་ཕབ་པ་ལ་གཉིས་ཏེ། སྤྱིར་བཏང་གི་བརྒལ་ལན་དང༌། སོ་སོའི་བརྒལ་ལན་ནོ། ། དང་པོ་ལ་གཉིས་ཏེ། རྒོལ་བ་དང་ལན་ནོ། །
དང་པོ་ལ་གཉིས་ཏེ། རྒྱུད་ཀྱི་དངོས་བསྟན་མི་འགལ་བར་ཤེས་དགོས་པའི་རྒོལ་བ་དང༌། རྒྱུད་བླའི་བསྟན་བཅོས་ཀྱི་དངོས་བསྟན་ཡང་དེ་དང་འདྲ་བར་རྒོལ་བའོ། ། དང་པོ་ནི། འདི་སྙམ་དུ། སེམས་ཅན་རྣམས་ནི་སངས་རྒྱས་ཉིད། ། ཅེས་པ་རྒྱུད་ཀྱི་གཞུང་ཤིང་དུ་འདུག་པས་གཏིང་ཚུགས་པར་ཐོས་བསམ་སྒོམ་གསུམ་གྱིས་ཉམས་སུ་ལེན་དགོས་པ་ལས། ཐོས་བསམ་གྱིས་གཏན་ལ་འབེབས་ལོང་མེད་པར་དེ་མ་ཐག་ཏུ། འོན་ཀྱང་གློ་བུར་དྲི་མས་བསྒྲིབས་ཞེས་དང༌། དེ་བསལ་ན་ནི་སངས་རྒྱས་ཉིད། །
ཅེས་པའི་ཚིག་གཉིས་ཀྱིས་དམ་བཅའ་བ་སྔ་མའི་དོན་ལ་གེགས་བྱས་པ་མ་ཡིན་ཏེ། ཤེས་རྒྱུད་གཅིག་ཉིད་དྲི་མས་བསྒྲིབས་པ་དང༌། སངས་རྒྱས་ཡིན་པ་ཕན་ཚུན་འགལ་བའི་ཕྱིར་དང༌། དེ་བསལ་ན་ནི་ཞེས་པས་མ་བསལ་ན་སངས་རྒྱས་མ་ཡིན་པར་དོན་གྱིས་བསྟན་ལ། འོན་ཀྱང་ཞེས་པས་མ་བསལ་བར་དངོས་སུ་བསྟན་པའི་ཕྱིར། རང་བཞིན་གྱིས་རྣམ་པར་དག་ཅེས་བཤད་པར་ཡང་མི་ནུས་ཏེ། དག་བྱའི་དྲི་མ་དེ་གང་ཡིན་དྲིས་པ་ལ་གློ་བུར་གྱི་དྲི་མའོ་ཞེ་ན། དེས་དག་ནས་བསྒྲིབས་པར་འགལ་ཏེ་སྤྲིན་ཚོགས་ཀྱི་ཉི་མ་བཞིན་ནོ། ། རང་བཞིན་དང་གློ་བུར་གྱི་དབྱེ་བས་སོ་སོ་འབྱེད་དོ། ། ཞེ་ན།
དྲི་མ་རང་བཞིན་གྱིས་དག་ན་མ་དག་པར་འགལ་ཏེ། རང་བཞིན་གནས་ཚུལ་གཏན་དུ་བ་དང༌། གློ་བུར་ནི་ས་དེར་མི་གནས་པ་དང༌། རེས་འགའ་བ་ཉིད་ཀྱི་ཕྱིར་ཞེས་རྒོལ་བར་འགྱུར་རོ། ། གཉིས་པ་ནི། རྒྱུད་བླ་མའི་བསྟན་བཅོས་ལས། སྤྱིར་དྲི་མ་དང༌། བྱེ་བྲག་སྙིང་པོ་ལ་སྒྲིབ་བྱེད་མེད་པ་ནི། ཇི་སྐད་དུ། འདི་ལ་བསལ་བྱ་ཅི་ཡང་མེད། །
སོགས་དང༌། ཉོན་མོངས་ངོ་བོ་མེད་གཟིགས་པ། ། ཞེས་དང༌། ཉོན་མོངས་གདོད་ནས་ཟད་ཕྱིར་རོ། ། ཞེས་པས། སྤྱིར་དྲི་མ་མེད་པ་ཉིད་དང༌། བཞག་པར་བྱ་བ་ཅུང་ཟད་མེད་དང༌། ཡོན་ཏན་རང་བཞིན་ཉིད་ལྡན་ཕྱིར། ། སོགས་ཀྱིས་ནི། སེམས་ཅན་རྣམས་ནི་སངས་རྒྱས་ཉིད། །
ཅེས་བཤད་པའི་དོན་ལས་མ་འདས་ལ། ཡང་ཇི་སྐད་དུ། གློ་བུར་ཉོན་མོངས་དྲི་མས་བསྒྲིབས་པ་ཡི། ། སེམས་ཅན་རྣམས་ལའང་དེ་བཞིན་ཁམས་འདི་གནས། ། ཞེས་སོགས་ཀྱིས་ནི། འོན་ཀྱང་གློ་བུར་དྲི་མས་བསྒྲིབས་ཞེས་པའི་དོན་དེ་ཉིད་གསལ་བར་བཟླས་པ་ཡིན་པས། རྒྱུད་ཀྱི་དཀའ་བའི་གནས་ལ་བརྗོད་པའི་རྩོད་པ་རྣམས་སྤོང་དགོས་པ་ཁོ་ནར་མ་ཟད། མངོན་རྟོགས་རྒྱན་ལས། སྤྱིར་དྲི་མ་ཟད་སྐྱེ་མེད་པ་དང༌། ཡོད་ན་སངས་རྒྱས་ཀྱིས་སྤངས་པར་འགལ་བ་དང༌།
ཡང་མདོ་སྡེའི་རྒྱན་དང་དབུས་མཐར། ཆོས་ཀྱི་དབྱིངས་ལས་མ་གཏོགས་པའི་ཆོས་གཞན་མེད་པ་དང༌། ཉོན་མོངས་མེད་ན་ལུས་ཅན་འབད་མེད་དུ་གྲོལ་བར་ཐལ་བ་དང༌། དྲི་མ་ཡོད་ཀྱང་མི་སྤོང་ན་འབད་པ་འབྲས་བུ་མེད་པར་ཐལ་བ་སོགས་སྙིང་པོའི་གནས་འདི་ལ་འཆད་ཚུལ་འགལ་བ་ཅན་དུ་སྣང་བ་རྣམས་སེལ་དགོས་ཏེ། སྙིང་པོའི་གནས་འདི་ནི་མདོ་སྡེ་དང་རྒྱུད་སྡེ་མཐའ་དག་གིས་རྟོགས་པར་བྱ་བའི་ངེས་དོན་མཐར་ཐུག་པ་ཉིད་ཡིན་པར་རྒྱ་བོད་ཀྱི་ཤིང་རྟའི་སྲོལ་ཆེན་པོ་རྣམས་ལས་བཤད་པའི་ཕྱིར་སྙམ་ན། ལན་ལ་གཉིས་ཏེ། གཞན་ལན་མི་འཐད་པ་དང༌། རང་ལན་བཏབ་པའོ། ། དང་པོ་ནི། རྔོག་ལོ་ཆེན་པོས་བདེ་གཤེགས་སྙིང་པོའི་ངོས་འཛིན་ཤེར་ཕྱིན་གྱི་མདོའི་དངོས་བསྟན་གྱི་སྟོང་པ་ཉིད་ལ་ངོས་བཟུང་ནས།
དེ་ཉིད་རྒྱུད་བླའི་བསྟན་བཅོས་ཀྱི་བསྟན་བྱའི་གཙོ་བོར་འཆད། སྒྲུབ་བརྒྱུད་འཛིན་པ་ལ་གཙོ་བོར་མཛད་པ་དག་ཕལ་ཆེ་བས་ནི་རྩ་བའི་རྒྱུད་ལས་ཇི་སྐད་བཤད་པ་དེ་ཉིད། མདོ་སྡེ་མང་པོར་ཡང་གསུངས་པས་ན་དེ་ཉིད་རྒྱུད་བླའི་བསྟན་བཅོས་ཀྱི་དགོངས་པར་ཡང་འཆད། ཕྱིས་བྱོན་རྩོད་བྲལ་གྱི་ལོ་ཙྪ་བ་ཆེན་པོ་དག་གིས་ནི་སྙིང་པོའི་ངོས་འཛིན་མདོ་རྒྱུད་ཕལ་ཆེར་ལས་གསུངས་པ་དེ་སྒྲ་ཇི་བཞིན་པ་མ་ཡིན་པའི་དྲང་དོན་དུ་འཆད་བྱེད་ཀྱི་མདོ་རྒྱུད་མང་པོ་འདྲེན་པར་མཛད། ཕྱིས་བྱོན་གྱི་མཚན་ཉིད་པ་དག་ནི་ལོ་ཙྪ་བ་ཆེན་པོའི་དེ་ཉིད་གཞིར་བཞག་ནས། རང་རང་གི་འདོད་པས་བཏགས་པ་ཙམ་གཙོ་བོར་བྱེད་པས་སྙིང་པོའི་རྣམ་གཞག་བྱིངས་པོ་ཆེ་རྒྱ་ཞིང་གཏིང་ཟབ་པ་དེ་ཉིད་རྟོག་དཔྱོད་ཀྱི་གནས་སུ་འཇོག་པ་ཆེས་ཤིན་ཏུ་དཀོན་པར་གྱུར་ཏོ། ། གཉིས་པ་ནི། དེ་ལྟར་དཔྱོད་ལྡན་དག་གི་དོགས་པ་ལ་རང་ལན་གཏིང་ཚུགས་པར་བྱས་པས། གཞན་ལན་སོ་སོ་བ་དག་མི་འཐད་པ་ཉིད་དུ་གོ་བའི་ཚུལ་གྱིས་བཤད་པར་བྱ་སྟེ། འདི་ལྟར་དོགས་པ་དང་པོའི་ལན་དང་གཉིས་པའི་ལན་ནོ། །
དང་པོ་ནི། སེམས་ཅན་རྣམས་ནི་སངས་རྒྱས་ཉིད། ། ཅེས་པ། སྒྲ་ཇི་བཞིན་པར་བཞག་ནས་གཞི་ལམ་འབྲས་བུའི་གཞུང་ཤིང་ཉིད་དུ་ཁས་ལེན་དགོས་ཏེ། གཞན་དུ་ན་རྩ་བ་བོར་བའི་རྟོག་དཔྱོད་དུ་སོང་བའི་ཕྱིར། དེ་ཡང་གནས་ཚུལ་ལ་འཇུག་པའི་ཡུལ་ཅན་ཡེ་ཤེས་དབང་བཙན་པ་ཡིན་གྱི། སྣང་ཚུལ་སྣ་ཚོགས་པའི་ཡུལ་ཅན་རྣམ་ཤེས་དབང་བཙན་དུ་བྱས་པ་ནི་མ་ཡིན་ཏེ། སེམས་ཅན་དང་སངས་རྒྱས་ཀྱི་ངོས་འཛིན་ཡང་དོན་དམ་པའི་དེ་དང་དེའི་མིང་ཅན་རང་བཞིན་རྣམ་དག་གི་སྒོ་ནས་འཆད་དགོས་པའི་ཕྱིར་དང༌། བདེན་པ་གཉིས་པོའི་ངོས་འཛིན་ཡང་དེ་དང་དེའི་གཟུང་འཛིན་དུ་སྣང་བ་དྲི་མའི་ཆ་དང༌། གཉིས་མེད་ཡེ་ཤེས་ཀྱི་ཆ་ལས་འབྱེད་པ་དང༌།
དེ་དག་ཀྱང་གཞི་ལམ་གྱི་དུས་སུ་ཕལ་ཆེར་ཚོགས་པ་གཅིག་ན་ཡོད་ཀྱང༌། མཚན་ཉིད་ཀྱི་སྒོ་ནས་ཤེས་རབ་ཀྱིས་སོ་སོར་འབྱེད་པའོ། ། དེ་ལ་དགོངས་ནས་ཇི་སྐད་དུ། འཇིག་རྟེན་འཇིག་རྟེན་འདས་པ་དང༌། ། ཞེས་གསུངས་སོ། ། དེ་བསལ་ན་ནི་སངས་རྒྱས་ཉིད། ། ཅེས་པ། གློ་བུར་རྣམ་དག་དང་ཡུལ་ཅན་རྣམ་ཤེས་དབང་བཙན་དགོས་ཏེ། སྒྲིབ་བྱེད་ཀྱི་དྲི་མ་དང་སེལ་བྱེད་ཀྱི་གཉེན་པོ་ཁས་བླངས་པའི་ཕྱིར། རང་བཞིན་རྣམ་དག་གི་ཚེ་ནི་དྲི་མ་གདོད་མ་ནས་ཡོད་མ་མྱོང་ན།
གང་ཞིག་གང་གིས་སྒྲིབ་པ་སེལ་བར་བྱེད། ཚིག་རྐང་པ་སྔ་རྟིང་གིས་དྲི་མ་ཡོད་མེད་འགལ་བ་ཕན་ཚུན་མ་འཁྲུལ་བར་ཁས་ལེན་པ་མ་ཡིན་ཏེ། འགལ་འདུས་སྐྱོན་མེད་ནི་རྟོག་གེའི་བློས་བསམ་གྱིས་མི་ཁྱབ་པས་ན་ཟབ་པ་ཉིད་དོ། ། དེ་བཞིན་དུ་སེམས་ཅན་ལ་སངས་རྒྱས་ཀྱིས་ཁྱབ་པ་དང་མི་འགལ་བར་བཤད་པ་ཡང་དེ་དང་འདྲ་སྟེ་འགལ་འདུས་སྐྱོན་མེད་ཉིད་ཀྱི་ཕྱིར། དེ་སྐད་དུ་ཡང༌། སངས་རྒྱས་མ་ཡིན་སེམས་ཅན་ནི། ། གཅིག་ཀྱང་ཡོད་པ་མ་ཡིན་ནོ། ། ཞེས་གསུངས་ཏེ། རྟོག་གེ་པ་དག་གིས་ནི་དོན་དམ་པའི་སེམས་ཅན་ངོས་འཛིན་པར་ག་ལས་ནུས་ཏེ། འཇིག་རྟེན་ལྷན་སྐྱེས་དང༌།
མུ་སྟེགས་ལ་གྲགས་པ་ཉིད་ལས་གཞན་མི་རྙེད་དོ། ། གལ་ཏེ། རང་བཞིན་རྣམ་དག་གི་སངས་རྒྱས་སུ་འཆད་པ་འདི་ལ་སངས་རྒྱས་སུ་འཇོག་བྱེད་ཀྱི་མཚན་ཉིད་སྒྲིབ་པ་མ་ལུས་པར་སྤངས་པ་དང༌། ཤེས་བྱ་མ་ལུས་པ་མངོན་སུམ་དུ་མཁྱེན་པ་ཞེས་པ་དེ་མ་ཚང་བའི་ཕྱིར། སེམས་ཅན་ཐམས་ཅད་ལ་ཡང་དག་པར་རྫོགས་པའི་སངས་རྒྱས་རྗེས་སུ་ཞུགས་པར་འཆད་པ་དེ་ཇི་ལྟར་རུང་ཞེ་ན། བཤད་པ་ཡུལ་ཅན་རྣམ་ཤེས་ཀྱི་ངོ་དང༌། རྟེན་ཀུན་རྫོབ་པའི་སེམས་ཅན་ལ་ནི་སངས་རྒྱས་སུ་འཇོག་བྱེད་ཀྱི་མཚན་ཉིད་དེ་དག་ཚང་བར་ཁས་མི་ལེན་པའི་ཕྱིར། སངས་རྒྱས་དངོས་དང་དེའི་སྙིང་པོ་ཅན་གང་དུ་ཡང་དམ་འཆའ་བ་མ་ཡིན་ལ། རྟེན་དོན་དམ་པའི་སེམས་ཅན་ལ་ཡུལ་ཅན་ཡེ་ཤེས་ཀྱི་གཟིགས་ངོ་ན་སྒྲིབ་པ་སྔར་ཡོད་མ་མྱོང་ཞིང་ཕྱིས་མི་སྐྱེ་བའི་ཆོས་ཅན་ཉིད་ཀྱིས་དྲི་མ་སྤངས་པའི་དགོས་པ་གང་གྲུབ་པ་ཡིན་ཏེ། སྟོབས་སོགས་ཡོན་ཏན་ལ་གེགས་བྱེད་མེད་པ་ཉིད་ཀྱི་ཕྱིར།
གེགས་མེད་པ་ན་གེགས་དེའི་འགལ་ཟླར་གྱུར་པའི་ཡོན་ཏན་ལྷུན་གྱིས་གྲུབ་པ་ཡིན་ཏེ། ཤེས་རྒྱུད་གཅིག་ལ་དེ་དང་དེ་གྲུབ་པ་དང་བདེ་བ་ཐ་མི་དད་པའི་ཕྱིར། འོ་ན་སྔར་རྒོལ་སངས་རྒྱས་ཀྱི་སྙིང་པོ་ཅན་དུ་ཁས་ལེན་པ་ཁྱོད་ཀྱིས་ཤེས་བྱ་ཇི་སྙེད་པ་མཐའ་དག་མངོན་སུམ་དུ་མཐོང་བར་ཁས་ལོངས་ཤིག་ཅེ་ན། ཡུལ་ཅན་རྣམ་ཤེས་དང་ཡེ་ཤེས་དག་སོ་སོ་ཐ་དད་དུ་བདག་པོར་བྱེད་པའི་སྐབས་མ་འདྲེས་པར་བྱ་དགོས་པར་བཤད་མ་ཐག་པ་དེ་ལྟ་ན་ཡང་བག་ཆགས་ཀྱི་དབང་གིས་གཅིག་ཏུ་འདྲེས་པ་ཁོ་ན་ལས་གཞན་མེད་པ་ཁྱོད་ལ་ལན་ནི། དམ་འཆའ་བ་པོ་རང་ཉིད་སངས་རྒྱས་ཀྱི་སྙིང་པོ་ཅན་དུ་ཁས་བླངས་པ་མེད་ལ། དོན་དམ་པའི་སེམས་ཅན་དང་སངས་རྒྱས་ཀྱི་གཟིགས་ངོ་ན་ནི་སྙིང་པོ་ཉིད་ལས་མ་གཏོགས་པའི་ཆོས་གཞན་ཡོད་པར་བྱམས་པའི་གཞུང་ལས་མི་འཆད་དོ། ། གལ་ཏེ་སྙིང་པོ་ནི་སྟོབས་སོགས་ཀྱི་ངོ་བོ་ཉིད་དུ་ཁས་བླངས་པས་དེ་ཉིད་རང་གིས་རང་རིག་ན་རེ་ཤིག་དེ་ཙམ་གྱིས་སངས་རྒྱས་ཀྱི་མཁྱེན་པའི་ཁྱད་པར་མཚོན་ནུས་སུ་ཆུག་ཀྱང༌། སོ་སོ་སྐྱེ་བོའི་དུས་སུ་སྙིང་པོ་མཐོང་བ་ལ་མིག་དང་མི་ལྡན་པར་བཤད་པ་མ་ཡིན་ནམ་ཞེ་ན། དུས་དེར་སྙིང་པོ་ལ་མཐའ་གཞན་དུ་དོགས་པ་འགོག་བྱེད་ཀྱི་རང་རིག་མེད་ཀྱང་རང་ཉིད་རིག་པའི་ངོ་བོར་སྐྱེས་པ་ཙམ་གྱིས་མཁྱེན་པའི་དོན་གྲུབ་པ་ཡིན་ཏེ། དཔེར་ན།
མར་མེས་དེ་ཉིད་ལ་སྒྲིབ་བྱེད་ཀྱི་མུན་པ་མི་སེལ་ཡང་མར་མེ་རང་གསལ་དུ་འཇོག་པ་བཞིན་ནོ། ། མདོར་ན་སོ་སྐྱེའི་དུས་སུའང་རང་བློ་རང་ལ་ལྐོག་ཏུ་གྱུར་པ་མི་སྲིད་པས་རང་ཉིད་རང་ལ་རྟོག་བྲལ་མ་འཁྲུལ་བའི་རིག་པར་སོང་ཡང༌། དེ་མངོན་སུམ་དུ་མཐོང་བར་ཁས་ལེན་མི་དགོས་ཏེ། དབང་ཤེས་ལྔ་ཕྱི་རོལ་གྱི་དོན་ལ་བཞིན་ནོ། ། གལ་ཏེ་གཞི་འབྲས་དབྱེར་མེད་དུ་ཁས་ལེན་ན་སངས་རྒྱས་ཀྱི་སར་གློ་བུར་རྣམ་དག་གི་ཡེ་ཤེས་མེད་པའམ། གཞི་དུས་སུའང་ཡོད་པར་ཁས་ལེན་ཞེ་ན། ཡེ་ཤེས་རྐྱང་པའི་གཟིགས་ངོར་ནི་གློ་བུར་རྣམ་དག་ཁས་མ་ལེན་ཏེ། བྱང་ཆུབ་ཆེན་པོའི་རང་དུས་སུ་དྲི་མ་ཟད་པར་མི་འཆད་པའི་ཕྱིར། གཞི་དུས་སུ་རང་བཞིན་རྣམ་དག་གི་སངས་རྒྱས་གོ་ཆོད་པོ་ཁས་བླངས་པ་དེའི་ཚེ། གཞི་དུས་སུ་སྐུ་གསུམ་མམ་བཞི་ལ་སོགས་པ་གོ་ཆོད་པོ་ཁས་ལེན་དགོས་པ་ཡིན་ཏེ།
ཡེ་ཤེས་ལྔའི་རྣམ་གཞག་བཞིན་ནོ། ། ངེས་པ་ལྔ་ལྡན་དང་མཛད་པ་བཅུ་གཉིས་ཀྱི་མཚན་ཉིད་ཚང་མ་ཚང་གི་སྒོ་ནས་སུན་འབྱིན་བརྗོད་པ་ནི། སྣང་ཚུལ་དང་གནས་ཚུལ་གྱི་སྐུའི་རྣམ་བཞག་མ་ཕྱེད་པར་ཟད་དོ། ། གཉིས་པ། རྒྱུད་བླ་མར་རྒོལ་བ་ལ་ལན་བཏབ་པ་ནི། སྙིང་པོས་སེམས་ཅན་ལ་ཁྱབ་མ་ཁྱབ་ཀྱི་རྣམ་དབྱེ་ཡུལ་ཡུལ་ཅན་ཡེ་ཤེས་དང་རྣམ་ཤེས་ཀྱི་མཐོང་ཚུལ་ལས་སོ་སོར་འཇོག་དགོས་པ་ནི་རྒྱུད་བླ་མ་ཉིད་ལས་གསུངས་ཏེ། རྡོ་རྗེའི་གནས་ཕྱི་མ་བཞིའི་དབང་དུ་མཛད་ནས། དོན་དམ་གཟིགས་པ་རྣམས་ཀྱི་ཡུལ་ཉིད་དོ། ། ཞེས་དང༌། རྒྱུ་བཞི་ཡིས་ནི་བསམ་མི་ཁྱབ། །
ཅེས་གཉིས་པོ་ལ་སྣང་ཚུལ་འགལ་བར་བསྟན་ནས་ཀུན་རྫོབ་པའི་སེམས་ཅན་ལ་སྙིང་པོས་ཁྱབ་པའི་དགོངས་གཞི་རིགས་ཡོད་ཕྱིར་ན་ཞེས་དང༌། དགོས་པ་སེམས་ཞུམ་སོགས་དང༌། དངོས་ལ་གནོད་བྱེད་དེས་ན་སངས་རྒྱས་སོགས་ཏེ། འདི་ཡང་མདོ་ལས། སྙིང་པོའི་ངོས་འཛིན་མྱང་འདས་ལ་བཤད་པ་ན། དམན་པའི་ལྷག་མེད་ཀྱི་ཚེ་སྙིང་པོ་ཡོད་དམ་སྙམ་པའི་དོགས་པ་སེལ་བ་སྟེ། དུས་དེར་ནི་བྱང་ཕྱོགས་ཀྱི་ཡོན་ཏན་ཟད་པའི་ཕྱིར། ཡང་བསྟན་བཅོས་དེར་སྙིང་པོ་ལ་གཞི་ལམ་འབྲས་བུའི་དུས་གསུམ་དུ་ཕྱེ་ནས། གཞི་དུས་སུ་དོན་དམ་པའི་སེམས་ཅན་ཉིད་སངས་རྒྱས་ཀྱི་སྙིང་པོ་དང་ལམ་དུས་སུ་དོན་དམ་པའི་བྱང་ཆུབ་སེམས་དཔའ་དང༌། འབྲས་དུས་དོན་དམ་པའི་དེ་བཞིན་གཤེགས་པ་ལ་སྙིང་པོར་ངོས་བཟུང་ནས་གསུམ་ཀ་ཡང་སྙིང་པོར་མཚུངས་པའི་ཤེས་བྱེད་དུ།
ཡོན་ཏན་རང་བཞིན་ཉིད་ལྡན་ཕྱིར། ། ཇི་ལྟར་སྔར་བཞིན་ཕྱིས་དེ་བཞིན། ། ཞེས་སོགས་དུ་མར་བཤད་ནས། གནས་སྐབས་སུ་སངས་རྒྱས་དང་སེམས་ཅན་སོགས་བཟང་ངན་མང་པོར་འཇོག་པ་ནི་དེ་དག་གི་གནས་ཚུལ་ལས་མ་ཡིན་གྱི། རྣམ་ཤེས་ཀྱི་སྣང་ཚུལ་ལས་སོ་ཞེས་འཆད་པ་ནི། གང་ཕྱིར་གཟུགས་ལ་དམུས་ལོང་བཞིན། ། བྱིས་པས་དེ་སྔོན་མཐོང་མ་མྱོང༌། ། ཞེས་དང༌། བློ་མིག་དག་པའི་འཕགས་མཆོག་གིས་ཀྱང་རྣམ་པ་ཐམས་ཅད་མཐོང་མ་ལགས། ། ཞེས་སོ། །
ཡང་བྱམས་ཆོས་རྗེས་འབྲང་དང་བཅས་པར་སྒྲིབ་པ་མཐའ་དག་ཟད་མེད་སྐྱེ་མེད་དང༌། གློ་བུར་བ་དང༌། དེ་ལྟ་ན་ཡང་མི་སྐྱེ་བའི་ཆོས་ཅན་དུ་འཇོག་པ་གཉེན་པོ་ལ་ལྟོས་པ་དང༌། ཡོད་ན་སྤང་དུ་མི་རུང་བའི་ཕྱིར་བཤད་པ་རྣམས་ནི། ཡིན་ལུགས་ཡེ་ཤེས་ཀྱི་གཟིགས་ངོ་དང༌། གནས་ལུགས་རྣམ་ཤེས་ཀྱི་མཐོང་ཚུལ་ལས་ཕྱེ་བ་ཡིན་ཏེ། དྲི་མ་ཡོད་མེད་ཀྱི་སྐབས་གཉིས་སོ་སོར་བཤད་པའི་ཕྱིར། དེ་དག་གི་རྩ་བ་ཡང་ཆོས་མངོན་པ་ལས། ཉོན་མོངས་པ་དང་རྣམ་པར་རྟོག་པ་མཐའ་དག་མ་ཤེས་པའི་མཚན་ཉིད་གསལ་རིག་ཚང་བར་བཤད་པའི་ཚེ། འོ་ན་དྲི་མ་སེམས་ཀྱི་གནས་ལུགས་ལ་ཞུགས་པར་འགྱུར་ཏེ།
ནང་ལྟ་རང་རིག་གི་ངོ་བོར་སྐྱེས་པའི་ཕྱིར་སྙམ་དུ་དོགས་པར་འགྱུར་ཏེ། ཇི་སྐད་དུ། ཆོས་ཉིད་སེམས་ལས་གཞན་པ་སེམས་གཞན་ནི། ། རང་བཞིན་མ་ཡིན་འོད་གསལ་ལ་བརྗོད་དོ། ། ཞེས་གསུངས། ཡང་རྔོག་ལོ་ཆེན་པོས་སྙིང་པོའི་ངོས་འཛིན་དུ་མཛད་པ་དེ་ནི་དབུ་མ་རིགས་ཚོགས་པའི་འཆད་ཚུལ་གྱི་ཚེ་བཤད་པ་དེ་ཡང༌། བཀའ་འཁོར་ལོ་གསུམ་པ་དང་རྡོ་རྗེ་ཐེག་པའི་ངེས་དོན་ངོས་འཛིན་གྱི་ཚུལ་དུ་མ་སོང་བས་འདིར་བཏང་སྙོམས་སུ་བྱ་བ་དང༌། ས་ལོའི་བཞེད་པས་སེམས་ཅན་ཐམས་ཅད་སྙིང་པོ་ཅན་ཡིན་པ་ལ་དངོས་ཀྱི་གནོད་བྱེད་འཕེན་པར་མཛད་པ་ནི། སེམས་ཅན་རྣམས་ནི་སངས་རྒྱས་ཉིད་ཅེས་པ་ཕྱོགས་སྔ་མར་མཛད་པ་མ་ཡིན་ཏེ། གཞན་དུ་ན།
སངས་རྒྱས་མ་ཡིན་སེམས་ཅན་ནི། ། གཅིག་ཀྱང་ཡོད་པ་མ་ཡིན་ནོ། ། ཞེས་པ་ནི་སྒྲ་ཇི་བཞིན་པ་ལ་མུ་སྟེགས་ཀྱི་བདག་དང་མཚུངས་པ་སོགས་ཀྱི་གནོད་བྱེད་འཕངས་པར་ཐལ་བས་སོ། ། དེས་ན་བོད་སྔ་རབས་པ་མང་པོ་དག་གིས་འཇིག་རྟེན་དང༌། རྟོག་གེ་དང༌། ཉན་ཐོས་པ་དང༌། ཐེག་པ་ཐུན་མོང་ལ་སེམས་ཅན་དུ་གྲགས་པའི་མིང་ཅན་གང་ཟག་དང༌། ཤེས་པ་པོ་དང༌། མཐོང་བ་པོ་སོགས་དང༌། མདོ་ལས།
ཇི་སྐད་དུ། དེ་བཞིན་ཕུང་པོ་རྣམས་བརྟེན་ནས། ། ཀུན་རྫོབ་སེམས་ཅན་ཞེས་བྱའོ། ། ཞེས་པའི་ལུང་གིས་བསྟན་པའི་སེམས་ཅན་མཐའ་དག་ལ་སྙིང་པོའི་ངོས་འཛིན་དུ་བཤད་ངོ་ཤེས་པ་དེས་ཁྱབ་ན། ཞེས་ས་ལོའི་རང་གཞུང་མང་པོ་དག་ཏུ་དགག་པ་དཔྱིས་ཕྱིན་པར་མཛད་པ་དེ་དག་ནི་མ་ལུས་པ་འདིར་ཡང་གཞུང་ཚུགས་པ་ཉིད་དུ་བཞག་པར་བྱ་བ་ཡིན་པས། མཐའ་གཞན་དུ་དོགས་པར་མི་བྱའོ། ། གཉིས་པ་ཐུན་མོང་མ་ཡིན་པ་སོ་སོའི་བརྒལ་ལན་ལ་གསུམ་སྟེ། ཡེ་ཤེས་ཁོ་ན་དབང་བཙན་དུ་བྱས་པའི་སྐབས་ཀྱི་བརྒལ་ལན་དང༌། རྣམ་ཤེས་ཁོ་ན་དབང་བཙན་དུ་བྱས་པའི་སྐབས་ཀྱི་བརྒལ་ལན་དང༌། སེམས་ཅན་ཙམ་ལ་སྙིང་པོས་མ་ཁྱབ་པའི་བརྒལ་ལན་ནོ། །
དང་པོ་ནི། བོད་དུ་ཕྱིས་བྱོན་པའི་ཆེན་པོ་དག་གི་བཤད་པ་གློ་བ་ལ་ཉེ་བར་སིམ་པའི་ཐོས་བསམ་པ་མང་པོ་དག་འདི་སྙམ་དུ་རྒོལ་བར་འགྱུར་ཏེ། རང་བཞིན་རྣམ་དག་གི་སངས་རྒྱས་སུ་བཤད་པ་དེ་རྫོགས་པའི་སངས་རྒྱས་གོ་ཆོད་པོ་ཁས་ལེན་ན། ལུས་ཅན་ཐམས་ཅད་འབད་མེད་དུ་གྲོལ་བར་ཐལ་བ་དང༌། གྲོལ་ན་འབད་པ་འབྲས་བུ་མེད་པར་ཐལ་བ་དང༌། འབྲས་བུ་ཡོད་ན་སངས་རྒྱས་ཟིན་སླར་ཡང་རྒྱ་དགོས་པར་ཐལ་བས་ཐུག་མེད་དུ་འགྱུར་རོ། ། ཞེ་ན། ལན་ནི། རྒོལ་བས་ཀུན་རྫོབ་པའི་ལུས་ཅན་བསམ་མོད། འདིར་དོན་དམ་པའི་ལུས་ཅན་འབད་མེད་དུ་གྲོལ་བ་ཉིད་ཧ་ཅང་ཐལ་བ་མེད་དེ།
རང་རྒྱུད་ཀྱི་ཆ་ཤས་གང་ཡང་གདོད་མ་ནས་ཉོན་མོངས་པ་དང་རྣམ་རྟོག་གི་ངོ་བོར་སྐྱེ་མ་མྱོང༌། འབྲས་བུ་ཟག་བཅས་ཀྱི་བདེ་སྡུག་གང་ཡང་མྱོང་བ་པོར་མི་རུང་ཞིང་ཕྱིས་མྱོང་བ་མི་སྲིད། འཁོར་བ་སྡུག་ཀུན་དང་ལྷན་ཅིག་གནས་པར་སྣང་ཡང་མཚན་ཉིད་དང་བྱེད་ལས་འགལ་བ་ཅན་དུ་ངེས། ཤེས་བྱའི་སྒྲིབ་པ་མཐའ་དག་གཟུགས་བརྙན་གྱི་ཚུལ་དུ་འཆར་སྲིད་ཀྱང་གཅིག་ཏུ་འདྲེས་པ་མི་སྲིད་པའི་ཕྱིར་དང༌། དེ་ལས་ཀྱང་བཟློག་པ་ལྟ་བུར་སྣང་བ་ནི་རྣམ་ཤེས་ཀྱི་འཆར་སྒོ་ཡིན་པའི་ཕྱིར། དེ་ལྟ་ན་ཡང་འབད་པ་ལ་འབྲས་བུ་མེད་པར་ཐལ་བ་ནི་འདོད་ཐོག་མ་ཡིན་ཏེ། སྤང་བྱ་མ་འོངས་པ་མི་སྐྱེ་བའི་ཆོས་ཅན་ཉིད་དུ་གདོད་མ་ནས་གནས་ཀྱང་རྣམ་ཤེས་ཀྱི་ངོ་བོར་སྤངས་པའི་བྲལ་བདེན་མངོན་དུ་བྱེད་དགོས་པའི་ཕྱིར་དང༌། གཞན་སྣང་གི་གཟུགས་སྐུ་གཉིས་སུ་འཆར་བ་ལ་བསོད་ནམས་ཀྱི་ཚོགས་རྒྱ་ཆེར་སོག་དགོས་པའི་ཕྱིར་དང༌། བྱེད་པ་པོ་ལ་ཡོད་པའི་ཕྲིན་ལས་ནུས་པ་མཐུ་ཅན་དུ་བྱེད་དགོས་པའི་ཕྱིར། སངས་རྒྱ་ཚུལ་ཐུག་མེད་དུ་ཐལ་བ་མ་ཡིན་ཏེ།
ཡེ་ཤེས་ཀྱི་ངོར་རང་བཞིན་རྣམ་དག་ཏུ་སངས་རྒྱས་ཟིན་ཀྱང་རྣམ་ཤེས་ཀྱི་ངོར་གློ་བུར་རྣམ་དག་ཏུ་སངས་རྒྱ་དགོས་པའི་ཕྱིར། དེའི་གོ་དོན་ཡང་སངས་རྒྱས་དང་པོ་གཅིག གཉིས་པ་ཞིག་ཏུ་སངས་རྒྱ་བ་མི་འདོད་ཀྱི། རང་བཞིན་རྣམ་དག་གི་སངས་རྒྱས་དེ་ཉིད་རྣམ་ཤེས་ཀྱི་ངོར་དྲི་མ་དང་བྲལ་བར་སྣང་བ་ལ་དེའི་མིང་གིས་བཏགས་པའོ། ། འོ་ན་སངས་རྒྱ་བའི་སེམས་ཅན་མི་སྲིད་པར་འགྱུར་ཏེ། དོན་དམ་པའི་སེམས་ཅན་ནི་སངས་རྒྱས་ཟིན་ཀུན་རྫོབ་པའི་སེམས་ཅན་སངས་རྒྱ་བར་ཁྱེད་ཀྱིས་མི་འདོད་པའི་ཕྱིར་ཞེ་ན། ཡེ་ཤེས་དབང་བཙན་གྱི་ཚེ་མི་འདོད་པ་ཐལ་བར་འཕངས་པ་མིན་ཏེ། འཁོར་བ་མི་དམིགས་པ་འདི་ནི། ། མྱ་ངན་འདས་པར་ཁྱོད་ཀྱིས་བཞེད། ། ཅེས་དང༌།
རྨོངས་ཕྱིར་འཁོར་བའི་གཟུགས་ཅན་ཏེ། ། ཞེས་འཁོར་བ་མི་དམིགས་པར་བཤད་ན་ཀུན་རྫོབ་པའི་སེམས་ཅན་སུ་ཞིག་སངས་རྒྱ་བར་ཁས་ལེན། རྣམ་ཤེས་ཀྱི་ངོར་སངས་རྒྱ་བའི་སེམས་ཅན་ནི་རང་བཞིན་རྣམ་དག་ཏུ་སངས་རྒྱས་པར་ཁས་མི་ལེན་ཏེ། དེའི་རྒྱུད་ལ་སྙིང་པོས་ཁྱབ་པར་ཁས་མི་ལེན་པ་དང༌། དེའི་ཤེས་རྒྱུད་ངོས་མ་ཟིན་པས་རྒྱུད་དེ་བསལ་བཞག་ཅན་དུ་ཁས་ལེན་པའི་ཕྱིར། འོ་ན་ཀུན་རྫོབ་པའི་སེམས་ཅན་དེ་ལ་ཤེས་རྒྱུད་ཡོད་དམ་མེད། ཡོད་ན་དེ་སྙིང་པོ་ཡིན་པས་སངས་རྒྱས་ཟིན་པར་འགྱུར་ལ། མེད་ན་ཤེས་རྒྱུད་མེད་པའི་སེམས་ཅན་ཇི་ལྟར་སངས་རྒྱ་ཞེས་རྒོལ་ན། ཡེ་ཤེས་དབང་བཙན་གྱི་ཚེ་ནི་དེའི་ཤེས་རྒྱུད་སྙིང་པོར་གྱུར་པས་སངས་རྒྱས་ཟིན་ལ། དེ་ཉིད་ཀྱིས་ན་ཀུན་རྫོབ་ཀྱི་སེམས་ཅན་ཡོད་པར་མི་འདོད་དེ།
ཀུན་རྫོབ་དང་དོན་དམ་པའི་སེམས་ཅན་གྱི་ངོས་འཛིན་འགལ་བ་ལྟག་སྤྲོད་དུ་འདུག་པས་སོ། ། རྣམ་ཤེས་དབང་བཙན་གྱི་ཚེ་ནི་སེམས་ཅན་དེའི་ཤེས་རྒྱུད་སེམས་ཅན་དེ་ཉིད་ལས་མ་འདས་སོ། ། གལ་ཏེ་ལུས་ཅན་ཁྱད་འཕགས་ཡེ་ཤེས་ཁོ་ན་བའི་ཚེ་གཞི་དུས་ཀྱི་ཤེས་རྒྱུད་སངས་རྒྱས་གོ་ཆོད་པར་ཁས་ལེན་པ་ནི་རྗེས་སུ་ཡི་རང་མོད་ཀྱང༌། སངས་རྒྱས་དེ་ལ་ཁྱོད་ཀྱི་འདོད་པ་ལས་བཟློག་སྟེ་རྒྱུད་དེ་ལ་ཡོན་ཏན་མེད་པ་དང་དྲི་མ་ཡོད་པར་ཁས་བླངས་ན་ཅིས་འགོག བྱེད་ལས་མེད་པའི་ཡོན་ཏན་ནི་མེད་པ་དང་འདྲ་སྟེ། སྟོབས་ནི་མ་རིག་པའི་གཉེན་པོར་མི་རུང༌། སོ་སོ་རིག་བཞིས་ནི་ཚིག་དོན་མི་ཤེས། མི་འཇིགས་པས་ནི་ཟག་ཟད་དུ་དམ་འཆའ་བར་མི་ནུས་པའི་ཕྱིར། ཞེ་ན། སེམས་ཅན་གཞན་རྒྱུད་ཀྱི་ཡོན་ཏན་ལ་བྱེད་ལས་མེད་པ་གང་གིས་འགྲུབ།
མངོན་སུམ་དང་རྗེས་དཔག་གིས་མི་འགྲུབ་སྟེ། དེ་ཁྱོད་ལ་ཤིན་ཏུ་ལྐོག་གྱུར་ཉིད་ཀྱི་ཕྱིར། ལུང་གིས་མི་འགྲུབ་སྟེ་ལུང་ལས་ནི་སངས་རྒྱས་ཟིན་པར་བཤད་པ་ཉིད་ཀྱིས་ལྷག་པའི་ཡོན་ཏན་ཚོལ་མི་དགོས་པའི་ཕྱིར། ལུང་དོན་ལ་ཐེ་ཚོམ་ཟ་བས་མི་འགྲུབ་ན། སྤྲོ་དང་སྟོན་པ་བཞིན་གུས་དང༌། ། ཞེས་སོགས་ཀྱི་དགོངས་པ་འགྲུབ་བྱེད་མི་སྲིད་པར་འགྱུར་རོ། ། རྒོལ་བ་རང་རྒྱུད་ཀྱི་སྟོབས་ལ་ཡོན་ཏན་དེ་དག་མ་དམིགས་པས་མེད་པར་ངེས་སོ་ཞེ་ན། དེ་འདྲ་དེར་རང་གི་རྣམ་ཤེས་དང་ཡེ་ཤེས་གང་གིས་མ་དམིགས། དང་པོ་ལྟར་ན་དེས་དེར་མི་འགྲུབ་སྟེ། རྣམ་ཤེས་ཀྱི་ཡུལ་ལས་འདས་པའི་ཕྱིར།
གཉིས་པ་ལྟར་ན། རང་རྒྱུད་ཀྱི་སྟོབས་སོགས་ལ་བྱེད་ལས་དེ་ཡོད་པར་རང་རྒྱུད་ཀྱི་ཡེ་ཤེས་ཀྱིས་མ་དམིགས་པས་མེད་པར་མི་འགྲུབ་སྟེ།

དེ་འདྲ་དེ་རང་རྒྱུད་ཀྱི་ཡེ་ཤེས་ཀྱི་ཡུལ་ལས་འདས་པའི་ཕྱིར། ཁྱོད་ཀྱིས་སྨྲ་བ་དེ་དག་ནི་ཡེ་ཤེས་ཀྱི་བྱེད་ལས་རྣམ་ཤེས་ཀྱི་ངོར་མེད་པར་རྟགས་སུ་བཀོད་པས་གཏན་ཚིགས་མ་ངེས་པ་ཉིད་དོ། ། གཞི་དུས་ཀྱི་སྟོབས་ལ་སོགས་པས་རང་གི་འགལ་ཟླ་ལ་གེགས་མ་བྱས་པར་མི་འགྲུབ་སྟེ། གཞི་གཅིག་ཏུ་ཡོན་ཏན་བཞག་མི་དགོས་པ་དང༌། དེའི་འགལ་ཟླ་སེལ་མི་དགོས་པ་གྲུབ་བདེ་ཐ་མི་དད་པ་ནི་ཡོན་ཏན་གྱི་བྱེད་ལས་སུ་ངེས་པའི་ཕྱིར། གཞུང་དུ་ནི། སྡུག་བསྔལ་ཡིད་འབྱུང་ཞི་ཐོབ་པར། ། འདུན་དང་སྨོན་པའི་ལམ་ཅན་ནོ། ། ཞེས་རང་རྒྱུད་ལ་སྙིང་པོ་ཡོད་པའི་བྱེད་ལས་སུ་དེ་ལྟ་བུའི་ཡིད་འབྱུང་དང་སྨོན་ལམ་སྐྱེ་བ་ཉིད་དང༌། དེ་སྐྱེས་པའི་རྟགས་ཀྱིས་གཞི་དུས་སུ་སྙིང་པོ་ཡོད་པ་སྒྲུབ་ནུས་སུ་བཤད་ལ་དེ་ཡང་རྣམ་ཤེས་ཀྱི་ངོར་འགྲུབ་པའི་དབང་དུ་མཛད་དོ། ། གཉིས་པ་ནི།
གཞི་དུས་བདེ་གཤེགས་སྙིང་པོ་རྡོ་རྗེ་ཐེག་པའི་ཐབས་མཁས་ཀྱི་ལམ་དུ་བྱེད་པ་ན་རྣམ་ཤེས་ཀྱི་ཁྱད་པར་འགའ་ཞིག་མཚམས་སྦྱོར་དུ་དགོས་པ་ལས་གཞན་ལམ་གྱི་དངོས་གཞི་ཡེ་ཤེས་དངོས་སམ་རྗེས་མཐུན་པ་ཁོ་ནར་ངེས་པ་དང༌། ཡང་དེ་འདྲ་དེ་ཕ་རོལ་ཏུ་ཕྱིན་པའི་ཐབས་ཀྱིས་ལམ་དུ་བྱེད་པ་ན་མཉམ་གཞག་རྣམ་པར་མི་རྟོག་པ་དང༌། རྗེས་ཐོབ་དག་པ་འཇིག་རྟེན་པ་དང༌། འཇིག་རྟེན་པའི་ཡང་དག་པའི་ལྟ་བ་སོགས་རྣམ་ཤེས་དང་ཡེ་ཤེས་འདྲེན་མར་བྱུང་བའི་ལམ་གྱིས་བགྲོད་པ་དང༌། ཡང་གཞི་དུས་ཀྱི་སྙིང་པོ་སད་བྱེད་ཀྱི་རྐྱེན་འཁོར་ལོ་བཞི་དང་མ་ཕྲད་ཅིང་བྱེད་ལས་འདུན་པ་དང་སྨོན་ལམ་མ་བྱུང་བས་འཁོར་བ་འབའ་ཞིག་པའི་བྱ་བྱེད་ཁོ་ན་ལམ་དུ་བྱེད་པ་ནི་རྣམ་ཤེས་ཁོ་ནའི་ལམ་དུ་ངེས་པར་བཤད་མ་ཐག་པ་དེ་ལ་འདི་སྙམ་དུ་རྒོལ་བར་འགྱུར་ཏེ། མ་དག་པའི་འཁོར་བ་ཡང་རྣམ་ཤེས་ཁོ་ནའི་ལམ་པར་མ་ངེས་ཏེ། འཁོར་བ་མཐའ་དག་ཀྱང་གཞི་དུས་ཀྱི་རྒྱུ་བདེ་བར་གཤེགས་པའི་སྙིང་པོ་ཉིད་ལས་བྱུང་ཞིང༌། ལམ་དུས་ཀྱི་བྱ་བ་མཐའ་དག་ཀྱང་ཆོས་ཀྱི་དབྱིངས་ཀྱི་ཡེ་ཤེས་ལ་གནས་པའི་ཚུལ་གྱིས་བསྒྲུབ་དགོས་པའི་ཕྱིར་ཏེ། ཐོགས་མེད་ཞབས་ཀྱིས་དྲངས་པའི་མདོ་ལས། ཐོག་མ་མེད་པའི་དུས་ཀྱི་དབྱིངས། །
ཆོས་རྣམས་ཀུན་གྱི་གནས་ཡིན་ཏེ། ། དེ་ཡོད་པས་ན་འགྲོ་ཀུན་དང༌། ། མྱ་ངན་འདས་པའམ་འཐོབ་པར་འགྱུར། ། ཞེས་གསུངས་པ་དེ་སྙིང་པོ་དང་ཀུན་གཞི་གཉིས་ཀའི་སྒྲུབ་བྱེད་དུ་བཤད་པས་སོ། ། ཞེ་ན་འདིའི་ལན་ནི་ངེས་པར་ཤེས་དགོས་པ་ཞིག་སྟེ། དེ་ཡང་འཁོར་བ་དང་མྱ་ངན་ལས་འདས་པ་མཐའ་དག་གི་གནས་དང༌། རྟེན་དང༌། འབྱུང་ཁུངས་སུ་གྱུར་པ་ནི་ཆོས་ཀྱི་དབྱིངས་ཀྱི་ཡེ་ཤེས་ཁོ་ན་ཉིད་དུ་ངེས་པ་དེའི་ཚེ་མིང་ནི་ཀུན་གཞི་ཞེས་བྱ་ལ། དེ་ལ་རང་གི་ངོ་བོ་དང་རྐྱེན་གློ་བུར་བའི་བྱེད་པས་རྣམ་པར་བྱང་བའི་ཕྱོགས་ཀུན་གྱི་གཞིར་གྱུར་པ་ཀུན་གཞིའི་ཡེ་ཤེས་དང༌། ཀུན་ནས་ཉོན་མོངས་ལ་ཕྱོགས་ཀྱི་གཞིར་གྱུར་པ་ཀུན་གཞིའི་རྣམ་པར་ཤེས་པའོ། །
དེ་ལས་དང་པོ་ལ་ནི། ལྷན་ཅིག་སྐྱེས་པའི་ཡེ་ཤེས་དང་རང་བཞིན་ཆོས་སྐུ་ཞེས་བྱ་ལ། དེ་ཉིད་འཁོར་འདས་ཀུན་གྱི་གནས་དང༌། མེད་ན་མི་འབྱུང་བའི་རྒྱུར་འཆད་དགོས་པ་ཡིན་ཏེ། ཇི་སྐད་དུ། ང་ལས་གནས་གསུམ་པོའང་འབྱུང༌། ། ང་ཡིས་འདི་ཀུན་ཁྱབ་པ་སྟེ། ། འགྲོ་བའི་རང་བཞིན་གཞན་མ་མཐོང༌། ། ཞེས་འཁོར་བ་པའི་རྒྱུད་ཀུན་ཀྱང་ལྷན་ཅིག་སྐྱེས་པའི་ཡེ་ཤེས་སུ་བཤད་པའི་ཕྱིར། དེ་ལྟར་ན་ཡང་འཁོར་བའི་བྱེད་པ་པོ་ནི་བདག་ཏུ་རྨོངས་པ་དང༌།
བྱ་བ་ལམ་ནི་རྒྱུ་ལས་ཉོན་དང་འབྲས་བུ་སྡུག་བསྔལ་དུ་ངེས་པས་འཁོར་བ་རྒྱུ་འབྲས་ཐམས་ཅད་ཀུན་རྫོབ་ཀྱི་བདེན་པ་དང༌། མྱ་ངན་ལས་འདས་པའི་རྒྱུ་འབྲས་མཐའ་དག་དོན་དམ་པར་ངེས་ཤེས་བྱ་ལ། འཁོར་བ་ལ་ཐོག་མཐའ་ཡོད་ཅེས་མི་འཆད་ཀྱང༌། གཞི་དུས་ཉིན་ནས་ཡོད་མ་མྱོང་བ་དང༌། ལམ་དུས་སུ་འཁྲུལ་པ་དང༌། འབྲས་བུའི་དུས་སུ་མི་དམིགས་པས་ན། གཞི་ལམ་འབྲས་བུ་ཀུན་གྱི་གནས་ཚུལ་ནི། མྱ་ངན་ལས་འདས་པ་གཅིག་བུ་ལས་གཞན་མེད་པ་ཉིད་དང༌། འཁོར་བ་པའི་རྒྱུད་ཀྱང་མྱ་ངན་ལས་འདས་པ་ཉིད་ཀྱི་ཕྱིར་ན། འཁོར་བའི་ལམ་ནི་དེའི་རྒྱུད་དང་དབྱེར་མེད་དུ་འདྲེ་བ་མི་སྲིད་པས་ན།
དེའི་ལམ་ཡེ་ཤེས་སུ་འཁྲུལ་པར་བྱའོ། ། གལ་ཏེ་འཁོར་ལོ་གསུམ་པོའི་ཆོས་ཀྱི་སྐད་ལས་ཀུན་གཞིའི་རྣམ་པར་ཤེས་པ་ཉིད་རྒྱུའི་རྒྱུད་དང་བདེ་བར་གཤེགས་པའི་སྙིང་པོ་དང་གདོད་མ་ནས་གྲུབ་པ་ཉིད་དུ་འཆད་དགོས་པ་མ་ཡིན་ནམ་ཞེ་ན། མ་ཡིན་ཏེ། རྣམ་ཤེས་དེ་ནི་སྙིང་པོ་ལ་ལྟོས་ཏེ་གློ་བུར་བ་དང༌། དེའི་སྟེང་དུ་དྲི་མ་བསལ་བྱར་ཡོད་པ་དང༌། དྲི་མ་དག་པ་ན་ཡོན་ཏན་གཞག་ཏུ་ཡོད་པར་འཆད་དགོས་པའི་ཕྱིར། ཆོས་དབྱིངས་ལས་རྣམ་སྨིན་གློ་བུར་དུ་བྱུང་བའི་ཚུལ་ཇི་ལྟ་བུ་ཞེ་ན། དཔེར་ན་ད་ལྟར་གྱི་ཚུར་མཐོང་ལྷ་སྦྱིན་ལྟ་བུ་གཞི་དུས་ཀྱི་རྒྱུད་དམ་ཆོས་དབྱིངས་ཡེ་ཤེས་འཁོར་བའི་འགྲོ་བ་རིགས་དྲུག་དང༌། མྱ་ངན་ལས་འདས་པའི་ལམ་གང་དུ་འགྲོ་མ་ངེས་པ་ཞིག་ཡོད་པ་དེ་ལ་བྱེད་པ་པོ་ལྷ་སྦྱིན་གྱིས་ལས་སུ་བྱ་བ་མི་དགེ་བའམ། དགེ་བ་ཟག་བཅས་ཞིག་བྱས་ནས་སྐད་ཅིག་གཉིས་པར་འགགས་པ་དེའི་ཚེ་བག་ཆགས་སམ་དྲི་མ་བྱད་བཞིན་ནམ་ཟླ་གཟུགས་ལྟ་བུ་གཅིག་ཆོས་དབྱིངས་ཡེ་ཤེས་ཆུ་མཚོའམ་དངུལ་དཀར་གྱི་མེ་ལོང་དྭངས་པ་དང་འདྲ་བ་དེ་ལ་གཟུགས་བརྙན་བྲལ་རུང་དང༌།
གློ་བུར་བ་ལྟ་བུའི་ཚུལ་གྱིས་འཆར་བར་བྱེད་དོ། ། ཤར་བ་དེའི་རྗེས་སུ་བྱེད་པ་པོ་དེ་ཉིད་ཀྱིས་བག་ཆགས་དེ་སད་བྱེད་ཀྱི་རྐྱེན་ཡང་ཡང་བྱས་པས། བག་ཆགས་དེ་འགྲོ་བ་རིགས་དྲུག་གང་རུང་གི་ས་ཉིད་དུ་སྨིན་པར་གྱུར་པ་དེ་ལ་ནི་རྣམ་སྨིན་དང་ས་བོན་ཐམས་ཅད་པ་ཞེས་བྱ་སྟེ། འདོད་ཁམས་ལྟ་བུའི་རྣམ་སྨིན་དུ་གྲུབ་ཟིན་པ་དེའི་སྟེང་དུ་ས་ཐམས་ཅད་ཀྱི་བག་ཆགས་ས་བོན་ལྟ་བུར་གྱུར་པ་དང༌། གསོས་འདེབས་བྱེད་ཆུ་ལུད་ལྟ་བུར་གྱུར་པ་ཀུན་བཞག་ཏུ་རུང་བའི་ཕྱིར། ས་གཞན་དང་གཞན་གྱི་རྣམ་སྨིན་དང་ས་བོན་ལ་ས་མཚུངས་ཇི་ལྟར་ཞེས་དཔྱད་དགོས་ཀྱང་གསོས་འདེབས་བྱེད་དང་མི་མཚུངས་པ་ཁོ་ནའོ། ། དེ་སྐད་དུ་དཔེར་བརྗོད་པ་དེ་ནི། ཇི་སྐད་དུ། དེ་ཡོད་པས་ན་འགྲོ་ཀུན་དང༌། ། ཞེས་ཆོས་དབྱིངས་དང་རྣམ་སྨིན་རྒྱུ་འབྲས་སྔ་ཕྱི་བར་གསུངས་པའི་མཚན་གཞི་ལ་གོ་བ་བསྐྱེད་བྱེད་ཡིན་གྱི།
ཀུན་གཞིའི་རྣམ་ཤེས་མེད་པའི་སྔ་རོལ་ཏུ་ཆོས་དབྱིངས་ཡོད་པར་འཆད་ནུས་པ་ནི་མ་ཡིན་ནོ། ། གལ་ཏེ་ཆོས་དབྱིངས་དང་ཀུན་གཞིའི་རྣམ་ཤེས་འབྲལ་རུང་དུ་འཆད་ན། གསང་སྔགས་སུའང་རྣམ་ཤེས་འདི་བདེན་གྲུབ་ཏུ་ཁས་ལེན་དགོས་པ་མ་ཡིན་ནམ་ཞེ་ན། གཞན་དབང་དང༌། སྤང་བྱ་དང༌། གློ་བུར་བ་ཉིད་དུ་བཤད་པའི་ཕྱིར་བདེན་གྲུབ་ཀྱི་ལུང་མེད་དོ། ། གལ་ཏེ་ཆོས་དབྱིངས་དང་རྣམ་སྨིན་གཉིས་ཀ་དགེ་མི་དགེའི་བག་ཆགས་ཀྱི་རྟེན་དུ་བཤད་ན་གང་རུང་གཅིག་གིས་ཆོག་མོད། གཉིས་དོན་མེད་དོ་ཞེ་ན། ཆོས་དབྱིངས་ནམ་མཁའ་དང་འདྲ་བ་ལ་མ་བརྟེན་པའི་ཤེས་བྱ་མི་སྲིད་མོད་ཀྱང༌། འཁོར་བའི་ས་བོན་ལས་འབྲས་བུ་སྡུག་བསྔལ་དུ་སྨིན་པ་ནི་ཀུན་གཞིའི་རྣམ་ཤེས་ཞིང་ས་གཤིན་པོ་དང་འདྲ་བ་དེར་སྨིན་དགོས་པའི་ཕྱིར་ན།
རྟེན་ས་ཐ་དད་ལ་བརྟེན་པའི་དགོས་པ་སོ་སོ་བ་ཉིད་དོ། ། དེའི་ཕྱིར་འཁོར་བའི་ཕྱོགས་ལ་ནི་གཞི་དུས་ཀྱི་རྟེན་ཆོས་དབྱིངས་དང༌། ལམ་དུས་ཀྱི་རྟེན་ཀུན་གཞིའི་རྣམ་ཤེས་དང༌། མྱང་འདས་ཀྱི་ཕྱོགས་ལའང་གཞི་དུས་ཀྱི་རྟེན་དང་པོའི་སངས་རྒྱས་དང༌། ལམ་དུས་ཀྱི་རྟེན་ཀུན་གཞིའི་ཡེ་ཤེས་ནུས་པ་མཐུ་ཅན་ཉིད་དུ་ལྟ་བར་བྱའོ། ། གསུམ་པ་ནི། དེ་ལྟར་གསང་སྔགས་རྡོ་རྗེའི་ཐེག་པའི་ངེས་དོན་གྱི་མཐར་ཐུག་དཔལ་པོའི་སངས་རྒྱས་སུ་གྲགས་པ་དེ་འཁྲུལ་མེད་དུ་ངོས་གཟུང་བ་ན་དེས་ཤེས་བྱའི་ཆོས་མཐའ་དག་ལ་ཁྱབ་པ་དང༌། ཕར་ཕྱིན་དུ་བཀའ་འཁོར་ལོ་གསུམ་པར་གྲགས་པའི་ངེས་དོན་མཐར་ཐུག་བདེ་བར་གཤེགས་པའི་སྙིང་པོར་གྲགས་པ་དེས་ཀྱང་ཐ་ན་དུད་འགྲོའི་སྐྱེ་གནས་སུ་གྱུར་པ་ལའང་ཁྱབ་པར་རྣམ་གྲངས་དུ་མའི་སྒོ་ནས་བཤད་བྱུང་བ་དེའི་ཚེ་འདི་སྙམ་དུ། དེ་མ་ཐག་ཏུ་ངོས་འཛིན་པར་འགྱུར་བའི་མདོ་ལུང་མང་པོ་དག་དང༌། ཤིང་རྟ་ཆེན་པོའི་སྲོལ་འབྱེད་རྩོད་བྲལ་དུ་གྲགས་པ་དག་དང༌།
བོད་དུ་ཕྱིས་བྱོན་ལོ་ཙྪ་བ་ཆེན་པོ་དག་གི་གསུང་རབ་ལས་གཞི་འབྲས་དབྱེར་མེད་ཀྱི་སྙིང་པོར་འཆད་པ་དེས་སེམས་ཅན་མཐའ་དག་ཁྱབ་པ་ལྟ་ཅི་སྨོས། དེ་འདྲ་དེའི་མཚན་གཞི་ཡང་མི་སྲིད་པ་ཉིད་དུ་རྣམ་གྲངས་དུ་མས་བཤད་ཡོད་པ་ལ་རྩོམ་པ་པོ་ཁྱོད་ཀྱིས་ནི་ཞེན་དོན་ཕན་ཚུན་སྤངས་པའི་འགལ་བ་གཉིས་གཞི་སེམས་ཅན་མ་ལུས་པའི་སྟེང་དུ་མི་འགལ་བར་དམ་འཆའ་བའི་གྲུབ་མཐའ་གཏིང་ཚུགས་པ་ཉིད་དུ་འཛུགས་པར་ཁས་ལེན་པ་དེའི་ཚེ། ཕན་ཚུན་སྤངས་པའི་འགལ་བ་དག་མི་འཁྲུལ་བར་ངེས་བྱེད་ཀྱི་ཚད་མ་དག་ཡོད་དམ་ཅི། ཡོད་ན་དེ་ལྟར་འཆད་པའི་ལུང་དང་རིགས་པ་དག་མགོ་སྨོས་གོ་བར་སླ་བ་ཉིད་དུ་སྟོན་ཅིག་ཅེས་འཛེར་ཏོ། ། ལན་ལ་གཉིས་ཏེ། མགོ་སྨོས་པ་དང་ཞིབ་མོར་བཤད་པའོ། ། དང་པོ་ནི། སེམས་ཅན་ཐམས་ཅད་ལ་སྙིང་པོས་ཁྱབ་མ་ཁྱབ་ཀྱི་དམ་བཅའ་འགལ་བ་དག་གཞི་གཅིག་ལ་དང༌། གནས་སྐབས་གཅིག་ཏུ་དང༌། འཇལ་བྱེད་ཚད་མ་གཅིག་གི་ངོ་དང༌།
སྒྲུབ་བྱེད་ལུང་རིགས་གཅིག་གིས་མི་འགལ་བ་ཉིད་དུ་བྱར་ཡོད་པ་མ་ཡིན་ནོ། ། འདི་ལྟར་གཞི་དང་གནས་སྐབས་སོགས་ལྟོས་པ་སོ་སོ་བ་དག་མ་འཆོལ་བ་ཉིད་དུ་ངེས་པ་སྔོན་དུ་བཏང་ནས། ཞེན་དོན་ཕན་ཚུན་སྤངས་པའི་དམ་འཆའ་བ་དག་གནས་སྐབས་སོ་སོ་བ་དེ་དང་དེར་གཏིང་ཚུགས་པ་ཉིད་སྨྲ་བར་བྱེད་དོ། ། དེ་དག་གང་ཞེ་ན། སྒྲུབ་ཕྱོགས་ཀྱི་གཞི་དང་གནས་སྐབས་སོགས་ནི་གོང་དུ་དོན་གྱི་མདོ་བཟུང་ནས་རྩ་བའི་གནས་གོ་བདེ་བར་བཤད་པ་ཉིད་ཀྱིས་གྲུབ་ལ། དགག་ཕྱོགས་སུ་དམ་འཆའ་བ་དེའི་ལུང་གི་ཁུངས་ནི་རང་སྟོང་གཏན་ལ་འབེབས་བྱེད་གཙོ་བོར་གྱུར་པའི་ཤེར་ཕྱིན་གྱི་མདོ་མཐའ་དག་དང༌། ལང་ཀར་གཤེགས་པའི་མདོ་དང༌། མྱ་ངན་ལས་འདས་པ་ཆེན་པོའི་མདོ་སོགས་དང༌། ཤིང་རྟའི་སྲོལ་ནི་སྤྱིར་དབུ་མ་ཐལ་རང་དང༌། བྱེ་བྲག་དབུ་མ་ལ་འཇུག་པ་རྩ་འགྲེལ་ལས་འབྱུང་བ་དག་དང༌།
གཞི་དང་གནས་སྐབས་ཀྱི་ཁྱད་པར་གཞི་ཀུན་རྫོབ་པའི་སེམས་ཅན་དང༌། གནས་སྐབས་སོ་སོ་སྐྱེ་བོ་དང༌། ཡང་དག་ཀུན་རྫོབ་གཞིར་འཇོག་གི་ཚེ་དང༌། འཇལ་བྱེད་འཕྲལ་གྱི་འཁྲུལ་རྒྱུས་མ་བསླད་པའི་རྣམ་ཤེས་དང༌། སྙིང་པོ་རང་གི་ངོ་བོ་ལ་སྤྱོད་པའི་ཐོས་བསམ་གྱི་ལུང་རིགས་གཞིར་བཞག་ནས་སེམས་ཅན་ལ་སྙིང་པོས་མ་ཁྱབ་པར་དམ་འཆའ་བ་ནི་ས་ལོའི་བཞེད་པའོ། ། གཉིས་པ་ལ་རང་གི་འཆད་ཚུལ་གཏིང་ཚུགས་པ་དང༌། གཞན་འཆད་ཚུལ་སོམ་ཉིའི་གནས་སུ་འཇོག་པ་དག་སྟབས་ཅིག་ཏུ་བཤད་པར་བྱ་སྟེ། ཤེར་ཕྱིན་དུ་གནས་ཚུལ་གཏན་ལ་འབེབས་པའི་ཚེ་སྙིང་པོ་ལྟ་ཅི་སྨོས་ཡོད་པའི་ཆོས་ཁས་མི་ལེན། དེ་ལ་སོགས་པ་སྙིང་པོ་མེད་པ་ལ་སྙིང་པོའི་མིང་འདོགས་ན་འདོགས་ལ་རག་མོད། དེ་འདྲ་དེ་ཐོས་བསམ་གྱི་ཡོད་པ་ཙམ་དུ་ཡང་ཁས་མི་ལེན།
རྔོག་ལོ་ཆེན་པོས་ཤེས་མདོའི་སྟོང་པ་ཉིད་ཅེས་རྒྱུད་བླ་མའི་ངེས་དོན་དུ་དང་སྙིང་པོའི་ངོས་འཛིན་དུ་འཆད་པ་ལ་སྔོན་བྱོན་སྒྲུབ་བརྒྱུད་པ་མཐའ་དག་གིས་མི་རིགས་པར་འཆད། དེ་ལྟར་འཆད་ཀྱང་རྒྱུད་བླར་དཔེ་དགུས་བསྟན་པའི་སྙིང་པོ་དང༌། རྣམ་གཞག་བཅུའི་སྙིང་པོ་ལ་ཁྱད་པར་འབྱེད་མ་ཤེས། མྱ་ངན་འདས་ཆེན་དུ་འཇིམ་པ་ལ་རྫབ་བུམ་དང༌། འོ་མ་ལ་མར་ཡོད་པར་ཁས་ལེན་པའི་དཔེར། རྒྱུ་ལ་འབྲས་བུའི་མིང་གིས་བཏགས་པར་བཞེད། ལང་གཤེགས་སུ་མདོ་གཞན་ལས་སྙིང་པོ་གསུངས་པ་སྟོང་པ་ཉིད་ལ་དགོངས་པར་འཆད། ངོ་བོ་ཉིད་མེད་པ་ལས་མེད་པར་དགག་པའི་སྟོང་ཉིད་ལས་གཞན་པའི་ངེས་དོན་ངོས་མི་འཛིན་པ་ཤེས་བྱེད་དུ་བྱས་ནས་གཞི་འབྲས་དབྱེར་མེད་ཀྱི་སྙིང་པོ་ངེས་དོན་ལྟ་ཅི་སྨོས་ཤེས་བྱ་ལ་མི་སྲིད་པར་འཆད། མི་སྲིད་པའི་ཤེས་བྱེད་དྲི་མ་མེད་ན་སེམས་ཅན་དུ་འགལ་བ་དང༌། དྲི་མ་ཡོད་ན་ཡོན་ཏན་བཞག་མེད་འགལ་བ་ལ་ཐུག
ཆོས་ཀྱི་རྗེ་ས་ལོ་ནི་སྤྲོས་བྲལ་སྙིང་པོར་འཇོག་པའི་ཚེ་སྤྱིར་དགེ་བ་དང་བསྔོ་རྒྱུ་ཉིད་དུ་འགལ་བ་དང༌། སྙིང་པོ་རྟག་བརྟན་ཞིག་ཁས་བླངས་ན་ཤེར་ཕྱིན་གྱི་མདོ་དང་འགལ་ཞེས་འཆད་པ་ནི། ཇི་སྐད་དུ། ངེས་པའི་དོན་གྱི་མདོ་སྡེ་དང༌། ། རྣམ་པ་ཀུན་ཏུ་འགལ་ཕྱིར་རོ། ། ཞེས་གསུངས། བུ་སྟོན་ལོ་ཙྪ་ནི། རྒྱུད་བླའི་བསྟན་བཅོས་ན། གློ་བུར་རྣམ་དག་གི་ཆོས་སྐུ་ལས་གཞན་རང་བཞིན་རྣམ་དག་ཙམ་ལ་སྙིང་པོར་བཤད་པ་མེད་ཅེས་འཆད། དེས་ན་འདིར་རང་གི་རིགས་པས་རྟོག་ཅིང་དཔྱོད་པ་ལ་གཉིས་ཏེ།
རང་གི་དམ་བཅའ་ལ་ཤེས་བྱེད་དགོས་པ་དང༌། གཞན་གྱི་སུན་འབྱིན་དུ་བརྗོད་པ་ལ་ལན་ཇི་ལྟར་འདེབས་པའི་ཚུལ་ལོ། ། དང་པོ་ལ་དམ་བཅའ་ནི། ཁྱད་གཞི་ཀུན་རྫོབ་པའི་སེམས་ཅན་ལ་ཁྱད་ཆོས་གཞི་འབྲས་དབྱེར་མེད་པའི་སྙིང་པོ་མི་སྲིད་པ་ནི། སྙིང་པོ་དེ་འགྲུབ་བྱེད་ཀྱི་ཡེ་ཤེས་ཚད་མས་ཀུན་རྫོབ་པའི་སེམས་ཅན་མི་འགྲུབ། དེ་འགྲུབ་བྱེད་ཀྱི་རྣམ་ཤེས་གང་ཡིན་པ་དེས་ཅིག་ཤོས་མི་འགྲུབ་པར་དམ་འཆའོ། ། དེའི་ཤེས་བྱེད་ལ་སྤྱིར་བསྟན་པ་ནི་རྣམ་ཤེས་དབང་བཙན་གྱི་ཚེ་སེམས་ཅན་གྱི་ངོས་འཛིན་ལ་ཀུན་རྫོབ་མུ་སྟེགས་ཀྱིས་སྒྲོ་བཏགས་པ་དང༌། དོན་དམ་པ་འཇིག་རྟེན་ལྷན་སྐྱེས་ལ་གྲགས་པ་གཉིས་ལས། གང་ལ་ངོས་བཟུང་ཡང་སངས་རྒྱས་པའི་གྲུབ་མཐའ་ལ་ཞུགས་པའི་ཚེ་བདག་ཏུ་སྨྲ་བ་ཉིད་ལས་མ་འདས་པས་འཁོར་བ་པོ་དང་མྱ་ངན་ལས་འདའ་བ་པོ་གང་དུ་ཡང་མི་རུང་ལ། འཁྲུལ་ངོ་དབང་བཙན་པར་བྱས་ན་ནི་མུ་སྟེགས་ཀྱི་བདག་ཏུ་སྨྲ་བ་དང་མཚུངས་པར་སོང་ངོ༌། །
དེ་ཉིད་ཕྱེ་སྟེ་བཤད་པ་ནི་བསལ་བཞག་དང་བྲལ་བའི་སྙིང་པོ་དེ་ཆོས་ཅན། རྣམ་ཤེས་ཕལ་པས་མི་རྟོགས་ཏེ། རྣམ་ཤེས་ཀྱི་ངོར་ནི། དག་དང་ཉོན་མོངས་དང་ལྡན་སོགས་འགལ་འདུས་སྐྱོན་ཅན་དུ་སྣང་བའི་ཕྱིར། དེ་ལྟ་ན་ཡང་སྙིང་པོ་དེ་འགལ་འདུས་སྐྱོན་མེད་དུ་གཏན་ལ་ཕེབས་པའི་རྣམ་ཤེས་རྗེས་མཐུན་པ་མི་སྲིད་པ་ནི་མ་ཡིན་ནོ། ། ཡང་བསལ་བཞག་དང་བྲལ་བའི་སྙིང་པོ་ཆོས་ཅན། ཐོས་བསམ་གྱི་ཤེས་པས་མི་རྟོགས་ཏེ། རྟོག་པའི་ཡུལ་ལས་འདས་པའི་ཕྱིར། ཡང་སྙིང་པོ་དེ་ཆོས་ཅན། སོ་སོ་སྐྱེ་བོས་མི་རྟོགས་ཏེ།
དེའི་མངོན་སུམ་གྱིས་མི་རྟོགས་ལ། རྗེས་དཔག་ནི་རྟོག་པ་ལས་མ་འདས་པའི་ཕྱིར། ཡང་བསལ་བཞག་དང་བྲལ་བའི་སྙིང་པོ་དེ་ཆོས་ཅན། ཀུན་རྫོབ་པའི་སེམས་ཅན་གྱི་རྒྱུད་ལ་ཡོད་པ་མ་ཡིན་ཏེ། དེ་འདྲ་དེའི་རྒྱུད་མི་སྲིད་པའི་ཕྱིར་མོ་གཤམ་གྱི་བུའི་རྒྱུད་བཞིན་ནོ། ། གཉིས་པ་དེ་ལྟར་བཤད་པ་ལ་རྒོལ་བའི་ལན་གདབ་པ་ནི། འོ་ན་སེམས་ཅན་མི་སྲིད་པར་འགྱུར་ཏེ། སྲིད་ན་གང་ཟག་ལས་མ་འདས་ལ། གང་ཟག་ནི་བདག་དང་བྱེད་པ་པོ་དང་ཤེད་ལས་སྐྱེས་སོགས་བཅུ་གཉིས་དང་མིང་གི་རྣམ་གྲངས་སུ་འདོད་པས་སོ་ཞེ་ན། འདིར་དོན་དམ་པའི་སེམས་ཅན་ནི་ཁས་མི་ལེན་ལ།
ཀུན་རྫོབ་ཀྱི་སེམས་ཅན་ལ་ཡང་མུ་སྟེགས་ཀྱིས་བརྟགས་པ་ནི། རྣམ་ཤེས་དབང་བཙན་པ་ཉིད་ཀྱི་ཚེ་ན་ཡང་ཡོད་པ་མ་ཡིན་ལ། འཇིག་རྟེན་ལྷན་སྐྱེས་ལ་གྲགས་པ་ནི་མ་བརྟགས་གཅིག་པུར་ཉམས་དགའ་བ་ཉིད་ཀྱི་ཚེ་ཡོད་པར་ཁས་ལེན་མོད། དེ་སྙིང་པོ་ཅན་དུ་ཁས་བླངས་ན་དོན་དམ་པའི་བདག་ཁས་ལེན་དུ་སླེབ་པས་ཀུན་རྫོབ་པའི་བདག་ཞིག་པ་ཡིན་ཏེ། ཇི་སྐད་དུ། བདག་དང་བདག་མེད་སྤྲོས་པ་དག ། ཉེ་བར་ཞི་བ་དམ་པའི་བདག ། ཅེས་སོ། ། འོ་ན་སྐྱེ་བ་སྔ་ཕྱི་ལེན་པ་པོ་དང༌། འཁོར་བའི་བདེ་སྡུག་མྱོང་བ་པོ་གང་ཟག་གིས་བྱེད་པ་འཕགས་པའི་ཀུན་རྫོབ་ཏུ་ཡང་མི་འཐད་ན།
ཀུན་ཏུ་ཡང་བྱེད་པ་པོ་དང་མྱོང་པོ་མེད་པར་ཐལ་ལོ་ཞེས་པའི་ལན་ནི་རྣམ་འགྲེལ་མཛད་པས་བཏབ་ཟིན་པ་ཡིན་ཏེ། ཇི་སྐད་དུ། གཞན་གྱི་དྲན་དང་ལོངས་སྤྱོད་སོགས། ། ཐལ་བ་གནོད་བྱེད་མ་ཡིན་ཏེ། ། འགའ་ཡང་དྲན་པ་མེད་པའི་ཕྱིར། ། དེས་ན་མྱོང་ལས་དྲན་པ་འབྱུང༌། ། ཞེས་གསུངས་པས་སོ། ། གལ་ཏེ་གྲུབ་པའི་མཐའ་བརྟགས་པའི་ཚེ་ཀུན་རྫོབ་པའི་སེམས་ཅན་མི་སྲིད་མོད། ཀུན་རྫོབ་ཏུ་ཡང་སེམས་ཅན་མི་སྲིད་ན་ནི་རྣམ་ཤེས་ཀྱི་ཆོས་ལས་ཉམས་ལ་སྲིད་ན་དེ་འཁོར་བ་པོ་ལ་སོགས་པ་ཉིད་དུ་ཇི་ལྟར་མི་རུང་ཞེ་ན། སྲིད་པ་ནི་མ་བརྟགས་གཅིག་པུ་དང་བྱེད་པ་པོ་དང་མྱོང་པོ་སོགས་ལ་དཔྱོད་པ་ནི་གྲུབ་མཐས་བརྟགས་པའི་དབང་དུ་བྱས་པས་འགལ་བར་མི་འགྱུར་རོ། །
གལ་ཏེ་བསྟན་བཅོས་གཅིག་ཏུ་སེམས་ཅན་ལ་སྙིང་པོས་ཁྱབ་མ་ཁྱབ་ཀྱི་ཕན་ཚུན་སྤངས་པའི་འགལ་བ་གཉིས་གྲུབ་མཐའ་གཏིང་ཚུགས་སུ་འཇོག་པ་གནས་སྐབས་སོ་སོ་ལ་ལྟོས་ཞེས་སྒྲུབ་བྱེད་བཀོད་ཟིན་མོད། ཤེས་བྱེད་ཀྱི་དཔེ་ཡོད་དམ་ཞེ་ན། ཤིན་ཏུ་ཡང་ཡོད་པ་ཉིད་དེ། རྒྱུད་བླ་མར་སེམས་ཅན་ལ་སྙིང་པོས་ཁྱབ་མ་ཁྱབ་གཉིས་དངོས་སུ་བྱུང་བ་དང༌། སློབ་དཔོན་ཟླ་གྲགས་ཀྱི་སྲོལ་གཅིག་པུ་ལའང་སྙིང་པོ་ཇི་བཞིན་པར་འཆད་མི་འཆད་གཉིས་གསལ་བར་བྱུང་བ་དང༌། རྒྱུད་དུ། ལུས་ལ་ཡེ་ཤེས་ཆེན་པོ་གནས། ། ཞེས་པའི་རྣམ་བཤད་དག་ལྡན་དུ། ཕར་ཕྱིན་ཐེག་པར་བཤད་པའི་སངས་རྒྱས་དེ་ལ་སྤྱི་དོན་གྱི་སངས་རྒྱས་དང༌། སྔགས་ལུགས་ཀྱི་ཡེ་ཤེས་ཆེན་པོ་དེ་ལ་སྦས་དོན་གྱི་སངས་རྒྱས་སུ་བཤད་ནས་དེས་སེམས་ཅན་ཐམས་ཅད་ལ་ཁྱབ་པར་གསུངས་པ་དང༌།
རྒྱུད་ཀྱི་གླེང་གཞིའི་ཡི་གེ་གཉིས་པོ་སྤྱི་དོན་དང་སྦས་དོན་གྱི་བཤད་པ་འགལ་བ་ལྟ་བུར་སྣང་བ་དག་གིས་འཆད་དགོས་པ་བཞིན་ནོ། ། དེ་བས་ན་ཕར་ཕྱིན་ཐེག་པར་སེམས་ཅན་ལ་སྙིང་པོས་མ་ཁྱབ་པ་དང༌། སྔགས་ལུགས་སུ་ཁྱབ་པར་བཤད་པ་དག་ཕན་ཚུན་གནོད་བྱ་གནོད་བྱེད་དུ་འགྱུར་བ་ག་ལ་ཡོད། སྐབས་འདིར་བྱིས་པའི་རྟོག་གེ་པ་རྒོལ་བ་མཁས་པའི་ངག་ཉན་པ་དང་རྫོགས་པའི་ལོང་མེད་པར་ཐལ་ཕྱིར་དུ་སྨྲ་བ་དག་གི་ངོར་ནི་འདི་སྐད་ཅེས། ཀུན་རྫོབ་པའི་སེམས་ཅན་ནི་སྙིང་པོ་ཅན་མ་ཡིན་པ་དང༌། སངས་རྒྱ་བ་པོར་མི་འཆད་པ་དང༌། རྡོ་རྗེ་ཐེག་པའི་ལྷའི་བསྐྱེད་རིམ་གྱི་སྒྲུབ་གཞིར་ཁས་མི་ལེན་པ་དང༌། དོན་དམ་པའི་སེམས་ཅན་ནི་སྔ་མ་ལས་བཟློག་པ་གསུམ་པོ་དེ་དང་དེར་ཁས་ལེན་པ་ཡིན་ནོ། ། ཞེས་དེ་ཙམ་ཞིག་དམ་བཅས་པས་ཆོག་པ་ཡིན་ནོ། ། གསུམ་པ་གཞི་འབྲས་དབྱེར་མེད་གཞིར་འཇོག་པའི་ཚེ་མདོ་སྔགས་སུ་ལམ་རིམ་གྱིས་པ་མི་འབྱུང་བའི་དོགས་པ་སྤང་བ་ལ་གཉིས་ཏེ།
དྲི་བ་དང་ལན་ནོ། ། དང་པོ་ནི། ཐེག་པ་ཐམས་ཅད་ཀྱི་རྩེ་མོ་དཔལ་འཁོར་ལོ་སྡོམ་པའི་ལུས་ཀྱི་དཀྱིལ་འཁོར་ཡོངས་སུ་རྫོགས་པ་ས་བཅུ་གཉིས་ཀྱི་དབང་ཕྱུག་ཏུ་གྱུར་པའི་དུས་ལས། རང་གི་ངོ་བོ་དང༌། ཡོན་ཏན་དང༌། འགལ་ཟླའི་དྲི་མས་གནོད་པ་བྱར་མི་ནུས་པ་སོགས་ཁྱད་པར་གྱི་ཆོས་མཐའ་དག་ལ་བྱེ་བྲག་ཏུ་འབྱེད་པ་ཅི་ཡང་ཡོད་པ་མ་ཡིན་པ་ཞིག གཞི་འཁོར་བ་ཐོག་མེད་ཀྱི་དུས་ཅན་དག་ལ་རང་བཞིན་གྱིས་གྲུབ་པར་ཁས་ལེན་པ་ཁྱོད་ལྟར་ན། མདོ་རྒྱུད་ནས་གསུངས་པའི་གཞིའི་གནས་ལ་སྒྲོ་འདོགས་པ་དང༌། ལམ་གྱི་ཚུལ་ལ་སྐུར་བ་བཏབ་པའི་ཉེས་ཆེན་མང་པོ་དག་ཏུ་གྱུར་པ་མ་ཡིན་ནམ་ཞེ་ན། ལན་ལ་གཉིས་ལས།
སྤྱིར་བསྟན་པ་ནི་མདོ་དང་སྔགས་ཀྱིས་བསྡུས་པའི་འཁོར་ལོ་གསུམ་པ་དགོངས་འགྲེལ་དང་བཅས་པ་དག་པས། གཞི་ཤེས་བྱ་མཐའ་དག་གི་གནས་ཚུལ་དོན་དམ་པའི་བདེན་པ་ཉིད་དང༌། མྱ་ངན་ལས་འདས་པ་དང༌། རྣམ་བྱང་གི་ཆོས་མ་ཚང་བ་མེད་པར་ལྷུན་གྱིས་གྲུབ་པ་དང༌། ཀུན་རྫོབ་དང་འཁོར་བ་དང་ཀུན་ནས་ཉོན་མོངས་ཀྱི་ཆོས་རྣམས་ནི་རྣམ་ཤེས་འཁྲུལ་བའི་ངོར་གློ་བུར་བ་དང༌། འབྲལ་རུང་གི་ཚུལ་དུ་བྱུང་ཡང་གཞི་དུས་སུ་ཡོད་པར་ཁས་མི་ལེན་ཏེ། གཞི་དུས་ཀྱི་ཤེས་བྱ་ནི་དོན་དམ་འབའ་ཤིག་པ་ཉིད་ཀྱི་ཕྱིར་འབྲས་བུའི་དུས་བཞིན་ནོ། ། གནས་ཚུལ་འབའ་ཞིག་པ་དེ་གང་དུ་བགྲོད་པའི་ལམ་ནི་གཉིས་ཏེ། བྱེད་པ་པོ་རྣམ་ཤེས་ཀྱིས་འཁྲུལ་ངོར་བྱས་པ་དང༌། བྱེད་པ་པོ་ཡེ་ཤེས་མ་འཁྲུལ་བའི་ལམ་དུ་བྱེད་པའོ། །
ལམ་ཕྱི་མ་འདི་ལ་ཐོག་མར་འཇུག་པ་དཀའ་ཡང་ལན་གཅིག་ཞུགས་ནས་གཞི་ལམ་དབྱེར་མེད་དུ་འདྲེས་ཏེ་གཞི་དུས་ཀྱི་ཡོན་ཏན་ཇི་སྙེད་པ་རྫོགས་པར་མངོན་སུམ་དུ་མཐོང་བའི་འཁོར་ལོ་བདེ་མཆོག་གི་གོ་འཕང་དེ་བརྙེས་པར་ནི་ཡེ་ཤེས་སུ་མ་ཟད་རྣམ་ཤེས་ཚད་མ་ཡིས་ཀྱང་འགྲུབ་པའོ། ། དེ་གང་ཞེ་ན་སྔགས་ལམ་གྱི་ས་བཅུའི་མཉམ་གཞག་ཡེ་ཤེས་ཀྱིས་དྲངས་པའི་རྗེས་ཀྱི་རྣམ་ཤེས་སོ། ། ལམ་དང་པོ་དེར་ནི་འཇུག་པ་སླ་ཞིང་ཞུགས་ནས་ཀྱང་གཞི་ལམ་དབྱེར་མེད་དུ་འགྲོ་བ་ནི་ཐོག་མཐའ་གང་དུ་ཡང་མི་སྲིད་ཅིང་བར་དུ་གནས་འཁོར་བ་དང༌། གནས་པ་པོ་རྣམ་ཤེས་གང་ན་ཡོད་པའི་ས་དེ་དང་དེ་ན་ཡོན་ཏན་ཀུན་ཚང་གི་ཡེ་ཤེས་དེ་ཡང་རྣམ་ཤེས་ཀྱི་དབང་གིས་སྤྱན་འདྲོངས་ནས་གནས་སོ་ཞེས། མདོ་རྒྱུད་དག་ལས་ཐ་སྙད་དུ་བྱེད་པ་དེའི་ཚེ་གཞི་དེ་ནི་འཁོར་བ་པོ་དང་འཁོར་བའི་ཆོས་གང་དུ་ཡང་སོང་བ་མེད་དེ། རང་བཞིན་རྣམ་དག་གི་སངས་རྒྱས་ཉིད་ལས་མ་འདས་པའི་ཕྱིར་དང༌། སངས་རྒྱས་དེ་ལ་ནི་ཉོན་མོངས་པ་དང་ཤེས་བྱའི་སྒྲིབ་པ་གང་གིས་ཀྱང་གནོད་པ་སྐྱེལ་མ་ནུས། མི་ནུས་པ་དེ་ཡང་ཡོན་ཏན་དང་དབྱེར་མེད་པའི་དབང་གིས་ཡིན་པས་ན་རྟག་བརྟན་ཞི་བ་གཡུང་དྲུང་ཉིད་དུ་གནས་ཤིང༌། ཡེ་ཤེས་འབའ་ཤིག་ལས་གཞན་རྣམ་ཤེས་ཀྱི་སྣང་ཆ་ཅི་ཡང་འཆར་བ་མེད་དོ། ། གལ་ཏེ་འོ་ན་རྣམ་ཤེས་ཀྱི་རང་སྣང་ལ་འཁོར་བའི་སྣང་བ་འཆར་ས་དེར་ཡུན་རིང་པོ་ཉིད་དུ་འཁྲིད་པར་བྱེད་པ་ལྟ་ན་ཡེ་ཤེས་འབའ་ཞིག་པས་ཀྱང་དེ་ལས་བཟློག་པར་མི་ནུས་པ་ཅི་ཞེ་ན།
རྣམ་ཤེས་ལ་ནི་འཁོར་བར་འཁྲིད་ཚུལ་འཁྲུལ་སྣང་གི་དཔུང་ཚོགས་ཡན་ལག་བཞི་པོ་གྲོགས་གཞན་ལ་མ་རག་པར་རང་གི་ངང་གིས་འབྱུང་བས་ལམ་སྟབས་བདེ་བ། ཡེ་ཤེས་ཀྱིས་ནི་རྣམ་ཤེས་ཐར་ལམ་དུ་འཁྲིད་པ་ལྟ་ཅི་སྨོས། རང་འབའ་ཞིག་ཐར་ལམ་དུ་འཇུག་པ་ལ་ཐོག་མར་བག་ཆགས་སད་བྱེད་ཀྱི་རྐྱེན་འཁོར་ལོ་བཞི་ཚང་དགོས། ཚང་ནས་ཀྱང་གྲོགས་ཐོས་བསམ་གྱི་ཤེས་རབ་དང༌། ཞི་ལྷག་གི་སྒྲུབ་བྱེད་སེམས་གནས་ཀྱི་ཐབས་དགུ་དང༌། གོམས་བྱེད་ཀྱི་ཡན་ལག་ཉེས་པ་ལྔའི་གཉེན་པོར་སྤོང་བའི་འདུ་བྱེད་བརྒྱད་ལ་སོགས་པ་མཚུངས་ལྡན་རྟོག་པར་གྱུར་པའི་གྲོགས་ཀྱི་དཔུང་ཚོགས་མང་པོ་མངོན་པར་འདུ་བྱེད་དགོས་བྱུང་བ་ལ་ཐུག་པས་ན། ཡེ་ཤེས་རང་ཉིད་གཞིའི་གནས་ཚུལ་དང་མཐུན་པར་འཇུག་པ་ལ་ནི། ཐར་པ་ཆ་མཐུན་ནས་བཟུང་སྟེ་ལམ་ལྔ་དང་ས་བཅུའི་རིམ་པ་ཚང་དགོས་པར་བྱུང་ཞིང༌། རྣམ་ཤེས་འཁྲུལ་པ་གཞིའི་གནས་ཚུལ་དང་མི་མཐུན་པར་འཁྲུལ་ལམ་དུ་ཞུགས་པ་ན་རང་དང་ཚོགས་པ་གཅིག་པའི་ཡེ་ཤེས་ནི་ལམ་དེར་ཁྲིད་པ་དང་ཁྲིད་ནུས་པ་མ་ཡིན་ཏེ། འཁྲིད་པ་པོ་གནས་ཚུལ་ལ་མ་ཞུགས་པའི་ཕྱིར་དང༌།
ཡེ་ཤེས་ལ་ནི་འཁྲུལ་ལམ་དེའི་སྣང་བ་མི་འཆར་བའི་ཕྱིར། གཅིག་ཕྱོགས་ལ་མི་མཚུངས་ཏེ། ཡེ་ཤེས་ཀྱིས་ནི་ཐོག་མར་རྣམ་ཤེས་དང་ལྷན་ཅིག་ཐར་ལམ་དུ་ཞུགས་ནས་མཐར་རྣམ་ཤེས་ཟད་པར་བྱེད་པ་ཉིད་དགོས་པའི་གཙོ་བོ་ཡིན་ལ། གཅིག་ཕྱོགས་ཀྱི་ནི་དེ་དང་རིགས་མཐུན་པར་བྱ་མི་ནུས་པའི་ཕྱིར་རོ། ། གཉིས་པ་སོ་སོར་བཤད་པ་ལ་གཉིས་ཏེ། རྒྱུད་བླ་མར་གསུངས་པའི་དཔེ་སྒྲུབ་པ་དང༌། དེ་ཉིད་སྐབས་ཀྱི་དོན་ལ་སྦྱར་བའོ། ། དང་པོ་ནི། བསྟན་བཅོས་དེར་རྣམ་གཞག་བཅུའི་ནང་གི་ཡོན་ཏན་དབྱེར་མེད་འཆད་པའི་སྐབས་སུ། ཇི་ལྟར་རི་མོ་འདྲི་བྱེད་པ་ཞེས་པ་ནས།
ཉི་མའི་དཀྱིལ་འཁོར་དག་དང་མཚུངས། ། ཤེས་པའི་བར་གྱིས་ནི་དཔེ་མངའ་བདག་རྒྱལ་པོའི་བྱང་གཟུགས་དང་དོན་བདེ་གཤེགས་སྙིང་པོ་དག་གི་གཞི་ལམ་འབྲས་བུའི་གནས་སྐབས་གསུམ་དུ་ཕྱེ་ནས་གཞི་ལ་གནས་ཚུལ་ལམ་དུ་བྱེད་ཚུལ་མཐར་ཡོངས་རྫོགས་སུ་སྣང་ཚུལ་གསུམ་གྱི་སྒོ་ནས་དཔེ་དོན་དུ་སྦྱར་བ་ཡིན་ནོ། ། དེ་ལ་རྒྱལ་པོའི་བྱད་གཟུགས་རང་ལ་ཡོད་པ་ནི། སྙིང་པོ་ཡོན་ཏན་ཀུན་རྫོགས་གཞི་དུས་ན་ཡོད་པའི་དཔེའོ། ། རྒྱལ་པོ་དེའི་འདྲ་སྐུ་འདྲི་བ་ལ་ཡན་ལག་དྲུག་པོ་སོ་སོ་ཁོ་ན་ལ་མཁས་པའི་རི་མོ་མཁན་དྲུག་ངེས་པར་ཚང་དགོས་པ་ནི། གཞི་དུས་སུ་ཡོན་ཏན་ཚང་གི་སྙིང་པོ་དེ་ཐོག་མར་མངོན་སུམ་དུ་མཐོང་བ་དང༌། མཐོང་ཟིན་ལམ་དུ་བྱེད་པ་ལ་སྦྱིན་སོགས་ཕར་ཕྱིན་དྲུག་པོ་ཀུན་དང་གྲོགས་སུ་མཚུངས་པར་ལྡན་པ་མཆོག་གི་ཆོས་དབྱིངས་ཡེ་ཤེས་གོམས་པར་བྱེད་པ་དཔེ་དོན་དུ་སྦྱོར་དགོས་དང༌། རི་མོ་མཁན་དྲུག་རས་གཞི་དང་བཅས་པ་ལ་མངའ་བདག་རྒྱལ་པོའི་གཟུགས་རྫོགས་པར་གྲུབ་པ་ནི། ས་བཅུའི་ཐ་མར་སྙིང་པོ་གཞི་དུས་ན་ཇི་ལྟར་ཡོད་པ་བཞིན་རྫོགས་པར་མཐོང་བ་དང་དཔེ་དོན་དུ་སྦྱར་བར་དོན་གྱིས་གྲུབ་མོད། གཞུང་དུ་སྙིང་པོ་ཡོངས་རྫོགས་མཐོང་བ་ཉི་མའི་དཀྱིལ་འཁོར་དང་མཚུངས་པར་བཤད་ནས་ཡོངས་རྫོགས་མཐོང་བ་གཞི་ལམ་གྱི་སྐབས་སུ་མེད་པར་བསྟན་ཏོ། །
གཞི་སོ་སོའི་སྐྱེ་བོའི་དུས་སུ་སྙིང་པོ་དེའི་ཕྱོགས་གཅིག་ཙམ་ཡང་མངོན་སུམ་དུ་མཐོང་བ་མེད་ཀྱང༌། ཆ་ཤས་ཕྱོགས་རེ་ཙམ་ནས་ཇེ་འཕེལ་དུ་མཐོང་བ་ནི་ཐེག་ཆེན་གྱི་འདས་ལམ་ནས་ཡོད་པར་རྩ་བའི་ཤུགས་བསྟན་དང་འབྲེལ་བའི་དངོས་བསྟན་མ་བྱུང་ངོ༌། ། འོ་ན་སྙིང་པོ་དངོས་ཀྱི་ངོས་འཛིན་ནི་རང་བཞིན་རྣམ་དག་གི་ཆ་ནས་འཇོག་པ་གཞིར་བྱས་ལ། ཡོངས་སུ་རྫོགས་པར་མཐོང་བའི་དུས་ཀྱི་ཆོས་སྐུ་དེའམ། ཕྱོགས་རེ་མཐོང་བའི་དུས་ཀྱི་དེའམ། མཐོང་མཁན་མེད་པའི་དུས་ཀྱི་ཤིན་ཏུ་ལྐོག་གྱུར་གསུམ་པོ་གང་ལ་བྱེད་ཅེ་ན། གཞི་འབྲས་དབྱེར་མེད་ཀྱི་ཆོས་སྐུ་རང་བཞིན་རྣམ་དག་གི་མཚན་ཉིད་དང་ལྡན་པའི་ཆ་ནས་ངོས་འཛིན་པ་ཡིན་ལ། དེ་འདྲ་དེ་གཞི་སོ་སོ་སྐྱེ་བོའི་དུས་སུ་མངོན་སུམ་དུ་མཐོང་མཁན་མི་སྲིད། སངས་རྒྱས་ཀྱི་སར་ནི་གློ་བུར་རྣམ་དག་གི་ཆོས་སྐུ་དང་རྫས་ཀྱི་སྒོ་ནས་དབྱེ་བ་མི་ཕྱེ་ཀྱང་དག་པ་གཉིས་ལྡན་དུ་འཇོག་ཚུལ་མཚན་ཉིད་ཀྱིས་སོ་སོར་འབྱེད་དགོས་ཀྱང༌། དེ་འདྲ་དེ་མངོན་སུམ་དུ་མཐོང་བ་སློབ་ལམ་དུ་མི་སྲིད་པས་ན་མངོན་སུམ་དུ་མཐོང་བའི་ས་མཚམས་ས་བཅུ་གཅིག་རིམ་པ་བཞིན་དུ་མཐོང་བར་གསུངས་སོ། །
དེའི་ཤེས་བྱེད་ནི་ཇི་སྐད་དུ། དྲི་འདི་དག་གི་བྱིས་རྣམ་དང༌། ། ཞེས་པ་ནས། དེ་ནི་རྡོ་རྗེ་ལྟ་བུ་ཡི། ། ཏིང་ངེ་འཛིན་གྱི་གཞོམ་བྱ་ཡིན། ། ཞེས་གསུངས་པ་དག་གིས་སོ། ། དེས་ན་ཐེག་ཆེན་གྱི་མཐོང་ལམ་ནས་མཐོང་བྱའི་སྙིང་པོ་བསལ་བཞག་མི་དགོས་པར་བཤད་པ་དེ་རང་རྒྱུད་ལ་ཡོད་པར་མངོན་སུམ་གྱིས་མཐོང་བས་ན་མཐོང་བྱའི་སྙིང་པོ་དང་མཐོང་བྱེད་ཀྱིས་ས་མཚམས་གཉིས་ཀ་རྟགས་དང་རྗེས་དཔག་ལ་རག་མ་ལས་པའི་ས་མཚམས་ནི་ཐེག་ཆེན་གྱི་མཐོང་ལམ་དེ་ནས་སོ། ། འོ་ན་མཐོང་ལམ་པ་དེས་སོ་སོ་སྐྱེ་བོ་གཞན་ལ་སྙིང་པོ་དེ་ཡོད་པར་འགྲུབ་བམ་མི་འགྲུབ། འགྲུབ་ན་མངོན་སུམ་མམ་རྗེས་དཔག་གིས་ཞེ་ན་རྟགས་ལས་ཏེ། རང་རྒྱུད་ཀྱི་སྙིང་པོ་དངོས་དང༌།
དེ་མཐོང་བའི་མངོན་སུམ་དང༌། དེས་དྲངས་པའི་རྗེས་ཐོབ་ཀྱི་སྤྱོད་པ་གསུམ་རྒྱུ་འབྲས་སུ་ངེས་བྱེད་ཀྱི་ཚད་མ་ལས་རྟོགས་ནུས་པའི་ཕྱིར་ཏེ་རྒྱུད་སོ་སྐྱེའི་དུས་སུ་སྙིང་པོ་མེད་ན། འབྲས་བུ་མཐོང་ལམ་གྱི་དུས་སུ་དེ་མི་འབྱུང་བའི་འབྲེལ་པ་ནི་རང་རིག་པའི་མངོན་སུམ་གྱིས་འགྲུབ་པའི་ཕྱིར། སོ་སོ་སྐྱེ་བོས་ནི་རྟགས་ལས་ཀྱང་རྟོགས་པར་དཀའ་བ་ཡིན་ཏེ། ཇི་སྐད་དུ། གཞན་སེམས་རྗེས་དཔག་མི་འགྱུར་སྟེ། ། བདག་ལ་འབྲེལ་བ་མཐོང་མེད་ཕྱིར། ། ཞེས་པ་བཞིན་ནོ། ། འདིའི་འགྲེལ་པ་དང་ཆོས་དབྱིངས་བསྟོད་པར་ཟླ་བ་ཡར་ཚེས་ཀྱི་མཐོང་ཚུལ་དཔེར་མཛད་ནས། ས་རྣམས་ལ་ཆོས་སྐུའི་ཆ་ཤས་ཇེ་འཕེལ་དུ་གསུངས་པས་སྙིང་པོའི་ཆ་ཤས་མཐོང་མ་མཐོང་ཆ་གཉིས་སུ་དབྱེ་བར་ནུས་སམ་ཞེ་ན་མ་ཡིན་ཏེ།
སྙིང་པོ་དང་དེའི་ཡོན་ཏན་ནི་གྲུབ་བདེ་ཐ་མི་དད་པའི་ཕྱིར། ཆགས་སྡང་སོགས་སྒྲིབ་བྱེད་ཀྱི་དྲི་མའི་ཕྱོགས་རེ་རེ་ནས་ས་རྣམས་སུ་རིམ་གྱིས་གསལ་བ་ལ་རང་བཞིན་ཆོས་སྐུའི་ཕྱོགས་རེ་ནས་མཐོང་བར་མིང་གིས་བཏགས་པར་ཟད་དོ། ། དེ་ལྟ་མོད་ཀྱི་ས་དང་པོར་མཐོང་སྤངས་སུ་གྱུར་པའི་ཆགས་སོགས་སྤངས་པའི་འགོག་བདེན་དེ་གློ་བུར་རྣམ་དག་གི་ཕྱོགས་གཅིག་ཏུ་འཆད་དགོས་ཀྱང་སྙིང་པོའི་ཕྱོགས་གཅིག་ཏུ་མི་འཆད་དོ། ། རང་བཞིན་རྣམ་དག་གི་མཚན་ཉིད་ཅན་དུ་མི་འཆད་པས་སོ། ། འོ་ན་སྙིང་པོ་ལམ་དུ་བྱེད་པའི་ཡན་ལག་ཏུ་ཆགས་སོགས་སྤོང་དགོས་པ་ཅི་ཞེ་ན། ས་བཅུ་གཅིག་པར་སྒྲིབ་པ་མ་ལུས་པར་སྤངས་པའི་ཆོས་སྐུ་མངོན་དུ་བྱས་པ་དེ་གཞི་དུས་སུ་རང་བཞིན་རྣམ་དག་གི་ཆོས་སྐུ་ཡོད་པའི་བྱེད་ལས་སུ་གོ་དགོས་པ་ཡིན་ཏེ། དེ་མེད་ན་དེ་ལྟར་མི་འབྱུང་བའི་ཕྱིར། ཇི་སྐད་དུ། གང་ལ་སྟོང་པ་ཉིད་རུང་བ། ། དེ་ལ་ཐམས་ཅད་རུང་བ་ཡིན། །
ཞེས་གསུངས་པ་བཞིན་ནོ། ། གཉིས་པ་དོན་ལ་སྦྱར་བ་ནི། དོན་དམ་པའི་དཀྱིལ་འཁོར་རང་བཞིན་རྣམ་དག་གི་དབང་དུ་བྱས་པ་དེ་ལ། གཞི་འབྲས་ཀྱི་དུས་སུ་བཟང་ངན་གྱི་ཁྱད་པར་མེད་ན། འབྲས་བུའི་ཆེད་དུ་ལམ་རིམ་པ་གཉིས་ལ་སློབ་པ་དོན་མེད་པར་འགྱུར་རོ། ། ཞེས་པའི་དོགས་པ་འདི་གོང་དུ་རྒྱས་པར་བཤད་པ་ཉིད་ཀྱིས་གྲུབ་མོད། འདི་སྐད་དུ་ཡང་བཤད་པར་བྱ་སྟེ། སེམས་ཅན་རྣམས་ནི་འཁོར་ལོ་སྡོམ། ། འོན་ཀྱང་གློ་བུར་དྲི་མས་བསྒྲིབས། ། དེ་བསལ་ན་ནི་དཀྱིལ་འཁོར་ཉིད། །
ཅེས་བཏོན་ནས། གློ་བུར་རྣམ་དག་གི་དཀྱིལ་འཁོར་མཐོང་བ་ལ་སྒྲིབ་བྱེད་སེལ་དགོས་ཀྱང་དེའི་ཆ་ནས་དོན་དམ་གྱི་དཀྱིལ་འཁོར་དུ་མི་འཇོག་པ་དང༌། མཐོང་བྱ་དོན་དམ་པའི་དཀྱིལ་འཁོར་རང་གི་ངོ་བོ་ལ་གློ་བུར་གྱི་དྲི་མ་མེད་ཀྱང༌། མཐོང་བྱེད་རྣམ་ཤེས་ལ་ཡོད་པའི་དྲི་མ་སེལ་དགོས་པས་ན་ཞེས་བཤད་དགོས་པ་ཡིན་ཏེ། ཇི་སྐད་དུ། དྲི་འདི་དག་གིས་བྱིས་རྣམས་དང༌། ། ཞེས་བཤད་པའི་ཕྱིར་དང༌། དཔེར་ན་གཞི་དུས་ན་ཡོད་པའི་དུང་གི་དཀར་པོ་དང་སེར་སྣང་བསལ་རྗེས་ཀྱི་དཀར་པོ་ལ་ཁྱད་མེད་ཀྱང༌། དཀར་སྣང་ཕྱི་མ་དེ་སྐྱེ་བ་ལྟ་བྱེད་མིག་གི་དྲི་མ་སེལ་བ་ལ་རག་ལས་པ་བཞིན་ནོ། ། གལ་ཏེ་གཞི་དུས་ཀྱི་དོན་དམ་སྔར་མ་མཐོང་བ་ཕྱིས་མཐོང་བར་བྱེད་པ་ལ་ལམ་གྱི་ཁྱད་པར་ཇི་ཙམ་ཞིག་ལ་སློབ་དགོས་ཞེས་འདྲི་ཞིང༌།
མཐོང་ནས་སློབ་མི་དགོས་ཏེ། གཞི་འབྲས་ལ་བཟང་ངན་མེད་པར་ཁས་བླངས་པའི་ཕྱིར་ཞེ་ན། དང་པོའི་ཤེས་བྱེད་ནི་གཞི་དུས་ཀྱི་བག་ཆགས་སད་པའི་གདུལ་བྱ་ལ་ཐོག་མར་དོན་དམ་པའི་དཀྱིལ་འཁོར་དུ་དབང་བསྐུར་བ་དང༌། དེ་ནས་གཞི་དུས་ཀྱི་འཁོར་འདས་དབྱེར་མེད་གཏན་ལ་ཕབ་པའི་ཐོས་བསམ་གྱི་ཤེས་རབ་དང༌། ཤེས་རབ་དེ་དང་མཚུངས་པར་ལྡན་པའི་འཇིག་རྟེན་པའི་སྒོམ་བྱུང་གི་ཡེ་ཤེས་ལ་གོམས་པར་བྱས་པས་གཞིའི་གནས་ཚུལ་མངོན་སུམ་དུ་མཐོང་བའི་ལམ་སྐྱེ་བར་འགྱུར་རོ། ། ཐོས་བསམ་གྱི་ཤེས་རབ་དེ་ཡང་སློབ་མ་སོ་སོ་སྐྱེ་བོར་གྱུར་པ་ལ་སློབ་དཔོན་ཐེག་ཆེན་འཕགས་པ་ཞིག་གིས་རང་ཉིད་ཀྱི་ཉམས་མྱོང་མཐུན་དཔེར་བཞག་ནས། སྐབས་ཀྱི་སློབ་མའི་རྒྱུད་ལ་གཞི་དུས་སུ་འཁོར་ལོ་བདེ་མཆོག་ཡོད་པར་སྒྲུབ་པ་ལ་སྦྱོར་བའི་སྔོན་དུ་སྙིང་རྗེ་དང༌། ཞེས་བྱ་བ་ལ་སོགས་པའི་རྟགས་ཀྱིས་འགྲུབ་པ་ཡིན་ཏེ། དེ་དུས་སློབ་དཔོན་དེ་ལ་ཡིད་ཆེས་པ་གསུམ་ལྡན་ཐུགས་རྒྱུད་ལ་འཁྲུངས་པ་ཉིད་ཀྱི་ཕྱིར། རྒོལ་བ་ཕྱི་མ་ལ་ནི་གཏན་ཚིགས་མ་ངེས་པ་ཉིད་དེ།
རང་བཞིན་རྣམ་དག་གི་ཆ་ལ་བཟང་ངན་མེད་ཀྱང་གསང་སྔགས་ཀྱི་འབྲས་བུའི་མཐར་ཐུག་ཡན་ལག་བདུན་དང་ལྡན་པའི་ལོངས་སྤྱོད་རྫོགས་སྐུ་འགྲུབ་པ་ནི། ལམ་རིམ་པ་གཉིས་ལ་སློབ་པ་མེད་ན་མི་འབྱུང་བའི་ཕྱིར། འོ་ན་དེ་ལྟར་སློབ་པ་ལ་ལམ་ལྔ་དང་ས་བཅུའི་རྣམ་གཞག་ཕར་ཕྱིན་པ་ལ་ཡོད་པ་ལས་ལྷག་པ་ཞིག་དགོས་པ་དེའི་དབང་དུ་མཛད་ནས། གནས་ལ་སོགས་པའི་མིང་གིས་བསྟན་པ་གང་ཡིན་པ་དེ་དང་དེ་དག་ལ་རྒོལ་བར་མི་བྱེད་མོད་ཀྱི། རབ་ཏུ་དགའ་བ་ལ་སོགས་པ་ས་བཅུའི་ཡོན་ཏན་རྣམས་གནས་སོགས་དེ་དག་ལ་ཡར་ལྡན་དུ་ཚང་བ་ལས་ལྷག་པ་ཅི་ཞིག་ཡོད། ལམ་རིམ་པ་གཉིས་པོ་ས་གང་དང་གང་གི་གནས་སྐབས་སུ་འཇོག་ཅེ་ན། བདེ་མཆོག་ལས། དཔེ་མེད་པ་དང་ཡེ་ཤེས་ཆེ། ། ཞེས་གཉིས་པོ་དེ་ཕར་ཕྱིན་པའི་ས་བཅུའི་སྟེང་དུ་བསྣོན་དགོས་པར་བཤད་པས་རིམ་པ་གཉིས་པོ་ཡང་ས་གཉིས་པོ་དེའི་སྐབས་ཁོ་ནར་ངེས་པ་ཉིད་དུ་གསལ་ལོ། ། རྣལ་འབྱོར་དབང་ཕྱུག་གི་མན་ངག་ལས།
བུམ་དབང་གི་མངོན་པར་རྟོགས་པ། རབ་ཏུ་དགའ་བ་སོགས་ཀྱི་ས་དྲུག་བགྲོད་པ་དང༌། དེ་ནས་ས་བཞི་པོ་གསང་དབང་གི་མངོན་པར་རྟོགས་པ་དང༌། དེ་ནས་ས་གཉིས་པོ་ཤེས་རབ་ཡེ་ཤེས་ཀྱི་དང༌། བཅུ་གསུམ་པའི་ཕྱེད་ནི་དབང་བཞི་པའི་མངོན་རྟོགས་སུ་གསུངས་པ་རྣམས་ཀྱི་དགོངས་པ་ཞིབ་མོར་སྔོན་དུས་ནས་གཏན་ལ་ཕབ་པ་ཞིག་ཡོད་ན་དང༌། མེད་ནའང་སླད་ནས་མང་དུ་ཐོས་པ་དང་ཉམས་མྱོང་ཅན་དག་གི་ཤེས་རབ་ཀྱི་དབང་པོས་རྣམ་པར་བརྟགས་ནས་རྟོགས་པར་བྱ་དགོས་པ་ཉིད་དུ་ངེས་སོ། ། རེ་ཞིག་འདིར་བརྟགས་པ་ནི་སྤྱིར་བླ་མེད་རྡོ་རྗེ་ཐེག་པའི་སྐབས་དང༌། ཁྱད་པར་ཅན་དོན་དམ་པའི་དཀྱིལ་འཁོར་གྱི་ཉམས་ལེན་ལ་རྟོག་དཔྱོད་གཏོང་པའི་སྐབས་འདིར་ལམ་ལྔ་དང་ས་བཅུ་པོ་རེ་རེ་ཞིང་ཡང་ཕར་ཕྱིན་དང་ཐུན་མོང་གི་ཡོན་ཏན་རྣམས་ཡར་ལྡན་དུ་འདུ་བ་གཞིར་བྱས་ཀྱི་སྟེང་དུ། ཐུན་མོང་མ་ཡིན་པའི་མཚན་ཉིད་ཀྱི་སྟེངས་ནས་བཤད་པར་བྱ་དགོས་ཏེ། དེར་མ་བཤད་ན་སྔགས་ཀྱི་ས་ལམ་དུ་མི་འགྱུར་བའི་ཕྱིར།
དེ་ཡང་སྔགས་ཀྱི་ཚོགས་ལམ་དུ་ཐོག་མར་སྨིན་བྱེད་ཀྱི་དབང་བསྐུར་ནས་རིམ་པ་གཉིས་ཀྱི་ལྟ་སྒོམ་སྤྱོད་འབྲས་ཀྱི་རྣམ་གཞག་ཐོས་བསམ་གྱིས་གཏན་ལ་འབེབས་པར་བྱེད་དོ། ། ཕེབས་ནས་སྒྲུབ་པ་ལ་འཇུག་པའི་ཚེ། རིམ་པ་གཉིས་པོ་སོ་སོ་ལ་ཡང་མཉམ་གཞག་ཏུ་ལྟ་སྒོམ་དང༌། རྗེས་སུ་ཐུན་མོང་མ་ཡིན་པའི་སྤྱོད་པ་རྣམས་ལ་སློབ་དགོས་ཏེ། གཞན་དུ་ན་སྔགས་ཀྱི་སྒྲུབ་པ་པོར་མི་རུང་བའི་ཕྱིར། དེ་ཡང་ལྟ་བས་ནི། སྤང་བྱ་སྤོང་བར་བྱེད་ཅིང༌། སྒོམ་པས་ནི་ཡོན་ཏན་གྱི་རྟེན་བྱེད། སྤྱོད་པས་བསོད་ནམས་ཀྱི་ཚོགས་རྫོགས་པར་བྱེད་དོ། ། དེ་ཡང་ངེས་འབྱེད་ཆ་མཐུན་གྱི་ལྟ་བ་ནི་རྟོགས་པ་དང་མཚུངས་པར་ལྡན་པས་སྤང་བྱའི་ས་བོན་སྤོང་མི་ནུས་ལ།
འདས་ལམ་ནས་ཡེ་ཤེས་འབའ་ཞིག་པར་སོང་བས་དེའི་ས་བོན་དྲུང་འབྱིན་པར་བྱེད་དོ། ། སྤང་བྱ་ཡང་བསྐྱེད་རིམ་པའི་ཚེ་ཉོན་མོངས་པ་དུག་ལྔ་དང་གཉིས་སྣང་གི་བག་ཆགས་འཁྲུལ་པའི་སྣང་བ་དང༌། སྣང་བ་དེ་ལ་སྣང་ཚུལ་དུ་ཞེན་པ་ནི་ཤེས་བྱའི་སྒྲིབ་པའོ། ། དེ་སྤོང་བྱེད་བསྐྱེད་རིམ་གྱི་ལྟ་བ་ནི་སྟོང་ཉིད་རྟོགས་པའི་ཡེ་ཤེས་ཏེ། སྔོན་འགྲོ་ཡེ་ཤེས་ཚོགས་གསོག་གི་ཚེ་དང༌། འཇུག་དཀྱིལ་འཁོར་སྡུད་རིམ་གྱི་ཚེ་མངོན་དུ་བྱེད་པ་ལྟ་བུའོ། ། རྫོགས་རིམ་གྱི་ལྟ་བ་ནི་བདེ་སྟོང་ཟུང་དུ་འཇུག་པའི་ཡེ་ཤེས་ཏེ། འདི་ལ་སྤང་བྱ་དང་ཡོན་ཏན་སྤོང་བརྟེན་གྱི་དབྱེ་བ་སོ་སོར་མི་འབྱེད་པ་ནི་འདས་ལམ་གྱི་མཉམ་གཞག་ཏུ་ཟུང་འཇུག་ཁོ་ནར་ངེས་པ་དང༌། སྟོང་རྐྱང་ལ་མཉམ་པར་བཞག་ན་དུག་ཅན་དུ་འགྲོ་བས་སོ། ། འདིའི་སྤང་བྱ་ནི་མཆོག་ཏུ་མི་འགྱུར་བའི་བདེ་བ་ལ་གེགས་བྱེད་ཀྱི་མཚན་འཛིན་ནོ། །
དེ་ལྟར་བསྐྱེད་རྫོགས་གང་རུང་ངམ་གཉིས་ཀའི་ལྟ་བ་སྔར་མ་མཐོང་མངོན་སུམ་དུ་མཐོང་བ་ནི་སྔགས་ཀྱི་མཐོང་ལམ་མོ། ། དུས་འདི་ནས་དོན་དམ་པའི་ལུས་ཀྱི་དཀྱིལ་འཁོར་ཡང་མངོན་སུམ་དུ་མཐོང་བ་ནི་གཙོ་བོར་གྱུར་པ་སྟེ། རབ་ཏུ་དགའ་བའི་ས་ཐོག་མར་སྐྱེས་པའོ། ། དེ་ལྟར་མངོན་སུམ་དུ་མཐོང་ཟིན་གོམས་བྱེད་སྔགས་ཀྱི་ཐུན་མོང་མ་ཡིན་པའི་སྒོམ་པའི་ལམ་ལ་ས་དུ་ཞིག་ཏུ་འབྱེད་ཅེ་ན། དོན་དམ་པའི་ལུས་ཀྱི་དཀྱིལ་འཁོར་བསྐྱེད་རྫོགས་ཟུང་འཇུག་ཏུ་བྱེད་པའི་སྒོམ་ལམ་གྱི་ས་ནི་བཅུ་སྟེ། གནས་སོགས་མིང་གིས་བསྟན་པ་བཅུ་པོ་དེ་དག་ནི་ཐུན་མོང་དུ་གྲགས་པ་རབ་ཏུ་དགའ་བ་ནས་ཆོས་ཀྱི་སྤྲིན་ཞེས་པའི་བར་དུའོ། ། ས་དེ་དག་ཏུ་མཐོང་བྱ་དང༌། བསྒོམ་བྱ་དོན་དམ་པའི་དཀྱིལ་འཁོར་ཡོངས་རྫོགས་ཉིད་དུ་ཁྱད་པར་མེད་ཀྱང༌། མཐོང་བྱེད་རྣམ་ཤེས་ལ་ཡོད་པའི་སྒྲིབ་བྱེད་ཕྲ་རགས་ཀྱི་ཁྱད་པར་ལས་རྗེས་ཐོབ་ཏུ་དོན་དམ་པའི་སྐུ་གསུང་ཐུགས་ཡོན་ཏན་འཕྲིན་ལས་ངེས་པ་འདྲེན་ཚུལ་སོ་སོའི་དབང་གིས་བཞག་པར། རྣལ་འབྱོར་དབང་ཕྱུག་གི་གཞུང་ཉིད་ལས་གསུངས་ཤིང༌།
ཞིབ་ཆ་འདོན་ཚུལ་རྒྱས་པ་ནི། རྩ་བ་དང་བཤད་པའི་རྒྱུད་ལས་རྟོགས་པར་བྱའོ། ། འདིར་སྨྲས་པ། འདིར་བཤད་འདི་ནི་སྔགས་གཞུང་རབ་འབྱམས་ཀྱི། ། ངེས་པའི་དོན་ལ་བརྡ་འཕྲོད་བྱེད་ཁོ་ནར། ། མ་ཟད་ཐེག་ཆེན་མདོ་གཞུང་ཕལ་ཆེ་བའི། ། ངེས་པའི་དོན་འགའ་འདི་ཡིས་མི་ཁྲོལ་ཅི། ། མཆོག་ཏུ་དམ་པའི་དོན་ལ་ཐུགས་གཞོལ་བའི། ། བླ་མ་རྣམས་དང་བསྟན་འཛིན་སྐྱེས་བུར་འདི། ། མཆོད་པར་འབུལ་ལོ་དེ་ལས་དགེ་བ་གང༌། །
ཐོབ་པ་དེ་ཡང་རྫོགས་སངས་རྒྱས་ཉིད་དུ། ། བསྔོ་བར་བྱེད་ཀྱི་རྣམ་པར་གཡེངས་པས་མིན། ། གཞན་གྱི་རྣམ་བཤད་ཞུས་ནས་བྲིས་པ་དང༌། ། ལ་ལར་འགྲན་དང་འགའ་ཞིག་དམའ་དབབ་ཕྱིར། ། བྱས་པ་མིན་ནོ་མདོ་རྒྱུད་ཀུན་གྱི་སྒོ། ། འབྱེད་པ་ལྡེ་མིག་ཁྱོད་ལ་གཏད་པ་ཡིན། ། འདི་ཡིས་མི་ཕྱེད་སྔོན་བྱོན་མཁས་གྲུབ་ཀྱི། ། རྣམ་བཤད་སྒོ་བརྒྱའི་སྲོལ་འབྱེད་ཡོད་མ་ཡིན། ། ཤིང་རྟ་ཆེ་འགའ་འཇིག་རྟེན་ལམ་སྲང་དུ། ། འདྲེན་བྱེད་གླང་ཆེན་སྨྱོན་པའི་གོམ་སྟབས་ཀྱིས། །
ལམ་མིན་ལམ་དུ་ཕྱེ་བའི་སྲང་ཆེན་པོར། ། མི་འཇུག་སྐྱེས་ཆེན་དེང་སང་འདི་ན་མེད། ། ལམ་འབྲས་གཞུང་བཤད་རིང་དུ་དོར་བྱས་ནས། ། འཁྲུལ་སྣང་ཚད་མའི་ལམ་དུ་འཇུག་བྱེད་མཁན། ། གཞན་ཟེར་དབྱངས་སུ་ལེན་པའི་ས་སྐྱ་པས། ། གོང་མའི་གཞུང་ལུགས་ཧྲུལ་པོར་བྱས་མིན་ནམ། ། བཀའ་ཕྱག་ཆུ་བོ་འདུས་པའི་སྙན་གཏམ་གྱིས། ། ཕྱག་ཆེན་དབུ་མར་འདྲེན་པའི་སྣང་ཤས་ཅན། ། རང་གཞན་གྲུབ་མཐའི་གཏིང་ཕུར་མ་ཚུགས་པས། ། ཕྱིས་བྱུང་གཏམ་ལ་ངོ་སོར་ཁྱོད་བྱེད་དམ། །
དམ་ཆོས་སྡུག་བསྔལ་རབ་ཏུ་ཞི་བྱེད་ལ། ། ཆོས་ཉིད་ཟད་སར་འཁྱོལ་བ་བྱེད་ཅེས་དང༌། ། བློ་ཟད་ཆོས་ཟད་ཅེས་བྱའི་གཏམ་སྐད་ཀྱིས། ། དམ་པ་སངས་རྒྱས་གང་དུ་སྤྱན་དྲངས་སམ། ། བདེ་གཤེགས་སྙིང་པོའི་ཞལ་འཛིན་མཛད་འགའ་ཡིས། ། གློ་བུར་དྲི་མ་ཤེས་པར་ཁས་བླངས་ནས། ། ཤེས་རྒྱུད་གཅིག་ཉིད་དག་དང་མ་དག་པའི། ། འགལ་ལ་མ་འཁྲུལ་ད་དུང་བསྒྲུབ་བྱ་ཞིག ། ཆད་སྨྲའི་གཡང་ལ་འཇིགས་པའི་མཛངས་པ་འགའ། ། ལམ་དང་གང་ཟག་ཕྱེད་པའི་ངོ་སོ་ཡིས། །
གང་ཟག་བྱེད་པོ་འཁྲུལ་སྣང་ཡོད་སྨྲ་བའི། ། མུ་སྟེགས་ལམ་དུ་ཞུགས་ཟིན་མ་ཚོར་རམ། ། འདིར་བཤད་འདི་ནི་དེང་སང་དུས་འདི་ན། ། ལྟ་དང་ཉན་དང་སེམས་པར་བྱེད་དཀོན་ཀྱང༌། ། མ་འོངས་དུས་གཞན་ཞིག་ན་ཕན་བདེ་ཡི། ། འབྱུང་གནས་བསྟན་པ་རྒྱས་པའི་དོན་དུ་བསྔོ། ། ཞེས་དཔལ་དང་པོའི་སངས་རྒྱས་རབ་ཏུ་གྲུབ་པས་བཀའ་འཁོར་ལོ་གསུམ་པའི་མདོ་དང་རྒྱུད་སྡེ་ཀུན་གྱི་སྙིང་པོ་བསྡུས་པ་ཞེས་བྱ་བའི་བསྟན་བཅོས་འདི་ནི། ། དཔལ་ཤཱཀྱ་མཆོག་ལྡན་དྲི་མེད་ལེགས་པའི་བློས། འདུལ་མངོན་ལུགས་ཀྱི་རང་ལོ་དོན་བརྒྱད་པ་ཁྲུམས་ཀྱི་ཉ་གང་བའི་འགྲུབ་སྦྱོར་བཟང་པོ་ལ། ཐུབ་བསྟན་གསེར་མདོག་ཅན་གྱི་ཆོས་གྲྭ་ཆེན་པོའི་དབུས་དཔལ་བཀྲ་ཤིས་བརྩེགས་པའི་ཡང་ཐོག་ཏུ་ཉེ་བར་སྦྱར་བའི་ཡི་གེ་པ་ནི་བསོད་ནམས་ཡེ་ཤེས་ལྷུན་གྲུབ་བོ། །
ཤུབྷཾ།། །། ༄༅། །སྭ་སྟི། དངོས་པོ་ཀུན་གྱི་རང་བཞིན་མཆོག ། ཀུན་ཁྱབ་འཁོར་ལོ་བདེ་བའི་སྡོམ། ། ཤེས་རབ་ཆེན་པོས་སྐད་ཅིག་ལ། ། ཁོང་ཆུད་ཐབས་ཀྱི་མན་ངག་གཞུང༌། ། གསང་བ་ལས་ཀྱང་ཆེས་གསང་བ། ། རྣལ་འབྱོར་དབང་ཕྱུག་རྣམ་གསུམ་པོའི། ། མན་ངག་རང་སྲོལ་ཇི་བཞིན་པ། ། ལུང་དང་རིགས་པའི་ལམ་ནས་འཆད། །
ཅེས་མཆོད་པར་བརྗོད་པ་དང༌། རྩོམ་པར་དམ་བཅའ་སྔོན་དུ་བཏང་ནས། དེང་འདི་ཉིད་དུ་གོ་བར་བྱ་བའི་ཆོས་ནི། རྣལ་འབྱོར་གསང་མཐའི་རྒྱུད་ཀྱི་རྒྱལ་པོ་མངོན་པར་བརྗོད་པ་འབུམ་པ་ཞེས་ཡོངས་སུ་གྲགས་པ་ལས་བཏུས་ཏེ་ཕྱུང་བ་བདེ་མཆོག་ཉུང་ངུའི་རྒྱུད་ལེའུ་ལྔ་བཅུ་རྩ་གཅིག་པ་གངས་ཅན་ན་བཞུགས་པ་གཅིག་པུ་འདི་ཉིད་རྩ་བའི་རྒྱུད་དང༌། དེའི་བཤད་རྒྱུད་དག་ན་དངོས་སུ་མི་གསལ་བ་དང༌། ཁ་འཐོར་བ་དང༌། བརྒྱུད་པའི་མན་ངག་ཞལ་དང་སྙན་ལས་བརྒྱུད་དགོས་པ་རྣམས་རང་རང་གི་གཞུང་དུ་མ་ཚང་བ་མེད་པར་བསྡུས་ནས། གདུལ་བྱ་སོ་སོའི་སྐལ་བ་དང་འཚམས་པར་བཀའ་དྲིན་དུ་བསྩལ་བར་མཛད་པ་ནི། སློབ་དཔོན་རྣལ་འབྱོར་དབང་ཕྱུག་ལཱུ་དྲིལ་ནག་གསུམ་དུ་གྲགས་པ་རྣམས་ཀྱི་གཞུང་སོ་སོའི་ངེས་དོན་གྱི་བཞུགས་ཚུལ་གངས་ཅན་དུ་ཕྱིས་བྱོན་པ་ལ་ལ་དག་གི་ཞལ་ནས་བརྗོད་པར་དཀའ་བ་དག་ཆེད་དུ་བྱས་པའི་གདུལ་བྱ་དང༌། སྦྱང་གཞི་གང་སྦྱོང་བ་སོགས་ཀྱི་རྣམ་པར་བཞག་པ་ལ་སྔོན་གྱི་ཤིང་རྟའི་སྲོལ་ཆེན་པོ་ལེགས་པར་རབ་ཏུ་ཕྱེ་ཟིན་པ་དེ་ཉིད།
གངས་ཅན་དུ་ཕྱིས་བྱོན་རབ་ཏུ་གྲགས་པས་མངོན་པར་མཐོ་བ་དག་འཁྱོག་པའི་ལམ་གཞན་དང་གཞན་དུ་འབད་རྩོལ་དུ་མས་འདྲེན་པ་དེ་དག་ལ་རྣམ་པར་བརྟགས་ཤིང་དཔྱད་ནས། རྗེ་གོང་མ་དག་གི་གཞུང་ལུགས་དང་གྲུབ་པའི་མཐའ་ཟབ་ཅིང་རྒྱ་ཆེ་བ་དག་གཏིང་ཚུགས་པ་ལས་ཀྱང་སླར་ཚུགས་པ་ཉིད་དུ་བགྱི་པའི་ཕྱིར་ལྷག་པའི་བསམ་པ་རྣམ་པར་དཀར་བས་ཡིན་གྱིས། ཟག་པ་དང་བཅས་པའི་སེམས་དང་སེམས་ལས་བྱུང་བ་མང་པོས་ཀུན་ནས་བསླང་བ་དག་ལྷུར་ལེན་པ་ནི་མ་ཡིན་ནོ། ། དེ་ཡང་རྩ་བ་དང་བཤད་པའི་རྒྱུད་ཀྱི་རྐང་གྲངས་དང༌། རྣལ་འབྱོར་གྱི་དབང་ཕྱུག་གསུམ་པོས་མཛད་པའི་བསྐྱེད་རིམ་གྱི་གཞུང་སོ་སོའི་བཞུགས་ཚུལ་རགས་པ་ཙམ་དང༌། ངེས་དོན་གྱི་གནས་འཕྲོས་དང་བཅས་པ། ལུང་དང་རིགས་པའི་གནས་བཀའ་འཁོར་ལོ་གསུམ་པ་དགོངས་འགྲེལ་དང་བཅས་པ་དག་ནས་ཇི་ལྟར་གསུངས་པ་བཞིན་རང་གི་རྣམ་པར་དཔྱོད་པའི་རྩལ་གྱིས་ཇི་ལྟར་དཔག་པར་ནུས་པ་དེ་ཙམ་ཞིག་བརྗོད་པ་ནི། རྩ་བའི་རྒྱུད་ཀྱི་ཐོག་མར། གསང་བ་མཆོག་གིས་དགྱེས་པ་ན། ། ཐམས་ཅད་བདག་ཉིད་རྟག་ཏུ་བཞུགས། །
ཞེས་དང༌། མཁའ་འགྲོ་ཉི་ཤུ་རྩ་བཞི་འདིས། ། རྒྱུ་དང་མི་རྒྱུའི་འཇིག་རྟེན་གསུམ། ། འགྲོ་བ་ཐམས་ཅད་འདི་ཡིས་ཁྱབ། ། དེ་བཞིན་དུ་དཔའ་བོ་ལ་ཡང་སྦྱར་ཏེ་གསུངས་པས་ནི། ངེས་དོན་དུ་གྱུར་པའི་འཁོར་ལོ་སྡོམ་པའི་དཀྱིལ་འཁོར་གྱི་འཁོར་ལོས་སྣོད་བཅུད་མཐའ་དག་ལ་ཁྱབ་པར་གསུངས་ནས། ལེའུ་ལྔ་བཅུ་པོ་རྣམས་ཀྱི་གོ་ཆའི་ཡན་ལག་སོ་སོ་བ་དག་འཆད་བྱེད་གཞན་ལ་རག་ལས་པའི་ཚུལ་གྱིས་རྒྱས་པར་བཤད་ནས། ལྔ་བཅུ་རྩ་གཅིག་པས་ནི་བརྗོད་བྱའི་དོན་སོ་སོ་བ་དག་ལ་མཚན་འདོགས་བཅུ་བཞིར་མཛད་ནས་དེ་ཉིད་བཅུ་བཞིར་བསྡུས་ནས་གསུངས་པ་ཡིན་ནོ། ། བཤད་པའི་རྒྱུད་ནི་རགས་པར་ན་ལྔ་སྟེ། རྡོ་རྗེ་མཁའ་འགྲོ་དང༌།
འབྱུང་བ་གསུམ་གཅིག་ཏུ་བགྲངས་པ་དང༌། ཀུན་ཏུ་སྤྱོད་པ་དང༌། མངོན་བརྗོད་བླ་མ་དང༌། དཔལ་ཁ་སྦྱོར་རྣམས་སོ། ། བསྐྱེད་རིམ་གྱི་གཞུང་གསུམ་པོ་ནི། རྩ་བའི་རྒྱུད་གཞིར་བྱས་པ་ལ། མངོན་བརྗོད་བླ་མ་དང༌། སྡོམ་པ་འབྱུང་བ་དང༌། དཔལ་ཁ་སྦྱོར་རྣམས་ལས་གཙོ་བོར་བཏུས་པ་ཡིན། ཞེས་བཞེད་དོ། །
དེ་ཡང་རྣལ་འབྱོར་གསང་མཐའི་མན་ངག་འདི་སྲོལ་འབྱེད་རྣམས་ཀྱི་ཕྱི་མོ་ལྟ་བུར་གྱུར་པ་ནི། རྣལ་འབྱོར་གྱི་དབང་ཕྱུག་ལཱུ་ཧི་པ་ཉིད་ཡིན་ལ། དེས་མཛད་པའི་སྒྲུབ་པའི་ཐབས་ཡོངས་སུ་གྲགས་པ་དེ་ནི་སྦྱང་གཞིའི་གཙོ་བོ་སྒོང་སྐྱེས་སྦྱོང་བྱེད་དུ་འཇོག་པའི་མཚན་ཉིད་རྣམས་ཚང་བར་བླ་མ་གོང་མ་དག་གིས་བཞེད་པ་དང༌། དེའི་དངོས་ཀྱི་སློབ་མ་རྒྱལ་པོ་དཱ་རི་ཀ་པ་དང་རྡོ་རྗེ་རྣལ་འབྱོར་མ་ཉིད་ཀྱིས་དངོས་སུ་བཟུང་བ་གྲུབ་ཆེན་དྲིལ་བུའི་ཞབས་ཏེ། དེས་མཛད་པའི་གཞུང་རྩོད་མེད་སྐོར་གསུམ་དང་ལྷན་སྐྱེས་ཀྱི་སྒྲུབ་ཐབས་རྣམས་སུ་ངེས་ལ། ཕྱི་དཀྱིལ་ལྷ་ལྔ་མ་དང་གཞུང་ཆུང་ངུ་གྲགས་པ་རྣམས་ལ་ནི་མཛད་པ་པོ་ཅི་རིགས་སུ་འཆད་པ་དག་སྣང་ལ། གྲུབ་ཆེན་དེའི་དངོས་ཀྱི་སློབ་མ་རུས་སྦལ་ཞབས། དེའི་དངོས་སློབ་ཤྲཱི་ཛཱ་ལན་དྷ་རི་པ་དེས་རྗེས་སུ་བཟུང་བ་རྣལ་འབྱོར་གྱི་དབང་ཕྱུག་ནག་པོ་སྤྱོད་པའི་ཞབས་ཏེ། འདིས་བསྐྱེད་རྫོགས་སོ་སོའི་གཞུང་གསུམ་གསུམ་སྟེ་དྲུག་མཛད་པར་གྲགས་པ་ལས། སྒྲུབ་ཐབས་ཀྱི་གཞུང་འདི་ལ་ནི་སྦྱང་གཞིའི་གཙོ་བོ་མངལ་སྐྱེས་སྦྱོང་བྱེད་དུ་གསུངས་པའི་ཆོ་གའི་ཡན་ལག་རྣམས་ཚང་བ་ཡིན་ཞེས་བླ་མ་གོང་མ་རྣམས་བཞེད་དོ། །
དེ་ཡང་སྒྲུབ་ཐབས་ཀྱི་གཞུང་གསུམ་པའི་བཞུགས་ཚུལ་དང༌། ཆེད་དུ་བྱ་བའི་གདུལ་བྱ་དང༌། སྦྱང་གཞི་སོ་སོ་བ་དག་སྦྱོང་བའི་བྱེད་ལས་དང༌། ཤིང་རྟའི་སྲོལ་ཇི་ལྟར་ཕྱེ་བའི་ཚུལ་རྣམས་མི་འདྲ་བའི་ཁྱད་པར་སོ་སོ་བ་དག་ཏུ་ངེས་པ་ཡིན་ཏེ། མན་ངག་གི་གཞུང་རྒྱས་འབྲིང་བསྡུས་གསུམ་དང༌། ཆེད་དུ་བྱ་བ་རྣོ་འབྲིང་རྟུལ་གསུམ་དང༌། སྦྱང་གཞི་སྐྱེ་གནས་གསུམ་སོ་སོ་བ་ཉིད་དུ་གཙོ་ཆེ་བ་དང༌། སྒྲུབ་ཐབས་ཀྱི་ལམ་སྲོལ་ཇི་སྐད་དུ། སེམས་ཅན་རྫུས་ཏེ་སྐྱེ་བ་བཞིན། ། ས་བོན་དག་ལ་ལྟོས་པ་མེད། །
ཅེས་རང་བཞིན་གྱིས་གྲུབ་པའི་དཀྱིལ་འཁོར་དང༌། ཡང་ན་རུས་སྦལ་དག་གིས་སོ། ། ཞེས་པའི་རྒྱུད་ལ་བརྟེན་ནས་རྒྱུའི་རྡོ་རྗེ་འཛིན་པ་ཁོ་ན་རྟེན་གཞལ་ཡས་ཁང་དང་བཅས་པ་དུས་གཅིག་ཅར་དུ་བསྐྱེད་པ་དང༌། འབྲས་བུ་རྡོར་འཛིན་ལོགས་སུ་བཞེངས་པའི་རྣམ་གཞག་མི་མཛད་པ་ཉིད་དུ་ངེས་པ་དང༌། ཡང་ཇི་སྐད་དུ། བ་ལང་གནས་དང་སྟེང་ལྡིང་དང༌། ། ལྷག་མ་སྐེམས་བྱེད་རྩ་གནས་དང༌། ། བྲག་ཆེན་པ་ཡི་ངོ་བོ་རུ། ། ཞེས་སོགས་ཀྱི་རྒྱུད་ལ་བརྟེན་ནས་རྟེན་བརྟེན་པ་རིམ་ཅན་ཁོ་ནར་བསྐྱེད་པ་དང༌། རྒྱུ་འབྲས་ཀྱི་རྡོ་རྗེ་འཛིན་པ་སོ་སོར་བཞེངས་ནས་སྦྱང་གཞི་སྦྱོང་བ་དང༌།
ཡོན་ཏན་སྒྲུབ་པའི་ཚུལ་རྣམས་ལ་ཤིང་རྟའི་སྲོལ་སོ་སོ་ཐ་དད་པ་ཁོ་ནར་བྱུང་བས་ན། ཕན་ཚུན་འགལ་བ་ཅན་མ་ཡིན་མོད་ཀྱང༌། བོད་ཕྱི་མ་དག་གི་བཞེད་པ་ལྟར་སྦྱང་གཞི་མངལ་སྐྱེས་ཁོ་ནའི་སྦྱོང་བྱེད་ཉིད་དུ་སྦྱར་ནས་སྒྲུབ་པའི་ཐབས་ཀྱི་གཞུང་གསུམ་ཀ་མངོན་པར་བྱང་ཆུབ་པ་ལྔའི་རིམ་པ་ཁོ་ནས་བསྒྲུབས་པར་བྱ་བ་ཉིད་དུ་འཆད་པ་ནི། ཕྱོགས་སུ་ལྷུང་བའི་རྣམ་དཔྱོད་ཀྱིས་རྣམ་པར་བརྟགས་པ་ནི་ལེགས་པར་མ་བརྟགས་པ་ཉིད་ཀྱི་ཕྱིར། འདིར་ནི་ཤིང་རྟའི་སྲོལ་ཆེན་པོ་དག་ཅིག་ཏུ་མ་འདྲེས་པ་ཉིད་ཀྱིས་བཤད་པར་བྱ་བ་ནི་དཔལ་དང་པོའི་སངས་རྒྱས་རབ་ཏུ་གྲུབ་པ་ཞེས་བྱ་བའི་བསྟན་བཅོས་འདིའི་དགོས་པའི་དོན་ནོ།། །། ༄། །སྭ་སྟི། བསྡུས་པའི་དོན་ནི་དཔལ་དང་པོའི་སངས་རྒྱས་ངོས་ཟིན་པ་ནི་འཇམ་དཔལ་གྱི་དོན་དམ་པའི་མཚན་ཐོས་བསམ་སྒོམ་གསུམ་གང་རུང་གི་སྒོ་ནས་ངོ་ཤེས་པ་ལ་རག དེ་ལྟར་ཤེས་པ་རྣམ་ཤེས་དང་ཡེ་ཤེས་ཀྱི་ཞིང་ཁམས་སོ་སོ་བ་དང༌། ཀུན་རྫོབ་དང་དོན་དམ་པའི་རྒྱལ་ཁམས་སོ་སོར་ཕྱེད་པ་ལ་རག་ལས། དེ་ལྟར་ཕྱེད་པ་བདག་པོའི་རྐྱེན་གང་ཟག་དང༌།
ཆོས་ཀྱི་བདག་ཏུ་རྨོངས་པའི་དབང་དུ་སོང་མ་སོང་གི་ཤན་ཕྱེད་པ་ལ་རག་ལས། དེ་ལྟར་ཕྱེད་པ་ན་དོན་དམ་པའི་བདེན་པ་གཅིག་པུ་ཤེས་བྱའི་གནས་ཚུལ་ལ་ཞུགས་པར་གོ་ནུས་བདེན་པ་དེའི་ངོས་འཛིན་ལ་གྲུབ་མཐའི་རྩེ་མོ་དག་ཏུ་འཆད་ཚུལ་གཉིས་བྱུང་བ་ལ། སྤང་བྱ་སྤོང་བ་ལ་འཁོར་ལོ་བར་པ་ན་བཤད་པའི་སྒྲ་ཇི་བཞིན་པ་དེ་གཏིང་ཟབ་ཡོན་ཏན་སྒྲུབ་པ་ལ་འཁོར་ལོ་གསུམ་པ་ནས་བཤད་པ་དེ་རྒྱ་ཆེ། དེའི་ངོས་འཛིན་མདོ་སྡེ་དང་རྒྱུད་སྡེ་ཐམས་ཅད་ཀྱི་རྟོགས་བྱར་བསྟན་པའི་སྟོང་ཉིད་ཀྱི་ཡེ་ཤེས་དེ་ཡིན་ལ། སྔ་མ་དེའི་ངོས་འཛིན་བརྗོད་བྱེད་ཀྱི་སྒྲ་དང་བློའི་ཡུལ་དུ་བྱར་མི་རུང༌། རྟིང་མ་དེའི་ངོས་འཛིན་དང་པོའི་སངས་རྒྱས་དང༌། རང་བཞིན་ཆོས་ཀྱི་སྐུ་དང༌། བདེ་བར་གཤེགས་པའི་སྙིང་པོ་དང༌། ལྷན་ཅིག་སྐྱེས་པའི་ཡེ་ཤེས་དང༌། ཨེ་ཝཾ་དང༌།
རང་བཞིན་གྱིས་གྲུབ་པའི་དཀྱིལ་འཁོར་སོགས་མཚན་གྱི་རྣམ་གྲངས་དུ་མས་བསྟན་ཏོ། ། འདི་དག་གི་ངོས་འཛིན་འཆད་པའི་ཚེ་དྲི་མས་བསྒྲིབས་པར་བཤད་པ་གཅིག་དང༌། བསལ་བྱའི་དྲི་མ་མེད་པར་བཤད་པ་གཅིག་སྟེ་རྣམ་གྲངས་གཉིས་བྱུང༌། དང་པོ་ནི། སྒྲིབ་པར་བཤད་པ་དེ་དག་ལྟ་བྱེད་རྣམ་ཤེས་ལ་ཡོད་པར་མི་འཆད། རྣམ་གྲངས་གཉིས་པས་ནི་བལྟ་བྱ་སྙིང་པོ་ལ་དྲི་མ་སེལ་རྒྱུ་མེད་པར་འཆད་ཀྱི་ལྟ་བྱེད་རྣམ་ཤེས་ལ་མེད་པར་མི་འཆད། འཆད་ཚུལ་དང་པོ་ལ་བརྟེན་ནས་ས་ལམ་གྱི་རྣམ་གཞག་འགྲུབ། གཉིས་པ་ལ་བརྟེན་ནས་གཞི་འབྲས་དབྱེར་མེད་དུ་གོ་ནུས། གཞི་འབྲས་དབྱེར་མེད་ཀྱི་ཐ་སྙད་དང༌། ཤེས་བྱ་ཐམས་ཅད་ཆོས་དབྱིངས་སུ་དབྱེར་མེད་ཀྱི་རྣམ་གཞག་དོན་གཅིག་ལ་འདུ།
དྲི་མ་དང་བཅས་པའི་སེམས་ཀྱི་ཆོས་དབྱིངས་ཤེས་པའི་ཐ་སྙད་དྲི་བཅས་ཀྱི་སེམས་རང་གི་ངོ་བོས་སྟོང་པའི་གཟུང་འཛིན་དུ་མ་གྲུབ་པ་ལ་ཟེར་གྱི། ཆོས་དབྱིངས་དྲི་བཅས་སུ་ཁས་མི་ལེན། རང་བཞིན་རྣམ་དག་གི་སེམས་ཅན་ལ་གཞི་དུས་སུ་དྲི་མ་ཟད་སྐྱེ་གཉིས་ཀ་ཡོད་པར་མི་འཆད། གཞི་དུས་ཀྱི་དེ་བཞིན་གཤེགས་སྙིང་རང་གི་ངོ་བོ་ལ། སྒྲིབ་པའི་རིགས་སུ་གྱུར་པ་མཐའ་དག་མི་སྲིད་པའི་རྒྱུ་མཚན་གྱིས་ན་དེའི་འགལ་ཟླར་གྱུར་པའི་ཡོན་ཏན་མཐའ་དག་ལྷུན་གྱིས་གྲུབ་པར་ཁས་ལེན། དེ་ལྟར་གྲུབ་པའི་རྒྱུ་མཚན་གྱིས་སྙིང་པོ་རང་གི་ངོ་བོ་ལ་གནོད་བྱེད་ཀྱི་འགལ་ཟླ་མི་སྲིད་ཅིང༌། སྲིད་དུ་ཆུག་ཀྱང་གནོད་པ་ཅུང་ཟད་ཀྱང་བྱར་མི་ནུས། དེ་ལྟ་ན་ཡང་སྙིང་པོས་འགལ་ཟླ་དྲུངས་འབྱིན་པ་ནི་གཞི་ལམ་དབྱེར་མེད་ཀྱི་ཉམས་ལེན་ལ་རག་ལས། གཞི་དུས་ཀྱི་རྒྱུད་ལ་ཡོན་ཏན་དྲུག་བཅུ་རྩ་བཞི་རང་ཆས་སུ་གྲུབ་ཀྱང་རྣམ་སྨིན་དང་བྲལ་བའི་འབྲས་བུར་ཁས་མི་ལེན། དེ་དང་དེར་འཇོག་པ་ལ་ཚོགས་གཉིས་མཐར་ཕྱིན་སྔོན་དུ་འགྲོ་དགོས།
སྙིང་པོ་ཉོན་མོངས་པའི་སྦུབས་ནང་ན་བཞུགས་ཞེས་འཆད་པའི་དཔེ་བརྗོད་ནི། ཉོན་མོངས་པ་འདོད་ཆགས་ལྟ་བུ་གཅིག་ལ་ཁ་ཕྱིར་བལྟ་སེམས་རྒྱུད་རབ་ཏུ་མ་ཞི་བར་བྱེད་པ་དྲི་མར་གྱུར་པའི་ཆ་གཅིག་དང༌། ནང་བལྟ་ཡུལ་གྱིས་ཁ་མ་བསྒྱུར་བ་གསལ་རིག་གི་ཆ་གཅིག་སྟེ་གཉིས་པོའི་བཞུགས་ཚུལ་མངོན་སུམ་གྱིས་གྲུབ་པར་གསུངས་པ་བཞིན་ཏེ། ཇི་སྐད་དུ། གང་ཕྱིར་དེ་ལྟར་མྱོང་བ་དང༌། ། དྲན་པས་འདི་ཡི་རྣམ་པ་གཉིས། ། ཞེས་སོ། ། གཞི་སོ་སྐྱེའི་དུས་ཀྱི་བྱང་ཕྱོགས་དང་ལམ་ས་བཅུའི་བྱང་ཕྱོགས་རང་གི་ངོ་བོ་ལ་རང་བཞིན་རྣམ་དག་ཏུ་འདྲ་ཡང་སྤང་བྱ་སྤོང་མི་སྤོང་གི་ཁྱད་པར་བྱུང་བ་ནི་ནུས་པ་བཟང་དུ་སོང་བའི་ཁྱད་པར་ལས་དང༌། ཁྱད་པར་དེ་ཡང་རྒྱུ་ཀུན་སློང་གི་དང༌། གྲོགས་བརྩོན་འགྲུས་ཀྱི་དང༌།
ངོ་བོ་ཆོས་ཉིད་ལ་ངེས་པ་དྲངས་པའི་ཤེས་རབ་ཀྱི་ཁྱད་པར་ལས་ཡིན་པ་དང༌། དཔེ་ནི་མཚོན་རྣོན་པོ་ཤུབས་ནས་ཕྱུང་མ་ཕྱུང་དང༌། ནོར་བུ་རིན་པོ་ཆེ་སྦྱོང་ཚུལ་རིམ་པ་གསུམ་གྱིས་སྦྱངས་པ་དང་མ་སྦྱངས་པའི་ཁྱད་པར་བཞིན་དང༌། ཡང་སྙིང་པོ་སོགས་ཀྱི་མིང་ཅན་འདི་ལ་རྟག་བརྟན་ཞི་བ་གཡུང་དྲུང་གི་མཚན་ཉིད་རྒྱུད་བླ་མའི་བསྟན་བཅོས་སུ་གསུངས་པ་དེ་ཉིད་སྒྲ་བཞིན་པར་ཁས་ལེན་དགོས། རྣམ་འགྲེལ་མཛད་པའི་གཞུང་དུ་དངོས་པོ་ལ་མི་རྟག་པས་ཁྱབ་པར་གསུངས་པ་དེ་རྟག་མི་རྟག་གི་འཇོག་མཚམས་ལ་ཤིང་རྟའི་སྲོལ་སོ་སོར་བྱུང་བ་ཡིན། གཉིས་པོའི་ཁྱད་པར་ཡང་མཚན་འཛིན་སེལ་བྱེད་ལ་རྣམ་འགྲེལ་གྱི་ལུགས་ཟབ་ཀྱང༌། ཡོན་ཏན་སྒྲུབ་པའི་རྟེན་དུ་གཅིག་ཤོས་རྒྱ་ཆེ། རྡོ་རྗེ་ཐེག་པའི་མཉམ་གཞག་གི་འཇོག་མཚམས་དབུ་མ་ཐལ་འགྱུར་བ་དང་མཐུན་པར་མཛད་གསུང་བ་དག་གིས་ནི། བདེ་གཤེགས་སྙིང་པོའི་འཇོག་མཚམས་བཀའ་འཁོར་ལོ་གསུམ་པ་དང་མ་མཐུན་སྙིང་པོའི་ངོས་འཛིན་གྱི་གཞུང་དོན་བདེན་གྲུབ་དང་བདེན་མེད་ལ་བསལ་བཞག་བྱར་མེད་ཅེས་འཆད་པ་ནི། ཆེན་པོ་དག་གི་གསུང་ཡིན་ཡང་རྩ་འགྲེལ་དང་མི་མཐུན།
སྔགས་ཀྱི་གདུལ་བྱ་སྐལ་བཟང་ནི་ཐོག་མ་ཉིད་ནས་དོན་དམ་པའི་དཀྱིལ་འཁོར་དུ་འཇུག་པ་དང་ཉམས་སུ་བླངས་པ་ཙམ་གྱིས་གྲོལ་བར་མ་ཟད། དབང་པོ་བརྟུལ་འབྲིང་དག་ཀྱང་ཐོག་མར་ཀུན་རྫོབ་པའི་དཀྱིལ་འཁོར་དུ་ཞུགས་ནས། ཕྱིས་དོན་དམ་པའི་དཀྱིལ་འཁོར་ཉིད་ཀྱི་སྒོ་ནས་ལམ་རིམ་པ་གཉིས་མཐར་ཕྱིན་མཛད་དགོས་པ་ནི་མན་ངག་གི་གཞུང་གསུམ་ཀའི་དགོངས་པར་སོང་བ་ཡིན། ཞེས་བྱ་བ་འདི་གྲུབ་པའོ། ། སྙིང་པོས་སེམས་ཅན་ལ་ཁྱབ་མ་ཁྱབ་ཀྱི་བཤད་སྲོལ་གཉིས་བྱུང་བ་ནི། དེའི་ངོས་འཛིན་རང་བཞིན་རྣམ་དག་དང་གློ་བུར་རྣམ་དག་ལ་འཆད་པའི་སྲོལ་གཉིས་ཀྱི་ཁྱད་པར་ཡིན། སྲོལ་དེ་གཉིས་ཀ་ཡང་རྒྱུད་བླ་མའི་བསྟན་བཅོས་སུ་བྱུང༌། སྙིང་པོས་མ་ཁྱབ་པ་དེ་འབྲས་བུ་ལམ་བྱེད་ཀྱི་ཐེག་པའི་གྲུབ་མཐར་ཁས་ལེན་དུ་མི་རུང༌། མངོན་བྱང་ལྔའི་བསྐྱེད་མཆོག་ཏུ་བཤད་པའི་ཡེ་ཤེས་ལྔ་དང༌། མཚན་དཔེ་ཡོན་ཏན་དུ་བཤད་པ་རྣམས་གནས་ཚུལ་ལ་ཡིན་སྒོམ་དུ་བཤད་པ་དེ་ཁས་ལེན་དགོས།
དེ་ལྟར་མ་བླངས་ན་ལམ་དང་འབྲས་བུ་གཞི་དུས་ལ་མི་བསླུ་བར་མི་འགྲུབ། གཞི་དུས་ཀྱི་ཡོན་ཏན་དུ་བཤད་པ་རྣམས་འབྱུང་རུང་ཙམ་ལ་ངོས་བཟུང་ན་གཞི་དུས་སུ་སྤང་བྱས་ཀྱང་ཡེ་ཤེས་ལ་གནོད་པ་བྱེད་ནུས་པར་འགྱུར། སྔགས་པས་ཉམས་ལེན་གྱི་ཐོག་མར་སེམས་ཅན་གཞན་ཐམས་ཅད་སངས་རྒྱས་ལ་བཀོད་ནས་དེའི་བསོད་ནམས་ཀྱིས་རང་ཉིད་སངས་རྒྱ་བར་ཁས་ལེན་དགོས། དེ་ལྟར་ལམ་དུ་བྱས་པས་རང་ཉིད་སངས་རྒྱས་པའི་ཡེ་ཤེས་ཀྱི་གཟིགས་ངོར་གང་ཤར་ཐམས་ཅད་རང་གི་ཡེ་ཤེས་སུ་རོ་གཅིག དེའི་འཐད་པས་གང་ཤར་དེ་ཐམས་ཅད་སངས་རྒྱས་ཡེ་ཤེས་དེའི་རང་སྣང་ལ་ཆོས་ཀྱི་དབྱིངས་ལས་མ་གཏོགས་པའི་ཆོས་གཞན་གྱི་སྣང་བ་མི་འཆར། དེའི་ཚེ་སངས་རྒྱས་དང་སེམས་ཅན་ལ་ཤེས་རྒྱུད་ཐ་དད་མེད་ཅེས་གསུངས་པ་དེ་དོན་ལ་གནས། གྲུབ་མཐའ་དེ་ཐོས་བསམ་པས་འཛིན་བདེ་བར་བྱེད་ན་སེམས་ཅན་གཅིག་ཆོས་དབྱིངས་གློ་བུར་རྣམ་དག་ཏུ་སངས་རྒྱས་པའི་ཚེ་ཀུན་གྱི་ཆོས་དབྱིངས་དེར་མི་ཐལ་བའི་ཤེས་བྱེད་ཀྱི་དཔེ་ནི་སྣོད་ཐ་དད་ཀྱི་ནམ་མཁའི་དཔེ་དང་སྒྲུབ་བྱེད་ཀྱི་གཏན་ཚིགས་ནི། ཇི་སྐད་དུ། བརྟེན་པའི་ཆོས་ཀྱི་བྱེ་བྲག་གིས། ། དེ་ཡི་དབྱེ་བ་ཡོངས་སུ་བརྗོད། །
ཅེས་གསུངས་པ་དེ་ཉིད་དེ། རྣམ་ཤེས་ཀྱི་འཁྲུལ་སྣང་མ་ལོག་པ་དེ་སྲིད་དུ་རྟེན་ཡེ་ཤེས་ལས་བརྟེན་པ་རྣམ་ཤེས་དབང་བཙན་པ་གཅིག་བྱུང༌། དེའི་ཚེ་བརྟེན་པ་རྣམ་ཤེས་ཀྱིས་བསོད་ནམས་ཀྱི་ཚོགས་རྫོགས་པར་མ་བྱས་པ་དེ་སྲིད་དུ་རྟེན་ཆོས་དབྱིངས་ཀྱི་སྐུ་གསུམ་དབྱེར་མེད་པའི་གོ་འཕང་མངོན་དུ་བྱེད་མི་ནུས། དཔེར་ན། བརྟེན་པ་གཡའ་དང་མ་བྲལ་བ་དེ་སྲིད་དུ་རྟེན་གསེར་གྱིས་རང་གི་བྱ་བ་མི་བྱེད་པ་བཞིན་དང༌། ཡང་འཁྲུལ་ངོར་ནི་རྟེན་དབང་བཙན་པ་ཞིག་ཀྱང་བྱུང་སྟེ། རྟེན་རྣམ་ཤེས་ཀྱི་སྒྲིབ་པས་རང་ལ་བརྟེན་པའི་ཡེ་ཤེས་འཁོར་བའི་གནས་སུ་ཁྲིད་པ་ལྟ་བུའོ། ། འདིའི་ཤེས་བྱེད་ཀྱང་ཇི་སྲིད་བདག་གཉིས་སུ་རྨོངས་པའི་སྦུབས་ལས་མ་གྲོལ་བ་དེ་སྲིད་དུ་ནི་ཡེ་ཤེས་རང་གི་ངོ་བོ་གནས་ཚུལ་ལ་ཞུགས་ཀྱང་ངོ་བོ་མི་རྟོག་པའི་ཡེ་ཤེས་དང་གྲོགས་བསོད་ནམས་ཀྱི་ཚོགས་རྫོགས་པའི་དུས་ལ་རག་ལས་པས་ན་རང་དབང་ཅན་དུ་མ་གྱུར། མདོར་ན། དོན་དམ་པའི་སེམས་ཅན་ལ་ཡེ་ཤེས་ཀྱི་གཟིགས་ངོ་རང་བཞིན་རྣམ་དག་གི་ཆ་དང༌།
རྣམ་ཤེས་ཀྱི་འཁྲུལ་ངོར་གློ་བུར་དྲི་མའི་ཆ་གཉིས་སུ་གནས་པ་ལས་གཞི་འབྲས་ཀྱི་གྲུབ་མཐའ་འཇོག་པའི་ཚེ་སྔ་མ་དབང་བཙན། ལམ་དུས་ཀྱི་ཉམས་ལེན་རྒྱུད་ཐོག་ཏུ་འབེབས་པའི་ཚེ་གཉིས་པོ་ཆ་མཉམ་པ་བྱས་ནས་ཉམས་ལེན་ཟུང་འབྲེལ་དུ་བྱེད་དགོས་པ་ནི་ཚོགས་གཉིས་མཉམ་པོར་རྫོགས་པའི་རྒྱུ་མཚན་ལས་ཡིན། ཡང་ལུང་རིགས་རྣམ་དག་ལ་བརྟེན་པའི་ཐོས་བསམ་དང་སྒོམ་བྱུང་རྟོག་བཅས་འགའ་ཞིག་ལ་རྣམ་ཤེས་ཀྱི་མཚན་ཉིད་ཕྱོགས་རེ་བ་ཚང་ཡང་ལམ་དུ་ཁས་ལེན་དགོས་པ་ནི་ཚོགས་སྦྱོར་གྱི་སྐབས་སུ་ཡིན། འདས་ལམ་གྱི་རྗེས་ཐོབ་ཏུ་འབྲས་བུ་ལ་མཚམས་སྦྱོར་གྱི་རྣམ་ཤེས་ལྟ་བུ་ངེས་པར་ཁས་ལེན་དགོས་ཀྱང་སྔགས་ཀྱི་ལམ་དངོས་སུ་ཁས་མི་ལེན་རྣམ་ཤེས་ཀྱི་གཟུང་རྣམ་ཤེས་པར་ཁས་ལེན་པ་རྣམ་རྫུན་པ་ཡན་ཆད་ན་མེད། ས་བརྒྱད་པ་ཡན་ཆད་ཐུགས་རྒྱུད་གཅིག་ཏུ་འདྲེས་པ་བཤད་ཀྱང་སངས་རྒྱ་བ་ལ་ཉེ་རིང་གི་ཁྱད་པར་འབྱུང་བ་ནི་ས་བདུན་པ་མན་ཆད་དུ་བསོད་ནམས་ཀྱི་ཚོགས་རྫོགས་ཚུལ་ཇི་ལྟར་བྱས་པ་ལ་རག་ལས། ཉན་རང་དགྲ་བཅོམ་པ་སྔགས་ལམ་གྱིས་སངས་རྒྱ་བའི་ཤེས་བྱེད་རྙེད་དཀའ། རྒྱུད་བླའི་བསྟན་བཅོས་སུ་མཐར་ཐུག་ཐེག་པ་གཅིག་ཏུ་སྟོན་པའི་ལུང་ཡོད་ན་དེ་ཉིད་མདོ་སྡེའི་རྒྱན་ནའང་ཡོད་པས་གཞུང་དེ་དག་ལ་དབུ་སེམས་ཀྱི་ཁྱད་པར་འབྱེད་མི་ནུས། སྔགས་ལ་ངོ་བོ་ཉིད་མེད་སྨྲའི་ལྟ་བ་ལས་ལྷག་པའི་ལྟ་བ་མེད་པར་གཞུང་འཛུགས་པ་དེས་སེམས་ཅན་མཐའ་དག་ལ་དང་པོའི་སངས་རྒྱས་ཀྱིས་ཁྱབ་པར་འཆད་མི་ནུས། མཐར་ཐུག་གི་སངས་རྒྱལ་ལ་བདེ་བར་གཤེགས་པ་དང་རྡོ་རྗེ་སེམས་པའི་ཁྱད་འབྱེད་མི་ཤེས། མཉམ་གཞག་གི་ཉམས་མྱོང་བདེ་ཆེན་གྱི་ཡེ་ཤེས་སུ་བྱས་ནས་རྗེས་ཐོབ་ཀྱི་མཚན་འཛིན་སེལ་བྱེད་ངོ་བོ་ཉིད་མེད་པར་སྨྲ་བའི་རིགས་པ་མཆོག་ལ་བརྟེན་པར་བྱའོ། །
ཞེས་བྱ་བ་འདི་གྲུབ་པའོ། ། དེ་ལྟར་དེ་བརྩམས་པ་ལས་ནི། ། བྱུང་བའི་དགེ་བས་མཆོག་གི་ནི། ། གྲུབ་པ་རིངས་པར་འགུགས་བྱེད་ནི། ། ཐུན་མོང་དང་བཅས་དེང་འདིར་ཤོག ། ཅེས་དཔལ་དང་པོའི་སངས་རྒྱས་རབ་ཏུ་གྲུབ་པ་ཞེས་བྱ་བའི་བསྟན་བཅོས་ཀྱི་བསྡུས་པའི་དོན་ངེས་དོན་གྱི་ཚོམས་ལྔ་བཅུ་རྩ་གཅིག་ཞེས་བྱ་བ་འདི་ནི་ཁྱབ་བདག་རྡོ་རྗེ་སེམས་དཔའི་ངོ་བོ་ཉིད་ལས། རིགས་ཐམས་ཅད་ཀྱི་འཁོར་ལོ་བསྒྱུར་བ་ཉིད་དུ་མངའ་གསོལ་བ་རྗེ་ཨཱ་ནནྟ་བྷ་ཏྲའི་ཞལ་སྔ་ལས་དཔལ་ལཱུ་ཧི་པའི་དཀྱིལ་འཁོར་དུ་སྨིན་བྱེད་ཀྱི་དབང་བསྐུར་བ་དང༌། ལམ་རིམ་པ་གཉིས་ཀྱི་བཀའ་དྲིན་མནོས་ཤིང་རྒྱལ་སྲས་མུས་པ་ཆེན་པོའི་ཞལ་སྔ་ནས་སོགས་རྗེ་བླ་མ་དམ་པ་གཞན་དང་གཞན་དག་ལས་ཀྱང་རྡོ་རྗེ་དྲིལ་བུ་པའི་ལུགས་ཀྱི་དཀྱིལ་འཁོར་དུ་དབང་བསྐུར་བ་དང་རིམ་པ་ལྔའི་ཁྲིད་རྣམས་མཆོག་ཏུ་མནོས། རྗེ་གོང་མ་དེ་དག་གི་ཐུགས་ལས་སྐྱེས་པའི་སྲས་དུས་འཁོར་བ་ཆེན་པོ་རིན་ཆེན་བཀྲ་ཤིས་ཀྱིས་ཞལ་སྔ་ནས། རྣལ་འབྱོར་གྱི་དབང་ཕྱུག་ནག་པོ་སྤྱོད་པའི་ལུགས་ཀྱི་དབང་དང་ལུང་གི་རིམ་པ་རྣམས་སྩལ་ཅིང་ཐོབ་པའི་བཀའ་དྲིན་གྱིས་རྒྱུད་ཉེ་བར་ཕྱུག་པ་དཔལ་ཤཱཀྱ་མཆོག་ལྡན་དྲི་མེད་ལེགས་པའི་བློས།
རྗེ་གོང་མ་པ་དག་རང་གི་གཞུང་ལུགས་ལྷུན་པོ་ལྟ་བུར་ཚུགས་པ་ལ་མངོན་པར་དགྱེས་ཤིང༌། དེ་དག་དང་མི་མཐུན་པ་ཉིད་དུ་ལོག་པར་རྒོལ་བ་པ་དག ལུང་དང་རིགས་པའི་དཔུང་གིས་སུན་འབྱིན་པར་ནུས་པའི་སྤོབས་པ་མི་ཟད་པ་སྤྲོ་བར་ནུས་ཤིང༌། ནུས་པ་ལྟར་ཡི་གེའི་རྩོམ་པ་ལྷུར་བྱེད་པ་དག་ནི་བསྟན་པ་རིན་པོ་ཆེ་སྤྱི་དང་བྱེ་བྲག་གི་བྱ་བ་བྱེད་པའོ། ། ཞེས་མཁྱེན་པ་དང་རྩེ་བ་ཆེན་པོས་སློབ་མའི་ཚོགས་རྣམས་རྗེས་སུ་འཛིན་པ་མཚན་བརྗོད་པར་དཀའ་བ་དེ་དག་གི་དགོངས་པ་ཟབ་མོ་ཇི་ལྟར་བཀང་བ་བཞིན་ཁེངས་པར་གྱུར་ཅིག་པའི་མོས་པ་དང་དད་པ་དང་ལྷག་པའི་བསམ་པ་ས་དང་གསེར་དང་ཟླ་ཚེས་ལྟ་བུ་ཉེ་བར་བཞག་ནས། མིག་དམར་ཅན་གྱི་ལོ་སྨིན་དྲུག་ཅན་གྱི་ཡར་ཚེས་ལ་སྦྱར་བའོ།། །། ཤུབྷཾ། མངྒ་ལཾ། དགེའོ།། །། ༈ བལ་ཡུལ་མཆོད་རྟེན་རིན་པོ་ཆེ་བྱ་རུང་ཁ་ཤོར་གྱི་ཉེ་འགྲམ་རྒྱལ་ཡོངས་ས་ཆེན་ཞེས་པ་གློག་ཀླད་དཔར་ཁང་ལས།
བདེར་གཤེགས་༧སྐྱབས་རྗེ་བཅོ་བརྒྱད་ཁྲི་ཆེན་རྡོ་རྗེ་འཆང་མཆོག་གི་ཐུགས་དགོངས་རྫོགས་ཆེད། སྐྱབས་འོག་པ་ཚར་གྲྭ་གུ་རུས་གློག་ཀླད་ཕྱག་དེབ་ཆེད་འགྲེམ་སྤེལ་ཞུས་པའི་དགེ་འབྲས་སངས་རྒྱས་ཞིང་དུ་བསྔོའོ།། །།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
