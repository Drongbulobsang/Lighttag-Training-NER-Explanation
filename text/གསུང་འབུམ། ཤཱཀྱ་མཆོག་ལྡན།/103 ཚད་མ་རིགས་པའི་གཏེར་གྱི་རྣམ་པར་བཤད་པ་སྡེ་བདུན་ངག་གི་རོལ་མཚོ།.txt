གསུང་འབུམ། ཤཱཀྱ་མཆོག་ལྡན།
པོད ༡༠༣
ཚད་མ་རིགས་པའི་གཏེར་གྱི་རྣམ་པར་བཤད་པ་སྡེ་བདུན་ངག་གི་རོལ་མཚོ།
༼ཛ༽ ༄༅། །ཚད་མ་རིགས་པའི་གཏེར་གྱི་རྣམ་པར་བཤད་པ་སྡེ་བདུན་ངག་གི་རོལ་མཚོ་ཞེས་བྱ་བ་བཞུགས་སོ།། ན་མོ་མཉྫུ་ཤྲཱི་ཡེ། ཚད་མ་རིགས་པའི་གཏེར་ཞེས་བྱ་བའི་བསྟན་བཅོས་ཀྱི་རྣམ་པར་བཤད་པ་སྡེ་བདུན་ངག་གི་རོལ་མཚོ་ཞེས་བྱ་བ། ཟབ་གསལ་ཡེ་ཤེས་སྤྲོས་པ་ཀུན་བྲལ་བ། ། གང་བློ་དང་འཚམས་གཞོན་ནུར་གྱུར་པའི་སྐུ། ། ཉིད་གཞུང་རིག་པའི་གནས་རྣམས་བརྡ་སྤྲོད་མཁན། ། འཇམ་པའི་དབྱངས་ཀྱི་དགེ་བའི་བཤེས་མཛོད་ཅིག ། འགྲོ་ཀུན་དགའ་བས་མཆོད་པའི་རྒྱལ་མཚན་རྩེར། ། འཇམ་དབྱངས་མཁྱེན་ཅན་མཚན་དཔེའི་དཔལ་འབར་བ། །
ཕྲིན་ལས་བཟང་པོས་སྲིད་ཞིའི་རྒུད་པ་ལས། ། འགྲོ་ཀུན་བསྲུང་མཛད་ཁྱོད་ལ་ཕྱག་བགྱིའོ། ། དེའི་གསུང་ཉིན་མོར་བྱེད་པའི་མདངས་གསལ་བ། ། རྩོད་རྩོམ་ཤིང་རྟའི་ཁྲི་ལ་ཉེར་བླངས་ནས། ། སངས་རྒྱས་བསྟན་པའི་དཔལ་དུ་སྤྲོ་མཁས་པ། ། མ་ཕམ་ངག་གི་དབང་པོས་འདིར་བསྲུངས་ཤིག ། ཤཱཀྱ་གསུང་རབ་ཕན་བདེའི་སྒོ་བརྒྱ་པ། ། རྒྱལ་བ་ཉིད་བཞིན་རིགས་པར་དབྱེ་བརྩོན་པས། ། དགེ་མཚན་དུ་མའི་དཔལ་གྱིས་ངེས་མཐོ་བ། ། ཕྲིན་ལས་བཟང་པོའི་ཞབས་དེར་མགོས་ཕྱག་འཚལ། །
གང་དེའི་ལེགས་བཤད་རི་མོ་མ་ཉམས་པ། ། དོན་ཡོད་མཁྱེན་པའི་ཁྱམས་སུ་འཕོས་གྱུར་ནས། ། དཔལ་ལྡན་ཕྲིན་ལས་བཟང་པོས་ཉེར་མཚོན་པ། ། ཡང་དག་དགེ་བའི་བཤེས་ཀྱིས་མགོན་མཛོད་ཅིག ། གང་གི་དྲུང་ན་གངས་ཅན་མཁས་པ་གཞན། ། ཉི་མའི་མདུན་དུ་རྒྱུ་སྐར་ཚོགས་རྣམས་བཞིན། ། དྲེགས་པའི་སྙེམས་པ་ལན་བརྒྱར་གཏོང་མཛད་པ། ། ཁྱོད་གཞུང་སྡེ་བདུན་ཉིན་མོར་བྱེད་པའི་དཔལ། ། རིགས་པའི་གཏེར་ཞེས་གྲགས་པའི་འོད་བརྒྱ་པ། ། གངས་ཅན་བསྟན་པའི་མཁའ་ལ་ཤར་བ་ན། །
མི་བསྲུན་ཕྲག་དོག་གདུག་པའི་ཁ་རླངས་ཀྱིས། ། དུས་རིང་ཞིག་ཏུ་མུན་པའི་ལམ་ལ་རྒྱུ། ། དེ་ནས་རྟོག་གེའི་ལུགས་བརྒྱ་ཤེས་པ་ཡི། ། རྣམ་དཔྱོད་རྟ་བརྒྱ་འདྲེན་པའི་ཁ་ལོ་པས། ། རབ་དྲངས་གཞུང་བརྒྱའི་ཉི་མ་འདི་འཆར་གྱི། ། སྐལ་བཟང་འདབ་བརྒྱའི་ཚལ་དུ་དཔའ་བས་ལོང༌། ། ཞེས་མཆོད་པར་བརྗོད་པ་དང༌། རྩོམ་པར་དམ་བཅའ་བ་སྔོན་དུ་བཏང་ནས། གང་བཤད་པར་བྱ་བའི་ཆོས་ནི་རིགས་པའི་གཏེར་ཞེས་བྱ་བའི་བསྟན་བཅོས་སོ། ། འདི་ལ་གསུམ་སྟེ།
བཤད་པ་ལ་འཇུག་པའི་བྱ་བ། བཤད་པ་ཉིད་ཉེ་བར་དགོད་པ། བཤད་པ་མཐར་ཕྱིན་པའི་མཛད་པའོ། ། དང་པོ་ལ་གསུམ་སྟེ། ཐ་སྙད་རྟོགས་པའི་དོན་དུ་མཚན་གྱི་དོན་བཤད་པ། བར་ཆད་ཞི་བའི་ཕྱིར་དུ་མཆོད་པར་བརྗོད་པ། བསྟན་བཅོས་མཐར་ཕྱིན་པའི་རྒྱུ་རྩོམ་པར་དམ་བཅའ་བའོ། ། དང་པོ་ལ་གཉིས་ལས། མཚན་སྒྱུར་བ་ནི། རྒྱ་གར་སྐད་དུ།
ཞེས་སོགས་ཏེ། བསྟན་བཅོས་འདིའི་མིང་ནི་ལེགས་སྦྱར་གྱི་སྐད་ལས་དྲངས་པའི་སྒྲ་བཤད་འཇུག་མཐུན་པ་ཡིན་ནོ་ཞེས་ཤེས་པའི་ཕྱིར་དུ་རྒྱ་གར་གྱི་སྐད་དང་སྦྱོར་བར་མཛད་དོ། ། གཉིས་པ་འགྱུར་གྱི་ཕྱག་རྗེས་མཐུན་པ་ནི། འཕགས་པ་འཇམ་དཔལ་ཞེས་སོགས་ཏེ། རང་གི་ལྷག་པའི་ལྷ་ལ་ཐོག་མར་ཕྱག་མཛད་པའོ། ། གཉིས་པ་ལ་གཉིས་ཏེ། རྩ་བའི་བླ་མ་ལ་ཕྱག་བཙལ་བ་དང༌། བརྒྱུད་པའི་བླ་མ་ལ་མཆོད་པར་བརྗོད་པའོ། ། དང་པོ་ནི། ཕྱག་འཚལ་ཞེས་པ་བཤད་པའི་གཞིའོ། །
ལས་སུ་བྱ་བ་གང་ལ་ན། ། འཇམ་མགོན་བླ་མའི་ཞབས་ལའོ། ། བྱེད་པ་པོ་གང་གིས་ན། བསྟན་བཅོས་རྩོམ་པ་པོའི་མགོ་བོས་སོ། ། དགོས་པ་ཅིའི་ཕྱིར་དུ་ན། སྔོན་མ་སྐྱེད་པའི་བསོད་ནམས་ཀྱི་ཚོགས་གསར་དུ་བསྐྱེད་པའི་དོན་དུའོ། ། དེའི་ཡང་དགོས་པ་ནི། བསྟན་བཅོས་འདི་རྩོམ་པ་ལ་བར་ཆད་མི་འབྱུང་བའོ། ། འོ་ན་ཡུལ་དེ་ལ་ཕྱག་བྱས་པས་དགོས་པ་དེ་འགྲུབ་པའི་རྒྱུ་མཚན་ཅི་ཞེ་ན། ཡུལ་དེ་ལ་ཡོན་ཏན་གྱི་ཁྱད་པར་གསུམ་པོ་འདི་མངའ་བ་ལས་སོ། །
གསུམ་པོ་གང་ཞེ་ན། མཁྱེན་པའི་ཁྱད་པར་ཤེས་བྱ་ཐམས་ཅད་གཟིགས་པའི་སྤྱན་ཡངས་པ་དང༌། བརྩེ་བའི་ཁྱད་པར་འགྲོ་བ་ཀུན་ལ་བདེ་བ་མངོན་མཐོ་དང༌། ངེས་པར་ལེགས་པ་བྱང་ཆུབ་གསུམ་སོ་སོའི་སྐལ་བ་དང་འཚམས་པར་སྒྲུབ་པའི་ཐུགས་རྗེ་ཅན་ཡིན་པ་དང༌། ནུས་པའི་ཁྱད་པར་བསམ་ཡས་ཕྲིན་ལས་མཛད་པའི་སྟོབས་མངའ་བའོ། ། ཡུལ་དེ་དང་ཡོན་ཏན་དེ་གསུམ་འབྲེལ་བར་སྟོན་པ་ནི། པའི་ཞེས་པ་གསུམ་པོ་དེས་འཆད་ལ། བདུན་པ་གནས་གཞིའི་སྒྲ་ནི། ཅན་ཞེས་པ་དང༌། མངའ་བ་ཞེས་པ་གཉིས་ཀྱིས་སྟོན་པ་ཡིན་ཏེ།
ཡོན་ཏན་དེ་གསུམ་ཡུལ་དེ་ལ་གནས་པར་བཤད་པའི་ཕྱིར་རོ། ། གཉིས་པ་ནི། དཔལ་ལྡན་ཀླུའི་དབང་པོ་དེ་ནི་ཕྱོགས་ཐམས་ཅད་ལས་རྣམ་པར་རྒྱལ་བ་ཡིན་ནོ། ། དེ་སུ་ཞིག་ཅེ་ན། སྡེ་བདུན་མཛད་པ་ཆོས་ཅན། ཀླུའི་དབང་པོར་འཇོག་པའི་རྒྱུ་མཚན་ཡོད་དེ། བློ་གྲོས་སྤྱི་གཙུག་ཡོན་ཏན་ནོར་བུའི་རྒྱན་གྱིས་སྤྲས་པ་དང༌། བདེན་པ་གཉིས་ཀྱི་རོ་འཛིན་པའི་དབང་པོ་ཚང་བ་དང༌། སྟོང་པ་ཉིད་སྟོན་པའི་སྒྲའི་ཕུཊ་སྒྲ་སྒྲོགས་ཤིང༌། མཁྱེན་བརྩེའི་ལྟ་ཟེར་ཕས་རྒོལ་དུ་གྱུར་པའི་སྐྱེ་བོས་མི་བཟོད་པ་དང༌།
བློ་གསལ་རྒྱ་མཚོའི་རྒྱན་དུ་གྱུར་པ་སྟེ། སྙན་དངགས་མཁན་གྱིས་ཀླུའི་དབང་པོར་བཀོད་པའི་བྱེད་ཆོས་དེ་དག་ཚང་བའི་ཕྱིར་རོ། ། འདིར་སྟོང་པ་ཉིད་ཅེས་པ་གཞན་སྟོང་གཉིས་མེད་ཀྱི་ཡེ་ཤེས་ལ་འཆད་དགོས་པ་ཡིན་ཏེ། ཇི་སྐད་དུ། དེ་ཕྱིར་གཉིས་སྟོང་གང་ཡིན་པ། ། དེ་ནི་དེ་ཡི་དེ་ཉིད་ཡིན། ། ཞེས་གསུངས་པའི་ཕྱིར་དང༌། སྟོང་ཉིད་ཀྱི་ངོས་འཛིན་རང་སྟོང་མེད་དགག་གི་ཆ་ལ་འཆད་པ་ནི་ཕྱོགས་གླང་ཡབ་སྲས་ཀྱི་གཞུང་ལུགས་ལས་མི་འབྱུང་བའི་ཕྱིར་རོ། ། གསུམ་པ་ནི། བཤད་དོ་ཞེས་པ་ནི་དང་པོ་དོན་ཙམ་སྟོན་པའི་སྒྲའོ། །
གང་བཤད་ན། རིགས་པའི་གཏེར་ཞེས་བྱ་བའི་བསྟན་བཅོས་འདིའོ། ། བྱེད་པ་པོ་གང་གིས་ན། བརྩེ་བའི་བསམ་པས་སོ། ། སུ་ཞིག་ལ་བརྩེ་ན། ཤེས་ལྡན་གཟུ་བོར་གནས་པ་དོན་གཉེར་བ་གཞན་ལའོ། ། དགོས་པ་ཅིའི་ཕྱིར་དུ་ཞེ་ན། བྱང་ཕྱོགས་གངས་རིའི་ཁྲོད་འདིར་རྟོག་གེ་ལ་མཁས་པའི་རྒྱུ་སྐར་བྱེ་བ་ཕྲག་བརྒྱས། དཔལ་ལྡན་ཆོས་ཀྱི་གྲགས་པའི་གསུང་རབ་ཀྱི་པདྨོའི་ཁ་རབ་ཏུ་ཕྱེ་མོད། གང་བློའི་ཉི་འོད་ཀྱི་སྣང་བས་མ་ཁྱབ་པ་དེ་སྲིད་དུ།
གཞུང་ལུགས་ཚད་མ་སྡེ་བདུན་གྱི་དགོངས་དོན་དུ་གྱུར་པའི་གེ་སར་དང་སྙིང་པོ་གསལ་བར་བྱེད་མ་ནུས་པས། དེ་གསལ་བར་བྱ་བའི་ཕྱིར་དུའོ། ། བསྟན་བཅོས་འདིས་དེ་གསལ་བར་བྱེད་ནུས་པ་རྒྱུ་གང་ལས་ཡིན་ཞེ་ན། ཆོས་ཀྱི་གྲགས་པའི་བཞེད་གཞུང་ཇི་ལྟ་བར་བསྟན་བཅོས་འདི་རྩོམ་པ་པོའི་བློ་གྲོས་ཤིན་ཏུ་གསལ་བའི་མིག་གིས་ལེགས་པར་མཐོང་བ་ལ་བརྟེན་ནས་སོ། ། དྲུག་པའི་སྒྲ་ནི་སྔ་ཕྱིའི་འབྲེལ་པ་སྟོན་པའི་ཚིག་རྣམས་ཡིན་པས་དངོས་སུ་གསལ་ལ། བདུན་པའི་སྒྲ་ཡང་ཤུགས་ལ་བསྟན་པ་ཡིན་ཏེ། བསྟན་བཅོས་འདི་བརྩམས་པའི་དགོས་པ་དང༌། རྩོམ་ནུས་པའི་རྒྱུ་དང༌། ཀུན་སློང་གང་གིས་བརྩམས་པ་གསུམ་ནི་བསྟན་བཅོས་འདི་ལ་གནས་སོ་ཞེས་པ་ཉིད་དོན་གྱིས་འཐོབ་པའི་ཕྱིར་རོ།། །། སྨྲས་པ།
ཁྱིམ་དུ་རིན་ཆེན་གཏེར་ཆུད་པ། ། འགའ་ཞིག་ཕོངས་པའི་ཟས་ཀྱིས་འཚོ། ། གཞུང་འདིར་ཁས་འཆེ་དེ་འདྲ་བ། ། མང་ཕྱིར་ཆོས་འདི་རིགས་པའི་གཏེར། ། གཏེར་གྱི་ཁ་བྱང་མ་ནོར་བ། ། གང་གིས་རྙེད་དེ་རྣམ་ཐོས་ཀྱི། ། བུ་བཞིན་འབྱོར་པ་མི་ཟད་པར། ། བྱེད་ཕྱིར་ཆོས་འདི་རིགས་པའི་གཏེར། ། ཞེས་སོ། ། གཉིས་པ་ལ་གསུམ་སྟེ།
དགོས་པའི་དོན། བསྡུས་པའི་དོན། ཚིག་གི་དོན་ནོ། ། དང་པོ་ནི། ཇི་སྐད་དུ། ཡང་དག་པའི་ཤེས་པ་དག་ལ། ཞེས་པ་ནས། འདི་བརྩམ་མོ། ། ཞེས་པའི་བར་གྱིས་སྟོན་ལ། དེ་ཡང་འདི་ལྟར།
དེ་སུན་དབྱུང་བ་དང༌། ཞེས་པ་ཡན་གྱིས་དགོས་པ་དང༌། ཡང་དག་པའི་དོན་གཏན་ལ་དབབ། ཅེས་པས་བརྗོད་བྱ་སྟོན་ལ། འབྲེལ་པ་དང་ཉིང་དགོས་ནི་ཤུགས་ལ་གོ་བ་ཡིན་ཏེ། ཡང་དག་པའི་ཤེས་པ་ལ་ལོག་པར་རྟོག་པ་བསལ་བ་གྲུབ་པ་ན། བླང་བྱ་དང་དོར་བྱའི་གནས་མཐའ་དག་ལ་འཇུག་ལྡོག་མ་ནོར་བར་བྱེད་པ་བདེ་བླག་ཏུ་འབྱུང་བའི་ཕྱིར་དང༌། བསྟན་བཅོས་འདི་དང་དེའི་དགོས་སོགས་གསུམ་པོ་ཐབས་དང་ཐབས་ལས་བྱུང་བའི་ཚུལ་གྱིས་འབྲེལ་བར་དོན་གྱིས་གྲུབ་པའི་ཕྱིར་རོ། ། འོ་ན་ཁ་བ་ཅན་འདིར་ཆོས་ཀྱི་གྲགས་པའི་གཞུང་ལུགས་འཆད་ཚུལ་ལ་ལོག་པར་རྟོག་པ་ཇི་ལྟར་ཡོད། ལོག་རྟོག་དེའི་དབང་གིས་ཚད་མ་སྡེ་བདུན་གྱི་ལེགས་པར་བཤད་པའི་སྙིང་པོ་མ་རྙེད་པའི་ཚུལ་ཇི་ལྟ་བུ་ཞེ་ན།
བྱང་ཕྱོགས་ཀྱི་ལྗོངས་འདིར་ཕྱོགས་གླང་ཡབ་སྲས་ཀྱི་གཞུང་གི་འཆད་ཐབས་སུ་གྱུར་པའི་སྤྱི་དོན་གྱི་སྲོལ་ཐོག་མར་ཕྱེ་ཞིང༌། གྲགས་ཆེ་བར་གྱུར་པ་ནི། རྣམ་དཔྱོད་ཀྱི་རྩལ་དང་རིགས་པའི་མཆེ་བ་རྣོན་པོའི་སྙེམས་པས་མངོན་པར་ཕྱུག་པའི་སློབ་དཔོན་ཕྱྭ་པ་ཆོས་ཀྱི་སེང་གེས། ཚད་མ་ཡིད་ཀྱི་མུན་སེལ་ཞེས་བྱ་བའི་བསྟན་བཅོས་མཛད་པ་ལས། དོན་འདི་དག་འབྱུང་བ་ནི་འདི་ལྟར། ། མདོ་སྡེ་པ་དང༌། སེམས་ཙམ་རྣམ་བཅས་པ་དང༌། རྣམ་རྫུན་པ་གསུམ་གྱི་ཀུན་རྫོབ་ཀྱི་རྣམ་གཞག་འཆད་ཚུལ་མཐའ་དག་རང་གི་རིགས་པས་སུན་ཕྱུང་བ་སྒོ་ནས་མི་འཐད་པ་ཉིད་དུ་རྣམ་པར་བཤད་ནས། རང་གི་ལུགས་འཇོག་ཚུལ། བྱེ་བྲག་ཏུ་སྨྲ་བ་ལྟར་དོན་སྣང་གི་ཤེས་པས་དོན་རྟོགས་ཚུལ་རྣམ་མེད་རྗེན་ཆར་གྱི་ཚུལ་ཁས་བླངས་ཏེ།
ལུགས་དེ་ནི་འཇིག་རྟེན་གྱི་གྲགས་པ་དང་མཐུན་པའོ། ། ཞེས་ཟེར་ཞིང༌། དོན་དམ་སྟོང་པ་ཉིད་ཀྱི་འཇོག་ཚུལ་ཡང་ངོ་བོ་ཉིད་མེད་པར་སྨྲ་བའི་ལུགས་ལྟར་བཤད་ནས། ཆོས་ཐམས་ཅད་རང་གི་ངོ་བོས་སྟོང་པ་དང༌། བདེན་པར་གྲུབ་པའི་ཆོས་ཞེས་བྱ་བ་ཅུང་ཟད་ཀྱང་ཁས་མི་ལེན་པ་དང༌། སྟོང་ཉིད་ཀྱི་ངོ་བོ་མེད་དགག་ཁོ་ན་ལ་འཆད་ཅིང༌། དེ་ཡང་རིགས་པས་དཔྱད་བཟོད་དུ་ཁས་ལེན་པར་བྱེད་དོ། ། དེ་ལྟར་བཤད་ན་ཕྱོགས་གླང་གྲགས་པའི་ཞབས་ཀྱི་གཞུང་གི་འགལ་ཟླའི་གཙོ་བོ་ཁས་བླངས་པ་ཉིད་དུ་འགྱུར་ཏེ། གཞུང་ལུགས་དེ་དང་དེ་དག་ཏུ་ནི། ཇི་སྲིད་ཕྱི་རོལ་གྱི་དོན་ཁས་ལེན་པ་དེ་སྲིད་དུ།
འཇིག་རྟེན་གྱི་གྲགས་པ་དང༌། བྱེ་བྲག་ཏུ་སྨྲ་བའི་འདོད་པ་བཀག་ནས། མདོ་སྡེ་པའི་ཕྱོགས་གང་ཡིན་པ་དེ་ཉིད་རང་ལུགས་སུ་བཤད་པའི་ཕྱིར་དང༌། ཕྱི་རོལ་དོན་འགོག་གི་ཚེ། ཐོག་མར་སེམས་ཙམ་རྣམ་བཅས་ཀྱི་ལུགས་ལ་གནས་ནས། གསལ་ཞིང་རིག་པའི་རྟགས་དང༌། ལྷན་ཅིག་དམིགས་ངེས་ཀྱི་རྟགས་ཀྱིས་སྣང་བ་སེམས་སུ་བསྒྲུབས་པའི་ཕྱིར་དང༌། མཐར་ནི་རྣམ་རྫུན་པའི་ལུགས་གང་ཡིན་པ་དེ་ཉིད་གཞིར་བཞག་ནས། གཟུང་འཛིན་གཉིས་མེད་དུ་བསྒྲུབས་པའི་ཕྱིར་དང༌། ཤེས་བྱ་ཐམས་ཅད་རང་སྟོང་དང༌།
མཐར་བདེན་གྲུབ་ཀྱི་ཆོས་ཤིག་ཁས་མི་ལེན་པ་དང༌། སྟོང་ཉིད་ཀྱི་ངོས་འཛིན་མེད་དགག་གི་ཆ་ལ་འཆད་པ་ནི། རྗེ་བཙུན་བྱམས་པའི་གཞུང་ཐོགས་མེད་སྐུ་མཆེད་ཀྱིས་བཀྲལ་བའི་ཤིང་རྟའི་སྲོལ་ལས་མི་འབྱུང་བའི་རྒྱུ་མཚན་གྱིས། ཕྱོགས་གླང་གྲགས་པའི་གཞུང་ལུགས་དག་ཏུའང་མ་གསུངས་པའི་ཕྱིར་རོ། ། དེས་ན་དེ་དག་སུན་འབྱིན་པ་ནི་བསྟན་བཅོས་འདིའི་དངོས་ཀྱི་དགོས་པ་ཡིན་ལ། ཕྱོགས་སྔ་ཕྱིའི་ཁྱད་པར་ཞིབ་མོ་རྣམས་ནི། རབ་ཏུ་བྱེད་པ་སོ་སོའི་སྐབས་ཉིད་དུ་འཆད་པར་འགྱུར་རོ། ། དོན་དེ་ལ་བསམས་ནས། ཇི་སྐད་དུ། བློ་ཡི་ནུས་པ་ཅུང་ཟད་ཡོད་ཀྱང་ལེགས་བཤད་སྙིང་པོ་མ་རྙེད་ཅིང༌། །
ཞེས་གསུངས་སོ། ། གཉིས་པ་བསྡུས་པའི་དོན་ནི། རབ་ཏུ་བྱེད་པ་བཅུ་གཅིག་པོ་ཤེས་བྱ་སྤྱི་ལྡོག་ནས་གཏན་ལ་ཕབ་པ་སོགས་གཉིས་སུ་བསྡུས་པ་དེ་ཙམ་གྱིས་ཀྱང་ཆོག་མོད། མྱུར་དུ་ངེས་པ་སྟེར་བའི་ཐབས་གཞན་ཡང་འདི་ལྟར། བཤད་བྱའི་གཙོ་བོ་ཡང་དག་ཤེས། ། འཆད་བྱེད་རྟོག་གེའི་ལུས་བརྒྱད་པོ། ། མངོན་སུམ་རྗེས་དཔག་སྒྲུབ་པ་དང༌། ། སུན་འབྱིན་རྣམ་བཞི་ལྟར་སྣང་བཅས། ། བརྒྱད་པོ་རྟོགས་པའི་ཡན་ལག་ཏུ། ། ཐོག་མར་ཤེས་བྱ་སྤྱི་ལྡོག་བཤད། །
མངོན་རྗེས་ལྟར་སྣང་དང་བཅས་པ། ། ཡུལ་ལ་འཇུག་ཚུལ་རྟོགས་བྱའི་ཕྱིར། ། ཤེས་བྱའི་ཡུལ་དང་ཤེས་བྱེད་བློ། ། བརྟག་པའི་རབ་བྱེད་རྣམ་གཉིས་གསུངས། ། རྟོག་པའི་བློ་དང་རྟོག་མེད་བློས། ། འཇུག་ཡུལ་རང་མཚན་གཅིག་ཡིན་ཀྱང༌། ། དངོས་ཀྱི་གཞལ་བྱ་རྟོགས་ཚུལ་ལས། ། སྣང་སེལ་བརྟག་པའི་རབ་བྱེད་བཤད། ། སེལ་བའི་ཆོས་ལས་འགལ་འབྲེལ་དང༌། ། དགག་སྒྲུབ་བརྗོད་བྱ་རྗོད་བྱེད་དང༌། །
མཚན་མཚོན་ལ་སོགས་བློ་ཆོས་རྣམས། ། བརྟག་པའི་རབ་བྱེད་གསུངས་པ་ལས། ། གལ་འབྲེལ་དགག་སྒྲུབ་སྒྲུབ་པ་དང༌། ། སུན་བྱིན་རྟོགས་པའི་ཡན་ལག་སྟེ། ། བརྗོད་བྱ་རྗོད་བྱེད་རང་གཞན་གྱི། ། དོན་གྱི་རྗེས་དཔག་འཆད་པའི་ཐབས། ། མཚན་མཚོན་བརྟག་པ་ཚད་མ་ཡི། ། མཚན་ཉིད་འཆད་པའི་ཐབས་སུ་བཤད། ། ཅེས་སྦྱར་བ་ཡིན་ནོ། ། གཉིས་པ་ཚིག་གི་དོན་ལ་གཉིས་ཏེ།
ཤེས་བྱ་སྤྱི་ལྡོག་ནས་གཏན་ལ་དབབ་པ་དང༌། ཤེས་བྱེད་ཚད་མའི་རང་བཞིན་ངེས་པར་བྱ་བའོ། ། དང་པོ་ལ་གསུམ་སྟེ། ཤེས་བྱའི་ཡུལ། ཤེས་བྱེད་ཀྱི་བློ། བློ་དེས་ཡུལ་རྟོགས་པའི་ཚུལ་ལོ། ། དང་པོ་ལ་གཉིས་ཏེ། མཚན་ཉིད་དང༌། དབྱེ་བའོ། ། དང་པོ་ནི།
ཡུལ་གྱི་མཚན་ཉིད་བློས་རིག་བྱ། ། ཞེས་པའོ། ། འདིར་དེ་དེའི་མཚན་ཉིད་དུ་འཇོག་བྱེད། ཡུལ་གྱི་རང་ལྡོག་ནས་མཚན་མར་ཁས་མི་ལེན་ཏེ། མིང་དང་ཐ་སྙད་དུ་མི་རུང་བའི་ཕྱིར་རོ། ། ཇི་སྐད་དུ། བྱ་བ་དུས་གསུམ་ཡུལ་ཅན་ཕྱིར། ། ཞེས་གསུངས་པ་ལྟར། ཡུལ་ཅན་གྱི་བློ་རང་གི་དུས་སུ་འདས་པ་གཟུང་ཡུལ་དང༌། མ་སྐྱེས་པ་འཇུག་ཡུལ་དང༌།
དུས་མཉམ་པ་སྣང་ཡུལ་ཏེ། གསུམ་ཀ་ལ་ཡང་བློས་རིག་པར་བྱ་བ་ཞེས་བྱ་བའི་མཚན་ཉིད་དེ་ཚང་བར་འཆད་པ་ཡིན་ནོ། ། གཉིས་པ་ལ་གསུམ་ལས། དང་པོ་གཞན་ལུགས་དགག་པ་ལ། ཁས་བླངས་བརྗོད་པ་དང༌། སུན་འབྱིན་བཤད་པའོ། ། དང་པོ་ནི། དོན་སྤྱི་དང་ནི་མེད་སྣང་གཉིས། ། གཟུང་ཡུལ་ཡིན་ནོ་ཞེ་ན། ཞེས་པའོ། །
འདི་ཕྱོགས་སྔ་མས་ཇི་ལྟར་ཁས་བླངས་པའི་ཚུལ་ནི། ཕྱྭ་བསྡུས་ལས། སྤྱིར་བློ་ལ་སྣང་བའི་གཟུང་ཡུལ་ལ་གསུམ་སྟེ། དོན་རང་གི་མཚན་ཉིད་དང༌། དོན་སྤྱི་དང༌། རྟོག་མེད་འཁྲུལ་པའི་དམིགས་པའོ། ། དེ་ལ་གཟུང་ཡུལ་གྱི་མཚན་ཉིད་ནི། གང་ཞིག་རང་གི་ངོ་བོ་ཉིད་བློ་ལ་སྣང་བ་སྟེ། ཁོ་བོ་ཅག་རྣམ་པ་མེད་པར་ཕྱི་རོལ་གྱི་དོན་རིག་པར་སྨྲ་བ་དང༌། སེམས་ཙམ་རྣམ་བཅས་པ་དང༌།
རྣམ་མེད་པ་སྟེ། གྲུབ་པའི་མཐའ་གསུམ་ཀ་ལ་ཡང་གཟུང་ཡུལ་གྱི་མཚན་ཉིད་དང༌། མཚན་གཞིར་བཤད་མ་ཐག་པ་གསུམ་པོ་དེ་ཁས་ལེན་པ་ལ་མི་མཐུན་པ་མེད་དོ། ། མདོ་སྡེ་པ་ནི་དོན་ལྐོག་ན་མོ་ཁོ་ན་གཟུང་ཡུལ་དུ་བཤད་ནས། འཁྲུལ་པའི་ཤེས་པ་ཐམས་ཅད་ལ་གཟུང་ཡུལ་མེད་པར་འདོད་དོ། ། འདི་ནི་མི་རིགས་ཏེ། ཕྱི་རོལ་གྱི་དོན་ཆོས་ཅན། མངོན་གྱུར་མ་ཡིན་པར་ཐལ། མངོན་སུམ་གྱི་ཚད་མས་མ་དམིགས་པའི་ཕྱིར། ཞེས་འཆད་པར་བྱེད་ཅིང༌།
དོན་སྤྱིའི་མཚན་གཞི། མདོ་སྡེ་པས་ཤེས་རྣམ་དུ་ཁས་ལེན་པའི་བུམ་འཛིན་རྟོག་པ་ལ་བུམ་པར་སྣང་ཙམ་དང༌། མེད་པ་གསལ་སྣང་གི་མཚན་གཞི་ཡང༌། ཟླ་བ་གཉིས་སྣང་གི་དབང་ཤེས་དང༌། རྨི་ལམ་གསལ་སྣང་གི་ཤེས་པ་ལ་སྣང་བའི་ཟླ་གཉིས་དང༌། རྟ་གླང་ལྟ་བུ་ལ་འཆད་ཅིང༌། ཤེས་པ་རང་ཉིད་རང་གི་གཟུང་ཡུལ་ཡིན་པ་དང༌། ཤེས་པ་ལ་རང་རིག་གིས་ཁྱབ་པ་རྣམས་ཞལ་གྱིས་བཞེས་པ་ཡིན་ནོ། ། གཉིས་པ་ལ་གཉིས་ཏེ། གཞུང་ལས་བཤད་པའི་སུན་འབྱིན་དང༌།
མ་བཤད་པ་ཁ་བསྐང་བའོ། ། དང་པོ་ལ་གཉིས་ཏེ། ཡུལ་ཅན་གྱི་བློ་མ་འཁྲུལ་བར་ཐལ་བ་དང༌། ཡུལ་སྣང་རུང་དུ་ཐལ་བའོ། ། དང་པོ་ལ་དངོས་དང༌། ཉེས་སྤོང་དགག་པའོ། ། དང་པོ་ནི། དོན་སྤྱི་དེ་འཛིན་པའི་ཤེས་པ་རྟོག་པ་དང༌། མེད་པ་གསལ་བ་དེ་འཛིན་གྱི་རྟོག་པ་མེད་པའི་ཤེས་པ་གཉིས་པོ་ཆོས་ཅན། འཁྲུལ་པར་འགལ་བ་ཉིད་དུ་ཐལ།
གཟུང་ཡུལ་ཅན་གྱི་ཤེས་པ་ཡིན་པའི་ཕྱིར། ཁྱབ་སྟེ། གཟུང་ཡུལ་གྱི་མཚན་ཉིད་ནི། དོན་སྣང་གི་ཤེས་པ་མ་འཁྲུལ་བ་ལ་དོན་གྱི་རྣམ་པ་གཏོད་བྱེད་ཀྱི་རྒྱུ་ཞེས་པ་དེ་ལས་གཞན་སྡེ་བདུན་མཛད་པའི་གཞུང་ལས་མ་གསུངས་པའི་ཕྱིར། གཉིས་པ་ནི། གལ་ཏེ་གཟུང་ཡུལ་ཡོད་ནའང་ཐག་པ་ལ་སྦྲུལ་འཛིན་གྱི་ཤེས་པ་བཞིན་དུ་འཁྲུལ་ལོ་ཞེ་ན། དཔེ་དོན་མི་མཚུངས་ཏེ། ཐག་ཁྲ་འཛིན་པའི་མིག་ཤེས་ནི། གཟུང་ཡུལ་ཡོད་པ་ཉིད་ཀྱི་ཕྱིར་མ་འཁྲུལ་ལ། སྦྲུལ་འཛིན་གྱི་བློ་དེ་ལ་ནི།
གཟུང་ཡུལ་དུ་མེད་པ་ཉིད་ཡོད་པར་འཛིན་པས་ན་འཁྲུལ་པར་འཇོག་པའི་ཕྱིར། འདིར་གཞན་དག་ན་རེ། ཟླ་བ་གཉིས་སྣང་གི་དབང་ཤེས་ཆོས་ཅན། མ་འཁྲུལ་བར་ཐལ། གཟུང་ཡུལ་ཅན་གྱི་ཤེས་པ་ཡིན་པའི་ཕྱིར། ཞེས་པའི་སྐྱོན་འདི་ཅུང་ཟད་སྤང་དཀའ་བ་ཡིན་མོད། འདིའི་ལན་ཡང་སྔ་མ་དང་འདྲ་བར། ཟླ་བར་སྣང་བའི་ཆ་ནས་གཟུང་ཡུལ་ཅན་དང་མ་འཁྲུལ་བ་གཉིས་ཀ་ཡིན་ཀྱང༌། གཉིས་སུ་སྣང་བའི་གཟུང་ཡུལ་ནི་ཟླ་བ་མ་ཡིན་ཏེ། དབང་པོ་བསླད་པ་ཁོ་ན་ལས་དེར་སྣང་བའི་ཕྱིར།
མ་ཡིན་ཏེ། དེ་མེད་པར་ཤེས་པ་དེ་མི་འབྱུང་བའི་ཕྱིར་སྙམ་ན། ཐག་ཁྲ་ཡང་སྦྲུལ་འཛིན་གྱི་རྟོག་པའི་གཟུང་ཡུལ་དུ་ཐལ་བ་དང༌། མངོན་སུམ་གྱི་རྟ་གླང་ཡང་རྨི་ལམ་གསལ་སྣང་གི་ཤེས་པ་ལ་དེར་སྣང་བའི་གཟུང་ཡུལ་དུ་ཐལ་བར་འགྱུར་རོ། ། གཉིས་པ་ལ། དངོས་དང༌། ཉེས་སྤོང་མི་འཐད་པའོ། ། དང་པོ་ནི། སྣང་ཡུལ་དོན་སྤྱི་དང་མེད་པ་གསལ་བ་གཉིས་པོ་ཆོས་ཅན། ཡུལ་རུང་བ་ན་གནས་པའི་གང་ཟག་གཞན་གྱིས་ཀྱང་མཐོང་རུང་དུ་ཐལ་བར་འགྱུར་ཏེ།
གཟུང་ཡུལ་ཡིན་པའི་ཕྱིར། ཁྱབ་སྟེ། དེ་ཡིན་ན་ཤེས་པ་ལས་རྫས་ཐ་དད་པའི་ཕྱི་རོལ་གྱི་དོན་ཡིན་དགོས་པའི་ཕྱིར། སྣང་རུང་གི་བུམ་པ་ལ་སོགས་པ་བཞིན་ནོ། ། གཉིས་པ་ནི། འཁྲུལ་སྣང་གཉིས་པོ་ཆོས་ཅན། གང་ཟག་གཞན་གྱིས་རྟོགས་པ་མེད་དེ། སྣང་མཁན་རང་གི་བློའི་བདག་ཉིད་ལ་རྟག་ཏུ་འབྲེལ་བའི་ཕྱིར། དཔེར་ན་ཕྱི་རོལ་གྱི་དོན་ཉིད་ཡིན་ཀྱང་ལུས་ཀྱི་ནང་མི་མཐོང་བ་བཞིན་ཞེ་ན། དཔེ་དོན་མི་མཚུངས་ཏེ།
རང་གི་ལུས་ནི་ཡུལ་སྣང་རུང་མ་ཡིན་པ་དེས་ན་ལུས་ཀྱི་བདག་པོ་རང་གིས་ཀྱང་མི་མཐོང་བའི་ཕྱིར། དོན་སྤྱི་དང་མེད་པ་གསལ་བ་གཉིས་པོའང༌། སྣང་མཁན་རང་ཁོ་ན་དང་རྟག་ཏུ་འབྲེལ་བས་ན། གཞན་གྱི་ཡུལ་དུ་སྣང་རུང་མ་ཡིན་ནོ་ཞེ་ན། གཉིས་པོ་ཆོས་ཅན། བརྗོད་ཀྱང་གཞན་གྱིས་རྟོགས་པར་མི་འགྱུར་བ་ཉིད་དུ་ཐལ། རང་བློ་ཁོ་ན་དང་འབྲེལ་བའི་ཕྱིར་རོ། ། རང་རང་གི་བློ་དང་འབྲེལ་བའི་དོན་སྤྱི་རེ་རེ་ཡོད་པའི་ཕྱིར་བརྗོད་པས་དེ་ཉིད་རྟོགས་སོ་ཞེ་ན། འཆད་ཉན་བྱེད་པའི་གང་ཟག་གཉིས་ཀྱི་བརྗོད་བྱའི་དོན་སྤྱི་གཉིས་པོ་ཆོས་ཅན། བརྗོད་ཀྱང་མཚམས་སྦྱོར་མི་ནུས་པར་ཐལ།
འབྲེལ་མེད་སོ་སོ་ཡིན་པའི་ཕྱིར། གལ་ཏེ་གང་ཟག་སོ་སོའི་བློ་ལ་ཤར་ནས་ཡོད་པའི་སེམས་ཀྱི་རྣམ་པ་དོན་སྤྱི་གཉིས་འདྲ་བས། འདྲ་བ་ལ་གཅིག་ཏུ་ཞེན་ནས་ཐ་སྙད་སྦྱོར་བའི་ཕྱིར་མི་འགལ་ལོ་ཞེ་ན། འོ་ན་འཆད་པ་པོའི་བློ་ལ་ཤར་བའི་རྣམ་པ་དེ་ཉན་པ་པོའི་བློ་ལ་ཤར་རམ་མ་ཤར། ཤར་ན། དེ་ཆོས་ཅན། ཉན་པ་པོ་རང་གི་ཐུན་མོང་མ་ཡིན་པའི་ཡུལ་ཡིན་པར་ཐལ། དེ་རང་གི་བློ་ལ་ཤར་བའི་ཤེས་རྣམ་ཡིན་པའི་ཕྱིར། མ་ཤར་ན་ནི། དེ་ཆོས་ཅན།
དེའི་ཡུལ་མ་ཡིན་པར་ཐལ། དེ་ལ་ཁྱོད་ཀྱི་རྣམ་པ་མ་ཤར་བའི་ཕྱིར། དེས་ན་འཆད་ཉན་བྱེད་པའི་རྟོག་པ་གཉིས་ཆོས་ཅན། གཟུང་ཡུལ་གཅིག་ཐུན་མོང་དུ་འཛིན་པ་ག་ལ་སྲིད་དེ། གཅིག་གི་བློ་ལ་ཤར་བ་དེ་ཅིག་ཤོས་ཀྱི་བློ་ལ་མ་ཤར་བའི་སྒོ་ནས་འབྲེལ་མེད་ཐ་དད་པ་ཁོ་ན་བཟུང་བའི་ཕྱིར། གལ་ཏེ་རྟོག་པ་གཉིས་གཟུང་ཡུལ་ཐ་དད་པ་ཡིན་ཀྱང༌། གཟུང་ཡུལ་གཅིག་ཏུ་འཁྲུལ་བའི་སྒོ་ནས་འཛིན་ནོ་ཞེ་ན། འཆད་ཉན་བྱེད་པའི་རྟོག་པ་གཉིས་ཆོས་ཅན། གཟུང་ཡུལ་མེད་པར་གྲུབ་པ་ཡིན་ཏེ། ཡུལ་ཐ་དད་ལ་གཅིག་ཏུ་འཛིན་པའི་འཁྲུལ་བ་ཡིན་པའི་ཕྱིར་རོ། །
འདིར་འགྲེལ་པ་ལས་རྟོག་པ་ཐམས་ཅད་ལ་སྣང་ཡུལ་མེད་པར་བཤད་པའི་དོན་ནི། སྣང་སེལ་གཉིས་ཀྱི་ཟླས་ཕྱེ་བའི་སྣང་བའི་ཡུལ་ལ་འཆད་དགོས་པ་ཡིན་ཏེ། གཟུང་ཡུལ་མེད་པར་འཆད་པ་སྐབས་སུ་བབ་པ་ཡིན་ཞིང༌། དེ་དང་དེ་དོན་གཅིག་ལ་འདུ་བའི་ཕྱིར། མདོར་ན་དངོས་པོ་སྟོབས་ཞུགས་ཀྱི་རིགས་པས་བརྟགས་ན་གཟུང་ཡུལ་དུ་འཐད་པ་མེད་བཞིན་དུ། ད་དུང་བོད་ཕལ་ཆེར་དོན་སྤྱི་དང་མེད་པ་གསལ་བ་གཉིས་གཟུང་ཡུལ་དུ་ཞེན་ནས་ཁས་ལེན་པ་ནི་ཆོས་ཅན། རིགས་པ་མ་ཡིན་ཏེ། སོར་མོའི་རྩེ་མོས་བསྟན་པ་ན་མིག་ཤེས་ཀྱིས་ནམ་མཁའ་མཐོང་ངོ་ཞེས་བླུན་པོ་འཁྲུལ་བ་དང་མཚུངས་པའི་ཕྱིར་རོ། ། གཉིས་པ་སུན་འབྱིན་གཞན་ཡང་ཁ་བསྐང་བ་ལ་གསུམ་སྟེ། དོན་སྤྱིའི་ངོས་འཛིན་ནོར་བ་དང༌།
མེད་པ་གསལ་བའི་མཚན་གཞི་འཁྲུལ་བ་དང༌། བློ་རྣམ་མེད་དུ་འདོད་པ་དང་ཤེས་པ་ཐམས་ཅད་རང་རིག་ཏུ་འཆད་པ་ནང་འགལ་བའོ། ། དང་པོ་ནི། བུམ་འཛིན་རྟོག་པ་ལ་བུམ་པར་སྣང་བ་དེ་བུམ་པའི་དོན་སྤྱིར་འཆད་པ་མི་འཐད་དེ། དེ་ལ་སྒྲུབ་བྱེད་མེད་ཅིང༌། གནོད་བྱེད་ཡོད་པའི་ཕྱིར། དང་པོ་ནི། དེ་ལྟར་སྣང་བ་དེ་རྟོག་པའི་ཤེས་རྣམ་དུ་འཆད་པ་ཁོ་ན་གཞུང་ན་ཡོད་པ་ཡིན་གྱི། དོན་སྤྱིར་འཆད་པའི་གཞུང་མེད་ཅིང༌། ཁྱེད་ཀྱིས་ཀྱང་དེའི་ཤེས་བྱེད་ཀྱི་ལུང་འདྲེན་པར་མ་ནུས་པའི་ཕྱིར།
དེ་སྐད་དུ་ཡང༌། ལྡོག་པ་བཞིན་དུ་སྒྲ་དག་ལས། ། ཤེས་ལ་གཞན་གྱི་གཟུགས་བརྙན་སྣང༌། ། གང་དེའང་དོན་གྱི་བདག་ཉིད་མིན། ། ཞེས་པ་ནས་བརྡ་བྱེད་པ་ནི་དོན་མེད་འགྱུར། ། ཞེས་པའི་བར་གསུངས་པ་དང༌། དེ་ཡི་ཇི་ལྟར་ཀུན་བཏགས་པ། ། དེ་ནི་དམ་པའི་དོན་དུ་མེད། ། ཅེས་དང༌། དེ་དངོས་སྒྲོ་བཏགས་རྟོགས་པ་ཡིས། །
གཞན་ལས་བཟློག་པ་རྟོགས་ཕྱིར་ཡང༌། ། ཞེས་རྟོག་པའི་ཤེས་རྣམ་ལ་ཕྱི་རོལ་དོན་དུ་སྒྲོ་བཏགས་པའི་ཚུལ་སྤྱིར་བཤད་པ་ཡིན་གྱི། རྟོག་པའི་གཟུང་རྣམ་ལ་དེར་བཤད་པ་མེད་པའི་ཕྱིར། གནོད་བྱེད་ནི། རྟོག་པ་ལ་དེར་སྣང་བ་དོན་སྤྱི་ཡིན་ན། དེ་རྗོད་བྱེད་སྒྲའི་དངོས་ཀྱི་བརྗོད་བྱར་འགྱུར་ལ། དེ་ལྟ་ན། ཇི་སྐད་དུ། རྣམ་པ་དེ་ཡང་དོན་ལ་མེད། ། དེ་བརྗོད་ཇི་ལྟར་དོན་རྟེན་ཡིན། །
རྗེས་འགྲོ་ཅན་སྒྲས་རྗེས་འགྲོ་ཅན། ། དོན་གྱི་འབྲས་ཡིན་མཐོང་གོམས་པས། ། སྦྲུལ་དེའང་རྗེས་འགྲོ་མེད་པ་ཅན། ། བློ་ལས་ཐ་དད་མེད་ཕྱིར་རོ། ། ཞེས་པའི་གཞུང་གིས་བསྟན་པའི་རིགས་པས་གནོད་པ་དང༌། ཡང་རྟོག་མེད་ཀྱི་ཤེས་པ་ལ་ཕྱི་རོལ་དོན་དུ་སྣང་བ་དེ་ཡང༌། ཕྱི་རོལ་གྱི་དོན་ཡིན་པར་ཁས་བླངས་པས། དོན་དེ་ལ་ཡང༌། ཇི་སྐད་དུ། རྣམ་པ་དེ་ནི་ཐ་དད་ན། །
གཞན་གྱིས་དེ་བཞིན་རྟོགས་པར་འགྱུར། ། ཞེས་སོགས་རྒྱ་ཆེར་གསུངས་པའི་རིགས་པ་དང་འགལ་བ་དང༌། གཞན་ཡང༌། ཕྱི་རོལ་གྱི་དོན་གཞལ་བྱ་ལ། དོན་འདྲ་བ་ཚད་མར་བྱས་པའི་རྣམ་གཞག་དང༌། གཟུང་རྣམ་གཞལ་བྱ་ལ། རང་རིག་འབྲས་བུར་བྱས་པའི་རྣམ་གཞག་དང༌། ཇི་སྐད་དུ། ཡུལ་ཤེས་པ་དང་དེ་ཤེས་པའི། ། དབྱེ་བས་བློ་ནི་ཚུལ་གཉིས་ཉིད། །
ཅེས་པ་རྩ་འགྲེལ་གྱིས་རྒྱས་པར་བསྟན་པའི་བློ་ཚུལ་གཉིས་སྒྲུབ་ཀྱི་རིགས་པ་མཐའ་དག་འདོར་དགོས་པར་འགྱུར་ཏེ། དོན་དུ་སྣང་བའི་རྟོག་མེད་ཀྱི་ཤེས་པ་ལ་དོན་གྱི་རྣམ་པ་ཤར་བ་མེད་པའི་ཕྱིར་དང༌། དེ་ལ་དོན་དུ་གསལ་བར་སྣང་བ་དེ་ཉིད་དོན་དངོས་སུ་ཁས་བླངས་པའི་ཕྱིར། གཉིས་པ་ནི། མེད་པ་གསལ་བའི་མཚན་གཞི། ཟླ་གཉིས་དང་སྐྲ་ཤད་ལྟ་བུ་ལ་འཆད་པ་དེ་ལྟ་ན་ཡང༌། སྒྲུབ་བྱེད་མེད་ཅིང༌། གནོད་བྱེད་ཡོད་དོ། ། དང་པོ་ནི། མེད་པ་གསལ་བ་ཞེས་པའི་གོ་དོན་མེད་བཞིན་དུ་གསལ་བར་སྣང་བའི་ཤེས་རྣམ་ཉིད་ལ་འཆད་དགོས་པ་ཡིན་གྱི།
གང་མེད་པ་དེ་ཉིད་ལ་དེར་འཆད་པའི་ལུང་དང་རིགས་པ་མེད་དོ། ། གལ་ཏེ་ཁོ་བོ་ཅག་རྣམ་མེད་དུ་སྨྲ་བས། དེ་དང་དེར་སྣང་བ་ལ་ཁྱད་པར་མེད་དོ་ཞེ་ན། འོ་ན་དེ་དག་ཚད་མས་དམིགས་པར་འགྱུར་ཏེ། དེ་དག་དེར་སྣང་བ་ཚད་མས་དམིགས་པའི་ཕྱིར་རོ། ། གནོད་བྱེད་ནི། དེ་ལ་གསལ་བར་སྣང་བའི་ཟླ་གཉིས་དང༌། སྐྲ་ཤད་སོགས་གཞལ་བྱར་འགྱུར་ཏེ། གཟུང་ཡུལ་དུ་ཁས་བླངས་པའི་ཕྱིར། གཞན་ཡང༌།
དེ་དག་གཟུང་ཡུལ་དུ་འདོད་པ་དེས། གཞལ་བྱ་གཉིས་མིན་གྱི་ཕུང་པོ་གསུམ་པར་ཁས་བླངས་པས། ཇི་སྐད་དུ། སྐྲ་ཤད་ལ་སོགས་དོན་མིན་ཏེ། ། དོན་དུ་མོས་པ་མེད་ཕྱིར་རོ། ། ཞེས་པའི་གཞུང་དང་འགལ་ལོ། ། གསུམ་པ་ནི། གང་ཡང་ཁྱེད་ཀྱི་ཕྱོགས་ལ་ཤེས་པ་ཐམས་ཅད་རང་རིག་ཏུ་འཆད་པ་ཕར་ཞོག རྣམ་འགྲེལ་མཛད་པའི་ལུགས་ལས་འབྱུང་བའི་རང་རིག་པའི་རྣམ་གཞག་གཅིག་ཀྱང་འཆད་རྒྱུ་མེད་པར་འགྱུར་ཏེ། བློ་ཚུལ་གཉིས་དང་རང་རིག་ཏུ་སྒྲུབ་པའི་སྐབས་ནས་འབྱུང་བའི་རིགས་པས་གྲུབ་པའི་རང་རིག་དེ་ཡང་ཁྱེད་ལ་མེད།
གཟུང་འཛིན་གཉིས་མེད་ཀྱི་རང་རིག་ཅེས་བྱ་བ་དེ་ཡང་ཁྱེད་ལ་མེད། གཉིས་པོ་གང་རུང་དུ་མ་འདུས་པའི་རང་རིག་གི་འཆད་ཚུལ་ཆོས་ཀྱི་གྲགས་པའི་གཞུང་ལས་མི་འབྱུང་བའི་ཕྱིར་རོ། ། དང་པོ་མེད་དེ། རིགས་པ་དེའི་དོན་ནི་དོན་སྣང་གི་ཤེས་པ་ལ་དོན་གྱི་རྣམ་པ་སྣང་བའི་རྒྱུ་མཚན་གྱིས་ཚུལ་གཉིས་པར་གྲུབ། རྣམ་པ་དེ་ཤེས་པ་ཡིན་པའི་རྒྱུ་མཚན་གྱིས་རང་རིག་པར་ཡང་གྲུབ་བོ། ། ཞེས་པ་དང༌། དྲན་པའི་རྟགས་ཀྱིས་རང་དུས་སུ་རང་མྱོང་ཡོད་པར་དཔོག་པ་ཡིན་ལ། དེའི་དུས་ཀྱི་མྱོང་བྱ་དེ་ཡང་དོན་གྱི་རྣམ་པ་ཉིད་ལ་ཟེར་བ་ཡིན་ཞིང༌། དེ་ཡང་ཁྱེད་ལ་མེད་པའི་ཕྱིར་དང༌། གཟུང་འཛིན་གཉིས་མེད་ཀྱི་རང་རིག་ཅེས་པ་དེ་ནི།
ཇི་སྲིད་ཕྱི་རོལ་གྱི་དོན་མ་བཀག་པ་དེ་སྲིད་དུ་ཁས་ལེན་པར་མི་ནུས་ལ། ཁྱེད་ཀྱིས་ནི། རྣམ་མེད་པས་གཟུགས་སོགས་མེད་པར་ཁས་བླངས་པ་ལ། འོ་ན་བདེ་སོགས་མེད་ཅེས་བརྗོད་ན་ཅིས་འགོག ཅེས་སོགས་མགོ་མཚུངས་ཀྱི་རིགས་པས་བཀག་པའི་ཕྱིར། དེ་ལ་འདི་སྐད་ཅེས། ཇི་སྐད་དུ། དབུ་མའི་རྒྱན་ལས། རྣམ་ཤེས་བེམས་པོའི་རང་བཞིན་ལས། ། བཟློག་པ་རབ་ཏུ་སྐྱེ་བ་ཉིད། །
བེམས་མིན་རང་བཞིན་གང་ཡིན་པ། ། དེ་འདིར་བདག་ཉིད་རིག་པ་ཉིད། ། ཅེས་རིག་པའི་ངོ་བོར་སྐྱེས་ཙམ་ལ་རང་རིག་པར་བཤད་པ་ལྟར་ཁས་ལེན་ནོ། ། ཞེས་ཟེར་རོ། ། ཁྱེད་ཉིད་དེ་སྐད་དུ་སྨྲ་བར་རིགས་ཀྱི། རྣམ་འགྲེལ་མཛད་པའི་ལུགས་ཀྱི་རང་རིག་གི་འཆད་ཚུལ་ཁྱེད་ལ་ཡོད་པ་མ་ཡིན་ཏེ། ཁྱེད་འདོད་པའི་རང་རིག་དེ་འདྲ་དེ་ནི་བྱེ་བྲག་ཏུ་སྨྲ་བས་ཀྱང་ཁས་ལེན་ལ། རྣམ་འགྲེལ་མཛད་པའི་ལུགས་འདིར་ནི། བྱེ་སྨྲའི་ལུགས་ལ་མ་གྲུབ་པའི་རང་རིག་ཅིག་རིགས་པས་བསྒྲུབས་ནས། གྲུབ་པའི་དོན་དེ་ཉིད་རང་ལུགས་སུ་འཇོག་པའི་ཕྱིར།
དེ་སྐད་དུ་ཡང༌། དེ་བདག་ཉིད་ཀྱི་མྱོང་བ་ལ། ། བརྩད་པ་འགའ་ཡང་ཡོད་མ་ཡིན། ། དེ་དོན་རང་བཞིན་ཉིད་མ་གྲུབ། ། དེ་ཡང་ཡང་དག་དྲན་ལས་གྲུབ། ། ཅེས་གསུངས་སོ། ། གཞན་ཡང༌། ཤེས་པ་རང་མཚན་རང་རིག་གི་གཟུང་ཡུལ་དུ་ཁས་ལེན་པ་དང༌། ཤེས་པ་ལ་རང་རིག་གིས་ཁྱབ་པར་ཁས་ལེན་པ་ཁྱེད་ཀྱིས་ནི། ཤེས་པ་དེ་ཉིད་དེ་ལ་སྣང་བར་ཁས་བླངས་པས།
དེ་ཉིད་དེ་ལས་ཐ་དད་དུ་ཐལ་བ་ཟློག་པར་མི་ནུས་སོ། ། དེ་དག་ལ་འདི་སྐད་ཅེས། དོན་སྣང་ཤེས་པ་རྣམ་མེད་དུ། ། ཁས་ལེན་བྱེད་པ་འདི་གཅིག་པུས། ། མངོན་སུམ་ལེའུར་གསུངས་པ་ཡི། ། རིང་ལུགས་མ་ལུས་ཉམས་པར་བྱས། ། བྱང་གི་ཕྱོགས་འདིར་ཕྱིས་བྱོན་པའི། ། རྟོག་གེ་སྨྲ་བ་མང་ཞིག་གིས། ། མདོ་སེམས་ལུགས་དང་ཕྱྭ་བསྡུས་ལུགས། ། རྣམ་དབྱེ་མེད་པས་མ་འཁྲུགས་སམ། །
ལུགས་དེས་རྣམ་དཔྱོད་རྩལ་གྱིས་ནི། ། མདོ་སེམས་ལུགས་གཉིས་བཀག་མཛད་ནས། ། དབུ་མར་བཀྲལ་སྙམ་མཛད་མོད་ཀྱི། ། མདོ་སྡེ་རྣལ་འབྱོར་སྤྱོད་པ་ཡི། ། ལུགས་སུ་འགྲེལ་ན་དངོས་སུ་འགལ། ། འཇིག་རྟེན་གྲགས་སྡེ་སྤྱོད་པ་ནི། ། ཐལ་འགྱུར་བ་ལས་གཞན་མེད་ལ། ། དེར་ཡང་ཁྱེད་ཀྱིས་མི་འདོད་ཕྱིར། ། ཐུབ་པའི་དགོངས་པ་ལྔ་པར་འགྱུར། ། ཁྱད་པར་ཕྱོགས་གླང་གྲགས་པའི་གཞུང༌། །
འཇིག་རྟེན་གྲགས་སྡེ་སྤྱོད་པ་དང༌། ། མཐུན་པ་སྔོན་མེད་ཤིང་རྟའི་སྲོལ། ། ཞེས་སོ། ། གཉིས་པ་རང་གི་ལུགས་བཞག་པ་ལ་གཉིས་ཏེ། གཞུང་གི་ཚིག་དོན་དངོས་དང༌། ཕྱོགས་སྔ་ཕྱིའི་འདོད་པའི་ཁྱད་པར་སོ་སོ་དབྱེ་བའོ། ། དང་པོ་ལ་འཆད་ཚུལ་གཉིས་ཏེ། གཞུང་གོང་མའི་གྲུབ་དོན་དུ་སྦྱར་བ་དང༌། གཞུང་འོག་མའི་འཕྲོས་མཚམས་སུ་སྟོན་པའོ། ། དང་པོ་ནི།
གཟུང་ཡུལ་གྱི་གཞལ་བྱ་རང་མཚན་གཅིག་པུ་ཁོ་ནར་ངེས་པ་ཡིན་ཏེ། གཟུང་ཡུལ་གསུམ་གྱི་འདོད་ཚུལ་ལ་ལུང་རིགས་ཀྱི་གནོད་པ་བསྟན་ཟིན་པའི་ཕྱིར། གཉིས་པ་ནི། ཚད་མའི་འཇུག་ཡུལ་གྱི་གཞལ་བྱ་ནི་རང་མཚན་གཅིག་པུ་ཁོ་ནར་ངེས་ཏེ། དོན་དམ་པར་དོན་བྱེད་མི་ནུས་པ་ལ་འཇུག་པའི་ཚད་མ་མི་སྲིད་པའི་ཕྱིར། དེ་སྐད་དུ་ཡང༌། རང་གི་མཚན་ཉིད་གཅིག་གཞལ་བྱ། ། ཞེས་སོགས་དང༌། ཚད་མ་གཉིས་ཀ་དངོས་པོ་ཡི། ། ཡུལ་ཅན། །
ཞེས་གསུངས་སོ། ། གཉིས་པ་ནི། ཕྱོགས་སྔ་མའི་ལུགས་ཀྱིས། གཟུང་ཡུལ་དང་དངོས་ཡུལ་དོན་གཅིག དངོས་ཡུལ་དུ་འགྲོ་བ་ལ་ཡོད་མི་དགོས་ཤིང༌། ཡོད་པའི་གཟུང་ཡུལ་ལ་རང་སྤྱི་གཉིས་ཀ་སྲིད་ཅིང༌། གཟུང་ཡུལ་ལ་རང་སྤྱི་གཉིས་དང༌། ཡེ་མེད་དང་གསུམ་དུ་ངེས་པའི་རྒྱུ་མཚན་གྱིས། ཡུལ་ཅན་གྱི་བློའང༌། རྟོག་པ་དང༌།
རྟོག་མེད་མ་འཁྲུལ་བ་དང༌། འཁྲུལ་བ་གསུམ་དུ་ངེས་པར་འདོད། ཕྱོགས་ཕྱི་མས། གཟུང་ཡུལ་ཕྱི་རོལ་གྱི་དོན་རང་མཚན་གཅིག་པུར་ངེས་ཤིང༌། ཡུལ་ཅན་ཀྱང་དབང་ཡིད་ཀྱི་མངོན་སུམ་ཁོ་ནར་བཞེད། ཕྱོགས་སྔ་མས། འཇུག་ཡུལ་ནི་དོན་བདེན་པ་དང་ལྡན་པ་ཁོ་ན་ཡིན་ལ། བདེན་པའི་དོན་ཀྱང༌། ཇི་ལྟར་ཡོངས་སུ་བཅད་པའི་དོན་ལ་གནོད་པ་མེད་པ་ལ་བྱེད་ཅིང༌། དེ་ལ་དོན་བྱེད་ནུས་པ་དང་མི་ནུས་པ་གཉིས་ཀ་ཡོད་ཅིང༌།
ཚད་མ་དེའི་འཇུག་ཡུལ་དུ་འགྲོ་བ་ལ། དེས་དེ་ལ་ལོག་ཕྱོགས་ཀྱི་སྒྲོ་འདོགས་བསལ་བ་ཞིག་དགོས་པར་བཞེད། ཕྱོགས་ཕྱི་མ་ལྟར་ན། དེའི་འཇུག་ཡུལ་ལ་རང་མཚན་གྱིས་ཁྱབ་ཅིང༌། དེ་དེ་ལ་ཚད་མར་སོང་བའི་དོན་ཀྱང༌། སྒྲོ་འདོགས་བཅད་པ་དང་རྟོགས་པ་ལ་བྱ་བ་མ་ཡིན་གྱི། དེ་ལ་མི་བསླུ་བ་ལ་བྱེད་ཅིང༌། དེའི་དོན་ཀྱང་དེ་འཐོབ་པའི་ནུས་པ་ལ་བྱ། ཕྱོགས་གཉིས་ཀ་ལྟར་ཡང༌། གང་ལ་ཚད་མར་འགྲོ་སའི་ཡུལ་ནི་འཇུག་ཡུལ་ལ་བྱ་བ་ཡིན་གྱི།
དངོས་ཀྱི་གཞལ་བྱ་ལ་ཚད་མར་སོང་བ་མི་དགོས། དེ་ཡང་ཕྱོགས་སྔ་མ་ལྟར་ན། རྗེས་སུ་དཔག་པའི་ཚད་མ་རྣམས་ཀྱིས་དངོས་ཀྱི་གཞལ་བྱ་ལ་སྒྲོ་འདོགས་མ་བཅད་པའི་རྒྱུ་མཚན་གྱིས་མ་རྟོགས། འཇུག་ཡུལ་རང་མཚན་ལ་དེ་བཅད་པའི་རྒྱུ་མཚན་གྱིས་རྟོགས་པར་འཇོག ཕྱོགས་ཕྱི་མ་ལྟར་ན། དེས་འཇུག་ཡུལ་མ་རྟོགས་ཤིང༌། དངོས་ཀྱི་གཞལ་བྱ་དེ་རྟོགས་པར་འཆད། ཕྱོགས་སྔ་མ་ལྟར་ན། དབང་ཡིད་ཀྱི་མངོན་སུམ་གཉིས་ཀྱི་དངོས་ཀྱི་གཞལ་བྱ་དང༌། འཇུག་ཡུལ་གཉིས་ཀ་ཕྱི་དོན་རང་མཚན་དུ་འདོད།
ཕྱོགས་ཕྱི་མ་ལྟར་ན། དེའི་དངོས་ཀྱི་གཞལ་བྱ་གཟུང་རྣམ་དང༌། འཇུག་ཡུལ་ནི་ཕྱི་རོལ་གྱི་དོན་རང་མཚན་དུ་བཞེད། ཕྱོགས་སྔ་མ་ལྟར་ན། དང་པོ་པ་དང༌། ཡིད་མ་གཏད་དང༌། འཁྲུལ་རྒྱུ་ཅན་གྱི་སྔོན་འཛིན་མངོན་སུམ་རྣམས་ཀྱི་གཟུང་ཡུལ་སྔོན་པོའི་སྐད་ཅིག་མ་ཡིན་ཀྱང༌། དེས་དེ་ལ་སྒྲོ་འདོགས་བཅད་པ་མེད་པས། དེ་དེའི་འཇུག་ཡུལ་མ་ཡིན་པར་བཞེད། ཕྱོགས་ཕྱི་མ་ལྟར་ན།
དེ་དང་དེའི་གཟུང་ཡུལ་གང་ཡིན་པ་དེ་ཉིད་རྒྱུན་ལ་ལྟོས་ནས་དེ་དང་དེའི་འཇུག་ཡུལ་དུ་ཡང་འགྱུར་བ་ཡིན་ནོ། ། དེ་ལྟ་ན་ཡང་མངོན་སུམ་དེས་ཡུལ་དེ་གཉིས་ཀ་རྟོགས་དགོས་པས་དང༌། ཞེས་བཞེད་དོ། ། དེ་ལ་འདི་སྐད་ཅེས། འཇུག་ཡུལ་དངོས་མེད་ཁས་ལེན་པ། ། གཞུང་དང་འགལ་བ་ཉིད་ཕྱིར་དང༌། ། ཚད་མས་འཇུག་ཡུལ་ངེས་དགོས་ཤིང༌། ། གཞལ་བྱ་རྟོགས་པ་མི་དགོས་པ། ། འདི་ལ་གཞན་ངེས་མི་སྲིད་ཅིང༌། ། གྲངས་ངེས་སྒྲུབ་པའི་གཞུང་དང་འགལ། །
ཞེས་སོ། ། གསུམ་པ་རྩོད་པ་སྤང་བ་ལ་གཉིས་ཏེ། འཁྲུལ་ཤེས་ཡུལ་མེད་ལ་རྩོད་པ་སྤང་བ་དང༌། གཟུང་ཡུལ་རང་མཚན་ལ་རྩོད་པ་སྤང་བའོ། ། དང་པོ་ལ་གསུམ་སྟེ། གཞལ་བྱ་གཉིས་སུ་གསུངས་པ་དང་འགལ་བ་སྤང་བ། མྱོང་བ་དང་འགལ་བ་སྤང་བ། དགག་པ་ཚད་མས་མི་རྟོགས་པར་ཐལ་བ་སྤང་བའོ། ། དང་པོ་ལ། དངོས་དང༌།
མཚུངས་པ་སྤང་བའོ། ། དང་པོ་ནི། འཇུག་ཡུལ་རང་མཚན་གཅིག་པུར་ངེས་ན། ཕྱོགས་གླང་ཞབས་ཀྱིས། ཡུལ་ཏེ། གཞལ་བྱ་ལ་རང་སྤྱི་གཉིས་སུ་བཞེད་པས་གནོད་དོ། ། ཞེ་ན། མི་གནོད་དེ། འཇུག་ཡུལ་རང་མཚན་གཅིག་པུ་ལ་འཇུག་ཚུལ་གྱི་སྒོ་ནས་གཞལ་བྱ་རང་སྤྱི་གཉིས་སུ་ཕྱེ་ནས་བཤད་པའི་ཕྱིར། དཔེར་ན་གྲོང་གཅིག་ཏུ་ལམ་ཐ་དད་ནས་འཇུག་པ་བཞིན་ནོ། །
འདིར་ཚད་མའི་ཡུལ་ལ་གཉིས་ཏེ། གཞལ་བྱ་དང༌། འཇུག་ཡུལ་ལོ། ། དང་པོ་ལ་རང་སྤྱི་གཉིས་སུ་འབྱེད་ཅིང༌། ཕྱི་མ་ནི་རང་མཚན་ཁོ་ནར་ངེས་སོ། ། དེ་ལའང་མངོན་གྱུར་དང༌། ལྐོག་གྱུར་གཉིས་ལས། དང་པོ་འཇུག་ཡུལ་དུ་བྱེད་པའི་ཚད་མ་ཡིན་ན། རང་མཚན་གཞལ་བྱར་འཇལ་བའི་ཚད་མ་དང་མངོན་སུམ་ཡིན་དགོས་ཤིང༌། གཉིས་པ་དེ་འཇུག་ཡུལ་དུ་བྱེད་པའི་ཚད་མ་ཡིན་ན།
སྤྱི་མཚན་གཞལ་བྱར་འཇལ་བའི་ཚད་མ་དང༌། རྗེས་སུ་དཔག་པ་ཡིན་དགོས་སོ། ། དེས་ན་ངག་དོན་ནི། འཇུག་ཡུལ་རང་མཚན་ཁོ་ནར་ངེས་ན། གཞལ་བྱ་ལ་རང་སྤྱི་གཉིས་སུ་ཕྱེ་བ་མི་འཐད་མི་དགོས་ཏེ། འཇུག་ཡུལ་རང་མཚན་ལ་མངོན་ལྐོག་གཉིས་སུ་གྲངས་ངེས་པའི་རྒྱུ་མཚན་གྱིས། གཞལ་བྱ་ལ་རང་སྤྱི་གཉིས་སུ་འབྱེད་དགོས་པའི་ཕྱིར། གཉིས་པ་ནི། དོན་སྤྱི་འཇུག་ཡུལ་མ་ཡིན་ཀྱང་གཞལ་བྱར་འཇོག་པ་ལྟར། མེད་པ་གསལ་བའི་མིང་ཅན།
དབང་ཤེས་ལ་སྣང་བའི་སྐྲ་ཤད་དང་ཟླ་གཉིས་ལྟ་བུའང་གཞལ་བྱ་ཕུང་པོ་གསུམ་པར་མཚུངས་སོ། ། ཞེ་ན། མི་མཚུངས་ཏེ། དེ་ལ་རང་མཚན་དུ་ཞེན་ཞུགས་ཐོབ་གསུམ་མེད་པས། ཡུལ་གྱི་དགོས་ནུས་མེད་པའི་ཕྱིར། དཔེར་ན། སྐྲ་ཤད་དུ་སྣང་བ་ལ་དེ་རང་མཚན་དུ་ཞེན་ནས་ཞུགས་པས་རང་མཚན་ཐོབ་པ་མེད་ཅིང༌། བུམ་པའི་དོན་སྤྱི་ལ་དེ་རང་མཚན་དུ་ཞེན་ནས་ཞུགས་པས་དེ་ཐོབ་ནུས་པ་བཞིན་ནོ། ། གཞུང་འདིའི་དོན་ལས་ནི། རྟག་དངོས་ཀྱི་དོན་སྤྱི་ལྟ་བུ།
དངོས་པོར་མེད་པ་ལ་བརྟེན་པའི་སྒྲ་དོན་མཐའ་དག་གཞལ་བྱ་མ་ཡིན་པར་བསྟན་ཞིང༌། རྣམ་འགྲེལ་དུ། སྐྲ་ཤད་ལ་སོགས་སྤྱི་མིན་ཏེ། ། དོན་དུ་ཞེན་པ་མེད་ཕྱིར་རོ། ། ཞེས་པ་ལས་ནི་སྤྱི་མཚན་མ་ཡིན་པར་ཡང་བཤད་དོ། ། དེ་ལྟ་ན་ཡང༌། ཤེས་བྱར་ནི་ཁས་ལེན་དགོས་ཏེ། ཇི་སྐད་དུ། ཤེས་བྱར་འཛིན་ཕྱིར་མེད་པ་ལ། ། ཉེས་པ་དག་ཏུ་ཐལ་མི་འགྱུར། །
ཞེས་གསུངས་སོ། ། དེ་ལྟ་ཡིན་པ་དེའི་ཕྱིར། ཤེས་བྱ་ལ་གཞལ་བྱ་ཡིན་པས་མ་ཁྱབ་ཅིང༌། རྟག་དངོས་ཀྱི་དོན་སྤྱི་ལྟ་བུ་སྤྱི་མཚན་ཡིན་མིན་དཔྱད་དགོས་ཏེ། གང་ལ་ལྟོས་པའི་སྤྱིའི་མཚན་ཉིད་ཡོད་ན། དེའི་མཚན་གཞི་དེ་ཡོད་དགོས་པ་ཤས་ཆེ་ཞིང༌། དེ་ཡོད་ན། དེའི་རང་གི་མཚན་ཉིད་ཀྱང་ཡོད་དགོས་པའི་ཕྱིར་རོ། ། གལ་ཏེ་སྐྲ་ཤད་སོགས་གཞལ་བྱར་མི་འཇོག་ན། དབང་ཤེས་ལ་གསལ་བར་སྣང་བ་འགལ་ལོ་ཞེ་ན།
མི་འགལ་ཏེ། སྐྲ་སོགས་སུ་གསལ་བར་སྣང་བ་ནི་བློ་ཉིད་ཡིན་ལ། སྐྲ་སོགས་སུ་གསལ་བར་སྣང་བ་ལྟར། དོན་ལ་གྲུབ་པ་མེད་ཅིང༌། དེ་ནི་དངོས་པོར་ཡོད་དམ་མེད་ཅེས་རྟོག་པས་དཔྱོད་ན། སྐྲ་སོགས་ཀྱི་དོན་སྤྱི་ནི་སྤྱི་མཚན་གྱི་ཁོངས་སུ་བསྡུ་བའི་ཕྱིར། འདི་སྤྱི་མཚན་ཡིན་ཞེས་འཆད་པ་དེ་ལྟ་ན། སྤྱི་མཚན་ལ་གཞལ་བྱས་མ་ཁྱབ་པར་ཁས་ལེན་དགོས་སོ། ། གཉིས་པ་མྱོང་བ་དང་འགལ་བ་སྤང་བ་ནི། ཕྱྭ་པ་ན་རེ།
དངོས་མེད་དོན་སྤྱི་དང༌། མེད་པ་གསལ་བ་གཉིས་པོ་འཇུག་ཡུལ་དུ་མི་རུང་ན། རང་རིག་མངོན་སུམ་གྱི་ཤུགས་ལ་གྲུབ་པས་བསལ་ལོ་ཞེ་ན། གཉིས་པོ་དེ་ཆོས་ཅན། འཇུག་ཡུལ་མ་ཡིན་ཏེ། རང་དངོས་ཡུལ་དུ་བྱེད་པའི་འཁྲུལ་ཤེས་གཉིས་ལ་ཁྱོད་འཇུག་ཡུལ་དུ་མེད་ཅིང༌། གང་རང་རིག་གིས་མྱོང་བའི་ཕྱིར་ན། ཤེས་པ་ཉིད་ཡིན་དགོས་པ་ལས། ཁྱོད་དེ་མ་ཡིན་པའི་ཕྱིར། འཁྲུལ་ཤེས་གཉིས་ཉམས་སུ་མྱོང་བའི་རང་རིག་དེ་ཡང་ནི་ཆོས་ཅན།
འཁྲུལ་ཤེས་ཡིན་པར་ཐལ། རང་གི་འཇུག་ཡུལ་དངོས་པོར་མེད་པ་ཞིག་འཛིན་པའི་ཕྱིར། ཕྱོགས་སྔ་མའི་འདོད་པ་དེ་ལྟར་ཡིན་པ་ཡང༌། ཕྱྭ་བསྡུས་ལས། ཇི་སྐད་དུ། རང་རིག་པས་དོན་སྤྱི་དང༌། ཟླ་བ་གཉིས་ལ་སོགས་པ་སྣང་ཚོད་དུ་མེད་པའི་སྒྲོ་འདོགས་བཅད་པས། དེ་དག་རང་རིག་གི་འཇུག་ཡུལ་ཡིན་ཀྱང༌། རང་རིག་ལ་དེ་དག་མི་སྣང་བས། རང་རིག་གི་གཟུང་ཡུལ་མ་ཡིན་པ་ལྟ་བུའོ། །
ཞེས་འཇུག་ཡུལ་ཡིན་ལ། གཟུང་ཡུལ་མ་ཡིན་པའི་དཔེར་བརྗོད་དུ་བཤད་པས་སོ། ། དེ་འགོག་བྱེད་ཀྱི་རིགས་པ་ཡང་ན་འདི་ལྟར་བཤད་དེ། རྟོག་པ་ལ་བུམ་པར་སྣང་བ་དང༌། དབང་ཤེས་ལ་ཟླ་གཉིས་སུ་སྣང་བ་ཆོས་ཅན། ཤེས་པ་ཉིད་ཡིན་ཏེ། རང་རིག་གིས་ནི་མྱོང་བའི་ཕྱིར། རྟོག་པ་དང་མེད་པ་གསལ་སྣང་གཉིས་པོ་དེ་ཡང་ནི་ཆོས་ཅན། འཁྲུལ་ཤེས་ཡིན་ཏེ། མེད་པ་འཛིན་པའི་ཤེས་པ་ཡིན་པའི་ཕྱིར།
དེ་ལྟར་ན། འཁྲུལ་ཤེས་གཉིས་ལ་སྣང་ཡུལ་མ་ཡིན་པའི་འཇུག་ཡུལ་མེད་དེ། དེ་དང་དེར་སྣང་ཙམ་དེ་ནི་ཤེས་པ་ཡིན། དེ་ལས་ལོགས་ན་དོན་གཞན་མེད་པའི་ཕྱིར། གསུམ་པ་ནི། རང་མཚན་མ་ཡིན་པའི་འཇུག་ཡུལ་མེད་ན། དངོས་མེད་ཚད་མའི་གཞལ་བྱར་འགལ་ལོ་ཞེ་ན། དེ་འཇུག་ཡུལ་མ་ཡིན་ཀྱང་གཞལ་བྱར་འགལ་བ་མེད་དེ། རྩོད་གཞིའི་ཆོས་ཅན་གྱི་སྟེང་དུ་དགག་བྱ་དངོས་པོར་ཡོད་དམ་མེད་ཅེས་དཔྱད་ནས། མེད་ཅེས་སྒྲུབ་པའི་ཚེ་ན།
དངོས་པོ་བཀག་ཙམ་དེ་རྗེས་དཔག་གི་གཞལ་བྱ་དང༌། དངོས་པོ་རང་མཚན་འཇུག་ཡུལ་དུ་འགྱུར་བའི་ཕྱིར། དེའི་ཕྱིར་ཚད་མ་ཡིན་ན། རང་གི་འཇུག་ཡུལ་བཅད་པ་དང་མཐུན་པ་དེ་ལ་ཚད་མར་སོང་བས་ཁྱབ་ཀྱང༌། ཚད་མ་དེའི་གཞལ་བྱར་སོང་ས་ལ་དེའི་འཇུག་ཡུལ་གྱིས་མ་ཁྱབ་པའོ། ། དེ་སྐད་དུའང༌། ཡོད་མེད་ཕྱོགས་ཀྱི་བྱེ་བྲག་གིས། ། དངོས་པོ་ཉིད་ནི་དཔྱད་བྱ་སྟེ། ། ཞེས་གསུངས་སོ། ། འདི་ཡང་དཔེར་ན།
མེ་དོན་གཉེར་གྱི་སྐྱེས་བུས། ཚ་ཞིང་སྲེག་པ་མ་ཡིན་པའི་རྟགས་ཀྱིས། ཀེང་ཤུ་ཀའི་ཕུང་པོ་མེ་མ་ཡིན་པར་རྟོགས་པ་ན། མེ་རང་མཚན་ཚད་མ་དེའི་འཇུག་ཡུལ་དང༌། མེ་མ་ཡིན་གཞལ་བྱར་སོང་བ་བཞིན་ནོ། ། དེའི་ཤེས་བྱེད་ཀྱང༌། དེ་འདྲ་དེ་ཆོས་ཅན་གྱི་ཁྱད་པར་འགའ་ཞིག ཚ་ཞིང་སྲེག་པའི་རྟགས་ཀྱིས་མེར་སྒྲུབ་བྱེད་ཀྱི་རྟགས་མི་མཐུན་ཕྱོགས་ལ་ཡོད་པ་འགོག་བྱེད་ཀྱི་ཚད་མ་ཡིན་པས་སོ། ། དེའི་ཁྱབ་འབྲེལ་ཡང༌། ཇི་སྐད་དུ།
དེ་ལྟར་རྟགས་དང་རྟགས་ཅན་བློ། ། བརྒྱུད་པ་ཡིས་ནི་དངོས་པོ་ལ། ། འབྲེལ་ཕྱིར་དེར་སྣང་བ་ཡིས་ནི། ། སྟོང་ཡང་སླུ་བྱེད་ཉིད་མ་ཡིན། ། ཞེས་གསུངས་སོ། ། དེ་ལྟ་ན་ཡང༌། ཚུལ་གསུམ་འཇལ་བའི་ཚད་མ་བསྒྲུབ་བྱ་ལ་ཚད་མར་ཐལ་བ་མ་ཡིན་ཏེ། བྱས་པ་ཐམས་ཅད་མི་རྟག་པར་དྲན་པའི་བློ་དང༌། སྒྲ་མི་རྟག་པར་རྟོགས་པའི་རྗེས་དཔག་བཞིན་ནོ། ། གཉིས་པ་གཟུང་ཡུལ་རང་མཚན་ལ་རྩོད་པ་སྤང་བ་ལ་གཉིས་ལས།
རྩོད་པ་ནི། འགའ་ཞིག་ན་རེ། ཕྱི་རོལ་དོན་གྱི་གཟུང་ཡུལ་ནི་མཁས་པ་ཕྱོགས་གླང་ཡབ་སྲས་ཀྱིས་བཀག་ལ། ཤེས་པའི་གཟུང་ཡུལ་ནི། སྡེ་བདུན་གྱི་རང་ལུགས་འདིར་མི་སྲིད་པར་ཁྱོད་ཀྱིས་བཤད་པ་དེས་ན། གཟུང་ཡུལ་གྱི་གཞལ་བྱ་རང་མཚན་གཅིག་པུ་ཉིད་ཀྱང་མི་འཐད་པར་ཐལ་ལོ། ། ཞེས་སྨྲའོ། ། གཉིས་པ་ལན་ལ་གསུམ་སྟེ། གྲུབ་མཐའི་རྣམ་གཞག་སྤྱིར་དཔྱད། བདེ་བར་གཤེགས་པའི་ལུགས་སྒྲུབ།
དེ་སློབ་དཔོན་གྱིས་ཇི་ལྟར་གཏན་ལ་ཕབ་པའི་ཚུལ་ལོ། ། དང་པོ་ནི། གཟུང་ཡུལ་གྱི་རྣམ་གཞག་འཇོག་ཚུལ་སོགས་གང་ཡིན་ཀྱང༌། གྲུབ་མཐའི་སྐབས་སོ་སོར་ཕྱེ་ནས་ཁས་ལེན་པའི་ཚུལ་ཤེས་དགོས་པ་ཡིན་ཏེ། རང་གཞན་གྱི་སྡེ་པ་རྣམས་གྲུབ་པའི་མཐའ་འདོད་ཚུལ་ཐ་དད་པའི་ཕྱིར། ཇི་ལྟར་ཞེ་ན། མུ་སྟེགས་བྱེད་ངོ་བོ་ཉིད་རྒྱུར་སྨྲ་བ་ནི། དངོས་པོ་ཐམས་ཅད་ངོ་བོ་ཉིད་ལས་བྱུང་བ་དང༌། དབང་ཕྱུག་པ་དབང་ཕྱུག་གིས་བྱས་པ་དང༌། གྲངས་ཅན་པ་གཙོ་བོས་བྱས་པ་དང༌།
ཉན་ཐོས་པ་དོན་གྱི་གནས་ལུགས་རྡུལ་ཕྲན་དུ་གནས་པ་དང༌། སེམས་ཙམ་པ་སྣང་བ་ཐམས་ཅད་རྣམ་པར་རིག་པ་ཙམ་དུ་འདོད་པ་དང༌། དབུ་མ་པ་དོན་དམ་པར་སྤྲོས་པ་དང་བྲལ་ཞིང༌། ཀུན་རྫོབ་ཏུ་རྟེན་འབྲེལ་སྣ་ཚོགས་སུ་སྣང་བ་འདི། གནས་སྐབས་སུ་མདོ་སྡེ་པ་དང༌། རྣལ་འབྱོར་སྤྱོད་པ་པ་དང༌། འཇིག་རྟེན་གྲགས་སྡེ་དང་མཐུན་པར་འཇོག་པ་གསུམ་ཡོད་དོ། ། གཉིས་པ་ནི། ཐུབ་པའི་གསུང་རབ་ན་ཐ་སྙད་དང་དོན་དམ་གྱི་རྣམ་གཞག་སྟོན་ཚུལ་གཉིས་ཡོད་ཅིང༌། དང་པོ་ལ།
ཕྱི་རོལ་གྱི་དོན་ཞལ་གྱིས་བཞེས་པ་དང༌། འགོག་པའི་སྐབས་གཉིས་ལས། དང་པོའི་ཚེ་ན། ཆོས་མངོན་པ་ནས་འབྱུང་བ་ལྟར་རྡུལ་ཕྲན་ཞལ་གྱིས་བཞེས། གཉིས་པའི་ཚེ་ན། ལང་ཀར་གཤེགས་པ་ལས་འབྱུང་བ་ལྟར་སེམས་ཙམ་ཞལ་གྱིས་བཞེས། དོན་དམ་པའི་བདེན་པ་ལ་འཇུག་པ་ན་ཤེར་ཕྱིན་ལས་གསུངས་པ་ལྟར་སྤྲོས་པའི་མཐའ་མ་ལུས་པ་འགོག་པར་མཛད་དོ། ། གསུམ་པ་ལ། འོ་ན་སྡེ་བདུན་མཛད་པའི་སྐབས་འདིར་ཡང་འཇིག་རྟེན་གྲགས་སྡེ་སྤྱོད་པའི་དབུ་མ་པ་ལྟར་ཁས་བླངས་པས་ཆོག་གམ་སྙམ་ན་དེར་མི་རུང་ངོ་ཞེས་འཆད་པ་ལ་གསུམ་སྟེ། དོན་རིག་གི་སྐབས་དང༌།
རྣམ་རིག་གི་སྐབས་དང༌། དེ་གཉིས་ཀའི་མཇུག་བསྡུས་ཏེ་དངོས་ལན་གདབ་པའོ། ། དང་པོ་ལ་གསུམ་ལས། གཞན་ལུགས་དགག་པ་ལ་གཉིས་ཏེ། བྱེ་བྲག་ཏུ་སྨྲ་བའི་ལུགས་དགག་པ་དང༌། བོད་སྔ་རབས་པའི་ལུགས་མི་འཐད་པའོ། ། དང་པོ་ནི། བར་དུ་ཆོད་པའི་དོན་མཐོང་བ་མ་ཡིན་པའི་ཕྱིར་ན་རྣམ་ཤེས་རྐྱང་པས་དོན་མཐོང་བ་མ་ཡིན་གྱི་རྟེན་བཅས་ཀྱི་དབང་པོ་དོན་ལ་ལྟ་བྱེད་ཡིན་ནོ་ལོ། ། དེ་ཆོས་ཅན། དོན་ལ་ལྟ་བྱེད་མ་ཡིན་ཏེ།
བེམས་པོ་ཡིན་པའི་ཕྱིར། དུས་མཉམ་པའི་གཟུགས་དང་དབང་པོ་གཉིས་གཟུང་འཛིན་དུ་མི་འཐད་དེ། དུས་མཉམ་རྫས་གཞན་ལ་འབྲེལ་པ་མེད་པའི་ཕྱིར་རོ། ། གཉིས་པ་ནི། ཕྱྭ་བསྡུས་པ་དག་ན་རེ། མདོ་སྡེ་པ་ལྟར་མིག་ཤེས་ཀྱི་དུས་སུ་རང་གི་གཟུང་ཡུལ་དུ་གྱུར་པའི་གཟུགས་འདས་ཟིན་པ་ཡིན་ན། དེས་དེ་མཐོང་བར་མི་རུང་བས་ཡུལ་ཕྱི་རོལ་གྱི་དོན་དང་དུས་མཉམ་པའི་རྣམ་པར་ཤེས་པ་ཁོ་ན་གཟུང་འཛིན་ཡིན་ནོ་ཞེས་ཟེར་རོ། ། དེ་གཉིས་ཆོས་ཅན། ཁྱོད་ལ་གཟུང་འཛིན་གྱི་འབྲེལ་པ་མེད་དེ། དུས་མཉམ་རྫས་གཞན་ཡིན་པའི་ཕྱིར།
ཡང་དོན་སྣང་གི་རྣམ་ཤེས་རེས་འགའ་སྐྱེ་བ་འགལ་བར་ཐལ། དེ་ལ་དོན་གྱི་རྣམ་པ་གཏོད་བྱེད་ཀྱི་རྒྱུ་མེད་པའི་ཕྱིར། རྟགས་མ་གྲུབ་སྟེ། རང་ལས་སྐད་ཅིག་གིས་སྔ་བའི་ཡུལ་རྒྱུ་ཡིན་ལ། དུས་མཉམ་པའི་ཡུལ་གཟུང་ཡུལ་ཡིན་ནོ་ཞེ་ན། གཟུང་འཛིན་རྣམ་ཤེས་དེ་ལ་དུས་མཉམ་པའི་གཟུགས་གཟུང་ཡུལ་དུ་དགོས་པ་མེད་དེ། རང་ལས་སྔ་བའི་ཡུལ་གཟུགས་ལས་སྐྱེས་ཤིང་གྲུབ་ཟིན་པའི་ཕྱིར། ཕྱྭ་པས་གཟུང་འཛིན་དུས་མཉམ་དང༌། རྣམ་མེད་བཞེད་པ་ནི། མདོ་སྡེ་པ་ལྟར་དོན་ལ་ལྟ་བའི་མངོན་སུམ་ཁས་ལེན་པ་དང༌།
དོན་ལྐོག་ན་མོར་འཇོག་པ་འགལ་ལོ་སྙམ་དུ་བསམས་པ་ཡིན་མོད། རྣམ་མེད་དང་གཟུང་འཛིན་དུས་མཉམ་ལ་ནི། ཇི་སྐད་དུ། མ་ཡིན་དུ་མའི་བདག་སྐྱོན་ཕྱིར། ། ཞེས་སོགས་དང༌། དངོས་གཅིག་ཡིད་ནི་ཐ་དད་ཕྱིར། ། ཞེས་པ་ལྟ་བུ། དབུ་སེམས་དང་མདོ་སྡེ་པའི་རིགས་པ་ཕྲ་མོ་དག་ཟློག་པར་མི་ནུས་སོ། ། གཉིས་པ་རང་གི་ལུགས་བཞག་པ་ནི། རྣམ་པ་གཏོད་བྱེད་ཀྱི་རྒྱུ་ཁོ་ན་ལ་གཟུང་ཡུལ་དུ་འཇོག་པ་ཡིན་ཏེ།
ཡུལ་གཟུགས་སོགས་དང༌། དབང་པོ་དང༌། ཡིད་ལ་བྱེད་པ་གསུམ་ཚོགས་པ་དེ་ལས། སྐད་ཅིག་གཉིས་པར་ཕྱི་རོལ་དོན་དང་འདྲ་བར་སྐྱེས་པའི་ཤེས་པ་དེ་ཉིད་དོན་སྣང་གི་རྣམ་པར་ཤེས་པ་ཡིན་པའི་ཕྱིར། དེ་སྐད་དུ་ཡང༌། རྒྱུ་ཡི་དངོས་པོ་མ་གཏོགས་པ། ། གཟུང་བ་ཞེས་པ་གཞན་ཅིའང་མེད། ། ཅེས་དང༌། རྒྱུ་མིན་ཡུལ་ཡང་ཇི་ལྟར་ཡིན། ། ཞེས་གསུངས་སོ། །
འོ་ན་དོན་སྣང་གི་ཤེས་པས་དངོས་སུ་མཐོང་བཞིན་པ་འདི་ཅི་ཞེ་ན། དེ་ནི་ཤེས་རྣམ་ཡིན་གྱི། དོན་མ་ཡིན་པ་དེའི་ཕྱིར་དོན་སྣང་གི་ཤེས་པ་ཚུལ་གཉིས་པ་ཅན་དུ་གྲུབ་པ་ན། རང་རིག་པར་ཡང་གྲུབ་པ་དེ་ཡིན་ནོ། ། གལ་ཏེ། མིག་ཤེས་རང་དུས་སུ་མེད་པར་འདྲ་བ་ལ་གཟུགས་ཀྱི་རྣམ་པ་ཅན་དུ་སྐྱེ་ན། དབང་པོ་སོགས་དང་འདྲ་བར་མི་སྐྱེ་བའི་རྒྱུ་མཚན་ཅི་ཞེ་ན། དོན་སྣང་གི་ཤེས་པ་ཆོས་ཅན། རྐྱེན་གསུམ་ལས་སྐྱེས་པར་མཚུངས་ཀྱང༌། ཡུལ་ཁོ་ན་དང་འདྲ་བར་སྐྱེ་བའི་རྒྱུ་མཚན་ཡོད་དེ།
དེར་སྐྱེ་བ་དངོས་པོའི་ཆོས་ཉིད་ཡིན་པའི་ཕྱིར། དཔེར་ན། ཟས་ལ་སོགས་པ་བུའི་རྒྱུ་ཡིན་ཀྱང༌། ཕ་མ་གང་རུང་ཁོ་ནའི་གཟུགས་དང་འདྲ་བར་སྐྱེ་བ་བཞིན་ནོ། ། ཇི་སྐད་བཤད་པ་དེས་ན། ཡུལ་གཟུགས་ལ་འབྲས་བུ་གཉིས་ཡོད་དེ། རང་གི་རིགས་འདྲའི་རྒྱུན་ཕྱི་མ་བེམས་པོར་སྐྱེད་པ་དང༌། རང་འབྲས་མིག་གི་ཤེས་པ་རང་དང་འདྲ་བར་སྐྱེད་པའི་ཕྱིར། དེ་ལྟར་ན་དོན་སྣང་གི་བློའང་ཆོས་ཅན། ཚུལ་གཉིས་པ་ཅན་ཡིན་པར་འདོད་དེ།
དོན་གྱི་རྣམ་པ་ཤར་བའི་ཕྱིར། གསུམ་པ་རྩོད་པ་སྤང་བ་ནི། ཕྱྭ་བསྡུས་ལས། རྣམ་བཅས་མདོ་སྡེ་པ་ལོགས་པ་དག སྣང་ཚད་ཤེས་པའི་ངོ་བོ་ཡིན་པས། ཕྱི་རོལ་གྱི་དོན་མ་ཡིན་ཞིང༌། བྱད་བཞིན་གྱིས་མེ་ལོང་ལ་རྣམ་པ་གཏོད་པ་ལྟར། ཤེས་པ་ལ་སྔོན་པོ་ལ་སོགས་པའི་རྣམ་པ་གཏོད་པ་པོ་ཕྱི་རོལ་ན་ཡོད་པ་ཡིན་ཞེས་ཟེར། འོ་ན། སྔོན་པོར་སྣང་བ་དེ་ཤ་ཟས་སྐྱེད་པར་འདོད་ན་ཅིས་འགོག
ཤ་ཟ་ཉིད་མངོན་སུམ་གྱིས་མཐོང་བ་མེད་པས། དམིགས་པ་དང་མ་དམིགས་པ་སྔོན་དུ་འགྲོ་བའི་ཕྲུགས་གསུམ་ཁྱད་པར་ཅན་གྱིས། གཉིས་པོ་རྒྱུ་འབྲས་གཉིས་སུ་མི་འགྲུབ་བོ་ཞེ་ན། འོ་ན། དོན་དང་དོན་སྣང་གི་ཤེས་པ་ཡང༌། རྒྱུ་འབྲས་སུ་མི་འགྲུབ་པར་ཐལ། དོན་ཉིད་མཐོང་བ་མེད་པའི་ཕྱིར། ཞེས་པའི་ལན་འགྲེལ་པར་འབྱུང་བ་ནི་གོ་བར་ཟད་ལ། འདིར་ཁ་བསྐང་བ་ནི། འོ་ན་ཁྱེད་ཀྱིས་ཀྱང་རྒྱང་རིང་པོའི་མེ་དུ་རྒྱུ་འབྲས་སུ་མི་འགྲུབ་པར་འགྱུར་ཏེ།
དེའི་མེ་ཉིད་མཐོང་བ་མེད་པའི་ཕྱིར་རོ། ། མངོན་སུམ་གྱིས་མ་མཐོང་ཡང༌། ཁ་དོག་ལས་རེག་བྱ་དཔོག་ནུས་སོ། ། ཞེ་ན། འདིར་ཡང༌། རྣམ་པ་ཤར་བ་ལས་དོན་དཔོག་པར་ནུས་སོ། ། འོ་ན་སྔོན་པོ་དེ་དེ་འཛིན་མིག་ཤེས་ལ་ལྐོག་གྱུར་དུ་འགྱུར་ལ། དེ་ལྟ་ན་དེ་རྟོག་པར་འགྱུར་ཏེ། ལྐོག་ཏུ་གྱུར་པའི་དོན་ཅན་གྱི་ཤེས་པ་ཡིན་པའི་ཕྱིར། ཞེ་ན།
འོ་ན་རྒྱང་རིང་པོའི་མེའི་ཁ་དོག་མཐོང་བའི་མིག་ཤེས་ཀྱང་རྟོག་པར་འགྱུར་ཏེ། ལྐོག་ཏུ་གྱུར་པའི་རེག་བྱ་ལ་དམིགས་པའི་ཤེས་པ་ཡིན་པའི་ཕྱིར། དེ་རེག་བྱའི་སྐྱེ་མཆེད་ཡིན་པས་མིག་ཤེས་ཀྱིས་མི་རྟོགས་སོ། ། ཞེ་ན། ཅིག་ཤོས་ཀྱང་ཕྱི་རོལ་གྱི་དོན་ཡིན་པས་མངོན་སུམ་གྱིས་མི་རྟོགས་སོ། ། མ་རྟོགས་སུ་ཆུག་མོད། དེ་དེའི་ཡུལ་དང་ལྐོག་གྱུར་གྱི་གཞི་མཐུན་ནོ། ། སྙམ་ན། འོ་ན། སྔ་མ་ཡང་དེ་དང་དེའི་གཞི་མཐུན་ནོ། །
དེ་ཇི་ལྟར་ཞེ་ན། འོ་ན་སྔ་མ་ཡང་ཇི་ལྟར་ཡིན། དེ་དེའི་གཟུང་ཡུལ་དང༌། འཇུག་ཡུལ་གཉིས་ཀ་ཡིན་ནོ་ཞེ་ན། འོ་ན། མེ་ཡང་མེའི་ཁ་དོག་འཛིན་པའི་མིག་ཤེས་ཀྱི་གཟུང་ཡུལ་དང་འཇུག་ཡུལ་གཉིས་ཀ་ཡིན་ནོ། ། འཇུག་ཡུལ་དུ་ཁས་བླངས་མོད། གཟུང་ཡུལ་ཇི་ལྟར་ཡིན་ཞེ་ན། རྟོག་པར་ཐལ་བའི་མཚུངས་པ་འཇུག་པ་ལ། འཇུག་ཡུལ་དུ་ཁས་བླངས་པ་ཙམ་གྱིས་ཆོག་ལ།
གཟུང་ཡུལ་ཡིན་པ་ནི། མདོ་སྡེ་པའི་རྩ་བའི་གྲུབ་མཐའ་སྟེ། མེའི་ཁ་དོག་འཛིན་པའི་མིག་ཤེས་ལ་དེའི་རྣམ་པ་གཏོད་བྱེད་ཀྱི་རྒྱུ་ཡིན་པས་སོ། ། འཇུག་ཡུལ་ཡིན་པ་ཁྱེད་རང་གིས་ཀྱང་ཁས་བླངས་ཏེ། མེའི་ཁ་དོག་འཛིན་པའི་མིག་ཤེས་གོམས་པ་ཅན་གྱིས། མེ་མིན་གྱི་སྒྲོ་འདོགས་གཅོད་པར་ཁས་བླངས་པའི་ཕྱིར། དེས་ན། མིག་ཤེས་ཀྱི་ལྐོག་གྱུར་གྱི་དོན་སྤྱི་སྣང་ཡུལ་དུ་བྱེད་པར་ནི་ཁས་མ་བླངས་ལ། གཟུང་ཡུལ་དང༌། འཇུག་ཡུལ་དུ་བྱས་པ་ཙམ་གྱིས་རྟོག་པར་ཐལ་བ་མེད་དོ། །
འོ་ན་གཟུགས་འཛིན་མིག་ཤེས་དེ། གཟུགས་ལ་འཛིན་པ། རང་དབང་ཅན་དུ་བཤད་པ་མ་ཡིན་ནམ། ཇི་ལྟར་ལྐོག་ཏུ་གྱུར་ཞེ་ན། འོ་ན་མེའི་ཁ་དོག་འཛིན་པའི་མིག་ཤེས་ཀྱང༌། མེ་ལ་འཛིན་པ་རང་དབང་ཅན་དུ་འདོད་དགོས་པ་མ་ཡིན་ནམ། དེའི་ཤེས་བྱེད་ཀྱང༌། ཁྱེད་ལ་སྔ་མའི་ཤེས་བྱེད་དུ། ། གང་ལ་དོན་གྱི་ནུས་པ་ལས། ། རྗེས་འགྲོ་ལྡོག་པ་ཅན་གྱི་བློ། །
དེ་ལ་འཛིན་པ་རང་དབང་ཅན། ། ཞེས་པ་ལས་གཞན་མེད་ལ། དེ་ནི་འདི་ལ་ཡང་ཡོད་པའི་ཕྱིར་རོ། ། གཉིས་པ་རྣམ་རིག་གི་སྐབས་ལ། དགག བཞག སྤང་གསུམ་ལས། དང་པོ་ལ་གསུམ་སྟེ། ཕྱི་རོལ་གྱི་དོན་དགག་པ། འཇིག་རྟེན་གྱི་གྲགས་པ་ལ་བརྟེན་པ་དགག་པ།
གནས་སྐབས་རྣམ་པར་རིག་པ་ཙམ་དུ་སྒྲུབ་པའོ། ། དང་པོ་ནི། ཕྱི་རོལ་གྱི་དོན་ཆོས་ཅན། མེད་དེ། གཅིག་དང་དུ་མ་གང་རུང་དང་བྲལ་བའི་ཕྱིར། གཉིས་པ་ནི། སློབ་དཔོན་ཕྱྭ་པ་ནི་རང་ལུགས་ལ། ཕྱི་རོལ་གྱི་དོན་བཀག་ན་རིགས་པ་དང་འགལ་བས། ཀུན་རྫོབ་ཀྱི་རྣམ་གཞག་འཇིག་རྟེན་གྲགས་པ་ལ་བརྟེན་པ་ཡིན་ནོ། ། ཞེས་ཟེར།
དེ་ལྟ་ན་སྡེ་བདུན་ནས་གསུངས་པའི་ཚད་མའི་རྣམ་གཞག་ཐམས་ཅད་འགལ་བར་འགྱུར་ཏེ། དེ་ནས་གསུངས་པ་དེ་དག་ནི་མདོ་སེམས་ཀྱི་གྲུབ་མཐའ་ལ་བརྟེན་པ་ཡིན་ལ། འཇིག་རྟེན་གྱི་གྲགས་པ་ནི་དེ་དང་འགལ་བའི་ཕྱིར་རོ། ། ཕྱྭ་པས། རྣམ་བདེན་རྫུན་འགོག་པའི་རིགས་པ་འདི་ལྟར་འཆད་དེ། ཐོག་མར་རྣམ་བདེན་པས་སྣང་བ་ཤེས་པར་འདོད་པའི་དོན། གཟུགས་སྒྲ་སོགས་ཤེས་པར་འདོད་པ་ལ་གོ་བ་བླངས་ནས། དེ་ལ་སྒྲུབ་བྱེད་མེད་པ་དང༌། གནོད་བྱེད་ཡོད་པ་གཉིས་ལས། དང་པོ་ལ།
གསལ་བ་ཤེས་པའི་མཚན་ཉིད་དུ་མི་འཐད་པ་དང༌། འཐད་ཀྱང་གཟུང་འཛིན་མི་ཁེགས་པའོ། ། དང་པོ་ནི། ཟླ་གཉིས་དང་སྐྲ་ཤད་སོགས་ཀྱང་ཤེས་པར་འགྱུར་ལ། དེ་ལྟ་ན་དོན་བྱེད་ནུས་པར་འགྱུར་ཞིང༌། ཡོད་པ་ཉིད་དུ་སྒྲུབ་ནུས་པར་འགྱུར་བས། མ་གྲུབ་པ་ལ་ཡོད་ཆོས་མེད། ། ཅེས་པའི་ལུང་དང་འགལ་ལོ། ། གཉིས་པ་ནི། གསལ་བའི་རྟགས་ཀྱིས་སྔོ་སོགས་མིག་ཤེས་ཀྱི་ངོ་བོར་སྒྲུབ་པའམ།
ཤེས་པ་ཙམ་དུ་སྒྲུབ། དང་པོ་ལྟར་ན་ཁྱབ་པ་མ་ངེས། གཉིས་པ་ལྟར་ན། དེ་མིག་ཤེས་དང་རྫས་གཞན་མ་ཁེགས་པས། གཟུང་འཛིན་རྫས་གཞན་དུ་དོགས་པར་འགྱུར་རོ། ། གཉིས་པ་གནོད་བྱེད་ཡོད་པ་ལ། སྣང་རུང་མ་དམིགས་པས་དགག་པ་དང༌། བདེ་སྡུག་དང་ཐ་དད་མཚུངས་པས་དགག་པ་དང༌། ཡན་ལག་ཅན་གྱི་རྫས་དགག་པ་དང་མཚུངས་པའོ། ། དང་པོ་ནི།
སེམས་ལ་དཀར་པོར་སྣང་བ་སེམས་ཉིད་ཡིན་ན། བདེ་བ་ལ་དཀར་པོར་སྣང་བ་བདེ་བ་ཡིན་དགོས་པ་ལས། དཀར་པོ་ལ་བདེ་བ་མེད་དེ། མ་དམིགས་པའི་ཕྱིར་རོ། ། གཉིས་པ་ནི། བདེ་སྡུག་རྫས་ཐ་དད་པར་ཅིས་འགྲུབ། མྱོང་བས་སོ་ཞེ་ན། དཀར་པོ་དང་མིག་ཤེས་རྫས་ཐ་དད་པར་ཡང་མྱོང་བས་ངེས་སོ། ། གསུམ་པ་ནི། བུམ་པ་ཡན་ལག་ཅན་ཆ་མེད་ཅིག་ཡིན་པ་ཅིས་འགོག
ཆ་ཐ་དད་དུ་སྣང་བས་སོ། ། ཞེ་ན། འོ་ན། དཀར་པོ་དང་མིག་ཤེས་ཀྱང་རྫས་གཅིག་མ་ཡིན་པར་ཐལ། རྫས་ཐ་དད་དུ་སྣང་བའི་ཕྱིར། ཐ་དད་དུ་སྣང་ཡང་གཅིག་ཏུ་བདེན་ནོ་ཞེ་ན། ཅིག་ཤོས་ལའང་མཚུངས་སོ། ། ཡང་སེམས་ཙམ་རྣམ་མེད་པ་དག་ན་རེ། སེམས་སེམས་བྱུང་དངོས་པོ་ཡིན་ཀྱང༌། གཟུགས་ལ་སོགས་པ་དངོས་པོར་མེད་དོ་ཞེས་ཟེར།
འོ་ན་བདེ་སོགས་དངོས་མེད་དུ་ཁས་བླངས་ན་ཅིས་འགོག ཕན་གནོད་ཀྱི་དོན་མི་བྱེད་པར་ཐལ་ལོ་ཞེ་ན། འོ་ན་མེས་སྲེག་པ་དང༌། ཆུས་ངོམས་པ་སོགས་ཀྱི་དོན་མི་བྱེད་པར་ཐལ་ལོ། ། མེ་སོགས་ཕྱོགས་ཆར་ཕྱེ་བ་ན། མ་རྙེད་པས་དོན་བྱེད་པར་སྣང་བ་འཁྲུལ་ལོ། ། ཞེ་ན། འོ་ན་བདེ་སོགས་ཀྱང་དུས་ཀྱི་ཆར་ཕྱེ་བ་ན་མ་རྙེད་པས་དོན་བྱེད་པར་སྣང་བ་འཁྲུལ་ལོ། ། ཞེས་པའི་མཚུངས་པ་བྱས་སོ། ། དེ་ལ་འདི་སྐད་ཅེས་བྱ་སྟེ།
རྣམ་རྫུན་འགོག་བྱེད་རིགས་པ་དེ། ། དབུ་མའི་རིགས་པ་ཡིན་མོད་ཀྱང༌། ། ལུགས་འདིའི་ལྟ་བ་གཞན་སྟོང་དུ། ། གནས་ཕྱིར་བརྗོད་པའི་སྐབས་མ་ཡིན། ། རྣམ་བདེན་འདོད་པ་དེ་མིན་ཏེ། ། དཀར་སོགས་མེད་པར་ཁས་བླངས་ཀྱི། ། ཤེས་པར་ཁས་བླངས་མིན་ཕྱིར་དང༌། ། ཡིན་ན་རྡུལ་ཡང་ཁས་བླངས་འགྱུར། ། དཀར་སྣང་ཤེས་པར་གྲུབ་པ་ན། ། ཕྱི་དོན་ཡིན་པ་ཁེགས་པའི་ཕྱིར། །
གཟུང་འཛིན་རྫས་གཞན་དེས་ཁེགས་སོ། ། དཀར་སྣང་དཀར་པོར་མི་འདོད་ཕྱིར། ། སྣང་རུང་མ་དམིགས་གཏན་ཚིགས་དང༌། ། བདེ་སྡུག་མཚུངས་པས་གནོད་མ་ཡིན། ། ཡན་ལག་ཅན་གྱི་རྫས་འགོག་པའི། ། རིགས་པས་གནོད་པ་མ་ཡིན་ཏེ། ། དཀར་འཛིན་ཤེས་དང་དཀར་པོ་གཉིས། ། རྫས་གཞན་ཡིན་པ་འགོག་བྱེད་ཀྱི། ། རྫས་གཅིག་ཉིད་དུ་དེས་མི་འདོད། ། གང་ཡང་ཕྱྭ་པའི་རིགས་པ་ནི། །
བྱེ་བྲག་སྨྲ་དང་འཇིག་རྟེན་གྱི། ། གྲགས་པས་རྣམ་བཅས་འགོག་བྱེད་ཅིང༌། ། སེམས་ཙམ་རྣམ་མེད་དབུ་མ་ཡི། ། རིགས་པས་བཀག་ནས་སྡེ་བདུན་གཞུང༌། ། འཇིག་རྟེན་གྱི་ནི་གྲགས་པ་དང༌། ། མཐུན་པར་འཆད་ཅེས་གང་ཟེར་བ། ། དེ་ཡིས་གཞུང་ནས་ལེགས་བཤད་པ། ། ཀུན་ལ་ཡིད་རྟོན་མེད་བྱས་ནས། ། མ་བཤད་ནན་གྱིས་སྦྱོར་བར་ཟད། ། འཇིག་རྟེན་པ་ཡི་ཀུན་རྫོབ་ལ། །
རྣལ་འབྱོར་ཀུན་རྫོབ་ཀྱིས་གནོད་ཅིང༌། ། རྣལ་འབྱོར་པ་ཡང་བློ་ཁྱད་ཀྱིས། ། གོང་མ་གོང་མས་གནོད་རྒྱུ་ལ། ། བྱེ་བྲག་སྨྲ་བའི་རིགས་པ་ཡིས། ། མདོ་སྡེ་པ་ཡི་གཞུང་འགོག་ཅིང༌། ། དེ་ཡི་རིགས་པས་སེམས་ཙམ་པ། ། བཀག་ནས་གཟུང་འཛིན་རྫས་གཞན་བསྒྲུབས། ། དོན་སྨྲའི་རིགས་པས་རྣམ་རྫུན་པའི། ། དགག་བྱ་བཀག་པ་དེ་བསྒྲུབས་ཤིང༌། ། དབུ་མའི་རིགས་པས་རྣམ་རྫུན་གྱི། །
དོན་དམ་བདེན་ལ་གནས་སྐབས་སུའང༌། ། ཡིད་རྟོན་མེད་པ་ཉིད་དུ་བྱས། ། བསྟན་བཅོས་འདི་ཡིས་དེ་བཀག་པ། ། གཟུ་བོར་གནས་པ་མ་ཡིན་ཞེས། ། སྐུར་པ་འདེབས་པ་དེ་དག་གིས། ། གསོང་པོར་སྨྲས་པ་འདི་སོམས་ཤིག ། ཅེས་སྦྱར་བ་ཡིན་ནོ། ། གསུམ་པ་ནི། གསལ་ཞིང་རིག་པའི་རྟགས་ཀྱིས་སྣང་བ་སེམས་སུ་འགྲུབ་ཅིང༌། ལྷན་ཅིག་དམིགས་པ་ངེས་པས་སྣང་བ་ཤེས་པ་ལས་རྫས་གཞན་མ་ཡིན་པར་འགྲུབ་བོ། །
ཇི་ལྟར་ཞེ་ན། རྟགས་དང་པོའི་ཕྱོགས་ཆོས་མྱོང་བས་འགྲུབ་ཅིང༌། ཁྱབ་པ་ནི། དེ་དེའི་མཚན་ཉིད་དུ་སྒྲུབ་བྱེད་ཀྱི་རིགས་པ་ལས་སོ། ། གཏན་ཚིགས་གཉིས་པ་ནི། གང་ལྷན་ཅིག་དམིགས་ངེས་ཡིན་པ་ལ་རྫས་གཞན་མི་སྲིད་པས་ཁྱབ། དཔེར་ན་ཟླ་བ་གཉིས་སྣང་དང༌། དེའི་ཤེས་པ་བཞིན། སྔོ་སོགས་སུ་སྣང་བ་དང༌། དེ་འཛིན་གྱི་ཤེས་པ་ཡང་ལྷན་ཅིག་དམིགས་ངེས་ཡིན་ནོ། །
ཞེས་བྱ་བ་ནི་ཁྱབ་བྱེད་འགལ་བ་དམིགས་པའོ། ། འདིའི་ཕྱོགས་ཆོས་མངོན་སུམ་གྱིས་འགྲུབ་ཅིང༌། ལྡོག་པའི་ཁྱབ་པ་ནི། གཏན་ཚིགས་དེ་གཞན་མི་མཐུན་པའི་ཕྱོགས་ལ་ཡོད་པ་ནི་མཐའ་གཞན་འགོག་པའི་རིགས་པས་ཁེགས་སོ། ། ཇི་ལྟར་ཞེ་ན། རྫས་གཞན་དུས་མཉམ་པ་དང་མི་མཉམ་པ་གང་ཡིན་ན་ཡང༌། རྟགས་ལྷན་ཅིག་དམིགས་ངེས་དེ་མི་སྲིད་པས་སོ། ། གཞུང་འདིའི་དོན་ནི་སེམས་ཙམ་རྣམ་བདེན་པ་ཁོ་ནར་མ་ཟད། མདོ་སྡེ་པས་ཀྱང་ཁས་ལེན་པ་ཡིན་ཏེ། དེས་སྣང་བ་སེམས་སུ་ཁས་ལེན་པའི་རྒྱུ་མཚན་གྱིས་ཁ་ཕྱིར་བལྟའི་ཤེས་པ་ཐམས་ཅད་ཡིན་ལུགས་ལ་རང་རིག་པར་ཁས་ལེན་པའི་ཕྱིར་དང༌།
ཇི་སྐད་དུ། ཕྱི་རོལ་ལ་ནི་བརྟེན་ནས་སུ། ། ཚུལ་གཉིས་བརྗོད་ཡིན་དེ་ཡང་ནི། ། ལྷན་ཅིག་མྱོང་བའི་ངེས་པས་འགྲུབ། ། ཅེས་དང༌། རྣམ་པར་ངེས་པ་ལས། ལྷན་ཅིག་དམིགས་པ་དང་རྣམ་པར་རིག་པ་དག་གིས་ཕྱི་རོལ་གྱི་དོན་ཡོད་ཀྱང་སྔོན་པོ་ལ་སོགས་པར་སྣང་བ་དང༌། དེ་རིག་པ་དག་ཐ་དད་མེད་པར་གྲུབ་བོ། ། ཞེས་གསུངས་སོ། ། བོད་ཕྱི་མ་དག་ན་རེ།
མདོ་སྡེ་པས་གཏན་ཚིགས་འདི་ཁས་ལེན་ན། ཕྱི་རོལ་གྱི་དོན་ཁས་ལེན་པར་འགལ་ལོ་སྙམ་དུ་སེམས་པ་དེ་ནི་ནོར་བ་ཡིན་ཏེ། རྣམ་པར་ངེས་པ་ལས། གལ་ཏེ་སྣང་བའི་ཡུལ་གྱི་རྣམ་པ་བློ་ལས་ཐ་མི་དད་ན། དེ་ལས་ཐ་དད་པའི་དོན་ཡོད་དོ་ཞེས་བྱ་བ་གང་ལས་ཤེས་ཤེ་ན། ཕྱི་རོལ་བཟློག་པ་ལས་གྲུབ་འགྱུར། ། ཞེས་རྟགས་ཀྱིས་སྒྲུབ་པར་བཤད་པས་སོ། ། དེའི་ཕྱིར་ཡང་མདོ་སྡེ་པས་ཕྱི་རོལ་གྱི་དོན་ལྐོག་གྱུར་ཁས་ལེན་པར་གསལ་ལོ། ། འདིར་བསྟན་གྱི་གཏན་ཚིགས་གཉིས་པོ་འདི་རྣམ་རྫུན་པས་ནི་ཁས་ལེན་པ་མ་ཡིན་ཏེ། དེས་རྣམ་པ་རྫུན་པ་དང་སྒྲོ་བཏགས་སུ་འདོད་པས་ཤེས་པར་མི་རུང་བའི་ཕྱིར་རོ། །
དེས་ན་སྣང་བ་སེམས་སུ་སྒྲུབ་པ་འདི་ནི། གཞུང་འདིར་ཡང་གནས་སྐབས་ཀྱི་རང་ལུགས་སུ་འཆད་ཀྱང༌། རང་ལུགས་མཐར་ཐུག་པ་མ་ཡིན་ཏེ། གཟུང་འཛིན་གཉིས་མེད་དུ་སྒྲུབ་པའི་ཕྱིར་རོ། ། གཉིས་པ་རང་ལུགས་གཞག་པ་ནི། དེས་ན་རྣམ་པའང་མེད་ཅེས་པ་གོང་ན་ཡོད་ཀྱང༌། འདིར་བླངས་ན་བདེ་བ་ཡིན་ཏེ། རང་ལུགས་མཐར་ཐུག་སྟོན་བྱེད་ཀྱི་གཞུང་ཡིན་པའི་ཕྱིར་དང༌། བྱམས་ཆོས་བར་པ་གསུམ་རྗེས་འབྲང་དང་བཅས་པའི་ངེས་དོན་འཆད་ཚུལ་གྱི་བབས་དང་འགྲིག་པའི་ཕྱིར་དང༌། རྣམ་པ་བཀག་ཟིན་པའི་འོག་ཏུ་སྣང་བ་སེམས་སུ་བསྒྲུབས་ན་འཆོལ་བར་འགྱུར་བའི་ཕྱིར་རོ། །
འོ་ན་ཕྱི་དོན་བཀག་པའི་འོག་ཏུ་སྣང་བ་སེམས་སུ་སྒྲུབ་པ་ཡང་གོ་རིམ་འཆོལ་བ་མ་ཡིན་ནམ་ཞེ་ན། བྱམས་པའི་གཞུང་དང་ཐོགས་མེད་མཆེད་ཀྱི་གཞུང་ལས། ཐོག་མར་སྣང་བ་སེམས་སུ་བསྒྲུབས་ནས། དེར་གྲུབ་པ་ཕྱི་དོན་འགོག་པའི་རིགས་པ་གསུངས་པ་ཡིན་ཀྱང༌། རིགས་པ་མཁྱེན་པས། གཅིག་དང་དུ་བྲལ་གྱི་རིགས་པ་དང༌། སྣང་བ་སེམས་སུ་གྲུབ་ནས་ཕྱི་དོན་འགོག་པའི་ཚུལ་གཉིས་རྣམ་འགྲེལ་དུ་གསུངས་པ་ལས། འདིར་ནི་དང་པོའི་དབང་དུ་བྱས་ནས་བཤད་པས་འཆོལ་བ་མེད་དོ། ། གཞུང་དོན་ནི་དོན་དུ་སྣང་བའི་རྣམ་པའང་དངོས་པོར་མེད་དེ། ཕྱི་རོལ་གྱི་དོན་མེད་པ་དེས་ནའོ། །
གཟུང་འཛིན་གཉིས་ཀ་མེད་པ་དེ་ལྟ་ན། ལྷག་མ་ཅི་ཞིག་ཡོད་ཅེ་ན། གཟུང་འཛིན་གཉིས་མེད་ཀྱི་ཤེས་པ་སྐད་ཅིག་གི་ཆ་མེད་པ་ཅིག་ཁོ་ན་ཡོད་དོ། ། གསུམ་པ་རྩོད་པ་སྤང་བ་ལ་གཉིས་ཏེ། རྣམ་རྫུན་པའི་ངེས་དོན་བདེན་གྲུབ་ལ་ངོ་བོ་ཉིད་མེད་པར་སྨྲ་བའི་རྩོད་པ་སྤང་བ་དང༌། རྣམ་བདེན་པའི་སྣང་བ་སེམས་ལ་ཕྱི་རོལ་དོན་དུ་སྨྲ་བའི་རྩོད་པ་སྤང་བའོ། ། དང་པོ་ནི། རང་སྟོང་སྨྲ་བའི་དབུ་མ་པ་དག་ན་རེ། གཟུང་འཛིན་གཉིས་མེད་ཀྱི་སེམས་ཀྱི་རྒྱུན་ནི་རགས་པ་ཡན་ལག་ཅན་དང༌། དུ་མར་མཚུངས་ཤིང༌།
སྐད་ཅིག་ནི་རྡུལ་གྱི་ཆ་ཤས་བཞིན་དུ། སྐྱེ་འཇིག་གནས་པའི་སྐད་ཅིག་མ་གསུམ་གྱི་བདག་ཉིད་ཡིན་པའི་ཕྱིར་གཅིག་དང་དུ་མ་དང་བྲལ་བ་དེས་ན་བདེན་པར་མེད་དོ། ། ཞེས་ཟེར། འོ་ན་དུས་ཀྱི་ཐུང་བའི་མཐར་ཐུག་པའི་སྐད་ཅིག་མ་གཅིག་ཡིན་པ་མི་སྲིད་པར་འགྱུར་ཏེ། སྐད་ཅིག་ཐམས་ཅད་གསུམ་གྱི་བདག་ཉིད་ཡིན་པའི་ཕྱིར་རོ། ། སྐད་ཅིག་གཅིག་ཡིན་པ་མི་སྲིད་ན། སྐད་ཅིག་ཐམས་ཅད་གསུམ་གྱི་བདག་ཉིད་ཡིན་པ་ཉམས་སོ། ། འདི་ལ་བོད་སྔ་མ་ན་རེ། རྡུལ་ཕྲན་བདེན་གྲུབ་དང་སྐད་ཅིག་བདེན་གྲུབ་འགོག་པའི་རིགས་པ་མཚུངས་སོ་ཞེས་ཟེར། མཚུངས་པ་མ་ཡིན་ཏེ།
རགས་པ་རྩོམ་པའི་ཚེ། ཕྱོགས་དྲུག་གི་རྡུལ་གྱིས་ཅིག་ཆར་དུ་བསྐོས་བས་ན། དབུས་ཀྱི་རྡུལ་ཕྲན་ཆ་བཅས་སུ་འགྱུར་ལ། དུས་གསུམ་ཅིག་ཆར་མི་སྐྱེ་བས་ད་ལྟའི་ཤེས་པ་སྐད་ཅིག་གི་ཆ་མེད་ཡིན་པའི་ཕྱིར་རོ། ། དེ་ལ་འདི་སྐད་ཅེས། གཉིས་མེད་ཡེ་ཤེས་རྟོག་དཔྱོད་ཀྱིས། ། དཔྱད་ན་གནས་མེད་རང་སྟོང་གི ། ཚུལ་ཡིན་རྟོག་དཔྱོད་ལས་འདས་པར། ། གནས་པ་གཞན་སྟོང་སྨྲ་བའི་ལུགས། ། ཞེས་སོ། །
གཉིས་པ་ནི། དུང་གི་ཁ་དོག་དཀར་པོ་དང་སེར་པོར་སྣང་བའི་མིག་ཤེས་ལ་ཚད་མ་ཡིན་མིན་གྱི་རྣམ་གཞག་མི་འཐད་པར་འགྱུར་ཏེ། དཀར་སེར་གཉིས་མེད་པར་མཚུངས་ཤིང༌། སྣང་བ་ནི་ཤེས་པ་ཡིན་པས། མིག་ཤེས་དེ་གཉིས་ཀ་ཡང་སྣང་ཆ་ལ་ཚད་མར་མཚུངས་པའི་ཕྱིར་ཞེ་ན། དེ་གཉིས་ཀ་ཕྱིར་བལྟ་ལ་ཚད་མ་ཡིན་མིན་གྱི་རྣམ་དབྱེ་མེད་དེ། དོན་དུ་སྣང་བ་ཐམས་ཅད་བློ་ཉིད་ཡིན་ཞིང༌། སྣང་བ་དེ་ཉིད་གཏོད་བྱེད་ཀྱི་རྒྱུ་ཕྱི་རོལ་ན་མེད་པའི་ཕྱིར། འཇིག་རྟེན་རྨོངས་པ་གྲུབ་མཐའ་ལ་མ་ཞུགས་པས་དེ་གཉིས་ལ་བདེན་པ་དང་བརྫུན་པའི་རྣམ་གཞག་བྱེད་དེ། བག་ཆགས་བརྟན་པ་དང་མི་བརྟན་པའི་རྒྱུ་མཚན་གྱིས།
མི་མཁས་པས་ཀྱང་ཡིད་བརྟན་དུ་རུང་མི་རུང་གི་ཁྱད་པར་མཐོང་བའི་ཕྱིར་རོ། ། འདིར་བོད་ཕྱི་མ་དག སེམས་ཙམ་པས་བག་ཆགས་བརྟན་བྱུང་གི་ཤེས་པ་ཚད་མར་ཁས་བླངས་པས། དབང་ཡིད་ཀྱི་མངོན་སུམ་ཚད་མར་འདོད་དོ། ། ཞེས་ཟེར་བ་ནི་མ་ཤེས་པ་ཡིན་ཏེ། གཞུང་འདིར་རྣམ་གཞག་བྱེད། ཅེས་པ་དང༌། རྣམ་ངེས་སུ། འདིར་ཚད་མ་ཡིན་ནོ། ། ཞེས་བཤད་པ་དེ་འཇིག་རྟེན་གྱི་ལུགས་ཡིན་གྱི།
རང་ལུགས་སྟོན་བྱེད་མ་ཡིན་པའི་ཕྱིར་ཏེ། རྣམ་ངེས་ལས། མི་མཁས་པས་ཀྱང་ཐ་སྙད་ལ་ཡིད་བརྟན་དུ་མེད་པར་མཐོང་བའི་ཕྱིར། གཅིག་ནི་ཚད་མ་མ་ཡིན་པར་བརྗོད་ལ། ཞེས་འདིའི་ཚད་མ་ཡིན་མིན་གཉིས་ཀ་མི་མཁས་པས་དབང་དུ་བྱས་པར་བཤད་པའི་ཕྱིར་དང༌། མི་མཁས་པ་དེ་ཡང༌། སེམས་ཙམ་གྱི་གྲུབ་མཐའ་ལ་མ་ཞུགས་པ་ལ་བྱ་བ་ཡིན་ཏེ། སེམས་ཙམ་སྟོན་པའི་གཞུང་ལ་ཐོས་བསམ་བྱས་པས། བག་ཆགས་བརྟན་པ་ལས་བྱུང་བའི་ཤེས་པ་ཚད་མར་ཁས་ལེན་པའི་འཁྲུལ་པ་དེ་ཟློག་པར་བཤད་པའི་ཕྱིར་ཏེ། རྣམ་པར་ངེས་པ་ལས།
བསམ་པ་ལས་བྱུང་བ་ཉིད་ཀྱི་ཤེས་རབ་གོམས་པར་བྱས་པས། རྣམ་པར་འཁྲུལ་པས་དབེན་ཞིང༌། དྲི་མ་མེད་ལ་ལྡོག་པ་མེད་པ་དོན་དམ་པའི་ཚད་མ་མངོན་དུ་བྱེད་དོ། ། ཞེས་གསུངས་པས་སོ། ། མདོར་ན། བག་ཆགས་བརྟན་པ་ལས་བྱུང་བའི་དོན་སྣང་གི་ཤེས་པ་མ་འཁྲུལ་བར་འདོད་པ་འཇིག་རྟེན་རྨོངས་པའི་ལུགས་དང༌། འཁྲུལ་བར་འདོད་པ་སེམས་ཙམ་དུ་སྨྲ་བའི་ལུགས་ཡིན་ལ། འཁྲུལ་བའི་ཕྱིར་མངོན་སུམ་དུ་མི་རུང་ཞིང༌། དེའི་ཚེ་ཚད་མར་རུང་བ་མེད་དོ། ། དེ་ལྟ་ན།
སེམས་ཙམ་པ་རང་ལུགས་ཀྱི་མངོན་སུམ་ནི་གཉིས་ཏེ། རང་རིག་དང༌། རྣལ་འབྱོར་མངོན་སུམ་མོ། ། དེ་ཡང་རྣམ་བདེན་པ་ལྟར་ན། ཁ་ཕྱིར་བལྟའི་ཤེས་པ་རྣམས་ཀྱང༌། རང་གི་གཟུང་རྣམ་ལ་མ་འཁྲུལ་བ་ཉིད་ཀྱི་ཕྱིར་རང་རིག་པའི་མངོན་སུམ་ཡིན་ལ། དེའི་ཚེ། མདོ་སྡེ་པ་དང་མི་འདྲ་བའི་ཁྱད་པར་ནི། ཕྱི་རོལ་གྱི་དོན་འཇུག་ཡུལ་དུ་འདོད་མི་འདོད་ཀྱི་ཁྱད་པར་ལས་ཕྱེའོ། ། རྣམ་རྫུན་པ་ལྟར་ན།
དེ་འདྲ་དེ་ཡང༌། སྐྲ་ཤད་འཛག་སྣང་གི་དབང་ཤེས་ལྟར། འཁྲུལ་པའི་ཕྱིར་མངོན་སུམ་དུ་མི་རུང་བས། རང་རིག་ནི་གཉིས་མེད་ཀྱི་ཤེས་པ་ཁོ་ནའོ། ། རྣམ་བདེན་རྫུན་གཉིས་ཀྱི་རང་རིག་ལ་རྒྱ་ཆེ་ཆུང་གི་ཁྱད་པར་ཡོད་པ་དེའི་ཕྱིར། འཛིན་རྣམ་ལ་ཡང་ཁྱད་པར་གསུམ་ལྡན་ཡིན་མིན་གྱི་སྒོ་ནས་ཁྱབ་ཆེ་ཆུང་སོ་སོར་དབྱེ་དགོས་པ་ཡིན་ནོ། ། གསུམ་པ་ནི། བསྟན་བཅོས་འདི་མཛད་པ་པོ་ཆོས་ཅན། ཕྱི་ཡི་གཟུང་ཡུལ་མཁས་པས་བཀག ། ཅེས་སོགས་ཀྱི་རྩོད་པ་དེ་འཇུག་པ་མ་ཡིན་ཏེ།
ཇི་སྲིད་ཕྱི་རོལ་གྱི་དོན་ཁས་ལེན་པ་དེ་སྲིད་དུ། དོན་གྱི་རྣམ་པ་གཏོད་བྱེད་ཀྱི་རྒྱུ་ལ་གཟུང་ཡུལ་ཞེས་ཟེར་ལ། ཤེས་བྱ་ནང་གིར་སྨྲ་བའི་གྲུབ་པའི་མཐའ་ལ་ཞུགས་པ་ན། གཟུང་ཡུལ་དང༌། དེའི་ཡུལ་ཅན་གྲུབ་པ་མེད་པའི་ཕྱིར་རོ། ། སྨྲས་པ། གཟུང་ཡུལ་བརྟག་པའི་རབ་བྱེད་འདིར། ། རྣམ་བཅས་གྲུབ་མཐའི་སྒོ་དབྱེ་ནས། ། གཉིས་མེད་ཡེ་ཤེས་རང་རིག་གི ། རང་ཞལ་ལྟད་མོ་འདི་ལོངས་ཤིག །
གཞུང་འདིའི་རྣམ་བཤད་མང་མོད་ཀྱི། ། ངེས་དོན་བརྡའ་མཇལ་སྨོས་ཅི་དགོས། ། ཕྱོགས་ཕྱི་མ་དང་ཕྱོགས་སྔ་མའི། ། ཁྱད་པར་གསལ་བ་འགའ་ཡོད་དམ། ། ཚད་མ་རིགས་པའི་གཏེར་ལས་ཡུལ་བརྟག་པའི་རབ་ཏུ་བྱེད་པ་སྟེ་དང་པོ་རྣམ་པར་བཤད་པའོ།། །། གཉིས་པ་ཤེས་བྱེད་ཀྱི་བློ་ལ་གསུམ་སྟེ། མཚན་ཉིད། དབྱེ་བསྡུ། དེ་དག་གི་དོན་གཏན་ལ་ཕབ་པའོ། ། དང་པོ་ནི།
བློ་ཡི་མཚན་ཉིད་རིག་པ་ཡིན། ། ཞེས་པ། དེ་ཆོས་ཅན། ཁྱོད་དེའི་མཚན་ཉིད་དུ་རིགས་པ་ཡིན་ཏེ། བློ་ཞེས་པའི་ཐ་སྙད་དེ་ཁྱོད་ཀྱི་མིང་དང༌། ཁྱོད་དེའི་དོན་དུ་གྲུབ་པའི་ཕྱིར། དེ་ཡིན་ཏེ། བརྡའ་སྦྱོར་མཁན་པོས་ཁྱོད་ལ་དེའི་མིང་ཐོག་མར་སྦྱར་ཞིང༌། སྦྱར་བ་ལྟར་དེས་ཁྱོད་འཁྲུལ་མེད་དུ་གོ་བར་ནུས་པའི་ཕྱིར་རོ། ། བུམ་པ་ཞེས་བརྗོད་པ་དེ་བུམ་པའི་མིང་ཡིན་པ་སོགས་བོད་མང་པོ་ལ་གྲགས་ཀྱང༌།
རིགས་པའི་དོན་མ་ཡིན་ནོ། ། བོད་སྔ་མ་དག ཡུལ་རིག་པ་བློའི་མཚན་ཉིད་དུ་འདོད་པ་ནི་མི་འཐད་དེ། ཡུལ་དང་བློ་གཉིས་རྟོགས་པ་ཕན་ཚུན་བརྟེན་པས་གཉིས་ཀ་ངོས་མི་ཟིན་པར་ཐལ་བའི་ཉེས་པ་དང༌། རང་རིག་ལ་ཡུལ་མེད་པས་གནོད་དོ། ། ཇི་ལྟར་ཞེ་ན། རང་རིག་གི་བཤད་ཚུལ་གཉིས་ལས། གཟུང་འཛིན་གཉིས་མེད་ཀྱི་རིག་པ་ལ་ནི། གཟུང་འཛིན་གཉིས་ཀྱིས་དབེན་པའི་ཕྱིར་ཡུལ་མེད་ལ། རྣམ་བཅས་སུ་སྨྲ་བས།
གཟུང་རྣམ་གཞལ་བྱ་ལ། རང་རིག་འབྲས་བུར་བཞག་པ་དེ་ཡང༌། དེས་དེ་རྟོགས་པ་ལ་གཞལ་བྱར་བཤད་ཀྱི། ཡུལ་མཚན་ཉིད་པར་མི་རུང་སྟེ། རུང་ན་སྣང་ཡུལ་དང་འཇུག་ཡུལ་གང་རུང་ལས་མ་འདས་པས། སྣང་ཡུལ་ཡིན་ན་དེ་དེ་ལ་སྣང་བའི་རྒྱུ་མཚན་གྱིས། དེ་ལ་ལྟོས་ནས་གཉིས་སྣང་ཅན་གྱི་ཤེས་པར་སོང་བའི་ཕྱིར་ན་དེ་ལ་རང་རིག་པར་འགལ་ལོ། ། འཇུག་ཡུལ་དུ་འདོད་ན་ཡང༌། མདོ་སྡེ་པ་ལྟར་ན། དོན་སྣང་གི་ཤེས་པའི་འཇུག་ཡུལ་ཕྱི་རོལ་གྱི་དོན་ལས་མ་འདས་ལ།
སེམས་ཙམ་པ་ལྟར་ན་ཡང༌། དེའི་འཇུག་ཡུལ་དུ་འགྱུར་བ་ལ་དེ་ལས་ཐ་དད་པ་ཞིག་དགོས་ཏེ། ལས་དང་བྱེད་པ་པོ་ཐ་དད་དུ་འཆད་དགོས་པའི་ཕྱིར། དེ་ལྟ་ན་ཡང༌། དེ་ལ་འཇུག་ཡུལ་མེད་པར་ཁས་མི་ལེན་ཏེ། ཚད་མ་ཡིན་པའི་ཕྱིར་རོ། ། འཇུག་ཡུལ་ལ་རང་རིག་ཏུ་སོང་བར་ཁས་ལེན་པའི་ངེས་པ་མེད་དེ། དེའི་འཇུག་ཡུལ་དེ་དང་དུས་མཉམ་པའི་ཁྱབ་པ་མེད་པའི་ཕྱིར་དང༌། སྤྱིར་རང་རིག་ལ་འཇུག་ཡུལ་སྲིད་ཀྱང༌། གང་ལ་རང་རིག་ཏུ་སོང་ས་དེ་དེའི་འཇུག་ཡུལ་མ་ཡིན་པའི་ཤེས་བྱེད་ཀྱི་དཔེ་ནི།
སྒྲ་རྟག་འཛིན་རྟོག་པ་རང་གི་ཤེས་རྣམ་ལ་དེར་སོང་ཡང་འཇུག་ཡུལ་མ་ཡིན་པ་བཞིན་ནོ། ། གཉིས་པ་ལ། དབྱེ་བ་དང༌། བསྡུ་བ་གཉིས། དང་པོ་ནི། མཚན་ཉིད་དེ་དང་ལྡན་པའི་བློ་ཆོས་ཅན། ཡུལ་ལ་སོགས་པའི་སྒོ་ནས་དུ་མར་འགྱུར་ཏེ། ལས་སུ་བྱ་བ་ཡུལ་གྱི་སྒོ་ནས་རྟོག་པ་དང་རྟོག་མེད་ཀྱི་བློ་གཉིས། བྱེད་པ་པོ་རང་གི་ངོ་བོའི་སྒོ་ནས་དབྱེ་ན། འཁྲུལ་བ་དང་མ་འཁྲུལ་བ་གཉིས།
བྱ་བ་འཇུག་ཚུལ་གྱི་སྒོ་ནས། ཡུལ་ལ་མ་ཞུགས་པ་དང༌། འཇུག་བཞིན་པ་དང༌། ཞུགས་ཟིན་པ་གསུམ་དུ་དབྱེ་ནུས་པའི་ཕྱིར། གཉིས་པ་ནི། དེ་ཆོས་ཅན། ཤེས་པའི་སྒོ་ནས་ཏེ། གནས་ལུགས་ལ་རང་རིག་གཅིག་པུར་འདུ་བ་ཡིན་ཏེ། རང་གི་དངོས་ཀྱི་རིག་བྱ་མཐའ་དག་ཤེས་པར་འདུ་བའི་ཕྱིར། དཔེར་ན།
ཡིན་ལུགས་ལ་དོན་ཐམས་ཅད་རང་མཚན་དུ་འདུ་བ་བཞིན། གསུམ་པ་ལ། ཚད་མ་འོག་ཏུ་འཆད་ཅིང༌། ཚད་མིན་གྱི་བློ་ལ་གཉིས་ཏེ། གཞན་ལུགས་དགག་པ་དང༌། རང་ལུགས་བཞག་པའོ། ། དང་པོ་ལ། ཕྱོགས་སྔ་མ་བརྗོད་པ་དང༌། དེ་སུན་འབྱིན་པའོ། ། དང་པོ་ནི།
སློབ་དཔོན་ཕྱྭ་པ་ན་རེ། ཚད་མིན་གྱི་བློ་ཐམས་ཅད་སྔར་གྲངས་ངེས་པ་ཡིན་ཏེ། ཡིད་དཔྱོད་སྣང་ལ་མ་ངེས་དང༌། ། བཅད་ཤེས་ལོག་ཤེས་ཐེ་ཚོམ་ལྔ། ། ཞེས་ཟེར་རོ། ། དེ་སྐད་དུ་ཡང༌། ཕྱྭ་བསྡུས་ལས། སྤྱིར་དོན་ཡོངས་སུ་གཅོད་པ་ལ་གཉིས་ཏེ། དངོས་འགལ་ལས་ཐ་དད་དུ་མ་ཕྱེད་པ་ཕྱོགས་གཅིག་མ་ཡིན་པར་གཅོད་པ་དང༌། ཐ་དད་པར་ཕྱེད་པ་ཕྱོགས་གཅིག་ཏུ་གཅོད་པའོ། །
དང་པོ་ན་ཐེ་ཚོམ་སྟེ། མི་རྟག་པར་དོགས་པ་ཉིད་ན་རྟག་པར་ཡང་དོགས་པས། དེ་ལས་ཐ་དད་དུ་མ་ཕྱེ་བའི་ཕྱིར་རོ། ། གཉིས་པ་ལ་གཉིས་ཏེ། ཤེས་བྱ་དང་མི་མཐུན་པར་ཡོངས་སུ་གཅོད་པ་དང༌། མཐུན་པར་གཅོད་པའོ། ། དང་པོ་ནི་ལོག་ཤེས་སོ། ། གཉིས་པ་ལའང༌། བཟློག་པའི་ཞེན་པ་དང་མི་འགལ་བ་དང༌། འགལ་བ་གཉིས་ལས།
དང་པོ་ནི་སྣང་ལ་མ་ངེས་པའོ། ། གཉིས་པ་ལ། སྔར་རྟོགས་ཟིན་ལ་འཇུག་པ་དང༌། སྔར་མ་རྟོགས་པ་ལ་འཇུག་པ་གཉིས་ལས། དང་པོ་ནི། བཅད་པའི་ཡུལ་ཅན་ནོ། ། གཉིས་པ་ལའང༌། རང་གི་མཚན་ཉིད་མཐོང་བས་སྒྲོ་འདོགས་ལ་གནོད་པ་དང༌། མ་མཐོང་བས་གནོད་པ་གཉིས་ལས། དང་པོ་ནི་མངོན་སུམ་ཚད་མའོ། །
གཉིས་པ་ལ། རྟགས་ཀྱི་རྗེས་སུ་འབྲངས་པ་དང༌། མ་འབྲངས་པ་གཉིས་ལས། དང་པོ་ནི་རྗེས་དཔག་དང༌། གཉིས་པ་ནི་ཡིད་དཔྱོད་དོ། ། དེ་ལྟར་ཚད་མིན་གྱི་བློ་ལྔ། ཚད་མ་གཉིས་ཏེ་བདུན་དུ་གྲངས་ངེས་པ་ཡིན་ནོ། ། དེ་དག་ལས། ཡིད་དཔྱོད་ཀྱི་མཚན་ཉིད་ནི། སྔར་མ་རྟོགས་པའི་ལྐོག་གྱུར་གི་དོན་བདེན་པ་རྟགས་ཚད་མ་ལ་མ་བརྟེན་པར་ངེས་པའོ། །
དབྱེ་ན། གཏན་ཚིགས་ཡང་དག་དང་ལྟར་སྣང་གང་རུང་ལ་མ་བརྟེན་པར་སྒྲ་མི་རྟག་པར་ངེས་པ་ལྟ་བུ་རྒྱུ་མཚན་མེད་པའི་ཡིད་དཔྱོད་དང༌། མ་གྲུབ་པའམ་མ་ངེས་པའི་རྟགས་ལ་བརྟེན་པ་ལོག་པའི་རྒྱུ་མཚན་ཅན་གྱི་ཡིད་དཔྱོད་དང༌། ཚུལ་གསུམ་ཚད་མས་མ་ངེས་ཀྱང་ཡིད་དཔྱོད་ཀྱི་ངེས་པ་ལ་བརྟེན་ནས། བྱས་པའི་རྟགས་ཀྱིས་སྒྲ་མི་རྟག་པར་ངེས་པ་ལྟ་བུའོ། ། འགལ་རྟགས་ལ་བརྟེན་པའི་ཡིད་དཔྱོད་ནི་མི་སྲིད་དེ། དེའི་བསྒྲུབ་བྱ་བདེན་པ་མི་སྲིད་པའི་ཕྱིར་རོ། ། སྣང་ལ་མ་ངེས་པ་ལ་མཚན་ཉིད་ནི། དོན་རང་གི་མཚན་ཉིད་གསལ་བར་སྣང་ཞིང༌། ཟློག་ཕྱོགས་ཀྱི་སྒྲོ་འདོགས་དང་མི་འགལ་བའོ། །
དབྱེ་ན། ཡུལ་རྣམ་པ་དང་མི་ལྡན་པས་སྣང་ལ་མ་ངེས་པ་བུམ་པའི་སྐད་ཅིག་སྣང་བ་ལྟ་བུ་དང༌། ཡུལ་ལ་ཡིད་མ་གཏད་པ་ཡིད་གཟུགས་མཛེས་ལ་ཆགས་དུས་ཀྱི་སྒྲ་འཛིན་ལྟ་བུ་དང༌། འཁྲུལ་པའི་རྒྱུ་མཚན་ཅན་ཉ་ཕྱིས་ལ་དངུལ་དུ་འཁྲུལ་བའི་དུས་ཀྱི་མིག་ཤེས་ལྟ་བུའོ། ། བཅད་ཤེས་ལ་མཚན་ཉིད་ནི། སྒྲོ་འདོགས་ཆོད་ཟིན་པའི་ངོ་ལ་ལྡོག་ཕྱོགས་ཀྱི་ཞེན་པ་དང་འགལ་བའི་བློ་འཇུག་པའོ། ། དབྱེ་ན་མངོན་སུམ་བཅད་ཤེས་དང༌། རྟོག་པར་གྱུར་པའི་བཅད་ཤེས་གཉིས་སོ། ། རྗེས་དཔག་ཏུ་གྱུར་པའི་བཅད་ཤེས་མི་སྲིད་པའི་ཚུལ་ནི་རྗེས་དཔག་གི་རྒྱུན་ཕྱི་མ་རྣམས་བཅད་པའི་ཡུལ་ཅན་ཡིན་ཀྱང་རྗེས་དཔག་མ་ཡིན་ཏེ། དེའི་རྟེན་གཏན་ཚིགས་ཡང་དག་མེད་པའི་ཕྱིར།
དེ་ལས་བརྒྱུད་ནས་སྐྱེས་པ་ཙམ་གྱིས་ཆོག་ན། རྣལ་འབྱོར་མངོན་སུམ་ཡང་རྗེས་དཔག་ཏུ་ཧ་ཅང་ཐལ་ལོ། ། ཞེས་འཆད་པར་བྱེད་དོ། ། དེ་དགག་པ་ལ་གཉིས་ཏེ། གཞུང་ལས་བཤད་པ་དང༌། མ་བཤད་པ་ཁ་བསྐང་བའོ། ། དང་པོ་ལ་བཞི་ལས། ཡིད་དཔྱོད་དགག་པ་ལ་གཉིས་ཏེ། སྤྱིར་དགག་པ་དང༌། སོ་སོར་དགག་པའོ། །
དང་པོ་ལ། རྣམ་པར་བརྟགས་ནས་དགག་པ་དང༌། ཧ་ཅང་ཐལ་བས་དགག་པའོ། ། དང་པོ་ནི། ཕྱོགས་སྔ་མའི་ཡིད་དཔྱོད་ཀྱི་འདོད་ཚུལ་མི་འཐད་དེ། ཡིད་དཔྱོད་དེ་རྟེན་རྟགས་ལ་མི་ལྟོས་པར་ལྐོག་གྱུར་ལ་འཇུག་པའི་བློ་འདོད་ན། ཚད་མས་མ་དྲངས་པར་དོན་བདེན་པ་དམ་བཅའ་བ་ཙམ་ཡིན་པས་ཐེ་ཚོམ་དུ་འགྱུར་ལ། རྟེན་རྟགས་ལ་བལྟོས་ན། བལྟོས་ས་དེ་ཡང་དག་གམ་ལྟར་སྣང་གང་རུང་ལས་འདའ་བ་མེད་པའི་ཕྱིར། གལ་ཏེ་རྒྱུ་མཚན་ཅན་གྱི་ཡིད་དཔྱོད་གཉིས་ཀྱི་རྟེན་གཏན་ཚིགས་དེ་ལྟར་སྣང་ཡིན་ཀྱང༌།
འགལ། མ་ངེས། མ་གྲུབ་པ་གསུམ་པོ་གང་རུང་དུ་མི་འདུ་ན་ནི། གཏན་ཚིགས་ལྟར་སྣང་བཞི་པ་སྲིད་པར་འགྱུར་ལ། ཡིད་དཔྱོད་གཉིས་ཀྱི་རྟེན་གཏན་ཚིགས་དེ་ལྟར་སྣང་མ་ཡིན་ན། ཚད་མ་གསུམ་པ་སྲིད་པར་འགྱུར་ཏེ། རྟགས་ཡང་དག་ལ་བརྟེན་པའི་ཚད་མ་ཡིན་ན། རྗེས་དཔག་ཡིན་པས་མ་ཁྱབ་པའི་ཕྱིར་རོ། ། མདོར་ན་རྟགས་ཡང་དག་ལ་བརྟེན་པའི་རྟགས་ཅན་གྱི་བློ་ཡིན་ན། རྗེས་དཔག་ཡིན་པས་ཁྱབ་པ་བཞིན་དུ།
ལྟར་སྣང་གསུམ་པོ་གང་རུང་ལ་བརྟེན་པའི་རྟགས་ཅན་གྱི་བློ་ཡིན་ན། མ་རྟོགས། ལོག་རྟོག ཐེ་ཚོམ་གསུམ་པོ་གང་རུང་ཡིན་དགོས་ཏེ། བདག་ཉིད་ཆེན་པོས། ཇི་སྐད་དུ། ཕྱོགས་ལ་མཐུ་མེད་སོམ་ཉི་དང༌། ། མི་འདོད་འདོད་པའི་ངེས་སྒྲུབ་བྱེད། ། ཅེས་གསུངས་སོ། ། གཉིས་པ་ལ་གཉིས་ཏེ།
ཡིད་དཔྱོད་ཚད་མར་ཐལ་བ་དང༌། ལོག་ཤེས་འགའ་ཞིག་ཡིད་དཔྱོད་དུ་ཐལ་བའོ། ། དང་པོ་ལ། དངོས་དང༌། ཉེས་པ་སྤོང་མི་ནུས་པའོ། ། དང་པོ་ནི། ཁྱེད་ཀྱི་ཡིད་དཔྱོད་དེ་ཆོས་ཅན། ཚད་མར་ཐལ། འཇུག་ཡུལ་བདེན་པ་གསར་དུ་ངེས་པའི་བློ་ཡིན་པའི་ཕྱིར། ཁྱབ་སྟེ།
འཇུག་ཡུལ་བདེན་པ་གསར་དུ་ངེས་ཀྱང་ཚད་མ་མ་ཡིན་ན། རྗེས་སུ་དཔག་པའང་ཚད་མ་མ་ཡིན་པར་འགྱུར་ལ། དོན་བདེན་པ་གསར་དུ་ངེས་ཀྱང༌། དེའི་བསལ་བྱ་སྒྲོ་འདོགས་མི་གཅོད་ན། དམིགས་པ་གཅིག་ལ་དམིགས་ནས། འཛིན་སྟངས་འགལ་བའི་རྣམ་པ་ཅན་གྱི་ངེས་ཤེས་དང་སྒྲོ་འདོགས་གཉིས་གནོད་བྱ་གནོད་བྱེད་མ་ཡིན་པར་འགྱུར་བའི་ཕྱིར་རོ། ། གཉིས་པ་ནི། ཡིད་དཔྱོད་ལ་ངེས་པ་མཚན་ཉིད་པ་མེད་ཀྱང༌། ཁྲོན་པ་ན་ཆུ་ཡོད་དོ་སྙམ་པ་བདེན་པའི་བློ་དང༌། མེད་དོ་སྙམ་པ་རྫུན་པའི་བློ་དང༌།
ཆ་མཉམ་པ་སོམ་ཉིའི་བློ་སྟེ། གསུམ་དུ་འབྱེད་པ་མི་འགལ་ལ། དེའི་ཚེ་ན་གསུམ་པོ་དེ་གོ་རིམ་བཞིན་དུ། ཡིད་དཔྱོད་དང༌། ལོག་ཤེས་དང༌། ཐེ་ཚོམ་དུ་འཇོག་པ་ཡིན་ནོ་ཞེ་ན། ཁས་བླངས་འགལ་བ་ཡིན་ཏེ། ངེས་པ་མཚན་ཉིད་པ་མེད་ན། ཕྱོགས་སྔ་མས་བཞག་པའི་ཡིད་དཔྱོད་ཀྱི་མཚན་ཉིད་ཉམས་པའི་ཕྱིར། གསུམ་དུ་འབྱེད་པ་རིགས་པས་ཀྱང་མི་འཐད་དེ།
ལྐོག་གྱུར་ལ་ཐེ་ཚོམ་ཟ་བཞིན་པའི་བློ་ལ་ཡིད་དཔྱོད་དང༌། ལོག་ཤེས་གཉིས་སུ་འགྱུར་ན། ཐེ་ཚོམ་བློ་རིག་ལོགས་པར་འཇོག་དཀའ་བའི་ཕྱིར་རོ། ། གཉིས་པ་ལ། ཐལ་བ་དངོས་དང༌། ཉེས་སྤོང་མི་འཐད་པའོ། །

དང་པོ་ནི། ཚད་མར་ཐལ་བ་ལས། ཡང་ན། རྟགས་ཡང་དག་ལ་མ་ལྟོས་པར། ལྐོག་གྱུར་གྱི་དོན་བདེན་པ་གསར་དུ་ངེས་པའི་བློ་ཡིད་དཔྱོད་དུ་འཆད་པ་ལྟར། ལྐོག་གྱུར་ཕྱིན་ཅི་ལོག་ཏུ་ངེས་པའི་ཡིད་དཔྱོད་ཅིས་མི་འཐད་དེ་འཐད་པར་ཐལ། གཉིས་ཀ་ཐེ་ཚོམ་དུ་མཚུངས་པ་ལ་སྔ་མ་ཡིད་དཔྱོད་དུ་བཤད་པའི་ཕྱིར། འདོད་ན། ཡིད་དཔྱོད་ལ་དོན་བདེན་པ་གསར་ངེས་ཀྱིས་ཁྱབ་པ་ཉམས་ཤིང༌། མིན་ན་སྟེ་ཐལ་བ་གོང་མ་ལ་ཁྱབ་པ་མ་ངེས་ན། སྔ་མའང་ཡིད་དཔྱོད་མིན་པར་མཚུངས་ཏེ།
གཉིས་ཀ་ཐེ་ཚོམ་དུ་མཚུངས་ཤིང༌། ཕྱི་མ་ཡིད་དཔྱོད་དུ་མི་འདོད་པའི་ཕྱིར། གཉིས་པ་ནི། ལྐོག་གྱུར་ཕྱིན་ཅི་ལོག་ཏུ་ངེས་པའི་བློ་མཐའ་གཉིས་ཀར་དོགས་པས་ཐེ་ཚོམ་དུ་འགྱུར་ན། སྔ་མའང་ཐེ་ཚོམ་དུ་འགྱུར་ཏེ། མཐའ་གཉིས་ཀར་དོགས་པའི་ཕྱིར་རོ། ། གལ་ཏེ། ལྐོག་གྱུར་ཕྱིན་ཅི་ལོག་ཏུ་ངེས་པའི་ཡིད་དཔྱོད་སྲིད་ན། ཁྱོད་འདོད་པའི་ཚད་མིན་གྱི་བློའི་གྲངས་ངེས་འཇིག་སྟེ། ཡིད་དཔྱོད་ལ་འགལ་བ་ལྟག་སྤྲོད་གཉིས་སུ་ཕྱེ་བའི་ཕྱིར།
གལ་ཏེ། ལྐོག་གྱུར་ཕྱིན་ཅི་ལོག་ཏུ་ངེས་པའི་བློ་ལ་ལོག་ཤེས་ཀྱི་མཚན་ཉིད་ཚང་བས་ལོག་ཤེས་ཡིན་ནོ་ཞེ་ན། འོ་ན་ཁྱེད་རང་གི་ཡིད་དཔྱོད་ཀྱང་ཚད་མ་ཉིད་དུ་འགྱུར་ཏེ། དེའི་མཚན་ཉིད་ཚང་བར་མཚུངས་པའི་ཕྱིར་རོ། ། གཉིས་པ་སོ་སོར་དགག་པ་ལ་གསུམ་ལས། དང་པོ་རྒྱུ་མཚན་མེད་པའི་ཡིད་དཔྱོད་དགག་པ་ནི། གལ་ཏེ། རྒྱུ་མཚན་མེད་པའི་ཡིད་དཔྱོད་དེས་དོན་བདེན་པ་གསར་དུ་ངེས་ན། ཐེ་ཚོམ་ཀུན་དོན་བདེན་པ་ངེས་པ་ཉིད་དུ་ཐལ་བར་འགྱུར་ཏེ། གཉིས་ཀ་ཐེ་ཚོམ་མཚན་ཉིད་པར་མཚུངས་པའི་ཕྱིར་རོ། །
གཉིས་པ་རྒྱུ་མཚན་ཕྱིན་ཅི་ལོག་གི་ཡིད་དཔྱོད་དགག་པ་ནི། གལ་ཏེ། ལོག་པའི་རྒྱུ་མཚན་ཅན་ཏེ། མ་གྲུབ་པ་དང༌། མ་ངེས་པའི་རྟགས་ལ་བརྟེན་པའི་ཡིད་དཔྱོད་འདོད་པ་ཡིན་ན། ཕྱོགས་ཀྱི་གླང་པོའི་གཞུང་དང་འགལ་ཏེ། ཇི་སྐད་དུ། ཕྱོགས་ལ་མཐུ་མེད་སོམ་ཉི་དང༌། ། ཞེས་རྟགས་དེ་ཉིད་གང་རུང་ལ་བརྟེན་པའི་བློ་ཡིན་ན། མ་རྟོགས་པའི་བློ་དང༌།
ཐེ་ཚོམ་གང་རུང་ལས་མ་འདས་པར་བཤད་པའི་ཕྱིར། གསུམ་པ་རྒྱུ་མཚན་མ་ངེས་པའི་ཡིད་དཔྱོད་དགག་པ་ནི། གལ་ཏེ། ཚུ་རོལ་མཐོང་བས་ལུང་ཐོས་པ་ལས་བྱུང་བའི་ཤེས་རབ་ཡིད་དཔྱོད་དོ་ཞེ་ན། རང་དང་གཞན་གྱི་སྡེ་པའི་ལུང་གང་རུང་ལས་བརྗོད་བྱའི་དོན་རྟོགས་པ་དང་ཞེན་པའི་བློ་ཆོས་ཅན། ཡིད་དཔྱོད་མ་ཡིན་ཏེ། བློ་རིས་བཞི་པོ་གང་རུང་དུ་འདུས་པའི་ཕྱིར། ཇི་ལྟར་ཞེ་ན། དཔྱད་པ་གསུམ་གྱིས་དག་པའི་ལུང་ལས་ཤིན་ལྐོག་རྟོགས་ན་ཚད་མ་དང༌། དེ་ལས་མངོན་གྱུར་དཔོགས་ན་རྟོགས་པའི་བློ་དང༌།
དངོས་པོ་སྟོབས་ཞུགས་ཀྱི་ཡུལ་ལ་དཔྱོད་པའི་ཚེ། ལུང་ལས་དོན་དཔོག་ན་ཐེ་ཚོམ་དང༌། གཞན་སྡེའི་ལུང་འགའ་ཞིག་ལས་དོན་དཔོག་ན་ལོག་ཤེས་སུ་འགྱུར་བའོ། ། གཉིས་པ་སྣང་ལ་མ་ངེས་པ་དགག་པ་ནི། གལ་ཏེ། གཟུང་ཡུལ་རང་མཚན་སྣང་ལ། འཇུག་ཡུལ་རང་མཚན་མ་ངེས་པའི་བློ་ཐམས་ཅད་ཚད་མ་མ་ཡིན་ན། མངོན་སུམ་ཀུན་ཚད་མ་མ་ཡིན་པར་འགྱུར་ཏེ། མངོན་སུམ་ལ་འཇུག་ཡུལ་ངེས་པ་ཉིད་ནི། སློབ་དཔོན་གྱིས་ཚད་མ་སྟོང་ཕྲག་ཕྱེད་དང་བཞི་པར་བཀག་ཟིན་པའི་ཕྱིར་རོ། །
འདིར་ཕྱོགས་སྔ་མས། མངོན་སུམ་གྱི་གཟུང་ཡུལ་དུ་གྱུར་པའི་སྐད་ཅིག་རྣམ་མེད་དུ་འཆད་ཅིང༌། རང་འགྲེལ་ལས། རྣམ་པ་ཡོད་ཀྱང་བློས་གསལ་བར་འཛིན་མ་ནུས་པ་ཡིན། ཞེས་གསུངས་ལ། རྣམ་མེད་ཀྱི་གོ་བ་ཕྲ་བའི་མི་རྟག་པ་དང༌། དེ་ཡང༌། ཆོས་ཀྱི་བདག་མེད་ཀྱི་གོ་དོན་མེད་དགག་གི་ཆ་ལ་འཆད་པར་སྣང་བས། ཧ་ཅང་མི་ལེགས་པ་མ་ཡིན་ཏེ། ངོ་བོ་ཉིད་མེད་པར་སྨྲ་བས།
དོན་གྱི་གནས་ཚུལ་སྐད་ཅིག་ཐུག་མེད་དུ་འདོད་པ་དང་མཐུན་པའི་ཕྱིར་རོ། ། རང་ལུགས་ལ། རང་རིག་གིས་ཤེས་པའི་སྐད་ཅིག་ཆ་མེད་མཐོང་བ་དང་རྟོགས་ཀྱང༌། དབང་ཡིད་ཀྱི་མངོན་སུམ་གཉིས་ཀྱིས་དོན་གྱི་སྐད་ཅིག་མཐོང་བ་དང་རྟོགས་པར་ཁས་ལེན་པ་མ་ཡིན་ཏེ། དེའི་རྣམ་པ་སྣང་བ་ལ་དེ་སྣང་བར་བཏགས་པའི་ཕྱིར་རོ། ། ཕྱོགས་སྔ་མ་ནི་རྣམ་མེད་ཁས་ལེན་པས། ཚུར་མཐོང་གིས་ཆོས་ཀྱི་བདག་མེད་མངོན་སུམ་དུ་མཐོང་ཡང་མ་རྟོགས་པར་འདོད་དོ། ། རང་གི་ཕྱོགས་ལ་ནི་སྐད་ཅིག་ཆ་མེད་དུ་གནས་པས། དེ་མཐོང་བ་ཙམ་གྱིས་ངོ་བོ་ཉིད་མེད་པར་སྨྲ་བའི་ལུགས་ལ་ཆོས་ཀྱི་བདག་མེད་མཐོང་བ་མེད་ལ། ལུགས་འདིའི་ཆོས་ཀྱི་བདག་མེད་ནི།
ཆོས་ཀྱི་དབང་དུ་བྱས་པའི་གཟུང་འཛིན་གཉིས་ཀས་སྟོང་པའི་མྱོང་བ་གསལ་རིག་གི་ཆའོ། ། གསུམ་པ་བཅད་ཤེས་དགག་པ་ལ་གཉིས་ཏེ། སྤྱིར་དགག་པ་དང༌། བྱེ་བྲག་ཏུ་མངོན་སུམ་དུ་བཅད་ཤེས་དགག་པའོ། ། དང་པོ་ནི། བཅད་ཤེས་ཀྱིས་གཞལ་བྱ་རྟོགས་པ་དང༌། འཇུག་ཡུལ་ལ་མི་བསླུ་བའི་རྒྱུ་མཚན་གྱིས། བློ་རིས་ལོགས་པར་མི་འཐད་དེ། བཅད་ཤེས་དེ་རིགས་པས་མཐའ་བཅད་ན། མ་རྟོགས་པ་སྟེ་འཇུག་ཡུལ་ལ་བསླུ་བ་དང༌།
ལོག་རྟོག་དང༌། ཡང་ན་ཚད་མ་ཉིད་དུ་འགྱུར་གྱི། དེ་ལས་གཞན་པའི་བློ་རིས་སུ་འཇོག་པ་མི་སྲིད་པའི་ཕྱིར་རོ། ། དེ་ཡང་ཚད་མར་འགྱུར་ཚུལ་ནི། ཕྱོགས་སྔ་མས་མངོན་སུམ་བཅད་ཤེས་སུ་འདོད་པ་རྣམས་ནི་མངོན་སུམ་གྱི་ཚད་མ་ཡིན་ལ། ཕྱོགས་སྔ་མས་རྟོག་པ་བཅད་ཤེས་སུ་འདོད་པ་དེ་ལའང༌། ངེས་ཤེས་དང་དྲན་པ་གཉིས་ལས། དང་པོ་ནི་བཅད་ཤེས་སུ་མི་རིགས་ཏེ། དེའི་སྒྲ་དོན་ནི། ཉེར་ལེན་ཚད་མ་སྔ་མས་སྒྲོ་འདོགས་བཅད་ཟིན་པའི་དོན་ལ་འཇུག་པའི་ཤེས་པ་ཞེས་བྱ་བ་ཡིན་ལ།
འདི་ནི་སྒྲོ་འདོགས་གསར་དུ་གཅོད་བཞིན་པ་ཡིན་པའི་ཕྱིར་རོ། ། དེས་ན་དྲན་པ་ཁོ་ན་ལ་དེར་འཇོག་ལ། དེའི་ཚེ་དྲན་པའི་དངོས་ཀྱི་གཞལ་བྱ་ནི་ཤེས་རྣམ་དུ་ངེས་པས། དེ་དེ་ལ་རང་རིག་ཏུ་ཡོད་པ་ཡིན་ལ། ཤེས་རྣམ་ལ་དོན་དུ་སྒྲོ་བཏགས་པའི་ཆ་ནི། རང་གི་ཉེར་ལེན་ངེས་ཤེས་སྔ་མས་རྟོགས་ཟིན་པས། དེ་ལ་ནི་མ་རྟོགས་པའི་བློར་སོང༌། ད་ལྟར་རྟོགས་པ་འདི་ནི་སྔར་ཡང་རྟོགས་སོ་སྙམ་དུ་ཞེན་ན་ནི། སྔ་ཕྱི་གཅིག་ཏུ་གཟུང་བས་ལོག་ཤེས་སུ་སོང༌། ད་ལྟར་དྲན་པའི་རྟགས་ཀྱིས་སྔར་གྱི་མྱོང་བ་དཔོག་ན་ནི།
རྗེས་དཔག་ལས་མ་འདས་ཞེས་བྱ་བའི་དོན་ཏོ། ། དེས་ན་དྲན་པ་འདིས་ནི། གཞལ་བྱ་སྤྱི་མཚན་རྟོགས་པ་དང༌། འཇུག་ཡུལ་རང་མཚན་ལ་མི་བསླུ་བ་གང་དུ་ཡང་མི་རུང་སྟེ། རང་གི་ཉེར་ལེན་ཚད་མ་སྔ་མས་ངེས་པ་རང་སྟོབས་ཀྱིས་དྲངས་པའི་སྒོ་ནས་སྒྲོ་འདོགས་བཅད་ཟིན་པ་དང༌། མི་བསླུ་བར་བྱས་ཟིན་པའི་དོན་ལ་བསྣན་ནས་འཇུག་པ་ཡིན་པས་སོ། ། གཉིས་པ་ལ། དངོས་དང༌། རྩོད་པ་སྤང་བའོ། ། དང་པོ་ལ།
གཞི་མཐུན་དགག་པ་དང༌། མངོན་སུམ་རིགས་ལ་ཚད་མ་ཡིན་པ་དགག་པ་དང༌། དེ་གཉིས་ཀའི་དོན་བསྡུ་བའོ། ། དང་པོ་ནི། མངོན་སུམ་དང་བཅད་ཤེས་ཀྱི་གཞི་མཐུན་པ་ནི་ག་ལ་སྲིད་དེ། མངོན་སུམ་ནི། ངོ་བོ་རྟོག་བྲལ། ཡུལ་རང་མཚན། དུས་ད་ལྟར་བ། འཛིན་སྟངས་གསལ་ལ་མ་འདྲེས་པ་ཡིན་ལ།
བཅད་ཤེས་ནི། ངོ་བོ་དྲན་པ། ཡུལ་སྒྲ་དོན། དུས་འདས་པ། འཛིན་སྟངས་མི་གསལ་ལ་འདྲེས་པར་འཛིན་པ་ཡིན་པས། ཡུལ་དང༌། དུས་དང༌། འཛིན་སྟངས་འགལ་བའི་ཕྱིར། འགྲེལ་པར་བཅད་ཤེས་དུས་འདས་པར་བཤད་པ་ཅུང་ཟད་དཀའ་བས། རྩ་བའི་དངོས་བསྟན་ལྟར་འདས་པ་དན་པ་ཞེས་སྦྱོར་བའམ།
ཡང་ན། སྒྲོ་འདོགས་གཅོད་པ་པོ་དེ། བཅད་པའི་ཡུལ་ཅན་གྱི་ཤེས་པ་རང་དུས་སུ་འདས་པ་ལ་དགོངས་པའོ། ། གཉིས་པ་ནི། སྔ་རབས་པ་དག་ན་རེ། ཚུ་རོལ་མཐོང་བའི་མངོན་སུམ་རྣམས་ཀྱིས་ནི། དོན་རང་མཚན་གྱི་རིགས་རྒྱུན་འཛིན་པ་སྟེ་འཇུག་ཡུལ་དུ་བྱེད་དགོས་པ་ཡིན་ཏེ། སྐད་ཅིག་རེ་རེ་བ་ནི་དེས་མི་ནུས་པས། དེ་ལ་སྒྲོ་འདོགས་མི་ཆོད་པའི་ཕྱིར། གཟུང་ཡུལ་ནི་སྐད་ཅིག་མ་རེ་རེ་ནས་ཀྱང་ཡིན་ཏེ།
དེ་ཕྱིར་དངོས་པོ་མཐོང་བ་ཡིས། ། ཡོན་ཏན་མཐའ་དག་མཐོང་བ་ཉིད། ། ཅེས་སོ། ། དེ་ལྟ་ཡིན་པ་དེའི་ཕྱིར། ཚུ་རོལ་མཐོང་བའི་རྒྱུད་ཀྱི་སྔོན་པོ་འཛིན་པའི་མངོན་སུམ་རྣམས། སྔོན་པོའི་སྐད་ཅིག་ལ་མངོན་སུམ་ཡིན་ཀྱང༌། ཚད་མ་མ་ཡིན་ཏེ། དེ་ལ་སྒྲོ་འདོགས་མི་གཅོད་པའི་ཕྱིར། སྔོན་པོའི་རིགས་རྒྱུན་ལ་ནི་མངོན་སུམ་གྱི་ཚད་མ་ཡིན་ཏེ། དེ་ལ་མྱོང་སྟོབས་ཀྱིས་སྒྲོ་འདོགས་གཅོད་པའི་ཕྱིར།
དེ་ལྟར་ན། ཚུ་རོལ་མཐོང་བའི་རྒྱུད་ལ། སྔོ་ཙམ་ལ་ངེས་པ་འདྲེན་ནུས་ཀྱི་མངོན་སུམ་སྐད་ཅིག་མ་ལྔ་སྐྱེ་བ་དེའི་ཚེ་ན། སྐད་ཅིག་དང་པོ་ཁོ་ན་ཚད་མ་ཡིན་ལ། རྗེས་སུ་སྐྱེས་པའི་མངོན་སུམ་སྐད་ཅིག་མ་བཞི་པོ་རྣམས་ནི་བཅད་ཤེས་ཡིན་ནོ། ། ཞེ་ན། སྔོན་པོའི་རིགས་རྒྱུན་ཞེས་པ། སྔོན་པོའི་རིགས་སྤྱི་ལ་ཟེར་པ་ཡིན་ནམ། སྔོན་པོ་རང་མཚན་གྱི་རིགས་འདྲའི་རྒྱུན་མ་ཆད་པར་འབྱུང་བ་ལ་ཟེར་བ་ཡིན། དང་པོ་ལྟར་ན།
རིགས་ནི་མངོན་སུམ་གྱི་ཡུལ་མ་ཡིན་ཏེ། དངོས་ཡུལ་ཡིན་ན་ཡུལ་ཅན་རྟོག་པར་ཐལ་བའི་སྐྱོན་ཡོད་ལ། དོན་བྱེད་མི་ནུས་པས་འཇུག་ཡུལ་དུ་མི་རུང་བའི་ཕྱིར། གཉིས་པ་ལྟར་ན། མངོན་སུམ་བཅད་ཤེས་མི་སྲིད་དེ། མངོན་སུམ་སྔ་མས་མཐོང་བ་སྟེ་འཇུག་ཡུལ་དུ་བྱས་པའི་དོན་རང་མཚན་ལ་རྗེས་སུ་སྐྱེས་པའི་རྟོག་མེད་ཀྱི་ཤེས་པས་འཇུག་ཡུལ་དུ་བྱེད་པ་མེད་པའི་ཕྱིར་རོ། ། གསུམ་པ་ནི། མདོར་ན། མངོན་སུམ་དང་བཅད་ཤེས་ཀྱི་གཞི་མཐུན་ནི། རིགས་པ་ཤེས་པས་བཀག་སྟེ།
གཉིས་པོ་ཡུལ་དུས་འཛིན་སྟངས་འགལ་བའི་ཕྱིར་ན་གཞི་མཐུན་མེད་པ་དང༌། མངོན་སུམ་ཡིན་པའི་ཕྱིར་ན་དྲན་པ་མ་ཡིན་དགོས་པའི་ཕྱིར་རོ། ། ཞེས་པ་ནི་དགག་པ་དངོས་ཀྱི་དོན་བསྡུ་ཡིན་ལ། ཉེས་སྤོང་བཀག་པའི་དོན་བསྡུ་བ་ནི། སྔོན་པོ་འཛིན་པའི་མངོན་སུམ་སྐད་ཅིག་མ་མང་པོས་སྔོ་ཙམ་གཅིག་ཉིད་འཇུག་ཡུལ་དུ་བྱེད་པ་མི་འཐད་དེ། སྔོན་པོའི་རིགས་ནི་དབང་པོའི་མངོན་སུམ་གྱི་ཡུལ་དུ་འགལ་བ་དང༌། སྔོན་པོ་རང་མཚན་མཐོང་བའི་མངོན་སུམ་སྐད་ཅིག་སྔ་ཕྱི་ལ་ཚད་མ་ཡིན་མིན་གྱི་ཁྱད་པར་མེད་པ་དང༌། ཚད་མར་འགྱུར་བ་ལ་ངེས་པ་ཡོད་དགོས་ན་མངོན་སུམ་མ་ཡིན་པའི་ཕྱིར་དང༌། འདྲ་བར་འཛིན་པའི་བློ་ནི་རྟོག་པ་ཡིན་པའི་ཕྱིར་རོ། ། གཉིས་པ་རྩོད་པ་སྤང་བ་ནི།
འོ་ན་མངོན་སུམ་ཐམས་ཅད་རྫས་ཀྱི་ཆ་ཤས་རེ་རེ་ལ་ཚད་མར་འཇོག་ན། སོ་སོ་སྐྱེ་བོ་ལ་མངོན་སུམ་གྱི་ཚད་མ་མི་སྲིད་པར་འགྱུར་རོ། ། ཞེ་ན། དེ་ལྟ་ན་ཡང༌། དེ་ལ་དེ་མི་སྲིད་པ་མ་ཡིན་ཏེ། དམིགས་རྐྱེན་ཡུལ་གྱི་རྡུལ་ཕྲ་རབ་མང་པོ་དང༌། བདག་རྐྱེན་དབང་པོའི་རྡུལ་ཕྲ་རབ་མང་པོ་ཚོགས་པའི་སྐད་ཅིག་ཇི་སྙེད་ཀྱིས། མྱོང་བའི་རྣམ་ཤེས་མ་འཁྲུལ་བ་གང་སྐྱེས་པ་དེ་ཙམ་ཞིག་གིས་ཚད་མར་འཇོག་ནུས་ལ། དེ་ནི་སོ་སོ་སྐྱེ་བོའི་མངོན་སུམ་ལ་ཡང་ཡོད་པ་ཡིན་པའི་ཕྱིར་རོ། ། བཞི་པ་བཀག་པ་དེ་ཐམས་ཅད་ཀྱི་མཇུག་བསྡུ་བ་ནི།
ཚད་མིན་གྱི་བློ་ལ་ལྔའི་གྲངས་བྱེད་པ་མི་འཐད་དེ། གྲངས་ཀྱི་དབྱེ་བསྡུ་ཇི་སྙེད་པ་ནི་རིགས་ཀྱིས་བྱས་པ་ཡིན་ལ། ནང་གི་དབྱེ་བསྡུ་ཇི་སྙེད་པ་ནི་རིགས་དེའི་ཁོངས་སུ་གཏོགས་པར་བཞེད་པའི་ཕྱིར་རོ། ། དེ་ལྟ་ཡིན་པ་དེའི་ཕྱིར། རང་གི་ལུགས་ལ་ཡང་ཚད་མིན་གྱི་བློ་ལ་མ་རྟོགས་པའི་བློ་སོགས་གསུམ་དུ་ཕྱེ་བ་དེ། གྲངས་ཀྱི་དབྱེ་བསྡུ་མ་ཡིན་ཏེ། ལོག་ཤེས་དང་ཐེ་ཚོམ་གཉིས་མ་རྟོགས་པའི་བློའི་ནང་དུ་ངེས་པར་འདུ་བའི་ཕྱིར། འོ་ན། ཚད་མིན་གྱི་བློའི་གྲངས་ཀྱི་དབྱེ་བསྡུ་ཇི་ལྟ་བུ་ཞེ་ན། རིགས་ཀྱི་དབྱེ་བ་ནི།
རྟོག་མེད་འཁྲུལ་པ་དང༌། རྟོག་པ་བཅད་ཤེས་དང༌། ལོག་ཤེས་དང༌། ཐེ་ཚོམ་མོ། ། བསྡུ་ན་དེ་བཞི་ཀ་ཡང་ཁྱབ་བྱེད་མ་རྟོགས་པའི་བློར་འདུ་བ་ཡིན་ཏེ། བཅད་པ་དང་མཐུན་པའི་དོན་རང་མཚན་ལ་མི་བསླུ་བ་མེད་པའི་ཕྱིར། གཉིས་པ་སུན་འབྱིན་ཁ་བསྐང་བ་ནི། འདི་སྐད་ཅེས། ཡིད་དཔྱོད་མདོ་ཙམ་གཞུང་ལུགས་ལས། ། བཤད་ཀྱང་ཕྱོགས་སྔར་གང་བརྟགས་པ། །
དེ་ཀུན་ཐེ་ཚོམ་བློ་ཉིད་ལས། ། མི་འདའ་ཞེས་པ་ཆོས་མཆོག་དང༌། ། བསྟན་བཅོས་མཛད་པ་འདི་ཡི་ལུགས། ། སྣང་ལ་མ་ངེས་ཚད་མིན་གྱི། ། དབྱེ་བར་གཞུང་ལས་བཤད་པ་མེད། ། གཞན་དུ་གཞན་མེད་ཚད་མ་ཀུན། ། ཚད་མ་མིན་པར་ཐལ་བར་འགྱུར། ། བཅད་པའི་ཡུལ་ཅན་ཞེས་བྱ་བ། ། སྔ་མས་སྒྲོ་འདོགས་བཅད་ཟིན་པའི། ། ཡུལ་ལ་གང་འཇུག་ཚད་མིན་ན། །
རྣལ་འབྱོར་མངོན་སུམ་མཐའ་དག་དང༌། ། ཡིད་ཀྱི་མངོན་སུམ་ཇི་སྙེད་དང༌། ། གོམས་པ་ཅན་གྱི་མངོན་སུམ་ཀུན། ། ཚད་མ་མིན་པ་ཉིད་འགྱུར་ཏེ། ། ཡུལ་ལ་སྒྲོ་འདོགས་བཅད་ཟིན་ཕྱིར། ། ཁྱད་པར་མངོན་སུམ་བཅད་ཤེས་ནི། ། ལུང་དང་རིགས་པས་མི་འཐད་དེ། ། ལུང་ནི་གཏན་ཚིགས་ཐིགས་པ་ལས། ། མངོན་སུམ་སྐད་ཅིག་མང་པོ་རྣམས། ། རྫས་ཀྱི་ཡུལ་ཅན་ཉིད་ཀྱི་ཕྱིར། །
འཇུག་ཡུལ་ཐུན་མོང་མིན་ཞེས་གསུངས། ། རིགས་པ་ཚད་མས་དྲངས་པ་ཡི། ། ངེས་པས་སྒྲོ་འདོགས་གང་བཅད་པ། ། ལྡོག་པ་གཞན་སེལ་ཉིད་ཡིན་ཕྱིར། ། མངོན་སུམ་ཡུལ་དུ་དེ་མི་རུང༌། ། ཚད་མས་དྲངས་པའི་ངེས་པ་ཡིས། ། བཅད་ཟིན་དྲན་པ་དེ་བཅད་ཤེས། ། ཞེས་སྦྱར་བ་ཡིན་ནོ། ། གཉིས་པ་རང་ལུགས་བཞག་པ་ལ་གསུམ་སྟེ། སྤྱིའི་མཚན་ཉིད།
གྲངས་ཀྱི་དབྱེ་བསྡུ། སོ་སོའི་རྣམ་གཞག་གོ ། དང་པོ་ནི། བཅད་པ་དང་མཐུན་པའི་དོན་རང་མཚན་ལ་མི་བསླུ་བར་མ་གྲུབ་པའི་རིག་པ་དེ། ཚད་མ་མ་ཡིན་པའི་བློའི་མཚན་ཉིད་དོ། ། གཞུང་འདིའི་རྗེས་སུ་འཇུག་པར་ཁས་འཆེ་བ་ལ་ལ་དག མི་བསླུ་བའི་དོན་རྟོགས་པ་ལ་བྱས་ནས། རྟོགས་པ་ལ་གསར་རྟོགས་ཀྱིས་ཁྱབ་པའི་རྒྱུ་མཚན་གྱིས། མི་བསླུ་བའི་རིག་པ་ཙམ་གྱིས་ཚད་མ་འཇོག་ནུས་པར་འདོད་པ་ནི་ལེགས་པ་མ་ཡིན་ཏེ། དེ་ལྟ་ན།
རྗེས་དཔག་གིས་རང་མཚན་རྟོགས་པར་ཐལ་བ་དང༌། ནོར་བུའི་འོད་ལ་ནོར་བུར་ཞེན་པའི་བློ། ནོར་བུ་རང་མཚན་ལ་མི་བསླུ་བར་བཤད་པ་མ་ཡིན་པར་ཐལ་བ་དང༌། འབྱུང་བ་ལས་གྱུར་པའི་ཡུལ་ཅན་གྱི་མངོན་སུམ་ལྔ་པོས་འབྱུང་བ་རང་མཚན་འཇུག་ཡུལ་དུ་བྱས་པ་མ་ཡིན་པར་ཐལ་བ་དང༌། ཕྱོགས་སྔ་ཕྱིའི་ཤན་མ་ཕྱེད་པར་ཐལ་བའི་ཉེས་པ་རྣམས་འཇུག་གོ ། དེའི་ཤེས་བྱེད་ཀྱང༌། ཕྱོགས་སྔ་མས་ནི། མི་བསླུ་བའི་དོན་སྒྲོ་འདོགས་ཆོད་པ་ལ་བྱེད་པས། རྟོགས་པ་ལ་འཆད་པར་སྣང་ལ། དེ་ཡང༌།
མདོ་སེམས་ཀྱི་གྲུབ་མཐའ་དང་མི་བསྟུན་པ་ལ་ཅི་དགར་སྨྲ་བ་ཉིད་དུ་ཟད་ཀྱི། རང་ལ་མ་ཡིན་ཏེ། གཟུགས་འཛིན་མངོན་སུམ་གྱིས་ཀྱང་གཟུགས་རང་མཚན་མ་རྟོགས་ན། རྗེས་དཔག་གིས་རྟོགས་པ་ལྟ་ཅི་འཚལ་བའི་ཕྱིར་རོ། ། གཉིས་པ་ལ། ཚད་མའི་འགལ་ཟླ་ལ། མ་རྟོགས། ལོག་རྟོག ཐེ་ཚོམ་སྟེ། རྣམ་པ་གསུམ་དུ་ཕྱེ་བ་དེ་ནི།
སློབ་དཔོན་ཕྱོགས་ཀྱི་གླང་པོས། ཕྱོགས་ལ་མཐུ་མེད་སོམ་ཉིད་དང༌། མི་འདོད། ཅེས་གསུངས་པའི་དགོངས་པ་ལས་བྱུང་བ་ཡིན་ལ། དེ་ཡང་རྟོག་པ་ཡུལ་ལ་འཇུག་ཚུལ་གྱི་སྒོ་ནས་ཕྱེ་བ་ཡིན་ཏེ། མ་གྲུབ་པའི་རྟགས་དང༌། འགལ་བ་དང༌། མ་ངེས་པའི་རྟགས་ལ་བརྟེན་པའི་རྟགས་ཅན་གྱི་བློ་ཡིན་ན། གོ་རིམ་བཞིན་དུ། མ་རྟོགས་པའི་བློ་དང༌།
ལོག་རྟོག་དང༌། ཐེ་ཚོམ་ཡིན་དགོས་པའི་ཕྱིར། གསུམ་པོའང་ངོ་བོའི་སྒོ་ནས་བསྡུ་ན། མ་རྟོགས་པ་གཅིག་པུར་འདུ་སྟེ། ལོག་ཤེས་དང་ཐེ་ཚོམ་གཉིས་ཀྱིས་བཅད་པ་དང་མཐུན་པའི་འཇུག་ཡུལ་སྟོན་མ་ནུས་པས། མ་རྟོགས་པའི་བློར་བཞག་པའི་ཕྱིར་རོ། ། དེས་ན། འདིར་བསྟན་གྱི་བསྡུ་བྱར་གྱུར་པའི་མ་རྟོགས་པ་ནི་རྟོག་པ་ཁོ་ནར་ངེས་ལ། བསྡུ་བྱེད་དུ་གྱུར་པའི་མ་རྟོགས་པའི་བློ་དང༌། ཚད་མིན་གྱི་བློ་ཁྱབ་མཉམ་པས།
དེའི་འཇོག་བྱེད་དེ་ཁོ་ནར་ངེས་ཀྱི། འཇུག་ཡུལ་མ་རྟོགས་པས་མ་རྟོགས་པའི་བློར་འཇོག་པ་དང༌། གཞལ་བྱ་དེ་མ་རྟོགས་པས་དེ་ཉིད་ལ་མ་རྟོགས་པའི་བློར་འཇོག་པ་ནི་མ་ཡིན་ཏེ། རྗེས་དཔག་རྣམས་ཀྱིས་འཇུག་ཡུལ་རང་མཚན་ལ་སྒྲོ་འདོགས་ཆོད་ཀྱང༌། མ་རྟོགས་པའི་ཕྱིར་དང༌། ཕྱི་རོལ་དོན་ལ་བལྟ་བའི་མངོན་སུམ་རྣམས་ཀྱིས་དོན་མ་རྟོགས་ཀྱང༌། དེ་ལ་མ་རྟོགས་པའི་བློར་འཇོག་པ་མ་ཡིན་པའི་ཕྱིར་རོ། ། ཚད་མིན་གྱི་བློ་ལ་གསུམ་དུ་ཕྱེ་བ་འདི་ཡང༌། བོད་སྔ་རབས་པ་རྣམས་ཀྱི་ལྟར། གྲངས་ངེས་ཀྱི་དབྱེ་བ་ནི་མ་ཡིན་ཏེ།
གྲངས་ངེས་ལ་ནི་གསུམ་དུ་ཕྱེ་བ་དེ་ལས་ཉུངས་ན་མི་འདུ་བ་ཞིག་དགོས་པ་ལས། འདིར་ནི་གཅིག་ཏུ་འདུ་བར་བཤད་པའི་ཕྱིར་དང༌། བསྡུ་བྱ་གསུམ་པོ་དེ་ལས་མང་ཡང་དགོས་པའི་ཕྱིར་རོ། ། ཚད་མ་ཐམས་ཅད་རང་རིག་ཏུ་འདུ་བར་བཤད་པ་དང་འདྲ་བ་མ་ཡིན་ཏེ། དེར་ནི་ནང་ལྟ་ཁོ་ནའི་དབང་དུ་བྱས་ཀྱི། ཚད་མ་ལ་སྤྱིར་རང་རིག་གིས་ཁྱབ་ན། ཤེས་པ་ཐམས་ཅད་ལ་ཡང་དེས་ཁྱབ་པར་མཚུངས་པས། ཚད་མ་དང་ཚད་མིན་གྱི་གྲངས་ངེས་འཇིག་པའི་ཕྱིར་རོ། ། འོ་ན་ཚད་མིན་གྱི་བློའི་གྲངས་ངེས་ཇི་ལྟར་གྲངས་ཞེ་ན། ཚད་མས་དྲངས་པའི་ངེས་ཤེས་དང༌།
ལོག་ཤེས་དང༌། ཐེ་ཚོམ་སྟེ་རྟོག་པ་གསུམ་དང༌། རྟོག་མེད་འཁྲུལ་བ་རྣམས་སོ། ། དེར་གྲངས་ངེས་པའི་ཤེས་བྱེད་ཀྱང༌། དེ་ལས་གྲངས་མང་མི་དགོས་ཤིང༌། ཉུངས་ན་མི་འདུ་བའོ། ། གསུམ་པ་སོ་སོའི་རྣམ་གཞག་ལ། དབྱེ་བ་དང༌། བསྡུ་བའོ། ། དང་པོ་ལ་གསུམ་ལས།
མ་རྟོགས་པའི་བློ་ལ། མཚན་ཉིད་ནི། དེ་དང་དེ་མིན་དུ་འཛིན་པས་སྟོང་པའི་རིགས་པ་དེ། མ་རྟོགས་པའི་བློའི་མཚན་ཉིད་ཡིན་ནོ། ། དབྱེ་ན་གསུམ་སྟེ། ཡུལ་དེ་ལ་མ་ཞུགས་པ་དང༌། ཞུགས་ཀྱང་ཚོལ་བའི་བྱ་བ་མ་རྫོགས་པ་དང༌། ཚོལ་བའི་བྱ་བ་རྫོགས་པར་གྱུར་ཀྱང་མ་རྙེད་པའོ། ། དབྱེ་བ་འདི་གསུམ་ཀ་ཡང༌། རྟོག་པ་གཞིར་བཞག་ལ་འཆད་དགོས་པ་ཡིན་ཏེ།
རྟོག་མེད་ལ་ཡང་ཁྱབ་ན། གཟུགས་འཛིན་མིག་ཤེས་སྒྲ་ལ་ཚད་མིན་གྱི་བློར་འཆད་དགོས་པ་ལས། དེ་ཡང་མི་རིགས་པའི་ཕྱིར་རོ། ། གཉིས་པ་ལོག་ཤེས་ལ་མཚན་ཉིད་ནི། རང་གི་འཛིན་སྟངས་ཀྱི་གཟུང་བྱ་དེར་འཛིན་པ་ལ་དེ་མིན་གྱིས་གནོད་པའོ། ། དབྱེ་ན་གཉིས་ཏེ། རྟོག་པ་ལོག་ཤེས་དང༌། རྟོག་མེད་ལོག་ཤེས་སོ། ། སོ་སོར་ཕྱེ་ན་རྣམ་པ་ལྔ་སྟེ། ཡུལ་དུས་རྣམ་པ་ལ་ལོག་པར་རྟོག་པ་གསུམ་དང༌།
རྟོག་མེད་ལ་དབང་ཤེས་འཁྲུལ་བ་དང༌། ཡིད་ཤེས་བསླད་པ་གཉིས་སོ། ། ཐེ་ཚོམ་ལ་མཚན་ཉིད་ནི། རང་གི་འཛིན་སྟངས་ཀྱི་གཟུང་བྱ་དེར་འཛིན་ན་ཡང༌། རྣམ་རྟོག་གཏིང་མ་ཚུགས་པས་དེ་མིན་དུའང་འཛིན་སྲིད་པའི་རིག་པ་ནི། ཐེ་ཚོམ་ཉིད་ཀྱི་མཚན་ཉིད་ཡིན་ནོ། ། དབྱེ་ན་གཉིས་ཏེ། མངོན་དུ་གྱུར་དང༌། བག་ལ་ཉལ་ལོ། ། གསུམ་པ་མཇུག་བསྡུ་བ་ནི།
ཚད་མ་དང་ཚད་མིན་གྱི་བློ་ཐམས་ཅད་བསྡུ་ན་གཉིས་སུ་འདུ་བ་ཡིན་ཏེ། ཚད་མའི་ཤེས་པ་གཉིས་པོའང་རང་རིག་པའི་ཚད་མ་ཁོ་ནར་འདུས་ཤིང༌། ཚད་མ་མ་ཡིན་པའི་བློ་གསུམ་པོའང་མ་རྟོགས་པ་སྟེ། བཅད་པ་ལྟར་གྱི་འཇུག་ཡུལ་མི་འཐོབ་པ་ལས། དོན་གཞན་མ་ཡིན་པའི་ཕྱིར་རོ། ། དེ་དག་གི་དོན་ཡང༌། ཚད་མ་གཉིས་པོའི་དངོས་ཀྱི་གཞལ་བྱ་ནི་ཤེས་པ་ཁོ་ནར་ངེས་ཤིང་རང་རང་གི་འཇུག་ཡུལ་ལ་མི་བསླུ་བས་རང་རིག་པའི་ཚད་མ་ཞེས་བྱ་ལ། ཚད་མིན་གསུམ་པོ་རང་གི་ངོ་བོ་ལ་རང་རིག་ཡིན་ཀྱང༌། འཇུག་ཡུལ་འཐོབ་པའི་ནུས་པ་མེད་པས་རང་རིག་པའི་ཚད་མར་མ་བཞག་གོ ། འཐོབ་པའི་ནུས་པ་མེད་ཀྱང་ཐོབ་པ་ནི་སྲིད་དེ།
ནོར་བུའི་འོད་ལ་ནོར་བུར་ཞེན་པའི་བློ་བཞིན་ནོ། ། འོ་ན། དེའི་ནུས་པ་ལ་ཅི་ཞིག་དགོས་ན། འཁྲུལ་པ་མེད་པའི་མྱོང་བ་དང༌། གཏན་ཚིགས་གསུམ་པོ་གང་རུང་ལ་བརྟེན་ནས་གཞལ་བྱ་རྟོགས་པའོ། ། དེ་ལྟར་ཞིབ་མོར་བཤད་པ་ན། འཇུག་ཡུལ་འཐོབ་པ་ལ་གཉིས་ཏེ། ཚད་མས་འཐོབ་པ་དང༌། ཚད་མིན་གྱིས་འཐོབ་པའོ། ། དང་པོ་ལ་ནི།
ཡུལ་གྱི་དང༌། ཡུལ་ཅན་གྱི་མི་བསླུ་བ་གཉིས་ཀ་ཡོད་པས་འཐོབ་པའི་ནུས་པ་ཅན་ཞེས་བྱ་ལ། གཉིས་པ་ལ་ནི་ཡུལ་ཅན་གྱི་མི་སླུ་བ་མེད་ཀྱང༌། ཇི་སྐད་དུ། དོན་བྱེད་ནུས་པར་གནས་པ་ནི། ། མི་སླུ་ཞེས་འབྱུང་བ་ལྟར། ཡུལ་གྱི་མི་སླུ་བ་དེ་ཚང་བའི་རྒྱུ་མཚན་གྱིས་མི་སླུ་བར་འཇོག་ཏུ་རུང་བའོ། ། ད་ནི་ཞར་བྱུང་ཕྱོགས་སྔ་ཕྱིའི་ཁྱད་པར་མདོ་ཙམ་དང༌། བཅད་ཤེས་ཀྱི་འཇོག་མཚམས་ཇི་ལྟར་ཡིན་པའི་ཚུལ་བཤད་པར་བྱ་བ་ལས། དང་པོ་ནི།
ཕྱོགས་སྔ་མ་ཡིད་དཔྱོད་ཀྱིས་རང་གི་འཇུག་ཡུལ་ལྐོག་གྱུར་ལ་སྒྲོ་འདོགས་བཅད་ཀྱང༌། རྟགས་ལ་དངོས་སུ་མ་བརྟེན་པས་ཚད་མར་མི་འཇོག དཔེར་ན། རྗེས་དཔག་སྐད་ཅིག་ཕྱི་མ་རྣམས་བཞིན། ཞེས་འདོད། ཕྱོགས་ཕྱི་མས། ཚད་མ་ལ་མ་བརྟེན་པར་ལྐོག་གྱུར་ལ་འཇུག་པའི་བློ་ཡིན་ཚད་ཐེ་ཚོམ་དུ་བཞེད། ཕྱོགས་སྔ་མས། རང་མཚན་གང་ལ་གསལ་བའི་བློ་དེ་ཉིད་ཀྱིས་དོན་རང་མཚན་མ་ངེས་པ་ལ། སྣང་ལ་མ་ངེས་པའི་དོན་དུ་འདོད་པ་མ་ཡིན་གྱི།
དེར་སྣང་ཡང༌། དེ་ལ་ངེས་པ་རང་སྟོབས་ཀྱིས་མ་དྲངས་པ་ལ་དེའི་དོན་དུ་འདོད། ཕྱོགས་ཕྱི་མས་ནི། དེ་ཉིད་ཀྱིས་དེ་མ་ངེས་པ་ལ་དེའི་དོན་དུ་བཞེད་ཅིང༌། ཕྱོགས་སྔ་ཕྱིའི་ཁྱད་པར། ཚད་མར་འགྱུར་བ་འཇུག་ཡུལ་ལ་སྒྲོ་འདོགས་བཅད་པ་དགོས་མི་དགོས་ཀྱིས་འབྱེད་པས། དེར་འགྱུར་བ་ལ་འཇུག་ཡུལ་རྟོགས་པ་དགོས་མི་དགོས་ཀྱིས་འབྱེད་ཅིང༌། དེའི་རྒྱུ་མཚན་གྱིས། ཕྱོགས་སྔ་མས་འདོད་པའི་ཚད་མིན་གྱི་བློའི་ནང་ན། ཕྱོགས་ཕྱི་མས་འཐད་པའི་ཚད་མ་ཤིན་ཏུ་མང༌།
ཕྱོགས་སྔ་མས། མངོན་སུམ་གྱིས་དྲངས་པའི་ངེས་ཤེས་ཀྱིས། གང་ལ་སྒྲོ་འདོགས་བཅད་པའི་དོན་དེ་ལ་མངོན་སུམ་ཚད་མར་འགྲོ་བ་ཡིན། ཞེས་ཟེར། ཕྱོགས་ཕྱི་མ་ལྟར་ན། དེ་འདྲ་དེ་ལྡོག་པ་གཞན་སེལ་ཡིན་པས་མངོན་སུམ་གྱི་འཇུག་ཡུལ་ལྟ་ཞོག སྤྱིར་འཇུག་ཡུལ་ཙམ་དུ་ཡང་མི་རུང་བ་ཡིན་ནོ། ། ཞེས་བཞེད། གཉིས་པ་ནི། བོད་སྔ་ཕྱི་ཐམས་ཅད་མཐུན་པར།
མངོན་སུམ་བཅད་ཤེས་ནི། སློབ་དཔོན་ཆོས་མཆོག་གི་འདོད་པ་ཡིན་ཏེ། ཇི་སྐད་དུ། འཐད་ལྡན་ལས། ཚད་མ་ཐམས་ཅད་ནི་མ་རྟོགས་པའི་དོན་ཅན་ཁོ་ན་ཡིན་ནོ། ། དེ་ཉིད་ཀྱི་ཕྱིར་དང་པོའི་མངོན་སུམ་དང༌། རྗེས་སུ་དཔག་པའི་སྐད་ཅིག་མ་ཉིད་ཀྱིས་དོན་བྱེད་པར་ནུས་པའི་དངོས་པོའི་རྒྱུན་ངེས་པས་འཇུག་པའི་ཡུལ་དུ་བྱེད་པར་ནུས་པའི་ཕྱིར། དེའི་རྒྱུན་དུ་གྱུར་པ་གྲུབ་པ་དང་བདེ་བ་ཐ་མི་དད་པ་ཕྱི་མ་རྣམས་ཚད་མ་ཡིན་པ་སྤངས་པ་ཡིན་ནོ། ། ཞེས་བཤད་པས་སོ། ། ཞེས་ཟེར་རོ། །
ལུང་དེས་མངོན་སུམ་བཅད་ཤེས་སྟོན་པ་མ་ཡིན་ཏེ། དེས་དེ་སྟོན་པ་ལ། རྣམ་འགྲེལ་མཛད་པའི་ལུང་གིས་གནོད་པ་དང༌། ཆོས་མཆོག་རང་གི་རིགས་པ་དང་མི་མཐུན་པའི་ཕྱིར། དང་པོ་ནི། གཏན་ཚིགས་ཐིགས་པ་ལས། གལ་ཏེ་མངོན་སུམ་སྔ་མ་དང་ཕྱི་མ་རྣམས་སུ་འགའ་ཞིག་ལ་ཉེ་བར་སྦྱོར་བ་ཐ་མི་དད་པའི་ཕྱིར། ཚད་མ་ཉིད་མ་ཡིན་པར་ཐལ་བར་འགྱུར་རོ། ། ཞེ་ན། མ་ཡིན་ཏེ།
སྐད་ཅིག་མའི་བྱེ་བྲག་གིས་བསྒྲུབ་པར་བྱ་བའི་དོན་དུ་འདོད་པ་ལ། གྲུབ་པ་དང༌། བདེ་བ་ཐ་དད་པའི་ཕྱིར་རོ། ། འབྲས་བུ་ཐུན་མོང་བ་ལ་ནི་དེ་དག་གི་མཐུ་ཐ་དད་པ་མེད་དོ། ། མེ་ཙམ་གྱིས་བསྒྲུབ་པར་བྱ་བའི་དོན་ལ། དུ་བ་གཞན་དང་གཞན་གྱིས་གཞལ་བའི་མེ་ཉེ་བ་བཞིན་ནོ། ། ཞེས་གསུངས་པ་ཡིན་ལ། དེའི་དོན་ནི། གཞུང་སྔ་མས་མངོན་སུམ་སྐད་ཅིག་སྔ་ཕྱི་རྣམས་འཇུག་ཡུལ་རྫས་ཐ་དད་ལ་འཇུག་པ་དང༌། འབྲས་བུ་ཐུན་མོང་བ་ཞེས་སོགས་གཞུང་ཕྱི་མས་རྗེས་དཔག་སྐད་ཅིག་ཕྱི་མ་རྣམས་ལ།
སྔ་མའི་འཇུག་ཡུལ་ལས་རྫས་ཐ་དད་པ་མེད་པར་བསྟན་པ་ཡིན་ནོ། ། དེ་ཡང་འཕྲོས་མཚམས་ནི། དྲངས་མ་ཐག་པའི་ལུང་དེའི་གོང་དུ། སྔོན་པོ་རང་མཚན་འཛིན་པའི་མངོན་སུམ་དང༌། དེས་དྲངས་པའི་ངེས་ཤེས་གཉིས་ལས། ཕྱི་མ་ཚད་མ་མ་ཡིན་པའི་ཤེས་བྱེད་དུ། དེས་སྔ་མའི་འཇུག་ཡུལ་དྲན་པ་ཙམ་ཡིན་གྱི། སྔ་མས་མི་འཐོབ་པའི་འཇུག་ཡུལ་འཐོབ་པར་བྱར་མེད་པའི་ཕྱིར། ཞེས་བཤད་པ་ལ། འོ་ན།
མངོན་སུམ་ཕྱི་མ་རྣམས་ཀྱང་ཚད་མ་མ་ཡིན་པར་ཐལ་བའི་དོགས་པ་བསུ་ནས། རྟགས་མ་གྲུབ་ཀྱི་ལན་བཏབ་པ་ཡིན་ནོ། ། འདི་དག་ཏུ། གྲུབ་པ་དང་བདེ་བ་གཅིག་དང་ཐ་དད་ཀྱི་དོན་ནི། འབྲས་བུ་གཅིག་དང་ཐ་དད་སྐྱེད་པ་ལ་འཆད་པར། སློབ་དཔོན་དུལ་བའི་ལྷས་བཤད་དོ། ། དེ་ལྟ་ཡིན་པ་དེའི་ཕྱིར། ཆོས་མཆོག་གི་ལུང་དེའི་དོན་ཡང༌། མངོན་སུམ་གྱི་རྒྱུན་དུ་གྱུར་པའི་ངེས་ཤེས་རྣམས་ཚད་མ་མ་ཡིན་པ་ལ་བསམས་པའོ། ། གཉིས་པ་ནི།
མངོན་སུམ་ཚད་མ་སྐད་ཅིག་དང་པོའི་འོག་ཏུ་བྱུང་བའི་ཚུར་མཐོང་གི་མངོན་སུམ་བཅད་ཤེས་སུ་འདོད་པ་དེ་ལྟ་ན། སློབ་དཔོན་འདིས་གཞན་ལས་ངེས་སུ་འདོད་པའི་དམར་འབར་བ་འཛིན་པའི་མངོན་སུམ་ཕྱི་མ་རྣམས་བཅད་ཤེས་སུ་ཐལ་བར་འགྱུར་ཏེ། རང་གི་དེ་མ་ཐག་རྐྱེན་དེ་ཚད་མ་ཡིན་ཞིང༌། དེ་དང་དམིགས་པ་དང་འཛིན་སྟངས་མཚུངས་པའི་ཕྱིར། འདོད་ན། གཞན་ལས་ངེས་ཀྱི་ཚད་མར་འཆད་པ་དང་འགལ་ལོ། ། འོ་ན། རང་གི་ལུགས་ལ་སྤྱིར་བཅད་ཤེས་ཀྱིས་ཐ་སྙད་ཁས་མི་ལེན་པའམ། ལེན་ན་ཇི་ལྟ་བུ་ཞེ་ན། དེའི་དོན་ངེས་པར་ཁས་ལེན་ནོ། །
དེ་ཡང་གང་ཞེ་ན། བསྟན་བཅོས་འདིར་དྲན་པ་ལ་བཤད་པས་ན། རང་གི་ཉེར་ལེན་ངེས་ཤེས་སྔ་མས་ཚད་མའི་འཇུག་ཡུལ་དུ་གྱུར་པའི་དོན་རང་མཚན་གང་ལ། ལོག་ཕྱོགས་ཀྱི་སྒྲོ་འདོགས་བཅད་ཙམ་གྱི་ལྡོག་པ་གཞན་སེལ་དེ་ཉིད་འཛིན་སྟངས་ཀྱི་གཟུང་བྱར་བྱས་ནས་འཛིན་པའི་དྲན་བློའོ། ། མཚན་གཞི་ཡང༌། རྗེས་དཔག་གི་དངོས་འབྲས་སུ་གྱུར་པའི་ངེས་ཤེས་ནི་བཅད་ཤེས་དངོས་ཡིན་ཀྱང༌། མངོན་སུམ་གྱི་དངོས་འབྲས་ནི་དེར་མི་རུང་སྟེ། རང་གི་ཉེར་ལེན་ཚད་མ་སྔ་མས་སྒྲོ་འདོགས་བཅད་མ་ཟིན་པའི་ཕྱིར། ཕྱོགས་སྔ་ཕྱི་གཉིས་ཚད་མ་ལ་སྒྲོ་འདོགས་གཅོད་པས་ཁྱབ་མ་ཁྱབ་ཀྱི་ཁྱད་པར་ཡོད་པ་དེ་བཞིན་དུ། རྟོག་པ་བཅད་ཤེས་ཀྱི་འཇོག་མཚམས་ཀྱང་ཞིབ་ཏུ་དབྱེའོ། །
དེས་ན་རང་གི་ཉེར་ལེན་ཚད་མ་སྔ་མས་ངེས་པ་དྲངས་པའི་སྒོ་ནས་མི་སླུ་བར་བྱས་ཟིན་པའི་དོན་དེ་ཉིད། སླར་ཡང་འཇུག་ཡུལ་དུ་བྱེད་པའི་ཆ་ནས་བཅད་ཤེས་སུ་འཇོག་པ་ཡིན་གྱི། དེས་རྟོགས་ཟིན་རྟོགས་པའི་ཆ་ནས་དེར་འཇོག་པ་མ་ཡིན་ཏེ། མངོན་སུམ་གྱིས་རྟོགས་པའི་དོན་རང་མཚན་རྣམས་རྗེས་ཀྱི་ངེས་པས་མི་རྟོགས་པའི་ཕྱིར་དང༌། ཁྱེད་རང་ལྟར་ན། ཕུང་པོ་བདག་མེད་དུ་རྟོགས་པའི་རྗེས་དཔག་གིས་དྲངས་པའི་རྣལ་འབྱོར་མངོན་སུམ་ཡང་བཅད་ཤེས་སུ་ཐལ་བས་སོ། ། གང་བློ་བརྟག་པའི་རབ་བྱེད་འདིར། ། ཐེ་ཚོམ་ངེས་པར་འདོད་པ་དང༌། ། མངོན་སུམ་ཚད་མ་ཡིན་འདོད་པའི། ། ལོག་པར་རྟོག་པ་རྣམ་གཉིས་བསལ། །
གནས་འདིར་ཁེངས་པ་མང་སྨྲ་བའི། ། རྣམ་དབྱེ་འཆད་པ་མང་མོད་ཀྱི། ། རྒོལ་བ་དང་ནི་ཕྱིར་རྒོལ་གྱི། ། འདོད་པ་བསྲེས་ནས་བཤད་མིན་ནམ། ། ཚད་མ་རིགས་པའི་གཏེར་ལས་བློ་བརྟག་པའི་རབ་ཏུ་བྱེད་པ་སྟེ། གཉིས་པ་རྣམ་པར་བཤད་པའོ།། །། གསུམ་པ་བློ་དེས་ཡུལ་རྟོགས་པའི་ཚུལ་ལ་བཞི་སྟེ། སྤྱི་དང་བྱེ་བྲག་གི་དང༌། སྣང་བ་དང༌། སེལ་བའི་དང༌།
བརྗོད་བྱ་དང༌། རྗོད་བྱེད་ཀྱི་དང༌། འགལ་བ་དང་འབྲེལ་བའི་རྟོགས་ཚུལ་ལོ། ། དང་པོ་ལ་གསུམ་སྟེ། ཡུལ་ཡུལ་ཅན་གྱི་རྣམ་གཞག་སྤྱིར་བསྟན། རྫས་ལྡོག་གཅིག་ཏུ་འཁྲུལ་བ་དགག སྤྱི་དང་བྱེ་བྲག་གཉིས་ཀ་ལྡོག་ཆོས་ཀྱི་སྒོ་ནས་བཤད་པའོ། ། དང་པོ་ལ་གཉིས་ཏེ། ཐོག་མར་དངོས་པོའི་གནས་ལུགས་དཔྱད་པ་དང༌། དེའི་འཆད་ཚུལ་མི་མཐུན་པར་བྱུང་བའི་ཚུལ་ལོ། །
དང་པོ་ནི། རང་མཚན་འཛིན་པའི་བློ་གང་ཡིན་ལ་རྟོག་མེད་ཀྱིས་ཁྱབ་པ་ཡིན་ཏེ། རང་མཚན་དངོས་ཡུལ་དུ་བྱེད་པའི་རྟོག་པ་མེད་ཅིང༌། དེ་འཇུག་ཡུལ་དུ་བྱེད་པའི་རྟོག་པ་ཡོད་ཀྱང༌། སྤྱི་མཚན་བཟུང་ནས་དེ་དེར་བྱེད་པ་ཡིན་གྱི། དེ་ཉིད་འཛིན་པ་མ་ཡིན་པའི་ཕྱིར། སྤྱི་འཛིན་པའི་བློ་ནི་རྟོག་པ་ཁོ་ན་ཡིན་ཏེ། རིགས་སྤྱི་འཛིན་པའི་རྟོག་མེད་ཀྱི་ཤེས་པ་མི་སྲིད་ཅིང༌། དབང་ཤེས་ཚོགས་སྤྱིའི་སྤྱོད་ཡུལ་ཅན་དུ་མདོ་ལས་གསུངས་པ་དེ་སྒྲ་ཇི་བཞིན་པ་མ་ཡིན་པར་རྣམ་འགྲེལ་དུ་བཀྲལ་བའི་ཕྱིར། གཉིས་པོ་དེ་ལ།
རང་མཚན་ནི་ཆོས་ཅན། དངོས་པོ་ཡིན་ཏེ། རང་འཛིན་ཤེས་པ་སྐྱེད་བྱེད་ཡིན་པའི་ཕྱིར། རིགས་སྤྱི་དང་ཚོགས་སྤྱི་ནི་ཆོས་ཅན། དངོས་པོར་གྲུབ་པ་མེད་དེ། རང་འཛིན་ཤེས་པ་སྐྱེད་བྱེད་ཙམ་དུའང་མི་རུང་བའི་ཕྱིར། དེ་ཡང་ཇི་སྐད་དུ། རྡུལ་ཕྲན་གཞན་གང་སྐྱེ་འགྱུར་བ། ། དེ་དག་བསགས་བཤད་དེ་དག་ནི། ། ཤེས་པ་སྐྱེ་བའི་རྒྱུ་མཚན་ཡིན། །
ཞེས་དེ་དེ་ལ་རྣམ་པ་གཏོད་བྱེད་ཀྱི་རྒྱུར་བཤད་ཀྱང༌། དེ་ཙམ་གྱིས་དེས་བརྩམས་པའི་རགས་པ་དེའི་གཟུང་ཡུལ་དུ་མི་འགྲུབ་སྟེ། དེ་ལ་དེའི་རྣམ་པ་མ་གཏད་པའི་ཕྱིར། འོ་ན། རྒྱུའི་དངོས་པོ་མ་གཏོགས་པ་ཞེས་བཤད་པ་མ་ཡིན་ནམ། ཞེ་ན། དེས་ནི་རྣམ་པ་གཏོད་བྱེད་ཀྱི་རྒྱུ་ལ་གཟུང་ཡུལ་གྱིས་ཁྱབ་པར་བཤད་པ་ཡིན་གྱི། དོན་གྱི་རྣམ་པ་གཏོད་བྱེད་ཀྱི་རྒྱུ་ཡིན་པ་ལ། རང་འདྲའི་རྣམ་པ་གཏོད་བྱེད་ཀྱིས་མ་ཁྱབ་པ་ནི་ཚད་འབྲས་གཉིས་པ་ལས་གསལ་ལོ། ། དེའི་ཕྱིར།
ཚོགས་སྤྱིའི་སྟེང་གི་སྐྱེ་མཆེད་སོ་སོ་བ་རྣམས་རང་འཛིན་ཤེས་པ་ལ་རང་འདྲའི་རྣམ་པ་གཏོད་བྱེད་དང༌། ཤེས་པའང་དེ་དང་འདྲ་བའི་རྒྱུ་མཚན་གྱིས་དེ་རྟོགས་པར་འཇོག་པ་ནི་མ་དཔྱད་པའི་རྣམ་གཞག་སྟེ། ཚད་འབྲས་དང་པོ་ན་གསལ་ལོ། ། གཞུང་འདིའི་བསྡུས་དོན་ནི། རང་སྤྱི་གཉིས་ཀྱི་གཞི་མཐུན་བཀག་པས་རྫས་ལྡོག་གཉིས་ཀྱི་གཞི་མཐུན་ཁེགས་ལ། དེ་འགོག་དགོས་པའི་རྒྱུ་མཚན་ནི། བོད་རྣམས་རྫས་དང་ལྡོག་པའི་གཞི་མཐུན་ཁས་ལེན་པས་སོ། ། གཉིས་པ་ནི། རྫས་དང་ལྡོག་པ། སྤྱི་དང་བྱེ་བྲག
སྒྲུབ་དང་གཞན་སེལ། རྟོག་པ་དང་མི་རྟོག་པ་རྣམས་ཀྱི་རྣམ་གཞག བོད་གཞན་དག་ནི་གཞུང་ལས་གཞན་དུ་འཆད་དེ། རྫས་དང༌། བྱེ་བྲག་དང༌། སྒྲུབ་པ་གསུམ་རེས་འགའ་མཚུངས་པ་ལྟར་འཆད། རེས་མི་མཚུངས་པ་ལྟར་འཆད། རེས་བློ་ཆོས་ལྟར་འཆད། རེས་དོན་ཆོས་ལྟར་འཆད་པ་དང༌། ལྡོག་པ་དང༌།
སྤྱི་དང༌། གཞན་སེལ་གསུམ་གྱི་འཆད་ཚུལ་ཡང༌། རྣམ་རྟོག་གཏིང་མ་ཚུགས་པར། རྟོག་པས་རང་མཚན་འཛིན་པ་དང༌། རྟོག་མེད་ཀྱིས་སྤྱི་མཚན་འཛིན་པར་འཆད་ལ། དེ་ལྟར་བཤད་ན་སྣང་སེལ་གྱི་འཇོག་མཚམས་འཁྲུལ་བའི་ཕྱིར་དང༌། དགག་སྒྲུབ་ཀྱི་ཟླས་ཕྱེ་བའི་སྒྲུབ་པ་དང་བྱེ་བྲག་ནི་ལྡོག་པ་ཁོ་ནར་ངེས་པ་དང༌། བྱེ་བྲག་ནི་གཞན་སེལ་དང༌། ལྡོག་པར་རུང་ཡང༌། ལྡོག་པ་གཅིག་རྐྱང་མ་ཡིན་པས་སྤྱིར་མི་རུང་བའི་ཕྱིར་རོ། །
བསྟན་བཅོས་མཛད་པ་པོ་ཁོ་བོ་ནི་སྡེ་བདུན་མཛད་པའི་གཞུང་བཞིན་དུ་འཆད་པར་འདོད་དོ། ། དེ་ཡང༌། རྫས་དང་ལྡོག་པ་ནི་ཡུལ། རྟོག་པ་དང་རྟོག་མེད་ཀྱི་བློ་ནི་ཡུལ་ཅན། སྣང་བ་དང་སེལ་བ་ནི་དེས་དེ་གཟུང་བའི་འཛིན་སྟངས་ལས་ཕྱེ་བ་ཡིན་ཏེ། རྟོག་མེད་ཀྱི་ཤེས་པ་ལ་ནི་དོན་རང་མཚན་དེ་ཉིད་ཀྱི་རྣམ་པ་སྣང་བ་དང༌། རྟོག་པ་ལ་ནི་དེ་མི་སྣང་བར་དེའི་གཞན་སེལ་ཙམ་འཛིན་པའི་རྒྱུ་མཚན་གྱིས། དེ་དང་དེས་བཟུང་བའི་ཡུལ་གཉིས་པོ་སྣང་སེལ་སོ་སོར་འཇོག་པའི་ཕྱིར་རོ། ། གཉིས་པ་ནི། བོད་སྔ་མ་དག་ན་རེ།
ལྡོག་པ་དུ་མ་འབྲལ་མི་ཤེས་སུ་གནས་པ་དེ་རྫས་ཀྱི་མཚན་ཉིད་དང༌། འདུས་པ་ཅན་གྱི་ཆོས་ཁ་ཡར་བ་དེ་ལྡོག་པའི་མཚན་ཉིད། དཔེར་ན། བྱས་མི་རྟག་དང༌། ཤེས་བྱ་དང་གཞལ་བྱ་སོགས་འབྲལ་མི་ཤེས་སུ་འདུས་པའི་སྒྱུ་ལྟ་བུ་ནི་རྫས་དང༌། བྱས་པ་སོགས་ཆོས་སོ་སོ་བ་དེ་དག་ནི་ལྡོག་པའོ། ། ཡང་དངོས་འགལ་རྫས་གཅིག་ལ་མི་འདུ་བ་དེ་རྫས་ཆོས་ཀྱི་མཚན་ཉིད། དཔེར་ན། རྟག་མི་རྟག་གཉིས་རྫས་བུམ་པ་ལ་མི་འདུ་བ་བཞིན་ནོ། ། དངོས་འགལ་ལྡོག་པ་གཅིག་ལ་མི་འདུ་བ་དེ་ལྡོག་ཆོས་ཀྱི་མཚན་ཉིད།
དཔེར་ན། མེད་དགག་ཡིན་མ་ཡིན་གཉིས་ཤེས་བྱ་ཙམ་ལྡོག་གི་སྟེང་དུ་མི་འདུ་བ་བཞིན་ནོ། ། ཞེས་ཟེར་རོ། ། དེ་དགག་པ་ལ་གཉིས་ཏེ། གཞུང་གི་དངོས་བསྟན་ལ་འབྲུ་གཉེར་བ་དང༌། མ་བཤད་པ་ཁ་བསྐང་བའོ། ། དང་པོ་ནི། རྟག་མི་རྟག་གཉིས་རྫས་ཆོས་སུ་ཕྱེ་བསལ་མེད་པར་ཁས་ལེན་ན། སྒྲ་མི་རྟག་པར་འཛིན་པའི་རྗེས་དཔག་དང༌། རྟག་འཛིན་གྱི་སྒྲོ་འདོགས་གཉིས་ཀས་རྫས་ཆོས་འཛིན་པར་སོང་བས་རྗེས་དཔག་དང་སྒྲོ་འདོགས་དེ་ལ་ཆོས་ཅན།
རྫས་ཆོས་འཛིན་པ་འཐད་པ་མ་ཡིན་ཏེ། དངོས་པོ་མི་འཛིན་པས་སོ། ། འོ་ན་འཇུག་ཡུལ་རང་མཚན་མི་ཐོབ་པར་ཐལ་ལོ་ཞེ་ན། རྗེས་དཔག་ནི་ཆོས་ཅན། ལྡོག་པའི་སྒོ་ནས་འཇུག་ཡུལ་བསྒྲུབ་པར་བཞེད་དེ། འཇུག་ཡུལ་རང་མཚན་ལ་སེམས་པས་འཇུག་པ་ཡིན་པའི་ཕྱིར། གཉིས་པ་ནི། ལྡོག་པ་ཞེས་པ་རྟོག་པ་ཡི། ། བློ་ཆོས་ཡིན་ཕྱིར་རྫས་གཅིག་ལ། ། འབྲལ་མི་ཤེས་སུ་འདུས་པ་ནི། །
རྟག་དངོས་བཞིན་དུ་སྲིད་པ་མེད། ། རྫས་ལ་འབྲལ་མེད་འདུས་པ་ཡི། ། བྱས་དང་མི་རྟག་ཤེས་བྱ་སོགས། ། རྫས་ཉིད་ཡིན་ཕྱིར་ལྡོག་པ་ཞེས། ། འདོད་པས་རྫས་ལྡོག་གཅིག་ཏུ་འདྲེས། ། ཁྱད་གཞི་རྫས་དང་ལྡོག་པ་ལ། ། བརྟེན་པས་ཆོས་གཉིས་འབྱེད་ན་ནི། ། རྫས་ཆོས་ཀུན་ཀྱང་ལྡོག་ཆོས་སུ། ། འགྱུར་ཞིང་དེ་ཡང་དེར་ཐལ་ལོ། ། བྱས་དང་མི་རྟག་ལ་སོགས་པ། །
ལྡོག་པ་དང་ནི་རྫས་ཆོས་ཀྱི། ། མཚན་གཞིར་འཆད་པ་འགལ་བ་ལ། ། མི་འཁྲུལ་ཚད་མ་ཡོད་དམ་ཅི། ། དེས་ན་རྫས་ནི་རང་མཚན་ཏེ། ། ལྡོག་པ་རྟོག་པས་བཏགས་པ་ཉིད། ། ཡིན་ཕྱིར་རྟོག་མེད་ཤེས་པ་ལ། ། ལྡོག་པ་མི་སྣང་རྟོག་པས་ཀྱང༌། ། རྫས་ཆོས་འཛིན་པ་སྲིད་མ་ཡིན། ། འོན་ཀྱང་རྫས་རྣམས་ཐམས་ཅད་ལ། ། དོན་ལ་གནས་དང་སེལ་ངོ་ཡི། །
དངོས་པོ་རྣམ་པ་གཉིས་གཉིས་ཏེ། ། ལྡོག་པ་སེལ་ངོ་ཁོ་ནར་ངེས། ། ཁ་བ་ཅན་དུ་ཕྱིས་གྲགས་པའི། ། རྫས་དང་ལྡོག་པའི་ཆོས་ཀྱི་ནི། ། རྣམ་གཞག་འཛིན་པ་ལྟ་ཅི་སྨོས། ། ཐོས་པར་གྱུར་ཀྱང་རྣ་བ་དགབ། ། དེ་ཡིས་བློ་གྲོས་གསལ་ལྡན་པ། ། རིགས་པའི་ལམ་དུ་མི་བཀྲི་ཞིང༌། ། མདོ་དང་སྡེ་བདུན་མཛད་པ་ཡི། ། གཞུང་ལུགས་འཇིག་པར་བྱེད་ཕྱིར་རོ། །
གསུམ་པ་ལ་གསུམ་སྟེ། མཚན་ཉིད། དབྱེ་བ། དེའི་དོན་གཏན་ལ་ཕབ་པའོ། ། དང་པོ་ནི། གཞན་རིགས་མི་མཐུན་གྱི་དངོས་པོ་ལས་ལོག་པའི་ལྡོག་པ་གཅིག་རྐྱང་དུ་རྟོག་པས་བཏགས་པ་དེ་སྤྱིའི་མཚན་ཉིད་དང༌། དེའི་སྟེང་དུ་རང་གི་དངོས་པོ་རིགས་མཐུན་ལས་ཀྱང་ལོག་པའི་ལྡོག་པ་གཉིས་ཚོགས་པར་རྟོག་པས་བཏགས་པ་དེ་བྱེ་བྲག་གི་མཚན་ཉིད་དོ། ། དེ་སྐད་དུའང༌། ཤེས་ལ་ཡོད་པའི་དོན་དེ་རྣམས། ། འདི་ལྟར་ལྡོག་པའི་ངོ་བོ་ཅན། །
དེས་ན་ཐ་དད་མིན་ལྟ་བུར། ། དེ་ཉིད་གཞན་ལས་ལོག་པར་ཡང༌། ། སྣང་སྟེ་དེ་ལ་སྤྱི་དང་ནི། ། གཞི་མཐུན་སྤྱོད་ཡུལ་ཅན་དག་གི ། ཤེས་པ་དང་ནི་བརྗོད་པ་ཡིས། ། ཐ་སྙད་ནོར་དོན་ཅན་རྒྱས་བྱེད། ། ཅེས་གསུངས་སོ། ། གཞི་མཐུན་དང་བྱེ་བྲག་ནི་མིང་གི་རྣམ་གྲངས་ཡིན་ལ། རེས་འགའ་ཁྱད་པར་ཞེས་ཀྱང་བྱའོ། ། འདིར་དེ་ཁོའི་སྤྱི་ཡིན་པ་ལ་ཁོ་དེའི་བྱེ་བྲག་ཡིན་མི་དགོས་པ་ནི་གཙོ་བོའི་སྒྲ་དོན་དང༌།
སྐྲ་ཤད་ཀྱི་དོན་སྤྱི་ལ་སོགས་པ་རྣམས་ཏེ། གཞི་མ་གྲུབ་པ་རྣམས་བྱེ་བྲག་ཏུ་མི་རུང་བས་སོ། ། གཉིས་པ་དབྱེ་བ་ནི། ཐད་ཀའི་སྤྱི་བྱེ་བྲག་དང་ནི་གོང་མ་ཡི་སྤྱི་བྱེ་བྲག་གཉིས་གཉིས་ཡོད་དོ་ཞེས་པ་ནི། སེལ་ངོའི་དབང་དུ་བྱས་པ་སྟེ། ཡོད་ཙམ་མོ། ། ཐད་ཀའི་བྱེ་བྲག་རྣམས་ནི་སེལ་ངོར་རྫས་ཐ་དད་པ་ཡིན་ཏེ། དུས་མཚུངས་པའི་ཤ་པ་ཙནྡན་གཉིས་རྟོག་པ་ལ་རྫས་ཕན་ཚུན་ཐ་དད་དུ་སྣང་བའི་ཕྱིར། གོང་མའི་བྱེ་བྲག་རྣམས་ནི་སེལ་ངོར་གཅིག་པ་བཀག་པ་ཡིན་ཏེ། གཅིག་དངོས་པོར་ཡོད་དུས་སུ།
ཅིག་ཤོས་དངོས་པོར་མེད་པ་ཉིད་དུ་རྟོགས་པས་ཞེན་པའི་ཕྱིར། སྤྱིར་ཐ་དད་ལ་གཉིས་ཏེ། ཕན་ཚུན་ཐ་དད་པ་དང༌། གཅིག་པ་བཀག་པའི་ཐ་དད་དོ། ། རྫས་ཐ་དད་ལ་ཡང༌། རྫས་ཕན་ཚུན་ཐ་དད་པ་དང༌། རྫས་གཅིག་པ་བཀག་པའོ། ། དང་པོ་གཉིས་ནི། གཉིས་ཀ་ཐ་དད་པ་དང༌། རྫས་སུ་གྲུབ་པའོ། །
ཕྱི་མ་གཉིས་ནི་གང་རུང་གཅིག་མེད་པ་དང༌། རྫས་སུ་མེད་པའོ། ། གསུམ་པ་དེའི་དོན་གཏན་ལ་དབབ་པ་ལ། རྒྱས་པར་བཤད་པ་དང༌། དོན་བསྡུ་བ་གཉིས་ལས། དང་པོ་ལ། དགག གཞག སྤང་གསུམ་ལས། དང་པོ་ལ་ལུང་རིགས་གཉིས་ལས།
དང་པོ་ལ། སྤྱི་བསལ་རྫས་ཐ་དད་དགག་པ་དང༌། རྫས་གཅིག་དགག་པའོ། ། དང་པོ་ནི། ཁ་ཅིག་སྟེ་བྱེ་བྲག་པ་དག་ན་རེ། ཡོད་པ་ཉིད་ཅེས་བྱ་བ་ལྟ་བུ་སྤྱི་ཆེན་པོ་དང༌། བ་ལང་ཉིད་ཅེས་བྱ་བ་ལྟ་བུ་ཉི་ཚེ་བའི་སྤྱི་སྟེ། གཉིས་ཀ་ཡང་རྟག་ཅིང༌། རང་གི་བསལ་བ་རྣམས་དང་དངོས་པོ་ཐ་དད་པ། ཐག་པ་གཅིག་ལ་བ་ལང་གི་ཚོགས་བཏགས་པ་ལྟར།
འདུ་བའི་འབྲེལ་པས་སྦྲེལ་བ་ཡིན་ནོ་ཞེས་འདོད། སྤྱི་བསལ་གཉིས་ཆོས་ཅན། དངོས་པོ་ཐ་དད་མ་ཡིན་ཏེ། ཡིན་ན་དེར་སྣང་དུ་རུང་བ་ལས་དེར་མེད་པ་སྟེ་མ་དམིགས་པའི་ཕྱིར། ཞེས་པས་ཁེགས་སོ། ། གཉིས་པ་ལ་གསུམ་སྟེ། སྤྱི་གཅིག་བྱེ་བྲག་དུ་མ་དང་རྫས་གཅིག་པ་དགག སྤྱི་དུ་མ་བྱེ་བྲག་དུ་མ་དང་རྫས་གཅིག་པ་དགག མཚུངས་པའི་སྤྱི་དགག་པའོ། ། དང་པོ་ལ།
ཕྱོགས་སྔ་མ་ནི། གྲངས་ཅན་པ་སྤྱི་གཙོ་བོ་ཞེས་བྱ་བ་དེ་རང་གི་བསལ་བ་རྣམས་དང་མེ་ལ་ཚ་བ་ལྟར་དངོས་པོ་གཅིག་ཏུ་ཡོད་པ་ཡིན་ནོ་ཞེས་ཟེར་ཞིང༌། བོད་སྔ་མ་རྣམས་དངོས་པོར་གྱུར་པའི་སྤྱི་དང༌། དེའི་བྱེ་བྲག་རྣམས་རྫས་གཅིག་པ་ཡིན་ནོ་ཞེས་ཟེར། འདོད་པ་དེ་གཉིས་ཐུན་མོང་དུ་དགག་པ་ལ་གསུམ་སྟེ། སྣང་རུང་མ་དམིགས་པ། རྣམ་པར་བརྟགས་པ། ཧ་ཅང་ཐལ་བའོ། ། དང་པོ་ནི། སྤྱི་བསལ་གཉིས་ཆོས་ཅན།
རྫས་གཅིག་པ་མ་ཡིན་ཏེ། རྫས་གཅིག་ནའང་དེར་སྣང་དུ་རུང་དགོས་པ་ལས་སྣང་བ་མ་ཡིན་པའི་ཕྱིར། གཉིས་པ་ནི། དངོས་པོར་གྱུར་པའི་ཤིང་སྤྱི་དེ་ཆ་མེད་གཅིག་ཡིན་ནམ། བསལ་བ་རྣམས་ལ་རྗེས་སུ་འགྲོ་བའི་ཆ་དུ་མ་དང་བཅས་པ་ཡིན། དང་པོ་ལྟར་ན། ཡུལ་དུས་རྣམ་པ་འགལ་བ་ཡི་བྱེ་བྲག་སྟེ་བསལ་བ་རྣམས་སྤྱི་ཆ་མེད་གཅིག་དང་བདག་གཅིག་ཏུ་འབྲེལ་ན། བསལ་བ་རྣམས་སྐྱེ་འཇིག་ངོ་བོ་གཅིག་ཏུ་འགྱུར་ཏེ། སྐྱེ་འཇིག་ཅིག་ཆར་དུ་བྱེད་པ་མིན་ན། ཆ་མེད་གཅིག་ལ་སྐྱེ་འཇིག་བྱེད་མི་བྱེད་ཀྱི་ཆ་གཉིས་འགལ་བས་སོ། །
ངག་དོན་ནི། ཤིང་བསལ་རྣམས་ཆོས་ཅན། ཆ་མེད་གཅིག་ཏུ་ཐལ། རང་གི་སྤྱི་ཆ་མེད་གཅིག་དང་རྫས་གཅིག་པའི་ཕྱིར། འདོད་ན། སྐྱེ་འཇིག་ཅིག་ཆར་དུ་བྱེད་པར་ཐལ་ལོ། ། དེ་སྐད་དུ་ཡང༌། ཐ་དད་པ། ། མེད་ན་ཅིག་ཆར་སྐྱེ་འཇིག་འགྱུར། ། ཞེས་གསུངས་སོ། །
འདི་ལ་བོད་ཕྱི་མ་དག གྲུབ་བདེ་རྫས་གཅིག་ལ་ཁྱབ་པ་དེ་འཛིན་པ་ཡིན་གྱི། སྤྱིར་རྫས་གཅིག་ཙམ་ལ་ཁྱབ་པ་མ་ངེས་སོ་ཞེས་ཟེར་བ་ནི་མ་ཤེས་པ་ཡིན་ཏེ། རྫས་གཅིག་པ་ལ་གྲུབ་བདེ་གཅིག་པས་ཁྱབ་པའི་ཕྱིར་དང༌། དངོས་པོ་གཞིར་བྱས་ཀྱི་གྲུབ་བདེ་གཅིག་པ་ལ་རྫས་གཅིག་པའི་ཁྱབ་པ་མ་ངེས་པར་གཞུང་འགྲེལ་ལས་བཤད་པའི་ཕྱིར་ཏེ། ཚད་མ་དང་དེས་དྲངས་པའི་ངེས་ཤེས་གཉིས་གྲུབ་པ་དང་བདེ་བ་ཐ་མི་དད་པར་ཡང་ཡང་བཤད་པ་བཞིན་ནོ། ། གསུམ་པ་ཧ་ཅང་ཐལ་བ་ལ། རིགས་པ་གསུམ་ལས། དང་པོ་ནི། སྤྱི་ཆ་མེད་གཅིག་དང་བྱེ་བྲག་རྣམས་རྫས་གཅིག་ན།
བྱེ་བྲག་པས་འདོད་པའི་ཡན་ལག་ཅན་ཆ་མེད་ཇི་ལྟར་དགག ཅེས་འདྲིའོ། ། སྐྱེས་བུའི་ལུས་ཆོས་ཅན། ཆ་མེད་གཅིག་མ་ཡིན་ཏེ། གཡོ་མི་གཡོ་ལ་སོགས་པའི་ཆ་དུ་མ་དང་བཅས་པའི་ཕྱིར། ཞེས་པས་སོ་ཞེ་ན། འོ་ན་ཤིང་སྤྱི་དངོས་པོ་བ་དེ་ཆོས་ཅན། ཆ་མེད་ཀྱི་དངོས་པོ་མ་ཡིན་ཏེ། བསལ་བ་དུ་མ་དང་རྫས་གཅིག་པའི་ཕྱིར། ཞེས་པས་ཁེགས་པར་མཚུངས་སོ། །
རིགས་པ་གཉིས་པ་ནི། དབང་པོའི་ཤེས་པའང་ཆོས་ཅན། རྟོག་བཅས་ཉིད་དུ་ཐལ། སྤྱི་གཅིག་འཛིན་པའི་ཤེས་པ་ཡིན་པའི་ཕྱིར། དེ་ལ་ཁ་ཅིག་ན་རེ། དོན་སྤྱི་འཛིན་པ་ལ་དེས་ཁྱབ་ཀྱང༌། རིགས་སྤྱི་འཛིན་པ་ལ་མ་ཁྱབ་སྟེ། དོན་སྤྱི་ཞེས་པ་ནི། བུམ་འཛིན་རྟོག་པ་ལ་བུམ་པར་སྣང་བ་ལྟ་བུ་ཡིན་ལ། རིགས་སྤྱི་ནི།
རྟོག་པ་ལ་སྣང་ཙམ་དེ་མ་ཡིན་གྱི་ཤིང་ཙམ་དངོས་པོ་ལ་གནས་པ་དེའོ། ། འདི་ལ་ནི་རྫས་སྤྱི་མ་ཞེས་ཟེར་རོ། ། ཞེས་འཆད་དོ། ། དེ་ལྟར་འདོད་པ་དེ་ནི། ཆུ་མ་ཡིན་པའི་རྒྱ་མཚོ་འདོད་པ་དང་མཚུངས་ཞེས་གསུང་ངོ༌། ། རིགས་པ་གསུམ་པ་ནི། འགལ་བ་སྣང་མུན་ལ་སོགས་པ་ཀུན་ཀྱང་རྫས་གཅིག་ཏུ་འགྱུར་ཏེ། སྤྱི་ཆ་མེད་ཀྱི་དངོས་པོ་དང་རྫས་གཅིག་པའི་ཕྱིར་རོ། ། གཉིས་པ་ནི། བརྟག་པ་སྔ་མ་ལྟར་ཁས་བླངས་ན་སུན་འབྱིན་བཞི་པོ་དེ་འཇུག་ཀྱང༌།
བྱེ་བྲག་རེ་རེ་དང་འབྲེལ་བའི་སྤྱིའང་དུ་མ་ཡོད་དོ། ། ཞེ་ན། སྤྱི་དང་བསལ་བ་གྲངས་མཉམ་དུ་འདོད་པ་མི་འཐད་དེ། འཐད་ན། སྤྱིའི་མཚན་ཉིད་ལྡོག་པ་ཆིག་རྐྱང་ཞེས་བྱ་བ་དེ་མི་འགྲུབ་པ་དང༌། ཁྱབ་བྱེད་བཀག་པས་ཁྱབ་བྱ་ཁེགས་པ་དང༌། ཁྱབ་བྱ་གཅིག་བསྒྲུབས་པས་ཁྱབ་བྱེད་མ་ལུས་པ་འགྲུབ་པའི་དགག་སྒྲུབ་ཀྱི་རྣམ་པར་བཞག་པའང་འཇིག་པར་འགྱུར་བའི་ཕྱིར་རོ། ། གསུམ་པ་ནི། རྩང་ནག་པ་ན་རེ། དངོས་པོ་གཞིར་བཅས་ཀྱི་སྤྱི་བསལ་ཐ་དད་དུ་ཁས་བླངས་ནས།
རྫས་གཅིག་དང་ཐ་དད་གང་ཡང་མི་འདོད་ཀྱི། ཤིང་བསལ་རྣམས་ཡལ་ག་ལོ་འདབ་དང་ལྡན་པར་མཚན་ཉིད་མཚུངས་པ་ཙམ་ལ་ཤིང་སྤྱིར་བཞག་པ་དེ། བྱེ་བྲག་ཤིང་བསལ་རྣམས་ལས་ངོ་བོ་དབྱེར་མེད་དོ་ལོ། ། དེ་དགག་པ་ལ་གཉིས་ཏེ། དོན་ལ་མཚུངས་པ་ཡོད་པ་དགག་པ་དང༌། བློ་ངོར་མཚུངས་པ་སྤྱི་ཡིན་པ་དགག་པའོ། ། དང་པོ་ནི། མཚུངས་པ་སྤྱིར་འཇོག་ན། དོན་ལ་མཚུངས་པའམ། བློ་ངོར་མཚུངས་པ་གང་ཡིན།
དང་པོ་ལྟར་ན། ཤིང་བསལ་རྣམས་མཚན་ཉིད་མཚུངས་པ་དེ་ཆོས་ཅན། དོན་ལ་མེད་དེ། རྟོག་པས་སྦྱར་བ་དེ་ཡིན་པའི་ཕྱིར། ཁྱབ་པ་ནི། རྟོག་པའི་བློ་ཆོས་དོན་ལ་མེད་དེ། དོན་ལ་འདྲ་བ་ཡོད་ན་ནི། སྔོན་མེད་པ་ཞིག་མཐོང་ནའང་འདྲ་བའི་བློ་སྐྱེ་བར་འགྱུར་བས་སོ། ། གཉིས་པ་ནི། བརྟག་པ་ཕྱི་མ་ལྟར་ཁས་ལེན་ན།
རྟོག་ངོར་མཚུངས་པ་ཙམ་སྤྱི་མ་ཡིན་ཏེ། རྟོག་ངོར་མཚུངས་པ་ལ་སེལ་ངོའི་དངོས་པོ་གཅིག་མི་སྲིད་ཅིང༌། སེལ་ངོའི་གཅིག་མ་ཡིན་པ་ལ་སྤྱི་སྒྲ་འཇུག་པ་མེད་པའི་ཕྱིར་ཏེ། བློ་ལ་སྤྱི་གཅིག་ཏུ་མ་ཤར་ན་མཚུངས་པར་རྟོག་ཀྱང་སྤྱིར་མི་རུང་བའི་ཕྱིར། གཞན་དུ་རུང་ན་ཤིང་དང་མཚུངས་པ་འོན་ཅིག་ཅེས་བརྗོད་པས་ཤིང་བསལ་གོ་བར་འགྱུར་ལ། དེ་ཡང་འདོད་ནུས་པ་མ་ཡིན་ཏེ། ཕྱོགས་རེ་འདྲ་བ་ནི་དངོས་པོ་ཀུན་ལ་ཡོད་ལ། ཕྱོགས་ཐམས་ཅད་འདྲ་བ་ནི་གང་ནའང་མེད་པའི་ཕྱིར་རོ། ། དེ་ལྟར་ན་ཕྱོགས་སྔའི་གཞུང་འདི་ལྟར། མཚན་ཉིད་མཚུངས་པའི་སྤྱི་གཅིག་པོ། །
བྱེ་བྲག་རྣམས་དང་དབྱེར་མེད་ལོ། ། ཞེས་འདོད་དགོས་ཏེ། གཞན་དུ་ན་སྤྱི་བསལ་རྫས་གཅིག་བཀག་པའི་ནང་དུ་འདུས་ཟིན་པའི་ཕྱིར། དེས་ན་འདི་དག་གིས་ནི་སྤྱིའི་ངོས་འཛིན་བཀག་པ་ཡིན་ལ། དེ་བཀག་པ་ན་བསལ་བ་དང་རྫས་གཅིག་ཀྱང་ཁེགས་མོད། ལོགས་སུ་དགག་དགོས་པ་མ་ཡིན་ཏེ། ཁྱད་གཞི་མི་སྲིད་པར་བསྟན་པ་ཉིད་ཀྱི་ཆོག་པའི་ཕྱིར་རོ། ། གཉིས་པ་ལུང་དང་འགལ་བ་ནི། སྤྱི་དང་དངོས་པོའི་གཞི་མཐུན་ཁས་ལེན་པ་ནི། རིགས་པའི་རྒྱལ་པོས་གསུངས་པའི་རྣམ་གཞག་དང་ཡང་འགལ་བར་སྣང་སྟེ།
སྤྱི་ནི་དངོས་མེད་ངོ་བོ་ཡིན། ། ཞེས་སོགས་རྒྱ་ཆེར་གསུངས་པས་སོ། ། འོ་ན་རང་ལུགས་ལ། སྤྱི་ཆ་བཅས་སུ་ཁས་ལེན་ནམ། ཆ་མེད་དུ་འདོད། དང་པོ་ལྟར་ན། བྱེ་བྲག་རེ་རེ་དང་འབྲེལ་བའི། ། ཞེས་སོགས་ཀྱི་ཉེས་པ་འཇུག གཉིས་པ་ལྟར་ན། བསལ་བ་དང་ངོ་བོ་གཅིག་གམ།
ཐ་དད། དང་པོ་ལྟར་ན། སྐྱེ་འཇིག་ངོ་བོ་གཅིག་ཏུ་འགྱུར། ། ཞེས་སོགས་ཀྱི་ཉེས་པ་འཇུག གཉིས་པ་ལྟར་ན། སྤྱི་བསལ་འབྲེལ་མེད་དུ་འགྱུར་བ་མ་ཡིན་ནམ་ཞེ་ན། སྤྱི་དང་དངོས་པོའི་གཞི་མཐུན་མེད་མོད། སེལ་ངོར་སྤྱི་ཆ་མེད་དེ་བསལ་བ་རྣམས་དང་དངོས་པོ་གཅིག་ཏུ་འཛིན་པའི་རྟོག་པ་ཉམས་སུ་མྱོང་བའི་རང་རིག་གིས་སྤྱི་བསལ་གྱི་འབྲེལ་པ་གྲུབ་ཅིང༌། སེལ་ངོར་དངོས་པོ་གཅིག་ཡིན་པ་ལ། སྐྱེ་འཇིག་ངོ་བོ་གཅིག་ཏུ་ཐལ་བ་སོགས་མི་འཇུག་སྟེ།
སེལ་ངོ་འཁྲུལ་བའི་ཕྱིར་རོ། ། འོ་ན་ཤིང་སྤྱི་ཆོས་ཅན། སེལ་ངོར་གཅིག་མ་ཡིན་ཏེ། སེལ་ངོར་རང་གི་བསལ་བ་ཐམས་ཅད་ལ་ཁྱབ་པའི་ཕྱིར་ཞེ་ན། ཁྱབ་པ་མ་ངེས་ཏེ། རྟོག་ངོར་དེ་མིན་ལ་དེར་སྣང་བས་འགལ་བ་འདུས་པར་སྣང་བའི་ཕྱིར། དེ་འདྲའི་རྟོག་པ་དེ་འཁྲུལ་ཡང༌། སྤྱི་ཆ་མེད་གཅིག་བསལ་བ་དུ་མ་ལ་རྗེས་འགྲོ་བྱེད་པར་བཞག་པ་ལ་དགོས་པ་མེད་པ་མ་ཡིན་ཏེ། ཇི་སྐད་དུ། ཐ་དད་རྣམ་ལ་དགག་སྒྲུབ་ཀྱི། །
བྱ་བ་ཕྱོགས་གཅིག་རྟོགས་པར་འགྱུར། ། ཞེས་འབྱུང་བ་ལྟར་རོ། ། གཉིས་པ་རང་ལུགས་ནི། སྤྱི་དངོས་པོར་མེད་ན། ཁྱེད་རང་འདོད་པའི་སྤྱི་དེ་གང་ལ་བྱེད། དེ་འདྲ་དེ་ཁས་བླངས་པ་ལ་དགོས་པ་ཅི་ཡོད་ཅེ་ན། བསྟན་བཅོས་མཛད་པ་པོ་ཆོས་ཅན། དེ་དོན་ལ་མ་གྲུབ་ཀྱང་དེའི་རྣམ་གཞག་བྱས་པ་ལ་དགོས་པ་ཡོད་དེ། སེལ་ངོར་དེ་མ་ཡིན་གྱི་རང་བཞིན་ལས་ལོག་པའི་ལྡོག་པ་གཅིག་རྐྱང༌། སེལ་ངོར་བསལ་བའི་དངོས་པོ་ཀུན་ལ་ཁྱབ་བྱེད་དུ་གྲུབ་པ་དེ་སེལ་བའི་སྤྱི་ཡིན་ཞིང༌།
དེ་ལ་དོན་རང་མཚན་གྱི་སྤྱིར་འཁྲུལ་བ་དེ་ལ་བརྟེན་ནས་དགག་སྒྲུབ་ཀྱི་རྣམ་གཞག་བྱེད་བདེ་བའི་ཕྱིར། གསུམ་པ་རྩོད་པ་སྤང་བ་ནི། གལ་ཏེ། སྤྱི་དོན་ལ་མེད་ན་གཞན་སེལ་གྱི་སྤྱི་ནི་སྒྲོ་བཏགས་ཡིན་པས། དངོས་པོར་མེད་པ་དེ་ལ་དགག་སྒྲུབ་ཀྱི་རྣམ་གཞག་གྲུབ་ཀྱང༌། དོན་རང་མཚན་དང་མ་འབྲེལ་བའི་ཕྱིར་འཇིག་རྟེན་དང་བསྟན་བཅོས་ཀྱི་ཐ་སྙད་ཐམས་ཅད་འཇིག་གོ་ཞེ་ན། ཉེས་པ་དེ་ཡོད་པ་མ་ཡིན་ཏེ། དོན་རང་མཚན་དང་སེལ་བ་གཅིག་ཉིད་དུ་འཁྲུལ་ནས་ཡུལ་ལ་འཇུག་པ་ན། རང་གི་མཚན་ཉིད་ཐོབ་པ་ཙམ་གྱིས་ཚད་མའི་བྱ་བ་འགྲུབ་པ་ཡིན་པའི་ཕྱིར་ན་ཐ་སྙད་ཐམས་ཅད་འཐད་པས་སོ། ། མཇུག་བསྡུ་བ་ནི།
ཐ་དད་སྤྱི་འདོད་འུག་ཕྲུག་པ། ། ཞེས་པ་ནི་བྱེ་བྲག་པའི་མིང་ཡིན་ལ། རྫས་གཅིག་ཡིན་ཞེས་གྲངས་ཅན་པ། ། གངས་ཅན་པ་རྣམས་དེ་རྗེས་འབྲངས། ། ཞེས་པ་གཉིས་པོ་སྤྱིའི་ངོས་འཛིན་མི་འདྲ་ཡང༌། སྤྱི་བསལ་དངོས་པོ་གཅིག་ཏུ་འདོད་པར་མཐུན་པའོ། ། རིགས་སྤྱི་སེལ་བ་ཁོ་ནར་འདོད་པ་ནི། མཁས་པ་ཕྱོགས་གླང་ཡབ་སྲས་ཀྱི་ལུགས་ཡིན་ཀྱང༌། བོད་རྣམས་ཀྱིས་མ་ཤེས་ཏེ། སྤྱི་དང་དངོས་པོའི་གཞི་མཐུན་ཁས་བླངས་པའི་ཕྱིར།
བྱེ་བྲག་པས། སྤྱི་དང་བྱེ་བྲག་རྫས་སུ་མི་འདོད་ཀྱང༌། དངོས་པོར་ཁས་བླངས་པས། དངོས་པོ་ཐ་དད་ལ་རྫས་ཐ་དད་ཀྱི་མིང་གིས་བཏགས་པ་དང༌། གྲངས་ཅན་པས། རྣམ་འགྱུར་རྣམས། རྫུན་པར་ཁས་བླངས་པས། རྫས་སུ་མི་འདོད་ཀྱང༌། ཐ་མི་དད་ཀྱི་དངོས་པོར་འདོད་པ་ལ་རྫས་གཅིག་ཅེས་བཏགས་པ་ཡིན་ནོ། ། སྤྱི་བསལ་བརྟག་པའི་རབ་བྱེད་འདིར། །
སྤྱི་དང་དངོས་པོའི་གཞི་མཐུན་པ། ། ཁས་ལེན་མུ་སྟེགས་ལུགས་ཡིན་པར། ། བསྟན་པས་སྡེ་བདུན་དགོངས་པ་འགྲུབ། ། གཞུང་འདི་གོམས་པས་འདོན་རྣམས་ཀྱང༌། ། ཤིང་བསལ་རང་མཚན་སོ་སོ་བ། ། མིན་པའི་ཤིང་ཙམ་དངོས་པོ་ཞེས། ། བྲག་ཆ་བཞིན་དུ་སྒྲོག་མིན་ནམ། ། ཚད་མ་རིགས་པའི་གཏེར་ལས་སྤྱི་དང་བྱེ་བྲག་བརྟག་པའི་རབ་ཏུ་བྱེད་པ་སྟེ་གསུམ་པ་རྣམ་པར་བཤད་པའོ།། །། གཉིས་པ་སྣང་བ་དང་སེལ་བའི་རྟོགས་ཚུལ་ལ་གསུམ་སྟེ། འཇུག་ཚུལ་སྤྱིར་བསྟན་པ།
སོ་སོའི་རང་བཞིན་ངེས་པར་བྱ་བ། ཕན་ཡོན་བསྟན་པས་མཇུག་བསྡུ་བའོ། ། དང་པོ་ནི། རྟོག་མེད་ཀྱི་ཤེས་པ་ཐམས་ཅད་ཆོས་ཅན། སྣང་བའི་སྒོ་ནས་འཇུག་སྟེ། རང་མཚན་ཉིད་དམ། དེའི་རྣམ་པ་གསལ་བར་སྣང་བའི་ཕྱིར། རྗོད་བྱེད་ཀྱི་སྒྲ་དང་རྟོག་པ་ཐམས་ཅད་ཆོས་ཅན། སེལ་འཇུག་ཡིན་ཏེ། ཡུལ་གྱི་ཆ་གཞན་སེལ་བའི་ཚུལ་གྱིས་འཇུག་པ་ཡིན་པའི་ཕྱིར།
གཉིས་པོ་དེ་དག་ཆོས་ཅན། རྣམ་པ་བཞིར་དབྱེ་རུང་སྟེ། སྣང་འཇུག་འཁྲུལ་བ་དང་མ་འཁྲུལ་བ། སེལ་འཇུག་ཕྱིན་ཅི་ལོག་པ་དང་མ་ལོག་པའི་དབྱེ་བས། རེ་རེ་ལ་གཉིས་གཉིས་སུ་འབྱེད་ནུས་པའི་ཕྱིར། གཉིས་པ་ལ་གཉིས་ཏེ། སྣང་འཇུག་བཤད་པ་དང༌། སེལ་འཇུག་བཤད་པའོ། ། དང་པོ་ལ་གཉིས་ཏེ། མཚན་ཉིད།
མཚན་གཞིའི་དབྱེ་བའོ། ། དང་པོ་ནི། དོན་རང་མཚན་འཛིན་པའི་ཤེས་པའོ། ། གཉིས་པ་ནི། སྣང་འཇུག་འཁྲུལ་པ་དང༌། མ་འཁྲུལ་བ་གཉིས་ལས། དང་པོ་ནི། མེད་པ་གསལ་སྣང་ཅན་གྱི་ཤེས་པ་ཡིན་ལ། དེ་ལ་དབྱེ་ན། དབང་ཤེས་འཁྲུལ་པ་དང༌།
ཡིད་ཤེས་བསླད་པ་གཉིས་སོ། ། སྣང་འཇུག་མ་འཁྲུལ་བ་ལ་གསུམ་ལས། མཚན་ཉིད་ནི། རང་གི་མཚན་ཉིད་ཡོད་པ་གསལ་བར་འཛིན་པ་ཡིན་ལ། དབྱེ་བ་ནི། རང་རིག་དང༌། དོན་རིག་གཉིས་སོ། ། གསུམ་པ་མཚན་གཞི་ལ་མཚན་ཉིད་སྒྲུབ་པ་ལ་གསུམ་སྟེ། ཡུལ་གྱི་གནས་ལུགས། བློའི་འཛིན་སྟངས།
བློ་དོན་མཐུན་པའི་ཚུལ་ལོ། ། དང་པོ་ནི། དངོས་པོ་རང་མཚན་རྣམས་ཆོས་ཅན། རྫས་གཅིག་ལ་དུ་མར་གནས་པ་མི་སྲིད་ཅིང༌། རྫས་དུ་མ་གཅིག་ཏུ་གནས་པ་མི་སྲིད་ལ། རྫས་གཅིག་པོ་དེ་ལ་གསལ་བ་སྟེ་སྣང་བའི་ཆ་དང༌། མི་གསལ་བ་སྟེ་ལྡོག་པའི་ཆ་གཉིས་སུ་དབྱེ་བ་མེད་དེ། དོན་ལ་གནས་པའི་དངོས་པོ་ཡིན་པའི་ཕྱིར། དེས་ན། དོན་སྟེངས་ན་བྱས་མི་རྟག་གཉིས་ཐ་དད་གཏན་མེད་དུ་གནས་སོ། །
གཉིས་པ་ནི། མངོན་སུམ་ཐམས་ཅད་ཆོས་ཅན། རང་གི་ཡུལ་རྫས་གཅིག་ལ་ཐ་དད་དུ་སྣང་བ་མེད་ཅིང༌། ཐ་དད་ལ་གཅིག་ཏུ་སྣང་བ་མི་སྲིད་ལ། དོན་ལ་ཇི་ལྟར་གནས་པ་བཞིན་དུ་སྣང་བའི་ཕྱིར། དེ་ཆོས་ཅན། ཡུལ་ལ་རེས་འཇོག་བྱེད་པ་མེད་དེ། སྣང་བས་འཇུག་པའི་ཕྱིར། གསུམ་པ་ལ་གསུམ་སྟེ། ཇི་ལྟར་མཐུན་པའི་ཚུལ།
དེ་ཙམ་གྱིས་ཚད་མར་འགྲུབ་པ། དེས་ན་མངོན་སུམ་ཚད་མར་འཇོག་པ་ལ་ངེས་པ་མི་དགོས་པར་བསྟན་པའོ། ། དང་པོ་ནི། བློ་མངོན་སུམ་དང་དོན་རང་མཚན་གནས་ཚུལ་ཕན་ཚུན་འཆོལ་བ་མེད་དེ། ཡུལ་ཕྱི་རོལ་གྱི་དོན་རང་མཚན་ལ་ཇི་ལྟར་གནས་པའི་སྟོབས་ཀྱིས་དབང་ཤེས་མ་འཁྲུལ་བ་སྐྱེས་པས་ན་གཟུང་དོན་རང་མཚན་མེད་ན་མི་འབྱུང་བར་ངེས་པའི་ཕྱིར། གཉིས་པ་ལ་གསུམ་ལས། རྟགས་དགོད་པ་ནི། གང་ལྷན་ཅིག་དམིགས་ངེས་ཡིན་ན། རང་གི་ཡུལ་ཅན་གྱི་མངོན་སུམ་དེ་རང་གི་ཆ་ཤས་ལ་ཚད་མར་འགྱུར་མི་འགྱུར་གྱི་ཆ་གཉིས་མེད་པས་ཁྱབ། དཔེར་ན།
བཻ་དུརྻ་དང༌། དེའི་སྔོན་པོ་བཞིན། སྒྲ་དང་དེའི་མི་རྟག་པ་ཡང་ལྷན་ཅིག་དམིགས་ངེས་ཡིན་ནོ། ། ཞེས་བྱ་བ་ནི། ཁྱབ་བྱེད་འགལ་བ་དམིགས་པའི་གཏན་ཚིགས་སོ། ། གཉིས་པ་ཚུལ་སྒྲུབ་པ་ལ། ཕྱོགས་ཆོས་ནི་ལྟོས་མེད་དང་གནོད་པ་ཅན་གྱིས་འགྲུབ་ལ། ཁྱབ་པའང་དཔེའི་སྟེང་དུ་མངོན་སུམ་གྱིས་སོ། ། གསུམ་པ་རྩོད་པ་སྤང་བ་ནི། སྒྲ་མི་རྟག་པར་སྒྲུབ་པའི་གཏན་ཚིགས་དོན་མེད་པར་འགྱུར་ཏེ།
སྒྲ་འཛིན་པའི་མངོན་སུམ་གང་ཡིན་ཐམས་ཅད། སྒྲ་མི་རྟག་པ་ལ་ཚད་མར་སོང་བས་ཁྱབ་པའི་ཕྱིར། ཞེ་ན། ཚད་མར་སོང་ཡང༌། ངེས་པ་མ་དྲངས་པས་སྐྱོན་མེད་དོ། ། འོ་ན་ངེས་པ་འདྲེན་བྱེད་ཀྱི་རྗེས་དཔག་བཅད་ཤེས་སུ་ཐལ་བ་མ་ཡིན་ནམ་ཞེ་ན། མ་ཡིན་ཏེ། ཚད་མ་སྔ་མས་མི་རྟག་པ་རང་མཚན་བཟུང་ལ། ཕྱི་མས་མི་རྟག་པའི་གཞན་སེལ་འཛིན་པའི་ཕྱིར། གཉིས་ཀ་ཡང་འཇུག་ཡུལ་ནི་གཅིག་ལ་འཇུག་སྟེ།
སྒྲ་མི་རྟག་པ་རང་མཚན་དེ་ཉིད་ལ་འཇུག་པས་སོ། ། འོ་ན། ཕྱི་མ་འཇུག་ཡུལ་ལ་གསར་དུ་མི་སླུ་བ་མ་ཡིན་པར་འགྱུར་ཏེ། ཉེར་ལེན་ཚད་མ་སྔ་མས་དོན་དེ་ལ་མི་སླུ་བར་བྱས་ཟིན་པའི་ཕྱིར། སྙམ་ན། སྐྱོན་མེད་དེ། སྔ་མས་དེ་ལ་ངེས་པ་མ་དྲངས་པའི་ཕྱིར། གསུམ་པ་ལ་གསུམ་སྟེ། མངོན་སུམ་ཚད་མར་འགྱུར་བ་ངེས་པ་ལ་མི་ལྟོས་པ་དངོས་དང༌། དེ་ལ་རྩོད་པ་སྤང་བ།
སྣང་ཡུལ་ལ་སྒྲ་རྟོག་མི་འཇུག་པའི་ཚུལ་ལོ། ། དང་པོ་ནི། དེས་ན་མངོན་སུམ་ཚད་མ་ཡང་ཆོས་ཅན། ཚད་མར་འཇོག་པ་ལ་འཇུག་ཡུལ་ངེས་མི་དགོས་ཏེ། རྟོག་མེད་ཡིན་པའི་ཕྱིར། གཉིས་པ་ནི། འཇུག་ཡུལ་མ་ངེས་ན་ཚད་མར་འགལ་ཏེ། དེ་མ་ནུས་ན་དེ་ལ་དགག་སྒྲུབ་དང་བླང་དོར་བྱེད་མི་ནུས་པའི་ཕྱིར་ཞེ་ན། ལན་ལ་དངོས་དང༌། དེས་ན་མངོན་སུམ་དུ་འགལ་བའོ། །
དང་པོ་ནི། ཚད་མས་རང་གི་འཇུག་ཡུལ་མ་ངེས་ན། དེས་འཇུག་ཡུལ་ལ་དགག་སྒྲུབ་བྱེད་མི་ནུས་པས་མ་ཁྱབ་སྟེ། མངོན་སུམ་ནི་དོན་དེ་ལ་རྟོག་པ་དང་བྲལ་ཞིང་མ་འཁྲུལ་བ་ཉིད་ཀྱིས། དོན་དེ་ལ་ཚད་མར་གྲུབ་པ་ཡིན་ལ། མངོན་སུམ་དེའམ། ཚད་མ་གཞན་གྱི་སྟོབས་ཉིད་ལས་ངེས་པ་དྲངས་པའི་དབང་གིས་དགག་སྒྲུབ་བྱེད་པའི་ཕྱིར། དཔེར་ན། སྔོན་པོ་འཛིན་པའི་མངོན་སུམ་དེ། སྔོན་པོ་དང་དེའི་མི་རྟག་པ་གཉིས་ཀ་ལ་ཚད་མར་འདྲ་ཡང༌།
མི་རྟག་ངེས་པ་གཞན་སྟོབས་ཀྱིས་དྲངས་ནས་དགག་སྒྲུབ་བྱེད་པ་བཞིན་ནོ། ། འོ་ན། འདིར་གཉིས་ཀ་ལ་ཚད་མ་ཡིན་ན་གཉིས་ཀ་རྟོགས་སམ་ཞེ་ན། གཉིས་ཀ་ལ་མི་སླུ་བ་ཡིན་ཀྱང༌། རྟོགས་པ་མ་ཡིན་ཏེ། ཡིན་ལུགས་ལ་སྔོན་པོ་ཉིད་ཀྱང་མ་རྟོགས་ན། དེའི་མི་རྟག་པ་རྟོགས་པ་ལྟ་ཅི་སྨོས་པའི་ཕྱིར། གཉིས་པ་ནི། སྔོན་པོ་འཛིན་པའི་མངོན་སུམ་ཚད་མས་སྔོན་པོ་ལ་སྒྲོ་འདོགས་གཅོད་པའི་སྟོབས་ཀྱིས། སྔོན་པོ་རང་མཚན་ལ་ཚད་མར་འཇོག་དགོས་པ་མ་ཡིན་ཏེ།
ངེས་བློ་མ་ཡིན་པས་ནི་སྒྲོ་འདོགས་མི་གཅོད་ལ། སྔོན་པོའི་ལྡོག་པ་སྟེ་སྔོ་མིན་རྣམ་པར་བཅད་ཙམ་ངེས་པའི་བློ་ནི་རྟོག་པ་ཡིན་པའི་ཕྱིར་རམ་རྒྱུ་མཚན་གྱིས་གཞན་སེལ་གྱི་ཡུལ་ཅན་ཡིན་པས་མངོན་སུམ་ཚད་མར་མི་རུང་བའི་ཕྱིར། དེ་ལྟ་ན་ཡང༌། འཇུག་ཡུལ་སྔོན་པོ་རང་མཚན་ལ་མི་སླུ་བ་ནི་ཡིན་ཏེ། དེའི་གཞན་སེལ་ལ་དེ་རང་མཚན་དུ་འཁྲུལ་ནས་ཞུགས་པས། འཇུག་ཡུལ་རང་མཚན་འཐོབ་པའི་ཕྱིར། ངེས་པ་དེ་ཆོས་ཅན། ཕྱིར་བལྟ་ལ་རྟོག་པ་ཡིན་ཡང༌། ནང་བལྟ་ལ་མ་ཡིན་ཏེ། ནང་དུ་རང་གི་ཤེས་རྣམ་རིག་པའི་ཚད་མར་འདོད་པའི་ཕྱིར།
དེས་ན། མངོན་སུམ་ཚད་མ་ཉིད་ཀྱིས་འཇུག་ཡུལ་ལ་སྒྲོ་འདོགས་གཅོད་པ་མ་ཡིན་ཏེ། གང་ལ་ངེས་པ་ཡོད་པའི་བློ་དེས་སྒྲོ་འདོགས་བཅད་པ་ཡིན་པར་ཤེས་པར་བྱ་དགོས་པའི་ཕྱིར་རོ། ། མདོར་ན། ངེས་པ་དང་ནི་སྒྲོ་འདོགས་ཀྱི་ཡིད་གཉིས་པོ་དེ་དག་ཆོས་ཅན། མངོན་སུམ་གྱི་དངོས་ཀྱི་ཡུལ་འཛིན་པ་མ་ཡིན་ཏེ། སེལ་བས་འཇུག་པའི་ཕྱིར། ཞེས་རིགས་པ་མཁྱེན་པས་གསུངས་པ་ཡིན་ནོ། ། གསུམ་པ་སྣང་ཡུལ་ལ་སྒྲ་རྟོག་མི་འཇུག་པའི་ཚུལ་ལ་གསུམ་སྟེ། དགག་སྒྲུབ་ཅིག་ཆར་དུ་རྟོགས་པར་ཐལ་བ།
སྒྲ་བློ་རྣམ་གྲངས་པར་ཐལ་བ། ཉེས་པ་དེ་སྤངས་ན་སེལ་འཇུག་ཏུ་གྲུབ་པའོ། ། དང་པོ་ནི། གལ་ཏེ་མངོན་སུམ་གྱིས་དྲངས་པའི་ངེས་པ་དེས་མངོན་སུམ་གྱི་དངོས་ཡུལ་མི་འཇལ་བའི་རྒྱུ་མཚན་གྱིས། མངོན་སུམ་ཚད་མས་འཇུག་ཡུལ་མ་ངེས་པར་འཇོག་པ་དེ་ལྟ་ན། དེས་དེ་འཇལ་བ་ལ་སྐྱོན་ཅི་ཡོད་ཅེ་ན། ངེས་པས་མངོན་སུམ་གྱི་ཡུལ་འཇལ་ན་སྐྱོན་ཡོད་དེ། རྗོད་བྱེད་ཀྱི་སྒྲ་དང་རྟོག་པས་རང་ཡུལ་སྣང་བས་འཇལ་ན་ནི་དགག་སྒྲུབ་ཅིག་ཆར་དུ་རྟོགས་པ་ཉིད་དུ་ཐལ་བར་འགྱུར་བར་རྣམ་འགྲེལ་མཛད་པས་གསུངས་པའི་ཕྱིར་རོ། ། གཉིས་པ་ནི། སྒྲ་བྱས་པར་ངེས་པའི་བློ་དང༌།
མི་རྟག་པར་ངེས་པའི་བློ་གཉིས་པོས་དོན་རང་མཚན་དངོས་སུ་འཇལ་ན། བློ་གཅིག་གིས་བྱས་མི་རྟག་གཉིས་ཀ་འཇལ་དགོས་ཏེ། དོན་རང་མཚན་གྱི་ཡུལ་ཅན་རྣམས་ནི་ཡུལ་ལ་སྣང་བས་འཇུག་པའི་ཕྱིར། དེ་ལྟར་ན། བློ་གཉིས་པོ་རྣམ་གྲངས་པ་ཡིན་པར་འགྱུར་གྱི། བརྗོད་བྱ་དང་དགོས་པ་ཐ་དད་ཡོད་པ་མ་ཡིན་པར་ཐལ། དོན་རང་མཚན་གཅིག་ལ་མིང་དུ་མར་བཏགས་པ་ཙམ་ཡིན་གྱི། བློ་གཉིས་ཀས་གྲུབ་དོན་རང་མཚན་གཉིས་ཀ་འཇལ་བའི་ཕྱིར། འདིའི་ངག་དོན་ནི། སྒྲ་བྱས་པར་འཛིན་པའི་རྟོག་པ་དང༌།
སྒྲ་མི་རྟག་པར་འཛིན་པའི་རྟོག་པ་གཉིས་བློ་རྣམ་གྲངས་པར་ཐལ། གཉིས་ཀས་གཉིས་ཀ་འཛིན་པའི་ཕྱིར། དཔེར་ན། ཟླ་བ་གཅིག་ལ་རི་བོང་ཅན་དང༌། བསིལ་ཟེར་ཅན་སོགས་མིང་དུ་མར་བཏགས་པའི་ཚེ་ན། མིང་དུ་མས་དོན་གཅིག་བུ་དེ་གོ་བའི་རྒྱུ་མཚན་གྱིས་མིང་རྣམ་གྲངས་པར་འཇོག་པ་བཞིན། འདོད་ན། དོན་སོ་སོ་ལ་མི་འཇུག་པར་འགྱུར་ཏེ། བློ་རྣམ་གྲངས་པ་ཡིན་པའི་ཕྱིར། དཔེར་ན།
རི་བོང་ཅན་དང་བསིལ་ཟེར་ཅན་གྱི་མིང་གཉིས་དོན་སོ་སོ་ལ་མི་འཇུག་པ་བཞིན། འདོད་ན། བསལ་བྱ་སྒྲོ་འདོགས་སོ་སོ་མི་སེལ་བར་ཐལ་ལོ། ། གསུམ་པ་ནི། དེ་གཉིས་བློ་རྣམ་གྲངས་པར་མི་འགྱུར་ཏེ། ཡུལ་གཉིས་པོ་ལྡོག་པ་ཐ་དད་པའི་ཕྱིར། ཞེ་ན། རྟོག་པས་རང་མཚན་མི་འཛིན་པར་གྲུབ་སྟེ། རྟོག་པ་སོ་སོའི་ཡུལ་ལྡོག་པས་འབྱེད་ན། སེལ་བ་ལ་དངོས་པོའི་མིང་གིས་བཏགས་པར་ཟད་ལ།
དེ་ལ་སྣང་བར་རློམ་པ་འཁྲུལ་བའི་ཕྱིར་རོ། ། དེ་དག་ལ་འདི་སྐད་ཅེས། སྔོན་པོ་འཛིན་པའི་མངོན་སུམ་དང༌། ། དེ་ཡིས་དྲངས་པའི་ངེས་པ་གཉིས། ། སྔོན་པོ་རང་མཚན་གཅིག་ཉིད་ལ། ། སྒྲོ་འདོགས་མེད་པར་མཚུངས་གྱུར་ཀྱང༌། ། དངོས་ཀྱི་གཞལ་བྱ་སྣང་བ་དང༌། ། ལྡོག་པ་གཞན་སེལ་འགལ་བ་ལ། ། སྣང་བས་འཇུག་དང་སེལ་འཇུག་ཕྱིར། ། མངོན་སུམ་ཚད་མས་ངེས་པ་མེད། །
འོ་ན་མངོན་སུམ་གྱིས་དྲངས་པའི། ། ངེས་པ་འཇུག་ཡུལ་རང་མཚན་ལ། ། གསར་དུ་སླུ་བ་མེད་པའི་ཕྱིར། ། ཚད་མར་ཧ་ཅང་ཐལ་ཞེ་ན། ། ཐལ་བ་འདི་ནི་ཁྱེད་ཉིད་ཀྱི། ། ཕྱོགས་ལ་ངེས་པར་འཇུག་པ་སྟེ། ། སྒྲོ་འདོགས་གསར་དུ་གཅོད་བྱེད་ཀྱི། ། རིག་པ་ཡིན་པ་ཉིད་ཕྱིར་རོ། ། ཉེར་ལེན་ཚད་མས་རང་སྟོབས་ཀྱིས། ། ངེས་པ་དྲངས་པའི་འཇུག་ཡུལ་ལ། །
འཇུག་ཕྱིར་གསར་དུ་མི་སླུ་མིན། ། གཞན་བྱ་གསར་དུ་རྟོགས་གྱུར་ཀྱང༌། ། འདི་ཡི་དངོས་ཀྱི་གཞལ་བྱ་ནི། ། གཞན་སེལ་ཕྱིར་དང་གཏན་ཚིགས་ལ། ། མ་བརྟེན་ཕྱིར་ན་མངོན་སུམ་དང༌། ། རྗེས་དཔག་ཚད་མར་ཐལ་བ་མེད། ། ཁྱེད་ཀྱི་ཕྱོགས་ལ་མངོན་སུམ་དང༌། ། དེས་དྲངས་ངེས་ཤེས་གཞལ་བྱ་དང༌། ། འཇུག་ཡུལ་གཅིག་ལ་འཇུག་པའི་ཕྱིར། ། ཚད་མར་ཐལ་བ་ཟློག་མི་ནུས། །
ཞེས་སྦྱར་བ་ཡིན་ནོ། ། གཉིས་པ་སེལ་འཇུག་ལ་གསུམ་སྟེ། མཚན་ཉིད། དེའི་རང་བཞིན་ངེས་པར་བྱ་བ། གཞན་སེལ་ལ་རྩོད་པ་སྤང་བའོ། ། དང་པོ་ནི། དངོས་འགལ་བཅད་ནས་འཇུག་པ་ནི། གཞན་སེལ་བའི་ཡུལ་ཅན་གྱི་མཚན་ཉིད་ཡིན་པར་ཆོས་ཀྱི་གྲགས་པ་བཞེད་དོ། ། གཉིས་པ་ལ་གཉིས་ཏེ། སེལ་བའི་རྣམ་གཞག་དང༌།
དེའི་རབ་ཏུ་དབྱེ་བའོ། ། དང་པོ་ནི། ཡུལ་གྱི་གནས་ལུགས་དངོས་མེད་དུ་བསྟན་པ་དང༌། སྒྲ་དང་རྟོག་པར་སྒྲོ་བཏགས་སུ་བཞག་པའོ། ། དང་པོ་ནི། གཞན་སེལ་བ་ཆོས་ཅན། དངོས་པོ་འཛིན་པའི་མངོན་སུམ་གྱི་ཡུལ་དུ་མེད་དེ། རྟོག་པས་བཏགས་པ་ཡིན་པའི་ཕྱིར། དེ་ལྟ་ན་ཡང༌། སྐྲ་ཤད་སོགས་དང་མི་མཚུངས་ཏེ།
ཁྱོད་ལ་རང་མཚན་དུ་འཁྲུལ་ནས་ཞུགས་པའི་རྟོག་པས་འཇུག་ཡུལ་རང་མཚན་འཐོབ་པ་སྲིད་པའི་ཕྱིར་རོ། ། གཉིས་པ་ལ། བསྟན་པ་དང༌། དེ་ཉིད་བཤད་པའོ། ། དང་པོ་ནི། གཞན་སེལ་ནི་རྟོག་པས་བཏགས་པ་ཡིན་ཏེ། དོན་རང་མཚན་གཅིག་དང་ཐ་དད་ལ་སེལ་བ་སྟེ་རྟོག་པའི་འཛིན་སྟངས་མུ་བཞི་སྲིད་པའི་ཕྱིར་རོ། ། རྟོག་པས་ཇི་ལྟར་བཟུང་བ་ལྟར། བསྟན་བཅོས་སུ་དེའི་རྣམ་གཞག་བྱས་པ་ཆོས་ཅན། དགོས་པ་ཡོད་དེ།
ངོ་བོ་གཅིག་ལ་ལྡོག་པ་ཐ་དད་ཀྱི་རྣམ་གཞག་དང༌། རྫས་ཐ་དད་ལ་ལྡོག་པ་གཞན་སེལ་གཅིག་གིས་ཁྱབ་པའི་རྣམ་གཞག་ཤེས་དགོས་པའི་ཕྱིར། དེ་ལྟར་ཤེས་པའང་ཆོས་ཅན། དགོས་པ་ཡོད་དེ། རྟགས་དང་རྗེས་དཔག་གི་སྒོ་ནས་བླང་དོར་གྱི་གནས་བདེ་བླག་ཏུ་རྟོགས་པའི་བྱེད་རྒྱུ་ཡིན་པའི་ཕྱིར་རོ། ། གཉིས་པ་ལ་གཉིས་ཏེ། ཐ་དད་ལ་གཅིག་ཏུ་སྒྲོ་འདོགས་པའི་ཚུལ་དང༌། གཅིག་ལ་ཐ་དད་དུ་སྒྲོ་འདོགས་པའི་ཚུལ་ལོ། ། དང་པོ་ལ་གསུམ་སྟེ། སྒྲོ་འདོགས་པའི་རྒྱུ་མཚན།
བློའི་རྣམ་པ། དགོས་པའོ། ། དང་པོ་ནི། བསལ་བ་རང་མཚན་རྫས་ཐ་དད་པ་རྣམས་བྱ་བ་རིགས་གཅིག་བྱེད་པ་དང༌། དོན་བྱེད་ནུས་པ་ལྟ་བུའི་མཚན་ཉིད་གཅིག་གིས་ཁྱབ་པ་དེ་ཆོས་ཅན། རྟོག་པ་ལ་བསལ་བ་རང་མཚན་རྫས་ཐ་དད་པ་རྣམས་གཅིག་ཏུ་སྣང་བའི་རྒྱུ་ཡིན་ཏེ། དེ་ལ་དེར་སྣང་བ་ལ་ཕན་བཏགས་སྟོབས་ཀྱིས་དེ་ཁྱོད་ཡོད་མེད་ཀྱི་རྗེས་སུ་འགྲོ་ལྡོག་བྱེད་པའི་ཕྱིར་རོ། ། གཉིས་པ་ལ། དངོས་དང༌། རྩོད་པ་སྤང་བའོ། །
དང་པོ་ནི། འཁོར་བ་པ་རྣམས་ཆོས་ཅན། རྫས་ཐ་དད་ལ་གཅིག་ཏུ་འཁྲུལ་བ་ཡོད་དེ། ཐོག་མ་མེད་པའི་བག་ཆགས་ཀྱི་སྟོབས་ཀྱིས། ཤིང་བསལ་མཐའ་དག་ལ་ཤིང་ངོ་ཞེས་ཐ་དད་མ་ཡིན་པ་ལྟ་བུར་འཛིན་པའི་ཕྱིར་རོ། ། གཉིས་པ་ནི། མུ་སྟེགས་བྱེད་ན་རེ། བསལ་བ་རྫས་ཐ་དད་དུ་མཚུངས་པ་ལ། འབྲས་བུའི་བློ་གཅིག་དང་ཐ་དད་སྐྱེ་བ་འགལ་ལོ་ཞེ་ན། འོ་ན་ཁྱེད་ལ་ཡང་དེ་འགལ་ལོ། །
ཁོ་བོ་ཅག་གི་ཕྱོགས་ལ་སྤྱི་དངོས་པོ་བ་ཡོད་པའི་རྒྱུ་མཚན་གྱིས་མི་འགལ་ལོ། ། དེ་དེའི་རྒྱུ་མཚན་མ་ཡིན་ཏེ། རྐྱེན་གསུམ་གྱིས་རྣམ་ཤེས་དང་ནི། སྨན་སོ་སོས་རིམས་ནད་གཅིག་ཞི་བར་བྱེད་པའི་ཕྱིར། དེས་ན་བསལ་བ་རྣམས་ཆོས་ཅན། རྫས་ཐ་དད་དུ་མཚུངས་པ་ཡིན་ཡང༌། འབྲས་བུ་གཅིག་དང་ཐ་དད་སྐྱེད་པའི་ཁྱད་པར་ཡོད་དེ། དེ་ལྟར་བྱེད་པའི་ནུས་པ་རང་བཞིན་གྱིས་ངེས་པའི་ཕྱིར། རྣམ་ཤེས་དང་ནི་སྨན་བཞིན་ནོ། ། གསུམ་པ་དགོས་པ་ནི།
ཤིང་བསལ་རྫས་ཐ་དད་པ་རྣམས་ལ། ཤིང་ཙམ་ཞེས་བྱ་བའི་སྤྱི་གཅིག་དོན་ལ་མེད་ཀྱང༌། སེལ་ངོར་ཁས་བླངས་པ་ཆོས་ཅན། དགོས་པ་ཡོད་དེ། ཤིང་བསལ་ཐ་དད་པ་རྣམས་ལ་དགག་སྒྲུབ་བྱ་བ་ཕྱོགས་གཅིག་ཏུ་རྟོགས་པར་འགྱུར་བའི་འབྲས་བུ་ཅན་ཡིན་པའི་ཕྱིར། གཉིས་པ་ལའང་གསུམ་ལས། སྒྲོ་འདོགས་པའི་རྒྱུ་མཚན་ནི། དོན་རང་མཚན་གྱི་སྒྲ་གཅིག་ལའང་ཆོས་ཅན། སེལ་ངོར་ལྡོག་པ་ཐ་དད་པ་དུ་མ་དབྱེར་རུང་སྟེ། གཞན་སེལ་སྤྱོད་ཡུལ་དུ་བྱེད་པའི་དོན་ལོག་པ་ཐ་དད་ལས་ལོག་པས་སོ། །
གཉིས་པ་བློའི་རྣམ་པ་ནི། སྒྲ་བྱས་མི་རྟག་པ་གསུམ་པོ་ལ་རྗོད་བྱེད་ཀྱི་སྒྲའི་འཇུག་ཚུལ་ཐ་དད་པ་ལྟར། རྟོག་པའི་འཇུག་ཚུལ་ཡང་དོན་གཅིག་ལ་ཐ་དད་དུ་ཞེན་པ་ཡིན་ཏེ། རྗོད་བྱེད་ཀྱི་སྒྲ་དང༌། དེའི་འབྲས་བུར་གྱུར་པའི་རྟོག་པ་ནི་འཇུག་ཚུལ་མཐུན་པའི་ཕྱིར་རོ། ། གསུམ་པ་དགོས་པ་ནི། གཅིག་ལ་ལྡོག་པ་དུ་མ་རྣམ་པར་ཕྱེ་བ་ཆོས་ཅན། དགོས་པ་ཡོད་དེ། རྫས་གཅིག་ལ་གཅིག་ཏུ་མ་རྟོགས་པ་རྟོགས་པར་བྱེད་པའི་འབྲས་བུ་ཅན་ཡིན་པའི་ཕྱིར། འདིར་ཕྱོགས་སྔ་མས་ནི།
སྣང་སེལ་གྱི་བྱས་མི་རྟག་སོ་སོར་མི་འབྱེད་ཅིང༌། དེ་དག་གི་རང་ལྡོག་ནས་ལྡན་པ་མ་ཡིན་པའི་འདུ་བྱེད་དུ་ཁས་ལེན། ཕྱོགས་ཕྱི་མས་ནི། སེལ་ངོའི་བྱས་མི་རྟག་ནི་ལྡོག་པ་ཡིན་པས་དངོས་མེད་ཁས་ལེན། སྣང་ངོའི་བྱས་པ་དང་མི་རྟག་པ་ལ་ནི། རིགས་པས་དཔྱད་པའི་ཚེ་རྫས་སྤྱི་མི་སྲིད་པས། གཟུགས་ཀྱི་བྱས་པ་གཟུགས་དང༌། སྒྲའི་བྱས་པ་སྒྲ་ཡིན་པ་ལ་སོགས་པར་ཁས་ལེན། མ་དཔྱད་པའི་རྣམ་གཞག་མངོན་པ་དང་མཐུན་པར་བཤད་ན། བྱས་མི་རྟག་དང༌།
སྐྱེ་སོགས་ཀྱི་རང་ལྡོག་ནས་ལྡན་པ་མ་ཡིན་པའི་འདུ་བྱེད་དུ་གཞག་གོ ། དེའི་ཕྱིར་སྒྲའི་བྱས་མི་རྟག་ལྡན་མིན་འདུ་བྱེད་དུ་འཆད་པ་ནི་རྣམ་འགྲེལ་མཛད་པའི་དགོངས་པ་མ་ཡིན་ཏེ། སྒྲ་འཛིན་མངོན་སུམ་ལ་སྣང་བའི་དོན་མཐའ་དག་མཉན་བྱ་མ་ཡིན་པར། དམ་བཅས་པའི་ཞེན་དོན་ལ་མངོན་སུམ་གྱིས་གནོད་པར་བཤད་པའི་ཕྱིར་རོ། ། གཉིས་པ་གཞན་སེལ་གྱི་རབ་ཏུ་དབྱེ་བ་ལ་གསུམ་སྟེ། དབྱེ་བ་མདོར་བསྟན། རང་མཚན་གཞན་སེལ་དུ་འདོད་པ་དགག དབྱེ་བ་སོ་སོའི་རྣམ་གཞག་རྒྱས་པར་བཤད་པའོ། ། དང་པོ་ནི། གཞན་སེལ་ཆོས་ཅན།
གཞུང་ལས་རྣམ་པ་གཉིས་སུ་བཤད་པ་ཡིན་ཏེ། རྟོག་པ་དོན་མཐུན་གྱིས་དངོས་པོར་ཡོད་པ་དང་མེད་པ་འཛིན་པའི་སྒོ་ནས། ཡོད་པ་གཞན་སེལ་དང་མེད་པ་གཞན་སེལ་གཉིས་སུ་ཕྱེ་ནས། རང་དོན་རྗེས་དཔག་གི་ལེའུར་བཤད་པས་སོ། ། གཉིས་པོའི་དཔེ་ནི། བུམ་པའི་ཡུལ་ཅན་གྱི་རྟོག་པའི་དངོས་ཀྱི་གཞལ་བྱ་དང༌། ནམ་མཁའི་དངོས་ཀྱི་ཡུལ་ཅན་གྱི་རྟོག་པའི་གཞལ་བྱ་ལྟ་བུའོ། ། ཡོད་པ་གཞན་སེལ་དང༌། མེད་པ་གཞན་སེལ་དེ་ཡང་ཆོས་ཅན། རེ་རེ་ལ་གཉིས་གཉིས་སུ་ཕྱེ་བ་ཡིན་ཏེ།
ཡུལ་ཅན་སྒྲ་དང༌། བློ་རྟོག་པའི་དབྱེ་བ་ཡིས། དེ་ལྟར་འབྱེད་ནུས་པའི་ཕྱིར། དཔེ་ནི། བུམ་པ་དང་ནམ་མཁའ། ཞེས་བརྗོད་པའི་སྒྲ་གཉིས་ཀྱི་དངོས་ཀྱི་བརྗོད་བྱ་དང༌། དེ་འཛིན་རྟོག་པ་གཉིས་ཀྱི་དངོས་ཡུལ་ལྟ་བུའོ། ། གཉིས་པ་ལ། དངོས་དང༌། དེའི་ཤེས་བྱེད་དོ། །
དང་པོ་ནི། ཁ་བ་ཅན་པ་དག་ན་རེ། བུམ་པ་མ་ཡིན་པ་ལས་ལོག་པའི་བུམ་པ་རང་མཚན་པ་དེ་གཞན་སེལ་ཡིན་ནོ། ། ཞེས་ཟེར། བེམས་པོའི་དོན་རང་མཚན་ལ་གཞན་སེལ་དུ་འཇོག་པ་གཞུང་ན་མེད་དེ། གཞན་སེལ་ནི་བློ་རྟོག་པའི་འཇུག་ཚུལ་ལས་ཕྱེ་བ་ཡིན་པའི་ཕྱིར། གཉིས་པ་ལ། ཧ་ཅང་ཐལ་བ་གཉིས་ལས། དང་པོ་ནི། ཁྱེད་འདོད་པའི་དོན་གྱི་གཞན་སེལ་དེ་ཆོས་ཅན།
སྣང་ཡུལ་དུ་འགྱུར་གྱི། སེལ་བ་ཡིན་པ་ཉམས་པར་ཐལ། རང་མཚན་ཡིན་པའི་ཕྱིར་རོ། ། ཐལ་བ་གཉིས་པ་ནི། དོན་གྱི་སྟེང་ན་གཞན་སེལ་གནས་ན། སྣང་བའང་ཕྱི་རོལ་གྱི་དོན་ལ་ཡོད་པར་མཚུངས་ལ། དེ་འདོད་ན། ལོང་བ་རྒྱུན་ཆད་པར་འགྱུར་ཏེ། གཟུགས་གསལ་བར་སྣང་བ་དེ་བློའི་ཆོས་མ་ཡིན་པར་དོན་གྱི་ཆོས་སུ་གནས་པའི་ཕྱིར། གསུམ་པ་སོ་སོའི་རྣམ་གཞག་ལ་གསུམ་སྟེ།
ཡོད་པ་གཞན་སེལ་བཤད་པ་དང༌། མེད་པ་གཞན་སེལ་བཤད་པ། དེ་གཉིས་ཀའི་མཇུག་བསྡུ་བའོ། ། དང་པོ་ལ་གཉིས་ལས། དངོས་པོའི་གཞན་སེལ་ལ། མཚན་ཉིད་ནི། དགག་བྱ་དངོས་མེད་གཅོད་པའི་ཡུལ་ཅན་གྱི་སྒྲ་དང་རྟོག་པས་བཞག་པའི་ཆོས་སོ། ། གཉིས་པ་དབྱེ་བ་ནི། ཡོད་པ་གཞན་སེལ་ཆོས་ཅན། འཇུག་ཡུལ་གྱི་སྒོ་ནས་དབྱེ་ན་གཉིས་ཏེ།
འཇུག་ཡུལ་རང་མཚན་སྣང་བའི་མངོན་སུམ་གྱིས་དྲངས་པའི་ངེས་པ་དང༌། དེ་མི་སྣང་བ་འཇུག་ཡུལ་ལྐོག་གྱུར་གྱི་དོན་སྤྱི་འཛིན་པའི་རྟོག་པས་བཞག་པའི་ཆོས་གཉིས་སུ་དབྱེ་ནུས་པའི་ཕྱིར། དེ་གཉིས་གཞན་སེལ་དུ་སྒྲུབ་པ་ནི། འཇུག་ཡུལ་རང་གི་མཚན་ཉིད་ཀྱི་རྣམ་པ་མངོན་སུམ་ལ་སྣང་བ་ལ། རྗེས་ཀྱི་ངེས་ཤེས་ཇི་སྙེད་པའི་ཡུལ་དུ་གྱུར་པ་ནི་ཆོས་ཅན། སེལ་བའི་ཆའི་ཡུལ་དུ་འགྱུར་བ་ཡིན་ཏེ། སྒྲ་དང་རྟོག་པས་ཕྱེ་བའི་ཆོས་ཡིན་པའི་ཕྱིར། འཇུག་ཡུལ་རང་གི་མཚན་ཉིད་ཀྱི་རྣམ་པ་མི་སྣང་བ་དེའི་དོན་སྤྱི་འཛིན་པ་རྟགས་ལ་ལྟོས་པའམ། མ་ལྟོས་ཀྱང་ངེས་པ་དེ་ཡི་ཡུལ་ཡང་ཆོས་ཅན། གཞན་སེལ་ཡིན་ཏེ།
རྗོད་བྱེད་ཀྱི་སྒྲ་དང་རྟོག་པའི་དངོས་ཡུལ་ཡིན་པའི་ཕྱིར། ལྐོག་གྱུར་གྱི་གཞན་སེལ་ཆོས་ཅན། གསུམ་དུ་དབྱེ་ནུས་ཏེ། བདེན་པ་རྗེས་དཔག་དང༌། མི་བདེན་པ་ལོག་ཤེས་དང༌། མཐའ་གཉིས་པ་ཐེ་ཚོམ་སྟེ། རྟོག་པའི་འཇུག་ཚུལ་གསུམ་ཡོད་པའི་རྒྱུ་མཚན་གྱིས་སོ། ། གཉིས་པ་མེད་པ་གཞན་སེལ་ལ་གསུམ་ལས། མཚན་ཉིད་ནི་རང་གི་དགག་བྱ་དངོས་པོར་ཡོད་པ་རྣམ་པར་གཅོད་པའི་ཡུལ་ཅན་གྱི་སྒྲ་དང་རྟོག་པས་བཞག་པའི་ཆོས་སོ། ། གཉིས་པ་དབྱེ་བ་ནི།
མེད་པ་གཞན་སེལ་ཆོས་ཅན། རྣམ་པ་གཉིས་སུ་དབྱེར་རུང་སྟེ། དགག་བྱ་ཤེས་བྱ་ལ་ཡོད་པ་དང་མེད་པའི་སྒོ་ནས་སོ་སོར་འབྱེད་ནུས་པའི་ཕྱིར། གསུམ་པ་དབྱེ་ཚུལ་མི་འཐད་པའི་རྩོད་པ་སྤང་བ་ལ། དངོས་མེད་ལ་དངོས་པོ་ལྟར་དབྱེ་བ་མཚུངས་པའི་རྩོད་པ་སྤང་བ་དང༌། འདུས་མ་བྱས་དངོས་པོར་ཡོད་པའི་རྩོད་པ་སྤང་བའོ། ། དང་པོ་ནི། དངོས་མེད་ཀྱི་གཞན་སེལ་ལའང་མངོན་གྱུར་ངེས་པའི་དང༌། ལྐོག་གྱུར་ངེས་པའི་གཞན་སེལ་གཉིས་སུ་འབྱེད་པར་མཚུངས་སོ། ། ཞེ་ན།
མཚུངས་པ་མ་ཡིན་ཏེ། དགག་བྱ་དངོས་པོ་བསལ་བ་ཙམ་གྱི་མེད་དགག་ལ་དངོས་མེད་ཅེས་ནི་བཏགས་པར་ཟད་པ་ཡིན་གྱི། དངོས་མེད་ཀྱི་ངོ་བོ་ཡོད་པ་མ་ཡིན་པས་སོ། ། ཁྱབ་སྟེ། ངོ་བོ་མེད་པ་ནི་སྣང་བའི་སྒོ་ནས་ཤེས་བྱ་མ་ཡིན་པ་དེས་ནའོ། ། དངོས་མེད་ཀྱི་ངོ་བོ་མེད་པ་མི་འཐད་དེ། དེ་ཉིད་དེའི་ངོ་བོར་གནས་པའི་ཕྱིར། དེ་ཙམ་གྱིས་མི་ཆོག་ན་དངོས་པོ་ལའང་ངོ་བོ་མ་གྲུབ་པར་མཚུངས་སོ། ། ཞེ་ན། མཚུངས་པ་མ་ཡིན་ཏེ།
དངོས་པོ་རང་གི་རྒྱུ་ལས་གྲུབ་པ་ནི་རང་གི་དགག་བྱ་དངོས་མེད་བཀག་པ་ལ་ལྟོས་མི་དགོས་པས་རྟོག་མེད་ཀྱི་ཤེས་པས་སྣང་ཡུལ་དུ་བྱེད་ནུས་ལ། དངོས་མེད་ནི་རྒྱུ་ཡིས་མི་སྐྱེད་པས། བློ་རྟོག་པའི་ངོར་དགག་བྱ་དངོས་པོ་བཀག་ནས་སེལ་བས་སྒྲུབ་པའི་ཕྱིར་རོ། ། གཉིས་པ་ནི། གལ་ཏེ་རི་བོང་གི་རྭ་སོགས་ལ་ངོ་བོ་མེད་མོད་ཀྱི། འདུས་མ་བྱས་གསུམ་དང༌། འཁྲུལ་ཡུལ་དོན་སྤྱི་དང༌། མེད་པ་བསལ་བ་གཉིས་པོ་དེར་སྣང་བའི་ཤེས་པ་ཉམས་སུ་མྱོང་བའི་རང་རིག་གི་སྟོབས་ཉིད་ལས། དེའི་འཇུག་ཡུལ་འདུས་མ་བྱས་གསུམ་དང༌། འཁྲུལ་ཡུལ་གཉིས་པོའི་ངོ་བོ་ཡོད་པར་གྲུབ་བོ། །
ཞེ་ན། འདུས་མ་བྱས་གསུམ་དང་འཁྲུལ་ཡུལ་གཉིས་ལ། རང་གི་ངོ་བོ་སྣང་བའི་སྒོ་ནས་འཇལ་བའི་ཚད་མ་མེད་དེ། དེ་དང་དེར་རྟོག་པ་ལ་སྣང་བ་དེ་ནི་ཤེས་པ་ཡིན་ལ། དེ་ལས་ཕྱི་རོལ་དུ་འདོད་ཅིང་བཏགས་པའི་ཆ་ནི་དངོས་པོའི་ཡུལ་ཅན་གྱི་ཚད་མས་གཞལ་མི་ནུས་པ་དེས་ནའོ། ། གལ་ཏེ། ནམ་མཁའ་དངོས་པོར་མེད་ན། འཇིག་རྟེན་དང་བསྟན་བཅོས་གཉིས་དང་འགལ་ལོ། ། ཞེ་ན། འཇིག་རྟེན་ན་གྲགས་པའི་རྒྱན་དང་བུ་གའི་ནམ་མཁའ་ཉིད་ནམ་མཁའ་དངོས་པོར་ཡོད་པའི་སྒྲུབ་བྱེད་མ་ཡིན་ཏེ།
སྟེང་གི་སྔོན་པོར་སྣང་བ་ནི་ཁ་དོག་ཡིན་པས་ནམ་མཁར་མི་རུང་ལ། ཁང་པ་ལ་སོགས་པའི་བུ་ག་ནི་ཐོགས་བཅས་ཀྱི་གཟུགས་མ་མཐོང་བ་ཙམ་གྱི་མེད་དགག་ལ་དེར་བཏགས་པ་ཙམ་ཡིན་པའི་ཕྱིར། བསྟན་བཅོས་དང་འགལ་བ་མེད་དེ། ནམ་མཁའ་རང་མཚན་དུ་མེད་པའི་ཕྱིར་ན་མངོན་སུམ་གྱིས་མི་འགྲུབ་ཅིང༌། ནམ་མཁའ་དང་དངོས་པོ་ལ་འབྲེལ་བ་མེད་པའི་ཕྱིར་རམ། རྒྱུ་མཚན་གྱིས། ནམ་མཁའ་དངོས་པོར་སྒྲུབ་པའི་རྗེས་དཔག་མེད་པ་དེས་ན། ནམ་མཁའ་ཡོད་དོ་ཞེས་སྒྲུབ་པ་ལ་ཚད་མ་མེད་པའི་ཕྱིར་རོ། ། གལ་ཏེ། འདུས་མ་བྱས་རྣམས་དངོས་པོར་མ་གྲུབ་ན།
རྟག་པར་བཤད་པ་དང་འགལ་ལོ་ཞེ་ན། མི་འགལ་ཏེ། རྟག་པའི་འཇོག་མཚམས། མུ་སྟེགས་བྱེད་དང༌། ཉན་ཐོས་ཀྱི་རྟག་སྨྲ་གཉིས་པོ་ནི། རྟག་པའི་དངོས་པོ་ལ་འདོད་མོད། ཆོས་ཀྱི་གྲགས་པ་ནི། མི་རྟག་པ་ལོག་ཙམ་གྱི་མེད་པ་གཞན་སེལ་ལ་རྟག་པའི་ཐ་སྙད་འདོགས་པའི་ཕྱིར་རོ། ། ངག་དོན། ནམ་མཁའ་ཆོས་ཅན།
དངོས་པོ་མ་ཡིན་ཀྱང་རྟག་པའི་ཐ་སྙད་འདོགས་སུ་རུང་སྟེ། དགག་བྱ་ཐོགས་བཅས་བཀག་ཙམ་གྱི་གཞན་སེལ་ཡིན་པའི་ཕྱིར། སྐབས་འདིར། འགྲེལ་པ་ལས་རྟག་མི་རྟག་གཉིས་ཀ་དངོས་པོར་གསུངས་པའི་དགོངས་དོན་ནི། རྟག་པའི་སྒྲ་འཇུག་པ་ནི་གཉིས་ཏེ། རྟག་པ་ཙམ་དང༌། རྟག་པ་ཉིད་ཅེས་བྱའོ། ། དང་པོ་ནི། མི་རྟག་པ་བཀག་ཙམ་གྱི་ལྡོག་པ་གཞན་སེལ་ལོ། ། གཉིས་པ་ནི།
དགག་བྱ་དེ་བཀག་ཤུལ་དུ་འཕངས་པའི་མ་ཡིན་པར་དགག་པ་སྟེ་རྟག་པའི་དངོས་པོའོ། ། འཇོག་མཚམས་དང་པོའི་རྟག་པ་དང་དངོས་པོ་འགལ་ཡང༌། འཇོག་མཚམས་གཉིས་པ་ལ་རྟག་པ་ཉིད་ལ་དངོས་པོས་ཁྱབ་པ་ཡིན་ཏེ། ཉིད་ཅེས་བྱ་བ་དངོས་པོའི་རྐྱེན་དུ་བཤད་པའི་ཕྱིར། གསུམ་པ་དོན་བསྡུ་བ་ནི། དབང་ཤེས་ཀྱི་དངོས་ཡུལ་ལ་གཞན་སེལ་མི་སྲིད་དེ། དབང་ཤེས་ནི་སྐུགས་པ་མིག་ཅན་དང་འདྲ་བས། དོན་རང་མཚན་གསལ་བར་སྣང་ཡང་འདིའོ་སྙམ་དུ་མི་འཛིན་པའི་ཕྱིར། གཞན་སེལ་ནི་རྟོག་པའི་དངོས་ཡུལ་ཁོ་ན་ལ་བཞག་སྟེ། རྟོག་པ་ནི་ལོང་བ་སྨྲ་མཁས་དང་འདྲ་བར་རང་མཚན་གསལ་བར་མི་སྣང་ཡང་འདིའོ་སྙམ་དུ་འཛིན་པའི་ཕྱིར།
དེ་ལྟ་ན་ཡང༌། མངོན་སུམ་གྱིས་མཐོང་བའི་དོན་ལ་རྟོག་པས་སྒྲོ་འདོགས་གཅོད་པ་ཡིན་ཏེ། རང་རིག་དབང་པོ་ཚང་བའི་སྐྱེས་བུ་དང་འདྲ་བ་ཡིས། རང་མཚན་དང་ལྡོག་པ་གཉིས་པོ་དེའི་བརྡ་སྤྲོད་པར་བྱེད་པ་སྟེ་རང་མཚན་ལ་ངེས་པ་འདྲེན་པའི་ཕྱིར་རོ། ། དེ་དག་ལ་འདི་སྐད་ཅེས། ཤེས་བྱ་ཇི་སྙེད་དངོས་པོ་དང༌། ། དངོས་པོ་མེད་པ་གཉིས་སུ་བསྡུ། ། དངོས་པོ་སྣང་དང་སེལ་ངོ་གཉིས། ། དངོས་མེད་སེལ་ངོ་ཁོ་ནར་བཞག ། སྣང་བ་དངོས་པོ་ཁོ་ན་སྟེ། །
སེལ་བ་ལ་ནི་སེལ་ངོ་ཡི། ། དངོས་དང་དངོས་མེད་རྣམ་གཉིས་པོ། ། ཡོད་དང་མེད་པའི་གཞན་སེལ་ལོ། ། དེ་ཕྱིར་སེལ་ངོའི་ཆོས་ཐམས་ཅད། ། ཡོད་མེད་གཞན་སེལ་གཉིས་སུ་བསྡུས། ། མེད་པ་གཞན་སེལ་མེད་དགག་ཏུ། ། བཤད་པ་ལྟར་ན་ཤེས་བྱ་སོགས། ། མ་ཡིན་དགག་པའི་ཁྱད་པར་འགའ། ། གཉིས་པོར་བསྡུ་ནུས་མིན་པ་ཡི། ། ཕུང་གསུམ་པ་རྣམས་དངོས་པོ་དང༌། །
དངོས་མེད་དང་ནི་གཉིས་ཀ་ལ། ། བརྟེན་པའི་སྒྲ་དོན་ཞེས་བྱ་བ། ། རྣམ་གསུམ་བཤད་པ་དེར་བསྡུས་སོ། ། ཞེས་སྦྱར་བ་ཡིན་ནོ། ། གསུམ་པ་གཞན་སེལ་ལ་རྩོད་པ་སྤང་བ་ལ་ལྔ་སྟེ། སྤྱི་མེད་ན་བརྡ་སྦྱོར་བ་རྒྱུ་མེད་དུ་ཐལ་བའི་རྩོད་པ་སྤང་བ། གཞན་སེལ་ལ་བརྡ་སྦྱོར་ན་རྟོགས་པ་ཕན་ཚུན་བརྟེན་པར་ཐལ་བའི་དང༌། བསལ་བྱ་མེད་པ་ལ་སེལ་བས་འཇུག་པ་མི་འཐད་པའི་དང༌། ལྡོག་པ་དངོས་པོར་གྲུབ་མ་གྲུབ་བརྟགས་པའི་དང༌། སྤྱི་དངོས་པོ་བ་མེད་ན་གཞི་མཐུན་མི་སྲིད་པའི་རྩོད་པ་སྤང་བའོ། །
དང་པོ་ནི། བྱེ་བྲག་པ་ན་རེ། སྤྱི་དངོས་པོ་བ་མེད་པའི་ཕྱིར་ན། སྤྱི་དེའི་སྒྲ་འཇུག་པ་རྒྱུ་མེད་པ་ཅན་དུ་འགྱུར་རོ། ། ཞེ་ན། རྗོད་བྱེད་ཀྱི་སྒྲ་རྣམས་ཆོས་ཅན། འཇུག་ཡུལ་གྱི་དབང་གིས་ཚུར་བཞག་པ་ལ་ལྟོས་པ་མེད་དེ། བརྗོད་འདོད་ཀྱི་དབང་གིས་འཇུག་པའི་ཕྱིར། དེ་ལྟ་ཡིན་ན། ཆོས་དང་ཆོས་ཅན་བརྗོད་པའི་སྒྲ་ཐ་དད་དུ་ཕྱེ་བ་དོན་མེད་པར་འགྱུར་རོ་ཞེ་ན།
སྒྲ་དངོས་དབང་གིས་མི་འཇུག་ན། དེ་གཉིས་ཐ་དད་དུ་ཕྱེ་བ་མི་འཐད་མི་དགོས་ཏེ། དོན་གྱི་ངོ་བོ་ནོག་སོགས་འདུས་པའི་གོང་བུ་གཅིག་ཉིད་ལ། ཁྱད་པར་གཞན་སྤོང་བ་དང་མི་སྤོང་བའི་བརྗོད་འདོད་ཀྱི་སྟོབས་ཀྱིས།

བ་ལང་ཉིད་ཅེས་ཆོས་བརྗོད་ཀྱི་སྒྲ་དང༌། བ་ལང་ཞེས་པ་ཆོས་ཅན་བརྗོད་པའི་སྒྲ་གཉིས་སྦྱར་བ་ཡིན་པས་སོ། ། འདིར་དོན་ནི། བ་ལང་ཉིད་ཅེས་བརྗོད་པ་ནི་ཁྱད་གཞི་བ་ལང་ལ་ལྟོས་པའི་ཆོས་བརྗོད་ཡིན་ཏེ། དེ་ལ་ལྟོས་པའི་ལྡོག་པ་གཞན་སེལ་བརྗོད་པའི་སྒྲ་ཡིན་པས་ཁྱད་གཞི་དེ་བརྗོད་བྱར་མི་སྤོང་ཞིང༌། དེའི་སྟེང་གི་ལྡོག་པའི་ཁྱད་པར་གཞན་སྤོང་བའི་ཕྱིར། དེའི་ཤེས་བྱེད་ཀྱང༌། ཁྱད་གཞི་བ་ལང་གི་སྟེང་གི་རང་མ་ཡིན་པ་རྣམ་པར་བཅད་ལྡོག་དེ་བློ་ཡུལ་དུ་འཕེན་ཞིང༌། དེའི་སྟེང་གི་ཤེས་བྱ་མ་ཡིན་པ་བཅད་པ་སོགས་ལྡོག་པའི་ཁྱད་པར་གཞན་བློ་ཡུལ་དུ་མི་འཕེན་པའི་ཕྱིར་རོ། ། བ་ལང་ཞེས་བརྗོད་པ་ནི། ཁྱད་ཆོས་དེ་ལ་ལྟོས་པའི་ཆོས་ཅན་བརྗོད་པ་ཡིན་ཏེ།
དེ་ལ་ལྟོས་པའི་ལོག་པ་བརྗོད་པའི་སྒྲ་ཡིན་པས། ཁྱད་པར་དེ་ཉིད་བློ་ཡུལ་དུ་འཕེན་པར་མ་ཟད། ལྡོག་པའི་ཁྱད་པར་གཞན་ཡང་བརྗོད་བྱར་མི་སྤོང་བའི་ཕྱིར། དེས་ན། སྒྲ་དེ་གཉིས་ཀ་བརྗོད་བྱའི་དོན་གཅིག་ལ་འཇུག་པ་ཡིན་ཏེ། དངོས་ཀྱི་བརྗོད་བྱ་བ་ལང་མ་ཡིན་པ་རྣམ་པར་བསལ་ཙམ་གྱི་ལྡོག་པ་དང༌། ཞེན་པའི་བརྗོད་བྱ་བ་ལང་རང་མཚན་ལ་འཇུག་པར་དོན་མཚུངས་པའི་ཕྱིར། དོན་གཅིག་པ་དེ་ལྟ་ན། གང་རུང་གཅིག་བརྗོད་པས་ཆོག་མོད། བ་ལང་གི་བ་ལང་ཉིད་ཅེས་བརྗོད་པ་དོན་མེད་དོ་ཞེ་ན།
དེ་ལྟར་བརྗོད་པ་ལ་དགོས་པ་ཡོད་དེ། ཆོས་ཅན་བ་ལང་གི་སྟེང་གི་ཆོས་རང་མ་ཡིན་རྣམ་པར་བཅད་ལྡོག་དེ་ཤེས་པར་འདོད་པའི་ཚེ་རྣམ་དབྱེ་དྲུག་པའི་སྦྱོར་ཚུལ་དེ་ལྟར་བྱེད་དགོས་པའི་ཕྱིར། ཞེས་འཆད་པ་ནི། ཇི་སྐད་དུ། དེ་ལའང་གཞན་ལས་ལོག་པ་དང༌། ཞེས་པ་ནས། དེ་ལས་ཁྱད་པར་གཞན་མེད་དོ། ། ཞེས་པའི་བར་གསུངས་པ་ཡིན་ནོ། ། བྱེ་བྲག་པ་ལྟར་ན་ནི། བ་ལང་ཉིད་ཅེས་པ་ནི།
སྤྱི་ཡིན་པའི་ཕྱིར་དངོས་པོ་ཡིན་ཀྱང༌། རྫས་མ་ཡིན་པས་ཆོས་དང༌། བ་ལང་ནི་རྫས་ཁོ་ན་ཡིན་པས་ཆོས་ཅན་ཡིན་ལ། རྫས་དང་སྤྱི་ནི་དངོས་པོ་ཐ་དད་པའི་རྒྱུ་མཚན་གྱིས། བ་ལང་གི་བ་ལང་ཉིད་ཅེས་པའི་སྒྲ་སྦྱོར་བར་འདོད་པ་ཡིན་ནོ། ། ཞེས་བྱ་བ་འདི་ནི་ཕྱི་ནང་གཉིས་ཀྱི་ཁྱད་པར་ཡིན་ལ། སྡེ་བདུན་མཛད་པའི་ལུགས་ལ། སྒྲའི་མི་རྟག་པ་ཞེས་བརྗོད་པ་དེ། ཁྱད་པར་གཞན་སྤོང་གི་སྒྲ་དང༌། སྒྲ་མི་རྟག་པ་ཞེས་བརྗོད་པ་དེ།
ཁྱད་པར་གཞན་མི་སྤོང་བའི་སྒྲ་ཡིན་མོད། དེའི་ཚེ་ནི་གཉིས་པོ་དེ་ཕན་ཚུན་དུ་ཆོས་ཆོས་ཅན་དུ་སྦྱོར་བ་ནི་མ་ཡིན་ཏེ། དེ་ལྟར་བརྗོད་པ་གཉིས་ཀའི་ཚེ་ཡང༌། མི་རྟག་པ་ཆོས་དང༌། སྒྲ་ཆོས་ཅན་དུ་འཇོག་པ་ལ་ཁྱད་པར་མེད་པའི་ཕྱིར་རོ། ། སྒྲ་གཉིས་ཀྱི་ཁྱད་པར་འཇོག་པའི་སྐབས་འདིར། ཆོས་ཅན་དུ་རྫས་ལྡོག་གང་བཞག་ཀྱང་འདྲ་ལ། ཆོས་ནི་ལྡོག་ཆོས་ཁོ་ནར་བཞག་དགོས་ཏེ། ཆོས་ཅན་དེ་ལ་ལྟོས་པའི་རིགས་སྤྱི་ཡིན་པ་ཞིག་ངེས་པར་དགོས་པའི་ཕྱིར་རོ། ། གཉིས་པ་ལ་གཉིས་ཏེ།
རྩོད་པ་དང༌། ལན་ནོ། ། དང་པོ་ནི། རྒྱལ་དཔོག་པ་ན་རེ། དངོས་འགལ་ཤིང་མ་ཡིན་གཅོད་པའི་གཞན་སེལ་ལ་ཤིང་གི་སྒྲ་སྦྱོར་བར་འདོད་པ་དེ་ནི་མི་འཐད་དེ། དེ་ལྟ་ན། ཤིང་དང་ཤིང་མ་ཡིན་གཉིས་རྟོགས་པ་ཕན་ཚུན་བརྟེན་པར་ཁས་ལེན་དགོས་པའི་ཕྱིར་ཏེ། ཤིང་གི་བརྡ་སྦྱོར་བ་ལ་ཤིང་མ་ཡིན་སེལ་དགོས། ཤིང་མ་ཡིན་གྱི་བརྡ་སྦྱོར་བ་ལ་ཤིང་སེལ་དགོས་པར་ཁས་བླངས་པས་སོ། ། དེའི་ཕྱིར་དངོས་ཀྱི་འགལ་ཟླ་གང་རུང་གཅིག་མ་གྲུབ་པས།
གཉིས་ཀ་ངོས་ཟིན་པ་མེད་པར་ཐལ་བ་དེས་ན། སྒྲ་གཞན་སེལ་ལ་སྦྱོར་བ་མི་སྲིད་དོ་ལོ། ། ལན་ལ་གཉིས་ཏེ། མགོ་མཚུངས་དང༌། དངོས་པོའི་ལན་ནོ། ། དང་པོ་ནི། རང་མཚན་ལ་བརྡ་དངོས་སུ་སྦྱོར་བར་འདོད་པ་ཁྱེད་ཀྱང༌། ཤིང་ཞེས་པའི་སྒྲས་དངོས་འགལ་ཤིང་མ་ཡིན་མི་གཅོད་ན། ཤིང་དེའི་ངོ་བོ་རྟོགས་པ་མི་སྲིད་ལ། གཅོད་ན་འགལ་ཟླ་ཤིང་མིན་ལ་རྟོགས་པར་ཤིང་མི་རྟོགས་པས།
ཐ་སྙད་ཐམས་ཅད་མེད་པར་འགྱུར་རོ། ། ཕྱིར་རྒོལ་བ་ན་རེ། དངོས་འགལ་ཤིང་མ་ཡིན་བསལ་ནས་ཤིང་གི་དངོས་པོ་དེ་མི་སྒྲུབ་ཀྱི། འོན་ཀྱང༌། ཡལ་ག་ལོ་འདབ་དང་ལྡན་པ་ཅིག་མཐོང་བས་དེ་ལ་ཤིང་གི་བརྡ་བྱེད་ལ། ཐ་སྙད་ཀྱི་དུས་སུའང་དངོས་པོ་དེ་ཉིད་རྟོགས་ཤིང་གོ་བ་ཡིན་ནོ། ། ཞེ་ན། བརྡ་གཞན་སེལ་ལ་སྦྱོར་བར་གྲུབ་སྟེ། བརྡའི་དུས་ན་འདི་ཁོ་ན་ཤིང་ཡིན་ཞེས་ཤིང་མ་ཡིན་མ་བཀག་ན་ནི་ཐ་སྙད་ཀྱི་དུས་སུ་ཤིང་མི་འགྲུབ་ལ། གལ་ཏེ།
འདི་ཁོ་ན་ཤིང་ཡིན་ཞེས་ཤིང་མ་ཡིན་བཀག་ན་ཐ་སྙད་ཀྱི་དུས་སུ་ཤིང་འགྲུབ་མོད། འོན་ཀྱང༌། དེ་འདྲ་དེ་ནི་བརྡ་གཞན་སེལ་ལ་སྦྱོར་བ་ཉིད་ཡིན་པའི་ཕྱིར། དངོས་པོའི་ལན་ནི། རྣམ་འགྲེལ་མཛད་པ་ཆོས་ཅན། རང་ལུགས་ཀྱི་བརྡ་སྦྱོར་ཚུལ་ལ་རྟོགས་པ་ཕན་ཚུན་བརྟེན་པའི་ཉེས་པ་མི་འཇུག་སྟེ། བརྡའི་སྔ་རོལ་དུ་ཡལ་ག་ལོ་མ་དང་ལྡན་པ་མངོན་སུམ་གྱིས་མཐོང་ནས། དེ་ལ་ཤིང་གི་བརྡ་བྱེད་ལ། བརྡ་དེ་ནི་རིགས་ལ་སྦྱོར་བར་བྱེད་ཅིང༌། རིགས་དེ་ནི་གཞན་སེལ་ལས་གཞན་མ་ཡིན་པའི་ཕྱིར།
འདིའི་ངག་དོན་ནི། ཐོག་མར་ཐ་སྙད་ངེས་པར་བྱས་ནས། དེའི་འོག་ཏུ་དོན་ངེས་པར་བྱེད་དགོས་ན། བརྡ་སྦྱོར་ཚུལ་འདི་ལ་སྐྱོན་དེ་འཇུག་ཀྱང༌། ཐོག་མར་དོན་མངོན་སུམ་གྱིས་གྲུབ་ཟིན་པའི་འོག་ཏུ་བརྡ་སྦྱོར་བ་ཡིན་པས། ཕན་ཚུན་བརྟེན་པའི་ཉེས་པ་དེ་མི་འཇུག ཅེས་བྱ་བའི་དོན་ཏེ། ཇི་སྐད་དུ། ཐ་དད་པར་ནི་ཤེས་འགྱུར་བས། ། ཐ་དད་པ་ལ་སྐད་སྦྱོར་ཏེ། །
ཞེས་གསུངས་པས་སོ། ། བརྡ་གཞན་སེལ་གྱི་སྒོ་ནས་སྦྱོར་བ་དེ་ལྟ་ན། དགག་ཚིག་དངོས་སུ་མི་སྦྱོར་བ་ཅི་ཞེ་ན། ཚིག་ཀུན་ཆོས་ཅན། ངེས་གཟུང་གི་སྙིང་པོ་ཅན་ཡིན་ཏེ། དོན་མ་ཡིན་པ་གཞན་ལས་ཟློག་ནས་རང་གི་དོན་དེར་འཇུག་པའི་ཕྱིར། གསུམ་པ་ནི། རྒོལ་བ་ན་རེ། ཤེས་བྱ་ལ་སོགས་པའི་སྒྲ་དེ་ལ་རྣམ་བཅད་འགལ་ཏེ། བཅད་བྱ་མེད་པའི་ཕྱིར་ཞེ་ན།
ཤེས་བྱ་དེ་ལས་གཞན་པའི་དངོས་པོ་མེད་ནའང༌། སྒྲ་དེ་ཆོས་ཅན། སེལ་འཇུག་ཡིན་ཏེ། རྟོག་པས་སྒྲོ་བཏགས་པའི་སྒོ་ནས་སེལ་ངོར་དེ་མིན་རྣམ་པར་བཅད་པ་ཡོད་པའི་ཕྱིར། བཞི་པ་ལ་གཉིས་ལས། རྩོད་པ་ནི། གལ་ཏེ། ཁྱོད་ཀྱི་ལྡོག་པ་གཞན་སེལ་དེ་དངོས་པོ་ཡིན་ན་སྤྱི་དངོས་པོར་འདོད་པ་དང་མཚུངས་ལ། དངོས་མེད་ཡིན་ན་བརྡ་སྦྱར་བ་ལ་དགོས་པ་དང༌། རང་མཚན་གོ་བའི་ནུས་པ་མེད་པ་དེས་ན།
བརྡ་སྦྱོར་བ་ལ་ལྡོག་པ་ཁས་ལེན་མི་དགོས་སོ་ལོ། ། ལན་ལ་གཉིས་ལས། གཞན་ལན་དགག་པ་ནི། འདི་ལ་བོད་རྣམས་ཕལ་ཆེར་ནི། དངོས་པོའི་ལྡོག་པ་སྟེ། སེལ་ངོར་དངོས་པོ་མ་ཡིན་པ་རྣམ་པར་བཅད་ཙམ་དེ་དངོས་པོར་འདོད་དོ། ། དེ་ལྟ་ཡིན་ན། སྤྱི་དངོས་པོར་ཁས་བླངས་པའི་སྐྱོན་བརྗོད་པ་འདི་ནི་གདོན་པར་དཀའོ། ། ཇི་ལྟར་ཞེ་ན། སེལ་ངོར་ཤིང་མ་ཡིན་ལས་ལོག་ཙམ་གྱི་ལྡོག་པ་དངོས་པོར་གྲུབ་པ་དེ་ཤ་པ་དང་རྫས་གཅིག་ཡིན་ནམ།
རྫས་གཞན་ཡིན། དང་པོ་ལྟར་ན། གཞན་ཙནྡན་ཆོས་ཅན། ཤིང་མ་ཡིན་པར་ཐལ། ཤིང་ཙམ་དེ་ཁྱོད་ལ་རྗེས་སུ་མི་འགྲོ་བའི་ཕྱིར། རྟགས་ཇི་ལྟར་ཁས་བླངས་པ་ནི། ཤིང་ཙམ་ཆོས་ཅན། ཙནྡན་ལ་རྗེས་སུ་མི་འགྲོ་བར་ཐལ། ཤ་པ་དང་རྫས་གཅིག་ཡིན་པའི་ཕྱིར། ཇི་སྐད་དུ།
རིགས་ལྡན་རིགས་མིན་གང་གི་ཕྱིར། ། བསལ་བའི་ངོ་བོ་གཞན་བརྟེན་མེད། ། ཅེས་གསུངས་པ་ལྟར་རོ། ། གཉིས་པ་ལྟར་དེ་ལས་རྫས་གཞན་པའི་ཤིང་ཡིན་ན། ཤ་པ་ཆོས་ཅན། ཤིང་མ་ཡིན་པར་འགྱུར་ཏེ། ཤིང་མ་ཡིན་དེའི་རང་བཞིན་ལས་གཞན་མ་ཡིན་པ་སྟེ་ཤིང་ཙམ་དེ་ཁྱོད་ལ་རྗེས་སུ་མི་འགྲོ་བའི་ཕྱིར། རྟགས་ཇི་ལྟར་ཁས་བླངས་པ་ནི། ཤིང་ཙམ་དེ་ཆོས་ཅན། ཤ་པ་ལ་ཁྱབ་བྱེད་དུ་རྗེས་སུ་མི་འགྲོ་བར་ཐལ།
ཤ་པ་དེ་ཁྱོད་དང་མ་འབྲེལ་བའི་ཕྱིར། འབྲེལ་ན། ཤ་པ་ཤིང་གི་འབྲས་བུ་ཉིད་དུ་ཐལ་བར་འགྱུར་ཏེ། ཇི་སྐད་དུ། གལ་ཏེ་ཐ་དད་གྲུབ་ཅེ་ན། ། ལྟོས་ཕྱིར་འབྲས་བུ་ཉིད་དུ་བརྗོད། ། ཅེས་གསུངས་པས་སོ། ། མདོར་ན། ཆོས་ཀྱི་གྲགས་པའི་གཞུང་བཟུང་ནས་བདག་ཉིད་ཆེན་པོ་ཕྱོགས་ཀྱི་གླང་པོའི་རིགས་པ་སྤྱི་དངོས་མེད་འགོག་པ་ནི་ཆོས་ཅན། ནགས་ལ་གནས་པའི་སྤྲེའུ་དག་ལྗོན་པའི་ཤིང་ལ་མི་གཙང་བ་འཐོར་བ་དང་ཆོས་མཚུངས་ཏེ།
རང་གང་ལ་གནས་པའི་ལུགས་དེ་སུན་འབྱིན་པའི་ཕྱིར། གཉིས་པ་རང་ལན་ནི། བརྡ་གཞན་སེལ་ལ་སྦྱོར་བ་ལ་ནི་རང་མཚན་མི་འཐོབ་པའི་སྐྱོན་འདི་མེད་དེ། ལྡོག་པ་དངོས་པོར་མ་གྲུབ་ཅིང༌། བློ་རྟོག་པའི་འཇུག་ཚུལ་ལ་བརྟགས་ཤིང་དཔྱད་པ་ན། ལྡོག་པ་དེ་སེལ་ངོར་བསལ་བའི་དངོས་པོ་ཀུན་ལ་ཡོད་པའི་ཕྱིར། དེས་ན། ཤིང་ཞེས་པ་ལྟ་བུའི་སྒྲ་ཅིག་བརྗོད་ནའང༌། ཤིང་མ་ཡིན་དགག་པ་དང༌། ཤིང་རང་མཚན་སྒྲུབ་པའི་ནུས་པ་རྣམ་པ་གཉིས་ཡོད་དེ།
ཕན་ཚུན་སྤངས་པའི་ཆོས་གཉིས་གཅིག་པ་མི་སྲིད་ཅིང༌། ལྡོག་པ་ལ་ངོ་བོ་མ་གྲུབ་པས། ལྡོག་པ་བརྗོད་པ་ཉིད་ཀྱིས་ནི་ལོག་པའི་དངོས་པོ་གྲུབ་པར་གསུངས་པའི་ཕྱིར། སྐབས་འདིར། རང་ལ་སེལ་ངོར་ཤིང་མིན་རྣམ་པར་བསལ་ཙམ་དེ། ཤ་པ་དང་བདག་ཉིད་གཅིག་གམ་ཐ་དད་ཅེས་འདྲི་ན། གང་དུ་ཡང་ཁས་མི་ལེན་ཏེ། དེ་ལ་ངོ་བོ་མེད་པའི་ཕྱིར། འོ་ན་དེ་གཉིས་འབྲེལ་མེད་དུ་ཐལ་བས། སྤྱི་བསལ་དུ་མི་རུང་ངོ༌། །
སྙམ་ན། དེ་གཉིས་ལ་འབྲེལ་པ་གོ་ཆོད་པོ་མེད་ཀྱང༌། རྟོག་པས་དངོས་པོ་གཅིག་ཏུ་ཞེན་པ་ལྟར་ཞུགས་པས་འཇུག་ཡུལ་ལ་མི་སླུ་བ་ཡིན་ཏེ། གཞུང་འདི་ཉིད་ལས། སྤྱི་དང་བྱེ་བྲག་འབྲེལ་པ་ཡང༌། ། འཁྲུལ་པས་དངོས་པོ་གཅིག་ཉིད་དུ། ། བརྟགས་པས་འགྲུབ་ཀྱི་གཞན་དུ་མིན། ། ཞེས་འབྱུང་བ་ལྟར་རོ། ། ལྔ་པ་ནི། བསལ་བ་ཐ་དད་པ་རྣམས་ལ་སྤྱི་དངོས་པོ་བ་མེད་ན།
ཨུཏྤལ་སྔོན་པོ་ལ་སོགས་པའི་ཆོས་རྣམས་གཞི་གཅིག་ལ་མི་འདུ་བས་གཞི་མཐུན་མེད་པར་འགྱུར་རོ། ། ཞེ་ན། ཉེས་པ་དེ་འཇུག་པ་མ་ཡིན་ཏེ། ཨུཏྤལ་སྔོན་པོ་ཞེས་སྒྲས་བརྗོད་པ་དང༌། རྟོག་པས་བཟུང་བའི་ཚེ། སྔོ་མིན་བཅད་ཙམ་ལས་ཨུཏྤལ་རྫས་གཞན་དུ་ཡོད་པ་མ་ཡིན་ཀྱང༌། སེལ་བའི་དབྱེ་བསྡུ་དབང་བཙན་པར་བྱས་ནས་རྟོག་པའི་ངོར་གཞི་མཐུན་ཉིད་དུ་འགྱུར་གྱི། དབང་པོའི་ཤེས་པ་ནི་རང་མཚན་ཁོ་ན་ལ་འཇུག་པའི་ཕྱིར་རམ། རྒྱུ་མཚན་གྱིས། དེའི་སྤྱོད་ཡུལ་ལ་གཞི་མཐུན་འཇོག་པ་མ་ཡིན་པའི་ཕྱིར།
འདིར་མུ་སྟེགས་ཀྱི་འདོད་པ་ནི། ཨུཏྤལ་ནི་རྫས་དང༌། སྔོན་པོ་ནི་ཡོན་ཏན་ཡིན་ཞིང༌། དེ་གཉིས་ཀ་ལ་ཡང༌། སྔོན་པོ་ཉིད་ཅེས་བྱ་བའི་སྤྱི་དངོས་པོ་བ་ཅིག་རྗེས་སུ་འགྲོ་བས་གཞི་མཐུན་དུ་འཇོག་པ་ཡིན། ཞེས་ཟེར་ལ། རང་ལུགས་ལ་ནི། སེལ་ངོའི་ཨུཏྤ་ལ་སྔོན་པོ་དེ་ལྡོག་པ་གཉིས་ཚོགས་པའི་རྒྱུ་མཚན་གྱིས་གཞི་མཐུན་ལ་འཇོག་ལ། དེ་ཡང་ལྡོག་པ་གཉིས་པོ་གཅིག་བརྗོད་པའི་སྒྲས་ཅིག་ཤོས་མི་སྤོང་བ་ལ་གཞི་མཐུན་གྱི་བརྡ་སྦྱར་བ་ཡིན་ནོ། ། གསུམ་པ་ཕན་ཡོན་གྱི་མཇུག་བསྡུ་བ་ནི།
སྒྲུབ་པ་དང་གཞན་སེལ་རྣམ་དག་གི་མིག་དང་བློ་གྲོས་གསལ་པོ་དང་ལྡན་པའི་རྟོག་གེ་པ་དེ་ཆོས་ཅན། ཀུན་མཁྱེན་འདྲ་སྟེ། ཤེས་བྱ་ཡི་དེ་ཁོ་ན་ཉིད་བལྟ་བའི་བློ་མིག་ཅན་ཡིན་པའི་ཕྱིར། གཞན་སེལ་འཁྲུལ་པས་བཏགས་པ་དང༌། ། སྣང་བའང་རྡུལ་དང་སྐད་ཅིག་གི ། གནས་ཚུལ་ཅན་དུ་འདིར་བཤད་པས། ། དབུ་མའི་ལམ་དུ་བདེ་བར་འཇུག ། སྣང་སེལ་རློམ་སོང་འཆད་འཇུག་གི ། མིང་མི་ཤེས་པའི་རྟོག་གེ་པ། ། གཞུང་འདིའི་གྲུ་ཆེན་མ་བཟུང་ན། །
སྡེ་བདུན་ཡིད་བཞིན་མཚོ་མི་མཐོང༌། ། སེལ་བ་གསུམ་གྱི་རྣམ་གཞག་ཅེས། ། འཆད་པ་དེ་ཡིས་ཆོས་རྣམས་ཀུན། ། གཞན་སེལ་ཉིད་དུ་བསྡུས་པས་ན། ། མདོ་སེམས་གྲུབ་མཐའི་གཞུང་ལས་ཉམས། ། ཤཱཀྱ་བློ་ཡིས་དོན་རང་མཚན། ། བསལ་གཞི་ཡུལ་ཅན་སྒྲ་རྟོག་པ། ། སེལ་བྱེད་དེ་ཡིས་གང་བསལ་བ། ། གཞན་སེལ་ཉིད་དུ་བཤད་པ་ཡིན། ། ཚད་མ་རིགས་པའི་གཏེར་ལས་སྒྲུབ་པ་དང་གཞན་སེལ་བརྟག་པའི་རབ་ཏུ་བྱེད་པ་སྟེ་བཞི་པ་རྣམ་པར་བཤད་པའོ།། །།
གསུམ་པ་བརྗོད་བྱ་དང་རྗོད་བྱེད་ཀྱི་རྟོགས་ཚུལ་ལ། དགག བཞག སྤང་གསུམ་ལས། དང་པོ་ལ་གཉིས་ཏེ། རང་མཚན་རྐྱང་པ་བརྗོད་བྱར་འདོད་པ་མི་འཐད་པ་དང༌། སྤྱི་རྐྱང་པ་བརྗོད་བྱར་འདོད་པ་མི་འཐད་པའོ། ། དང་པོ་ལ། ཕྱི་དོན་རང་མཚན་ཁོ་ན་དང༌། ཤེས་པ་རང་མཚན་ཁོ་ན་བརྗོད་བྱར་འདོད་པ་མི་འཐད་པ་གཉིས་ལས།
དང་པོ་ནི། བྱེ་བྲག་པ་མ་གཏོགས་པའི་མུ་སྟེགས་བྱེད་དག རང་མཚན་ཁོ་ན་སྒྲའི་བརྗོད་བྱར་འདོད་པ་ཡིན་ལ། དེའི་ནང་ནས་ཀྱང༌། བརྡ་སྤྲོད་པ་སོགས་འགའ་ཞིག་ན་རེ། བུམ་པ་ལ་སོགས་པའི་དོན་རང་མཚན་ཁོ་ན་རྗོད་བྱེད་སྒྲའི་བརྗོད་བྱ་ཡིན་ཏེ། དོན་བྱེད་མི་ནུས་པ་རྣམས་སུ་བརྡ་སྦྱར་བ་ལ་དགོས་ནུས་མེད་པའི་ཕྱིར། དེ་ལའང༌། དངོས་པོའི་དབང་གིས་འཇུག་པ་དང༌། བརྗོད་འདོད་ཀྱི་དབང་གིས་འཇུག་པ་གཉིས་ལས།
དང་པོ་ནི། ལྟོ་ལྡིར་བ་ལ་བུམ་པ་ཞེས་བརྗོད་པ་ལྟ་བུའོ། ། གཉིས་པ་ནི། བྲམ་ཟེའི་ཁྱེའུ་ལ་སེང་གེ་ཞེས་བརྗོད་པ་ལྟ་བུ། ཞེས་སྨྲའོ། ། དེ་དགག་པ་ལ་གཉིས་ཏེ། རང་མཚན་ཁོ་ན་བརྗོད་བྱ་མ་ཡིན་པའི་སྒྲུབ་བྱེད་དང༌། ཡིན་པ་ལ་གནོད་བྱེད་དོ། ། དང་པོ་ནི། རང་མཚན་ཡུལ་དུས་སོ་སོར་ངེས་པ་ནི་ཆོས་ཅན།
ཁྱོད་ལ་བརྡ་དངོས་སུ་སྦྱར་མི་ནུས་ཏེ། མཐའ་ཡས་པའི་ཕྱིར་དང༌། ཕྱིས་ཐ་སྙད་བྱེད་པའི་ཚེ་ནའང༌། དང་པོའི་རང་མཚན་རྙེད་པར་དཀའ་བའི་རྒྱུ་མཚན་གྱིས་ཀྱང་ཁྱོད་ལ་དེ་མི་ནུས་པའི་ཕྱིར། གཉིས་པ་ལ་གཉིས་ཏེ། གནོད་བྱེད་དངོས་དང༌། སྒྲུབ་བྱེད་མི་འཐད་པའོ། ། དང་པོ་ནི། འདས་པ་དང་མ་འོངས་པའི་བུམ་པ་དེ་ལ་ཆོས་ཅན། བུམ་པ་ཞེས་པའི་སྒྲའི་ཞེན་པ་ནི་བརྗོད་བྱ་མ་ཡིན་པར་ཐལ།
རང་མཚན་དུ་མེད་པའི་ཕྱིར་རོ། ། གཞན་ཡང་མིག་དབང་ལ་སོགས་པའི་རྐྱེན་གསུམ་དགོས་པ་མེད་པར་འགྱུར་ཏེ། རྗོད་བྱེད་སྒྲ་ཡིས་རང་མཚན་ཉིད་བརྗོད་ན་རྟོག་པས་ཀྱང་དེ་འཛིན་དགོས་པའི་ཕྱིར། གཉིས་པ་ལ་གཉིས་ཏེ། མངོན་སུམ་གྱིས་བརྡ་འབྲེལ་འཛིན་པ་དགག དབང་ཤེས་རྟོག་པར་འདོད་པ་དགག་པའོ། ། དང་པོ་ནི་མངོན་སུམ་ལ་སྣང་བཞིན་པའི་རང་མཚན་ཁོ་ན་ལ་བརྡ་དངོས་སུ་སྦྱོར་དགོས་ཏེ། མངོན་སུམ་གྱིས་མཐོང་མ་མྱོང་བའི་དོན་ལ་བརྡ་སྦྱོར་མི་ཤེས་པའི་ཕྱིར། ཞེ་ན། དབང་པོས་མིང་དོན་གྱི་འབྲེལ་པ་འཛིན་མི་སྲིད་དེ།
འབྲེལ་པ་དོན་ལ་མེད་པའི་ཕྱིར། དོན་འདིའི་མིང་འདི་ཞེས་སྦྲེལ་བའི་བློ་ནི་ཆོས་ཅན། གཞན་སེལ་ཁོ་ན་འཛིན་པ་ཡིན་ཏེ། དཔྱོད་པ་ཡིན་པའི་ཕྱིར། དང་པོ་མིང་དོན་གྱི་འབྲེལ་པ་བྱེད་པའི་ཚེ། བསལ་བ་རང་གི་མཚན་ཉིད་བསྟན་ན་ཡང་བརྡ་ནི་ཆོས་ཅན། སྤྱི་ལ་དངོས་སུ་སྦྱོར་བར་བྱེད་དེ། ཐ་སྙད་ཀྱི་ཚེ་རང་མཚན་གོ་བའི་དོན་དུ་འདོགས་པའི་ཕྱིར་རོ། ། དེ་ལས་གཞན་དུ། དབང་པོས་སྒྲ་དང་འདྲེས་པའི་དོན་ཏེ།
མིང་དོན་གྱི་འབྲེལ་པ་འཛིན་ན་བུམ་པའི་བརྡ་ཤེས་པ་མེད་པའི་གང་ཟག་གིས་ཀྱང་ལྟོ་ལྡིར་བ་མཐོང་བ་ན་བུམ་པའོ་སྙམ་དུ་རྟོགས་པར་འགྱུར་རོ། ། གཉིས་པ་ནི། རྒོལ་བ་ན་རེ། མིག་སོགས་དབང་པོའི་སྒོ་ལ་རྗེས་སུ་འབྲེལ་པའི་ཡིད་ཤེས་དེ། མཐོང་སྦྱོར་འདྲེས་པ་འཛིན་པའི་ཕྱིར་རྟོག་པ་ཡིན་ཀྱང༌། རྟོག་མེད་འདྲ་བ་ཡིན་ཏེ། རང་ལུགས་གསལ་བར་སྣང་བའི་ཕྱིར། དེ་ལས་གཞན་དུ་ན། དོན་རང་མཚན་རྟོགས་ཤིང་ངེས་པ་གཅིག་མི་སྲིད་པར་ཐལ། མཐོང་རྟོགས་ཡུལ་ཐ་དད་ཡིན་པའི་ཕྱིར་རོ། །
རྟོག་པ་མེད་པའི་ཡིད་མངོན་སུམ་དང༌། དེའི་གཟུང་ཡུལ་ངེས་པའི་རྟོག་བཅས་གཉིས་ཆོས་ཅན། ཁྱོད་ཀྱི་ཡུལ་ལ་བླུན་པོ་རྣམས་ཀྱིས་གཅིག་ཏུ་ཞེན་པའི་རྒྱུ་མཚན་ཡོད་དེ། འཇུག་ཡུལ་གཅིག་ལ་ཅིག་ཆར་དུ་འཇུག་པའམ། རིམ་གྱིས་འཇུག་ཀྱང་འཇུག་པ་མྱུར་བའི་ཕྱིར། གཉིས་པ་ནི། མུ་སྟེགས་བྱེད་ཁ་ཅིག་ན་རེ། ཤེས་རྣམ་རང་མཚན་ལ་བརྡ་དངོས་སུ་སྦྱོར་བ་ཡིན་ནོ། ། ཞེས་ཟེར། ཤེས་པའི་རྣམ་པ་རང་མཚན་དེ་ལ་ཆོས་ཅན།
བརྡ་དངོས་སུ་སྦྱར་མི་རུང་སྟེ། རང་གི་མཚན་ཉིད་ཡིན་པ་དེས་ན་གོང་དུ་བརྗོད་པའི་གནོད་བྱེད་རྣམས་འཇུག་པའི་ཕྱིར། ཡང་ན། བུམ་བསལ་རང་མཚན་ལ་རྗེས་སུ་མི་འགྲོ་བའི་ཕྱིར། ཞེས་བཀོད་ན་ལེགས་ཏེ། ཇི་སྐད་དུ། ཤེས་ལས་ཐ་དད་མ་ཡིན་པ། ། ཇི་ལྟར་དོན་གཞན་འབྲང་བར་འགྱུར། ། ཞེས་གསུངས་པས་སོ། ། གཉིས་པ་ལ།
གཉིས་ཏེ། བྱེ་བྲག་པ་རིགས་སྤྱི་ཁོ་ན་བརྗོད་བྱར་འདོད་པ་དགག རང་སྡེ་སྒྲ་དོན་གྱི་སྤྱི་ཁོ་ན་བརྗོད་བྱར་འདོད་པ་དེ་དགག་པའོ། ། དང་པོ་ནི། བྱེ་བྲག་པ་ན་རེ། ངེད་ཀྱི་ལུགས་ལ། ཇི་སྐད་བཤད་པའི་སྐྱོན་དེ་རྣམས་མེད་དེ། རྗོད་བྱེད་སྒྲ་ཡིས་བསལ་བ་རང་མཚན་མི་བརྗོད་ཀྱི། རིགས་སྤྱི་དངོས་པོ་བ་ཁོ་ན་བརྗོད་པའི་ཕྱིར། ཞེས་ཟེར།
དོན་ལ་སྤྱི་མེད་མོད། ཡོད་དུ་ཆུག་ནའང༌། དེ་ལ་བརྡ་སྦྱར་བ་ལ་དགོས་པ་མེད་དེ། དེས་རང་མཚན་གོ་བའི་ནུས་པ་མེད་པའི་ཕྱིར། སྤྱི་དང་འབྲེལ་བའི་རང་མཚན་ལ་བརྡ་སྦྱར་བས་རང་མཚན་གོ་ནུས་སོ། ། ཞེ་ན། སྤྱི་དང་འབྲེལ་བ་ཞེས་དགོས་ནུས་མེད་པའི་ཚིག་དེ་བོར་ལ། རང་གི་མཚན་ཉིད་ཉིད་ལ་བརྡ་སྦྱོར་ཞེས་སྨྲོས་ཤིག གལ་ཏེ། རང་མཚན་མཐའ་ཡས་པའི་ཕྱིར་དེ་ལ་བརྡ་སྦྱོར་བར་མི་ནུས་སོ་ཞེ་ན།
སྤྱི་དང་འབྲེལ་བའི་རང་མཚན་འདི་ལའང་ཆོས་ཅན། བརྡ་སྦྱོར་མི་ནུས་པར་ཐལ། མཐའ་ཡས་པའི་ཕྱིར། གཉིས་པ་ལ། ཕྱོགས་སྔ་མ་ནི། གངས་ཅན་གྱི་རྟོག་གེ་པ་སྔ་མ་རྣམས། དོན་སྤྱི་ཞེས་པ་རྟོག་པ་ལ་དེ་དང་དེར་སྣང་བ་ཁོ་ན་བརྗོད་བྱར་འདོད་པ་དང༌། ཉན་ཐོས་མང་བཀུར་བ་ནི། སྒྲ་སྤྱི་ཞེས་པ་མིང་དང༌། དོན་སྤྱི་ཞེས་པ་མཚན་མ་གཉིས་བརྡའི་དངོས་ཀྱི་བརྗོད་བྱར་འདོད་ལ།
དེ་ཡང་ལྡན་མིན་འདུ་བྱེད་དུ་ཁས་ལེན་ནོ། ། དེ་དགག་པ་ནི། མི་ལྡན་འདུ་བྱེད་ལ་བརྡ་དངོས་སུ་སྦྱར་བས་གཟུགས་སོགས་རང་མཚན་ལ་ཇི་ལྟར་རྟོགས་ཏེ། གཉིས་པོ་སེལ་ངོར་འབྲེལ་པ་མེད་པའི་ཕྱིར་རོ། ། དཔེར་ན། བུམ་པ་ཞེས་ནི་བརྗོད་པ་ལས་འབྲེལ་མེད་ཀྱི་བ་ལང་མི་རྟོགས་པ་བཞིན་ནོ། ། གཉིས་པོ་འབྲེལ་མེད་དུ་འཆད་པའང་རྣམ་འགྲེལ་ལས་འབྱུང་བ་ལྟར། བརྟག་པ་གསུམ་གྱིས་བརྟགས་པའི་དབང་དུ་བྱས་པའོ། ། གཉིས་པོ་འབྲེལ་བ་མེད་ཀྱང༌། འདྲ་བ་ལ་འཁྲུལ་ནས་དོན་གཟུགས་སོགས་ལ་འཇུག་གོ །
ཞེ་ན། གཟུགས་སོགས་དང་དེའི་ལྡན་མིན་དུ་བྱེད་ཆོས་ཅན། ཡུལ་དང་དུས་རེས་འགའ་འཁྲུལ་གྱི། ཀུན་ཏུ་འཁྲུལ་བ་མ་ཡིན་པར་ཐལ། འདྲ་བས་འཁྲུལ་བའི་ཕྱིར། ཐལ་བ་ལས། གཉིས་པོ་འདི་ནི་ཆོས་ཅན། འདྲ་བའི་སྒོ་ནས་འཁྲུལ་པ་མ་ཡིན་ཏེ། རྟག་ཏུ་འཁྲུལ་པར་འགྱུར་བས་སོ། ། ཅིག་ཤོས་ལ་ཡང་དེ་བཞིན་དུ་སྦྱར་ཏེ།
དོན་སྤྱི་ཉིད་ལ་བརྡ་སྦྱར་བས། ། འབྲེལ་མེད་གཟུགས་ལ་ཇི་ལྟར་རྟོགས། ། ཞེས་སོགས་སོ། ། འོ་ན་རང་ལུགས་ལ་ཡང་དོན་སྤྱི་ལ་དངོས་སུ་སྦྱོར་དགོས་པ་མ་ཡིན་ནམ་ཞེ་ན། སྤྱིར་དོན་སྤྱིའི་ངོས་འཛིན་མི་འདྲ་བས་གཞན་གྱི་ཕྱོགས་ལ་ནི། ཇི་ལྟར་དོན་གཞན་འབྲང་བར་འགྱུར། ། ཞེས་པའི་ཉེས་པ་དེ་འཇུག་ལ། རང་ལུགས་ལ་འཆད་པའི་ཚེ་ན། སེལ་ངོའི་བུམ་པ་ལ་བུམ་པའི་དོན་སྤྱི་ཞེས་ཟེར་ཞིང༌། དེ་ཉིད་སྒྲའི་དངོས་ཀྱི་བརྗོད་བྱ་ཡིན་མོད།
འཇུག་པའི་ཚེ་ནི་དོན་སྤྱི་དང་རང་མཚན་གྱི་ཕྱེ་བསལ་མེད་པར། ལྟོ་ལྡིར་བ་ལ་བུམ་པ་ཞེས་པའི་བརྡ་སྦྱར་བས་རང་མཚན་གོ་བར་ནུས་པའི་དོན་ནོ། ། འདི་སྐབས་ཀྱི་དགག་གཞག་རྣམས་ནི། འཇུག་ཚེ་དབང་བཙན་པར་བྱས་པ་ཡིན་ཏེ། བསྟན་བཅོས་མི་ཤེས་པའི་རྒན་པོས་བརྡ་སྦྱོར་བའི་དབང་དུ་བྱས་པའི་ཕྱིར། དེ་དག་ལ་འདི་སྐད་ཅེས། མངོན་སུམ་ཡུལ་ལ་རྟོག་པ་ཡིས། ། འདི་ཡི་མིང་ནི་འདི་ཡིན་ཞེས། ། སྦྱོར་ཕྱིར་མངོན་སུམ་ཡུལ་ཁོ་ན། ། བརྗོད་བྱ་ཡིན་ཞེས་བརྡ་སྤྲོད་པ། །
དེ་བཞིན་གངས་ཅན་པ་རྣམས་ཀྱང༌། ། མངོན་སུམ་ཡུལ་ལ་རྟོག་པ་ཡིས། ། སྒྲོ་འདོགས་བཅད་ཕྱིར་མངོན་སུམ་གྱིས། ། འཇུག་ཡུལ་ངེས་པ་ཡིན་ཞེས་འདོད། ། འཇུག་ཡུལ་གཅིག་ལ་འཇུག་པའམ། ། འཇུག་པ་མྱུར་བའི་རྒྱུ་མཚན་གྱིས། ། མངོན་སུམ་དང་ནི་རྟོག་པ་ཡི། ། བྱེད་པ་གཅིག་ཏུ་འདྲེས་པར་ཟད། ། རིགས་དང་རང་མཚན་སོ་སོ་ལ། ། བརྡ་སྦྱོར་ཞེས་པ་གཞན་གྱི་ལུགས། །
སྤྱི་དང་རང་མཚན་མ་ཕྱེ་བའི། ། གཞན་སེལ་ཉིད་ལ་བརྡ་སྦྱར་བ། ། བརྡ་སྦྱོར་རྒན་པོའི་ལུགས་ཡིན་ཞེས། ། རང་གི་བསྟན་བཅོས་ཉིད་དུ་བཞག ། འཆད་པའི་ཚེ་ན་དངོས་དང་ནི། ། ཞེན་པའི་བརྗོད་བྱ་སོ་སོར་ངེས། ། ཞེས་སྦྱར་བ་ཡིན་ནོ། ། གཉིས་པ་རང་ལུགས་གཞག་པ་ལ་གསུམ་སྟེ། མཚན་ཉིད། དབྱེ་བ།
དེའི་དོན་གཏན་ལ་དབབ་པའོ། ། དང་པོ་ནི། བརྡ་ལས་གོ་བར་བྱ་བ་དེ་བརྗོད་བྱའི་མཚན་ཉིད་དང༌། དོན་གོ་བར་བྱེད་པའི་བརྡ་དེ་རྗོད་བྱེད་ཀྱི་མཚན་ཉིད་ཡིན་ནོ། ། གཉིས་པ་ནི། གཉིས་པོ་དེ་ཆོས་ཅན། རྣམ་པ་བཞིར་དབྱེ་དགོས་ཏེ། འཆད་པ་དང་འཇུག་པའི་གང་ཟག་གི་དབྱེ་བས་རེ་རེ་ལ་གཉིས་གཉིས་སུ་འབྱེད་དགོས་པའི་ཕྱིར། དེ་ལྟར་ཕྱེ་བ་ཆོས་ཅན། དགོས་པ་ཡོད་དེ།
འཆད་པའི་ཚེ་རྣམ་པར་ཕྱེ་བས་གནས་ལུགས་ལ་མཁས་པར་འགྱུར་ཞིང༌། འཇུག་པའི་ཚེ་སྤྱི་དང་རང་མཚན་མ་ཕྱེ་བར་གཅིག་ཏུ་འཁྲུལ་བ་ལ་བརྡ་སྦྱར་བས་འཇུག་ཡུལ་ཐོབ་པའི་ཐབས་སུ་བྱེད་པས་སོ། ། གསུམ་པ་ལ་གསུམ་སྟེ། སྒྲའི་དངོས་ཀྱི་བརྗོད་བྱ་དངོས་མེད་དུ་སྒྲུབ། གཞི་མེད་ལ་འཁྲུལ་ནས་བརྡ་སྦྱོར་བའི་ཚུལ། འཁྲུལ་བ་ལ་བརྡ་སྦྱར་བས་རང་མཚན་གོ་བའི་འཐད་པའོ། ། དང་པོ་ནི། རྗོད་བྱེད་ཀྱི་སྒྲའི་དངོས་ཀྱི་བརྗོད་བྱ་དམ་པའི་དོན་དུ་མེད་དེ། ཕྱི་རོལ་གྱི་དོན་དང་ཤེས་པ་ནི་རང་མཚན་ཡིན་པས་དེར་མི་རུང༌། རིགས་པ་ཅན་པ་དང་རང་ལུགས་ལ་སྤྱི་འདོད་པའི་རིགས་དང་དོན་སྤྱི་གཉིས་པོ་ནི་དངོས་པོར་མེད་པ་ཡིན་པས།
དེ་བཞི་པོ་ནི་དངོས་ཀྱི་བརྗོད་བྱ་དང་དོན་དམ་པའི་གཞི་མཐུན་མ་ཡིན་པས་སོ། ། གཉིས་པ་ནི། འོ་ན་བརྡ་སྦྱོར་བ་གཞི་མེད་དུ་འགྱུར་རོ། ། ཞེ་ན། མི་འགྱུར་ཏེ། ལྷན་ཅིག་སྐྱེས་པའི་རྟོག་པ་ངོ་བོས་འཁྲུལ་པ་ལ་སྒྲའི་དོན་གྱི་གཟུགས་བརྙན་ཤར་བ་དེ་ལ། ཕྱི་རོལ་གྱི་དོན་དུ་ཞེན་ནས་སྒྲོ་བཏགས་པ་དེ་ནི་རྗོད་བྱེད་སྒྲའི་བརྗོད་བྱ་རང་མཚན་ཡིན་པར་བཏགས་ཤིང་ཞེན་པའི་ཕྱིར་རོ། ། གསུམ་པ་ནི། འོ་ན་རང་མཚན་གོ་བར་མི་འགྱུར་རོ་ཞེ་ན། བརྡ་སྦྱོར་རྟོག་པ་ཆོས་ཅན།
རང་མཚན་མ་ཡིན་པ་ལ་དེར་འཁྲུལ་ཡང་བདེན་པ་སྟེ་འཇུག་ཡུལ་ཐོབ་པར་འཐད་དེ། འཁྲུལ་པའི་བག་ཆགས་གོམས་པ་ཡིས། བརྡ་ཡི་དུས་ན་དོན་སྤྱི་དང་རང་མཚན་བསྲེས་ནས་བརྡ་སྦྱར་ལ། ཐ་སྙད་ཀྱི་དུས་ནའང་བསྲེས་པ་དེ་ལྟར་དུ་ཞུགས་པས་འཇུག་ཡུལ་གོ་བ་དེ་ཡི་ཕྱིར་རོ། ། གསུམ་པ་རྩོད་པ་སྤང་བ་ལ་ལྔ་ལས། རྩོད་པ་དང་པོ་ནི། དངོས་ཀྱི་བརྗོད་བྱར་ཁས་བླངས་པའི་སྒྲ་དོན་དེ། གཞན་རིགས་མི་མཐུན་ལས་ལོག་གམ་མ་ལོག མ་ལོག་ན་ལྡོག་པར་འཆད་པ་འགལ། ལྡོག་ན་ནི་དངོས་པོ་རྗོད་བྱེད་སྒྲའི་དངོས་ཀྱི་བརྗོད་བྱར་འགྱུར་རོ་ཞེ་ན།
སྒྲ་དོན་དངོས་ཀྱི་བརྗོད་བྱར་ཁས་བླངས་པ་དང༌། སྤྱི་དངོས་པོ་བ་བརྗོད་བྱར་འདོད་པ་དེ་དག་ག་ལ་མཚུངས་ཏེ། སྒྲ་དོན་ནི་དམ་པའི་དོན་ལ་སྟེ་སྣང་ངོར་རིགས་མི་མཐུན་ལས་མི་ལྡོག་ཀྱང༌། སེལ་ངོར་ལྡོག་པ་སྣང་བ་ནི་འཁྲུལ་པ་ཡིན་ལ། སྤྱི་དངོས་པོ་བ་ནི་འཁྲུལ་བར་མི་འདོད་པ་དེས་ནའོ། ། རྩོད་པ་གཉིས་པ་ནི། གལ་ཏེ་རྟོག་པའི་གཟུགས་བརྙན་སྒྲས་དངོས་སུ་བརྗོད་ན་ནི། ཤེས་པ་རང་མཚན་དངོས་ཀྱི་བརྗོད་བྱར་འགྱུར་རོ་ཞེ་ན། རང་མཚན་ལྡོག་པ་སྟེ་རྟོག་པའི་ཤེས་རྣམ་ནི་དངོས་ཀྱི་བརྗོད་བྱ་མ་ཡིན་ལ། འཁྲུལ་པས་ཤེས་རྣམ་ལ་རང་མཚན་དུ་བཏགས་པ་ནི་དངོས་མེད་ཡིན་པ་དེས་ན།
རྟོག་པའི་གཟུགས་བརྙན་དངོས་མེད་དེ་ལ་བརྡ་སྦྱར་བ་ཆོས་ཅན། དགོས་པ་ཡོད་དེ། འཇིག་རྟེན་པ་རྣམས་རང་མཚན་ལ་གཞུག་པའི་ཕྱིར་དུ་སྦྱར་བས་ཟད་པས་སོ། ། རྩོད་པ་གསུམ་པ་ནི། འཆད་པའི་ཚེ་སེལ་བའི་སྤྱི་ལ་བརྡ་དངོས་སུ་སྦྱོར་ན། ལྡན་པ་མ་ཡིན་པའི་འདུ་བྱེད་ལ་བརྡ་སྦྱོར་བར་ཁས་བླངས་པ་དང་ཉེས་པ་མཚུངས་སོ། ། ཞེ་ན་མི་མཚུངས་ཏེ། གལ་ཏེ། དོན་སྤྱི་རྫས་སུ་གྲུབ་ན་མཚུངས་པ་ཁྱེད་བདེན་མོད། འོན་ཀྱང་དེ་ནི་དངོས་མེད་ཡིན་པའི་ཕྱིར་དོན་སྤྱི་སྒྲའི་དངོས་ཀྱི་བརྗོད་བྱ་ཡིན་པ་དང༌།
སྒྲའི་དངོས་ཀྱི་བརྗོད་བྱ་མེད་པ་གཉིས་དོན་གཅིག་པའི་ཕྱིར་སེལ་བ་ཡུལ་མེད་ཅེས་ཤེས་ན། སྒྲའི་དངོས་ཀྱི་བརྗོད་བྱ་དང་རྗོད་བྱེད་དོན་དམ་པར་མེད་པ་ཉིད་དུ་ཤེས་པའི་དགོས་པ་ཡོད་དོ། ། རྩོད་པ་བཞི་པ་ནི། དངོས་ཀྱི་བརྗོད་བྱ་རྗོད་བྱེད་དོན་དམ་པར་མེད་ན། སྤྱི་ལ་རང་མཚན་དུ་འཁྲུལ་བ་ནི་གསོག་ཡིན་པའི་ཕྱིར་ཐ་སྙད་འཇིག་གོ་ཞེ་ན། འཁྲུལ་ཡང་ཐ་སྙད་འཐད་པ་ཡིན་ཏེ། འཁྲུལ་པའི་སྒོ་ནས་རང་མཚན་ལ་འཇུག་པའི་ཕྱིར། རྩོད་པ་ལྔ་པ་ནི། བོད་སྔ་མ་ན་རེ། ཆད་བྱས་ཀྱི་འབྲེལ་པས་འཇུག་ཡུལ་གོ་བ་ལ་འཁྲུལ་པའི་འབྲེལ་བ་མི་དགོས་སོ་ལོ། །
བརྡ་ལས་དོན་གོ་བ་སྣང་བརྟགས་གཅིག་ཏུ་འཁྲུལ་བ་ངེས་པར་དགོས་ཏེ། རང་མཚན་རྐྱང་པ་དང་ནི་དོན་སྤྱི་རྐྱང་པ་དང་གཉིས་པོ་གཅིག་ཏུ་འཁྲུལ་པའི་གཞན་སེལ་ཏེ་གསུམ་པོ་གང་ལ་བརྡ་ཆད་བྱས་ཀྱང༌། སྣང་བརྟགས་གཅིག་ཏུ་འཁྲུལ་བ་མེད་ན་བརྡ་མི་འབྱོར་བའི་ཕྱིར། དེས་ན་ཆད་བྱས་ཀྱི་འབྲེལ་པ་ཞེས་པའི་རྣམ་གཞག་མུན་སྤྲུལ་ཡིན་ནོ། ། འོ་ན་ཁྱེད་རང་གི་ལུགས་ལ་བརྡ་ཆད་བྱེད་པ་མ་ཡིན་ནམ་ཞེ་ན། དེ་བྱེད་མོད་ཀྱང༌། ཆད་བྱས་ཀྱི་འབྲེལ་པའི་རྣམ་གཞག་བསྟན་བཅོས་སུ་ཁས་མི་ལེན་ཏེ། འཇིག་རྟེན་འདིར་ནི་རང་མཚན་དང་གཟུགས་བརྙན་གཉིས་གཅིག་ཏུ་འཁྲུལ་དུ་གཞུག་པའི་ཕྱིར་དུ་འཇིག་རྟེན་རྒན་པོ་རྣམས་ཀྱིས་བརྡ་ཆད་བྱེད་པའི་ཕྱིར། དེ་ལྟར་བྱེད་པ་ཆོས་ཅན། དགོས་པ་ཡོད་དེ།
འཁྲུལ་ནས་དོན་རང་མཚན་ལ་འཇུག་པར་འགྱུར་བའི་ཆེད་ཡིན་པས་སོ། ། མདོར་ན། སྒྲའི་དངོས་ཀྱི་བརྗོད་བྱ་དང་རྗོད་བྱེད་གཉིས་ཀ་དོན་དམ་པར་མེད་དེ། དོན་སྤྱི་དང་སྒྲ་སྤྱི་གཉིས་ལ་དངོས་ཀྱི་དེ་དང་དེར་འཇོག་ལ། དེ་གཉིས་ཀ་བཏགས་ཡོད་ཡིན་པས་སོ། ། འདིར་དངོས་ཀྱི་རྗོད་བྱེད་ནི་མིང་ཡིན་ལ། དེའི་མཚན་ཉིད་དུ་སྒྲ་སྤྱི་བསལ་བ་ཞེས་འཇོག་པ་ནི་བསྟན་བཅོས་མཛད་པ་འདིའི་ལུགས་ཡིན་པས། སྤྱི་རྟག་པའོ་སྙམ་དུ་བསམ་པར་མི་བྱ་ཞིང༌། མིང་ནི་བཏགས་ཡོད་དང་ལྡན་མིན་འདུ་བྱེད་དུ་གཞུང་ལས་གསལ་བས་སྒྲ་རང་མཚན་དུ་མི་འདོད་དོ། ། ཞེས་པའི་བརྗོད་བྱ་དང་རྗོད་བྱེད་ནི་དོན་དམ་པར་གྲུབ་པ་ཡིན་ཏེ།
དོན་རང་མཚན་དང༌། རྗོད་བྱེད་ཀྱི་སྒྲ་རང་མཚན་པ་ལ་དེར་འཇོག་པས་སོ། ། དངོས་ཞེན་གྱི་བརྗོད་བྱ་གཉིས་པོའི་འབྲེལ་པ་བློ་འཁྲུལ་བས་བྱས་ནའང༌། འཇུག་པའི་སྐྱེས་བུ་སླུ་བ་མེད་དེ། དེ་གཉིས་གཅིག་ཏུ་འཛིན་པའི་རྟོག་པ་དེ་བག་ཆགས་བརྟན་བྱུང་གི་ཤེས་པ་ཡིན་པའི་ཕྱིར་རོ། ། འདིར་སྨྲས་པ། སྣང་བརྟགས་སོ་སོར་མ་ཕྱེ་བར། ། བརྡ་འབྲེལ་བྱེད་པ་འཇིག་རྟེན་གྱི། ། གཞུང་ཡིན་ཕྱེ་ནས་བརྡ་སྦྱོར་བ། ། མཁས་དང་མི་མཁས་ཀུན་ལ་མེད། །
དེ་ཕྱིར་གཞན་ལུགས་འགོག་པའི་གཞུང༌། ། བདེ་བླག་ཉིད་དུ་རྟོགས་པར་ནུས། ། སྣང་བརྟགས་སོ་སོར་རྣམ་ཕྱེ་བ། ། བརྡ་སྦྱར་ཟིན་པའི་དོན་གང་ལ། ། མཁས་པས་རྣམ་དབྱེ་འཆད་པའི་ཚུལ། ། ཡིན་ཕྱིར་རང་ལུགས་གཞག་པའང་གྲུབ། ། ཚད་མ་རིགས་པའི་གཏེར་ལས་བརྗོད་བྱ་དང་རྗོད་བྱེད་བརྟག་པའི་རབ་ཏུ་བྱེད་པ་སྟེ་ལྔ་པ་རྣམ་པར་བཤད་པའོ།། །། བཞི་པ་འགལ་བ་དང་འབྲེལ་བའི་རྟོགས་ཚུལ་ལ་གཉིས་ཏེ། མཚམས་སྦྱར་བ་དང༌། དངོས་དོན་རྒྱས་པར་བཤད་པའོ། །
དང་པོ་ནི། ཚད་མའི་མཚན་ཉིད་པ་ཡི་སྔོན་དུ་འགལ་འབྲེལ་དཔྱད་པར་བྱ་དགོས་ཏེ། དགག་བྱ་དགག་པ་དང༌། བསྒྲུབ་བྱ་སྒྲུབ་པ་ཇི་སྙེད་པ་འགལ་འབྲེལ་ངེས་པ་ཉིད་ལ་ལྟོས་པས་ནའོ། ། གཉིས་པ་ལ་གཉིས་ཏེ། འབྲེལ་བའི་རྣམ་གཞག་དང༌། འགལ་བའི་རྣམ་གཞག་གོ ། དང་པོ་ལ་གཉིས་ཏེ། རྒྱས་པར་བཤད་པ་དང༌། བསྡུས་ཏེ་བསྟན་པའོ། །
དང་པོ་ལ་གསུམ་སྟེ། དོན་ལ་འབྲེལ་པ་དགག བློ་ངོར་འབྲེལ་པ་སྒྲུབ། འབྲེལ་པ་སྒྲུབ་པའི་ཚད་མའོ། ། དང་པོ་ལ། དོན་ལ་འབྲེལ་པ་ཙམ་དགག་པ་དང༌། འབྲེལ་པ་གཉིས་སོ་སོར་ཕྱེ་ནས་དགག་པའོ། ། དང་པོ་ལ་གསུམ་སྟེ། དངོས་པོའི་འབྲེལ་པ་དོན་ལ་གནས་པ་དགག དངོས་མེད་ལ་དངོས་འབྲེལ་འདོད་པ་དགག
དེ་གཉིས་ཀའི་དོན་བསྡུ་བའོ། ། དང་པོ་ནི། རང་རང་གི་ངོ་བོ་ལ་གནས་པའི་དངོས་པོ་ཐམས་ཅད་དོན་གྱི་སྟེང་ན་འབྲེལ་མེད་ཡིན་ཏེ། དངོས་པོའི་ཆོས་ཐ་དད་པ་གཉིས་གཅིག་པ་མི་སྲིད་ཅིང༌། གཅིག་ལ་འབྲེལ་པ་མི་སྲིད་པས་ནའོ། ། གཉིས་པ་ནི། བོད་བླུན་པོ་འགའ་ཞིག་ན་རེ། དངོས་མེད་ཤེས་བྱ་མ་ཡིན་པ་དང༌། གཞལ་བྱ་མ་ཡིན་པ་ལྟ་བུ་ལའང་དངོས་འབྲེལ་ནི་ཡོད་དེ། དེ་མེད་ན་དགག་བྱ་མི་སྲིད་པ་ལ་ལྡོག་འབྲེལ་ནི་ནམ་ཡང་མེད་པས།
གཅིག་དུ་བྲལ་སོགས་འབྲེལ་མེད་ཀྱི་གཏན་ཚིགས་ཡང་དག་སྲིད་པར་ཐལ་བས་སོ། ། ཞེས་སྨྲའོ། ། དངོས་མེད་གཅིག་དུ་བྲལ་དང་བདེན་མེད་ལྟ་བུ་ཆོས་ཅན། སེལ་ངོར་དངོས་པོར་ཐལ་བར་འགྱུར་ཏེ། དངོས་ཀྱི་འབྲེལ་པ་ཡོད་པ་ཅན་ཡིན་པའི་ཕྱིར། འདོད་མི་ནུས་ཏེ། སེལ་ངོར་ངོ་བོ་མེད་པ་ཅན་ཡིན་པའི་ཕྱིར་རོ། ། འདིར་སྣང་ངོར་དངོས་འབྲེལ་གྲུབ་པ་ནི་མི་སྲིད་པས་སེལ་ངོའི་དབང་དུ་བྱས་སོ། ། གསུམ་པ་ནི། འབྲེལ་པ་དོན་དམ་པར་མེད་དེ།
དོན་དམ་པར་དངོས་པོ་ཐ་དད་པ་འདྲེ་བ་མེད་པའི་ཕྱིར་དང༌། དངོས་མེད་ལ་ནི་ངོ་བོ་མེད་པའི་ཕྱིར། ཁྱབ་པ་ཡོད་དེ། ཆོས་གང་ཞིག་ཆོས་གཞན་གྱི་ངོ་བོ་མི་འདོར་བ་དེ། འབྲེལ་པ་རྣམས་ཀྱི་སྤྱིའི་མཚན་ཉིད་དུ་ཕྱི་ནང་གཉིས་ཀ་ལ་གྲགས་པས་སོ། ། གཉིས་པ་ལ་གསུམ་སྟེ། སྣང་ངོར་བདག་གཅིག་འབྲེལ་པ་དགག དེ་བྱུང་འབྲེལ་པ་དགག འབྲེལ་བ་གཞན་དགག་པའོ། ། དང་པོ་ནི།
བྱས་པ་དང་མི་རྟག་པ་དོན་གྱི་སྟེང་ན་འབྲེལ་པ་མེད་དེ། བདག་གཅིག་པ་ལ་ཆོས་ཐ་དད་པ་གཉིས་མེད་ཅིང༌། ཆོས་གཉིས་མེད་པ་ལ་འབྲེལ་པ་མི་སྲིད་པ་དེས་ནའོ། ། གལ་ཏེ་བྱས་པ་དང་མི་རྟག་པའི་ལྡོག་པ་སྟེ། སེལ་ངོའི་བྱས་མི་རྟག་གཉིས་སྒྲ་ལ་མ་གྲུབ་ན་ཚུལ་གསུམ་གྲུབ་པ་མི་སྲིད་པས། དོན་ལ་བདག་གཅིག་འབྲེལ་པ་ཡོད་དོ་ཞེ་ན། སྣང་ངོའི་བྱས་མི་རྟག་རྫས་གཅིག་པར་མཐུན་མོད། ལྡོག་པ་རྣམས་དོན་ལ་ཡོད་ན། ལྡོག་པ་ནང་ཕན་ཚུན་འབྲེལ་ལམ་མ་འབྲེལ། གཉིས་པ་ལྟར་ན།
བྱས་པ་དེ་སྒྲ་མི་རྟག་པ་སྒྲུབ་པའི་རྟགས་ཡང་དག་ཏུ་སོང་བ་ཞིག་ཡོད་པ་མ་ཡིན་པར་འགྱུར་ཏེ། བྱས་མི་རྟག་གཉིས་མ་འབྲེལ་བའི་ཕྱིར་རོ། ། འབྲེལ་ན་ཡང་ལྡོག་པ་གཉིས་པོ་ཆོས་ཅན། རྣམ་གྲངས་པའམ། འབྲས་བུ་གང་རུང་དུ་ཐལ་བར་འགྱུར་ཏེ། བདག་གཅིག་པ་དང༌། དེ་བྱུང་གང་རུང་ལས་མ་འདས་པའི་ཕྱིར། རྣམ་གྲངས་པར་ཐལ་བ་ལ་འདོད་མི་ནུས་ཏེ། མིང་རྣམ་གྲངས་པ་གཉིས་དོན་གཅིག་ཁོ་ན་ལ་འཇུག་པ་ལྟར། ལྡོག་པ་གཉིས་པོའང་དོན་གཅིག་ཁོ་ནའི་ལྡོག་པར་འགྱུར་ལ།
དེ་ལྟ་ན། བྱས་ལྡོག་ངེས་པའི་བློས་མི་རྟག་པ་ངེས་པར་ཐལ་བས་སོ། ། ངག་དོན་ནི། སེལ་ངོའི་བྱས་མི་རྟག་གཉིས་ཆོས་ཅན། རྫས་གཅིག་པ་མ་ཡིན་ཏེ། ལྡོག་ཆོས་ཡིན་པའི་ཕྱིར། ཞེས་པའོ། ། གཉིས་པ་ལ་གཉིས་ཏེ། རྒྱུ་འབྲས་ཀྱི་རྫས་ལ་དེ་བྱུང་འབྲེལ་པ་དགག རིགས་ལ་དེ་བྱུང་འབྲེལ་པ་དགག་པའོ། །
དང་པོ་ནི། དངོས་པོ་དང་དངོས་མེད་ལྟ་བུ་གཅིག་པ་བཀག་པའི་ཐ་དད་ལ་སྣང་ངོར་དེ་ལས་བྱུང་བའི་འབྲེལ་པ་མེད་དེ། སྔ་ཕྱིར་བྱུང་བ་མ་ཡིན་པ་ལ་དེ་བྱུང་མེད་ལ། སྔ་ཕྱི་ཡོད་ན་གང་རུང་ཡོད་དུས་སུ་ཅིག་ཤོས་མེད་པ་དེས་ནའོ། ། མུ་སྟེགས་བྱེད་ན་རེ། རྒྱུ་འགགས་པ་དང་ནི་འབྲས་བུ་སྐྱེས་པ་ལ་སྦྱོར་བའི་འབྲེལ་པ་ཡོད་པས་སྐྱོན་མེད་དོ། ། ཞེ་ན། སྦྱོར་འབྲེལ་དེ་རྟག་གམ་མི་རྟག རྟག་ན་དངོས་པོ་མ་ཡིན་པས། རྒྱུ་འབྲས་གཉིས་ཀྱི་སྦྲེལ་ཐག་བྱེད་མི་ནུས་པར་འགྱུར་ལ།
མི་རྟག་ན་ནི། ཐུག་མེད་དུ་འགྱུར་ཏེ། སྦྱོར་འབྲེལ་དང་རྒྱུ་འབྲས་གཉིས་ཀྱི་བར་དུའང་སྦྲེལ་བྱེད་གཞན་དགོས་པའི་ཕྱིར། རང་སྡེ་ན་རེ། གལ་ཏེ་ཕན་ཚུན་མ་ལྟོས་པའི་མེ་དུ་རྐྱང་པ་འབྲེལ་པ་ཡིན་པས། དེ་བྱུང་འབྲེལ་པ་སྣང་ངོར་ཡོད་དོ། ། ཞེ་ན། རྐྱང་པ་རེ་རེ་མཐོང་བས་ཀྱང་འབྲེལ་ཡུལ་དང་འབྲེལ་པོ་གཉིས་ཀའི་འབྲེལ་པ་ངེས་པར་འགྱུར་ཏེ། རྐྱང་པ་རེ་རེ་བ་འབྲེལ་པར་འཇོག་ལ། འབྲེལ་པ་ནི་བློ་ཆོས་ཁོ་ན་ཡིན་པས་སོ། །
སྐྱོན་དེ་མེད་དེ། རྒྱུ་འབྲས་ཕན་ཚུན་ལྟོས་ནས་ཕན་འདོགས་བྱ་བྱེད་དུ་འཆད་པའི་ཕྱིར། འབྲེལ་པ་ནི་ཆོས་གཉིས་ལ་ལྟོས་པ་མི་འགལ་ལོ། ། ཞེ་ན། རྒྱུ་འབྲས་གཉིས་སྣང་ངོར་ཕན་བྱ་དང་ཕན་བྱེད་དུ་འཐད་པ་དཀའ་བ་ཡིན་ཏེ། གཅིག་དངོས་པོར་ཡོད་དུས་སུ་ཅིག་ཤོས་དངོས་པོར་མེད་པའི་ཕྱིར་རོ། ། གལ་ཏེ། དེ་བྱུང་འབྲེལ་པའི་དོན་སྣང་ངོར་མེད་ཀྱང༌། ཐ་སྙད་ཡོད་དེ། རྒྱུ་མེད་ན་འབྲས་བུའི་ཐ་སྙད་མི་འབྱུང་བ་ཙམ་དེ་དེ་བྱུང་གི་འབྲེལ་པ་ཡིན་ནོ་ཞེ་ན།
འོ་ན། རྭ་གཡས་གཡོན་དང༌། ཕན་ཚུན་དང༌། རིང་ཐུང་ལ་སོགས་པ་ཐམས་ཅད་ཀྱང༌། དེ་བྱུང་གི་འབྲེལ་པ་ཉིད་དུ་ཐལ་བར་འགྱུར་ཏེ། གཡས་པ་ལ་མ་བརྟེན་པར་གཡོན་པའི་ཐ་སྙད་མི་འབྱུང་བ་ལ་སོགས་པའི་ཕྱིར་རོ། ། མི་མཚུངས་ཏེ། རྒྱུ་མེ་མེད་ན་འབྲས་བུ་དུ་བ་མི་འབྱུང་བ་དེ་དོན་ལ་གནས་པས་དེ་ཉིད་འབྲེལ་པ་ཡིན་ནོ། ། ཞེ་ན། མེ་མེད་ན་དུ་བ་མི་འབྱུང་བ་དེ་དོན་ལ་གནས་པ་མ་ཡིན་ཏེ།
དེ་འདྲ་དེ་རྫས་ཀྱི་དབང་དུ་བྱས་པ་ཡིན་ནམ། ལྡོག་པའི་དབང་དུ་བྱས་པ་ཡིན། ཞེས་བརྟགས་པས་ཁེགས་པའི་ཕྱིར། གཉིས་པ་ནི། བོད་ལ་ལ་ན་རེ། རྒྱུ་འབྲས་རང་གི་མཚན་ཉིད་ལ་འབྲེལ་པ་མེད་ཀྱང༌། དེའི་རིགས་ལ་འབྲེལ་པ་དོན་ལ་གནས་སོ་ཞེ་ན། མི་འཐད་དེ། རྒྱུ་འབྲས་ཀྱི་རིགས་དེ་རྒྱུ་འབྲས་ཉིད་ཡིན་ན་སྔར་གྱི་སྐྱོན་ལས་འདས་པ་མེད་ལ། དེ་ལས་གཞན་པའི་རིགས་དངོས་པོ་བ་ཡོད་ན་སྤྱིའི་སྐབས་སུ་བཀག་ཟིན་པའི་ཕྱིར་རོ། །
གསུམ་པ་ལ། བསྟན་པ་དང༌། བཤད་པའོ། ། དང་པོ་ནི། སྣང་ངོར་འབྲེལ་པ་འགོག་བྱེད་འདིས་ནི་ཆོས་ཅན། གཞན་ཡང་བཤད་པ་ཡིན་ཏེ། ལྡན་པ་དང༌། འདུ་བ་དང༌། ཁྱད་པར་དང་ནི་ཁྱད་པར་ཅན་དང༌། བྱེད་པ་དང༌།
ཕྲད་པ་ལ་སོགས་པ་འབྲེལ་བར་འདོད་པ་བཀག་པ་ཡིན་པའི་ཕྱིར། གཉིས་པ་ལ། ཕྱོགས་སྔ་མ་བརྗོད་པ་ནི། ཕྱི་རོལ་པ་དག མཁར་གཞོང་ལ་ནི་རྒྱ་ཤུག་བརྟེན་པ་དེ་ནི་ལྡན་པའི་འབྲེལ་བའོ། ། ཞེས་ཟེར། སྤྱི་རྟག་པའི་རྟེན་ལ་བསལ་བ་མི་རྟག་པ་འབྲེལ་བ་ནི་འཕྲོད་པ་འདུ་བའོ། ། ཞེས་གྲག བྱས་པ་དང་མི་རྟག་པ་ལ་སོགས་པ་དོན་སྒྲ་ལྟ་བུ་གཅིག་ལ་ནི་འདུ་བ་ཡིན་ནོ། ། ཞེས་སྨྲ་བ་དང༌།
དབྱུག་པས་དབྱུག་པ་ཅན་ལྟ་བུ་ཐ་དད་པ་གཞན་གྱིས་གཞན་གོ་བ་ནི་ཁྱད་པར་བྱེད་ཆོས་ཀྱི་འབྲེལ་པའོ། ། ཞེས་འདོད། འགགས་པའི་རྒྱུ་དང་ད་ལྟར་གྱི་འབྲས་བུ་འབྲེལ་པ་ནི་སྦྱོར་འབྲེལ་ལོ། ། ཞེས་དང༌། བདག་རྟག་པ་དང་བྱ་བ་མི་རྟག་པ་རྣམ་པ་གཉིས་ལ་བྱེད་པའི་འབྲེལ་བ་ཡོད་དོ་ལོ། ། ཞེས་དང༌། མིག་གིས་གཟུགས་ལ་བལྟ་བ་ལ་ཕྲད་པའི་འབྲེལ་པ་ཡིན། ཞེས་ཟེར་བ་དང༌། རྗེ་འཁོལ་དང་ཁྱོ་ཤུག་སོགས་ཀྱང་དེ་དང་དེའི་འབྲེལ་པ་ཅན་ཡིན་ནོ་ཞེས་རྨོངས་པ་སྨྲའོ། ། དེ་དགག་པ་ལ་གཉིས་ཏེ།
སྣང་ངོའི་འབྲེལ་པར་འདོད་པ་དགག་པ་དང༌། སེལ་ངོའི་འབྲེལ་པ་ཕུང་གསུམ་པར་འདོད་པ་དགག་པའོ། ། དང་པོ་ནི། དེ་འདྲའི་འབྲེལ་པ་དོན་ལ་གནས་པ་མི་འཐད་དེ། དོན་ལ་འབྲེལ་པ་འདོད་པ་ནི། ། ཆོས་གཉིས་གཅིག་པ་མི་སྲིད་ཅིང༌། ། ཞེས་ཚོགས་གཅིག་དང་ཐ་དད་བརྟགས་པས་ཁེགས་པའི་ཕྱིར་རོ། ། གཉིས་པ་ལ། སེལ་ངོར་འབྲེལ་པ་ཕུང་གསུམ་པ་མི་སྲིད་པར་བསྟན་པ་དང༌། དེ་འདྲ་ཁས་ལེན་གྱི་རང་སྡེ་རིགས་པས་ཕོངས་པར་བསྟན་པའོ། །
དང་པོ་ནི། མུ་སྟེགས་བྱེད་ན་རེ། ལྡན་པ་སོགས་ལའང་སངས་རྒྱས་པ་ལྟར་གཞན་སེལ་གྱིས་སྤེལ་ན། སེལ་ངོར་བསྒྲུབ་བྱ་གོ་བྱེད་ཀྱི་འབྲེལ་པ་ཕུང་གསུམ་པ་ཡིན་ནོ་ཞེ་ན། དེ་མི་འཐད་དེ། སེལ་ངོར་ཡང་ལྡན་པ་ཅན་སོགས་ཀྱི་འབྲེལ་པ་ཁས་བླངས་ན་གནོད་བྱེད་ཡོད་ལ། གནོད་བྱེད་མེད་པའི་ཚུལ་འཆད་ཤེས་ན་འབྲེལ་པ་གཉིས་པོར་འདུས་པས་སོ། ། དེའི་དོན་ནི། དུས་མཉམ་རྫས་གཞན་གྱི་མཁར་གཞོང་དང་རྒྱ་ཤུག་གཉིས་ལ་འབྲེལ་བ་ཁས་བླངས་ན་གནོད་བྱེད་ཡོད་ཅིང༌། མཁར་གཞོང་སྔ་མས།
རྒྱ་ཤུག་གི་རིགས་འདྲ་ཕྱི་མ་མཐུར་དུ་མི་ལྟུང་བར་བྱས་པ་ལྟ་བུ་ལ་འཆད་ན། རྒྱུ་འབྲས་ལས་མ་འདས་ཞེས་པའོ། ། གཉིས་པ་ནི། བོད་ཁ་ཅིག་ཀྱང༌། གཉིས་པོ་གང་རུང་དུ་མ་འདུས་པའི་འབྲེལ་པ་ཁས་ལེན་དགོས་ཏེ། ཚོགས་པ་དང༌། ཡ་གྱལ་གྱི་འབྲེལ་པ་རྣམ་ངེས་སུ་གསུངས་པ་དང༌། ལྕགས་གོང་དམར་འབར་བར་སོང་བའི་དུས་ཀྱི་མེ་ལྕགས་གཉིས་དང༌། ཚོགས་པ་གཅིག་པའི་དུས་ཀྱི་བུ་རམ་གྱི་རོ་གཟུགས་ལྟ་བུའོ། ། ཞེས་ཟེར།
ཆོས་ཀྱི་གྲགས་པས་བོར་བ་ཡི་ངན་རྟོག་ཕལ་ཆེར་བླུན་པོས་ལེན་པ་འདི་ནི་ཆོས་ཅན། མཁས་པས་སྨད་པའི་གནས་ཡིན་ཏེ། སྐྱུག་སྨན་བཏང་ནས་བསྐྱུགས་པ་ལ་ཁྱི་ལས་གཞན་པ་སུ་ཞིག་ཟ་སྟེ་མཁས་པས་མི་ཟ་བ་དང་མཚུངས་པའི་ཕྱིར་རོ། ། གཉིས་པ་བློ་ངོར་འབྲེལ་པ་སྒྲུབ་པ་ལ་གཉིས་ཏེ། བློས་ཇི་ལྟར་སྦྲེལ་བའི་ཚུལ་དང༌། རྩོད་པ་སྤང་བའོ། ། དང་པོ་ནི། སེལ་ངོར་འབྲེལ་པ་འཇོག་པར་འཐད་དེ། རྣམ་རྟོག་གི་ཡུལ་ལ་འཇིག་རྟེན་གྱི་ཐ་སྙད་བཞིན་དུ། ལྡོག་པ་སོ་སོར་དབྱེ་བ་དང༌།
རྫས་གཅིག་ཏུ་བསྡུ་བའི་རྟོག་པས་འཇུག་ཡུལ་སྒྲུབ་ནུས་པའི་ཕྱིར་དང༌། སྔར་གྱི་མེ་དང༌། ཕྱིས་ཀྱི་དུ་བ་གཉིས་རྒྱུ་འབྲས་སུ་སྦྲེལ་བའི་རྟོག་པ་ཡིས་འཇུག་ཡུལ་སྒྲུབ་པའི་ཕྱིར། གཉིས་པ་ལ་གཉིས་ཏེ། བློས་བདག་གཅིག་ཏུ་སྦྲེལ་བ་ལ་དང༌། དེ་བྱུང་དུ་འབྲེལ་པ་ལ་རྩོད་པ་སྤང་བའོ། ། དང་པོ་ནི། བྱས་པ་དང་མི་རྟག་པ་བློས་སྦྲེལ་བ་ལྟར། དོན་ལ་འབྲེལ་པར་གྲུབ་ན་དོན་འབྲེལ་ཡིན་ལ། དོན་ལ་དེ་དག་འབྲེལ་པར་མ་གྲུབ་ན་དོན་གྱི་སྒྲུབ་བྱེད་མ་ཡིན་ཏེ།
བློའི་ཆོས་དང་འགལ་བ་རྣམས་ནི་དོན་དང་འབྲེལ་པ་མེད་པའི་ཕྱིར་རོ། ། ཞེ་ན། བློའི་ཆོས་ཡིན་ན་དོན་ལ་སླུ་བས་མ་ཁྱབ་སྟེ། བརྟགས་པ་བློ་ཆོས་དེ་མཐོང་བ་དོན་ཆོས་ལ་འཇུག་པ་གཞན་སེལ་ཕྱིན་ཅི་མ་ལོག་པ་དང༌། དེ་དེར་མི་འཇུག་པ་ཕྱིན་ཅི་ལོག་སྟེ། རྣམ་པ་གཉིས་ལས། འཇུག་པས་འཇུག་ཡུལ་ཐོབ་པ་ན་སེལ་ངོར་ཆོས་ཐ་དད་པ་གཉིས་འབྲེལ་པ་ཉིད་དུ་བཞག་པར་རུང་ལ། ཅིག་ཤོས་ལ་རུང་བ་མ་ཡིན་པའི་ཕྱིར། དཔེར་ན་ནོར་བུའི་འོད་ལ་ནོར་བུར་དང༌། སྒྲོན་མའི་འོད་ལ་ནོར་བུར་ཞེན་པའི་བློ་བཞིན་ནོ། །
གཉིས་པ་ནི། མེ་ཕན་བྱེད་དུ་མེད་ན་མི་འབྱུང་བ་དེ། དུ་བ་ལ་རྫས་གཅིག་ཏུ་མེད་ན་དུ་བ་དེ་ནི་རྒྱུ་མེད་དུ་འགྱུར་ལ། ཡོད་ན་དེ་ཉིད་དངོས་པོ་ཡི་འབྲེལ་པ་ཉིད་དུ་འགྱུར་རོ། ། ཞེ་ན། དོན་རྫས་ཀྱི་དུ་བ་དེ། རྒྱུ་མེ་མེད་ན་མི་འབྱུང་བ་ཙམ་གནས་ཚུལ་ལ་ཡོད་མེད་ཀྱང༌། དེ་ཙམ་གྱིས་དེ་བྱུང་གི་འབྲེལ་པ་དོན་ལ་ཡོད་པར་མི་འགྲུབ་སྟེ། སྔ་ཕྱི་བཟུང་ནས་སྦྲེལ་བ་ནི་རྟོག་པ་མིན་པས་སྦྲེལ་མི་ནུས་པའི་ཕྱིར་རོ། ། དེ་དག་ལ་འདི་སྐད་ཅེས།
རྫས་ཀྱི་བྱས་དང་མི་རྟག་པ། ། ཐ་དད་གྱུར་པ་གཏན་མེད་ལ། ། རྟོག་པས་སོ་སོར་བརྟགས་པ་དང༌། ། མེ་དང་དུ་བ་གཅིག་ཡོད་པའི། ། དུས་སུ་ཅིག་ཤོས་མེད་པ་ལ། ། རྟོག་པས་དུས་གཅིག་ཉིད་བཟུང་བ། ། གཉིས་ཀ་དོན་དང་མི་མཐུན་ཕྱིར། ། འབྲེལ་པ་གཉིས་པོ་དོན་ལ་མེད། ། དེ་ལྟ་ན་ཡང་རྫས་གཅིག་གི ། ལྡོག་པ་གཉིས་དང་རྒྱུ་འབྲས་ཀྱི། །
ཆོས་གཉིས་རྗེས་སུ་འགྲོ་བ་དང༌། ། ལྡོག་པ་ངེས་ཕྱིར་སླུ་བ་མེད། ། དངོས་པོ་གཅིག་དང་ཐ་དད་དུ། ། གནས་པ་དག་ལ་བརྟགས་པ་ཡི། ། འབྲེལ་པ་དག་ལ་རྗེས་འགྲོ་དང༌། ། ལྡོག་པ་ངེས་པའི་ཚད་མ་ཡོད། ། དོན་ལ་དངོས་པོ་གཅིག་མིན་པའི། ། གཞན་སེལ་འགའ་ཞིག་གཅིག་ཉིད་དུ། ། རྟོག་པས་བཟུང་བ་ལས་ལྷག་པའི། ། རྗེས་སུ་འགྲོ་ལྡོག་ངེས་པ་མེད། །
དེ་ཕྱིར་དངོས་དང་ལྡོག་པ་ལ། ། རྗེས་སུ་འགྲོ་ལྡོག་ངེས་ཡོད་པ། ། འབྲེལ་པ་དངོས་དང་དེ་མེད་པ། ། དེ་དག་སྒྲོ་བཏགས་ཉིད་དུ་བཤད། ། ཅེས་སྦྱར་བ་ཡིན་ནོ། ། གསུམ་པ་འབྲེལ་པ་སྒྲུབ་བྱེད་ཀྱི་ཚད་མ་ལ་གསུམ་སྟེ། མཚན་ཉིད་སྒྲུབ་པ། མཚན་གཞི་ངོས་བཟུང་བ། དེ་དག་གང་གིས་ངེས་པའི་ཚུལ་ལོ། ། དང་པོ་ལ་གཉིས་ཏེ།
བདག་གཅིག་འབྲེལ་བའི་མཚན་ཉིད་སྒྲུབ་པ་དང༌། དེ་བྱུང་འབྲེལ་པའི་མཚན་ཉིད་སྒྲུབ་པའོ། ། དང་པོ་ལ་གཉིས་ཏེ། ཐ་སྙད་སྒྲུབ་ཀྱི་དང༌། དོན་སྒྲུབ་ཀྱི་འབྲེལ་པའི་མཚན་ཉིད་སྒྲུབ་པའོ། ། དང་པོ་ནི། མཚན་ཉིད་དང་མཚོན་བྱ་ཡི་འབྲེལ་པ་ཡང༌། རྟོག་པ་འཁྲུལ་པས་དངོས་པོ་གཅིག་ཉིད་དུ་བཏགས་པས་འགྲུབ་ཀྱི། དེ་ལས་གཞན་དུ་མཚན་མཚོན་གཉིས་དོན་ལ་བདག་གཅིག་ཏུ་ཡོད་པ་མིན་ཏེ། མཚོན་བྱ་ནི་སྒྲོ་བཏགས་ཡིན་པས་དོན་ལ་མི་གནས་པའི་ཕྱིར་རོ། །
སྤྱི་ཤིང་ཙམ་དང༌། བྱེ་བྲག་སེལ་ངོའི་ཤ་པ་སོགས་ཀྱི་འབྲེལ་པ་ཡང་འཁྲུལ་པས་དངོས་པོ་གཅིག་ཉིད་དུ་བཏགས་པས་འགྲུབ་ཀྱི། དོན་ལ་སྤྱི་བྱེ་བྲག་ངོ་བོ་གཅིག་ཏུ་ཡོད་པ་མིན་ཏེ། སྤྱི་བསལ་རྫས་གཅིག་སྲིད་པ་གོང་དུ་བཀག་ཟིན་པའི་ཕྱིར། མདོར་ན་གཅིག་དང་ཐ་དད་མཚན་ཉིད་པ་ནི་དངོས་པོའི་སྟེང་ནས་འཇོག་དགོས་པ་ཡིན་གྱི། སེལ་ངོའི་གཅིག་དང་ཐ་དད་ཀྱིས་སེལ་ངོའི་རྣམ་གཞག་ལ་གོ་ཆོད་ཀྱང༌། སྤྱིར་མ་ཡིན་ཏེ། སྤྱིར་རྫས་ལ་དེ་དང་དེ་ཡིན་པས་ཡིན་པའི་གོ་ཆོད་ལ། ལྡོག་པ་ལ་ཡིན་པས་ཡིན་པའི་གོ་མི་ཆོད་པའི་ཕྱིར་རོ། ། དེས་ན་གཞུང་འདིར།
མཚན་མཚོན་དང་སྤྱི་བྱེ་བྲག་ངོ་བོ་མི་གཅིག་པར་བཤད་པ་ཡིན་ལ། འོག་ནས། མཚན་མཚོན་གྲངས་མཉམ་ངོ་བོ་གཅིག ། ཅེས་བཤད་པ་ནི་སེལ་ངོ་ལ་དགོངས་པའོ། ། གཉིས་པ་དོན་སྒྲུབ་ལ་གསུམ་སྟེ། རྟགས་དགོད། སྦྱོར་བའི་དོན་གསུམ་ངོས་བཟུང༌། དེ་ལ་མ་ངེས་པ་སྤང་བའོ། ། དང་པོ་ནི། གང་ཡོད་པ་དེ་ཡིན་ན་འཇིག་པས་ཁྱབ།
དཔེར་ན་བུམ་པ་བཞིན། སྒྲ་ཡང་ཡོད་དོ་ཞེས་པ་ནི་རང་བཞིན་གྱི་རྟགས་སོ། ། འདིར་ཡོད་པ་ཞེས་བྱ་བའི་སྒྲ་འཇུག་པ་ནི། གཉིས་ཏེ། ཡོད་པ་ཙམ་དང༌། ཡོད་པ་ཉིད་དོ། ། དང་པོ་ནི། སེལ་ངོར་ཡོད་པ་ལ་བྱ་ལ། དེ་ལ་ཡོད་པས་མ་ཁྱབ་སྟེ། གང་ཟག་གི་བདག་བཞིན་ནོ། །
འཇིག་པ་ལའང་གཉིས་ཏེ། རགས་པའི་འཇིག་པ་ཞེས་པ་ཕྱི་ནང་གི་མུ་སྟེགས་དང་ཐུན་མོང་བ་དང༌། ཕྲ་བའི་མི་རྟག་པ་ཞེས་པ་ཐེག་ཆེན་ཐུན་མོང་མ་ཡིན་པའི་ལུགས་གཉིས་ལས། འདིར་ནི་ཕྱི་མའི་དབང་དུ་མཛད་དོ། ། འོ་ན་ཚད་མས་དམིགས་པ་ཡོད་པའི་མཚན་ཉིད་དུ་ཁས་མི་ལེན་པའམ། ལེན་ན་ཤེས་བྱ་ཐམས་ཅད་མི་རྟག་པར་ཐལ་ལོ་ཞེ་ན། དེ་དེའི་མཚན་ཉིད་དུ་ཁས་ལེན་མོད། ལྡོག་པའི་ཆོས་རྣམས་ཚད་མས་དམིགས་པར་བཤད་པ་དེ་ཡང༌། སེལ་ངོར་དམིགས་པ་ལ་བསམ་པ་ཡིན་གྱི། སྤྱིར་ཚད་མས་དམིགས་པ་གོ་ཆོད་པོ་མ་ཡིན་ཏེ།
ཀུན་མཁྱེན་ཡེ་ཤེས་ཀྱིས་མ་བཟུང་བའི་ཕྱིར་རོ། ། འོ་ན་ཇི་སྐད་དུ། མེད་པ་མ་ཡིན་སྒྲ་སྦྱོར་ཕྱིར། ། ཞེས་བཤད་པ་མ་ཡིན་ནམ། ཞེ་ན། དེ་ཡང༌། སེལ་ངོར་མེད་པ་མ་ཡིན་པ་ལ་བསམས་པ་ཡིན་ཏེ། གཙོ་བོའི་སྒྲ་དོན་སེལ་ངོར་ཡོད་པ་དང༌། སྣང་ངོར་མེད་དོ་ཞེས་སྒྲུབ་པའི་སྐབས་ཡིན་པའི་ཕྱིར། གཉིས་པ་ལ།
འཆད་དུས་ཀྱི་དབང་དུ་བྱས་ན། སོང་ཚོད་ནི་སྒྲ་བྱས་མི་རྟག་པ་གསུམ་གྱི་གཞན་སེལ་ལོ། ། རློམ་ཚོད་ནི་དེ་གསུམ་རང་མཚན་ནོ། ། འཇུག་པའི་ཚེ་ནི། གཞན་སེལ་དང་རང་མཚན་སོ་སོར་མ་ཕྱེ་བར། བྱས་ཡོད་དེ་སྒྲ་མི་རྟག་པར་སྒྲུབ་པའི་རྟགས་ཡང་དག་ཡིན་ཞེས་ཁས་བླང་ངོ༌། ། འདིར་ཡོད་པ་རྟགས་སུ་བཀོད་པ་ནི། རྒོལ་བ་རིག་བྱེད་པའི་ངོར། རིག་བྱེད་ཀྱི་སྒྲ་མི་རྟག་པར་སྒྲུབ་པའི་དབང་དུ་བྱས་པ་ཡིན་ཏེ། དེས་དེ་དངོས་པོར་ཚད་མས་གྲུབ་ཅིང༌།
བྱས་པར་མ་གྲུབ་པའི་ཕྱིར་རོ། ། འོ་ན། འདིར་མི་རྟག་པའི་དོན། རང་གྲུབ་དུས་ཀྱི་སྐད་ཅིག་གཉིས་པར་མི་གནས་པ་ལ་བྱེད་ན། དགག་པའི་གཏན་ཚིགས་སུ་འགྱུར་བ་མ་ཡིན་ནམ། འདི་སྒྲུབ་པའི་གཏན་ཚིགས་ཡིན་ན་ནི། རྟག་པར་སྒྲུབ་པ་དགག་པའི་གཏན་ཚིགས་སུ་འགྱུར་ཏེ། རྟག་མི་རྟག་གཉིས་ཕན་ཚུན་སྤངས་པའི་དངོས་འགལ་ཡིན་པས་སོ། ། སྙམ་ན། ཉེས་པ་དེ་མི་འཇུག་སྟེ།
མི་འཇིག་པ་བཀག་པས་ཁྱད་པར་དུ་བྱས་པའི་དངོས་པོ་སྒྲུབ་བྱའི་ཆོས་སུ་མ་བཟུང་ན། འདིའི་རྟགས་ཆོས་གཉིས་ངོ་བོ་གཅིག་ཏུ་མི་འགྲུབ་པའི་ཕྱིར་རོ། ། གསུམ་པ་མ་ངེས་པ་སྤང་བ་ལ་གཉིས་ཏེ། ལྟོས་མེད་ཀྱི་རྟགས་ཀྱིས་རྗེས་འགྲོ་སྒྲུབ་པ་དང༌། གནོད་པ་ཅན་གྱི་རྟགས་ཀྱིས་ལྡོག་པ་སྒྲུབ་པའོ། ། དང་པོ་ནི། སྐྱེས་པ་སྟེ་བྱས་པ་དང་ཡོད་པ་དེ་ལ་ཆོས་ཅན། རང་གི་ངོ་བོ་ཁོ་ན་འཇིག་པ་ཡིན་ཏེ། འཇིག་བྱེད་གཞན་མི་དགོས་པའི་དངོས་པོ་ཡིན་པའི་ཕྱིར། རྟགས་དེའི་སྐྱོན་བསལ་བ་ལ་གསུམ་ལས།
མ་གྲུབ་པ་སྤང་བ་ནི། བུམ་སོགས་འཇིག་པ་རྒྱུ་གཞན་ལ་ལྟོས་པའི་ཕྱིར་ལྟོས་མེད་འདི་ནི་མ་གྲུབ་བོ་ལོ། ། འོ་ན། བུམ་པ་ཞིག་པ་དེ་རྒྱུ་གཞན་ལ་ལྟོས་པར་འདོད་པ་ཡིན་ནམ། འཇིག་པ་དེ་རྒྱུ་གཞན་ལ་ལྟོས་པར་འདོད་པ་ཡིན། གང་ཁས་ལེན་ཀྱང་འདྲ་སྟེ། འཇིག་པར་བྱ་རྒྱུའི་དངོས་པོ་དང༌། ཞིག་པ་དངོས་མེད་གཉིས་ཀ་ལ་འཇིག་པ་ཞེས་པའི་སྒྲ་དོན་འཇུག་མོད་ཀྱི། གཉིས་ཀ་ལ་ཡང་རྒྱུ་གཞན་མི་དགོས་ཏེ། བུམ་པའི་འཇིག་པ་ཞེས་པ་ཞིག་པ་ལ་ཟེར་ན།
དངོས་མེད་ཡིན་པས་རྒྱུ་གཏན་ནས་མི་དགོས་ལ། དངོས་པོར་གྲུབ་ཟིན་པ་ཞིག་ལ་ཟེར་ན། རང་གྲུབ་ཟིན་པས་སྐྱེད་བྱེད་ཀྱི་རྒྱུ་ཅི་ཞིག་དགོས་ཏེ། སྐྱེས་ཟིན་སླར་ཡང་སྐྱེ་ན་བདག་ལས་སྐྱེ་བར་ཐལ་བའི་ཕྱིར་དང༌། བུམ་པ་ལས་གཞན་དུ་གྱུར་པའི་དངོས་པོ་གྱོ་མོར་སོང་བ་ལྟ་བུ་དེ། རྒྱུ་ཐོ་བས་བྱས་པས་བུམ་པ་དེ་འཇིག་པ་ནི་མ་ཡིན་པའི་ཕྱིར། དེས་ན་དངོས་པོ་རྣམས་ཀྱི་འཇིག་པ་ལ་ནི། རང་སྐྱེད་བྱེད་ཀྱི་རྒྱུ་ལས་མ་གཏོགས་པའི་འཇིག་པ་སྐྱེད་བྱེད་ཀྱི་རྒྱུ་གཞན་མེད་པར་གྲུབ་བོ། ། རྟགས་སྔ་མ་སྒྲུབ་པ་ནི། འཇིག་པ་དངོས་མེད་ཀྱི་མིང་ཅན་ཞིག་ཟིན་པ་དེ་རྒྱུས་བྱེད་དོ། །
ཞེས་སྨྲ་ན། ལྟོས་མེད་ཤུགས་ལ་གྲུབ་སྟེ། དངོས་མེད་རྒྱུ་ཡིས་བྱེད་པ་དང༌། ། རྒྱུ་ཡིས་ཅི་ཡང་མི་བྱེད་པ་དོན་མཚུངས་པའི་ཕྱིར། དཔེར་ན། མེད་པ་ལ་བལྟ་བ་དང༌། བལྟ་རྒྱུ་མེད་པ་དོན་གཅིག་པ་བཞིན་ནོ། ། གཉིས་པ་མ་ངེས་པ་སྤང་བ་ནི། གལ་ཏེ་མྱུ་གུའི་རྒྱུ་ཚོགས་པ་གྲངས་ཚང་ཡང༌། དེ་ཚང་བའི་གཞིར་མྱུ་གུ་སྐྱེད་པར་མ་ངེས་པ་བཞིན་དུ།
འཇིག་པ་རྒྱུ་གཞན་ལ་ལྟོས་མེད་ཀྱི་དངོས་པོ་ཡིན་པའི་རྟགས་ཀྱིས། བུམ་པ་རང་གྲུབ་ཙམ་ནས་འཇིག་ངེས་སུ་སྒྲུབ་པ་འདི་ཡང་ཁྱབ་པ་མ་ངེས་སོ་ལོ། ། དཔེ་དེ་དང་ཆོས་མཚུངས་པའི་རྒྱུ་མཚན་གྱིས། ལྟོས་མེད་ཀྱི་རྟགས་ཀྱི་ཁྱབ་པ་མ་ངེས་པ་མ་ཡིན་ཏེ། མྱུ་གུའི་རྒྱུ་ཚོགས་པ་དེ་དག་གོང་ནས་གོང་དུ་འགྱུར་བ་ལ་ལྟོས་པའི་ཕྱིར་རོ། ། བྱས་པའང་འཇིག་པ་དུས་ལ་ལྟོས་སོ་ཞེ་ན། དུས་ལ་ལྟོས་ན། བྱས་པ་དེ་རང་འཇིག་པའི་དུས་མ་བྱུང་གི་བར་དུ་འགྱུར་རམ་མི་འགྱུར། འགྱུར་ན་འཇིག་པ་དེ་རྒྱུ་གཞན་ལ་ལྟོས་མེད་དུ་གྲུབ་ལ། མི་འགྱུར་ན་ཕྱིས་ཀྱང་སྔར་བཞིན་འཇིག་མེད་དུ་གནས་པར་ཐལ།
སྔར་རྟག་ན་ཕྱིས་ཀྱང་རྟག་དགོས་པའི་ཕྱིར། གལ་ཏེ། མྱུ་གུའི་རྒྱུ་ཚོགས་པའང་འགྱུར་མེད་གཅིག་ཡིན་པས་ཚོགས་པ་འགྱུར་བ་ལ་ལྟོས་པའི་གཏན་ཚིགས་འདི་ནི་མ་གྲུབ་ལོ། ། འོ་ན་མྱུ་གུའི་རྒྱུ་ཚོགས་པས་ཕྱི་ནས་མྱུ་གུ་སྐྱེད་པ་ལྟར་དང་པོར་ཡང་སྐྱེད་པར་འགྱུར་ཏེ། ཚོགས་པ་དེ་འགྱུར་མེད་གཅིག་ཡིན་པའི་ཕྱིར། གཅིག་ཉིད་ན་ཡང་དང་པོ་གགས་ཡོད་པའི་ཕྱིར་མྱུ་གུ་སྐྱེད་པར་མི་ནུས་སོ་ཞེ་ན། ཚོགས་པ་དེ་ཆོས་ཅན། འགྱུར་མེད་གཅིག་ཏུ་འདོད་ཀྱང་གཉིས་སུ་ཐལ་བར་འགྱུར་ཏེ། གགས་ཅན་དང་གགས་མེད་ཀྱི་སྔ་ཕྱི་ཐ་དད་པའི་ཆ་ཤས་ཡོད་པའི་ཕྱིར། ཡང་རྒོལ་བ་ན་རེ།
ནས་ཀྱི་རྒྱུ་ཚོགས་པས་སཱ་ལུའི་མྱུ་གུ་སྐྱེད་པ་རྒྱུ་གཞན་ལ་ལྟོས་པ་མེད་ཀྱང༌། སཱ་ལུའི་མྱུ་གུ་མི་སྐྱེད་པས། ལྟོས་མེད་ཀྱི་གཏན་ཚིགས་འདི་ནི་མ་ངེས་སོ་ལོ། ། ནས་ཀྱི་རྒྱུ་ཚོགས་ཆོས་ཅན། སཱ་ལུའི་མྱུ་གུ་སྐྱེད་པ་རྒྱུ་གཞན་ལ་ལྟོས་མེད་ཡིན་པའི་རྟགས་མ་གྲུབ་སྟེ། དེ་སྐྱེད་པ་སཱ་ལུའི་ས་བོན་ལ་ལྟོས་པའི་ཕྱིར། འོ་ན་བྱས་ཡོད་ཀྱང་འཇིག་པའི་རྒྱུ་གཞན་ལ་ལྟོས་ཏེ། སྐད་ཅིག་རེ་རེ་ལ་འཇིག་པ་ནི་མ་ཡིན་པའི་ཕྱིར་ཞེ་ན། མྱུ་གུ་རང་གི་རྒྱུ་ལ་ལྟོས་པ་དང༌། འཇིག་པ་རྒྱུ་གཞན་ལ་ལྟོས་པ་གཉིས་མི་མཚུངས་ཏེ།
མྱུ་གུ་ནི་རང་རང་གི་སྐྱེད་བྱེད་ཀྱི་རྒྱུ་ལ་ལྟོས་ཤིང༌། དངོས་པོ་རྣམས་འཇིག་པ་ནི་སྐྱེད་བྱེད་ཀྱི་རྒྱུ་ལས་གཞན་དུ་གྱུར་པའི་འཇིག་བྱེད་ཀྱི་རྒྱུ་ལ་མི་ལྟོས་པའི་ཕྱིར་རོ། ། གལ་ཏེ། ཐོ་བ་དེ་བུམ་པ་སྐྱེད་བྱེད་ཀྱི་རྒྱུ་མ་ཡིན་ཀྱང༌། འཇིག་བྱེད་ཀྱི་རྒྱུར་འདོད་དགོས་ཏེ། བུམ་པ་ཞིག་པ་ནི་ཐོ་སོགས་མེད་ན་མི་འབྱུང་བའི་ཕྱིར་རོ་ཞེ་ན། འཇིག་པའི་སྒྲས་བརྗོད་པའི་ཞིག་པ་དེ་ཆོས་ཅན། ཁྱོད་ལ་འཇིག་བྱེད་དམ། ཞིག་བྱེད་ཀྱི་རྒྱུ་གཞན་མི་དགོས་ཏེ། དངོས་མེད་ཡིན་པས་རྒྱུ་མི་དགོས་པ་དེས་ནའོ། །
འདིར་དོགས་པ་འདི་ལྟ་བུ་ཞིག་བཅད་དགོས་ཏེ། དངོས་པོ་རྣམས་སྐད་ཅིག་གཅིག་ཏུ་གནས་སོ་ཞེས་ཐམས་ཅད་མཐུན་པར་སྨྲ་བ་དེ་ལ་དྲི་བ་ནི། དངོས་པོ་རྣམས་སྐད་ཅིག་དང་པོར་སྐྱེ། ། གཉིས་པར་གནས། གསུམ་པར་འཇིག་པ་ཡིན་ནམ། སྐྱེ་འཇིག་གནས་གསུམ་ཅིག་ཆར་དུ་ཡོད་པ་ཡིན། དང་པོ་ལྟར་ན། དེ་སྐྱེད་བྱེད་ཀྱི་ནུས་པ་ཐོགས་མེད་དེ་གནས་པ་དང་འཇིག་པའི་ཡང་རྒྱུ་ནུས་པ་ཐོགས་མེད་དུ་འདོད་དམ་མི་འདོད། འདོད་ན། བུམ་པའི་སྐྱེ་འཇིག་གནས་གསུམ་ཅིག་ཆར་དུ་གྲུབ་པར་ཁས་བླངས་པས་དམ་བཅའ་སྔ་མ་ཉམས་སོ། །
གཉིས་པ་ལྟར་ན། དེའི་སྐྱེད་བྱེད་ཀྱི་རྒྱུ་ནུས་པ་ཐོགས་མེད་མ་ཡིན་པའི་གནས་པ་དང་འཇིག་པའི་རྒྱུ་ནུས་པ་ཐོགས་མེད་ཅིག་ཡོད་དམ་མེད། ཡོད་ན། བུམ་པ་སྐྱེད་བྱེད་ཀྱི་རྒྱུ་མ་ཡིན་པའི་འཇིག་བྱེད་ཀྱི་རྒྱུ་ཁས་བླངས་པས་འཇིག་རྒྱུ་དོན་གཞན་ལ་ལྟོས་པར་ཐལ་ལོ། ། གཉིས་པ་ལྟར་ན། དེ་ཉིད་དེའི་དངོས་རྒྱུར་འདོད་པའམ། གནས་འཇིག་གཉིས་ལ་དངོས་རྒྱུ་མེད་པར་འདོད། དང་པོ་ལྟར་ན། རྩ་བའི་དམ་བཅའ་ཉམས་ཏེ། སྐྱེ་འཇིག་གནས་གསུམ་དངོས་རྒྱུ་གཅིག་ལས་སྐྱེ་བའི་ཕྱིར།
གཉིས་པ་ལྟར་ན། གནས་འཇིག་གཉིས་འབྲས་བུ་མ་ཡིན་པར་འགྱུར་ཏེ། དངོས་ཀྱི་རྒྱུ་མེད་པའི་ཕྱིར། རྩ་བའི་བརྟག་པ་གཉིས་པ་ལྟར་ན། བུམ་པ་ཆོས་ཅན། གནས་བཞིན་པ་མ་ཡིན་པར་འགྱུར་ཏེ། འཇིག་བཞིན་པ་ཡིན་པའི་ཕྱིར། དེ་བཞིན་དུ་སྐྱེ་བཞིན་པ་སོགས་གསུམ་པོ་ཕན་ཚུན་འགལ་བ་ལ་མི་འཁྲུལ་བར་འགྱུར་རོ། ། ཞེས་བརྒལ་ཞིང་རྟོག་པ་དག་བྱུང་ན་ལན་གང་ཡིན་ཞེའོ། ། འདིའི་ལན་ལ་གཉིས་ཏེ།
དངོས་པོར་སྨྲ་བ་དང་མཐུན་པའི་དང༌། རང་སྟོང་སྨྲ་བ་དང་མཐུན་པའི་ལན་ནོ། ། དང་པོ་ནི། དངོས་པོ་རྣམས་དུས་ཀྱི་ཐུང་བའི་སྐད་ཅིག་མ་གཅིག་ཏུ་གནས་པར་ཁས་ལེན་ཏེ། སྐྱེས་ལ་མ་འགགས་པའི་དངོས་པོ་ཞིག་ཁས་ལེན་པའི་ཕྱིར་ཏེ། ཇི་སྐད་དུ། དུས་གསུམ་ཅིག་ཆར་མི་སྐྱེ་བས། ། ད་ལྟའི་སྐད་ཅིག་ཆ་མེད་ཡིན། ། ཞེས་པ་ལྟར་རོ། ། གནས་བཞིན་པ་དེ་ཉིད་འཇིག་བཞིན་པ་ཡིན་ཏེ།
གནས་པའི་སྐད་ཅིག་གཉིས་པར་ཞིག་ཟིན་ལ། འཇིག་བཞིན་པ་མེད་པར་ཞིག་པ་མི་འབྱུང་བའི་ཕྱིར། དེ་ཉིད་སྐྱེ་བཞིན་པ་ཡང་ཡིན་ཏེ། འདུ་བྱེད་ཀྱི་མཚན་ཉིད་ཅན་ཡིན་པའི་ཕྱིར་རོ། ། དེ་ལས་གཞན་དུ། གནས་པའི་དུས་དེར་འཇིག་བཞིན་པ་མ་ཡིན་ན་རྟག་པར་འགྱུར་ཏེ། སྐད་ཅིག་མ་གཅིག་ཏུ་གནས་ན་རྟག་ཏུ་གནས་དགོས་པའི་ཕྱིར། སྐྱེས་ཟིན་པ་དང༌། སྐྱེ་བཞིན་པ་མི་འགལ་ཏེ། འབར་བཞིན་པ་དང༌།
འབར་ཟིན་པ་མི་འགལ་བ་བཞིན་ནོ། ། གཉིས་པ་ལ། ཀུན་རྫོབ་ཀྱི་དང༌། དོན་དམ་པའི་རྣམ་གཞག་གོ ། དང་པོ་ནི། དངོས་པོ་རྣམས་ལ་སྐྱེད་བྱེད་ཀྱི་རྒྱུ་ལས་གཞན་པའི་འཇིག་རྒྱུ་ཁས་ལེན་ཏེ། དངོས་པོ་རྣམས་དང་པོར་སྐྱེས། བར་དུ་གནས། ཐ་མར་འཇིག་ཅེས་ཁས་ལེན་དགོས་པའི་ཕྱིར་རོ། ། གཉིས་པ་ནི།
སྐད་ཅིག་ཏུ་གནས་པ་ལྟ་ཞོག དུས་མཐའི་སྐད་ཅིག་མ་ཉིད་ཀྱང་ཁས་མི་ལེན་ཏེ། ཇི་སྐད་དུ། ཐོག་མ་དབུས་དང་ཐ་མ་ཡང༌། ། སྐད་ཅིག་བཞིན་དུ་བསམ་བྱས་ན། ། འཇིག་རྟེན་སྐད་ཅིག་ལ་མི་གནས། ། ཞེས་གསུངས་སོ། ། དེ་ལྟར་ན། ལུགས་གཉིས་པོ་འདིས་ཐ་སྙད་ཀྱི་བདེན་པ་རིགས་པས་བཅད་མ་བཅད་ཀྱི་སྒོ་ནས་འཇོག་པ་དེའི་ཕྱིར། མི་རྟག་པའི་དོན་ཡང་མ་ཡིན་པར་དགག་པ་དང༌།
མེད་པར་དགག་པའི་ཆ་ནས་བཤད་དོ། ། གསུམ་པ་ཧ་ཅང་ཐལ་བ་སྤང་བ་ནི། དངོས་པོ་རྣམས་ལ་འཇིག་རྒྱུ་དོན་གཞན་ཁས་མི་ལེན་པའི་ལུགས་འདིར་ཆོས་ཅན། བུམ་པའི་འཇིག་པ་སྐྱེད་བྱེད་ཀྱི་རྒྱུ་གཞན་མེད་ན། བུམ་པ་མི་འཇིག་པར་ཐལ་བའི་རྒྱུ་མཚན་གྱིས། དངོས་འགལ་རྫས་གཅིག་ཏུ་འགྱུར་བའི་ཐལ་བས་མི་གནོད་དེ། བུམ་པ་སྐྱེད་བྱེད་ཀྱི་རྒྱུ་དེ་ཉིད་འཇིག་བྱེད་ཀྱི་རྒྱུར་འདོད་པའི་ཕྱིར། བུམ་པའི་ཞིག་པ་བུམ་པ་དང་རྫས་དེ་ཉིད་དང་གཞན་དུ་བརྟགས་པའི་ཐལ་བས་མི་གནོད་དེ། ཞིག་པ་རྫས་སུ་མེད་པའི་ཕྱིར་རོ། ། དངོས་པོ་ལ་ཐོགས་བཅས་ཐོགས་མེད་གཉིས་ཁས་ལེན་པ་ལྟར།
རྟག་མི་རྟག་གཉིས་ཁས་ལེན་དགོས་པས་མཚུངས་པའི་ཐལ་བས་མི་གནོད་དེ། ཅིག་ཤོས་ཀྱི་རྒྱུ་ཡོད་ལ། རྟག་དངོས་སུ་སྐྱེད་པའི་རྒྱུ་མེད་པའི་ཕྱིར་རོ། ། སྐབས་འདིར། ཞིག་པ་དངོས་མེད་ཡིན་ཀྱང༌། རྟག་པར་མི་འཆད་པ་དང༌། རྟག་མི་རྟག་གི་དཔྱད་པ་དངོས་པོ་ཁོ་ན་ལ་འཇུག་པ་དང༌། ཡང༌། དངོས་པོ་ལ་མི་རྟག་པས་ཁྱབ་པ་གཞུང་འདི་རང་དུ་གསུངས་པ་རྣམས་མི་འགལ་བ་ཅི་ཞེ་ན། རྟག་པའི་ངོས་འཛིན་མི་འདྲ་བ་གཉིས་ཏེ།
རྟག་དངོས་ལ་འཆད་པ་གང་ཟག་འཇིག་རྟེན་པ་དང༌། མུ་སྟེགས་པ་དང༌། རང་སྡེ་ཉན་ཐོས་རྣམས་སོ། ། མི་རྟག་པ་བཀག་ཙམ་གྱི་སེལ་ངོའི་ལྡོག་པ་གཞན་སེལ་ལ་འཆད་པ་ནི་རྣམ་འགྲེལ་མཛད་པའི་རིང་ལུགས་སོ། ། དེ་ལྟར་ལུགས་སོ་སོའི་དབང་དུ་བྱས་ནས་མི་མཐུན་པ་གཉིས་བཤད་པ་ཡིན་ཏེ། གཞན་སྡེའི་རྟག་པ་འགོག་པའི་ཚེ། དགག་བྱ་རྟག་དངོས་ཀྱི་དབང་དུ་བྱས་ནས་འགོག་ལ། རང་འདོད་པའི་རྟག་པ་ཞིག་སྒྲུབ་དགོས་བྱུང་བ་དེའི་ཚེ་གཞན་སེལ་གྱི་དབང་དུ་བྱས་ནས་སྒྲུབ་པའི་ཕྱིར་རོ། ། གཉིས་པ་གནོད་པ་ཅན་གྱི་གཏན་ཚིགས་ལ་གཉིས་ལས། ཕྱོགས་སྔ་མ་ནི།
དབང་ཕྱུག་པ་ན་རེ། དངོས་པོའི་རྟགས་ཀྱིས་སྒྲ་མི་རྟག་པར་སྒྲུབ་པའི་རྟགས་མི་མཐུན་པའི་ཕྱོགས་ལ་ཞུགས་པ་ཡིན་ཏེ། བྱ་རོག་དཀར་པོ་སྲིད་པ་ལྟར་དབང་ཕྱུག་ལྟ་བུ་དངོས་པོ་དང་རྟག་པའི་གཞི་མཐུན་མི་འགལ་བས་སོ། ། ཞེས་ཟེར། དེ་དགག་པ་ལ་གསུམ་སྟེ། བརྟགས་ན་མི་འཐད་པ་དང༌། རྟག་པ་དངོས་མེད་དུ་རྟགས་ཀྱིས་སྒྲུབ་པ་དང༌། རྟགས་རིགས་ངོས་བཟུང་ནས་རྟགས་དེའི་དགོས་པ་བཤད་པའོ། ། དང་པོ་ནི། རྟག་དངོས་ཀྱི་གཞི་མཐུན་དེས་དོན་བྱེད་ནུས་སམ་མི་ནུས།
མི་ནུས་ན། དེ་ཆོས་ཅན། ཡོད་པ་ཉིད་མ་ཡིན་པར་དོན་ལ་མཐུན་ཏེ། དངོས་མེད་ཡིན་པའི་ཕྱིར། ནུས་ན་དེ་འགྱུར་རམ་མི་འགྱུར། འགྱུར་ན། དེ་ཆོས་ཅན། རྟགས་པ་ཡིན་པ་ཉམས་པར་ཐལ། དོན་བྱེད་མི་ནུས་པའི་གནས་སྐབས་ལས་གཞན་དུ་འགྱུར་བའི་ཕྱིར། མི་འགྱུར་ན།
དོན་བྱེད་པར་འགལ་ཏེ། འགྱུར་བ་མེད་པའི་ཕྱིར། གཉིས་པ་ལ་གསུམ་སྟེ། རྟགས་དགོད་པ། སྦྱོར་བའི་དོན་གསུམ་ངོས་བཟུང་བ། དེ་ལ་རྩོད་པ་སྤང་བའོ། ། དང་པོ་ནི། གང་དང་གང་དོན་བྱེད་ནུས་པ་མ་ཡིན་པ་དེ་ལ་དངོས་པོར་མེད་པས་ཁྱབ། དཔེར་ན་ནམ་མཁའ་བཞིན། དབང་ཕྱུག་རྟག་པའང་དོན་བྱེད་པས་སྟོང་ངོ༌། །
ཞེས་པ་ནི་གནོད་པ་ཅན་གྱི་གཏན་ཚིགས་སོ། ། དེ་ཡང༌། རྟགས་མི་མཐུན་ཕྱོགས་ལ་ཡོད་པ་ལ་གནོད་བྱེད་ཀྱི་གཏན་ཚིགས་ཡིན་པས་ན་དེ་ཞེས་བྱའོ། ། འོ་ན་བྱས་པ་དེ་རྟག་པ་ལ་ཡོད་པ་འགོག་བྱེད་ཀྱི་རིགས་པ་མི་འཆད་པ་ཅི་ཞེ་ན། རགས་པའི་དབང་དུ་བྱས་ན། བྱས་པ་དང་རྟག་པའི་གཞི་མཐུན་འདོད་པ་ནི་རང་གཞན་གྱི་སྡེ་པ་ཁུངས་ཐུབ་དག་ལ་ཡོད་པ་མ་ཡིན་ཏེ། བྱས་པའི་མཚན་ཉིད་སྐྱེ་འཇིག་གནས་པ་གསུམ་ལ་འཆད་པར་ཀུན་མཐུན་པའི་ཕྱིར། ཞིབ་མོར་ན། མི་རྟག་པའི་འཇོག་མཚམས་ལ་གཉིས་ཏེ། རགས་པའི་དང༌།
ཕྲ་བའི་འོ། ། དང་པོའི་ལོག་ཕྱོགས་དང་བྱས་པའི་གཞི་མཐུན་ཁས་ལེན་པ་ནི། རང་གཞན་གྱི་སྡེ་པ་ཁུངས་ཐུབ་དག་ལ་མེད་ཀྱང༌། གཉིས་པའི་ལོག་ཕྱོགས་དང་བྱས་པའི་གཞི་མཐུན་ཁས་ལེན་པ་ནི་སྡེ་པ་གཉིས་ཀ་ལ་མེད་པ་ཡིན་ཏེ། ཇི་སྐད་དུ། ཡང་ན་འདིར་ནི་མི་དམིགས་པའི། ། རྟགས་ལས་འཇིག་པ་གྲུབ་པ་ཡིན། ། ཞེས་བཤད་པ་ལྟར། སྟོང་གསུམ་གྱི་འཇིག་རྟེན་ལྟ་བུ་མཐར་འཇིག་ཀྱང༌། གནས་སྐབས་སུ་མི་འཇིག་པའི་དངོས་པོ་དག་ཡོད་པར་འདོད་པ་ཤིན་ཏུ་མང་བའི་ཕྱིར།
དེས་ན་རྟག་པ་ལ་གཉིས་ཏེ། གནས་སྐབས་ཀྱི་དང༌། མཐར་ཐུག་གིའོ། ། གཉིས་པ་དེ་བྱས་སྟོང་དུ་སྒྲུབ་མི་དགོས་ཀྱང༌། དང་པོ་དེ་བྱས་སྟོང་དུ་སྒྲུབ་པའི་དབང་དུ་མཛད་ནས། ཇི་སྐད་དུ། གང་ལ་འགྱུར་ཞེས་བྱ་དེ་ལས། ། གཞན་ལའང་ངོ་བོ་ཉིད་ཀྱིས་འགྱུར། ། ཞེས་གསུངས་སོ། ། གཉིས་པ་ལ་གསུམ་སྟེ།
ཆོས་ཅན་གྱི་དང༌། བསྒྲུབ་བྱའི་ཆོས་ཀྱི་དང༌། གཏན་ཚིགས་ཀྱི་དོན་ནོ། ། དང་པོ་ལ། འཆད་ཚེའི་དང༌། འཇུག་ཚེའི་དབང་དུ་བྱས་པ་གཉིས་ལས། དང་པོ་ནི། འདིར་སོང་ཚོད་ཀྱི་ཆོས་ཅན་ནི་དབང་ཕྱུག་རྟག་པའི་གཞན་སེལ་ཡིན་ལ། རློམ་ཚོད་ནི་དབང་ཕྱུག་རྟག་པ་རང་མཚན་ནོ། ། འཇུག་པའི་ཚེ་ནི་དོན་སྤྱི་ལ་རང་མཚན་དུ་འཁྲུལ་བའི་གཞན་སེལ་ཏེ།
མདོར་ན། སྣང་བརྟགས་སོ་སོར་མ་ཕྱེ་བའི་རྟག་པ་ཙམ་མོ། ། གཉིས་པ་ནི། སེལ་ངོར་དངོས་པོ་བཀག་པ་ཉིད་ནི་བསྒྲུབ་བྱའི་ཆོས་སོ། ། འགྲེལ་པར་མེད་དགག་ཏུ་བཤད་པ་ནི་དོན་སྒྲུབ་ལ་དགོངས་པ་སྟེ། དཔེར་ན། མ་བྱས་པ་དང་མི་འཇིག་པའི་རྟགས་ཀྱིས། རྟག་པ་དངོས་མེད་དུ་བསྒྲུབ་པ་ལྟ་བུའོ། ། འདིར་དོན་བྱེད་ནུས་སྟོང་གི་རྟགས་ཀྱིས། རྟག་པ་དངོས་མེད་དུ་བསྒྲུབ་པ་ལ་ནི་བསྒྲུབ་ཆོས་མ་ཡིན་དགག་ཏུ་འཆད་དགོས་པ་ཡིན་ཏེ།
ཐ་སྙད་འབའ་ཞིག་སྒྲུབ་ཀྱི་དབང་དུ་མཛད་པའི་ཕྱིར་རོ། ། གསུམ་པ་ལ་གཉིས་ཏེ། ཕྱོགས་ཆོས་སྒྲུབ་པ་དང༌། ཁྱབ་པ་སྒྲུབ་པའོ། ། དང་པོ་ལ། དགག གཞག སྤང་གསུམ་ལས། དང་པོ་ལ་ཡང༌། མངོན་སུམ་གཉིས་ཀྱིས་འགྲུབ་པ་དགག་པ་དང༌།
མངོན་སུམ་གཅིག་ཁོ་ནས་འགྲུབ་པ་དགག་པའོ། ། དང་པོ་ནི། རྔོག་ལོ་ཙ་བ་ན་རེ། ནོད་པ་ཅན་གྱི་རྟགས་འདིའི་ཕྱོགས་ཆོས་མངོན་སུམ་གྱིས་འགྲུབ་སྟེ། དགག་གཞི་རྟག་པ་འགྱུར་མེད་ལ་རྟོག་པ་དང༌། དགག་བྱ་དོན་བྱེད་ནུས་པར་འགྱུར་བ་ལ་རྟོག་པའི་རྟོག་པ་གཉིས་འཛིན་སྟངས་འགལ་བར་རང་རིག་གིས་མྱོང་བའི་ཤུགས་ལ་ཡུལ་གཉིས་འགལ་བར་གྲུབ་པས་སོ། ། ཞེས་ཟེར། འདི་མི་འཐད་དེ། དགག་པ་བྱེད་པ་ལ་དགག་བྱ་འཛིན་པའི་ཚད་མ་ངེས་པར་སྐྱེ་དགོས་པས་མ་ཁྱབ་པའི་ཕྱིར། གཉིས་པ་ནི།
གངས་པ་ཤེའུ་ན་རེ། རྟག་པ་འགྱུར་མེད་ལ་རྟོག་པའི་རྟོག་པ་ཉམས་སུ་མྱོང་བའི་རང་རིག་གཅིག་པུས། རྟག་པ་ལ་དོན་བྱེད་པ་ཁེགས་པ་ཡིན་ནོ། ། ཞེས་ཟེར། འོ་ན། རྟག་པ་བྱེད་པ་པོར་འཛིན་པའི་ལོག་རྟོག་ཉིད་ཀྱང་མི་སྲིད་པར་འགྱུར་ཏེ། ཕྱོགས་སྔ་མ་དེ་ཉིད་ཀྱི་ཕྱིར་རོ། ། གཉིས་པ་རང་ལུགས་ནི། ཕྱོགས་ཆོས་མངོན་སུམ་གྱིས་མི་འགྲུབ་པ་དེས་ན། སྐད་ཅིག་གིས་སྟོང་པ་སྟེ་རྟག་པ་ལ་དོན་བྱེད་པ་འགོག་པའི་རྟགས་ཀྱིས་འགྲུབ་བོ། །
ཇི་ལྟར་ཞེ་ན། གང་འགྱུར་མེད་གཅིག་ཡིན་ན། རིམ་དང་ཅིག་ཆར་གྱི་དོན་བྱེད་པ་མེད་པས་ཁྱབ། དཔེར་ན་ནམ་མཁའ་བཞིན། རྟག་པའང་འགྱུར་བ་མེད་དོ། ། ཞེས་པ་ནི་ཁྱབ་བྱེད་མ་དམིགས་པའོ། ། འདིའི་ཕྱོགས་ཆོས་ཁས་བླངས་ཀྱིས་གྲུབ་པར་བཤད་ཀྱང༌། དེ་རྐྱང་པས་ཆོག་པ་མ་ཡིན་ཏེ། རང་རྒྱུད་ཀྱི་གཏན་ཚིགས་ཡིན་པས་སོ། ། ཁྱབ་པ་ནི།
མཐའ་གཞན་འགོག་པའི་རིགས་པས་འགྲུབ་སྟེ། ཇི་སྐད་དུ། སློབ་དཔོན་གྱིས། དོན་བྱེད་ནུས་པ་གང་ཡིན་པ། ། དེ་འདིར་དོན་དམ་ཡོད་པ་ཡིན། ། དེ་ལ་རིམ་དང་རིམ་མ་ཡིན། ། འགལ་ཕྱིར་སྐད་ཅིག་མིན་པ་མེད། ། ཅེས་གསུངས་པ་ལྟར་རོ། ། བཤད་པ་དེ་དག་ནི། རང་འགྲེལ་དང༌།
ཕྱྭ་བསྡུས་ཀྱི་བཞེད་པ་ཐུན་མོང་བ་སོར་བཞག་པ་ཡིན་ལ། རྩ་བའི་དངོས་བསྟན་ལ་བརྟགས་ན། རྟག་པ་དངོས་མེད་དུ་སྒྲུབ་པ་ལ་དོན་བྱེད་ནུས་སྟོང་རྟགས་སུ་བཀོད་ནས། དེ་སྒྲུབ་པ་ལ་རིམ་དང་ཅིག་ཆར་གྱི་དོན་བྱེད་པའི་ནུས་པས་སྟོང་པ་རྟགས་སུ་འགོད་ཅིང༌། རྟགས་དེ་ཡང་རྩོད་གཞིའི་ཆོས་ཅན་ལ་རྟག་པའི་མཚན་ཉིད་ངེས་བྱེད་ཀྱི་ཚད་མ་གང་ཡོད་པ་དེ་ཉིད་ཀྱིས་འགྲུབ་པ་ཡིན་ཏེ། དཔེར་ན། བུམ་པས་དག་པའི་ས་ཕྱོགས་དམིགས་བྱེད་ཀྱི་ཚད་མ་དེ་ཉིད་ཀྱིས། དེར་བུམ་པ་ཚད་མས་མ་དམིགས་པར་འགྲུབ་པ་བཞིན་ནོ། ། གསུམ་པ་རྩོད་པ་སྤང་བ་ལ། རྟག་པའི་གནས་སྐབས་ལ་དོན་བྱེད་ནུས་པ་མི་ཁེགས་པའི་རྩོད་པ་སྤང་བ་དང༌།
རྟག་པའི་རང་བཞིན་ལ་དེ་མི་ཁེགས་པའི་རྩོད་པ་སྤང་བ་གཉིས་ལས། དང་པོ་ནི། དབང་ཕྱུག་ལ་སོགས་པ་རང་བཞིན་རྟག་ཀྱང༌། གནས་སྐབས་འགྱུར་བའི་ཕྱིར་དོན་བྱེད་པར་འཐད་དོ། ། ཞེ་ན། འོ་ན། རང་བཞིན་དང་གནས་སྐབས་གཉིས་པོ་གཅིག་གམ་ཐ་དད། གཅིག་ན་འགྱུར་མི་འགྱུར་གྱི་ཆོས་གཉིས་འགལ་ལ། ཐ་དད་ཡིན་ན་རྟག་པས་དོན་བྱེད་པར་འགལ་ཏེ། གཉིས་པོ་འབྲེལ་མེད་ཡིན་པའི་ཕྱིར།
གཉིས་པ་ནི། རྟག་དངོས་རྣམས་ལ་སྐད་ཅིག་གིས་འཇིག་པ་མེད་ན་ཡང༌། རགས་པའི་འགྱུར་བ་ཡོད་དོ། ། ཞེ་ན། དང་པོར་སྐད་ཅིག་གིས་མི་འཇིག་ན། རགས་པའི་འགྱུར་བ་ག་ལ་སྲིད་དེ། མདོ་སྡེའི་རྒྱན་ལས། དང་པོ་མི་འཇིག་མཐར་མི་འགྱུར། ། ཞེས་གསུངས་པས་སོ། ། གཉིས་པ་ཁྱབ་པ་སྒྲུབ་པ་ནི།
དོན་བྱེད་ནུས་པ་བཀག་པ་ལ། དངོས་པོ་མེད་པས་ཁྱབ་པ་འགྲུབ་སྟེ། དོན་བྱེད་ནུས་པ་དངོས་པོའི་མཚན་ཉིད་ཡིན་པས། བཟློག་པ་ལ་མཚན་མཚོན་གྱི་འབྲེལ་པ་ངེས་བྱེད་གྲུབ་པའི་ཕྱིར། གཉིས་པ་རྟག་རིགས་ངོས་བཟུང་བ་ལ་གཉིས་ཏེ། རིགས་གང་ཡིན་པ་དང༌། གཉིས་མི་དགོས་པ་སྤང་བའོ། ། དང་པོ་ནི། ལྟོས་མེད་ཀྱི་གཏན་ཚིགས་ནི་དོན་སྒྲུབ་ཁོ་ནར་ངེས་ལ། གནོད་པ་ཅན་གྱི་གཏན་ཚིགས་ལ་ནི།
དོན་བྱེད་ནུས་སྟོང་གིས་དངོས་ཡོད་འགོག་ན་ཐ་སྙད་འབའ་ཞིག་སྒྲུབ་དང༌། དེས་བྱས་པ་འགོག་པ་དང༌། འགྱུར་མེད་ཀྱིས་བྱས་ཡོད་འགོག་པ་ལྟ་བུ་ནི་དོན་སྒྲུབ་པའོ། ། གཉིས་པ་ནི། དངོས་པོ་འགའ་ཞིག་གཏན་མི་འཇིག་པ་དང༌། འཇིག་ཀྱང་རང་གྲུབ་ཙམ་ནས་འཇིག་ངེས་མ་ཡིན་པར་འདོད་པ་སྟེ། ལོག་རྟོག་རྣམ་པ་གཉིས་ཀྱི་གཉེན་པོར་གཏན་ཚིགས་རྣམ་གཉིས་གསུངས་པ་ཡིན་ཏེ། གནོད་པ་ཅན་གྱི་ལམ་སྦྱོང་དུ་ལྟོས་མེད་འཆད་པ་གཞུང་གི་དགོངས་པ་མ་ཡིན་པ་དེས་ནའོ། ། དེ་དེའི་ལམ་སྦྱོང་དུ་འཆད་པ་ནི་སློབ་དཔོན་ཆོས་མཆོག་གི་བཞེད་པ་སྟེ། དེ་ཡང༌།
སྐྱེད་བྱེད་ལས་གཞན་པའི་འཇིག་བྱེད་ཀྱི་རྒྱུ་བཀག་པས་གནོད་པ་ཅན་གྱི་ཚད་མའི་ལམ་སྦྱོང་བ་ཡིན་ཏེ། ཚད་མ་དེའི་དོན་ངེས་པའི་གེགས་སེལ་བའི་ཕྱིར་རོ། ། ཇི་ལྟར་ན། དངོས་པོ་ཐམས་ཅད་འཇིག་རྒྱུ་གཞན་ལ་མི་ལྟོས་པར་བསྒྲུབས་པས། རྟག་པའི་དངོས་པོ་ལ་རིམ་གྱིས་དོན་བྱེད་ནུས་པ་ཁེགས་པས་སོ། ། ཞེས་གསུང་བ་ལ། ལོ་ཙྪ་བ་ཆེན་པོས་སྐྱོན་བརྗོད་པ་ནི། གཞུང་དང་འགལ་བ་དང༌། ཚད་མས་མི་འཐད་པའོ། ། གཉིས་པ་ལ།
མི་དགོས་པ་དང༌། མི་ནུས་པ་དང༌། ཧ་ཅང་ཐལ་བ་གསུམ་གྱི་སྒོ་ནས་བཀག་པ་གཞུང་འདིར་ཡང་ཐད་སོར་བཞག་པའོ། ། གཉིས་པ་དེ་བྱུང་འབྲེལ་པ་ངེས་བྱེད་ཀྱི་ཚད་མ་ལ་གསུམ་ལས། གཞན་ལུགས་དགག་པ་ནི། ལོ་ཙྪ་བ་ཆེན་པོ་ན་རེ། ཚད་མ་ཕྲུགས་ལྔས་རྒྱུ་འབྲས་ཀྱི་འབྲེལ་པ་ངེས་པ་ཡིན་ཏེ། དང་པོ་རྒྱུ་འབྲས་གཉིས་ཀ་མ་དམིགས། དེ་ནས་རྒྱུ་དམིགས། དེ་ནས་འབྲས་བུ་དམིགས།
དེ་ནས་རྒྱུ་ལོག དེ་ནས་འབྲས་བུ་ལོག་པ་དང་ལྔའོ། ། ཞེས་གསུང༌། འདི་མི་འཐད་དེ། གནས་སྐབས་ཀྱི་རྗེས་སུ་འགྲོ་ལྡོག་གི་དབང་དུ་བྱེད་ན། རྔ་སྒྲ་དང་ཉི་མའི་འོད་ཟེར་ལ་ཡང་ཡོད་པས་ཧ་ཅང་ཐལ་བའི་ཕྱིར་དང༌། རང་བཞིན་གྱི་རྗེས་སུ་འགྲོ་ལྡོག་གི་དབང་དུ་བྱེད་ན་ཕྲུགས་གསུམ་གྱིས་ཆོག་པའི་ཕྱིར། གཉིས་པ་རང་ལུགས་ལ་གསུམ་སྟེ། རྒྱུ་འབྲས་སྤྱིའི་མཚན་ཉིད། དེ་ངེས་པར་བྱེད་པའི་ཚད་མ།
དེ་ལ་རྩོད་པ་སྤང་བའོ། ། དང་པོ་ལ། རྒྱུའི་མཚན་ཉིད་ནི་ཕན་འདོགས་བྱེད་དང༌། འབྲས་བུའི་མཚན་ཉིད་ནི་ཕན་འདོགས་པ་ཡིན་ནོ། ། རྒྱུ་ལ་གཉིས་ཏེ། ཉེར་ལེན་དང༌། ལྷན་ཅིག་བྱེད་པའི་རྐྱེན་ནོ། ། གཉིས་པ་ནི། རྒྱུ་འབྲས་སུ་ངེས་པར་བྱེད་པའི་ཚད་མ་དེའང་ཆོས་ཅན། ཚར་གཅིག་ཁོ་ནར་ངེས་པ་མ་ཡིན་ཏེ།
རྗེས་སུ་འགྲོ་ལྡོག་གི་སྒོ་ནས་ཕྲུགས་གསུམ་ཚན་རྣམ་པ་གཉིས་ཡོད་པས་སོ། ། གཉིས་པ་གང་ཞེ་ན། རྗེས་འགྲོའི་སྒོ་ནས་མ་དམིགས་པ་སྔོན་དུ་འགྲོ་བའི་ཕྲུགས་གསུམ་ཁྱད་པར་ཅན་ནི། ཐོག་མར་ས་ཕྱོགས་དག་པར་མེ་དུ་གཉིས་ཀ་སྣང་རུང་མ་དམིགས། དེ་ནས་མེ་དམིགས། དེ་ནས་དུ་བ་དམིགས་པའོ། ། དེ་ཁོ་ནས་ཀྱང་མེ་དུ་རྒྱུ་འབྲས་སུ་ངེས་ནུས་ཏེ། དེ་ཙམ་གྱིས་དུ་བ་རྒྱུ་མེད་དང་རྒྱུ་གཞན་ལས་སྐྱེ་བའི་དོགས་པ་ཁེགས་པའི་ཕྱིར། ཡང་ལྡོག་པའི་སྒོ་ནས་དམིགས་པ་སྔོན་དུ་འགྲོ་བའི་ཕྲུགས་གསུམ་ཁྱད་པར་ཅན་ནི། དང་པོར་དུ་བ་མཐོང༌།
དེའི་འོག་ཏུ་མེ་མ་མཐོང༌། ། དེ་ནས་དུ་བ་མ་མཐོང་བའོ། ། འདི་ཙམ་གྱིས་ཀྱང་དེ་གཉིས་རྒྱུ་འབྲས་སུ་འགྲུབ་སྟེ། གཏན་ཚིགས་སྔ་མ་དེ་ཉིད་ཀྱི་ཕྱིར་རོ། ། གསུམ་པ་ནི། འདིར་རྩོད་པ་གསུམ་ལས། སྣང་མི་རུང་གི་རྒྱུ་འབྲས་ལ་མ་ཁྱབ་པའི་རྒྱུ་མཚན་གྱིས། རྒྱུ་འབྲས་ཀྱི་འབྲེལ་པ་ངེས་བྱེད་ཀྱི་ཚད་མའི་མཚན་ཉིད་བཤད་མ་ཐག་པ་དེ་མི་འགྲུབ་པའི་སྐྱོན་མེད་དེ། བཤད་མ་ཐག་པ་དེ་ནི་སྣང་རུང་གི་དབང་དུ་བྱས་པའི་ཕྱིར། རྩོད་པ་གཉིས་པ་ནི།
མཚན་ཉིད་དེས་སྡོང་བུའི་རྣམ་འགྱུར་དང༌། མུན་པ་ལ་ཁྱབ་ཆེས་པས་ཧ་ཅང་ཐལ་ལོ། ། ཞེས་པའི་རྩོད་པ་མི་གནོད་དེ། མུན་པ་ནི་སྡོང་བུའི་རྣམ་འགྱུར་དང་རྗེས་སུ་འགྲོ་ལྡོག་བྱེད་པ་མ་ཡིན་གྱི། སྡོང་བུའི་རྣམ་འགྱུར་ལྡོག་པའི་སྣང་བ་དང་རྗེས་སུ་འགྲོ་ལྡོག་བྱེད་པ་ཡིན་པའི་ཕྱིར། གསུམ་པ་གཞན་དུ་འཁྲུལ་བ་སྤང་བ་ལ་གཉིས་ཏེ། རྒྱུ་མིན་ལས་མི་སྐྱེ་བ་དང༌། སྐྱེ་ན་སྔ་ཕྱིའི་རྒྱུ་འབྲས་སུ་གྲུབ་པའོ། ། དང་པོ་ལ་གཉིས་ཏེ། སྐྱེ་བར་འདོད་པ་དགག
དགག་པ་ལ་རྩོད་པ་སྤང་བའོ། ། དང་པོ་ནི། མེ་དུ་གཉིས་ལ་རྗེས་སུ་འགྲོ་ལྡོག་མི་འཁྲུལ་བར་ངེས་བྱེད་ཀྱི་ཚད་མ་མི་འཐད་དེ། བརྒྱ་བྱིན་གྱི་སྤྱི་བོ་ལས་ཀྱང་དུ་བ་སྐྱེ་བར་མཐོང་བའི་ཕྱིར་ཞེ་ན། གང་དག་དུ་བའི་རྒྱུ་མ་ཡིན་པ་བརྒྱ་བྱིན་གྱི་སྤྱི་བོ་ལས་སྐྱེས་པ་དེ་ནི་མེ་དེའི་འབྲས་བུ་སྟེ་དུ་བ་མ་ཡིན་ཏེ། རང་རྒྱུ་མེ་ལས་མ་བྱུང་བའི་ཕྱིར་རོ། ། འོན་ཀྱང་རྣམ་པ་འདྲ་བས་དུ་བར་འཁྲུལ་བ་ལ་དུ་བ་དེའི་མིང་གིས་བཏགས་པར་ཟད་དོ། ། གཉིས་པ་ནི། རང་གི་རྒྱུ་མེ་ལས་མ་བྱུང་བ་ཙམ་གྱིས་དུ་བ་མ་ཡིན་དགོས་ན། རང་རྒྱུ་བུད་ཤིང་ལས་མ་བྱུང་ན་མེ་མ་ཡིན་དགོས་པར་འགྱུར་ལ།
དེ་ལྟར་ན། རྡོ་བཙུགས་པ་ལས་བྱུང་བའི་མེ་མེད་པར་འགྱུར་རོ། ། ཞེ་ན། མི་མཚུངས་ཏེ། རྡོ་དང་ཤིང་སོགས་མེའི་ཉེར་ལེན་གྱི་རྒྱུར་འདོད་ན། མཚུངས་སུ་ཆུག་ཀྱང༌། དེ་དག་མེའི་ཉེར་ལེན་གྱི་རྒྱུ་མ་ཡིན་ལ། མེའི་ཉེར་ལེན་གྱི་རྒྱུ་ནི་མེའི་རྡུལ་ཕྲན་ཡིན་ཞིང༌། རྡུལ་ཕྲན་དེ་གཅིག་ཏུ་བསྡུས་པའི་རྒྱུ་ནི་རྡོ་ཤིང་སོགས་ཡིན་པའི་ཕྱིར། དཔེར་ན།
དབང་པོ་གཟུགས་ཅན་པ་དེ་དབང་ཤེས་ཀྱི་ཉེར་ལེན་གྱི་རྒྱུ་མ་ཡིན་གྱི། བདག་པོའི་རྐྱེན་ཡིན་པ་བཞིན་ནོ། ། གལ་ཏེ་འོ་ན། མེ་དང་ཤིང་སོགས་དུ་རྒྱུ་མིན། ། དུ་རྒྱུ་དུ་བའི་རྡུལ་ཕྲན་ཡིན། ། རྡུལ་ཕྲན་གཅིག་ཏུ་བསྡུད་པའི་རྒྱུ། ། མེ་ཤིང་སོགས་ཡིན་དབང་པོ་བཞིན། ། ཞེས་བརྗོད་ན་མཚུངས་པར་འགྱུར་རོ་ཞེ་ན། མི་མཚུངས་ཏེ། མེའི་རྡུལ་ཕྲན་ནི་མེ་ཉིད་ཡིན་ལ།
དུ་བའི་རྡུལ་ཕྲན་ཞེས་པ་འབྱུང་བ་བཞི་པོ་གང་རུང་གི་རྡུལ་ལ་ཟེར་ན། དེ་བཞི་པོ་གང་རུང་ལས་མ་གཏོགས་པའི་རྡུལ་ཕྲན་གྱི་རྣམ་གཞག་ཆོས་མངོན་པ་ལས་མ་གསུངས་པའི་ཕྱིར་རོ། ། གཉིས་པ་ནི། ཡང་ན། སྔོན་གྱི་རྒྱུ་འབྲས་དང༌། ཕྱི་མའི་རྒྱུ་འབྲས་ཀྱི་འཇོག་ཚུལ་ཐ་དད་པ་ཡོད་དེ། མེ་དང་དུ་བས་བསྐྱེད་པའི་འབྲས་བུ་དུ་བའི་ཁྱད་པར་བཞིན་ནོ། ། འདི་ནི་དུ་བ་ཡིན་ན། རང་གི་རྒྱུ་མེ་ལས་བྱུང་དགོས་ཀྱང༌། རང་གི་དངོས་ཀྱི་རྒྱུ་མེ་ལས་བྱུང་དགོས་པ་མ་ཡིན་ནོ། །
ཞེས་པའི་དོན་ཏེ། མཐའ་གཞན་འགོག་པའི་རིགས་པའོ། ། གཉིས་པ་འབྲེལ་པའི་མཚན་གཞི་ངོས་བཟུང་བ་ལ་གཉིས་ལས། གཞན་ལུགས་དགག་པ་ནི། མེ་དུ་ལྟ་བུའི་རང་མཚན་རྐྱང་པ་དང་ནི་སྒྲ་དོན་རྐྱང་པ་གཉིས་ཀ་འབྲེལ་པའི་མཚན་གཞིར་མི་འཐད་དེ། དོན་ལ་འབྲེལ་པས་གྲུབ་པའི་ཕྱིར་དང༌། སྒྲ་དོན་དངོས་མེད་རྐྱང་པ་ལ་འབྲེལ་པ་བྱས་པས་འཇུག་ཡུལ་རང་མཚན་གོ་བར་མི་ནུས་པའི་ཕྱིར། གཉིས་པ་རང་ལུགས་ནི། སོང་ཚོད་སྒྲའི་དོན་ལ། རློམ་ཚོད་རང་མཚན་དུ་འཁྲུལ་བའི་མེ་དུ་ལྟ་བུའི་གཞན་སེལ་ཁོ་ན་འབྲེལ་པའི་མཚན་གཞི་ཡིན་ཏེ།
རྐྱང་པ་གཉིས་པོ་འབྲེལ་པའི་མཚན་གཞིར་མི་འཐད་པས་ནའོ། ། དེ་དག་གི་ངག་དོན་ནི། རློམ་སོང་སོ་སོར་མ་ཕྱེ་བར། དུ་བ་མེ་ལ་འབྲེལ་བར་ཁས་ལེན་པ་ཡིན་ཞིང༌། དེ་ཡང་འཇུག་ཚེ་གཅིག་ཏུ་འཁྲུལ་བའི་དབང་དུ་བྱས་ལ། དུ་བ་རང་མཚན་དང་མེ་རང་མཚན་འབྲེལ་ཞེས་དང༌། དེ་དག་གི་གཞན་སེལ་གཉིས་པོ་འབྲེལ་ཞེས་ནི་ཁས་མི་ལེན་ལ། འདི་ནི་འཆད་ཚེ་རྣམ་པར་ཕྱེ་བའི་དབང་དུ་བྱས་པའོ། ། གསུམ་པ་དེ་གང་གིས་ངེས་པའི་ཚུལ་ལ་གཉིས་ལས། གཞན་ལུགས་དགག་པ་ལ་གཉིས་ཏེ།
དཔྱོད་པ་རྐྱང་པས་ངེས་པར་འདོད་པ་དགག ཚད་མ་རྐྱང་པས་ངེས་པར་འདོད་པ་དགག་པའོ། ། དང་པོ་ནི། བྲམ་ཟེ་བདེ་བྱེད་དགའ་བ་ནི། གནས་སྐབས་ཀྱི་འབྲེལ་པ་ཚད་མས་ངེས་ཀྱང༌། རང་བཞིན་འབྲེལ་པ་དཔྱོད་པས་ངེས་པར་བྱེད་དགོས་སོ་ཞེས་གྲག་གོ ། དེ་མི་འཐད་དེ། ཚད་མ་ལ་མ་ལྟོས་པའི་དཔྱོད་པ་ནི་འབྲེལ་པ་ངེས་བྱེད་དུ་མི་རུང་ལ། ཚད་མ་ལ་ལྟོས་ན་དཔྱོད་པ་རྐྱང་པས་ངེས་པར་འགལ་བའི་ཕྱིར་རོ། ། གཉིས་པ་ནི།
རྒྱ་གར་ཉི་འོག་པ་རྣམས་ནི། སྔར་བཤད་ཟིན་པའི་འབྲེལ་པ་ངེས་བྱེད་ཀྱི་ཚད་མ་རྐྱང་པ་ཡིས་འབྲེལ་པ་ངེས་པར་བྱེད་པར་འདོད་དོ། ། དེ་ཡང་མི་འཐད་དེ། མངོན་སུམ་གྱིས་ངེས་པ་མི་སྲིད་པའི་ཕྱིར་དང༌། རྗེས་དཔག་གིས་མི་མཐུན་ཕྱོགས་ལ་ཡོད་པ་ཁེགས་ཀྱང༌། རྟོག་དཔྱོད་མེད་ན་མཐུན་ཕྱོགས་ལ་ཡོད་པར་མི་ངེས་པའི་ཕྱིར། གཉིས་པ་རང་ལུགས་ནི། ཚད་མའི་སྟོབས་ཀྱིས་བསྐྱེད་པའི་རྟོག་པ་དང་དཔྱོད་པ་དངོས་ཀྱི་གཞལ་བྱ་གཞན་སེལ་ངེས་པའི་བདག་ཉིད་ཅན་དེ་ཡིས་མེད་ན་མི་འབྱུང་བའི་འབྲེལ་པ་ངེས་ཏེ། མེ་དུ་དང་བྱས་མི་རྟག་ལྟ་བུའི་དོན་སྤྱི་དང་རང་མཚན་གྱི་དངོས་པོ་གཅིག་ཉིད་དུ་འཁྲུལ་པས་གཅིག་ཏུ་བཟུང་ཞིང༌། དུ་བ་དང་བྱས་པ་ལྟ་བུ།
མེ་དང་མི་རྟག་པ་ལ་རྗེས་སུ་འགྲོ་ལྡོག་མི་འཁྲུལ་བར་ངེས་པའི་ཕྱིར་རོ། ། རབ་བྱེད་འདིའི་དོན་བསྡུ་བ་ནི། དོན་ལ་འབྲེལ་པ་བཀག་ཟིན་པ་དང༌། བློ་ངོར་འབྲེལ་པ་བསྒྲུབས་ཟིན་པ་དང༌། འབྲེལ་པ་ངེས་བྱེད་ཀྱི་ཚད་མ་བཤད་ཟིན་པ་དེ་ལྟར་ན། ཇི་སྐད་དུ། དངོས་པོའི་དོན་ལ་འབྲེལ་པ་མེད། ། འབྲེལ་པ་གཉིས་ཀ་སྒྲོ་བཏགས་ཡིན། ། སྒྲ་ཡི་དོན་ལ་རང་མཚན་དུ། ། འཁྲུལ་པས་འབྲེལ་པའི་རྟོག་པ་སྐྱེ། །
ཞེས་གསུངས་པ་ཡིན་ནོ། ། འདིར་སྨྲས་པ། ཐ་དད་བཀག་ན་ཁེགས་ཤེས་པ། ། དེ་དོན་རིགས་པས་འཆད་ཤེས་ན། ། མེད་ན་མི་འབྱུང་འབྲེལ་པ་ཡི། ། དོན་དུ་འགྱུར་བ་སྲིད་མོད་ཀྱང༌། ། བུམ་མིན་བཀག་ན་བུམ་པ་ཡང༌། ། ཁེགས་ཤེས་བརྟག་པ་མཐར་བཟུང་ནས། ། དེ་དག་འབྲེལ་པར་འཆད་དེ་ཡིས། ། རྣམ་འགྲེལ་མཛད་པའི་རིང་ལུགས་འཇིག །
རྟགས་ཀྱི་རྗེས་སུ་འགྲོ་བ་དང༌། ། ལྡོག་པ་མི་འཁྲུལ་ངེས་བྱེད་ཀྱི། ། ཚད་མས་མེད་ན་མི་འབྱུང་བའི། ། འབྲེལ་པ་འགྲུབ་པ་འདི་ལོངས་ཤིག ། ཚད་མ་རིགས་པའི་གཏེར་ལས་འབྲེལ་པ་བརྟག་པའི་རབ་ཏུ་བྱེད་པ་སྟེ་དྲུག་པ་རྣམ་པར་བཤད་པའོ།། །། གཉིས་པ་འགལ་བའི་དོན་ངེས་པར་བྱ་བ་ལ་གཉིས་ཏེ། འགལ་བ་སྤྱིའི་མཚན་ཉིད་དང༌། མཚན་གཞིའི་རབ་ཏུ་དབྱེ་བའོ། ། དང་པོ་ནི། གནོད་བྱེད་དུ་གྱུར་པའི་ཆོས་གང་ཞིག
རང་གི་གནོད་བྱ་གང་ལ་གནོད་པ་བྱེད་པ་དེ་ནི་ཆོས་ཅན། རང་གི་གནོད་བྱ་དེའི་འགལ་བའི་མཚན་ཉིད་ཡིན་ཏེ། དེའི་དོན་ལྡོག་ཡིན་པས་སོ། ། འདིར་དོན་ནི། དེ་ལ་གནོད་པ་བྱེད་པ་དེ། དེ་དང་འགལ་བའི་མཚན་ཉིད་དེ། རྣམ་པར་ངེས་པ་ལས། དེའི་ཕྱིར་སྒྲུབ་པར་བྱ་བ་ལ་གནོད་པར་བྱེད་པ་ཁོ་ན་འགལ་བ་ཡིན་ནོ། ། ཞེས་གསུངས་པས་སོ། ། མཚན་གཞི་ནི་སྒྲ་རྟག་འཛིན་གྱི་རྟོག་པ་སྒྲ་མི་རྟག་རྟོགས་ཀྱི་རྗེས་དཔག་གི་འགལ་ཟླར་འཇོག་ཀྱང༌།

དེ་དང་འགལ་བར་ནི་མི་འཇོག་སྟེ། དེ་ལ་གནོད་བྱེད་མ་ཡིན་པས་སོ། ། དེ་བཞིན་དུ་གནོད་བྱར་གྱུར་པའི་གྲང་རེག་ཀྱང༌། རང་གི་གནོད་བྱེད་དུ་གྱུར་པའི་ཚ་རེག་གི་འགལ་ཟླར་འཇོག་ཀྱང༌། འགལ་བར་མི་འཇོག་སྟེ། དེ་ལ་གནོད་བྱེད་མ་ཡིན་པས་སོ། ། འོ་ན་ཚ་གྲང་མི་འགལ་བར་འགྱུར་ཏེ། དེ་དེ་ལ་གནོད་བྱེད་ཡིན་ན། ཅིག་ཤོས་ཚུར་གནོད་བྱེད་མ་ཡིན་དགོས་པས་སོ། ། ཞེ་ན། སྤྱི་ཙམ་ནས་དེ་གཉིས་འགལ་བར་ཁས་བླངས་པས་ཆོག་སྟེ།
རྒྱུན་ལྷན་ཅིག་ཏུ་གནས་སུ་མི་རུང་ལ། དེ་ཡང༌། གང་རུང་གཅིག་གིས་ཅིག་ཤོས་ལ་གནོད་པ་བྱེད་པའི་རྒྱུ་མཚན་གྱིས་སོ། ། དེ་ལྟ་ན་ཡང༌། གཅིག་གནོད་བྱེད་ཡིན་ཞེས་ངོས་བཟུང་མི་ནུས་ཏེ། གནོད་བྱར་ཡང་འགྱུར་བའི་སྐབས་སྲིད་པས་སོ། ། འོ་ན། གཉིས་པོ་མི་འགལ་བར་ཐལ། ཚུར་ཡང་མི་འགལ། ཕར་ཡང་མི་འགལ་བའི་ཕྱིར།
ཞེ་ན། འོ་ན། གཉིས་པོ་གནོད་བྱ་གནོད་བྱེད་མ་ཡིན་པར་འགྱུར་ཏེ། ཕར་ཡང་གནོད་བྱེད་མ་ཡིན། ཚུར་ཡང་མ་ཡིན་པའི་ཕྱིར། དེས་ན་ཞིབ་མོར་འབྱེད་པའི་ཚེ། གྲང་རེག་གི་རྒྱུན་ནུས་མེད་དུ་བྱེད་པའི་ཚ་རེག་དེ། གྲང་རེག་དང་འགལ་ཞེས་དང༌། ཅིག་ཤོས་ཀྱང་དེ་བཞིན་དུ་ཁས་ལེན་ཞིང༌། ཇི་སྲིད་གནོད་པ་མ་བྱས་པ་དེ་སྲིད་དུ་གནོད་བྱར་ཡང་བཞག་མ་ནུས་སོ། །
ཡང་སྒྲ་མི་རྟག་པ་ཡིན་པ་དེ། སྒྲ་རྟག་པ་དང་འགལ་ལོ། ། ཞེས་པ་ཡང༌། རྔོག་ལོ་ཆེན་པོ་རྗེས་འབྲངས་དང་བཅས་པའི་བཞེད་པ་ཡིན་ཀྱང༌། འདིར་མ་ཡིན་ཏེ། ལུགས་དེས་ཕན་ཚུན་སྤངས་པའི་དངོས་འགལ་དག་འགལ་བ་གོ་ཆོད་པོར་ཁས་བླངས་པ་ལ། འགལ་ན་འགོག་པའི་རྣམ་གཞག་འཇིག་པར་འགྱུར་རོ། ། ཞེས་འཕངས་པའི་ཕྱིར་དང༌། སྒྲ་མི་རྟག་པ་རྟགས་སུ་བཀོད་ནས། སྒྲ་རྟག་པ་འགོག་པ་ལ་འགལ་དམིགས་ཀྱི་སྦྱོར་བ་ཡང་དག་མི་རུང་བའི་ཕྱིར།
འོ་ན། སྒྲ་བྱས་པ་ཡིན་པ་དེ། སྒྲ་རྟག་པ་ཡིན་པ་དང་མི་འགལ་ན། བྱས་པའི་རྟགས་ཀྱིས་སྒྲ་མི་རྟག་པའམ། རྟག་པ་མ་ཡིན་པར་སྒྲུབ་མི་ནུས་པར་ཐལ་བ་དང༌། བྱས་པ་དེ་རྟག་པ་ལ་རྗེས་སུ་འགྲོ་ལྡོག་ཕྱིན་ཅི་ལོག་ཏུ་ངེས་པ་མ་ཡིན་པར་འགྱུར་ཏེ། བྱས་པ་རྟག་པ་དང་མི་འགལ་བའི་ཕྱིར་སྙམ་ན། ཉེས་པ་དེ་ཡོད་པ་མ་ཡིན་ཏེ། བྱས་པ་དང་རྟག་པ་ནི་ཚད་མས་གནོད་འགལ་ཡིན་པའི་རྒྱུ་མཚན་གྱིས་འགལ་དམིགས་ཀྱི་གཏན་ཚིགས་སྦྱོར་དུ་རུང་བའི་ཕྱིར། དེ་ཡང་སྒྲ་བྱས་པར་འཇལ་བྱེད་ཀྱི་ཚད་མ་དེས་སྒྲ་རྟག་པ་ལ་གནོད་པའི་རྒྱུ་མཚན་གྱིས་དེ་གཉིས་ཚད་མས་གནོད་འགལ་དུ་བཞག་པ་ཡིན་གྱི།
ཁྱབ་བྱེད་མི་རྟག་པ་དེ་རྟག་པ་དང་དངོས་སུ་འགལ་བའི་རྒྱུ་མཚན་གྱིས་ནི་མ་ཡིན་ནོ། ། དེ་ལྟ་ཡིན་པ་དེའི་ཕྱིར། བྱས་པ་དང་རྟག་པའི་གཞི་མཐུན་འགོག་པ་ལ་ནི་གནོད་པ་ཅན་གྱི་ཚད་མ་ཞེས་བཤད་པ་ཡིན་ནོ། ། གཞན་ཡང༌། ཕན་ཚུན་སྤངས་པ་ལ་འགལ་བར་འདོགས་པའི་རྒྱུ་མཚན་ཡང༌། ཚད་མས་གནོད་འགལ་དང༌། ལྷན་ཅིག་མི་གནས་འགལ་གང་རུང་ལ་ཐུབ་པ་ཡིན་ཏེ། སྒྲ་མི་རྟག་རྟོགས་ཀྱི་རྗེས་དཔག་ཚད་མས་སྒྲ་རྟག་པ་བསལ་བས་སམ། རྟག་འཛིན་རྟོག་པའི་འཛིན་སྟངས་ལ་གནོད་པ་གང་རུང་གི་སྒོ་ནས་ཡུལ་རྟག་མི་རྟག་གཉིས་ཀྱང་འགལ་བར་བརྟགས་པས་སོ། ། གཉིས་པ་མཚན་གཞིའི་རབ་ཏུ་དབྱེ་བ་ལ་གསུམ་ལས།
མདོར་བསྟན་པ་ནི། འགལ་བ་ལ་དངོས་བཏགས་མ་ཕྱེ་བ་དབྱེ་ན། ལྷན་ཅིག་མི་གནས་པ་དག་དང༌། ཕན་ཚུན་སྤངས་འགལ་གཉིས་སུ་སློབ་དཔོན་གྱིས་བཞེད་དེ། འགལ་ཟླ་དང་དགག་བྱ་གཉིས་ཀ་དངོས་པོར་ཡོད་པ་དང༌། གང་རུང་གཅིག་དངོས་པོར་མེད་པའི་ཡུལ་གྱི་དབྱེ་བ་ལ་ལྟོས་ནས་དེར་བཤད་པའི་ཕྱིར། དེ་སྐད་དུ་ཡང༌། ཡོད་ན་ཡོད་པས་མེད་ཕྱིར་རམ། ། ཕན་ཚུན་ཐ་དད་གྲུབ་ཕྱིར་ཏེ། ། ཞེས་གསུངས་པས་སོ། །
གཞུང་འདིར། འགལ་ཟླ་དངོས་པོ་དངོས་མེད་ཀྱི། ། ཡུལ་གྱི་དབྱེ་བ་ལ་ལྟོས་ནས། ། ལྷན་ཅིག་མི་གནས་པ་དག་དང༌། ། ཚད་མས་གནོད་འགལ་གཉིས་སུ་བཞེད། ། ཅེས་སྦྱར་ན་ལེགས་པ་ཡིན་ཏེ། ཇི་སྐད་དུ། འགལ་ཏེ་ཆོས་ནི་ཐ་དད་དང༌། ། ཐ་དད་མེད་ལ་རབ་སྦྱོར་ཏེ། ། ཞེས་གསུངས་པ་དང༌།
གཞུང་འདི་ཉིད་ཀྱི་རྩ་འགྲེལ་དུ། བོད་སྔ་མས་ཕན་ཚུན་སྤངས་འགལ་འདོད་པ་དངོས་དང༌། དེ་ཡིས་ཁྱད་པར་དུ་བྱས་པ་གཉིས་ཀ་ལ་འགལ་དམིགས་ཀྱི་གཏན་ཚིགས་སྦྱོར་དུ་མི་རུང་བར་གསུངས་པའི་ཕྱིར་དང༌། ཐ་དད་སྡེ་ལ་རབ་སྦྱོར་ཏེ། ། ཞེས་པ་ཕན་ཚུན་སྤངས་འགལ་དུ་འདོད་པ་དེ་ལ་བཤད་ན། ཕན་ཚུན་ཐ་དད་གྲུབ་ཕྱིར་ཏེ། ། ཞེས་པ་དང་འགལ་བའི་ཕྱིར་དང༌། སྐྱེ་ལ་ཡོད་གཅོད་བཞིན། ཞེས་པ་ཕན་ཚུན་སྤངས་འགལ་ལ་བརྟེན་པའི་འགལ་དམིགས་ཀྱི་གཏན་ཚིགས་འཆད་པ་པོའི་བོད་སྔ་མ་ཚད་ལྡན་སུ་ཡང་མ་བྱུང་བའི་ཕྱིར་དང༌། གལ་ཏེ་བྱུང་ན།
སྔོན་གྱི་བསྡུས་པ་ཚད་ལྡན་དག་ན། ཕན་ཚུན་སྤངས་པའི་འགལ་དམིགས་ལ། ལྷན་ཅིག་མི་གནས་འགལ་དང་ཆ་མཚུངས་པའི་འགལ་དམིགས་ཀྱི་གྲངས་ངེས་དག་ཡོད་ཀྱི། གཞན་མ་བཤད་པའི་རྒྱུ་མཚན་ཁྱེད་ཀྱིས་འཆད་མི་ནུས་པའི་ཕྱིར། གལ་ཏེ་འོ་ན། བོད་སྔ་མས་ཕན་ཚུན་སྤངས་འགལ་དུ་འདོད་པ་དེ་དག འགལ་བ་བཏགས་པ་བར་ཆད་མོད། དེའི་མཚན་གཞི་ཇི་ལྟ་བུ་ཞེ་ན། ལན་ནི། ཕན་ཚུན་སྤངས་པ་དངོས་དང༌།
དེས་ཁྱད་པར་དུ་བྱས་པའོ། ། དང་པོ་ནི། བུམ་པ་ཡིན་མིན་ལྟ་བུ་དང༌། གཉིས་པ་ནི། ཀ་བུམ་ལྟ་བུའོ། ། དང་པོ་དེ་འགལ་བ་དངོས་སུ་ཁས་བླངས་ན། གཉིས་པ་ཡང་དེར་ཁས་ལེན་དགོས་ཏེ། ཕན་ཚུན་སྤངས་འགལ་དེ་འགལ་བ་མཚན་ཉིད་པ་ཡིན་ན། འགལ་བ་དངོས་དང༌། དེས་ཁྱད་པར་དུ་བྱས་པ་གཉིས་ཁས་ལེན་དགོས་པ་ལས།
ཕྱི་མའི་མཚན་གཞི་ཀ་བུམ་དང༌། སྔོ་སེར་ལྟ་བུ་ལས་གཞན་མ་དམིགས་པའི་ཕྱིར། འོ་ན། དངོས་འགལ་མི་སྲིད་པར་འགྱུར་བ་མ་ཡིན་ནམ། ཞེ་ན། མི་སྲིད་པ་མ་ཡིན་ཏེ། དངོས་དང་བརྒྱུད་པའི་གནོད་བྱ་གནོད་བྱེད་ནི། ལྷན་ཅིག་མི་གནས་འགལ་ཁོ་ན་ལས་ཕྱེ་བའི་ཕྱིར་དང༌། བྱས་པ་དང་རྟག་པ་འགལ་བ་དང༌། ངེས་འགྱུར་དང་ལྟོས་བཅས་འགལ་བ་ལྟ་བུ་ནི།
རང་གི་ཁྱབ་བྱེད་གཉིས་པོ་དངོས་འགལ་ཡིན་པའི་རྒྱུ་མཚན་གྱིས་བཞག་པའི་བརྒྱུད་འགལ་མ་ཡིན་གྱི། བྱས་པ་ཡིན་པར་ཚད་མས་གྲུབ་པ་ན། ཆོས་ཅན་འགའ་ཞིག་རྟག་པ་ཡིན་པ་འགོག་ནུས་པའི་རྒྱུ་མཚན་གྱིས་ཚད་མས་གནོད་འགལ་དུ་བཞག་པ་ཡིན་པའི་ཕྱིར། འོ་ན། ཚད་བསྡུས་སྔ་མ་རྣམས་སུ་མེ་ཡོད་མེད་གཉིས་པོ་དངོས་འགལ་ཡིན་པའི་རྒྱུ་མཚན་གྱིས། གཉིས་པོ་དེའི་རྒྱུ་གཉིས་དང༌། འབྲས་བུ་གཉིས་དང༌། ཁྱབ་བྱ་གཉིས་པོ་བརྒྱུད་འགལ་དུ་བཞག་པ་ཇི་ལྟ་བུ་ཞེ་ན། བོད་སྔ་མས་དེ་ལྟར་འཆད་པ་དེ་འགལ་བའི་རྣམ་གཞག་ལ་དཔྱོད་པ་ཞུགས་ནས་སྨྲས་པ་ཡིན་མོད། འཐད་པ་མ་ཡིན་ཏེ།
དེ་ལྟ་བུའི་དབྱེ་བ་འཆད་བྱེད་ཀྱི་སྡེ་བདུན་མཛད་པའི་ལུང་མེད་པ་དང༌། ཕན་ཚུན་སྤངས་པའི་བརྒྱུད་འགལ་དུ་བཤད་པ་དེ་དག་ལྷན་ཅིག་མི་གནས་འགལ་གྱི་ནང་དུ་འདུས་པའི་ཕྱིར་དང༌། ཕན་ཚུན་སྤངས་པའི་དངོས་འགལ་གྱིས་འགལ་བའི་གོ་མ་ཆོད་པའི་རྒྱུ་མཚན་གྱིས་དེའི་བརྒྱུད་འགལ་གྱི་མཚན་གཞི་ཇི་བཞིན་མ་རྙེད་པར་སྣང་བའི་ཕྱིར། དེ་སྐད་དུ་ཡང༌། གཞུང་འདི་ཉིད་ལས། ཕན་ཚུན་སྤངས་པ་དངོས་ལ་ནི། ། རྟགས་དང་རྟགས་ཅན་ཡོད་མ་ཡིན། ། དེ་ཡི་ཁྱད་པར་བྱས་པ་ནི། ། ཁྱབ་བྱེད་འགལ་བ་དམིགས་པར་འདུས། ། ཞེས་གསུངས་སོ། །
དེས་དེའི་གོ་མི་ཆོད་པའི་ཤེས་བྱེད་ཀྱང༌། ལུང་དང༌། རིགས་པ་གཉིས་ལས། དང་པོ་ནི། སྒྲ་རྟག་པ་དང་མི་རྟག་པ་གཉིས་ཀར་ཁས་བླངས་པ་ལ། དངོས་འགལ་དུ་སོང་ཞེས་ཟེར་བ་དེ་ནི། རྣམ་འགྲེལ་མཛད་པའི་ལུང་དང་འགལ་ཏེ། ཇི་སྐད་དུ། དེ་ལ་རྟེན་མིན་དངོས་པོ་ལ། ། བསྟན་བཅོས་དང་འགལ་བརྗོད་ན་ཡང༌། །
གནོད་པ་མ་ཡིན་གཉིས་པོ་དག ། ནུས་པ་མཚུངས་ཕྱིར་གེགས་བྱེད་འགྱུར། ། ཞེས་དངོས་པོ་སྟོབས་ཞུགས་ཀྱི་སྐབས་སུ་ཁས་བླངས་འགལ་བའི་གོ་མི་ཆོད་པར་བཤད་པའི་ཕྱིར། གཞན་དུ་ན། སྒྲ་མི་རྟག་པ་ཡིན་པ་དེ་སྒྲ་རྟག་པ་ཡིན་པ་ལ་གནོད་བྱེད་དུ་འགྱུར་ལ། དེ་ཡང་དེ་ལྟ་ན་ནི། གནོད་བྱ་གཞན་གྲུབ་པ་ལ་གནོད་བྱེད་འཇུག་པ་བཞད་གད་ཀྱི་གནས་སུ་འགྱུར་རོ། ། འོ་ན། ཇི་སྐད་དུ། དེ་དག་གང་ལ་ཚད་མ་ཡོད། །
དེ་ནི་གཞན་ལ་གནོད་བྱེད་འགྱུར། ། ཞེས་གསུངས་པ་མ་ཡིན་ནམ་ཞེ་ན། དེ་ནི་དངོས་སྟོབས་ཡུལ་ལ་ཁས་བླངས་ཀྱི་བསལ་བ་མི་འཇུག་ཀྱང༌། ཚད་མའི་བསལ་བ་འཇུག་པའི་དོན་ཏེ། སྒྲ་མི་རྟག་རྟོགས་ཀྱི་རྗེས་དཔག་ཚད་མས་སྒྲ་རྟག་འཛིན་གྱི་རྟོག་པ་ལ་གནོད་པ་ལྟ་བུའི་དོན་ནོ། ། གཉིས་པ་རིགས་པ་དང་འགལ་བ་ནི། སྒྲ་མི་རྟག་པ་དེ་སྒྲ་རྟག་པ་དང་འགལ་ན། དེ་དེ་ལ་རྗེས་སུ་འགྲོ་ལྡོག་ཕྱིན་ཅི་ལོག་ཏུ་ངེས་པར་འགྱུར་ལ། དེ་ལྟ་ན། སྒྲ་མི་རྟག་པ་ལ་རྗེས་སུ་འགྲོ་ལྡོག་རྣལ་མར་ངེས་པར་འགྱུར་རོ། །
དེ་ཡང་དེ་ལྟ་ན། དེ་དེ་ལ་འབྲེལ་པར་འགྱུར་རོ། ། གལ་ཏེ་རྒོལ་ཕྱི་རྒོལ་རྩོད་པའི་སྐབས་སུ། ཕན་ཚུན་སྤངས་པའི་དངོས་འགལ་གྱིས་འགལ་བའི་གོ་མི་ཆོད་པ་དེ་ལྟ་ན། རྒོལ་བས་སྒྲ་རྟག་པར་ཁས་བླངས་པ་ལ། ཕྱིར་རྒོལ་བས། སྒྲ་ཆོས་ཅན། མ་བྱས་པར་ཐལ། རྟག་པའི་ཕྱིར། ཞེས་འཕངས་པའི་ཚེ།
རྟགས་དངོས་འགལ་དུ་མ་སོང་བར་འགྱུར་ལ། དེ་ལྟ་ན། རྒོལ་བས་རྟགས་མ་གྲུབ་ཀྱི་ལན་མི་ཐེབས་པའི་རྒྱུ་མཚན་ཅི་ཞེ་ན། ཁྱེད་འདོད་པ་ལྟར། སྒྲ་མི་རྟག་པར་ཁས་བླངས་པས། ། སྒྲ་རྟག་པར་ཁས་བླངས་པའི་ཞེན་དོན་ལ་གནོད་པའི་རྒྱུ་མཚན་གྱིས་ནི་མ་ཡིན་ཏེ། ཡིན་ན། དངོས་པོ་སྟོབས་ཞུགས་ཀྱི་སྐབས་སུ་ཕྱོགས་ཚིག་སྒྲུབ་བྱེད་ཀྱི་ཡན་ལག་ཏུ་ཐལ་བ་དང༌། རང་ཚིག་གནོད་བྱེད་ཀྱི་ཡན་ལག་ཏུ་ཐལ་བར་འགྱུར་རོ། ། མདོར་ན།
ཁྱེད་ཅག་གི་ཀླན་ཀ་དེ་ནི། ཇི་སྐད་དུ། དེ་ཚེ་རྩོད་དོར་འགྱུར་ཞེ་ན། ། དེ་ཚེ་ཁས་བླངས་མེད་ཕྱིར་མིན། ། ཞེས་པའི་རྩོད་པ་དེ་ཉིད་སླར་འོངས་པ་ཡིན་ལ། དེ་ལྟ་ཡིན་པ་དེའི་ཕྱིར། རྩོད་པའི་སྐབས་སུ་སེལ་བྱེད་ཀྱི་ཚད་མ་བཞི་དང་འགལ་བ་བཤད་ཀྱི། ཕན་ཚུན་སྤངས་པའི་འགལ་བ་བཤད་པ་མེད་དོ། ། འོ་ན། ཡིད་ཆེས་ཀྱི་སྐབས་སུ་ཁས་བླངས་དངོས་ཤུགས་དང༌།
རང་ཚིག་སྔ་ཕྱི་འགལ་བའི་ཚུལ་བཤད་པ་མ་ཡིན་ནམ་ཞེ་ན། དེ་ནི་ཁས་བླངས་དང་རང་ཚིག་གི་ཞེན་དོན་གཉིས་པོ་ཚད་མས་གནོད་འགལ་དུ་སོང་བའི་དབང་དུ་བྱས་པ་ཡིན་ཏེ། དཔེར་ན། སྦྱིན་སོགས་དཀར་པོའི་ཆོས་ཡིན་པ་དང༌། མ་འོངས་པ་ན་བདེ་བ་མི་འབྱུང་བ་ལྟ་བུའོ། ། དེ་བས་ན། དེའི་ཚེ་ཡང་ཁས་བླངས་དང་རང་ཚིག་གི་དོན་ཞེན་དོན། ཕན་ཚུན་སྤངས་པའི་དངོས་འགལ་གྱི་ཆ་ནས་བཤད་པ་མེད་དོ། ། འོ་ན། རྣམ་པར་ངེས་པ་ལས།
ཕན་ཚུན་སྤངས་ཏེ་གནས་པའི་མཚན་ཉིད་ཀྱང་འགལ་བ་ཡིན་ཏེ། ཞེས་གསུངས་པ་མ་ཡིན་ནམ་ཞེ་ན། དེ་ནི་ཚད་མས་གནོད་འགལ་ལ་བསམས་པ་ཡིན་ཏེ། དེའི་དེ་མ་ཐག་ཏུ་དེ་ཉིད་བཤད་པའི་ཕྱིར་དང༌། འགལ་དམིགས་ཀྱི་གཏན་ཚིགས་འཆད་པའི་སྐབས་ཡིན་པའི་ཕྱིར་རོ། ། གཉིས་པ་དབྱེ་བ་རྒྱས་པར་བཤད་པ་ལ་གཉིས་ཏེ། ལྷན་ཅིག་མི་གནས་པའི་འགལ་བ་བཤད་པ་དང༌། ཕན་ཚུན་སྤངས་འགལ་གྱི་དགག་སྒྲུབ་བཤད་པའོ། ། དང་པོ་ལ་བཞི་སྟེ། མཚན་ཉིད།
འགལ་བ་གནས་པའི་ཡུལ། གནོད་བྱ་ཟློག་པའི་དུས། འགལ་བ་ངེས་བྱེད་ཀྱི་ཚད་མའོ། ། དང་པོ་ལ་གསུམ་ལས། གཞན་ལུགས་དགག་པ་ནི། ལོ་ཙྪ་བ་ཆེན་པོ། ལྷན་ཅིག་མི་གནས་འགལ་གྱི་མཚན་ཉིད་དུ། དངོས་པོ་གཉིས་ལ་གནས་པའི་ཆོས་གནོད་བྱ་གནོད་བྱེད་ཅེས་འདོད་པ་དཔྱད་ན་འཐད་པ་མ་ཡིན་ཏེ། གནོད་བྱ་གནོད་བྱེད་ཚོགས་པའི་སྤྱི་མི་སྲིད་ཅིང༌། ཡ་གྱལ་འགོད་ན་རྒྱུ་འབྲས་ཀྱི་མཚན་ཉིད་ལྟར་མ་ཁྱབ་པའི་ཕྱིར་རོ། །
ཞེས་འགྲེལ་པར་འབྱུང་བ་འདིའི་དོན་ནི། འགལ་བ་དོན་ལ་གྲུབ་པ་འགོག་བྱེད་ཀྱི་གཞུང་དུ་སྦྱོར་ན་མ་གཏོགས། ཅུང་བཤད་དཀའ་བར་སྣང་ཡང༌། རེ་ཤིག་འདི་ལྟར། གནོད་བྱ་གནོད་བྱེད་དུ་གྱུར་པའི་ཚ་གྲང་གཉིས་ཆོས་ཅན། ལྷན་ཅིག་མི་གནས་འགལ་དུ་ཐལ། མཚན་ཉིད་དེའི་ཕྱིར། འདོད་ན་གནོད་བྱ་ཡང་གནོད་བྱེད་དང་ལྷན་ཅིག་མི་གནས་འགལ་དུ་ཁས་བླངས་པར་སོང་བས། གནོད་བྱེད་ཆོས་ཅན། རང་གི་གནོད་བྱེད་དེ་ལ་གནོད་བྱེད་དུ་ཐལ།
ཁྱོད་དེ་དང་ལྷན་ཅིག་མི་གནས་འགལ་ཡིན་པའི་ཕྱིར་དང༌། དེ་ཁྱོད་ཀྱི་འགལ་ཟླ་ཡིན་པའི་ཕྱིར། དེས་ན། ལྷན་ཅིག་མི་གནས་འགལ་གྱི་གནོད་བྱ་ནི་གནོད་བྱེད་དང་ལྷན་ཅིག་མི་གནས་པ་ཡིན་གྱི། མི་གནས་པའི་འགལ་བར་ཁས་མི་བླང་ངོ༌། ། ཡང་ན། ལྷན་ཅིག་མི་གནས་འགལ་གྱི་གནོད་བྱ་དང་གནོད་བྱེད་གཉིས་དུས་མཉམ་དུ་ཐལ། མཚན་ཉིད་དེ་ལྟར་འཇོག་རིགས་པའི་ཕྱིར། འདོད་ནུས་པ་མ་ཡིན་ཏེ། ཇི་སྲིད་ཡུལ་དེ་ནུས་མེད་དུ་མ་བྱས་པ་དེ་སྲིད་དུ་གནོད་བྱར་གཞག་མི་ནུས་པའི་ཕྱིར།
གཉིས་པ་རང་ལུགས་ནི། ལྷན་ཅིག་མི་གནས་འགལ་གྱི་གནོད་བྱ་གནོད་བྱེད་གཉིས་དུས་མི་མཉམ་པ་དེས་ན། གནོད་བྱ་གནོད་བྱེད་གཉིས་རྒྱུ་འབྲས་བཞིན་དུ་གཅིག་པ་བཀག་པའི་ཐ་དད་ཡིན་ཏེ། གནོད་བྱེད་གང་གིས་རང་གི་གནོད་བྱའི་རྒྱུན་ནུས་མེད་དུ་སྐྱེད་པའི་རྒྱུ་ལ་གནོད་བྱེད་ཅེས་ཟེར་བའི་ཕྱིར། གཉིས་པོའི་མཚན་གཞི་ནི། ཚ་རེག་གིས་གནོད་པ་བྱས་པའི་སྟོབས་ཀྱིས་ནུས་མེད་དུ་སྐྱེས་པའི་གྲང་རེག་གི་རྒྱུན་དང༌། དེ་ལ་གནོད་བྱེད་ཀྱི་ཚ་རེག་ལྟ་བུ་ནི་དོན་གྱི་དབང་དུ་བྱས་པ་དང༌། བློའི་དབང་དུ་བྱས་ན། སྒྲ་མི་རྟག་རྟོགས་ཀྱི་རྗེས་དཔག་གིས་རང་གི་བྱེད་པ་མ་ཉམས་པ་དེ་སྲིད་དུ། སྒྲ་རྟག་འཛིན་གྱི་རྟོག་པ་མ་འོངས་པ་སྐྱེ་བ་ལ་གེགས་བྱས་པའི་དུས་ཀྱི་རྟོག་པ་མ་འོངས་པ་རྣམས་ནི་གནོད་བྱ་དང༌།
ཅིག་ཤོས་དེའི་གནོད་བྱེད་དོ། ། དེ་བཞིན་དུ། སྣང་བས་མི་སྐྱེ་བའི་ཆོས་ཅན་དུ་བྱས་པའི་མུན་པ་མ་འོངས་པ་དེ་ཉིད་དེའི་གནོད་བྱ་ཡིན་གྱི། མུན་པ་འདས་པ་དང་ད་ལྟར་བ་ནི་མ་ཡིན་ཏེ། སྣང་བ་དང་དུས་མཉམ་པའི་མུན་པ་ད་ལྟར་བ་མེད་ཅིང༌། འདས་པ་ལ་ནི་གནོད་པ་མ་བྱས་པའི་ཕྱིར། འོ་ན། སྣང་བས་རང་གི་བསལ་བྱ་མུན་པ་ལ་གནོད་པ་མ་བྱས་པར་ཐལ། རང་གི་གནོད་བྱ་འདས་པ་དང༌། ད་ལྟར་བ་ལ་ནི་གནོད་པ་མ་བྱས་ཤིང༌།
མ་འོངས་པ་ནི་མ་སྐྱེས་པས་གནོད་པ་བྱ་རུང་དུ་མ་དམིགས་པའི་ཕྱིར་ཞེ་ན། སྐྱོན་མེད་དེ། སྣང་བ་ད་ལྟར་བས། མུན་པ་འདས་པ་དེའི་རྒྱུན་སྐྱེ་བའི་ནུས་མེད་དུ་བྱས་པ་ལ་གནོད་པ་བྱས་པའི་དོན་དུ་འཇོག་པའི་ཕྱིར། དཔེར་ན། མཐོང་ལམ་བར་ཆད་མེད་ལམ་དེས་མཐོང་སྤང་རྟོག་པ་སྔ་མ་སྐྱེ་བའི་རྒྱུན་ནུས་མེད་དུ་བྱས་པ་ལ་གནོད་པ་བྱས་པར་འཇོག་པ་བཞིན་ནོ། ། མདོར་ན། བློ་དང་དོན་གང་ཡིན་ཀྱང་རུང༌། ། གནོད་བྱ་ནི་གནོད་བྱེད་དེ་ལ་ལྟོས་པའི་མ་འོངས་པ་ཁོ་ནར་ངེས་ལ། གནོད་པ་བྱས་པའི་དོན་ནི།
མ་འོངས་པ་སྐྱེ་རུང་དེ་སྐྱེ་བ་ལ་གེགས་བྱས་པའོ། ། གཞུང་འདིའི་རྩ་འགྲེལ་གྱི་སྒྲ་ཇི་བཞིན་པ་ལ། ལྷན་ཅིག་མི་གནས་འགལ་གྱི་གནོད་བྱ་གནོད་བྱེད་གཉིས་རྒྱུ་འབྲས་སུ་བཤད་པ་ལྟ་བུར་སྣང་ཡང༌། དེར་ཁས་བླང་དུ་མི་རུང་སྟེ། རྒྱུས་རང་གི་འབྲས་བུ་ལ་གནོད་པ་བྱེད་པ་མི་སྲིད་པའི་ཕྱིར། དེས་ན། ཚ་རེག་དང་ཕྲད་སྟོབས་ཀྱིས་ཉམས་པའི་གྲང་རེག་ནུས་མེད་ནི་ཚ་རེག་དེའི་འབྲས་བུ་དང༌། ནུས་མེད་དེའི་རྒྱུན་དུ་གྱུར་པའི་གྲང་རེག་ནི་དེའི་གནོད་བྱའོ། ། དེ་ལ་བསམས་ནས། སྦྱོར་བ་འགོད་པ་ན།
གྲང་རེག་རྒྱུན་ཆགས་པ་མེད་དེ། ཞེས་འགོད་པ་ཡིན་ནོ། ། གཉིས་པ་འགལ་བ་གནས་པའི་ཡུལ་ངོས་བཟུང་བ་ལ་གཉིས་ལས། དང་པོ་དངོས་ཀྱི་དོན་ནི། ལྷན་ཅིག་མི་གནས་པའི་འགལ་བ་ཇི་སྙེད་པ། དངོས་པོར་གྱུར་པའི་གནོད་བྱེད་དང་གནོད་བྱ་གཉིས་ལ་འཇུག་ཅིང༌། དེ་ཡང་རྒྱུན་ཡིན་གྱི། སྐད་ཅིག་གཅིག་ཁོ་ན་མ་ཡིན་ཏེ། གནོད་བྱེད་དང་གནོད་བྱ་ནུས་མེད་གཉིས་པོ་བསྐྱེད་བྱ་དང་སྐྱེད་བྱེད་ཡིན་པའི་ཕྱིར་རོ། ། གཉིས་པ་རྩོད་པ་སྤང་བ་ལ་གཉིས་ཏེ།
ཡུལ་ལ་བརྟགས་པའི་རྩོད་པ་སྤང་བ་དང༌། རྫས་ལ་བརྟགས་པའི་རྩོད་པ་སྤང་བའོ། ། དང་པོ་ནི། གལ་ཏེ། ཚ་གྲང་གི་སྐད་ཅིག་མི་འགལ་ལ། རྒྱུན་རྫས་སུ་མ་གྲུབ་པ་དེས་ན། ལྷན་ཅིག་མི་གནས་པའི་འགལ་བ་འདི་མི་འཐད་ལོ། ། དེ་མི་འཐད་པའི་ཉེས་པ་མེད་དེ། ཚ་རེག་དང་ཕྲད་པའི་གྲང་རེག་གི་སྐད་ཅིག་སྔ་མ་སྔ་མ་ལས། སྔོན་མེད་པའི་སྐད་ཅིག་ཕྱི་མ་ཕྱི་མ་སྐྱེ་བ་དེ་ལ་རྒྱུན་དུ་སྒྲོ་བཏགས་པ་དེ་གནོད་བྱེད་ཀྱིས་ཟློག་པར་བྱེད་པ་ལ་འགལ་བ་དེར་བཞག་པའི་ཕྱིར།
གཉིས་པ་ནི། གལ་ཏེ། ཚ་གྲང་གི་རྡུལ་ཕྲན་འགལ་བ་ལྷན་ཅིག་ཏུ་གནས་ན། ཚ་གྲང་གཉིས་ལྷན་ཅིག་ཏུ་མི་གནས་པར་འགལ་ལ། མི་གནས་ན་ནི། ཕྲད་དུས་དེ་ཉིད་དུ་གཅིག་གནོད་བྱ་དེ་བཅོམ་ཟིན་པར་སོང་བས། རྒྱུ་འབྲས་དུས་མཉམ་པར་འགྱུར་རོ་ཞེ་ན། ལན་ལ་གཉིས་ལས། གཞན་ལན་མི་འཐད་པ་ནི། གྲངས་ཅན་པ་ལ་ལ།
གནོད་བྱ་གྲང་རེག་གི་རྡུལ་དེ་ཚ་རེག་གི་ཁོངས་སུ་ཉེ་བར་ཞི་བར་འདོད། བྱེ་བྲག་པ་ཁ་ཅིག ཚ་གྲང་གཉིས་ཕྲད་ནས། གནོད་བྱའི་རྡུལ་དེ་གནོད་བྱེད་ཀྱི་རྡུལ་དུ་སྒྱུར་བར་འདོད། ཉན་ཐོས་པ་འགའ་ཞིག གནོད་བྱ་གནོད་བྱེད་ཀྱི་རྡུལ་གཉིས་ཕྲད་པ་མེད་པར། གནོད་པ་བྱེད་པའི་ཚེ་སྐོར་བ་བར་བཅས་སུ་ཡོད་ལ། དེའི་ཚེ་གནོད་བྱེད་ཀྱི་རྡུལ་གྱིས་གནོད་བྱའི་རྡུལ་གཞན་འབྱུང་བའི་གོ་བཀག་པས། གནོད་བྱའི་རྡུལ་རགས་པ་རྩོམ་མ་ནུས་སོ། ། ཞེས་འདོད།
རྡུལ་ཕྲན་རྟག་སྨྲ་བ་དེ་དག་གི་འདོད་པ་གསུམ་ཀ་འཁྲུལ་བ་ཡིན་ཏེ། ཚ་གྲང་གི་རྡུལ་གཉིས་ཡུན་རིང་པོར་ལྷན་ཅིག་ཏུ་གནས་པ་དེ་ལྟ་ན། ལྷན་ཅིག་ཏུ་མི་གནས་པའི་འགལ་བ་ཡིན་པ་ཉམས་ལ། གནོད་བྱའི་རྡུལ་གནོད་བྱེད་ཀྱི་རྡུལ་དུ་སྒྱུར་ན། རྟག་པར་འདོད་པ་འགལ་བས་སོ། ། ཉན་ཐོས་སྡེ་པ་རྡུལ་ཕྲན་ཕྱོགས་ཀྱི་ཆ་མེད་ཁས་བླངས་ནས། དེ་སིལ་བུར་འཇིག་པ་ཉིད་དུ་མི་འདོད་པ་ཙམ་ལ་རྟག་སྨྲ་བར་བཏགས་པའོ། ། གཉིས་པ་རང་གི་ལན་ནི། གཞན་གྱི་འདོད་པ་མི་འཐད་པ་དེས་ན། ཚ་གྲང་གི་རྡུལ་གཉིས་སྐད་ཅིག་མ་གཅིག་ཙམ་ལྷན་ཅིག་ཏུ་གནས་ཀྱང༌།
ལྷན་ཅིག་ཏུ་མི་གནས་པར་བཤད་པའི་རྣམ་གཞག་ལ་འགལ་བ་མེད་དེ། གནོད་བྱེད་ཚ་རེག་དང་ཕྲད་པའི་གྲང་རེག་གི་རྡུལ་ཕྲན་ལས། དེའི་རྒྱུན་དུ་གྱུར་པའི་རྡུལ་ཕྲན་ཕྱི་མ་ནུས་མེད་དུ་སྐྱེ་བའི་ཕྱིར། གསུམ་པ་གནོད་བྱ་ཟློག་པའི་དུས་ལ་གསུམ་ལས། གཞན་ལུགས་དགག་པ་ནི། སློབ་དཔོན་ཕྱྭ་པ་ན་རེ། སྤང་བྱའི་ཁྱད་པར་ལ་ལ། གཉེན་པོའི་བྱ་བ་རྫོགས་པའི་སྐད་ཅིག་གསུམ་པ་ལ་ལྡོག་པ་དང༌། སྤང་བྱའི་ཁྱད་པར་བདག་འཛིན་ལྟ་བུ་འགའ་ཞིག ཡུན་རིང་པོ་བསྐལ་པ་གྲངས་མེད་གསུམ་དུ་འགྲོགས་ནས།
རྒྱུན་གྱི་ཐ་མར་ལྡོག་གོ ། ཞེས་ཟེར། ལུགས་གཉིས་པ་དེ་འཐད་པ་མ་ཡིན་ཏེ། ཡུན་རིང་པོ་བསྐལ་པ་གྲངས་མེད་གསུམ་དུ་འགྲོགས་པའི་ལྷན་ཅིག་ཏུ་མི་གནས་པའི་འགལ་བ་དེ་ངོ་མཚར་ཆེ་བ་སྟེ། འགལ་བ་ལ་མི་འཁྲུལ་བའི་ཚད་མ་ཡོད་པར་ཐལ་བས་སོ། ། དོན་འདི་ཡང༌། ཕྱྭ་བསྡུས་ལས། གནོད་བྱ་ཟློག་པའི་དུས་ལ་བཞི་སྟེ། ངོ་བོས་གནོད་པའི་ལྡོག་དུས་དང༌། རྒྱུས་གནོད་པའི་ལྡོག་དུས་དང༌།
དུས་ངེས་བྱེད་ཀྱི་ཚད་མ་དང༌། དེ་ལ་རྩོད་པ་སྤང་བའོ། ། དང་པོ་ནི། གཉེན་པོ་སྟོབས་ལྡན་དང༌། གནོད་བྱ་སྐད་ཅིག་དང་པོ་ལ་ཚོགས། གཉིས་པ་ལ་ནུས་པ་མེད་པར་བྱས་ནས། གསུམ་པ་ལ་ལྡོག་པ་དང༌། གསུམ་པ་ལ་ནུས་པ་མེད་པར་བྱས་ནས། བཞི་པ་ལ་ལྡོག་པ་དང༌། བཞི་པ་ལ་དེར་བྱས་ནས།
ལྔ་པ་ལ་ལྡོག་པ་དང༌། ཤིན་ཏུ་རིང་བར་འགྲོགས་ཏེ། ནམ་ཞིག་ལྡོག་པ་ཡང་ཡོད་དོ། ། རྒྱུས་གནོད་པ་བྱས་པ་ནི། སྐད་ཅིག་གཉིས་པར་ལྡོག་སྟེ། མཐོང་ལམ་གྱི་རྒྱུ་ཆོས་མཆོག་གིས་གནོད་པ་བྱས་པའི་མཐོང་སྤང༌། མཐོང་ལམ་སྐྱེས་པའི་སྐད་ཅིག་གཉིས་པར་ལྡོག་པ་ལྟ་བུའོ། ། བརྒྱུད་པའི་རྒྱུས་གནོད་པ་བྱས་པ་ནི། སྐད་ཅིག་དང་པོ་ནས་ལྡོག་པ་ཡིན་ཏེ། སྣང་བ་སྐྱེས་མ་ཐག་ཏུ་མུན་པ་ལྡོག་པ་ལྟ་བུའོ། །
གསུམ་པ་ནི། ངོ་བོས་གནོད་པ་བྱས་པའི་གནོད་བྱ་གང་ཡིན་པ་དེ་དག གནོད་བྱེད་དང་ཕྲད་དུས་ཀྱི་སྐད་ཅིག་དང་པོ་དང་གཉིས་པ་ལ་མི་ལྡོག་སྟེ། གཞན་དུ་ན། གནོད་བྱ་གྲང་རེག་ནུས་མེད་དེ། གནོད་བྱེད་ཚ་རེག་གི་སྔར་བྱུང་བ་དང༌། དུས་མཉམ་པ་གང་རུང་དུ་ཐལ་བར་འགྱུར་ལ། འདོད་ན། རྒྱུ་འབྲས་མ་ཡིན་པར་འགྱུར་ཞིང༌། དེ་ལ་འདོད་མི་ནུས་པའི་ཤེས་བྱེད་ནི།
གནོད་བྱ་ནུས་མེད་ཀྱི་རྒྱུ་མ་ཡིན་པ་ནི་གནོད་བྱེད་དུ་མི་རུང་བའི་ཕྱིར་རོ། ། ཞེས་བཤད་ལ། ལུགས་དེ་ནས་བཤད་པའི་དངོས་རྒྱུས་གནོད་པ་བྱས་པ་དང༌། བརྒྱུད་རྒྱུས་གནོད་པ་བྱས་པའི་ཚེ་ན། གནོད་པ་བྱེད་མཁན་དེ་ཉིད་གནོད་བྱེད་དུ་མི་འདོད་པར། དེའི་དངོས་འབྲས་དང༌། བརྒྱུད་འབྲས་གནོད་བྱེད་དུ་འདོད་པ་ནི། གཞུང་འདིར་ངེས་པར་འགོག་དགོས་པ་ནི། ཇི་སྐད་དུ། ངེས་པ་སྐྱེས་པས་སྒྲོ་འདོགས་ཕྱིས། །
ཞེས་པ་རྩ་འགྲེལ་གྱི་སྐབས་སུ་གསལ་བ་དེ་ཉིད། ངེས་པར་ཁས་ལེན་རྒྱུ་ཡིན་མོད་ཀྱང༌། འགྲེལ་བར་སྣང་མུན་གྱི་སྐྱེ་འགག་འཆད་པའི་སྐབས་སུ། ཕྱོགས་སྔ་མ་དང་འདྲེ་བ་ལ་ཁད་ཉེ་བ་བག་ཙམ་ཞིག་སྣང་ངོ༌། ། ཡང༌། ཆོས་ཀྱི་བདག་མེད་མངོན་སུམ་དུ་རྟོགས་པའི་བར་ཆད་མེད་ལམ་དང༌། ཆོས་ཀྱི་བདག་འཛིན་གྱིས་ས་བོན་ཤེས་རྒྱུད་གཅིག་ལ་ཡུན་རིང་པོ་ལྷན་ཅིག་ཏུ་གནས་པར་ཁས་ལེན་ན། དེ་ལྟར་གནས་པ་དེ་ཉིད་ཀྱིས་ལྷན་ཅིག་མི་གནས་འགལ་དུ་མི་རུང་བ་ཉིད་ཀྱི་ཕྱིར། དེ་དང་དེའི་ངོ་སྐལ་གྱི་སྤང་བྱའི་ས་བོན་གཉིས་ལྷན་ཅིག་མི་གནས་འགལ་དུ་ཁས་ལེན་དགོས་པ་ཡིན་ནོ། ། འོན་ཀྱང་ཁོ་བོ་ཅག་ནི།
ཇི་སྲིད་སྤང་བྱའི་ས་བོན་གྱི་རྣམ་གཞག་ཁས་ལེན་པ་དེ་སྲིད་དུ། ཀུན་གཞིའི་རྣམ་ཤེས་ཁས་ལེན་ལ། ཡེ་ཤེས་ནི་ཀུན་གཞིའི་རྣམ་ཤེས་སུ་མི་འདོད་པས། གཉིས་པོ་གང་ཟག་གཅིག་གི་རྒྱུད་ལ་ཅིག་ཆར་དུ་གནས་པར་འདོད་ཀྱང༌། ཤེས་རྒྱུད་གཅིག་ལ་གནས་པར་མི་འདོད་དོ། ། གཉིས་པ་རང་གི་ལུགས་ལ། དོན་གྱི་ལྷན་ཅིག་མི་གནས་འགལ་གྱི་དབང་དུ་བྱས་པའི་གནོད་བྱ་ལྡོག་པའི་དུས་ནི། ཚ་གྲང་གཉིས་སྐད་ཅིག་དང་པོ་ལ་ཕྲད། གཉིས་པ་ལ་གྲང་རེག་ནུས་མེད་དུ་སྐྱེས། སྐད་ཅིག་གསུམ་པ་ལ་གྲང་རེག་གི་རྒྱུན་ངེས་པར་ལྡོག་དགོས་པ་ཡིན་ཏེ།
དེར་མ་ལོག་ན་དེའི་སྐབས་ཀྱི་ཚ་གྲང་གཉིས་པོ་དེ་ལྷན་ཅིག་མི་གནས་འགལ་དུ་བཞག་མི་ནུས་པའི་ཕྱིར། འོ་ན། ཚ་རེག་ནུས་པ་ཆེ་ཆུང་གི་ཁྱད་པར་ལས། གྲང་རེག་གི་སྟོབས་འཇོམས་པ་ལ་མྱུར་བུལ་གྱི་ཁྱད་པར་བྱུང་བ་དེའི་ཚེ། གནས་སྐབས་གཉིས་པོ་དེར། ཚ་གྲང་གཉིས་པོ་ལྷན་ཅིག་མི་གནས་འགལ་ཡིན་མིན་དུ་འཇོག་པའི་ཁྱད་པར་ཇི་ལྟ་བུ་ཞེ་ན། རགས་པའི་རྣམ་གཞག་ནི། གང་རང་དུས་ཀྱི་སྐད་ཅིག་གསུམ་པར། རང་གི་གནོད་བྱ་གྲང་རེག་ལྡོག་མི་ནུས་ན། དེའི་ཚེ་ཚ་གྲང་གཉིས་པོ་ལྷན་ཅིག་མི་གནས་འགལ་དུ་ཁས་མི་ལེན་ཏེ།
དེའི་མཚན་ཉིད་མ་ཚང་བའི་ཕྱིར། ཞིབ་མོར་ན། བུལ་བ་དེའི་ཚེ་ཡང༌། ཚ་རེག་སྔ་མ་སྔ་མས་རང་རང་གིས་སེལ་བར་ནུས་པའི་གནོད་བྱ་རྣམས། རང་དུས་ཀྱི་སྐད་ཅིག་གསུམ་པར་བསལ་ཟིན་པ་ཡིན་མོད། དེ་ལྟ་ན་ཡང༌། དུས་དེར་གྲང་རེག་རྒྱུན་ཆད་མི་དགོས་ཏེ། དཔེར་ན། སྒོམ་ལམ་བར་ཆད་མེད་ལམ་རྣམ་པ་དགུས་རང་རང་གི་སྤང་བྱ་སེལ་བ་བཞིན་ནོ། ། དོན་གྱི་གནོད་བྱ་ལྡོག་པའི་དུས་བཤད་མ་ཐག་པ་འདི་ཡང༌།
མཚན་གཞི་ངོས་བཟུང་བ་ཡིན་གྱི། དེར་ངེས་པ་མ་ཡིན་ཏེ། སྣང་བ་ནི་རང་གི་བསལ་བྱ་མུན་པ་དང་འཕྲད་པ་མེད་ཅིང༌། རང་དུས་དེ་ཉིད་དུ་རང་གི་བསལ་བྱ་བསལ་ཟིན་པས། དེ་སེལ་བ་ལ་སྐད་ཅིག་གསུམ་མི་ཐོགས་པའི་ཕྱིར། འདི་ཡང་མུན་པ་སྔ་མའི་རྒྱུན་མ་འོངས་པ་སྐྱེ་མ་ནུས་པ་ལ། སྣང་བས་མུན་པ་སེལ་ཞེས་བཏགས་པ་ཡིན་ཏེ། རང་དུས་སུ་འགགས་ཟིན་པའི་མུན་པ་དང༌། རང་འདས་ཟིན་པའི་དུས་སུ་སྐྱེ་བའི་མུན་པ་ནི་སྣང་བས་སེལ་མི་ནུས་པའི་ཕྱིར། ཡང༌།
སྣང་བའི་བརྒྱུད་རྒྱུ་མུན་པའི་གནོད་བྱེད་དུ་ཁས་ལེན་པ་བ་དེ་ནི། དེ་དང་དེའི་གནོད་བྱ་གཉིས་སྐད་ཅིག་དང་པོ་ལ་ཕྲད་ནས། གསུམ་པ་ལ་ལྡོག་པར་ཁས་ལེན་རིགས་པས། སྣང་བའི་བརྒྱུད་རྒྱུ་དེ་ཉིད་མུན་པ་དང་ལྷན་ཅིག་མི་གནས་འགལ་དུ་ཁས་ལེན་རིགས་སོ། ། གཉིས་པ་བློ་ཡི་གནོད་བྱ་ལྡོག་པའི་དུས་ནི། གནོད་བྱེད་ངེས་པའི་ཤེས་པ་སྐྱེས་པས་དེའི་བྱེད་པ་མ་ཉམས་པ་དེ་སྲིད་དུ། དེའི་གནོད་བྱ་སྒྲོ་འདོགས་ཕྱིས་མི་སྐྱེ་བར་བྱས་པ་ནི་དེའི་མཚན་གཞི་ཡིན་ནོ། ། ཆོས་མཆོག་གི་ཡེ་ཤེས་མཐོང་སྤང་རྟོག་པའི་སྤོང་གཉེན་དུ་འདོད་ནའང༌། རང་དུས་སུ་དེའི་བསལ་བྱ་འགགས་ཟིན་པ་ཡིན་གྱི། མཐོང་ལམ་བར་ཆད་མེད་ལམ་སྐྱེས་པ་ལ་ལྟོས་པར་ཁས་མི་ལེན་ནོ། །
འོན་ཀྱང༌། ས་བོན་གྱིས་ནི་དམིགས་རྣམ་མི་འཛིན་པས། གནོད་བྱ་དེ་ལྡོག་པའི་དུས་ནི། ཚ་གྲང་ལྟ་བུའི་དོན་གྱི་གནོད་བྱ་ལྡོག་པའི་ཚུལ་དང་མཚུངས་པར་ཁས་ལེན་དགོས་པས། དེ་ནི་འདིར་བཤད་པའི་བློའི་གནོད་བྱ་ལྡོག་དུས་ཀྱི་ནང་དུ་མ་འདུས་པར། འོག་ནས། ས་བོན་སྤོང་བའི་གཉེན་པོའང་ཡོད། ། ཅེས་པའི་སྐབས་སུ་འབྱུང་ངོ༌། ། གསུམ་པ་རྩོད་པ་སྤང་བ་ལ་གཉིས་ཏེ། དོན་གྱི་འགལ་བ་ལྡོག་དུས་ལ་རྩོད་པ་སྤང་བ་དང༌།
བློའི་འགལ་བ་ལྡོག་དུས་ལ་རྩོད་པ་སྤང་བའོ། ། དང་པོ་ལ་གཉིས་ལས། ཆ་ཡོད་མེད་ལ་བརྟགས་ན་མི་འཐད་པ་སྤང་བ་ནི། གལ་ཏེ་སྐད་ཅིག་མ་གསུམ་པ་ལ་ལྡོག་ཅེས་པའི་སྐད་ཅིག་གཅིག་ལ་ཆ་ཤས་ཡོད་དམ་མེད། ཆ་ཤས་མེད་ན་རགས་པའི་རྒྱུན་རྣམས་རྩོམ་པ་མེད་པར་འགྱུར་ལ། ཆ་ཤས་ཡོད་ན་ཐུགས་པ་མེད་པས་སྐད་ཅིག་གསུམ་པ་ལ་གནོད་བྱ་ལྡོག་པ་ཡིན་ནོ། ། ཞེས་པའི་ངེས་བཟུང་དཀའོ། ། ཞེ་ན། སྐད་ཅིག་གཅིག་ལ་ནི་སྔ་ཕྱིའི་ཆ་ཤས་མེད་ལ། དེ་ལྟ་ན་ཡང༌།
རྒྱུན་མེད་པར་ཐལ་བའི་ཉེས་པས་མི་གནོད་དེ། རྒྱུན་ཡང་སྐད་ཅིག་གི་ཕྲེང་བ་བར་མ་ཆད་པར་སྐྱེས་ཙམ་ལ་འཇོག་པ་ཡིན་པའི་ཕྱིར། དེས་ན། གནོད་བྱེད་ཚ་རེག་དང་ཕྲད་པའི་གྲང་རེག་ནི་སྐད་ཅིག་གསུམ་པ་ཉིད་ལ་ལྡོག་པ་ཡིན་ཏེ། རྡུལ་ཆ་བཅས་སུ་ཁས་ལེན་དགོས་པ་དང༌། སྐད་ཅིག་ཆ་བཅས་སུ་ཁས་ལེན་དགོས་པ་གཉིས་རིགས་པ་མི་མཚུངས་པས་ནའོ། ། འདིར་ཕྱྭ་བསྡུས་ལས། དངོས་པོ་མཐའ་དག་ལ། ཐོག་མ་དང༌། དབུས་དང༌།
ཐ་མའི་ཆ་གསུམ་མེད་པ་མི་སྲིད་དེ། ཆ་ཐུག་པ་མེད་པ་ཡིན་ནོ། ། ཞེས་བཤད་ལ། འདི་ནི་སྡེ་བདུན་མཛད་པའི་རང་ལུགས་དབུ་མ་ངོ་བོ་ཉིད་མེད་པར་སྨྲ་བའི་ལུགས་སུ་འགྲེལ་པར་འདོད་པ་ཡིན་ལ། དེ་འགོག་པ་ནི། འགྲེལ་པ་ལས། གང་དག་ཆོས་ཀྱི་གྲགས་པའི་རྣམ་གཞག་ཁས་ལེན་བཞིན་དུ། སྐད་ཅིག་ཆ་ཤས་ཅན་དུ་འདོད་པ་ནི་རིགས་པའི་རྭ་བ་ལས་འདས་པ་ཡིན་ནོ། ། ཞེས་གསུངས་སོ། ། གཉིས་པ་ནུས་པ་ཐོགས་མེད་ལ་བརྟགས་ན་མི་འཐད་པ་སྤང་བ་ནི།
གལ་ཏེ། གནོད་བྱེད་ཚ་རེག་དང་ཕྲད་པའི་གྲང་རེག་རང་གི་འབྲས་བུའི་རྒྱུ་ནུས་པ་ཐོགས་མེད་དེས། རང་འབྲས་གྲང་རེག་ནུས་ཅན་སྐྱེད་དམ་ནུས་མེད་སྐྱེད། གཉིས་ཀ་ལྟར་ཡང༌། ཚ་རེག་གི་རྒྱུན་ཕྱི་མ་རྣམས་ལ་དགོས་ནུས་མེད་པར་འགྱུར་རོ། ། ཞེ་ན། ཉེས་པ་དེ་འཇུག་པ་མ་ཡིན་ཏེ། དེ་འདྲའི་དུས་ཀྱི་གྲང་རེག་ནུས་པ་ཐོགས་མེད་དེ། རང་འབྲས་སྐད་ཅིག་གཉིས་པའི་ཉེར་ལེན་ཡིན་ལ། ལྷན་ཅིག་བྱེད་རྐྱེན་ཚ་རེག་གམ་གྲང་རེག་སྟོབས་ཆེན་གང་དང་གང་ཕྲད་པ་དེ་དང་དེ་ཡིས་དེ་དང་མཐུན་པའི་འབྲས་བུ་འབྱིན་པའི་ཕྱིར་རོ། །
གཉིས་པ་ནི། ངེས་ཤེས་ཀྱིས་སྤང་བྱ་སྒྲོ་འདོགས་ཀྱི་ངོ་བོའམ་ས་བོན་སྤོང༌། གཉིས་ཀ་ལྟར་ཡང་མི་འཐད་དེ། མངོན་གྱུར་ནི་གཞན་ལ་ཡིད་གཏད་པས་ཀྱང་ལྡོག་པས། ཚད་མས་དྲངས་པའི་ངེས་པ་ལ་ལྟོས་མི་དགོས། ས་བོན་སྤོང་བའི་ནུས་པ་ནི་དེ་ལ་མེད་པའི་ཕྱིར། ཞེས་ཟེར་རོ། ། སྤྱིར་ངེས་འབྱེད་ཆ་མཐུན་ལྟ་བུ་རྟོག་པ་མངོན་གྱུར་སྤོང་བའི་གཉེན་པོ་དང༌། རྡོ་རྗེ་ལྟ་བུའི་ཏིང་ངེ་འཛིན་ལྟ་བུ་ས་བོན་སྤོང་བའི་གཉེན་པོའང་ཡོད་མོད། ངེས་པར་སྒྲོ་འདོགས་སེལ་བའི་ཚུལ་གོང་དུ་བཤད་པ་དེ་ནི་གཉིས་ཀ་མ་ཡིན་ཏེ།
དེས་དེ་སྤངས་པས་ཐོབ་པའི་སོ་སོར་བརྟགས་འགོག་ཁས་མི་ལེན་པའི་ཕྱིར། འོ་ན་ཅི་ཞེ་ན། ཇི་སྲིད་ཚད་མ་ལས་བྱུང་བའི་ངེས་པ་ཡོད་པ་དེ་སྲིད་དུ། དེའི་བསལ་བྱ་སྒྲོ་འདོགས་སྐྱེ་བའི་གོ་སྐབས་མ་རྙེད་པའོ། ། འོ་ན། སྒྲོ་འདོགས་ཀྱིས་ཀྱང་ངེས་ཤེས་སེལ་བར་ཐལ་ལོ། ། ཞེ་ན། དེ་དང་དེ་རྟོགས་པའི་ཚད་མ་དྲན་ལམ་ན་མེད་པའི་གང་ཟག་ལ་ནི་དེ་ལྟར་ཧ་ཅང་ཐལ་བ་མེད་ལ། ཚད་མས་དྲན་ལམ་དུ་ཡོད་པ་ལ་ནི་དེ་དེས་སེལ་བ་མེད་དེ། ཚད་མ་ཡུལ་གྱི་གནས་ཚུལ་ལ་ཞུགས་པའི་ཕྱིར།
བཞི་པ་འགལ་བ་ངེས་བྱེད་ཀྱི་ཚད་མ་བཤད་པ་ལ་གསུམ་སྟེ། དོན་ལ་འགལ་བ་དགག བློ་ངོར་འགལ་བ་སྒྲུབ། འགལ་བ་ངེས་བྱེད་ཀྱི་ཚད་མ་བཤད་ནས་དེ་ལ་རྩོད་པ་སྤང་བའོ། ། དང་པོ་ནི། འབྲེལ་པ་བཞིན་དུ་འགལ་བ་ཡང་དངོས་པོའི་དོན་ལ་གྲུབ་པ་མེད་དེ། གནོད་བྱེད་ཡོད་པ་ན་གནོད་བྱ་མ་སྐྱེས། དེ་སྐྱེས་པ་ན་གནོད་བྱེད་འགགས། དུས་མཉམ་པའི་ཚ་གྲང་ལྟ་བུ་ནི་འགལ་འབྲེལ་གཉིས་ཀ་མ་ཡིན་པའི་ཕྱིར་རོ། ། གཉིས་པ་ནི།
དེ་ལྟ་ན་ཡང༌། སེལ་ངོར་དེའི་རྣམ་གཞག་མེད་པ་མ་ཡིན་ཏེ། རྣམ་པར་རྟོག་པས་སྒྲོ་བཏགས་ནས་ཚ་གྲང་གི་རྒྱུན་འགལ་བ་ཉིད་དུ་རྣམ་པར་གཞག་པའི་ཕྱིར། གསུམ་པ་ལ་དངོས་དང༌། རྩོད་པ་སྤང་བ་གཉིས་ལས། དང་པོ་ནི། གནོད་བྱེད་ཚ་རེག་དང༌། གནོད་བྱ་གྲང་རེག་ནུས་མེད་གཉིས། སྣང་དང་མི་སྣང་མ་རྟོགས་པ་སྟེ་དེ་གཉིས་རྒྱུ་འབྲས་སུ་ངེས་བྱེད་ཀྱི་ཚད་མ་ལས་གཞན་དུ་གྱུར་པའི་ཚ་གྲང་འགལ་བར་ངེས་བྱེད་ཀྱི་ཚད་མ་ཡོད་པ་མ་ཡིན་ཏེ། གཉིས་པོ་རྒྱུ་འབྲས་སུ་ངེས་བྱེད་ཀྱི་ཚད་མ་དེ་ཉིད་ཀྱིས་ཚ་གྲང་གི་རྒྱུན་ལྷན་ཅིག་མི་གནས་འགལ་དུ་གྲུབ་པའི་ཕྱིར།
གཉིས་པ་ལ་གཉིས་ལས། རྩོད་པ་ནི། ཚ་གྲང་འགལ་བར་མི་འགྲུབ་སྟེ། གཞི་འགའ་ཞིག་ཏུ་གྲང་རེག་འགོག་པ་ལ། མེ་ཙམ་ནི་རྟགས་སུ་བཀོད་ན། ཚ་གྲང་ཕྲད་དུས་ཀྱི་མེས་ཁྱབ་པ་མ་ངེས་ལ། མེ་སྟོབས་ལྡན་རྟགས་སུ་བཀོད་ན་ཕྱོགས་ཆོས་མི་འགྲུབ་པའི་ཕྱིར་ཏེ། དེའི་ཚེ། གྲང་རེག་སྣང་དུ་རུང་ན་སྣང་རུང་མ་དམིགས་པས་ཁེགས་ཤིང༌། སྣང་དུ་མི་རུང་ན།
གྲང་རེག་ལས་མེ་སྟོབས་ཆེ་བར་མི་ངེས་པའི་ཕྱིར་ཞེ་ན། ལན་ལ་གཉིས་ལས། གཞན་ལན་མི་འཐད་པ་ནི། ཕྱྭ་པ་ལ་སོགས་པ་ཁ་ཅིག་ནི། མེ་སྟོབས་ལྡན་པ་རྟགས་སུ་འགོད་ཅེས་ཟེར་ལ། དེ་ལ་གཞན་གྱི་མ་བརྟགས་པའི་ཉེས་པ་མི་འཇུག་སྟེ། དགག་བྱ་གྲང་རེག་མེ་བས་སྟོབས་ཆེ་བའམ་སྙམ་པ་ནི། སྣང་རུང་མ་དམིགས་པས་ཁེགས་ཤིང༌། སྟོབས་ཆུང་བ་ནི་ཡོད་ཀྱང་སྣང་དུ་མི་རུང་བས། དེ་འགོག་པ་ལ་མེ་སྟོབས་ལྡན་རྟགས་སུ་འགོད་དགོས་པས་སོ། །
ཞེས་ཟེར་བ་མི་འཐད་དེ། མེ་སྟོབས་ལྡན་རྟགས་སུ་འགོད་དགོས་པའི་གཏན་ཚིགས་དེའི་ཁྱབ་པ་འགལ་བའི་ཕྱིར་རོ། ། རང་ལན་ནི། གཞི་འགའ་ཞིག་ཏུ་གྲང་རེག་གི་རྒྱུན་འགོག་པ་ལ། རྟགས་རང་གི་ངོ་བོ་མེ་ཙམ་བཀོད་པས་ཆོག་པ་ཡིན་ཏེ། སྐབས་དེར་སྣང་རུང་གི་གྲང་རེག་སྟོབས་ཅན་དང་སྟོབས་མཉམ་འགོག་པ་ཡིན་ན་ཁྱབ་པ་འཁྲུལ་ཡང༌། སྣང་མི་རུང་གི་གྲང་རེག་སྟོབས་ཆུང་གི་རྒྱུན་འགོག་པ་ཡིན་པས་སོ། ། འདིར་སྟོབས་ལྡན་པ་ཁོ་ན་ངེས་པར་འགོད་དགོས་པ་ལ་གནོད་བྱེད་བརྗོད་པ་ཡིན་གྱི། སྟོབས་ལྡན་པ་འགོད་པ་ལ་སྐྱོན་ཡོད་པར་སྟོན་པ་ནི་མ་ཡིན་ནོ། ། དེ་ཡང༌།
མེ་ཡིན་ན་རང་གི་གནོད་བྱ་གྲང་རེག་ནུས་མེད་དུ་སྐྱེད་བྱེད་དང༌། གྲང་རེག་ཡིན་ན་རང་གི་གནོད་བྱ་ཚ་རེག་ནུས་མེད་དུ་བྱེད་པས་ཁྱབ་སྟེ། དེ་དང་དེར་མི་བྱེད་ན། ཚ་གྲང་རང་གི་ངོ་བོ་མངོན་སུམ་ལ་སྣང་དུ་མི་རུང་བས་སོ། ། དེ་ཡང་མེའི་རང་དུས་སུ་རང་ཉིད་སྐྱེ་བ་ལ་གེགས་བྱེད་ཀྱི་གྲང་རེག་ནུས་མེད་དུ་སོང་བ་ཡིན་ལ། དེ་ཡང་མེའི་རྒྱུ་ནུས་པ་ཐོགས་མེད་ཀྱིས་བཞག་པའི་ལག་རྗེས་ཡིན་གྱི། མེ་རང་གི་འབྲས་བུར་ཁས་ལེན་པ་ནི་མ་ཡིན་ནོ། ། གཉིས་པ་ཕན་ཚུན་སྤངས་འགལ་ལ་གཉིས་ཏེ། གཞན་གྱི་འདོད་ཚུལ་དགག་པ་དང༌། རང་གི་ལུགས་བཞག་པའོ། །
དང་པོ་ནི། རྔོག་ལོ་ཙྪ་བ་ཆེན་པོ་རྗེས་འབྲང་དང་བཅས་པ་དག་ན་རེ། ཆོས་གང་ཞིག ཆོས་གཞན་གྱིས་དབེན་པ་དེ། ཕན་ཚུན་སྤངས་འགལ་གྱི་མཚན་ཉིད། དབྱེ་ན་དངོས་འགལ་དང༌། བརྒྱུད་འགལ་གཉིས། དང་པོ་ལ། རྫས་དངོས་འགལ་དང༌། ལྡོག་པ་དངོས་འགལ་གཉིས་ལས།
དང་པོ་ནི། རྟག་མི་རྟག་ལྟ་བུ་དང༌། གཉིས་པ་ནི་མེད་དགག་ཡིན་མིན་ལྟ་བུའོ། ། གཉིས་པ་བརྒྱུད་འགལ་ལ་ཡང་དངོས་འགལ་གྱིས་ཁྱད་པར་དུ་བྱས་མ་བྱས་གཉིས་ལས། དང་པོ་ལ། རྫས་དངོས་འགལ་གྱིས་ཁྱད་པར་དུ་བྱས་པ་སྔོ་མིན་དང༌། ཨུཏྤ་ལའི་སྔོན་པོ་ལྟ་བུ་དང༌། ལྡོག་པ་དངོས་འགལ་གྱིས་ཁྱད་པར་དུ་བྱས་པ། མེད་དགག་དང༌། ཤེས་བྱའི་ལྡོག་པ་ལྟ་བུ་དང༌།
གཉིས་པ་དེས་ཁྱད་པར་དུ་མ་བྱས་པ་ལ། རྫས་བརྒྱུད་འགལ་ནི། བྱས་པ་དང༌། རྟག་པ་ལྟ་བུ་དང༌། ལྡོག་པ་བརྒྱུད་འགལ་ནི། བྱས་ལྡོག་དང༌། མི་རྟག་པའི་ལྡོག་པ་ལྟ་བུ་སྟེ་རྣམ་པ་དྲུག་གོ ། ཞེས་ཟེར་རོ། ། དེ་མི་འཐད་པ་ལ་གསུམ་སྟེ། ཧ་ཅང་ཐལ་བ་དངོས་དང༌།
དེའི་ཉེས་སྤོང་དགག་པ་དང༌། ཕན་ཚུན་ཐ་དད་གྲུབ་ཕྱིར་ཏེ། ཞེས་པའི་གཞུང་དོན་དང་མི་འགལ་བའི་ཚུལ་བཤད་པའོ། ། དང་པོ་ནི། ཆོས་གང་ཞིག ཆོས་གཞན་གྱིས་དབེན་པ་ཙམ། སྤྱིར་འགལ་བའི་མཚན་ཉིད་ཡིན་ན། མེ་དུ་ལ་སོགས་པའི་བྱུང་འབྲེལ་པ་རྣམས་ཀྱང་འགལ་བར་འགྱུར་ལ། དེ་འདྲ་དེ་ཕན་ཚུན་སྤངས་འགལ་གྱི་མཚན་ཉིད་ཡིན་ན། ཚ་གྲང་ལ་སོགས་པའི་ལྷན་ཅིག་མི་གནས་འགལ་མཐའ་དག་ཀྱང༌།
ཕན་ཚུན་སྤངས་འགལ་ཉིད་དུ་ཐལ་བར་འགྱུར་ལ། སྔ་མ་ལ་འདོད་ན། བོད་སྔ་མ་རྣམས་རང་ཉིད་ཀྱིས། འགལ་ན་འགོག་པ་དང༌། འབྲེལ་ན་སྒྲུབ་པའི་རྣམ་གཞག་ཁས་བླངས་པ་འཇིག་པར་འགྱུར་རོ། ། རང་ལུགས་ལ་ཡང༌། ཕྱོགས་ཆོས་གྲུབ་པ་གཞིར་བྱས་ལ། འགལ་ན་འགོག་པ་དང༌། འབྲེལ་ན་སྒྲུབ་པའི་རྣམ་གཞག་ཁས་ལེན་པ་ཡིན་ནོ། ། ཕྱི་མ་ལ་འདོད་ན།
ལྷན་ཅིག་མི་གནས་འགལ་ལ་བརྟེན་པའི་འགལ་དམིགས་ཀྱི་གཏན་ཚིགས་ཇི་སྙེད་པ། ཕན་ཚུན་སྤངས་འགལ་ལ་བརྟེན་པའི་འགལ་དམིགས་ཀྱི་གཏན་ཚིགས་ཉིད་དུ་ཐལ་བར་འགྱུར་བ་ལས། དེ་ཡང་ཁྱེད་ཀྱིས་མི་འདོད་དོ། ། གཉིས་པ་ནི། མེ་དུ་དང་སྔོ་སེར་ལ་སོགས་པའི་ཆོས་ཐ་དད་པ་རྣམས་འབྲེལ་ལམ། མ་འབྲེལ་ཡང་རུང༌། དུ་བ་ཡིན་པའི་རྟགས་ཀྱིས། ཙནྡན་གྱི་དུ་བ་མེའི་ངོ་བོ་ཡིན་པ་དང༌། སྔོན་པོ་ཡིན་པའི་རྟགས་ཀྱིས། བཻ་ཌཱུརྻའི་ཁ་དོག་སེར་པོ་ཡིན་པ་སོགས་འགོག་ལ།
དེ་ཡང་འགལ་བའི་སྟོབས་ཀྱིས་ཡིན་ཞིང༌། དུ་བ་ཡོད་པའི་རྟགས་ཀྱིས་མེ་མི་ལྡན་དུ་སྒྲུབ་ནུས་པ་ནི་འབྲེལ་པའི་སྟོབས་ཀྱིས་ཡིན་པས། མེ་དུ་ལྟ་བུ་འགལ་འབྲེལ་གཉིས་ཀ་ཡིན་ནོ། ། ཞེ་ན། འོ་ན། སྣང་རུང་དུ་མེད་པ་སྟེ་མ་དམིགས་པའི་གཏན་ཚིགས་རྣམས་ནུས་པ་མེད་པར་འགྱུར་ཏེ། དགག་བྱ་ཡོད་ཀྱང༌། སྣང་དུ་རུང་བ་རྣམས་ཀྱང་འགལ་བ་དམིགས་པས་འགོག་པའི་ཕྱིར། འདིའི་ངག་དོན་ནི། ཙནྡན་གྱི་དུ་བའི་སྟེང་དུ་མེ་དང༌།
བཻ་ཌཱུརྻའི་ཁ་དོག་གི་སྟེང་དུ་སེར་པོ་ཡོད་ཀྱང༌། སྣང་མི་རུང་ཡིན་པར་འགྱུར་ཏེ། ཤེས་འདོད་ཆོས་ཅན། དེ་དང་དེའི་སྟེང་དུ་དགག་བྱ་དེ་དང་དེ་འགོག་པ་ལ་འགལ་དམིགས་ཀྱི་གཏན་ཚིགས་འཇུག་པའི་ཕྱིར། ཡང༌། འདུས་མ་བྱས་ཀྱི་ནམ་མཁའ་མི་རྟག་པ་ཡིན་པ་འགོག་པ་ལ། རྟག་པ་ཡིན་པ་གཏན་ཚིགས་ཡང་དག་ཏུ་རུང་བར་འགྱུར་ཏེ། དེ་གཉིས་འགལ་བ་གང་ཞིག འགལ་བའི་སྟོབས་ཀྱིས་འགོག་ནུས་པར་ཁས་བླངས་པའི་ཕྱིར། དེ་ལྟར་བཤད་པ་ན།
དེང་སང་གི་རྟོག་གེ་པ་རྣམས། ཀ་བ་མ་ཡིན་པའི་སྒྲུབ་བྱེད་དུ་བུམ་པ་ཡིན་པ་དང༌། སེར་པོ་མ་ཡིན་པའི་སྒྲུབ་བྱེད་དུ་སྔོན་པོ་ཡིན་པ་སོགས་འགོད་པ་ནི་དགག་པའི་གཏན་ཚིགས་ལས་འོས་མི་འདུག་པས། འབྲེལ་ཟླ་མ་དམིགས་པ་དང༌། འགལ་ཟླ་དམིགས་པ་གཉིས་ལས་གང་ཡིན་ཞེས་བརྟགས་ན། རྟོག་གེའི་རིང་ལུགས་ལས་ཉམས་སོ། ། གལ་ཏེ། དེ་དག་ལ་ཕྱོགས་ཆོས་མི་འགྲུབ་པ་སྐྱོན་དུ་སོང་བ་ཡིན་གྱི། འགལ་བ་དངོས་ཡིན་པ་ལ་སྐྱོན་ཆགས་པ་མ་ཡིན་ནོ་ཞེ་ན། རྒྱུ་མཚན་དེ་ཉིད་ཀྱིས་འགལ་བ་མཚན་ཉིད་པ་མ་ཡིན་པར་གྲུབ་སྟེ།
ཕྱོགས་ཆོས་ཚད་མས་ངེས་པའི་དུས་སུ་བསྒྲུབ་བྱ་གྲུབ་ཟིན་པས། འགལ་དམིགས་ཀྱི་གཏན་ཚིགས་སྦྱར་དུ་མ་རུང་བའི་ཕྱིར། གསུམ་པ་ནི། ཀ་བུམ་དང༌། སྔོ་སེར་ལ་སོགས་པ་མི་འགལ་ན། ཇི་སྐད་དུ། ཕན་ཚུན་ཐ་དད་གྲུབ་ཕྱིར་ཏེ། ། ཞེས་དང༌། དེའི་རང་འགྲེལ་དུ། ཡང་ན།
ཕན་ཚུན་སྤངས་ཏེ་གནས་པའི་མཚན་ཉིད་ཀྱིས་འགལ་བ་ཡིན་ན། རྟག་པ་དང་མི་རྟག་པ་བཞིན་ནོ། ། ཞེས་གསུངས་པ་དང་འགལ་བར་འགྱུར་ཏེ། མེ་ཡིན་མིན་དང༌། སྔོན་པོ་ཡིན་མིན་ལྟ་བུས་དངོས་འགལ་གྱི་གོ་ཆོད་ན། མེ་དུ་དང་སྔོ་སེར་ལ་སོགས་ལ་སོགས་པས་བརྒྱུད་འགལ་གྱི་གོ་མི་ཆོད་པར་འགལ་བའི་ཕྱིར་ཞེ་ན། གཞུང་ལས། ཕན་ཚུན་སྤངས་པའི་ཐ་དད་ལ་འགལ་བར་གསུངས་པ་ནི་བཏགས་པ་བ་ཡིན་ཏེ། དཔེར་ན། རྟ་དང་འབྲེལ་བའི་བ་ལང་ཞེས་བརྗོད་པ་བཞིན་ནོ། །
འོ་ན་ཇི་སྐད་དུ། དེ་དག་གང་ལ་ཚད་མ་ཡོད། ། དེ་ནི་གཞན་ལ་གནོད་བྱེད་འགྱུར། ། ཞེས་པས་སྒྲ་མི་རྟག་པ་ལྟ་བུ་སྒྲ་རྟག་པ་ལ་གནོད་བྱེད་དུ་བཤད་པ་མ་ཡིན་ནམ་ཞེ་ན། མ་ཡིན་ཏེ། ཡུལ་ཅན་ཚད་མ་དེ་ཉིད་དེའི་ཡུལ་གྱི་ལོག་ཕྱོགས་ལ་གནོད་བྱེད་དུ་བསྟན་པ་ཡིན་པས་སོ། ། འདི་ལ་ནི་ཚད་མས་གནོད་འགལ་ཞེས་བྱ་ཡི། ཕན་ཚུན་སྤངས་འགལ་ཞེས་ནི་མི་བྱ་སྟེ། དེའི་མཚན་ཉིད་མ་ཚང་བའི་ཕྱིར་རོ། ། གཉིས་པ་རང་གི་ལུགས་བཞག་པ་ལ་གསུམ་ལས།
དང་པོ་གཅིག་དང་ཐ་དད་ཀྱི་རྣམ་གཞག་ནི། རྒྱུ་གཅིག་དང་ཐ་དད་ལས་སྐྱེས་པ་དང༌། རྟོག་པའི་ཤེས་པས་གཅིག་དང་ཐ་དད་དུ་འཛིན་པའི་དབྱེ་བ་ཡིས་ཐ་དད་དང་ཐ་དད་མ་ཡིན་པའི་རྣམ་གཞག་འཇོག་པར་བྱེད་དེ། རྫས་གཅིག་དང་ཐ་དད་དང༌། ལྡོག་པ་གཅིག་དང་ཐ་དད་དུ་འཇོག་པ་ནི། དབྱེ་བ་དེ་ལ་རག་ལས་པའི་ཕྱིར། གཉིས་པ་ཐ་དད་ལ་འགལ་འབྲེལ་འཇོག་པའི་ཚུལ་ནི། ཐ་དད་པ་གཞིར་བྱས་པ་ལ། དེས་ཕན་འདོགས་ན་འབྲེལ་པ་དང༌། དེ་ལ་གནོད་པ་བྱེད་ན་འགལ་བ་དང༌།
གཉིས་ཀ་མ་ཡིན་ན་ཐ་དད་པ་སྟེ་ཕན་ཚུན་སྤངས་པ་ཙམ་མོ། ། བོད་སྔ་ཕྱི་ཀུན་གྱིས་ཕན་ཚུན་སྤངས་པའི་དངོས་འགལ་དུ་འདོད་པའི་སྒྲ་མི་རྟག་པ་ལྟ་བུ་ནི། སྒྲ་རྟག་པ་ལྟ་བུ་ལ་གནོད་བྱེད་མ་ཡིན་ཏེ། གནོད་བྱ་ཚད་མས་མ་དམིགས་པས། ཕན་ཚུན་ཐ་དད་གྲུབ་ཕྱིར་ཏེ། ཞེས་པའི་དོན་མི་གནས་པའི་ཕྱིར། དེས་ན་ལུགས་འདིར་དེ་དེ་དང་དངོས་འགལ་མ་ཡིན་པར་གྲུབ་བོ། ། གསུམ་པ་ཕན་ཚུན་སྤངས་འགལ་བཤད་པ་ལ་གསུམ་སྟེ། ཕན་ཚུན་སྤངས་པ་དངོས་བཤད་པ་དང༌། དེས་ཁྱད་པར་དུ་བྱས་པའི་འགལ་བ་བཤད་པ་དང༌།
རྩོད་པ་སྤང་བའོ། ། དང་པོ་ནི། རང་མིན་ཏེ་རང་གི་འགལ་བ་མི་མཐུན་ཕྱོགས་བཀག་ཙམ་དེ། དེ་དང་ཕན་ཚུན་སྤངས་པའི་དངོས་འགལ་གྱི་མཚན་ཉིད། ཅེས་སམ། ཡང་ན། དེ་དང་ཕན་ཚུན་སྤངས་པ་དངོས་ཡིན་པའི་མཚན་ཉིད་དོ། ། དཔེར་ན། དངོས་པོ་ཡོད་མེད་དང༌། བུམ་པ་ཡིན་མིན་ལ་སོགས་པ་རྣམས་སོ། །
གཉིས་པ་ནི། བརྒྱུད་འགལ་ལམ། ཕན་ཚུན་སྤངས་པས་ཁྱད་པར་དུ་བྱས་པའི་འགལ་བ་ནི། རང་ཕྱོགས་ཆོས་སུ་གྲུབ་པའི་གཞིར། རང་མིན་ཏེ་རང་གི་འགལ་བ་མི་མཐུན་ཕྱོགས་དེའི་ཁྱབ་བྱ་འགོག་པ་ལ་ཚུལ་གསུམ་ཚང་བའོ། ། མཚན་གཞི་ནི། བྱས་པ་དང་རྟག་པ་ལྟ་བུ་དང༌། ལྟོས་བཅས་དང་ངེས་དངོས་བཞིན་ནོ། ། དེས་ན་གཞུང་འདི་ལྟར་འདོན་ཏེ། རང་མིན་འགོག་པ་སྤངས་འགལ་དངོས། །
གནོད་འདུལ་རང་མིན་ཁྱབ་བྱ་འགོག ། ཅེས་སོ། ། དངོས་འགལ་ཡིན་ཞེས་པ་མ་བཅོས་ཀྱང་རུང་ཙམ་ཡིན་མོད། ཁྱབ་བྱེད་འགོག་ཅེས་པ་ནི། ངེས་པར་འཆོས་དགོས་ཏེ། སྒྲ་ཇི་བཞིན་པར་གཞག་ན་དོན་ལོག་པར་སྟོན་པས་སོ། ། དེས་ན་ལུགས་འདིར་ཡོད་མེད་དང་ཤེས་བྱ་ཡིན་མིན་ལྟ་བུ་ནི་ཕན་ཚུན་སྤངས་པ་དངོས་ཡིན་ཀྱང་འགལ་བ་མ་ཡིན་པས་ཕན་ཚུན་གཅིག་ཅིག་ཤོས་ཡིན་པ་འགོག་པའི་ཚེ། སྣང་རུང་མ་དམིགས་པའི་གཏན་ཚིགས་ཁོ་ན་འཇུག་པ་ཡིན་གྱི་འགལ་དམིགས་ཀྱི་གཏན་ཚིགས་མི་འཇུག ངེས་དངོས་དང་ལྟོས་བཅས་ལྟ་བུ་ཕན་ཚུན་སྤངས་འགལ་དངོས་ཡིན་པ་རྣམས་ནི་ཕན་ཚུན་དུ་གཅིག་ཅིག་ཤོས་ཡིན་པ་འགོག་པ་ན་འགལ་དམིགས་ཀྱི་གཏན་ཚིགས་སྦྱོར་བ་ཡིན་ཞེས་པ་འདི་ཉིད་ངེས་པའི་དོན་དུ་གཟུང་དགོས་པར་འོག་ནས་དོན་བསྡུའི་གཞུང་གིས་གསལ་བར་སྟོན་ལ། རང་མིན་འགོག་པ་ཞེས་པའི་རྐང་པ་གཉིས་པོ་འདི་ལ།
ཕྱོགས་སྔ་མའི་འདྲེས་ཅུང་ཟད་ཀྱང་སྣང་སྟེ། ཕྱྭ་བསྡུས་ལས། བཟློག་པ་བཀག་པའི་ལྡོག་པ་དེ་ཉིད་དུ་ངེས་པར་བྱ་བ་ནི་དངོས་འགལ་ཡིན་ཏེ། རྟག་པ་དང་འགལ་བའི་མི་རྟག་པ་ལྟ་བུའོ། ། བཟློག་པ་བཀག་པའི་ཁྱབ་བྱ་ངེས་པར་བྱ་བ་ནི་བརྒྱུད་འགལ་ཏེ། རྟག་པ་དང་འགལ་བའི་བྱས་པ་ལྟ་བུའོ། ། ཞེས་བཤད་པ་དང་དོན་གཅིག་ཏུ་སྣང་བས་སོ། ། མདོར་ན། ཕན་ཚུན་སྤངས་པའི་དངོས་འགལ་དུ་བཤད་པ་དེ་དངོས་འགལ་གོ་ཆོད་པོ་ཡིན་ན། དེའི་བརྒྱུད་འགལ་དུ་འཆད་པ་མཐའ་དག་ཀྱང་འགལ་བ་གོ་ཆོད་པོར་འགྱུར་ལ།
དེ་ལྟ་ན། བོད་སྔ་མས། ལྷན་ཅིག་མི་གནས་འགལ་ལ་བརྟེན་པའི་འགལ་དམིགས་ཀྱི་གཏན་ཚིགས་དང་མཚུངས་པར་སྦྱར་བ་དེ་དག ལུགས་འདིར་ཡང་ཁས་ལེན་དགོས་པ་ལས། དེ་ཁས་མི་ལེན་པའི་ཚུལ་འོག་ནས་རྒྱས་པར་འབྱུང་ངོ༌། ། འོ་ན། རང་ལུགས་ལ། དངོས་འགལ་དང་བརྒྱུད་འགལ་གྱི་མཚན་ཉིད་དང་མཚན་གཞི་ཇི་ལྟ་བུ་ཞེ་ན། མཚན་ཉིད་ནི། དོན་དེ་ལ་དངོས་སུ་གནོད་བྱེད་དང༌།
བརྒྱུད་ནས་གནོད་བྱེད་དོ། ། དངོས་འགལ་གྱི་མཚན་གཞི་ནི། མེ་དང༌། དེའི་གནོད་བྱ་གྲང་རེག་ནུས་མེད་ཀྱི་རྒྱུན་ལྟ་བུའོ། ། བརྒྱུད་འགལ་གྱི་མཚན་གཞི་ལ་གཉིས་ཏེ། དངོས་འགལ་གྱིས་ཁྱད་པར་དུ་བྱས་པ་དང༌། ཕན་ཚུན་སྤངས་པས་ཁྱད་པར་དུ་བྱས་པའོ། ། དང་པོ་ནི། དུ་བ་དང་ཕྲད་འབྲས་སྤུ་ལོང་བྱེད་ལྟ་བུ་ལ་སོགས་པའོ། ། གཉིས་པ་ལ།
ཚད་མས་གནོད་འགལ་ཡིན་མིན་གཉིས་ལས། དང་པོ་ནི། བྱས་པ་དང་རྟག་པ་ལྟ་བུ་སྟེ། འགལ་བ་དངོས་ཡིན་ལ། གཉིས་པ་ནི་སྔོ་སེར་ལྟ་བུ་སྟེ་བཏགས་པ་བར་བཤད་དོ། ། གལ་ཏེ། གཉིས་མིན་གྱི་ཕུང་གསུམ་སྲིད་ན་དངོས་འགལ་ཡིན་པ་ཉམས་སོ། ། ཞེ་ན། དེ་ལ་དེ་དགོས་པ་སྡེ་བདུན་མཛད་པའི་གཞུང་གང་གིས་ཀྱང་མ་བསྟན་པས་ལུང་མེད་པ་དང༌། དངོས་སུ་གནོད་པ་མི་བྱེད་ན།
ཕུང་གསུམ་ཁེགས་པ་ཙམ་གྱིས་འགལ་བར་བཞག་མི་ནུས་ཏེ། མོ་གཤམ་གྱི་བུ་ཡིན་མིན་བཞིན་ནོ། ། གསུམ་པ་རྩོད་པ་སྤང་བ་ནི། འོ་ན་སྔོ་སེར་སོགས་ཕན་ཚུན་དུ་གཅིག་གྲུབ་པས་ཅིག་ཤོས་ཡིན་པ་མི་ཁེགས་པར་ཐལ། དེ་དག་དངོས་འགལ་དང༌། དེས་ཁྱད་པར་དུ་བྱས་པའི་བརྒྱུད་འགལ་གཉིས་གང་རུང་མ་ཡིན་པའི་ཕྱིར། ཞེ་ན། སྔོན་པོ་ཆོས་ཅན། ཁྱོད་སེར་པོ་དང་འགལ་བ་མ་ཡིན་ཀྱང༌། རང་ཉིད་སྔོན་པོར་གྲུབ་པ་ན།
སེར་པོ་ཡིན་པ་ཤུགས་ལ་ཁེགས་ཏེ། ཁྱོད་དང་སེར་པོ་གཉིས་ཕན་ཚུན་སྤངས་པ་ཡིན་པའི་རྒྱུ་མཚན་གྱིས། ཁྱོད་ལ་སེར་པོ་སྣང་རུང་མ་དམིགས་པའི་ཕྱིར། དེ་དག་གི་མཇུག་བསྡུ་བ་ནི། ཕན་ཚུན་སྤངས་འགལ་གཅིག་པ་བཀག ། དེ་ཡིན་དེས་ཡིན་གྱིས་འགོག ། ཅེས་པ། བྱས་པ་དང་རྟག་པ་ལྟ་བུའི་དབང་དུ་བྱས་པ་ཡིན་ཏེ། དེ་གཉིས་གང་རུང་གཅིག་དངོས་པོར་གྲུབ་ཅིང༌། ཅིག་ཤོས་མ་གྲུབ་པས་གཅིག་པ་བཀག་པའི་ཐ་དད་དུ་བཞག་ཅིང༌།
སྒྲའི་སྟེང་དུ་རྟག་པ་དེ་ཡིན་པ། དེ་མ་ཡིན་བྱས་པའི་རྟགས་ཀྱིས་འགོག་ནུས་པས། གཉིས་པོ་འགལ་བར་བཞག་པའི་ཕྱིར། ཕན་ཚུན་སྤངས་པའི་དངོས་པོ་གཉིས། ། ཡིན་པ་སྣང་རུང་མེད་པས་ཁེགས། ། ཞེས་པ་ཀ་བུམ་ལྟ་བུའི་དབང་དུ་བྱས་པ་ཡིན་ལ། དེའི་ཚེ་གཉིས་པོ་ཕན་ཚུན་སྤངས་པ་ཡིན་ཏེ། གཅིག་ལ་གཅིག་སྣང་རུང་མ་དམིགས་པའི་ཕྱིར། འགལ་བ་མ་ཡིན་ཏེ། དངོས་དང་བརྒྱུད་པ་གང་གི་སྒོ་ནས་ཀྱང་མི་མཐུན་པར་གནས་པ་མེད་པའི་ཕྱིར།
བོད་སྔ་མས། ཀ་བུམ་ལྟ་བུ་ལ་དངོས་འགལ་གྱིས་ཁྱད་པར་དུ་མ་བྱས་པའི་བརྒྱུད་འགལ་ཞེས་འཆད་པ་ནི། རང་གི་ཚིག་གེགས་བྱེད་དུ་སོང་བ་ཡིན་ཏེ། དངོས་འགལ་གྱིས་ཁྱད་པར་དུ་མ་བྱས་ན། བརྒྱུད་འགལ་གྱི་གོ་དོན་མི་ཚང་བའི་ཕྱིར་རོ། ། འདིར་སྨྲས་པ། གཞུང་འདིའི་རྣམ་བཤད་ཕལ་ཆེར་གྱིས། ། འགལ་བ་བརྟག་པའི་རབ་བྱེད་འདི། ། གཞན་གྱི་ཕྱོགས་དང་མཐུན་བཤད་ཀྱི། ། གཞུང་འདིའི་རྩ་འགྲེལ་བཞིན་མ་བཤད། །
གང་འདིར་གཞན་གྲགས་ཁྱད་བསད་ནས། ། སྡེ་བདུན་མཛད་པའི་རིགས་པ་ཡི། ། གནམ་ཐིག་འཁྱོག་པོ་མིན་བཏབ་པས། ། གཞུང་འདིར་མི་འདོད་རས་མར་དོར། ། རྣམ་འགྲེལ་མཛད་གཞུང་དངོས་བསྟན་ལ། ། ཕན་ཚུན་སྤངས་འགལ་ལྷན་ཅིག་ཏུ། ། མི་གནས་ཚད་མས་གནོད་འགལ་གསུམ། ། རྣམ་དབྱེ་མ་འདྲེས་སོ་སོར་བཤད། ། རྔོག་ལོ་འགལ་བ་གསུམ་ཆར་ཡང༌། ། ཕན་ཚུན་སྤངས་འགལ་ནང་དུ་བསྡུད། །
ཕྱྭ་པ་ཚད་མས་གནོད་འགལ་ཡང༌། ། ཕན་ཚུན་སྤངས་པར་བསྡུ་མོད་ཀྱང༌། ། མེ་ཡོད་མེ་མེད་དེ་རྒྱུ་དང༌། ། དེ་འབྲས་ལ་སོགས་གཞན་ཡང་འཆད། ། གཞུང་འདིར་ཕན་ཚུན་སྤངས་པ་ཡི། ། དངོས་འགལ་ཞེས་པ་མི་འདོད་ཅིང༌། ། དེ་ཡིས་ཁྱད་པར་བྱས་པ་ནི། ། ཚད་མས་གནོད་པའི་འགལ་ཁོ་ན། ། ཚད་མ་རིགས་པའི་གཏེར་ལས་འགལ་བ་བརྟག་པའི་རབ་ཏུ་བྱེད་པ་སྟེ་བདུན་པ་རྣམ་པར་བཤད་པའོ།། །། གཉིས་པ་ཤེས་བྱེད་ཚད་མའི་རང་བཞིན་ངེས་པར་བྱ་བ་ལ་གཉིས་ཏེ།
མཚན་ཉིད་ཀྱི་རྣམ་གཞག་དང༌། མཚན་གཞི་སོ་སོའི་དོན་གཏན་ལ་དབབ་པའོ། ། དང་པོ་ལ་གསུམ་སྟེ། སྤྱིར་མཚན་མཚོན་གཞི་གསུམ་གྱི་རང་བཞིན། བྱེ་བྲག་ཏུ་ཚད་མའི་མཚན་ཉིད་ངེས་པར་བྱ་བ། མཚན་ཉིད་ཀྱིས་མཚོན་པའི་དོན་གཏན་ལ་ཕབ་པའོ། ། དང་པོ་ལ་གསུམ་སྟེ། ཤེས་བྱ་ལ་ཆོས་གསུམ་གྱིས་ཁྱབ་པར་སྒྲུབ། ཁྱབ་བྱེད་ཆོས་གསུམ་གྱི་རང་བཞིན་ངེས་པར་བྱ་བ། ཆོས་གསུམ་སོ་སོའི་རྣམ་གཞག་གོ །
དང་པོ་ནི། གཞུང་འདིར་ཚད་མའི་མཚན་ཉིད་འཆད་པའི་སྔོན་དུ། སྤྱིར་མཚན་མཚོན་གཞི་གསུམ་པོ་དེའི་རྣམ་གཞག་བཤད་པའི་རྒྱུ་མཚན་ཡོད་དེ། ཤེས་བྱ་ཀུན་ལ་ཆོས་གསུམ་གྱིས་ཁྱབ་པའི་ཕྱིར་རོ། ། ཆོས་མངོན་པ་དང་ཤེར་ཕྱིན་གྱི་མདོར་ཆོས་རྣམས་ཀྱི་མཚན་ཉིད་གསུངས་པ་ནི། མཚན་གཞི་དེ་དང་དེའི་མཚན་ཉིད་དུ་བཞག་པ་ཡིན་གྱི། མཚོན་བྱའི་དབང་དུ་བྱས་པ་ནི་མ་ཡིན་ཏེ། མདོ་དེ་དག་ན་བོད་ཀྱི་རྟོག་གེ་ལ་གྲགས་པ་ལྟར་མཚན་མཚོན་གཞི་གསུམ་གྱི་རྣམ་པར་བཞག་པ་མེད་པའི་ཕྱིར། དེ་བས་ན་ལུགས་དེར། མཚན་གཞི་གཟུགས་ལྟ་བུའི་མཚན་ཉིད་དུ་བཞག་པའི་གཟུགས་རུང་ལྟ་བུ་དེ་ལའང་མཚན་ཉིད་མི་སྲིད་པ་མ་ཡིན་ཏེ།
དེ་དག་ཀྱང་ཀུན་བཏགས་སོགས་གསུམ་གྱིས་མཚོན་པའི་གཞིར་གྱུར་པའི་ཕྱིར། དེ་ལྟ་ཡིན་པ་དེའི་ཕྱིར་དེ་ཁོའི་མཚན་ཉིད་ཡིན་པ་ལ། ཁོ་དེའི་མཚོན་བྱ་ཡིན་དགོས་པ་ནི་མདོ་དང་མངོན་པའི་བརྡ་མ་ཡིན་ནོ། ། གཉིས་པ་ལ་གསུམ་སྟེ། ངོ་བོ་ངོས་བཟུང༌། དེར་འཇོག་པའི་འཐད་པ། སོ་སོའི་མཚན་ཉིད་དོ། ། དང་པོ་ནི། མཚན་ཉིད་ནི་འདིས་གོ་བར་བྱེད་པ་དོན་གྱི་ཆོས་ཏེ། ནོག་ལྐོག་ཤལ་ལྟ་བུའོ། །
མཚོན་བྱ་ནི་འདི་གོ་བར་བྱ་བ་བློའི་ཆོས་ཏེ། བ་ལང་གི་ཐ་སྙད་ལྟ་བུའོ། ། གཉིས་པོ་དེ་དག་རྣམ་པར་བཞག་འཇོག་གི་རྒྱུ་འབྲས་ཀྱང་ཡིན་ཏེ། དོན་རྒྱུ་མཚན་དུ་བྱས་ནས་མིང་བཏགས་པའི་ཕྱིར་རོ། ། མཚན་གཞི་ནི། འདི་ལ་གོ་བར་བྱ་བ་རྟེན་གྱི་ཆོས་ཏེ། ནོག་སོགས་འདུས་པའི་དཀར་ཟལ་ལྟ་བུའོ། ། སོང་ཚོད་ཀྱི་ཆོས་གསུམ་ཀ་གཞན་སེལ་དུ་མཚུངས་ཀྱང༌། རློམ་ཚོད་ལ་བློ་ཆོས་དང་དོན་ཆོས་སོ་སོར་ཕྱེ་བ་ཡིན་ཏེ། རློམ་ཚོད་ཀྱི་མཚོན་བྱ་ནི།
སྤྱིར་དངོས་པོ་ཡིན་ཀྱང༌། མིང་ཡིན་པས་བཏགས་ཡོད་དུ་ངེས་པའི་ཕྱིར་རོ། ། འོ་ན་དོན་བྱེད་ནུས་སྟོང་ལྟ་བུ་གཞན་སེལ་ཁོ་ནས་ཡིན་ནམ། དོན་གྱི་ཆོས་སུ་ཇི་ལྟར་བཞག་ཅེ་ན། ཐ་སྙད་འདོགས་པའི་རྒྱུ་མཚན་ཡིན་པ་ལ་བསམས་ནས། སེལ་ངོའི་དོན་ཆོས་ལ་དོན་ཆོས་སུ་བཏགས་པའོ། ། འདི་དོན་ཆོས་མཚན་ཉིད་པ་མ་ཡིན་ཏེ། སེལ་ངོའི་རྫས་ཡོད་བཞིན་ནོ། ། གཉིས་པ་ནི། ཆོས་གསུམ་སོ་སོར་འཇོག་པ་ལའང་རྒྱུ་མཚན་དགོས་ཏེ།
མེད་ན་གསུམ་པོ་ཐམས་ཅད་ཕན་ཚུན་དུ་འཆོལ་བར་འགྱུར་བའི་ཕྱིར། གསུམ་པ་ལ། མཚན་ཉིད་ཀྱི་མཚན་ཉིད་བཤད་པ་སོགས་གསུམ་ལས། དང་པོ་ལ་གསུམ་སྟེ། མཚན་ཉིད་ལ་མཚན་ཉིད་མི་དགོས་པར་འདོད་པ་དགག དགོས་པའི་མཚན་ཉིད་བཞག བསལ་བྱ་སྐྱོན་གྱི་རབ་ཏུ་དབྱེ་བའོ། ། དང་པོ་ལ་གསུམ་ལས། གཞན་ལུགས་དགག་པ་ནི། གངས་པ་ཤེའུ་སོགས།
མཚན་ཉིད་ལ་མཚན་ཉིད་གཞན་མི་དགོས་ཏེ། རྫས་ཡོད་ཡིན་པའི་ཕྱིར་དང༌། དགོས་ན་ཐུག་མེད་དུ་འགྱུར་བས་སོ། ། ཞེས་ཟེར། ཕྱྭ་པ་སོགས་ཁ་ཅིག མཚན་ཉིད་ཀྱི་དོན་ལ་མཚན་ཉིད་མི་དགོས་ཀྱང༌། ཐ་སྙད་ལ་དགོས་ཏེ། དཔེར་ན། སྔོན་པོ་མངོན་གྱུར་ཡིན་པའི་དོན་རྟགས་ཀྱིས་སྒྲུབ་མི་དགོས་ཀྱང༌། ཐ་སྙད་རྟགས་ཀྱིས་སྒྲུབ་དགོས་པ་བཞིན་ནོ། །
རྩང་ནག་པ་སོགས་གཞན་དག་ནི། མཚན་ཉིད་ཀྱི་དོན་ལའང་མཚན་ཉིད་དགོས་ཏེ། དཔེར་ན། བ་ལང་གི་ཐ་སྙད་དེ་ཐ་སྙད་གཉིས་པའི་མཚན་ཉིད་ཡིན་ཀྱང༌། དེའི་མཚན་ཉིད་དུ་ནོག་ལྐོག་ཤལ་དགོས་པ་བཞིན་ནོ། ། མཚན་ཉིད་ལ་མཚན་ཉིད་དགོས་པ་དེ་དང་འདྲ་བར། མཚོན་བྱ་ལ་ཡང་མཚོན་བྱ་དགོས་ཏེ། བ་ལང་གི་ཐ་སྙད་ལ་ཐ་སྙད་གཉིས་པ་དགོས་པ་བཞིན་ནོ། ། དེས་ན། མཚན་ཉིད་ཀྱི་དོན་ལ་ཐུག་པ་ཡོད་ཀྱང༌།
ཐ་སྙད་ཐུག་མེད་དུ་འགྱུར་ཏེ། མཚན་ཉིད་ཀྱི་མཚན་ཉིད་འཇོག་དགོས་པ་བཞིན་དུ། དེའི་མཚན་ཉིད་ཀྱི་མཚན་ཉིད་བཞག་དགོས་པ་སོགས་ཡིད་ཀྱི་སྤུ་རིས་ཟིན་ཞིང༌། ཚིག་གི་བརྗོད་པ་མ་འཁྲུལ་བ་དེ་སྲིད་དུ། མཚན་ཉིད་བཞག་དགོས་པས་སོ། ། དེ་བཞིན་དུ། མཚོན་བྱའི་ཐ་སྙད་ལ་ཡང་ཐུག་པ་མེད་དེ། དཔེར་ན། བ་ལང་གི་ཐ་སྙད་ལ་དེའི་ཐ་སྙད་ཀྱི་ཐ་སྙད་ཅེས་མིང་འདོགས་པ་བཞིན་དུ། ཐ་སྙད་གཉིས་པ་དེ་ལ་ཡང་མིང་གཞན་ཞིག་འདོགས་དགོས་པ་སོགས་ཡིད་ཀྱི་སྤུ་རིས་ཟིན་པ་དེ་སྲིད་དུའོ། །
དེ་དག་གི་ཤེས་བྱེད་ཀྱང༌། དཔེར་ན། རྟགས་ཐུག་མེད་ཡིན་པ་དང་འདྲ་སྟེ། ལ་མེ་ལྡན་དུ་སྒྲུབ་པ་ལ། དུ་བ་རྟགས་སུ་བཀོད་ནས། དེ་གཏན་ཚིགས་སུ་སྒྲུབ་པ་ལ། སྤྱི་དང་བྱེ་བྲག་གཉིས་ལས། སྤྱིའི་སྦྱོར་བ་དེ་སྦྱོར་བ་གསུམ་པའི་ཚེ། གཞི་རྟགས་ཐ་དད་མེད་པར་ཐུག་ཀྱང༌། བྱེ་བྲག་གི་སྦྱོར་བ་ཐུག་མེད་དུ་འཆད་ནུས་པ་བཞིན་ནོ། །
ཞེས་ཟེར་རོ། ། དེ་དགག་པ་ལ། མཚན་ཉིད་ཐུག་མེད་དགག་པ་དང༌། མཚོན་བྱ་ཐུག་མེད་དགག་པའོ། ། དང་པོ་ནི། དེ་ལྟར་ན། ཕྱོགས་སྔ་མའི་འདོད་པ་འགྲེལ་པ་འདིར་འབྱུང་བ་ལ་བལྟས་ན། དོན་བྱེད་ནུས་པ་ལ་མཚན་ཉིད་དང༌། དངོས་པོ་ལ་མཚོན་བྱ་དགོས་པར་འདོད་པ་ནི་མ་ཡིན་གྱི། དངོས་པོའི་མཚན་ཉིད་རང་ལྡོག་དང༌།
དེའི་མཚན་ཉིད་ཀྱི་མཚན་ཉིད་རང་ལྡོག་དང༌། དེའི་མཚན་ཉིད་ཀྱི་མཚན་ཉིད་ཀྱི་མཚན་ཉིད་རང་ལྡོག་ནས་མཚན་ཉིད་དགོས་པ་དང༌། ཡང་དངོས་པོའི་ཐ་སྙད་ཀྱི་མཚོན་བྱ་ནི། དེའི་ཐ་སྙད་ཀྱི་ཐ་སྙད་ཡིན་ལ། དེའི་ཡང་མཚོན་བྱ་ནི། དངོས་པོའི་ཐ་སྙད་ཀྱི་ཐ་སྙད་ཀྱི་ཐ་སྙད་ཅེས་པ་སོགས་སུ་འདོད་པ་ཡིན་ནོ། ། ཕྱོགས་སྔ་འདི་འགོག་བྱེད་ཀྱི་རིགས་པ་ནི། ཇི་སྐད་དུ། རྣམ་འཇོག་རྒྱུ་ནི་མ་ངེས་པར། ། ཞེས་སོགས་ཡིན་ལ།
འདིའི་དོན། རྣམ་བཤད་བྱེད་པ་ཀུན་གྱིས་རྗེས་ཟློས་དབྱངས་སུ་ལེན་པར་བྱེད་མོད། རིགས་པ་འདི་ཕྱོགས་སྔ་ལ་གནོད་བྱེད་དུ་འཇུག་པའི་ཚུལ་དཔྱིས་ཕྱིན་པ་མ་བྱུང་བས། ཕྱོགས་སྔ་ཕྱིའི་ཚུལ་ལ་ཡང་དང་ཡང་དུ་བརྟག་པར་བྱ་དགོས་སོ། ། རེ་ཤིག་འགྲེལ་པའི་ལུགས་བཞིན་འཆད་པ་ནི། མཚན་ཉིད་ཐུག་མེད་དུ་འདོད་པ་མི་འཐད་དེ། རྣམ་འཇོག་གི་རྒྱུ་ནི་མ་ངེས་པར། རྣམ་གཞག་གི་འབྲས་བུ་ངེས་ན་ནི། མཚན་ཉིད་དགོས་པ་མེད་པར་འགྱུར་ལ། མི་ངེས་ན་ནི།
མཚན་ཉིད་ཐུག་མེད་དུ་འདོད་པ་འཇིག་པའི་ཕྱིར། དེའི་ཤེས་བྱེད་ཀྱང༌། ཐུག་མེད་ཀྱི་ཕྱི་མཐའ་ངེས་པ་མི་སྲིད་པས། རྩ་བའི་མཚན་ཉིད་ངེས་པ་མི་སྲིད་ལ། དེ་མ་ངེས་པར་རྩ་བའི་མཚོན་བྱ་གང་ཡིན་པ་དེ་ངེས་པ་མི་སྲིད་པར་འགྱུར་བའོ། ། དེ་བཞིན་དུ་ཡང༌། འདི་ལྟར། རྟགས་ཀྱི་སྒྲུབ་བྱེད་མ་ངེས་པར། ། དང་པོའི་གཏན་ཚིགས་ངེས་ན་ནི། ། སྒྲུབ་བྱེད་དགོས་པ་མེད་པར་འགྱུར། །
མི་ངེས་ན་ནི་ཐུག་མེད་འཇིག ། ཅེས་སྦྱར་རོ། ། དེ་དག་གིས་ཉེས་སྤོང་ནི། རྟགས་ཀྱི་མཚན་གཞིས་བསྒྲུབ་བྱའི་དོན། ། སྒྲུབ་ཕྱིར་ཐུག་མེད་སྐྱོན་མེད་ན། ། ཞེས་དང༌། མཚན་ཉིད་སོ་སོའི་མཚན་གཞི་ཡིས། ། ངེས་ཕྱིར་ཐུག་མེད་སྐྱོན་མེད་ན། ། ཞེས་སྦྱར་ནས། གལ་ཏེ་རྟགས་དང་མཚན་ཉིད་ཀྱི་མཚན་གཞིས།
རང་རང་གི་བསྒྲུབ་བྱའི་དོན་སྒྲུབ་པའི་ཕྱིར། རྟགས་དང་མཚན་ཉིད་ཐུག་མེད་དུ་ཁས་བླངས་པ་ལ། རྣམ་འཇོག་གི་རྒྱུའི་ཕྱི་མཐའ་ངེས་པ་མི་སྲིད་པའི་རྒྱུ་མཚན་གྱིས། རྣམ་གཞག་གི་འབྲས་བུ་ངེས་པ་མི་སྲིད་པར་ཐལ་བའི་སྐྱོན་མེད་དོ། ། ཞེ་ན། རྟགས་ཀྱི་མཚན་ཉིད་ཚུལ་གསུམ་དང༌། བ་ལང་གི་མཚན་ཉིད་ལྐོག་ཤལ་མ་ངེས་ཀྱང༌། མཚན་གཞི་བྱས་པ་དང་དཀར་ཟལ་ངེས་པ་ཙམ་གྱིས། སྒྲ་མི་རྟག་པ་ལྟ་བུའི་བསྒྲུབ་བྱ་དང༌། བ་ལང་གི་ཐ་སྙད་ལྟ་བུའི་མཚོན་བྱ་རྟོགས་པར་འགྱུར་ཏེ།
དེ་དང་དེ་ངེས་པ་ལ་རང་རང་གི་མཚན་གཞི་ངེས་པ་ཙམ་གྱིས་ཆོག་པའི་ཕྱིར་ཞེས་པ་ནི། གཞུང་འགྲེལ་གྱི་སྒྲ་ཇི་བཞིན་པ་དེ་ཉིད་བཤད་པའོ། ། འདིར་ཚུལ་གསུམ་ལྐོག་ཤལ། ཞེས་སོགས་ཀྱི་རྐང་པ་གཉིས་ཅུང་མ་དག་པར་སྣང་སྟེ། ཕྱོགས་སྔ་མའི་ཁས་བླངས་དང་མ་འབྲེལ་བའི་ཕྱིར། ཇི་ལྟར་ཞེ་ན། རྟགས་ཀྱི་མཚན་གཞིས་བསྒྲུབ་བྱའི་དོན། ཞེས་པར། ཉེས་སྤོང་གི་གོ་བ་ནི། རྟགས་དང་མཚན་ཉིད་ཀྱི་ཕ་མཐའ་ངེས་པ་མི་སྲིད་པའི་རྒྱུ་མཚན་གྱིས།
གནས་སྐབས་ཀྱི་བསྒྲུབ་བྱ་དང་མཚོན་བྱ་མི་ངེས་པར་ཐལ་བའི་སྐྱོན་མི་འཇུག་སྟེ། རྟགས་ཀྱི་མཚན་གཞི་བྱས་པ་ལྟ་བུའི་སྟེང་དུ་ཚུལ་གསུམ་ངེས་པ་ན། བསྒྲུབ་བྱ་འགྲུབ་པ་དང༌། མཚན་ཉིད་ཀྱི་མཚན་གཞི་དོན་བྱེད་ནུས་པ་དང༌། དངོས་པོའི་རྫས་ཡོད་ཆོས་གསུམ་ཚང་བ་ལྟ་བུ་ལ་ནི། མཚན་ཉིད་ཐུག་མེད་དུ་སྦྱོར་མི་དགོས་པས། དེ་དག་ནམ་ངེས་པའི་ཚེ། མཚོན་བྱ་དངོས་པོའི་ཐ་སྙད་དང༌། དངོས་པོའི་མཚན་ཉིད་ཀྱི་ཐ་སྙད་ཀྱང་གོ་ནུས་པའི་ཕྱིར། ཞེས་པ་ཡིན་ལ།
དེ་འགོག་བྱེད་ཀྱི་རིགས་པ་ནི། འདི་ལྟར། ཚུལ་གསུམ་རྫས་ཡོད་མ་ངེས་ཀྱང༌། ། བྱས་དང་ལྐོག་ཤལ་ངེས་ཙམ་གྱིས། ། རྟགས་དང་མཚན་ཉིད་ངེས་པར་འགྱུར། ། ཞེས་སྦྱར་ན་འབྱོར་བ་ཡིན་ཏེ། ཕྱོགས་སྔ་མས། བྱས་པ་རྟགས་ཀྱི་མཚན་གཞི་དང༌། ནོག་ལྐོག་ཤལ་མཚན་ཉིད་ཀྱི་མཚན་གཞིར་ཁས་བླངས་པའི་ཕྱིར་རོ། ། དོན་འདི་དག་ལ་དཀའ་བའི་གནས་འདི་ལྟར་བྱུང་སྟེ།
མཚན་ཉིད་ཐུག་མེད་རང་ལུགས་ལ་ཁས་ལེན་དགོས་པ་དང༌། དེའི་གནོད་བྱེད་ཀྱི་ཉེས་པ་སྤོང་ནུས་པ་དང༌། ཉེས་སྤོང་ལ་བརྗོད་པའི་གནོད་བྱེད་དེ་ཡང་འཇུག་དཀའ་བའོ། ། དང་པོ་ནི། རང་ལུགས་གཞིར་བྱས་པ་ལ། དངོས་པོའི་མཚན་ཉིད་ཡོད་དམ་མེད། ཡོད་ན། དེ་མཚན་ཉིད་ཡིན་ནམ། མཚོན་བྱ་ཡིན། མཚོན་བྱ་ཡིན་ན།
དེའི་མཚན་ཉིད་ཡོད་དམ་མེད། ཡོད་ན་དངོས་པོའི་མཚན་ཉིད་ཀྱི་མཚན་ཉིད་དེ་ཡང་མཚན་ཉིད་ཡིན་ནམ། མཚོན་བྱ་ཡིན། གཉིས་པ་ལྟར་ན། དེའི་མཚན་ཉིད་ཡོད་དམ་མེད། ཡོད་ན་དངོས་པོའི་མཚན་ཉིད་ཀྱི་མཚན་ཉིད་ཀྱི་མཚན་ཉིད་དེ་ཡང༌། མཚན་ཉིད་དམ་མཚོན་བྱ་གང་ཡིན། ཞེས་རིམ་པ་བཞིན་དུ་བརྟགས་ན། ཕྱོགས་སྔ་མས་ཁས་བླངས་པའི་ཐུག་མེད་དེར་སོང་བ་ཡིན་ནོ། ། གཉིས་པ་ནི།
འདོད་པ་དེ་ལ། རྣམ་འཇོག་རྒྱུ་ནི་མ་ངེས་པར། ། ཞེས་སོགས་ཀྱི་གནོད་བྱེད་འཇུག་པ་མ་ཡིན་ཏེ། ཐུག་མེད་ཀྱི་ཕ་མཐའ་མ་ཆོད་ཀྱང༌། དོན་བྱེད་ནུས་པ་ངེས་པའི་ཚེ་ན་དངོས་པོ་ངེས་པ་ཡིན་གྱི། དངོས་པོ་ངེས་པ་ལ་དངོས་པོའི་མཚན་ཉིད་ཀྱི་རང་ལྡོག་ནས་ངེས་མ་དགོས་པ་དང༌། དེ་བཞིན་དུ། དངོས་པོའི་མཚན་ཉིད་ངེས་པ་ལ་ཡང༌། དངོས་པོའི་དངོས་འགལ་གཅོད་པའི་དོན་ལྡོག་ངེས་པས་ཆོག་པ་ཡིན་གྱི། དངོས་པོའི་མཚན་ཉིད་ཀྱི་མཚན་ཉིད་རང་ལྡོག་ནས་ངེས་པ་ལ་མི་ལྟོས་པའི་ཕྱིར།
ཞེས་པ་འདིས་སྤོང་བར་མ་ནུས་པའི་ཉེས་པ་མ་བརྗོད་པའི་ཕྱིར། གསུམ་པ་ནི། སྐྱོན་སྤོང་བཤད་མ་ཐག་པ་དེ་ལ། ཇི་སྐད་དུ། ཚུལ་གསུམ་ལྐོག་ཤལ་མ་ངེས་ཀྱང༌། ། ཞེས་སོགས་ཀྱི་གནོད་བྱེད་འཇུག་པ་མ་ཡིན་ཏེ། རྟགས་ཡང་དག་གི་མཚན་ཉིད་ཀྱི་རང་ལྡོག་ནས་དེའི་མཚན་ཉིད་དུ་ཁས་མི་ལེན་པ་དང༌། བ་ལང་གི་མཚན་ཉིད་ཀྱི་རང་ལྡོག་ནས་དེའི་མཚན་ཉིད་དུ་ཁས་མ་བླངས་པའི་ཕྱིར། ཞེས་རྟགས་ན། རང་ལུགས་ཀྱི་ངེས་པའི་དོན་ཕྱོགས་སྔ་མའི་རྗེས་སུ་འཇུག་དགོས་པའི་ཉེས་དམིགས་སྣང་བས།
དད་པ་ཙམ་གྱི་རྗེས་སུ་འབྲང་བ་མ་ཡིན་པར། ཆོས་ཀྱི་རྗེས་སུ་འབྲང་བའི་བློས་རྟོག་ཅིང་དཔྱོད་པར་བྱའོ། ། དེ་ལྟར་དཔྱད་པ་ན། དངོས་པོའི་མཚན་ཉིད་ཀྱི་མཚན་ཉིད་དགོས་ཀྱང༌། མཚན་ཉིད་གཉིས་པའི་རང་ལྡོག་དེ་ལ་མཚན་ཉིད་མི་དགོས་ཏེ། དཔེར་ན། དངོས་པོའི་འབྲས་བུ་ལ་མཚན་ཉིད་དགོས་ཀྱང༌། འབྲས་བུའི་འབྲས་བུ་ལ་མཚན་ཉིད་གཉིས་པ་བཞག་མི་དགོས་པ་བཞིན་ནོ། ། མི་དགོས་པའི་ཤེས་བྱེད་ཀྱང༌། དངོས་པོའི་འབྲས་བུའི་མཚན་ཉིད་ཤེས་པ་ཉིད་ཀྱིས་དེའི་མཚན་ཉིད་མ་བཞག་ཀྱང་གོ་ནུས་པའོ། །
དེས་ན། ཐ་སྙད་སྲིད་ཚད་ལ་མཚན་ཉིད་འཇོག་དགོས་པ་མ་ཡིན་ཏེ། དེ་མ་བཞག་ཀྱང་གོ་ནུས་པ་དུ་མ་མཐོང་བའི་ཕྱིར། དཔེར་ན། བུམ་པའི་ལྡོག་པའི་ལྡོག་པ་བཞིན་ནོ། ། དེའི་ཕྱིར་ཐ་སྙད་ལ་མཚོན་བྱས་མ་ཁྱབ་སྟེ། མཚན་ཉིད་མི་དགོས་པའི་ཐ་སྙད་དུ་མ་དམིགས་པའི་ཕྱིར། དེ་བས་ན། ཡོད་པ་ལ་མཚན་མཚོན་གང་རུང་གིས་མ་ཁྱབ་པར་རིག་པར་བྱའོ། ། དེ་ལྟར་བཤད་པ་དེ་ནི་རང་ལ་སྐྱོན་མི་འཇུག་པའི་ཚུལ་ལོ། །
གཞུང་འདིར་འབྱུང་བའི་ཉེས་པ་དེ་གཞན་ལ་འཇུག་པའི་ཚུལ་ནི། མཚན་ཉིད་ཐུག་མེད་ཀྱིས་མཚོན་དགོས་པའི་མཚོན་བྱའི་ཕ་མཐའ་དེ་ངེས་པ་སྲིད་དམ་མི་སྲིད། སྲིད་ན་མཚན་ཉིད་ཐུག་མེད་ཀྱི་ཕ་མཐའ་དེ་ངེས་པ་སྲིད་པར་ཐལ། འདོད་པ་གང་ཞིག དེ་ངེས་པ་དེའི་མཚན་ཉིད་ལ་ལྟོས་པའི་ཕྱིར། མི་ལྟོས་ན་མཚན་ཉིད་བཞག་པ་ལ་དགོས་པ་མེད་པར་འགྱུར་རོ། ། མི་སྲིད་ན། མཚན་ཉིད་ཐུག་མེད་ཀྱིས་མཚོན་དགོས་པའི་མཚོན་བྱ་ཐུག་མེད་ཀྱི་ཕ་མཐའ་དེ་ཆོས་ཅན། ཁྱོད་ཀྱི་མཚན་ཉིད་ཡོད་པ་མ་ཡིན་པར་ཐལ། ཁྱོད་ངེས་པ་མི་སྲིད་པའི་ཕྱིར།
མ་ཁྱབ་ན། མཚན་ཉིད་བཞག་པ་ལ་དགོས་པ་མེད་པར་འགྱུར་ཞིང༌། འདོད་ན། མཚན་ཉིད་ཐུག་མེད་འཇིག་གོ ། ཞེས་པ་ནི། རྣམ་འཇོག་རྒྱུ་ནི། ཞེས་སོགས་ཀྱི་དོན་ནོ། ། དེའི་ཉེས་སྤོང་ནི། རྟགས་ཀྱི་མཚན་གཞི། ཞེས་སོགས་ཏེ།
དོན་ནི་གོང་དུ་བཤད་ཟིན་པ་དེ་ཉིད་དོ། ། དེ་ལ་འོ་ན། མཚན་ཉིད་ཐུག་མེད་དུ་བཞག་མི་དགོས་ཏེ། མཚན་གཞི་སོ་སོས་གནས་སྐབས་ཀྱི་མཚོན་བྱའམ། ཐ་སྙད་མ་ལུས་པ་གོ་ནུས་པའི་ཕྱིར། ཞེས་པ་ནི། ཚུལ་གསུམ་ལྐོག་ཤལ་མ་ངེས་ཀྱང༌། ཞེས་སོགས་ཀྱི་ངག་དོན་ཏེ། མཚན་ཉིད་ཐུག་མེད་དུ་དགོས་པར་འདོད་བཞིན་དུ། མཚན་གཞི་སོ་སོ་བ་ངེས་པ་ཙམ་གྱིས་མཚོན་བྱ་ངེས་པར་འདོད་ན།
དཀར་ཟལ་ལ་སོགས་པའི་མཚན་གཞི་ཐམས་ཅད་ལ་ཧ་ཅང་ཐལ་བ་འཕེན་པའོ། ། མདོར་ན། རྟགས་ཀྱི་མཚན་གཞིས་བསྒྲུབ་བྱའི་དོན། ། ཞེས་སོགས་རང་ལུགས་ལ་གང་ཚད་གྲུབ་ཏུ་ཁས་ལེན་དགོས་མོད། ཕྱོགས་སྔ་མ་ལ་ཁས་བླངས་ནང་འགལ་ཡོད་པའི་དབང་དུ་བྱས་ནས་ཧ་ཅང་ཐལ་བ་འཕངས་སོ། ། གཉིས་པ་མཚོན་བྱ་ཐུག་མེད་དགག་པ་ལ་གཉིས་ལས། ཕྱོགས་སྔ་མ་བརྗོད་པ་ནི། རྩང་ནག་པ་སོགས་ལ་ལ་ན་རེ། བ་ལང་གི་ཐ་སྙད་ལའང༌། སྒྲ་བློ་མ་འཁྲུལ་བའི་ཞེན་རུང་ཞིག་མེད་ན།
དེ་ནི་ཤེས་བྱ་མ་ཡིན་པར་འགྱུར་ལ། ཡོད་ན་དེ་ཉིད་ཐ་སྙད་ཕྱི་མ་ཡི་མཚན་ཉིད་ཡིན་ཞེས་འདོད་དོ། ། དེའི་དོན་ནི། བ་ལང་གི་ཐ་སྙད་དེ་བ་ལང་གི་ཐ་སྙད་ཀྱི་ཐ་སྙད་ཀྱི་མཚན་ཉིད་དུ་འདོད་པའོ། ། དེ་དགག་པ་ལ་གཉིས་ཏེ། མགོ་མཚུངས་དང༌། རྣལ་མའོ། ། དང་པོ་ནི། དེ་ལྟ་ཡིན་ན། ཤིང་ལ་ཡང་མཚན་ཉིད་ཐུག་པ་མེད་པར་འགྱུར་ཏེ།
ཡལ་ག་ལོ་འདབ་དང་ལྡན་པའི་དངོས་པོ་དེ་ཤིང་གི་མཚན་ཉིད་ཡིན་ལ། དེའི་དུས་ཀྱི་ཡལ་ག་ལའང་ཡལ་ག་མེད་ན། ཤིང་མ་ཡིན་པར་འགྱུར་ལ། ཡལ་ག་ཡོད་ན་དེ་ལའང་ཡལ་ག་དགོས་པའི་ཕྱིར། གལ་ཏེ་ཡལ་ག་ལ་ནི་ཡལ་ག་གཞན་མེད་ཀྱང༌། ཡལ་ག་དེ་ཉིད་ཀྱིས་ཙནྡན་ཤིང་དང་ངོ་བོ་དབྱེར་མེད་དུ་སྒྲུབ་པའི་ཕྱིར་ཐུག་མི་དགོས་སོ། ། ཞེ་ན། འོ་ན། བ་ལང་གི་ཐ་སྙད་ལ་ཡང་ཐ་སྙད་ཐུག་མེད་ག་ལ་དགོས་ཏེ། དེ་ལ་ཐ་སྙད་གཉིས་པ་མེད་ན་ཡང༌།
མཚན་ཉིད་ནོག་ལྐོག་ཤལ་གྱིས། མཚན་ཉིད་དཀར་ཟལ་སོགས་ལ་ཤེས་བྱ་བ་ལང་གི་ཐ་སྙད་དེ་ངོ་བོ་དབྱེར་མེད་དུ་ལྡན་པར་སྒྲུབ་པའི་ཕྱིར། ངག་དོན་ནི། བ་ལང་གི་ཐ་སྙད་ཆོས་ཅན། ཁྱོད་ཀྱི་ཐ་སྙད་གཉིས་པ་དེ་ཁྱོད་རང་གི་མཚོན་བྱར་མ་བཞག་ཀྱང༌། ཁྱོད་ཤེས་བརྗོད་ཀྱི་ཡུལ་ལས་འདས་པར་མི་འགྱུར་ཏེ། ཁྱོད་ནོག་སོགས་འདུས་པ་རྒྱུ་མཚན་དུ་བྱས་པའི་མིང་ཡིན་པའི་ཕྱིར། དཔེར་ན། ཡལ་ག་ལོ་འདབ་ཅན་ཤིང་དུ་མཚོན་པ་ལ་མཚན་ཉིད་གཉིས་པ་མེད་ན་ཡང༌། ཁོ་རང་ཤིང་གི་མཚན་ཉིད་ཡིན་པའི་རྒྱུ་མཚན་གྱིས་ཤིང་དུ་འགྲུབ་པ་བཞིན་ནོ། །
གཉིས་པ་རྣལ་མའི་ལན་ལ། དངོས་དང༌། རྩོད་པ་སྤང་བའོ། ། དང་པོ་ནི། མཚན་ཉིད་ལ་མཚན་ཉིད་དགོས་མི་དགོས་དཔྱོད་པའི་སྐབས་འདིར་ཆོས་ཅན། མཚན་ཉིད་ཀྱི་ཐ་སྙད་ལ་མཚན་ཉིད་དགོས་ཤིང༌། དོན་ལ་དགོས་པ་མ་ཡིན་ཏེ། མིང་དོན་གྱི་འབྲེལ་པ་ཤེས་པའི་མཁས་པས། མཚན་ཉིད་ནོག་སོགས་འདུས་པའི་གོང་བུ་ལྟ་བུ་མཐོང་བ་ཙམ་གྱིས་བ་ལང་ངོ་སྙམ་པའི་བློ་སྐྱེ་ལ། དེ་མི་ཤེས་པའི་བླུན་པོ་ལ་བརྡ་དོན་གྱི་འབྲེལ་པ་ནམ་རྟོགས་ཤིང་བསྒྲུབས་པ་དེའི་ཚེ་ན།
བ་ལང་གི་ཐ་སྙད་འགྲུབ་པ་ཡིན་གྱི། དོན་མཐོང་བ་ཙམ་གྱིས་མི་འགྲུབ་པའི་ཕྱིར། འོ་ན། བླུན་པོ་ལ་མིང་དོན་གྱི་འབྲེལ་པ་སྒྲུབ་བྱེད་ཀྱི་རིགས་པ་ཇི་ལྟ་བུ་ཞེ་ན། རྩང་ནག་པ། རྟགས་དང་མཚན་ཉིད་ཀྱི་བྱེ་བྲག་གི་སྦྱོར་བ་ཐུག་མེད་དུ་འདོད་པ་ལྟར་ཁས་མི་ལེན་ཏེ། རྟགས་དང་མཚན་ཉིད་གཉིས་ཀ་ལ། སྤྱི་དང་བྱེ་བྲག་གི་སྦྱོར་བ་གཉིས་གཉིས་ཡོད་པ་ཡིན་ཞིང༌། གཉིས་ཀའང་སྦྱོར་བ་གསུམ་པར་ཐུག་པས། བཞི་པ་ཕན་ཆད་བཀོད་པ་ལ་དགོས་ནུས་མེད་པའི་ཕྱིར་རོ། །
གསུམ་པོ་གང་ཞེ་ན། ལ་མེ་ལྡན་དུ་སྒྲུབ་པ་ལ། དུ་བ་ཡོད་པ་རྟགས་སུ་བཀོད་པ་ལྟ་བུ་ནི་སྦྱོར་བ་དང་པོའོ། ། དུ་བ་གཏན་ཚིགས་སུ་བསྒྲུབ་པ་ལ། ཚུལ་གསུམ་ཚང་བ་རྟགས་སུ་བཀོད་པ་ལྟ་བུ་ནི་གཉིས་པའོ། ། གང་ཚུལ་གསུམ་ཚང་བ་ལ་གཏན་ཚིགས་ཡང་དག་གི་བརྡའ་སྦྱར་ཏེ། དཔེར་ན། ཡལ་ག་དང་ལྡན་པ་ལ་ཤིང་གི་བརྡ་སྦྱར་བ་བཞིན། ཞེས་པ་ནི་གསུམ་པ་སྟེ། བྱེ་བྲག་གི་སྦྱོར་བ་ལའང་དེ་བཞིན་ནོ། །
གཉིས་པ་རྩོད་པ་སྤང་བ་ནི། གལ་ཏེ་ཚུལ་གསུམ་ལ་ཚུལ་གསུམ་གཉིས་པ་མེད་ན། ཚུལ་གསུམ་དང་པོ་རྟགས་ཡང་དག་མ་ཡིན་པར་འགྱུར་ལ། ཡོད་ན་རྟགས་ཐུག་མེད་ཡིན་ནོ་ལོ། ། དུ་བ་གཏན་ཚིགས་སུ་བསྒྲུབ་པ་ལ། རང་ལས་དོན་གཞན་པའི་ཚུལ་གསུམ་འགོད་ན། ཚུལ་གསུམ་གཏན་ཚིགས་སུ་བསྒྲུབ་པ་ལ་ཡང༌། རང་ལས་དོན་གཞན་པའི་ཚུལ་གསུམ་གཉིས་པ་འགོད་དགོས་པས། རྟགས་ཐུག་མེད་དུ་ཐལ་བ་བདེན་ན་ཡང༌། རང་ལུགས་འདིར་ཆོས་ཅན།
རྟགས་ཐུག་མེད་དུ་ཁས་ལེན་དགོས་པ་མ་ཡིན་ཏེ། དུ་བ་གཏན་ཚིགས་སུ་སྒྲུབ་བྱེད་ཀྱི་ཚུལ་གསུམ་དེ། ཤེས་འདོད་ཆོས་ཅན་དུ་བ་ཁོ་ནའི་ཆོས་དབྱེར་མེད་ཡིན་གྱི། ཆོས་གཞན་མེད་པའི་ཕྱིར་རོ། ། རིགས་པ་འདི་ཡིས་ཆོས་ཅན། མཚན་ཉིད་ཐུག་མེད་དུ་ཐལ་བའི་སྐྱོན་ཡང་བསལ་བ་ཡིན་ཏེ། དོན་བྱེད་ནུས་པ་མཚན་ཉིད་ཀྱི་ཐ་སྙད་བྱ་རུང་དུ་མཚོན་པའི་གཏན་ཚིགས་དངོས་འགལ་གཅོད་པའི་དོན་ལྡོག་གྲུབ་པ་དེ། ཆོས་ཅན་དོན་བྱེད་ནུས་པ་ལ་ངོ་བོ་དབྱེར་མེད་དུ་གྲུབ་པའི་ཕྱིར། གཉིས་པ་དགོས་པའི་མཚན་ཉིད་བཞག་པ་ལ་གཉིས་ལས། གཞན་ལུགས་དགག་པ་ནི།
ལོ་ཙྪ་བ་ཆེན་པོ་ལ་སོགས་པ་ལ་ལ། མཚོན་བྱ་རྣམ་འཇོག་ཅེས་ཟེར་བ་ལ། ཕྱྭ་པ་ན་རེ། གཏན་ཚིགས་ཡང་དག་ལ་ཡང༌། བསྒྲུབ་བྱ་གོ་བྱེད་མཚན་ཉིད་དུ་མཚུངས་པའི་ཕྱིར་ན། སྔ་མ་དེ་རིགས་པ་མ་ཡིན་ནོ། ། ཞེས་བཀག་ནས། ཁོང་རང་གི་ལུགས་ལ། རྗེས་འབྲང་འགའ་ཞིག་ནི། རྫས་ཡོད་ཆོས་གསུམ་ཚང་བར་འདོད་ལ།
ཁ་ཅིག་ནི། མཚོན་བྱའི་དོན་ལྡོག་གཞི་ལ་གྲུབ་པ་ཞེས་ཟེར། ཕྱི་མ་འདི་མི་འཐད་དེ། མཚན་ཉིད་གོ་བ་མཚོན་བྱ་ངེས་པ་ལ་ལྟོས་པར་སོང་བའི་ཕྱིར། ལུགས་དང་པོ་ལའང་ཆོས་གསུམ་པོ་གང་ལ་བྱེད། རང་ལྡོག་རྫས་ཡོད་ཡིན་པ། དོན་ལྡོག་གཞན་དུ་མ་གྱུར་པ། མཚན་གཞི་ལ་སྲིད་པའོ། ། ཞེ་ན། འོ་ན།
རྫས་ཡོད་ཀྱི་དོན་གང་ཡིན། མཚན་ཉིད་ཡིན་པའོ་ཞེ་ན། འོ་ན། མཚན་ཉིད་དང་ཆོས་གསུམ་པོ་རྟོགས་པ་ཕན་ཚུན་རྟེན་པར་སོང་བས། དེ་དེའི་མཚན་ཉིད་དུ་མི་རིགས་སོ། ། གཉིས་པ་རང་ལུགས་ནི། དངོས་འགལ་གཅོད་པའི་དོན་ལྡོག་གྲུབ་པ་དེ་མཚན་ཉིད་ཀྱི་མཚན་ཉིད་ཡིན་ནོ། ། གསུམ་པ་བསལ་བྱ་སྐྱོན་གྱི་དབྱེ་བ་ལ་གསུམ་ལས། དང་པོ་གཞན་ལུགས་དགག་པ་ནི། བོད་བྱང་ཕྱོགས་ཀྱི་རྟོག་གེ་པ་རྣམས་ནི།
མཚན་ཉིད་དེའི་སྐྱོན་བསྡུ་ན། རང་ལྡོག་རྫས་སུ་མ་གྲུབ་པ་དང༌། དོན་ལྡོག་གཞན་དུ་འགྱུར་བ་དང༌། མཚན་གཞི་ལ་མི་གནས་པའོ། ། དང་པོ་ནི། སྤྱིར་མཚན་ཉིད་མ་ཡིན་པ་སྟེ། བྱས་པ་མི་རྟག་པའི་མཚན་ཉིད་དུ་བཀོད་པ་ལྟ་བུའོ། ། གཉིས་པ་ནི། སྤྱིར་མཚན་ཉིད་ཡིན་ཀྱང༌། ཐ་སྙད་དེའི་མཚན་ཉིད་མ་ཡིན་པ་སྟེ།
དཔེར་ན། རྒྱུ་རྐྱེན་ལས་སྐྱེས་པ་དེ་མི་རྟག་པའི་མཚན་ཉིད་དུ་བཀོད་པ་ལྟ་བུའོ། ། གསུམ་པ་ལ་བཞི་སྟེ། འགལ་ནས་མི་གནས་པ། ལྡོག་པ་ཐ་དད་མེད་ནས་མི་གནས་པ། དོན་ལྡོག་ཐ་དད་མེད་ནས་མི་གནས་པ། མཚན་གཞིའི་ཕྱོགས་གཅིག་ལ་མ་ཁྱབ་ནས་མི་གནས་པའོ། ། ཞེས་ཟེར་རོ། ། དེ་དགག་པ་ལ་གཉིས་ལས། རིགས་པས་དགག་པ་ནི།
མཚན་ཉིད་ཀྱི་སྐྱོན་འདི་དག་སྦྱོར་བར་བཀོད་ནས་རྩི་བ་ཡིན་ནམ། མ་བཀོད་པ་ལ་རྩི་བ་ཡིན། མ་བཀོད་པ་ལ་སྐྱོན་སྦྱོར་ན། མཚན་གཞི་ལ་མི་གནས་པ་སྐྱོན་དུ་བཤད་པ་དོན་མེད་པར་འགྱུར་ཞིང༌། སྦྱོར་བར་བཀོད་ནས་སྐྱོན་རྩི་ན། དོན་ལྡོག་གཞན་འགྱུར་མཚན་ཉིད་ཀྱི་སྐྱོན་དུ་མེད་པར་འགྱུར་ཏེ། དེའི་ཚེ་མི་སྲིད་པའི་ནང་དུ་འདུས་པའི་ཕྱིར་དང༌། སྒྲུབ་ཆོས་དོར་བས་སྟོང་ཉིད་མེད་དགག་ཏུ་མཚོན་པའི་ཚེ། མཚོན་སྦྱོར་དེ་ཕྱོགས་སྔ་མས་སྐྱོན་མེད་དུ་ཁས་བླངས་པ་གང་ཞིག དེའི་ཚེ་དོན་ལྡོག་གཞན་དུ་གྱུར་པའི་ཕྱིར་ཏེ།
སྒྲུབ་ཆོས་དོར་བ་དེ་མེད་དགག་གི་ཐ་སྙད་ལ་མི་སྲིད་པའི་ཕྱིར་ཏེ། མེད་དགག་གི་ཐ་སྙད་ནི་དངོས་པོ་ཡིན་པའི་ཕྱིར། འགྲེལ་པའི་གོང་འོག་མང་པོར་སྟོང་ཉིད་མེད་དགག་ཏུ་བཤད་པ་འདི་ཡང༌། ཕྱོགས་སྔ་མས། སྡེ་བདུན་གྱི་མཐར་ཐུག་ངོ་བོ་ཉིད་མེད་པར་སྨྲ་བའི་ལུགས་སུ་བཀྲལ་ནས། དེ་དེར་འཆད་པ་དང་བསྟུན་པ་ཡིན་གྱི། རང་ལུགས་མ་ཡིན་ཏེ། རང་ལུགས་ལ་དེའི་དགོངས་པ་རྣམ་བརྫུན་དུ་གནས་པས། སྟོང་ཉིད་དངོས་པོར་ཁས་ལེན་དགོས་པའི་ཕྱིར། གལ་ཏེ།
དེ་ཙམ་གྱིས་དོན་ལྡོག་གཞན་གྱུར་དུ་བཞག་མི་ནུས་ཏེ། སྒྲུབ་ཆོས་དོར་བ་དེ་མེད་དགག་ལས་གཞན་སུའི་ཡང་མཚན་ཉིད་མ་ཡིན་པའི་ཕྱིར། ཞེ་ན། འོ་ན་མཚན་ཉིད་ཀྱི་སྐྱོན་ལ། སྔ་མ་གཉིས་ཀྱིས་ཆོག་པར་འགྱུར་ཏེ། གཉིས་པོ་དེ་དང་བྲལ་བ་ཙམ་གྱིས་མཚན་ཉིད་སྐྱོན་མེད་དུ་འཇོག་ནུས་པའི་ཕྱིར་རོ། ། གཉིས་པ་ལུང་དང་འགལ་བ་ནི། མཚན་ཉིད་ཀྱི་སྐྱོན་ལ། རང་ལྡོག་རྫས་མ་གྲུབ་སོགས་ཀྱི་རྣམ་གཞག་བྱེད་པ་མི་འཐད་དེ། རང་ལྡོག་རྫས་མ་གྲུབ་དང༌།
དོན་ལྡོག་གཞན་གྱུར་འདི་དག མཚན་ཉིད་ཀྱི་སྐྱོན་དུ་འཐད་ན་ནི། མཁས་པའི་གཙུག་རྒྱན་རྣམ་གཉིས་ཀྱིས། མཚན་ཉིད་ཀྱི་སྐྱོན་འཆད་པའི་སྐབས་སུ་ཅིས་མི་བཞེད་དེ། དེའི་སྐྱོན་དུ་གསུང་བར་རིགས་པ་ལས་མ་གསུངས་པའི་ཕྱིར་རོ། ། རང་ལུགས་བཞག་པ་ནི། མཚན་ཉིད་ཀྱི་ནི་སྤྱིའི་སྐྱོན་ཐམས་ཅད། མ་ཁྱབ། ཁྱབ་ཆེས། མི་སྲིད་གསུམ་དུ་འདུས་པ་ཡིན་ཏེ།
སྒྲའི་རྣམ་གཅོད་ཀུན། མི་ལྡན་རྣམ་གཅོད་སོགས་གསུམ་དང༌། དོན་གྱི་རྣམ་གཅོད་ཀུན། མ་ཁྱབ། ཁྱབ་ཆེས། མི་སྲིད་གསུམ་བཅད་པ་འདི་ལས་གཞན་ཡོད་པ་མ་ཡིན་པའི་ཕྱིར། མཚན་གཞི་ནི། དངོས་པོའི་མཚན་ཉིད་དུ་གདུང་འདེགས་ཀྱི་དོན་བྱེད་ནུས་པ་བཀོད་ན་མ་ཁྱབ་པ་དང༌། བློའི་ཡུལ་དུ་བྱ་རུང་བཀོད་ན་ཁྱབ་ཆེས་པ་དང༌། དོན་བྱེད་ནུས་སྟོང་བཀོད་ན་མི་སྲིད་པའོ། །
དེ་ལྟར་བཤད་པ་འདི་ཡང༌། བོད་ཀྱི་བསྡུས་པ་དང་མཐུན་པར་མཛད་པ་ཡིན་ལ། རིགས་པའི་དོན་དུ་ན། མཚན་གཞི་ལ་མི་སྲིད་པ་དང༌། སྲིད་ཀྱང་མཐའ་དག་ལ་མ་ཁྱབ་པ་དང༌། དེ་ལ་ཁྱབ་ཀྱང་དེ་མ་ཡིན་པ་གཞན་ལའང་ཡོད་པ་ནི་སྐྱོན་གསུམ་གྱི་ངོས་འཛིན་ཡིན་ལ། དེ་སེལ་བྱེད་ནི་རིམ་པ་ལྟར། མི་སྲིད་པ་དང༌། མི་ལྡན་པ་དང༌། གཞན་དང་ལྡན་པ་རྣམ་པར་གཅོད་པ་སྟེ།
གསུམ་པོའི་དཔེ་ནི། གོ་རིམ་བཞིན་དུ། དོན་བྱེད་ནུས་པ་ནི་དངོས་པོ་ལ་སྲིད་དོ། ། ཞེས་དང༌། དངོས་པོ་ནི་དོན་བྱེད་ནུས་པ་ཁོ་ནའོ། ། ཞེས་དང༌། དོན་བྱེད་ནུས་པ་ནི་དངོས་པོ་ལས་གཞན་ལ་མེད་དོ། ། ཞེས་པའོ། ། འོ་ན། དང་པོ་དེ་མཚན་གཞི་བུམ་པ་ལ་མ་སྲིད་པས།
མི་སྲིད་པའི་སྐྱོན་དུ་སོང་བ་མ་ཡིན་ནམ། ཞེ་ན། མཚོན་སྦྱོར་གྱི་ཁྱད་པར་འགའ་ཞིག་ལ་དེར་སོང་བ་སྲིད་ཀྱང༌། འདི་ནི་མཚོན་སྦྱོར་དུ་མ་བཀོད་པའི་སྐྱོན་གྱི་དབང་དུ་བྱས་པ་ཡིན་ལ། དེའི་ཚེ་གདུང་འདེགས་ཀྱི་དོན་བྱེད་ནུས་པ་དེ། དངོས་པོའི་མཚན་གཞི་ལ་མི་སྲིད་པ་མ་ཡིན་ཏེ། འགའ་ཞིག་ལ་སྲིད་པའི་ཕྱིར་རོ། ། མི་སྲིད་པའང་རྣམ་པ་གཉིས་ཏེ། མཚན་གཞི་ལ་མི་སྲིད་པ་དང༌། མཚོན་བྱ་ལ་མི་སྲིད་པའོ། །
དང་པོ་ནི། དོན་བྱེད་ནུས་སྟོང་ལྟ་བུ་ཡིན་ལ། གཉིས་པ་ནི། རྒྱུ་རྐྱེན་ལས་སྐྱེས་པ་དངོས་པོའི་ཐ་སྙད་འཇུག་པའི་གཞིར་མི་རུང་བ་ལྟ་བུའོ། ། འོ་ན། མཚན་ཉིད་ཀྱི་སྐྱོན་ལ་དེ་གསུམ་དུ་གྲངས་ངེས་ན། སྐྱོན་དེ་གསུམ་དང་བྲལ་བ་ཙམ་གྱིས། མཚན་ཉིད་སྐྱོན་མེད་དུ་འཇོག་ནུས་སམ། ཞེ་ན། དོན་དེའི་མཚན་ཉིད་དུ་བརྡ་སྦྱར་བ་ཡིན་ཞིང༌།
གཞན་གྱི་མཚན་ཉིད་དུ་བརྡ་མ་སྦྱར་བ་གཞིར་བྱས་ལ་སྐྱོན་དེ་གསུམ་དང་བྲལ་ན། མཚན་ཉིད་སྐྱོན་མེད་ཡིན་པས་ཁྱབ་ལ། སྤྱིར་དེ་གསུམ་དང་བྲལ་བ་ཙམ་གྱིས་དེར་གཞག་མི་ནུས་ཏེ། བྱས་པ་དེ་མི་རྟག་པ་ལ་ལྟོས་ནས་དེ་གསུམ་དང་བྲལ་ཡང༌། དེའི་མཚན་ཉིད་སྐྱོན་མེད་དུ་མི་རུང་བའི་ཕྱིར། འགྲེལ་པར་ནི། དེ་ཕྱིར་ཁྱད་པར་གང་ཞིག་ཆོས། ། ཞེས་སོགས་ཀྱི་ལུང་ཁུངས་སུ་དྲངས་ནས། འདི་ཡང་མི་སྲིད་པའི་སྐྱོན་དང་མ་བྲལ་བར་བཤད་ལ། དེ་ཡང་མཚན་ཉིད་མཚོན་བྱ་ལ་མི་སྲིད་པའི་དབང་དུ་མཛད་དོ། །
འོན་ཀྱང་རྣམ་གཅོད་གསུམ་གྱི་ཟླས་ཕྱེ་བ་ཁོ་ནའོ། ། འོ་ན། མཚན་ཉིད་མ་ཡིན་པ་མཚན་ཉིད་ཀྱི་སྐྱོན་དུ་གཞག་དགོས་པར་འགྱུར་ལ། དེ་ལྟ་ན། རང་ལྡོག་རྫས་མ་གྲུབ་མཚན་ཉིད་ཀྱི་སྐྱོན་དུ་གཞག་དགོས་པར་འགྱུར་རོ། ། ཞེ་ན་མཚན་ཉིད་ཀྱི་སྐྱོན་རྣམས་ནི། དོན་བྱེད་ནུས་པ་ལྟ་བུ་མཚན་ཉིད་ཡིན་ངོ་ཤེས་པ་ཅིག་གཞིར་བཞག་ནས། དེ་དེའི་མཚོན་ཆོས་ལ་ལྟོས་པའི་སྐྱོན་ཡོད་མེད་རྩི་བ་ཡིན་གྱི། དངོས་པོ་ལྟ་བུ་མཚན་ཉིད་མ་ཡིན་པ་གཅིག་གཞིར་བཟུང་ནས། མཚན་ཉིད་ཀྱི་སྐྱོན་གསུམ་པོ་ཡོད་མེད་དཔྱོད་པ་མ་ཡིན་ཏེ།
མཚན་ཉིད་ཀྱི་སྐྱོན་དཔྱོད་པའི་གཞིར་མི་རུང་བའི་ཕྱིར། དཔེར་ན། ཕྱོགས་དང༌། རྟགས་སུ་མ་བཟུང་བ་ལ། དེའི་སྐྱོན་ཡོད་མེད་མི་དཔྱོད་པ་བཞིན་ནོ། ། གསུམ་པ་རྩོད་པ་སྤང་བ་ནི། འོ་ན། སྐྱོན་འདི་དག་མཚན་གཞི་ལ་བཀོད་པ་དང༌། མ་བཀོད་པ་གང་ལ་རྩི་ཞེས་བརྟགས་པའི་ཉེས་པས་འདིར་མི་གནོད་དེ། མཚོན་སྦྱོར་གྱི་སྐྱོན་ཐམས་ཅད་མཚན་གཞི་བཀོད་པ་ལ་རྩི་ལ།
སྤྱིར་མཚན་ཉིད་ཀྱི་སྐྱོན་རྩི་བ་ནི་མཚན་གཞི་དག་ཏུ་བཟུང་བ་ལ་མི་ལྟོས་པའི་ཕྱིར། དཔེར་ན། མཚན་གཞི་མ་བཟུང་ཡང༌། དོན་བྱེད་ནུས་སྟོང་དངོས་པོའི་མཚན་ཉིད་དུ་གཞག་ན་མི་སྲིད་པའི་སྐྱོན་དང་བཅས་པ་བཞིན་ནོ། ། ཡང་རྩོད་པ་གཉིས་པ། ནོག་ལྐོག་ཤལ་ལ་ལྐོག་ཤལ་གཞན་མི་སྲིད་པ་རྒྱུ་མཚན་དུ་བྱས་ནས། མཚན་ཉིད་མི་སྲིད་པའི་གཞིར་མཚོན་བྱ་ཁེགས་སམ་མི་ཁེགས་ཞེས་སོགས་ཀྱིས་འདིར་མི་གནོད་དེ། ལྐོག་ཤལ་རང་ལ་རང་དབྱེར་མེད་དུ་སྲིད་པའི་ཕྱིར། གཉིས་པ་མཚོན་བྱ་བཤད་པ་ལ། དགག
གཞག སྤང་གསུམ་ལས། དང་པོ་ནི། རྩང་ནག་པ་སོགས་ཁ་ཅིག་ན་རེ། སྤྱིར་མཚན་མཚོན་ངོ་བོ་གཅིག་ཅིང༌། དངོས་པོ་གཞིར་བྱས་ལ་རྫས་གཅིག་པ་ཡིན་ཏེ། མཚན་ཉིད་རྟགས་སུ་བཀོད་ནས་ཐ་སྙད་བསྒྲུབ་པ་རྣམས་རང་བཞིན་གྱི་གཏན་ཚིགས་ཡིན་པའི་ཕྱིར། ཞེས་ཟེར་ཞིང༌། བ་ལང་གི་ཐ་སྙད་ལྟ་བུ་མཚོན་བྱའི་མཚན་གཞིར་འདོད་དོ། ། དེ་མི་འཐད་པ་ལ་གསུམ་སྟེ།
དབང་ཤེས་རྟོག་བཅས་སུ་ཐལ་བ་དང༌། མཚན་ཉིད་ཀྱིས་མཚོན་བྱ་སྒྲུབ་པ་དོན་སྒྲུབ་ཏུ་ཐལ་བ་དང༌། མཚོན་བྱ་རྫས་ཡོད་དུ་ཐལ་བའོ། ། དང་པོ་ནི། མཚན་ཉིད་ནོག་ལྐོག་ཤལ་རང་མཚན་མཐོང་བའི་དབང་ཤེས་ཆོས་ཅན།

རྟོག་བཅས་ཉིད་དུ་ཐལ་བར་འགྱུར་ཏེ། མཚོན་བྱ་བ་ལང་གི་ཐ་སྙད་དང༌། དོན་ནོག་སོགས་འདུས་པ་བསྲེས་ནས་འཛིན་པའི་ཤེས་པ་ཡིན་པའི་ཕྱིར། ཁྱབ་སྟེ། མཚོན་བྱ་ཐ་སྙད་ནི་མིང་གིས་ཁྱད་པར་དུ་བྱས་པ་སྟེ་མིང་ཡིན་ལ། མིང་དོན་བསྲེས་ནས་འཛིན་པའི་རིག་པ་ནི་རྟོག་པའི་མཚན་ཉིད་དུ་བཤད་པའི་ཕྱིར། ནོག་སོགས་འདུས་པའི་གོང་བུས། དེ་འདུས་པའི་དཀར་ཟལ་བ་ལང་དུ་སྒྲུབ་པའི་གཏན་ཚིགས་དེ་ཡིན་ན། དོན་སྒྲུབ་ཀྱི་གཏན་ཚིགས་ཡིན་དགོས་པར་ཐལ། དེའི་བསྒྲུབ་བྱའི་ཆོས་སུ་རློམ་ཚོད་དེ་རྫས་སུ་གྲུབ་པའི་ཕྱིར། ཉེས་པ་འདི་ཁྱོད་ཉིད་ལའང་འཇུག་པ་མ་ཡིན་ནམ་ཞེ་ན།
མ་ཡིན་ཏེ། མཚན་ཉིད་དང་མཚོན་བྱ་ལ་བདག་གཅིག་གི་འབྲེལ་པ་གོ་ཆོད་པོ་ཡོད་པར་མི་འདོད་དོ། ། གསུམ་པ་ནི། བ་ལང་གི་ཐ་སྙད་ཆོས་ཅན། རྫས་ཡོད་དག་ཏུའང་ཐལ་བར་འགྱུར་ཏེ། རང་གི་མཚན་ཉིད་རྫས་དང་གཅིག་པའི་ཕྱིར། འོ་ན། ཁྱེད་ཀྱང་ཐ་སྙད་དངོས་པོར་ཁས་ལེན་པས། ཉེས་པ་འདི་མཚུངས་པ་མ་ཡིན་ནམ། ཞེ་ན།
མ་ཡིན་ཏེ། བཏགས་ཡོད་ཀྱི་དངོས་པོ་ཡིན་ན། རང་གི་གདགས་གཞི་རྫས་སུ་གྲུབ་པས་ཁྱབ་ཀྱང༌། རང་ལྡོག་ནས་རྫས་སུ་ཡོད་པས་མ་ཁྱབ་པའི་ཕྱིར། འོ་ན། བ་ལང་ལྟ་བུའི་མིང་དོན་གཉིས་དངོས་པོ་གཅིག་གམ་ཐ་དད་ཅེ་ན། སེལ་ངོར་དངོས་པོ་གཅིག་པ་ཡིན་ཏེ། མཚོན་སྦྱོར་ཡང་དག་ལ་བརྟེན་པའི་རྟོག་པས་མིང་དོན་གཅིག་ཏུ་འཛིན་པའི་ཕྱིར། དོན་ལ་མ་ཡིན་ཏེ། དོན་སྟེངས་སུ་ངོ་བོ་གཅིག་ན་རྫས་གཅིག་དགོས་པའི་ཕྱིར་དང༌།
བཏགས་ཡོད་ཀྱི་དངོས་པོ་དོན་ལ་མ་གྲུབ་པའི་ཕྱིར། གཉིས་པ་ནི། བ་ལང་གི་ཐ་སྙད་མཚོན་བྱའི་མཚན་གཞིར་དོན་མཐུན་མོད། ཐ་སྙད་ཀྱི་མཚན་གཞི་གང་ལ་བྱེད་དྲིས་པས། རྩང་ནག་པ་ན་རེ། དོན་ལྡོག་ལ་སྒྲ་བློ་མ་འཁྲུལ་བས་ཞེན་རུང་དེའོ། ། ཞེས་ཟེར། དེ་ཆོས་ཅན་མཚོན་བྱའི་མཚན་གཞི་མ་ཡིན་ཏེ། མཚན་ཉིད་དང་ཡུལ་དུས་ངོ་བོ་གཅིག་ཏུ་གྲུབ་པའི་ཕྱིར། ཁྱབ་པ་ཡོད་དེ།
བརྡ་སྟེ་མིང་དོན་གྱི་འབྲེལ་པ་དྲན་པ་ལས། ཕྱིས་སྒྲ་རྟོག་འཇུག་པ་ལ་ཐ་སྙད་དུ་གསུངས་པའི་ཕྱིར་ཏེ། གྲགས་པ་བརྡ་ཡི་རྗེས་འགྲོ་ཅན། ། དེའང་བརྗོད་འདོད་རྗེས་འགྲོ་ཅན། ། ཐ་སྙད་དོན་དུ་བྱས་པ་སྟེ། ། ཞེས། དོན་དང༌། བརྡ་དང༌། ཐ་སྙད་གསུམ་པོ་སྔ་མ་ལས་ཕྱི་མ་འབྱུང་བར་གསུངས་པའི་ཕྱིར་རོ། ། དེས་ན་གཞུང་འདི་ལྟར།
བརྡ་ལས་འཇུག་པ་ཐ་སྙད་དུ། ། གསུངས་ཕྱིར་ཞེན་རུང་ཐ་སྙད་མིན། ། ཞེས་སྦྱར་ན་གོ་བདེའོ། ། གཉིས་པ་རང་ལུགས་ནི། རྒྱུ་མཚན་ཅན་གྱི་སྒྲ་ཤེས་གྲུབ་པ་ནི་མཚོན་བྱ་ཉིད་ཀྱི་མཚན་ཉིད་ཡིན་ནོ། ། དེའི་མཚན་གཞི་ནི། རྒྱུ་མཚན་ཏེ་དོན་ལྡོག་ཉིད་ལ་བརྡ་སྦྱར་བའི་མིང་གང་ཡིན་པའོ། ། དེ་ལྟར་རྟོགས་ནས་ལུས་ངག་ཡིད་ཀྱི་སྒོ་གསུམ་པོ་ནི་སོ་སོར་འཇུག་པ་གང་ཡིན་པ་དེ། བ་ལང་ལ་སོགས་པ་དེ་དང་དེའི་ཐ་སྙད་ཀྱི་མཚན་གཞི་ཡིན་ནོ། ། དེ་ལྟ་བུའི་མཚོན་བྱ་དེ་ཆོས་ཅན།
བཏགས་ཡོད་ཉིད་ཡིན་ཏེ། དོན་ལ་ལྟོས་པའི་མིང་ཡིན་པས་སོ། ། སྒྲོ་བཏགས་ཡིན་ཏེ། དངོས་པོ་ལ་མ་གྲུབ་པ་གློ་བུར་དུ་སྦྱར་བའི་ཕྱིར། འདིར་མིང་ཞེས་པ་ནི། མཚན་ཉིད་རྒྱུ་མཚན་དུ་བྱས་ནས་བརྡ་སྦྱར་བའི་མིང་སྤྱི་བསལ་བ་ཞེས་བྱ་བ། ལྡན་པ་མ་ཡིན་པའི་འདུ་བྱེད་དུ་གྱུར་པ་ཞིག་ཡིན་གྱི། སྒྲ་རང་གི་མཚན་ཉིད་དང༌། སྒྲ་སྤྱི་ཙམ་དང༌། ཤེས་པ་རང་མཚན་རྣམས་ལ་བྱ་བ་མ་ཡིན་ཏེ།
རང་མཚན་རྣམས་བཏགས་ཡོད་དུ་མི་རུང་ཞིང༌། དངོས་མེད་མིང་དུ་མི་རུང་བའི་ཕྱིར། རྩོད་པ་སྤང་བ་ནི། མཚན་མཚོན་རྫས་སམ། ངོ་བོ་གཅིག་པ་མ་ཡིན་ན། བློའི་ཡུལ་དུ་བྱ་རུང་གི་རྟགས་ཀྱིས་བུམ་པ་ཤེས་བྱར་སྒྲུབ་པ་ལྟ་བུ་རང་བཞིན་གྱི་རྟགས་སུ་མི་འཐད་དོ་ལོ། ། དེ་ལྟ་ན་ཡང༌། གྲགས་པའི་རྗེས་དཔག་ག་ལ་འགལ་ཏེ། མཚན་མཚོན་གཉིས་ཀྱི་སྒྲའི་དོན་ལ་རྟོག་པ་འཁྲུལ་པས་གཅིག་ཉིད་དུ་བཟུང་བ་དེ་ལ། གཞན་སེལ་ཕྱིན་ཅི་མ་ལོག་པའི་རྟོག་པས་སོ་སོར་ཕྱེ་ནས་ཐ་སྙད་སྦྱོར་བ་ནི་འཇིག་རྟེན་གྱི་དོན་ཏེ།
འཇུག་ཡུལ་ལ་མི་སླུ་བའི་ཕྱིར་རོ། ། གསུམ་པ་མཚན་གཞི་ལ། རང་གི་མཚན་ཉིད་ཀྱི་རྟེན་བྱེད་པ་ནི་མཚན་གཞིའི་མཚན་ཉིད་ཡིན་ནོ། ། དབྱེ་ན། རང་དོན་རྗེས་དཔག་ལྟ་བུ་རྗེས་དཔག་གི་མཚན་ཉིད་གང་ཡིན་པ་དེའི་མཚན་གཞི་མཚན་ཉིད་པ་དང༌། གཞན་དོན་རྗེས་དཔག་ལྟ་བུ་བཏགས་པ་བ་གཉིས་སོ། ། གསུམ་པ་ཆོས་གསུམ་སོ་སོའི་རྣམ་གཞག་ལ་གསུམ་སྟེ། རང་ལྡོག་ངོས་བཟུང་བ། ཇི་ལྟར་འབྲེལ་བའི་ཚུལ། མཚན་མཚོན་གྱི་རྣམ་གཞག་གོ །
དང་པོ་ལ་གཞན་ལུགས་དགག་པ་ནི། བོད་ཁ་ཅིག་ཆོས་གསུམ་གྱི་རང་ལྡོག་ནི་སྣང་བའི་སྒྲུབ་པ་ཁོ་ན་ཡིན་ཏེ། རང་གི་རྣམ་པ་རང་དབང་དུ་འཆར་བས་ངེས་རུང་ཡིན་པའི་ཕྱིར། ཞེས་ཟེར་རོ། ། དེ་ནི་མ་ཡིན་ཏེ། ཁྱེད་ཀྱི་འདོད་པ་དེ་ལྟ་ཡིན་ན། ཆོས་གསུམ་པོ་རྟོག་མེད་ཀྱི་ཤེས་པའི་ཡུལ་དུ་ཐལ་བར་འགྱུར་ལ། དེ་འདོད་ན། བརྡ་མི་ཤེས་པའི་གང་ཟག་གིས་ཀྱང་ནོག་ལྐོག་ཤལ་མཐོང་བ་ན་བ་ལང་ངོ་སྙམ་པའི་བློ་སྐྱེ་བར་ཐལ་བས་སོ། ། གཉིས་པ་རང་ལུགས་ནི།
འཆད་པའི་ཚེ་ན་སྣང་བའི་ལྡོག་པ་ནི་ཆོས་གསུམ་ཉིད་མ་ཡིན་ཏེ། སོང་ཚོད་ལ་སེལ་བའི་ཆ་ནས་ཆོས་གསུམ་སོ་སོར་འཇོག་པའི་ཕྱིར། སེལ་བའི་ཆོས་གསུམ་གྱི་ནི་རང་ལྡོག་ལ་སྣང་བའི་སྒྲུབ་པ་མི་སྲིད་ཀྱང༌། སེལ་བའི་སྒྲུབ་པ་དང་དགག་པ་གཉིས་ཀ་ཡོད་དེ། སེལ་ངོའི་དངོས་པོ་དང་དངོས་མེད་གཉིས་ཀ་ལ་ཆོས་གསུམ་གྱི་རྣམ་གཞག་འཆད་པའི་ཕྱིར། གཉིས་པ་ནི། སེལ་ངོར་མཚན་མཚོན་རང་བཞིན་འབྲེལ་པ་ཡིན་ཞེས་བྱ་སྟེ། ནོག་སོགས་འདུས་པ་ལ་བ་ལང་གི་བརྡ་སྦྱར་ཕྱིན་ཆད། ནོག་སོགས་འདུས་པ་མཐོང་བ་ན་བ་ལང་ངོ་ཞེས་རང་བཞིན་གཅིག་ཏུ་འཛིན་པའི་ཕྱིར། མཚན་གཞི་ཕལ་ཆེར་གནས་སྐབས་འབྲེལ་ཞེས་བྱ་སྟེ།
དཀར་ཟལ་མཐོང་བ་ན། དེ་ལ་ནོག་ལྐོག་ཤལ་གྱི་བློ་སྐྱེ་ཡང༌། ནག་སྒུར་མཐོང་བ་ན་དཀར་ཟལ་ལ་དེའི་བློ་མི་སྐྱེ་བའི་ཕྱིར། འགྲེལ་པར། མི་རྟག་པ་དང༌། དུས་གཉིས་པར་མི་སྡོད་པ་གཉིས་རང་བཞིན་གཅིག་ཡིན་པ་སྔ་མའི་དཔེར་བཀོད་པ་ནི། སྤྱིར་སེལ་ངོ་དང༌། ཁྱད་པར་མི་རྟག་པའི་ཐ་སྙད་ལ་འཆད་དགོས་པ་ཡིན་ཏེ། སྒྲ་ཇི་བཞིན་པར་བཤད་ན་མཚན་མཚོན་རྫས་གཅིག་པ་སྲིད་པར་འགྱུར་བས་སོ། ། མཚན་མཚོན་གཉིས་ལ་ངོ་བོ་གཅིག་པ་མེད་ན།
དེ་ལས་བྱུང་བ་ནི་ནམ་ཡང་མ་ཡིན་པས། འབྲེལ་པ་ངེས་བྱེད་ཀྱི་ཚད་མ་ཇི་ལྟར་ཡོད་ཅེ་ན། དེ་གཉིས་ལ་འབྲེལ་པ་ངེས་བྱེད་ཀྱི་ཚད་མ་མེད་པ་མ་ཡིན་ཏེ། རྟོག་པ་འཁྲུལ་པས་མཚན་མཚོན་གཅིག་ཏུ་འཛིན་པ་ཉིད་ཉམས་སུ་མྱོང་བའི་རང་རིག་པས་མཚན་མཚོན་གྱི་འབྲེལ་པ་འགྲུབ་པའི་ཕྱིར། འོ་ན། མཚན་གཞི་དང་མཚོན་བྱའི་འབྲེལ་པ་གང་གིས་འགྲུབ་ཅེ་ན། མཚན་གཞི་དང་ནི་མཚོན་བྱ་ཡི་འབྲེལ་པ་ངེས་བྱེད་ཀྱི་ཚད་མ་ཆོས་ཅན། རྒྱུ་མེད་མ་ཡིན་ཏེ། མཚན་མཚོན་གྱི་འབྲེལ་པ་ཤེས་ཟིན་མ་རྗེད་པའི་མཁས་པས་ནི། མཚན་ཉིད་མཐོང་བས་གཞི་མཚོན་གྱི་འབྲེལ་པ་འདི་དྲན་ལ།
དེ་མི་ཤེས་པ་དང་ཤེས་ཟིན་བརྗེད་པའི་རྨོངས་པ་ལ་ནི་གཞི་མཚོན་གྱི་བརྡ་འབྲེལ་དྲན་པའི་སླད་དུ་ཐ་སྙད་སྒྲུབ་ཀྱི་རྗེས་དཔག་དགོས་པའི་ཕྱིར། འདི་ནི་གཞན་དོན་རྗེས་དཔག་བཏགས་པ་བ་སྟེ་སྦྱོར་བ་གསུམ་པར་ཐུག ཅེས་པ་དེའོ། ། གསུམ་པ་སོ་སོའི་རྣམ་གཞག་ལ་གཉིས་ཏེ། ཇི་ལྟར་མཚོན་པའི་ཚུལ། ཕན་ཚུན་ངེས་པའི་རྣམ་གཞག་གོ ། དང་པོ་ལ་གཉིས་ཏེ། སྦྱོར་བའི་དབྱེ་བ་དང༌། དེ་ལ་རྩོད་པ་སྤང་བའོ། ། དང་པོ་ནི།
ཐ་སྙད་སྒྲུབ་ཀྱི་རྗེས་དཔག་ཇི་ལྟ་བུ་ཞེ་ན། མཚན་མཚོན་གཞི་གསུམ་པོ་དེ་ལ་ཐོག་མར་མཚོན་ཚུལ་གཉིས་ཏེ། རང་ལྡོག་ཡིན་པའི་མཚོན་ཚུལ་དང༌། གཞན་ལྡོག་མ་ཡིན་པའི་མཚོན་ཚུལ་ལོ། ། དང་པོ་ལ་དྲུག་སྟེ། གསུམ་པོ་རེ་རེ་ལ་སྤྱིའི་མཚན་ཉིད་དང་ནི་སྦྱོར་བ་འདིར་གཏོགས་ཀྱི་མཚན་ཉིད་གཉིས་གཉིས་ཡོད་པའི་ཕྱིར། ལྡོག་པ་གཞན་ལྡོག་མ་ཡིན་པར་མཚོན་ཚུལ་ལའང་དྲུག་སྟེ། མཚན་ཉིད་མ་ཡིན་པ་སོགས་གསུམ་པོ་རེ་རེ་ལ་སྤྱིའི་མཚན་ཉིད་དང༌། སྦྱོར་བ་འདིར་གཏོགས་ཀྱི་མཚན་ཉིད་གཉིས་གཉིས་སུ་ཕྱེ་བའི་ཕྱིར། དེ་ལྟར་མཚོན་ཚུལ་བཅུ་གཉིས་ལས།
སྐྱོན་ཅན་དང་སྐྱོན་མེད་དུ་ཞེ་ན། རང་ལྡོག་ཡིན་པའི་མཚོན་ཚུལ་དྲུག་དང༌། གཞན་ལྡོག་མ་ཡིན་པའི་མཚོན་ཚུལ་དྲུག་གི་སྦྱོར་བ་འདིར་གཏོགས་གསུམ་དང་དགུ་ནི། མཐའ་གཅིག་ཏུ་སྐྱོན་མེད་ཁོ་ན་ཡིན་ལ། སྤྱིའི་སྦྱོར་བ་གསུམ་ལས། མཚན་གཞི་མ་ཡིན་པའི་མཚོན་ཚུལ་ནི། མཐའ་གཅིག་ཏུ་སྐྱོན་ཅན་ཁོ་ན་ཡིན་ཏེ། སྤྱིར་མཚན་གཞིར་མི་རུང་བའི་ཆོས་མི་སྲིད་པའི་ཕྱིར། སྤྱིར་མཚན་ཉིད་མ་ཡིན་པ་དང༌། མཚོན་བྱ་མ་ཡིན་པའི་མཚོན་ཚུལ་གཉིས་ལས།
གང་རུང་གཅིག་ལ་སྐྱོན་ཅན་སྲིད་པ་དེའི་ཚེ། ཅིག་ཤོས་སྐྱོན་མེད་ཁོ་ནར་ངེས་ལ། དེའི་ཤེས་བྱེད་ཀྱང༌། རྩ་བ་ནི་མཚན་གཞི་ལ་གསེར་གྱི་ལྟོ་ལྡིར་བ་ལྟ་བུ་མཚན་ཉིད་ཡིན་པ་གཅིག་གཞག་པ་དང༌། གསེར་བུམ་ལྟ་བུ་མཚོན་བྱ་ཡིན་པ་ཞིག་བཟུང་བའི་དབྱེ་བ་ལས་ཡིན་ཏེ། སྤྱིར་ལྟོ་ལྡིར་བ་དང༌། གསེར་གྱི་ལྟོ་ལྡིར་བ་གཉིས། སྤྱིར་མཚན་ཉིད་མ་ཡིན་པར་མཚོན་པ་སྐྱོན་ཅན་ཡིན་ལ། དེའི་ཚེ་ན་གཉིས་པོ་མཚོན་བྱ་མ་ཡིན་པར་མཚོན་པ་སྐྱོན་མེད་དུ་ངེས་པ་དང༌། ཡང་སྤྱིར་ལྟོ་ལྡིར་བ་ཙམ་དང་གསེར་བུམ་གྱི་ཐ་སྙད་གཉིས།
སྤྱིར་མཚན་ཉིད་མ་ཡིན་པ་དང༌། མཚོན་བྱ་མ་ཡིན་པ་གཉིས་ཀ་ལ། སྐྱོན་ཅན་དང་སྐྱོན་མེད་ཀྱི་ཆ་གཉིས་གཉིས་སྲིད་པས་སོ། ། དེས་ན་གཞུང་འདི་ལྟར། གཞན་ལྡོག་མིན་པའི་སྤྱི་སྦྱོར་ལ། ། མཚན་གཞི་མིན་པའི་མཚོན་ཚུལ་ནི། ། སྐྱོན་ཅན་དུ་ངེས་མཚན་ཉིད་དང༌། ། མཚོན་བྱ་དག་ལ་ཆ་གཉིས་སྲིད། ། ཅེས་སྦྱར་ན་གོ་བདེ་བ་ཡིན་ནོ། ། གཉིས་པ་རྩོད་པ་སྤང་བ་ལ་གསུམ་སྟེ།
རང་ལྡོག་ཡིན་པར་མཚོན་ཚུལ་ལ་རྩོད་པ་སྤང་བ། གཞན་ལྡོག་མ་ཡིན་པའི་མཚོན་ཚུལ་ལ་རྩོད་པ་སྤང་བ། དེས་ན་འགལ་མཚུངས་ཀྱི་སྦྱོར་བ་སྲིད་པའོ། ། དང་པོ་ནི། སྦྱོར་བ་འདིར་གཏོགས་ཀྱི་མཚན་ཉིད། དངོས་འགལ་གཅོད་པའི་དོན་ལྡོག་གྲུབ་པ་དེ། རྩ་བའི་མཚན་གཞི་དཀར་ཟལ་དང་བ་ལང་གི་ཐ་སྙད་གཉིས་ལ་ཁེགས་ན་ནི། སྦྱོར་བ་འདིར་གཏོགས་ཀྱི་མཚན་གཞི་ནོག་ལྐོག་ཤལ་ལ་ཡང་ཁེགས་པར་འགྱུར་ལ། མ་ཁེགས་ན་ནི་ཁྱབ་ཆེས་སོ། ། ཞེས་ཟེར་ན།
ཉེས་པ་མེད་དེ། དེ་འདྲ་དེས་དཀར་ཟལ་དང༌། བ་ལང་གི་ཐ་སྙད་གཉིས་ཀྱི་དོན་ལྡོག་ལ་ཁྱབ་ལ། རང་ལྡོག་ལ་མ་ཁྱབ་པས་ནའོ། ། གཉིས་པ་ནི། མཚོན་བྱ་མ་ཡིན་པའི་ཐ་སྙད་དེ་མཚོན་བྱ་ཡིན་ནམ་མིན། ཡིན་ན་མཚོན་བྱའི་མཚན་ཉིད་བཀག་ནས་མཚོན་པ་འགལ་ལོ་ཞེས་དང༌། མཚོན་བྱ་མ་ཡིན་པ་ལ་མཚོན་བྱའི་ཐ་སྙད་ཁེགས་སམ་མི་ཁེགས། མི་ཁེགས་ན། མཚོན་བྱའི་མཚན་ཉིད་བཀག་པ་དེ་ཁོའི་མཚན་ཉིད་དུ་འདོད་པ་འགལ་ཞེས་པ་དང༌།
མཚོན་བྱ་མ་ཡིན་པའི་ཐ་སྙད་དེ་མཚོན་བྱའི་མཚན་གཞི་ཡིན་ན། དངོས་འགལ་དངོས་མེད་ཀྱི་ཐ་སྙད་དེ་དངོས་པོའི་མཚན་གཞིར་བཞག་ནས་མཚོན་དུ་རུང་བར་ཐལ་ལོ། ། ཞེས་པའི་རྩོད་པ་གསུམ་གྱིས་གནོད་པ་མེད་དེ། མཚོན་བྱ་མ་ཡིན་པའི་ཐ་སྙད་རང་ལྡོག་ནས་མཚོན་བྱ་ཡིན་ལ། དེའི་མཚན་ཉིད་རྒྱུ་མཚན་ཅན་གྱི་སྒྲ་བློ་གྲུབ་པ་མ་ཡིན་པ་དེ་མཚོན་བྱར་མི་རུང་བའི་ཕྱིར་དང༌། མཚོན་བྱ་མ་ཡིན་པའི་ཐ་སྙད་ལ་མཚོན་བྱའི་མཚན་ཉིད་ཞུགས་ལ། དངོས་མེད་ལ་དངོས་པོའི་མཚན་ཉིད་མ་ཞུགས་པའི་ཕྱིར། འདིར་དངོས་མེད་ཀྱི་ཐ་སྙད་ནི། ཕྱོགས་སྔ་མའི་འདོད་པ་དང་བསྟུན་ནས། དོན་བྱེད་མི་ནུས་པའི་སྒྲ་བློ་འཇུག་རུང་ལ་འཆད་པའི་དབང་དུ་བྱས་ལ།
རང་ལུགས་ལ་ནི། དངོས་མེད་ཀྱི་ཐ་སྙད་དངོས་པོའི་མཚན་གཞིར་རུང་བ་ཡིན་ནོ། ། གསུམ་པ་ནི། ཇི་སྐད་བཤད་པ་དེས་ན། སྐབས་ལ་ལར་མི་འགལ་ཡང་འགལ་བར་མངོན་པ་དང༌། མ་མཚུངས་ཀྱང་མཚུངས་པར་མངོན་པའི་སྦྱོར་བ་སྲིད་དེ། མཚོན་བྱ་མ་ཡིན་པའི་ཐ་སྙད་མཚོན་བྱར་མཚོན་པ་དང༌། ཤེས་བྱ་མ་ཡིན་པའི་ཐ་སྙད་ཤེས་བྱར་མཚོན་པ་ལྟ་བུ་སྲིད་པའི་ཕྱིར་དང༌། ཤེས་བྱ་ཤེས་བྱར་མཚོན་པ་ལྟ་བུ་སྲིད་པའི་ཕྱིར། འདི་འདྲ་དེ་གཞི་ཆོས་ཐ་དད་མེད་ནས་མ་གྲུབ་པ་ཡིན་པས།
མཚོན་སྦྱོར་ཡང་དག་ཏུ་མི་རུང་ཞེས་སོགས། མཚོན་སྦྱོར་ལ་རྟགས་སྦྱོར་གྱི་སྐྱོན་ཡོན་མཐའ་དག་རྩི་བའི་ཚུལ་འཆད་པ་དག་སྣང་ཡང༌། རིགས་པ་མ་ཡིན་ཏེ། མཚོན་སྦྱོར་དང་རྟགས་སྦྱོར་གྱི་དགོས་ནུས་མི་མཚུངས་པའི་ཚུལ་མ་གོ་བར་སྣང་བའི་ཕྱིར་དང༌། མཚུངས་སུ་ཆུག་ཀྱང༌། གཞི་ཆོས་ཐ་དད་མེད་པ་གཏན་ཚིགས་ཀྱི་སྐྱོན་དུ་མི་རུང་བའི་ཕྱིར། གཉིས་པ་ཕན་ཚུན་ངེས་པའི་རྣམ་གཞག་ལ་གསུམ་སྟེ། དངོས་དང༌། གཞན་དུ་འདོད་པ་མི་འཐད་པ་དང༌། རྩོད་པ་སྤང་བའོ། །
དང་པོ་ནི། མཚན་མཚོན་གྲངས་མཉམ་པ་དང༌། སེལ་ངོར་ངོ་བོ་གཅིག་པ་ཡིན་ཏེ། མཚན་ཉིད་གཅིག་ལ། མཚོན་བྱ་ཕན་ཚུན་སྤངས་པ་དུ་མ་དང༌། མཚོན་བྱ་གཅིག་ལ། མཚན་ཉིད་ཕན་ཚུན་སྤངས་པ་དུ་མ་མི་སྲིད་པའི་ཕྱིར་དང༌། བརྡ་དྲན་པའི་རྟོག་པས་ངོ་བོ་གཅིག་ཏུ་འཛིན་པའི་ཕྱིར། སེལ་ངོར་རྫས་ཡོད་དང༌། བཏགས་ཡོད་ཉིད་དུ་ངེས་ཏེ།
མིང་གི་རྒྱུ་མཚན་དང༌། རྒྱུ་མཚན་ཅན་གྱི་མིང་གཉིས་སུ་ངེས་པའི་ཕྱིར། སྤྱིར་མཚོན་བྱ་གཅིག་ལ། མཚན་ཉིད་ལྡོག་པ་ཐ་དད་པ་དུ་མ་མི་སྲིད་པ་ནི་མ་ཡིན་ཏེ། བདེན་པ་བཞིའི་ཐ་སྙད་ལ། མཚན་ཉིད་མི་རྟག་ལ་སོགས་བཅུ་དྲུག་བཤད་པ་དང༌། འདུས་བྱས་ཀྱི་མཚན་ཉིད། སྐྱེ་གནས་རྒ་འཇིག་བཞི་བཤད་པ་དང༌། ཐེག་ཆེན་སྦྱོར་བའི་ཐ་སྙད་གཅིག་བུ་ལ། བྱེད་སྒྲུབ་ཀྱི་དབང་དུ་བྱས་པའི་མཚན་ཉིད་བདུན་ཅུ་རྩ་ལྔ་བཤད་པའི་ཕྱིར་རོ། །
གཉིས་པ་ནི། བོད་སྔ་མ་རྣམས་དངོས་པོ་གཞིར་བྱས་ཀྱི་མཚན་མཚོན་དོན་ལ་རྫས་གཅིག་པ་དང༌། ཉན་ཐོས་སྡེ་པ། འདུས་བྱས་ཀྱི་མཚན་ཉིད། སྐྱེ་གནས་རྒ་འཇིག་བཞི་པོ། མཚན་གཞི་འདུས་བྱས་ལས་རྫས་ཐ་དད་དུ་འདོད་པ་གཉིས་ཀ་མི་འཐད་དེ། རྫས་ཐ་དད་དུས་མཉམ་པ་ལ་འབྲེལ་པ་མེད་པའི་ཕྱིར་དང༌། རྫས་གཅིག་ན། མཚོན་པ་རྫས་ཡོད་དུ་ཐལ་བའི་ཕྱིར། མཚན་མཚོན་གྲངས་མི་མཉམ་པར་འདོད་པ་འཁྲུལ་ཏེ།
མཚན་ཉིད་དེས། རང་གི་མཚན་གཞིའི་སྟེང་དུ་མཚོན་བྱ་དེ་མ་ཡིན་ལས་ཐ་དད་དུ་མ་ཕྱེ་ན། མཚན་ཉིད་དུ་མི་རུང་ལ། ཕྱེ་ན་ཡང་དེ་མིན་མཚོན་མི་ནུས་ཏེ། འགལ་བའི་ཕྱིར་རོ། ། ཞེས་འགྲེལ་པར་གསུངས་པས། མཚན་ཉིད་གཅིག་ལ་མཚོན་བྱ་འགལ་བ་ཅན་དུ་མ་མི་སྲིད་པའི་དབང་དུ་བྱས་པར་གསལ་ལོ། ། གསུམ་པ་ནི། མིང་དོན་དེ་དག་ཕན་ཚུན་ཟློག་པའི་རྣམ་པར་བཞག་པས། རང་གི་ལུགས་བཞག་པ་འདིར་མི་གནོད་དེ།
རང་ལུགས་ཀྱི་གྲུབ་མཐའི་རྣམ་གཞག་གཏིང་ཚུགས་པར་སྨྲ་བའི་ཕྱིར། དཔེར་ན་རང་ལུགས་ལ། གསར་དུ་མི་སླུ་བའི་རིག་པ་ཚད་མའི་མཚན་ཉིད་དུ་བཞག་པ་ལ། རྒྱང་འཕན་གྱིས་དངོས་པོ་འཛིན་པ་ཚད་མའི་མཚན་ཉིད་དུ་བཤད་ནས། རྗེས་དཔག་ཚད་མ་མ་ཡིན་པར་འཆད་པ་དང༌། རང་ལུགས་ཀྱི་དོན་དམ་བདེན་པ་ལ། ངོ་བོ་ཉིད་མེད་པས་ཀུན་རྫོབ་ཀྱི་མཚན་ཉིད་ཚང་བར་འཆད་ཀྱང༌། རང་ལུགས་ལ་སྐྱོན་ཡོད་པ་མ་ཡིན་པ་ལྟ་བུའོ། ། དེ་དག་ལ་འདི་སྐད་ཅེས། མཚན་ཉིད་དང་ནི་མཚན་གཞི་ཡི། །
རྣམ་གཞག་རྒྱལ་བའི་བཀའ་དང་ནི། ། ཚད་ལྡན་གཞུང་ཡིན་མཚོན་བྱ་ཡི། ། རྣམ་གཞག་གསུམ་པ་གསལ་བ་མེད། ། མཚན་གཞི་ཉིད་ལ་མཚོན་བྱ་ཞེས། ། བཏགས་པ་མངོན་རྟོགས་རྒྱན་ན་སྟེ། ། མཚན་ཉིད་དུ་ཡང་བཤད་པ་ནི། ། དེ་དང་སྡེ་བདུན་གཞུང་ན་གསལ། ། མཚོན་པ་ཞེས་པ་མཚན་གཞི་ལ། ། མཚན་ཉིད་ཇི་ལྟར་ཞུགས་པའི་ཚུལ། ། ཇི་བཞིན་རྟོགས་པའི་བློ་ཡིན་ཞེས། །
མདོ་སྡེའི་རྒྱན་ལས་གསལ་བར་གསུངས། ། གཟུགས་ནས་རྣམ་ཀུན་མཁྱེན་བར་གྱི། ། མཚན་ཉིད་གསལ་བར་གསུངས་པ་དང༌། ། ངོ་བོ་ཉིད་མེད་རྣམ་གསུམ་པོ། ། མཚན་ཉིད་ཡིན་ཞེས་གསུངས་པ་ནི། ། རང་རང་ལྡན་པའི་མཚན་གཞི་ཡི། ། དབང་དུ་བྱས་པའི་མཚན་ཉིད་དེ། ། ཡིན་ཁྱབ་མཉམ་པའི་མཚོན་བྱ་ཡི། ། རྣམ་གཞག་གསལ་བར་གསུངས་པ་མེད། ། སྔོན་བྱོན་བོད་ཀྱི་རྟོག་གེ་པས། །
དོན་ལྡོག་རྒྱུ་མཚན་དུ་བྱས་པའི། ། མིང་ལ་མཚོན་བྱར་བཏགས་པ་ནི། ། གཞུང་དང་འབྲེལ་ཕྱིར་གུས་པས་བླང༌། ། དེ་ནས་མཚན་མཚོན་གཞི་གསུམ་པོ། ། སོ་སོའི་མཚན་ཉིད་མཚོན་སྦྱོར་དང༌། ། དེ་ལས་འཕྲོས་པའི་རྩོད་ལན་སོགས། ། རྒྱས་པ་གཞུང་ལས་མ་གསུངས་ཤིང༌། ། གཞུང་ལུགས་འཆད་པའི་ཡན་ལག་ཏུ། ། མེད་མི་རུང་བ་མ་ཡིན་ཀྱང༌། ། ཡིད་ཀྱི་མུན་སེལ་མཛད་པ་པོའི། །
རྣམ་དཔྱོད་རྩལ་གྱིས་འབད་པས་བཏོན། ། གཞུང་འདིར་མི་མཐུན་ཆ་ཤས་ཙམ། ། མ་གཏོགས་དེ་ཉིད་ཐད་སོར་བཞག ། དེ་ནས་ལེགས་པར་བཤད་པ་ཡི། ། དོན་པོ་འདི་ཡིན་གུས་པས་ལོངས། ། མ་ཁྱབ་ཁྱབ་ཆེས་མི་སྲིད་པའི། ། སྐྱོན་གསུམ་མཚན་གཞི་ལ་ཡིན་ཏེ། ། མཚན་མཚོན་གཉིས་ལ་མ་ཁྱབ་དང༌། ། ཁྱབ་ཆེས་སུ་ཡིས་སྤོང་བར་ནུས། ། མིང་དང་དོན་གཉིས་ཁྱབ་མཉམ་དུ། །
ཡོད་ཅེས་སྨྲ་བ་འཁྲུལ་པའི་གཏམ། ། དེས་ན་མཚན་གཞིར་མི་སྲིད་དང༌། ། མཚན་གཞི་ཀུན་ལ་མ་ཁྱབ་དང༌། ། མཚན་གཞི་མིན་ལ་ཁྱབ་ཆེས་པ། ། འདི་གསུམ་སྤོང་བ་གཞུང་ན་གསལ། ། འོན་ཀྱང་བོད་ཀྱི་རྟོག་གེ་པས། ། མཚོན་སྦྱོར་འགོད་པ་མཚན་ཉིད་དང༌། ། མཚོན་ཆོས་ཁྱབ་མཉམ་སྒོ་བཞི་པོ། ། ངེས་པར་ཁས་ལེན་བྱེད་ཕྱིར་ཡིན། ། ཡང་ན་མཚོན་སྦྱོར་མིང་དོན་གྱི། །
འབྲེལ་པ་ཤེས་པའི་ཕྱིར་ཡིན་གྱི། ། བསྒྲུབ་བྱ་རྟོགས་པའི་རྗེས་དཔག་ནི། ། སྐྱེད་ཕྱིར་ཡིན་ན་གཞུང་དང་འགལ། ། ཞེས་སྦྱར་བ་ཡིན་ནོ། ། གཉིས་པ་བྱེ་བྲག་ཏུ་ཚད་མའི་མཚན་ཉིད་ངེས་པར་བྱ་བ་ལ་གཉིས་ཏེ། མཚན་ཉིད་ངོས་བཟུང་བ་དང༌། དེས་སྒྲོ་འདོགས་ཇི་ལྟར་གཅོད་པའི་ཚུལ་ལོ། ། དང་པོ་ནི། རྣམ་འགྲེལ་ངེས་གཉིས་སུ་ཚད་མའི་མཚན་ཉིད་སྟོན་པའི་གཞུང་རྣམ་དབྱེ་མི་འདྲ་བ་གསུམ་གསུངས་པ་དེས། བརྗོད་བྱའི་དོན་ཇི་ལྟ་བུ་ཞིག་སྟོན་ཞེ་ན།
འདི་ལ་གསུམ་ལས། དང་པོ་གཞན་ལུགས་དགག་པ་ནི། ། སློབ་དཔོན་ལྷ་དབང་བློའི་གསུང་གིས། ། ཚད་མ་སླུ་མེད་ཅན་ཤེས་པ། ། ཞེས་པའི་གཞུང་གིས་བསྟན་པའི་མི་སླུ་བའི་རིག་པ་དང༌། མ་ཤེས་དོན་གྱི་གསལ་བྱེད་ཀྱང༌། ། ཞེས་པའི་གཞུང་གིས་བསྟན་པའི་མ་ཤེས་དོན་གསལ་གྱི་རིག་པ་གཉིས། ཚད་མའི་མཚན་ཉིད་རྣམ་གྲངས་པ་ཡིན་པས། གང་ཡང་རུང་བ་རེ་རེས། མཚན་གཞི་མ་ལུས་པ་ཚད་མར་མཚོན་ནུས།
ཞེས་གསུང་བ་དང༌། རྒྱན་མཛད་པ། གཞུང་དང་པོས་ཐ་སྙད་པའི་ཚད་མའི་མཚན་ཉིད་དང༌། གཞུང་གཉིས་པས་དོན་དམ་པའི་ཚད་མའི་མཚན་ཉིད་བསྟན་པ་ཡིན་ནོ། ། དེ་ཡང་ཇི་ལྟར་ན། ཐ་སྙད་པའི་ཚད་མ་ནི། བག་ཆགས་ཀྱི་དབང་གིས་གཟུང་འཛིན་གཉིས་སུ་སྣང་བའི་རིག་པའི་ཁྱད་པར་ཞིག་ཡིན་ལ། རྟེན་གྱི་གང་ཟག་ནི་སྐྱེ་འཕགས་གཉིས་ཀ་ལ་ཡོད་ཅིང༌། དེའི་མཚན་ཉིད་ནི། མི་སླུ་བ་དང་མ་ཤེས་དོན་གསལ་གྱི་ཚོགས་དོན་ཡིན་ཏེ།
བཅད་པའི་དོན་ཐོབ་པ་ཡོད་པའི་ཕྱིར། དོན་དམ་པའི་ཚད་མ་ནི། ཆོས་ཉིད་དོན་དམ་པ་མངོན་སུམ་དུ་མཁྱེན་པའི་བློ་ཞིག་ཡིན་ལ། རྟེན་གྱི་གང་ཟག་ནི་འཕགས་པ་ལ་ཡོད་ཅིང༌། ཡུལ་གྱི་ཁྱད་པར་ནི་གཟུང་འཛིན་གཉིས་མེད་ཀྱི་ཤེས་པ་རང་རིག་རང་གསལ་བ་དེའོ། ། ཚད་མ་དེའི་མཚན་ཉིད་ནི་མ་ཤེས་དོན་གསལ་ཡིན་གྱི། མི་སླུ་བ་མ་ཡིན་ཏེ། བཅད་པའི་དོན་ཐོབ་པ་མེད་པའི་ཕྱིར། ཞེས་ཕྱེ་སྟེ་སླུ་བར་བྱེད་དོ། ། སློབ་དཔོན་ཆོས་མཆོག་ནི།
རྣམ་ངེས་ལས། འདི་དག་གིས་དོན་ཡོངས་སུ་བཅད་ནས་འཇུག་པ་ན། དོན་བྱ་བ་ལ་སླུ་བ་མེད་པའི་ཕྱིར་རོ། ། ཞེས་པའི་ཚིག་གསུམ་གྱིས་ཁྱད་པར་གསུམ་བསྟན་པ་ཡིན་ཏེ། ངོ་བོའི་ཁྱད་པར་དོན་ཐོབ་བྱེད་ཀྱི་ནུས་པ། ཡུལ་གྱི་ཁྱད་པར་ཡོངས་སུ་བཅད་པའི་འཇུག་ཡུལ་ཐོབ་པ། བྱེད་པའི་ཁྱད་པར་དོན་ཡོངས་སུ་གཅོད་བྱེད་དོ། ། དེ་ཡང་བཅད་ནས་ཞུགས་པ་ན་འཐོབ་པའི་ནུས་པ་ཡོད་པ་ལ་བྱ་བ་ཡིན་གྱི། རྐང་ལག་ལ་སོགས་པས་དངོས་སུ་འཐོབ་ནུས་པ་ནི་མ་ཡིན་ནོ། ། དེ་ལྟར་ཁྱད་པར་གསུམ་ལས་ངོ་བོའི་ཁྱད་པར་གྱིས།
རྒྱང་འཕན་ལ་སོགས་དངོས་པོ་འཛིན་པ་ཉིད་ཚད་མའི་མཚན་ཉིད་དུ་འདོད་པ་སེལ། ཡུལ་གྱི་ཁྱད་པར་གྱིས་གཟུང་ཡུལ་དེ་ཉིད་འཇུག་ཡུལ་དུ་བྱས་ནས་འཛིན་པ་སོགས་སེལ་བས། མངོན་རྗེས་གཉིས་ལ་མི་སྲིད་པ་གཅོད། བྱེད་པའི་ཁྱད་པར་གྱིས་བཅད་ཤེས་སེལ་བས་ཁྱབ་ཆེས་པ་གཅོད། མ་ཁྱབ་པ་གཅོད་པ་ཞིག་ཟུར་ནས་ཁ་བསྐང་དགོས་སོ། ། དེ་ཡང་གང་ཞེ་ན། དོན་གཅོད་བྱེད་ལ་གནས་པའི་ནུས་པའོ། ། བདེན་པའི་དོན་རྟོགས་ནི་ཚད་མའི་འབྲས་བུ་ཡིན་པས་བྱེད་ལས་ཡིན་ཞིང༌། མཚན་ཉིད་མ་ཡིན་ནོ། ། ཞེས་གསུང༌།
ཕྱྭ་པ་ལ་སོགས་པ་བྲམ་ཟེའི་རྗེས་འབྲང་རྣམས་ནི། བདེན་པའི་དོན་རྟོགས་ཆོས་གསུམ་ལྡན་ཚད་མའི་མཚན་ཉིད་ཡིན་ལ། གསུམ་ནི། ཡུལ་གྱི་ཁྱད་པར་སྔར་མ་རྟོགས་པའི་དོན་ལ་འཇུག་པ། འཛིན་སྟངས་ཀྱི་ཁྱད་པར་དོན་ལ་མི་འཁྲུལ་བ། ངོ་བོའི་ཁྱད་པར་སྒྲོ་འདོགས་སེལ་བའོ། ། ཞེས་གསུང་ངོ༌། ། གཉིས་པ་ནི། ལུགས་དང་པོ་མི་འཐད་དེ། མཚན་ཉིད་ཁྱབ་ཆེ་ཆུང་གཉིས་ཀྱིས་འཇོག་ན་ནི་མཚོན་བྱ་ཚད་མའི་ཐ་སྙད་གཅིག་བུ་དེ་ཡང་ཁྱབ་ཆེ་ཆུང་གཉིས་སུ་ཐལ་བར་འགྱུར་བའི་ཕྱིར་རོ། །
མཚན་ཉིད་གཉིས་པོ་ལ་ཁྱབ་ཆེ་ཆུང་འདོད་པར་ཡང་ལྷ་དབང་བློ་ཉིད་ལས་ཇི་སྐད་དུ། དེ་ལྟར་ན་ཚད་མའི་མཚན་ཉིད་མི་སླུ་བ་ཅིག་བཤད་དོ། ། མ་ཤེས་དོན་གྱི་གསལ་བྱེད་ཀྱང་མཚན་ཉིད་གཞན་གཉིས་པ་ཡིན་ནོ་ཞེས་གཉིས་པོ་དོན་མི་གཅིག་པར་བཤད་པ་ཡིན་ནོ། ། ལུགས་གཉིས་པ་མི་འཐད་དེ། རྣམ་འགྲེལ་དུ་ཚད་མའི་མཚན་ཉིད་སྟོན་བྱེད་ཀྱི་གཞུང་གོང་འོག་གཉིས་པོས་མཚན་མཚོན་དོན་མི་འདྲ་བ་ཆ་གཉིས་སུ་བསྟན་པར་འདོད་ན་ཡང༌། རྣམ་འགྲེལ་དུ་ཚད་མ་སྤྱིའི་མཚན་ཉིད་ཅིག་བསྟན་པ་མི་སྲིད་པ་ཉིད་དུ་ཐལ་བར་འགྱུར་བའི་ཕྱིར་རོ། ། ཡང་རྒྱན་གྱིས་རྣམ་གྲངས་གཉིས་པ་ལ་མི་སླུ་བ་ཙམ་གྱིས་ཚད་མ་སྤྱིའི་མཚན་ཉིད་ཡོངས་སུ་རྫོགས་པ་ཡིན་ནམ་སྙམ་པ་ལ། མ་ཤེས་དོན་གསལ་ཡང་དགོས་སོ་ཞེས་གཞུང་འོག་མས་སྟོན་པ་ཡིན་ནོ། ། ཞེས་འཆད་པ་དེ་ཡང་རིགས་པ་མ་ཡིན་ཏེ། འོ་ན་ཚད་མ་ཡིན་ན་རང་མཚན་གསར་དུ་རྟོགས་པས་ཁྱབ་པ་ཉིད་དུ་ཁས་ལེན་དགོས་པས།
རྒྱང་འཕན་གྱིས་དངོས་པོ་འཛིན་པ་ཚད་མའི་མཚན་ཉིད་དུ་བཞག་པ་དང་ཁྱད་པར་མི་ཕྱེད་པའི་ཕྱིར་རོ། ། དེར་ཁས་ལེན་དགོས་པའི་ཤེས་བྱེད་ཀྱང༌། རང་མཚན་ལ་མི་སླུ་བ་ནི་གཞུང་གོང་མས་བསྟན་ཟིན་ལ། དེ་ཙམ་གྱིས་ཆོག་གམ་སྙམ་པ་ལ། དེས་མི་ཆོག་པར་གསར་རྟོགས་ཀྱང་དགོས་སོ་ཞེས་གཞུང་ཕྱི་མས་བསྟན་པར་ཁྱེད་ཀྱིས་ཁས་བླངས་པ་གང་ཞིག གཞུང་ཕྱི་མའི་དོན་ནི་ཇི་སྐད་དུ། རང་གི་མཚན་ཉིད་མི་ཤེས་པས། ། ཤེས་པ་གང་ཡིན་ཞེས་དགོངས་ཕྱིར། ། ཞེས་གསུངས་པའི་ཕྱིར་རོ། ། ལུགས་གསུམ་པ་མི་འཐད་པ་ལ་གཉིས་ལས།
མ་ཁྱབ་པ་གཅོད་ཚུལ་ཟུར་ནས་ཁ་སྐོང་བ་མི་འཐད། བྱེད་ལས་དང་མཚན་གཞི་སོ་སོར་འབྱེད་པ་མི་འཐད་པའོ། ། དང་པོ་ནི། རྣམ་ངེས་སུ་ཚད་མའི་མཚན་ཉིད་སྟོན་པའི་གཞུང་འདིར་ཆོས་ཅན། བཅད་པ་དང་མཐུན་པའི་དོན་ལ་མི་སླུ་བ་དེས། ཚད་མའི་ཁྱད་པར་འགའ་ཞིག་ལ་མ་ཁྱབ་པ་གཅོད་པའི་ཚུལ་ཟུར་ནས་ཁ་སྐོང་དགོས་སོ་ཞེས་ཟེར་བ་མི་འཐད་དེ། མཚན་ཉིད་སྟོན་བྱེད་ཀྱི་གཞུང་དེ་ཉིད་ལ་མ་ཁྱབ་པ་གཅོད་པའི་ནུས་པ་མེད་ན། མཚན་ཉིད་དང༌། དེ་སྟོན་བྱེད་ཀྱི་གཞུང་སྐྱོན་ཅན་དུ་འགྱུར་བའི་ཕྱིར། དེ་ཡང་ཆོས་མཆོག་གི་བཞེད་པ་ནི།
མི་སླུ་བའི་དོན་ནི་ཐོབ་པ་ལ་བྱེད་དགོས་ལ། དེ་ལྟ་ན་ཡང་བཅད་ཞུགས་ཚང་ཡང་མཐུན་རྐྱེན་མ་ཚང་བའམ། འགལ་རྐྱེན་གྱིས་གེགས་བྱས་ནས་ཐོབ་པའི་ཁྱད་པར་མ་ཚང་བ་འགའ་ཞིག་ཚད་མ་མ་ཡིན་པར་འགྱུར་རོ་སྙམ་པའི་དོགས་པ་སེལ་དགོས་པས། བཅད་པའི་དོན་ལ་མི་སླུ་བའི་ནུས་པ་ཞེས་སྣོན་དགོས་པར་བཞེད་པའོ། ། དེ་སྐད་དུ་ཡང༌། ཆོས་མཆོག་ལས། ཤེས་པ་ལ་ཡོད་པའི་ཐོབ་པའི་ནུས་པ་ཡིན་གྱི། རྐང་ལག་ལ་སོགས་པས་ཐོབ་པ་ནི་མ་ཡིན་ནོ། ། ཞེས་དང༌། ནུས་པ་ཉིད་ཐོབ་པ་ཡིན་གྱི།
ཤེས་པ་ཡུལ་གྱི་དྲུང་དུ་འགྲོ་བའམ། དོན་སྐྱེས་བུའི་དྲུང་དུ་འགུགས་པ་ནི་མ་ཡིན་ནོ། ། ཞེས་བཤད་དོ། ། རང་ལུགས་འདིར་ནི། མི་སླུ་བའི་དོན་མཐོང་བའི་ནུས་པ་ལ་བཤད་ནས། མི་སླུ་བ་ཞེས་པའི་ཚིག་དེ་ཉིད་ཀྱིས་མ་ཁྱབ་པ་གཅོད་ནུས་པར་བཞེད་དོ། ། གཉིས་པ་ནི། སློབ་དཔོན་ཆོས་མཆོག་གིས། ། ཚད་མའི་མཚན་ཉིད་སྟོན་པའི་གཞུང་དེས་མཚན་ཉིད་ཀྱི་ངོ་བོ་དང་ཁྱད་པར་གཉིས་བསྟན་པ་ལས། ངོ་བོ་ནི་དོན་འཐོབ་པར་བྱེད་པའི་ནུས་པའོ། །
ཁྱད་པར་ལ་གཉིས་ལས། ཡུལ་གྱི་ཁྱད་པར་ནི་ཡོངས་སུ་བཅད་པའི་དོན་གྱི་མཐར་ཐུག་པ་དང༌། བྱེད་པའི་ཁྱད་པར་ཡོངས་སུ་བཅད་ནས་ཞེས་པ་གཞལ་བྱ་རྟོགས་པའི་བྱེད་ལས་ཅན་ནོ། ། དེ་ལྟ་ན་རིགས་མི་མཐུན་སེལ་བ་ལ་མི་སླུ་བ་གཅིག་པུས་ཆོག་ཀྱང་ལོག་རྟོག་སེལ་བ་ལ་ཁྱད་པར་གཉིས་བསྟན་པ་ཡིན་ནོ། ། ཞེས་གསུངས་ཤིང༌། ལོ་ཙྪ་བ་ཆེན་པོ་ཡང་དོན་དེ་ཉིད་བཞེད་པར་སྣང་ངོ༌། ། དེ་འགོག་པ་ནི། རྣམ་ངེས་སུ། དོན་ཡོངས་སུ་བཅད་ནས། ཞེས་དང༌།
དོན་བྱ་བ་ལ་སླུ་བ་མེད་པའི་ཕྱིར། ཞེས་པའི་གཞུང་ཚན་པ་གཉིས་ཀྱིས་བྱེད་ལས་དང་མཚན་ཉིད་སོ་སོར་བསྟན་ནོ་ཞེས་གཉིས་སུ་འབྱེད་པ་གཞུང་དེའི་དགོངས་པ་མ་ཡིན་ཏེ། གཞུང་དེས་བཅད་པ་དང་མི་སླུ་བའི་ཚོགས་དོན་མཚན་ཉིད་དུ་བསྟན་པའི་ཕྱིར། ལུགས་བཞི་པ་མི་འཐད་དེ། བདེན་པའི་དོན་རྟོགས་ཆོས་གསུམ་ཚང་བ་ཚད་མའི་མཚན་ཉིད་དུ་འདོད་ན། མི་དགོས་པ་དང༌། མ་ཁྱབ་པ་དང༌། མི་སྲིད་པའི་སྐྱོན་གསུམ་ཡོད་པའི་ཕྱིར་རོ། ། ཇི་ལྟར་ཞེ་ན། ཡུལ་གྱི་ཁྱད་པར་སྔར་མ་རྟོགས་པ་ཞེས་པ་མི་དགོས་ཏེ།
འཛིན་སྟངས་དོན་ལ་མ་འཁྲུལ་བ་ཡོད་ན་རྟོགས་ཟིན་ལ་འཇུག་པ་མི་སྲིད་པས་ཚིག་དེ་ལ་རྣམ་བཅད་མེད་པའི་ཕྱིར། ངོ་བོའི་ཁྱད་པར་སྒྲོ་འདོགས་གཅོད་པས་མངོན་སུམ་ལ་མ་ཁྱབ་སྟེ། རྟོག་མེད་ཀྱི་ཤེས་པས་སྒྲོ་འདོགས་གཅོད་པ་སོ་སོ་སྐྱེ་བོ་ལ་མེད་པའི་ཕྱིར་རོ། ། དོན་བདེན་པའི་གོ་དོན་དོན་ཇི་ལྟར་གནས་པ་ལ་འདོད་ན། མངོན་རྗེས་གཉིས་ཀ་ལ་མི་སྲིད་དེ། མངོན་སུམ་གྱིས་དོན་དང་འདྲ་བ་རྟོགས་པ་ལ་དོན་རྟོགས་པའི་ཐ་སྙད་བྱས་པ་ཡིན་པའི་ཕྱིར་དང༌། རྗེས་སུ་དཔག་པའི་ཚད་མས་འཇུག་ཡུལ་རང་མཚན་མ་རྟོགས་པའི་ཕྱིར་དང༌། རྣལ་འབྱོར་མངོན་སུམ་གྱི་ཡུལ་དུ་གྱུར་པའི་ཆོས་ཉིད་དེ་བདེན་པ་མ་ཡིན་པར་ཁྱེད་རང་གིས་ཁས་བླངས་པའི་ཕྱིར། གཉིས་པ་རང་གི་ལུགས་ནི། ཚད་མ་སླུ་མེད་ཅན་ཤེས་པ། །
ཞེས་དང༌། མ་ཤེས་དོན་གྱི་གསལ་བྱེད་ཀྱང༌། ། ཞེས་པའི་གཞུང་གཉིས་ཀས་ཚད་མ་སྤྱིའི་མཚན་ཉིད་དོན་མཐུན་པ་གཅིག་ཁོ་ན་བསྟན་པ་ཡིན་ཏེ། མི་སླུ་བ་དང་མ་ཤེས་དོན་གསལ་གྱི་རིག་པ་གཉིས་ཀ་ཡང་འཇུག་ཡུལ་རང་མཚན་རྟོགས་པ་སྟེ་འཐོབ་པར་དོན་ལ་མཐུན་པའི་ཕྱིར་དང༌། ཐ་སྙད་པ་དང་དོན་དམ་པའི་ཚད་མ་གཉིས་ཀ་ལ་ཡང་གཉིས་པོ་འཇུག་པའི་ཕྱིར་རོ། ། འོ་ན་མཚན་ཉིད་དུ་མི་སླུ་བ་ཙམ་གྱིས་ཆོག་པ་ཡིན་ནམ་ཞེ་ན། མ་ཡིན་ཏེ། བྱེད་པའི་ཁྱད་པར་དང༌། འཇུག་ཡུལ་གྱི་ཁྱད་པར་གཉིས་ཀྱང་ཚང་དགོས་པར། གོང་དུ།
གཉིས་སུ་འབྱེད་པ་དགོངས་པ་མིན་ཞེས་པར་བཤད་ཟིན་པའི་ཕྱིར་རོ། ། དེས་ན་རང་ལུགས་ནི། རང་གི་གཞལ་བྱ་བཅད་ཅིང༌། བཅད་པ་དང་མཐུན་པའི་འཇུག་ཡུལ་རང་མཚན་ལ་གསར་དུ་མི་སླུ་བའི་རིག་པའོ། ། དེ་ཡང་བཅད་པ་ནི་དངོས་ཀྱི་གཞལ་བྱ་ཡིན་ལ། མི་སླུ་བ་ནི་འཇུག་ཡུལ་རང་མཚན་ནོ། ། དེ་ཡང་མངོན་སུམ་གྱིས་ནི་དངོས་ཀྱི་གཞལ་བྱ་རང་མཚན་བཅད་པ་དང་རྟོགས་པ་དོན་མི་འགལ་ཀྱང༌། བཅད་ན་རྟོགས་པས་ཁྱབ་པ་མེད་དེ། སྔོ་འཛིན་མངོན་སུམ་གྱིས་སྔོན་པོའི་རྣམ་པ་རྟོགས་པ་ན་སྔོན་པོ་བཅད་པར་འཇོག་ཀྱང་སྔོན་པོ་རང་མཚན་རྟོགས་པ་མ་ཡིན་པ་བཞིན་ནོ། ། རྗེས་དཔག་གིས་ནི་དོན་རང་མཚན་བཅད་པ་དང་རྟོགས་པར་འགལ་བ་ཡིན་ཏེ།
དེ་ལ་སྒྲོ་འདོགས་བཅད་པས་དེའི་གཞན་སེལ་རྟོགས་ཀྱང་དེ་རང་མཚན་མ་རྟོགས་པའི་ཕྱིར། འོ་ན་ཚད་མར་འཇོག་པ་ལ། དེ་ལ་བཅད་པ་དང་དེ་ལ་མི་སླུ་བ་གཉིས་ཀ་ཚོགས་པ་ཞིག་དགོས་པར་འཆད་པ་འདི་གང་ལས་ཤེས་ཤེ་ན། ཚད་མའི་སྣང་ཡུལ་གྱི་གཞལ་བྱ་ལ་རང་སྤྱི་གཉིས་སུ་ངེས་ཤིང༌། འཇུག་ཡུལ་རང་མཚན་གཅིག་པུར་བསྒྲུབས་པ་དེ་ལས་སོ། ། དེས་ན་མི་སླུ་བ་དང་རྟོགས་པ་དོན་གཅིག་པ་མ་ཡིན་ཏེ། གཞུང་ལས་དེ་གཉིས་ཀྱི་གོ་དོན་སོ་སོ་བ་ཁོ་ནར་བཤད་པའི་ཕྱིར་རོ། ། མི་སླུ་བའི་དོན་གང་ཞེ་ན། མི་སླུ་བ་ནི། ལས་དང༌།
བྱེད་པ་པོ་དང༌། བྱ་བ་གསུམ་གྱི་བདག་ཉིད་ཅན་ནོ། ། དེ་ཡང་བྱེད་པ་པོ་གང་མི་སླུ་ན། དོན་ཇི་ལྟར་གནས་པ་ལྟར་ཡོད་པ་ལ་ཡོད་པར་ཤེས་མེད་པ་ལ་མེད་པར་ཤེས་པའི་ཚད་མ་སྐྱེའོ། ། ལས་སུ་བྱ་བ་གང་ལ་མི་སླུ་ན། འཇུག་ཡུལ་རང་མཚན་ཉིད་ལའོ། ། འགྲེལ་པར་དོན་བྱེད་མི་ནུས་པ་ཉིད་མི་སླུ་ཞེས་འཆད་རྒྱུ་ཡིན་ཀྱང༌། ལ་ཞེས་འབྱུང་བ་ནི་མ་དག་པ་ཡིན་ཏེ། ཡུལ་གྱི་མི་སླུ་བ་འཆད་པའི་སྐབས་ཡིན་པའི་ཕྱིར། གསུམ་པ་མི་སླུ་བའི་བྱ་བ་དང༌།
ཇི་ལྟར་མི་སླུ་བ་དོན་གཅིག་པས་དེའི་གོ་བ་ནི། དོན་རང་མཚན་གྱི་གནས་ཚུལ་དང༌། བློའི་བཅད་ཞུགས་མཐུན་པའོ། ། ཡང་ན་མི་སླུ་བ་ནི་གཉིས་ཏེ། ཡུལ་གྱི་དང༌། ཡུལ་ཅན་གྱིའོ། ། དང་པོ་ནི། མེ་དོན་གཉེར་གྱི་སྐྱེས་བུ་ལ་ལྟོས་ཏེ། ཙནྡན་མེ་མེར་གནས་ཤིང༌། ཀེང་ཤུ་ཀའི་ཕུང་པོ་མེར་མི་གནས་པ་ལྟ་བུའོ། །
ཕྱི་མ་དེའི་རྒྱུ་མཚན་ཡང་དེ་དེར་མི་གནས་པ་དེ་ལ་མི་འཇུག་ཅིང༌། མེ་རང་མཚན་ལ་འཇུག་པས་སོ། ། མི་འཇུག་པ་འཇུག་ཡུལ་དུ་ཇི་ལྟར་རུང་ཞེ་ན། དེ་འཇུག་ཡུལ་དུ་ཁས་མ་བླངས་ཀྱི། ཀེང་ཤུ་ཀའི་ཕུང་པོས་བཙོ་བསྲེག་གི་དོན་བྱེད་མི་ནུས་པ་དང༌། མེ་ཁོ་ནས་དེ་ནུས་པ་གཉིས་དོན་གཅིག་ལ་འདུ་བས་ཡུལ་གྱི་མི་སླུ་བར་བཞག་པའོ། ། ཡུལ་ཅན་གྱི་མི་སླུ་བ་ནི་འཇུག་ཡུལ་དེ་ཉིད་བཅད་པའི་སྒོ་ནས་དེ་འཐོབ་པའི་ནུས་པ་ཡོད་པའོ། ། གསུམ་པ་རྩོད་པ་སྤང་བ་ནི། ཇི་སྐད་བཤད་པའི་ཚད་མའི་མཚན་ཉིད་དེས་དངོས་མེད་འཇལ་བའི་ཚད་མ་ལ་མ་ཁྱབ་ཅིང༌། ཉེ་བར་བསླད་པ་དུང་སེར་སྣང་གི་མིག་ཤེས་ལྟ་བུ་ལ་ཁྱབ་ཆེས་སོ་ལོ། །
དངོས་མེད་འཇལ་བའི་ཚད་མ་རྣམས་ཆོས་ཅན། དོན་རང་མཚན་མ་རྟོགས་ཀྱང་དེ་ལ་མི་སླུ་བར་འཐད་དེ། འདུས་མ་བྱས་ཀྱི་ནམ་མཁའ་ལྟ་བུར་དཔྱད་གཞིར་གཟུང་ནས། རང་མཚན་ནམ་དངོས་པོར་ཡོད་མེད་དཔྱོད་ཅིང༌། དེའི་འོག་ཏུ་ནམ་མཁའ་དངོས་མེད་དུ་རྟོགས་པ་དེ་ཉིད་ལ་ཡུལ་ཅན་གྱི་མི་སླུ་བའི་དོན་ཚང་བའི་ཕྱིར། དེས་ན་ནམ་མཁའ་དངོས་མེད་དུ་རྟོགས་པའི་རྗེས་དཔག་གི་གཞལ་བྱ་དངོས་མེད་ཡིན་ཀྱང༌། འཇུག་ཡུལ་ནི་རང་མཚན་ཁོ་ན་སྟེ། དངོས་པོའི་རྟགས་ཀྱིས་སྒྲ་མི་རྟག་པར་སྒྲུབ་པའི་ལྡོག་པ་འཇལ་བྱེད་ཀྱི་ཚད་མ་དང༌། དེའི་རྗེས་འགྲོ་འཇལ་བྱེད་ཀྱི་ཚད་མ་གཉིས་ཚད་མར་སོང་སའི་འཇུག་ཡུལ་གཅིག་པའི་ཕྱིར་དང༌། རྟག་པ་མཐའ་དག་དངོས་པོར་མེད་པ་དང༌།
དངོས་པོ་མི་རྟག་པ་ཁོ་ནར་ངེས་པ་གཉིས་དོན་གཅིག་ལ་འདུ་བའི་ཕྱིར། ཉེར་ལེན་གྱི་ཕུང་པོ་བདག་ཡོད་དུ་རྟོགས་པའི་རྗེས་དཔག་ལྟ་བུ་ལ་ནི། རློམ་ཚོད་ཀྱི་གཞལ་བྱ་དེ་ཉིད་འཇུག་ཡུལ་དུ་ཁས་བླངས་པས་ཆོག་པ་ཡིན་ཏེ། དེའི་ཚེ་ཐ་སྙད་འབའ་ཞིག་སྒྲུབ་ཡིན་པ་དང༌། ལུགས་འདིར་བདག་མེད་རང་མཚན་དུ་ཁས་ལེན་པས་སོ། ། རྩོད་པ་གཉིས་པས་མི་གནོད་དེ། ཉེ་བར་བསླད་པ་དུང་སེར་སྣང་གི་མིག་ཤེས་ལྟ་བུ་ནི་རྟོག་མེད་འཁྲུལ་ཤེས་ཡིན་པས་སླུ་བར་སློབ་དཔོན་གྱིས་བཤད་པའི་ཕྱིར་རོ། ། འདི་རང་མཚན་དང་བརྒྱུད་ནས་འབྲེལ་བས་ཕྱིས་དེ་འཐོབ་པ་སྲིད་ཀྱང་ཁོ་རང་རང་མཚན་དེ་ཡོངས་སུ་གཅོད་བྱེད་དུ་མེད་པས་འཐོབ་པའི་ནུས་པ་དང་འབྲེལ་བ་མ་ཡིན་ཞེས་པའོ། ། གཉིས་པ་དེས་སྒྲོ་འདོགས་ཇི་ལྟར་གཅོད་པའི་ཚུལ་ལ་གསུམ་སྟེ། གནོད་བྱེད་ངེས་པའི་རང་བཞིན།
བཅད་བྱ་སྒྲོ་འདོགས་ཀྱི་མཚན་ཉིད། དེས་དེ་ཇི་ལྟར་གཅོད་པའི་ཚུལ་ལ་རྩོད་པ་སྤང་བའོ། ། དང་པོ་ནི། སོ་སོ་སྐྱེ་བོ་རྣམས་ཀྱི་ཚད་མའི་སྟོབས་ཀྱིས་ངེས་པ་འདྲེན་དགོས་ཏེ། ཚད་མ་དེ་རང་གི་འཇུག་ཡུལ་ལ་འཇུག་པ་དང༌། དེའི་ལོག་ཕྱོགས་ལས་ལྡོག་པ་ནི་ངེས་པ་དྲངས་པ་ལ་རག་ལས་པའི་ཕྱིར་རོ། ། གཉིས་པ་ནི། ངེས་པའི་འགལ་ཟླ་ནི་སྒྲོ་འདོགས་ཡིན་ལ། དེའི་མཚན་ཉིད་ཀྱང་གནས་ལུགས་ལས་མཐའ་གཞན་དུ་རྟོག་པའི་རིག་པའོ། ། དབྱེ་ན་གཉིས་ཏེ།
རྟོག་པ་ལོག་ཤེས་དང༌། ཐེ་ཚོམ་མོ། ། ཁ་ཅིག་ན་རེ་སྔར་མ་རྟོགས་པ་ལས་གློ་བུར་དུ་རྟོགས་པའི་རྗེས་དཔག་ལྟ་བུས་ནི་སྒྲོ་འདོགས་མ་བཅད་དེ། དེའི་སྔ་རོལ་ན་བསལ་བྱ་སྒྲོ་འདོགས་མེད་པའི་ཕྱིར། ཞེས་ཟེར་རོ་ལོ། ། གློ་བུར་བའི་རྗེས་དཔག་ཆོས་ཅན། སེལ་བས་འཇུག་པ་ཉིད་ཡིན་ཏེ། ཡུལ་ཅན་གང་ཞིག སྣང་བས་མི་འཇུག་པས་སོ། ། རྗེས་དཔག་དེའི་བསལ་བྱ་མ་འོངས་པ་དེ་ཆོས་ཅན།
ལོག་ཤེས་ཡིན་པར་བཞེད་དེ། རྗེས་དཔག་དེ་མ་སྐྱེས་ན་རྗེས་དཔག་དེའི་ཡུལ་ས་ཕྱོགས་རྐྱང་པ་དེ་མེ་མེད་གཞན་དང་མཚུངས་པ་རུ་འཛིན་སྲིད་པའི་ཕྱིར། དེས་ན་རྗེས་དཔག་དེ་སྐྱེས་པའི་སྟོབས་ཀྱིས་སྒྲོ་འདོགས་དེ་སྐྱེ་བའི་གེགས་བྱས་པ་ལ་དེས་དེ་སེལ་ཞེས་བརྗོད་པ་ཡིན་ནོ། ། གསུམ་པ་རྩོད་པ་སྤང་བ་ནི། ངེས་པ་དང་ནི་དེའི་བསལ་བྱ་སྒྲོ་འདོགས་གཉིས་ཡུལ་གཅིག་གམ་ཐ་དད། ངོ་བོ་གཅིག་གམ་ཐ་དད། དུས་གཅིག་གམ་ཐ་དད་ཅེས་བརྟགས་པའི་རྩོད་པ་གསུམ་གྱིས་འདིར་མི་གནོད་དེ། ངེས་པ་དང་ནི་དེའི་བསལ་བྱ་སྒྲོ་འདོགས་གཉིས་ཞེན་ཡུལ་ཏེ་དམིགས་ཡུལ་གཅིག་ལ་དམིགས་ནས་ཞེན་སྟངས་ཐ་དད་པ་སྟེ་འགལ་བའི་ཕྱིར་ན་ངེས་ཤེས་ཀྱི་བསལ་བྱ་སྒྲོ་འདོགས་མ་འོངས་པ་སེལ་ནུས་པའི་ཕྱིར་རོ། ། གསུམ་པ་མཚན་ཉིད་ཀྱིས་མཚོན་པའི་དོན་གཏན་ལ་དབབ་པ་ལ་བཞི་སྟེ། མཚོན་བྱའི་རབ་ཏུ་དབྱེ་བ།
མཚན་གཞི་ལ་ལོག་རྟོག་དགག་པ། མཚན་གཞི་ལ་མཚན་ཉིད་ངེས་པར་བྱེད་པའི་ཚད་མ། དེས་དགག་སྒྲུབ་ཇི་ལྟར་བྱེད་པའི་ཚུལ་ལོ། ། དང་པོ་ལ་བཞི་སྟེ། དབྱེ་བའི་གཞི། དབྱེ་བའི་དོན། གྲངས་ངེས། སྒྲ་དོན་ནོ། ། དང་པོ་ལ་གཉིས་ལས། གཞན་ལུགས་དགག་པ་ནི།
བོད་སྔ་མ་རྣམས་ཡང་དག་པའི་ཤེས་པ་ཙམ་མངོན་རྗེས་གཉིས་ཀྱི་དབྱེ་གཞིར་འཇོག་པ་མ་ཡིན་ཏེ། ཡིད་དཔྱོད་དང༌། བཅད་ཤེས་གཉིས་ཀྱང་ཡང་དག་པའི་ཤེས་པ་ཡིན་པའི་ཕྱིར། ཞེས་ཟེར་བ་ནི་མི་འཐད་དེ། ཚད་མ་མ་ཡིན་པ་ལ་ཡང་དག་པའི་ཤེས་པ་སློབ་དཔོན་གྱིས་བཀག་པའི་ཕྱིར། ཡང་སློབ་དཔོན་ཆོས་མཆོག་ན་རེ། སྤྱིར་ཡང་དག་པའི་ཤེས་པ་ལ། དོན་བྱེད་པར་སྣང་བ་དང༌། དོན་བྱེད་པའི་ནུས་པ་ལ་འཇུག་པ་གཉིས་ལས། དང་པོ་ནི།
བཙོ་སྲེག་གི་དོན་བྱེད་བཞིན་པའི་མེ་རང་མཚན་འཛིན་པའི་མངོན་སུམ་ལྟ་བུ་སྐྱེས་བུའི་དོན་བྱེད་པའི་དངོས་རྒྱུར་གྱུར་པ་རྣམས་ཡིན་ལ། གཉིས་པ་ནི། མེ་དང་ཆུ་ལ་སོགས་པ་རྒྱུ་རྐྱང་པ་སྣང་བ་སྐྱེས་བུའི་དོན་བྱེད་པའི་བརྒྱུད་པའི་རྒྱུར་གྱུར་པའོ། ། དང་པོ་ནི། མངོན་སུམ་ཁོ་ནར་ངེས་པ་དང༌། མི་སླུ་བར་རང་ཉིད་ཀྱིས་ངེས་ཟིན་པས། བསྟན་བཅོས་སུ་དཔྱད་པར་བྱ་བ་མ་ཡིན་ལ། གཉིས་པ་དོན་བྱེད་པ་ལ་འཇུག་པའི་ཡང་དག་ཤེས་པ་དེ། འཇུག་ཡུལ་ལ་མི་སླུ་བ་ཡོད་མེད་ཐེ་ཚོམ་ཟ་བའི་རྒྱུ་མཚན་གྱིས། བསྟན་བཅོས་སུ་དཔྱད་པར་བྱ་བ་ཡིན་པས།
དེ་ཁོ་ན་དབྱེ་གཞིར་འཛིན་པ་དང༌། ཅིག་ཤོས་དབྱེ་གཞིར་འཇོག་པ་སེལ་བའི་ཕྱིར་དུ། གཞུང་ལས་ཡང་དག་པའི་ཤེས་པ་དེ་ནི་ཞེས་ངེས་པར་བཟུང་བ་ཡིན་ནོ། ། ཞེས་ཟེར། དེ་མི་འཐད་པ་ལ་གཉིས་ཏེ། གཞུང་འདིར་འབྱུང་བ་དང༌། ལོ་ཆེན་གྱིས་སློབ་དཔོན་ཆོས་མཆོག་གི་བཞེད་པ་དེ་ཇི་ལྟར་བཀག་པའི་ཚུལ་ལོ། ། དང་པོ་ནི། ཡང་དག་པའི་ཤེས་པ་ལ་གཉིས་སུ་ཕྱེ་ནས་གཅིག་ཁོ་ན་དབྱེ་གཞིར་འཆད་པ་འཁྲུལ་ཏེ། སྤྱིར་དབྱེ་གཞིར་མི་རུང་བར།
བྱེ་བྲག་ཕྱེ་ནས་དབྱེ་གཞིར་དགོས་ན་གཞན་རྣམས་ལ་ཡང་ཧ་ཅང་ཐལ་བའི་ཕྱིར་རོ། ། གཉིས་པ་ནི། དེ་ཙམ་གྱིས་སློབ་དཔོན་ཆོས་མཆོག་གི་ལུགས་ལ་གནོད་བྱེད་ཀྱི་ནུས་པ་ཆེར་མ་ཐོན་པས། ལོ་ཆེན་གྱིས། ཇི་སྐད་དུ། དེ་ནི་མི་འཐད་དེ། ཤེས་པ་དེ་དོན་བྱ་བའི་དངོས་ཀྱི་རྒྱུར་མ་གྲུབ་པ་དང༌། གྲུབ་ཀྱང་དོན་བྱ་བ་ཉིད་ལས་ཤེས་པ་ཚད་མར་ངེས་པ་མི་འཐད་པ་དང༌། འཐད་ཀྱང་ཚད་མར་ངེས་པ་ཙམ་གྱིས་བཅད་བྱ་མ་ཡིན་པར་མི་འཐད་པ་དང༌། དེ་ཙམ་གྱིས་བཅད་བྱ་མ་ཡིན་ན་ཧ་ཅང་ཐལ་བ་དང༌།
དེ་བཅད་བྱ་མ་ཡིན་པར་འགལ་བ་སྟེ་དེ་ལྟར་ཉེས་པ་ལྔའོ། ། དང་པོ་ནི། གསུམ་གྱིས་ཏེ་དོན་གྲུབ་པའི་དངོས་ཀྱི་རྒྱུར་མངོན་སུམ་ལ་མི་སྣང་བ་དང༌། དོན་མ་ངེས་པ་དང༌། ཐ་སྙད་མ་ངེས་པའོ། ། ཇི་ལྟར་ཞེ་ན། འདི་ལ་འབྲས་བུ་དོན་བྱེད་པ་ནི་གཉིས་ཏེ། ཡུལ་དང༌། ཡུལ་ཅན་གྱི་ཆོས་སོ། ། དང་པོ་ལ་ལྟོས་ནས་ནི་འདི་དེའི་དངོས་ཀྱི་རྒྱུ་མ་ཡིན་ཏེ།
དེའི་འབྲས་བུ་ཡིན་པའི་ཕྱིར་ཏེ། དོན་བྱེད་པར་སྣང་བའི་ཤེས་པ་ནི་དེའི་ཡུལ་ཅན་ཡིན་པའི་ཕྱིར་དང༌། རྒྱུ་མ་ཡིན་པ་ཡང་ཡུལ་དུ་མི་འཐད་པའི་ཕྱིར་རོ། ། ཡུལ་ཅན་གྱི་ཆོས་ལ་ལྟོས་ནས་ཀྱང་འདི་དེའི་རྒྱུར་མི་འཐད་དེ། དོན་བྱེད་པར་སྣང་བའི་ཤེས་པ་ཉིད་ཡུལ་ཅན་དེའི་ངོ་བོ་ཡིན་པས་རང་ཉིད་རང་གི་རྒྱུར་འགྱུར་བ་འགལ་ལོ། ། དེས་ན་མངོན་སུམ་གྱི་བཟུང་བ་ལ་རྒྱུར་སྣང་བ་ག་ལ་སྲིད། སྣང་དུ་ཆུག་ཀྱང་སྣང་ངོ་ཅོག་ངེས་པས་མ་ཁྱབ་སྟེ། ངེས་པ་ནི་རྐྱེན་གཞན་ལ་ལྟོས་པས་སོ། ། དེ་ལྟ་མ་ཡིན་ན། ཆོས་ཅན་མཐོང་བ་ན་དེའི་བདག་ཉིད་ཐམས་ཅད་མངོན་སུམ་ལ་སྣང་བས།
མི་རྟག་པ་ལ་སོགས་པ་རྗེས་སུ་དཔག་པར་འགལ་ལོ། ། གལ་ཏེ་ངེས་སུ་ཆུག་ཀྱང་ཐ་སྙད་ཀྱི་ཡུལ་དུ་མི་འགྲུབ་པ་སྲིད་དེ། ཕྱི་རོལ་དོན་དུ་སྨྲ་བ་དང་སེམས་ཙམ་དུ་སྨྲ་བ་སོགས་ངེས་ཡུལ་གཅིག་ལ་ཐ་སྙད་གཞན་དུ་བྱེད་པར་མཐོང་བ་བཞིན། དེ་ལྟར་གསུམ་གྱིས་དངོས་ཀྱི་རྒྱུར་མ་གྲུབ་པའོ། ། གཉིས་པ་ནི། གལ་ཏེ་དོན་བྱེད་པར། སྣང་བ་ཞེས་བྱ་བ། འབྲས་བུ་མྱོང་བ་ཉིད་ལ་ནི་བརྗོད་པར་མི་འདོད་དེ། འོན་ཀྱང༌། རྒྱུ་མཐོང་བ་ཉིད་ན་འབྲས་བུ་དང་འབྲེལ་བར་འཛིན་པའོ། །
དེས་ན་ཤེས་པའི་རྒྱུའི་ཡུལ་ཅན་ཡིན་ཀྱང༌། འབྲས་བུ་སྣང་བའི་བློ་ལ་ལྟོས་ཏེ་དངོས་ཀྱི་རྒྱུ་ཡིན་ལ་འབྲས་བུར་སྣང་བ་ཉིད་ཀྱང་སྐྱེས་བུའི་དོན་གྲུབ་པ་ཡིན་པས་མི་འགལ་ལོ། ། ཞེས་རྟོག་ན། སློབ་དཔོན་ཆོས་མཆོག་གི་བསམ་པ་ནི་དེ་ཁོ་ན་ལྟར་ཡིན་མོད། འོན་ཀྱང༌། དོན་བྱེད་པའི་གནས་སྐབས་སུ་མཐོང་བའི་ཤེས་པ་དེ་བཅད་བྱ་མ་ཡིན་པ་ཅི། འབྲས་བུ་སྣང་བ་མི་སླུ་བ་དང༌། འབྲེལ་བས་ཚད་མར་ངེས་ཟིན་པའི་ཕྱིར་ཞེ་ན། ཅི་མི་སླུ་བའི་མཚན་ཉིད་འབྲས་བུ་དང་འབྲེལ་བར་མ་མཐོང་ན། ཚད་མར་མི་ངེས་པ་ཁོ་ནའམ།
འོན་ཏེ་ངེས་པ་ཡང་ཡོད། དང་པོ་ལྟར་ན། ཐུག་པ་མེད་ལ། གཉིས་པ་ལྟར་ན་མི་དགོས་པར་འགྱུར་རོ། ། དེས་ན། དོན་བྱེད་པར་སྣང་བ་ཉིད་མི་དཔྱད་པའི་འཐད་པར་དངོས་ཀྱི་རྒྱུ་ཡིན་པ་ཉེ་བར་མ་བཀོད་ན་མཛེས་ཏེ། འབྲས་བུར་སྣང་བ་ཉིད་དཔྱད་དགོས་པར་ཐལ་བའི་ཕྱིར་དང༌། སྒྲུབ་བྱེད་འབའ་ཞིག་ཏུ་སྣང་བ་ལ་ཡང་མི་དཔྱད་པར་ཐལ་བའི་ཕྱིར་རོ། ། གསུམ་པ་ནི་དངོས་ཀྱི་རྒྱུ་ཡིན་པས་ཤེས་པ་ཚད་མར་ངེས་ཀྱང༌། ཆ་གཞན་གྱི་སྒོ་ནས་ཅིའི་ཕྱིར་མི་དཔྱོད།
ཅི་ཚད་མ་འདི་རྟོག་པ་དང་བཅས་པའམ། དེ་མེད་པ་ཡིན། རྟག་པའམ། མི་རྟག་པ། སྣང་བ་དང་བཅས་པའམ། དེ་མེད་པ་ཞེས་བྱ་བ་ལ་སོགས་པར་ཏེ། དེ་ལྟ་མ་ཡིན་ན། སྔོན་པོར་ངེས་པའམ། ཤེས་པར་ངེས་པ་ལ། སྐད་ཅིག་མ་དང་ཚད་མ་ཉིད་དུ་ཡང་ཇི་ལྟར་དཔྱད་པར་བྱ།
བཞི་པ་ནི། རང་ལས་ངེས་པ་ཀུན་མི་དཔྱད་པར་ཐལ་བ་དང༌། གཞན་ལས་ངེས་པ་ཀུན་ཀྱང་མི་དཔྱོད་པར་ཐལ་བ་དང༌། ཚད་མ་ཉིད་ལ་བསྟན་བཅོས་ཚད་མར་ཐལ་བའི་ཕྱིར་རོ། ། དང་པོ་ནི། རྗེས་སུ་དཔག་པ་དང༌། གོམས་པ་པའི་མངོན་སུམ་མཐའ་དག་མི་དཔྱད་པར་འགྱུར་ཏེ། ཚད་མར་ངེས་ཟིན་པའི་ཕྱིར་རོ། ། གཉིས་པ་ནི། ཐ་སྙད་གཞན་ལས་ངེས་པ་ཡང་ཐབས་གཞན་ཉིད་ཀྱིས་ངེས་པའི་ཕྱིར་རོ། །
གསུམ་པ་ནི། རང་དང་གཞན་ལས་མ་ངེས་པ་དེ་བསྟན་བཅོས་ལས་ངེས་པར་བྱ་བའི་ཕྱིར་དཔྱོད་ན། བསྟན་བཅོས་ཚད་མ་ཉིད་སྒྲུབ་པའི་ཚད་མར་ཐལ་བའི་ཕྱིར་རོ། ། དེ་ལྟར་ནི་རང་ཉིད་ཀྱང་མི་བཞེད་དེ། རང་ལས་ངེས་མ་ཡིན་པ་རྣམས་ངེས་པ་ནི་ཐ་སྙད་ལས་ངེས་པར་བཤད་པའི་ཕྱིར་དང༌། སློབ་དཔོན་གྱིས་ཀྱང༌། རང་ལས་རང་གི་ངོ་བོ་རྟོགས། ། ཐ་སྙད་ལས་ནི་ཚད་མ་ཉིད། ། བསྟན་བཅོས་རྨོངས་པ་ཟློག་བྱེད་ཡིན། ། ཞེས་རང་དང་གཞན་ཚད་མར་ངེས་ཟིན་པ་དེ་ལ་ཐ་སྙད་ཙམ་ཞིག་བསྟན་བཅོས་ཀྱིས་རྟོགས་པར་བྱེད་པར་གསུངས་པའི་ཕྱིར། །
ལྔ་པ་ནི། དེ་མི་དཔྱད་པར་འགལ་བ་ཅི་ཞེ་ན། དོན་བྱེད་པར་སྣང་བ་དང༌། དེ་གྲུབ་པར་སྣང་བ་གཉིས། རང་དང་སྤྱིའི་མཚན་ཉིད་རྟོག་པ་དང་བྲལ་ཞིང་མ་འཁྲུལ་བ་དང༌། མི་སླུ་བར་ཁྱད་པར་མེད་ཀྱང༌། གཅིག་ནི་མཚན་ཉིད་དེ་བརྗོད་པས་བཤད་ལ། གཉིས་པ་མ་བཤད་པ་ནི་ཕན་ཚུན་འགལ་ཏེ། ཁྱད་པར་མེད་པའི་ཕྱིར་རོ། ། དེས་ན།
ཁྱད་པར་གྱི་མཚན་ཉིད་ནི་ཅི་ཡང་བརྗོད་པ་མེད་ལ། སྤྱིའི་མཚན་ཉིད་ནི་ཐུན་མོང་བའི་སྒོ་ནས་གཉིས་ཀ་ཡང་བཤད་པས། དེ་མ་བཤད་པ་ཇི་ལྟར་མི་འགལ་སོམས་ཤིག དེ་ལྟ་ཡིན་པ་དེའི་ཕྱིར། ཡང་དག་པའི་ཤེས་པ་དེ་ནི། ཞེས་ངེས་པར་བཟུང་བའི་དོན་ནི། སྤྱིར་ཕྱིན་ཅི་མ་ལོག་པའི་ཤེས་པ་ཙམ་དབྱེ་གཞིར་མི་འདོད་ཀྱི། མཚན་ཉིད་མི་སླུ་བ་དེ་དང་ལྡན་པའི་ཡང་དག་པའི་ཤེས་པ་དེ་ནི་དབྱེ་གཞིར་འཇོག་ཅེས་བྱ་བའི་དོན་ཏོ། ། ཞེས་གསུངས་སོ། ། གཉིས་པ་རང་ལུགས་གཞག་པ་ནི།
ཇི་སྐད་བཤད་པ་དེས་ན། ཡང་དག་པའི་ཤེས་པ་ཉིད་ཆོས་ཅན། མངོན་རྗེས་གཉིས་ཀྱི་དབྱེ་གཞིར་འཐད་དེ། ཚད་མ་དང་དོན་གཅིག་མིང་གི་རྣམ་གྲངས་ཡིན་པའི་ཕྱིར། གཉིས་པ་དབྱེ་དོན་ནི། དེ་ལ་དབྱེ་ན། མངོན་སུམ་དང༌། རྗེས་དཔག་གཉིས་སོ། ། གཉིས་པོ་དེ་དག་དངོས་པོ་གཅིག་གམ། ཐ་དད་པའམ།
གཅིག་པ་བཀག་པའི་ཐ་དད་དམ། ངོ་བོ་གཅིག་ལ་ལྡོག་པ་ཐ་དད་པ་ཡིན། ཞེས་བརྟག་པར་བྱའོ། ། འདི་ལ་ཁ་ཆེ་ཛྙཱ་ན་ཤྲཱི་ན་རེ། གཉིས་པོ་གཅིག་པ་བཀག་པ་ཡིན་ཏེ། རྗེས་དཔག་ནི་ཡུལ་དངོས་པོར་མེད་པས་ཤེས་པར་མི་འཐད་པའི་ཕྱིར། ཞེས་ཟེར། ཚད་མ་གཉིས་པོ་གཅིག་པ་བཀག་པ་མ་ཡིན་ཏེ། གཉིས་ཀ་དངོས་པོ་ཉིད་ཡིན་པའི་ཕྱིར། གཉིས་པོ་ཡུལ་གཅིག་ལ་ལྟོས་ནས་གཅིག་པ་མ་ཡིན་ཏེ།
ཡུལ་རང་མཚན་དང་སྤྱི་མཚན་སོ་སོར་ངེས་པའི་ཕྱིར། ཡུལ་ཐ་དད་ལ་ལྟོས་ནས་ངོ་བོ་ཐ་དད་པ་མ་ཡིན་ཏེ། རྗེས་དཔག་ཀྱང་རང་གི་ངོ་བོ་ལ་མངོན་སུམ་ཡིན་པའི་ཕྱིར། དེས་ན། གཉིས་པོ་བློ་རང་གི་ངོ་བོ་ལ་ལྟོས་ནས་མངོན་སུམ་དུ་བྱེད་ཅིང༌། ཡུལ་རང་སྤྱི་གཉིས་ལ་ལྟོས་ནས་མངོན་རྗེས་ཐ་དད་དུ་ངེས་པ་ཡིན་ནོ། ། འོ་ན་རྗེས་དཔག་ཆོས་ཅན། ཡུལ་ལ་ལྟོས་ནས་རང་རིག་ཡིན་པར་ཐལ། རྗེས་དཔག་དེ་ཉིད་ལ་རང་རིག་ཡིན་པའི་ཕྱིར། ཞེས་བརྩད་པའི་སྐྱོན་ལས་གྲོལ་ཏེ།
རྗེས་དཔག་ནི་རྗེས་དཔག་རང་ཉིད་ལ་མངོན་སུམ་ཡིན་ཀྱང༌། དེ་རྗེས་དཔག་ཏུ་སོང་སའི་ཡུལ་མ་ཡིན་པའི་ཕྱིར། གཞུང་འདིས། དེ་དེ་ལ་ཚད་མ་ཡིན་ན། དེ་དེའི་ཡུལ་ཡིན་དགོས་པ་ལ་གནོད་བྱེད་འཕངས་པར་སྣང་ངོ༌། ། ཡང༌། རང་རིག་དང་ངོ་བོ་གཅིག་པས་མངོན་སུམ་དང་ངོ་བོ་གཅིག་པར་འཇོག་ནུས་ན། དབང་པོའི་མངོན་སུམ་དང་ངོ་བོ་ཐ་དད་པས་མངོན་སུམ་ཙམ་དང་ཡང་ངོ་བོ་ཐ་དད་པར་འགྱུར་རོ། ། ཞེས་བརྩད་པའི་སྐྱོན་ལས་གྲོལ་ཏེ། རྗེས་དཔག་དེ་མངོན་སུམ་ཐམས་ཅད་ལ་ཁྱབ་བྱེད་དུ་འཇུག་པའི་རང་རིག་དང་རྫས་གཅིག་པའི་ཕྱིར།
གསུམ་པ་གྲངས་ངེས་ནི། གཞལ་བྱ་ལ་རང་སྤྱི་གཉིས་སུ་གྲངས་ངེས་པའི་ཕྱིར། ཞེས་པའི་རྟགས་ཀྱིས། ཚད་མ་ལ་མངོན་རྗེས་གཉིས་སུ་གྲངས་ངེས་པར་འགྲུབ་པ་ཡིན་ཏེ། གཉིས་པོ་དེ་ལས་གྲངས་གཞན་མང་བ་དང་ཉུང་བ་ནི། གཞལ་བྱ་གཉིས་ཕྱིར། ཞེས་པའི་གཏན་ཚིགས་དེས་བཀག་པའི་ཕྱིར་རོ། ། དེའི་དོན་ནི། རང་མཚན་དངོས་ཀྱི་གཞལ་བྱར་བྱས་ནས་འཇུག་ཡུལ་ལ་མི་སླུ་བའི་རིག་པ་ཡིན་ན་མངོན་སུམ་ཡིན་པས་ཁྱབ་པ་དང༌། སྤྱི་མཚན་དངོས་ཀྱི་གཞལ་བྱར་བྱས་ནས་འཇུག་ཡུལ་ལ་གསར་དུ་མི་སླུ་བའི་རིག་པ་ཡིན་ན་རྗེས་དཔག་ཡིན་པས་ཁྱབ་པ་ཞེས་བྱ་བའི་དོན་ཏེ།
མདོར་ན། ཚད་མ་ཡིན་ན་མངོན་རྗེས་གང་རུང་ཡིན་དགོས་པའོ། ། བཞི་པ་སྒྲ་དོན་ནི། སྤྱིར་མིང་ལ་རྣམ་པ་གཉིས་ཡོད་དེ། ཐམས་ཅད་མཁྱེན་པ་ཞེས་པའི་མིང་ལྟ་བུ་བཤད་པ་རྒྱུ་མཚན་ཅན་དང༌། ཤིང་ཞེས་པའི་མིང་ལྟ་བུ་འཇུག་པ་རྒྱུ་མཚན་ཅན་གཉིས་ཡོད་པས་སོ། ། གཉིས་པོ་དེ་ལ་རྣམ་པར་དབྱེ་བ་རྣམ་པ་བཞིའམ་གསུམ་སྟེ། བཤད་འཇུག་འགལ་བ་དང༌། མི་འགལ་བ་དང༌། འགལ་ཞིང་མི་འགལ་བ་རྣམས་སུ་ཡོད་པས་སོ། །
གསུམ་པ་དེ་ལ་ནི་འགལ་འདུ་མུ་གསུམ་པ་ཞེས་བྱ་ལ། གསུམ་ནི། བཤད་འཇུག་གཉིས་ཀ་ཡོད་པ་མཚོ་ལས་སྐྱེས་པའི་པདྨ་ལ་མཚོ་སྐྱེས་ཞེས་ཟེར་བ་ལྟ་བུ་དང༌། བཤད་པ་ཡོད་ལ་འཇུག་པ་མེད་པ་མཚོ་ལས་སྐྱེས་པའི་སྲོག་ཆགས་ལྟ་བུ་དང༌། འཇུག་པ་ཡོད་ལ་བཤད་པ་མེད་པ་སྐམ་ལས་སྐྱེས་པའི་པདྨ་ལྟ་བུའོ། ། དེ་དག་ལ་མཁས་པ་རྣམས་ཀྱིས་གཉིས་སུ་ཕྱེ་བ་ཡིན་ཏེ། ལྷས་བྱིན་ཞེས་པ་ལྟ་བུ་མིང་གི་སྒྲ་དང༌། ཤིང་ཞེས་པ་ལྟ་བུ་རིགས་ཀྱི་སྒྲ་གཉིས་སུ་ཕྱེ་བས་སོ། ། འདིར་མངོན་སུམ་གྱི་སྒྲ་ནི་མུ་གསུམ་པ་ཡིན་ལ། རྗེས་དཔག་གི་སྒྲ་ནི།
རྟགས་མཐོང་ཞིང་འབྲེལ་པ་དྲན་པའི་རྗེས་སུ་བསྒྲུབ་བྱ་སྤྱིའི་ཚུལ་གྱིས་དཔོག་པས་ན། ཞེས་པ། བཤད་པ་རྒྱུ་མཚན་ཅན་གྱི་མིང་དུ་བྱས་པའོ། ། གཉིས་པ་མཚན་གཞི་ལ་ལོག་རྟོག་དགག་པ་ལ་གཉིས་ཏེ། མངོན་སུམ་ལ་དང༌། རྗེས་དཔག་ལ་ལོག་རྟོག་དགག་པའོ། ། དང་པོ་ལ། མངོན་སུམ་མ་ཡིན་པ་ལ་ཡིན་པའི་ལོག་རྟོག་དགག་པ་དང༌། ཡིན་པ་ལ་མ་ཡིན་པའི་ལོག་རྟོག་དགག་པ། ཡིན་མིན་མཚུངས་པའི་ལོག་རྟོག་དགག་པའོ། །
དང་པོ་ནི། རྒྱན་མཛད་པ། ཡུལ་ལ་འཁྲུལ་བ་ནོར་བུ་ཁང་པའི་ཕུག་ན་གནས། འོད་སྒོ་གསེབ་ཏུ་བྱུང་བ་དེའི་ཚེ། ནོར་བུའི་འོད་ལ་ནོར་བུར་ཞེན་ནས་ནོར་བུའི་འོད་འཛིན་པའི་མིག་ཤེས་དེ་ནོར་བུ་ཙམ་ལ་མངོན་སུམ་ཚད་མར་འདོད་པ་དང༌། དུས་ལ་འཁྲུལ་པའི་མཚན་གཞི། སློབ་དཔོན་དུལ་བ་ལྷ་ན་རེ། ནམ་གུང་ལ་ཉིན་ཕྱེད་དུ་འཁྲུལ་བའི་རྨི་ལམ་གྱི་ཤེས་པ་དེ། ཉིན་ཕྱེད་ཀྱི་བུ་གཟུགས་ལ་མངོན་སུམ་ཚད་མར་འདོད་པ་དང༌། རྣམ་པ་ལ་འཁྲུལ་བའི་མཚན་གཞི།
ཕྱོགས་གླང་གི་སློབ་མ་ཁ་ཅིག དུང་སེར་སྣང་གི་མིག་ཤེས་དབྱིབས་ལ་ཚད་མར་འདོད་པ་དང༌། ལོ་ཙྪ་བ་ཆེན་པོ། ལྗོན་ཤིང་འགྲོར་སྣང་གི་མིག་ཤེས་དེ་ཁ་དོག་ལ་མངོན་སུམ་ཚད་མ་ཡིན་པར་འདོད་དོ། ། དེ་དང་དེ་དག་ཆོས་ཅན། ཡུལ་དེ་དང་དེ་ལ་མངོན་སུམ་གྱི་ཚད་མ་མ་ཡིན་ཏེ། དེ་དང་དེ་ལ་མངོན་སུམ་མ་ཡིན་པའི་ཕྱིར་དང༌། རྟགས་ལས་ཡུལ་དེ་དང་དེ་ངེས་པའི་ཚེ་ན་རྗེས་དཔག་ཏུ་འགྱུར་སྲིད་པའི་ཕྱིར། དཔེར་ན། ནོར་བུའི་འོད་ལས་ནོར་བུ་དཔོག་པ་བཞིན་ནོ། །
རྟགས་དང་པོ་གྲུབ་སྟེ། གོ་རིམ་བཞིན་དུ། ནོར་བུ་རང་མཚན་དང༌། ཉིན་ཕྱེད་ཀྱི་བུ་གཟུགས་རང་མཚན་གྱི་རྣམ་པ་མ་གཏད་པའི་ཕྱིར་དང༌། དུང་སེར་སྣང་སོགས་ཕྱི་མ་གཉིས་ནི་འཁྲུལ་པའི་རྒྱུ་བཞི་པོ་གང་རུང་གིས་འཁྲུལ་པར་སྐྱེད་པའི་ཕྱིར། འདིར་གཞན་དག དེ་ལ་མངོན་སུམ་མ་ཡིན་ཏེ། དེ་རང་མཚན་མི་སྣང་བའི་ཕྱིར། ཞེས་ཟེར་བ་ནི་གཞུང་གི་དོན་མ་ཡིན་ཏེ། སྔོན་པོ་འཛིན་པའི་མངོན་སུམ་དེ་དེ་ལ་མངོན་སུམ་ཡིན་ཀྱང༌།
དེ་རང་མཚན་མི་སྣང་བ་བཞིན་ནོ། ། འོ་ན་དེ་དེ་ལ་མངོན་སུམ་ཡིན་ན། དེ་དེ་མངོན་སུམ་དུ་མཐོང་བར་ཐལ་བ་མ་ཡིན་ནམ། ཞེ་ན། མ་ཡིན་ཏེ། དོན་དེ་ལ་རྟོག་པ་དང་བྲལ་ཞིང༌། མ་འཁྲུལ་བའི་རིག་པ་ཡིན་པ་ཙམ་གྱིས། དེ་ལ་མངོན་སུམ་དུ་འཇོག་ནུས་པ་ཡིན་གྱི། དེ་ལ་མངོན་སུམ་དང་ཚད་མར་འཇོག་པ་ལ་དེ་མཐོང་བ་དང་རྟོགས་པ་དགོས་པ་ནི་མདོ་སྡེ་པའི་རང་ལུགས་མ་ཡིན་པའི་ཕྱིར་རོ། ། ཡང༌།
ལོ་ཙྪ་བ་ཆེན་པོ། དུང་གི་ཁ་དོག་འཛིན་པའི་མིག་ཤེས་དེའི་རེག་བྱ་ལ་མངོན་སུམ་གྱི་ཚད་མ་ཡིན་ཏེ། དེས་དེ་རྟོགས་པ་ནི་མྱོང་བའི་སྟོབས་ཀྱིས་ཡིན་པའི་ཕྱིར། ཞེས་སྨྲའོ། ། འདི་མི་འཐད་དེ། སྐྱེ་མཆེད་ཀྱི་རྣམ་དབྱེ་མི་ཤེས་པའི་བླུན་པོས་རྒྱུའི་ཆོས་རྗེས་དཔག་ལ་མངོན་སུམ་ཡིན་པར་འཁྲུལ་བ་ཙམ་ཡིན་གྱི། མིག་ཤེས་ཀྱིས་སྐྱེ་མཆེད་རྫས་གཞན་རྟོགས་ན་དབང་པོ་དུ་མ་དོན་མེད་དུ་འགྱུར་བའི་ཕྱིར། གནོད་བྱེད་ཀྱི་རིགས་པ་འདི་ཡང༌། ཚད་མ་ལ་བདེན་པའི་དོན་རྟོགས་ཀྱིས་ཁྱབ་པར་འདོད་པའི་ཕྱོགས་ལ་འཕངས་པ་ཡིན་གྱི། རང་ལུགས་ལ་ནི།
ཁ་དོག་འཛིན་པ་རེག་བྱ་ལ་ཚད་མར་འགྱུར་བའི་སྐབས་ཤིག་ཁས་ལེན་དགོས་ཏེ། སེར་པོ་འཛིན་པའི་མིག་ཤེས་དེ་སེར་པོའི་རྡུལ་ཕྲན་ལྷན་ཅིག་ཚོགས་པ་ལ་ཚད་མ་དང༌། དེ་ཡང་དེའི་གཟུང་དོན་དུ་ཁས་ལེན་དགོས་པའི་ཕྱིར། དེ་ལྟ་ན་ཡང༌། ཕྱོགས་སྔ་མའི་ལུགས་ལྟར། རེག་བྱའི་སྐྱེ་མཆེད་ཀྱི་མིང་ཅན། འབྱུང་བ་ལས་གྱུར་པའི་རེག་བྱ་ལ་ནི་ཚད་མར་མི་འདོད་དེ། དེ་དེ་ལ་དོན་གྱི་རྣམ་པ་གཏོད་བྱེད་ཀྱི་རྒྱུར་མི་འདོད་ཅིང༌། རྒྱུ་མཚན་གཞན་ཡང་མེད་པའི་ཕྱིར་རོ། ། གཉིས་པ་ནི།
རྟོག་པ་ཡུལ་དུས་རྣམ་པ་ལ་འཁྲུལ་བའི་དུས་ཀྱི་དབང་ཤེས་མངོན་སུམ་མ་ཡིན་ཏེ། དེ་དེ་ལ་འཁྲུལ་བས་དེ་དུས་ཀྱི་དབང་ཤེས་མངོན་སུམ་ཡིན་པ་འགོག་ནུས་པའི་ཕྱིར། ཞེས་ཟེར་རོ། ། རྟོག་པ་འཁྲུལ་ཡང༌། དབང་ཤེས་མངོན་སུམ་ཡིན་པ་ལ་མི་སྒྲིབ་སྟེ། སྔོན་པོ་ལ་རྟག་པར་སྒྲོ་འདོགས་པའི་དུས་ཀྱི་སྔོ་འཛིན་མིག་ཤེས་ཚད་མ་ཡིན་པ་བཞིན་ནོ། ། གསུམ་པ་ནི། འགའ་ཞིག་ན་རེ། བཤད་མ་ཐག་པ་དེ་དང༌། དུང་སེར་སྣང་གི་མིག་ཤེས་དབྱིབས་ལ་ཚད་མ་ཡིན་པ་མཚུངས་སོ། །
ཞེས་ཟེར། མཚུངས་པ་མ་ཡིན་ཏེ། དབང་ཤེས་དང༌། ཡིད་ཤེས་གཉིས་ཡུལ་ཐ་དད་པའི་ཕྱིར་དང༌། གཉིས་པོ་ལ་འཕྲལ་གྱི་འཁྲུལ་རྒྱུ་བཞི་པོ་གང་རུང་གིས་འཁྲུལ་བར་སྐྱེད་མ་སྐྱེད་ཀྱི་ཁྱད་པར་ཡོད་པའི་ཕྱིར། གཉིས་པ་ལ་གཉིས་ལས། དང་པོ་རྗེས་དཔག་མ་ཡིན་པའི་ལོག་རྟོག་དགག་པ་ནི། ཁ་ཅིག་ན་རེ། ནོར་བུའི་འོད་ལས་ནོར་བུ་ཉིད་གསར་དུ་རྟོགས་པའི་བློ་རྗེས་དཔག་མ་ཡིན་ཏེ། བསྒྲུབ་བྱ་ལ་ཐེ་ཚོམ་ཟ་བའི་དུས་སུ་ཕྱོགས་ཆོས་མི་འགྲུབ་ཅིང༌།
ཕྱོགས་ཆོས་ཚད་མས་ངེས་པའི་ཚེ་བསྒྲུབ་བྱ་གྲུབ་ཟིན་པའི་ཕྱིར། ཞེས་ཟེར་རོ། ། དེ་ལྟ་ན། སཱ་ལུ་མྱུ་གུས་གཞི་འགའ་ཞིག་ཏུ་སཱ་ལུ་དཔོག་པ་སོགས་འབྲས་རྟགས་འཁྲུལ་པར་འགྱུར་ཏེ། དུ་ལྡན་གྱི་ལ་ལ་དུ་བ་ཡོད་པར་ངེས་པའི་ཚེ་དེར་མེ་ཡོད་པར་ཡང་འགྲུབ་པ་བཞིན་ནོ། ། སྐབས་དེར་ཕྱོགས་ཆོས་ངེས་ནས་བསྒྲུབ་བྱ་མ་ངེས་པའི་སྐབས་ཅུང་ཟད་ཅིག་སྲིད་དོ། ། ཞེ་ན། འོ་ན། སྦྲ་མ་ལ་ཡང་ནོར་བུའི་འོད་ཡོད་པར་ངེས་ནས་ནོར་བུ་ཡོད་པར་མ་ངེས་པའི་སྐབས་ཅུང་ཟད་ཅིག་སྲིད་དོ། ། གཉིས་པ་རྗེས་དཔག་མ་ཡིན་པ་ལ་ཡིན་པའི་ལོག་རྟོག་དགག་པ་ནི།
ལོ་ཙྪ་བ་ཆེན་པོའི་གསུང་གིས། ཡན་ལག་ཅན་གྱི་ལ་ཆོས་ཅན། རྟག་པའི་མེ་ཡོད་དེ། དོན་དམ་པའི་དུ་བ་ཡོད་པའི་ཕྱིར། དབང་ཕྱུག་གི་ཚང་བང་བཞིན་ནོ། ། ཞེས་བཀོད་པའི་ཚེ། བཀོད་ཚོད་ཀྱི་རྟགས་དང་བསྒྲུབ་བྱ་འཁྲུལ་ན་ཡང༌། གྲུབ་ཚོད་ཀྱི་དོན་དང་ཆ་ལ་ཚད་མ་ཡིན་ཞེས་ཟེར། མི་འཐད་དེ། བཀོད་ཚོད་དེ་ལྟ་བུའི་རྟགས་ལ་ཚུལ་གསུམ་མེད་ལ།
གྲུབ་ཚོད་ལ་རྟགས་ཀྱི་ཁྱད་པར་དེ་དག་མེད་པའི་ཕྱིར། རིགས་པ་འདི་ནི། ཞེ་འདོད་ཀྱི་བསྒྲུབ་བྱ་རྟག་པའི་མེ་སྒྲུབ་པའི་དབང་དུ་བྱས་པ་ལ་འཇུག་པ་ཡིན་གྱི། མེ་ཙམ་ཞེ་འདོད་ཀྱི་སྒྲུབ་ཆོས་སུ་བྱས་པ་ལ་ནི་གནོད་བྱེད་དུ་འཇུག་པ་མ་ཡིན་ཏེ། ཞེ་འདོད་ཀྱི་གཏན་ཚིགས་ལ་ཚུལ་གསུམ་ཚང་བའི་ཕྱིར་རོ། ། དེ་བཞིན་དུ་ལ་ཙནྡན་གྱི་མེ་ཡོད་དུ་སྒྲུབ་པ་ལ། དུ་བ་ཡོད་པ་རྟགས་སུ་བཀོད་པའི་ཚེ། མེ་ཙམ་ཞེ་འདོད་ཀྱི་སྒྲུབ་བྱའི་ཆོས་སུ་བཟུང་ན། ཞེ་འདོད་ཀྱི་གཏན་ཚིགས་ལ་ཚུལ་གསུམ་ཚང་བ་དང༌། ཙནྡན་གྱི་མེ་ཞེ་འདོད་ཀྱི་བསྒྲུབ་ཆོས་སུ་བཟུང་ན།
རྟེན་གཏན་ཚིགས་ལ་ཚུལ་གསུམ་མ་ཚང་བས་དེ་ལ་བརྟེན་པའི་བློ་རྗེས་དཔག་ཏུ་མི་འདོད་དོ། ། གསུམ་པ་མཚན་གཞི་ལ་མཚན་ཉིད་ངེས་པར་བྱེད་པའི་ཚད་མ་ལ། དྲི་བ་དང༌། ལེན་ནོ། ། དང་པོ་ནི། ཚད་མ་དེ་དག་རང་གི་འཇུག་ཡུལ་ལ་ངེས་པ་འདྲེན་པ་ནི། ཚད་མ་རང་ངམ་གཞན་གང་ལས་རྟོགས་ཞེ་ན། གཉིས་པ་ལན་ལ། དགག གཞག
སྤང་གསུམ་ལས། དང་པོ་ནི། ལ་ལ་ནི་རང་ཁོ་ན་ལས་ངེས་པར་འདོད་ལ། འགའ་ཞིག་ནི་གཞན་ཁོ་ན་ལས་ངེས། ཞེས་ཟེར་རོ། ། མི་འཐད་དེ། དེ་དག་གཉིས་ཀས་རིགས་པ་དང་རིགས་པར་སྨྲ་བའི་བཞེད་པ་དོར་བའི་ཕྱིར། འོ་ན་གཉིས་པོ་སྟོན་བྱེད་ཀྱི་གཞུང་གང་ཞེ་ན། ཇི་སྐད་དུ། མངོན་སུམ་གྱིས་ནི་བཟུང་བ་ལ། །
ཁྱད་པར་ཆ་ཤས་རྣམ་སྤངས་པ། ། ཁྱད་པར་གང་ལ་རྟོགས་པ་ཡི། ། རྐྱེན་ཡོད་དེ་ནི་རྟོགས་པར་འགྱུར། ། ཞེས་པའི་དངོས་ཤུགས་གཉིས་ལས་གསལ་བར་འབྱུང་ལ། རང་ལས་རང་གི་ངོ་བོ་རྟོགས། ། ཞེས་པས། གཉིས་ཀྱི་ཟླས་ཕྱེ་བའི་རང་ངེས་སྟོན་པར་འཆད་བྱེད་ཀྱི་ཚད་ལྡན་མ་བྱུང་ངོ༌། ། གཉིས་པ་ནི། དོན་བྱེད་སྣང་གི་མངོན་སུམ་དང༌། ། གོམས་པ་ཅན་གྱི་མངོན་སུམ་སྟེ།
དོན་རིག་གཉིས་དང༌། རང་རིག་པའི་མངོན་སུམ་དང༌། རྗེས་སུ་དཔག་པ་རྣམས་ཆོས་ཅན། རང་ལས་ངེས་ཀྱི་ཚད་མ་ཡིན་ཏེ། རང་ཉིད་གང་ལ་ཚད་མར་སོང་སའི་འཇུག་ཡུལ་དེ་ལ་ངེས་པ་རང་སྟོབས་ཀྱིས་འདྲེན་ནུས་པའི་ཕྱིར། མངོན་སུམ་དང་པོ་པ་དང༌། ཡིད་མ་གཏད་དང༌། འཁྲུལ་རྒྱུ་ཅན་རྣམས་ཆོས་ཅན། གཞན་ལས་ངེས་ཀྱི་ཚད་མ་ཡིན་ཏེ། རང་ཉིད་གང་ལ་ཚད་མར་སོང་སའི་འཇུག་ཡུལ་དེ་ལ་སྒྲོ་འདོགས་གཅོད་བྱེད་ཀྱི་ངེས་པ་རང་སྟོབས་ཀྱིས་འདྲེན་མ་ནུས་པར་ཚད་མ་གཞན་ཞིག་སྐྱེད་ནས་འདྲེན་དགོས་པའི་ཕྱིར།
འདིར་ཚད་མ་ཡིན་ན། རང་གི་འཇུག་ཡུལ་ངེས་པ་དང༌། དེ་ལ་སྒྲོ་འདོགས་བཅད་པས་ཁྱབ་པར་འདོད་པའི་ཕྱོགས་ལ་ནི། ཚད་མ་ལ་རང་ངེས་གཞན་ངེས་གཉིས་སུ་དབྱེ་བ་དང༌། གཉིས་པོའི་ཁྱད་པར་དབྱེ་བྱེད་ཀྱི་མཚན་ཉིད་དང༌། བྱེ་བྲག་ཏུ་གཞན་ལས་ངེས་ཀྱི་ཚད་མའི་མཚན་གཞི་འཛིན་རྒྱུ་ཇི་ལྟ་བ་བཞིན་མི་སྣང་ལ། སློབ་དཔོན་ཆོས་མཆོག་ནི། གཞན་ལས་ངེས་ཀྱི་ཚད་མ་གསུམ་སྟེ། སྣང་བ་རང་ལས་ངེས་ཤིང་བདེན་པ་གཞན་ལས་ངེས་པ་དང༌། སྤྱི་རང་ལས་ངེས་ཤིང་ཁྱད་པར་གཞན་ལས་ངེས་པ་དང༌།
སྣང་བ་ཉིད་ཀྱང་གཞན་ལས་ངེས་དགོས་པ་དང་གསུམ་མོ། ། ཞེས་གསུང་པ་འདི་ཉིད་རང་ལུགས་འདིར་ངེས་པར་ཁས་ལེན་པ་ཡིན་ཏེ། དེ་ཉིད་མངོན་སུམ་ལ་ཚད་མས་ཁྱབ་པའི་ཕྱོགས་འདིར་ཤིན་ཏུ་འགྲིག་པའི་ཕྱིར་དང༌། གངས་ཅན་གྱི་རྟོག་གེ་པ་གཞན་དག་གི་ལུགས་ལ་ནི། གཞན་ལས་ངེས་ཀྱི་ཚད་མའི་མཚན་གཞིར་བཤད་མ་ཐག་པ་དེ་དག་སྣང་ལ་མ་ངེས་པ་ཉིད་དུ་ཁས་ལེན་པའི་ཕྱིར་རོ། ། ཆོས་མཆོག་གི་བཞེད་པ་དེ་ལ་ཕྱྭ་པས་སྐྱོན་བརྗོད་པ་ནི། གཞན་ངེས་ཚད་མའི་མཚན་གཞི་གསུམ་པ་མི་འཐད་དེ། འོ་ན་བུམ་པ་ལ་སོགས་པ་དངོས་མེད་ཡིན་པ་ཇི་ལྟར་དགག དངོས་པོའི་མཚན་ཉིད་ཚང་བས་དངོས་མེད་ཡིན་པར་འགལ་ལོ་ཞེ་ན། འོ་ན་ཅིག་ཤོས་ཀྱང་ཚད་མ་མ་ཡིན་ཏེ།
སྣང་ལ་མ་ངེས་པའི་མཚན་ཉིད་ཚང་བའི་ཕྱིར། མཚན་གཞི་གཉིས་པའང་མི་འཐད་དེ། ཤིང་འཛིན་པའི་བློ་ཤ་པ་ལ་ཚད་མ་ཡིན་ནོ་ཞེས་བྱ་བ་དེ། ཤ་པའི་རྫས་ལ་ཚད་མར་འདོད་དམ། རིགས་ལ་ཚད་མར་འདོད། དང་པོ་ལྟར་ན། འོ་ན་དེ་འདྲ་དེ་བྱེ་བྲག་རང་ལས་ངེས་ཤིང༌། སྤྱི་གཞན་ལས་ངེས་ཀྱི་ཚད་མར་ཡང་ཐལ། དེ་འདྲ་དེ་ཤིང་ལ་རང་ལས་ངེས་དང༌། མི་རྟག་པའི་རྫས་ལ་གཞན་ལས་ངེས་སུ་ཁས་ལེན་དགོས་པའི་ཕྱིར།
གཉིས་པ་ལྟར་ན། ཤ་པའི་རིགས་ལ་ཐེ་ཚོམ་ཟ་བ་དེ། མཚན་ཉིད་ལ་ཡིན་ནམ། མཚོན་ཆ་ཤ་པའི་ཐ་སྙད་ལ་ཡིན། དང་པོ་ལྟར་ན། དེ་འདྲ་དེ་ཤ་པ་ལ་ཚད་མ་མ་ཡིན་པར་འགྱུར་ཏེ། དེ་ལ་ལྟོས་ཏེ་སྣང་ལ་མ་ངེས་པའི་མཚན་ཉིད་ཚང་བའི་ཕྱིར། གཉིས་པ་ལྟར་ཡང་མི་འཐད་དེ། ཐ་སྙད་མ་ངེས་པས་གཞན་ལས་ངེས་སུ་འཇོག་དགོས་ན། དོན་འབའ་ཞིག་སྒྲུབ་པའི་རྟགས་ལ་བརྟེན་པའི་རྗེས་དཔག་རྣམས་ཀྱང་གཞན་ལས་ངེས་སུ་ཐལ་བའི་ཕྱིར་རོ། །
ཞེས་བཀག་ནས། རང་ལུགས་ལ། གཞན་ལས་ངེས་པར་བྱ་བ་ནི་གཅིག་ཁོ་ན་སྟེ། སྣང་བ་རང་ལས་ངེས་ཤིང༌། བདེན་པའི་ཆ་ལ་ཐེ་ཚོམ་ཟ་བ་དེ་ཁོ་ནའོ། ། ཞེས་གསུང་ངོ༌། ། དེ་ལྟ་ན་ཡང༌། ཁས་བླངས་ནང་འགལ་ཏེ། གཅིག་པུ་དེ་ལ་ཡང་སྣང་ལ་མ་ངེས་པའི་མཚན་ཉིད་ཚང་བའི་ཕྱིར་དང༌། དེ་གཞན་ལས་ངེས་ཀྱི་ཚད་མར་སོང་སའི་འཇུག་ཡུལ་གང་ཡིན་ཞེས་བརྟགས་ན་ཁྱེད་ཀྱིས་མི་རྙེད་པའི་ཕྱིར་དང༌།
དེ་མེ་ལ་ཚད་མར་སོང་ན། རྫས་ལ་ཚད་མར་སོང་ངམ། རིགས་ལ་ཚད་མར་སོང༌། དང་པོ་ལྟར་ན། དེ་དམར་འབར་བའི་སྟེང་གི་མི་རྟག་པའི་རྫས་ལ་ཡང་ཚད་མར་འདོད་དགོས་པས། བདེན་པ་རང་ལས་ངེས་དང༌། སྣང་བ་གཞན་ལས་ངེས་ཞེས་སམ། ཡང་ན། བྱེ་བྲག་རང་ལས་ངེས་ཤིང༌། སྤྱི་གཞན་ལས་ངེས་ཁས་ལེན་དགོས་པར་འགྱུར་རོ། །
གཉིས་པ་ལྟར་ན། མེའི་མཚན་ཉིད་ལའམ། ཐ་སྙད་གཞན་ལས་ངེས་དགོས་པ་ཡིན་ཞེས་བརྟགས་ན། གཞན་ལ་འཕངས་པ་ཐམས་ཅད་ལྡོག་པར་འགྱུར་རོ། ། རང་གི་ལུགས་ལ་ནི། དེ་འདྲ་དེ་མེ་ལ་ཚད་མ་ཡིན་ཀྱང༌། དེས་མེ་རྟོགས་པར་ཁས་མི་ལེན་ལ། རྟོགས་སུ་ཆུག་ཀྱང༌། ངེས་པ་འདྲེན་པ་ཚད་མ་གཞན་ལ་ལྟོས་པས་གཞན་ལས་ངེས་ཁོ་ནའོ། ། འོ་ན་གཞན་ལས་ངེས་ཀྱི་ཚད་མ་རྣམས་རང་གི་འཇུག་ཡུལ་ལ་ངེས་པ་འདྲེན་བྱེད་ཀྱི་ཚད་མ་གཞན་དེ་གང་ཡིན་ཞེ་ན།
དེ་འཆད་པ་ནི། གཞན་ལས་ངེས་ཀྱི་ཚད་མར་བཤད་པ་དེ་དག་ཆོས་ཅན། རང་དང་རང་གི་འཇུག་ཡུལ་ངེས་པའི་བློ་གཉིས་ཀྱི་བར་དུ་ངེས་པ་འདྲེན་བྱེད་ཀྱི་ཚད་མ་གཞན་ཞིག་སྐྱེ་དགོས་པ་ཡིན་ཏེ། དཔེར་མཚོན་ན། དམར་འབར་བ་མེ་ཡིན་མིན་ཐེ་ཚོམ་ཟ་བའི་དུས་དེའི་འོག་ཏུ། མེའི་དོན་བྱེད་པར་མཐོང་བའི་མངོན་སུམ་དང༌། དེར་མ་མཐོང་ཡང༌། དོན་གྱི་རྣམ་པ་གསལ་བར་འཛིན་པའི་གོམས་པ་ཅན་གྱི་མངོན་སུམ་དང༌། ཡང་ན། དུ་བ་ལ་སོགས་པའི་རྟགས་ལ་བརྟེན་པའི་རྗེས་དཔག་དེས་འཇུག་ཡུལ་དེ་མེར་ངེས་པར་བྱེད་དགོས་པའི་ཕྱིར།
གསུམ་པ་རྩོད་པ་སྤང་བ་ནི། ལོ་ཙྪ་བ་དང༌། ཁྱུང་ལ་སོགས་པ་ཁ་ཅིག ཡུལ་དང་ངོ་བོ་ལ་བརྟགས་ནས་གཞན་ངེས་ཀྱི་ཚད་མ་མི་སྲིད་དེ། ངེས་བྱའི་ཚད་མ་དང༌། ངེས་བྱེད་ཀྱི་ཚད་མ་གཉིས་ཡུལ་གཅིག་ན། ཚད་མ་གཉིས་པ་བཅད་ཤེས་སུ་འགྱུར་ལ། མི་གཅིག་ན། ཚད་མ་གཉིས་པ་དེ་ཚད་མ་སྔ་མའི་འཇུག་ཡུལ་ངེས་བྱེད་མ་ཡིན་པར་ཐལ་བའི་ཕྱིར་དང༌། གཞན་ལས་ངེས་ཀྱི་ཚད་མར་འདོད་པ་དེས་ཀྱང༌།
རང་གི་འཇུག་ཡུལ་ལ་སྒྲོ་འདོགས་མ་ཆོད་ན་ཚད་མར་མི་འགྱུར་ལ། ཆོད་ན་རང་ལས་ངེས་སུ་འགྱུར་བའི་ཕྱིར། ཞེས་ཟེར་རོ། ། དེ་ལྟར་འདོད་པ་དེ་དག་གིས་ནི། མངོན་སུམ་དང་རྟོག་པའི་བྱེད་པ་གཅིག་ཏུ་འདྲེས་པར་ཟད་དེ། མངོན་སུམ་ནི་རང་གི་འཇུག་ཡུལ་ལ་རྟོག་པ་དང་བྲལ་ཞིང༌། མ་འཁྲུལ་བའི་རིག་པ་ཡིན་པ་ཉིད་ཀྱིས་ཚད་མར་འཇོག་ནུས་པ་དེ་མ་ཤེས་པར། དོན་དེ་ལ་ཚད་མར་སོང་བའི་ཚེ། དོན་དེ་ཉིད་ངེས་དགོས་པར་ཁས་བླངས་པའི་ཕྱིར་རོ། ། བཞི་པ་དེས་དགག་སྒྲུབ་ཇི་ལྟར་བྱེད་པའི་ཚུལ་ལ་གཉིས་ཏེ།
དགག་སྒྲུབ་སྤྱིའི་རྣམ་གཞག་དང༌། དེའི་རང་བཞིན་གཏན་ལ་དབབ་པའོ། ། དང་པོ་ནི། སྣང་བ་སྟེ་མངོན་སུམ་གྱིས་དགག་སྒྲུབ་བྱེད་པ་མ་ཡིན་ཏེ། དངོས་པོ་རང་མཚན་གྱི་དངོས་ཀྱི་ཡུལ་ཅན་ཡིན་པས་རྟོག་མེད་ཀྱི་ཤེས་པ་ལ་དགག་སྒྲུབ་ཀྱི་མཐུ་མེད་པའི་ཕྱིར། དགག་སྒྲུབ་ནི་སེལ་འཇུག་ཁོ་ནས་བྱེད་པ་ཡིན་ཏེ། དགག་སྒྲུབ་གཉིས་པོ་ནི་སེལ་བ་ཁོ་ན་ལ་བཞག་པ་ཡིན་གྱི། སྣང་བའི་སྒྲུབ་པས་ནི་དགག་སྒྲུབ་གཉིས་ཀྱི་ཟླས་ཕྱེ་བའི་སྒྲུབ་པའི་གོ་མི་ཆོད་པའི་ཕྱིར་རོ། ། གཉིས་པ་ལ་གཉིས་ཏེ། མཚན་ཉིད་དང༌།
དེས་དོན་རྟོགས་པའི་ཚུལ་ལོ། ། དང་པོ་ལ་དགག གཞག་གཉིས་ལས། དང་པོ་ནི། ཕྱྭ་པ་ལ་སོགས་པ། དགག་སྒྲུབ་གཉིས་ཀྱི་མཚན་ཉིད། སྒྲུབ་ཆོས་དོར་བ་དང༌། མ་དོར་བ་ལ་འཆད་པ་ནི་མི་འཐད་དེ། སྒྲུབ་པའི་མཚན་ཉིད་ལ་སྣང་བ་རང་མཚན་རྣམས་ཀྱིས་མ་ངེས་པ་དང༌། དགག་པའི་མཚན་ཉིད་ཀྱིས་མ་ཡིན་དགག་ལ་མ་ཁྱབ་པའི་ཕྱིར།
གཉིས་པ་རང་ལུགས་ནི། སེལ་བ་དང་དགག་པ་དོན་གཅིག་ལ། དེ་ལ་མ་ཡིན་དགག་དང༌། མེད་དགག་གཉིས་སམ། སེལ་བའི་སྒྲུབ་པ་དང༌། དགག་པ་གཉིས་སོ། ། གཉིས་པོའི་མཚན་ཉིད་ནི། དགག་པ་གང་ཞིག དགག་བྱ་བཀག་ཤུལ་དུ་སྒྲུབ་པ་སྤོང་བ་དང་མི་སྤོང་བའི་སྒོ་ནས་གཉིས་སོ། ། གཞུང་ལུགས་གཞན་དུ།
དགག་པར་འཇོག་པ་ལ། རང་མིང་གི་དགག་བྱ་ཚིག་ཟིན་ལ་བཅད་པ་དང༌། རང་མིང་ལ་དགག་ཚིག་འབྱར་བ་དགོས་པར་བཤད་ཀྱང༌། སྡེ་བདུན་མཛད་པའི་གཞུང་ལུགས་སུ། ཤེས་བྱ་གཞལ་བྱ་ལ་སོགས་པའི་ལྡོག་པ་གཞན་སེལ་གི་ཆོས་དགག་ཚིག་མི་འབྱར་བ་རྣམས་ཀྱང༌། སྤྱིར་དགག་པ་དང་བྱེ་བྲག་མ་ཡིན་དགག་ཏུ་འཆད་དགོས་པ་ཡིན་ཏེ། ཇི་སྐད་དུ། དེས་ན་ཤེས་བྱ་ལ་སོགས་ཚིག ། ཐ་སྙད་དུ་ནི་འཇོག་རྣམས་ལ། ། རྣམ་པར་གཅོད་པ་འགའ་ཞིག་ཡོད། །
ཅེས་གསུངས་པ་ལྟར་རོ། ། འོ་ན་གཞུང་འདིའི་འགྲེལ་པར་མ་ཡིན་པར་དགག་པ་རྣམས་དགག་སྒྲུབ་གཉིས་ཚོགས་སུ་བཤད་པ་དེའི་དོན། དགག་སྒྲུབ་གཉིས་ཀྱི་གཞི་མཐུན་དུ་ཁས་ལེན་པའམ། རེ་རེ་བར་ཁས་ལེན་པ་གང་ཡིན། གཉིས་པ་ལྟར་ན། དགག་པའམ་སྒྲུབ་པ་གོ་ཆོད་པོ་གང་དུ་འདོད། དང་པོ་ལྟར་ན། དགག་སྒྲུབ་གཉིས་ཀྱི་ཟླས་ཕྱེ་བའི་སྒྲུབ་པར་འདོད་པ་དང་འགལ། གཉིས་པ་ལྟར་ན། འགྲེལ་པ་འདིར་རྣམ་ངེས་ཀྱི་ལུང་དྲངས་ནས།
དེ་དགག་པ་གོ་ཆོད་པོར་བཤད་པ་དང་འགལ། ཞེ་ན། སྤྱིར་མ་ཡིན་དགག་གིས་དགག་པའི་གོ་ཆོད་པ་ནི་གཞུང་ལུགས་རྒྱ་མཚོ་ལྟ་བུ་གཞན་དང་གཞན་དག་ཏུ་མ་ཟད། སྡེ་བདུན་གྱི་སྐབས་འདིར་ཡང་ཡིན་ཏེ། མ་ཡིན་པར་དགག་པ་ལ་གཞན་སེལ་གྱིས་ཁྱབ། གཞན་སེལ་ལ་དགག་པས་ཁྱབ་པའི་ཕྱིར་ཏེ། དེ་ལ་བློས་རྣམ་བཅད་དུ་རྟོགས་བྱས་ཁྱབ་པའི་ཕྱིར། མ་ཡིན་པར་དགག་པ་རྣམས་དགག་སྒྲུབ་གཉིས་ཚོགས་པའང་ཡིན་ཏེ། སྤྱིར་དགག་པ་དང༌། བྱེ་བྲག་ཏུ་སེལ་བའི་སྒྲུབ་པར་འདོད་པའི་ཕྱིར།
འོ་ན་འདི་ལ་སེལ་བའི་དགག་པར་འཇོག་པའི་ཆ་མེད་དམ། ཞེ་ན། སྨྲ་བ་པོའི་བརྗོད་འདོད་ཀྱི་བསམ་པ་གཙོ་ཆེ་བ་ཡིན་ཏེ། དཔེར་ན། རྒྱུ་དང་ཁྱབ་བྱེད་མ་དམིགས་པའི་གཏན་ཚིགས་གཉིས་པོ་དེ། དུ་བ་བཀག་ཙམ་དང༌། ཤ་པ་བཀག་ཙམ་བསྒྲུབ་བྱའི་ཆོས་སུ་བྱས་པའི་ཚེ་དགག་པའི་གཏན་ཚིགས་ཁོ་ན་དང༌། དུ་མེད་དང་ཤ་པ་མེད་ཀྱི་ཐ་སྙད་བསྒྲུབ་བྱ་བྱས་པ་དེའི་ཚེ་བསྒྲུབ་པའི་གཏན་ཚིགས་སུ་བཞག་པ་བཞིན་ནོ། ། དེ་སྐད་དུ་ཡང༌། འདིས་ནི་དངོས་ལའང་དངོས་པོའི་ཆ། །
ཁས་བླངས་མེད་ཅན་དགག་པ་ཉིད། ། ཅེས་དང༌། དེ་ཕྱིར་རྒྱུ་དང་རང་བཞིན་དག ། མེད་པས་འགའ་ཞིག་སྒྲུབ་པའི་ཡང༌། ། གཏན་ཚིགས་ཡིན་ཏེ། ཞེས་དང༌། དེའི་རང་འགྲེལ་དུ། རྒྱུ་དང་ཁྱབ་པར་བྱེད་པ་མ་དམིགས་པ་ནི་གཉིས་ཀའི་ཡང་གཏན་ཚིགས། ཞེས་གསུངས་སོ། ། མ་ཡིན་པར་དགག་པ་རྣམས་དགག་བྱ་བཀག་པའི་ཆ་དེ་དགག་པ་གོ་ཆོད་པོ་དང༌།
བསྒྲུབ་བྱ་སྒྲུབ་པའི་ཆ་དེ་སྒྲུབ་པ་གོ་ཆོད་པར་འཆད་པ་དེ་ལྟ་མོད་ཀྱི། དགག་སྒྲུབ་ཀྱི་གཞི་མཐུན་དང༌། དགག་རྟགས་ཡང་དག་དང༌། སྒྲུབ་རྟགས་ཡང་དག་གི་གཞི་མཐུན་པ་ནི་ཁས་ལེན་པ་མ་ཡིན་ཏེ། ཚིག་ཟིན་ལ་མེད་དགག་བྱུང་ཡང༌། ཞེ་འདོད་ལ་མ་ཡིན་དགག་ཁོ་ན་སྒྲུབ་པ། རང་བཞིན་མ་དམིགས་པའི་གཏན་ཚིགས་ལྟ་བུ་སྒྲུབ་རྟགས་སུ་འཆད་དགོས་པ་དང༌། ཚིག་ཟིན་ལ་མ་ཡིན་དགག་བྱུང་ཡང༌། ཞེ་འདོད་ལ་མེད་དགག་ཁོ་ན་བསྒྲུབ་བྱར་བྱེད་དགོས་པ། དཔེར་ན།
སྐྱེ་བ་སྔ་ཕྱི་མེད་པ་སྒྲུབ་འདོད་ནས། ངག་ཏུ་ལུས་སེམས་རྫས་གཅིག་པ་བསྒྲུབ་བྱར་བྱས་པ་དེའི་ཚེ་དགག་པའི་གཏན་ཚིགས་སུ་འདོད་དགོས་པའི་ཕྱིར་རོ། ། གཉིས་པ་དེས་དོན་རྟོགས་པའི་ཚུལ་ལ། དགག གཞག སྤང་གསུམ་ལས། དང་པོ་ནི། བོད་ཁ་ཅིག དངོས་རྟོགས་དང༌། ཤུགས་རྟོགས་ཀྱི་སྒོ་ནས་ཀྱང་བསྒྲུབ་བྱ་སྒྲུབ་པ་དག་ནི་དགག་བྱ་འགོག་ཅེས་ཟེར་བ་འདི་ལ།
མཚན་ཉིད་དང༌། དེས་དགག་སྒྲུབ་བྱེད་པའི་ཚུལ་དཔེར་བརྗོད་པ་གཉིས་ལས། དང་པོ་ནི། དོན་དེ་ཉིད་ཀྱི་རྣམ་པ་སྣང་བའི་སྒོ་ནས་སྒྲོ་འདོགས་གཅོད་པ་ནི། དངོས་རྟོགས་ཀྱི་མཚན་ཉིད་དང༌། དོན་གཞན་གྱི་རྣམ་པ་སྣང་བའི་སྒོ་ནས་སྒྲོ་འདོགས་གཅོད་པ་ནི། ཤུགས་རྟོགས་ཀྱི་མཚན་ཉིད་དོ། ། གཉིས་པ་ནི། རྗེས་དཔག་ལ་དཔེར་བརྗོད་ན། ལ་མེ་ལྡན་དུ་དངོས་སུ་གཞལ་བ་ན།
རང་ཉིད་མེ་འཇལ་དུ་ཤུགས་ལ་རྟོགས་པ་དང༌། རྟག་པ་བྱས་སྟོང་དུ་དངོས་སུ་རྟོགས་པ་ན། བྱས་པ་ལ་མི་རྟག་པས་ཁྱབ་པ་ཤུགས་ལ་རྟོགས་པ་ལྟ་བུའམ། ། མངོན་སུམ་ལ་དཔེར་བརྗོད་ན། རང་རིག་གིས་བློ་དེ་འཛིན་དུ་དངོས་སུ་གྲུབ་པ་ན། ཡུལ་དེར་སྣང་ཤུགས་ལ་རྟོགས་པ་དང༌། གཞན་རིག་གིས་ཡུལ་དེར་སྣང་དངོས་སུ་གྲུབ་པས། བློ་དེ་འཇལ་དུ་ཤུགས་ལ་གྲུབ་པ་ལྟ་བུའོ། ། ཞེས་ཟེར། དེ་འགོག་པ་ལ་གསུམ་སྟེ།
རྗེས་དཔག་ཤུགས་རྟོགས་སུ་ཐལ་བ། ཤུགས་རྟོགས་རྗེས་དཔག་ཏུ་ཐལ་བ། ཚད་མ་གསུམ་པ་སྲིད་པར་ཐལ་བའོ། ། དང་པོ་ནི། དངོས་རྟོགས་སུ་འདོད་པའི་རྗེས་དཔག་ཐམས་ཅད་ཀྱང་ཤུགས་རྟོགས་སུ་ཐལ། དོན་གཞན་སྤྱི་མཚན་གྱི་རྣམ་པ་སྣང་བའི་སྒོ་ནས་རང་མཚན་ལ་སྒྲོ་འདོགས་གཅོད་པའི་ཕྱིར། གཉིས་པ་ནི། རྗེས་དཔག་གིས་ཤུགས་རྟོགས་སུ་ཁས་བླངས་པ་དེ་དག་ཆོས་ཅན། རྗེས་དཔག་ཏུ་ཐལ། རྟེན་ཚུལ་གསུམ་པ་ཅན་གྱི་རྟགས་ལ་བརྟེན་ནས།
ལ་མེ་ལྡན་དུ་གཞལ་བའི་སྟོབས་ཀྱིས་རང་ཉིད་མེ་འཇལ་དུ་རྟོགས་པ་ཡིན་གྱི། རྟགས་དེ་ལ་མ་བརྟེན་པར་རྟོགས་པ་མ་ཡིན་པའི་ཕྱིར། གསུམ་པ་ནི། མིན་ན་ཞེས་པ་དེ་ལ་རྟགས་མ་ངེས་ན་རྗེས་དཔག་གིས་ཤུགས་རྟོགས་སུ་འདོད་པ་དེ་ཆོས་ཅན། ཚད་མ་གསུམ་པར་འགྱུར་ཏེ། ཚད་མར་ནི་ཁས་བླངས། མངོན་སུམ་ནི་མིན། རྟགས་ལ་མ་བརྟེན་པས་རྗེས་དཔག་ཀྱང་མ་ཡིན་པའི་ཕྱིར། གཞན་ཡང་བོད་སྔ་མས། ཤུགས་རྟོགས་ཀྱི་ཚད་མ་ཕུང་པོ་གསུམ་པ་ཁས་བླངས་པའི་ཚུལ་འདི་ལྟར་ཡང་ཡོད་དེ།
དོན་སྣང་གི་མངོན་སུམ་ཉམས་སུ་མྱོང་བའི་རང་རིག་མངོན་སུམ་དེ། ཕྱི་རོལ་གྱི་དོན་ལ་མངོན་སུམ་གྱི་ཚད་མ་ནི་ཡིན་ཏེ། དེ་ལ་མྱོང་སྟོབས་ཀྱིས་སྒྲོ་འདོགས་བཅད་པའི་ཕྱིར། མངོན་སུམ་ནི་མ་ཡིན་ཏེ། དེའི་ཕྱི་རོལ་གྱི་དོན་རང་མཚན་གྱི་རྣམ་པ་དངོས་སུ་མི་སྣང་བའི་ཕྱིར། སྒྲ་མི་རྟག་རྟོགས་ཀྱི་རྗེས་དཔག་ཉམས་སུ་མྱོང་བའི་རང་རིག་དང༌། སྒྲ་མི་རྟག་པ་རང་མཚན་ལའང་དེ་བཞིན་དུ་སྦྱར་ནས་ཁས་ལེན་ནོ། ། འོ་ན་རང་རིག་དེ་དག་ཆོས་ཅན། དོན་དེ་དང་དེ་ལ་ཚད་མ་ཕུང་པོ་གསུམ་པར་ཐལ། ཚད་མ་གང་ཞིག
མངོན་སུམ་ཀྱང་མ་ཡིན། རྗེས་དཔག་ཀྱང་མ་ཡིན་པའི་ཕྱིར། གལ་ཏེ། སྤྱིར་ཚད་མ་ལ་མངོན་རྗེས་གཉིས་སུ་གྲངས་ངེས་པ་ཡིན་གྱི། ཆོས་གཅིག་ལ་ཚད་མར་སོང་བ་ལ་དེར་མ་ངེས་ཏེ། དཔེར་ན། བུམ་པས་དག་པའི་ས་ཕྱོགས་ཉམས་སུ་མྱོང་བའི་རང་རིག་མངོན་སུམ་གྱིས་བུམ་པ་ཚད་མས་མ་དམིགས་པ་རྟོགས་པ་བཞིན་ནོ། ། ཞེ་ན། དེས་དེ་ལ་ངེས་པ་རང་སྟོབས་ཀྱིས་འདྲེན་པར་བཤད་པ་ཡིན་གྱི། དེས་དེ་རྟོགས་པའི་བཤད་པ་གཞུང་འགྲེལ་ན་མེད་དོ། །
གཉིས་པ་རང་ལུགས་ལ། སྒྲུབ་པ་རྟོགས་པའི་ཚུལ་དང༌། དགག་པ་རྟོགས་པའི་ཚུལ་ལོ། ། དང་པོ་ལ། རྟོགས་བྱ་སྒྲུབ་པའི་དབྱེ་བ་ནི། སེལ་བའི་སྒྲུབ་པ་ལ་བཞིར་འབྱེད་དེ། སེལ་ངོར་དོན་དང་ཤེས་པ་ཡིན་པ་དང༌། ཡོད་པའི་དབྱེ་བས་གཉིས་གཉིས་སུ་ཕྱེ་བའི་ཕྱིར། དེ་གང་གིས་རྟོགས་པ་ནི། སྒྲུབ་པ་དེ་ཡང་མངོན་སུམ་གྱིས་དྲངས་པའི་ངེས་ཤེས་དང༌།
སྒྲུབ་རྟགས་ལ་བརྟེན་པའི་རྗེས་དཔག་གི་ཚད་མས་འགྲུབ་བོ། ། གཉིས་པ་ལ། རྟོགས་བྱ་དགག་པའི་དབྱེ་བ་ནི་བཞིར་ཕྱེ་བ་ཡིན་ཏེ། སྒྲུབ་པ་དེ་ཉིད་ཟློག་པའི་སྒོ་ནས་གཉིས་གཉིས་སུ་ཕྱེ་བས་སོ། ། དགག་པ་དེ་ཡང་ཚད་མ་གང་གིས་འགྲུབ་པ་ནི། དགག་བྱ་ཚིག་གིས་ཟིན་པར་བཀག་ནས། ཆོས་གཞན་མི་སྒྲུབ་པའི་དགག་པའི་གཏན་ཚིགས་ལ་བརྟེན་པའི་རྗེས་དཔག་གིས་འགྲུབ་བོ། ། མདོར་ན་རང་ངེས་དང་གཞན་ངེས་ཀྱི་ཚད་མ་འཆད་པའི་སྐབས་འདིར། དངོས་ཤུགས་ལ་དགག་སྒྲུབ་བྱེད་ཚུལ་འཆད་པའི་རྒྱུ་མཚན་ནི། བོད་སྔ་མའི་བསྡུས་པ་འཆད་པ་དག་གི་ལུགས་ལ།
སྐབས་དེར་འབྲེལ་ཆགས་པའི་རྒྱུ་མཚན་གྱིས་དེ་དང་བསྟུན་པའོ། ། དེའི་ཤེས་བྱེད་ཀྱང༌། ཚད་མ་རང་ངེས་གཞན་ངེས་ཀྱི་གོ་བ། ཚད་མ་དེས་རང་གི་ཡུལ་བདེན་པར་དངོས་སུ་རྟོགས་པ་ན། རང་ཉིད་ཡུལ་དེ་ལ་མི་སླུ་བར་ངེས་པ་ནི་རང་ངེས་ཀྱི་དོན་དང༌། རང་གི་ཡུལ་བདེན་པར་ཚད་མ་གཞན་གྱིས་ངེས་པའི་སྟོབས་ཀྱིས། ཤུགས་ལ་རང་ཉིད་མི་སླུ་བར་ཡང་ཚད་མ་གཞན་དེས་ངེས་དགོས་པ་ནི་གཞན་ངེས་ཀྱི་དོན་ནོ། ། ཞེས་ཕྱྭ་བསྡུས་རྗེས་འབྲང་དང་བཅས་པ་རྣམས་ཀྱིས་འཆད་པ་ཡིན་ནོ། ། གསུམ་པ་ནི། འོ་ན་སློབ་དཔོན་གྱི་གཞུང་གི་ཆ་ཤས་འགར།
ཤུགས་ལ་རྟོགས་པ་དང༌། དོན་གྱིས་གོ་བ། ཞེས་གསུངས་པ་དང་འགལ་ལོ། ། ཞེ་ན། མི་འགལ་ཏེ། སློབ་དཔོན་གྱིས་ཤུགས་ལ་རྟོགས་ཞེས་གསུངས་པ་ཡང༌། མངོན་སུམ་གྱི་བྱེད་པའམ། ཚུལ་གསུམ་གོམས་པ་ལས་གློ་བུར་བའི་རྗེས་དཔག་སྐྱེས་པ་ལ་དགོངས་པའི་ཕྱིར། དེ་ལས་གཞན་དུ། དོན་འགའ་ཞིག་ལ་མངོན་སུམ་གྱི་ཚད་མ་ཡིན་ལ།
མངོན་སུམ་མ་ཡིན་པ་ཁས་ལེན་པ་དེ་དག་ནི། རྣམ་པར་ངེས་པ་ལས། རང་གིས་གྲུབ་པ་མ་ཡིན་པ་ཐམས་ཅད་ནི་བདག་ཉིད་དང་འབྲེལ་བའི་སྒྲུབ་པར་བྱེད་པ་མི་འཁྲུལ་བ་གཞན་ལ་ལྟོས་པའི་ཕྱིར་མངོན་སུམ་མ་ཡིན་པའི་ཚད་མ་ནི་རྗེས་སུ་དཔག་པ་ལས་གཞན་ཡོད་པ་མ་ཡིན་ནོ། ། ཞེས་གསུངས་པ་དང་འགལ་ལོ། ། དེ་དག་ལ་འདི་སྐད་ཅེས། གཞལ་བྱ་བཅད་དང་འཇུག་ཡུལ་ལ། ། མི་སླུའི་ཚོགས་དོན་ཚད་མ་ཡི། ། མཚན་ཉིད་ཡིན་ཞེས་ཆོས་མཆོག་དང༌། ། རིགས་པའི་གཏེར་དུ་གསལ་བར་གསུངས། ། བདེན་པའི་དོན་རྟོགས་མི་སླུ་བའི། །
དོན་དང་དེ་དོན་འཇུག་ཡུལ་ལ། ། སྒྲོ་འདོགས་བཅད་པ་ཡིན་ནོ་ཞེས། ། ཕྱྭ་བསྡུས་རྗེས་འབྲང་བཅས་དེ་སྨྲ། ། འདི་ལ་གཞན་ངེས་ཚད་མ་ཡི། ། རྣམ་པར་གཞག་པ་མི་འབྱུང་ཡང༌། ། དོན་སྟོན་མེད་པའི་ཚིག་ཕྲད་ནི། ། སྨིག་རྒྱུའི་ཕྲེང་བས་བྱིས་རྣམས་སླུ། ། དོན་ལ་བལྟ་བའི་མངོན་སུམ་གྱིས། ། འཇུག་ཡུལ་ཕྱི་རོལ་དོན་རྟོགས་པ། ། བྱེ་བྲག་སྨྲ་བའི་ལུགས་ཡིན་གྱི། །
མདོ་སྡེ་སྨྲ་བའི་གཞུང་ན་མེད། ། ཤུགས་རྟོགས་ཚད་མ་མངོན་སུམ་དང༌། ། རྗེས་སུ་དཔག་པ་མ་ཡིན་ཡང༌། ། དེ་དེའི་ཚད་མ་ཡིན་ཞེས་པ། ། ཚད་མའི་གྲངས་ངེས་གཞུང་གིས་བསལ། ། ཚད་མ་རིགས་པའི་གཏེར་ལས་མཚན་ཉིད་བརྟག་པའི་རབ་ཏུ་བྱེད་པ་སྟེ་བརྒྱད་པ་རྣམ་པར་བཤད་པའོ།། །། གཉིས་པ་མཚན་གཞི་སོ་སོའི་དོན་ལ་གཉིས་ཏེ། མངོན་སུམ་བཤད་པ་དང༌། རྗེས་དཔག་བཤད་པའོ། ། དང་པོ་ལ་གསུམ་སྟེ།
མངོན་སུམ་ཡང་དག ཟློག་ཕྱོགས་མངོན་སུམ་ལྟར་སྣང༌། ཚད་མ་དང་འབྲས་བུ་བཤད་པའོ། ། དང་པོ་ལ་གསུམ་སྟེ། མཚན་ཉིད། མཚན་གཞིའི་དབྱེ་བ། སོ་སོའི་དོན་ནོ། ། དང་པོ་ལ་གཉིས་ལས། གཞན་ལུགས་དགག་པ་ནི། བོད་སྔ་མ་རྣམས།
མངོན་སུམ་དང་དེའི་ཚད་མ་སོ་སོར་ཕྱེ་ནས། རྟོག་པ་དང་བྲལ་ཞིང༌། མ་འཁྲུལ་བའི་རིག་པ་མངོན་སུམ་གྱི་མཚན་ཉིད་དང༌། མྱོང་བས་སྒྲོ་འདོགས་གཅོད་པ་མངོན་སུམ་ཚད་མའི་མཚན་ཉིད་དོ། ། ཞེས་ཟེར་བ་འཁྲུལ་ཏེ། གཉིས་པ་སོ་སོར་དབྱེ་བ་གཞུང་ལས་མ་བཤད་ཅིང༌། སྒྲོ་འདོགས་གཅོད་པ་མངོན་སུམ་ལ་མི་སྲིད་པའི་ཕྱིར་རོ། ། གཉིས་པ་རང་ལུགས་ནི། མངོན་སུམ་དང་དེའི་ཚད་མ་གཉིས་ཀའི་མཚན་ཉིད་ནི། རྟོག་པ་དང་བྲལ་ཞིང༌།
མ་འཁྲུལ་བའི་རིག་པའོ། ། འོ་ན། སྔོན་པོ་འཛིན་པའི་མངོན་སུམ་དེ། སྔོན་པོའི་རྡུལ་ཕྲ་རབ་རང་མཚན་པ་ལ་མ་འཁྲུལ་བའི་རིག་པ་ཡིན་ནམ་མིན། མིན་ན་དེ་དེ་ལ་རྟོག་མེད་ཀྱི་ཚད་མ་མ་ཡིན་པར་འགྱུར་ལ། འདོད་ན་དེ་དེའི་འཇུག་ཡུལ་དུ་ཁས་བླངས་པ་དང་འགལ། ཡིན་ན་དེ་ལ་མངོན་སུམ་དུ་འགྱུར་ལ། དེ་ཡང་འདོད་ན། ཁ་དོག་འཛིན་པ་རེག་བྱ་ལ་མངོན་སུམ་དུ་ཐལ་བ་མ་ཡིན་ནམ་ཞེ་ན། ཉེས་པ་མེད་དེ།
དེ་དེ་ལ་མངོན་སུམ་ཡིན་ཀྱང༌། དེས་དེ་རྟོགས་པར་མི་འདོད་པའི་ཕྱིར། དེ་ལས་གཞན་དུ་ན། དོན་ལ་མ་ཡིན་ཞིང༌། རྟོག་པས་མེ་ཡིན་མིན་ཐེ་ཚོམ་ཟ་དུས་ཀྱི་ཁ་དོག་དམར་འབར་བ་མཐོང་བའི་མིག་ཤེས་མངོན་སུམ་དེ། མེ་རང་མཚན་ལ་མངོན་སུམ་ཡིན་ནམ་མིན། ཡིན་ན་ཁ་དོག་འཛིན་པ་རེག་བྱ་ལ་མངོན་སུམ་ཡིན་པར་འགྱུར་ལ། མིན་ན་དེ་དེ་ལ་གཞན་ལས་ངེས་ཀྱི་ཚད་མ་མ་ཡིན་པར་འགྱུར་ཏེ། དེ་ལ་མངོན་སུམ་མ་ཡིན་པའི་ཕྱིར་དང༌། སྤྱིར་ཡང་དོན་དེ་ལ་ཚད་མ་ཡིན་ན་དེ་ལ་མངོན་རྗེས་གང་རུང་ཡིན་དགོས་པའི་ཕྱིར།
དོན་འདི་ལ། རིགས་པའི་གཏེར་གྱི་རྗེས་སུ་འཇུག་པ་དག་ལ། ཆོས་དེ་ལ་མངོན་སུམ་ཡིན་ན། ཆོས་དེ་མཐོང་བ་དང་རྟོགས་པས་ཁྱབ་བོ་སྙམ་དུ་སེམས་པ་དེ་དག་ནི། གཏིང་ནས་འཁྲུལ་བ་ཡིན་པར་སྣང་སྟེ། བོད་སྔ་མས་མི་སླུ་བའི་དོན་རྟོགས་པ་ལ་ངོས་བཟུང་ནས།

བདེན་པའི་དོན་རྟོགས་ཚད་མའི་མཚན་ཉིད་དུ་འདོད་པ་དག་གི་ལུགས་དེ་འདྲེས་པས། རང་ལུགས་དཔྱིས་མ་ཕྱིན་པར་སྨྲས་པའི་ཕྱིར་རོ། ། བྲལ་བྱ་རྟོག་པ་དེ་གང་ཡིན། དེ་དང་བྲལ་བའི་དོན་ཅི་ཞེ་ན། རྟོག་པའི་མཚན་ཉིད་ནི། སྒྲ་དོན་འདྲེར་རུང་དུ་འཛིན་པའི་རིག་པ་ཡིན་ལ། དེ་དང་བྲལ་བའི་དོན་ནི་མཚན་ཉིད་དེ་མ་ཞུགས་པའོ། ། མ་འཁྲུལ་བའི་དོན་ནི། མདོ་སྡེ་པ་ལྟར་ན། རྟོག་པ་མེད་པའི་ཤེས་པ་གཞིར་བྱས་པ་ལ། འཁྲུལ་བའི་རྒྱུ་བཞི་པོ་གང་རུང་གིས་འཁྲུལ་བར་མ་སྐྱེད་པ་ལ་བྱ་ལ།
རྣལ་འབྱོར་སྤྱོད་པ་པ་ལྟར་ན། གཟུང་འཛིན་གཉིས་སུ་སྣང་བའི་བག་ཆགས་ཀྱིས་འཁྲུལ་པར་མ་སྐྱེད་པའོ། ། འདིར་གཞན་དག བག་ཆགས་བརྟེན་བྱུང་གི་རིག་པ་ཡིན་པ་དེ་མ་འཁྲུལ་བའི་དོན་དུ་རྣལ་འབྱོར་སྤྱོད་པ་པས་འདོད་དོ། ། ཞེས་ཟེར་བ་ནི་འཐད་པ་མ་ཡིན་ཏེ། ལྷན་ཅིག་སྐྱེས་པའི་རྟོག་པ་ཐམས་ཅད་མ་འཁྲུལ་བར་ཐལ་བ་དང༌། ཕྱི་རོལ་དོན་དུ་སྣང་བའི་རྟོག་མེད་ཀྱི་ཤེས་པ་ལྷན་སྐྱེས་མཐའ་དག་ཀྱང་མ་འཁྲུལ་བར་ཐལ་བའི་ཕྱིར་རོ། ། གཉིས་པ་མཚན་གཞིའི་དབྱེ་བ་ལ་གཉིས་ལས། མདོར་བསྟན་པ་ནི། མ་འཁྲུལ་བའི་རིག་པ་དེ།
དབང་པོའི་མངོན་སུམ་ལ་སོགས་པའི་དབྱེ་བས་རྣམ་པ་བཞིའོ། ། གཉིས་པ་རྒྱས་བཤད་ལ། དངོས་དང༌། དམིགས་བསལ་ལོ། ། དང་པོ་ནི། མངོན་སུམ་ལ་ཡུལ་གྱི་སྒོ་ནས་དབྱེ་ན། ཡུལ་གཞན་འཛིན་པ་དང༌། རང་རིག་པ་གཉིས། རྣལ་འབྱོར་མངོན་སུམ་ནི། སོ་སོར་རང་རིག་པ་ཡིན་པའི་ཕྱིར་དང༌།
འཛིན་རྣམ་ཡིན་པའི་ཕྱིར་རང་རིག་ཏུ་འདུས་སོ། ། རྟེན་གྱི་སྒོ་ནས་དབྱེ་ན། དབང་པོ་ལ་བརྟེན་པ་དང༌། གཞན་དབང་ལ་བརྟེན་པ་དང༌། ཏིང་ངེ་འཛིན་ལ་བརྟེན་པའོ། ། འདིར་རྟེན་ནི་བདག་རྐྱེན་ལ་འཆད་པའི་ངེས་པ་མེད་དེ། སྡེ་བདུན་དུ། རང་རིག་མངོན་སུམ་ལ་བདག་རྐྱེན་མ་བཤད་པའི་ཕྱིར། དེས་ན། གཉིས་མེད་ཀྱི་ཤེས་པ་འགའ་ཞིག་གཉིས་སྣང་གི་ཤེས་པ་དང༌།
ཏིང་ངེ་འཛིན་ལ་བརྟེན་པའི་དོན་ཏོ། ། གང་ཟག་གི་སྒོ་ནས་དབྱེ་ན། སོ་སོ་སྐྱེ་བོའི་དང༌། འཕགས་པའི་མངོན་སུམ་མོ། ། གཉིས་པ་ནི། མངོན་སུམ་གྱི་དབྱེ་བ་ལ་བཞི་པོ་ཁོ་ནར་གྲངས་ངེས་པ་དེ་མདོ་སྡེ་པའི་ལུགས་ཡིན་ཏེ། བྱེ་བྲག་ཏུ་སྨྲ་བས་རང་རིག་མངོན་སུམ་ཁས་མི་ལེན་པས། དེའི་དབྱེ་བ་གསུམ་ཁོ་ན་དང༌། རྣམ་རིག་པས་ཕྱི་རོལ་གྱི་དོན་འཛིན་པའི་མངོན་སུམ་གཉིས་ཁས་མི་ལེན་པས། དེའི་དབྱེ་བ་གཉིས་ལས་མི་འདོད་པའི་ཕྱིར་རོ། །
བྱེ་བྲག་ཏུ་སྨྲ་བས་འཛིན་རྣམ་མི་འདོད་པ་ནི་མ་ཡིན་ཏེ། ཇི་སྐད་དུ། དེ་བདག་ཉིད་ཀྱི་མྱོང་བ་ལ། ། བརྩད་པ་འགའ་ཡང་ཡོད་མ་ཡིན། ། ཞེས་གསུངས་པས་སོ། ། དེ་ལྟ་ན་ཡང༌། ཤེས་པ་རང་ཉིད་རང་གི་རིག་བྱར་མི་འདོད་པ་དང༌། དོན་སྣང་གི་ཤེས་པའི་དངོས་ཀྱི་རིག་བྱ་དོན་གྱི་རྣམ་པར་མི་འདོད་པ་ལ་དགོངས་པ་ཡིན་ཏེ། བློ་ཚུལ་གཉིས་སྒྲུབ་ཀྱི་རིགས་པས་རང་རིག་པར་ཡང་འགྲུབ་བོ། ། ཞེས་པའི་སྐབས་ལས་རྟོགས་པའི་ཕྱིར་དང༌།
མཛོད་དུ། ཀུན་རྫོབ་གཅིག་པུས་རང་ཚོགས་ལས། ། གཞན་ནི་བདག་མེད་ཉིད་རིག་འགྱུར། ། ཞེས་པ་རྩ་འགྲེལ་ལས་དོན་དེ་གསལ་བའི་ཕྱིར། འདིར་གཞན་སེམས་ཤེས་པའི་མངོན་ཤེས་ནི། དངོས་ཀྱི་རིག་བྱ་རང་གི་སེམས་ཀྱི་སྣང་བ་ཉིད་ཡིན་པར། རྒྱུད་གཞན་གྲུབ་པ་ལས་གསུངས་པས། དེ་ལ་རང་རིག་ལས་མ་འདས་ཀྱང༌། གང་ལ་ཚད་མར་སོང་བའི་འཇུག་ཡུལ་གྱི་གཙོ་བོ་ནི་གཞན་གྱི་སེམས་ཉིད་དུ་ངེས་པར་འཆད་དགོས་པའི་ཕྱིར། སོ་སོ་སྐྱེ་བོའི་རྒྱུད་ཀྱི་དེ་འདྲ་དེ་མངོན་སུམ་བཞི་པོ་གང་ཡིན་བརྟགས་ན།
སླར་ཡང་དཀའ་བའི་གནས་སུ་འགྱུར་རོ། ། གསུམ་པ་སོ་སོའི་དོན་ལ་བཞི་ལས། ཐོག་མར་དབང་པོའི་མངོན་སུམ་ལ་གསུམ་སྟེ། མཚན་ཉིད། དེ་སྒྲུབ་པ། མཚོན་བྱའི་སྒྲ་དོན་ནོ། ། དང་པོ་ནི། བོད་སྔ་མ་རྣམས། དབང་པོའི་མངོན་སུམ་དང༌། དེའི་མཚན་ཉིད་སོ་སོར་ཕྱེ་ནས་འཇོག་པ་ནི་འཁྲུལ་ཏེ།
གཉིས་སུ་དབྱེ་བ་མ་བཤད་ཅིང༌། མཚན་ཉིད་དེ་མཚན་གཞི་ལ་མི་སྲིད་པའི་ཕྱིར་རོ། ། དེས་ན། དབང་པོའི་ཤེས་པ་གང་ཞིག རྟོག་བྲལ་མ་འཁྲུལ་བའོ། ། གཉིས་པ་ལ་གསུམ་ལས། དང་པོ་དབང་པོ་ལས་སྐྱེས་པར་སྒྲུབ་པ་ལ། དབང་པོ་ངོས་བཟུང་བ་ནི། མདོ་སྡེ་པ་ལྟར་ན། རང་འབྲས་དབང་ཤེས་ཀྱི་རྟེན་དུ་གྱུར་པའི་གཟུགས་དྭངས་པ་ཞིག་ཡིན་ལ།
རྣལ་འབྱོར་སྤྱོད་པ་པ་ལྟར་ན། ཀུན་གཞིའི་སྟེང་ན་རྣམ་པར་ཤེས་པའི་ཚོགས་ལྔ་པོ་རང་རང་གི་ཡུལ་འཛིན་ནུས་སུ་སྐྱེད་པའི་ས་བོན་ཏེ། ཇི་སྐད་དུ། ལྷན་ཅིག་བྱེད་དབང་ནུས་པ་ཡི། ། ངོ་བོ་གང་ཡིན་དབང་པོའང་ཡིན། ། ཞེས་གསུངས་པས་སོ། ། དེ་དེ་ལས་སྐྱེས་པར་ནི། དེས་དེ་ལ་ཕན་བཏགས་སྟོབས་ཀྱིས་རྗེས་སུ་འགྲོ་ལྡོག་མ་འཁྲུལ་བར་ངེས་པས་འགྲུབ་བོ། ། གཉིས་པ་རྟོག་བྲལ་དང་མ་འཁྲུལ་བར་སྒྲུབ་པ་ནི། རང་ཡུལ་གསལ་བར་སྣང་བས་དབང་པོའི་ཤེས་པ་རྟོག་མེད་དུ་འགྲུབ་ཅིང༌།
དོན་རང་མཚན་གནོད་མེད་དུ་འཛིན་པའི་ཕྱིར་འཁྲུལ་པ་མེད་པར་གྲུབ་བོ། ། གསུམ་པ་སྒྲ་དོན་ནི། རྐྱེན་གསུམ་ཀ་ལས་སྐྱེས་པར་འདྲ་ཡང༌། དབང་པོ་ལྔ་པོ་དེ་རང་རང་གི་ཐུན་མོང་མ་ཡིན་པའི་རྒྱུ་ཡིན་པའི་ཕྱིར་ན། དབང་ཤེས་སུ་མིང་བཏགས་པ་ཡིན་ཏེ། རྔའི་སྒྲ་ཞེས་བརྗོད་པ་བཞིན་ནོ། ། གཉིས་པ་ཡིད་ཀྱི་མངོན་སུམ་བཤད་པ་ལ་གསུམ་སྟེ། ངོ་བོ་ངོས་བཟུང༌། རང་བཞིན་གཏན་ལ་དབབ་པ། དེ་ལ་གཞན་གྱི་རྩོད་པ་སྤང་བའོ། །
དང་པོ་ལ་གཉིས་ལས། ཐོག་མར་མཚན་ཉིད་ནི། ཡིད་ཀྱི་དབང་པོ་དེ་ལ་བརྟེན་ནས་མ་འཁྲུལ་བའི་ཤེས་པ་ནི། ཡིད་ཀྱི་མངོན་སུམ་གྱི་མཚན་ཉིད་ཡིན་ནོ། ། མཚན་གཞི་ངོས་བཟུང་བ་ནི། དམིགས་རྐྱེན་གྱི་ཁྱད་པར་དབང་ཤེས་ཀྱི་ཡུལ་གྱི་དེ་མ་ཐག་པ་ལས་སྐྱེས་ཤིང༌། དེ་ཉིད་འཛིན་པ་དང༌། དེ་མ་ཐག་རྐྱེན་གྱི་ཁྱད་པར། དབང་ཤེས་ཀྱི་དེ་མ་ཐག་པ་ལས་སྐྱེས་པ་ནི་ཡིད་ཀྱི་མངོན་སུམ་མོ། ། སྐབས་འདིའི་གཞུང་རྐང་པ་བཞི་པོ་གོང་འོག་སྣོལ་དགོས་པ་ནི་འགྲེལ་པ་ན་གསལ་ལ།
དེའི་ཚེ་ན། ཡིད་ལ་བརྟེན་ན་མ་འཁྲུལ་བའི། ། ཞེས་སྦྱར་ན་ལེགས་སོ། ། གཉིས་པ་རང་བཞིན་གཏན་ལ་དབབ་པ་ལ་གསུམ་སྟེ། སྐྱེ་བའི་ཚུལ། ཚད་མར་འགྱུར་བའི་འཐད་པ། སྐྱེ་བའི་གནས་སྐབས་དཔྱད་པའོ། ། དང་པོ་ནི། གལ་ཏེ་དབང་པོའི་མངོན་སུམ་ལྔ་འགགས་པའི་རྗེས་སུ། ཡིད་ཀྱི་མངོན་སུམ་གཅིག་ཁོ་ན་སྐྱེའམ།
ལྔ་སྐྱེ། གཉིས་པ་ལྟར་ན། གང་ཟག་དེ་རྒྱུད་དུ་མར་འགྱུར་རོ། ། ཞེ་ན། གང་ཟག་གཅིག་གི་རྒྱུད་ལ་ཡིད་ཀྱི་མངོན་སུམ་དུ་མ་ཅིག་ཆར་དུ་སྐྱེ་ཡང༌། རྒྱུད་དུ་མར་མི་འགྱུར་ཏེ། ནང་བལྟ་རང་རིག་གཅིག་གིས་བསྡུས་པའི་ཕྱིར། དཔེར་ན། དབང་ཤེས་ལྔ་ཅིག་ཆར་དུ་སྐྱེས་ཀྱང༌། དེར་མི་འགྱུར་བ་བཞིན་ནོ། །
འདིར་རང་རིག་ཏུ་མཚུངས་པའི་ཕྱིར་ཞེས་འགོད་པ་མ་ཡིན་ཏེ། ཁྱབ་པ་འཁྲུལ་བའི་ཕྱིར། དེས་ན། རྒྱུད་ཅེས་བྱ་བ་ནི། གང་ཟག་སོ་སོའི་རང་བཞིན་དུ་གནས་པའི་རིགས་སམ། སངས་རྒྱས་ཀྱི་སྙིང་པོའི་མིང་ཅན་རིག་ཅིང་གསལ་ཙམ་དེ་ཡིན་ལ། གང་ཟག་རེ་རེ་ལ་ཤེས་པ་ཇི་སྙེད་སྐྱེས་པ་ཐམས་ཅད། རང་རང་གི་རྒྱུད་དེ་དང་དེར་བསྡུས་པ་ཞེས་བྱ་བའི་དོན་ནོ། ། གཉིས་པ་ནི། ཡིད་ཀྱི་མངོན་སུམ་དེ་ཆོས་ཅན།
ཚད་མ་ཡིན་ཏེ། རྟོག་པ་དང་བྲལ་ཞིང༌། འཁྲུལ་པ་མེད་པའི་རིག་པ་ཡིན་པའི་ཕྱིར། དེ་ཆོས་ཅན། འཇུག་ཡུལ་ངེས་མི་ནུས་ཏེ། རྒྱུན་མེད་པའི་ཕྱིར། འོ་ན། དབང་ཤེས་ལ་རྒྱུན་ཡོད་ལ། ཡིད་མངོན་ལ་རྒྱུན་མེད་པའི་ཁྱད་པར་ཅི་ཞེ་ན། དེའི་ཁྱད་པར་དབྱེ་ནུས་པ་ཡིན་ཏེ།
བདག་རྐྱེན་དབང་པོ་གཟུགས་ཅན་སྔ་མ་ལས་ཕྱི་མ་སྐྱེ་སྲིད་པ་དེས་ན། དབང་ཤེས་རྒྱུན་དང་བཅས་པ་ཡིན་ལ། ཡིད་དབང་སྔ་མ་ལས་ནི་ཡིད་དབང་ཕྱི་མ་སྐྱེ་སྲིད་པ་མིན་པ་དེའི་ཕྱིར་ན། བདག་འབྲས་ཡིད་མངོན་དེ་ལ་རྒྱུན་མེད་པའི་ཕྱིར་རོ། ། དེའི་ཤེས་བྱེད་ཀྱང༌། སྤྱིར་ཡིད་མངོན་དང་དུས་མཉམ་པའི་ཡིད་དབང་སྲིད་པ་མ་ཡིན་ཏེ། དེ་ཡིན་ན་ད་ལྟར་བ་ཡིན་པས་ཁྱབ། ཡིད་དབང་ཡིན་ན་འདས་པས་ཁྱབ་པའི་ཕྱིར། དེ་ཡང་ཡིད་མངོན་གྱི་དེ་མ་ཐག་རྐྱེན་དུ་གྱུར་པའི་དབང་ཤེས་དེས། རང་གི་དེ་མ་ཐག་འབྲས་སུ་གྱུར་པའི་ཡིད་མངོན་དེ་ལ་རྐྱེན་གྱི་བྱ་བ་ནི་རང་དུས་དེ་ཉིད་དུ་བྱས་པ་ཡིན་ཏེ།
དུས་དེར་དེ་ཡུལ་འཛིན་ནུས་སུ་སྐྱེད་པའི་བྱ་བ་བྱས་པའི་ཕྱིར། དེར་ཡིད་ཀྱི་དབང་པོའི་ཐ་སྙད་ནི་མ་ཐོགས་ཏེ། ད་ལྟར་བ་ཡིན་པའི་ཕྱིར། དེ་དེ་མ་ཐག་འབྲས་དེ་སྐྱེས་ཟིན་པའི་ཚེ་ན། དེ་ལ་ཡིད་དབང་གི་ཐ་སྙད་འདོགས་པ་ཡིན་ཏེ། དེའི་ཚེ་དེ་འདྲ་དེ་འདས་མ་ཐག་པའི་དབང་ཤེས་ཡིན་པའི་ཕྱིར། བདག་རྐྱེན་དུ་ཡང་དུས་དེར་འཇོག་པ་ཡིན་ཏེ། དེའི་ཚེ་ན་བདག་རྐྱེན་གྱི་བྱ་བ་བྱས་པའི་ཕྱིར། དཔེར་ན། བུད་མེད་གཅིག་གིས་བུ་སྐྱེད་པའི་བྱ་བ་སྔོན་ནས་བྱས་ཀྱང༌།
ཇི་སྲིད་བུ་སྐྱེས་མ་ཟིན་པ་དེ་སྲིད་དུ་མར་མི་འཇོག་པ་བཞིན་ནོ། ། མིག་དབང་སོགས་ཀྱི་འཇོག་ཚུལ་དང་མི་མཚུངས་ཏེ། དེར་ནི་བདག་རྐྱེན་དང་དེ་མ་ཐག་རྐྱེན་རྫས་ཀྱི་སྒོ་ནས་སོ་སོར་གཞག་རྒྱུ་ཡོད་ལ། འདིར་ནི་དེ་མ་ཐག་རྐྱེན་དུ་གྱུར་པའི་དབང་ཤེས་གཅིག་ཉིད་དུས་དང་ལྡོག་པའི་སྒོ་ནས་བདག་རྐྱེན་དང་ཡིད་དབང་དུ་འཇོག་པའི་ཕྱིར། དུས་དེར་ཡིད་དབང་ཡིན་མོད། བདག་པོའི་རྐྱེན་མ་ཡིན་ཏེ། དུས་དེར་དེ་སྐྱེད་བྱེད་མ་ཡིན་པས་རྒྱུའི་དོན་མ་ཚང་བའི་ཕྱིར། ཞེ་ན། རིགས་པའི་གཞུང་ཁོ་ན་དབང་བཙན་པར་བྱས་ན་བདེན་མོད་ཀྱང༌། ཡིད་དབང་གི་ཤེས་བྱེད་ཀྱི་ལུང་ནི་ཆོས་མངོན་པ་ཁོ་ན་ལ་རག་ལས་པས།
ཇི་སྐད་དུ། ཐ་མའི་རྟེན་འདས། ཞེས་པའི་ལུང་དང༌། བཤད་མ་ཐག་པའི་དཔེ་ལས་དེར་གྲུབ་པ་ཡིན་ནོ། ། གསུམ་པ་ནི། འོ་ན་དབང་ཡིད་ཀྱི་མངོན་སུམ་གཉིས་པོ་སྤེལ་མར་སྐྱེ་བ་ཡིན་ནམ། དབང་མངོན་གྱི་རྒྱུན་མཐའ་ཁོ་ནར་ཡིད་མངོན་སྐྱེ་བ་ཡིན་ཞེ་ན། སྤེལ་མར་སྐྱེ་བ་དང་ནི་རྒྱུན་གྱི་མཐར་སྐྱེ་བ་གཉིས་ཀ་ལ་ཡང་གནོད་བྱེད་ཡོད་དེ། སྤེལ་མར་གྲངས་མཉམ་དུ་སྐྱེ་བ་ལ་དབང་ཤེས་ངེས་ལ། ཡིད་ཤེས་མི་ངེས་པ་མི་འཐད་པའི་ཕྱིར་དང༌།
རྒྱུ་རྐྱེན་ཁྱད་པར་མེད་པ་ལ་སྔར་མི་སྐྱེ་ལ་ཕྱིས་སྐྱེ་བའི་ཤེས་བྱེད་མེད་པའི་ཕྱིར། རང་ལུགས་ནི། ལུགས་སྔ་མ་གཉིས་མི་འཐད་པ་དེས་ན། དབང་ཡིད་ཀྱི་མངོན་སུམ་གཉིས་པོ་འགྲོས་གསུམ་པར་སྐྱེ་བ་ཡིན་ཏེ། དབང་པོའི་མངོན་སུམ་སྐད་ཅིག་མ་དང་པོའི་དབང་ཤེས་སྐད་ཅིག་མ་གཉིས་པའི་ཉེར་ལེན་གྱི་རྒྱུ་ཡིན་ཞིང༌། ཡིད་ཀྱི་མངོན་སུམ་སྐད་ཅིག་དང་པོའི་དེ་མ་ཐག་རྐྱེན་དུ་འགྱུར་བ་དེས་ནའི་ཕྱིར། གང་ཟག་གཅིག་གི་རྒྱུད་ལ་གཟུང་དོན་གཅིག་འཇལ་བྱེད་དུ་ཤེས་པ་རྫས་གཞན་གཉིས་སྐྱེ་ཡང༌། རྒྱུད་གཞན་དུ་འགྱུར་བ་མེད་དེ། གཉིས་པོ་ནང་ལྟ་རང་རིག་གཅིག་གིས་བསྡུས་པའི་ཕྱིར། འདིར་འགྲེལ་པ་ལས།
ཡུལ་གྱི་འགྲོས་དཔྱད་ན་རང་རིག་གི་ཡུལ་གཞན་མེད་པས་འགྲོས་ལྔར་འགྱུར་ལ། དབང་ཡིད་གཉིས་ཀྱི་ཡིད་ལ་བྱེད་པ་སྔ་མ་བསྣན་ན་འགྲོས་བདུན་དུ་འགྱུར་རོ། ། ཞེས་གསུངས་པ་དེའི་དོན། རྣམ་བཤད་མཛད་པ་སྔ་མ་དག་གིས་གཞན་དུ་བཤད་མོད་ཀྱི། སྐྱེ་ཐེངས་གཅིག་ལ་རྣལ་འབྱོར་མངོན་སུམ་མ་གཏོགས་པའི་མངོན་སུམ་གསུམ་ཅིག་ཆར་དུ་སྐྱེས་པ་དེ་ལ་འགྲོས་གསུམ་པ་ཞེས་བྱ་ལ། དེའི་ཚེ་ཕྱིར་ལྟ་གཉིས་པོ་ལ་ཡུལ་སོ་སོ་བ་ཡོད་པས་འགྲོས་ལྔར་འགྱུར་ལ། དེའི་སྟེང་དུ་དེ་མ་ཐག་རྐྱེན་དབང་ཡིད་ཀྱི་མངོན་སུམ་གཉིས་པོའི་ཡིད་བྱེད་སྔ་མ་རེ་རེ་བསྣན་པས་འགྲོས་བདུན་དུ་འགྱུར་ཞེས་པ་སྟེ། དེའི་ཚེ་བདག་རྐྱེན་ལོགས་སུ་མ་བགྲངས་པ་ནི། ཕལ་ཆེར་ཡིད་དབང་དུ་འདུས་པ་ལ་དགོངས་སོ། ། འགྲོས་གསུམ་པའི་ལུགས་འདི།
བྲམ་ཟེ་བདེ་བྱེད་དགའ་བའི་བཞེད་པ། ཁ་ཆེ་པཎ་ཆེན་ལས་རྙེད་པ་ཡིན་ཞེས་གསུངས་ལ། རྔོག་ལོ་ཙྪ་བ་ཆེན་པོའི་རང་ལུགས་ཀྱང་འདི་ཉིད་ཡིན་པར། རྣམ་པར་ངེས་པའི་ཊཱི་ཀ་ལས་བཤད་དོ། ། གསུམ་པ་རྩོད་པ་སྤང་བ་ནི། དབང་མངོན་གྱི་དེ་མ་ཐག་འབྲས་སུ་ཡིད་མངོན་སྐྱེ་བར་བཤད་པ་འདི་ལ་ཆོས་ཅན། བཅད་ཤེས་སུ་ཐལ་བ་དང༌། ལོང་བས་གཟུགས་མཐོང་བར་ཐལ་བའི་སྐྱོན་གཉིས་མེད་དེ། རང་གི་དེ་མ་ཐག་རྐྱེན་གྱི་ཡུལ་ལས་གཞན་དོན་རང་མཚན་ཞིག་འཛིན་པ་དང༌། དབང་པོའི་ཤེས་པ་ལ་ངེས་པར་ལྟོས་ནས་སྐྱེ་དགོས་པའི་ཕྱིར།
གསུམ་པ་རང་རིག་པའི་མངོན་སུམ་ལ། མཚན་ཉིད་ནི་འཇུག་ཡུལ་དོན་རང་མཚན་ལ་མ་ལྟོས་པར། ཤེས་པ་རང་གི་ངོ་བོ་རྟོག་བྲལ་མ་འཁྲུལ་བའི་རིག་པ་ནི་རང་རིག་མངོན་སུམ་གྱི་མཚན་ཉིད་ཡིན་པར་མཁས་པ་རྣམས་བཞེད་དོ། ། གལ་ཏེ་ཤེས་པ་རང་གིས་རང་རིག་པ་མི་འཐད་དེ། རང་ལ་རིག་བྱ་རིག་བྱེད་ཐ་དད་པ་གཉིས་མེད་པའི་ཕྱིར། གཉིས་མེད་ཀྱང༌། དེ་འཐད་ན་རང་སྐྱེ་འདོད་པ་དང་མཚུངས་སོ་ཞེ་ན། རང་རིག་དང་རང་སྐྱེ་གཉིས་མཚུངས་པའི་སྒོ་སྐབས་ཡོད་པ་མ་ཡིན་ཏེ། རང་སྐྱེ་ཡོད་ན་རང་ལས་རང་སྔོན་མེད་གསར་དུ་སྐྱེ་བ་ཡིན་དགོས་པ་ལས། དེ་མི་འཐད་ཅིང༌།
རང་རིག་ནི་བེམས་པོ་བཟློག་ཙམ་ཡིན་པ་དེས་ནའོ། ། འདིར་མངོན་སུམ་བཞིའི་དབྱེ་བར་བཤད་པའི་རང་རིག་མངོན་སུམ་གྱི་ངོས་འཛིན་ནི། མདོ་སྡེ་པ་ལྟར་ན། ཁ་ཕྱིར་ལྟའི་ཤེས་པ་ཐམས་ཅད་ཀྱིས་ཀྱང་དཔྱད་ན་རང་རིག་པ་ཡིན་གྱི། དོན་རིག་པ་མ་ཡིན་པར་འདོད་པས། དེ་ཐམས་ཅད་ཀྱང་ཤེས་པ་རང་གི་ངོ་བོ་ལ་མ་འཁྲུལ་བའི་རིག་པ་ཡིན་པས། འདིར་བཤད་པའི་རང་རིག་ཏུ་འགྱུར་ལ། དེ་ལྟ་ན། མངོན་སུམ་བཞིར་དབྱེ་བ་དོན་མེད་པར་འགྱུར་རོ། ། ཞེ་ན།
སྐྱོན་མེད་དེ། བེམས་པོ་ལས་བཟློག་ཙམ་ལ་རང་རིག་ཏུ་བཞག་པ་ནི། རང་གི་ངོ་བོ་ལ་ལྟོས་ནས་ཡིན་ལ། ངོ་བོ་ལ་ཡང༌། གཟུང་རྣམ་དང༌། འཛིན་རྣམ་གཉིས་ལས། གཟུང་རྣམ་ཅན་གྱི་ཤེས་པ་མཐའ་དག་ནི། གཟུང་རྣམ་དེ་ལ་རང་རིག་པར་སོང་ཞིང༌། གཟུང་རྣམ་ཅན་མ་ཡིན་པ་འཕགས་པའི་མཉམ་གཞག་ཡེ་ཤེས་ལྟ་བུ་ནི། ཁ་ནང་ཁོ་ནར་ཕྱོགས་པ་དང༌།
འཛིན་རྣམ་གྱི་ངོ་བོར་སྐྱེས་པ་དང༌། རང་རིག་རང་གསལ་བ་རྣམས་དོན་གཅིག་པ་ཡིན་ནོ། ། དེ་ལྟ་ན་ཡང༌། མངོན་སུམ་ལ་བཞིར་དབྱེ་བ་མི་འགལ་ཏེ། ཐམས་ཅད་རང་གི་དངོས་ཀྱི་གཞལ་བྱ་ལ་རང་རིག་པར་མཚུངས་ཀྱང༌། འཇུག་ཡུལ་གྱི་གཞལ་བྱ་ལ་ལྟོས་ནས་བཞིར་ཕྱེ་བའི་ཕྱིར། ཇི་ལྟར་ཞེ་ན། མངོན་སུམ་ལ་དངོས་ཀྱི་གཞལ་བྱ་དང༌། འཇུག་ཡུལ་གྱི་གཞལ་བྱ་སོ་སོ་བ་མེད་པ་དང༌། ཡོད་པ་གཉིས་སུ་ངེས།
དང་པོ་ནི། རང་རིག་པའི་མངོན་སུམ་སྟེ། རང་རིག་ཚད་མའི་འཇོག་མཚམས་ལ་ནི་དངོས་ཀྱི་གཞལ་བྱ་གང་ཡིན་པ་དེ་ཉིད་འཇུག་ཡུལ་དུ་འཇོག་པའི་ཕྱིར། རང་རིག་ལ་ཡང༌། དངོས་ཀྱི་གཞལ་བྱ་དོན་དམ་པའི་བདེན་པ་ཁོ་ན་ཡིན་པ་རྣམས་ལ་ནི་རྣལ་འབྱོར་མངོན་སུམ་ཞེས་བྱ་ལ། དེའི་ངེས་པ་མེད་པ་རྣམས་ལ་ནི་རང་རིག་ཙམ་ཞེས་བྱ་ཞིང༌། གཉིས་པོ་སྤྱི་དང་བྱེ་བྲག་ཡིན་ནོ། ། གཉིས་པ་ལ། རྟེན་བདག་རྐྱེན་དབང་པོ་ལ་བརྟེན་པ་དང༌། ཡིད་ལ་བརྟེན་པའི་དབྱེ་བས།
དབང་ཡིད་ཀྱི་མངོན་སུམ་གཉིས་བཞག་པ་ཡིན་ནོ། ། རྣལ་འབྱོར་སྤྱོད་པ་པ་ལྟར་ན། མངོན་སུམ་ལ་རང་རིག་ལས་གཞན་མེད་དེ། དེའི་འཇུག་ཡུལ་ལ་ཤེས་པ་རང་མཚན་གྱིས་ཁྱབ་པའི་ཕྱིར། དེ་ལའང་གཉིས་ལས། རྣམ་བདེན་པས་ནི། ཁ་ཕྱིར་ལྟའི་རང་རིག་མངོན་སུམ་ཁས་ལེན་ལ། རྣམ་བརྫུན་པས་ནི་གཉིས་མེད་ཀྱི་ཤེས་པ་ཁོ་ནའོ། ། འདིར་རྩོད་པ་གསུམ་སྤང་དགོས་པ་ལས། ཤེས་པ་ཐམས་ཅད་ལ་རང་རིག་གིས་ཁྱབ་ན།
ཚད་མིན་གྱི་བློ་མི་སྲིད་པར་ཐལ་བ་དང༌། སེམས་ཙམ་རྣམ་བདེན་པས། དོན་སྣང་གི་ཤེས་པ་རང་རིག་ཏུ་འདོད་ན། ཚད་མར་ཁས་ལེན་པར་ཐལ་བ་དང༌། བྱེ་བྲག་ཏུ་སྨྲ་བས་འཛིན་རྣམ་ཁས་ལེན་ན། རང་རིག་གྲུབ་ཟིན་པར་ཐལ་བ་རྣམས་སོ། ། ཉེས་པ་དང་པོས་མི་གནོད་དེ། ཚད་མིན་གྱི་བློ་ཐམས་ཅད་དངོས་ཀྱི་རིག་བྱ་ལ་ལྟོས་ནས་ཚད་མ་ཡིན་ཀྱང༌། འཇུག་ཡུལ་ལ་ལྟོས་ནས་ཚད་མིན་དུ་འཇོག་པའི་ཕྱིར། ཡུལ་གཉིས་པོ་གཙོ་གང་ཆེ་ཞེ་ན།
ཕྱི་མ་གཙོ་ཆེ་བ་ཡིན་ཏེ། ཚད་མ་ཡིན་མིན་ནི་འཇུག་ཡུལ་ལ་ལྟོས་ནས་འཇོག་པའི་ཕྱིར། འོ་ན་རང་རིག་ལ་མངོན་སུམ་གྱིས་མ་ཁྱབ་པའམ། མངོན་སུམ་ལ་ཚད་མས་མ་ཁྱབ་པ་གང་ཞིག་ཁས་ལེན་ཞེ་ན། དང་པོ་ཁས་ལེན་ཏེ། ཆོས་གཅིག་ལ་མངོན་སུམ་ཡིན་ན་མངོན་སུམ་ཡིན་མི་དགོས་པའི་ཕྱིར་དང༌། ཆོས་གཅིག་ལ་ཚད་མ་ཡིན་པས་ཚད་མ་ཡིན་མི་དགོས་པའི་ཕྱིར་དང༌། སྣང་ཡུལ་ལ་ཚད་མར་སོང་ཡང༌། འཇུག་ཡུལ་ལ་ཚད་མིན་དུ་སོང་བ་ཤིན་ཏུ་མང་བའི་ཕྱིར། དེས་ན།
རང་རིག་ཡིན་ན་རང་རིག་པའི་མངོན་སུམ་ཡིན་མི་དགོས་ཏེ། རང་རིག་པའི་མངོན་སུམ་ཡིན་ན་འཇུག་ཡུལ་ལ་རྟོག་བྲལ་མ་འཁྲུལ་བ་ཡིན་དགོས་ལ། རང་རིག་ཏུ་འཇོག་པ་ལ་ནི། དངོས་ཀྱི་རིག་བྱ་ཤེས་པ་ཞིག་མྱོང་བ་ཙམ་གྱིས་ཆོག་པའི་ཕྱིར་རོ། ། ཉེས་པ་གཉིས་པས་ཀྱང་མི་གནོད་དེ། ལུགས་དེར་དོན་སྣང་གི་ཤེས་པ་སྤྱིར་རང་གི་ངོ་བོ་ལ་ཚད་མ་ཡིན། ཕྱི་རོལ་གྱི་དོན་ལ་ཚད་མ་མ་ཡིན་ཞེས་པ་ཙམ་ཞིག་ཁས་བླངས་ཀྱང་ཆོག་མོད། འོན་ཀྱང༌། ཞེ་འདོད་ཀྱི་འཇུག་ཡུལ་ལ་འཁྲུལ་བའི་ཕྱིར་ཚད་མ་མ་ཡིན། ཞེས་པ་ཉིད་ཀྱང་ཡིན་ནོ། །
རྩོད་པ་གསུམ་པས་མི་གནོད་དེ། དེའི་ངོར་རང་རིག་གི་དོན་གྲུབ་ཀྱང་ཐ་སྙད་སྒྲུབ་དགོས་པའི་ཕྱིར། དཔེར་ན། བྱེ་བྲག་པའི་ངོར་བདེ་སོགས་ཤེས་པར་སྒྲུབ་དགོས་པ་བཞིན་ནོ། ། དཔྱད་པ་འདི་དག་ནི། སྔོན་ཡི་གེར་བཀོད་ཟིན་པ་རྣམས་ལས་ལེགས་པར་སེམས་ནས་ཅུང་ཟད་སྤྲོས་པ་ཡིན་ནོ། ། བཞི་པ་རྣལ་འབྱོར་མངོན་སུམ་ལ་གསུམ་སྟེ། རང་བཞིན་ངོས་བཟུང༌། ཡུལ་ལ་ཚད་མར་འགྱུར་བའི་ཚུལ། སྒྲུབ་བྱེད་ཀྱི་ཚད་མ་བཤད་པའོ། །
དང་པོ་ལ་གསུམ་སྟེ། མཚན་ཉིད། དབྱེ་བ། རྒྱུ་བསམ་པའོ། ། དང་པོ་ལ་གཉིས་ལས། གཞན་ལུགས་དགག་པ་ནི། བོད་སྔ་མ་རྣམས། རྣལ་འབྱོར་མངོན་སུམ་དང་དེའི་ཚད་མ་སོ་སོར་ཕྱེ་ནས་མཚན་ཉིད་འཇོག་པ་འཁྲུལ་ཏེ། གཉིས་སུ་དབྱེ་བ་གཞུང་ལས་མ་བཤད་ཅིང༌། སྒྲོ་འདོགས་གཅོད་པ་རྣལ་འབྱོར་མངོན་སུམ་གྱི་ངོ་བོ་ལ་མི་སྲིད་པའི་ཕྱིར་རོ། །
འོ་ན་མཐོང་ལམ་བར་ཆད་མེད་ལམ་གྱིས་སྒྲོ་འདོགས་གཅོད་པ་ཅི་ཞེ་ན། དེའི་ས་བོན་སྤོང་བ་ལ་དེ་སྤོང་བའི་ཐ་སྙད་བྱས་པ་ཡིན་གྱི། དེ་གཉིས་དངོས་ཀྱི་གནོད་བྱ་གནོད་བྱེད་མ་ཡིན་ཏེ། ཞེན་སྟངས་འགལ་བ་ཅན་མ་ཡིན་པའི་ཕྱིར། རང་ལུགས་ནི། རང་རྒྱུ་ཞི་གནས་བསྒོམས་པ་ལས་བྱུང་བའི་ལྷག་མཐོང་གི་ཡེ་ཤེས་མ་འཁྲུལ་བའོ། ། དབྱེ་བ་ལ་གཉིས་ལས། རྟེན་གྱིས་ཕྱེ་ན། འཕགས་པ་གསུམ་གྱི་མངོན་སུམ་གསུམ་ཡོད་ལ། སློབ་པ་དང་མི་སློབ་པའི་སྒོ་ནས་ལྔ་སྟེ།
རང་རྒྱལ་སློབ་པའི་རྣལ་འབྱོར་མངོན་སུམ་ལོགས་སུ་མི་བགྲང་བའི་རྒྱུ་མཚན་གྱིས་སོ། ། དེའི་ཤེས་བྱས་ཀྱང༌། འདིའི་སློབ་མི་སློབ་ནི་འོག་གི་སྣང་བཅས་སྣང་མེད་ཀྱི་དབྱེ་གཞིར་འཇོག་ལ། རང་རྒྱལ་གྱི་སློབ་པ་ལ་སྣང་བཅས་སྣང་མེད་ཀྱི་དབྱེ་བ་མི་རུང་བས་སོ། ། དེའི་ཤེས་བྱེད་ཀྱང༌། རང་རྒྱལ་ལ་བསེ་རུ་ལྟ་བུ་ཡིན་མིན་གཉིས་ལས། དང་པོ་ནི། བསམ་གཏན་བཞི་པ་ལ་བརྟེན་ནས། དྲོད་ནས་བཟུང་སྟེ་ཟད་ཤེས་ཀྱི་བར་སྟན་ཐོག་གཅིག་ལ་མངོན་དུ་བྱེད་པས། བར་ན་རྗེས་ཐོབ་མེད་པས་སྣང་བཅས་མི་འབྱུང་ལ།
གཉིས་པ་ནི། སངས་རྒྱས་ཀྱི་འཁོར་དུ་འབྱུང་བས་ཉན་ཐོས་ཡིན་ལ། དེའི་རྒྱུ་མཚན་གྱིས། དེའི་རྒྱུད་ཀྱི་གཟུང་བ་ཆོས་ཀྱི་བདག་མེད་རྟོགས་པའི་སློབ་ལམ་ཡང་ཉན་ཐོས་ཀྱི་སློབ་ལམ་དུ་གཞག་པ་ཡིན་ནོ། ། གཉིས་པ་ངོ་བོའི་སྒོ་ནས་དབྱེ་ན། རྣམ་པ་བཅུ་སྟེ། ལྔ་པོ་དེ་དག་ལ། སྣང་བཅས་རྗེས་ཐོབ་དང༌། སྣང་མེད་མཉམ་གཞག་གི་དབྱེ་བས་གཉིས་གཉིས་སོ། ། འོ་ན།
འགྲེལ་པར། འཕགས་པས་རྗེས་ཐོབ་ཏུ་ཡུལ་སྣང་ཚུལ་མ་འཁྲུལ་བ་ཇི་སྙེད་པ་སྣང་བཅས་ཀྱི་རྣལ་འབྱོར་མངོན་སུམ་དུ་ཁས་ལེན་པ་ལྟ་བུ་ཅིག་བཤད་པ་མ་ཡིན་ནམ་ཞེ་ན། མ་ཡིན་ཏེ། དེར་ཡུལ་སྣང་ཚུལ་བཤད་ཀྱང༌། དེ་དག་དབང་པོའི་མངོན་སུམ་དུ་འཆད་ཀྱི། རྣལ་འབྱོར་མངོན་སུམ་དུ་མི་བཞེད་པའི་ཕྱིར་རོ། ། འོ་ན་ཅི་ཞེ་ན། འཕགས་པ་གསུམ་གྱི་རྗེས་ཐོག་ཏུ་འཇུག་ཤེས་ཚོགས་དྲུག་ལ་རྟེན་འབྲེལ་སྣ་ཚོགས་སུ་སྣང་བ་དེ་ཉིད། བདག་མེད་གཉིས་པོ་གང་རུང་གིས་སྟོང་པར་རྟོགས་པའི་ཡེ་ཤེས་སོ། ། གསུམ་པ་རྒྱུ་བསམ་པ་ལ་གསུམ་སྟེ།
ཡེ་ཤེས་གཉིས་ཀྱི་རྒྱུ། མཐར་ཕྱིན་པའི་དུས། འབྲས་བུའི་ཁྱད་པར་བཤད་པའོ། ། དང་པོ་ནི། མི་སློབ་པའི་སར་ཤེས་བྱ་ཇི་ལྟ་བ་དང་ཇི་སྙེད་པའི་གཟིགས་པ་གསལ་བར་འབྱུང་བའི་རྒྱུ་ཅི་ཡིན་ཞེ་ན། ཐབས་དང་ཤེས་རབ་ལེགས་པར་སྦྱངས་པ་ཕན་ཚུན་ཉེར་ལེན་གྱི་རྒྱུ་དང་ལྷན་ཅིག་བྱེད་པའི་རྐྱེན་དུ་གྱུར་པས། ཇི་ལྟ་བ་དང་ཇི་སྙེད་པའི་ཡེ་ཤེས་གཟིགས་པ་འགྲུབ་པར་འགྱུར་བ་ཡིན་ཏེ། ཐབས་ཀྱིས་ཉེ་བར་ལེན་པའི་རྒྱུ་དང༌། ཤེས་རབ་ཀྱིས་ལྷན་ཅིག་བྱེད་པའི་རྐྱེན་བྱས་པ་ལས་ཇི་སྙེད་པའི་ཡེ་ཤེས་དང༌། ཤེས་རབ་ཀྱིས་ཉེ་བར་ལེན་པའི་རྒྱུ་བྱས།
ཅིག་ཤོས་ཀྱིས་རྐྱེན་བྱས་པ་ལས་ཇི་ལྟ་བའི་ཡེ་ཤེས་ཀྱི་གཟིགས་པ་འགྲུབ་པས་སོ། ། ཇི་སྙེད་པའི་གཟིགས་ཚུལ་ལ་གཉིས་ཏེ། འཕགས་པ་གཞན་གྱི་དང༌། སངས་རྒྱས་ཀྱིའོ། ། དང་པོ་ལ་གཉིས་ཏེ། རྣམ་ཤེས་ཀྱིས་དང༌། ཡེ་ཤེས་ཀྱིས་སོ། ། དང་པོ་ནི། གཉིས་སུ་སྣང་བའི་བག་ཆགས་ཀྱིས་ཏེ་སེམས་ཅན་གཞན་ལ་སྣང་བའི་ཚུལ་དང་ཆ་འདྲ་བའོ། ། གཉིས་པ་ནི།
མ་རིག་པའི་ཕྱོགས་གཅིག་ཟད་པས། དག་པའི་སྣང་བ་ཤར་ཡང༌། གཉིས་སྣང་གི་བག་ཆགས་མ་ཟད་པས་གཟུང་འཛིན་དུ་སྣང་བའོ། ། གཉིས་པ་ནི། གཟུང་འཛིན་གྱི་བག་ཆགས་དྲུངས་ཕྱུང་བས་དེའི་སྣང་བ་མི་མངའ་ཞིང་མི་འཆར་ཡང༌། སེམས་ཅན་གཞན་ལ་སྣང་ཚུལ་དེ་ཁོ་ན་ལྟར་མཁྱེན་ནས་གཟུགས་སྐུ་གཉིས་ཀྱི་སྣང་བ་སྟོན་ནུས་པའོ། ། དེའི་ཕྱིར་ཇི་སྙེད་པ་མཁྱེན་པའི་ཡེ་ཤེས་སམ། གཟུགས་ཀྱི་སྐུའི་ཉེ་བར་ལེན་པའི་རྒྱུ་ནི་ཐབས་བསོད་ནམས་ཀྱི་ཚོགས་དང༌། ཇི་ལྟ་བ་མཁྱེན་པའི་ཡེ་ཤེས་སམ། ཆོས་ཀྱི་སྐུའི་ཉེ་བར་ལེན་པའི་རྒྱུ་ནི་ཤེས་རབ་ཡེ་ཤེས་ཀྱི་ཚོགས་ཞེས་བྱ་བ་དེ་ཡིན་ནོ། །
གཉིས་པ་ནི། ཚེ་གསུམ་གྱི་བསོད་ནམས་དང་ཡེ་ཤེས་ཀྱི་ཚོགས་ཟུང་དུ་འཇུག་པ་ཕན་ཚུན་རྒྱུ་དང་རྐྱེན་དུ་གྱུར་པས། ཉན་ཐོས་དགྲ་བཅོམ་པའི་འབྲས་བུ་མཐར་ཕྱིན་པ་དང༌། བསྐལ་པ་བརྒྱའི་ཚིགས་གཉིས་ཟུང་དུ་འབྲེལ་བས། རང་སངས་རྒྱས་ཀྱི་འབྲས་བུ་མཐར་ཕྱིན་པ་དང༌། བསྐལ་པ་གྲངས་མེད་པ་གསུམ་གྱི་ཚོགས་གཉིས་ཟུང་དུ་འཇུག་པས་མངོན་པར་རྫོགས་པར་འཚང་རྒྱ་བ་ཡིན་ཏེ། ཇི་སྐད་དུ། མཛོད་ལས། མྱུར་བ་སྲིད་པ་གསུམ་གྱིས་ཐར། ། ཞེས་དང༌།
བསེ་རུ་བསྐལ་པ་བརྒྱ་ཡི་རྒྱུས། ། ཞེས་དང༌། དེ་གྲངས་མེད་གསུམ་ལ་སངས་རྒྱས། ། ཞེས་འབྱུང་བ་ལྟར་རོ། ། གསུམ་པ་ནི། འོ་ན་འབྲས་བུའི་དུས་སུ་གསུམ་ཀ་ཡང་ཀུན་མཁྱེན་ཡིན་པར་མཚུངས་སམ་ཞེ་ན། ཉན་རང་གི་རྣམ་གྲོལ་གཉིས་ཆོས་ཅན། འབྲས་བུའི་དུས་སྟོན་པ་མ་ཡིན་ཏེ། ཐབས་བསོད་ནམས་ཀྱི་ཚོགས་ཞན་པས་ན་ཇི་སྙེད་པའི་ཡེ་ཤེས་ཀྱི་གཟིགས་པ་མཐར་མ་ཕྱིན་ཞིང༌། མ་རིག་པའི་བག་ཆགས་མ་སྤངས་པའི་ཕྱིར་ན་ཇི་ལྟ་བ་མཐར་མ་ཕྱིན་པའི་ཕྱིར།
སྟོན་པ་སངས་རྒྱས་ཆོས་ཅན། ཀུན་མཁྱེན་ཡིན་ཏེ། ཐབས་ལ་གོམས་པ་མཐར་ཕྱིན་པས། ཇི་སྙེད་པའི་དངོས་པོ་ཀུན་གསལ་བ་རབ་ཀྱི་མཐར་ཕྱིན་པ་སྟེ། གཟུགས་ཀྱི་སྐུས་འཁོར་བ་ཇི་སྲིད་པར་སེམས་ཅན་གྱི་དོན་མཛད་ནུས་པའི་ཕྱིར་དང༌། ཤེས་རབ་ཀྱིས་སྒྲིབ་གཉིས་བག་ཆགས་དང་བཅས་པ་མ་ལུས་པར་སྤངས་པའི་ཆོས་ཀྱི་སྐུ་མངོན་དུ་མཛད་པའི་ཕྱིར། གཉིས་པ་ཚད་མར་འགྱུར་བའི་ཚུལ་ལ་གསུམ་སྟེ། ཚད་མར་སྒྲུབ་པ། དེས་འཇུག་ལྡོག་བྱེད་པའི་ཚུལ། དེ་སྒྲུབ་བྱེད་ཀྱི་ཚད་མ་བཤད་པའོ། །
དང་པོ་ནི། བོད་སྔ་མ་རྣམས། འདིར་ཡུལ་བདག་མེད་རྣམས་མེད་དགག་ཏུ་ཁས་བླངས་ནས། རྣལ་འབྱོར་མངོན་སུམ་དང་བཅད་ཤེས་ཀྱི་གཞི་མཐུན་འདོད་ཅིང༌། དེ་ཚད་མར་འཇོག་པ་ལ་འཇུག་ཡུལ་ངེས་པ་དགོས་ཏེ། དེར་འཇོག་པ་ལ་མྱོང་སྟོབས་ཀྱིས་སྒྲོ་འདོགས་གཅོད་དགོས་པའི་ཕྱིར། ཞེས་ཟེར་རོ། ། བཅད་ཤེས་དང་ནི་ངེས་པ་གཉིས་ཆོས་ཅན། ཁྱོད་དང་མངོན་སུམ་ལ་གཞི་མཐུན་ཡོད་པ་མིན་ཏེ། རྟོག་པ་ཡིན་པའི་ཕྱིར།
དེས་ན་རྣལ་འབྱོར་མངོན་སུམ་ཀུན་ཆོས་ཅན། འཇུག་ཡུལ་ངེས་པའི་ཆ་ནས་ཚད་མར་འཇོག་དགོས་པ་མ་ཡིན་ཏེ། མངོན་སུམ་ཡིན་པའི་ཕྱིར། ཞེས་པའི་རྟགས་ཀྱིས་ཚད་མར་གྲུབ་པས་སོ། ། གཉིས་པ་ནི། རྣལ་འབྱོར་པའི་མངོན་སུམ་རྣམས་རང་ངེས་དང་གཞན་ངེས་གཉིས་ལས་གང་དུ་འཇོག་ཅེ་ན། རྣལ་འབྱོར་མངོན་སུམ་གྱིས་འཇུག་ལྡོག་བྱེད་པ་འཇུག་ཡུལ་ལ་ངེས་པ་འདྲེན་པ་ལ་ལྟོས་པ་མ་ཡིན་ཏེ། སོ་སོ་སྐྱེ་བོའི་ཚད་མ་ནི་འཇུག་ཡུལ་ངེས་པ་ཉིད་ལས་འཇུག་ལྡོག་བྱེད་ལ། འཕགས་པ་རྟོག་པ་དང་བྲལ་བ་རྣམས་ཏིང་ངེ་འཛིན་ལས་བྱེད་པར་གསུངས་པའི་ཕྱིར། འོ་ན་སངས་རྒྱས་ཀྱི་ཡེ་ཤེས་ལ་འདས་པ་དང་མ་འོངས་པའི་གཟུགས་སོགས་སྣང་ངམ་མི་སྣང༌།
མི་སྣང་ན་ཐམས་ཅད་མཁྱེན་པ་མ་ཡིན་པར་འགྱུར་ལ། སྣང་ན་དེ་དག་དེའི་གཟུང་ཡུལ་དུ་ཁས་ལེན་དགོས་པས། དངོས་ཀྱི་རྒྱུ་ཡིན་པར་འགྱུར་རོ། ། ཞེ་ན། རྫོགས་པའི་སངས་རྒྱས་དེ་ཆོས་ཅན། ཁྱོད་ཀྱི་མཁྱེན་པ་སོ་སོ་སྐྱེ་བོས་དཔག་མི་ནུས་ཏེ། བསམ་གྱིས་མི་ཁྱབ་པའི་ཡེ་ཤེས་ཅན་ཡིན་པའི་ཕྱིར། འདིར་དོན་ནི། སངས་རྒྱས་ཀྱི་ཡེ་ཤེས་ལ་ཀུན་བཏགས་པ་དང༌། རྣམ་པར་བརྟགས་པའི་གཟུགས་སོགས་ཀྱི་སྣང་བ་མི་འཆར་ལ།
གལ་ཏེ་འཆར་ནའང༌། གཟུང་དོན་ལ་ལྟོས་པ་མ་ཡིན་ཏེ། ཡེ་ཤེས་ཡིན་གྱི། རྣམ་ཤེས་མཚུངས་ལྡན་དང་བཅས་པ་མ་ཡིན་པའི་ཕྱིར། ཞེས་པའོ། ། གསུམ་པ་སྒྲུབ་བྱེད་ཀྱི་ཚད་མ་ལ་གསུམ་སྟེ། ངོ་བོ་སྒྲུབ་པ། མཚན་ཉིད་སྒྲུབ་པ། གྲུབ་པའི་དོན་ལ་མི་འཐད་པ་སྤང་བའོ། ། དང་པོ་ལ་གཉིས་ཏེ།
བྱུང་ཟིན་སྒྲུབ་པ་དང༌། འབྱུང་རུང་སྒྲུབ་པའོ། ། དང་པོ་ནི། ཚིག་གི་ཁྱད་པར་དཔྱད་པ་གསུམ་གྱིས་དག་པ་ཉིད་དུ་ངེས་པར་གྱུར་ན། སྔོན་བྱུང་ཟིན་པའི་རྣལ་འབྱོར་མངོན་སུམ་ཡང་དཔག་པར་ནུས་ཏེ། དཔྱད་པ་གསུམ་གྱིས་རྣམ་པར་དག་པའི་ངེས་དོན་གྱི་གསུང་རབ་ཡིན་ན། རང་གི་བསྟན་བྱའི་དོན་མངོན་སུམ་དུ་རྟོགས་པའི་ཚད་མ་སྔ་མ་སྔོན་དུ་སོང་བས་ཁྱབ་པའི་ཕྱིར། རྒྱན་མཛད་པའི་ལུགས་འགྲེལ་པར་བཀོད་པའི་དོན་འདི་ཁོ་ན་སྟེ། དེ་ལས་གཞན་དུ་རྣམ་པར་བརྟག་པ་དང་བྲལ་བའི་ཕྱིར་རོ། ། གཉིས་པ་ལ་གཉིས་ཏེ།
རྟགས་དགོད་པ་དང༌། ཚུལ་སྒྲུབ་པའོ། ། དང་པོ་ནི། གང་བསྙེན་པ་རྟེན་ཞིང་གོམས་པ་ངང་གིས་ཁྱད་པར་དུ་འགྱུར་བའི་ཡོན་ཏན་དེ་ཡིན་ན། གོམས་པ་རྫོགས་ནས་གོམས་བྱའི་དོན་དེ་ལ་གསལ་སྣང་འབྱུང་དུ་རུང་བས་ཁྱབ། དཔེར་ན། འདོད་འཇིགས་གོམས་པའི་བློ་བཞིན། སྟོང་ཉིད་རྟོགས་པའི་བློའང་དེ་ཡིན་ནོ། ། ཞེས་པ་རང་བཞིན་གྱི་རྟགས་སོ། ། གཉིས་པ་ལ།
བསྟན་བཤད་གཉིས་ལས། དང་པོ་ནི། རྟགས་དེའི་ཕྱོགས་ཆོས་དང་རྗེས་འགྲོ་ནི། རིགས་པ་དང༌། མངོན་སུམ་གྱིས་འགྲུབ་ཅིང༌། ལྡོག་ཁྱབ་ནི་མཐའ་གཞན་བཀག་པའི་ངེས་པས་འགྲུབ་བོ། ། གཉིས་པ་ལ་གཉིས་ཏེ། ཕྱོགས་ཆོས་སྒྲུབ་པ་དང༌། ཁྱབ་པ་སྒྲུབ་པའོ། ། དང་པོ་ལ་གཉིས་ཏེ།
རྟེན་བརྟེན་པར་སྒྲུབ། གོམས་པ་ངང་གིས་ཁྱད་པར་དུ་འགྱུར་བར་སྒྲུབ་པའོ། ། དང་པོ་ལ་གཉིས་ལས། གཞན་ལུགས་དགག་པ་ནི། ཕྱྭ་པ་ལ་སོགས་པ་ཁ་ཅིག རྟེན་བརྟེན་པར་སྒྲུབ་པ་འདི་ལ། རིག་པའི་ཐོག་མ་དང་ཐ་མ་ཐུག་པ་མེད་པ་རྣམ་པ་གཉིས་ནི་མངོན་སུམ་གྱིས་འགྲུབ་སྟེ། རང་རིག་གིས་འགྲུབ་པའི་ཕྱིར། ཇི་ལྟར་འགྲུབ་ན། རང་རྒྱུད་ཀྱི་རིག་པ་ཙམ་རིག་པ་སྔ་མ་སྔོན་སོང་དུ་གྲུབ་པས།
རིག་པ་སྔ་མ་སྔོན་དུ་མ་སོང་བའི་རིག་པ་ཙམ་ཁེགས། དེ་ཁེགས་པས་དེའི་བྱེ་བྲག་ཤུགས་ལ་ཁེགས་ཏེ། དཔེར་ན། མདུན་གྱི་དུ་བ་མེ་སྔོན་སོང་དུ་གྲུབ་པས། དེ་སྔོན་དུ་མ་སོང་བའི་དུ་བ་ཙམ་ཡོད་པ་དངོས་སུ་ཁེགས། དེ་ཁེགས་པས་དེའི་བྱེ་བྲག་ཤུགས་ལ་ཁེགས་པ་བཞིན་ནོ། ། ཡང༌། རང་རྒྱུད་ལ་རང་རིག་གིས་རིག་པ་ཙམ་རིག་པ་ཕྱི་མ་སྐྱེད་བྱེད་དུ་གྲུབ་པས། རིག་པ་ཕྱི་མ་མི་སྐྱེད་པའི་རིག་པ་ཡོད་པ་དངོས་སུ་ཁེགས། དེ་ཁེགས་པས་དེའི་བྱེ་བྲག་ཤུགས་ལ་ཁེགས་ཏེ།
དཔེར་ན། མདུན་གྱི་སྒྲོན་མས་འོད་འབྱིན་པར་གྲུབ་པས། འོད་མི་འབྱེད་པའི་སྒྲོན་མ་ཙམ་ཁེགས། དེ་ཁེགས་པས་དེའི་བྱེ་བྲག་ཤུགས་ལ་ཁེགས་པ་བཞིན་ནོ། ། ཞེས་ཟེར། རིག་པའི་ཐོག་མཐའ་ཐུག་མེད་དུ་རང་རིག་གིས་མི་འགྲུབ་སྟེ། ཚུ་རོལ་མཛེས་པ་བ་སྐྱེ་བ་སྔ་ཕྱི་མེད་པར་འཛིན་པའི་ལོག་རྟོག་ཅན་མི་སྲིད་པར་ཐལ་བའི་ཕྱིར་རོ། ། མེ་དང་སྒྲོན་མ་དེ་སྐབས་ཀྱི་དཔེར་མི་རུང་སྟེ། དཔེ་དོན་མི་མཚུངས་པའི་ཕྱིར་རོ། ། དེ་ཡང་དུ་བ་མེ་ལས་སྐྱེ་བ་ནི་རང་གི་ཉེར་ལེན་རིགས་འདྲ་སྔ་མ་ལས་སྐྱེ་བའི་དཔེ་མ་ཡིན་ལ།
སྒྲོན་མ་རྣལ་ཀ་མས་འོད་མི་འབྱིན་པའི་རྒྱུ་མཚན་གྱིས་སོ། ། གཉིས་པ་རང་ལུགས་ལ་གཉིས་ཏེ། འདས་པ་ཐུག་མེད་དུ་སྒྲུབ་པ་དང༌། མ་འོངས་པ་ཐུག་མེད་དུ་སྒྲུབ་པའོ། ། དང་པོ་ལ། རྟགས་དགོད་པ་ནི། སྐྱེས་མ་ཐག་པའི་སེམས་ཆོས་ཅན། ཉེར་ལེན་རིག་པ་སྔ་མ་སྔོན་དུ་སོང་སྟེ། རིག་པ་ཡིན་པའི་ཕྱིར། ད་ལྟར་གྱི་རིག་པ་བཞིན།
དེའི་ཕྱོགས་ཆོས་ནི་མངོན་སུམ་གྱིས་འགྲུབ་ཅིང༌། ཉེར་ལེན་སེམས་ལས་གཞན་ལ་ལྟོས་པ་མེད་པའི་རྟགས་ཀྱིས། སྔོན་མཐར་ཐུག་མེད་ཀྱི་ཁྱབ་པ་འགྲུབ་སྟེ། རིག་པ་ཙམ་དེ་རྒྱུ་མེད་ཡིན་ནམ། རྒྱུ་དང་བཅས། གཉིས་པ་ལྟར་ན། ཉེར་ལེན་ཤེས་པ་ལས་སྐྱེ་བའམ། བེམས་པོ་ལས་སྐྱེ། གཉིས་པ་ལྟར་ན། དབང་པོ་མེད་པའི་ལུས་སམ།
དབང་པོ་དང་བཅས་པའི་ལུས་ལས་སྐྱེ། གཉིས་པ་ལྟར་ན། དབང་པོ་ཀུན་ཚོགས་པའམ། རེ་རེ་བ་ལས་སྐྱེ། ཞེས་བརྟགས་པས་རིག་པ་སྔ་མ་སྔོན་སོང་དུ་འགྲུབ་པའི་ཕྱིར། གཉིས་པ་མ་འོངས་པ་སྒྲུབ་པ་ལ་གཉིས་ཏེ། བདག་འཛིན་དང་བཅས་པའི་སེམས་ཀྱི་འཁོར་བ་འབྱུང་རུང་དུ་སྒྲུབ། བདག་འཛིན་མེད་པའི་གསལ་བ་ཙམ་ཐུག་མེད་དུ་སྒྲུབ་པའོ། ། དང་པོ་ལ། རྟགས་དགོད་པ་ནི།
རྒྱུ་ཚོགས་ཚང་ཞིང༌། གེགས་མེད་པའི་ཕྱིར། ཞེས་པའི་རྟགས་ཀྱིས་འཇིག་རྟེན་འདིར་འཁོར་བའི་ཕྱི་མཐར་ཐུག་མེད་དུ་འགྲུབ་བོ། ། ཚུལ་སྒྲུབ་པ་ལ། འཁོར་བའི་འཇུག་ལྡོག་ཤེས་དགོས་པས་དེ་ལ། དགག གཞག སྤང་གསུམ་མོ། ། དང་པོ་ནི། མུ་སྟེགས་སྤྱོད་པ་པ་ན་རེ།
ལས་དང་ལུས་དང་སེམས་གསུམ་པོ་འཁོར་བའི་རྒྱུ་ཡིན་པས། གཉིས་པོ་སྤང་བའི་ཕྱིར་དུ་དཀའ་བ་སྤྱོད་དགོས། ཞེས་ཟེར་རོ། ། ལས་དང་ལུས་འཛད་པར་བྱེད་པ་དེ་ཐར་པའི་ལམ་མ་ཡིན་ཏེ། སྲེད་པ་མ་སྤངས་པར་དེ་སྤོང་མི་ནུས་པ་དང༌། སྤངས་ཀྱང་མི་ཕན་པ་དང༌། སྲེད་པ་སྤངས་ན་དེ་ལོགས་སུ་སྤང་མི་དགོས་པས་སོ། ། རང་ལུགས་ལ་གཉིས་ཏེ། འཁོར་བར་སྐྱེ་བའི་རྒྱུ་ངོས་བཟུང་བ་དང༌། དེའི་གཉེན་པོ་དཔྱད་པའོ། །
དང་པོ་ལ། འཕེན་བྱེད་ཀྱི་རྒྱུ་དང༌། འགྲུབ་བྱེད་ཀྱི་རྒྱུའོ། ། དང་པོ་ནི། འཁོར་བར་སྐྱེ་བའི་རྒྱུའི་རྩ་བ་ནི་མ་རིག་པ་ཡིན་ཏེ། མ་རིག་པ་དེ་ལས་ཀྱང༌། ཉོན་མོངས་པ་དང༌། ལས་དང༌། འཁོར་བ་སྟེ་སྡུག་བསྔལ་གྱི་ཕུང་པོ་འབྱུང་བའི་ཕྱིར། གཉིས་པ་ནི་ཚེ་སྔ་མའི་སྐྱེ་མཆེད་འདི་དག་གི་ཉེར་ལེན་ལས་ཕྱི་མའི་སྐྱེ་མཆེད་གཞན་འབྱུང་ལ།
གཞན་དེའི་བཟང་ངན་ནི་འགྲུབ་བྱེད་ཀྱི་ལས་ཀྱིས་བྱེད་དེ། འཕེན་བྱེད་ཀྱིས་སྐྱེ་བའི་ངོ་བོ་ཙམ་འཕེན་པར་བྱེད་ལ། འགྲུབ་བྱེད་ཀྱིས་སྐྱེ་བ་དེའི་ཁྱད་པར་མང་པོ་རྣམས་འགྲུབ་པར་བྱེད་པའི་ཕྱིར། གཉིས་པ་ལ་གཉིས་ཏེ། མགོ་གནོན་པོའི་གཉེན་པོ་དང༌། དྲུངས་འབྱིན་པའི་གཉེན་པོའོ། ། དང་པོ་ནི། བྱམས་སོགས་ཆོས་ཅན། འཁོར་བའི་རྩ་བ་གཅོད་མི་ནུས་ཏེ། བདག་ཏུ་འཛིན་པ་དང་མི་འགལ་བའི་ཕྱིར།
གཉིས་པ་ནི། བདག་མེད་མངོན་སུམ་དུ་མཐོང་བས་འཁོར་བའི་རྩ་བ་སུན་འབྱིན་ནུས་ཏེ། བདག་མེད་མངོན་སུམ་དུ་རྟོགས་པའི་ཤེས་རབ་ནི་བདག་འཛིན་དང་ལྷན་ཅིག་ཏུ་མི་གནས་པའི་འགལ་བ་ཡིན་པས་ནའོ། ། རྩོད་པ་སྤང་བ་ནི། འདིར་མ་རིག་པ་འཁོར་བའི་རྒྱུར་བཤད་པ་དང༌། མདོ་ལས་སྲེད་པ་ཉིད་ཀུན་འབྱུང་གི་གཙོ་བོར་བཤད་པ་འགལ་ལོ། ། ཞེས་པ་དང༌། བདག་མེད་མངོན་སུམ་དུ་མཐོང་བས་འཁོར་བའི་རྩ་བ་སུན་འབྱིན་ནུས་ན། མཐོང་ལམ་ཐོབ་ནས་འཁོར་བར་སྐྱེ་བ་མི་སྲིད་པར་ཐལ་ལོ་ཞེས་པའི་རྩོད་པ་དང༌། དེས་དེ་སུན་འབྱིན་པར་ནུས་ན།
འཁོར་བའི་ཕྱི་མཐའ་ཡོད་པར་འགྱུར་ལ། དེ་ལྟ་ན་རྟེན་བརྟན་པར་མི་འགྲུབ་བོ། ། ཞེས་པའི་རྩོད་པ་གསུམ་ལས། དང་པོ་གཉིས་སྤོང་ཚུལ་རྣམ་འགྲེལ་དུ་གསལ་བར་གསུངས་པས་དེར་ཁ་འཕངས་ལ། རྩོད་པ་གསུམ་པས་མི་གནོད་དེ། ས་བོན་གྱི་ཐོག་མ་ཡོད་པ་མིན་ཡང༌། མེས་བསྲེགས་པ་ན་ཕྱི་མཐའ་མཐོང་བ་དེ་བཞིན་དུ། འཁོར་བའི་ཐོག་མ་མེད་ཀྱང༌། བདག་མེད་མངོན་སུམ་དུ་མཐོང་བ་ན་འཁོར་བའི་ཕྱི་མཐའ་འགྲུབ་ལ། དེའི་ཚེ་ན་རྟེན་མི་བརྟན་པར་ཁས་བླངས་ཀྱང༌།
རྩ་བའི་དམ་བཅའ་ལ་གནོད་པ་མེད་པའི་ཕྱིར། གཉིས་པ་གསལ་བ་ཙམ་ཐུག་མེད་དུ་སྒྲུབ་པ་ནི། དགྲ་བཅོམ་པ་འཆི་ཀའི་རིག་པ་ཆོས་ཅན། རང་འབྲས་གསལ་རིག་ཕྱི་མ་སྐྱེད་པར་ངེས་ཏེ། གསལ་བ་ཙམ་སྐྱེད་པ་ལ་རྒྱུ་ཚོགས་ཚང་ཞིང༌། གེགས་མེད་པའི་ཕྱིར་ནའོ། ། འདི་སྐབས་ཀྱི་རྟེན་བརྟན་པར་སྒྲུབ་བྱེད་ཀྱི་གཙོ་བོ་ནི་འདི་ཉིད་ཡིན་ལ། མ་རིག་པ་མ་སྤངས་པ་དེ་སྲིད་དུ་འཁོར་བ་འབྱུང་རུང་དུ་བསྒྲུབས་པ་དེ་ནི། གཞུང་འདིར་རྣལ་འབྱོར་མངོན་སུམ་སྒྲུབ་བྱེད་ཀྱི་རིགས་པ་ཡིན་པ་ལྟ་བུར་གསུངས་ཀྱང༌། སྙིང་རྗེ་སྐྱེ་བ་དུ་མར་གོམས་པ་མི་སྲིད་པའི་རྩོད་ལན་དུ་སྦྱར་ན་ལེགས་ཏེ།
རྣམ་འགྲེལ་ལས་དེ་ལྟར་གསུངས་པས་སོ། ། གཏན་ཚིགས་གཉིས་པ་གོམས་པ་རང་གི་ངང་གིས་ཁྱད་པར་དུ་འགྱུར་བ་ནི། རང་རིག་གིས་འགྲུབ་བོ་ཞེས་འགྲེལ་པ་འདིར་གསུངས་ལ། རྣམ་འགྲེལ་དུ། སེམས་ལ་བརྩེ་སོགས་གོམས་སྐྱེ་བས། ། རང་གི་ངང་གིས་འཇུག་འགྱུར་ཏེ། ། མེ་ལ་སོགས་པ་ཤིང་དག་དང༌། ། དངུལ་ཆུ་དང་ནི་གསེར་སོགས་བཞིན། ། ཞེས་སྒྲུབ་བྱེད་ཀྱི་རྟགས་དང་དཔེ་ཡང་གསུངས་པ་ནི། རྣལ་འབྱོར་མངོན་སུམ་སྒྲུབ་དགོས་པའི་ཕྱིར་རྒོལ་གྱི་ངོར།
རྟགས་འདིའི་ཕྱོགས་ཆོས་ཆ་མཐུན་མངོན་སུམ་གྱིས་འགྲུབ་པ་དང༌། མཚན་ཉིད་པ་རྟགས་ལས་ངེས་དགོས་པའི་ཁྱད་པར་རོ། ། གཉིས་པ་ཁྱབ་པ་སྒྲུབ་པ་ནི། དཔེའི་སྟེང་དུ་ཆ་མཐུན་པ་མངོན་སུམ་གྱིས་འགྲུབ་པ་ཡིན་ཏེ། འཇིག་སོགས་གོམས་པ་ལས་གསལ་སྣང་སྐྱེ་བར་མངོན་སུམ་གྱིས་གྲུབ་པའི་ཕྱིར་རོ། ། གཉིས་པ་མཚན་ཉིད་སྒྲུབ་པ་ནི། རྣལ་འབྱོར་མངོན་སུམ་ཆོས་ཅན། འཁྲུལ་མེད་དུ་གྲུབ་སྟེ། གཟུང་འཛིན་གཉིས་མེད་ཀྱི་ཡེ་ཤེས་ཡིན་པའི་ཕྱིར། འོ་ན་སྣང་བཅས་ཀྱི་རྣལ་འབྱོར་མངོན་སུམ་ལ་གཉིས་མེད་པ་ཇི་ལྟར་ཞེ་ན།
ཀུན་རྫོབ་ཀྱི་སྣང་བ་ནི་རྣམ་ཤེས་ལ་ཡིན་གྱི། ཡེ་ཤེས་ལ་མ་ཡིན་ཞིང༌། སྣང་བ་དེ་དཔྱད་གཞིར་བཟུང་ནས། ཆོས་དང་གང་ཟག་གི་དབང་དུ་བྱས་པའི་གཟུང་འཛིན་གཉིས་མེད་པར་མངོན་སུམ་དུ་རྟོགས་པ་ལ། སྣང་བཅས་ཀྱི་རྣལ་འབྱོར་མངོན་སུམ་དུ་གཞག་པ་ཡིན་ནོ། ། གསུམ་པ་གྲུབ་དོན་ལ་མི་འཐད་པ་སྤང་བ་ལ་གཉིས་ཏེ། སྤངས་པ་ཕུན་ཚོགས་མི་འཐད་པའི་དང༌། ཡེ་ཤེས་ཕུན་ཚོགས་མི་འཐད་པའི་རྩོད་སྤང་ངོ༌། ། དང་པོ་ནི། མུ་སྟེགས་སྤྱོད་པ་པ་ན་རེ།
དྲི་མ་སྤངས་པའི་གྲོལ་བ་ཞེས་བྱ་བ། སངས་རྒྱས་པས་འདོད་པའི་ཐར་པ་མེད་དེ། དྲི་མ་སེམས་ཀྱི་རང་བཞིན་ཡིན་པས་སྤང་མི་ནུས། ནུས་ཀྱང་སྤོང་བྱེད་ཀྱི་ཐབས་མེད་པས་མི་ཤེས། ཤེས་ནས་ལན་གཅིག་སྤངས་ཀྱང་མི་བརྟན་པའི་ཕྱིར་ཞེ་ན། དེ་སྤངས་པའི་རྣམ་གྲོལ་འཐད་དེ། དྲི་མ་གློ་བུར་བ་ཡིན་པས་སེམས་ཀྱི་རང་བཞིན་མ་ཡིན་པའི་ཕྱིར་དང༌། ཐབས་བདག་མེད་རྟོགས་པའི་ཤེས་རབ་ཡོད་པའི་ཕྱིར་དང༌། དེས་དྲི་མའི་རྒྱུ་མ་རིག་པ་སྤོང་བའི་ཕྱིར་ན་སྤངས་པ་སླར་མི་ལྡོག་པས་སོ། ། གཉིས་པ་ལ་གཉིས་ཏེ།
གོམས་པ་མི་སྲིད་པའི་རྩོད་སྤང་དང༌། ཐམས་ཅད་མཁྱེན་པ་མི་སྲིད་པའི་རྩོད་སྤང་ངོ༌། ། དང་པོ་ནི། ཐབས་དང་ཤེས་རབ་གོམས་པས་ཐམས་ཅད་མཁྱེན་པའི་ཡེ་ཤེས་འབྱུང་བ་མི་འཐད་དེ། མཆོངས་པ་དང༌། ཆུའི་དྲོད་དང༌། གསེར་བ་ཞུ་བའི་དཔེས་མཐའ་མེད་དུ་གོམས་པ་དང༌། གོམས་པ་ལས་སེམས་ཀྱི་ངང་དུ་འགྱུར་བ་མི་སྲིད་པ་དང༌། ལན་གཅིག་སྲིད་ཀྱང་སླར་ལྡོག་པའི་ཕྱིར། དཔེ་གསུམ་པོ་དེ་དོན་གསུམ་པོའི་ཤེས་བྱེད་ཀྱི་དཔེར་མི་རུང་སྟེ།
མཆོངས་པ་ལུས་ཀྱི་འབད་རྩོལ་ལ་ལྟོས་པའི་ཕྱིར་དང༌། ཆུའི་དྲོད་ཀྱི་རྟེན་མི་བརྟན་པའི་ཕྱིར་དང༌། གསེར་གྱི་ཞུ་བ་ནི་རང་རྒྱུ་ལས་སླར་འབྱུང་བ་སྐྱེ་རུང་དུ་བྱས་པའི་ཕྱིར། གཉིས་པ་ནི། སྟོང་པ་ཉིད་དང་སྙིང་རྗེ་གོམས་པ་ལས་དེའི་ངང་དུ་འགྱུར་བ་སྲིད་མོད། ཤེས་བྱ་ཀུན་ལ་མཐའ་མེད་པའི་ཕྱིར་ཀུན་མཁྱེན་སྒྲུབ་པར་དཀའོ། ། ཞེས་སྤྱོད་པ་པ་དག་ཟེར་རོ། ། ལན་ལ་གཉིས་ཏེ། དགོས་པའི་དོན་ཀུན་ཤེས་པས་ཐམས་ཅད་མཁྱེན་པར་གཞག་པ་དང༌། ཤེས་བྱའི་དོན་ཀུན་ཤེས་པས་དེར་གཞག་པ་གཉིས།
དང་པོ་ནི། གཙོ་བོའི་དོན་ལ་མི་སླུ་བའི་ཚུལ་མཁྱེན་པ་ལ་ཀུན་མཁྱེན་ཞེས་བརྗོད་པ་ཡིན་ཏེ། དཔེར་ན། མི་ཀུན་ཚོགས་ཞེས་བརྗོད་པ་བཞིན་ནོ། ། དེ་ཉིད་འཆད་པ་ནི། དགོས་པའི་དོན་ཀུན་ཤེས་པ་ལ་མཁས་པ་རྣམས་ཐམས་ཅད་མཁྱེན་པ་ཞེས་ཟེར་ཏེ། ཐམས་ཅད་འདུས་ནས་ཆོས་ཉན་ཞེས་བརྗོད་པ་ལ་བ་ལང་མེད་ཀྱང་སྐྱོན་མེད་པ་བཞིན་ནོ། ། གཉིས་པ་ནི། ཡང་ན། རྗེས་སུ་དཔག་པ་ཡིས་ཤེས་བྱ་ཐམས་ཅད་མཁྱེན་པའི་ཚད་མ་ཡོད་པར་གྲུབ་པ་ཡིན་ཏེ།
ཤིན་ཏུ་རྟོགས་དཀའ་བ་བདེན་པ་བཞིའི་དོན་མངོན་སུམ་དུ་མཐོང་ན། རྟོགས་སླ་བ་སོ་སོ་སྐྱེ་བོས་མཐོང་བ་དང་ཅིག་ཆར་དུ་རྟོགས་པ་ལ་གེགས་མེད་པའི་ཕྱིར། ཡང་ན། ཤེས་བྱའི་སྒྲིབ་པ་མ་ལུས་པར་སྤངས་པའི་རྒྱུ་མཚན་གྱིས། ཤེས་བྱ་མཐའ་མེད་པ་རྣམས་མཁྱེན་པའི་སྐད་ཅིག་མ་གཅིག་གིས་མཁྱེན་ཏེ། དཔེར་ན། བསྐལ་པའི་བར་དུ་བརྗོད་རྒྱུ་ཡང་མེ་ལོང་གི་ནང་དུ་ཅིག་ཆར་འཆར་བ་དེ་བཞིན་ནོ། ། དེ་དག་ལ་འདི་སྐད་ཅེས། དོན་ལ་བལྟ་བའི་མངོན་སུམ་དག ། རང་གིས་དྲངས་པའི་ངེས་པ་དང༌། །
གཞན་གྱིས་དྲངས་པའི་ངེས་པ་ཡིས། ། འཇུག་ཡུལ་རྟོགས་ཀྱི་རང་གིས་མིན། ། ཁ་དོག་འཛིན་པ་རེག་བྱ་ལ། ། གཞན་ངེས་མངོན་སུམ་ཡིན་སྲིད་མོད། ། ཁ་དོག་འཛིན་པའི་མངོན་སུམ་གྱིས། ། རེག་བྱ་རྟོགས་ཞེས་སྨྲ་བ་འཁྲུལ། ། ཚད་མ་གྲུབ་པའི་དོན་མཐའ་དག ། མངོན་སུམ་བཞི་པའི་སྐབས་འདིར་བསྟན། ། ཕན་བཞེད་པ་དང་སྟོན་པ་ལ། ། ཐབས་དང་ཤེས་རབ་ཅེས་བྱར་བཤད། །
ཇི་ལྟ་ཇི་སྙེད་གཟིགས་པ་ནི། ། བདེ་བར་གཤེགས་དང་སྐྱོབ་པའི་མིང༌། ། སྐྱེ་བ་དུ་མར་ཐབས་གོམས་པ། ། སྲིད་པ་མིན་ཞེས་བརྩད་པའི་ལན། ། རྒྱུ་ཚོགས་ཚང་ཞིང་གེགས་མེད་པའི། ། རྟགས་ཀྱི་འཁོར་བ་ཡོད་པར་བསྒྲུབས། ། སྟོང་ཉིད་རྟོགས་པའི་ཤེས་རབ་ཀྱིས། ། སྒྲིབ་ཀུན་འཇོམས་པའི་ཤེས་བྱེད་དུ། ། རྟེན་བརྟན་པ་དང་གོམས་པ་ལས། ། ངང་གིས་འཕེལ་བའི་གཏན་ཚིགས་བཤད། །
དེ་ཡིས་མཐར་ཕྱིན་དུས་སུ་ནི། ། མི་གནས་མྱ་ངན་འདས་པ་དང༌། ། ཇི་ལྟ་བ་དང་ཇི་སྙེད་པའི། ། ཡེ་ཤེས་གཟིགས་པ་འབད་མེད་གྲུབ། ། ཅེས་སྦྱར་བ་ཡིན་ནོ། ། གཉིས་པ་མངོན་སུམ་ལྟར་སྣང་ལ། མཚན་ཉིད། དབྱེ་བའོ། ། དང་པོ་ནི། འཁྲུལ་པའི་ཤེས་པ་ཐམས་ཅད་ནི། །
མངོན་སུམ་ལྟར་སྣང་ཉིད་དུ་འདོད། ། ཅེས་པའོ། ། གཉིས་པ་ནི། དེ་ལ་དབྱེ་ན། རྟོག་པ་དང༌། རྟོག་མེད་ཀྱི་ཤེས་པ་གཉིས། རྟོག་མེད་འཁྲུལ་པ་ལའང་རྨི་ལམ་གསལ་སྣང་ལྟ་བུ་ཡིད་ཤེས་དང༌། ཟླ་བ་གཉིས་སྣང་ལྟ་བུ་དབང་ཤེས་འཁྲུལ་པ་གཉིས་སོ། ། རྟོག་པ་ལ་རྣམ་འགྲེལ་དུ་གསུམ་དུ་བསྡུས་པ་ཡིན་ལ། ཀུན་ལས་བཏུས་སུ་དྲུག་བཤད་པ་ནི།
ལོག་རྟོག་ཟློག་པའི་ཕྱིར་དུ་གསུམ་པོ་དེ་ལས་ཕྱེ་སྟེ་གསུངས་པས་དོན་ལ་མི་མཐུན་པ་མེད་དོ། ། གསུམ་པ་ཚད་མ་དང་འབྲས་བུ་བཤད་པ་ལ་གཉིས་ཏེ། མངོན་སུམ་གྱི་དང༌། རྗེས་དཔག་གི་ཚད་འབྲས་སོ། ། དང་པོ་ལ། གཞན་ལུགས་དགག་པ། རང་ལུགས་གཞག་པ། དེ་གྲུབ་མཐའ་དང་སྦྱར་བའོ། ། དང་པོ་ལ། འདིར་འབྲས་བུ་ཞེས་བྱ་བ་ནི་ཚད་མའི་འབྲས་བུ་སྟེ།
ཚད་མ་རྒྱུད་ལ་སྐྱེད་པའི་དགོས་པའོ། ། དེ་ལ་གཉིས་ཏེ། གཞལ་བྱ་རྟོགས་པ་དང༌། འཇུག་ཡུལ་ལ་མི་སླུ་བའོ། ། འདིར་དང་པོའི་སྒྲུབ་བྱེད་འཆད་པ་སྐབས་སུ་བབ་པ་ཡིན་ལ། དེ་ལ་རང་གཞན་གྱི་སྡེ་པ་དག་མི་མཐུན་པའི་ཚུལ་ནི། མུ་སྟེགས་སྤྱོད་པ་པ། དང་པོར་དོན་ལ་བལྟ་བའི་རྟོག་མེད་ཀྱི་ཤེས་པ་ཚད་མ་དང༌། དེའི་འོག་ཏུ། དོན་གྱི་ངོ་བོ་དང་ཁྱད་པར་ངེས་པའི་རྟོག་པ་འབྲས་བུར་འདོད།
རིགས་པ་ཅན་པ། དབང་དོན་ཕྲད་པ་ཚད་མ་དང༌། དེ་ལས་སྐྱེས་པའི་དོན་རྟོགས་པ་འབྲས་བུར་འདོད། བྱེ་བྲག་པ། ཡོན་ཏན་སོགས་ཁྱད་པར་འཛིན་པ་ཚད་མ་དང༌། ཁྱད་པར་ཅན་རྫས་འཛིན་པའི་ཤེས་པ་འབྲས་བུར་འདོད། བྱེ་བྲག་ཏུ་སྨྲ་བ། དབང་པོ་གཟུགས་ཅན་པ་ཚད་མ་དང༌། དེ་ལས་བྱུང་བའི་ཤེས་པ་འབྲས་བུར་འདོད། དེ་དག་མི་འཐད་དེ།
རྫས་ཐ་དད་པ་བྱ་བྱེད་དུ་མི་རུང་བའི་ཕྱིར། གཉིས་པ་རང་ལུགས་ནི། ཚད་འབྲས་གཉིས་བསྐྱེད་བྱ་སྐྱེད་བྱེད་མ་ཡིན་ཏེ། རྣམ་པར་འཇོག་བྱེད་ཀྱི་རྒྱུ་དང༌། རྣམ་པར་བཞག་བྱའི་འབྲས་བུ་ཉིད་ལ་ཚད་མ་དང་འབྲས་བུ་ཞེས་བཞེད་པའི་ཕྱིར། འདིར་ཚད་མ་མངོན་རྗེས་གཉིས་ནི། ཁྱད་གཞི་སྟེ་བསྒྲུབ་བྱའི་ཆོས་ཅན་ནོ། ། གཞལ་བྱ་རྟོགས་པ་ནི་ཁྱད་པར་གྱི་ཆོས་དང༌། རྣམ་པར་བཞག་བྱའི་འབྲས་བུ་དང༌། བསྒྲུབ་བྱའི་ཆོས་སོ། །
དེ་ལའང་གཉིས་ཏེ། ཕྱི་རོལ་གྱི་དོན་རྟོགས་པ་དང༌། ཤེས་པ་རང་རིག་པའོ། ། འབྲས་བུ་དེའི་རྣམ་འཇོག་གི་རྒྱུ་དང༌། སྒྲུབ་བྱེད་ལ་ནི་ཚད་མ་ཞེས་བྱ་སྟེ། སྒྲུབ་བྱེད་ཚད་མ་ཞེས་བྱ་བའི་དོན་ཡིན་གྱི། མི་སླུ་བའི་རིག་པ་ལ་བྱ་བ་ནི་མ་ཡིན་ནོ། ། དེ་ལའང་གཉིས་ཏེ། གཟུང་རྣམ་དང༌། འཛིན་རྣམ་མོ། །
དང་པོ་ནི། དོན་གྱི་རྣམ་པ་ཤར་བ་སྟེ་མིང་གི་རྣམ་གྲངས་དོན་དང་འདྲ་བ་ཞེས་ཀྱང་བྱའོ། ། འདི་མ་དཔྱད་པའི་ཚེ་དོན་རིག་གི་སྒྲུབ་བྱེད་དང༌། དཔྱད་པའི་ཚེ་རང་རིག་གི་སྒྲུབ་བྱེད་དུ་འགྱུར་བ་ཡིན་ལ། འཛིན་རྣམ་ནི་གནས་སྐབས་ཐམས་ཅད་དུ་རང་རིག་པའི་སྒྲུབ་བྱེད་དོ། ། འོ་ན་དོན་དང་འདྲ་བ་དེ། འབྲས་བུ་གཉིས་ཀའི་སྒྲུབ་བྱེད་ཡིན་ནམ། གང་རུང་གཅིག་གི་ཡིན། དང་པོ་ལྟར་ན། འགལ་བ་ལ་མི་འཁྲུལ་བར་འགྱུར་ལ།
གཉིས་པ་ལྟར་ན། ཚད་འབྲས་དང་པོའི་སྐབས་སུ་དོན་རིག་པ་དང༌། ཕྱི་མར་རང་རིག་པ་འབྲས་བུར་བཤད་པ་འགལ་ལོ། ། ཞེ་ན། མདོ་སྡེ་པའི་གྲུབ་པའི་མཐའ་མཐར་ཐུག་པ་ལ། དོན་སྣང་གི་ཤེས་པས་ཕྱི་རོལ་གྱི་དོན་རིག་པར་ཁས་མི་ལེན་པའི་ཕྱིར་བརྟག་པ་གཉིས་པ་ལྟར་ཁས་ལེན་ལ། དེ་ལྟ་ན་ཡང༌། ཉེས་པ་དེས་མི་གནོད་དེ། འཇིག་རྟེན་ན་ཕའི་གཟུགས་དང་འདྲ་བ་ལ་བུས་ཕའི་གཟུགས་འཛིན་ཞེས་བརྗོད་པ་ལྟར། དོན་སྣང་གི་ཤེས་པས་དོན་རིག་གོ་ཞེས་འཇིག་རྟེན་ན་གྲགས་པ་ལྟར།
ཚད་འབྲས་དང་པོའི་རྣམ་གཞག་མཛད་པ་ཡིན་པས་སོ། ། གསུམ་པ་དེ་གྲུབ་མཐའ་བཞི་དང་སྦྱར་ན། འབྲས་བུ་དོན་རིག་དང་རང་རིག་གཉིས་སུ་གྲངས་ངེས་པར་བཤད་པ་དེ་ལ། རང་རིག་གི་ཚད་འབྲས་ཀྱི་རྣམ་གཞག་ནི། རང་རིག་ཁས་ལེན་པའི་གྲུབ་མཐའ་ཕལ་ཆེར་མཐུན་ཏེ། ཇི་སྐད་དུ། འདི་ནི་ཀུན་ལ་སྦྱར་བར་བྱ། ། ཞེས་གསུངས་པས་སོ། ། དེའི་ཚེ་ན། གཟུང་རྣམ་གཞལ་བྱ་ལ་རང་རིག་འབྲས་བུར་འཇོག་པ་ནི་མ་ཡིན་ཏེ།
རྣམ་བརྫུན་པས་གཟུང་རྣམ་ཤེས་པར་མི་འདོད་པས་སོ། ། འོ་ན་དོན་རིག་གི་ཚད་འབྲས་ཀྱང་འཇོག་ཚུལ་མཚུངས་སམ་ཞེ་ན། མི་མཚུངས་ཏེ། དོན་རིག་སྨྲ་བས་རང་རང་གི་གྲུབ་མཐའི་སྟོབས་ཀྱིས་ཚད་འབྲས་འཇོག་པས་སོ། ། ཇི་ལྟར་ཞེ་ན། བྱེ་བྲག་ཏུ་སྨྲ་བས། དོན་རྟོགས་མཚན་ཉིད་པ་དང༌། དོན་མཐོང་བའི་རྟེན་བཅས་ཀྱི་དབང་པོ་ཚད་འབྲས་བུ་འདོད། མདོ་སྡེ་པས། དོན་རྟོགས་བཏགས་པ་བའི་ཐ་སྙད་དང༌།
དོན་དང་འདྲ་བར་སྐྱེས་པའི་ཤེས་པ་ཚད་འབྲས་སུ་འདོད། སེམས་ཙམ་རྣམ་བདེན་པས། གཟུང་རྣམ་ཉམས་སུ་མྱོང་བའི་རང་རིག་དང༌། གཟུང་རྣམ་དེ་འཇལ་བའི་འཛིན་རྣམ་ཚད་འབྲས་སུ་འདོད། རྣམ་བརྫུན་པ། གཟུང་འཛིན་གཉིས་མེད་ཀྱི་རང་རིག་དང༌། དེའི་འཛིན་རྣམ་ཚད་འབྲས་སུ་བཞེད་དོ་ཞེས་བཤད་ན་ལེགས་ཀྱང༌། འགྲེལ་པ་འདི་དང༌། སློབ་དཔོན་རྩང་ནག་པས། དོན་དུ་སྣང་བའི་སྒྲོ་བཏགས་གཞལ་བྱ།
དེ་འཛིན་པའི་ཤེས་པ་ཚད་མ་རང་རིག་བཏགས་པ་བའི་ཐ་སྙད་འབྲས་བུར་འདོད་དོ། ། ཞེས་བཤད། དེ་ཡང་རྩང་ནག་པ་ནི། ཚད་འབྲས་གཉིས་མཚན་མཚོན་དུ་འཇོག་པ་ལྟ་ཞོག བསྒྲུབ་བྱ་སྒྲུབ་བྱེད་དུ་ཡང་མི་འདོད་པས་འཛིན་རྣམ་ཚད་མར་བཞག་ཀྱང་འགལ་བ་མེད་ལ། འགྲེལ་པ་འདིར་ནི། གཞལ་བྱ་གཟུང་རྣམ་དེ་འཛིན་པའི་ཤེས་པ་ཚད་མ། ཞེས་གསུངས་པས། དེ་ལ་རང་རིག་བཏགས་པ་བས་ཁྱབ་པ་ཉིད་དུ་ཁས་ལེན་པ་ལ་འགལ་བ་མེད་དོ། ། འོ་ན་དེ་ལྟར་བཞི་ལས།
སྡེ་བདུན་མཛད་པའི་རང་ལུགས་གང་ཡིན་ཞེ་ན། ཕྱྭ་བསྡུས་རྗེས་འབྲང་དང་བཅས་པ་ནི། ཕྱི་རོལ་གྱི་དོན་ཁས་ལེན་པའི་ཚེ། མདོ་སྡེ་པའི་ལུགས་བཀག་ནས། བྱེ་བྲག་ཏུ་སྨྲ་བའི་ལུགས་ལྟར་དོན་རྟོགས་མཚན་ཉིད་པ་འབྲས་བུར་ཁས་ལེན་ལ། བསྟན་བཅོས་འདིར་ནི། ལུགས་དེ་ལེགས་པར་བཀག་ནས། ཕྱི་རོལ་གྱི་དོན་ཁས་ལེན་པ་ན། ཕྱི་དོན་གཞལ་བྱ་ལ། རང་རིག་མཚན་ཉིད་པ་དང༌།
དོན་རིག་བཏགས་པ་བའི་ཐ་སྙད་འབྲས་བུར་འཇོག་པ་དེ། མདོ་སྡེ་པའི་རང་ལུགས་ཡིན་པ་དེ་ཉིད། བསྟན་བཅོས་འདིར་ཕྱི་རོལ་གྱི་དོན་སྒྲུབ་པའི་སྐབས་སུ་རང་ལུགས་མཐར་ཐུག་པའོ། ། ཞེས་བཞེད་པ་ཡིན་ནོ། ། གཉིས་པ་རྗེས་དཔག་གི་ཚད་འབྲས་ལ། མདོ་སྡེ་པའི་ལུགས་དང༌། རྣམ་རིག་པའི་ལུགས་སོ། ། དང་པོ་ནི། རློམ་ཚོད་ལ་ལའི་མེ་རང་མཚན་དང༌། སོང་ཚོད་ལ་ལ་མེའི་ཚོགས་དོན་གྱི་གཞན་སེལ་གཞལ་བྱ་ལ།
ཚུལ་གསུམ་པ་ཅན་གྱི་དུ་བའི་རྟགས་ལས་བྱུང་བའི་སྟེ་རྟེན་པའི་གཞན་སེལ་བའི་ཡུལ་ཅན་གྱི་བློ་ཚད་མ་ཉིད་ཡིན་ལ། གཞན་སེལ་དེ་རྟོགས་པ་འབྲས་བུ་ཡིན་ཞེས་མཁས་པ་རྣམས་བཞེད་དོ། ། དེའང་འདི་ལྟར། སྣང་བརྟགས་སོ་སོར་མ་ཕྱེ་བའི་ལ་མེའི་ཚོགས་དོན་གཞལ་བྱ། ཚུལ་གསུམ་ཚང་བའི་རྟགས་ལ་བརྟེན་ནས་ཚོགས་དོན་དེ་ལ་སྒྲོ་འདོགས་གསར་དུ་གཅོད་བྱེད་ཀྱི་བློ་ཚད་མ། དེ་རྟོགས་པ་འབྲས་བུ། ཞེས་འཇོག་པའི་དོན་ནོ། ། འདིར་ཕྱི་རོལ་གྱི་དོན་རྟོགས་པའི་མངོན་སུམ་མི་བཞེད་ཀྱང༌། རྗེས་དཔག་མི་བཞེད་པ་མ་ཡིན་ཏེ། དེ་རྟོགས་པའི་ཚད་མ་བཞེད་པའི་ཕྱིར་དང༌།
ཕྱི་རོལ་གྱི་དོན་ནི་སེམས་ཙམ་པའི་ངོར་རྟགས་ཀྱིས་སྒྲུབ་དགོས་པར་བཞེད་པའི་ཕྱིར། འདི་ཡང་དེའི་གཞན་སེལ་རྟོགས་པ་ལ་དེ་རྟོགས་པར་གཞག་པའོ། ། གཉིས་པ་ནི། ཁ་ཅིག་ན་རེ། རྣམ་རིག་པའི་ལུགས་ལ་འབྲས་རྟགས་མི་བཞེད་དེ། བཞེད་ན། དུར་སྣང་གི་བློ་དེ་མེར་སྣང་གི་བློའི་འབྲས་བུ་ཡིན་དགོས་པ་ལས། དེ་ཡང་མ་ཡིན་ཏེ། དུར་སྣང་སྔར་བྱུང་ལ། མེར་སྣང་ཕྱིས་འབྱུང་བའི་ཕྱིར།
ཞེ་ན། མེར་སྣང་བག་ཆགས་ཀྱི་སྙིང་པོ་ལས་དུར་སྣང་བའི་བག་ཆགས་སྐྱེ་བ་དེས་ན། དུ་བར་སྣང་བའི་རྟགས་ཀྱིས། ལར་སྣང་བའི་སྟེང་དུ། མེར་སྣང་སྔ་མའི་བག་ཆགས་སྔོན་དུ་སོང་བར་རྟོགས་པའི་བློ་ཆོས་ཅན། རྗེས་དཔག་ཡིན་ཞེས་མཁས་པ་རྣམས་བཞེད་དེ། ཚུལ་གསུམ་པ་ཅན་གྱི་རྟགས་ལ་བརྟེན་ནས་རང་གི་འཇུག་ཡུལ་ལ་སྐྱེས་བུ་མི་སླུ་བའི་རིག་པ་ཡིན་པའི་ཕྱིར། དེ་དག་ལ་འདི་སྐད་ཅེས། ཚད་འབྲས་གཉིས་ལ་ཁྱབ་པ་ཡི། ། སྒོ་བཞི་བརྩི་བ་འཕགས་ཡུལ་གྱི། །
གཞུང་ལུགས་དག་ནས་འབྱུང་བ་མེད། ། འཇོག་བྱེད་ཅེས་པ་སྒྲུབ་བྱེད་ཀྱི། ། མིང་ཡིན་རྣམ་པར་གཞག་བྱ་ཡང༌། ། བསྒྲུབ་བྱའི་མིང་ཡིན་དེ་ཙམ་གྱིས། ། མཚན་མཚོན་ཉིད་དུ་ཁས་ལེན་ན། ། ཧ་ཅང་ཐལ་བར་འགྱུར་ཕྱིར་རོ། ། རྔོག་ལོ་ཆེན་པོ་ཚད་མ་ནི། ། རྫས་ཡོད་དོན་དང་འབྲས་བུ་ཡང༌། ། བཏགས་ཡོད་མིང་ཡིན་དེ་ལྟ་ནའང༌། ། བསྒྲུབ་བྱ་སྒྲུབ་བྱེད་མ་ཡིན་ཏེ། །
ཆོས་ཅན་ཚད་མས་ངེས་པའི་བློས། ། དེ་ཡི་སྟེང་དུ་དོན་རྟོགས་པ། ། གྲུབ་ཟིན་ཕྱིར་ན་སྒྲུབ་མི་དགོས། ། དོན་རྟོགས་པ་ཡང་དོན་འདྲ་བའི། ། བཏགས་མིང་ཡིན་གྱི་བཤད་འཇུག་གི ། རྒྱུ་མཚན་ཡོད་པའི་མིང་མིན་ཏེ། ། ཤེས་པ་རྣམ་བཅས་ཕྱོགས་ལ་ནི། ། དོན་རྟོགས་མེད་པའི་ཕྱིར་ཞེས་བཞེད། ། ཕྱྭ་པ་རང་རིག་གཞན་རིག་གི ། ཚད་མ་གཉིས་པོ་འབྲས་བུ་དང༌། །
རང་མྱོང་བ་དང་གཞན་མྱོང་བས། ། སྒྲོ་འདོགས་གཅོད་པ་ཚད་མ་ཉིད། ། ཡིན་ཕྱིར་མཚན་མཚོན་ཉིད་རིགས་ཀྱང༌། ། བསྒྲུབ་བྱ་སྒྲུབ་བྱེད་དངོས་མིན་ཏེ། ། ཐ་སྙད་འབའ་ཞིག་སྒྲུབ་པ་ནི། ། རྨོངས་པ་ཁོ་ནའི་དབང་བྱས་ཕྱིར། ། མཁས་ལ་ཚད་མ་དང་འབྲས་བུ། ། འཇོག་པ་མེད་པར་འགྱུར་ཞེས་ཟེར། ། བསྟན་བཅོས་འདིར་ནི་དོན་འདྲ་བ། ། དོན་རྟོགས་པ་ཡི་སྒྲུབ་བྱེད་མིན། །
རང་ཉིད་རིག་པའི་སྒྲུབ་བྱེད་དངོས། ། ཡིན་ཞེས་མདོ་སྡེ་སྨྲ་བའི་ལུགས། ། དེ་ཡི་ཕྱིར་ན་བསྒྲུབ་བྱ་དང༌། ། འབྲས་བུ་རང་རིག་ཁོ་ནར་ངེས། ། སྒྲུབ་བྱེད་གཟུང་བའི་རྣམ་པ་དང༌། ། འཛིན་པའི་རྣམ་པའི་བྱེ་བྲག་གིས། ། གཉིས་ཡིན་གཉིས་ཀའང་དོན་སྒྲུབ་པ། ། ཡིན་ཕྱིར་ཐ་སྙད་འབའ་ཞིག་དང༌། ། གྲུབ་ཟིན་གྲུབ་པའང་མ་ཡིན་ཏེ། ། དོན་སྣང་ཤེས་པས་དོན་རྟོགས་པ། །
མ་གྲུབ་པ་ཉིད་ཡིན་ཕྱིར་དང༌། ། དེ་ཡི་སྟེང་དུ་དོན་རྟོགས་པ། ། བཀག་ནས་རང་ཉིད་རིག་པ་ནི། ། ངེས་པར་བསྒྲུབ་བྱ་ཡིན་ཕྱིར་རོ། ། སྒྲུབ་བྱེད་གཉིས་པོ་རྣམ་བཅས་དང༌། ། རྣམ་མེད་སྨྲ་བའི་གཞུང་གིས་ཕྱེ། ། ཞེས་སྦྱར་བ་ཡིན་ནོ། ། ཚད་མ་རིགས་པའི་གཏེར་ལས་མངོན་སུམ་བརྟག་པའི་རབ་ཏུ་བྱེད་པ་སྟེ་དགུ་པ་རྣམ་པར་བཤད་པའོ།། །། གཉིས་པ་རྗེས་དཔག་བཤད་པ་ལ། མཚམས་སྦྱར་བ་དང༌།
སོ་སོའི་དོན་ནོ། ། དང་པོ་ནི། རྗེས་དཔག་ལ་དངོས་བཏགས་མ་ཕྱེ་བར་དབྱེ་ན། རང་དོན་དང༌། གཞན་དོན་རྗེས་དཔག་རྣམ་པ་གཉིས་སོ། ། གཉིས་པ་ལ་གཉིས་ལས། དང་པོ་ལ། མཚན་ཉིད་དང༌། དེའི་རང་བཞིན་ངེས་པར་བྱ་བའོ། ། དང་པོ་ནི།
ཚུལ་གསུམ་པའི་རྟགས་ལས་དོན་ཏེ་གཞལ་བྱ་མཐོང་བ་སྟེ་རྟོགས་ཤིང༌། འཇུག་ཡུལ་ལ་གསར་དུ་མི་སླུ་བའི་རིག་པ་ཡིན་པའོ། ། གཉིས་པ་ལ་གཉིས་ཏེ། གང་གིས་རྟོགས་པའི་རྟགས་དང༌། དེས་རྟོགས་པའི་སྒྲུབ་བྱའོ། ། དང་པོ་ལ་གཉིས་ཏེ། རྟགས་ཀྱི་ལྟོས་གཞི་ངོས་བཟུང་བ་དང༌། དེ་ལ་ལྟོས་པའི་རྟགས་ཀྱི་རབ་ཏུ་དབྱེ་བའོ། ། དང་པོ་ལ་གསུམ་སྟེ། ཚུལ་དང་པོའི་ལྟོས་གཞི་ཕྱོགས།
རྗེས་སུ་འགྲོ་ལྡོག་གི་ལྟོས་གཞི་མཐུན་ཕྱོགས་མི་མཐུན་ཕྱོགས། དེ་དག་ལྟོས་གཞིར་འཇོག་པའི་འཐད་པའོ། ། དང་པོ་ལ་གཉིས་ཏེ། རྗེས་སུ་དཔག་བྱའི་སྒྲ་དོན་སྤྱིར་བསམ་པ། སྐབས་སུ་བབ་པའི་དོན་གྱི་ཁྱད་པར་ངེས་པར་བྱ་བའོ། ། དང་པོ་ལ་གསུམ་སྟེ། གང་ལ་འཇུག་པ་ཡུལ་གྱི་ངེས་པ། གང་དུ་འཇུག་པ་གནས་སྐབས་ཀྱི་ངེས་པ། ཇི་ལྟར་འཇུག་པ་སྒྲའི་མཚན་ཉིད་དོ། ། དང་པོ་ནི།
ཕྱོགས་ཞེས་པའི་མིང་ནི་ཆོས་དང་ཆོས་ཅན་གྱི་ཚོགས་པ་བརྗོད་པ་ལ་དངོས་མིང་ཡིན་ཞིང༌། ཕྱོགས་མཚན་ཉིད་པ་དེའི་ཕྱོགས་རེས་ཟིན་པའི་ཕྱིར་ན། ཡ་གྱལ་གཉིས་ལའང་ཕྱོགས་ཀྱི་མིང་བཏགས་ནས་འཇུག་པ་ཡིན་ཏེ། ཕྱོགས་གླང་ཞབས་ཀྱིས། རྟགས་ཀྱི་བསྒྲུབ་བྱ་ཚོགས་པ་ཉིད། ། ཡིན་ཕྱིར་ཆོས་དང་ཆོས་ཅན་དག ། གཙོ་བོ་མིན་ཀྱང་ཕྱོགས་གཅིག་ཕྱིར། ། བསྒྲུབ་བྱ་ཉིད་དུ་འདོགས་པ་ཡིན། ། ཞེས་གསུངས་པས་སོ། ། གཉིས་པ་ནི།
འོ་ན་ཕྱོགས་ཀྱི་མིང་དོན་གསུམ་ལ་འཇུག་ན་འཇུག་པ་འཆོལ་བར་འགྱུར་རོ། ། ཞེ་ན། མ་ཡིན་ཏེ། སྐབས་སྟོབས་ཀྱིས་གོ་བའི་ཕྱིར། སེནྡྷ་བའི་སྒྲ་བཞིན་ནོ། ། གསུམ་པ་ལ་གཉིས་ཏེ། དངོས་མིང་དང་བཏགས་མིང་གི་ཁྱད་པར། དངོས་དང་བཏགས་ཆོས་བསམ་པའོ། ། དང་པོ་ནི། རྒྱུ་མཚན་དང་དགོས་པ་ལ་མ་ལྟོས་པར།
སྔོན་ཏེ་ཐོག་མར་སྦྱར་བའི་མིང་གང་ཞིག ཐ་སྙད་ཀྱི་དུས་སུའང་དོན་དེ་ཉིད་གོ་བ་ནི་དངོས་མིང་ཡིན་ལ། དེ་ལ་བརྟེན་ནས་གཞན་ལ་གྲགས་པའི་མིང་ཞིག དགོས་པ་དང་རྒྱུ་མཚན་འགའ་ལ་ལྟོས་ནས། དོན་གཞན་རྟོགས་པའི་ཆེད་དུ་སྦྱར་བའི་མིང་དེ་བཏགས་པའི་མིང་དུ་འདོད་དོ། ། གཞུང་འདིར་དེ་ལྟར་བཤད་པ་དེ་ནི། མིང་གཉིས་ཀྱི་མཚན་གཞི་ངོས་བཟུང་བ་ཡིན་ལ། སྨྲ་སྒོ་ལས་ནི། ཇི་སྐད་དུ། དེ་ཡང་མིང་གི་ཐོག་མ་དང༌། །
རྗེས་སུ་གྲུབ་པ་རྣམ་པ་གཉིས། ། ཐོག་མ་འདོད་རྒྱལ་མིང་ཡིན་ཏེ། ། རྗེས་གྲུབ་དང་ནི་དོན་ལྡན་དང༌། ། འདོད་རྒྱལ་གཉིས་ཀར་འདོད་པ་ཡིན། ། ཞེས་གསུངས་པ་དེའི་དོན་ནི། མིང་ལ་གཉིས་ཏེ། ཐོག་མ་ཉིད་དུ་གྲུབ་པའི་མིང་དང༌། རྗེས་སུ་གྲུབ་པའི་མིང་གཉིས། དེ་ལའང་འདོད་རྒྱལ་དང༌། དོན་ལྡན་གཉིས།
དེ་ལྟར་གསུམ་ལས། དང་པོ་གཉིས་ལ་དངོས་མིང་གིས་ཁྱབ་ཅིང༌། གསུམ་པ་ལ་དངོས་མིང་དང༌། བཏགས་མིང་དུ་ཕྱེ་བ་ཡིན་ནོ། ། དེས་ན་འདོད་རྒྱལ་གྱི་མིང་ངམ། དངོས་ཀྱི་སྒྲ་བཤད་གསུམ་པོ་གང་རུང་ཚང་བའི་མིང་དེ་དངོས་མིང་གི་མཚན་ཉིད། དཔེར་ན། རི་དྭགས་ཀྱི་རྒྱལ་པོ་ལ་སེང་གེ་ཞེས་བརྗོད་པ་ལྟ་བུ་འདོད་རྒྱལ་ཐོག་མའི་མིང་དང༌། ཁྱི་ནག་པོ་ལ་དུང་ཞེས་བརྗོད་པ་ལྟ་བུ་རྗེས་གྲུབ་ཀྱི་འདོད་རྒྱལ་ཞེས་བྱའོ། ། དོན་དང་ལྡན་པའི་མིང་གང་ཞིག
བཏགས་པའི་སྒྲ་བཤད་པ་ལྔ་པོ་གང་རུང་གི་སྒོ་ནས་སྒྲ་བཤད་དུ་ཡོད་པའི་མིང་དེ། བཏགས་མིང་གི་མཚན་ཉིད། དབྱེ་ན། འདྲ་བ་རྒྱུ་མཚན་དུ་བྱས་པ་དང༌། འབྲེལ་བ་རྒྱུ་མཚན་དུ་བྱས་པ་དང༌། དེ་གཉིས་ཀ་ལས་བཟློག་པ་རྒྱུ་མཚན་དུ་བྱས་པ་དང་གསུམ་མོ། ། དང་པོ་གཉིས་རྟོགས་སླ་ལ། གསུམ་པ་ནི། བླུན་པོ་ལ་ལྷ་དགའ་བ་དང༌། མིག་དམར་ལ་བཀྲ་ཤིས་ཞེས་བརྗོད་པ་ལྟ་བུའོ། །
གཉིས་པ་དངོས་དང་བཏགས་ཆོས་བསམ་པ་ལ་གཉིས་ཏེ། ཚོགས་དོན་ལ་དངོས་ཆོས་བསམ་པ་དང༌། ཡ་གྱལ་གཉིས་ལ་བཏགས་ཆོས་བསམ་པའོ། ། དང་པོ་ནི། ཚོགས་དོན་ལ་ཕྱོགས་སྒྲ་དངོས་མིང་དུ་འཇུག་པ་ཡིན་ཏེ། རྟོག་གེ་ལ་མཁས་པ་རྣམས་ལ་དོན་དེ་ལ་མིང་དེ་གདོད་མ་ནས་གྲུབ་པའི་ཕྱིར། གཉིས་པ་ལ་གསུམ་སྟེ། འདོགས་པའི་རྒྱུ་མཚན། བཏགས་པའི་དགོས་པ། དངོས་ལ་གནོད་བྱེད་དོ། །
དང་པོ་ནི། བཏགས་མིང་དུ་འཇུག་པ་ལ་ནི་འདྲ་བའི་རྒྱུ་མཚན་གཞན་ལ་ལྟོས་པ་དང༌། འབྲེལ་བའི་རྒྱུ་མཚན་གཞན་ལ་ལྟོས་པ་གཉིས་ལས། དང་པོ་ནི། སྨན་བྱ་རོག་རྐང་ཞེས་པ་ལྟ་བུའོ། ། གཉིས་པ་ལ་རྒྱུ་འབྲས་ཀྱི་འབྲེལ་པ་རྒྱུ་མཚན་དུ་བྱས་པ་དང༌། ཚོགས་པའི་འབྲེལ་བ་རྒྱུ་མཚན་དུ་བྱས་པ་གཉིས། དེ་ལའང་ཚོགས་པའི་མིང་ཡ་གྱལ་ལ་བཏགས་པ་དང༌། ཡ་གྱལ་གྱི་མིང་ཚོགས་པ་ལ་བཏགས་པ་གཉིས་ལས། འདིར་ནི་དང་པོའི་དབང་དུ་བྱས་པ་ཡིན་ཏེ།
གཉིས་པོ་ཕྱོགས་མཚན་ཉིད་པ་དེའི་ཕྱོགས་གཅིག་ཡིན་པའི་ཕྱིར། དཔེར་ན་རས་ཡུག་གི་ཕྱོགས་གཅིག་ཚིག་པ་ལ་རས་ཡུག་ཚིག་ཅེས་བརྗོད་པ་ལྟ་བུའོ། ། གཉིས་པ་བཏགས་པའི་དགོས་པ་ལ་གཉིས་ཏེ། ཆོས་ལ་ཕྱོགས་སྒྲ་བཏགས་པའི་དགོས་པ་དང༌། ཤེས་འདོད་ཆོས་ཅན་ལ་བཏགས་པའི་དགོས་པའོ། ། དང་པོ་ནི། བསྒྲུབ་བྱའི་ཆོས་ལ་བསྒྲུབ་བྱར་མིང་བཏགས་པ་ཆོས་ཅན། དགོས་པ་ཡོད་དེ། གཏན་ཚིགས་བསྒྲུབ་བྱའི་རྗེས་འགྲོ་བ། ། ཞེས་མ་སྦྱར་བར།
གཏན་ཚིགས་ཆོས་ཀྱི་རྗེས་འགྲོ་བ། ། ཞེས་སྦྱར་ན། འགལ་བའི་གཏན་ཚིགས་ཡང་དག་ཏུ་ལོག་པར་རྟོག་པ་སྤང་བའི་ཕྱིར་རམ། སྐབས་འགའ་ཞིག་ཏུ་སྡེབ་སྦྱོར་གྱི་ངོར་བྱས་ནས་བཏགས་པ་ཡིན་པའི་ཕྱིར་རོ། ། གཉིས་པ་ནི། ཤེས་འདོད་ཆོན་ཅན་ལ་ཕྱོགས་ཞེས་གསུངས་པ་ཆོས་ཅན། དགོས་པ་ཡོད་དེ། ཆོས་ཅན་གྱི་ཆོས་ཤེས་བརྗོད་ན། མཐུན་པ་དཔེའི་ཆོས་ཅན་ལ་ཡོད་པའམ། མི་མཐུན་པ་དཔེའི་ཆོས་ཅན་ལ་ཡོད་པ་ཚུལ་དང་པོ་ཡིན་ནམ་སྙམ་པའི་འཁྲུལ་གཞི་ཡོད་ལ།
དེ་དག་གང་ཡང་མ་ཡིན་ཞེས་མཐའ་རྣམས་བཀག་ན་ཡུན་རིང་པོ་འགོར་ཞིང༌། ཤེས་འདོད་ཆོས་ཅན་གྱི་ཆོས་ཤེས་དངོས་མིང་ནས་བརྗོད་ན། ཕྱོགས་ཆོས་མཐུན་ཕྱོགས་ཡོད་མེད་དང༌། ། ཞེས་ཡི་གེ་མ་ཉམས་པས་སྡེབ་སྦྱོར་ཉམས་པར་འགྱུར་ལ། ལོག་རྟོག་མེད་ཅིང༌། ཚུལ་དང་པོ་བདེ་བླག་ཏུ་རྟོགས་པར་བྱ་བའི་ཕྱིར་དུ་བཏགས་པས་སོ། ། གསུམ་པ་བཏགས་པ་ལ་མ་བཏགས་པའི་ཕྱོགས་དང་མཚུངས་པའི་རྩོད་པ་སྤང་བ་ནི། ཕྱོགས་ཀྱི་ཆོས་ཤེས་བརྗོད་པ་དང༌། ཆོས་ཅན་གྱི་ཆོས་ཤེས་བརྗོད་པ་གཉིས། འཁྲུལ་གཞི་ཡོད་མེད་མཚུངས་ཏེ།
ཆོས་ཅན་གྱི་སྒྲ་དེ་དོན་གསུམ་ལ་འཇུག་པ་བཞིན་དུ། ཕྱོགས་ཀྱི་སྒྲ་ཡང་དོན་གསུམ་ལ་འཇུག་པའི་ཕྱིར། ཞེ་ན་མི་མཚུངས་ཏེ། འཇིག་རྟེན་ན་གྲགས་པའི་སྒོ་ནས་ཁྱད་པར་ཡོད་པའི་ཕྱིར། ཇི་ལྟར་ཞེ་ན། སྤྱིར་ཕྱོགས་ཞེས་པའི་སྒྲ་སྤྱི་སྒྲ་ཡིན་ཀྱང༌། ཆོས་ཤེས་པའི་ཚིག་དང་འབྲེལ་བའི་ཚེ། རྩོད་གཞི་ཆོས་ཅན་ཉིད་ཡིན་ཏེ། དཔེར་ན། ལག་ལྡན་ཞེས་བརྗོད་པ་བཞིན་ནོ། །
ཆོས་དང་འབྲེལ་ཡང༌། ཆོས་ཅན་གྱི་སྒྲས་རྩོད་གཞིའི་ཆོས་ཅན་ངེས་པར་མི་ནུས་ཏེ། དཔེར་ན། མགོ་ལྡན་ཞེས་བརྗོད་པ་བཞིན་ནོ། ། གཞུང་འདིས་ནི། སྤྱིར་ཤེས་འདོད་ཆོས་ཅན་ལ་ཕྱོགས་སྒྲ་བཏགས་མིང་དུ་འཇུག་ཀྱང༌། ཕྱོགས་ཆོས་ཞེས་བརྗོད་པའི་ཚེ། དེ་ལ་དེ་དངོས་མིང་དུ་འཇུག་པར་བསྟན་ནོ། ། གསུམ་པ་ནི། བསྒྲུབ་བྱའི་ཆོས་དང༌།
ཤེས་འདོད་ཆོས་ཅན་གཉིས་ཀ་ཆོས་ཅན། བསྒྲུབ་བྱ་ཉིད་མ་ཡིན་ཏེ། དེའི་མཚན་ཉིད་ཚང་བ་མེད་པའི་ཕྱིར་རོ། ། གཉིས་པ་སྐབས་དོན་གྱི་ཁྱད་པར་ངེས་པར་བྱ་བ་ནི། རང་གི་སྟེང་དུ་གྲུབ་བསལ་མེད་པའི་བསྒྲུབ་བྱའི་ཆོས་དཔག་པའི་གཞིར་བཟུང་བ་ནི། ཤེས་འདོད་ཆོས་ཅན་གྱི་མཚན་ཉིད་ཡིན་ལ། དེ་ལ་རྟགས་སུ་བཟུང་བྱ་ཚད་མས་གྲུབ་པ་ནི། ཕྱོགས་ཆོས་ཀྱི་མཚན་ཉིད་དོ། ། གཉིས་པ་རྗེས་སུ་འགྲོ་ལྡོག་གི་ལྟོས་གཞི་ལ་གསུམ་ལས། གཞན་ལུགས་དགག་པ་ནི།
བོད་ཀྱི་རྟོག་གེ་པ་རྣམས། བསྒྲུབ་བྱའི་ཆོས་དང་ལྡན་པ་དང་མི་ལྡན་པ་ལ། མཐུན་ཕྱོགས་དང་མི་མཐུན་ཕྱོགས་ཀྱི་མཚན་ཉིད། ཅེས་ཟེར་ཞིང༌། ཕྱོགས་གཉིས་པོ་ཕན་ཚུན་སྤངས་པའི་དངོས་འགལ་དུ་བསམས་ནས། ཕུང་གསུམ་བྱུང་བར་དོགས་པ་ལ། ཚད་མའི་ཡུལ་མི་ཤེས་པའི་བོད་འགའ་ཞིག རྫས་ལྡོག་རྣམ་པར་ཕྱེ་སྟེ་སྨྲ་བར་བྱེད་དོ། ། དེ་ཡང་རྫས་ལ་བརྟེན་པའི་ཆོས་སྒྲུབ་པའི་ཚེ། ལྡོག་པ་ལ་ཕུང་གསུམ་སྲིད་ཀྱང་སྐྱོན་མ་ཡིན།
ལྡོག་པ་ལ་བརྟེན་པའི་ཆོས་སྒྲུབ་པའི་ཚེ། ལྡོག་པ་ལ་ཁ་ཚོན་ཆོད། རྫས་ལ་ཕུང་གསུམ་སྲིད་ཀྱང་སྐྱོན་མ་ཡིན། གྲུབ་པའི་ཚུལ་ཡང༌། རྫས་ཆོས་རྣམས་ནི་ངོ་བོ་གཅིག་དང་ཐ་དད་དང་ལྡན་པ་གང་རུང་དུ་གྲུབ་ལ། ལྡོག་ཆོས་སྒྲུབ་པའི་ཚེ། རང་ལྡོག་རྟེན་ཙམ་དུ་སྒྲུབ་པ་ཡིན་ཞེས་ཟེར་རོ། ། དེ་དགག་པ་ལ་གསུམ་སྟེ། ཕྱོགས་གཉིས་སུ་ཁ་ཚོན་ཆོད་པ་མི་འཐད། རྫས་ལྡོག་ཕྱེ་སྟེ་སྒྲུབ་པ་མི་འཐད།
བྱེ་བྲག་ཏུ་རང་ལྡོག་ལ་བརྟེན་ཏེ་སྒྲུབ་པ་མི་འཐད་པའོ། ། དང་པོ་ནི། རྫས་ལྡོག་ཇི་ལྟར་ཕྱེ་ན་ཡང༌། ཕྱོགས་གཉིས་ཉིད་དུ་ངེས་མི་ནུས་ཏེ། ཕྱོགས་གཉིས་ཀ་ལ་འཇུག་པའི་རྫས་ལྡོག་ཀྱང་མཁས་པ་རྣམས་ལ་གྲུབ་པར་མཐོང་བའི་ཕྱིར། དཔེར་ན། དུ་ལྡན་ལ་མེ་ཡོད་དུ་སྒྲུབ་པའི་ཚེ། སྐྱ་བོའི་རྫས་ཙམ་པོ་དང༌། བྱས་ལྡོག་གཏན་ཚིགས་སུ་སྒྲུབ་པའི་ཚེ། ཤེས་བྱ་ཙམ་པོ་བཞིན་ནོ། །
གཞན་ཡང༌། དོན་ལ་དགག་སྒྲུབ་བྱེད་ན་ནི། ཚད་མའི་ཡུལ་མི་ཤེས་པར་འགྱུར་ལ། བློ་ངོར་དགག་སྒྲུབ་བྱེད་ན་ནི། མཐུན་ཕྱོགས་ལ་ཡོད་པར་ངེས་པ་དང༌། མེད་པར་ངེས་པ་དང༌། གང་དུ་ཡང་མ་ངེས་པ་གསུམ་དུ་འགྱུར་བའི་ཕྱིར་ན་ཕུང་གསུམ་སྲིད་དོ། ། གཞན་ཡང༌། ཕྱོགས་གཉིས་དངོས་འགལ་དུ་མི་འཐད་དེ། འཐད་ན་ཤེས་འདོད་ཆོས་ཅན་དེ་གཉིས་པོ་གང་རུང་མ་ཡིན་པའི་ཕྱོགས་ཙམ་དུ་མི་འདོད་པའི་ཕྱིར་ན།
ཕྱོགས་གཉིས་སུ་མ་འདུས་པའི་ལྟོས་གཞི་དང་པོ་མེད་པར་འགྱུར་ལ། དེ་ལ་འདོད་མི་ནུས་ཏེ། ལྟོས་གཞི་དང་པོ་ཕྱོགས་སུ་མི་འཐད་པ་འདི་ལ། རྗེས་སུ་འགྲོ་ལྡོག་གཉིས་ལས་ལོགས་སུ་ཕྱོགས་ཆོས་ཀྱི་མཚན་ཉིད་བཞག་དཀའ་བའི་ཕྱིར། གཞན་ཡང༌། ཕྱོགས་གཉིས་དངོས་འགལ་མ་ཡིན་ཏེ། ལྟོས་གཞི་དང་པོ་ཕྱོགས་གཉིས་སུ་ངེས་ན། ལྟོས་གཞི་གཞན་གཉིས་ཀྱི་ཡོད་མེད་ངེས་པའི་འགྲོ་ལྡོག་ཀྱང་ཚུལ་གཉིས་སུ་བརྗོད་པ་རབ་ཏུ་དཀའ་བ་ཡིན་པའི་ཕྱིར་རོ། ། གཞན་ཡང་ཕྱོགས་ཆོས་དང་ནི་ཕྱོགས་གཉིས་པོ་གཅིག་ལ་ལྡོག་པས་འབྱེད་ན་ནི། གཏན་ཚིགས་མ་ངེས་པ་ག་ལ་སྲིད་དེ།
རྟགས་ཀུན་ཕྱོགས་གཉིས་པོ་གང་རུང་དུ་བྱུང་བར་གྱུར་པས་སོ། ། སྐབས་འདི་ན་ཚོགས་དོན་ཞེས་སོགས་རྐང་པ་གཉིས་འབྱུང་བ་ནི་མཚམས་འདིར་མ་འབྲེལ་ཞིང༌། དེ་འགོག་བྱེད་ཀྱི་རིགས་པ་ཞིག་སྣང་བ་དེ་ཡང་བརྟག་དཀའ་བར་སྣང་བས་རེ་ཞིག་དོར་བ་ཡིན་ནོ། ། འོ་ན་ཅི་ཞེ་ན། དེ་ནི་ལོ་ཙྪ་བ་ཆེན་པོའི་གསུང་སྟེ། རྣམ་པར་ངེས་པའི་ཊཱི་ཀ་ལས། ཚོགས་དོན་མཐུན་ཕྱོགས་ཉིད་ཡིན་ན། ། དེ་ཡི་ཡན་ལག་དེ་ལྡན་ཉིད། ། ཚོགས་པའི་ཡན་ལག་མ་ཡིན་པས། ། དུ་ནི་མཐུན་ཕྱོགས་ལས་གཞན་ཉིད། །
ཅེས་འབྱུང་ངོ༌། ། འདིའི་དོན་ནི་མཐུན་ཕྱོགས་ཀྱི་འཇོག་མཚམས་བསྒྲུབ་བྱའི་ཆོས་དང་ལྡན་པ་ལས་ཡིན་གྱི། འབྲེལ་པ་ཙམ་གྱིས་ནི་མ་ཡིན་ཏེ། གཞན་དུ་ན། དུ་བ་ཡང་ལ་མེ་ཡོད་ཀྱི་མཐུན་ཕྱོགས་སུ་ཐལ་བས་སོ། ། འོ་ན་མེ་ལ་ཡང་མེ་ལྡན་པ་མ་ཡིན་པས་དེའི་མི་མཐུན་ཕྱོགས་སུ་ཐལ་བར་འགྱུར་རོ། ། ཞེ་ན་མ་ཡིན་ཏེ། མེ་ནི་ལ་དང་མེའི་ཚོགས་དོན་གྱི་ཡན་ལག་གམ་ཆ་ཤས་ཡིན་པས་སོ། ། མདོར་ན། ཤེས་བྱ་ཐམས་ཅད་ཕྱོགས་གཉིས་སུ་ངེས་པ་དང༌།
ལྟོས་གཞི་གསུམ་དུ་འདོད་པ་འགལ་ལ། ལྟོས་གཞི་གཉིས་སུ་འདོད་ན་ནི། དེ་ལ་ལྟོས་པའི་རྟགས་ཀྱང་ཚུལ་གཉིས་པ་ཅན་དུ་འགྱུར་རོ། ། ཤེས་བྱ་ཐམས་ཅད་སྦྱོར་བ་སྐོར་གཅིག་གི་མཐུན་ཕྱོགས་དང༌། མི་མཐུན་ཕྱོགས་གཉིས་སུ་ངེས་པར། སློབ་དཔོན་མི་བཞེད་དེ། རྣམ་པར་ངེས་པ་ལས། འདི་ལྟར་རྣམ་པ་དེ་ལྟ་བུའི་སྒྲ་དེ་ནི་ཕྱོགས་ཉིད་ཡིན་གྱི། ཕྱོགས་དང་མཐུན་པའི་ཕྱོགས་དག་ལས་གང་ཡང་རུང་བ་ནི་མ་ཡིན་ཏེ། རྣམ་པར་བརྟགས་པ་དང༌།
གཅིག་ཏུ་སོ་སོར་ངེས་པ་འགལ་བའི་ཕྱིར་རོ། ། ཞེས་དང༌། དེ་དང་མཚུངས་པ་ཉིད་ལ། ཞེས་ངེས་པར་གཟུང་བའི་ཕྱིར། ཆོས་ཅན་ལ་མེད་པར་འགྱུར་རོ། ། ཞེ་ན་མ་ཡིན་ཏེ། གཞན་དགག་པའི་ཕྱིར་རོ། ། ཞེས་སོགས་གསུངས་པ་དང་འགལ་བར་འགྱུར་བས་སོ། ། གཉིས་པ་ནི། རྫས་ལྡོག་སོ་སོར་ཕྱེ་བའི་རྗེས་སུ་འཇུག་ན།
དགག་སྒྲུབ་ཀྱི་ཐ་སྙད་ཐམས་ཅད་འཇིག་པ་ཡིན་ཏེ། རྫས་ལ་དགག་སྒྲུབ་བྱེད་མི་ནུས་ལ། ལྡོག་པ་རྐྱང་པ་ལ་དགག་སྒྲུབ་བྱས་པས་དོན་རང་མཚན་མི་འཐོབ་པའི་ཕྱིར་རོ། ། གསུམ་པ་ནི། ངོ་བོ་གཅིག་དང་ཐ་དད་ལས་མ་གཏོགས་པའི་རང་ལྡོག་བརྟེན་ནས་སྒྲུབ་པ་ཡིན་ནོ། ། ཞེས་ཟེར་བའི་ཚུལ་འདི་བརྟགས་ན་སྙིང་པོ་མེད་དེ། སེལ་ངོར་ངོ་བོ་གཅིག་དང་ཐ་དད་ཀྱི་ལྡན་ཚུལ་ལས་ཕུང་པོ་གསུམ་པ་མི་སྲིད་ལ། སྣང་བའི་ངོར་ནི་དགག་སྒྲུབ་བྱེད་པ་མ་ཡིན་པའི་ཕྱིར། གལ་ཏེ་འོ་ན། ཕྱོགས་གཉིས་དངོས་འགལ་མ་ཡིན་པའི་ཕྱིར་དགག་བྱ་ཁེགས་པས།
བསྒྲུབ་བྱ་འགྲུབ་པ་ལ་སོགས་པའི་དགག་སྒྲུབ་ཀྱི་རྣམ་པར་བཞག་པ་ཐམས་ཅད་འཇིག་གོ་ཞེ་ན། ཉེས་པ་དེ་མེད་དེ། དགག་བྱ་ཁེགས་པས་བསྒྲུབ་བྱ་འགྲུབ་པའི་གནད་ནི། ཕྱོགས་གཉིས་དངོས་འགལ་ཡིན་པའི་སྟོབས་ཀྱིས་བྱེད་པ་མ་ཡིན་གྱི། ཚད་མའི་སྟོབས་ལས་བྱུང་བའི་འགལ་འབྲེལ་ངེས་པས་དེ་ལྟར་འགྲུབ་པའི་ཕྱིར། གཉིས་པ་རང་ལུགས་གཞག་པ་ལ་གཉིས་ཏེ། གང་ལྟོས་པའི་རྗེས་སུ་འགྲོ་ལྡོག གང་ལ་ལྟོས་པའི་ལྟོས་གཞི་ངོས་བཟུང་བའོ། ། དང་པོ་ནི། རྟགས་དང་བསྒྲུབ་བྱའི་ཆོས་ཀྱི་འབྲེལ་པ་ངེས་བྱེད་ཀྱི་ཚད་མ་སྔོན་དུ་སོང་བའི་སྟོབས་ཀྱིས།
མཐུན་པའི་ཕྱོགས་ཁོ་ན་ལ་ཡོད་པར་ངེས་པ་ནི་རྗེས་འགྲོའི་ཚུལ་དང༌། མི་མཐུན་པའི་ཕྱོགས་ལ་མེད་པ་ཁོ་ནར་ངེས་པ་ནི། ལྡོག་པའི་ཚུལ་གྱི་མཚན་གཞིའོ། ། གཉིས་པ་ལ་གསུམ་སྟེ། ཕྱོགས་གཉིས་བཤད་པ་དང༌། དགག་སྒྲུབ་ཀྱི་ཡུལ་ངོས་བཟུང་བ་དང༌། གཞན་སེལ་གྱི་དགག་སྒྲུབ་ཀྱི་རབ་ཏུ་དབྱེ་བའོ། ། དང་པོ་ནི། ཕྱོགས་དང་བསྒྲུབ་བྱའི་ཆོས་ཀྱི་སྤྱིས་མཚུངས་པ་དང༌། དེར་མི་མཚུངས་པ་ཉིད་དུ་སྐབས་ཀྱི་རྒོལ་བའི་ཚད་མས་ངེས་པ་ནི།
གོ་རིམ་བཞིན་དུ་ཕྱོགས་གཉིས་ཀྱི་མཚན་ཉིད་ཡིན་ནོ། ། འོ་ན་མཐུན་ཡུལ་གྱི་ཕྱོགས་དེ་དངོས་བཏགས་གཉིས་ལས་གང་ཞེ་ན། མཐུན་ཡུལ་གྱི་ཕྱོགས་ཀྱང་བཏགས་པ་བ་ཤེས་འདོད་ཆོས་ཅན་གཞན་སེལ་ཉིད་ཡིན་གྱི། རང་མཚན་རྐྱང་པ་དང༌། སྒྲ་དོན་རྐྱང་པ་གཉིས་པོ་གང་རུང་ལ་བྱ་བ་མ་ཡིན་ཏེ། འཇུག་ཚེ་རྟགས་ཆོས་དོན་གསུམ་པོ་ཐམས་ཅད་སྣང་བརྟགས་སོ་སོར་མ་ཕྱེ་བའི་དབང་དུ་བྱས་ནས་འཇོག་པའི་ཕྱིར། མཐུན་ཡུལ་ཕྱོགས་བཏགས་པ་བ་ལ་འཆད་པའི་ལུགས་འདི་ལ་ཆོས་ཅན། ཁྱབ་པ་ངེས་པའི་དུས་སུ། བསྒྲུབ་བྱ་གྲུབ་ཟིན་པར་ཐལ་བ་དང༌། མ་ངེས་པ་དང་པོ་འགལ་བར་ཐལ་བ་དང༌།
ཡང་དག་གི་རྩོད་གཞི་མི་མཐུན་ཕྱོགས་སུ་ཐལ་བའི་ཀླན་ཀ་དང་གསུམ་པོ་འཇུག་པ་མེད་དེ། ཁྱབ་པ་ངེས་པ་མཐུན་དཔེ་ངེས་པ་ལ་ལྟོས་ཀྱང༌། དེ་མཐུན་ཕྱོགས་ཡིན་པར་ངེས་པ་ལ་ལྟོས་པ་མེད་པའི་ཕྱིར་དང༌། ཁྱབ་འབྲེལ་ངེས་ཟིན་པའི་འོག་ཏུ། མཐུན་ཕྱོགས་ཀྱི་ཐ་སྙད་འདོགས་པའི་ཕྱིར་དང༌། སེལ་ངོར་སྒྲ་དང་རྟག་པར་མཐུན་པ་ཡོད་པས། མཐུན་ཕྱོགས་ཡོད་པར་གཞག་ནུས་པའི་ཕྱིར་དང༌། ཡང་དག་གི་རྩོད་གཞི་ནི་ཕྱོགས་ཕུང་པོ་གསུམ་པར་བཤད་ཟིན་པའི་ཕྱིར། གཞུང་གི་དགོངས་པའང༌། མཐུན་ཡུལ་ཕྱོགས་བཏགས་པ་བ་ཡིན་པ་འདི་ཉིད་ཡིན་ཏེ།
ཇི་སྐད་དུ། རྗེས་དཔག་བྱ་དང་དེ་མཚུངས་ལ། ། ཞེས་པའི་གཞུང་གིས་བསྟན་པའི་རྗེས་སུ་དཔག་བྱ་དེ། ཤེས་འདོད་ཆོས་ཅན་ཉིད་ལ་ངེས་པར་འཆད་དགོས་པའི་ཕྱིར། གཉིས་པ་དགག་སྒྲུབ་ཀྱི་ཡུལ་ངོས་བཟུང་བ་ནི། རྫས་དང་ལྡོག་པ་གཅིག་ཉིད་དུ་འཁྲུལ་པ་ཉིད་ལ་སྟེ་སྣང་བརྟགས་སོ་སོར་མ་ཕྱེ་བ་ཉིད་ལ་དགག་སྒྲུབ་བྱེད་དེ། དོན་སྤྱི་ལ་རང་མཚན་དུ་འཁྲུལ་ནས་ཞུགས་པས་འཇུག་ཡུལ་རང་མཚན་གོ་ནུས་པ་དེས་ནའོ། ། འོ་ན་རྫས་ལྡོག་གི་མཚན་གཞི། མུ་སྟེགས་འདོད་པ་ལྟ་བུའི་རྫས་སམ། ལྡོག་པ་ཡང༌།
བོད་གཞན་དག་གི་འདོད་པ་ལྟར་ཁས་ལེན་ནམ་ཞེ་ན། མ་ཡིན་ཏེ། རྫས་ནི་དངོས་པོ་ལས་གཞན་མ་ཡིན་ལ། གཞན་སེལ་ལས་གཞན་པ་སྟེ་མ་གཏོགས་པའི་ལྡོག་པ་མེད་པའི་ཕྱིར་རོ། ། གསུམ་པ་ནི། རང་མཚན་དགག་སྒྲུབ་ཀྱི་དངོས་རྟེན་དུ་མི་རུང་བར། གཞན་སེལ་ཁོ་ན་དེར་འཆད་ན། དེའི་རྟེན་དུ་གྱུར་པའི་གཞན་སེལ་དེ་ལ་དུ་ཞེ་ན། གསུམ་སྟེ། དངོས་པོར་ཡོད་པ་ལ་བརྟེན་པ་དང༌།
དངོས་པོར་མེད་པ་ལ་བརྟེན་པ་དང༌། གཉིས་ཀ་ལ་བརྟེན་ནས་སོ་སོར་ཕྱེ་བའི་སྒྲ་དོན་གསུམ་གྱིས། ཆོས་དོན་དང་ཐ་སྙད་གཉིས་སྒྲུབ་པའི་ཕྱིར་རོ། ། གསུམ་པ་རྩོད་པ་སྤང་བ་ལ་གཉིས་ཏེ། ཕྱོགས་གཉིས་སུ་བཅད་ན་མི་འཐད་པ་སྤང་བ་དང༌། རྟགས་དང་དགག་བྱ་ལ་བརྟགས་ན་མི་འཐད་པ་སྤང་བའོ། ། དང་པོ་ནི། རྫས་ལྡོག་སོ་སོར་མ་ཕྱེ་བར་དགག་སྒྲུབ་བྱེད་པ་མི་འཐད་ཅིང་དུ་བའི་རྟགས་ལས། ལ་མེ་ལྡན་དུ་སྒྲུབ་པའི་ཚེ། རྫས་ལྡོག་སོ་སོར་མ་ཕྱེ་བའི་སྐྱ་བོའི་རྫས་ཙམ་པོ་དེ་ཕྱོགས་གཉིས་པོ་གང་ཡིན།
ཞེས་དང༌། བྱས་པ་གཏན་ཚིགས་ཡང་དག་ཏུ་སྒྲུབ་པ་ལ། ཚུལ་གསུམ་ཚང་བ་བཀོད་པའི་ཚེ་ན། ཤེས་བྱ་ཙམ་མཐུན་ཕྱོགས་དང་མི་མཐུན་ཕྱོགས་གཉིས་སུ་དཔྱད་ན། དགག་སྒྲུབ་ཀྱི་ཚད་མ་འཇིག་གོ ། ཞེ་ན། དེ་ལྟར་དཔྱད་ཀྱང༌། དགག་སྒྲུབ་ཀྱི་རྣམ་གཞག་འཐད་དེ། དུ་བ་དང་ནི་ཚུལ་གསུམ་གྱི་གཞན་སེལ་གཉིས་པོ། སྐྱ་བོ་དང་ཤེས་བྱ་གཉིས་ཀྱི་ལོག་པ་དང་ལྡོག་པ་གཉིས་ལ་གོ་རིམ་བཞིན་དུ་འབྲེལ་བའི་ཕྱིར།
དེ་དག་གི་དོན་ནི། སྐྱ་རྫས་དང་ཤེས་བྱ་གཉིས་ཀྱི་རྫས་ལ་མེ་ཡོད་མེད་དང༌། རྟགས་ཡང་དག་ཡིན་མིན་གྱི་ཕུང་པོ་གསུམ་པ་མི་སྲིད་ཀྱང༌། སེལ་ངོར་ཕུང་པོ་གསུམ་པ་སྲིད་པས། འཇུག་ཡུལ་རང་མཚན་ལ་མི་སླུ་བར་འཐད་དོ། ། གཉིས་པ་ནི། རྟགས་དགག་བྱའི་ཆོས་ལས་ལྡོག་གམ། ཆོས་ལྡན་ལས་ལྡོག ཡང༌། རྟགས་ཀྱི་དགག་བྱའི་ཆོས་འགོག་གམ།
ཆོས་ལྡན་འགོག བཞི་པོ་གང་ལྟར་ཡང༌། སྒྲུབ་ཆོས་དོར་བས་སྟོང་ཉིད་མེད་དགག་ཏུ་སྒྲུབ་པའི་ཚེ། རྟགས་མཐུན་ཕྱོགས་ལ་རྗེས་འགྲོ་མེད་པ་དང༌། མི་མཐུན་པའི་ཕྱོགས་ལས་ལྡོག་པ་མེད་པར་ཐལ་ལོ་ཞེས་པའི་རྩོད་པ་ལ། གཞན་རྩང་ནག་པ་ལ་སོགས་པའི་ལན་འདེབས་ཚུལ་འཁྲུལ་ཏེ། དེའི་ཚེ་ལྡོག་པ་ཁོ་ན་སྒྲུབ་པའི་དབང་དུ་བྱས་ནས་ལན་བཏབ་པའི་ཕྱིར་ཡང་དེ་ལྟར་བཀོད་པའི་ཚེ། བསྒྲུབ་བྱའི་ཆོས་མེད་དགག་གི་ཐ་སྙད་དེ། དེ་སྒྲུབ་ཀྱི་མཐུན་ཕྱོགས་ཡིན་ནམ། མི་མཐུན་ཕྱོགས་ཡིན།
དང་པོ་ལྟར་ན། མེད་དགག་གི་ཐ་སྙད་མེད་དགག་ཏུ་འགྱུར་ལ། གཉིས་པ་ལྟར་ན། རྟགས་མི་མཐུན་པའི་ཕྱོགས་ལ་འཇུག་པར་ཐལ་ལོ། ། ཞེས་པའི་རྩོད་པ་ལ། གཞན་གྱིས་ལན་འདེབས་ཚུལ་འཁྲུལ་ཏེ། ལྡོག་པ་ལ་བརྟེན་པའི་ཕྱོགས་གཉིས་པོ་དངོས་འགལ་དུ་བསམས་ནས་ལན་བཏབ་པའི་ཕྱིར་རོ། ། བཞི་པ་ཚུལ་གསུམ་ཚང་བས་བྱས་པ་གཏན་ཚིགས་སུ་སྒྲུབ་པ་དེའི་ཚེ། གཏན་ཚིགས་ཚུལ་གསུམ་ཚང་བ་དེ། དེ་སྒྲུབ་ཀྱི་ཕྱོགས་གཉིས་ལས་གང་ཡིན།
ཞེས་པའི་རྩོད་པ་ལ། གཞན་གྱི་ལན་འཁྲུལ་ཏེ། དེ་ལའང་ཕྱོགས་གཉིས་དངོས་འགལ་དུ་བསམས་ནས་ལན་བཏབ་པའི་ཕྱིར། རང་གི་ལན་ནི། རྩོད་པ་དང་པོ་ལྡོག་འགོག་གཉིས་དང༌། རྩོད་པ་གསུམ་པ། རྟགས་ཆོས་གཉིས་སུ་བརྟགས་པའི་རྩོད་པས་མི་གནོད་དེ། དགག་བྱའི་ཆོས་དང༌། ཆོས་ལྡན་དང༌། གཏན་ཚིགས་གསུམ་གྱི་སྤྱི་ལྡོག་ནས།
ཕྱོགས་གཉིས་པོ་གང་རུང་མ་ཡིན་པའི་ཕུང་པོ་གསུམ་པ་ཡིན་པའི་ཕྱིར་དང༌། རྩོད་པ་གསུམ་པས་ཀྱང་མི་གནོད་དེ། མེད་དགག་གི་ཐ་སྙད་དེ་མེད་དགག་རང་ལྡོག་ནས་མེད་དགག་ཡིན་པས། དེ་དེར་ངེས་པའི་ཚེ་མཐུན་ཕྱོགས་སུ་འགྱུར་ལ། མེད་དགག་གི་ཐ་སྙད་ནི་མཚོན་བྱ་དང་མིང་ཡིན་པས་དངོས་པོ་ཡིན་པའི་ཕྱིར། དེ་མེད་དགག་མ་ཡིན་པར་ངེས་པའི་ཚེ། མི་མཐུན་པའི་ཕྱོགས་སུ་འགྱུར་ཡང༌། རྟགས་མི་མཐུན་ཕྱོགས་ལ་ཞུགས་པའི་ངེས་པ་མེད་དེ། རྟགས་དེ་མེད་དགག་གི་ཐ་སྙད་ལ་མི་འཇུག་པའི་ཕྱིར་ཏེ། དེ་དེ་ལ་དོན་ལྡོག་གཞན་འགྱུར་དུ་བཤད་ཟིན་པའི་ཕྱིར་དང༌།
སྟོང་ཉིད་མེད་དགག་ཏུ་སྒྲུབ་པའི་ཚེ་ཡང༌། མེད་དགག་གི་ཐ་སྙད་བྱ་རུང་དེ་བསྒྲུབ་བྱའི་ཆོས་སུ་བཟུང་བ་ཡིན་གྱི། ཐ་སྙད་ཉིད་དེར་མ་གཟུང་བའི་ཕྱིར་དང༌། ཐ་སྙད་འབའ་ཞིག་སྒྲུབ་ཅེས་པའི་དོན་ཡང༌། ཐ་སྙད་དང་ལྡན་པར་སྒྲུབ་པ་ཡིན་གྱི། ཐ་སྙད་དངོས་ཡིན་པར་སྒྲུབ་པ་མ་ཡིན་པའི་ཕྱིར་ན། རྟགས་མི་མཐུན་ཕྱོགས་ལ་འཇུག་པར་ཐལ་བའི་ཉེས་པ་མེད་དོ། ། གསུམ་པ་དེ་དག་ལྟོས་གཞིར་འཇོག་པའི་འཐད་པ་ནི། དངོས་སུ་ལྟོས་གཞི་གསུམ་པོ་གང་རུང་མ་ཚང་བའི་གཏན་ཚིགས་སྲིད་ན་ཡང༌། སྤྱིར་བཏང་དུ་གསུམ་པོ་དེ་ལྟོས་གཞི་ཉིད་དུ་འདོད་པ་ཡིན་ཏེ།
ཇི་སྙེད་རྟགས་སུ་བཀོད་པར་གྱུར་པ་དེ་སྙེད་ཕྱོགས་གསུམ་ལ་ལྟོས་ནས་སྐྱོན་ཅན་དང་ཡོན་ཏན་ཅན་དུ་འཇོག་པས་སོ། ། མདོར་ན། དགག་སྒྲུབ་སེལ་བས་བྱེད་པའི་ལུགས་འདི་ལ་ཆོས་ཅན། རྫས་ལྡོག་སོ་སོར་ཕྱེ་སྟེ། ཕྱོགས་གཉིས་སུ་ཁ་ཚོན་བཅད་ནས་རྩོད་པའི་ཉེས་པས་མི་གནོད་དེ། ཚད་མས་ཡུལ་འཛིན་པའི་ཚུལ་ལ་མཁས་པའི་ཕྱིར་རོ། ། གཉིས་པ་དེ་ལ་ལྟོས་པའི་རྟགས་ཀྱི་རབ་ཏུ་དབྱེ་བ་ལ་གསུམ་སྟེ། རྟགས་ཡང་དག ལྟར་སྣང༌། དེ་དག་གི་ངེས་པའོ། །
དང་པོ་ལ། མཚན་ཉིད། མཚན་གཞི་ངོས་བཟུང་བ། དེའི་རབ་ཏུ་དབྱེ་བའོ། ། དང་པོ་ལ་གཉིས་ཏེ། མཚན་ཉིད་ངོས་བཟུང་བ་དང༌། དེ་མཚན་ཉིད་དུ་ཇི་ལྟར་འགྲོ་བའི་ཚུལ་ལོ། ། དང་པོ་ལ་གསུམ་ལས། གཞན་ལུགས་དགག་པ་ནི། རྟགས་ཡང་དག་གི་མཚན་ཉིད་ཚུལ་གཅིག་ནས་དྲུག་གི་བར་རྣམ་འགྲེལ་མཛད་པའི་ལུགས་ལས་གཞན་དུ་འདོད་པ་འཁྲུལ་ཏེ།
དེ་དག་ནི་ཉི་ཚེ་བའི་རྟགས་ཀྱི་ཚུལ་དུ་བཤད་པས་སོ། ། ཇི་ལྟར་ཞེ་ན། མུ་སྟེགས་སྣོད་ཀྱི་རྗེ་ནི། གཞན་དུ་མི་འཐད་པའི་ཡན་ལག་ཅེས་བྱ་བ་ཚུལ་གཅིག་ཁོ་ནར་འདོད། ཡང་ཁ་ཅིག ཕྱོགས་ཆོས་དང་རྗེས་འགྲོའམ། ལྡོག་པ་གང་རུང་གི་ཚུལ་གཉིས་པར་འདོད། ཡང་རིགས་པ་ཅན་པ་ཆོས་ཅན་ལ་གྲུབ་པ་སྔ་མ་ཅན། མཐུན་ཕྱོགས་ལ་ཡོད་པ་ལྷག་མ་ཅན། མི་མཐུན་པའི་ཕྱོགས་ལ་མེད་པ་སྤྱི་ལ་མ་མཐོང་བ་མངོན་སུམ་དང་ལུང་གཉིས་ཀྱིས་མི་གནོད་པ་འགལ་བ་མེད་པ་སྟེ་ཚུལ་བཞིར་འདོད་པ་དང༌།
ཡང་ཁ་ཅིག ཚུལ་གསུམ་དང༌། དེ་ཤེས་པ་སྟེ་བཞིར་འདོད་པ་དང༌། ཡང་ཁ་ཅིག ཚུལ་གསུམ་དང༌། གྲངས་སོ་སོར་ངེས་པ་དང༌། གནོད་པ་མེད་པའི་ཡུལ་ཅན་དེ་ལྔར་འདོད་པ་དང༌། སློབ་དཔོན་དབང་ཕྱུག་སྡེ། ཚུལ་གསུམ་གྱི་སྟེང་དུ། བསྒྲུབ་བྱ་ལ་གནོད་པ་མེད་པའི་ཡུལ་ཅན་བརྗོད་པར་འདོད་པའི་གྲངས་གཅིག་པ་ཚུལ་གསུམ་ངེས་པ་སྟེ་ཚུལ་དྲུག་ཡིན་ནོ། །
ཞེས་ཟེར་རོ། ། གཉིས་པ་རང་ལུགས་ནི།

ཕྱོགས་ཆོས་གྲུབ་ཅིང༌། རྟགས་ཆོས་གཉིས་ལ་མེད་ན་མི་འབྱུང་བའི་འབྲེལ་པ་ངེས་བྱེད་ཀྱི་ཚད་མ་གྲུབ་པ་དེ་ཆོས་ཅན། གཏན་ཚིགས་ཡང་དག་གི་མཚན་ཉིད་སྐྱོན་མེད་ཡིན་ཏེ། དེ་ལ་ལྟོས་ནས་སྐྱོན་གསུམ་དང་བྲལ་བའི་མཚན་ཉིད་ཡིན་པའི་ཕྱིར། རྩོད་པ་སྤང་བ་ནི། རྗེས་འགྲོ་དང་ལྡོག་པ་གཉིས་ཕན་ཚུན་གཅིག་གི་ནང་དུ་ཅིག་ཤོས་འདུས་པས། ཚུལ་གཉིས་པ་ཁོ་ནར་ཐལ་ལོ། ། ཞེས་པའི་རྩོད་པ་དང༌། ཁྱད་པར་ཅན་དུ་ལྡོག་པ་འདུས་ན། རྗེས་འགྲོ་ཡིས་ལྡོག་པ་འཕེན་པ་མི་འཐད་དོ། ། ཞེས་པའི་སྐྱོན་གཉིས་པོ་མེད་དེ།
རྗེས་འགྲོ་ཁྱད་པར་ཅན་དང་ལྡོག་པ་གཉིས་ཕན་ཚུན་གཅིག་གི་ནང་དུ་གཅིག་འདུས་པ་ཉིད་ཀྱིས་རྟགས་ཀྱི་ཚུལ་གསུམ་དུ་གྲུབ་པ་དང༌། གཅིག་ཚིག་གིས་ཟིན་པར་གྲུབ་པས་ཅིག་ཤོས་དོན་གྱིས་འཕེན་པར་གྲུབ་པའི་ཕྱིར། ཚུལ་གསུམ་དགོས་པའི་ཤེས་བྱེད་ཀྱང༌། རྟགས་ཡང་དག་ཏུ་འགྱུར་བ་ལ་འབྲེལ་པ་དགོས་ལ། འབྲེལ་པ་ངེས་པ་ལ་རྗེས་སུ་འགྲོ་ལྡོག་ངེས་བྱེད་ཀྱི་ཚད་མ་གཉིས་དགོས་པས་སོ། ། འོ་ན། སྔར་རྗེས་སུ་འགྲོ་ལྡོག་ངེས་བྱེད་ཀྱི་ཚད་མ་ཕྲུགས་གཉིས་ལས། གང་རུང་གཅིག་གིས་ཆོག་པར་བཤད་པ་མ་ཡིན་ནམ། ཞེ་ན་མི་འགལ་ཏེ། ཕྲུགས་གསུམ་ཁྱད་པར་ཅན་རེ་རེའི་ནང་དུ་རྗེས་སུ་འགྲོ་ལྡོག་གཉིས་ཀ་འདུས་པར་འཆད་པས་སོ། །
གཉིས་པ་ནི། རྟགས་ཡང་དག་ཏུ་འགྲོ་བ་ལ། ཚུལ་གསུམ་ངེས་རུང་ཙམ་གྱིས་ཆོག་གམ། ཞེ་ན། ཚུལ་གསུམ་ངེས་རུང་ཙམ་གཏན་ཚིགས་ཡང་དག་མ་ཡིན་ཏེ། ངེས་རུང་དེ་ཙམ་ནི་ཐེ་ཚོམ་ལ་ཡང་ཡོད་པའི་ཕྱིར་ན། བསྒྲུབ་བྱ་གོ་མི་ནུས་པའི་ཕྱིར། དེས་ན། རྟགས་ཡང་དག་ལ་ངེས་པ་དགོས་པ་ཡིན་ཏེ། རྟགས་ཡང་དག་ཡིན་ན་བསྒྲུབ་བྱ་གོ་བྱེད་ཡིན་དགོས་པའི་ཕྱིར།
འདིའི་དོན། ཚུལ་གསུམ་ཚད་མས་ངེས་པ་ཞེས་ཚིག་ཏུ་སྦྱོར་དགོས་པའི་དོན་མ་ཡིན་གྱི། ཚུལ་གསུམ་དུ་འཇོག་པ་ལ། ལྟོས་གཞི་དེ་དང་དེ་ལ་ཡོད་པ་དང་མེད་པར་ཚད་མས་ངེས་པ་ཞིག་དགོས་ཞེས་པའི་དོན་ནོ། ། དེ་ལྟར་བཤད་པ་འདི་ལ་གཞན་གྱི་ཀླན་ཀ སྒྲོམ་ནང་གི་ས་བོན་ཡང་མྱུ་གུ་སྐྱེད་ངེས་མ་ཡིན་པས། དེའི་རྒྱུ་མ་ཡིན་པར་ཐལ་ལོ། ། ཞེས་པའི་ཉེས་པ་མེད་དེ། ས་བོན་དུ་འཇོག་པ་ལ། མྱུ་གུ་སྐྱེད་རུང་ཙམ་གྱིས་ཆོག་པ་ཡིན་གྱི།
རྟགས་ཡང་དག་ཏུ་འཇོག་པ་ལ། ཚུལ་གསུམ་ངེས་རུང་ཙམ་གྱིས་མི་ཆོག་པའི་ཕྱིར། ཕྱོགས་སྔ་མ་འདི་འདོད་པ་ཐོག་མར་ལོ་ཙྪ་བ་ཆེན་པོ་ཡིན་ཏེ། རྣམ་པར་ངེས་པའི་ཊཱི་ཀ་ལས། ངེས་པ་ཞེས་པའི་ཚིག་གིས་གསལ་བར་ནུས་པ་རྣམས་ནི་དངོས་པོའི་ཆོས་རྣམས་གཞག་པ་ཁོ་ནས་རྣམ་པར་བཅད་པར་གྲུབ་སྟེ། དེས་ན་འདི་ནི་རྟགས་ཀྱི་མཚན་ཉིད་མ་ཡིན་ནོ། ། ཞེས་གསུངས། དེའི་རྗེས་སུ་རྒྱ་དམར་གྱིས་ངེས་པ་མཚན་ཉིད་དུ་དགོས་པ་ལ། གནོད་བྱེད་བརྗོད་པ་འདི་ལྟར། ངེས་པ་དོན་གྱི་ཆོས་སུ་མི་རུང་བ་དང༌།
ངེས་པ་ལ་རྣམ་བཅད་མེད་པ་དང༌། ཧ་ཅང་ཐལ་བའོ། ། དང་པོ་ལ་བཞི་སྟེ། རྒྱུ་འབྲས་ཕྱིན་ཅི་ལོག་ཏུ་ཐལ་བ། སྐྱེས་བུ་མཐའ་དག་གི་ངེས་བྱར་ཐལ་བ། རྟགས་ལ་བཏགས་འཛིན་མི་སྐྱེ་བར་ཐལ་བ། རིམ་དང་ཅིག་ཆར་གྱི་དོན་བྱེད་པས་སྟོང་པ་སོགས་མི་རྟག་པར་ཐལ་བའོ། ། དང་པོ་ནི། ངེས་པར་བྱ་བ་ཚད་མའི་བློ་ལ་ལྟོས་སམ་མི་ལྟོས། ཕྱི་མ་ལྟར་ན།
ཐེ་ཚོམ་ཟ་བས་ཡུལ་དུ་བྱས་པའང་ངེས་པར་བྱ་བ་དང་མི་འགལ་བས། ངེས་པས་ཐེ་ཚོམ་གཅོད་མི་ནུས་པར་འགྱུར་ལ། དང་པོ་ལྟར་ན། ཡུལ་ཅན་རྒྱུར་གྲུབ་ལ། ཡུལ་འབྲས་བུར་གྲུབ་པས། རྒྱུ་འབྲས་ཕྱིན་ཅི་ལོག་ཏུ་ཐལ་ལོ། ། གཉིས་པ་ནི། ངེས་པར་བྱ་བ་དོན་གྱི་ཆོས་ཡིན་པས། སྐྱེས་བུ་གཅིག་གི་ངེས་བྱ་ཡིན་པ་ལྟར། ཐམས་ཅད་ཀྱི་ངེས་བྱ་ཡིན་པར་འགྱུར་ཏེ།
སྔོན་པོ་དོན་གྱི་ཆོས་ཡིན་པས། གཅིག་ལ་སྔོ་ན་ཐམས་ཅད་ལ་སྔོ་བ་བཞིན་ནོ། ། གསུམ་པ་ནི། རྟགས་ཀྱི་མཚན་ཉིད་ལ་ངེས་པ་དགོས་ན། ངེས་བྱ་ཚད་མའི་སྔོན་དུ་མེད་པས། ཚད་མའི་སྔོན་དུ་ནི་རྟགས་མེད་ལ། ཚད་མ་དང་དུས་མཉམ་པ་རྒྱུར་འགལ་བས་རྟགས་ལ་རྟགས་འཛིན་མི་སྐྱེ་བར་འགྱུར་རོ། ། བཞི་པ་ནི། རིམ་དང་ཅིག་ཆར་གྱི་དོན་བྱེད་པས་སྟོང་པ་སོགས་སྔར་ཚད་མས་མ་ངེས་པ་ན་རྟགས་མ་ཡིན་ལ། ཕྱིས་ཚད་མས་ངེས་པ་ན།
གཏན་ཚིགས་ཡིན་ན་གནས་སྐབས་རེས་འགའ་བར་ཐལ་བས་མི་རྟག་པ་ཉིད་དུ་འགྱུར་རོ། ། གཉིས་པ་རྣམ་བཅད་མེད་པ་ནི། ངེས་པ་ལ་རྣམ་བཅད་མེད་དེ། ཐེ་ཚོམ་ཟ་བ་རྟགས་ཀྱི་སྐྱོན་མ་ཡིན་པའི་ཕྱིར། དཔེར་ན། རྐྱེན་དང་མ་ཕྲད་པའི་ས་བོན་དེ་མྱུ་གུ་སྐྱེད་ངེས་མ་ཡིན་ཀྱང༌། སྐྱེ་རུང་ཙམ་ཡིན་པས་ས་བོན་དུ་འཇོག་པ་བཞིན་དུ། ངེས་པ་དང་མ་ཕྲད་པའི་དུ་བས་མེ་དངོས་སུ་མི་དཔོག་ཀྱང༌། དཔོག་རུང་ཙམ་ཡིན་པས་གཏན་ཚིགས་སུ་གཞག་གོ ། གསུམ་པ་ཧ་ཅང་ཐལ་བ་ནི།
ཕྱོགས་ཆོས་དང་དེའི་ཆོས་ཁྱབ་པ་ཡོད་ཀྱང༌། དེ་མ་ངེས་པས་རྟགས་སུ་མི་རུང་ན། ནོག་དང་ལྐོག་ཤལ་སོགས་ལྡན་ཡང༌། དེ་མ་ངེས་ན་བ་ལང་གི་མཚན་ཉིད་དུ་མི་རུང་བར་འགྱུར་རོ། ། ཞེས་ཟེར་རོ། ། དེ་ལ་ཕྱྭ་པས་སྐྱོན་སྤོང་མཛད་པ་ནི། ཉེས་པ་དང་པོ་ལ་ཁྱབ་པ་མ་ངེས་ཏེ། འོ་ན་རྒྱུ་ནུས་པ་ཐོགས་མེད་འབྲས་བུ་ལ་ལྟོས་སམ་མི་ལྟོས། མི་ལྟོས་ན། འབྲས་བུ་བཀག་པས་དེ་དགག་མི་ནུས་པར་འགྱུར།
དང་པོ་ལྟར་ན། རྒྱུ་འབྲས་ཕྱིན་ཅི་ལོག་ཏུ་ཐལ་ལོ། ། གནོད་བྱེད་གཉིས་པ་ཡང་མི་འཇུག་སྟེ། བདག་གཉིས་ཀྱིས་སྟོང་པ་དོན་ཆོས་ཡིན་པས། གཅིག་གི་ངེས་བྱ་ཡིན་པ་དེ་ཀུན་གྱི་ངེས་བྱར་འགྱུར་རོ། ། ཉེས་པ་གསུམ་པ་ཡང་མི་འཇུག་སྟེ། ཁོ་བོ་ཅག་ཡུལ་ཡུལ་ཅན་དུས་མཉམ་དུ་འདོད་པས། རྟགས་འཛིན་གྱི་བློ་ཡུལ་རྟགས་ལས་མི་སྐྱེ་བར་འདོད་དོ། ། ཉེས་པ་བཞི་པས་མི་གནོད་དེ། འོ་ན་སྟོང་ཉིད་ཀྱང་མི་རྟག་པར་འགྱུར་ཏེ།
སྔར་ལྐོག་ཏུ་གྱུར་པ་ལ་ཕྱིས་མངོན་སུམ་དུ་མཐོང་བ་སྲིད་པའི་ཕྱིར། གཉིས་པ་རྣམ་བཅད་མེད་པའི་སྐྱོན་ཡང་མི་འཇུག་སྟེ། འོ་ན་ཕྱོགས་ཆོས་མེད་པ་རྟགས་ཀྱི་སྐྱོན་མ་ཡིན་པའི་ཕྱིར་ཕྱོགས་ཆོས་ལ་རྣམ་བཅད་མེད་པར་འགྱུར་རོ། ། དེ་སྐྱོན་མ་ཡིན་ན། མིག་ཤེས་ཀྱི་གཟུང་བྱས་སྒྲ་མི་རྟག་པར་སྒྲུབ་ནུས་པར་འགྱུར་རོ། ། ཞེ་ན། འོ་ན་ཐེ་ཚོམ་ཟ་བའི་དུ་བས་ཀྱང་ལ་ལ་མེ་དཔོག་ནུས་པར་འགྱུར་རོ། ། གསུམ་པ་ཧ་ཅང་ཐལ་བས་ཀྱང་མི་གནོད་དེ། མཚན་ཉིད་ལའང་ངེས་པ་དགོས་པའི་ཕྱིར། དཔེར་ན།
ནོག་ལྐོག་ཤལ་དུ་མ་ངེས་ན་བ་ལང་མཚོན་མི་ནུས་པ་བཞིན་ནོ། ། ཞེས་གསུངས་ལ། འགྲེལ་པ་འདི་ནས་འབྱུང་བའི་སྐྱོན་སྤོང་རྣམས་ཀྱང་ཕལ་ཆེར་དེ་དང་དོན་གཅིག་གོ ། གཉིས་པ་མཚན་གཞི་ངོས་བཟུང་བ་ལ་གསུམ་ལས། གཞན་ལུགས་དགག་པ་ནི། ཁ་ཅིག རྩོད་གཞི་ཆོས་ཅན་གྱིས་ཁྱད་པར་དུ་བྱས་པ་ཁོ་ན་རྟགས་ཀྱི་མཚན་གཞིར་འདོད་དེ། དཔེར་ན། ལའི་དུ་བ་རྟགས་ཀྱི་མཚན་གཞི་ཡིན་པ་བཞིན་ནོ། ། ཞེས་ཟེར་རོ། །
འདི་མི་འཐད་དེ། མི་ལྡན་རྣམ་གཅོད་རྩོད་གཞིའི་ཆོས་ཡིན་ན་འུ་བུ་རྩོད་པ་མེད་ལ། གཞན་ལྡན་རྣམ་གཅོད་དུ་སྦྱོར་ན་རྟགས་མཐུན་དཔེ་ལ་རྗེས་སུ་འགྲོ་བ་མེད་པའི་ཕྱིར། ཆོས་དང་བསྒྲུབ་བྱ་གཉིས་ཀྱི་འཇོག་ཚུལ་དེ་དང་འདྲ་སྟེ། བསྒྲུབ་བྱའི་ཆོས་རྩོད་གཞིས་མི་ལྡན་རྣམ་གཅོད་ཀྱི་ཁྱད་པར་དུ་བྱས་ན་རྩོད་པ་མེད་ལ། གཞན་ལྡན་རྣམ་དཔྱོད་ཀྱི་ཁྱད་པར་དུ་བྱས་ན་དཔེ་ལ་རྗེས་འགྲོ་མེད་པར་འགྱུར་རོ། ། འདིའི་དོན་ནི། ཇི་སྐད་དུ། ཆོས་ཀྱི་ཚིག་ཕྲད་ཐ་དད་པར། ། བྱེད་པས་མི་ལྡན་གཞན་ལྡན་དང༌། །
ཤིན་ཏུ་མི་སྲིད་རྣམ་གཅོད་བྱེད། ། ཅེས་ཕྱོགས་ཆོས་ཀྱི་རྩོད་སྤང་དུ་བཤད་པ་དེ་ཉིད་ཡིན་ལ། དོན་ནི་རྩོད་གཞི་ཆོས་ཅན་དང༌། མཐུན་དཔེ་ནི་ཁྱད་པར་གྱི་གཞིའོ། ། རྟགས་དང་བསྒྲུབ་བྱའི་ཆོས་ནི་ཁྱད་པར་གྱི་ཆོས་སོ། ། ཆོས་གཉིས་པོ་དེ་ཁྱད་གཞི་གཉིས་ལ་ལྡན་པའི་ཚུལ་ནི་མི་ལྡན་རྣམ་གཅོད་ཀྱི་ཚུལ་གྱིས་ལྡན་ནོ། ། དེ་ལྟར་ལྡན་ཡང༌། ལའི་དུ་བ་ལྟ་བུ་རྟགས་ཀྱི་མཚན་གཞི་དང༌། ཚད་ཁང་གི་མེ་ལྟ་བུ་བསྒྲུབ་བྱའི་ཆོས་སུ་འཛིན་པ་མ་ཡིན་ཏེ། དེ་ལྟ་ན་གཞན་ལ་བརྗོད་པའི་ཉེས་པ་སོ་ན་འདུག་པའི་ཕྱིར།
དེས་ན་གཞུང་འདི་ལྟར། ཁ་ཅིག་རྩོད་གཞིའི་ཁྱད་པར་གྱི། ། ཆོས་ཉིད་རྟགས་ཀྱི་མཚན་གཞིར་འདོད། ། མི་ལྡན་རྣམ་དཔྱོད་རྩོད་གཞིའི་ཆོས། ། ཡིན་ན་འུ་བུ་རྩོད་པ་བྲལ། ། གཞན་ལྡན་གཅོད་ན་རྗེས་འགྲོ་མེད། ། བསྒྲུབ་བྱའི་ཆོས་ཀྱང་དེ་དང་འདྲ། ། ཞེས་སྦྱར་ན་འགྲེལ་པ་དང་མཐུན་ནོ། ། གཉིས་པ་རང་ལུགས་ནི། རྟགས་ཀྱི་མཚན་གཞི།
སོང་ཚོད་ནི་དུ་ཙམ་དང་བྱས་ཙམ་ལ་སོགས་པའི་གཞན་སེལ་ཡིན་ནོ། ། རྩོད་པ་སྤང་བ་ནི། རྟགས་ཀྱི་མཚན་གཞི་གཞན་སེལ་གྱི་ཆ་ནས་འཇོག་པའི་ལུགས་འདི་ལ་ཆོས་ཅན། ཆོས་ཅན་སོ་སོས་ཁྱད་པར་དུ་མ་བྱས་པའི་རྟགས་ཀྱི་སྤྱི་མི་སྲིད་དོ། ། ཞེས་པའི་རྩོད་པ་དང༌། སྤྱི་བསྒྲུབ་བྱ་ཡིན་ན་གྲུབ་ཟིན་གྲུབ་པར་ཐལ་ལོ། ། ཞེས་པའི་གཞན་གྱི་ཀླན་ཀ་མེད་དེ། རྫས་ཀྱི་སྤྱི་མི་སྲིད་ཀྱང༌། གཞན་སེལ་གྱི་སྤྱི་ཞིག་རྟགས་སུ་བཟུང་བའི་ཕྱིར་དང༌། ལའི་སྟེང་དུ་མེ་མེད་པ་རྣམ་པར་བསལ་ཙམ་གྱི་གཞན་སེལ་དེ་བློ་ངོར་སྒྲུབ་དགོས་པའི་ཕྱིར་རོ། །
གསུམ་པ་མཚན་གཞིའི་རབ་ཏུ་དབྱེ་བ་ལ་གསུམ་སྟེ། ཇི་ལྟར་འབྱེད་པའི་ཚུལ། ཕྱེ་བའི་རང་བཞིན་ངེས་པར་བྱ་བ། དེ་དག་གི་འབྲེལ་པ་ལ་ལོག་རྟོག་དགག་པའོ། ། དང་པོ་ལ་གསུམ་སྟེ། དངོས་པོའི་སྒོ་ནས་དབྱེ་བ། སྦྱོར་བའི་སྒོ་ནས་དབྱེ་བ། དེ་ལ་རྩོད་པ་སྤང་བའོ། ། དང་པོ་ནི། མཚན་ཉིད་ཚུལ་གསུམ་ཚང་བ་དེ་དང་ལྡན་པའི་གཏན་ཚིགས་ནི་ཆོས་ཅན།
དབྱེ་བའི་སྒོ་དུ་མར་འགྱུར་ཏེ། རྟགས་སུ་དགོད་བྱའི་སྒོ་ནས་མེད་དགག་རྟགས་སུ་བཀོད་པ་དང༌། མ་ཡིན་དགག་བཀོད་པ་གཉིས། བསྒྲུབ་བྱའི་ཆོས་ཀྱིས་དབྱེ་ན། མེད་དགག་སྒྲུབ་པ་དང༌། མ་ཡིན་དགག་སྒྲུབ་པ་གཉིས། འབྲེལ་པའི་དབང་གིས། བདག་གཅིག་པ་དང༌། དེ་ལས་བྱུང་བ་གཉིས་དང༌། དེ་ལའང༌།
དངོས་འབྲེལ་དང༌། བརྒྱུད་འབྲེལ་གཉིས་དང༌། སྒྲུབ་ཚུལ་གྱི་སྒོ་ནས། དོན་སྒྲུབ་དང༌། ཐ་སྙད་སྒྲུབ་གཉིས་སྒྲུབ་བྱེད་ཀྱི་སྒོ་ནས་དབྱེ་ན། གྲགས་པ་དང༌། དངོས་པོ་སྟོབས་ཞུགས་གཉིས་སོ། ། གཉིས་པ་ནི། སྦྱོར་བའི་སྒོ་ནས་དབྱེ་ན། མི་དམིགས་པ་དང༌།
རང་བཞིན་དང༌། འབྲས་བུའི་གཏན་ཚིགས་གསུམ་མོ། ། གསུམ་པ་ནི། གལ་ཏེ་སྒྲུབ་རྟགས་ལ་གཉིས་སུ་འབྱེད་ན། དགག་རྟགས་ལ་ཡང་གཉིས་སུ་འབྱེད་རིགས་པར་མཚུངས་ལ། དགག་རྟགས་གཅིག་ཏུ་བསྡུད་ན། ཅིག་ཤོས་ཀྱང་གཅིག་ཏུ་བསྡུད་པར་མཚུངས་སོ། ། ཞེ་ན། མི་མཚུངས་ཏེ། ཆོས་ཀྱི་གྲགས་པ་ནི།
སྦྱོར་བའི་སྒོ་ནས་གཏན་ཚིགས་གསུམ་དུ་གྲངས་ངེས་པར་མཛད་ལ། དེའི་ཚེ་དགག་པའི་གཏན་ཚིགས་ཐམས་ཅད་སྣང་རུང་མ་དམིགས་པར་འདུ་བའི་ཕྱིར་དཔེ་གཅིག་གི་སྟེང་དུ་སྟོན་ནུས་ལ། སྒྲུབ་པའི་གཏན་ཚིགས་མཐའ་དག་དཔེ་གཅིག་གི་སྟེང་དུ་སྟོན་མི་ནུས་པའི་ཕྱིར། འདིར་མི་སྣང་བ་མ་དམིགས་པའི་གཏན་ཚིགས་མ་བཤད་པ་དང༌། གོང་དུ་སྒྲུབ་བྱེད་ཀྱི་དབྱེ་བར་ཡིད་ཆེས་པའི་གཏན་ཚིགས་མ་བཤད་པ་གཉིས་ཀྱི་དགོངས་པ་བརྟག་པར་བྱ་དགོས་ལ། དེའི་ཚེ་དོན་སྒྲུབ་ཀྱི་གཏན་ཚིགས་ཡང་དག་ཐམས་ཅད་དངོས་པོ་སྟོབས་ཞུགས་སུ་འདུ་བ་དང༌། དགག་པའི་གཏན་ཚིགས་ཀྱིས་ནི་མེད་དགག་གི་ཐ་སྙད་བསྒྲུབ་བྱའི་ཆོས་སུ་བྱེད་པར་བཤད་ལ། མི་སྣང་བ་མ་དམིགས་པ་ལ་ནི་བསྒྲུབ་བྱ་སྒྲུབ་རྒྱུ་མེད་པའི་ཕྱིར་སྙམ་དུ་དགོངས་སོ། ། གཉིས་པ་དེའི་རང་བཞིན་ངེས་པར་བྱ་བ་ལ་གསུམ་སྟེ། མི་དམིགས་པ་དང༌།
རང་བཞིན་དང༌། འབྲས་བུའོ། ། དང་པོ་ལ་གསུམ་ལས། མཚན་ཉིད་ནི། རང་གི་དགག་བྱ་ཚིག་གིས་ཟིན་པར་འགོག་པ་ལ་ཚུལ་གསུམ་ཚང་བའོ། ། འདི་ལ་དགག་པའི་གཏན་ཚིགས་ཀྱིས་ཁྱབ་པ་མ་ཡིན་ཏེ། དགག་པའི་གཏན་ཚིགས་ཡིན་ན་མེད་དགག་གི་དོན་སྒྲུབ་པས་ཁྱབ་ལ། རང་བཞིན་མ་དམིགས་པ་དང༌། མི་སྣང་བ་མ་དམིགས་པ་འདི་གཉིས་ལ་ནི་དེ་སྒྲུབ་པ་མེད་པའི་ཕྱིར་ཏེ། ཇི་སྐད་དུ།
རྒྱུ་ལས་འབྲས་བུ་སྒྲུབ་པས་ན། ། ཞེས་སྔ་མས་དངོས་པོ་སྒྲུབ་པར་བཤད་པ་དང༌། ལྡོག་པ་སྒྲུབ་པར་ནུས་མ་ཡིན། ཞེས་ཕྱི་མས་སྤྱིར་བསྒྲུབ་བྱ་མི་སྒྲུབ་པར་བཤད་པའི་ཕྱིར། གཉིས་པ་དབྱེ་བ་ལ་གཉིས་ཏེ། འབྲེལ་ཡུལ་མ་དམིགས་པ་དང༌། འགལ་ཟླ་དམིགས་པའོ། ། དང་པོ་ལ། མཚན་ཉིད་ནི། འབྲེལ་ཡུལ་མ་དམིགས་པ་རྟགས་སུ་བཀོད་ནས།
རང་གི་དགག་བྱ་ཚིག་གིས་ཟིན་པར་འགོག་པ་ལ་ཚུལ་གསུམ་ཚང་བའོ། ། དབྱེ་བ་ནི། ངོ་བོ་སྟེ་འབྲེལ་ཡུལ་མ་དམིགས་པའི་གཏན་ཚིགས་ལ་རྣམ་པ་བཞིའོ། ། གང་ཞེ་ན། རང་བཞིན་མ་དམིགས་པ་དང༌། རྒྱུ་མ་དམིགས་པ་དང༌། ཁྱབ་བྱེད་མ་དམིགས་པ་དང༌། དངོས་འབྲས་མ་དམིགས་པའོ། ། དེ་ལ་ཐོག་མཐའ་གཉིས་ནི། ཐ་སྙད་འབའ་ཞིག་སྒྲུབ་དང༌།
གྲགས་པའི་གཏན་ཚིགས་དང༌། རང་བཞིན་གྱི་གཏན་ཚིགས་སུ་ཡང་རུང་ལ། བར་པ་གཉིས་ནི་དོན་དང་ཐ་སྙད་གཉིས་ཀ་སྒྲུབ་པ་དང༌། དོན་སྒྲུབ་པའི་ཆ་ནས་དགག་པའི་གཏན་ཚིགས་དང༌། ཐ་སྙད་སྒྲུབ་པའི་ཆ་ནས་སྒྲུབ་པའི་གཏན་ཚིགས་སུ་ཡང་བཞག་པ་ཡིན་ཏེ། ཇི་སྐད་དུ། དེ་ཕྱིར་རྒྱུ་དང་རང་བཞིན་དག ། མེད་པས་འགའ་ཞིག་སྒྲུབ་པའི་ཡང༌། ། ཞེས་དང༌། མེད་པས་འགའ་ཞིག་དགག་པའི་ཡང༌། །
ཞེས་པ་གཉིས་ཀ་འབྱུང་བའི་ཕྱིར་རོ། ། འོ་ན་དུ་བ་བཀག་པས་རྒྱུ་ནུས་པ་ཐོགས་མེད་འགོག་པ་ཐ་སྙད་འབའ་ཞིག་སྒྲུབ་ཡིན་པའི་དོན་ཇི་ལྟར་ཞེ་ན། རྒྱུ་ནུས་པ་ཐོགས་མེད་ཀྱི་དོན་ནི་འབྲས་བུ་སྐྱེ་བཞིན་པ་ལ་འཆད་པ་ཡིན་ལ། རྟགས་དུ་བ་མེད་པར་ཚད་མས་ངེས་པ་དེའི་ཚེ་དུ་བ་སྐྱེ་བཞིན་པའི་དོན་མ་ཁེགས་པ་མི་སྲིད་པའི་ཕྱིར། ཡང༌། མཚན་མོའི་རྒྱ་མཚོ་དང༌། ཤིང་མེད་ཀྱི་བྲག་རྫོང་དུ་དུ་བ་དང་ཤ་པ་འགོག་པ་ལ། དེ་དང་དེ་ཚད་མས་མ་དམིགས་པ་རྟགས་སུ་བཀོད་པས་མི་ཆོག་པ་ཅི་ཞེ་ན། དེའི་ཚེ་དེ་ཉིད་སྒྲུབ་དགོས་པའི་རྒྱུ་མཚན་གྱིས་སོ། ། འོ་ན་འདིར་དེ་སྒྲུབ་དགོས་ལ།
ས་ཕྱོགས་སུ་བུམ་པ་མེད་པའི་དོན་སྒྲུབ་མི་དགོས་པ་ཅི་ཞེ་ན། དེར་ནི་བུམ་པ་ཡོད་ན་སྣང་དུ་རུང་བ་ཡིན་ལ། འདིར་ནི་དུ་བ་དང་ཤ་པ་ཡོད་ཀྱང་སྣང་དུ་མི་རུང་བའི་རྒྱུ་མཚན་གྱིས་སོ། ། འོ་ན་དེར་ཤིང་ཡོད་ཀྱང་སྣང་དུ་རུང་ལ། ཤ་པ་ཡོད་ཀྱང་སྣང་དུ་མི་རུང་བའི་རྒྱུ་མཚན་ཅི་ཞེ་ན། ཐག་རིང་བའི་ཤིང་ངེས་པར་སླ་ལ། ཤ་པར་ངེས་དཀའ་བའི་རྒྱུ་མཚན་གྱིས་སོ། ། གཉིས་པ་ལ་མཚན་ཉིད་ནི། འགལ་ཟླ་དམིགས་པ་རྟགས་སུ་བཀོད་ནས། རང་གི་དགག་བྱ་ཚིག་གིས་ཟིན་པར་འགོག་པ་ལ་ཚུལ་གསུམ་ཚང་བའོ། །
དབྱེ་བ་ནི། འགལ་བ་དམིགས་པའི་གཏན་ཚིགས་ནི། རྣམ་པ་གཉིས་ཏེ། ལྷན་ཅིག་མི་གནས་པ་དང༌། ཕན་ཚུན་སྤངས་པའི་འགལ་བ་དམིགས་པའོ། ། དང་པོ་ལ། མཚན་ཉིད་ནི། ལྷན་ཅིག་མི་གནས་པའི་འགལ་ཟླ་རྟགས་སུ་བཀོད་ནས། དེའི་འགལ་ཟླ་ཚིག་གིས་ཟིན་པར་འགོག་པ་ལ་ཚུལ་གསུམ་ཚང་བའོ། ། དབྱེ་བ་ལ་གཉིས་ལས།
གཞན་ལུགས་དགག་པ་ནི། བོད་སྔ་མ་ཁ་ཅིག ཚ་རེག་སྐོར་བཞིས་རང་གི་གནོད་བྱ་གྲང་རེག་སྐོར་བཞི་བཀག་པས། ལྷན་ཅིག་མི་གནས་པའི་འགལ་དམིགས་ཀྱི་སྦྱོར་བ་བཅུ་དྲུག་ཅེས་ཟེར། མེ་རྒྱུ་ནུས་པ་ཐོགས་མེད་ཀྱིས་གྲང་རེག་སྐོར་བཞི་འགོག་པ་མི་འཐད་དེ། མེ་རྒྱུ་ནུས་པ་ཐོགས་མེད་ཅེས་པ། མེ་སྐྱེ་བཞིན་པ་ལ་བྱ་བ་ཡིན་ནམ། སྐད་ཅིག་གཉིས་པར་མེ་སྐྱེད་བྱེད་ཀྱི་བུད་ཤིང་ལ་ཟེར་བ་ཡིན། དང་པོ་ལྟར་ན། མེས་གྲང་རེག་འགོག་པའི་ནང་དུ་འདུས་པར་སོང༌།
གཉིས་པ་ལྟར་ན། དེ་ཆོས་ཅན། རང་གི་གཞིར་གྲང་རེག་འགོག་མི་ནུས་ཏེ། རང་གི་རིགས་འདྲའི་རྒྱུན་ཕྱི་མ་མེད་པའི་ཕྱིར་ནའོ། ། རང་ལུགས་ནི། གཞུང་ལས་རྣམ་གཞག་མང་དུ་བཤད་ཀྱང༌། གྲང་རེག་འགོག་ནུས་ཀྱི་འགལ་དམིགས་ནི། སྔ་མ་བཅུ་གཉིས་པོ་ཁོ་ན་ཡིན་ཏེ། ནུས་པ་ཐོགས་མེད་ཀྱི་དགག་བྱ་འགོག་མི་ནུས་པར་བཤད་ཟིན་པའི་ཕྱིར་དང༌། བཅུ་གཉིས་ལས་ཉུང་ན་མི་འདུ་བའི་ཕྱིར་ཏེ།
ལྷན་ཅིག་མི་གནས་པའི་འགལ་བ་ནི་བཅུ་གཉིས་ངེས་པར་ཁས་ལེན་དགོས་པའི་ཕྱིར་རོ། ། གཉིས་པ་ལ་གཉིས་ཏེ། ཕན་ཚུན་སྤངས་པ་དངོས་ལ་འགལ་དམིགས་ཀྱི་གཏན་ཚིགས་བཤད་དུ་མི་རུང་བར་བསྟན་པ་དང༌། ཕན་ཚུན་སྤངས་པ་དངོས་ཀྱིས་ཁྱད་པར་དུ་བྱས་པའི་འགལ་དམིགས་མཐའ་དག་ཚད་མས་གནོད་འགལ་དུ་ངེས་པའོ། ། དང་པོ་ནི། ཕན་ཚུན་སྤངས་པ་དངོས་ལ་ནི་འགལ་དམིགས་ཀྱི་རྟགས་དང་རྟགས་ཅན་ཡོད་པ་མ་ཡིན་ཏེ། ཕན་ཚུན་སྤངས་པ་དངོས་ནི། རྣམ་བཅད་དང་ཡོངས་གཅོད་ཡིན་པས་འགལ་དམིགས་སུ་བཀོད་ན། རྟགས་དང་རྟགས་ཅན་ཐ་དད་མེད་པས་ཁྱབ་པ་མི་འགྲུབ་ཅིང༌། ཕྱོགས་ཆོས་ངེས་པའི་དུས་སུ་བསྒྲུབ་བྱ་གྲུབ་ཟིན་ལ།
བསྒྲུབ་བྱ་ཡོད་པའི་ཚེ་ཕྱོགས་ཆོས་མི་འགྲུབ་པའི་ཕྱིར། དཔེར་ན། བུམ་པ་རྟག་པ་མ་ཡིན་པར་སྒྲུབ་པ་ལ་མི་རྟག་པ་རྟགས་སུ་བཀོད་པ་བཞིན་ནོ། ། གཉིས་པ་ལ། གཞུང་ལས་མ་བཤད་པའི་ཕན་ཚུན་སྤངས་འགལ་གྱི་དབྱེ་བ་མི་འཐད་པ་དང༌། དེས་ན་ཚད་མས་གནོད་འགལ་ཁོ་ནར་ངེས་པའོ། ། དང་པོ་ནི་ཕྱྭ་བསྡུས་རྗེས་འབྲང་དང་བཅས་པ། ཕན་ཚུན་སྤངས་པའི་དངོས་འགལ་ལ་རྟགས་དང་རྟགས་ཅན་མེད་ཀྱང༌། དེས་ཁྱད་པར་དུ་བྱས་པ་ལ་མེ་ཡོད་སྐོར་བཞི་དང༌། མེ་མེད་སྐོར་བཞི་འགོག་པ་ལ་སོགས་པའི་རྣམ་གཞག་བྱས་པ་མི་འཐད་དེ།
དེ་ལྟར་དབྱེ་བ་གཞུང་ལས་མ་བཤད་ཅིང༌། ཕན་ཚུན་སྤངས་པ་དེ་ཡིས་ཁྱད་པར་དུ་བྱས་པར་འཆད་པ་ཁ་ཅིག་ནི། ལྷན་ཅིག་མི་གནས་པའི་འགལ་བ་དམིགས་པའི་ནང་དུ་འདུས་པ་ཡིན་པའི་ཕྱིར། གཉིས་པ་ནི། ཕན་ཚུན་སྤངས་པ་དངོས་ཀྱི་ཁྱད་པར་དུ་བྱས་པ་ལ་གཉིས་ཏེ། ཕན་ཚུན་སྤངས་པ་ཙམ་དང༌། ཕན་ཚུན་སྤངས་པས་ཁྱད་པར་དུ་བྱས་པའི་འགལ་བའོ། ། དང་པོ་ནི། སྔོ་སེར་དང༌། ཀ་བུམ་ལ་སོགས་པ་ཡིན་ལ།
གཉིས་པ་ནི། ངེས་འགྱུར་དང༌། ལྟོས་བཅས་བཞིན་ནོ། ། དང་པོ་ལ་འགལ་དམིགས་སྦྱར་དུ་མི་རུང་སྟེ། དེ་དག་འགལ་བ་མ་ཡིན་པའི་ཕྱིར། དེ་དག་ཕན་ཚུན་སྤངས་པའང་ཙམ་པོ་ཡིན་གྱི། དངོས་མ་ཡིན་ཏེ། ཕན་ཚུན་སྤངས་པ་དངོས་སུ་འཇོག་པ་ལ་ཕུང་གསུམ་ཁེགས་པ་ཞིག་དགོས་པའི་ཕྱིར། དེས་ན། ཚད་མས་གནོད་པའི་འགལ་བ་ཁོ་ན་ལ་འགལ་དམིགས་སྦྱར་དུ་རུང་བ་ཡིན་ཀྱང༌།
དངོས་འགལ་དམིགས་པའི་གཏན་ཚིགས་མ་ཡིན་ཏེ། ཁྱབ་བྱེད་དང་འགལ་བའི་ཁྱབ་བྱ་དམིགས་པའི་ནང་དུ་འདུས་པའི་ཕྱིར། མཚན་གཞི་ནི། ལྟོས་པས་ངེས་པ་འགོག་པ་དང༌། ངེས་པས་ལྟོས་པ་འགོག་པ་ལྟ་བུ་སྟེ། དཔེར་ན། གང་དེ་དང་དེར་འགྱུར་བ་རྐྱེན་གཞན་ལ་ལྟོས་པ་དང་བཅས་པ་ཡིན་ན་དེར་མ་ངེས་པས་ཁྱབ། དཔེར་ན། གོས་ལ་ཚོན་བཞིན། དཔྱིད་དུས་ཀྱི་ས་བོན་ལས་མྱུ་གུ་འབྱུང་བའང༌།
རྐྱེན་གཞན་ལ་ལྟོས་པ་དང་བཅས་པ་ཡིན་ནོ། ། ཞེས་པ་ལྟ་བུ་དང༌། གང་དེའི་ངོ་བོར་ངེས་པ་ཡིན་ན། དེར་འགྱུར་བ་རྒྱུ་གཞན་ལ་མི་ལྟོས་པས་ཁྱབ། དཔེར་ན། རྒྱུ་ཚོགས་ཐམས་ཅད་འབྲས་བུ་སྐྱེད་པ་བཞིན། བུམ་པ་འཇིག་པའང་རང་གི་ངོ་བོར་ངེས་པ་ཡིན་ནོ། ། ཞེས་པ་ལྟ་བུའོ། ། འདི་གཉིས་འགལ་བར་འཇོག་པའི་ཤེས་བྱེད་ཀྱང༌། རྟག་མི་རྟག་གཉིས་ཕན་ཚུན་སྤངས་པ་དངོས་ཡིན་པའི་རྒྱུ་མཚན་གྱིས།
ངེས་དངོས་དང་ལྟོས་བཅས་གཉིས་ཕན་ཚུན་སྤངས་འགལ་དུ་བཞག་པ་ཡིན་ལ། རྣམ་འགྲེལ་ངེས་ཀྱི་དངོས་བསྟན་ལྟར་ན། ངེས་དངོས་རྣམས་ལྟོས་བཅས་ཡིན་པ་ལ་ཚད་མ་གཞན་གྱིས་གནོད་པའི་རྒྱུ་མཚན་གྱིས་ཡིན་པར་བཤད་ཅིང༌། དེ་བཞིན་དུ། རྟགས་མི་མཐུན་ཕྱོགས་ལ་ཡོད་པ་འགོག་བྱེད་ཀྱི་རིགས་པ་ལ་གནོད་པ་ཅན་གྱི་གཏན་ཚིགས་ཞེས་བཤད་ནས། འགལ་དམིགས་སུ་མ་བཤད་པའི་རྒྱུ་མཚན་ཡང་བསམ་པར་བྱའོ། ། འགྲེལ་པ་འདིར་གནོད་འགལ་དང་པོའི་དཔེར་བརྗོད་དུ། འཇིག་པའང་རྒྱུ་གཞན་ལ་ལྟོས་སོ། ། ཞེས་འབྱུང་བ་ནི། ངེས་པས་ལྟོས་འགོག་ཐལ་འགྱུར་དུ་སྦྱར་བའི་དབང་དུ་བྱས་པ་ཡིན་པས་མ་དག་པ་མིན་ལ།
ཡང༌། ཇི་སྐད་དུ། དེས་ན་ཡ་གྱལ་སྣང་དུ་མི་རུང་ཞིང༌། ཡིན་པར་དོགས་པ་ལ་འགལ་བའི་སྒོ་ནས་འགོག་པས་ཕན་ཚུན་སྤངས་འགལ་གྱི་སྦྱོར་བ་འཇུག་ལ། གཉིས་ཀ་སྣང་རུང་ཕན་ཚུན་ཡིན་པ་འགོག་པ་མངོན་སུམ་གྱིས་འགྲུབ་པས། འགལ་བའི་རྟགས་ལ་མི་ལྟོས་སོ། ། ཞེས་འབྱུང་བ་དེར། ཕན་ཚུན་སྤངས་འགལ་གྱི་སྦྱོར་བ་འཇུག་ཅེས་པ་ཅུང་ཟད་རྣོ་བས་འགལ་དམིགས་ཀྱི་སྦྱོར་བ་འཇུག་ལ། ཞེས་བཤད་ན་ལེགས་པ་ཡིན་ཏེ། གཞན་དུ་ན།
ལྷན་ཅིག་མི་གནས་འགལ་གྱི་སྦྱོར་བ་རྣམས་དགག་བྱ་སྣང་རུང་ལ་འཇུག་གམ་སྙམ་པའི་དོགས་པ་སྐྱེ་བས་སོ། ། ལོ་ཙྪ་བ་ཆེན་པོས་སློབ་དཔོན་ཆོས་མཆོག་གི་འདོད་པ་འཆད་པ་ན། ཕན་ཚུན་སྤངས་པའི་འགལ་དམིགས་མཐའ་དག སྣང་རུང་མ་དམིགས་པའི་གཏན་ཚིགས་སུ་འདུ་བ་ཡིན་ནོ། ། ཞེས་ཟེར་བ་ཕྱོགས་སྔ་མར་བཀོད་ནས། དེ་འགོག་པ་ན། གཞན་གྱི་དོན་རྗེས་སུ་དཔག་པ་ལས། རང་གི་སྦྱོར་བ་དག་ལ་དེའི། ཞེས་པ་ནས། ངེས་དངོས་བཞིན།
ཞེས་བྱ་བ་དང༌། དེའི་འགྲེལ་པ་ནས་ཀྱང་ལྟོས་བཅས་ཀྱི་ངེས་དངོས་འགོག་པ་འགལ་བས་ཁྱབ་པར་བཤད་པ་དང་ཇི་ལྟར་མི་འགལ། ཞེས་གསུངས་ལ། གཞུང་གི་དངོས་བསྟན་ནི་སློབ་དཔོན་ཆོས་མཆོག་གི་ལུགས་ལྟར་འགྲིག་པར་མཐོང་ངོ༌། ། གསུམ་པ་དགག་རྟགས་ཀྱི་འབྲེལ་བ་ངེས་པའི་ཚུལ་ལ་གཉིས་ལས། གཞན་ལུགས་དགག་པ་ནི། ཕྱྭ་བསྡུས་རྗེས་འབྲང་དང་བཅས་པ། ལྷན་ཅིག་མི་གནས་པའི་འགལ་དམིགས་ཀྱི་རྟགས་ཆོས་གཉིས་ལ་དེ་བྱུང་གི་འབྲེལ་པ་གྲུབ་པ་ཡིན་ཏེ། འགོག་བྱེད་ཚ་རེག་སྐོར་བཞི་པོ་དེ། དགག་བྱ་གྲང་རེག་སྐོར་བཞི་ཁེགས་པའི་ཚོགས་པ་ལས་སྐྱེ་བ་ཡིན་ནོ། །
ཞེས་ལྷན་ཅིག་ན་མི་གནས་པའི་འགལ་བ་རྣམས་རང་རང་གི་དགག་བྱ་བཀག་པའི་ཚོགས་པས་སྐྱེད་པར་འདོད་པ་ནི་འཁྲུལ་ཏེ། དགག་པའི་གཏན་ཚིགས་ལ་དངོས་འབྲེལ་འདོད་པ་བཀག་ཟིན་པའི་ཕྱིར་དང༌། དེ་དག་འབྲས་བུའི་གཏན་ཚིགས་ཉིད་དུ་ཧ་ཅང་ཐལ་བའི་ཕྱིར་དང༌། མི་འགལ་ན། རྒྱུ་མ་དམིགས་པའི་གཏན་ཚིགས་ཉིད་དུ་ཧ་ཅང་ཐལ་བའི་ཕྱིར་རོ། ། འགྲེལ་པར། རེག་བྱ་བཏང་སྙོམས་པ་སྲིད་པའི་ཕྱིར། ཞེས་པའི་ནུས་པ་གང་ཡིན་བཙལ་དགོས་སོ། ། གཉིས་པ་རང་ལུགས་ནི། འབྲེལ་ཡུལ་མ་དམིགས་པའི་གཏན་ཚིགས་ལ་དངོས་འབྲེལ་ངེས་བྱེད་ཀྱི་ཚད་མ་མེད་ཀྱང་བཟློག་པ་ལ་འབྲེལ་པ་ངེས་བྱེད་ཀྱི་ཚད་མ་ཡོད་པ་དེ་ཉིད་ཀྱིས་ཆོག་པ་ཡིན་ཏེ།
འབྲེལ་ཡུལ་ལོག་པས་འབྲེལ་ཆོས་ཉིད་ལོག་པར་མཐོང་བས་ལྡོག་འབྲེལ་བློ་ངོར་འགྲུབ་པའི་ཕྱིར་རོ། ། འགལ་ཟླ་དམིགས་པའི་གཏན་ཚིགས་ཀྱི་ནི། དངོས་འབྲེལ་དང་ལྡོག་འབྲེལ་གཉིས་ཀ་དཔྱད་མི་དགོས་ཏེ། འགལ་ཟླར་གྲུབ་པ་དེ་ཅིག་ཤོས་ལ་གནོད་བྱེད་དུ་མཐོང་བ་ཙམ་གྱིས་དགག་བྱ་ཁེགས་པའི་ཕྱིར། འདི་ཡང་གོང་དུ། སྣང་དང་མི་སྣང་མ་གཏོགས་པ། ། འགལ་བ་ངེས་བྱེད་གཞན་ཡོད་མིན། ། ཞེས་གསུངས་པ་ལས་ཤེས་པར་བྱ་ལ། དེར་ནི་གནོད་བྱེད་དང་གནོད་བྱ་ནུས་མེད་གཉིས་རྒྱུ་འབྲས་སུ་ངེས་བྱེད་ཀྱི་ཚད་མས། ལྷན་ཅིག་མི་གནས་པའི་འགལ་དམིགས་ཀྱི་ཁྱབ་འབྲེལ་ངེས་ནུས་པར་བཤད་པས།
ཞིབ་ཏུ་བརྟག་པར་བྱ་དགོས་ཏེ། ཇི་སྐད་དུ། དངོས་འབྲེལ་བཀག་ཟིན་ལྷན་ཅིག་ན། ། མི་གནས་ཚོགས་པས་བསྐྱེད་པ་འཁྲུལ། ། ཞེས་པའི་ཕྱོགས་སྔ་མ་དང་མ་འདྲེས་པར་འཆད་དགོས་པ་དང༌། ལྡོག་འབྲེལ་མཐུར་ཁྱབ་དུ་མ་སོང་བའི་ཚུལ་རྣམས་ཤེས་དགོས་པའི་ཕྱིར། འགྲེལ་པར། རྒྱུ་མ་དམིགས་པ་དང༌། འབྲས་བུ་མ་དམིགས་པ་གཉིས་ཀྱི་ཟློག་པ་ལ། དེ་བྱུང་འབྲེལ་པ་ཡོད་པར་བཤད་པ་ནི་ཡི་གེ་མ་དག་པ་ཡིན་ཏེ།
འབྲས་བུ་མ་དམིགས་པའི་ཟློག་ཕྱོགས་ལ་དེ་འབྱུང་ས་མེད་པའི་ཕྱིར། ཡང༌། འགྲེལ་པར་ཕན་ཚུན་སྤངས་འགལ་གྱི་འགལ་དམིགས། འབྲེལ་ཡུལ་མ་དམིགས་པའི་ནང་ཚན་དུ་བཤད་པ་ནི། སློབ་དཔོན་ཆོས་མཆོག་གི་བཞེད་པ་དང་མཐུན་ཞིང༌། རང་ལུགས་ཀྱི་འཇོག་མཚམས་དང་ཡང་འགྲིག་པས་མ་དག་པ་མ་ཡིན་ནོ། ། གཉིས་པ་རང་བཞིན་གྱི་རྟགས་ལ་གསུམ་ལས། མཚན་ཉིད་ནི། རྟགས་ཆོས་གཉིས་ལ་བདག་གཅིག་འབྲེལ་པ་ངེས་བྱེད་ཀྱི་ཚད་མ་གྲུབ་པའི་སྟོབས་ཀྱིས། བསྒྲུབ་བྱའི་ཆོས་སྒྲུབ་པ་ཡིན་པ་སྒྲུབ་པ་ལ་ཚུལ་གསུམ་ཚང་བའོ། །
གཉིས་པ་དབྱེ་བ་ལ། རྟགས་ཀྱིས་དབྱེ་བ་དང༌། བསྒྲུབ་བྱས་དབྱེ་བ་གཉིས་ལས། དང་པོ་ལ། དག་པ་པ་དང༌། ལྟོས་པ་པ་གཉིས། དང་པོ་ནི། སྒྲ་མི་རྟག་པར་སྒྲུབ་པ་ལ་ཡོད་པ་རྟགས་སུ་བཀོད་པ་ལྟ་བུ་དང༌། གཉིས་པ་ལའང༌། ཁྱད་པར་གྱི་ཆོས་ཀྱི་བྱེ་བྲག་ལ་ལྟོས་པ་དང༌།
འབྲེལ་པ་གཞན་གྱི་ཆོས་ལ་ལྟོས་པ་གཉིས་ལས། དང་པོ་ལ། བྱས་པ་ལྟ་བུ་ལྟོས་པ་ཁོང་ན་ཡོད་པ་དང༌། རྒྱུ་རྐྱེན་ལས་སྐྱེས་པ་ལྟ་བུ་ལྟོས་ས་དངོས་སུ་བརྗོད་པ་གཉིས་སོ། ། གཉིས་པ་ནི། མི་རྟག་པར་སྒྲུབ་པ་ལ་རྐྱེན་ལྡན་རྟགས་སུ་བཀོད་པ་ལྟ་བུའོ། ། འདིས་མཚོན་ནས། ཕྱོགས་ཆོས་གྲུབ་ཅིང༌། རྟགས་ཆོས་གཉིས་ལ་ངོ་བོ་དབྱེར་མེད་དུ་ངེས་བྱེད་ཀྱི་ཚད་མ་གྲུབ་པ་མཐའ་དག་ནི་རང་བཞིན་གྱི་རྟགས་སོ། ། གཉིས་པ་སྒྲུབ་བྱའི་སྒོ་ནས་དབྱེ་ན།
དོན་སྒྲུབ་དང༌། ཐ་སྙད་སྒྲུབ་གཉིས་སོ། ། གསུམ་པ་རྩོད་པ་སྤང་བ་ནི། མུ་སྟེགས་བྱེད། རྟགས་ལོགས་པར་འདོད་པའི་རྒྱུ་ཚོགས་གྲངས་ཚང་གིས། གཞི་འགའ་ཞིག་ཏུ་འབྲས་བུ་སྐྱེ་རུང་དཔོག་པ་དང༌། དུ་རྒྱུ་ནུས་པ་ཐོགས་མེད་ཀྱིས། གཞི་འགའ་ཞིག་ཏུ་འདུས་བྱས་ཀྱི་དུ་བ་སྒྲུབ་པ་སོགས་ལ། མཚན་ཉིད་དེ་མ་ཚང་བའི་ཕྱིར་རང་བཞིན་གྱི་གཏན་ཚིགས་མ་ཡིན་པར་འགྱུར་རོ། ། ཞེ་ན།
དེ་དག་ཀྱང་དེའི་ཁོངས་སུ་བསྡུ་ནུས་ཏེ། དེའི་ཆ་མཐུན་གྱི་གཏན་ཚིགས་ཡིན་པའི་ཕྱིར། མི་འཐད་དེ། དེ་དག་གི་རྟགས་ཆོས་རྫས་ཐ་དད་པའི་ཕྱིར། ཞེ་ན། དེ་དག་གི་རྟགས་ཆོས་རྫས་ཐ་དད་ཡིན་པའི་སྐྱོན་མི་འགོ་སྟེ། དུ་རྒྱུ་ནུས་པ་ཐོགས་མེད་དུ་འཇོག་བྱེད། དུ་བ་སྐྱེ་བཞིན་པ་ཡིན་ལ། དེ་དང་མི་རྟག་པའི་དུ་བ་ངོ་བོ་གཅིག་པའི་ཕྱིར་དང༌། རྒྱུ་ཚོགས་དང་འབྲས་བུ་སྐྱེ་རུང་ཙམ་ངོ་བོ་གཅིག་པའི་ཕྱིར།
གསུམ་པ་འབྲས་བུའི་རྟགས་ལ་གསུམ་ལས། མཚན་ཉིད་ནི། རྟགས་ཆོས་གཉིས་ལ་དེ་བྱུང་འབྲེལ་པ་ངེས་བྱེད་ཀྱི་ཚད་མ་གྲུབ་པའི་སྟོབས་ཀྱིས། ཤེས་འདོད་ཆོས་ཅན་གྱི་སྟེང་དུ། རང་གི་བསྒྲུབ་བྱའི་ཆོས་ཡོད་པའམ། ཡིན་པ་སྒྲུབ་པ་ལ་ཚུལ་གསུམ་ཚང་བའོ། ། གཉིས་པ་དབྱེ་བ་ལ། དངོས་དང༌། ཆ་མཐུན་བསྡུ་བའོ། ། དང་པོ་ནི།
དུ་བས་མེ་ཙམ་སྒྲུབ་པ་རྒྱུ་དངོས་སྒྲུབ་པ་དང༌། དུ་བས་མེ་སྔོན་སོང་དུ་སྒྲུབ་པ་ལྟ་བུ་རྒྱུ་སྔོན་སོང་སྒྲུབ་དང་དུ་བས་བུད་ཤིང་གི་འགྱུར་བ་དཔོག་པ་ལྟ་བུ་རྒྱུ་ཆོས་རྗེས་དཔོག་སྟེ། འགྲེལ་པ་འདིར་གསུམ་བཤད་ལ། ཇི་སྐད་དུ། རེས་འགའ་བ་ཉིད་ཡིན་པས་ན། ། ཞེས་དང༌། རྒྱུ་གཞན་དག་ནི་ཡོད་ན་ཡང༌། ། ཞེས་པའི་གཞུང་གིས་བསྟན་པའི་གཏན་ཚིགས་གཉིས་པོ། འབྲས་བུའི་གཏན་ཚིགས་ཀྱི་དབྱེ་བར་བོད་ཀྱི་སློབ་དཔོན་གཞན་དག་འཆད་དོ། ། གཉིས་པ་ནི།
མུ་སྟེགས་བྱེད་རྟགས་ལོགས་པར་འདོད་པ། ཆུ་སྐྱར་ལས་ཆུ་དང༌། ཆུ་མི་གཡོ་བ་ལས་རྟེན་བརྟན་པར་དཔོག་པ་སོགས་ཀྱང༌། འབྲས་བུའི་གཏན་ཚིགས་ཀྱི་ཁོངས་སུ་བསྡུ་ནུས་ཏེ། དེ་དང་ཆ་མཐུན་པའི་གཏན་ཚིགས་ཡིན་པའི་ཕྱིར། གསུམ་པ་ནི། གལ་ཏེ། དུ་བས་ནམ་མཁའི་དུ་བ་མེ་སྔོན་སོང་དུ་སྒྲུབ་པ་ལྟ་བུ་ནི། སྨྲས་ཙམ་གྱི་རྟགས་ཆོས་རྫས་གཅིག་པའི་ཕྱིར། རང་བཞིན་གྱི་གཏན་ཚིགས་སུ་ཐལ་ལོ། །
ཞེས་པའི་སྐྱོན་ལས་གྲོལ་ཏེ། ཞེ་འདོད་དང༌། རློམ་ཚོད་ཀྱི་རྟགས་ཆོས་རྫས་ཐ་དད་པ་སྒྲུབ་པའི་ཕྱིར་རོ། ། གསུམ་པ་དེ་དག་གི་འབྲེལ་པ་ལ་ལོག་རྟོག་དགག་པ་ལ་གཉིས་ལས། ཕྱོགས་སྔ་མ་ནི། རྩང་ནག་པ་སོགས་ཁ་ཅིག འབྲེལ་པ་ནི་མུ་དགུར་ཡོད་དེ། འབྲེལ་ཡུལ་ལ་འབྲེལ་ཡུལ་དངོས་དང༌། དེའི་ཁྱད་པར་དུ་བྱེད་ཆོས་དང༌། དེས་ཁྱད་པར་བྱས་ཆོས་དང་གསུམ།
འབྲེལ་ཆོས་ལ་ཡང་དེ་ལྟར་གསུམ་དུ་བྱེ་ནས། འབྲེལ་ཆོས་གསུམ་པོ་འབྲེལ་ཡུལ་རེ་རེ་ལ་འབྲེལ་བས་སོ། ། དེ་ལྟར་དགུའི་ནང་ནས། བསྒྲུབ་བྱ་གོ་བྱེད་ཀྱི་འབྲེལ་པ་ནི་བཞི་ཁོ་ན་ཡོད་དེ། འབྲེལ་ཆོས་དངོས་དང༌། དེའི་ཁྱད་པར་དུ་བྱེད་ཆོས་གཉིས། འབྲེལ་ཡུལ་དངོས་དང༌། དེས་ཁྱད་པར་དུ་བྱས་ཆོས་གཉིས་ལ་འབྲེལ་པ་སྟེ་བཞི་པོ་དེ་ཁོ་ནས་བསྒྲུབ་བྱ་གོ་བ་ལ་ཕན་པའི་ཕྱིར་རོ་ལོ། དེ་ལྟར་འདོད་པ་མི་འཐད་དེ། འབྲེལ་པ་གོ་ཆོད་པོར་འདོད་པ་དང༌།
བསྒྲུབ་བྱ་གོ་བྱེད་ལ་མི་ཕན་པ་འདི་ནི། རྣམ་གཞག་ནང་འགལ་བའི་ཕྱིར་དང༌། གཞུང་ལས་མ་བཤད་པས་གཞུང་གི་དགོངས་པར་འཐད་པ་མ་ཡིན་པའི་ཕྱིར་རོ། ། བསྒྲུབ་བྱ་གོ་བྱེད་ཀྱི་འབྲེལ་པ་བཞིར་འཆད་པ་མི་འཐད་དེ། ཁྱད་པར་བྱ་བྱེད་འབྲེལ་པ་ཡི་སྟོབས་ཀྱིས་བསྒྲུབ་བྱ་གོ་བ་མ་ཡིན་གྱི། དེའི་ངོ་བོའམ། དོན་གཞན་གྱི་འབྲེལ་པའི་སྟོབས་ཀྱིས་བསྒྲུབ་བྱ་རྟོགས་པར་ཟད་པའི་ཕྱིར་རོ། ། དེ་དག་ལ་འདི་སྐད་ཅེས། བསྒྲུབ་དང་དགག་པའི་དངོས་ཀྱི་རྟེན། ། གཞན་སེལ་ཁོ་ནར་འཆད་འདི་ལ། །
སེལ་ངོར་ཕུང་གསུམ་ཡོད་པའི་ཕྱིར། ། ཕྱོགས་གཉིས་སྤངས་འགལ་དངོས་མི་སྲིད། ། ཕྱོགས་སྒྲ་ཕྱོགས་གསུམ་ལ་འཇུག་པ། ། གཞན་དུ་བཏགས་པའི་མིང་དག་ཀྱང༌། ། རང་རང་སྐབས་སུ་དངོས་མིང་ཕྱིར། ། འཆོལ་བར་འཇུག་པ་སྲིད་མ་ཡིན། ། ལག་པ་ཞེས་པ་སྣ་ཞགས་ཀྱི། ། བཏགས་མིང་ཡིན་ཀྱང་ལག་ལྡན་ནི། ། གླང་ཆེན་དངོས་ཀྱི་མིང་ཡིན་ཕྱིར། ། འཁྲུལ་པར་འཇུག་པ་མི་སྲིད་བཞིན། །
ཆོས་ཅན་ཆོས་དང་དཔེ་ཡི་ཆོས། ། མི་མཐུན་དཔེ་ཡི་ཆོས་ཅན་རྣམས། ། ཕྱོགས་གསུམ་པོ་ཡི་དངོས་མིང་དུ། ། བཤད་པ་མེད་ཕྱིར་མཚུངས་མ་ཡིན། ། རྟགས་ཀྱི་མཚན་ཉིད་ཚུལ་གསུམ་པོ། ། རྟགས་ཀྱི་མཚན་གཞི་མ་ཡིན་པ། ། རྣམས་དང་རྟགས་ཀྱི་མཚན་གཞི་ལ། ། སྲིད་དང་མ་ཁྱབ་ཁྱབ་ཆེས་གསལ། ། མ་དམིགས་པ་ཡི་གཏན་ཚིགས་ཀུན། ། དགག་པའི་གཏན་ཚིགས་ཉིད་མ་ངེས། །
ཐ་སྙད་སྒྲུབ་རྣམས་རང་བཞིན་གྱི། ། གཏན་ཚིགས་ཡིན་པར་མ་ཟད་ཀྱི། ། ལྷན་ཅིག་མི་གནས་འགལ་དམིགས་ཀུན། ། རྒྱུ་ཚོགས་གྲངས་ཚང་རྟགས་བཀོད་ནས། ། འབྲས་བུ་འབྱུང་རུང་སྒྲུབ་པ་ཡི། ། རང་བཞིན་ཆ་མཐུན་ཡིན་སྙམ་བྱེད། ། ཕན་ཚུན་སྤངས་པའི་འགལ་དམིགས་ཀྱང༌། ། སྲིད་ན་སྣང་རུང་མ་དམིགས་པ། ། ཚད་མས་གནོད་པའི་འགལ་དམིགས་ཀྱི། ། རང་དབང་ཉིད་ཕྱིར་ལོགས་སུ་བཤད། །
ཅེས་སྦྱར་བ་ཡིན་ནོ། ། གཉིས་པ་གཏན་ཚིགས་ལྟར་སྣང་ལ། མཚན་ཉིད་དང༌། དབྱེ་བའོ། ། དང་པོ་ནི། རྟགས་སུ་བཀོད་པ་གང་ཞིག ཚུལ་གསུམ་མ་གྲུབ་པའོ། ། གཉིས་པ་ལ་གསུམ་སྟེ། མ་གྲུབ་པ་དང༌། མ་ངེས་པ་དང༌།
འགལ་བའི་གཏན་ཚིགས་སོ། ། དང་པོ་ལ་གཉིས་ཏེ། མཚན་ཉིད་དང༌། དབྱེ་བའོ། ། དང་པོ་ནི། ཕྱོགས་དེ་ཤེས་འདོད་ཆོས་ཅན་ལ་རྟགས་འགོད་ཚུལ་དང་མཐུན་པར་མེད་པ་ནི། མ་གྲུབ་པའི་རྟགས་ཀྱི་མཚན་ཉིད་དོ། ། དབྱེ་བ་ནི། ཕྱོགས་ཆོས་དོན་དམ་བློ་ངོ་ལ་མི་གནས་པ་ནི། མ་གྲུབ་པའི་གཏན་ཚིགས་ཉིད་ཡིན་ཞིང༌།
ཕྱོགས་རེའམ། རྒོལ་བ་རྣམ་གཉིས་ལ་མ་གྲུབ་པ་རྣམ་པར་ཕྱེ་ནས་བཤད་པར་བྱ་དགོས་པ་ཡིན་ཏེ། ལོ་ཙྪ་བ་སོགས་བོད་སྔ་མ་དག་གིས། རྩ་བའི་དབྱེ་བ་བཞི་ལ་གསུམ་གསུམ་དུ་ཕྱེ་བ་དང༌། ཡང་ཕྱྭ་བསྡུས་ལས་བདུན་དུ་བཤད་པ་རྣམས་ནི་ཉུངས་པའི་ཕྱིར། དེ་དག་གང་ཞེ་ན། གསུམ་སྟེ། དོན་ལ་མ་གྲུབ་པ་དང༌། བློ་ངོར་མ་གྲུབ་པ་དང༌། རྒོལ་བ་ལ་ལྟོས་ཏེ་མ་གྲུབ་པའོ། །
དང་པོ་ལ་གསུམ་སྟེ། ཆོས་ཅན་གྱི་ངོ་བོ་མ་གྲུབ་པ། རྟགས་ཀྱི་ངོ་བོ་མ་གྲུབ་པ། དེ་དག་གི་ཕྱོགས་རེ་ལ་མ་གྲུབ་པའོ། ། དང་པོ་ལ་གཉིས་ཏེ། ཆོས་ཅན་གྱི་ངོ་བོ་མི་སྲིད་པ་དང༌། སྲིད་ཀྱང་རྩོད་གཞིར་མ་གྲུབ་པའོ། ། གཉིས་པ་རྟགས་ཀྱི་ངོ་བོ་མ་གྲུབ་པ་ལ་གཉིས་ཏེ། རྟགས་ཀྱི་ངོ་བོ་མི་སྲིད་པ་དང༌། སྲིད་ཀྱང་ཤེས་འདོད་ཆོས་ཅན་དང་མ་འབྲེལ་བའོ། །
དེ་ལའང་ངོ་བོ་མ་ཡིན་ནས་མ་གྲུབ་པ་དང༌། ལྡོག་པ་ཐ་དད་མེད་ནས་མ་གྲུབ་པའོ། ། དེ་ལའང་གཉིས་ཏེ། གཞི་རྟགས་ཐ་དད་མེད་པ་དང༌། ཆོས་རྟགས་ཐ་དད་མེད་པའོ། ། གསུམ་པ་དེ་དག་གི་ཕྱོགས་རེ་ལ་མ་གྲུབ་པ་ལ་གཉིས་ཏེ། རྟགས་ཆོས་ཅན་གྱི་ཕྱོགས་གཅིག་ལ་མ་གྲུབ་པ་དང༌། རྟགས་ཀྱི་ཕྱོགས་གཅིག་ཆོས་ཅན་ལ་མ་གྲུབ་པའོ། ། གཉིས་པ་བློ་ངོར་མ་གྲུབ་པ་ལ་གསུམ་སྟེ། ཆོས་ཅན་ལ་དང༌།
རྟགས་ལ་དང༌། དེ་གཉིས་ཀྱི་འབྲེལ་པ་ལ་ཐེ་ཚོམ་ཟ་བའི་མ་གྲུབ་པའོ། ། གསུམ་པ་རྒོལ་བ་ལ་ལྟོས་པའི་མ་གྲུབ་པ་ལ། སྔ་རྒོལ་ལ་མ་གྲུབ་པ་དང༌། ཕྱིར་རྒོལ་ལ་མ་གྲུབ་པའོ། ། ཞེས་པ་ནི་རང་གི་ལུགས་ཏེ། འགྲེལ་པར་འབྱུང་བའོ། ། ལོ་ཙྪ་བ་ཆེན་པོ་ནི། མ་གྲུབ་པའི་གཏན་ཚིགས་ལ། བསལ་བའི་དབྱེ་བ་བཞི་སྟེ།
གཞི་ཆོས་ཅན་གྱི་ངོ་བོ་མ་གྲུབ་པ་དང༌། གཏན་ཚིགས་ཀྱི་ངོ་བོ་མ་གྲུབ་པ་དང༌། གཞི་རྟགས་གཉིས་ལ་བདག་ཉིད་ཐམས་ཅད་ཀྱི་འབྲེལ་པ་མ་གྲུབ་པ་དང༌། ཕྱོགས་གཅིག་གི་འབྲེལ་པ་མ་གྲུབ་པ་སྟེ་བཞིའོ། ། དེ་རེ་རེ་ལ། དངོས་པོ་ལ་མ་གྲུབ་པ་དང༌། བློ་ལ་ཕྱིན་ཅི་ལོག་ཏུ་གྲུབ་པ་དང༌། ཐེ་ཚོམ་ཟ་བ་གསུམ་སྦྱར་བས་བཅུ་གཉིས་སོ། ། བཅུ་གཉིས་པོ་དེ་ཕྱོགས་ཆོས་ཀྱི་མཚན་ཉིད་ཀྱི་ཟུར་གང་དང་གང་གིས་སེལ། ཞེ་ན།
རྗེས་སུ་དཔག་པར་བྱ་བ་ལ་ཡོད་པ་ཞེས་པས་ནི་དངོས་པོ་ལ་མ་གྲུབ་པ་དང་པོ་གསུམ་བསལ། ཉིད་ཅེས་པས་ནི་དངོས་པོ་ལ་མ་གྲུབ་པ་ཐ་མ་བསལ། དེས་སེལ་བར་མ་ནུས་པ་ངེས་པ་ཞེས་པའི་ཚིག་གིས་བསལ་དགོས་པ་ནི་མེད་དེ། ཚད་མས་ངེས་པ་མེད་ན་ཡོད་པ་ཉིད་མི་འབྱུང་བའི་ཕྱིར། འོན་ཀྱང་ཐ་སྙད་སླ་ཆོས་སུ་བྱས་ཏེ། ངེས་པ་ཞེས་པའི་ཚིག་གི་ནུས་པ་ནས་བརྗོད་ན། ཡོད་པར་ངེས་པ་ཞེས་པས་ནི། ཕྱིན་ཅི་ལོག་ཏུ་གྲུབ་པ་གསུམ་དང༌། ཐེ་ཚོམ་ཟབ་དང་པོ་གསུམ་སྟེ་དྲུག་སེལ་ལོ། ། ཉིད་ལ་ངེས་པ་ཞེས་པས་ནི།
ཕྱོགས་གཅིག་ལ་ཕྱིན་ཅི་ལོག་ཏུ་སོང་ནས་མ་གྲུབ་པ་དང༌། ཐེ་ཚོམ་དུ་སོང་ནས་མ་གྲུབ་པ་གཉིས་བསལ་ཏོ། ། ཞེས་གསུངས་སོ། ། ཕྱྭ་བསྡུས་ལས། ཕྱོགས་ཆོས་མེད་པ་ལ་བདུན་ཏེ། ཆོས་ཅན་གཏན་མེད་པ་དང༌། ཡོད་ཀྱང་ཚད་མས་མ་ངེས་པ་དང༌། རྩོད་གཞི་ལ་གྲུབ་ཟིན་པའམ་བསལ་ནས་ཤེས་འདོད་མེད་པ་དང༌། གཏན་ཚིགས་ཀྱི་ངོ་བོ་ཤེས་བྱ་ལ་གཏན་མེད་པ་དང༌། ཡོད་ཀྱང་རྩོད་གཞི་དང་འབྲེལ་པ་མེད་པ་དང༌།
གཞི་རྟགས་ཐ་དད་མེད་པ་དང༌། གཞི་ལ་རྟེན་པར་ཐེ་ཚོམ་ཟ་ནས་མ་ངེས་པའོ། ། རྟགས་ཆོས་ཐ་དད་མེད་པ་དང༌། གཞི་ཆོས་ཐ་དད་མེད་པ་གཉིས་ནི། ཆོས་ཅན་གྱི་སྟེང་དུ་སྒྲུབ་ཆོས་ཚད་མས་ངེས་ན་ཤེས་འདོད་མེད་པ་དང༌། དེ་ལ་དེ་མ་ངེས་ན་ཆོས་རྟགས་ཐ་དད་མེད་པ་ནི། གཞི་ལ་རྟེན་པར་མ་ངེས་པའི་ནང་དུ་འདུས། གཞི་ཆོས་ཐ་དད་མེད་པ་ནི། གཞི་ཚད་མས་མ་ངེས་པའི་ནང་དུ་འདུས་པས། དབྱེ་བ་ལོགས་པར་མ་བཀོད་དོ། །
གལ་ཏེ། དེ་དག་ཏུ་མ་འདུས་པའི་གཏན་ཚིགས་ཀྱི་ཕྱོགས་གཅིག་ཆོས་ཅན་ལ་མ་གྲུབ་པ་ཞེས་བྱ་བ་ཡོད་པ་མ་ཡིན་ནམ། ཞེ་ན། དེ་དག་ནི་ཧ་ཅང་ཐལ་ཆེས་པའི་དབྱེ་བ་ཡིན་པས། སྔ་མའི་ནང་དུ་མ་འདུས་པ་མེད་དོ། ། ཞེས་གསུང་ངོ༌། ། མདོར་ན། འགལ་མ་ངེས་གཉིས་ཀྱི་དབྱེ་བ་གཞུང་དུ་གསལ་བར་གསུངས་ལ། མ་གྲུབ་པའི་རྟགས་ཀྱི་དབྱེ་བ་ལ་གསལ་བྱ་མེད་པས། བོད་ཀྱི་རྟོག་གེ་པ་ཆེན་པོ་རྣམས་ཀྱི་བཞེད་པ་མཐའ་གཅིག་ཏུ་ངེས་པ་མེད་དོ། །
གཉིས་པ་མ་ངེས་པའི་གཏན་ཚིགས་ལ་གསུམ་ལས་མཚན་ཉིད་ནི། ཕྱོགས་ཆོས་གྲུབ་ཅིང་བསྒྲུབ་བྱ་ལ་ཐེ་ཚོམ་སྐྱེད་པ་ནི་མ་ངེས་པའི་རྟགས་ཀྱི་མཚན་ཉིད་དོ། ། གཉིས་པ་མཚན་གཞིའི་དབྱེ་བ་ལ་གཉིས་ཏེ། ཐུན་མོང་མ་ཡིན་པའི་མ་ངེས་པ་དང༌། ཐུན་མོང་གི་མ་ངེས་པའོ། ། དང་པོ་ལ་གཉིས་ལས། མཚན་ཉིད་ནི། ཕྱོགས་ཆོས་གྲུབ་ཅིང་ཕྱོགས་དེ་ཤེས་འདོད་ཆོས་ཅན་ལས་གཞན་ལ་སྐབས་ཀྱི་རྒོལ་བའི་ཚད་མས་མ་གྲུབ་པ་ནི། ཐུན་མོང་མ་ཡིན་པའི་རྟགས་ཀྱི་མཚན་ཉིད་དོ། ། དབྱེ་ན་བཞི་སྟེ།
སེལ་ངོའི་ཕྱོགས་གཉིས་ཀ་ལ་མེད་ནས་མ་མཐོང་བ་སྒྲ་མི་རྟག་སྒྲུབ་ལ་མཉན་བྱ་ལྟ་བུ་དང༌། དོན་ལ་གནས་པའི་ཕྱོགས་གཉིས་ཀ་ལ་ཡོད་པ་སྲིད་ཀྱང་མ་མཐོང་བ་མདུན་གྱི་སྐྱེས་བུ་ལྷ་ལས་ཚེ་འཕོས་པར་སྒྲུབ་པ་ལ་མིག་དང་ལྡན་པ་རྟགས་སུ་བཀོད་པ་ལྟ་བུ་དང༌། མཐུན་ཕྱོགས་ལ་ཡོད་ཀྱང་མ་མཐོང་བ། འབྲེལ་པ་མི་ཤེས་པའི་ངོར་སྒྲ་མི་རྟག་སྒྲུབ་ལ་བྱས་པ་བཀོད་པ་ལྟ་བུ་དང༌། མི་མཐུན་ཕྱོགས་ལ་ཡོད་ཀྱང་མ་མཐོང་བ། ཡང་དེ་ཉིད་ཀྱི་ངོར་སྒྲ་རྟག་སྒྲུབ་ལ་བྱས་པ་རྟགས་སུ་བཀོད་པ་ལྟ་བུའོ། ། བཞི་པ་འདིའི་མཚན་གཞི་འགྲེལ་པར་གསུངས་པ་དེའི་དོན་བསམ་དགོས་སོ། ། གཉིས་པ་ལ་གཉིས་ལས། མཚན་ཉིད་ནི། ཕྱོགས་ཆོས་གྲུབ་ཅིང༌།
ཕྱོགས་དེ་ཤེས་འདོད་ཆོས་ཅན་ལས་གཞན་ཕྱོགས་གཉིས་པོ་གང་རུང་ལ་འཇུག་པར་སྐབས་ཀྱི་རྒོལ་བའི་ཚད་མས་མཐོང་བ་ནི། ཐུན་མོང་གི་མ་ངེས་པའི་རྟགས་ཀྱི་མཚན་ཉིད་དོ། ། གཉིས་པ་དབྱེ་བ་ནི། དངོས་དང༌། ལྷག་ལྡན་གྱི་མ་ངེས་པ་གཉིས་སོ། ། དང་པོ་ལ། མཚན་ཉིད་ནི། ཕྱོགས་ཆོས་གྲུབ་ཅིང༌། ཕྱོགས་གཉིས་ཀ་ལ་སྐབས་ཀྱི་རྒོལ་བའི་ཚད་མས་མཐོང་བའོ། ། དབྱེ་ན་བཞི་སྟེ།
གཉིས་ཀ་ལ་ཁྱབ་བྱེད་དུ་མཐོང་བ། མཐུན་ཕྱོགས་ལ་ཁྱབ་བྱེད་དུ་མཐོང་བ། མི་མཐུན་ཕྱོགས་ལ་ཁྱབ་བྱེད་དུ་མཐོང་བ། གཉིས་ཀའི་ཕྱོགས་རེ་ལ་མཐོང་བ་ཞེས་འགྲེལ་པར་གསུངས་ལ། འདིའི་དོན་ནི། རྣམ་གཉིས་པ་ཞེས་ཡོངས་སུ་གྲགས་པ་དེ་ཉིད་དོ། ། གཉིས་པ་ལྷག་ལྡན་ལ། མཚན་ཉིད་ནི། ཕྱོགས་ཆོས་གྲུབ་ཅིང༌། ཕྱོགས་གཉིས་ལས་གང་རུང་གཅིག་ལ་རྒོལ་བའི་ཚད་མས་མཐོང༌།
ཅིག་ཤོས་ལ་ཡོད་མེད་གང་དུ་ཡང་མ་མཐོང་བའོ། ། དབྱེ་ན་ཡང་དག་ལྷག་ལྡན་དང༌། འགལ་བའི་ལྷག་ལྡན་གཉིས་སོ། ། ཕྱོགས་ཆོས་གྲུབ་ཅིང༌། མཐུན་ཕྱོགས་ལ་རྒོལ་བའི་ཚད་མས་མཐོང༌། མི་མཐུན་ཕྱོགས་ལ་གང་དུ་ཡང་མ་མཐོང་བ་དེ། ཡང་དག་ལྷག་ལྡན་གྱི་མཚན་ཉིད་ཡིན་ནོ། ། དབྱེ་ན། རྟགས་མི་མཐུན་ཕྱོགས་ལ་ཡོད་ཀྱང་མ་མཐོང་བ། མེད་ཀྱང་མི་འགལ་བ།
འགལ་ཡང་མ་ངེས་པ་དང་གསུམ་མོ། ། གཉིས་པ་ལ། མཚན་ཉིད་ནི། ཕྱོགས་ཆོས་གྲུབ་ཅིང༌། མི་མཐུན་ཕྱོགས་ལ་སྐབས་ཀྱི་རྒོལ་བའི་ཚད་མས་མཐོང༌། མཐུན་ཕྱོགས་ལ་ཡོད་མེད་གང་དུ་ཡང་མ་མཐོང་བ་དེ། འགལ་བའི་ལྷག་ལྡན་གྱི་མཚན་ཉིད་ཡིན་ནོ། ། དབྱེ་ན། རྟགས་མཐུན་ཕྱོགས་ལ་ཡོད་ཀྱང་མ་མཐོང་བ། མེད་ཀྱང་མི་འགལ་བ།
འགལ་ཡང་མ་ངེས་པ་དང་གསུམ་མོ། ། ལྷག་ལྡན་གཉིས་པོའི་དབྱེ་བ་གསུམ་གྱི་ལུང་ཁུངས་བཙལ་དགོས་ཤིང༌། གཉིས་པོའི་དབྱེ་བ་གསུམ་པ་དང༌། ཐུན་མོང་མ་ཡིན་པའི་བཞི་པ་གཉིས་ཀྱི་ཁྱད་པར་འབྱེད་དགོས་པ་དང༌། ཡང་དག་ལྷག་ལྡན་གྱི་དབྱེ་བར། མེད་ཀྱང་ཡང་དག་མ་ཡིན་པ་ཞེས་སྦྱར་ན་འབྱོར་བའི་ཕྱིར། མེད་ཀྱང་མི་འགལ་བ་ཟེར་རྒྱུ་མ་ཡིན་ནམ་སྙམ་སྟེ། འདི་ཙམ་ཞིག་དཔྱད་པའི་ལྷག་མར་བཞག་གོ ། གསུམ་པ་འགལ་བ་ལ་གཉིས་ལས། མཚན་ཉིད་ནི།
རྟགས་དེ་ཕྱོགས་ཆོས་གྲུབ་ཅིང༌། བཟློག་པས་ཁྱབ་པར་ངེས་པ་ནི། འགལ་བའི་གཏན་ཚིགས་ཀྱི་མཚན་ཉིད་དོ། ། དབྱེ་བ་ལ་གསུམ་སྟེ། དངོས་པོའི་སྒོ་ནས་དབྱེ་བ། བརྗོད་འདོད་ཀྱི་སྒོ་ནས་དབྱེ་བ། དབྱེ་བ་གཞན་དུ་འདོད་པ་དགག་པའོ། ། དང་པོ་ལ་གཉིས་ཏེ། འབྲེལ་པའི་དབང་གིས་གཉིས་སུ་དབྱེ་བ། སྦྱོར་བ་ལ་ལྟོས་ནས་གསུམ་དུ་དབྱེ་བའོ། །
དང་པོ་ལ་གཉིས་ལས། གཉིས་སུ་འགྲོ་བའི་ཚུལ་ནི་འགལ་བའི་གཏན་ཚིགས་ལ་དབྱེ་ན། རང་བཞིན་དང༌། འབྲས་བུའི་འགལ་རྟགས་གཉིས་ཉིད་དུ་འདུས་པ་ཡིན་ཏེ། མ་དམིགས་པའི་གཏན་ཚིགས་ཐམས་ཅད་ཐ་སྙད་སྒྲུབ་པའི་ཆ་ནས་རང་བཞིན་གྱི་གཏན་ཚིགས་སུ་བསྡུས་པས་ན། དེའི་ཟློག་ཕྱོགས་མ་དམིགས་པའི་འགལ་རྟགས་ཀྱང༌། རང་བཞིན་གྱི་འགལ་རྟགས་ཀྱི་ནང་དུ་འདུ་བའི་ཕྱིར། འདིའི་དོན་ཡང༌། ཕྱོགས་ཆོས་ཅན་གྱི་རབ་དབྱེ་འཆད་པའི་སྐབས་སུ། མ་དམིགས་པའི་རྟགས་ཀྱི་དཔེར་བརྗོད་ལོགས་སུ་མི་སྨོས་པའི་རྒྱུ་མཚན་བཤད་པ་ལས་མཐའ་ཆོད་པར་ཤེས་དགོས་ཤིང༌།
ལོ་ཙྪ་བ་ཆེན་པོ་ནི། སྐབས་དེར་མི་སྣང་བ་མ་དམིགས་པ་དང༌། ཕན་ཚུན་སྤངས་པའི་འགལ་དམིགས་ཀྱང༌། སྣང་རུང་མ་དམིགས་པར་བསྡུས་པ་ཡིན། ཞེས་གསུང་ངོ༌། ། འགྲེལ་པ་འདིར་ཡང༌། མ་དམིགས་པ་ཐམས་ཅད་སྣང་རུང་མ་དམིགས་པར་འདུ། དེ་ཡང་རང་བཞིན་གྱི་གཏན་ཚིགས་ཡང་དག་ཡིན། ཞེས་ལན་དུ་མར་གསུངས་པ་རྣམས་ཀྱི་དོན་ལ་བསམ་པར་བྱའོ། ། གཉིས་པ་འབྲས་བུའི་འགལ་རྟགས་ལ་རྩོད་པ་སྤང་བ་ལ་གཉིས་ཏེ།
རྩོད་པ་དང༌། ལན་ནོ། ། དང་པོ་ནི། ཕྱོགས་ཆོས་ཅན་གྱི་རབ་དབྱེར། འབྲས་བུའི་འགལ་རྟགས་ཀྱི་དཔེར་བརྗོད་དུ། རིག་སྒྲ་རྟག་པར་སྒྲུབ་པ་ལ། རྩོལ་བྱུང་རྟགས་སུ་བཀོད་པ་མི་འཐད་དེ། རྩོལ་བྱུང་ཉན་ཤེས་དེ་སྒྲ་རྟག་པའི་འབྲས་བུ་ཡིན་པའི་ཕྱིར། ཞེ་ན། དེ་ཆོས་ཅན།
རང་རྒྱུ་སྒྲ་མི་རྟག་པའི་འབྲས་བུ་ཡིན་ཏེ། སྒྲའི་རྐྱེན་བཙལ་མ་ཐག་ཏུ་བྱུང་བའི་ཕྱིར་རོ། ། ཁྱབ་པ་ཡོད་དེ། རྟག་པ་ལ་འགྱུར་བ་མེད་པའི་ཕྱིར་ན། འབྲས་བུ་སྐྱེད་པ་འགལ་རྐྱེན་གྱི་གེགས་ཡོད་མེད་དང༌། མཐུན་རྐྱེན་ཚང་མ་ཚང་ལ་ལྟོས་པར་འགལ་བའི་ཕྱིར། འོ་ན། བུམ་པས་བུམ་འཛིན་གྱི་ཤེས་པ་སྐྱེད་པ་འགལ་རྐྱེན་ཡོད་མེད་དང༌། མཐུན་རྐྱེན་ཚང་མ་ཚང་ལ་མི་ལྟོས་པར་མཚུངས་སོ། ། ཞེ་ན།
འདི་མི་མཚུངས་ཏེ། མི་རྟག་པ་ནི་འགྱུར་བའི་ཕྱིར་ན། རྐྱེན་ཚང་མ་ཚང་ལས་འབྲས་བུ་ལ་ཕན་མི་ཕན་གྱི་ཁྱད་པར་ཡོད་ལ། དེ་འདྲ་འགྱུར་མེད་ལ་མི་འཐད་པའི་ཕྱིར། གཉིས་པ་སྦྱོར་བའི་སྒོ་ནས་དབྱེ་བ་ནི། སྦྱོར་བའི་སྒོ་ནས་མི་དམིགས་པའི་རྟགས་ཡང་དག་གསུམ་པར་འབྱེད་པ་དེའི་ཚེ་ན་ནི། དེ་ཟློག་པའི་འགལ་བའང་གསུམ་དུ་འབྱེད་དགོས་པར་འགྱུར་ཏེ། གཉིས་པོའི་དབྱེ་བ་འབྱེད་ཚུལ་མཚུངས་པའི་ཕྱིར། གཉིས་པ་བརྗོད་འདོད་ཀྱི་སྒོ་ནས་དབྱེ་བ་ལ། དགག
གཞག སྤང་གསུམ་ལས། དང་པོ་ནི། རྟོག་གེ་པ་འགའ་ཞིག ཆོས་དང་ཆོས་ཅན་གྱི་ངོ་བོ་དང་ཁྱད་པར་འགོག་པའི་དབྱེ་བས། འགལ་བའི་གཏན་ཚིགས་རྣམ་པ་བཞི་ཟེར་རོ། ། དེ་ལྟར་དབྱེ་བ་དེ་རིགས་ཀྱི་དབྱེ་བར་འཆད་པ་མི་འཐད་དེ། བཞི་ཀ་ཡང་ཤེས་འདོད་ཆོས་ཅན་གྱི་སྟེང་དུ་ཞེ་འདོད་ཀྱི་བསྒྲུབ་བྱ་འགོག་པས། བཞི་ཀ་ཡང་ཆོས་ཀྱི་ངོ་བོ་འགོག་པའི་འགལ་རྟགས་སུ་གཅིག་པའི་ཕྱིར། གཉིས་པ་རང་ལུགས་ནི།
འགལ་རྟགས་བཞི་པོ་སྦྱོར་བའི་དབྱེ་བས་ཐ་དད་དུ་བྱས་པ་མ་ཡིན་ཏེ། དངོས་སུ་འགལ་བ་བརྗོད་པ་དང༌། དངོས་སུ་བརྗོད་པའི་ཤུགས་ཀྱི་འགལ་བར་འགྱུར་བ་དང༌། ཆོས་དང་ཆོས་ཅན་གྱི་སྒོ་ནས་འགལ་བ་སོགས་བརྗོད་འདོད་ཀྱི་སྟོབས་ཀྱིས་ཕྱེ་བ་ཡིན་པའི་ཕྱིར། འདི་དག་གི་དོན་ནི། མིག་སོགས་ཆོས་ཅན་དུ་བཞག་ནས། འདུས་པ་མ་ཡིན་པའི་ཡུལ་ཅན་གྱི་དོན་བྱེད་པར་སྒྲུབ་པ་དང༌། མིག་སོགས་འདུས་པ་མ་ཡིན་པའི་ཡུལ་ཅན་ཆོས་ཅན་དུ་བཞག་ནས་གཞན་དོན་བྱེད་པར་སྒྲུབ་པ་གཉིས། ཞེ་འདོད་ཀྱི་བསྒྲུབ་བྱ་གཅིག་ཉིད་འགོག་པའི་ཕྱིར་ཐ་དད་པ་གཉིས་མ་ཡིན། ཞེས་དང༌།
དངོས་པོར་གྱུར་པའི་ནམ་མཁའ་ཆོས་ཅན་དུ་བཟུང་ནས་རྟག་པར་སྒྲུབ་པ་དང༌། ནམ་མཁའ་ཆོས་ཅན་དུ་བཟུང་ནས་རྟག་དངོས་སུ་སྒྲུབ་པ་ལ། མ་བྱས་པ་རྟགས་སུ་བཀོད་པ་གཉིས་ཀ་ཡང༌། ཞེ་འདོད་ཀྱི་བསྒྲུབ་བྱ་ནམ་མཁའ་དངོས་པོ་ཡིན་པ་གཅིག་པུ་འགོག་པ་ལ་ལྟོས་པའི་འགལ་རྟགས་ཡིན་པའི་ཕྱིར་དབྱེ་བ་ཐ་དད་པ་མ་ཡིན་ནོ། ། ཞེས་དང༌། བརྗོད་འདོད་ཙམ་གྱིས་འབྱེད་ན། བཞི་པོ་དེར་མ་ཟད། དངོས་སུ་འགལ་བ་བརྗོད་པ་མི་རྟག་པའི་སྒྲ་རྟག་པར་སྒྲུབ་པ་དང༌། ཤུགས་ལ་འགལ་བ་བརྗོད་པ་རྟག་པ་བྱེད་པ་པོར་སྒྲུབ་པ་ཡང་ཡོད། ཅེས་བྱ་བའི་དོན་ཏོ། །
གསུམ་པ་ནི། འོ་ན་རྟགས་ཡང་དག་ལ་ཡང༌། ཆོས་ཅན་གྱི་ངོ་བོ་སྒྲུབ་པ་སོགས་བཞིར་འབྱེད་པར་མཚུངས་སོ། ། ཞེ་ན། མཚུངས་མོད། བཏང་སྙོམས་སུ་མཛད་དེ། བྱེད་པ་ཆུང་བའི་ཕྱིར་རོ། ། གསུམ་པ་དབྱེ་བ་གཞན་དུ་འདོད་པ་དགག་པ་ནི། འགལ་རྟགས་ཀྱི་དབྱེ་བ་འཆད་པའི་སྐབས་འདིར། ཆོས་ཅན་མིག་སོགས་གཞན་དོན་བྱེད་པར་སྒྲུབ་པའི་འགལ་བ་སོགས་ཆོས་ཀྱི་ཁྱད་པར་དང༌།
ཆོས་ཅན་གྱི་ཁྱད་པར་འགོག་པ་གཉིས་སུ་མ་འདུས་པའི་འགལ་བ་གསུམ་པ་མི་བཞེད་དེ། ཞེ་འདོད་དང་ནི་སྨྲས་པ་གཉིས་བསྒྲུབ་བྱ་ཉིད་དུ་མཚུངས་པའི་ཕྱིར་རོ། ། གསུམ་པ་དེ་དག་གི་ངེས་པ་ལ་གཉིས་ཏེ། མཐའ་གཞན་འགོག་པའི་ངེས་པ་དང༌། དེ་དག་གི་ནུས་པ་བསམ་པའོ། ། དང་པོ་ནི། རྟགས་སུ་བཀོད་པ་ཐམས་ཅད་ཡང་དག་གཅིག་དང༌། ལྟར་སྣང་གསུམ་སྟེ་བཞི་རུ་ངེས་ཏེ། རྟགས་སུ་བཀོད་དོ་ཅོག་ལ་ཆོས་ཅན་གྱི་སྟེང་དུ་ཕྱོགས་ཆོས་གྲུབ་མ་གྲུབ་གཉིས། གྲུབ་པ་ལ་བསྒྲུབ་བྱ་སྒྲུབ་པར་ངེས་པ།
འགོག་པར་ངེས་པ། གཉིས་ཀར་མ་ངེས་པ་དང་གསུམ་དུ་གྲངས་ངེས་སོ། ། ཞེས་མཐའ་གཞན་འགོག་པའི་ངེས་པ་ཡིས་དེ་ལྟར་ངེས་པའི་ཕྱིར་རོ། ། གཉིས་པ་ནི། རྟགས་སུ་བཀོད་པ་བཞི་པོ་ལ། ནུས་པ་དེ་ཡང་རྣམ་པ་བཞི་ཡོད་དེ། ཇི་སྐད་དུ། ཕྱོགས་ལ་མཐུ་མེད་སོམ་ཉི་དང༌། ། མི་འདོད་འདོད་པའི་ངེས་སྒྲུབ་བྱེད། ། ཅེས་གསུངས་པས་སོ། །
གཉིས་པ་དེས་རྟོགས་པའི་བསྒྲུབ་བྱ་ལ་གསུམ་སྟེ། མཚན་ཉིད། མཚན་གཞི། ཕྱོགས་ལ་གནོད་པའི་བསལ་བ་བརྗོད་པའོ། ། དང་པོ་ལ་གསུམ་སྟེ། མཚན་ཉིད་ཀྱི་རྣམ་བཅད་ལ་ལྟོས་ཏེ་ལྔར་བསྟན་པ། ཡོངས་གཅོད་ལ་ལྟོས་ཏེ་གཅིག་ཏུ་སྒྲུབ་པ། དེ་དག་ལ་རྩོད་པ་སྤང་བའོ། ། དང་པོ་ནི། ཚད་མའི་མདོ་ལས།
བསྒྲུབ་བྱའི་མཚན་ཉིད་ཟུར་ལྔ་ལྡན་དུ་གསུངས་ཏེ། ཇི་སྐད་དུ། ངོ་བོ་ཁོ་ན་བསྟན་བྱ་བ། ། རང་ཉིད་འདོད་དང་མ་བསལ་བ། ། ཞེས་གསུངས་པའི་ཕྱིར་རོ། ། ལྔ་པོ་འདི་བསྡུ་ན། རིགས་མི་མཐུན་སེལ་བྱེད་དང༌། ལོག་རྟོག་སེལ་བྱེད་གཉིས་སུ་འདུས་ཏེ། ཕྱོགས་ཀྱི་སྐྱོན་ལ་བསལ་བྱ་རིགས་མི་མཐུན་དང༌། ལོག་རྟོག་གཉིས་སུ་ངེས་པའི་ཕྱིར།
རིགས་མི་མཐུན་ལའང་གཉིས་ཏེ། ཕྱོགས་སུ་མ་བཟུང་བ་དང༌། བཟུང་ཡང་ཉེས་པ་དང་བཅས་པའོ། ། དང་པོ་ནི། རྒོལ་བས་དཔག་འདོད་ཀྱི་ཡུལ་དུ་མ་བྱས་པ་སྟེ། དེ་ནི་འདོད་པ་ཞེས་པའི་ཚིག་གིས་བསལ་བའོ། ། གཉིས་པ་ལ་གཉིས་ཏེ། སྒྲུབ་མི་དགོས་པ་དང༌། མི་ནུས་པའོ། ། དང་པོ་ནི།
སྐབས་ཀྱི་རྒོལ་བའི་ཚད་མས་གྲུབ་ཟིན་པ་སྟེ། དེ་ནི་ངོ་བོ་ཞེས་པའི་ཚིག་གིས་བསལ་ལོ། ། གཉིས་པ་ནི། སྐབས་ཀྱི་རྒོལ་བའི་ཚད་མས་བསལ་བ་ཞུགས་པ་སྟེ། དེ་ནི་མ་བསལ་བ་ཞེས་པའི་ཚིག་གིས་བསལ་ལ། གཉིས་པ་ལོག་རྟོག་ལ། གང་ལ་སྐྱེ་བའི་གཞི་ནི། ཟུར་སྔ་མ་གསུམ་པོ་དེས་གྲུབ་བསལ་མེད་ཅིང༌། རྒོལ་བས་དཔག་འདོད་ཀྱི་ཡུལ་དུ་བྱས་པ་ཞིག་བསྒྲུབ་བྱར་བསྟན་པ་དེ་ལའོ། ། སྐྱེ་བའི་རྒྱུ་མཚན་ནི།
བསྟན་བྱ་བ་ཞེས་པ། ཁྱད་གཞིར་ཚིག་ཟིན་ལ་འབྲེལ་འཇུག་པའོ། ། ཇི་ལྟར་སྐྱེ་བའི་ཚུལ་ནི། ད་ལྟ་གྲུབ་བསལ་མེད་ཅིང༌། མ་འོངས་པ་ན་དཔག་འདོད་ཀྱི་ཡུལ་དུ་བྱས་པ། ད་ལྟ་སྒྲུབ་བྱེད་དུ་བཀོད་བཞིན་པར་གྱུར་པའི་དཔེ་དང་གཏན་ཚིགས་མ་གྲུབ་པའང་བསྒྲུབ་བྱར་འགྱུར་ཏེ། མཚན་ཉིད་ཀྱི་ཟུར་གསུམ་པོ་དེ་ཚང་བའི་ཕྱིར་སྙམ་པ་དང༌། ཡང༌། སྒྲ་མི་རྟག་པ་བསྒྲུབ་བྱར་བྱེད་མཁན་གྱི་རྒོལ་བ་བྱེ་བྲག་པ་ལྟ་བུས། སྒྲ་རྟག་པ་ནམ་མཁའི་ཡོན་ཏན་ལྟ་བུ་ཡང་བསྒྲུབ་བྱར་བྱེད་དགོས་ཏེ།
དེ་ཡང་གྲུབ་བསལ་མེད་ཅིང༌། རང་ཉིད་ཀྱིས་ཁས་བླངས་པའི་བསྟན་བཅོས་དེའི་མཁན་པོས་དཔག་འདོད་ཀྱི་ཡུལ་དུ་བྱས་པའི་ཕྱིར། སྙམ་པའོ། ། དོགས་པ་དེ་གཉིས་སེལ་བ་ལ། ཁོ་ན་བ་ཞེས་དང༌། རང་ཉིད་ཅེས་པའི་ཚིག་གཉིས་གསུངས་སོ། ། དེ་ལྟ་ན་ཡང༌། དཔེ་རྟགས་མ་གྲུབ་པ་བསྒྲུབ་བྱ་ཡིན་པ་དང༌། ལུང་དོན་བསྒྲུབ་བྱ་ཡིན་པ་གཉིས་ནི། ཟུར་གཞན་གསུམ་གྱིས་མ་བསལ་བ་མ་ཡིན་ཏེ།
རིགས་མི་མཐུན་མཐའ་དག་དེས་བསལ་ཟིན་པའི་ཕྱིར། ཇི་སྐད་དུ། གཞན་འདོད་ཐམས་ཅད་ཟློག་ན་ཡང༌། ། ཞེས་དང༌། རང་ཉིད་འདོད་པ་བརྗོད་པ་ཡིས། ། ངེས་བཟུང་དོན་ནི་རྟོགས་ན་ཡང༌། ། ཞེས་གསུངས་པའི་ཕྱིར་རོ། ། གཉིས་པ་ནི། རྒོལ་བས་བསྒྲུབ་བྱར་ཁས་བླངས་པ་ཉིད་ཕྱོགས་ཀྱི་མཚན་ཉིད་ཡིན་ཏེ། རིགས་པའི་སྒོར།
ཇི་སྐད་དུ། བསྒྲུབ་པར་བྱ་བ་ཉིད་དུ་འདོད་པར་གྱུར་པ་འགལ་བའི་དོན་གྱིས་མ་བསལ་བ་དེ་ཕྱོགས་ཡིན། ཞེས་གསུངས་པའི་ཕྱིར། གསུམ་པ་ནི། ཕྱོགས་ཡང་དག་གི་མཚན་ཉིད་བཤད་མ་ཐག་པ་འདི་དག་ལ་ཆོས་ཅན། བོད་སྔ་མ་ཁ་ཅིག གློ་བུར་བའི་བསྒྲུབ་བྱ་ལ་མ་ཁྱབ་སྟེ། ཁས་བླངས་པ་མེད་པའི་ཕྱིར་རོ། ། ཞེས་པའི་རྩོད་པས་མི་གནོད་དེ། སྒྲུབ་བྱེད་གློ་བུར་བ་ཡིན་པས།
བསྒྲུབ་བྱའང་གློ་བུར་དུ་ཁས་བླངས་པར་འཇོག་པའི་ཕྱིར། ཡང་ཁ་ཅིག སྐབས་སུ་མ་བབ་པའི་དམ་བཅའ་འཇོག་པ་ལ་ཁྱབ་ཆེས་ཏེ། དེ་ལ་བསྒྲུབ་བྱའི་མཚན་ཉིད་དེ་ཚང་བའི་ཕྱིར། འདོད་ན། ཚར་བཅད་ཀྱི་གནས་སུ་བཤད་པ་དང་འགལ་ལོ། ། ཞེས་པའི་ཉེས་པས་མི་གནོད་དེ། བསྒྲུབ་བྱའི་མཚན་ཉིད་ཚང་ཡང༌། ཆ་གཞན་གྱི་སྒོ་ནས་ཚར་བཅད་ཀྱི་གནས་སུ་འགྱུར་སྲིད་པའི་ཕྱིར། དཔེར་ན།
སྒྲ་མི་རྟག་པ་བསྒྲུབ་བྱར་སོང་བའི་རྒོལ་བ་དེའི་ངོར། སྒྲ་རྟག་པ་ཡང་བསྒྲུབ་བྱར་འགྱུར་མོད། དེ་ལ་སྒྲུབ་བྱེད་བཀོད་ན། རྒོལ་བ་ཚར་བཅད་ཀྱི་གནས་སུ་འགྱུར་བ་བཞིན་ནོ། ། ཡང༌། བསྒྲུབ་བྱར་འཇོག་པ་ལ། ཁས་བླངས་པ་དགོས་ན། རྟགས་ལའང་ཁས་བླངས་པ་དགོས་སོ། ། ཞེ་ན། རྩོད་པ་དེ་མི་མཚུངས་ཏེ།
ཚུལ་གསུམ་གྲུབ་ན། ཁས་མ་བླངས་ཀྱང་རྟགས་ཡང་དག་ཏུ་འགྱུར་ལ། དེ་མ་གྲུབ་ན། ཁས་བླངས་པས་མི་ཕན་པའི་ཕྱིར། འདིར་བོད་ཕྱི་མ་ཞིབ་ཏུ་རེ་བ་གཞན་དག བསྒྲུབ་བྱ་ལ་ཡང་དག་དང༌། ལྟར་སྣང་སོ་སོར་ཕྱེ་ནས། ཡང་དག་ལའང༌། རང་དོན་དང༌། གཞན་དོན་གྱི་སྐབས་སོ་སོར་ཕྱེ་ནས།
ངོ་བོའི་དོན་སོགས་ཆོས་ལྔ་ཚང་བ་དེ། གཞན་དོན་བསྒྲུབ་བྱ་ཡང་དག་གི་མཚན་ཉིད་དོ། ། ཞེས་ཟེར་བ་ནི་མ་གོ་བ་ཡིན་ཏེ། བསྒྲུབ་བྱ་ལ། ཡང་དག་དང༌། ལྟར་སྣང་གཉིས་སུ་འབྱེད་པ་གཞུང་ན་མེད་པའི་ཕྱིར་དང༌། རང་དོན་སྐབས་ཀྱི་བསྒྲུབ་བྱ་ལ། ངོ་བོའི་དོན་སོགས་ཆོས་ལྔ་མ་ཚང་ན། གཞུང་དུ་དེའི་མཚན་ཉིད་མ་བསྟན་པར་ཐལ་བ་དང༌། བྱེ་བྲག་ཏུ་བསྟན་བཅོས་འདིའི་རྩ་འགྲེལ་དང་འགལ་བའི་ཕྱིར།
གསུམ་པ་མཚན་གཞི་ལ་གསུམ་ལས། དང་པོ་ནི། ལོ་ཙྪ་བ་ཆེན་པོ་སོགས། བསྒྲུབ་བྱའི་མཚན་གཞི། ཚོགས་དོན་དངོས་པོ་བའམ། བཏགས་པ་བ་གཞན་སེལ་སོ་སོར་ཕྱེ་ནས་སྒྲུབ་པ་ཡིན་ནོ། ། ཞེས་འཆད་པ་འཁྲུལ་ཏེ། རང་མཚན་དགག་སྒྲུབ་ཀྱི་དངོས་རྟེན་དུ་མི་རུང་ཞིང༌། སྒྲ་དོན་རྐྱང་པ་བསྒྲུབ་བྱར་བྱས་པས་དོན་རང་མཚན་མི་འཐོབ་པའི་ཕྱིར་རོ། ། འདིར་གཞན་དག
སྒྲ་རྟག་པ་དང༌། རྟག་དངོས་སོགས་བསྒྲུབ་བྱ་ཡང་དག་ཏུ་འགྱུར་བའི་སྐབས་མི་སྲིད་དོ། ། ཞེས་མགྲིན་གཅིག་ཏུ་སྨྲ་བ་ནི། བསྟན་བཅོས་འདིའི་རྗེས་སུ་འབྲང་བར་ཁས་འཆེ་བ་དག་ལ། འདི་ཉིད་ཀྱི་འགྲེལ་པ་དང་འགལ་ཏེ། ཇི་སྐད་དུ། ཡང་ཁ་ཅིག ཚོགས་དོན་དངོས་པོ་ལ་གནས་པ་ཡིན་གྱི། སྒྲ་རྟག་པ་ལ་སོགས་པ་བསྒྲུབ་བྱ་མ་ཡིན་ཏེ། ཚད་མས་བསལ་བ་འཇུག་སྲིད་པའི་ཕྱིར་དང༌།
རྟགས་ཀྱི་ནུས་ཡུལ་མ་ཡིན་པའི་ཕྱིར་རོ། ། ཞེའོ། ། འདི་ཡང་མི་འཐད་དེ། བསལ་བའི་དོན། དམ་བཅས་ཙམ་ཉིད་ན་བསལ་བ་དྲན་རུང་ལ་བརྗོད་པའི་ཕྱིར་དང༌། རྟགས་ཀྱི་ནུས་ཡུལ་མ་ཡིན་ན། གཙོ་བོ་ཡོད་པ་དང༌། བདག་གི་དོན་བྱེད་པ་དང༌། བུམ་པ་སྐྱེས་བུའི་གཉིས་བཅས་ལ་སོགས་པ་བསྒྲུབ་བྱར་མི་འགྱུར་བའི་ཕྱིར་དང༌། སློབ་དཔོན་གྱི་དགོངས་པའང་སྒྲ་དོན་ལ་དགག་སྒྲུབ་བྱེད་པར་གསུངས་པའི་ཕྱིར་རོ། །
ཞེས་གསལ་བར་གསུངས་པས་སོ། ། གཉིས་པ་རང་ལུགས་ནི། སྒྲའི་དོན་ལ་རང་མཚན་དུ་འཁྲུལ་བའི་སྒྲ་མི་རྟག་པ་ཙམ་ནི། བསྒྲུབ་བྱའི་མཚན་གཞི་ཡིན་ཏེ། འཇུག་ཚེ་གཅིག་ཏུ་འཁྲུལ་བའི་རྣམ་གཞག་ལ་རང་མཚན་དང༌། སྒྲ་དོན་སོ་སོར་མ་ཕྱེ་བ་ལ་དགག་སྒྲུབ་བྱས་པས་འཇུག་ཡུལ་འཐོབ་པར་ནུས་པའི་ཕྱིར་རོ། ། གསུམ་པ་ནི། བསྒྲུབ་བྱའི་མཚན་ཉིད་དང༌། མཚན་གཞིའི་འཇོག་ཚུལ་བཤད་མ་ཐག་པ་འདི་ལ་ཆོས་ཅན། དངོས་པོ་བསྒྲུབ་བྱར་མཚོན་པ་མི་འཐད་པའི་རྩོད་པ་དང༌།
དངོས་མེད་བསྒྲུབ་བྱར་མཚོན་པ་མི་འཐད་པའི་རྩོད་པ་གཉིས་འཇུག་པའི་གོ་སྐབས་མེད་དེ། སྒྲ་མི་རྟག་པ་ལྟ་བུ་ཚད་མས་གྲུབ་ཟིན་ཀྱང༌། དེ་ལ་བསྒྲུབ་བྱའི་ཐ་སྙད་མ་ཐོགས་པའི་ངོར། དེ་བསྒྲུབ་བྱར་མཚོན་དགོས་པའི་ཕྱིར་དང༌། སྒྲ་དང་རྟག་པའི་ཚོགས་དོན་མི་སྲིད་ཀྱང༌། སྒྲ་རྟག་པའི་གཞན་སེལ་ཆོས་ཅན་དུ་བཟུང་ནས་བསྒྲུབ་བྱར་མཚོན་པ་མི་འགལ་བའི་ཕྱིར། གསུམ་པ་ཕྱོགས་ལ་གནོད་པའི་བསལ་བ་ངོས་བཟུང་བ་ལ་གཉིས་ཏེ། སྤྱིའི་རྣམ་གཞག་དང༌། སོ་སོའི་རང་བཞིན་ནོ། ། དང་པོ་ལ།
བསལ་བའི་མཚན་ཉིད་ནི། ཕྱོགས་ཡང་དག་གི་ལོག་ཕྱོགས་སེལ་བྱེད་ཀྱི་ཚད་མ་བཞི་པོ་གང་རུང་དང་འགལ་བ་གྲུབ་པའོ། ། གཉིས་པ་དབྱེ་བསྡུ་ནི། བསལ་བའི་དབྱེ་བ་ལྔ་པོ་ཚད་མ་ཀུན་ལས་བཏུས་པར་བཞི་རུ་བསྡུས་ཏེ་བཤད་པ་ཡིན་ནོ། ། འོ་ན་རང་ཚིག་གི་བསལ་བ་དང༌། ཁས་བླངས་ཀྱི་བསལ་བ་གཉིས་ཡིད་ཆེས་ཀྱི་བསལ་བར་མཚུངས་པའི་རྒྱུ་མཚན་གྱིས་གཅིག་ཏུ་བསྡུས་པ་ཡིན་ན། རྗེས་དཔག་གི་བསལ་བ་གསུམ་པོའང་སེལ་བྱེད་རྗེས་དཔག་ཏུ་མཚུངས་པས། གཅིག་ཏུ་བསྡུད་པར་རིགས་སོ་ཞེ་ན། མི་མཚུངས་ཏེ། སེལ་བྱེད་རྗེས་དཔག་ལ་གནོད་ཡུལ་གྱི་སྒོ་ནས་མི་འདྲ་བའི་དབྱེ་བ་སོ་སོར་ཕྱེ་སྟེ།
བསལ་བ་བཞི་རུ་གསུངས་པ་ཡིན་པས་སོ། ། འོ་ན་སེལ་བྱེད་ཀྱི་ཚད་མ་བཞི་ཀ་ཡང༌། ལོག་ཕྱོགས་ལ་དངོས་པོ་སྟོབས་ཞུགས་ཀྱི་སྒོ་ནས་གནོད་བྱེད་ཡིན་པར་མཚུངས་སམ་ཞེ་ན། མངོན་སུམ་དང་དངོས་སྟོབས་རྗེས་དཔག་གཉིས་ནི། ལོག་ཕྱོགས་ལ་དངོས་པོའི་སྟོབས་ཀྱིས་གནོད་བྱེད་ཡིན་ཏེ། དངོས་པོ་སྟོབས་ཞུགས་ཀྱི་ཚད་མ་ཡིན་པའི་ཕྱིར། ཁས་བླངས་རྗེས་དཔག་དང༌། གྲགས་པའི་རྗེས་དཔག་གཉིས་ནི་དེ་མ་ཡིན་ཏེ། གཉིས་པོའི་རྟེན་གཏན་ཚིགས་ཀྱི་རྟགས་ཆོས་གཉིས་པོའི་འབྲེལ་པ་དེ་སྒྲོ་བཏགས་ཡིན་པའི་ཕྱིར་ན། རྗེས་དཔག་གི་ཁོངས་སུ་བསྡུ་བ་ཡིན་པའི་ཕྱིར།
གསུམ་པ་རྩོད་པ་སྤང་བ་ལ། ཡིད་ཆེས་རྗེས་དཔག་ཏུ་མ་འདུས་པའི་རྩོད་པ་དང༌། གྲགས་པ་རྗེས་དཔག་ཏུ་མ་འདུས་པའི་རྩོད་པ་དང༌། མངོན་སུམ་ལའང་གྲགས་ཡིད་ཀྱི་བསལ་བ་གཉིས་སུ་དབྱེ་བ་མཚུངས་པའི་རྩོད་པ་སྤང་བའོ། ། དང་པོ་ནི། གལ་ཏེ། ཁས་བླངས་སེལ་བྱེད་དུ་རུང་ན། མ་ཞེས་བརྗོད་པའི་ཚིག་དེ་མོ་གཤམ་ཡིན་པ་སེལ་བྱེད་དུ་འགྱུར་ལ། དེ་ལྟ་ན། གེགས་བྱེད་དུ་བཤད་པ་དང་འགལ་ཏེ།
ཇི་སྐད་དུ། ནུས་པ་མཚུངས་ཕྱིར་གེགས་བྱེད་འགྱུར། ། དཔེར་ན་རང་གི་ཚིག་བཞིན་ཏེ། ། ཞེས་བཤད་པ་དང་འགལ་ལོ། ། ཞེ་ན། ཉེས་པ་མེད་དེ། དེ་ལྟར་བཤད་པ་དེ་ནི་གཞལ་བྱའི་གནས་དང་པོ་གཉིས་ཀྱི་དབང་དུ་བྱས་ལ། འདིར་ནི་གཞལ་བྱའི་གནས་གཉིས་ལ་དཔྱད་པས་རྣམ་པར་དག་ནས། ཤིན་ལྐོག་སྟོན་པའི་ལུང་དང་རང་ཚིག་རང་གི་ལོག་ཕྱོགས་ལ་གནོད་བྱེད་དུ་འཆད་པའི་ཕྱིར། གཉིས་པ་ནི།
འཇིག་རྟེན་གྱི་གྲགས་པས་ལོག་ཕྱོགས་སེལ་ནུས་ན། བདག་དང་གཙོ་བོ་རྟག་པ་སོགས་ཀྱང་འཇིག་རྟེན་ན་གྲགས་སོ། ། ཞེ་ན། ཉེས་པ་མེད་དེ། འདིར་ནི་བརྗོད་རུང་ལ་གྲགས་པའི་མིང་གིས་བཏགས་ནས་སེལ་བྱེད་དུ་འཆད་པའི་ཕྱིར། གསུམ་པ་ནི། སེལ་བྱེད་རྗེས་དཔག་ལ་ཁས་བླངས་དང་གྲགས་པ་གཉིས་ཡོད་པ་བཞིན་དུ། མངོན་སུམ་ལའང་ཁས་བླངས་དང་གྲགས་པ་གཉིས་སུ་ཕྱེ་ནས། ཡིད་ཆེས་ཀྱི་བསལ་བ་དང༌། གྲགས་པའི་བསལ་བ་གཉིས་པོའི་དབྱེ་བ་འཇུག་གོ །
ཞེ་ན། མི་མཚུངས་ཏེ། སེལ་བྱེད་ཁས་བླངས་ནི་འབྲས་རྟགས་ལ་བརྟེན་པའི་རྗེས་དཔག་ལས་གཞན་མ་ཡིན་ལ། བརྗོད་རུང་གི་གྲགས་པ་ནི་མངོན་སུམ་གྱིས་མི་འགྲུབ་པའི་ཕྱིར་རོ། ། གཉིས་པ་སོ་སོའི་རང་བཞིན་ལ་བཞི་ལས། དང་པོ་མངོན་སུམ་གྱི་བསལ་བའི་མཚན་ཉིད་ནི། དམ་བཅས་ཙམ་ཉིད་ན་རང་གི་ཞེན་དོན་མྱོང་བ་དང་འགལ་བ་ཡིན་ནོ། ། མཚན་གཞི་ནི། སྒྲ་མཉན་བྱ་མ་ཡིན་པར་དམ་བཅས་པའི་ཞེན་དོན་ལྟ་བུའོ། ། སྒྲ་སྒྲ་མ་ཡིན་པ་ནི་དེའི་བསལ་བ་མ་ཡིན་ཏེ།
དེ་ནི་ཐ་སྙད་འབའ་ཞིག་སྒྲུབ་ཀྱི་རྟགས་ལ་བརྟེན་པའི་རྗེས་དཔག་གིས་སེལ་དགོས་པའི་ཕྱིར་རོ། ། གཉིས་པ་རྗེས་དཔག་གི་བསལ་བ་ལ། མཚན་ཉིད་ནི། ཚུལ་གསུམ་དངོས་པོ་སྟོབས་ཞུགས་ཀྱི་ཚད་མས་གྲུབ་པའི་རྗེས་དཔག་དང༌། རང་གི་ཞེན་དོན་དམ་བཅས་ཙམ་ཉིད་ན་འགལ་བ་གྲུབ་པའོ། ། འདི་ལ་རྟགས་ཀྱི་བསལ་བ་ཞེས་ཀྱང་བྱའོ། ། མཚན་གཞི་ནི། སྒྲ་རྟག་པར་དམ་བཅས་པའི་ཞེན་དོན་ལྟ་བུའོ། ། འདིར་སེལ་བྱེད་དངོས་ནི་ཚད་མ་དེ་ཉིད་ཡིན་ལ། བསལ་བྱ་ནི།
དེའི་ལོག་ཕྱོགས་སུ་གྱུར་པའི་སྒྲོ་འདོགས་དེའི་འཛིན་སྟངས་ཀྱི་གཟུང་བྱ་གང་ཡིན་པ་དེ་ཉིད་དོ། ། འོ་ན། ཇི་སྐད་དུ། མངོན་སུམ་སོགས་ཀྱི་གཞལ་བྱ་ལའང༌། ། འཇལ་བྱེད་སྒྲས་སྒྲོ་བཏགས་ནས་བརྗོད། ། ཅེས་སེལ་བྱེད་མཚན་ཉིད་པ་ཡུལ་དང༌། ཡུལ་ཅན་ཚད་མ་ནི་སེལ་བྱེད་བཏགས་པ་བར་བཤད་པ་མ་ཡིན་ནམ། ཞེ་ན། ལུང་དེའི་དོན། ལྷ་ཤཱཀ་གིས་དེ་ལྟར་བཤད་ཀྱང༌།
ནོར་བ་ཡིན་ཏེ། ལུང་དེའི་དོན་ནི། སེལ་བྱེད་ཚད་མ་བཞིའི་ཡུལ་ལ། ཡུལ་ཅན་ཚད་མའི་མིང་གིས་བཏགས་ནས། ཚད་མས་བསལ་བ་ལ་ཡུལ་གྱིས་བསལ་བའི་མིང་གིས་འདོགས་པར་བསྟན་པ་ཡིན་ནོ། ། ཞེས་སློབ་དཔོན་ཆོས་མཆོག་གིས་བཤད་པ་ལྟར། དེ་ཉིད་གོང་གི་འཕྲོས་དང་མཐུན་པའི་ཕྱིར་དང༌། རིགས་པ་ཡང༌། སྒྲ་རྟག་པ་མ་ཡིན་པ་ནི་ཚད་མས་དེར་མ་དམིགས་ཤིང༌། ལོག་ཕྱོགས་དམིགས་པའི་རྒྱུ་མཚན་ལས་ཡིན་གྱི།
མི་རྟག་པ་དེ་རྟག་པ་ལས་གནོད་བྱེད་དུ་སོང་བའི་རྒྱུ་མཚན་ལས་མ་ཡིན་ཏེ། ཡིན་ན་མི་རྟག་པ་དེ་སྒྲ་རྟག་པ་འགོག་པ་ལ་འགལ་དམིགས་ཀྱི་གཏན་ཚིགས་སུ་ཐལ་བའི་ཕྱིར་རོ། ། གསུམ་པ་ཡིད་ཆེས་ཀྱི་བསལ་བ་བཤད་པ་ལ་གསུམ་སྟེ། མཚན་ཉིད། དབྱེ་བ། དེ་དག་གི་དོན་གཏན་ལ་ཕབ་པའོ། ། དང་པོ་ནི། དམ་བཅས་ཙམ་ཉིད་ནས་རང་གི་ཞེན་དོན་ཡིད་ཆེས་པའི་ཚིག་དང་འགལ་བ་གྲུབ་པའོ། ། དེ་ལ་ཁས་བླངས་ཀྱི་བསལ་བ་ཞེས་ཀྱང་བྱ་སྟེ། ཁས་བླངས་རྗེས་དཔག་གི་བསལ་བ་ཡིན་པའི་ཕྱིར་རོ། །
དབྱེ་བ་ནི། དེ་ལ་དབྱེ་ན། རིགས་སྒོ་ལས། ཁས་བླངས་ཀྱི་བསལ་བ་དང༌། རང་ཚིག་གི་བསལ་བ་གཉིས་སུ་གསུངས་ལ། མཚན་གཞི་ཡང་ཐ་དད་དུ་བཤད་དོ། ། གསུམ་པ་ལ་གསུམ་སྟེ། ལུང་དང་རང་ཚིག་གི་ཁྱད་པར། དེ་འགལ་ན་དམ་བཅའ་འཇིག་པ། དེས་ན་གཞན་དོན་ལ་སྒྲ་སྐྱོན་དུ་འགྱུར་བའོ། །
དང་པོ་ནི། རྟོག་གེ་སྔ་རབས་པ་གཞན་དག་གཉིས་པོའི་མཚན་གཞི། ཡིད་ཆེས་པའི་ལུང་དང༌། རྒོལ་བ་རང་གི་ཚིག་ཡིན་ནོ། ། ཞེས་ཟེར། སློབ་དཔོན་ཕྱོགས་ཀྱི་གླང་པོ་ནི། ངག་གི་དབྱེ་བར་བཞེད་པ་ཡིན་ཏེ། ངག་དེའི་དངོས་བསྟན་གྱི་དོན་སྔ་ཕྱི་འགལ་ན་ཁས་བླངས་འགལ་བ་དང༌། དངོས་ཤུགས་འགལ་ན་རང་ཚིག་འགལ་ཞེས་འཇོག་པའི་ཕྱིར། མཚན་གཞི་ནི།
ཁོ་བོའི་མ་མོ་གཤམ་མོ། ། ཞེས་དང༌། རྗེས་དཔག་ཚད་མ་མ་ཡིན་ནོ། ། ཞེས་བརྗོད་པ་ལྟ་བུའོ། ། དེ་གཉིས་ཀ་ཡང༌། གཞལ་བྱའི་གནས་དང་པོ་གཉིས་ཀྱི་སྐབས་སུ་ནི་གགས་བྱེད་ཙམ་ཡིན་གྱི། གནོད་བྱེད་མ་ཡིན་ཏེ། མ་ཡིན་ནོ། ། ཞེས་པའི་ཚིག་དེས་མོ་གཤམ་ཡིན་པ་ལ་གནོད་ན། ཚིག་དེས་མ་ཡིན་པ་དེ་གྲུབ་པར་འགྱུར་ལ།
དེ་ལྟ་ན་མངོན་སུམ་གྱིས་གྲུབ་པའི་དོན་ལ་གཏན་ཚིགས་འཇུག་པར་འགྱུར་རོ། ། དེ་བཞིན་དུ་རྗེས་དཔག་ཚད་མ་མ་ཡིན་ཞེས་བརྗོད་པའི་ཚིག་དེས། རྗེས་དཔག་ཚད་མ་ཡིན་པ་ལ་གནོད་ན། དེས་དེ་མ་ཡིན་པར་གྲུབ་པར་འགྱུར་ལ། དེ་ལྟ་ན། དངོས་སྟོབས་ཡུལ་ལ་ཕྱོགས་ཚིག་སྒྲུབ་བྱེད་དུ་ཐལ་བར་འགྱུར་རོ། ། ཚད་མ་ཀུན་ལས་བཏུས་སུ་ནི། ལུང་དང་རང་ཚིག་དང་འགལ་བ་གཉིས་ཀ་ཡང༌། དཔེ་གཅིག་གིས་བསྟན་པ་ཡིན་ཏེ། དཔེ་གཅིག་གི་སྟེང་དུ་གཏན་ལ་ཕབ་ཏུ་རུང་བ་ལྟར།
གཞལ་བྱའི་རྟེན་ཅན་གྱི་ཚད་མ་དག་མེད་དོ། ། ཞེས་པའི་དཔེར་བརྗོད་གཅིག་ཁོ་ན་བཤད་པའི་ཕྱིར་རོ། ། རིགས་པའི་སྒོར་ནི། ལུང་དང་འགལ་བ་ལ་དཔེར་བརྗོད་གཞན་དུ་གསུངས་ཏེ། སྦྱིན་སོགས་ཚེ་འཕོས་ནས་བདེ་བ་སྟེར་བྱེད་མ་ཡིན་པ་དེ། དེའི་དཔེར་བརྗོད་དུ་དམ་བཅས་ནས་གསུངས་པའི་ཕྱིར། འོ་ན། ལུང་རང་གི་བསྟན་བྱའི་དོན་ལ་སྒྲུབ་བྱེད་དང༌། ལོག་ཕྱོགས་ལ་གནོད་བྱེད་དུ་འཇོག་པའི་ཚུལ་ཇི་ལྟ་བུ་ཞེ་ན། གཞལ་བྱ་མངོན་ལྐོག་གཉིས་སྟོན་པ་ལ།
ཚད་མ་མངོན་རྗེས་གཉིས་ཀྱིས་མི་གནོད་ཅིང༌། བསྐལ་པའི་དོན་ཤིན་ཏུ་ལྐོག་གྱུར་སྟོན་པ་ལ། དེ་སྟོན་བྱེད་ཀྱི་རང་ཚིག་གིས་ཕན་ཚུན་དུ་མི་གནོད་ཅིང༌། གྲུབ་པའི་གསུང་རབ་དེ་སྐབས་འདིར་ངེད་ཀྱི་ལུང་ཡིན་ལ། ལུང་དེ་རང་གི་བསྟན་བྱའི་དོན་གྱི་ལོག་ཕྱོགས་ལ་གནོད་བྱེད་དུ་འཇུག་པ་ཡིན་ཏེ། ལུང་དེ་ལས་རང་གི་བསྟན་བྱའི་དོན་གསར་དུ་རྟོགས་པའི་བློ་དེ་ཉིད། སློབ་དཔོན་ཕྱོགས་ཀྱི་གླང་པོས་རྗེས་སུ་དཔག་པར་བསྡུས་ཏེ་གསུངས་པའི་ཕྱིར་རོ། ། དེས་ན། རིགས་པས་གྲུབ་པའི་ལུང་སྟེ་དཔྱད་པ་གསུམ་གྱིས་རྣམ་པར་དག་པའི་ལུང་དེ་ཉིད། རང་གི་བསྟན་བྱའི་དོན་ཤིན་ཏུ་ལྐོག་གྱུར་སྒྲུབ་པ་ལ་ཚད་མ་ཉིད་ཡིན་ཞིང༌།
དེས་མ་གྲུབ་ན། ལོག་ཕྱོགས་ལ་གེགས་བྱེད་ཉིད་དུ་བཞེད་པ་ཡིན་ཏེ། ཁོ་བོའི་མ་མོ་གཤམ་མོ། ། ཞེས་པ་ལྟ་བུའི་རང་གི་ཚིག་དང་མཚུངས་པའི་ཕྱིར། འདིར་ཤིན་ལྐོག་ལ་དཔྱོད་པའི་ཚེ། རང་གི་ཚིག་གནོད་སྒྲུབ་ཀྱི་ཡན་ལག་ཏུ་མི་སྟོན་པ་མ་ཡིན་ཏེ། དེའི་ཚེ་ཡང༌། ཤིན་ལྐོག་སྟོན་པའི་རང་ཚིག་དཔྱད་པ་གསུམ་གྱིས་རྣམ་པར་དག་པ་དེ། རང་གི་བསྟན་བྱའི་དོན་ལ་སྒྲུབ་བྱེད་དང༌། ལོག་ཕྱོགས་ལ་གནོད་བྱེད་དུ་ངེས་པར་ཁས་ལེན་དགོས་པའི་ཕྱིར།
དོན་འདི་ནི། ཇི་སྐད་དུ། བསྟན་བཅོས་དེའི། ། སྐབས་རྟེན་ཉིད་ལ་གནོད་བྱེད་ཅེས། ། དོན་འདི་བསྟན་པའི་ཆེད་དུ་དེ། ། རང་གི་ཚིག་དང་ལྷན་ཅིག་བཤད། ། ཅེས་པའི་དགོངས་དོན་བླ་ན་མེད་པའོ། ། མདོར་ན། ལུང་དུ་གྲགས་ཚད་རང་གི་བསྟན་བྱའི་དོན་ལ་ཚད་མ་མ་ཡིན་ལ། ལུང་དེའི་བསྟན་བྱའི་དོན་ཚད་མས་གྲུབ་པ་སྟེ་དཔྱད་པ་གསུམ་གྱིས་རྣམ་པར་དག་པ་དེ།
སྐབས་འདིར་ཁས་ལེན་རྒྱུའི་ལུང་ཡིན་ལ། གཞན་བསྟན་བཅོས་མཁན་པོའི་ཚིག་ཡིན་ལ། ལུང་ཞེས་བྱ་བ་ཡིན་ཞིང༌། དེ་དག་སྔར་ཁས་བླངས་ནས་ནི། ཕྱིས་དཔྱོད་པ་ནི་བླུན་པོའི་ལུགས་ཡིན་ལ། དཔྱད་པ་གསུམ་གྱིས་རྣམ་པར་དཔྱད་ཟིན་ནས། དེའི་འོག་ཏུ་ཁས་ལེན་པ་ནི་མཛངས་པའི་ལུགས་ཡིན་ནོ། ། འོ་ན། ལུང་གཞན་རིག་བྱེད་དང་འགལ་བ་ལྟ་བུའང་ལུང་དང་འགལ་བ་དེར་འགྱུར་ཏེ། དེ་ཡང༌།
རིག་བྱེད་པ་རང་གི་ལུགས་ལ། དཔྱད་པ་གསུམ་གྱིས་རྣམ་པར་དག་པའི་ལུང་ཡིན་པའི་ཕྱིར་རོ། ། ཆགས་སོགས་ཆོས་མ་ཡིན་པ་དང༌། ཆགས་བྲལ་སོགས་ཆོས་སུ་མུ་སྟེགས་ཆད་ལྟ་བ་མ་ཡིན་པ་རྣམས་མཐུན་པར་འཆད་ལ། དེའི་ཚེ། ཁྲུས་ཀྱིས་སྡིག་པ་འདག་པར་སྟོན་པ་དེ་ལྟ་བུའི་གཞུང་རྣམས། དཔྱད་པས་དག་པའི་ལུང་མ་ཡིན་ཏེ། ཁྲུས་དང་ཆགས་སོགས་ཀྱི་རྒྱུ་མ་རིག་པ་མི་འགལ་བའི་ཕྱིར། ཡང་གལ་ཏེ། བསྒྲུབ་བྱའི་མཚན་ཉིད་འཆད་པའི་སྐབས་འདིར།
ཡིད་ཆེས་ཀྱི་བསལ་བ་ཕྱོགས་ཀྱི་སྐྱོན་མ་ཡིན་ཏེ། རང་ཚིག་དང་བསྟན་བཅོས་ཀྱི་གེགས་ལས་ཐེ་ཚོམ་ཙམ་སྐྱེ་བ་ཡིན་ལ། གང་ལ་ཐེ་ཚོམ་ཞུགས་པའི་དོན་དེ་ནི། བསྒྲུབ་བྱ་སྐྱོན་མེད་ཡིན་པའི་ཕྱིར། ཞེ་ན། གེགས་ཀྱིས་ཐེ་ཚོམ་སྐྱེད་པའི་སྒོ་ནས་སྐྱོན་དུ་སོང་བ་མ་ཡིན་ཏེ། རང་ཚིག་དང་ལུང་ཚིག་དེས། བསྒྲུབ་བྱ་དེ་མི་འགྲུབ་པ་སྟེ་གནོད་པའི་སྒོ་ནས་སྔར་རྒོལ་ལ་དཔག་འདོད་མེད་པས་སྐྱོན་དུ་འཇོག་པ་ཡིན་པའི་ཕྱིར། གཞུང་འདིའི་དོན། རྟགས་ཀྱིས་སྒྲུབ་མི་ནུས་པའི་བསྒྲུབ་བྱ་སྐྱོན་ཅན་ཡིན་པའི་བཤད་པ་བྱས་ན།
ཤིན་ཏུ་ནོངས་པར་འགྱུར་བས། བག་ཡོད་པར་བྱ་དགོས་སོ། ། གཉིས་པ་ནི། དཀར་ཆོས་སྤྱད་པ་ལས་བདེ་བ་མི་འབྱུང་བར་དམ་བཅས་པའི་དམ་བཅའ་ནི། བསྒྲུབ་བྱ་བརྗོད་པའི་ཚིག་ཏུ་མི་རིགས་ཏེ། དམ་བཅས་སྨྲ་བ་པོ་རང་གི་བསམ་པ་སྟོན་ལ། ཞེན་དོན་ལ་འགལ་བ་འདུས་ན་དམ་བཅའ་འཇིག་པའི་ཕྱིར། དེའི་ཕྱིར་དམ་བཅའ་དེ་འདྲ་ལ་རྒོལ་བས་དཔག་འདོད་མི་འཇུག་པས། ལུང་གེགས་བྱེད་ཡིན་ཀྱང་དམ་བཅའ་དང་བསྒྲུབ་བྱ་སྐྱོན་ཅན་ནོ། ། གསུམ་པ་ནི།
དེས་ན། མངོན་ལྐོག་གཉིས་ལ་དཔྱོད་པའི་སྐབས་སུ། རང་ཚིག་ལོག་ཕྱོགས་ལ་གནོད་བྱེད་དུ་མི་འཇུག་ཀྱང༌། ཚིག་གི་བརྗོད་པ་ལ་སྐྱོན་མ་ཆགས་པར་བྱ་དགོས་ཏེ། བརྗོད་པ་སྐྱོན་ཅན་གྱིས་རྩོད་པའི་སྐབས་སུ་ཕམ་པ་སྐྱེད་པའི་ཕྱིར། ཤླཽ་ཀ་གཅིག་བུ་འདི། སྒྲུབ་བྱེད་གཞན་དོན་རྗེས་དཔག་གི་སྐྱོན་བཤད་པ་ལྟར་སྣང་བས། བསྒྲུབ་བྱའི་སྐྱོན་ཇི་ལྟར་བསྟན་པའི་ཚུལ་ལ་རྟོག་ཅིང་དཔྱོད་དགོས་སོ། ། བཞི་པ་གྲགས་བསལ་ལ་གཉིས་ཏེ། མཚན་ཉིད་དང༌།
དེའི་རང་བཞིན་ངེས་པར་བྱ་བའོ། ། དང་པོ་ནི། དམ་བཅས་ཙམ་ཉིད་ན་འཇིག་རྟེན་གྱི་ཤེས་བརྗོད་དང་འགལ་བ་སྟེ་དེའི་གནོད་བྱར་དམིགས་པ་ནི། གྲགས་པས་བསལ་བའི་མཚན་ཉིད་ཡིན་ནོ། ། གཉིས་པ་ལ། བསྡུས་ཏེ་བཤད་པ་དང༌། ཕྱེ་སྟེ་བསྟན་པའོ། ། དང་པོ་ནི། སེལ་བྱེད་ཀྱི་གྲགས་པའང་རིགས་པས་གྲུབ་པ་ཡིན་ཏེ། མུ་སྟེགས་བརྡ་སྤྲོད་པ་དག
སྒྲ་དོན་ལ་དངོས་འབྲེལ་འདོད་པ་ནི་སྔར་བཀག་ཟིན་ཅིང༌། བརྗོད་འདོད་ཀྱི་དབང་གིས་འཇུག་པ་ཡང་བསྒྲུབས་ཟིན་པ་དེས་ནའོ། ། དེ་གྲུབ་པ་ན་དེའི་འགལ་ཟླ་གྲགས་བསལ་དུ་ཤུགས་ལ་གྲུབ་པ་ཡིན་ནོ། ། གཉིས་པ་ལ་གཉིས་ཏེ། མདོའི་ཚིག་དགོད་པ་དང༌། དེའི་དོན་གཏན་ལ་དབབ་པའོ། ། དང་པོ་ནི ཚད་མའི་མདོ་ལས། གང་ལ་ཐུན་མོང་མ་ཡིན་པའི་ཕྱིར་རྗེས་སུ་དཔག་པ་མེད་ལ། སྒྲ་ལས་བྱུང་བའི་གྲགས་པ་དང་འགལ་བའི་དོན་གྱིས་ན། བསལ་བ་དེའང་ཕྱོགས་མ་ཡིན་ནོ། །
ཞེས་གསུངས་སོ། ། གཉིས་པ་ལ་གསུམ་སྟེ། བཤད་ཚུལ་དང་པོ་དང༌། གཉིས་པ་དང༌། དེ་དག་གི་དགོངས་པའོ། ། དང་པོ་ལ་གཉིས་ཏེ། ལུང་དང་པོའི་དོན་བཤད་པ་དང༌། གཉིས་པའི་དོན་བཤད་པའོ། ། དང་པོ་ལ་གཉིས་ལས། ཕྱོགས་སྔ་མ་ནི།
བརྡ་སྤྲོད་པ་ན་རེ། ཡོད་པའི་རྟགས་ཀྱིས། རི་བོང་ཅན་ཟླ་བ་ཞེས་པའི་སྒྲས་བརྗོད་རུང་ཡིན་པ་འགོག་པ་ལ། བསྒྲུབ་བྱ་དེ་མི་འགྲུབ་པ་མ་ཡིན་ཏེ། སྤྱིར་མིང་ལ་སྒྲ་བཤད་དུ་མེད་པ་སྐྱེས་བུའི་བརྗོད་འདོད་ཀྱིས་སྦྱར་བ་དང༌། སྒྲ་བཤད་དུ་ཡོད་པ་བརྡ་སྤྲོད་མཁན་གྱིས་སྦྱར་བའི་མིང་གཉིས་ལས། དང་པོ་ནི། འཇུག་ཏུ་མི་རུང་བཞིན་དུ་སྦྱར་བའི་མིང་ངན་པ་ཡིན་ལ། གཉིས་པ་ནི། འཇུག་ཏུ་རུང་བའི་མིང་བཟང་པོ་དངོས་པོའི་དབང་གིས་འཇུག་པ་ཡིན་ནོ། །
དེ་ཡང་དཔེར་ན། དང་པོའི་མཚན་གཞི་ནི། རི་བོང་ཅན་ལ་ཟླ་བ་ཞེས་བཏགས་པ་དང༌། གཉིས་པའི་མཚན་གཞི་ནི། དེ་ལ་བསིལ་ཟེར་ཅན་དང༌། འོད་དཀར་ཅན་ལ་སོགས་པའི་མིང་བཏགས་པ་ལྟ་བུའོ། ། ཞེས་ཟེར་རོ། ། དེ་དགག་པ་ལ་གཉིས་ཏེ། གཏན་ཚིགས་དེ་ཐུན་མོང་མ་ཡིན་པར་བསྟན་པ་དང༌། ཡང་ན་འགལ་བར་བསྟན་པའོ། །
དང་པོ་ནི། ཡོད་པའི་རྟགས་ཀྱིས། རི་བོང་ཅན་ཟླ་བ་ཞེས་པའི་སྒྲས་བརྗོད་མི་རུང་དུ་སྒྲུབ་པ་འདི་ལ་མཐུན་དཔེ་མེད་དེ། གང་རྟོག་པའི་ཡུལ་ན་ཡོད་པ་རྣམས་ལ་རྗོད་བྱེད་ཀྱི་སྒྲ་ཀུན་གྱིས་བརྗོད་དུ་རུང་བའི་ཕྱིར་རོ། ། གཉིས་པ་ནི། ཡང་ན། གཏན་ཚིགས་དེ་འགལ་བ་ཡིན་ཏེ། ཕྱོགས་ཆོས་གྲུབ་ཅིང༌། སྒྲའི་དོན་གྱི་ཡོད་པ་སྟེ་རྟོག་ཡུལ་ན་ཡོད་པ་ལ་ཟླ་བ་ཞེས་པའི་སྒྲས་བརྗོད་པར་རུང་བའི་ཕྱིར་རོ། ། གཏན་ཚིགས་འདི་འགལ་བ་དང་མ་ངེས་པ་གང་དུ་ཡང་བཞག་པ་ནི།
རྒོལ་བ་ལ་ལྟོས་ནས་ཡིན་ཏེ། མཐུན་དཔེ་ལ་རྗེས་འགྲོ་མེད་པ་གཞིར་བྱས་པ་ལ། སྔར་རྒོལ་བརྡ་སྤྲོད་པ་ལྟར་ན། མི་མཐུན་པའི་ཕྱོགས་ལས་ལྡོག་པར་ཚད་མས་མ་མཐོང་ཞིང༌། ཕྱིར་རྒོལ་སངས་རྒྱས་པས་ནི། དེ་མི་མཐུན་ཕྱོགས་ལ་རྗེས་སུ་འགྲོ་བར་ཚད་མས་མཐོང་བའི་ཕྱིར་རོ། ། གཉིས་པ་ལ་གཉིས་ཏེ། བརྗོད་རུང་གི་གྲགས་པ་བཤད་པ་དང༌། སྒྲ་བྱུང་གི་གྲགས་པ་བཤད་པའོ། ། དང་པོ་ལ།
བརྗོད་རུང་གི་གྲགས་པ་ངོས་བཟུང༌། དེས་ཤེས་བྱ་ཐམས་ཅད་ལ་ཁྱབ་པར་བསྟན། དེ་ལ་རྩོད་པ་སྤང་བའོ། ། དང་པོ་ནི། འཇིག་རྟེན་ལུགས་ཀྱི་དཔྱོད་པ་སྟེ། ། རྣམ་པར་རྟོག་པ་གཏིང་ཚུགས་དང༌། ། རྗོད་བྱེད་ཀྱི་སྒྲ་ནི་གྲགས་པ་དངོས་ཡིན་ལ། དེ་ལས་བྱུང་བ་སྟེ་དེའི་དབང་གིས་གཞག་པའི་ཡུལ་གྱི་དོན་དེ་ཉིད་ལ་བརྗོད་རུང་དང་སྒྲ་བྱུང་གི་གྲགས་པ་ཞེས་བཏགས་ནས་གཞག་པ་ཡིན་པར་བཞེད་དེ། ཐ་སྙད་ལས་ནི་སྐྱེས་པ་ཡི། ། ཆོས་དེ་གྲགས་པའི་སྒྲ་ཡིས་བརྗོད། །
ཅེས་སོ། ། འདི་ནི་ཇི་སྐད་དུ། གྲགས་པ་དག་ཀྱང་མི་རྣམས་ཚིག ། ཅེས་དང༌། ཆོས་མཆོག་ལས། གྲགས་པ་ནི་སྐྱེས་བུའི་རྣམ་པར་རྟོག་པ་གཏིང་ཚུགས་པའོ། ། ཞེས་པ་དང་མཐུན་ནོ། ། གཉིས་པ་ནི། དེ་ལྟ་བུའི་གྲགས་པ་དེས་ཤེས་བྱ་ཀུན་ལ་ཁྱབ་པ་ཡིན་ཏེ། ཟླ་བ་ཞེས་པའི་སྒྲ་དེ་ཡང་ཤེས་བྱ་ཐམས་ཅད་ལ་འཇུག་ཏུ་རུང་བའི་ཕྱིར།
གསུམ་པ་ནི། མ་གྲགས་པ་ལ་གྲགས་པའི་སྒྲ་སྦྱར་ན། འཇིག་རྟེན་པ་དང་འགལ་ལོ་ཞེ་ན། ཤེས་བྱ་ཀུན་ལ་མིང་དེ་འཇུག་ཏུ་རུང་བ་ལ་གྲགས་པའི་སྒྲ་མཛད་དེ། དཔེར་ན། འཚེད་པའི་ནུས་པ་ཡོད་པ་ལ་འཚེད་པ་ཞེས་པ་དང༌། བཏུང་དུ་རུང་བ་ལ་བཏུང་བ་ཞེས་བརྗོད་པ་བཞིན་ནོ། ། གཉིས་པ་ལ་གཉིས་ལས། དང་པོ་སྒྲ་བྱུང་གི་གྲགས་པ་ངོས་བཟུང་བ་ནི། གོང་དུ་བཤད་པ་དེ་ལྟ་ཡིན་པ་འོ་ན།
གྲགས་བསལ་འཆད་པའི་སྐབས་སུ། གྲགས་པ་དངོས་དེ་དང་འགལ་བའི་དོན་གྱིས་ན། ཞེས་གསུང་བར་རིགས་ཀྱི། སྒྲ་ལས་བྱུང་བའི་གྲགས་པ་དང་འགལ་བའི་དོན་གྱིས་ན། ཞེས་གསུང་བར་མི་རིགས་སོ། ། ཞེ་ན། དེའི་སྐྱོན་མེད་དེ། གྲགས་རུང་དོན་ཐམས་ཅད་ལ་གྲུབ་ན་ཡང༌། བརྡ་དང་བརྗོད་འདོད་ལ་བརྟེན་པའི་སྒྲ་གྲུབ་ན་ནི། སྐབས་འདིའི་སེལ་བྱེད་གྲགས་པ་གྲུབ་བོ། །
ཞེས་བསྟན་པའི་ཕྱིར་དུ། སྒྲ་ལས་བྱུང་བའི་གྲགས་པ་དང་འགལ་བའི་དོན་གྱིས་ན། ཞེས་གསུངས་པའི་ཕྱིར་རོ། ། གཉིས་པ་སྒྲ་བྱུང་གྲགས་པ་ལ་འགལ་ཟླ་མེད་པར་བསྟན་པ་ནི། རི་བོང་ཅན་ཟླ་བ་ཞེས་པའི་སྒྲས་བརྗོད་རུང་དང་འགལ་བ། དེ་དེས་བརྗོད་མི་རུང་དུ་སྒྲུབ་པ་ལ་མི་འཁྲུལ་བའི་གཏན་ཚིགས་མི་སྲིད་དེ། གྲགས་པ་རི་ཅན་ཟླ་སྒྲས་བརྗོད་རུང་དེ་རྗེས་དཔག་གིས་འགྲུབ་པས་སོ། ། འདི་དག་གི་སྐབས་ཀྱི་དོན་ནི། སེལ་བྱེད་གྲགས་པ་ལ་གཉིས་སུ་འབྱེད་པའི་རྒྱུ་མཚན་ནི། མདོ་དང་པོས་བསྟན་པ་དང༌།
མདོ་གཉིས་པས་བསྟན་པའི་ཚུལ་མི་འདྲ་བར་བྱུང་བའི་རྒྱུ་མཚན་གྱིས་སོ། ། ཇི་ལྟར་ཞེ་ན། གང་ལ་ཐུན་མོང་མ་ཡིན་པའི་ཕྱིར། ཞེས་པ་ནས། རི་བོང་ཅན་ཟླ་བ་ཞེས་པའི་སྒྲས་བརྗོད་མི་རུང་ལ་མཐུན་དཔེ་མེད་པར་བསྟན་པ་ན། དོན་ཐམས་ཅད་ཟླ་བ་ཞེས་པའི་སྒྲས་བརྗོད་དུ་རུང་བ་དང༌། དེའི་རྒྱུ་མཚན་གྱིས་དོན་ཐམས་ཅད་དེས་བརྗོད་དུ་མི་རུང་བ་གྲགས་པའི་བསལ་བར་བཤད་པའི་ཚུལ་གཅིག་དང༌། ཡང༌། སྒྲ་ལས་བྱུང་བའི་གྲགས་པ་དང༌། ཞེས་སོགས་ཀྱིས།
རི་བོང་ཅན་ལ་ཟླ་བར་གྲགས་ཤིང༌། གྲགས་པ་དེ་ཡང་སྒྲུབ་བྱེད་ཀྱི་གཏན་ཚིགས་ཡང་དག་ཡོད་པའི་རྒྱུ་མཚན་གྱིས། རི་ཅན་དེས་བརྗོད་དུ་མི་རུང་བ་ཁོ་ན་གྲགས་པའི་བསལ་བར་བཤད་པའི་ཚུལ་གཉིས་སྣང་བའི་རྒྱུ་མཚན་གྱིས་སོ། ། དེ་ཡང༌། མདོ་དང་པོས་བསྟན་པའི་གྲགས་པ་དེ་ལ་ནི། བརྗོད་རུང་གི་གྲགས་པ་དང༌། ཁྱབ་པའི་གྲགས་པ་ཞེས་བྱ་ཞིང༌། སེལ་བྱེད་དངོས་ཀྱི་མཚན་གཞི་ནི། དོན་ཐམས་ཅད་ཟླ་བ་ཞེས་བརྗོད་དུ་རུང་བའི་ཡུལ་ཅན་གྱི་ཤེས་པ་དང༌། བརྗོད་པར་གྱུར་པའི་ཐ་སྙད་དོན་མཐུན་ནོ། །
མདོ་གཉིས་པས་བསྟན་པ་དེ་ལ་ནི། སྒྲ་བྱུང་གི་གྲགས་པ་དང༌། ཉི་ཚེ་བའི་གྲགས་པ་ཞེས་བྱ་ཞིང༌། དེའི་ཡང་སེལ་བྱེད་དངོས་ཀྱི་མཚན་གཞི་ནི། རི་བོང་ཅན་ཉིད་དེས་བརྗོད་དུ་རུང་བའི་ཡུལ་ཅན་གྱི་ཤེས་བརྗོད་ཀྱི་ཐ་སྙད་དོ། ། དེ་ལྟར་སེལ་བྱེད་གྲགས་པ་ལ་གཉིས་ལས། ཕྱི་མ་ནི་མདོའི་དངོས་བསྟན་ཡིན་ལ། དང་པོ་ནི། སྡེ་བདུན་མཛད་པའི་རིགས་པས་མདོའི་དོན་བསྒྲུབས་པའོ། ། གྲགས་པ་དང་པོའི་རྩོད་སྤོང་གི་སྐབས་སུ།
དོན་ཐམས་ཅད་ཟླ་བ་ཞེས་པའི་སྒྲས་བརྗོད་དུ་རུང་བ་དེ། གྲགས་པར་འཇོག་པའི་ཤེས་བྱེད་དུ། གྲགས་རུང་ཡིན་པ་དང༌། གྲགས་པ་མཚན་ཉིད་པ། རྗོད་བྱེད་ཀྱི་སྒྲ་དང༌། རྣམ་རྟོག་གཏིང་ཚུགས་ལས་སྐྱེས་པ་སྟེ་དེའི་དབང་གིས་གཞག་པའི་ཕྱིར། ཞེས་བཀོད་ནས། དཔེར་བརྗོད་དུ། མངོན་སུམ་སོགས་ཀྱི་གཞལ་བྱར་རུང་བ་ལ། འཇལ་བྱེད་ཀྱི་མིང་གིས་བཏགས་ནས་བརྗོད་པ་བཞིན་ནོ། །
ཞེས་གསུངས་སོ། ། འདིའི་དོན་ཡང༌། ཇི་སྐད་དུ། གནོད་མེད་དག སྐྱེ་བོ་རྣམས་འདོད་ཡིད་ཆེས་ཡིན། ། ཞེས་ཡུལ་ཅན་གྱི་གྲགས་པ་དེ་སེལ་བྱེད་དངོས་སུ་བཤད་པ་ལ། འོ་ན་མདོར། སྒྲ་ལས་བྱུང་བའི་གྲགས་པ་དང་འགལ། ། ཞེས་བཤད་པ་དང་མི་མཐུན་ནོ་སྙམ་པ་ལ། ཡུལ་ཅན་གྱི་བསལ་བ་ལ་ཡུལ་གྱི་བསལ་བའི་མིང་གིས་བཏགས་པ་ཡིན་ཏེ།
དཔེར་ན་མངོན་སུམ་སོགས་ཀྱི་བསལ་བ་བཞིན་ནོ། ། ཞེས་པའོ། ། བཤད་ཚུལ་གཉིས་པ་ལ་གསུམ་སྟེ། དངོས་སྟོབས་རྗེས་དཔག་དང་གྲགས་པ་གཉིས་ཀྱི་ཡུལ་གྱི་ཁྱད་པར་བསྟན་པ་དང༌། དེ་ལ་གཞན་གྱིས་བརྟགས་པའི་མཐའ་དགག་པ་དང༌། སློབ་དཔོན་གྱི་དགོངས་པ་དཔྱད་པའོ། ། དང་པ་ནི། མདོ་གཉིས་ཀྱི་དགོངས་པ་སྔར་བཤད་པ་ལས། ཡང་ན།

གང་ལ་ཐུན་མོང་མ་ཡིན་པའི་ཕྱིར། ། ཞེས་སོགས་ཀྱི་མདོ་ཚིག་ཆོས་ཅན། རི་ཅན་ཟླ་བ་ཞེས་པའི་སྒྲས་བརྗོད་རུང་དུ་སྒྲུབ་པ་ལ། དངོས་པོ་སྟོབས་ཞུགས་ཀྱི་གཏན་ཚིགས་ཡང་དག་མེད་པར་བསྟན་པ་ཡིན་ཏེ། གྲགས་པ་དངོས་པོ་སྟོབས་ཞུགས་ཀྱིས་བསྐྱེད་ན་ནི། དངོས་པོ་སྟོབས་ཞུགས་ཀྱི་རྗེས་དཔག་བཞིན་དུ། གནོད་འཇུག་གི་ཡུལ་ངེས་པ་ཅན་དུ་ཐལ་བར་འགྱུར་བ་ལས། དེ་ལ་འདོད་མི་ནུས་པའི་ཤེས་བྱེད་ནི། བརྗོད་འདོད་ཀྱི་དབང་གིས་སྦྱར་བ་ལ། རྗོད་བྱེད་ཀྱི་སྒྲ་རྣམས་ཡུལ་གང་ལའང་མི་འཇུག་པ་མེད་པའི་ཕྱིར་རོ། ། གཉིས་པ་ལ།
རང་གི་སྡེ་པ་དག་ན་རེ། རི་བོང་ཅན་ཟླ་བ་ཞེས་པའི་སྒྲས་བརྗོད་རུང་དུ་སྒྲུབ་པ་ལ། གཏན་ཚིགས་གང་བཀོད་ཀྱང༌། མཐུན་དཔེ་ལ་རྗེས་སུ་འགྲོ་བ་མེད་པས། ཐུན་མོང་མ་ཡིན་པའི་གཏན་ཚིགས་ཁོ་ནའོ། ། ཞེས་ཤེས་པའི་ཕྱིར་དུ། གང་ལ་ཐུན་མོང་མ་ཡིན་པའི་ཕྱིར། ། ཞེས་གསུངས་ལ། རི་ཅན་ཟླ་སྒྲས་བརྗོད་མི་རུང་ཁོ་ན་ལ་གྲགས་པས་གནོད་དོ། ། ཞེས་ཤེས་པའི་ཕྱིར་དུ།
སྒྲ་ལས་བྱུང་བའི་གྲགས་པ་དང༌། ། ཞེས་སོགས་གསུངས་པ་ཡིན་ནོ། ། ཞེས་ཟེར། ལུང་དང་པོས་དེ་ལྟར་བསྟན་པ་མ་ཡིན་ཏེ། རྗོད་བྱེད་ཀྱི་སྒྲ་ཐམས་ཅད་བརྗོད་འདོད་ཀྱི་དབང་གིས་འཇུག་པ་དེས་ན། ཡུལ་ཀུན་ལ་འཇུག་པའི་ཕྱིར་ན། གྲགས་པ་ཡུལ་གཞན་འདི་ལ་མི་འཇུག་གོ ། ཞེས་བརྗོད་པའི་དཔེ་གཞན་རྙེད་དཀའ་བས་ན། བརྡ་སྤྲོད་པས་བཀོད་པའི་གཏན་ཚིགས་དེ། སྒྲ་མི་རྟག་སྒྲུབ་ལ་མཉན་བྱ་བཀོད་པ་བཞིན་དུ།
ཐུན་མོང་ཉིད་མ་ཡིན་པའི་གཏན་ཚིགས་སུ་བསྟན་པའི་ཕྱིར། ལུང་གཉིས་པས་ཀྱང་ཁྱོད་འདོད་པ་དེ་ལྟར་བསྟན་པ་མ་ཡིན་ཏེ། མདོ་དེ་གྲགས་བསལ་སྤྱིའི་མཚན་ཉིད་འཆད་པའི་སྐབས་ཡིན་པས། རི་བོང་ཅན་ཟླ་སྒྲས་བརྗོད་མི་རུང་ལ་དཔེར་མཛད་ནས། དམ་ཏྲིག་ཤིང་མ་ཡིན་པ་སོགས་ལའང་གྲགས་པས་གནོད་དོ། ། ཞེས་མཚུངས་པར་བསྟན་པའི་ཕྱིར་ཏེ། ཤེས་བྱ་ཀུན་ལ་བརྗོད་རུང་གིས་ཁྱབ་པར་བསྟན་པའི་ཕྱིར་རོ། ། གསུམ་པ་སློབ་དཔོན་གྱི་དགོངས་པ་དཔྱད་པ་ལ་གསུམ་ལས། དང་པོ་ཟླ་བའི་སྒྲ་ཐུན་མོང་བར་སྒྲུབ་པ་ནི། རྟོག་ཡུལ་ན་ཡོད་པ་ལྟ་བུ།
རི་ཅན་ཟླ་སྒྲས་བརྗོད་རུང་དུ་སྒྲུབ་པའི་གཏན་ཚིགས་དེ། ཐུན་མོང་མ་ཡིན་པའི་གཏན་ཚིགས་སུ་བཞེད་པ། སློབ་དཔོན་གྱི་དགོངས་པ་མ་ཡིན་ཏེ། ག་བུར་དང་ནི་དངུལ་ཆུ་སོགས་ལ་ཟླ་བ་ཞེས་པའི་སྒྲ་ནི་བསྟན་བཅོས་གཞན་དུ་གྲགས་ལ། དེ་ཉིད་དཔེར་བྱས་ནས་བསིལ་ཟེར་ཅན་ཟླ་བར་སྒྲུབ་པ་ནི་ཐུན་མོང་གི་གཏན་ཚིགས་ཡིན་པའི་ཕྱིར། གཉིས་པ་དེ་ལ་དངོས་པོ་སྟོབས་ཞུགས་སུ་འགྱུར་བ་ནི། ཟླ་བ་ཞེས་པའི་སྒྲ་ཡུལ་གཅིག་ལ་འཇུག་རུང་དུ་གྲུབ་ན། ཀུན་ལ་འཇུག་རུང་དུ་གྲུབ་པ་འདི་ནི། དངོས་པོ་སྟོབས་ཞུགས་ཡིན་ཏེ། བརྡ་ཙམ་ལས་འཇུག་པ་རྣམས་ཡུལ་ཀུན་ལ་ཐུན་མོང་བ་ཡིན་པའི་ཕྱིར་དང༌།
བརྗོད་རུང་གི་གྲགས་པ་འགོག་ན། ཁྱེད་ཀྱིའང༌། བཤད་པ་རྒྱུ་མཚན་ཅན་གྱི་མིང་དང༌། རི་བོང་ཅན་ཁོ་ན་ཟླ་བ་ཞེས་པའི་སྒྲས་བརྗོད་རུང་ཡིན་པ་སོགས་ཀྱང་འཇིག་པའི་ཕྱིར་རོ། ། སྐབས་འདི་དག་ཏུ། དོན་ཐམས་ཅད་ལ་རྗོད་བྱེད་ཀྱི་སྒྲ་ཐམས་ཅད་འཇུག་ཏུ་རུང་བ་ནི་སྐྱེས་བུའི་བརྗོད་འདོད་ཀྱི་དབང་གིས་གཞག་པ་ཡིན་པས་ན་གྲགས་པ་གྲུབ་པ་ཞེས་བྱ་ལ། དེ་འདྲ་དེའི་ཁྱབ་འབྲེལ་ནི། དངོས་པོ་སྟོབས་ཞུགས་ཀྱི་ཚད་མས་མ་གྲུབ་པའི་དོན་ནི་སྒྲ་དོན་ལ་དངོས་པོའི་འབྲེལ་པ་མ་གྲུབ་པའོ། ། དེ་ལྟ་ཡིན་པ་དེའི་ཕྱིར། རྗོད་བྱེད་ཀྱི་སྒྲ་ཐམས་ཅད་བརྗོད་འདོད་ཀྱི་དབང་གིས་འཇུག་པ་དང༌།
དེས་འཇུག་ན་མིང་གཅིག་ཀྱང་དོན་ཐམས་ཅད་ལ་འཇུག་ཏུ་རུང་བས་ཁྱབ་པ་ནི། དངོས་པོ་སྟོབས་ཞུགས་ཀྱི་ཚད་མས་འགྲུབ་པའོ། ། དོན་དེ་ལ་བསམས་ནས། ཇི་སྐད་དུ། གྲགས་པ་དངོས་པོས་བསྐྱེད་ན་ནི། ། ཞེས་སོགས་དང༌། འདི་ནི་དངོས་པོ་སྟོབས་ཞུགས་ཡིན། ། ཞེས་ཀྱང་གསུངས་སོ། ། གསུམ་པ་བརྗོད་རུང་འགོག་ན་གྲགས་པ་དང་འགལ་བ་ནི། ཇི་སྐད་བཤད་པ་དེས་ན།
སྤྱིར་རྒྱུ་མཚན་ཅན་གྱི་བརྡ་དང༌། བརྗོད་འདོད་ཀྱི་བརྡ་གཉིས་ལས། འདོད་པས་སྦྱར་བའི་བརྡ་ཡུལ་ཀུན་ལ་འཇུག་ཏུ་རུང་བཞིན་དུ། དེར་འཇུག་པ་འགོག་པ་ན། གྲགས་པ་དག་དང་འགལ་བར་སློབ་དཔོན་གྱིས་དགོངས་ཏེ། དེ་འགོག་ན། འཇིག་རྟེན་གྱིས་གནོད་པའི་ཕྱིར་རོ། ། སྐབས་འདིར་རྩ་བའི་གཞུང་ལ་རྟོག་དཔྱོད་བཏང་དགོས་པ་དང༌། འགྲེལ་པ་ལ་དཔྱད་དགོས་པ་འགའ་ཞིག་སྣང་བ་ལས། དང་པོ་ནི།
དེས་ན་ཀུན་ལ་འཇུག་པའི་ཕྱིར། ། ཞེས་པའི་ཤླཽ་ཀ་གཅིག་བུ་དེ། གང་ན་འདུག་པའི་གནས་དེར་མ་འབྲེལ་བས་གོང་དུ། སྒྲ་ཀུན་བརྗོད་དུ་རུང་ཕྱིར་རོ། ། ཞེས་པའི་དེ་མ་ཐག་དེར་འཆད་དགོས་པ་དང༌། སྤྱི་མཚན་ཞེས་སོགས་ནས། ཐུན་མོང་རྟགས། ཞེས་པའི་བར་གྱི་ཤླཽ་ཀ་གཉིས་པོ་འདི། ཀུན་ལས་བཏུས་ཀྱི་འགྲེལ་བྱེད་གཞན་གྱི་འདོད་པ་འགོག་པའི་གཞུང་དུ་སྦྱོར་དགོས་པ་ཡིན་པ་དང༌། བརྡ་ལས་འཇུག་རྣམས།
ཞེས་སོགས་ཀྱི་ཤླཽ་ཀ་གཅིག་པུ་འདི། ཇི་སྐད་དུ། གལ་ཏེ་ལ་ལར་དེ་གྲུབ་ན། ། དེ་ནི་དངོས་སྟོབས་ལས་གྲུབ་ཡིན། ། ཞེས་སོགས་གོང་འོག་གཉིས་པོའི་དོན་དུ་བཤད་པར་སྣང་བས། གཞུང་དེའི་དོན་དང་མཐུན་མི་མཐུན་བརྟག་དགོས་པ་དང༌། དེས་ན་འདོད་པས་སྦྱར་བ་ཡི། ། ཞེས་སོགས་ཤླཽ་ཀ་གཅིག་པུ་འདི། ཇི་སྐད་དུ། འདིས་ནི་བརྡ་རྗེས་འཇུག་པ་ཡི། །
ཞེས་སོགས་ཀྱི་དོན་དུ་སྣང་བས། སློབ་དཔོན་གྱི་དགོངས་པ་དཔྱད་པ་ཞེས་པའི་བསྡུས་དོན་དེ། ཤླཽ་ཀ་གཅིག་པུ་འདི་ཉིད་དང་སྦྱོར་བར་རིགས་སོ། ། གཉིས་པ་ནི། ཡོད་པའི་རྟགས་ཀྱིས། ཞེས་པའི་སྔ་འགྲེལ་གྱིས་བཅད་གཉིས་མ་དག་པ་དང༌། གྲགས་པ་དངོས་པོས། ཤེས་པའི་སྔ་འགྲེལ་དུ། རི་བོང་ཅན་ཟླ་བ་མ་ཡིན། ཞེས་ཟེར་བའི་འཇིག་རྟེན་གྱི་བརྗོད་པ་ལ་ཞེས་འབྱུང་བ་དེ་མ་དག་པ་དང༌།
ག་བུར་དང་ནི་ཞེས་པའི་སྔ་འགྲེལ་དུ། སློབ་དཔོན་གྱི་དགོངས་པ་དཔྱད་པ་ཞེས་པའི་ས་མཚམས་བཅད་པ་ནི་མ་དག་སྟེ། སློབ་དཔོན་གྱི་དགོངས་པ་རྒྱས་པ་ནི། གོང་དུ་བཤད་ཚུལ་གཉིས་ཀྱི་སྒོ་ནས་གཏན་ལ་ཕབ་ཟིན་པའི་ཕྱིར་དང༌། བསྡུས་པ་ནི་འོག་ནས། དེས་ན་འདོད་པས། ཞེས་སོགས་ཤླཽ་ཀ་གཅིག་གིས་སྟོན་པའི་ཕྱིར་དང༌། ག་བུར་ཞེས་སོགས་འདི་ནི། རང་སྡེ་འདོད་པ་འགོག་པའི་གཞུང་དུ་རྣམ་འགྲེལ་ངེས་ནས་གསལ་བའི་ཕྱིར། གསུམ་པ་དེ་དག་གི་དགོངས་པ་དཔྱད་པ་ལ་གཉིས་ཏེ།
གཞན་གྱི་ལུགས་དགག་པ་དང༌། རང་གི་ལུགས་བརྗོད་པའོ། ། དང་པོ་ལ་གསུམ་སྟེ། བརྡ་དང་ཐ་སྙད་དུ་འབྱེད་པ་དགག དངོས་དང་ཞེན་པར་འཆད་པ་དགག དེ་གཉིས་ཀྱི་དོན་བསྡུ་བའོ། ། དང་པོ་ནི། ལོ་ཙྪ་བ་ལ་སོགས་པ་ལ་ལ། འདིའི་སྐབས་ཀྱི་སེལ་བྱེད་གྲགས་པ་ལ། བརྡ་དང༌།
ཐ་སྙད་ཀྱི་གྲགས་པ་གཉིས་སུ་འབྱེད་པ་ཡོད་ལ། དེའི་མཚན་གཞི་ཡང༌། མིང་གི་རྣམ་པ་ཙམ་གྱིས་དོན་ཐམས་ཅད་ལ་ཞེན་དུ་རུང་བ་དང༌། དོན་ལྡོག་གཅིག་ལ་སྒྲ་བློ་མ་འཁྲུལ་བས་ཞེན་རུང་ངོ༌། ། ཞེས་ཟེར་རོ། ། འདི་མི་འཐད་དེ། ཐ་སྙད་ཀྱི་གྲགས་པ་གྲགས་བསལ་འཆད་པའི་མདོ་འདིའི་སྐབས་ཀྱི་དོན་མ་ཡིན་པའི་ཕྱིར་དང༌། ཐ་སྙད་ཀྱི་མཚན་ཉིད། དོན་ལྡོག་ལ་སྒྲ་བློ་མ་འཁྲུལ་བས་ཞེན་རུང༌། ཞེས་ཟེར་བ་དེ་འདྲ།
སྔར་མཚན་ཉིད་བརྟག་པའི་སྐབས་སུ་བཀག་ཟིན་པའི་ཕྱིར། གཉིས་པ་ནི། ཡང་ཕྱྭ་པ་ལ་སོགས་པ། བརྡའི་གྲགས་པ་ལའང༌། དངོས་དང༌། ཞེན་པའི་བརྗོད་རུང་གཉིས་སུ་ཕྱེ་ནས། རི་བོང་ཅན་གྱི་དོན་སྤྱི་ཆོས་ཅན། ཟླ་བ་ཞེས་པའི་སྒྲས་དངོས་སུ་བརྗོད་རུང་སྟེ། རྟོག་པའི་སྣང་ཡུལ་ན་ཡོད་པའི་ཕྱིར། དེ་རང་མཚན་ཆོས་ཅན།
དེའི་སྒྲས་ཞེན་ནས་བརྗོད་དུ་རུང་སྟེ། དངོས་པོར་ཡོད་པའི་ཕྱིར། ཞེས་པའི་སྦྱོར་བ་གཉིས་འགོད་པར་བྱེད་ཅིང༌། མདོ་དང་པོས། ཞེན་པའི་བརྗོད་རུང་གི་གྲགས་པ་དང༌། མདོ་གཉིས་པས། དངོས་ཀྱི་བརྗོད་རུང་གི་གྲགས་པ་བསྟན་པ་ཡིན་ནོ། ། ཞེས་ཟེར་རོ། ། གྲགས་པའི་གཏན་ཚིགས་ལ་དངོས་ཞེན་གྱི་དབྱེ་བས་སྦྱོར་བ་གཉིས་འགོད་པ་མི་འཐད་དེ། འཆད་པའི་ཚེ་ན་གཉིས་སུ་ཡོད་མོད་ཀྱི།
འཇུག་པའི་ཚེ་ན་རྣམ་དབྱེ་མེད་པའི་ཕྱིར་རོ། ། གསུམ་པ་ནི། ཡང་ཁ་ཅིག གང་ལ་ཐུན་མོང་མ་ཡིན་པའི་ཕྱིར། ཞེས་པའི་མདོ་དང་པོ་ལ་བཤད་ཚུལ་གཉིས་ཡོད་པའི་དང་པོས་ཞེན་པའི་བརྗོད་རུང་དང༌། ཕྱི་མས་དངོས་ཀྱི་བརྗོད་རུང་གི་གྲགས་པ་བསྟན་པ་ཡིན་ནོ། ། ཞེས་ཟེར། བཤད་ཚུལ་རྣམ་པ་གཉིས། དངོས་དང་ཞེན་པར་བཤད་པ་འཁྲུལ་ཏེ། འཇུག་པའི་ཚེ་ན་རྣམ་དབྱེ་མེད་པར་བཤད་ཟིན་པ་དེས་ནའོ། །
ཕྱོགས་སྔ་མ་འདིའི་བསམ་དོན་ནི། དོན་རང་མཚན་ཇི་སྙེད་པ། རྗོད་བྱེད་ཀྱི་སྒྲ་གང་དང་གང་གི་ཞེན་པའི་བརྗོད་རུང་མ་ཡིན་པར་སྒྲུབ་པ་ལ། ཡོད་པ་རྟགས་སུ་བཀོད་ན་ཐུན་མོང་མ་ཡིན་པའི་མ་ངེས་པར་སོང༌། དེ་དེའི་དངོས་ཀྱི་བརྗོད་རུང་དུ་སྒྲུབ་པ་ལ། ཡོད་པ་རྟགས་སུ་བཀོད་ན་ཁྱབ་པ་འགལ་ལོ། ། ཞེས་འཆད་པ་ནི་བཤད་ཚུལ་གཉིས་པའི་གོ་དོན་དུ་འདོད་པའོ། ། ཕྱོགས་སྔ་གོང་མའི་བསམ་དོན་ནི། མདོ་དང་པོས་བརྡའི་གྲགས་པ་བསྟན་པ་ཡིན་ལ། སྒྲ་ལས་བྱུང་བའི་གྲགས་པ་དང༌།
ཞེས་སོགས་ཀྱིས་ཐ་སྙད་ཀྱི་གྲགས་པ་དང༌། དེའི་བསལ་བ་ནོག་ལྐོག་ཤལ་བ་ལང་གི་ཐ་སྙད་བྱ་རུང་མ་ཡིན་པ་ལྟ་བུ། སྐབས་འདིའི་གྲགས་བསལ་དུ་བསྟན་པ་ཡིན་ནོ། ། ཞེས་བཞེད་པའོ། ། དེ་སྐད་དུ་ཡང༌། རྣམ་པར་ངེས་པའི་ཊཱི་ཀ་ལས། རབ་ཏུ་དབྱེ་བ་ནི་རྣམ་པ་གཉིས་ཏེ། དངོས་པོའི་རུང་བ་དང༌། སྐྱེས་བུའི་ངེས་པའོ། ། དང་པོ་ནི།
བརྡའི་ཡུལ་དུ་རུང་བ་ཙམ་ཡིན་ནོ། ། གཉིས་པ་ནི། བརྡ་བྱས་ཟིན་པའི་འོག་ཏུ། དེ་དང་མཚུངས་པའི་ཐ་སྙད་འདོགས་པའོ། ། ཞེས་གསུངས་སོ། ། གཉིས་པ་རང་གི་ལུགས་ནི། མདོ་དང་པོའི་བཤད་ཚུལ་སྔ་མས། སྒྲ་བྱུང་གྲགས་པ་ཚད་མས་མི་ཁེགས་པར་བསྟན་པ་ཡིན་ཏེ། སྒྲ་བྱུང་གྲགས་པ་འགོག་པ་ལ་རྗེས་དཔག་མེད་པར་བསྟན་པའི་ཕྱིར། ཡང༌།
མདོ་གཉིས་པས་སྒྲ་བྱུང་གྲགས་པ་དེ་ལ་འགལ་ཟླ་མེད་པ་དེས་ན། སྒྲ་བྱུང་གི་གྲགས་པ་དེ་གནོད་བྱེད་དུ་བསྟན་པ་ཡིན་ཏེ། གང་ལ་འཇུག་པའི་ཡུལ་ངེས་པར་བསྟན་པའི་ཕྱིར། མདོ་དང་པོའི་བཤད་ཚུལ་ཕྱི་མས་ནི། གྲགས་པ་དངོས་སྟོབས་རྗེས་དཔག་ལས་ཡུལ་གྱི་དབྱེ་བ་ཐ་དད་དུ་བསྟན་པ་ཡིན་ཏེ། དངོས་སྟོབས་རྗེས་དཔག་གི་ཡུལ་དངོས་པོར་གྲུབ་པ་དང༌། འདིའི་ཡུལ་སྒྲོ་བཏགས་པ་ཡིན་ནོ། ། ཞེས་བསྟན་པའི་ཕྱིར། འཆད་ཚུལ་དེ་ལྟར་ཤེས་ན། གྲགས་པའི་བསལ་བ་འཆད་ཚུལ་མཁས་པའི་དགོངས་པ་བཞིན་དུ་གྲུབ་པ་ཡིན་ཏེ།
དེའི་འཆད་ཚུལ་རྣམ་འགྲེལ་མཛད་པའི་དགོངས་པ་བཞིན་དུ་བཤད་པའི་ཕྱིར་རོ། ། དེས་ན་གཞུང་འདི་ལྟར། སྔ་མ་བརྗོད་རུང་གྲགས་པ་ཡི། ། ཟློག་ཆོས་སྒྲུབ་པའི་རྗེས་དཔག་མེད། ། ཕྱི་མས་སྒྲ་བྱུང་དངོས་སྟོབས་གཉིས། ། ཡུལ་གྱི་དབྱེ་བ་ཐ་དད་བྱས། ། སྒྲ་བྱུང་གྲགས་པ་རྗེས་དཔག་གིས། ། གྲུབ་པས་ངེས་ཕྱིར་གནོད་བྱེད་ཡིན། ། ཞེས་སྦྱར་ན་བདེ་བ་ཡིན་ཏེ། མདོ་ཕྱི་མའི་དོན་སྒྲ་བྱུང་གྲགས་པ་ལས་གཞན་དུ་མི་འཆད་ཀྱང༌།
ལུང་དང་པོའི་དོན་བརྗོད་རུང་དང་སྒྲ་བྱུང་ལ་སྦྱར་བའི་བཤད་ཚུལ་རྣམ་པ་གཉིས་རྣམ་འགྲེལ་ངེས་གཉིས་སུ་མཛད་པའི་ཕྱིར་རོ། ། དེ་དག་ལ་འདི་སྐད་ཅེས། གྲུབ་བསལ་མེད་ཅིང་དཔག་འདོད་ཀྱི། ། ཡུལ་དུ་བྱས་པ་བསྒྲུབ་བྱ་སྟེ། ། དེ་ཡང་སྒྲུབ་བྱེད་བཀོད་བཞིན་པ། ། མིན་པས་ཁྱད་པར་བྱས་པའོ། ། རྟགས་ཀྱིས་སྒྲུབ་པར་མི་ནུས་པ། ། བསྒྲུབ་བྱའི་སྐྱོན་དུ་མི་འཆད་ཕྱིར། ། མིག་སོགས་བདག་དོན་བྱེད་པ་ལའང༌། ། མཚན་ཉིད་རྣམ་ལྔ་ཚང་བ་སྲིད། །
གཞལ་བྱའི་གནས་གཉིས་དཔྱོད་པ་ན། ། ལུང་ཡང་གེགས་བྱེད་ཚིག་ཡིན་ལ། ། གནས་གསུམ་པར་ནི་འཕོ་བ་ན། ། རང་ཚིག་གིས་ཀྱང་གནོད་པར་བྱེད། ། བརྗོད་རུང་དང་ནི་སྒྲ་བྱུང་གི ། གྲགས་པ་གཉིས་པོའི་བསམ་དོན་ལ། ། ལ་ལ་བརྡ་དང་ཐ་སྙད་ཟེར། ། རང་ལུགས་ཀུན་ལ་ཁྱབ་པ་དང༌། ། ཉི་ཚེ་བའི་གྲགས་པའོ། ། ཉི་ཚེའི་གྲགས་པ་མཚོན་བྱ་ལ། །
འདོད་པ་གཞན་དང་འདི་མི་མཐུན། ། བཤད་ཚུལ་སྔ་མ་བརྗོད་རུང་གི ། གྲགས་པ་འགོག་པའི་གཏན་ཚིགས་ཀུན། ། ཐུན་མོང་མིན་པར་བཤད་པ་སྟེ། ། འཆད་ཚུལ་གཉིས་པ་སྒྲ་བྱུང་གི ། གྲགས་པ་སྒྲུབ་ལ་དངོས་སྟོབས་ཀྱི། ། རྗེས་དཔག་མེད་པར་བསྟན་བྱས་ནས། ། རྗེས་དཔག་གཉིས་ཀྱི་གནོད་ཡུལ་གྱི། ། དབྱེ་བ་ལེགས་པར་བཤད་པ་ཡིན། ། ཚད་མ་རིགས་པའི་གཏེར་ལས་རང་དོན་རྗེས་སུ་དཔག་པའི་རབ་ཏུ་བྱེད་པ་སྟེ་བཅུ་པ་རྣམ་པར་བཤད་པའོ།། །།
གཉིས་པ་གཞན་གྱི་དོན་གྱི་རྗེས་སུ་དཔག་པ་བཤད་པ་ལ་གསུམ་སྟེ། མཚན་ཉིད། སྨྲ་བ་པོའི་གང་ཟག རྩོད་པའི་སྐབས་ཀྱི་ངག་གི་དབྱེ་བའོ། ། དང་པོ་གཞན་དོན་རྗེས་དཔག་གི་མཚན་ཉིད་ནི། རྒོལ་བ་རང་ཉིད་ཀྱི་ཚད་མའི་སྟོབས་ཀྱིས་མཐོང་བ་སྟེ་ཁོང་དུ་ཆུད་པའི་ཚུལ་གསུམ་རྒོལ་བ་གཞན་ལ་སྟོན་པའི་ངག་རྣམ་དག་གོ ། འདིར་བོད་ཕྱི་མ་དག སྔ་རྒོལ་རང་ཉིད་ཀྱིས་མཐོང་བ། ཞེས་ཟེར་བ་མི་འཐད་དེ། ཕྱིར་རྒོལ་གྱིས་སྔ་རྒོལ་གྱི་ངོར་བཀོད་པའི་གཞན་དོན་རྗེས་དཔག་མི་སྲིད་པར་ཐལ་བའི་ཕྱིར།
འདོད་ནུས་པ་མ་ཡིན་ཏེ། ཇི་སྐད་དུ། གཞན་གྱིས་བརྟགས་པ་ཡི། ། ཐལ་བ་སྒྲུབ་པ་གཉིས་འབྲེལ་ཕྱིར། ། ཞེས་པའི་དོན་དང་འགལ་བའི་ཕྱིར་དང༌། སྔ་རྒོལ་གྱི་དམ་བཅའ་ལ་ཕྱིར་རྒོལ་བས་སུན་འབྱིན་བརྗོད་པའི་སྟོབས་ཀྱིས་རྗེས་དཔག་སྐྱེ་བ་མི་སྲིད་པར་ཐལ་བའི་ཕྱིར་རོ། ། ཡང་གཞན་དག སྒྲུབ་ངག་ལ་གཞན་དོན་རྗེས་དཔག་གིས་ཁྱབ་པར་འདོད་པ་ཡང་མི་འཐད་དེ། རང་དོན་སྐབས་ཀྱི་གཏན་ཚིགས་སྲིད་ན། དེ་བརྗོད་བྱར་སྟོན་པའི་རྟགས་ཚིག་མི་སྲིད་པར་འགལ་བའི་ཕྱིར་རོ། །
དེ་ལྟ་ན་ཡང༌། འདི་ལ་སྒྲ་ཡི་སྐྱོན་རྩི་མི་དགོས་པར་འགྲེལ་པ་འདི་ཉིད་ལས་འབྱུང་ངོ༌། ། གཞན་ཡང༌། གཉིས་པོ་ཡིན་ཁྱབ་མཉམ་པ་དེ་ལྟ་ན། འོག་ནས། ཇི་སྐད་དུ། ཚུལ་གསུམ་སྟོན་པ་སྒྲུབ་པའི་ངག ། ཅེས་སྒྲུབ་ངག་ཡང་དག་གི་མཚན་ཉིད། རྒོལ་བ་རང་གཞན་གྱིས་ཁྱད་པར་དུ་མ་བྱས་པར་བཤད་པ་དང་ཡང་འགལ་ལོ། ། གཉིས་པ་ལ་གསུམ་སྟེ།
སོ་སོའི་མཚན་ཉིད། རྒྱལ་ཕམ་གྱི་རྣམ་གཞག དཔང་པོས་ཇི་ལྟར་སྒྲུབ་པའི་ཚུལ་ལོ། ། དང་པོ་ནི། འདིར་བསྟན་པའི་རྒོལ་བ་དང༌། ཕྱིར་རྒོལ་བ་དང༌། དཔང་པོ་གསུམ་གྱི་མཚན་ཉིད་ནི། གོ་རིམ་བཞིན་དུ། སྒྲུབ་བྱེད་འགོད་པ་དང༌། སུན་འབྱིན་བརྗོད་པ་དང༌།
རྒྱལ་ཕམ་ཤན་འབྱེད་པར་ཁས་ལེན་པའི་གང་ཟག་གོ ། དེ་ལྟར་བཤད་པ་འདི་ཡང༌། ཇི་སྐད་དུ། སྒྲུབ་པའི་ཡན་ལག་མི་བརྗོད་དང༌། ། སྐྱོན་མི་བརྗོད་པ་གཉིས་པོ་དག ། ཚར་བཅད་པ་ཡི་གནས་ཡིན་ཏེ། ། ཞེས་གསུངས་པ་ལ་རྗེས་སུ་དཔགས་ནས། དེའི་ལོག་ཕྱོགས་དང༌། གཞན་དོན་རྗེས་དཔག་འགོད་པའི་གང་ཟག་གསུམ་གྱི་དབང་དུ་བྱས་པ་ཡིན་གྱི། སྤྱི་ཙམ་ནས་ནི་མཚན་ཉིད་དེས་མ་ཁྱབ་པ་ཡིན་ཏེ།
དམ་བཅའ་ཙམ་བཞག་ནས་སྒྲུབ་བྱེད་མི་འགོད་པའི་སྔ་རྒོལ་ཡང་སྲིད་ལ། སྔ་རྒོལ་གྱིས་བཞག་པའི་དམ་བཅའ་ཡང་དག་གི་སྒྲུབ་བྱེད་འདྲི་བར་བྱེད་ཅིང༌། སུན་འབྱིན་མི་བརྗོད་པའི་ཕྱིར་རྒོལ་ཡང་སྲིད་པའི་ཕྱིར། དེས་ན་འདི་ལྟར། ཕྱོགས་སྔ་མ་ཁས་ལེན་པའི་རྒོལ་བ་ནི། སྔ་རྒོལ་གྱི་མཚན་ཉིད་དོ། ། དེ་ལའང་གཉིས་ཏེ། དམ་བཅའ་ཙམ་འཇོག་པ་དང༌། དེའི་སྒྲུབ་བྱེད་ཀྱང་འགོད་པའོ། ། དང་པོ་ལའང་གཉིས་ཏེ།
དམ་བཅའ་ལྟར་སྣང་འཇོག་པ་དང༌། ཡང་དག་འཇོག་པའོ། ། དང་པོ་ལ་གཉིས་ཏེ། སྔ་རྒོལ་གྱི་དཔག་འདོད་མེད་པ་དང༌། ཕྱིར་རྒོལ་གྱི་གྲུབ་བསལ་གང་རུང་ཞུགས་པའོ། ། དེ་གཉིས་ཀ་ལ་ཡང༌། སྔ་རྒོལ་གྱི་སྒྲུབ་བྱེད་འགོད་པར་ཁས་ལེན་པ་མ་ཡིན་ཏེ། དཔག་འདོད་མེད་པའི་ཕྱིར་དང༌། གྲུབ་ཟིན་པ་ལ་ཕྱིར་རྒོལ་གྱིས་སྒྲུབ་བྱེད་མི་འདྲི་བའི་ཕྱིར་དང༌། བསལ་བ་ཞུགས་པ་ནི་ཕྱིར་རྒོལ་བས་སུན་འབྱིན་འཇུག་པའི་འོས་ཡིན་པའི་ཕྱིར།
གཉིས་པ་ལ་ཡང་གཉིས་ཏེ། རྟགས་ཀྱིས་སྒྲུབ་མི་ནུས་པའི་དམ་བཅའ་ཡང་དག་འཇོག་པ་དང༌། དེས་དེ་ནུས་པའི་དམ་བཅའ་ཡང་དག་འཇོག་པའོ། ། དང་པོ་ནི། མིག་སོགས་བདག་དོན་བྱེད་པ་བསྒྲུབ་བྱ་ཡང་དག་ཏུ་སོང་བའི་ཚེ་ལྟ་བུའོ། ། གཉིས་པ་ནི། མིག་སོགས་བདག་མེད་ཡིན་པ་བསྒྲུབ་བྱ་ཡང་དག་ཏུ་སོང་བའི་ཚེ་ལྟ་བུའོ། ། གཉིས་པ་སྒྲུབ་བྱེད་འགོད་པའི་སྔ་རྒོལ་ལ་གཉིས་ཏེ། རྟགས་ཀྱིས་སྒྲུབ་མི་ནུས་པའི་དམ་བཅའ་ལ་དང༌། དེས་སྒྲུབ་ནུས་པའི་དམ་བཅའ་ལ་སྒྲུབ་བྱེད་འགོད་པའོ། །
དང་པོ་ནི། འདུས་ཤིང་བསགས་པའི་རྟགས་ཀྱིས། མིག་སོགས་བདག་དོན་བྱེད་པར་སྒྲུབ་པའི་རྒོལ་བ་ལྟ་བུའོ། ། གཉིས་པ་ལ། བསྒྲུབ་བྱ་དེ་སྤྱིར་སྒྲུབ་ནུས་ཀྱི་རིགས་ཡིན་ཀྱང༌། སྒྲུབ་བྱེད་ལ་ཚུལ་གསུམ་མ་ཚང་བ་དང༌། ཚང་བའོ། ། ཕྱིར་རྒོལ་བའི་མཚན་ཉིད་ནི། ཕྱོགས་ཕྱི་མ་འཛིན་པའི་རྒོལ་བའོ། ། དེ་ལ་གཉིས་ཏེ།
འདོད་པ་འདྲི་བ་དང༌། སུན་འབྱིན་བརྗོད་པའོ། ། དང་པོ་ལ་གཉིས་ཏེ། སྒྲ་རྟག་གམ་མི་རྟག ཅེས་བརྗོད་པ་ལྟ་བུ་དམ་བཅའ་འདྲི་བ་དང༌། དེའི་འོག་ཏུ་དམ་བཅའ་དེའི་སྒྲུབ་བྱེད་འདྲི་བའོ། ། སུན་འབྱིན་བརྗོད་པ་ལ་གཉིས་ཏེ། དམ་བཅའ་ལ་དང༌། སྒྲུབ་བྱེད་ལ་སུན་འབྱིན་བརྗོད་པའོ། ། དང་པོ་ལ་གཉིས་ཏེ།
སྔ་རྒོལ་གྱི་དཔག་འདོད་མེད་པ་ལ་དང༌། ཕྱི་རྒོལ་གྱིས་གྲུབ་བསལ་ཞུགས་པ་ལ་བརྗོད་པའོ། ། འདི་དག་ནི། དམ་བཅའི་སྐྱོན་ལ་སྐྱོན་དུ་བརྗོད་པ་སྟེ། དེས་སྔ་རྒོལ་གྱི་སྤོབས་པ་བཅོམ་པར་གྱུར་པ་ན། དེ་འདྲ་དེ་སྔ་རྒོལ་ཚར་བཅད་ཀྱི་གནས་གཉིས་ལས། སྒྲུབ་པའི་ཡན་ལག་མི་བརྗོད་པའི་ནང་དུ་འདུས་པ་ལས་འོས་གཞན་མེད་དེ། བསྒྲུབ་བྱ་མ་ཡིན་པ་ལ་སྒྲུབ་བྱེད་མི་འཇུག་པའི་རྒྱུ་མཚན་གྱིས། སྒྲུབ་བྱེད་འཇུག་པའི་གོ་སྐབས་མེད་པའི་ཕྱིར། གཉིས་པ་སྒྲུབ་བྱེད་ལ་སུན་འབྱིན་བརྗོད་པ་ལ་གཉིས་ཏེ།
རྟགས་ཀྱིས་སྒྲུབ་མི་ནུས་པའི་དམ་བཅའ་ཡང་དག་གི་སྒྲུབ་བྱེད་ལ་དང༌། དེ་ནུས་པའི་དམ་བཅའ་ཡང་དག་གི་སྒྲུབ་བྱེད་ལ་སུན་འབྱིན་བརྗོད་པའོ། ། དང་པོ་ལ་ནི། རྟགས་སྐྱོན་གསུམ་གྱི་དབྱེ་བས་གསུམ་དུ་འགྱུར་རོ། ། གཉིས་པ་ལ། རྟགས་ཀྱི་ཚེར་མ་འབྱིན་མི་ནུས་པའི་སྒྲུབ་བྱེད་ལ་སུན་འབྱིན་བརྗོད་པ་དང༌། ཚེར་མ་འབྱིན་ནུས་ཀྱང་སྐབས་དེར་མ་ཕྱུང་བའི་སྒྲུབ་བྱེད་ལ་སུན་འབྱིན་བརྗོད་པའོ། ། དང་པོ་ནི། སྒྲ་མི་རྟག་པར་སྒྲུབ་པ་ལ། གཞལ་བྱ་ལ་སོགས་པ་རྟགས་སུ་བཀོད་པའི་ཚེ་ལྟ་བུ་དང༌།
གཉིས་པ་ནི། ཚུལ་གསུམ་མི་ཤེས་པའི་ངོར། སྒྲ་མི་རྟག་སྒྲུབ་ལ་བྱས་པ་རྟགས་སུ་བཀོད་པའི་ཚེ་ལྟ་བུའོ། ། གཉིས་པ་རྒྱལ་ཕམ་གྱི་རྣམ་གཞག་ནི། རྒོལ་བ་གཉིས་པོ་ལ། སྐྱོན་ཅན་ཚར་བཅད་པ་དང༌། ཡོན་ཏན་ཅན་རྗེས་སུ་འཛིན་པར་འཇུག་པ་དེ་ལྟ་བུ་སྟོན་ན། རྒྱལ་ཕམ་ཡོད་པ་ཡིན་ཏེ། རྒོལ་བས་སྒྲུབ་བྱེད་ཡང་དག་བཀོད་པ་ན། ཕྱི་རྒོལ་གྱིས་སྐྱོན་མ་བརྗོད་པའི་ཚེ།
སྔ་རྒོལ་རྒྱལ་ཞིང༌། ཕྱི་རྒོལ་ཕམ་པ་དང༌། རྒོལ་བས་སྒྲུབ་བྱེད་ལྟར་སྣང་བཀོད་པ་ལ། ཕྱིར་རྒོལ་བས་སྐྱོན་ཡང་དག་བརྗོད་པ་ན། རྒོལ་བ་ཕམ་ཞིང༌། ཕྱིར་རྒོལ་རྒྱལ་བར་འཇོག་པའི་ཕྱིར་རོ། ། རྒོལ་བ་གཉིས་ཀྱི་སྐྱོན་ཡོན་ལ། རྒྱལ་ཕམ་དེ་ལྟར་དུ་སྟོན་པ་མིན་ན། རྒྱལ་ཕམ་གཉིས་ཀ་མེད་པར་གསུངས་ཏེ། རྩོད་རིགས་ལས།
ཕྱིར་རྒོལ་བས་དེའི་དངོས་པོ་གོ་བར་བྱས་ན་འགྱུར་གྱི། གཞན་དུ་ན། གཉིས་པོ་གཅིག་ཀྱང་རྒྱལ་བ་དང་ཕམ་པར་མི་འགྱུར་རོ། ། ཞེས་དང༌། རྒོལ་བས་སྒྲུབ་པར་བྱེད་པ་སྐྱོན་ཅན་བརྗོད་ནའང༌། ཕྱིར་རྒོལ་བས་སྐྱོན་མ་བསྟན་ན། ཕམ་པའི་རྣམ་པར་གཞག་པ་རིགས་པ་མ་ཡིན་ཏེ། དེ་དག་ཉིད་ཀྱི་ཕན་ཚུན་ནུས་པ་ཉེ་བར་འཇོམས་པ་ལ་ལྟོས་ནས། རྒྱལ་བ་དང་ཕམ་པར་རྣམ་པར་འཇོག་པའི་ཕྱིར་རོ། ། ཞེས་གསུངས་པས་སོ། །
རྫུན་དང་གཡོ་སྒྱུའི་སྒོ་ནས་ཚར་བཅད་ཀྱང༌། དེ་ལ་རྒྱལ་ཕམ་དུ་འགྱུར་བར་སློབ་དཔོན་མི་བཞེད་དེ། དེ་ཙམ་གྱིས་དེ་ཁོ་ན་ཉིད་བསྲུང་བའི་ཐབས་སུ་མི་འགྱུར་བར་སློབ་དཔོན་གྱིས་གསུངས་པའི་ཕྱིར་རོ། ། གསུམ་པ་དཔང་པོས་ཇི་ལྟར་སྒྲུབ་པའི་ཚུལ་ལ་གཉིས་ཏེ། སྤྱིར་ཚར་བཅད་པ་དང་རྗེས་སུ་འཛིན་པའི་ཚུལ། ཚར་བཅད་ཀྱི་གནས་བྱེ་བྲག་ཏུ་གཏན་ལ་ཕབ་པའོ། ། དང་པོ་ནི། ནོར་དང་གོ་འཕང་ལ་སོགས་པ་འཕྲོག་པ་དང༌། སྦྱིན་པས་ཚར་བཅད་པ་དང༌། རྗེས་སུ་འཛིན་པ་ནི།
འཇིག་རྟེན་པའི་ལུགས་སུ་འདོད་པ་ཡིན་མོད། གྲུབ་མཐའ་ལ་བླང་དོར་བྱེད་པའི་དམ་པ་རྣམས་ཀྱི་ལུགས་ལ་དེ་ལྟར་མ་ཡིན་ཏེ། ལུགས་དེ་ལ། མཁས་པའི་གྲྭར་ནོར་བ་འདོར་བ་དང༌། མ་ནོར་བ་ལེན་པ་སོགས། དམ་པའི་ཚར་བཅད་དང༌། རྗེས་འཛིན་གྱི་ཚུལ་འདོད་ཅིང༌། ཁས་ལེན་དགོས་པ་ཡིན་པའི་ཕྱིར་རོ། ། གཉིས་པ་ལ་གཉིས་ཏེ། འཐད་པ་བརྗོད་པ་དང༌།
འཁྲུལ་པ་དགག་པའོ། ། དང་པོ་ནི། ཚར་བཅད་ཀྱི་རྩ་བའི་དབྱེ་བ་གཉིས་ལས་ཕྱེ་བའི་ཡན་ལག་གི་དབྱེ་བ་བཞིར་གྲངས་ངེས་པ་ནི། རིགས་པ་མཁྱེན་པའི་དགོངས་པ་ཡིན་ཏེ། ཇི་སྐད་དུ། སྒྲུབ་པའི་ཡན་ལག་མི་བརྗོད་ཅིང༌། ། སྐྱོན་མི་བརྗོད་པ་གཉིས་པོ་དག ། ཚར་བཅད་པ་ཡི་གནས་ཡིན་ཏེ། ། གཞན་ནི་མི་རིགས་ཕྱིར་མི་འདོད། ། ཅེས་གསུངས་པའི་ཕྱིར་རོ། །
འདིའི་དོན་ལ། རྩ་བའི་དབྱེ་བ་གཉིས་ནི། ཚིགས་སུ་བཅད་པས་ཟིན་པ་དེ་ཉིད་ཡིན་ལ། ཡན་ལག་གི་དབྱེ་བ་བཞི་ནི། དེ་ཉིད་ཀྱི་རྒྱས་བཤད་དུ། རྒོལ་བ་ཚར་བཅད་པའི་གནས་ལ། སྒྲུབ་པའི་ཡན་ལག་མི་བརྗོད་པ་དང༌། ཡན་ལག་མ་ཡིན་པ་བརྗོད་པ་གཉིས་སུ་ཕྱེ་ཞིང༌། ཕྱིར་རྒོལ་ཚར་བཅད་པའི་གནས་ལ། སྐྱོན་མི་བརྗོད་པ་དང༌།
སྐྱོན་མ་ཡིན་པ་བརྗོད་པ་གཉིས་སུ་ཕྱེ་ནས་བཤད་པ་ཡིན་ནོ། ། འདི་དག་གི་ངོས་འཛིན་ལ། དང་པོ་སྒྲུབ་པའི་ཡན་ལག་མི་བརྗོད་པའི་ཚུལ་ནི་གཉིས་ཏེ། མི་སྨྲ་བར་འདུག་པ་དང༌། ཚུལ་གསུམ་པ་ཅན་གྱི་གཏན་ཚིགས་མི་བརྗོད་པའོ། ། དང་པོ་དམ་བཅའ་ཡང་དག་བཞག་ནས། དེའི་སྒྲུབ་བྱེད་གང་ཡང་མི་སྨྲ་བའོ། ། འདི་ཡང་སྒྲུབ་བྱེད་དྲིས་པའི་འོག་ཏུ་ཡིན་གྱི། དམ་བཅའ་གཞག་ཙམ་གྱིས་ནི་མ་ཡིན་ཏེ། དམ་བཅའ་ཡང་དག་གཞག་པའི་ཆ་ནས་ཚར་བཅད་ཀྱི་གནས་སུ་བཤད་པ་མེད་པའི་ཕྱིར་དང༌།
དམ་བཅའ་ལྟར་སྣང་ལ་སྒྲུབ་བྱེད་འདྲི་བ་མི་རིགས་པས་དེའི་སྒྲུབ་བྱེད་འགོད་པ་མེད་པའི་ཕྱིར་དང༌། དམ་བཅའ་ཡང་དག་ལ་ནི། ཤེས་འདོད་དང༌། དཔག་འདོད་གཉིས་ཀ་ཡོད་པས། སྒྲུབ་བྱེད་འདྲི་བ་དང༌། འགོད་པ་གཉིས་ཀ་སྐབས་སུ་བབ་པའི་ཕྱིར། གཉིས་པ་ལ་གཉིས་ཏེ། སྤྱིར་ཚུལ་གསུམ་ཚང་རུང་དུ་མེད་པའི་སྒྲུབ་བྱེད་བརྗོད་པ་དང༌། དེ་ཚང་དུ་རུང་ཡང་ཚེར་མ་ཕྱུང་མ་ཟིན་པའི་རྒྱུ་མཚན་གྱིས་རྒོལ་བ་གཞན་གྱི་ངོར་ཚུལ་གསུམ་མ་ཚང་བའི་རྟགས་བརྗོད་པའོ། ། དང་པོ་ནི།
སྒྲ་རྟག་པར་སྒྲུབ་པ་ལ། མིག་ཤེས་ཀྱི་གཟུང་བྱ་རྟགས་སུ་བཀོད་པ་ལྟ་བུའོ། ། གཉིས་པ་ནི། ཕྱོགས་ཆོས་དང་འབྲེལ་པ་མི་ཤེས་པའི་ངོར། སྒྲ་མི་རྟག་སྒྲུབ་ལ་བྱས་པ་རྟགས་སུ་བཀོད་པ་ལྟ་བུའོ། ། དེ་ལྟར་སྒྲུབ་བྱེད་མི་བརྗོད་པའི་དབྱེ་བ་གསུམ་ཡོད་ཀྱང༌། ཐོག་མཐའ་གཉིས་ནི། མཐའ་གཅིག་ཏུ་ཚར་བཅད་ཀྱི་གནས་སུ་མ་ངེས་ཏེ། རྒོལ་བ་གཉིས་ལ་རྒྱལ་ཕམ་བྱུང་བར་མ་ངེས་པའི་ཕྱིར། དཔེར་ན།
སྔ་རྒོལ་གྱིས་སྒྲ་མི་རྟག་པ་ལ་སྒྲུབ་བྱེད་འགོད་རྒྱུ་མ་བྱུང་ཡང༌། ཕྱི་རྒོལ་ལ་སྒྲ་རྟག་པའི་སྒྲུབ་བྱེད་འགོད་རྒྱུ་དེ་བས་ཀྱང་མེད་པས། རྒྱལ་ཕམ་དུ་མ་གྱུར་པ་བཞིན་དང༌། སྔ་རྒོལ་ལ་བྱས་རྟགས་ཀྱིས་སྒྲ་མི་རྟག་པར་སྒྲུབ་པའི་ཚུལ་གསུམ་སྒྲུབ་རྒྱུ་མ་བྱུང་ཡང༌། ཕྱི་རྒོལ་ལ་ལོག་ཕྱོགས་ཀྱི་ཚུལ་གསུམ་སྒྲུབ་བྱེད་དེ་བས་ཀྱང་མེད་པས། རྒྱལ་ཕམ་དུ་མ་གྱུར་པ་བཞིན་ནོ། ། དེས་ན། བར་པ་ཁོ་ན་ཚར་བཅད་ཀྱི་གནས་སོ། ། འོ་ན། སྒྲ་རྟག་པར་སྒྲུབ་པ་ལྟ་བུ་ལ།
ཚུལ་གསུམ་ཚང་མི་སྲིད་པས་གྲུབ་མཐའི་འདོར་ལེན་ཡོད་མོད། སྒྲ་མི་རྟག་པར་སྒྲུབ་པ་ལ་གཞལ་བྱ་རྟགས་སུ་བཀོད་པ་ལྟ་བུ་ལ་འདོར་ལེན་ཇི་ལྟར་ཡོད་ཅེ་ན། དེའི་ཚེ་ན། བསྒྲུབ་བྱ་དེ་འདོར་དགོས་པ་མ་ཡིན་ཀྱང༌། དེ་དེའི་སྒྲུབ་བྱེད་དུ་འཇོག་པ་འདོར་དགོས་པ་ཡིན་ཏེ། དེས་དེ་ལྟར་གྲུབ་པའི་ཚུལ་གསུམ་ཚང་བ་མི་སྲིད་པའི་ཕྱིར་རོ། ། གཉིས་པ་སྒྲུབ་པའི་ཡན་ལག་མ་ཡིན་པ་བརྗོད་པ་ནི། དམ་བཅའ་དང༌། ཉེ་སྦྱོར་དང༌། མཇུག་བསྡུད་སོགས་སྒྲུབ་བྱེད་ཀྱི་ཡན་ལག་ཏུ་བརྗོད་པ་དང༌།
ཚུལ་གསུམ་ཤེས་ཤིང་དྲན་ལམ་དུ་མེད་པའི་ངོར། ཆོས་མཐུན་པ་ཅན་དང༌། མི་མཐུན་པ་ཅན་གྱི་ངག་གཉིས་ཀ་བརྗོད་པ་ལྟ་བུའོ། ། ཡང་ན། སྒྲུབ་བྱེད་མི་བརྗོད་པ་ནི། ཚུལ་གསུམ་ཚང་བར་མི་བརྗོད་པའོ། ། སྒྲུབ་བྱེད་མ་ཡིན་པ་བརྗོད་པ་ནི། ཚུལ་གསུམ་མ་ཚང་བའི་གཏན་ཚིགས་བརྗོད་པའོ། ། ཞེས་ཀྱང་རྩོད་རིགས་ལས་འབྱུང་ངོ༌། ། ཕྱི་རྒོལ་ཚར་བཅད་ཀྱི་གནས་གཉིས་ལ།
དང་པོ་སྐྱོན་མི་བརྗོད་པ་ནི། སྔ་རྒོལ་གྱི་སྒྲུབ་བྱེད་སྐྱོན་ཅན་ལ་སྐྱོན་མི་བརྗོད་པ་ལ་བྱ་བ་ནི་མ་ཡིན་ཏེ། དེ་ལ་ནི། རྒྱལ་ཕམ་གང་ཡང་མེད་པར་རྩོད་རིགས་ལས་འབྱུང་བའི་ཕྱིར་རོ། ། འོ་ན་ཅི་ཞེ་ན། སྐྱོན་མེད་ལ་སྐྱོན་བརྗོད་མ་ནུས་པའི་རྒྱུ་མཚན་གྱིས་ཅི་ཡང་མི་སྨྲ་བའོ། ། གཉིས་པ་སྐྱོན་མ་ཡིན་པ་བརྗོད་པ་ནི། སྔ་རྒོལ་གྱི་སྒྲུབ་བྱེད་སྐྱོན་ཅན་ལ། སྐྱོན་མ་ཡིན་པ་ཞིག་བརྗོད་པ་ལ་འཆད་པ་ནི་མ་ཡིན་ཏེ། དེ་ལ་ཡང༌།
རྒྱལ་ཕམ་གང་ཡང་མེད་པར་རྩོད་རིགས་ལས་འབྱུང་བའི་ཕྱིར་རོ། ། འོ་ན་ཅི་ཞེ་ན། སྒྲུབ་བྱེད་སྐྱོན་མེད་ལ་སྐྱོན་དུ་བཏགས་ནས་བརྗོད་པ་སྟེ། དཔེར་ན། རྟགས་ཀྱི་ནུས་ཡུལ་མ་བསྟན་པའི་ཕྱིར་ན་གཏན་ཚིགས་སྐྱོན་ཅན་ནོ། ། ཞེས་འཆད་པ་ལྟ་བུའོ། ། དེ་ལྟར་གཉིས་གཉིས་སུ་ཕྱེ་བའི་ཕྱིས་གཉིས་པོ་དེ། སྔ་མ་གཉིས་པོའི་ནང་དུ་སོ་སོར་མ་འདུས་པ་མེད་དོ། ། དེ་ལྟར་བཤད་པས་གྲུབ་པའི་དོན་ནི་འདི་ཡིན་ཏེ། རྒོལ་ཕྱི་རྒོལ་ཚར་བཅད་པའི་གནས་དང༌།
ཚར་བཅད་པའི་དུས་དང༌། ཇི་ལྟར་ཚར་གཅོད་པའོ། ། དང་པོ་ལ་སྔ་རྒོལ་ནི། རྟགས་ཀྱིས་སྒྲུབ་པར་མི་ནུས་པའི་དམ་བཅའ་ཞིག་གཞག་ནས། དེའི་སྒྲུབ་བྱེད་མི་བརྗོད་པའམ། སྒྲུབ་བྱེད་མ་ཡིན་པ་བརྗོད་པའོ། ། ཕྱི་རྒོལ་ནི། སྔ་རྒོལ་གྱིས་བཀོད་པའི་སྒྲུབ་བྱེད་སྐྱོན་མེད་ལ་སྐྱོན་བརྗོད་རྒྱུ་མེད་པའི་རྒྱུ་མཚན་གྱིས་མི་བརྗོད་པའམ། སྐྱོན་མ་ཡིན་པ་ཞིག་སྐྱོན་དུ་བརྗོད་པའོ། ། བཞི་པོ་དེ་དག་ལ་ནི།
ཚར་བཅད་ཀྱི་གནས་ཞེས་བྱ་སྟེ། དབང་པོ་མཁས་པས་ཚར་གཅོད་པའི་གནས་དང༌། རྟེན་དང༌། གཞི་ཡིན་པའི་ཕྱིར། གཉིས་པ་ཚར་བཅད་ཀྱི་དུས་ནི། དེ་འདྲ་དེའི་ཚེ། རྒོལ་བ་གཉིས་པོ་གཅིག་གིས་ཅིག་ཤོས་ཀྱི་སྤོབས་པ་བཅོམ་ནས། གང་རུང་གཅིག་རྒྱལ་བར་གྱུར་པ་དེའི་ཚེའོ། ། གསུམ་པ་ནི། རྩ་བའི་ཕྱོགས་སྔ་ཕྱི་གང་ཡིན་པ་དེ་ལ་འདོར་ལེན་བྱེད་པའོ། །
དེ་ལ་ཡང༌། རྒོལ་ཕྱི་རྒོལ་རང་རང་གི་བློ་གཟུ་བོར་གནས་པའི་རྒྱུ་མཚན་གྱིས་དཔང་པོ་ལ་མི་ལྟོས་པ་དང༌། དེ་མི་གནས་པའི་རྒྱུ་མཚན་གྱིས་དཔང་པོ་ལ་ལྟོས་པ་དང་གཉིས་སྲིད་དོ། ། དེ་ལྟ་ཡིན་པ་དེའི་ཕྱིར། སྔ་རྒོལ་སངས་རྒྱས་པ་ལྟ་བུས་བདག་མེད་དོ། ། ཞེས་པ་ལྟ་བུའི་དམ་བཅའ་བཞག་ནས། དེའི་སྒྲུབ་བྱེད་མ་བརྗོད་པའམ་སྒྲུབ་བྱེད་མ་ཡིན་པ་བརྗོད་ཀྱང༌། ཚར་བཅད་ཀྱི་གནས་སུ་མི་རུང་སྟེ། དེའི་ཚེ་ཕྱི་རྒོལ་རྒྱལ་བ་མི་སྲིད་པའི་ཕྱིར་ཏེ། ཕྱི་རྒོལ་གྱི་ཕྱོགས་ལ་སྒྲུབ་བྱེད་ཡང་དག་མེད་པས་གྲུབ་མཐའ་ལ་འདོར་ལེན་བྱེད་པ་མི་སྲིད་པའི་ཕྱིར།
ཡང་སྔ་རྒོལ་གྲངས་ཅན་ལྟ་བུས། བདག་ཡོད་པར་དམ་བཅས་ནས། དེའི་སྒྲུབ་བྱེད་བཀོད་པ་ལ། ཕྱི་རྒོལ་སངས་རྒྱས་པས་སྐྱོན་མ་བརྗོད་པའམ། སྐྱོན་མིན་བརྗོད་ཀྱང༌། ཚར་བཅད་ཀྱི་གནས་སུ་མི་རུང་སྟེ། དེའི་ཚེ་སྔ་རྒོལ་གྱི་ཕྱོགས་ལ་སྒྲུབ་བྱེད་ཡང་དག་འགོད་རྒྱུ་མེད་པས་སྔ་རྒོལ་རྒྱལ་བ་མི་སྲིད་པའི་ཕྱིར་རོ། ། དེ་བས་ན། དེ་དག་ནི་རྒྱལ་ཕམ་གཉིས་ཀ་མེད་པའི་དཔེའོ། ། དེ་ལྟ་མོད་ཀྱི་རྩ་བའི་གྲུབ་མཐའ་སྐྱོན་མེད་ཡིན་ཀྱང༌།
སྒྲུབ་བྱེད་ལ་སྐྱོན་ཆགས་པའི་ཚེ་རྩ་བའི་གྲུབ་མཐའ་དེ་འདོར་མི་དགོས་ཀྱང༌། སྒྲུབ་བྱེད་འདོར་དགོས་པ་དང༌། གཞན་གྱི་གྲུབ་མཐའ་སྐྱོན་ཅན་ཡིན་ཀྱང༌། སུན་འབྱིན་མ་ཤེས་ན། སྐྱོན་ཅན་དེ་ལེན་མི་དགོས་ཀྱང༌། སུན་འབྱིན་དེ་འདོར་དགོས་པ་ལྟ་བུའི་སྒོ་ནས་ཀྱང་ཚར་བཅད་ཀྱི་གནས་སུ་གཞག་པ་ཞིག་ཡོད་པ་དེ་དག་ནི་ཚར་བཅད་ཀྱི་གནས་ཕལ་པའོ། ། གཉིས་པ་འཁྲུལ་པ་དགག་པ་ལ་གཉིས་ཏེ། གངས་ཅན་པའི་ལུགས་མི་འཐད་པ་དང༌། རྐང་མིག་པའི་ལུགས་དགག་པའོ། ། དང་པོ་ནི།
བོད་གངས་ཅན་པ་རྣམས་ནི་གྲོལ་བ་ཚར་བཅད་ཀྱི་གནས་ལ་ནི་གསུམ་མཚན་གཉིས་ཏེ་དྲུག་དང༌། ཕྱིར་རྒོལ་ཚར་བཅད་ཀྱི་གནས་ལའང་གསུམ་ཚན་གཉིས་ཏེ་དྲུག་དང༌། དཔང་པོ་ཚར་བཅད་ཀྱི་གནས་ལ་གསུམ་དང༌། ཀུན་ལ་ཐུན་མོང་དུ་གཅིག་སྟེ་བཅུ་དྲུག་ཡོད་པར་འདོད་དོ། ། འདི་མི་འཐད་དེ། ཚར་བཅད་ཀྱི་གནས་ཡིན་ན། སྔ་མ་བཞི་པོ་དེར་འདུས་ལ། དེར་འདུས་པ་མ་ཡིན་ན། སྐབས་འདིའི་ཚར་བཅད་ཀྱི་གནས་ཉིད་མ་ཡིན་པའི་ཕྱིར་རོ། ། བྱེ་བྲག་ཏུ།
དཔང་པོ་ལ་ཚར་བཅད་ཀྱི་གནས་འཇོག་པ་མི་འཐད་དེ། ཇི་སྐད་དུ། གཉིས་པོ་དག ཚར་བཅད་པ་ཡི་གནས་ཡིན་ཏེ། གཞན་ནི་མི་རིགས། ཞེས་དཔང་པོ་ལ་ནི་ཚར་བཅད་ཀྱི་གནས་བཤད་པ་མེད་པའི་ཕྱིར་དང༌། དཔང་པོ་ལ་ཅི་ནས་ཚར་བཅད་བྱེད་པ་སྲིད་ན། དཔང་པོ་ཐུག་པ་མེད་པ་ཉིད་དུ་ཧ་ཅང་ཐལ་བའི་ཕྱིར་རོ། ། གཉིས་པ་རྐང་མིག་པའི་ལུགས་དགག་པ་ལ་གཉིས་ཏེ། ཚར་བཅད་ཀྱི་གྲངས་གཞན་དགག་པ་དང༌།
དེ་ལ་འཕྲོས་ནས་ལྟག་ཆོད་བཤད་པའོ། ། དང་པོ་ལ་གཉིས་ཏེ། དབྱེ་བ་མདོར་བསྟན་པ་དང༌། དེ་འགོག་བྱེད་ཀྱི་རིགས་པ་རྒྱས་པར་བཤད་པའོ། ། དང་པོ་ནི། ཐུབ་པ་རྐང་མིག་གིས་བཤད་པའི་ཚར་བཅད་ཀྱི་གནས་ནི་ཉི་ཤུ་རྩ་གཉིས་འབྱུང་བ་ཡིན་ནོ། ། དེ་གང་ཞེ་ན། དམ་བཅའ་ལ་གནོད་པའི་ཚར་བཅད་དང༌། དམ་བཅའ་གཞན་པའི་དང༌། དམ་བཅའ་འགལ་བའི་དང༌།
དམ་བཅའ་སེལ་བའི་དང༌། གཏན་ཚིགས་གཞན་པའི་དང༌། དོན་མེད་པའི་དང༌། ཕྱི་རྒོལ་གྱིས་དོན་མི་ཤེས་པ་སྔ་རྒོལ་ཚར་བཅད་པའི་དང༌། དོན་བྲལ་བའི་དང༌། དུས་ལ་མ་བབ་པའི་དང༌། ཡན་ལག་མ་ཚང་བའི་དང༌། ཡན་ལག་ལྷག་པའི་དང༌། ཡང་བརྗོད་ཅེས་པ་བཟློས་པའི་དང༌། རྗེས་སུ་མི་སྨྲ་བའི་དང༌།
ཕྱི་རྒོལ་གྱི་དོན་མི་ཤེས་པའི་དང༌། སྤོབས་པ་མེད་པའི་དང༌། རྣམ་གཡེང་གིས་གཡེངས་པའི་དང༌། འདོད་པ་ཁས་ལེན་པའི་དང༌། རྒལ་བརྟགས་འདོར་བའི་དང༌། རྗེས་སུ་སྦྱོར་མེད་ལ་སྦྱོར་བའི་དང༌། གྲུབ་མཐའ་ཉམས་པའི་དང༌། གཏན་ཚིགས་ལྟར་སྣང་བ་ཚར་བཅད་ཀྱི་གནས་ཡིན་པ་རྣམས་སོ། ། གཉིས་པ་ལ་གཉིས་ཏེ། བསྟན་པ་དང༌།
བཤད་པའོ། ། དང་པོ་ནི། སྡེ་བདུན་མཛད་པ་ཡང་དེ་དང་མཐུན་པར་བཞེད་དམ་ཞེ་ན། མ་ཡིན་ཏེ། དཔལ་ལྡན་ཆོས་ཀྱི་གྲགས་པ་ཡིས། རྐང་མིག་གི་འདོད་པ་ཉེར་གཉིས་པོ་དེ་ལ། འགའ་ཞིག་ཚར་གཅོད་ཀྱི་གནས་མ་ཡིན་པར་བཤད་ཅིང༌། ལ་ལ་ཚར་བཅད་ཀྱི་གནས་ཡིན་ནའང༌། སྒྲུབ་བྱེད་མི་བརྗོད་པ་དང༌། སྐྱོན་མི་བརྗོད་པ་གང་ཡང་རུང་བ་གཉིས་པོར་བསྡུད་པའི་ཕྱིར་རོ། །
གཉིས་པ་རྒྱས་པར་བཤད་པ་ལ། ཚར་བཅད་ཉེར་གཉིས་ངོས་བཟུང་ནས། དེ་དག་རང་ལུགས་ཀྱི་ཚར་བཅད་གཉིས་པོ་གང་རུང་དུ་མ་འདུས་པའི་ཚར་བཅད་ཀྱི་གནས་ཡིན་པ་འགོག་བྱེད་ཀྱི་རིགས་པ་ཉི་ཤུ་རྩ་གཉིས་བཤད་པར་བྱ་བ་ལས། དང་པོ་ལ། ཕྱོགས་སྔ་མ་བརྗོད་པ་དང༌། དེ་དགག་པའོ། ། དང་པོ་ནི། སྔ་རྒོལ་གྱི་དམ་བཅའ་ལ་ཕྱི་རྒོལ་གྱིས་གནོད་པ་བྱས་པའི་ཚེ། སྔ་རྒོལ་ཚར་བཅད་ཀྱི་གནས་ཡིན་ནོ། ། ཞེས་ཟེར།
གཉིས་པ་ནི། དེ་མི་འཐད་དེ། སྔ་རྒོལ་གྱི་དམ་བཅའ་ཡང་དག་རྟགས་ཀྱིས་སྒྲུབ་ནུས་པ་དག་ལ་ནི། ཕྱི་རྒོལ་གྱིས་གནོད་པ་བྱས་པ་མི་སྲིད། དམ་བཅའ་ལྟར་སྣང་ལ་གནོད་པ་བྱས་པ་ནི། སྒྲུབ་པའི་ཡན་ལག་མི་བརྗོད་པའི་ནང་དུ་འདུས་པའི་ཕྱིར། རྟགས་དང་པོ་གྲུབ་སྟེ། དེའི་ཚེ་སྔ་རྒོལ་ཕམ་པ་མེད་པའི་ཕྱིར། གཉིས་པ་ལའང་སྔ་མ་ལྟར་གཉིས་ལས། དང་པོ་ནི།
དམ་བཅའ་གཞན་པའི་ཚར་བཅད་ཅེས་བྱ་བ་ནི། དང་པོར་དམ་བཅའ་ཅིག་བཞག་ནས། དེའི་སྒྲུབ་བྱེད་མ་ངེས་པར་བསྟན་པ་ན། སླར་ཡང་དམ་བཅའ་སྔ་མ་དེའི་སྒྲུབ་བྱེད་དུ་དོན་གཞན་ཞིག་དམ་བཅའ་བ་ལྟ་བུའོ། ། ཞེས་ཟེར་རོ། ། གཉིས་པ་ནི། དེ་འདྲ་དེ་ཚར་བཅད་ཀྱི་གནས་ལོགས་པར་མི་འཐད་དེ། དམ་བཅའ་ཕྱི་མ་དེ་དམ་བཅའ་སྔ་མའི་སྒྲུབ་བྱེད་དུ་བསྟན་པ་ཡིན་ན་ནི། མ་གྲུབ་པ་ཉིད་སྒྲུབ་བྱེད་དུ་བཀོད་པར་སོང་བས། སྒྲུབ་པའི་ཡན་ལག་མི་བརྗོད་པའི་ནང་དུ་འདུས།
སྔ་མའི་སྒྲུབ་བྱེད་དུ་མ་བསྟན་ན་ཡང༌། ཚར་བཅད་ཀྱི་གནས་མ་ཡིན་པའམ། ཡིན་ན་དམ་བཅའ་སྔ་མ་ལ་ལྟོས་པའི་སྒྲུབ་བྱེད་མི་བརྗོད་པར་འདུས་པའི་ཕྱིར། ཇི་ལྟར་ཞེ་ན། སུན་འབྱིན་ལུགས་ཤེས་ན་མ་ངེས་པར་འདུས་པ་ཡིན་ཏེ། དམ་བཅའ་སྔ་མའི་སྒྲུབ་བྱེད་ལ་ཁྱབ་པ་མ་ངེས་པར་བསྟན་པ་ན། དམ་བཅའ་ཕྱི་མ་དེ་སྒྲུབ་བྱེད་སྔ་མའི་ཁྱབ་སྒྲུབ་ཏུ་བཤད་པར་གོ་བས་སོ། ། གསུམ་པ་ལ་གཉིས་ལས། དང་པོ་ནི། དམ་བཅའ་དང་རྟགས་སོགས་འགལ་བའི་ཚར་བཅད་ཅེས་བྱ་བ་ནི།
དམ་བཅའ་དང་རྟགས་འགལ་བ་དང༌། དེ་དང་དཔེ་འགལ་བ་དང༌། དེ་དང་རང་ཚིག་འགལ་བ་རྣམས་སོ། ། ཞེས་ཟེར། གཉིས་པ་ནི། དེ་ཚར་བཅད་ལོགས་པར་མི་འཐད་དེ། དེར་དམ་བཅའ་བརྗོད་ན་ནི་ལྷག་པའི་སྐྱོན་ཡིན་པས། སྒྲུབ་པའི་ཡན་ལག་མ་ཡིན་པ་བརྗོད་པར་སོང་ལ། དེ་མ་བརྗོད་པར་ཞེ་འདོད་ཀྱི་དམ་བཅའ་དང་འགལ་བའི་རྟགས་སོགས་བརྗོད་པ་ཡིན་ན། རྟགས་ཀྱི་སྐྱོན་གསུམ་པོ་གང་རུང་དུ་འགྱུར་ཞིང༌།
ཞེ་འདོད་ཀྱི་བསྒྲུབ་བྱས་ཡིན་པའི་ལུང་ངོ་མ་ལྟ་བུ་ལ་གནོད་ཀྱང༌། རྟགས་ལ་སྐྱོན་མེད་པས་ཚར་བཅད་ཀྱི་གནས་མ་ཡིན་པའི་ཕྱིར་རོ། ། བཞི་པ་ལ་གཉིས་ལས། དང་པོ་ནི། དམ་བཅའ་སེལ་བའི་ཚར་གཅོད་ཅེས་པ། རྩ་བའི་དམ་བཅའ་ལ་སྒྲུབ་བྱེད་གང་བཀོད་ཀྱང༌། ཕྱི་རྒོལ་གྱིས་སུན་ཕྱུང་བས། དམ་བཅའ་སྔ་མ་འདོར་བ་དེ་ཡང་ཚར་བཅད་ཀྱི་གནས་སོ། ། ཞེས་ཟེར། གཉིས་པ་ནི།
དམ་བཅའ་སྔ་མ་དོར་ཟིན་པའི་ཚེ། ཚར་བཅད་གཉིས་པ་བྱེད་པ་དོན་མེད་ཡིན་ཏེ། དམ་བཅའ་སྔ་མ་དོར་བ་དེ་ཉིད་ཀྱིས་ཚར་བཅད་ཟིན་པ་ཡིན་པའི་ཕྱིར། དེ་འདྲ་དེ་ཡང་སྒྲུབ་བྱེད་མ་ངེས་པའི་ཚར་བཅད་དུ་འདུས་སོ། ། ལྔ་པ་ལ་གཉིས་ལས། དང་པོ་ནི། གཏན་ཚིགས་གཞན་པའི་ཚར་གཅོད་ཅེས་པ། ཤེས་བྱེད་ཀྱི་གཏན་ཚིགས་སྔ་མ་ལ་ཕྱིར་རྒོལ་བས་འཁྲུལ་བར་བསྟན་པ་ན། རྟགས་ཀྱི་ཁྱད་པར་གཞན་སྣོན་པ་དེ་ཡང་ཚར་བཅད་ཀྱི་གནས་སོ། ། ཞེས་ཟེར།
མི་འཐད་དེ། ཤེས་བྱེད་སྔ་མ་འགོད་པའི་ཚེ། རྒོལ་བའི་ངག་རྫོགས་ན་ནི། ཕྱིར་རྒོལ་བས་སྒྲུབ་བྱེད་མ་ངེས་པར་བསྟན་པ་དེ་ཉིད་ཀྱིས་ཚར་བཅད་ཟིན་པས། རྟགས་ཀྱི་ཁྱད་པར་བསྣན་པའི་ཚེ། ཚར་བཅད་གཉིས་པ་དགོས་པའི་དོན་མེད་ལ། རྒོལ་བའི་ངག་མ་རྫོགས་ན་ནི། རྟགས་ཀྱི་ཁྱད་པར་བསྣན་པས་གཏན་ཚིགས་ཡང་དག་ཏུ་སོང་བ་དེའི་ཚེ། ཚར་བཅད་ཀྱི་གནས་མ་ཡིན་པའི་ཕྱིར་རོ། ། དྲུག་པ་ལ་གཉིས་ལས།
དང་པོ་ནི་དོན་གཞན་པའི་ཚར་གཅོད་ཅེས་བྱ་བ། རྒོལ་བ་གཉིས་རྩོད་པའི་སྐབས་ཀྱི་དོན་དང་འབྲེལ་བ་མེད་པ། སྤྱིར་གཏན་ཚིགས་ཀྱི་སྐད་ཀྱི་བྱིངས་དང༌། རྐྱེན་དང༌། ཉེར་སྒྱུར་ལ་སོགས་པ་འཆད་པའོ། ། ཞེས་ཟེར། གཉིས་པ་ནི། དེ་ཡང་ཚར་བཅད་ལོགས་པར་མི་འཐད་དེ། དེའི་ཚེ་རྒོལ་བ་ནི་སྒྲུབ་བྱེད་མ་ངེས་པ་སྟེ་མི་བརྗོད་པའི་སྒོ་ནས་ཚར་བཅད་ཀྱི་གནས་སུ་འཇོག་ལ། ཕྱི་རྒོལ་ནི་སྐྱོན་མ་ཡིན་པ་བརྗོད་པའི་སྒོ་ནས་ཚར་བཅད་ཀྱི།
དེ་ལས་གཞན་པའི་ཚར་བཅད་ཀྱི་གནས་སུ་སོང་བ་མ་ཡིན་པའི་ཕྱིར། བདུན་པ་ལ་གཉིས་ལས། དང་པོ་ནི། དོན་མེད་པའི་ཚར་བཅད་ཅེས་བྱ་བ་ནི། སྐབས་ཀྱི་དམ་བཅའི་སྒྲུབ་བྱེད་དུ་འབྲེལ་བ་མེད་པ། ཡི་གེ་ལྕི་ཡང་དང༌། སྲབ་འཐུག་གི་གོ་རིམ་སྟོན་པ་ལྟ་བུའོ། ། ཞེས་ཟེར། གཉིས་པ་ནི། དེ་མི་འཐད་དེ།
དེ་ཡང་སྒྲུབ་པའི་ཡན་ལག་མ་ཡིན་པ་བརྗོད་པ་ལས་ཚར་བཅད་ཀྱི་གནས་གཞན་དུ་རིགས་པ་མིན་པའི་ཕྱིར་རོ། ། བརྒྱད་པ་ལ་གཉིས་ལས། དང་པོ་ནི། དོན་མི་ཤེས་པའི་ཚར་གཅོད་ཅེས་པ་ནི། རྒོལ་བས་དབང་པོ་དང་ཕྱི་རྒོལ་གྱི་ཚོགས་པར་ལན་གསུམ་བརྗོད་ཀྱང༌། དོན་མ་གོ་ན། རྒོལ་བ་ཚར་གཅོད་དོ་ཞེས་ཟེར། གཉིས་པ་ནི། མི་འཐད་དེ། རྒོལ་བས་དོན་མེད་པའི་སྒྲ་ལན་གསུམ་བརྗོད་པ་ནི་སྒྲུབ་པའི་ཡན་ལག་མ་ཡིན་པར་འདུས་ལ།
དོན་དང་ལྡན་པའི་གཏན་ཚིགས་ཀྱི་ཚིག་ལན་གསུམ་བརྗོད་ཀྱང༌། ཕྱི་རྒོལ་སོགས་ཀྱིས་མ་རྟོགས་པ་ནི། གཞན་བླུན་པའི་སྟོབས་ཀྱིས་རྒོལ་བ་རང་ཉིད་རྒྱལ་བར་མ་གྱུར་ཀྱང༌། རང་གི་སྐྱོན་མིན་པས་ན། རྒོལ་བ་ཚར་གཅོད་པར་རིགས་པ་མ་ཡིན་པའི་ཕྱིར་རོ། ། དགུ་པ་ལ་གཉིས་ལས། དང་པོ་ནི། དོན་བྲལ་ཞེས་པ་སྨྱོན་པའི་ཚིག་ལྟར་མ་འབྲེལ་བ་བརྗོད་པ་ཡང་ཚར་བཅད་ཀྱི་གནས་སོ་ཞེས་ཟེར། གཉིས་པ་ནི། དེ་མི་འཐད་དེ།
དེ་ཡང་སྒྲུབ་པའི་ཡན་ལག་མ་ཡིན་པར་འདུས་པའི་ཕྱིར་རོ། ། བཅུ་པ་ལ་གཉིས་ལས། དང་པོ་ནི། དུས་ལ་མ་བབ་པའི་ཚར་བཅད་ཅེས་པ། སྒྲུབ་བྱེད་ཀྱི་ཡན་ལག་རྣམས་གོ་རིམ་བཟློག་ནས་བརྗོད་པའོ། ། ཞེས་ཟེར། གཉིས་པ་ནི། མི་འཐད་དེ། སྒྲུབ་བྱེད་གོ་རིམ་བཟློག་པ་དེ་ལས་བསྒྲུབ་བྱའི་དོན་གོ་ན་ཚར་བཅད་ཀྱི་གནས་མ་ཡིན་ལ། དོན་མི་གོ་ན།
སྒྲུབ་པའི་ཡན་ལག་མ་ཡིན་པ་བརྗོད་པར་འདུས་པའི་ཕྱིར་རོ། ། བཅུ་གཅིག་པ་ལ་གཉིས་ལས། དང་པོ་ནི། སྒྲུབ་བྱེད་མ་ཚང་བའི་ཚར་བཅད་ཅེས་པ་ནི། སྒྲུབ་བྱེད་ཀྱི་ཡན་ལག་ལྔ་ལས་གང་རུང་ཅིག་མ་ཚང་བར་བརྗོད་པའོ། ། ཞེས་ཟེར། གཉིས་པ་ནི་མི་འཐད་དེ། རྟགས་ཁྱབ་ཀྱི་ཡན་ལག་གཉིས་ལས་གང་རུང་ཅིག་མ་ཚང་བ་ནི་སྐྱོན་ཅན་ཡིན་མོད་ཀྱང༌། སྒྲུབ་བྱེད་མ་བསྟན་པའི་ནང་དུ་འདུས་ལ། དམ་བཅའ་དང་ཉེར་སྤྱོད་སོགས་མེད་ཅིང་མ་ཚང་བ་ནི་ཚར་བཅད་ཀྱི་གནས་མ་ཡིན་པའི་ཕྱིར།
བཅུ་གཉིས་པ་ལ་གཉིས་ལས། དང་པོ་ནི། རྟགས་དང་དཔེ་སྔ་མས་བསྒྲུབ་བྱ་གྲུབ་བཞིན་དུ། ལྷག་པ་བརྗོད་པ་ནི་ལྷག་པའི་ཚར་གཅོད་ཅེས་བྱ་བའོ། ། གཉིས་པ་ནི། དེ་མི་འཐད་དེ། ངེད་ཀྱི་ལུགས་ལ་ནི། དེ་འདྲ་དེ་སྒྲུབ་བྱེད་བརྗོད་པ་མ་ཡིན་པར་འདུས་ལ། ཁྱེད་ཀྱི་ལུགས་ལ་ནི། ངག་ལྷག་པ་ཚར་བཅད་ཀྱི་གནས་མ་ཡིན་པའི་ཕྱིར།
བཅུ་གསུམ་པ་ལ་གཉིས་ལས། དང་པོ་ནི། ཡང་བརྗོད་པའི་ཚར་བཅད་ཅེས་པ་ནི། སྒྲ་དང་དོན་གཉིས་ཀ་བཟློས་པར་བརྗོད་པ་སྟེ། དཔེར་ན། སྒྲ་མི་རྟག་མི་རྟག་ཅེས་བརྗོད་པ་ལྟ་བུའོ། ། ཞེས་ཟེར། མི་འཐད་དེ། དོན་མ་བཟློས་པའི་སྒྲ་རྐྱང་པ་བཟློས་པ་ནི་སྒྲུབ་བྱེད་ཀྱི་སྐྱོན་མ་ཡིན་ལ། དོན་བཟློས་པ་ནི་སྒྲུབ་བྱེད་མ་ཡིན་པར་འདུས་པའི་ཕྱིར་རོ། །
དེ་ཡང་སྒྲུབ་པའི་ངག་ལ་ཡིན་གྱི། གཏམ་རྒྱུད་རྒྱས་པ་ལ་འདི་སྐྱོན་མ་ཡིན་ཏེ། དེ་ལ་ཚིག་དོན་ལྷག་ཆད་ཀྱི་ངེས་པ་མེད་པའི་ཕྱིར་རོ། ། བཅུ་བཞི་པ་ལ་གཉིས་ལས། དང་པོ་ནི། རྗེས་སུ་མི་སྨྲ་བའི་ཚར་གཅོད། ཅེས་པ། རྒོལ་བས་ལན་གསུམ་གཅོད་ཀྱང༌། ཕྱི་རྒོལ་གྱིས་རྗེས་སུ་མི་སྨྲ་བའོ། ། ཞེས་ཟེར།
གཉིས་པ་ནི་མི་འཐད་དེ། ཕྱི་རྒོལ་གྱིས་རྒོལ་བའི་ངག་ཀུན་མ་བརྗོད་པ་ནི་སྐྱོན་མ་ཡིན་ལ། དགོས་པ་མ་བརྗོད་ན་སྤོབས་པ་མེད་པ་ཡིན་པས། སྐྱོན་མི་བརྗོད་པའི་ནང་དུ་འདུ་བའི་ཕྱིར་རོ། ། བཅོ་ལྔ་པ་ལ་གཉིས་ལས། དང་པོ་ནི། དབང་པོས་གོ་ཡང༌། ཕྱི་རྒོལ་གྱིས་མ་གོ་ན། དོན་མི་ཤེས་པ་ཞེས་བྱ་བའི་ཚར་བཅད་དོ། ། ཞེས་ཟེར།
གཉིས་པ་ནི། མི་འཐད་དེ། དེ་འདྲ་དེ་ཕྱི་རྒོལ་ནི་སྤོབས་པ་མེད་པ་ལས་གཞན་དུ་གྱུར་པ་མ་ཡིན་པའི་ཕྱིར། བཅུ་དྲུག་པ་ལ་གཉིས་ལས། དང་པོ་ནི། སྤོབས་པ་མེད་པའི་ཚར་བཅད་ཅེས་པ། རྒོལ་བ་གཞན་གྱིས་ལན་སྨྲ་མི་ཤེས་པར་ཚིགས་བཅད་དང༌། གཏམ་རྒྱུད་ལ་སོགས་པས་དུས་འདའ་བར་བྱེད་པའོ། ། ཞེས་ཟེར་རོ། ། གཉིས་པ་ནི།
མི་འཐད་དེ། མི་སྤོབས་པ་ནི་སྒྲུབ་པའི་ཡན་ལག་མི་བརྗོད་པའམ། སྐྱོན་མི་བརྗོད་པའི་ཁོངས་སུ་འདུས་པའི་ཕྱིར་རོ། ། བཅུ་བདུན་པ་ལ་གཉིས་ལས། དང་པོ་ནི། རྣམ་གཡེང་གི་ཚར་བཅད་ཅེས་པ། བྱ་བ་གཞན་ལ་ཆགས་ནས་རྩོད་པ་འདོར་བའོ། ། ཞེས་ཟེར། གཉིས་པ་ནི་མི་འཐད་དེ། རྣམ་གཡེང་དྲང་པོ་ནི་ཚར་བཅད་ཀྱི་གནས་མ་ཡིན་ལ།
རྩོད་ལན་མ་ཤེས་པའི་གཡོ་ཅན་གྱི་རྣམ་གཡེང༌། ཁོ་བོས་བྱ་བ་འདི་བྱས་ལ་ལན་འདེབས་སོ། ། ཞེས་པ་ལྟ་བུ་ནི་སྤོབས་པ་མེད་པའི་ནང་དུ་འདུས་པའི་ཕྱིར་རོ། ། བཅོ་བརྒྱད་པ་འདོད་པ་ཁས་ལེན་པའི་ཚར་གཅོད་ཅེས་པ། གཞན་གྱིས་རང་སྐྱོན་ཅན་དུ་བསྒྲུབས་པ་ན། རང་དེར་ཁས་བླངས་ནས། གཞན་ལའང་སྒྲུབ་བྱེད་དེ་ཞུགས་པར་འཆད་པ་སྟེ། དཔེར་ན། རྒོལ་བ་ན་རེ། ཁྱེད་རྐུན་མ་ཉིད་ཡིན་ཏེ།
སྐྱེས་བུ་ཡིན་པའི་ཕྱིར། ཟེར་བ་ལ་ཕྱིར་རྒོལ་བ་ན་རེ། ཁྱེད་ཀྱང་དེ་ཡིན་ཏེ། དེ་ཉིད་ཀྱི་ཕྱིར། ཞེས་བརྗོད་པ་ལྟ་བུའོ། ། ཞེས་ཟེར་རོ། ། གཉིས་པ་ནི། མི་འཐད་དེ། རྒོལ་བའི་གཏན་ཚིགས་སྐྱོན་ཅན་དེ་ལ། ཕྱིར་རྒོལ་བས་ཐལ་བ་འཕེན་ཤེས་ན།
མ་ངེས་པའི་སྐྱོན་བརྗོད་པས། སྔ་རྒོལ་སྒྲུབ་བྱེད་མི་བརྗོད་པའི་ནང་དུ་འདུས་ལ། རྟགས་དེ་སྐྱོན་ཅན་དུ་མི་ཤེས་པར་རང་གཞན་གཉིས་ཀ་སྐྱོན་ཅན་དུ་ཁས་ལེན་པ་ནི་སྤོབས་པ་མེད་པས་སྐྱོན་མི་བརྗོད་པའི་ནང་དུ་འདུས་པའི་ཕྱིར་རོ། ། འདི་ལ་འགྲེལ་པ་འདིར་ཚར་བཅད་ཀྱི་གནས་སུ་གསུངས་ཀྱང༌། རྩོད་རིས་ལས་རྒྱལ་ཕམ་གཉིས་ཀ་མེད་པའི་དཔེར་བཤད་པ་ཡིན་ཏེ། ཇི་སྐད་དུ། གཉིས་ཀ་ལ་གཅིག་ཀྱང་རྒྱལ་བ་དང་ཕམ་པ་དག་མ་ཡིན་ཏེ། དེ་ཁོ་ན་ཉིད་ཁོང་དུ་ཆུད་པར་བྱེད་པ་མེད་པ་ཉིད་ཀྱི་ཕྱིར་དང༌། སྐྱོན་བརྗོད་པ་མེད་པ་ཉིད་ཀྱི་ཕྱིར་རོ། ། ཞེས་གསུངས་སོ། །
བཅུ་དགུ་པ་ལ་གཉིས་ལས། དང་པོ་ནི། རྒལ་བརྟག་འདོར་བའི་ཚར་བཅད་ཅེས་བྱ་བ། ཚར་བཅད་ཐོབ་པ་ཚར་མི་གཅོད་པའོ། ། ཞེས་ཟེར། དེ་མི་འཐད་དེ། དེ་འདྲ་དེ་རྒོལ་བ་གཉིས་པོ་གང་རུང་སྤོབས་པ་མེད་པའི་ནང་དུ་འདུས་པའི་ཕྱིར་རོ། ། འདི་ལ་ཡང༌། རྒྱལ་ཕམ་གྱི་རྣམ་གཞག་མི་འཇུག་པས། ཚར་བཅད་ཀྱི་གནས་མཚན་ཉིད་པ་མ་ཡིན་པར་འགྲེལ་པ་འདི་ཉིད་ལས་ཀྱང་འབྱུང་ངོ༌། །
ཉི་ཤུ་པ་ལ་གཉིས་ལས། དང་པོ་ནི། རྗེས་སུ་སྦྱོར་མེད་ལ་སྦྱོར་བའི་ཚར་གཅོད་ཅེས་བྱ་བ་ནི། ཚར་བཅད་ཀྱི་གནས་མ་ཡིན་པ་ལ་དེ་སྦྱོར་བའོ། ། ཞེས་ཟེར། གཉིས་པ་ནི། འདི་ཡང་ཚར་བཅད་ལོགས་པར་མི་འཐད་དེ། དེ་འདྲ་དེ་རྒོལ་བ་གཉིས་པོ་གང་རུང་སྤོབས་པ་མེད་པ་ལས་གཞན་མ་ཡིན་པས། ཚར་བཅད་ཀྱི་གནས་གཉིས་པོ་གང་རུང་དུ་འདུ་བའི་ཕྱིར་རོ། ། ཉེར་གཅིག་པ་ལ་གཉིས་ལས།
དང་པོ་ནི། གྲུབ་མཐའ་ཉམས་པའི་ཚར་བཅད་ཅེས་བྱ་བ། རྩ་བའི་གྲུབ་མཐའ་ལ་གཞན་གྱིས་སུན་འབྱིན་ཡང་དག་བརྗོད་པས། སྔར་གྱི་ལོག་ཕྱོགས་ཁས་བླངས་པའོ། ། ཞེས་ཟེར། གཉིས་པ་ནི། དེ་ཚར་གཅོད་ལོགས་པར་མི་འཐད་དེ། དེ་འདྲ་དེ་སྒྲུབ་པའི་ཡན་ལག་མི་བརྗོད་པ་ཉིད་དུ་འདུས་པའི་ཕྱིར་རོ། ། འདི་དང་དམ་བཅའ་ལ་གནོད་པའི་ཚར་བཅད་གཉིས་ཀྱི་ཁྱད་པར་ནི། སྒྲུབ་བྱེད་དང་དམ་བཅའ་ལ།
སུན་འབྱིན་ལྟར་སྣང་དང༌། ཡང་དག་བརྗོད་པའི་དབྱེ་བ་ལས་ཐ་དད་དུ་དབྱེ་བར་འདོད་དོ། ། ཉེར་གཉིས་པ་ལ། ཕྱོགས་སྔ་བརྗོད་པ་དང༌། འདོད་པ་མཐུན་པར་བསྟན་པའོ། ། དང་པོ་ནི། གཏན་ཚིགས་ལྟར་སྣང་བ་ཡང༌། ཚར་བཅད་ཀྱི་གནས་སྔ་མ་ཉེར་གཅིག་ཏུ་མ་འདུས་པའི་ཚར་བཅད་ཀྱི་གནས་ཡིན་ནོ་ཟེར། གཉིས་པ་ནི། གཏན་ཚིགས་ལྟར་སྣང་ཚར་བཅད་གནས།
ཞེས་པ། ཚུལ་གསུམ་མ་ཚང་བའི་གཏན་ཚིགས་བརྗོད་པ་འདི་ཁོ་ན་ཚར་བཅད་ཀྱི་གནས་ཡིན་ལ། རྐང་མིག་གིས་བཤད་པའི་སྔ་རྒོལ་ཚར་བཅད་ཀྱི་གནས་སོ་སོ་བ་དེ་དག་ཀྱང༌། འདིའི་ནང་དུ་འདུས་སོ་ཞེས་བྱ་བའི་དོན་ཏེ། རྩོད་རིགས་ལས། དེའི་ཕྱིར་ཇི་སྐད་དུ་བཤད་པའི་གཏན་ཚིགས་ལྟར་སྣང་བའི་མཚན་ཉིད་ཁོ་ན་ཚར་བཅད་པའི་གནས་སུ་འགྱུར་རོ། ། ཞེས་སྨྲས་སོ། ། ཞེས་གསུངས་པའི་ཕྱིར་རོ། ། གཉིས་པ་དེ་ལ་འཕྲོས་ནས། ལྟག་ཆོད་བཤད་པ་ལ་གཉིས་ཏེ།
འཕྲོས་མཚམས་མདོར་བསྟན་པ་དང༌། སོ་སོའི་དབྱེ་བ་རྒྱས་པར་བཤད་པའོ། ། དང་པོ་ནི། འོ་ན། ཚར་བཅད་ཀྱི་གནས་ཐམས་ཅད་གཏན་ཚིགས་ལྟར་སྣང་གི་ནང་དུ་འདུས་སམ་ཞེ་ན། སྔ་རྒོལ་ཚར་བཅད་པའི་གནས་ཐམས་ཅད་དེར་འདུས་ཀྱང༌། ཕྱི་རྒོལ་ཚར་བཅད་པའི་གནས་ནི་སྐྱོན་མ་ཡིན་པ་བརྗོད་པ་ཞེས་བྱ་བ་དེ་ཡིན་ལ། དེའི་མིང་གི་རྣམ་གྲངས་ལ། ལྟག་ཆོད་བརྗོད་པ་ཞེས་བྱ་ལ། དེའི་དབྱེ་བ་ནི།
ཕྱོགས་ཀྱི་གླང་པོས་ཉི་ཤུ་རྩ་བཞིར་བཤད་དོ། ། ཞེས་འཆད་པ་ནི། དཔེར་ན་ཞེས་སོགས་སོ། ། ཡང་ན་འདི་ལྟར། སྔ་རྒོལ་གྱི་གཏན་ཚིགས་ལྟར་སྣང་བ་བརྗོད་པ་དེ་ཐམས་ཅད། སྔ་རྒོལ་ཚར་བཅད་ཀྱི་གནས་ཡིན་ཏེ། དཔེར་ན། ཕྱི་རྒོལ་གྱིས་འཁོར་གསུམ་མ་ཚང་བའི་ལྟག་ཆོད་བརྗོད་པ་དེ་ཐམས་ཅད། ཕྱི་རྒོལ་ཚར་བཅད་ཀྱི་གནས་སུ་འཇོག་པ་བཞིན་ནོ། ། གཉིས་པ་ལ་གཉིས་ཏེ།
དབྱེ་བ་མདོར་བསྟན་པ་དང༌། ངོས་འཛིན་རྒྱས་པར་བཤད་པའོ། ། དང་པོ་ནི། ལྟག་ཆོད་ནི་ཉི་ཤུ་རྩ་བཞིར་བཤད་པ་ཡིན་ཏེ། ཚད་མ་ཀུན་ལས་བཏུས་ལས། ཕྲད་པ་མཚུངས་པ་ནས་ཐལ་འགྱུར་མཚུངས་པའི་བར་བཅུ་བཞི་བཤད་པ་ཡིན་ལ། རིགས་བརྟག་ལས། འཕེལ་བ་མཚུངས་པའི་ལྟག་ཆོད་ནས་དུས་འདས་མཚུངས་པའི་ལྟག་ཆོད་ཀྱི་བར་བཅུ་གསལ་བར་གསུངས་པའི་ཕྱིར་རོ། ། འོ་ན། དེ་དག་སྡེ་བདུན་དུ་མི་འཆད་པ་ཅི་ཞེ་ན།
ལྟག་ཆོས་ཀྱི་དབྱེ་བ་དེ་དག་ཆོས་ཅན། གྲགས་པས་བཏང་སྙོམས་སུ་མཛད་དེ། ཕྱོགས་གླང་གིས་བཀག་ཟིན་པ་ལ་དགོངས་པའི་ཕྱིར། གཉིས་པ་ལ། དང་པོ་ཕྲད་པ་དང་མ་ཕྲད་པ་མཚུངས་པ་ནི། རྒོལ་བས་སྒྲ་མི་རྟག་པར་སྒྲུབ་པའི་གཏན་ཚིགས་ཡང་དག་བཀོད་པ་ན། ཕྱི་རྒོལ་ན་རེ། རྟགས་ཆོས་ཕྲད་ན་གཅིག་ཏུ་འགྱུར། མ་ཕྲད་ན་སྒྲུབ་མི་ནུས་སོ་ཞེས་ཟེར། གཉིས་པ་གཏན་ཚིགས་མཚུངས་པ་ནི།
ཕྱི་རྒོལ་ན་རེ། རྟགས་དང་བསྒྲུབ་བྱ་གང་སྔ། རྟགས་སྔ་ན་བསྒྲུབ་བྱ་མེད་པས་སྒྲུབ་མི་ནུས། རྟགས་ཕྱིས་ན་བསྒྲུབ་བྱ་སྔར་གྲུབ་ཟིན་པས་སྒྲུབ་མི་དགོས། དུས་མཉམ་ན་གླང་གི་རྭ་ལྟར་རྟགས་དང་རྟགས་ཅན་མེད་དོ། ། ཞེས་ཟེར། གསུམ་པ། རྟག་པ་མཚུངས་པ་ནི། རྒོལ་བས་སྒྲ་མི་རྟག་པར་དམ་བཅས་པས། ཕྱིར་རྒོལ་བ་ན་རེ།
འོ་ན་མི་རྟག་པ་དང་ལྡན་པའི་ཕྱིར་རྟག་པར་འགྱུར་ཏེ། ཆོས་རྣམས་མི་འཕོ་བའི་རང་བཞིན་ཡིན་པའི་ཕྱིར་རོ། ། ཞེས་ཟེར། མ་སྨྲས་པ་མཚུངས་པ་ནི། དཔེ་སྔ་མ་ཉིད་ལ། གལ་ཏེ་མི་རྟག་པར་བརྗོད་པ་ལས་སྔ་རོལ་ན་རྟགས་འདི་མེད་པས། བསྒྲུབ་བྱ་ཉིད་ཀྱང་མེད་དོ་ཞེས་ཟེར་རོ། ། ལྟ་བ་མ་སྐྱེས་པ་མཚུངས་པ་ནི། དཔེ་སྔ་མ་ལ། གལ་ཏེ་སྐྱེ་བ་ལས་སྔར་ནི་རྩོལ་བྱུང་མ་ཡིན་པའི་ཕྱིར་རྟགས་མི་འགྲུབ་ལ།
སྐྱེས་ནས་རྩོལ་བྱུང་ཡིན་པའི་རྟགས་ཀྱིས་མི་རྟག་པར་འགྲུབ་ན། མ་སྐྱེས་གོང་དུ་རྩོལ་བ་ལས་མ་བྱུང་བའི་ཕྱིར་རྟག་པར་ཡང་འགྱུར་རོ། ། ཞེས་ཟེར་རོ། ། དྲུག་པ་འབྲས་བུ་མཚུངས་པ་ནི། བྱས་པའི་རྟགས་ཀྱིས་སྒྲ་མི་རྟག་པར་སྒྲུབ་པ་ལ་བུམ་པ་དཔེར་བཟུང་བ་ན། ཕྱིར་རྒོལ་བ་ན་རེ། སྒྲའི་བྱས་པ་བུམ་པ་ལ་མི་འགྲོ། བུམ་པའི་བྱས་པ་སྒྲ་ལ་མེད་དོ། ། ཞེས་རྒོལ་བ་ལྟ་བུའོ། ། བདུན་པ་ཆོས་མཐུན་པ་དང་མཚུངས་པ་ནི།
སྔ་རྒོལ་གྱིས་སྒྲ་མི་རྟག་པར་སྒྲུབ་པ་ལ། རྩོལ་བྱུང་རྟགས་སུ་བཀོད་ནས། ནམ་མཁའ་མི་མཐུན་པའི་དཔེར་བཞག་པ་ན། ཕྱིར་རྒོལ་བས་སྒྲ་རྟག་པར་སྒྲུབ་པ་ལ། ལུས་ཅན་མ་ཡིན་པ་རྟགས་སུ་བཀོད་ནས། ནམ་མཁའ་ཆོས་མཐུན་པ་དཔེར་འཇོག་པ་ལྟ་བུའོ། ། བརྒྱད་པ་ཆོས་མི་མཐུན་པ་དང་མཚུངས་པ་ནི། དོན་བྱེད་ནུས་སྟོང་གི་རྟགས་ཀྱིས་ནམ་མཁའ་རྟག་པར་སྒྲུབ་པ་ལ། བུམ་པ་མི་མཐུན་པའི་དཔེར་གཞག་པ་ལ། ཕྱིར་རྒོལ་བ་ན་རེ།
དངོས་པོར་ཡོད་པའི་རྟགས་ཀྱིས་ནམ་མཁའ་མི་རྟག་པར་སྒྲུབ་པ་ལ། བུམ་པ་མཐུན་པའི་ཕྱོགས་ཡིན་ལ། ཞེས་ཟེར་བ་ལྟ་བུའོ། ། དགུ་པ་རྣམ་རྟོག་མཚུངས་པ་ནི། བུམ་པ་དང་ཆོས་མཐུན་པས་མི་རྟག་པར་བསྒྲུབས་པ་ལ། ཕྱིར་རྒོལ་བས། བུམ་པ་ནི། ཚོས་པ་ཉིད་དང༌། མིག་གི་བཟུང་བྱ་ཡིན་པ་ལ་སོགས་པའི་སྒོ་ནས་མི་རྟག་པར་འགྱུར་གྱི། མ་ཚོས་པ་དང༌།
མཉན་བྱ་ལ་སོགས་པའི་སྒོ་ནས་སྒྲ་རྟག་གོ ། ཞེས་ཟེར་བ་ལྟ་བུའོ། ། བཅུ་པ་ཁྱད་མེད་དུ་མཚུངས་པ་ནི། སྒྲ་མི་རྟག་པར་སྒྲུབ་པ་ལ། བུམ་པ་དཔེར་བྱས་པའི་ཚེ། བུམ་པའི་ཆོས་ལྟོ་བ་ལྡིར་བ་སོགས་ཀྱང་སྒྲ་ལ་ཐོབ་ལ། སྒྲའི་ཆོས་མཉན་བྱ་ལ་སོགས་པའང་བུམ་པ་ལ་ཐོབ་པས། ཕན་ཚུན་གཅིག་ཏུ་འགྱུར་རོ། ། ཞེས་ཟེར་བ་ལྟ་བུའོ། ། བཅུ་གཅིག་པ་དམིགས་པ་མཚུངས་པ་ནི།
སྒྲ་མི་རྟག་པར་སྒྲུབ་པ་ལ། རྩོལ་བྱུང་བཀོད་པའི་ཚེ། ཕྱིར་རྒོལ་བ་ན་རེ། དེ་དེའི་རྟགས་མ་ཡིན་ཏེ། དེ་མེད་ཀྱང༌། རྟགས་གཞན་ནམ། མངོན་སུམ་གྱིས་དེར་འགྲུབ་པའི་ཕྱིར། གང་མེད་ཀྱང༌། གང་ཞིག་ཡོད་པ་དེ་ནི་དེའི་རྒྱུ་མ་ཡིན་ནོ། ། ཞེས་ཟེར་རོ། །
བཅུ་གཉིས་པ་ཐེ་ཚོམ་མཚུངས་པ་ནི། དཔེ་སྔ་མ་ཉིད་ལ། ཕྱིར་རྒོལ་བ་ན་རེ། རྩོལ་བྱུང་ལ། སྔོན་པོར་གསལ་བ་དང༌། སྐྱེ་བ་གཉིས་ལས། རྟགས་སུ་གང་འཛིན་ཐེ་ཚོམ་ཟ་བས་བསྒྲུབ་བྱ་མི་འགྲུབ་བོ། ། ཞེས་ཟེར་བ་ལྟ་བུའོ། ། བཅུ་གསུམ་པ་དོན་གྱིས་གོ་བ་མཚུངས་པ་ནི། རྩོལ་བ་ལས་བྱུང་བ་ཐམས་ཅད་མི་རྟག་ན།
རྩོལ་བ་ལས་མ་བྱུང་བ་ཐམས་ཅད་རྟག་པར་དོན་གྱིས་གོ ། ཞེས་ཟེར་བའོ། ། བཅུ་བཞི་པ་ཐལ་འགྱུར་མཚུངས་པའི་ལྟག་ཆོད་ནི། དཔེ་སྔ་མ་ལ། བུམ་པ་ཁོ་ན་མི་རྟག་པ་ལ་གཏན་ཚིགས་ཅི་ཞིག་ཡོད། ཅེས་མ་གྲུབ་པར་རྩོད་པ་ལྟ་བུའོ། ། དེ་དག་ནི། ཚད་མ་ཀུན་ལས་བཏུས་སུ་འབྱུང་བའི་ལྟག་ཆོད་བཅུ་བཞི་ཡིན་ལ། དེ་དག་ཀྱང༌། འགལ་བ་དང༌།
མ་ངེས་པ་དང༌། མ་གྲུབ་པ་གསུམ་གང་རུང་ལས་མ་འདས་པའི་ཕྱིར་ཚར་བཅད་ཀྱི་གནས་སོ། ། གཉིས་པ་རིགས་བརྟག་ལས་གསུངས་པ་བཅུ་ལ། དང་པོ་འཕེལ་བ་དང་མཚུངས་པ་ནི། རྒོལ་བས་སྒྲ་མི་རྟག་པར་སྒྲུབ་པ་ལ། བུམ་པ་མཐུན་དཔེར་གཞག་པ་ན། བུམ་པ་དང་མཚུངས་པའི་ཕྱིར་གཟུགས་ཅན་དུ་ཐལ་ཞེས་ཟེར་བ་ལྟ་བུའོ། ། འགྲིབ་པ་དང་མཚུངས་པ་ནི། བུམ་པ་དང་མཚུངས་པའི་ཕྱིར་མཉན་བྱ་མ་ཡིན་པར་འགྱུར་རོ། ། ཞེས་པ་ལྟ་བུའོ། །
གསུམ་པ་བརྗོད་པ་དང་མཚུངས་པ་ནི། སྒྲ་བུམ་གཉིས་ཀ་རྩོལ་བྱུང་དུ་མཚུངས་པའི་ཕྱིར་གཉིས་ཀ་བསྒྲུབ་བྱ་ཉིད་དུ་མཚུངས་པར་འགྱུར་རོ། ། ཞེས་ཟེར་བ་ལྟ་བུའོ། ། བཞི་པ་མ་བརྗོད་པ་དང་མཚུངས་པ་ནི། བུམ་པ་མི་རྟག་པ་བསྒྲུབ་བྱར་མི་འགྱུར་ན། སྒྲ་མི་རྟག་པའང་བསྒྲུབ་བྱ་མ་ཡིན་པར་མཚུངས་ཏེ། གཉིས་ཀ་མི་རྟག་པར་གཅིག་པའི་ཕྱིར། ཞེས་ཟེར་བ་ལྟ་བུའོ། ། ལྔ་པ་རིགས་པ་མཚུངས་པ་ནི། རྩོལ་བྱུང་གི་རྟགས་ཀྱིས་སྒྲ་མི་རྟག་པར་སྒྲུབ་ན།
ལུས་ཅན་མ་ཡིན་པའི་རྟགས་ཀྱིས་སྒྲ་རྟག་པར་ཡང་འགྲུབ་སྟེ། གཉིས་ཀ་ལ་མཐུན་དཔེ་ཡོད་པར་རིགས་པ་མཚུངས་པའི་ཕྱིར་ཞེས་ཟེར་བ་ལྟ་བུའོ། ། དྲུག་པ་སོ་སོའི་དཔེ་དང་མཚུངས་པ་ནི། བུམ་པ་དཔེར་བཀོད་པས་མི་རྟག་པར་འགྲུབ་ན། ནམ་མཁའ་དཔེར་བཀོད་པའི་ཚེ་རྟག་པར་ཡང་འགྱུར་རོ། ། ཞེས་ཟེར་བ་ལྟ་བུའོ། ། བདུན་པ་བསྒྲུབ་བྱ་དང་མཚུངས་པ་ནི། ཆོས་ཅན་སྒྲ་དང༌། དེའི་བུམ་པ་གཉིས་ཀ་ལ་ཡང༌། སྒྲུབ་བྱེད་ཡན་ལག་ལྔ་ལྡན་དུ་འགོད་དགོས་སོ། །
ཞེས་ཟེར་བ་ལྟ་བུའོ། ། བརྒྱད་པ་མི་རྟག་པ་དང་མཚུངས་པ་ནི། མི་རྟག་པ་བསྒྲུབ་བྱའི་ཆོས་ལ། སྒྲ་ཆོས་ཅན་དུ་འཛིན་ན། ཤེས་བྱ་ཐམས་ཅད་ཆོས་ཅན་དུ་ཅིའི་ཕྱིར་མི་འཇོག ། ཅེས་ཟེར་བ་ལྟ་བུའོ། ། དགུ་པ་རབ་བྱེད་དང་མཚུངས་པ་ནི། འབྱུང་བ་ལྔ་པོ་ནི་མི་རྟག་སྟེ། དྲི་དང་ལྡན་པའི་ཕྱིར། ཞེས་བཀོད་པ་ན།
ཕྱོགས་གཅིག་རླུང་དང་ནམ་མཁའ་ལ་མ་གྲུབ་པས། ཕྱོགས་གཅིག་ས་ལའང་གྲུབ་པར་མི་ནུས་སོ། ། ཞེས་ཟེར་བ་ལྟ་བུ་སྟེ། ཕྱོགས་གཅིག་དང་མཚུངས་པར་བྱེད་པས་རབ་བྱེད་དང་མཚུངས་པ། ཞེས་ཟེར་རོ། ། བཅུ་པ་དུས་ལས་འདས་པར་མཚུངས་པ་ནི། རིགས་པ་ཅན་པ་ན་རེ། སྒྲ་ནི་རྟག་སྟེ། སྦྱོར་བ་ལས་གསལ་བའི་ཕྱིར། གཟུགས་བཞིན།
ཞེས་ཟེར་བ་ལ། སྤྱོད་པ་པ་ན་རེ། གཟུགས་སྔ་རོལ་ནས་ཡོད་ཀྱང༌། བུམ་པ་དང་སྣང་བ་སྦྱར་བ་ལས་གསལ་བར་བྱ་བ་བཞིན་དུ། སྒྲའང་སྔར་ཡོད་པ་ལས། སྒྲ་དང་དབྱུག་གུ་ལ་སོགས་པ་སྦྱར་བ་ལས་གསལ་བའི་ཕྱིར་སྒྲ་རྟག་གོ ། ཞེས་ཟེར་བ་ལ། རིགས་པ་ཅན་པ་ན་རེ། དེ་ནི་དུས་ལས་འདས་པའི་ལྟག་ཆོད་ཡིན་ཏེ། གཟུགས་དང་སྒྲོན་མ་ནི་དུས་མཉམ་པས།
གསལ་བྱ་གསལ་བྱེད་དུ་འཐད་ཀྱང༌། རྔ་དང་དབྱུག་གུ་ལ་སོགས་པ་ཕྲད་པ་ན་སྒྲ་མེད་ཀྱི། བྲལ་བ་ན་རྒྱང་རིང་པོར་གྲག་པས། གསལ་བྱ་གསལ་བྱེད་དུས་མི་མཚུངས་པའི་ཕྱིར་རྒྱུ་མེད་པའི་འབྲས་བུའོ་ཞེས་ཟེར་རོ། ། བཅུ་པོ་དེ་དག་ཀྱང་ཚར་བཅད་ཀྱི་གནས་ཡིན་ཏེ། འཁོར་གསུམ་མ་ཚང་བ་སུན་འབྱིན་དུ་བརྗོད་པའི་ཕྱིར། འོ་ན། སྡེ་བདུན་མཛད་པའི་གཞུང་དུ་མ་བཤད་པའི་ཕྱིར་འདིར་བཤད་པ་ལ་དགོས་པ་མེད་དོ་ཞེ་ན། ལྟག་ཆོད་འདི་དག་མ་ཤེས་ན། གཞུང་ལུགས་ཆེན་པོར་འཆད་པ་ཡི། །
ཕྱོགས་སྔ་ཕལ་ཆེར་མི་རྟོགས་པས། ། ཕྱོགས་ཙམ་ཕྱེ་སྟེ་བཤད་པ་ཡིན། ། ཞེས་གསུངས་སོ། ། འདིར་ཡང༌། རྩོད་ལན་ཕལ་ཆེར། ཞེས་སྦྱར་ན་དོན་ལ་འབྱོར་བ་ཡིན་ནོ། ། དེ་དག་ལ་འདི་སྐད་ཅེས། སུན་འབྱིན་གནས་ལ་བློ་བྱང་ན། ། ལྟག་ཆོད་དབྱེ་བ་མེད་ཀྱང་བླ། ། ཚར་གཅོད་གནས་འདི་མ་ཤེས་ན། །
རྟོག་གེའི་གནས་ལ་ཡིད་མི་རྟོན། ། ཚར་གཅོད་གནས་ལ་གཙོ་བོ་དང༌། ། ཕལ་པ་གཉིས་ཡིན་གཙོ་བོ་ནི། ། རྩ་བའི་གྲུབ་མཐའ་འདོར་བ་དང༌། ། ཕལ་པ་སྐབས་ཀྱི་གཏན་ཚིགས་སོ། ། རྒོལ་བ་གཉིས་ཀྱིས་ཕྱོགས་འགལ་བ། ། སོ་སོ་དང་པོར་ཁས་བླངས་པ། ། དེ་ལ་ཚར་བཅད་གནས་འདི་ཡོད། ། དེ་མེད་པ་ལ་འདི་མེད་དེ། ། ཤེས་འདོད་ཞུགས་ནས་དྲིས་པའི་ཚེ། །
རྗེས་དཔག་སྐྱེས་པ་ཚར་བཅད་ཀྱི། ། གནས་མིན་ཉེས་པ་ཁས་བླངས་པ། ། འདི་ལ་ཡོད་པ་མིན་ཕྱིར་རོ། ། རྩ་བའི་གྲུབ་མཐའ་སྐྱོན་མེད་ལ། ། སྒྲུབ་བྱེད་ཡོད་པར་མ་གྱུར་ཀྱང༌། ། ལོག་ལ་སྒྲུབ་བྱེད་མེད་པའི་ཕྱིར། ། ཚར་བཅད་གནས་སུ་འཇོག་མི་ནུས། ། དེ་བཞིན་དམ་བཅའ་སྐྱོན་ཅན་ལ། ། སུན་འབྱིན་བརྗོད་པར་མ་ནུས་ཀྱང༌། ། དེ་སྒྲུབ་བྱེད་པའི་མཐུ་མེད་ཕྱིར། །
རྒྱལ་ཕམ་གཉིས་ཀར་གཞག་མི་ནུས། ། རྒྱལ་ཕམ་མེད་པ་ཚར་བཅད་ཀྱི། ། གནས་མིན་ནུས་པ་འཇོམས་པ་ལ། ། ལྟོས་ཞེས་བྱ་བ་གྲགས་པ་ཡི། ། དགོངས་པར་ངེས་མོད་གཞུང་མང་པོར། ། མ་རྒྱལ་བ་ཙམ་ཕམ་པ་དང༌། ། མ་ཕམ་པ་ཙམ་རྒྱལ་བ་ཡི། ། མིང་དུ་བཏགས་ནས་ཚར་བཅད་དང༌། ། རྗེས་འཛིན་རྣམ་གཞག་བྱས་པ་ཡོད། ། རྩ་བའི་གྲུབ་མཐའ་མ་ཉམས་ན། །
གནས་སྐབས་འཁྲུལ་པ་སེལ་ནུས་ཕྱིར། ། རང་གཞན་བསྟན་པ་འཆོལ་མི་སྲིད། ། ཚུལ་གསུམ་འཁྲུལ་མེད་གོམས་པར་བྱ། ། ཞེས་སྨྲས་པ་ཡིན་ནོ། ། གསུམ་པ་རྩོད་པའི་སྐབས་ཀྱི་ངག་གི་དབྱེ་བ་བཤད་པ་ལ་གཉིས་ཏེ། སྤྱི་དོན་གྱིས་མཐའ་བཅད་པ་དང༌། གཞུང་གི་དོན་སོ་སོར་བཤད་པའོ། ། དང་པོ་ནི། ཇི་སྐད་བཤད་པའི་མཚན་ཉིད་དེ་དང་ལྡན་པའི་གཞན་དོན་རྗེས་དཔག་ལ། དབྱེ་བའི་སྒོ་གསུམ་སྟེ།
གང་ཟག་གི་སྒོ་ནས་དབྱེ་ན། སྔ་རྒོལ་གྱིས་དང༌། ཕྱི་རྒོལ་གྱིས་དང༌། དཔང་པོས་བཀོད་པའི་གཞན་དོན་རྗེས་དཔག་གསུམ་མོ། ། དགོས་པའི་སྒོ་ནས་དབྱེ་ན། བསྒྲུབ་བྱ་ཚིག་གིས་ཟིན་པར་སྒྲུབ་པའི་དང༌། དགག་བྱ་ཚིག་གིས་ཟིན་པར་སུན་འབྱིན་པའི་གཞན་དོན་རྗེས་དཔག་གོ ། བརྗོད་ཚུལ་གྱི་སྒོ་ནས་དབྱེ་ན། རང་རྒྱུད་ཀྱི་དང༌། ཐལ་འགྱུར་དུ་བཀོད་པའི་གཞན་དོན་རྗེས་དཔག་གོ །
གཞན་དོན་རྗེས་དཔག་ལ་སྔ་རྒོལ་གྱི་ངག་ཡིན་པས་ཁྱབ་པར་འདོད་པ་ནི་འཁྲུལ་བ་ཡིན་ཏེ། དེ་ལྟར་སྟོན་པའི་ལུང་མེད་པ་དང༌། ཇི་སྐད་དུ། ཐག་པ་སྒྲུབ་པ་གཉིས་འབྲེལ་ཕྱིར། ། ཞེས་པའི་གཞུང་གིས། གཞན་གྱི་ཁས་བླངས་རྟགས་སུ་བཀོད་པའི་སྒྲུབ་ངག་ཡང་དག་ཅིག་ཡོད་པར་བཤད་པའི་ལུང་རིགས་ཀྱིས་གནོད་པའི་ཕྱིར། འོ་ན། ཇི་སྐད་དུ། དེ་སྤང་ཕྱིར་བདག་མཐོང་བའི་ཚིག ། ཅེས་བཤད་པ་མ་ཡིན་ནམ།
ཞེ་ན། གཞུང་དེས་ནི། ངག་དེའི་བསྟན་བྱའི་གཙོ་བོར་གྱུར་པའི་ཚུལ་གསུམ་རྒོལ་བ་རང་གི་ཚད་མས་མ་གྲུབ་པའི་སྒྲུབ་ངག་ཡང་དག་མི་སྲིད་པར་བསྟན་པ་ཡིན་པས་འགལ་བ་མེད་དོ། ། འོ་ན། སུན་འབྱིན་དུ་གྱུར་པའི་སྒྲུབ་ངག་ཡང་དག་འདུག་པའི་ཕྱིར་ན། སྒྲུབ་པ་དང་སུན་འབྱིན་གཉིས་རྟོག་གེའི་ལུས་སོ་སོར་བཤད་པ་མི་འཐད་པར་འགྱུར་རོ། ། ཞེ་ན། དེ་ལྟར་བཤད་པ་དེ་ནི། སྔ་རྒོལ་གྱིས་བསྒྲུབ་བྱ་ཚིག་གིས་ཟིན་པར་སྒྲུབ་པ་དང༌། ཕྱི་རྒོལ་གྱིས་དགག་བྱ་ཚིག་གིས་ཟིན་པར་འགོག་པའི་ངག་གཉིས་རྟོག་གེའི་ལུས་སོ་སོར་བཤད་པ་ཡིན་པས་ན་ཉེས་པ་མེད་དོ། །
གཉིས་པ་གཞུང་གི་དོན་ལ་གསུམ་སྟེ། གང་ཟག་དང༌། དགོས་པ་དང༌། བརྗོད་ཚུལ་གྱི་སྒོ་ནས་དབྱེ་བའོ། ། དང་པོ་ནི། གང་ཟག་གསུམ་ལ། བརྗོད་ཚུལ་དྲུག་སྟེ། རྒོལ་བ་ལ་དོན་གྱི་དངོས་པོ་འཇོག་པ་དང༌། སྐྱོན་སྤོང་གི་ངག་གཉིས། ཕྱི་རྒོལ་གྱིས་འདོད་པ་དྲི་བ་དང༌།
སྐྱོན་བརྗོད་པའི་ངག་གཉིས། དཔང་པོས་རྗེས་སུ་བརྗོད་པ་དང༌། རྣམ་པར་དབྱེ་བའི་ངག་གཉིས་ཏེ། དེ་ལྟར་ཕྱེ་བས་སོ། ། འདིར་སྐྱོན་སྤོང་གི་ངག་ཅེས་པ། ཚེར་མ་འབྱིན་པ་ལ་ཟེར་བ་ཡིན་ལ། དེའི་དོན་ནི། རྩ་བའི་དམ་བཅའ་ལ་གཏན་ཚིགས་བཀོད་ནས། དེ་ལ་ཕྱིར་རྒོལ་བས་ཚུལ་གསུམ་གྱི་ཤེས་བྱེད་དྲིས་པའམ། མ་གྲུབ་པ་ལ་སོགས་པའི་སྐྱོན་གསུམ་པོ་གང་རུང་བརྗོད་པའི་ཚེ།
རྒོལ་བས་ཚུལ་གསུམ་སྒྲུབ་བྱེད་ཀྱི་རིགས་པ་འཆད་པ་ལ་ཟེར་བ་ཡིན་ནོ། ། དེའི་ཚེ་ཕྱི་རྒོལ་ལ་རིགས་གཉིས་ཏེ། ཚུལ་གསུམ་དྲན་ལམ་དུ་འཕེན་པ་སྒྲུབ་པའི་ངག་ལ་མི་ལྟོས་པ་དང༌། ལྟོས་པའོ། ། མཁས་པ་འཇུག་པའི་སྒོར། སྒྲུབ་པའི་ངག་བཀོད་ཟིན་པའི་འོག་ཏུ། ཚེར་མ་འབྱིན་པའི་བཤད་པ་ཞིག་ཡོད་ལ། ལུགས་དེའི་ལྟར་ན། འདིར་དོན་གྱི་དངོས་པོ་འཇོག་པ། ཞེས་བཤད་པ་ཡང༌།
སྒྲུབ་པའི་ངག་འགོད་པ་ལ་ངོས་འཛིན་དགོས་ལ། དེ་ལྟར་བཤད་པ་ན། སྔ་རྒོལ་གྱིས་དམ་བཅའ་བརྗོད་པ་ཚར་བཅད་ཀྱི་གནས་སུ་བཤད་པ་དང་མཐུན་པར་འགྱུར་མོད། དེ་ལྟ་ན་ཡང༌། ཇི་སྐད་དུ། དེ་ཉིད་ཀྱི་ཕྱིར་འབྲེལ་ཤེས་ན། ། གཉིས་ལས་གང་ཡང་རུང་སྨྲས་པས། ། དོན་གྱིས་གོ་བས་ཅིག་ཤོས་ལ། ། དྲན་པ་ཡང་དག་སྐྱེ་བར་འགྱུར། ། ཞེས་དང༌།
ནང་གི་ཡན་ལག་ནུས་པ་ནི། ། ཚུལ་གསུམ་དག་ལ་ཡང་དག་གནས། ། དེ་ལ་དྲན་པ་སྐྱེད་པ་ནི། ། དེ་ཉིད་ཚིག་ལ་ཡང་དག་གནས། ། ཞེས་རྟགས་ཀྱི་ཚེར་མ་ཕྱུང་མ་ཟིན་པ་ལ་སྒྲུབ་ངག་མི་འགོད་ཅིང༌། སྒྲུབ་ངག་གིས་ཚུལ་གསུམ་ལ་དྲན་པ་དངོས་སུ་སྐྱེད་ནུས་པར་བཤད་པ་དང་མ་འགྲིག་པས། རྣམ་པར་བརྟག་དགོས་པ་ཡིན་ནོ། ། གཉིས་པ་དགོས་པའི་སྒོ་ནས་དབྱེ་བ་ལ་གཉིས་ཏེ། སྔ་རྒོལ་གྱིས་བསྒྲུབ་བྱ་སྒྲུབ་པའི་ངག་དང༌། ཕྱི་རྒོལ་གྱིས་དགག་བྱ་སུན་འབྱིན་པའི་ངག་གོ །
དང་པོ་ལ་གཉིས་ཏེ། ཡང་དག་དང༌། ལྟར་སྣང་ངོ༌། ། དང་པོ་ལ་གསུམ་སྟེ། མཚན་ཉིད། ངག་འགོད་པའི་ཚུལ། བཀོད་པ་དེའི་བྱེད་ལས་སོ། ། དང་པོ་ནི། སྔ་རྒོལ་རང་གི་ཚད་མས་མཐོང་བའི་རྟགས་ཀྱིས། ཚུལ་གསུམ་རྒོལ་བ་གཞན་གྱི་དྲན་ལམ་དུ་སྟོན་ཞིང༌།
འཕེན་པའི་ངག་རྣམ་དག་དེ། འདིར་བསྟན་པའི་སྒྲུབ་ངག་ཡང་དག་གི་མཚན་ཉིད་དོ། ། འོ་ན། གོང་དུ་གཞན་དོན་རྗེས་དཔག་གི་མཚན་ཉིད་བཤད་ཟིན་པ་དང་བཟློས་པ་མ་ཡིན་ནམ། ཞེ་ན། གཞུང་འདིའི་དངོས་བསྟན་དང༌། སྔར་བཤད་ཟིན་པ་གཉིས་ནི། སྔ་མ་རྒྱ་ཆེ་བ་ཡིན་ཏེ། དེར་སུན་འབྱིན་གྱི་གཞན་དོན་རྗེས་དཔག་ཀྱང་བསྡུ་དགོས་པའི་ཕྱིར་རོ། ། དེ་དང་འདིའི་ཤུགས་བསྟན་གཉིས་ནི།
འདི་རྒྱ་ཆེ་བ་ཡིན་ཏེ། འདིར་ཚུལ་གསུམ་པ་ཅན་གྱི་གཏན་ཚིགས་རྒོལ་བའི་དྲན་ལམ་དུ་སྟོན་པའི་ངག་དེ། སྒྲུབ་ངག་ཡང་དག་ཙམ་གྱི་མཚན་ཉིད་དུ་ཤུགས་ལ་བསྟན་ནས། དེ་ལ་རང་དོན་དང༌། གཞན་དོན་སྐབས་ཀྱི་དབྱེ་བས་གཉིས་སུ་འབྱེད་ཅིང༌། ཕྱེ་བའི་རང་དོན་ལ་སྒྲའི་སྐྱོན་མི་རྩི་ཞིང༌། གཞན་དོན་ལ་སྐྱོན་གསུམ་ཀ་རྩི་བར་འཆད་དགོས་པའི་ཕྱིར་རོ། ། གཉིས་པ་ངག་འགོད་པའི་ཚུལ་ལ། དགག གཞག
སྤང་གསུམ་ལས། དང་པོ་ལ། སྔ་རབས་པའི་ལུགས་དགག་པ་དང༌། གངས་ཅན་པའི་ལུགས་དགག་པ་གཉིས་ལས། དང་པོ་ནི། གྲངས་ཅན་ལ་སོགས་པའི་རྟོག་གེ་སྔ་རབས་པ་དག ལ་ལ་མེ་ཡོད་དེ། དུ་བ་ཡོད་པའི་ཕྱིར། ཚང་བང་བཞིན། ལ་ལ་ཡང་དུ་བ་ཡོད་པས་མེ་ཡོད་དོ་ཞེས་ཡན་ལག་ལྔ་ལྡན་དུ་འགོད་པ་མི་འཐད་དེ།
ཡན་ལག་ལྔ་ལ། དམ་བཅའ་དང༌། ཉེར་སྦྱོར་དང༌། མཇུག་བསྡུད་གསུམ་པོ་ལྷག་པས། སྒྲུབ་བྱེད་ཀྱི་ཡན་ལག་མ་ཡིན་པ་བརྗོད་པ་ནི་ཚར་བཅད་ཀྱི་གནས་ཡིན་པའི་ཕྱིར་དང༌། སྤྱི་ཁྱབ་བརྗོད་པ་མ་ཚང་བ་ཡང༌། དགོས་པའི་སྒྲུབ་བྱེད་མ་བརྗོད་པ་ཡིན་པས། ཚར་བཅད་ཀྱི་གནས་སུ་སོང་བ་ཡིན་པའི་ཕྱིར། གཉིས་པ་ནི། རང་ལུགས་ཀྱི་ཡན་ལག་གཉིས་ལྡན་གྱི་བརྗོད་ཚུལ་ལའང༌།
སྒྲ་ཡང་བྱས་པས་ཞེས་པ་ལྟ་བུ། གསུམ་པ་བྱེད་པ་པོའི་ཚིག་དང༌། བྱས་པའི་ཕྱིར་རོ། ། ཞེས་པ་ལྟ་བུ། ལྔ་པ་འབྱུང་ཁུངས་ཀྱི་སྒྲ་སྦྱར་བ་ནི་མི་འཐད་དེ། དེ་ལྟར་བྱས་ན། ངག་འཕྲོ་ཅན་དེས་དམ་བཅའ་འདྲེན་པས། དམ་བཅའ་དངོས་སུ་བརྗོད་དགོས་ལ། དེ་བརྗོད་ན་ཚར་བཅད་ཀྱི་གནས་སུ་སོང་ཞིང༌། གལ་ཏེ་དམ་བཅའ་མ་བརྗོད་ན།
ངག་མ་རྫོགས་པའི་ཕྱིར་འདྲི་དགོས་པར་འགྱུར་ཏེ། མ་དྲིས་ན་ཕྱི་རྒོལ་ཚར་བཅད་ཀྱི་གནས་སུ་འགྱུར་བའི་ཕྱིར་རོ། ། འདིར་ཕྱོགས་སྔ་མར་བྱས་པ་དེ། གཏན་ཚིགས་ཐིགས་པར་རང་ལུགས་སུ་བྱུང་བས་དཔྱད་དགོས་ལ། དེ་ལྟར་དཔྱད་པའི་ཚེ་ན། གཞུང་དེ་འགྱུར་བ་དག་པ་ཡིན་ཞེས་འཆད་དགོས་པ་ལས་འོས་གཞན་མེད་དོ། ། ཡང་ན་ནི། བྱས་པས་སོ། ། ཞེས་དང༌། བྱས་པའི་ཕྱིར་རོ། །
ཞེས་སྦྱར་ན་འགྲིག་གོ ། གཉིས་པ་རང་ལུགས་ལ་གཉིས་ཏེ། མི་མཁས་པ་ལ་སྦྱོར་བའི་ཚུལ་དང༌། མཁས་པ་ལ་སྦྱོར་བའི་ཚུལ་ལོ། ། དང་པོ་ནི། ཚུལ་གསུམ་མི་ཤེས་པའི་རྒོལ་བ་བླུན་པོ་ལ་ནི། ཐོག་མར་རྩོད་གཞི་གང་ཡིན་པ་དེ་ངེས་པར་བྱས་ནས། རྩ་བའི་རྟགས་བཀོད་དམ། མ་བཀོད་ཀྱང་རུང༌། ཚུལ་གསུམ་སྟོན་བྱེད་ཀྱི་ངག་རྒྱས་པ་དང༌།
དྲན་ལམ་དུ་འཕེན་བྱེད་ཀྱི་ངག་ཉུང་ངུ་གཉིས་ཀ་སྦྱར་དགོས་ཏེ། རྒོལ་བ་བླུན་པོའི་དབང་དུ་བྱས་པའི་ཕྱིར་རོ། ། སྐབས་འདིའི་བླུན་པོ་དང༌། མཁས་པ་ནི། ཚུལ་གསུམ་མི་ཤེས་པ་དང༌། ཤེས་པ་ལ་བྱ་དགོས་པ་ཡིན་ཏེ། ཇི་སྐད་དུ། དཔེ་ལ་དེ་ཡི་ངོ་བོ་དང༌། ། རྒྱུ་དངོས་དེ་དག་མི་ཤེས་ལ། ། སྟོན་ཏེ།
ཞེས་གསུངས་པའི་ཕྱིར། འོ་ན། ཕྱོགས་ཁྱབ་གཉིས་པོ་གང་ཞིག་སྔར་བརྗོད་པ་དང༌། ཕྱིས་བརྗོད་པ་ཡིན་ཞེ་ན། ཕྱོགས་ཁྱབ་གཉིས་དང༌། རྗེས་སུ་འགྲོ་ལྡོག་གཉིས་པོ་གང་སྔ་ཕྱིར་བརྗོད་ཀྱང་ཁྱད་པར་མེད་མོད། མཐའ་རྟེན་རྫོགས་པའི་ཚིག་ཏུ་སྦྱར་དགོས་ཏེ། ངག་འཕྲོ་ཅན་གྱིས་རྒོལ་བའི་བསམ་པ་མི་རྫོགས་པའི་ཕྱིར་རོ། ། གཉིས་པ་ནི། ཚུལ་གསུམ་ཤེས་པའི་མཁས་པ་ལ་ནི།
ངག་ཉུང་རྒྱས་གཉིས་ཀ་སྦྱར་མི་དགོས་ཏེ། གཏན་ཚིགས་ཉིད་བརྗོད་པའི་ཚིག་ཉུང་ངུ་དེ་བཀོད་པས་ཆོག་པའི་ཕྱིར། དེ་ལའང་གཉིས་ཏེ། ཚུལ་གསུམ་ཀ་བརྗོད་པ་དང༌། རེ་རེ་བརྗོད་པའོ། ། དེ་ལའང་གཉིས་ཏེ། ཕྱོགས་ཆོས་རྐྱང་པ་བརྗོད་པ་དང༌། ཁྱབ་པ་རྐྱང་པ་བརྗོད་པའོ། ། དེ་ལྟར་གསུམ་དུ་འབྱེད་པའི་ཤེས་བྱེད་ཀྱང༌། རྒོལ་བ་མཁས་པ་དེ་ལ་ཚུལ་གསུམ་ཀ་དྲན་ལམ་ན་མེད་པ་དང༌།
གང་རུང་རེ་རེ་དྲན་ལམ་ན་མེད་པ་གཉིས་དང༌། དེ་ལའང༌། ཕྱོགས་ཆོས་མེད་ལ་ཁྱབ་པ་དྲན་ལམ་ན་ཡོད་པ་དང༌། ཁྱབ་པ་མེད་ལ་ཕྱོགས་ཆོས་དྲན་ལམ་ན་ཡོད་པའི་དབྱེ་བས་གསུམ་ཡོད་པས་སོ། ། གསུམ་པ་རྩོད་པ་སྤང་བ་ནི། གལ་ཏེ། སྒྲུབ་ངག་གི་ཡན་ལག་ཏུ་བསྒྲུབ་བྱ་བརྗོད་མི་དགོས་ན། ཚད་མ་ཀུན་ལས་བཏུས་སུ། རང་གིས་ངེས་བཞིན་གཞན་དག་ལ། ། ངེས་པ་སྐྱེད་པར་འདོད་པ་ཡིས། །
ཕྱོགས་ཆོས་དང་ནི་འབྲེལ་པ་དང༌། ། བསྒྲུབ་བྱ་བརྗོད་བྱ་གཞན་རྣམས་སྤང༌། ། ཞེས་ཚིག་གི་བསྡུ་བ་འཆད་པའི་སྐབས་སུ། ཟླས་དབྱེ་ཞེས་བྱ་བའི་མིང་ཅན་གྱི་ཚིག་གི་སྦྱོར་བ་བཤད་པ་དང་འགལ་ལོ། ། ཞེས་ཟེར་ན། དེ་དང་དེ་འགལ་བ་མེད་དེ། ཁོ་བོ་ཅག་ནི། ཕྱོགས་ཆོས་དང་ནི་འབྲེལ་པ་ཡིས། ། བསྒྲུབ་བྱ་ཞེས་དེའི་སྐྱེས་བུའི་ནང་ཚན་དུ་གྱུར་པའི་རྣམ་དབྱེ་གསུམ་པར་སྦྱར་ནས་འཆད་རྒྱུ་ཡིན་པའི་ཕྱིར་རོ། ། དེས་ན།
གཞུང་འདི་ལྟར། དེའི་སྐྱེས་བུ་ཡི་བསྡུ་བ་ཡི། ། ནང་ཚན་རྣམ་དབྱེ་གསུམ་པར་ནི། ། འཆད་ཕྱིར་འགལ་བ་ཡོད་མ་ཡིན། ། ཞེས་པའམ། ཡང་ན། གསུམ་པས་དེ་ཡི་སྐྱེས་བུ་ཡི། ། བསྡུ་བར་འཆད་ཕྱིར་འགལ་བ་མེད། ། ཅེས་བཏོན་ན་མི་འཁྲུལ་བ་ཡིན་ཏེ། དེའི་སྐྱེས་བུའི་ནང་ཚན་ན་རྣམ་དབྱེ་གསུམ་པ་ཡོད་པ་ཡིན་གྱི།
གསུམ་པ་དེའི་སྐྱེས་བུ། ཞེས་པ་ལ་བརྗོད་བྱ་གང་ཡང་སྟོན་རྒྱུ་མེད་པའི་ཕྱིར་རོ། ། འོ་ན། ཚིག་གི་བསྡུ་བ་གཉིས་པོ་དེའི་ཁྱད་པར་ཅི་ཞེ་ན། སྨྲ་སྒོ་མཚོན་ཆ་ལས། ཚིག་བསྡུད་པའི་སྦྱོར་བ་བཅུ་བཤད་པའི་ནང་ན། དེའི་སྐྱེས་བུའི་བསྡུ་བ་ཞེས་དང༌། ཟླས་དབྱེ་བའི་བསྡུ་བ་ཞེས་བྱ་བ་གཉིས་འབྱུང་བ་ལས། དང་པོ་ལ་གསུམ་སྟེ། བྱེད་པའི་ཚིག་གི་དང༌།
ལས་འཛིན་པའི་དང༌། བ་གཉིས་པ་ཞེས་བྱ་བ་རྣམས་སོ། ། དང་པོ་བྱེད་ཚིག་ལ་བརྒྱད་ཡོད་པ་ལས། ཤིང་གིས། ཞེས་པ་ལྟ་བུའི་རྣམ་དབྱེ་གསུམ་པའོ། ། ཟླས་དབྱེ་ཞེས་བྱ་བ་ནི་ཇི་སྐད་དུ། དེ་ལྟར་འདི་དང་ཡང་འདི་དང༌། ། ཞེས་པ་དང༌། རྣམ་པ་ཐམས་ཅད་མཁྱེན་ཉིད་དང༌། ། ཞེས་པ་ལྟ་བུའོ། །
དེ་སྐད་དུ་ཡང་སྨྲ་སྒོ་ལས། འདས་མ་ཐག་དང་གཞན་དག་དང༌། ། ལན་གྲངས་གཞན་ལ་སྦྱོར་བྱེད་པ། ། ཟླས་དབྱེ་བ་ཞེས་བརྗོད་པ་ཡིན། ། ཞེས་དང༌། དེ་ཡི་སྐྱེས་བུ་གསུམ་ཡིན་ཏེ། ། བྱེད་པའི་ཚིག་དང་ལས་འཛིན་དང༌། ། བ་གཉིས་པ་ཞེས་བྱ་བའོ། ། ཞེས་གསུངས་སོ། ། གཞུང་གི་དོན་དཔྱིས་ཕྱིན་པ་དེ་ལྟ་མོད་ཀྱི།
དཀའ་བའི་གནས་སོ་ན་གནས་པ་ཡིན་ཏེ། ཕྱོགས་ཆོས་དང་འབྲེལ་པས་བསྒྲུབ་བྱ་བརྗོད་པར་བྱ་བ་ཡིན་ན། བསྒྲུབ་བྱ་མི་བརྗོད་པར་འགལ་བའི་ཕྱིར། སྙམ་དུ་དོགས་པས་སོ། ། དེའི་ལན་ལ། གཞུང་འདི་ཉིད་དང་བསྟུན་ནས་བཤད་པ་དང༌། རང་དགར་བཤད་པའོ། ། དང་པོ་ནི། ཕྱོགས་ཆོས་དང་ནི་འབྲེལ་པ་ཡིས། བསྒྲུབ་བྱ་བརྗོད་པར་བྱ་བ་ཡིན་གྱི།
གཞན་ཉེར་སྦྱོར་དང་མཇུག་བསྡུད་སོགས་ཀྱིས་བསྒྲུབ་བྱ་བརྗོད་པ་ནི་སྤང་བར་བྱ་བའོ། ། ཞེས་པའི་དོན་ཡིན་ལ། འདི་ཡང༌། ཤུགས་ཀྱི་གོ་བྱ་ལ་བརྗོད་བྱའི་མིང་གིས་བཏགས་པའོ། ། གཉིས་པ་ནི། རྩོད་པ་དེའི་ལན་དུ། བསྒྲུབ་བྱ་བརྗོད་ཀྱང་སྒྲུབ་བྱེད་ཀྱི། ། ཡན་ལག་མིན་པས་འགལ་བ་མེད། ། ཅེས་བཤད་པས་ཆོག་པ་ཡིན་ཏེ། རྒོལ་བས་དང་པོར་བསྒྲུབ་བྱ་ཚིག་གིས་ཟིན་པར་བརྗོད་ནས།
དེའི་སྒྲུབ་བྱེད་ཕྱོགས་ཁྱབ་གཉིས་བརྗོད་དགོས་པའི་ཕྱིར་རོ། ། གཞན་རྣམས་སྤང་ཞེས་པ། ཉེར་སྦྱོར་དང་མཇུག་བསྡུད་ནི། རྒོལ་བས་གནས་སྐབས་གང་དུ་ཡང་བརྗོད་པར་བྱ་བ་མ་ཡིན་པའོ། ། གསུམ་པ་བྱེད་ལས་ནི། སྒྲུབ་པའི་ངག་བཀོད་པའི་འབྲས་བུ་ནི་རྗེས་དཔག་སྐྱེད་པ་ཡིན་ཏེ། དེས་ཚུལ་གསུམ་དྲན་ལམ་དུ་འཕེན་པའི་ཕྱིར་རོ། ། གཉིས་པ་སྒྲུབ་པ་ལྟར་སྣང་ལ་གཉིས་ལས། མཚན་ཉིད་ནི། སྒྲུབ་བྱེད་ཡང་དག་མ་ཡིན་པ་སྟེ་གཏན་ཚིགས་ལྟར་སྣང་བརྗོད་བྱར་བྱས་ནས་སྒྲུབ་པའི་ངག་ཏུ་བཀོད་པའོ། །
གཉིས་པ་དབྱེ་བ་ནི། དོན་སྐྱོན་ཅན་གྱི་དང༌། བློ་སྐྱོན་ཅན་དང༌། སྒྲ་སྐྱོན་ཅན་གྱི་དབྱེ་བ་ཡིས་སྒྲུབ་པ་ལྟར་སྣང་དེའང་རྣམ་པ་གསུམ་མོ། ། གཉིས་པ་སུན་འབྱིན་བཤད་པ་ལ་གཉིས་ཏེ། ཡང་དག་དང༌། ལྟར་སྣང་ངོ༌། ། དང་པོ་ལ་གཉིས་ལས། མཚན་ཉིད་ནི། གཞན་གྱི་དམ་བཅའ་དང་སྒྲུབ་བྱེད་ཀྱི་སྐྱོན་ལ་སྐྱོན་དུ་བརྗོད་པའི་སྒོ་ནས་ལོག་རྟོག་སེལ་ནུས་ཀྱི་ངག་གོ །
གཉིས་པ་དབྱེ་བ་ནི། ཡུལ་དང༌། ངོ་བོ་དང༌། བརྗོད་ཚུལ་གྱི་སྒོ་ནས་སུན་འབྱིན་རྣམ་པ་གསུམ་མོ། ། དེ་ལ་ཡུལ་ནི། མཚན་ཉིད་ཀྱི་དང༌། གཏན་ཚིགས་ཀྱི་དང༌། བསྒྲུབ་བྱའི་སྐྱོན་གསུམ་མོ། ། དང་པོ་ནི། རང་རང་གི་མཚན་གཞི་ལ་ལྟོས་ནས་མ་ཁྱབ་པ་དང༌།
ཁྱབ་ཆེས་པ་དང༌། མི་སྲིད་པའོ། ། གཉིས་པ་ནི། ཚུལ་གསུམ་མ་ཚང་བའོ། ། གསུམ་པ་ནི། རྒོལ་བས་དཔག་འདོད་མེད་པ་དང༌། ཕྱི་རྒོལ་གྱི་མ་གྲུབ་བསལ་ཞུགས་པའོ། ། གཉིས་པ་ངོ་བོའི་སྒོ་ནས་དབྱེ་ན། དོན་སྐྱོན་ལ་དང༌། བློ་སྐྱོན་ལ་དང༌།
སྒྲ་སྐྱོན་ལ་སྐྱོན་དུ་བརྗོད་པ་གསུམ་མོ། ། གསུམ་པ་བརྗོད་ཚུལ་གྱི་སྒོ་ནས་དབྱེ་ན། རྣལ་མར་བརྗོད་པ་དང༌། ཐལ་བར་བརྗོད་པ་གཉིས་སོ། ། གཉིས་པོའི་ཁྱད་པར་ལ། རྣལ་མ་ཞེས་པ་ནི་རང་རྒྱུད་ཡིན་ལ། སྤྱིར་རང་རྒྱུད་ལ་གཉིས་ཏེ། བསྒྲུབ་བྱ་སྒྲུབ་པའི་དང༌། དགག་བྱ་འགོག་པའི་འོ། ། དང་པོ་ནི།
གོང་དུ་བཤད་ཟིན་པ་དེ་ཉིད་ཡིན་ལ། གཉིས་པ་ལ། སྒྲུབ་པའི་ངག་ཏུ་མ་བཀོད་པ་དང༌། བཀོད་པའོ། ། དང་པོ་ནི། རྒོལ་བས་སྒྲ་རྟག་པར་དམ་བཅས་པ་ལ། ཕྱིར་རྒོལ་བས་སྒྲ་ཆོས་ཅན། རྟག་པ་མ་ཡིན་ཏེ། བྱས་པའི་ཕྱིར། ཞེས་པ་དང༌།
གཉིས་པ་ནི། ཕྱིར་རྒོལ་བས། གང་བྱས་ན་རྟག་པ་མ་ཡིན་པས་ཁྱབ། དཔེར་ན་བུམ་པ་བཞིན། སྒྲ་ཡང་བྱས་སོ། ། ཞེས་བཀོད་པ་ལྟ་བུའོ། ། འོ་ན། འདི་བསྒྲུབ་བྱ་སྒྲུབ་པའི་རང་རྒྱུད་དང་ཁྱད་པར་ཅི་ཞེ་ན། ཁྱད་པར་ནི་རྣམ་པ་དུ་མར་ལྟ་སྟེ། ངག་འགོད་པ་པོའི་ཁྱད་པར་ལས་ནི།
རྒོལ་བས་བཀོད་པ་དང༌། ཕྱིར་རྒོལ་བས་བཀོད་པའོ། ། རྟགས་ཀྱི་ཁྱད་པར་ནི། ཕྱོགས་ཀྱི་ཆོས་སུ་སོང་བ་དང་མ་སོང་བའོ། ། ཆོས་ཅན་གྱི་ཁྱད་པར་ལས་ནི། ཤེས་འདོད་ཆོས་ཅན་དུ་སོང་བ་དང་མ་སོང་བའོ། ། ཆོས་ཀྱི་ཁྱད་པར་ལས་ནི། ཆོས་ཅན་དང་ཆོས་ཀྱི་ཚོགས་པ་དེ་ལ་ངོ་བོའི་དོན་སོགས་ཆོས་ལྔ་ཚང་བ་དང་མ་ཚང་བའོ། ། ཀུན་སློང་གི་ཁྱད་པར་ལས་ནི། བསྒྲུབ་བྱ་སྒྲུབ་པ་དང༌།
དགག་བྱ་འགོག་པའི་བསམ་པ་ཅན་ནོ། ། དེའི་ཕྱིར་འདི་སྒྲུབ་པའི་ངག་ཏུ་བཀོད་ཀྱང༌། ཡང་དག་མ་ཡིན་ཏེ། བརྗོད་བྱའི་དོན་ལ་ཚུལ་གསུམ་མ་ཚང་བའི་ཕྱིར། འདི་སུན་འབྱིན་གྱི་སྒྲུབ་ངག་ཏུ་བཀོད་ཀྱང༌། སྒྲུབ་པའི་ཐལ་བ་དང་མཚུངས་པ་མ་ཡིན་ཏེ། དེ་ལ་ནི་ཐལ་བའི་དམ་བཅའ་བརྗོད་པའི་ཚེ། ཆོས་ཅན་གྱི་སྟེང་དུ་ཆོས་ལ་ཤེས་འདོད་ཞུགས་པའི་ཕྱིར་དང༌། དེའི་དངོས་དོན་ལ་ཚུལ་གསུམ་མ་ཚང་ཡང༌། བཟློག་དོན་ལ་ཚུལ་གསུམ་ཚང་བའི་ཕྱིར་དང༌།
དེ་ལྟ་ན་ཡང༌། འདི་སུན་འབྱིན་ཡང་དག་ནི་ཡིན་ཏེ། དགག་བྱ་འགོག་ནུས་ཀྱི་རྟགས་ཁྱབ་ཚད་མས་གྲུབ་པའི་ཕྱིར་རོ། ། དེ་ལྟར་བཤད་པ་ན། འབྲས་བུ་རྗེས་དཔག་སྐྱེད་བྱེད་ཅེས་བྱ་བ་དེ་འདི་ལ་མེད་པས། སྒྲུབ་ངག་ཏུ་བཀོད་མ་བཀོད་གཉིས་ཁྱད་པར་ཅི་ཡང་ཡོད་པ་མ་ཡིན་ནོ། ། གཉིས་པ་སུན་འབྱིན་ལྟར་སྣང་ལ་གཉིས་ལས། མཚན་ཉིད་ནི། གཞན་གྱི་དམ་བཅའ་དང༌། སྒྲུབ་བྱེད་ཀྱི་སྐྱོན་ལ་སྐྱོན་དུ་མི་བརྗོད་པའམ།
སྐྱོན་མིན་ལ་དེར་བརྗོད་པ་གང་རུང་གི་ངག་གོ ། དབྱེ་བ་ལ་གཉིས་ལས། གཞན་ལུགས་དགག་པ་ནི། མུ་སྟེགས་བྱེད་དང༌། བོད་འགའ་ཞིག་གྲངས་ངེས་བྱེད་མོད། དེ་མི་འཐད་དེ། ཇི་སྐད་དུ། ལོག་པའི་ལན་ལ་མཐའ་མེད་ཕྱིར། དེ་དག་འདིར་ནི་སྤྲོ་བྱ་མིན། ། ཞེས་གསུངས་སོ། །
གཉིས་པ་རང་ལུགས་ནི། རྩ་བའི་དབྱེ་བ་གཉིས་སུ་འདུས་པ་ཡིན་ཏེ། རྩོད་རིགས་ལས། ཕྱིར་རྒོལ་ཚར་བཅད་ཀྱི་གནས་ལ་སྐྱོན་མི་བརྗོད་པ་དང༌། སྐྱོན་མིན་བརྗོད་པ་གཉིས་སུ་གྲངས་ངེས་པར་བཤད་པའི་ཕྱིར། ཡན་ལག་གི་དབྱེ་བ་ནི་བསམ་གྱིས་མི་ཁྱབ་བོ། ། ཞིབ་མོར་བཤད་ན། རྩོད་རིགས་ལས་འབྱུང་བ་དེ་ནི། སྐྱོན་མེད་ལ་སྐྱོན་བརྗོད་མི་བརྗོད་གཉིས་ཀྱི་དབང་དུ་མཛད་ལ། འདིར་ནི་སྐྱོན་ཅན་ལ་སྐྱོན་བརྗོད་མི་བརྗོད་གཉིས་ཀྱི་དབང་དུ་མཛད་པས།
འཆད་ཚུལ་དམིགས་ཕྱེད་པར་བྱའོ། ། གསུམ་པ་བརྗོད་ཚུལ་གྱི་དབྱེ་བ་ནི། གཞན་དོན་རྗེས་དཔག་བརྗོད་པའི་ཚུལ་ལ། རང་རྒྱུད་དང་ཐལ་འགྱུར་གཉིས་སུ་འགྱུར་བ་ཡིན་ཏེ། བསྒྲུབ་བྱ་སྒྲུབ་པའི་དང༌། དགག་བྱ་ཚིག་གིས་ཟིན་པར་འགོག་པའི་གཞན་དོན་རྗེས་དཔག་གཉིས་འབྱུང་བའི་ཕྱིར། དེའི་ནང་ནས་རང་རྒྱུད་ནི་བཤད་ཟིན་པ་ཡིན་ཏེ། གོང་དུ། མཚན་ཉིད་དང་ངག་འགོད་ཚུལ་སོགས་ཀྱི་སྒོ་ནས་རྒྱས་པར་བཤད་ཟིན་པའི་ཕྱིར། གཉིས་པ་ཐལ་འགྱུར་བཤད་པ་ལ་གཉིས་ཏེ།
ཐལ་བའི་རྣམ་གཞག་དང༌། ལན་འདེབས་པའི་ཚུལ་ལོ། ། དང་པོ་ལ། དགག གཞག སྤང་གསུམ་ལས། དང་པོ་ལ། ཕྱོགས་སྔ་མ་ནི། བོད་གངས་ཅན་གྱི་རྟོག་གེ་བ་དག ཐལ་འགྱུར་དུ་བཀོད་ཚད་ལ་རྩ་བའི་དབྱེ་བ་བཞི་ལས།
ཡན་ལག་གི་དབྱེ་བ་བཅུ་བཞིའོ། ། ཞེས་དེ་ལྟར་འདོད་དོ། ། དེ་ཡང་འདི་ལྟར། རྟགས་ཁྱབ་གཉིས་ཀ་མ་གྲུབ་པ་དང༌། རྟགས་འབའ་ཞིག་མ་གྲུབ་པ་དང༌། ཁྱབ་པ་འབའ་ཞིག་མ་གྲུབ་པ་དང༌། གཉིས་ཀ་གྲུབ་པ་སྟེ་རྩ་བའི་དབྱེ་བ་བཞིའོ། ། བཞི་པ་དེ་ལའང་བཞི་སྟེ། གཉིས་ཀ་ཚད་མས་གྲུབ་པ་དང༌།

གཉིས་ཀ་ཁས་བླངས་ཀྱིས་དང༌། རྟགས་ཚད་མས་ཁྱབ་པ་ཁས་བླངས་ཀྱིས་དང༌། རྟགས་ཁས་བླངས་ཁྱབ་པ་ཚད་མས་གྲུབ་པའོ། ། དེ་ལྟར་བཞིའི་ནང་ནས། དང་པོ་ལ། ཐལ་ཆོས་ལ་ཁས་བླངས་ཀྱི་བསལ་བ་ཞུགས་པ་དང༌། བསལ་བ་ཡེ་མེད་གཉིས། ཕྱི་མ་གསུམ་པོ་རེ་རེ་ལ་ཡང༌། ཐལ་ཆོས་ལ་ཚད་མའི་བསལ་བ་དང༌། ཁས་བླངས་ཀྱི་བསལ་བ་དང༌། བསལ་བ་ཡེ་མེད་གསུམ་གསུམ་དུ་ཕྱེ་བས་དགུ་སྟེ།
དེ་ལྟར་ན་བཅུ་བཞིའོ། ། བཅུ་བཞི་པོ་དེ་ལ། ལན་གྱིས་བཟློག་པར་ནུས་པ་དང༌། མི་ནུས་པའི་དབྱེ་བ་ལས། ཡང་དག་བདུན་དང༌། ལྟར་སྣང་བདུན་ནོ། ། ཡང་དག་བདུན་པོ་དེ་ལ། སྔ་མ་དྲུག་དང༌། བདུན་པའི་ཕྱེད་ཆོས་ཅན་གཞི་མ་གྲུབ་པ་དེས་མི་འཕེན་ལ། བདུན་པ་རྟགས་ཁས་བླངས།
ཁྱབ་པ་ཚད་མ། དམ་བཅའ་ཚད་མས་བསལ་བ། དེ་འདྲ་དེའི་ཕྱེད་ཆོས་ཅན་གཞི་གྲུབ་པ་དེས་སྒྲུབ་བྱེད་འཕེན་པ་ཡིན་ཏེ། ཟློག་པ་ལ་ཚུལ་གསུམ་ཚང་བའི་ཕྱིར། ཞེས་ཟེར་རོ། ། གཉིས་པ་དེ་དགག་པ་ལ་གཉིས་ཏེ། རྩ་བའི་དབྱེ་བ་བཞི་མི་འཐད་པ་དང༌། ཡན་ལག་གི་དབྱེ་བ་བཅུ་བཞི་མི་འཐད་པའོ། ། དང་པོ་ནི། ཐལ་འགྱུར་དུ་བཀོད་ཚད་ཀྱི་རྩ་བའི་དབྱེ་བ་བཞིར་གྲངས་ངེས་པ་མི་འཐད་དེ།
རང་རྒྱུད་ལ་ཡང༌། རྟགས་འབའ་ཞིག་མ་གྲུབ་པ་ལ་སོགས་པ་བཞིའི་གྲངས་ངེས་བྱེད་རིགས་པར་ཐལ་བ་མཚུངས་པའི་ཕྱིར་དང༌། རྟགས་མེད་པ་སྟེ་མ་གྲུབ་པ་བཞིར་བྱས་པ་ལ། ཁྱབ་པ་གྲུབ་མ་གྲུབ་གཉིས་སུ་ཕྱེ་བའི་གྲངས་ངེས་བྱེད་པ་ནི་ལུང་རིགས་དང་འགལ་བའི་ཕྱིར་དང༌། སྡེ་བདུན་ནས་མ་བཤད་པའི་ཐལ་འགྱུར་ལྟར་སྣང་གི་གྲངས་ངེས་དེ་དག་ནི། མུ་སྟེགས་ཀྱིས་བརྟགས་པའི་ལྟག་ཆོད་ཀྱི་གྲངས་ངེས་ལྟར་ཧ་ཅང་ཐལ་བས། གྲངས་ངེས་པ་དེ་དག་མི་རུང་བའི་ཕྱིར་རོ། ། རང་རྒྱུད་ལ་མཚུངས་པར་ཐལ་བ་འདོད་མི་ནུས་པ་ནི། གཞུང་ལས་རང་རྒྱུད་སྲིད་ཚད། འགལ།
མ་ངེས། མ་གྲུབ་གསུམ་དང༌། ཡང་དག་སྟེ་བཞིར་བསྡུས་པ་ཡིན་གྱི། ཁྱེད་ཀྱིས་བརྟགས་པ་དེ་དང་མཐུན་པར་བཤད་པ་མེད་པའི་ཕྱིར། གཏན་ཚིགས་གཉིས་པ་དེའི་ཤེས་བྱེད་ཀྱང༌། རྟགས་མེད་ན་ཁྱབ་པ་མེད་ཅེས་པའི་དོན་མ་ཡིན་ཏེ། རྟགས་མེད་ཀྱང༌། ལྡོག་ཁྱབ་གྲུབ་པ་དུ་མ་མཐོང་བའི་ཕྱིར་དང༌། གྲགས་ཚོད་ལྟར་ན། ཚད་མས་མ་དམིགས་ན་མེད་པས་མ་ཁྱབ་པར་ཡང་ཐལ་བའི་ཕྱིར་རོ། །
འོ་ན་ཅི་ཞེ་ན། ཁྱབ་པ་གྲུབ་ཀྱང༌། རྟགས་མ་གྲུབ་ན། མ་གྲུབ་པའི་ཐལ་འགྱུར་དུ་སོང་བས་ན། རྟགས་མ་གྲུབ་པ་གཅིག་པུར་བསྡུས་པས་ཆོག་པ་ཡིན་ཏེ། མ་གྲུབ་པའི་ཐལ་འགྱུར་ལྟར་སྣང་གི་འཇོག་བྱེད་ནི་རྟགས་མ་གྲུབ་པ་ཉིད་ཡིན་པའི་ཕྱིར་ཞེས་པའོ། ། གཉིས་པ་ནི། ཐལ་འགྱུར་དུ་བཀོད་ཚད་ཀྱི་ཡན་ལག་གི་དབྱེ་བ་བཅུ་བཞིར་གྲངས་ངེས་པ་མ་ཡིན་ཏེ། ལྟར་སྣང་བདུན་གྱི་གྲངས་ངེས་མི་འཐད། ཡང་དག་བདུན་གྱི་གྲངས་ངེས་ཀྱང་མི་འཐད་པའི་ཕྱིར་རོ། །
ཇི་ལྟར་ཞེ་ན། དང་པོའི་སྒྲུབ་བྱེད་གཞུང་ཉིད་དང་སྦྱར་བ་དང༌། གཉིས་པའི་སྒྲུབ་བྱེད་ཁ་བསྐང་བའོ། ། དང་པོ་ནི། མ་གྲུབ་པའི་ཐལ་འགྱུར་ལ་གཉིས་སུ་ཕྱེ་བ་ནི་ལྟར་སྣང་གི་གྲངས་ངེས་བྱེད་པའི་ཚེ། ལྷག་པ་དང་དོན་མེད་པ་ཡིན་ཏེ། ཁྱབ་པ་མ་གྲུབ་པའི་ཐལ་འགྱུར་ཡིན་པ་ཙམ་གྱིས་མ་གྲུབ་པའི་ཐལ་འགྱུར་དུ་འཇོག་མི་ནུས་པའི་ཕྱིར་དང༌། དེ་མ་ངེས་པའི་ཐལ་འགྱུར་གྱི་འཇོག་བྱེད་ཡིན་ན་ནི། འགལ་བའི་ཐལ་འགྱུར་ཡང་མ་ངེས་པའི་ཐལ་འགྱུར་དུ་ཐལ་བའི་ཕྱིར་དང༌། མ་གྲུབ་པའི་གཏན་ཚིགས་ལའང༌།
རྟགས་མ་གྲུབ་པ་དང༌། ཁྱབ་པ་མ་གྲུབ་པ་གཉིས་སུ་འབྱེད་པར་ཐལ་བ་མཚུངས་པའི་ཕྱིར་དང༌། ཁྱེད་ཀྱི་གྲངས་ངེས་དེར། འགལ་བའི་ཐལ་འགྱུར་ལྟར་སྣང་ཆད་པའི་ཕྱིར་དང༌། རྟགས་འབའ་ཞིག་མ་གྲུབ་པའི་ཐལ་འགྱུར་ཡིན་པ་ཙམ་གྱིས་དེར་བཞག་ནུས་ན་ནི། མ་ངེས་པའི་ཐལ་འགྱུར་རྣམས་ཀྱང༌། འགལ་བའི་ཐལ་འགྱུར་དུ་ཐལ་བའི་ཕྱིར་དང༌། རྟགས་མེད་པ་གཞིར་བྱས་ལ། ཁྱབ་པ་གྲུབ་པ་དང༌། མ་གྲུབ་པའི་ཐལ་འགྱུར་གཉིས་སུ་འབྱེད་པ་ནི་འཁྲུལ་བའི་ཕྱིར།
དཔེར་ན། སྲོག་ཆད་ན་དབང་པོ་གཞན་ཡོད་མེད་འདྲ་བ་བཞིན་ནོ། ། དེས་ན་ཐལ་འགྱུར་ལྟར་སྣང་གི་གྲངས་ངེས་དེ་མི་འཐད་དོ། ། གཉིས་པ་ནི། གཞུང་འདི་ལྟར། གྲུབ་པ་གཉིས་སུ་ཕྱེ་བ་ལྷག ། འབྲས་རང་མ་དམིགས་ཐལ་འགྱུར་ཆད། ། རྟགས་གྲུབ་ཁྱབ་པ་མེད་པ་འཁྲུལ། ། ཁས་བླངས་བསལ་བ་མི་རུང་ངོ༌། ། ཞེས་པ་ཐལ་འགྱུར་ཡང་དག་ལ་བདུན་གྱི་གྲངས་ངེས་མི་འཐད་དེ།
ཐལ་འགྱུར་ཡང་དག་ལ། རྟགས་ཁྱབ་གཉིས་ཀ་ཁས་བླངས་ཀྱིས་གྲུབ་པ་དང་ཚད་མས་གྲུབ་པ། རྟགས་ཚད་མ། ཁྱབ་པ་ཁས་བླངས་ཀྱིས་གྲུབ་པ་ཞེས་བྱ་བ་གསུམ་དུ་འབྱེད་པ་འདི་གཞུང་ལས་མ་བཤད་ཅིང༌། རིགས་པས་མི་འཐད་པའི་ཕྱིར་དང༌། ཐལ་འགྱུར་ཡང་དག་ཇི་སྙེད་པ། འབྲས་རང་མ་དམིགས་པའི་ཐལ་འགྱུར་གསུམ་དུ་བསྡུས་ནས་འཆད་དགོས་པ་དེ་ཆད་པའི་ཕྱིར་དང༌། རྟགས་ཁས་བླངས་ཀྱིས་གྲུབ་པ་གཞིར་བྱས་པ་ལ། ཁྱབ་པ་ཚད་མས་གྲུབ་མ་གྲུབ་གཉིས་སུ་འབྱེད་པ་འཁྲུལ་པའི་ཕྱིར་དང༌། གཞལ་བྱའི་གནས་དང་པོ་གཉིས་ལ་དཔྱོད་པའི་སྐབས་སུ།
ཁས་བླངས་ཀྱི་བསལ་བས་བསལ་བའི་གོ་ཆོད་ན། སྡེ་བདུན་མཛད་པའི་གཞུང་གི་བསལ་བ་འཆད་པའི་སྐབས་ཀྱི་ལེགས་བཤད་མཐའ་དག་ཆུད་བསན་བར་འགྱུར་བའི་ཕྱིར། དེ་དག་གི་ཤེས་བྱེད་ཀྱང༌། ཐལ་འགྱུར་ཡང་དག་ཏུ་འཇོག་པ་ལ། རྟགས་ཁས་བླངས་ཤིང༌། ཐལ་བའི་ལོག་ཕྱོགས་དང༌། ཁྱབ་པ་འགྲུབ་བྱེད་ཀྱི་ཚད་མ་ཡོད་པ་ཙམ་གྱིས་ཆོག་པའི་ཕྱིར་དང༌། རྟགས་ཁས་བླངས་ཀྱིས་གྲུབ་ཀྱང༌། ཁྱབ་པ་ཚད་མས་མ་གྲུབ་ན། འགལ་བ་དང༌།
མ་ངེས་པ་གང་རུང་ལས་མ་འདས་པའི་ཕྱིར་དང༌། འབྲས་རང་མ་དམིགས་པའི་མཚན་ཉིད་གསུམ་པོ་གང་རུང་མ་ཚང་བའི་ཐལ་འགྱུར་ནི། ཐལ་འགྱུར་ལྟར་སྣང་ལས་མ་འདས་ཏེ། དེ་གསུམ་གང་རུང་གི་མཚན་ཉིད་མ་ཚང་བའི་གཏན་ཚིགས་ནི་ལྟར་སྣང་ཁོ་ནར་ངེས་པ་བཞིན། ཡང༌། ཁས་བླངས་ཀྱི་བསལ་བས་ཐལ་འགྱུར་གྱིས་བསལ་བའི་གོ་ཆོད་ན། གྲངས་ཅན་གྱིས་སྒྲ་རྟག་པར་སྟོན་པའི་བསྟན་བཅོས་ལུང་ཚད་མར་ཁས་བླངས་པ་ལ། སངས་རྒྱས་པས། སྒྲ་ཆོས་ཅན། མི་རྟག་པར་ཐལ།
བྱས་པའི་ཕྱིར། ཞེས་འཕངས་པ་འདི་ཡང་ཐལ་བ་ཡང་དག་ཏུ་འགྱུར་ཏེ། རྟགས་ཁྱབ་གཉིས་ཀ་ཚད་མས་གྲུབ་ཅིང༌། ཐལ་ཆོས་ལ་ཁས་བླངས་ཀྱི་བསལ་བ་ཞུགས་པའི་ཕྱིར། དེ་འདོད་མི་ནུས་ཏེ། ཇི་སྐད་དུ། བསྟན་བཅོས་དང་འགལ་བརྗོད་ན་ཡང༌། གནོད་པ་མ་ཡིན། ཞེས་གསུངས་པ་དང་འགལ་བས་སོ། ། གཞན་ཡང༌།
ཁྱོད་ལྟར་ན། ཐལ་འགྱུར་དེ་ལ་འདོད་ལན་བཏབ་པའི་ཚེ། བསལ་བ་སྟོན་ཚུལ་ཇི་ལྟ་བུ། སྒྲ་མི་རྟག་པ་ཡིན་ན་རྟག་པ་ཡིན་པར་འགལ་ལོ། ། ཞེས་ཟེར་ན། དེ་འདྲ་དེ་ནི་སྒྲ་རྟག་པ་ལ་བསལ་བ་སྟོན་ཚུལ་དུ་སོང་བ་ཡིན་གྱི། ཅིག་ཤོས་ལ་དེར་མ་སོང་ངོ༌། ། གལ་ཏེ་སྒྲ་རྟག་པ་ཡིན་ན་སྒྲ་མི་རྟག་པར་འགལ་ལོ། ། ཞེས་འདོན་ན་ནི། མི་འཐད་དེ།
དེ་ལྟར་སྟོན་པའི་ལུང་གིས་ཀྱང་མི་གནོད། ལུང་དོན་གྱིས་ཀྱང་མི་གནོད་པའི་ཕྱིར་ཏེ། ལུང་དེ་ནི་དཔྱད་པས་མ་དག་ལ། ལུང་དོན་ནི་ཚད་མས་མི་འགྲུབ་པའི་ཕྱིར་རོ། ། གཉིས་པ་རང་ལུགས་གཞག་པ་ལ་གཉིས་ཏེ། ཐལ་འགྱུར་ཡང་དག་དང༌། ལྟར་སྣང་ངོ༌། ། དང་པོ་ལ་མཚན་ཉིད་ནི། གཞན་གྱིས་ཁས་བླངས་པའི་འདོད་པ་རྟགས་སུ་བརྗོད་ནས། མི་འདོད་པའི་བསྒྲུབ་བྱ་འཕེན་པའོ། །
གཞུང་དུ། སྒྲུབ་ཅེས་པ། འཕེན་ཞེས་པར་བསྒྱུར་ན་བདེ་བ་ཡིན་ཏེ། གཞན་གྱིས་མི་འདོད་པ་སྒྲུབ་པ་ནི་རང་རྒྱུད་ལ་ཡོད་པ་ཡིན་གྱི། ཐལ་འགྱུར་ལ་མེད་པའི་ཕྱིར་དང༌། འགྲེལ་པར་བསྒྲུབ་བྱ་ལ་འབྲུ་མནན་པས་ཡི་གེ་མ་མཐུན་པའི་ཕྱིར། གཉིས་པ་དབྱེ་བ་ལ་གསུམ་སྟེ། སྒྲུབ་བྱེད་འཕེན་པ་དང༌། མི་འཕེན་པ་དང༌། དེ་དག་གི་དབྱེ་བ་དཔེར་བརྗོད་པའོ། །
དང་པོ་ལ། བསྒྲུབ་བྱ་བརྗོད་པའི་དང༌། སྒྲུབ་བྱེད་བརྗོད་པའི་ཐལ་འགྱུར་རོ། ། དང་པོ་སྐབས་ཀྱི་དོན་མ་ཡིན་པས་བཏང་སྙོམས་སུ་བཞག་ནས། གཉིས་པ་ལ་གསུམ་ལས། མཚན་ཉིད་ནི། སྒྲུབ་པའི་ཐལ་འགྱུར་གང་ཞིག ཆོས་གསུམ་ལྡན་ནོ། ། དེ་ཡང་སྒྲུབ་པ་ཞེས་པ་ནི། སྒྲུབ་ངག་ཏུ་བཀོད་པའོ། །
ཆོས་གསུམ་ནི། རྟགས་སྔ་རྒོལ་གྱི་བདེན་ཞེན་གྱིས་ཁས་བླངས་པ། ལྡོག་ཁྱབ་ཚད་མས་གྲུབ་པ། གཞི་གྲུབ་ཅིང༌། དམ་བཅའ་ལ་ཚད་མའི་བསལ་བ་ཞུགས་པའོ། ། མཚན་གཞི་ནི། སྔ་རྒོལ་སྒྲ་རྟག་པར་ཁས་ལེན་ཞིང༌། སྒྲ་བྱས་པ་ཡིན་པ་དང༌། བྱས་མི་རྟག་གི་འབྲེལ་པ་ཚད་མས་ཤེས་པའི་ངོར། གང་རྟག་ན་མ་བྱས་པས་ཁྱབ།
དཔེར་ན་ནམ་མཁའ་བཞིན། སྒྲ་ཡང་རྟག་པར་རྒོལ་བས་ཁས་བླངས་སོ། ། ཞེས་པ་ལྟ་བུའོ། ། གཉིས་པ་བཟློག་ན་སྒྲུབ་པའི་ངག་ཏུ་འགྱུར་བའི་འཐད་པ་ནི། མཚན་གཞི་གཟུང་མ་ཐག་པ་དེ་ཆོས་ཅན། དངོས་སུ་བསྒྲུབ་བྱ་སྒྲུབ་པའི་ངག་གམ། སུན་འབྱིན་གྱི་ཟླས་ཕྱེ་བའི་སྒྲུབ་ངག་མ་ཡིན་ཀྱང༌། སྤྱིར་སྒྲུབ་ངག་ཡང་དག་ཡིན་ཏེ། བཟློག་ན་སྒྲུབ་པའི་ངག་གི་མཚན་ཉིད་ཡོད་པའི་ཕྱིར་ཏེ། སྒྲུབ་པའི་ངག་ཏུ་བཀོད་པ་གང་ཞིག
རྒོལ་བ་རང་གི་ཚད་མས་མཐོང་བའི་ཚུལ་གསུམ་སྐབས་སུ་བབ་པའི་རྒོལ་བ་གཞན་གྱི་དྲན་ལམ་དུ་གསལ་བར་སྟོན་པའི་ངག་སྐྱོན་མེད་ཡིན་པའི་ཕྱིར། གསུམ་པ་ཐལ་བའི་ངག་རང་རྒྱུད་འཕེན་པའི་ཚུལ་ལ་གཉིས་ལས། གཞན་ལུགས་དགག་པ་ནི། གལ་ཏེ་འོ་ན། ཐལ་བའི་ཁྱབ་པས་རང་རྒྱུད་ཀྱི་ཁྱབ་པ་འཕེན་མོད། རང་རྒྱུད་ཀྱི་ཕྱོགས་ཆོས་ཐལ་བའི་ངག་གང་གིས་འཕེན་ཞེ་ན། ལོ་ཙྪ་བ་ཆེན་པོ་སོགས་ཁ་ཅིག ཐལ་བའི་ཆོས་ཟློག་པས། སྒྲུབ་པའི་ངག་གི་ཕྱོགས་ཆོས་ཉིད་འཕེན་པ་ཡིན་ཏེ། ཐལ་བའི་སྒྲུབ་ངག་འགོད་པའི་ཚུལ་འདི་ལྟར།
གང་མེ་མེད་ན་དུ་བ་མེད་པས་ཁྱབ། དཔེར་ན་ཆུ་ཀླུང་བཞིན་དུ་ལྡན་གྱི་ལ་ལའང་མེ་ཡོད་པར་ཁས་བླངས་པས་དུ་བ་མེད་པར་ཐལ་ལོ། ། ཞེས་འགོད་པས་སོ། ། ཞེས་ཟེར་རོ། ། དེ་མི་འཐད་དེ། ཐལ་བའི་ངག་གི་དངོས་དོན་བཟློག་པས། རང་རྒྱུད་ཀྱི་ཕྱོགས་ཆོས་འཕེན་ན། ཐལ་བའི་སྦྱོར་བ་དང༌། དེས་འཕངས་པའི་རང་རྒྱུད་ཀྱི་སྦྱོར་བ་གཉིས་ཀ་སྐྱོན་མེད་ཡིན་པ་འཇིག་པའི་ཕྱིར་རོ། ། ཇི་ལྟར་ཞེ་ན།
ལ་ཆོས་ཅན། དུ་བ་མེད་པར་ཐལ། མེ་མེད་པའི་ཕྱིར། ཞེས་པ་ནི་ཐལ་འགྱུར་གྱི་དམ་བཅའ་ཡིན་ལ། དེ་འདྲ་དེ་སྒྲུབ་པའི་ཐལ་འགྱུར་གྱི་ཚིག་ཟུར་དུ་སྨོས་ན་ལྷག་པ་ཡིན་ཏེ། ཐལ་བའི་དམ་བཅའ་བརྗོད་པའི་ཕྱིར། དཔེར་ན། རང་རྒྱུད་ཀྱི་སྒྲུབ་པའི་ངག་གི་ཟུར་དུ། རང་རྒྱུད་ཀྱི་དམ་བཅའ་བརྗོད་ན་ལྷག་པ་བཞིན། ཡང༌།
ཐལ་འགྱུར་གྱི་དམ་བཅའ་བརྗོད་ན། དེས་འཕངས་པའི་བཟློག་དོན་ལ་ཡང་དམ་བཅའ་དངོས་སུ་བརྗོད་དགོས་ཏེ། དེ་ལྟར་ཐལ་བ་ལས། དུ་བ་ཡོད་པའི་ཕྱིར་ལ་ལ་མེ་ཡོད་དོ། ། ཞེས་བཟློག་དགོས་པས་སོ། ། གཉིས་པ་རང་ལུགས་ནི། སྒྲུབ་བྱེད་འཕེན་པའི་ཐལ་བའི་ངག་ལས། རང་རྒྱུད་ཀྱི་དོན་རྒོལ་བའི་བློ་ཡུལ་དུ་འཕེན་པ་ཡིན་ཏེ། སྐབས་ཀྱི་ཚུལ་གསུམ་དེར་འཕེན་པའི་ཕྱིར། དེ་འཕེན་ཀྱང༌།
ཇི་ལྟར་བཟློས་པ་བཞིན་འཕེན་དགོས་པ་མ་ཡིན་ཏེ། གཞན་དུ་ན། སྒྲ་རྟག་པར་ཁས་བླངས་སོ་ཞེས་པའི་རྟགས་བཟློག་པས། སྒྲ་མི་རྟག་པ་འཕེན་དགོས་ལ། དེ་ཡང་དེ་ལྟ་ན། ཕྱོགས་ཚིག་སྒྲུབ་ངག་གི་ཡན་ལག་ཏུ་ཐལ་བའི་ཕྱིར་རོ། ། དེས་ན། བཟློག་དོན་གྱི་ཕྱོགས་ཆོས་ཐལ་བའི་ངག་གི་ཤུགས་ལའམ། དོན་གྱིས་གོ་བ་ཞེས་བྱ་སྟེ། ཇི་སྐད་དུ།
དོན་གྱིས་དེ་ནི་འཇིག་བློར་འགྱུར། ། ཞེས་བཤད་པ་དང་ཆོས་མཚུངས་སོ། ། གཉིས་པ་སྒྲུབ་བྱེད་མི་འཕེན་པའི་ཐལ་འགྱུར་ཡང་དག་གི་མཚན་ཉིད་ནི། ཡང་དག་པའི་ཐལ་བ་གང་ཞིག བཟློག་དོན་ལ་ཚུལ་གསུམ་མི་འཕེན་པའོ། ། སྤྱིར་སྒྲུབ་བྱེད་འཕེན་པའི་ཐལ་འགྱུར་ལ་གཉིས་ཏེ། ཚུལ་གསུམ་ཚང་རུང་གི་སྒྲུབ་བྱེད་འཕེན་པ་དང༌། ཚང་ཟིན་པའི་སྒྲུབ་བྱེད་འཕེན་པའོ། ། དང་པོ་ནི། ཚུལ་གསུམ་མི་ཤེས་པའི་རྒོལ་བས་སྒྲ་རྟག་པར་ཁས་བླངས་པ་ལ།
མ་བྱས་པར་ཐལ་བ་འཕེན་པ་ལྟ་བུའོ། ། གཉིས་པ་ལ། དམ་བཅའ་བརྗོད་པ་དང༌། སྒྲུབ་བྱེད་བརྗོད་པ་གཉིས་ལས། དང་པོ་ནི། དེ་ཤེས་པའི་རྒོལ་བས་དེ་ལྟར་ཁས་བླངས་པ་ལ་དེར་ཐལ་བ་འཕེན་པ་ལྟ་བུའོ། ། གཉིས་པ་ལ་ནི་སྒྲུབ་པའི་ཐལ་འགྱུར་ཞེས་བྱ་ལ། འདི་ལ་ནི་དམ་བཅའ་མི་བརྗོད་དེ། དེ་བརྗོད་ན། སྒྲུབ་པའི་ཡན་ལག་མ་ཡིན་པ་བརྗོད་པས།
ཚར་བཅད་ཀྱི་གནས་སུ་འགྱུར་བའི་ཕྱིར། དེ་བཞིན་དུ། སྒྲུབ་བྱེད་མི་འཕེན་པའི་ཚུལ་ལའང་གསུམ་སྟེ། སྤྱིར་སྒྲུབ་བྱེད་མི་འཕེན་པ་དང༌། དེ་འཕེན་ཀྱང༌། སྒྲུབ་བྱེད་གཏན་ཚིགས་ཡང་དག་མི་འཕེན་པ་དང༌། གཏན་ཚིགས་ཡང་དག་འཕེན་ཀྱང༌། སྒྲུབ་པའི་ཐལ་འགྱུར་ཡང་དག་ཏུ་མི་རུང་བ་རྣམས་སོ། ། འོ་ན། སྤྱིར་ཐལ་འགྱུར་ཡང་དག་ཏུ་འགྲོ་བ་ལ།
རྟགས་ཕ་རོལ་པོས་ཁས་བླངས་པ་ཅིག་དགོས་མོད། ཁྱབ་པ་རང་བསལ་བ་རྒོལ་བ་དེའི་ཚད་མས་ཤེས་པ་ཅིག་དགོས་སམ། ཞེ་ན། དེ་ནི་ཐལ་འགྱུར་ཡང་དག་གི་འཇོག་མཚམས་གང་ཡིན་དཔྱད་དགོས་ཏེ། འཁོར་གསུམ་གང་རུང་ལ་ལན་མི་ཐེབས་པའི་སྒོ་ནས་སམ། ལན་ཐེབས་ཀྱང༌། ལན་གྱིས་ཟློག་པར་མི་ནུས་པའི་ཆ་ནས་ཐལ་འགྱུར་ཡང་དག་ཏུ་འཇོག་པའམ། ཡང༌། འཁོར་གསུམ་རྒོལ་བའི་བློ་ངོར་ཚང་དུ་རུང་བ་ཙམ་གྱིས་སམ། ཡང་ན།
ཚུལ་གསུམ་རྒོལ་བའི་བློ་ངོར་ཚང་ཟིན་པ་ལ། ཐལ་འགྱུར་ཡང་དག་ཏུ་འཇོག་པ་དག་ལས་གང་བདེ་ཞེས་བརྟགས་ནས། དང་པོ་ལྟ་བ་ཁས་ལེན་པ་བདེ་ན་ནི། ཁྱབ་བསལ་མི་ཤེས་པའི་ངོར་ཡང་དེར་འགྱུར་བ་སྲིད་ལ། གཉིས་པ་ལྟར་བདེ་ན་ནི། དེ་མི་སྲིད་དོ། ། དེ་ཡང༌། རིགས་པའི་གཏེར་གྱི་དགོངས་པ་ནི་ལུགས་གཉིས་པ་དེར་གནས་ཤིང༌། དང་པོ་ལྟར་ཁས་བླངས་ན། ཅུང་ཟད་སྐྱོང་བདེ་བ་ཡིན་ནོ། །
གསུམ་པ་དེ་དག་གི་དབྱེ་བ་དཔེར་བརྗོད་པ་ལ་གཉིས་ཏེ། སྒྲུབ་བྱེད་མི་འཕེན་པའི་དང༌། འཕེན་པའི་དབྱེ་བའོ། ། དང་པོ་ནི། རང་བཞིན་མ་དམིགས་པ་དང༌། འབྲས་བུ་མ་དམིགས་པ་དང༌། མཚན་ཉིད་མ་དམིགས་པའི་ཐལ་འགྱུར་གསུམ་གྱིས་སྒྲུབ་བྱེད་མི་འཕེན་ཏེ། བཟློག་དོན་ལ་ཚུལ་གསུམ་མ་ཚང་བའི་ཕྱིར། དེ་ཡང་དཔེར་ན། ས་ཕྱོགས་དེར་ཆོས་ཅན།
བུམ་པ་མེད་པར་ཐལ། བུམ་པ་སྣང་རུང་མ་དམིགས་པའི་ཕྱིར། ཞེས་པ་ལྟ་བུ་ནི། རང་བཞིན་མ་དམིགས་པའི་ཐལ་འགྱུར་གྱི་མཚན་གཞི་ཡིན་ལ། དེའི་ཚེ། ཐལ་ཆོས་ལ་ཚད་མའི་བསལ་བ་མ་ཞུགས་ན་ནི། བཟློག་དོན་གྱི་རྟགས་ཆོས་ཅན་གྱི་སྟེང་དུ་མི་འགྲུབ། ཚད་མའི་བསལ་བ་ཞུགས་ན་ནི། ས་ཕྱོགས་དེར་སྣང་རུང་གི་བུམ་པ་ཚད་མས་དམིགས་པར་གྲུབ་ཟིན་པས། བཟློག་དོན་ལ་བསྒྲུབ་བྱ་མེད་པའི་ཕྱིར།
དེ་བཞིན་དུ། གཞན་གཉིས་ལ་ཡང་སྦྱར་བར་བྱ་སྟེ། འདི་གསུམ་ཀ་ཡང༌། རྩོད་གཞིའི་ཆོས་ཅན་གྱི་སྟེང་དུ། ཐ་སྙད་འབའ་ཞིག་ལ་ཚད་མའི་བསལ་བ་ཞུགས་པའི་དབང་དུ་བྱས་པའི་ཕྱིར། འདིར། མཚན་ཉིད་མ་དམིགས་པ་ཞེས་གསུངས་པ་ནི། ཚིགས་བཅད་སྦྱར་བདེ་བའི་དབང་དུ་མཛད་ཀྱི། རང་བཞིན་མ་དམིགས་པ་ལས་ལོགས་སུ་བགྲང་མི་དགོས་ཏེ། མཚན་ཉིད་བཀག་ནས།
རྩོད་གཞི་ལ་མཚོན་བྱ་འགོག་པའི་ཕྱིར་དང༌། དེ་འདྲའི་གཏན་ཚིགས་ཀྱི་རིགས་ལོགས་པ་གཞུང་ནས་མ་བཤད་པའི་ཕྱིར། འགྲེལ་པར་འདི་ལ་ཁྱབ་བྱེད་མ་དམིགས་པའི་བྱེ་བྲག་ཏུ་བཤད་པ་ནི། སྤྱིར་ཁྱབ་བྱེད་བཀག་པ་ཙམ་ལ་འཆད་དགོས་ཀྱི། འབྲེལ་ཡུལ་མ་དམིགས་པ་བཞིའི་ནང་ཚན་ལ་བཤད་དུ་མི་རུང་སྟེ། དེས་ནི་རང་བཞིན་གྱི་གཏན་ཚིགས་ངེས་པར་འཕེན་པའི་ཕྱིར་རོ། ། དེ་ལྟར་ན། སྒྲུབ་བྱེད་མི་འཕེན་པའི་དབྱེ་བ་འདིར་དངོས་སུ་བཤད་པ་ནི་གཉིས་ཁོ་ན་ཡིན་ལ། དོན་གྱིས་ཐོབ་པ་ནི་གསུམ་སྟེ། མེ་དང༌།
ཙནྡན་གྱི་མེ་དང༌། དུ་བ་དམིགས་པའི་རྟགས་ཀྱིས། གཞི་འགར་གྲང་རྒྱུ་ནུས་པ་ཐོགས་མེད་མེད་པར་ཐལ་བ་གསུམ་མོ། ། དེ་གསུམ་གྱིས་བཟློག་དོན་མི་འཕེན་ཏེ། གྲང་རྒྱུ་ནུས་པ་ཐོགས་མེད་ཀྱིས་གཞི་གང་དུ་ཡང་དེ་གསུམ་འགོག་པ་ལ་ཚུལ་གསུམ་ཚང་བ་མི་སྲིད་པའི་ཕྱིར་རོ། ། ཇི་ལྟར་ཞེ་ན། གྲང་རྒྱུ་ནུས་པ་ཐོགས་མེད་དུ་ངེས་པ་ནི། གྲང་རེག་སྐྱེ་བཞིན་པ་མཐོང་བ་ལ་རག་ལས། དེ་ནི་གྲང་རེག་གིས་ཅིག་ཤོས་འགོག་པའི་ནང་དུ་འདུས་པ་དང༌། སྐད་ཅིག་གཉིས་པར་གྲང་རེག་སྐྱེད་ངེས་ཀྱི་རྒྱུ་ནི་སྐབས་ཀྱི་རྒོལ་བས་མི་ངེས་པ་ལས་སོ། །
དེས་ན། གཞུང་འདི་ལྟར་ཡང་སྦྱར་ཏེ། འབྲས་བུ་དང་ནི་འགལ་བ་ཡི། ། རང་བཞིན་འབྲས་བུ་ཁྱབ་བྱ་སྟེ། ། སྤང་གཉེན་ལྷན་ཅིག་མི་གནས་པའི། ། འགལ་དམིགས་གསུམ་གྱིས་སྒྲུབ་མི་འཕེན། ། ཞེས་སོ། ། དེ་ལྟར་ནི། སྒྲུབ་བྱེད་མི་འཕེན་པའི་ཐལ་འགྱུར་ཡང་དག་ནི་ལྔ་པོ་དེ་ཙམ་དུ་ངེས་ལ། འདི་དག་གི་ངག་འགོད་པའི་ཚུལ་ནི།
རྩ་བའི་དམ་བཅའ་བརྗོད་པའི་ཐལ་ངག་དེ་ཉིད་བཀོད་པས་ཆོག་པ་ཡིན་གྱི། ཅིག་ཤོས་ལྟར་འགོད་དགོས་པ་མ་ཡིན་ཏེ། འདི་ལ་སྒྲུབ་པའི་ཐལ་འགྱུར་མི་སྲིད་པའི་ཕྱིར། གཉིས་པ་ལ་གཉིས་ཏེ། དབྱེ་བ་མདོར་བསྟན་པ་དང༌། དེ་ཉིད་རྒྱས་པར་བཤད་པའོ། ། དང་པོ་ནི། སྒྲུབ་བྱེད་མི་འཕེན་པ་ལྔའི་ལྷག་མ། ཡང་དག་པའི་གཏན་ཚིགས་ཀྱི་མིང་ཅན་དུ་གྱུར་པའི་ཐལ་འགྱུར་ཀུན་གྱི་སྒྲུབ་བྱེད་འཕེན་པར་ཤེས་པར་བྱ་སྟེ། ཚུལ་གསུམ་རྒོལ་བའི་དྲན་ལམ་དུ་འཕངས་ནས།
བསྒྲུབ་བྱ་ལ་དམིགས་པའི་རྗེས་དཔག་སྐད་ཅིག་གཉིས་པར་འདྲེན་ནུས་པའི་ཕྱིར། དེས་ན། གཞུང་ནི། ལྷག་མ་ཡང་དག་ཐལ་འགྱུར་ཀུན། ། ཞེས་སྦྱར་ན་འཇུག་པ་བདེ་བ་ཡིན་ནོ། ། ལྷག་མར་གྱུར་པ་དུ་ཞེ་ན། ། སྐབས་འདིའི་འགྲེལ་པ་ལ་མི་མཐུན་པ་གཉིས་སྣང་ཡང༌། གཞུང་འདིའི་རྩ་འགྲེལ་དང༌། སྔ་རབས་པའི་བསྡུས་པ་གཉིས་ཀ་ན། མི་སྣང་བ་མ་དམིགས་པའི་ཐལ་འགྱུར་གྱི་བཤད་པ་ནི་མི་སྣང་ལ།
དེ་མ་གཏོགས་པ་ནི་བཅུ་དགུ་ཡོད་དེ། འབྲེལ་རང་གི་ཐལ་འགྱུར་གཉིས་དང༌། འབྲེལ་ཟླ་མ་དམིགས་པ་བཞི་དང༌། ལྷན་ཅིག་མི་གནས་པའི་འགལ་དམིགས་ཀྱི་ཐལ་འགྱུར་བཅུ་གཉིས་དང༌། ཚད་མས་གནོད་པའི་འགལ་དམིགས་ཀྱི་ཐལ་འགྱུར་གཅིག་རྣམས་སོ། ། གནོད་འགལ་དུ་མ་འདུས་པའི་ཕན་ཚུན་སྤངས་པའི་འགལ་དམིགས་ཀྱི་ཐལ་འགྱུར་དང༌། གཏན་ཚིགས་གཉིས་ཀ་འདིར་མི་བཞེད་དེ། ཕན་ཚུན་སྤངས་པ་དངོས་ལ་ནི། རྟགས་དང་རྟགས་ཅན་མི་རུང༌། དེས་ཁྱད་པར་དུ་བྱས་པ་ལ།
མེ་ཡོད་སྐོར་བཞི་དང༌། མེ་མེད་སྐོར་བཞི་ལ་སོགས་པའི་རྣམ་གཞག་བྱས་པ་ནི། བོད་ཀྱི་བསྡུས་པ་མཁན་པོས། ལྷན་ཅིག་མི་གནས་པའི་འགལ་དམིགས་ལ་འདྲ་ལེན་བྱས་པ་ཡིན་གྱི། གཞུང་ལས་མ་བཤད་པའི་ཕྱིར་རོ། ། དེ་ལྟར་བཅུ་དགུ་ལས་ལྔ་ནི་གོང་དུ་སྒྲུབ་བྱེད་མི་འཕེན་པར་བཤད་ཟིན་པས། ལྷག་མར་གྱུར་པ་ནི་བཅུ་བཞིའོ། ། གཉིས་པ་ནི། འདིར་རྩ་བའི་གཞུང་གི་འདོན་ཚུལ་མི་མཐུན་པ་གཉིས་བྱུང་ཡང༌། ལྡོག་པ་རང་རིགས་འཕེན་པ་བཞི། །
གཞན་རིགས་འཕེན་པ་བཅུ་དྲུག་ཡོད། ། ཅེས་སྦྱར་ན་ལེགས་པ་ཡིན་ཏེ། འདོན་ཚུལ་གཞན་ལ་ནི། མ་ཚང་བ་དང༌། ལྷག་པའི་རིགས་སུ་འབྱུང་བའི་ཕྱིར་རོ། ། འོ་ན། སྒྲུབ་བྱེད་འཕེན་པ་བཅུ་བཞི་ལས་མེད་པ་ལ། ཉི་ཤུ་ཇི་ལྟར་འབྱུང་ཞེ་ན། འདིའི་སྐབས་ཀྱི་འགྲེལ་པ་ལ་མི་མཐུན་པ་གཉིས་སྣང་བས། གཅིག་ཁོ་ན་ལ་རྟོན་པར་ནི་མ་ནུས་ཏེ།
གཉིས་ཀ་ལ་ཡང་ཡི་གེ་མ་དག་པའི་སྐྱོན་དང་བཅས་པ་དུ་མ་སྣང་བའི་ཕྱིར་རོ། ། འོ་ན་ཅི་ཞེ་ན། མིང་མི་མཐུན་པ་ནི་ཉི་ཤུ་བགྲང་དུ་མེད་ཀྱང༌། འཕེན་ལུགས་མི་གཅིག་པའི་སྒོ་ནས་ཉི་ཤུར་ཕྱེ་བ་ཡིན་ནོ། ། ངག་དོན་ནི། ལྷན་ཅིག་མི་གནས་པའི་འགལ་དམིགས་ཀྱི་ནང་ནས། མེས་གྲང་རེག་དང༌། དུ་བས་གྲང་འབྲས་དང༌། ཙནྡན་གྱི་མེས་བ་མོའི་རེག་པ་འགོག་པའི་ཐལ་འགྱུར་ཡང་དག་གསུམ་དང༌། ཚད་མས་གནོད་འགལ་དམིགས་པའི་ཐལ་འགྱུར་ཡང་དག་གཅིག་སྟེ་བཞི་པོ་ཆོས་ཅན།
རང་རིགས་འཕེན་པ་ཡིན་ཏེ། ཐལ་འགྱུར་རང་དང་རང་གི་ཟློག་དོན་གྱི་གཏན་ཚིགས་གཉིས། རང་བཞིན་དང་འགལ་བའི་རང་བཞིན་དམིགས་པ་ཞེས་སོགས་སུ་མིང་མཐུན། ལྷན་ཅིག་མི་གནས་པའི་འགལ་དམིགས་ལྟ་བུར་དོན་མཐུན་པའི་ཕྱིར་རོ། ། འབྲས་རང་ནི་ཐལ་འགྱུར་ཡང་དག་གཉིས་དང༌། འབྲེལ་ཟླ་མ་དམིགས་པའི་ཐལ་འགྱུར་ཡང་དག་བཞིའི་ནང་ནས། གཉིས་སྒྲུབ་བྱེད་མི་འཕེན་པར་བཤད་ཟིན་པ་ལ། དེའི་ལྷག་མ་གཉིས་ཏེ་བཞི་དང༌། ལྷན་ཅིག་མི་གནས་པའི་འགལ་དམིགས་བཅུ་གཉིས་ཀྱི་ནང་ནས། གསུམ་ནི་སྒྲུབ་བྱེད་མི་འཕེན་པར་བཤད།
གསུམ་ནི་རང་རིགས་འཕེན་པར་བཤད་ཟིན་པས། དེའི་ལྷག་མ་དྲུག་སྟེ། མདོར་ན་བཅུ་པོ་དེ་ནི་ཆོས་ཅན། གཞན་རིགས་འཕེན་པའི་ཐལ་འགྱུར་ཞེས་བྱ་སྟེ། ཐལ་འགྱུར་རང་གི་མིང་དང༌། བཟློག་དོན་གྱི་གཏན་ཚིགས་ཀྱི་མིང་མི་མཐུན་ཞིང༌། དོན་ཡང་མི་མཐུན་པའི་ཕྱིར། འོ་ན། དེའི་ལྷག་མ་དྲུག་པོ་བགྲང་བའི་ཚུལ་ཇི་ལྟར་བྱ་ཞེ་ན། ལྷན་ཅིག་མི་གནས་པའི་འགལ་བ་དྲུག་པོ་ལ།
ཕན་ཚུན་བཟློག་པས་བཅུ་གཉིས་སུ་བྱེད་པ་ཡིན་ཏེ། མེས་གྲང་འབྲས་འགོག་ནུས་པ་བཞིན་དུ། གྲང་འབྲས་ཀྱིས་མེ་འགོག་པའི་གཏན་ཚིགས་ཡང་དག་ཀྱང་སྲིད་པའི་ཕྱིར་རོ། ། འོ་ན། རང་རིགས་འཕེན་པ་བཞི་ལ་ཡང་དེ་ལྟར་འབྱེད་དགོས་པར་མཚུངས་པ་མ་ཡིན་ནམ་ཞེ་ན། དེ་ལྟར་ཕྱེ་བ་ཙམ་གྱིས་ཆོག་མོད། བརྒྱད་དུ་དབྱེ་དགོས་པར་མཚུངས་པ་མ་ཡིན་ཏེ། མེས་གྲང་རེག་དང༌། གྲང་རེག་གིས་མེ་འགོག་པ་གཉིས་ཀ་ལ་ཐལ་ཟློག་གི་མིང་གཅིག་ལས་མེད་ལ། མེས་གྲང་འབྲས་འགོག་པ་དང༌།
གྲང་འབྲས་ཀྱིས་མེ་འགོག་པ་གཉིས་ལ་ནི། ཐལ་ཟློག་གི་མིང་མི་མཐུན་པ་དེ་ནི་ཡོད་པའི་ཕྱིར་སྙམ་དུ་དགོངས་སོ། ། དེ་ལྟ་ན་ཡང༌། ལྡོག་པ་རང་རིགས་འཕེན་པ་བཞི། ། གཞན་རིགས་འཕེན་པ་བཅུ་ཡིན་ནོ། ། ཞེས་སྦྱར་ན་བསྟན་བཅོས་འདིའི་དགོངས་པར་མ་སོང་ཡང༌། སྒྲུབ་བྱེད་འཕེན་ཚུལ་གཉིས་ཀྱི་རྣམ་གཞག་ལ་ངེས་པར་གོ་བ་སྐྱེད་པའི་ཐབས་སུ་འགྲིག་པ་ཡིན་ནོ། ། གསུམ་པ་རྩོད་པ་སྤང་བ་ནི། གཞན་གྱིས་ཁས་བླངས་རྟགས་སུ་བཀོད་པའི་གཏན་ཚིགས་ཡང་དག་ཡོད་དམ་མེད། ཡོད་པ་ཡིན་ན་ནི་གཏན་ཚིགས་ཡང་དག་བཞི་པ་སྲིད་པར་འགྱུར་ལ།
ཁས་བླངས་རྟགས་སུ་མི་རུང་ན་ནི། ཐལ་བ་འཕངས་པས་བསྒྲུབ་བྱ་སྒྲུབ་པ་མི་འཐད་དོ། ། ཞེས་མུ་སྟེགས་བྱེད་རྣམས་སྨྲ་བ་ཡིན་ནོ་ལོ། ། སྔ་རྒོལ་གཞན་གྱི་ལོག་རྟོག་གིས་ཀུན་ནས་བཏགས་པ་ལ། དངོས་སུ་ཐལ་བ་འཕངས་པའི་སྒོ་ནས་བསྒྲུབ་བྱ་སྒྲུབ་པ་ལ་ནི་སྐྱོན་ཡོད་པ་མ་ཡིན་ཏེ། དེ་ལྟར་སྒྲུབ་ནུས་པའི་ཕྱིར་རོ། ། གཞུང་འདི་དང༌། རྣམ་འགྲེལ་དུ། གཞན་གྱིས་བརྟགས་པ་ཡི། ། ཞེས་སོགས་གསུངས་པ་དང་དོན་གཅིག་པས།
ངག་དོན་འདི་ལྟར་སྦྱར་ཏེ། གཞན་དོན་རྗེས་དཔག་རང་ཉིད་ཀྱིས། ། མཐོང་བ་གཞན་ལ་སྟོན་པའི་ངག ། ཅེས་པ་ལ་འཕྲོས་ནས། ཚུལ་གསུམ་རྒོལ་བ་རང་ཉིད་ཀྱི་ཚད་མས་མ་གྲུབ་པའི་གཏན་ཚིགས་བརྗོད་བྱར་སྟོན་པའི་གཞན་དོན་རྗེས་དཔག་མེད་ན། སློབ་དཔོན་ཕྱོགས་ཀྱི་གླང་པོས་གཞན་གྱི་ཁས་བླངས་རྟགས་སུ་བཀོད་པའི་སྒྲུབ་ངག་འགོད་པ་དང་འགལ་ལོ། ། ཞེ་ན། སློབ་དཔོན་ཕྱོགས་ཀྱི་གླང་པོས། བྱེ་བྲག་པའི་ངོར། གང་དུ་མ་དང་འབྲེལ་ན་ཆ་དང་བཅས་པས་ཁྱབ།
དཔེར་ན། སྣོད་ཐ་དད་ཀྱི་རྒྱ་ཤུག་བཞིན། བ་ལང་གི་སྤྱི་རྟག་དངོས་ཀྱང་རང་གི་བསལ་བ་དུ་མ་དང་འཕྲོ་འདུའི་འབྲེལ་པ་གྲུབ་པར་ཁས་བླངས་སོ། ། ཞེས་འཕངས་པ་ཆོས་ཅན། དངོས་བསྟན་གྱི་ཚུལ་གསུམ་རྒོལ་བ་རང་གི་ཚད་མས་མ་གྲུབ་ཀྱང༌། རང་གི་བསྟན་བྱའི་དོན་ལ་ཚུལ་གསུམ་མ་ཚང་བའི་སྐྱོན་ཡོད་པ་མ་ཡིན་ཏེ། རང་གི་ལྡོག་དོན་ལ་ཚུལ་གསུམ་ཚང་བའི་ཕྱིར་རོ། ། གཉིས་པ་ཐལ་འགྱུར་ལྟར་སྣང་ལ་ལན་འདེབས་པའི་ཚུལ་ལ་གཉིས་ལས། གཞན་ལུགས་དགག་པ་ནི། བོད་ཁ་བ་ཅན་པ་དག་ན་རེ།
ཐལ་འགྱུར་ལྟར་སྣང་གི་ལན་ནི། སྒོ་གསུམ་དུ་གྲངས་ངེས་པ་ཡིན་ཏེ། དེའི་ལན་ནི་གཏན་ཚིགས་མ་གྲུབ་པ་དང༌། རྟགས་མ་གྲུབ་པ་དང༌། ཁྱབ་པ་མ་གྲུབ་པ་དང༌། འདོད་ཐོགས་གསུམ་ལས་གཞན་མི་སྲིད་པའི་ཕྱིར། ཞེས་དེ་སྐད་སྨྲའོ། ། མི་འཐད་དེ། ཁྱབ་པ་འགལ་བ་དང་མ་ངེས་པ་གཉིས་ཀ་ལ། ཁྱབ་པ་མ་གྲུབ་ཅེས་པའི་ལན་གཅིག་གིས་ཆོག་ན།
འགལ་བ་དང་མ་ངེས་པའི་ཐལ་འགྱུར་གཉིས་པོ་གཅིག་གི་ནང་དུ་གཅིག་འདུ་བར་འགྱུར་ལ། དེ་ཡང་འདོད་ན། ཐལ་འགྱུར་ལྟར་སྣང་ཐམས་ཅད། མ་གྲུབ་པ་དང༌། མ་ངེས་པ་གཉིས་སུ་འདུས་པར་འགྱུར་བའི་ཕྱིར་དང༌། དེའི་མཐར་གཏན་ཚིགས་དང༌། ཐལ་འགྱུར་ལྟར་སྣང་ཀུན། མ་གྲུབ་པ་གཅིག་ཏུ་འདུ་བར་འགྱུར་བའི་ཕྱིར་རོ། ། གལ་ཏེ་མ་གྲུབ་པ་ལ། རྟགས་མ་གྲུབ་པ་དང༌།
ཁྱབ་པ་མ་གྲུབ་པ་གཉིས་སུ་ངེས་པར་འབྱེད་དགོས་སོ། ། ཞེ་ན། འོ་ན། ཁྱབ་པ་མ་གྲུབ་པ་ལའང༌། ཁྱབ་པ་འགལ་བ་དང༌། མ་ངེས་པ་གཉིས་སུ་འབྱེད་དགོས་པར་མཚུངས་ཏེ། སྔ་མ་དང་རྒྱུ་མཚན་ཁྱད་པར་མེད་པའི་ཕྱིར་དང༌། ཡང་ན། ཁྱབ་པ་འགལ་བ་ལ། ཁྱབ་པ་མ་གྲུབ་པའི་ལན་བཏབ་ན།
འགལ་བའི་ཐལ་འགྱུར་ཡང་དངོས་ཀྱིས་མ་ངེས་པའི་ཐལ་འགྱུར་དུ་འཁྲུལ་བའི་ཕྱིར། གཉིས་པ་རང་གི་ལུགས་ནི། གཞན་ལུགས་མི་འཐད་པ་དེས་ན། མཁས་པས་ཐལ་འགྱུར་ལྟར་སྣང་གི་ལན་ནི། འགལ་བ་དང༌། མ་ངེས་པ་དང༌། མ་གྲུབ་པ་དང༌། འདོད་པ་གྲུབ་པ་སྟེ་རྣམ་པར་ཐར་པའི་སྒོ་བཞིས་གདབ་དགོས་པ་ཡིན་ཏེ། ཐལ་འགྱུར་ལྟར་སྣང་ལ། འགལ་བའི་དང༌།
མ་ངེས་པའི་དང༌། མ་གྲུབ་པའི་དང༌། བསལ་བ་ཡེ་མེད་ཀྱི་ཐལ་འགྱུར་དང་བཞིར་ངེས་པའི་ཕྱིར། འོ་ན། འཁོར་གསུམ་ཚང་བའི་ཐལ་འགྱུར་ལ་ལན་ཇི་ལྟར་གདབ་ཅེ་ན། རྒོལ་བ་རང་གི་གྲུབ་མཐའ་ངན་པ་ལ། ཕྱིར་རྒོལ་བས་ལན་གྱིས་ཟློག་པར་མི་ནུས་པ་སྟེ་འཁོར་གསུམ་ཚང་བའི་ཐལ་འགྱུར་འཕངས་བྱུང་ན། དེའི་རྗེས་སུ་འབྲང་དགོས་པ་ཡིན་ཏེ། དེ་འདྲ་དེ་ནི་དམ་པ་རྣམས་རིགས་པ་སྨྲ་བའི་ཚུལ་ལུགས་ཡིན་པའི་ཕྱིར་རོ། ། དེ་དག་ལ།
མཁས་པ་རྩང་ནག་པས་ཐ་སྙད་མཛད་པ་ནི། བསལ་བ་ཡེ་མེད་ཀྱི་ཐལ་འགྱུར་ལ་ནི་རྨ་བྱ་དུག་འཇོམས་ཞེས་བྱ་སྟེ། རྟགས་ཁྱབ་ཚང་ཡང༌། བསལ་བ་སྟོན་རྒྱུ་མེད་པས། འདོད་ལན་བཏབ་པར་རྩོད་པ་རང་ཞི་ལ་སོང་བའི་ཕྱིར། མ་གྲུབ་པའི་ཐལ་འགྱུར་ལ་ནི། དཔའ་བོ་ལག་རྡུམ་ཞེས་བྱ་སྟེ། ཁྱབ་བསལ་གཉིས་ལ་ཚད་མ་སྟོན་རྒྱུ་ཡོད་ཀྱང༌། རྟགས་ལ་ཁས་བླངས་མེད་པས་ཚུར་ལྡོག་པའི་ཕྱིར། ཁྱབ་པ་མེད་པའི་ཐལ་འགྱུར་ལ་ནི།
མཚོན་བྱའི་ཁྲི་སྒྱོགས་ཞེས་བྱ་སྟེ། རྟགས་ལ་ཁས་བླངས་དང༌། ཐལ་བ་ལ་བསལ་བ་སྟོན་རྒྱུ་ཡོད་ཀྱང༌། ཁྱབ་པ་ལ་མ་ངེས་པ་འཕངས་པ་ན་རྩོད་པ་ཆེར་འཕེལ་བའི་ཕྱིར། འཁོར་གསུམ་ཚང་བའི་ཐལ་འགྱུར་ལ་ནི། གནམ་ལྕགས་ཐོག་གི་ཐལ་འགྱུར་ཞེས་བྱ་སྟེ། ཐབས་གང་གིས་ཀྱང་ཟློག་པར་མི་ནུས་པའི་ཕྱིར། ཞེས་གསུང་ངོ༌། ། འདིར་ཚིགས་སུ་བཅད་པ་ནི། དམ་བཅའ་འཇོག་དང་སྒྲུབ་བྱེད་འགོད། །
སྒྲུབ་བྱེད་འདྲི་དང་སུན་འབྱིན་པའི། ། དབྱེ་བས་རྒོལ་བ་གཉིས་གཉིས་སོ། ། སྒྲུབ་བྱེད་འདྲི་དང་འགོད་པ་ཡི། ། རྒོལ་བ་གཉིས་ཀྱིས་ཕྱོགས་གཞན་ལ། ། སུན་འབྱིན་བརྗོད་པ་ཡོད་མིན་ཏེ། ། ཤེས་པར་འདོད་པས་འདྲི་ཕྱིར་དང༌། ། ཤེས་བྱེད་ཚད་མས་གྲུབ་ཕྱིར་རོ། ། སུན་འབྱིན་བརྗོད་པར་ཁས་བླངས་ནས། ། རང་ཕྱོགས་སྒྲུབ་པའི་འོས་མིན་ཏེ། ། སྔ་རྒོལ་ཉིད་དུ་ཁས་བླངས་པས། །
ཕྱི་རྒོལ་འདོད་པའི་ཕྱོགས་དེ་ལ། ། སྒྲུབ་བྱེད་དྲིས་པ་མིན་ཕྱིར་དང༌། ། ཤེས་འདོད་ཡོད་པ་མིན་ཕྱིར་རོ། ། འོན་ཀྱང་ཕྱིར་རྒོལ་མཁས་པ་ཡིས། ། སུན་འབྱིན་བརྗོད་ནས་སྔ་རྒོལ་ལ། ། རྗེས་དཔག་སྐྱེད་པའི་ཐལ་བ་ནི། ། སྒྲུབ་པའི་ཐལ་འགྱུར་ཞེས་བྱར་འདོད། ། རྒོལ་བས་སུན་འབྱིན་སྟོན་ནུས་པའི། ། དམ་བཅའ་དེ་ལ་སྔ་རྒོལ་གྱིས། ། སྒྲུབ་བྱེད་བརྗོད་པར་རིགས་མིན་ཏེ། །
བརྗོད་ན་ཚར་བཅད་གནས་ཕྱིར་རོ། ། ཞེས་སྦྱར་བ་ཡིན་ནོ། ། དེ་ལྟར་ན་སྒྲུབ་པ་དང་སུན་འབྱིན་གྱི་རིགས་པའི་གཞུང་ལུགས་གང་གིས་ཤེས་པའི་མཁས་པ་དེ་ནི་ཆོས་ཅན། དམ་པ་རྣམས་ཀྱིས་བསྔགས་པར་འོས་པ་ཡིན་ཏེ། རྫོགས་པའི་སངས་རྒྱས་རྣམས་ཀྱི་བསྟན་པ་བསྲུང་ཞིང༌། འཛིན་པ་པོར་གྱུར་པའི་ཕྱིར། ཚད་མ་རིགས་པའི་གཏེར་ལས་གཞན་གྱི་དོན་གྱི་རྗེས་སུ་དཔག་པ་བརྟག་པའི་རབ་ཏུ་བྱེད་པ་སྟེ་བཅུ་གཅིག་པའི་རྣམ་པར་བཤད་པའོ།། །། གསུམ་པ་བཤད་པ་མཐར་ཕྱིན་པའི་མཛད་པ་ལ་གསུམ་སྟེ། བསྟན་བཅོས་འདི་ཇི་ལྟར་བརྩམ་པའི་ཚུལ། དེའི་དགེ་བ་སངས་རྒྱས་ཀྱི་སར་བསྔོ་བ།
རྩོམ་པ་པོའི་མཚན་བསྟན་ནས་བསྟན་བཅོས་ལ་ཡིད་ཆེས་བསྐྱེད་པའོ། ། དང་པོ་ལ། བསྟན་བཅོས་འདི་ཕྱི་ནང་གི་རྟོག་གེ་ལ་མཁས་པས་བརྩམས་པར་བསྟན། དེས་བརྩམས་པའི་བསྟན་བཅོས་ཀྱིས་ལུགས་ངན་འཇོམས་ནུས་པར་བསྟན། དེས་ན་བཤེས་གཉེན་མཁས་པ་བསྟེན་རིགས་པར་བསྟན། དེའི་ཤེས་བྱེད་དུ་མཁས་པས་མ་བཤད་ན་སྡེ་བདུན་གྱི་གཞུང་ལུགས་གོ་དཀའ་བར་བསྟན་པའོ། ། དང་པོ་ནི། འདི་བསྒྲུབས་སོ། ། ཞེས་པ་བཤད་པའི་གཞི། ལས་སུ་བྱ་བ་གང་ན།
རིགས་པའི་གཏེར་ཞེས་བྱ་བའི་བསྟན་བཅོས་འདིའོ། ། འདིའི་མིང་དོན་མཐུན་པའི་རྒྱུ་མཚན་ནི། ཡང་དག་པའི་རིགས་པ་མཆོག་གི་འབྱུང་ཁུངས་ཡིན་པས་ནའོ། ། བྱེད་པ་པོ་གང་གིས་ན། ཀུན་དགའི་རྒྱལ་མཚན་དཔལ་བཟང་པོས་སོ། ། འདིའི་ཡོན་ཏན་གྱི་ཁྱད་པར་ནི། ཡུལ་སྐྱེ་བ་སྔ་མ་དང༌། དེའི་ཡང་སྐྱེ་བ་སྔ་མ་རྣམས་སུ་དུས་ཡང་དང་ཡང་དུ་བཤེས་གཉེན་མཁས་པ་དང་མཁས་པ་རྣམས་ལ། ཚེ་རབས་ཀྱི་ཁྱད་པར་སྔོན་ལེགས་པར་སྦྱངས་པའི་མཐུས། ཚེ་འདིར་གཞུང་ལུགས་སླ་བ་རྣམས་ལན་རེ་དང༌།
དཀའ་བ་རྣམས་ཟུང་རེ་ཐོས་པ་ཙམ་གྱིས། གཞུང་ལུགས་ཀུན་ཕྱིན་ཅི་མ་ལོག་པར་ཤེས་པའོ། ། ཚུལ་ཇི་ལྟར་བརྩམས་ན། ཕྱོགས་མཐའ་དག་ལས་རྣམ་པར་རྒྱལ་བའི་སློབ་དཔོན་ཕྱོགས་ཀྱི་གླང་པོ་དང་ཆོས་ཀྱི་གྲགས་པའི་གཞུང༌། ཚད་མའི་མདོ་དང༌། རྣམ་འགྲེལ་སོགས་སྡེ་བདུན། དེ་དག་གི་རང་འགྲེལ་དང་བཅས་པ་ལེགས་པར་རྟོག་ཅིང་དཔྱད་པ་ལས། ཕྱི་ནང་གི་རྟོག་གེའི་ཚུལ་མ་ལུས་པ་ཤེས་ནས་སོ། ། འདིར་རྟོགས་ཤིང༌། ཞེས་འབྱུང་བ་ནི།
མ་དག་པ་ཡིན་ཏེ། སྒྲ་རྒྱན་གྱི་ཡི་གེ་མ་མཐུན་པའི་ཕྱིར། གཉིས་པ་ནི། དགོས་པ་ཅིའི་ཕྱིར་དུ་བརྩམས་ཤེ་ན། ཐུབ་པ་སེར་སྐྱའི་གཞུང་འཛིན་པ་གྲངས་ཅན་དང༌། རྐང་མིག་གི་གཞུང་འཛིན་པ་རིགས་པ་ཅན་པ་དང༌། འུག་པའི་བུ་བྱེ་བྲག་པ་དང༌། མཁའ་གོས་ཅན་ཞེས་པ་གཅེར་བུ་པ་དང༌། ཚུ་རོལ་མཛེས་པའི་གཞུང་འཛིན་པ་རྒྱང་ཕན་ཏེ་ཕྱི་རོལ་པའི་རྟོག་གེ་སྡེ་ལྔ་དང༌། ནང་གི་མུ་སྟེགས་སུ་གྱུར་པའི་ཉན་ཐོས་པ་དང༌།
གངས་རིའི་ཁྲོད་ན་གནས་པའི་རྟོག་གེ་སྨྲ་བ། ཕྱྭ་རྩང་དན་གསུམ་དང༌། མེས་ལྷང་ཚེར། རྔོག་སྐྱ་བོ། གོང་བུ་རྭ་ཅན་ལ་སོགས་པའི་རྟོག་པས་བཏགས་པའི་རྟོག་གེ་ངན་པ་རྣམས་འཇོམས་པའི་སླད་དུ་བསྟན་བཅོས་ཆེན་པོ་འདི་བྱས་སོ། ། གསུམ་པ་ནི། སྙིགས་དུས་ཀྱི་སྐྱེ་བོ་རང་གི་རྟོགས་པ་ཅུང་ཟད་ཙམ་གྱིས་ཆོག་ཤེས་པ་རྣམས་ཀྱིས་ཀྱང༌། ལེགས་པར་སོམས་ལ་མཁས་པའི་ལེགས་བཤད་བསྟེན་པར་བྱོས་ཤིག ཇི་ལྟར་སྙམ་ན། གངས་ཅན་གྱི་ཀློག་པ་པའི་སློབ་དཔོན་ཁ་ཅིག
བློའི་ནུས་པ་ཅུང་ཟད་ཡོད་ཀྱང༌། ལེགས་པར་བཤད་པའི་སྙིང་པོ་མ་རྙེད་པར་འཆད་པ་དང་རྩོམ་པར་བྱེད་ཅིང༌། ཀློག་པ་པ་ལ་ལ་ནི། ཉིན་དང་མཚན་དུ་འབད་པ་བྱས་ཀྱང༌། བློའི་ནུས་པ་མེད་པར། གཞུང་ལུགས་ཕྱོགས་རེ་དཔྱིས་མ་ཕྱིན་པར་འཆད་རྩོམ་ལྷུར་ལེན་པར་བྱེད་ལ། བསམ་གཏན་པའི་གཙུག་རྒྱན་དུ་རློམ་པ་ཁ་ཅིག་ནི། རྟགས་ཏུ་བརྩོན་པས་ཏིང་འཛིན་བསྒྲུབས་ཀྱང༌། སངས་རྒྱས་དགྱེས་པའི་ལམ། ལྟ་སྤྱོད་ཟུང་འབྲེལ་དང༌།
རིམ་པ་གཉིས་ལས་གོལ་བར་མཐོང་བ་དེ་དག་ལ་ལེགས་པར་བརྟགས་ནས་སོ། ། བཞི་པ་ནི། ཁྱེད་ཀྱི་ལེགས་པར་བཤད་པ་འདི་ལ་མ་བརྟེན་པར་ཡང༌། སྡེ་བདུན་གྱི་དགོངས་པ་ཤེས་པ་དང༌། འགྲེལ་པ་མང་དུ་བྱུང་བས་བཤད་པ་འདི་དག་དོན་མེད་དོ། ། ཞེ་ན། སྡེ་བདུན་གྱི་བཤད་པ་སྔོན་བྱུང་ཟིན་པ་དེ་དག་ཀྱང༌། འདི་དང་མཐུན་ན་བླང་བར་བྱ་ཞིང༌། མི་མཐུན་ན་འདོར་དགོས་ཏེ། ཚད་མ་སྡེ་བདུན་གྱི་རིགས་པའི་དེ་ཁོ་ན་ཉིད་ནི་འདི་ཡིན་ནོ། །
ཞེས་བོད་རྒན་པོའི་ལུགས་ངན་པ་དོར་ནས། རྩོམ་པ་པོ་ངས་བསྟན་བཅོས་འདི་བཤད་པ་ཡིན་ལ། དེ་ལྟར་བཤད་པ་འདི་རིགས་པ་མཁྱེན་པ་ཕྱོགས་གླང་གྲགས་པ་དེ་དག་བཞེད་མོད། གཞུང་འགྲེལ་ལན་མང་དུ་ཐོས་ཀྱང་བླུན་པོའི་སྤྱོད་ཡུལ་མིན་པའི་ཕྱིར་རོ། ། གཉིས་པ་བརྩམས་པའི་དགེ་བ་སངས་རྒྱས་ཀྱི་སར་བསྔོ་བ་ནི། གྱུར་ཅིག་ཅེས་པ་བཤད་པའི་གཞིའོ། ། ལས་སུ་བྱ་བ་གང་དུ་ན། ཐམས་ཅད་གཟིགས་པ་ཉིད་ཐོབ་ནས། ། འགྲོ་བ་ཀུན་གྱི་སྐྱབས་སུའོ། ། དེ་ཡང་ཐམས་ཅད་གཟིགས་པ་ཞེས་པས་རང་དོན་མཐར་ཕྱིན་པ་ཆོས་ཀྱི་སྐུ་དང༌།
འགྲོ་བ་ཀུན་གྱི་སྐྱབས་ཞེས་པས་གཞན་དོན་མཐར་ཕྱིན་པ་གཟུགས་ཀྱི་སྐུ་བསྟན། ཡང་ན། སྔ་མས་སྐུ་དང༌། ཕྱི་མས་ཕྲིན་ལས་སོ། ། བྱེད་པ་པོ་གང་གིས་ན། ལེགས་པར་བཤད་པས་བློ་གྲོས་ཀྱི་མིག་ཕྱེ་ནས། ཤེས་བྱའི་དེ་ཁོ་ན་ཉིད་ཇི་ལྟ་བ་བཞིན་དུ་ལེགས་པར་བསྟན་པའི་དགེ་བ་འདི་ཡིས་སོ། ། འདིར་ཤེས་བྱ་ནི། བཤད་བྱ་ཡང་དག་པའི་ཤེས་པ་འཁོར་དང་བཅས་པ་དང༌། འཆད་བྱེད་རྟོག་གེའི་ལུས་བརྒྱད་ཀྱི་སྒོ་ནས།
བཀའ་འཁོར་ལོ་ཐ་མའི་ངེས་དོན་ཇི་ལྟ་བ་བཞིན་དུ་ཤེས་པར་བྱ་བ་ལ་དགོངས་པ་ཡིན་ནོ། ། གསུམ་པ་ནི། ཚད་མ་རིགས་པའི་གཏེར་ཞེས་བྱ་བའི་བསྟན་བཅོས་འདི་ནི། ཡུལ་བྱང་ཕྱོགས་ཀྱི་རྒྱུད་དུ་བྱུང་བ། ཀ་ལཱ་པ་ལ་སོགས་པའི་སྒྲ་དང༌། སྡེ་བདུན་ལ་སོགས་པའི་ཚད་མ་དང༌། རིན་ཆེན་འབྱུང་གནས་ལ་སོགས་པའི་སྡེབ་སྦྱོར་དང༌། དཔག་བསམ་འཁྲིལ་ཤིང་ལ་སོགས་པའི་སྙན་དངགས་དང༌། མེ་ལོང་ལ་སོགས་པའི་ཚིག་གི་རྒྱན་དང༌། འཆི་མེད་མཛོད་ལ་སོགས་པའི་མིང་གི་མངོན་བརྗོད་དང༌།
སྐུ་གཟུགས་ཀྱི་ཕྱག་ཚད་ལ་སོགས་པའི་བཟོ་དང༌། ཡན་ལག་བརྒྱད་པ་ལ་སོགས་པའི་གསོ་བ་དང༌། ཕྱི་ནང་གི་རྩིས་དང༌། ཀུན་ཏུ་དགའ་བ་ལྟ་བུའི་ཟློས་གར་ལ་སོགས་པའི་ཐ་སྙད་ཀྱི་གཙུག་ལག་རྣམས་ལེགས་པར་ཤེས་པས། གསུང་རབ་འཆད་པ་དང༌། བསྟན་བཅོས་རྩོམ་པ་དང༌། གྲུབ་པའི་མཐའ་རྩོད་པའི་ཚུལ་ལ་སྤོབས་པ་དགེ་བ་ཅན། ཀུན་ལས་བཏུས་དང༌། སྡེ་བདུན་ཕྱིན་ཅི་མ་ལོག་པར་ཁོང་དུ་ཆུད་ཅིང༌། ལུང་དང༌།
རིགས་པ་དང༌། མན་ངག་གི་ཚུལ་མཐའ་དག་ལ་བློའི་སྣང་བ་ཐོབ་པ། ཤཱཀྱའི་དགེ་སློང་ཀུན་དགའ་རྒྱལ་མཚན་དཔལ་བཟང་པོ་ཞེས་བྱ་བས། སྡེབ་སྦྱོར་སྤངས་ནས་གོ་བདེ་བར་བཀྲོལ་ཏེ། དཔལ་ས་སྐྱའི་གཙུག་ལག་ཁང་དུ་སྦྱར་བའོ།། །། གང་གི་དྲིན་གྱིས་གཞུང་ལུགས་གང་གང་ལ། ། རྣམ་པར་དཔྱད་ཚེ་དེ་དེའི་གྲུབ་པའི་མཐའ། ། བདེ་བའི་ལམ་དུ་འདྲེན་པའི་རྩལ་སྟེར་བ། ། ཡོངས་འཛིན་དགེ་བའི་བཤེས་ལ་མགོས་ཕྱག་འཚལ། ། ལི་ཁྲིའི་མདངས་ཀྱིས་བསྣུན་པའི་གོས་དམར་གྱིས་བསྒྲུབས་འཆར་ཀའི་དམར་འོད་རབ་འཁྲུག་ཚོན་བརྒྱའི་ཟེར་ཕྲེང་ཅན། །
མཚན་དཔེའི་ལང་ཚོ་འབར་བའི་ཉམས་ཀྱིས་རྣམ་སྒེག་འགྲོ་འདིར་བརྩེ་བའི་འཛུམ་དཀར་གསལ་བའི་དོ་ཤལ་གྱིས། ། རྨོངས་པའི་གཉིད་ཆེན་གྱིས་འཁྲུགས་ཆགས་སྡང་སྒྱུ་མའི་རྨི་ལམ་གྲོང་དུ་ཡུན་རིང་འཕྱན་པའི་ཡིད་ཅན་ཀུན། ། རིགས་པར་སད་བྱེད་ཆོས་དབྱིངས་ཡེ་ཤེས་ཉིན་བྱེད་སྣང་བ་བགྲང་ཡས་སྤྲོ་མཛད་དེ་ནི་འཇམ་པའི་དཔལ། ། ཀུན་དགའི་བློ་ལ་རྗེས་ཞུགས་ནས། ། བསྟན་པའི་རྒྱལ་མཚན་བཟུང་དེ་བཞིན། ། གང་འདིའི་བློ་མཚོར་གེགས་མེད་པར། ། ཉེར་སྤྱོན་ཉོན་མོངས་དྲུངས་ཕྱུངས་ཤིག ། སྔོན་ཚེ་འཇམ་པའི་དབྱངས་ཀྱི་བཀའ་གྲུབ་པ། ། ཕྱོགས་ཀྱི་གླང་པོས་རྒྱལ་བའི་བསྟན་པ་ལ། ། རིགས་པར་འཇུག་པའི་རྣམ་ཐར་སྒོ་གསུམ་གྱི། །
སྲོལ་ཆེན་དང་པོར་ཕྱེ་དེ་བསྟན་པའི་རྒྱན། ། རྒྱལ་བའི་བཀའ་དང་དེ་ལས་གཞན་གཞུང་གི ། རིན་ཆེན་བརྟག་ཚུལ་རིམ་པ་གསུམ་ཚང་བ། ། གཞལ་བྱའི་གནས་ཚུལ་དཔྱོད་པའི་ཐབས་ཆེན་པོ། ། མ་ཚང་མེད་དེ་སྡེ་བདུན་མཛད་པའི་གཞུང༌། ། དེ་དོན་འགྲེལ་མཛད་མང་པོས་ཡུན་རིང་དུ། ། རྣམ་པར་དཔྱོད་པའི་ལམ་ལས་འདས་ཤིང་འཁྱམས། ། དེ་ནས་ཆོས་མཆོག་རྒྱན་མཁན་ལ་སོགས་པ། ། དཔྱོད་ཆེན་འགའ་ཡིས་རིགས་པའི་ལམ་དུ་བཀྲལ། ། འགྲེལ་མཛད་བློ་ལ་མ་ཤར་རིགས་པའི་གསང༌། །
གསལ་མཛད་བློ་ལྡན་ཕྲིན་ལས་བཟང་པོ་ཡིས། ། འགྱུར་དང་ཞུས་ཆེན་རྣམ་བཤད་རྒྱལ་མཛད་ནས། ། ཞི་མཚོའི་གཞུང་དང་མཐུན་པའི་དབུ་མར་བཀྲལ། ། ཆོས་ཀྱི་དབང་ཕྱུག་རིགས་པའི་སེང་གེ་ཡིས། ། ཡིད་ཀྱི་མུན་སེལ་ཞེས་བྱའི་བསྟན་བཅོས་སུ། ། མདོ་སེམས་ལུགས་གཉིས་བཀག་ནས་སྡེ་བདུན་གཞུང༌། ། འཇིག་རྟེན་གྲགས་སྡེ་སྤྱོད་པའི་དབུ་མར་བཀྲལ། ། འཇིགས་མེད་དཔའ་བོ་ས་སྐྱའི་རྗེ་བཙུན་གྱིས། ། མདོ་སེམས་གྲུ་ཆེན་བཟུང་ནས་སྡེ་བདུན་གྱི། ། རྒྱ་མཚོར་ཞུགས་ཚེ་བྱམས་པའི་ཆོས་ལྔ་ཡི། །
ངེས་དོན་གསལ་མཛད་རིགས་པའི་གཏེར་གཞུང་མཛད། ། གང་འདིའི་རྣམ་བཤད་མཛད་པ་མང་བྱོན་ཀྱང༌། ། དེང་སང་རྟོག་གེའི་རིང་ལུགས་ཉམས་དུས་ཀྱི། ། བྱིས་བློ་དང་འཚམ་ལུང་རིགས་རྒྱས་པ་ཡི། ། རྣམ་གཞག་མང་པོས་ཕྱེ་བ་མེད་སྙམ་བྱེད། ། གང་འདིར་ཚིག་ཉུང་དོན་མང་ལུང་དང་མཐུན། ། རྣོ་མྱུར་རིགས་པ་ལྷུར་བླངས་སྡེབ་ལེགས་པས། ། ཆོས་ཀྱི་རྗེས་འབྲང་མགུ་བྱེད་རྣམ་བཤད་འདིར། ། འགྲན་བཟོད་ཡོད་དམ་གཟུ་བོའི་བློས་རྟོགས་ཤིག ། ཐོགས་མེད་མཆེད་དང་ཕྱོགས་གླང་གྲགས་པ་ཡི། །
ངེས་དོན་ཇི་བཞིན་མ་འཁྲུལ་འདི་ན་བཞུགས། ། མདོ་སེམས་གྲུབ་མཐའི་རྣམ་གཞག་མ་འཁྲུལ་བར། ། སྟོན་བྱེད་རྣམ་དཔྱོད་བཟང་པོ་འདི་ན་ཡོད། ། སྒྲུབ་དང་སུན་འབྱིན་གཞུང་ལུགས་ཇི་བཞིན་པ། ། སྙིགས་དུས་རྟོགས་གེས་མ་སླད་འདི་ན་བཞུགས། ། མདོ་སེམས་གྲུབ་མཐའ་འགོག་པའི་རྟོག་གེ་པ། ། སུན་འབྱིན་ནུས་པའི་རྣམ་དཔྱོད་འདི་ན་ཡོད། ། ཨེ་མ་བདག་དང་རིགས་པའི་ལམ་ཆེན་པོར། ། མཉམ་དུ་ཆས་པའི་དོན་མཐུན་གྲོགས་པོ་དག ། གཞུང་འདིའི་རྣམ་བཤད་གྲུ་ཆེན་འདི་ལོང་དང༌། །
སྡེ་བདུན་མཛད་གཞུང་རྒྱ་མཚོ་རང་གིས་མཐོང༌། ། གང་ཡང་འདི་ན་རྟོག་གེའི་ལམ་ཆེན་པོ། ། རྣམ་པར་ཉམས་ནས་ལོ་གྲངས་བརྒྱད་ཅུ་ལོན། ། བྱིས་བློས་བརྟགས་པའི་ལུགས་འདི་མ་བསལ་ན། ། སྔོན་རབས་མཛངས་པའི་ལུགས་བཟང་སུ་ཡིས་བལྟ། ། གང་འདིར་ལ་ལ་བདེ་འཁྱུག་ལྗགས་ཀྱི་རྩེ་ནས་འཆད་པའི་དབྱངས་སྙན་པོས་ནི་འཁོར་མང་བསྡུ། ། གཞན་དག་དབྱངས་ཅན་མགྲིན་པར་རྒྱན་པའི་གསལ་མཛེས་རྩོམ་གྱི་ཕྲེང་བས་དུ་མའི་ཡིད་རབ་འདྲེན། ། འགའ་ཞིག་ཁུངས་མེད་ཚིག་ཕྲེང་གྱ་གྱུའི་སྦྱོར་བས་རྩོད་པ་ལྷུར་བླངས་གྲགས་པའི་རོ་མྱོང་བྱེད། ། ཨའོ་རྣམ་དཔྱོད་རྩལ་གྱིས་གཞུང་བརྒྱའི་དོན་རྟོག་ལེགས་བཤད་སྙིང་པོ་རྙེད་པ་འགའ་ཡོད་དམ། སྒྲུབ་དང་སུན་འབྱིན་འདིར་བཤད་དེ་འབྱོར་ན། །
གསུང་རབ་ཀུན་གྱི་སྐྱེ་མཆེད་གཙང་མར་བྱེད། ། མངོན་རྗེས་གཉིས་ཀྱི་འགྲོས་ཆེན་མ་འཁྲུལ་བས། ། འཁོར་ལོ་ཐ་མའི་ངེས་དོན་རིགས་པར་ཤེས། ། མདོ་སེམས་གྲུབ་མཐའི་སྒོ་ཆེན་གཉིས་ཕྱེ་བས། ། གཉིས་མེད་ཡེ་ཤེས་རང་རིག་རང་ཞལ་མཐོང༌། ། དེ་ཡི་དགེ་བས་རྒྱུད་གསུམ་མན་ངག་བཅས། ། བྱམས་ཆོས་ངེས་པའི་དོན་ལ་ནང་བྱན་ཆུད། ། དེ་ལྟར་དེ་བརྩམས་པ་ལས་གང་སྐྱེས་དག་བྱེད་ཁྲུས་ཀྱི་རྒྱུན། ། དེ་ཡིས་རང་བློའི་གཟུང་འཛིན་འཁྲུལ་པའི་དྲི་མ་རྣམས་བཀྲུས་ཏེ། ། གཞན་བློའི་ཕྲག་དོག་ཞུགས་ཆེན་འབར་བ་དེ་ཡང་ཞི་གྱུར་ན། །
དོན་གཉིས་ལྷུན་གྲུབ་ཆོས་ཀྱི་རྒྱལ་པོའི་མཚོ་ཆེན་དེར་བགྲོད་ཤོག། །། ཅེས་ཚད་མ་རིགས་པའི་གཏེར་གྱི་རྣམ་བཤད་སྡེ་བདུན་ངག་གི་རོལ་མཚོ་ཞེས་བྱ་བ་འདི་ནི། དཔལ་གསང་ཕུ་ནེའུའི་ཐོག་གི་སྡེ་སྣོད་འཛིན་པ། ཆོས་ཀྱི་རྒྱལ་མཚན་དཔལ་བཟང་པོས། དུས་རིང་མོ་ཞིག་ནས་བསྐུལ་བའི་ངོར་བགྱིས་ནས། རྗེ་བཙུན་དགྱེས་པའི་བཤེས་གཉེན། དཔལ་ཤཱཀྱ་མཆོག་ལྡན་དྲི་མེད་ལེགས་པའི་བློས། གཙང་གཡས་རུའི་སའི་ཐིག་ལེ། ཐུབ་བསྟན་གསེར་མདོག་ཅན་ཞེས་བྱ་བའི་ཆོས་ཀྱི་མདུན་ས་ཡངས་པའི་དབུས། ཤྲཱི་མཉན་དུ་ཡོད་པའི་གཙུག་ལག་ཁང་དུ་ཉེ་བར་སྦྱར་བའི་ཡི་གེ་པ་ནི།
མངའ་རིས་སྨད་ཀྱི་བཤེས་གཉེན་ཆོས་ཀྱི་རྒྱལ་མཚན་ནོ། ། པཎ་ཆེན་ཆུ་བོ་དགེ་བྱེད་ལ། ། བལྟམས་པ་ནས་བཟུང་དྲུག་ཅུ་སྐོར། ། ཕྲག་ལྔ་ལོན་པ་དེང་སང་ལོ། ། དགེ་བྱེད་ནག་པའི་ཟླ་བ་ཡི། ། ཡར་ཚེས་གཅིག་ལ་གྲུབ་པའོ།། །། ན་མོ་བུདྡྷ་ཡ། ཆོས་ཀྱི་སྐུ་དང་ཆོས་ཉིད་དང༌། ། དེ་སྟོན་མཛད་ལ་ཕྱག་བྱས་ནས། ། མདོ་སྡེ་པ་དང་རྣམ་རིག་པའི། །
ལུགས་ཀྱི་བདེན་པ་གཉིས་བཤད་བྱ། ། ཤེས་བྱ་མཐའ་དག་ཀུན་རྫོབ་དང༌། ། དམ་པའི་དོན་གྱི་བདེན་པར་བསྡུ། ། དོན་དམ་དོན་བྱེད་ནུས་པ་དང༌། ། མི་ནུས་པ་ལ་དེ་དེར་འཆད། ། ཆ་མེད་དངོས་དང་བདག་མེད་གཉིས། ། དམ་པའི་དོན་ཡིན་དེ་ལས་གཞན། ། ཀུན་རྫོབ་བདེན་ཡིན་དོན་དམ་པར། ། དཔྱད་ན་ཡོད་པ་མིན་ཕྱིར་རོ། ། བདག་མེད་དང་པོའི་ངོས་འཛིན་པ། །
ནང་གི་སྡེ་པ་ཕལ་ཆེར་མཐུན། ། སྤྱི་མཚན་ངོ་བོས་སྟོང་པ་ནི། ། བདག་མེད་གཉིས་པར་འདིས་འཆད་མོད། ། ཁྱད་པར་དེ་དང་དེས་སྟོང་པའི། ། ཆ་མེད་དངོས་པོ་ཁོ་ན་ཉིད། ། ཡིན་གྱི་བདག་མེད་གཞན་སེལ་ལ། ། འཆད་པ་མདོ་སེམས་གཞུང་ན་མེད། ། བདེན་པ་གཉིས་ཀ་རྣམ་རིག་ཏུ། ། འདོད་པའི་ལུགས་ཀྱིས་ཤེས་བྱ་ཀུན། ། མཚན་ཉིད་གསུམ་དང་མཚན་གཞི་རུ། །
རིགས་པར་བསྡུས་ནས་བཤད་པའི་ཚེ། ། གཉིས་ནི་ཀུན་རྫོབ་གཅིག་དོན་དམ། ། བཞི་པ་བདེན་གཉིས་ཟུང་འཇུག་སྟེ། ། ཡེ་ཤེས་ཆ་དང་རྣམ་སྨིན་དང༌། ། ས་བོན་ཆ་སྟེ་གསུམ་ཡིན་ཕྱིར། ། རིགས་པར་བརྟགས་ན་ཀུན་བརྟགས་དང༌། ། ཡོངས་གྲུབ་གཉིས་སུ་མ་འདུས་པའི། ། ཆོས་གཞན་མེད་དེ་གཟུང་འཛིན་གཉིས། ། ཀུན་ཏུ་བརྟགས་པ་ཡིན་ཕྱིར་རོ། ། འདིར་ཡང་བདག་གཉིས་ཀྱིས་སྟོང་པའི། །
ཤེས་པ་སྐད་ཅིག་མ་ཉིད་ནི། ། རྣམ་པར་དག་པའི་དམིགས་པ་དང༌། ། དོན་དམ་དོན་བྱེད་ནུས་པར་འཆད། ། གང་ཟག་དོན་མཐུན་གཟུང་འཛིན་གཉིས། ། ཆོས་ཀྱི་བདག་ཏུ་བརྟགས་པ་སྟེ། ། དོན་དམ་ཡེ་ཤེས་གཟུང་འཛིན་གྱིས། ། རྣམ་པར་དབེན་པ་ཡིན་ཕྱིར་རོ། ། འཇིག་རྟེན་ལུགས་དང་གྲུབ་མཐའ་པ། ། ཀུན་ཀྱང་རང་རང་ཀུན་རྫོབ་ནི། ། དེ་དེའི་ལུགས་ཀྱི་ཚད་མ་ཡིས། །
གྲུབ་པར་འདོད་པ་མ་ཡིན་ཏེ། ། འཕྲལ་དང་ཕུགས་ཀྱི་འཁྲུལ་པ་ཡིས། ། བསླད་པའི་བློ་ལ་ཀུན་རྫོབ་ཏུ། ། བཤད་ནས་དེ་དེའི་སྣང་ཆ་ལ། ། བདེན་ཞེས་བཏགས་པ་ཡིན་ཕྱིར་རོ། ། མདོ་སེམས་ལུང་དུ་སྤྱི་མཚན་ལ། ། གཞལ་བྱར་འཆད་པ་ཐ་སྙད་ངོར། ། ཡིན་གྱི་གནས་ཚུལ་ལ་མིན་ཏེ། ། ཐམས་ཅད་མཁྱེན་པས་མ་གཟིགས་ཕྱིར། ། དོན་ལ་བལྟ་བའི་མངོན་སུམ་གྱིས། །
དོན་རྟོགས་བཏགས་པ་བར་བཤད་ན། ། གཞན་སེལ་རྟོག་པའི་རྗེས་དཔག་གིས། ། སྤྱི་མཚན་རྟོགས་པ་སྨོས་ཅི་དགོས། ། དངོས་པོར་བརྟེན་པའི་སྤྱི་མཚན་ལ། ། གཞལ་བྱ་ཉིད་དུ་འདོགས་པ་སྟེ། ། བཅད་ཞུགས་ཐོབ་གསུམ་ཚང་བ་ནི། ། འདོགས་པའི་རྒྱུ་མཚན་བཏགས་པ་ཡི། ། དགོས་པ་འཇུག་ཡུལ་འཐོབ་བྱའི་ཕྱིར། ། དངོས་ལ་གནོད་བྱེད་ཀུན་མཁྱེན་གྱི། ། གཟིགས་པ་ལོག་ཕྱིར་དེས་གཞལ་ན། །
འཇལ་བྱེད་རྗེས་དཔག་ཉིད་དུ་འགྲུབ། ། རྒྱང་ཕན་ལུགས་དང་མི་འདྲ་སྟེ། ། ཐ་སྙད་དུས་སུ་གཞན་སེལ་གྱི། ། རྣམ་པར་བཞག་པས་ངེས་དོན་ལ། ། འཇུག་པ་གཞུང་འདིའི་ལུགས་ཕྱིར་རོ། ། ཀུན་རྫོབ་ཚད་མས་མི་འགྲུབ་པ། ། འདི་ལ་བསྙེམས་པར་མི་བྱ་སྟེ། ། ངོ་བོ་ཉིད་མེད་སྨྲ་བས་མཐར། ། དོན་དམ་མི་འདོད་དེ་དེ་བཞིན། ། ཆོས་བློས་དཔྱད་པའི་རྣམ་དབྱེ་གང་ལ་ཡང༌། །
མུན་པ་ལྷུར་བླངས་གཡོ་སྒྱུའི་ཐང་འཇམ་ལ། ། ཕྲག་དོག་རི་མོར་དྲི་བའི་བཟླས་བརྗོད་ཀྱིས། ། དེ་ཉིད་ཆེན་པོར་མཚོན་འགའ་འདི་ན་ཀྱེ། ། གཟུང་འཛིན་གྱིས་བཏབ་ས་བོན་གཤིན་གྱུར་པ། ། དུས་སུ་སྨིན་པའི་གཉིས་སྣང་ཀུན་རྫོབ་པ། ། རང་སར་དག་ནས་རྣམ་བྱང་དཀར་པོའི་ཆོས། ། གཉིས་མེད་ཡེ་ཤེས་ངང་དུ་འཆར་བར་ཤོག། །། སྭསྟི། བསོད་ནམས་བརྒྱ་པའི་མཚན་བཟང་གི ། སྐྱེ་མཆེད་ཡ་མཚན་མ་ཉམས་པ། །
འཆར་མཛད་ཡེ་ཤེས་ལྷུན་པོ་ནི། ། ནམ་ཡང་མི་གཡོ་རི་དབང་བཞིན། ། མཁྱེན་ཅན་འཆི་མེད་ཡེ་ཤེས་བཅུད། ། རྩ་ལག་རྒྱས་པའི་རྐང་འཐུང་གིས། ། དཔག་བསམ་རྩེ་མོར་དྲངས་གྱུར་པ། ། བདུད་རྩིའི་འབབ་ངོགས་འཇམ་པའི་དབྱངས། ། གང་དེའི་ཞལ་གྱི་སྦྲང་རྩི་ཡང༌། ། མིག་གི་བུང་བས་ཉེར་བླངས་པ། ། ཐུབ་བསྟན་ཁུར་འདེགས་གླང་པོ་ནི། ། ཕྱོགས་ཀྱི་སྒྲ་ངན་ཕམ་མཛད་མཁན། །
ཀུན་བཟང་ཆོས་ཀྱི་ལང་ཚོ་ངོ་མཚར་བ། ། གྲགས་པའི་ཤིང་རྟར་བླངས་པའི་རྔ་བོ་ཆེ། ། རིགས་པའི་ལམ་དུ་བདེ་བར་རྒྱུ་བ་ན། ། རྒྱལ་རྔ་ལན་བརྒྱར་བརྡུངས་པའི་དགྲ་ཐབས་མཁན། ། ས་གསུམ་ཉི་མ་སེར་སྐྱའི་ཕོ་བྲང་དུ། ། གླང་ཆེན་སྟབས་ཀྱིས་འོངས་པའི་འཕྲུལ་དེ་བཞིན། ། ཆོས་ཀུན་དགའ་བའི་བཞད་ཕྲེང་ཡིད་བཞིན་ནི། ། ཡོངས་ཀྱི་རྒྱལ་མཚན་རྩེར་འདེགས་དཔལ་བཟང་ངོ༌། ། དེ་ཡི་རིགས་པའི་ཆོས་ཀྱི་གཏེར། ། རྨོངས་ཆེན་དག་བྱེད་ཁྲུས་ཀྱི་རྒྱུན། །
བྱེད་པོས་ཚངས་པའི་ཡུལ་ནས་བཞིན། ། གངས་ཅན་འགྲམ་དུ་ཉེར་འོངས་པ། ། ལ་ལའི་རྣམ་དཔྱོད་བརྙོགས་པ་ཡི། ། རལ་བར་རིང་དུ་སིམ་གྱུར་ནས། ། རང་གཞུང་མཛའ་བོ་དོན་གཉེར་བས། ། འདོད་པའི་དོན་མ་ཐོབ་པ་ན། ། སྐལ་ལྡན་ཤིང་རྟས་བདེར་བླངས་པ། ། དཔྱོད་ཆེན་དྲང་སྲོང་མགྲིན་པར་འཐུངས། ། གསོལ་གདབ་ངོར་བྱས་ཛནྷུ་ཡིས། ། ཕངས་པ་མེད་པར་བསྐྱུགས་འདིའོ། །
འདི་ཡིས་ཐོག་མར་རང་བློ་ཡི། ། ཉེས་ཀུན་བཀྲུས་ནས་གཞན་གྱི་བློ། ། རྒྱ་མཚོའི་གོས་ཅན་མཐས་ཀླས་པར། ། ཁྱབ་ནས་ཉེས་ཀུན་སེལ་བྱེད་ཤོག ། པར་འདིའི་ལྗོན་ཤིང་རྟིང་ཁེབས་ཀྱི། ། བསོད་ནམས་དཔག་བསམ་ཕོ་བྲང་ནས། ། ཡི་གེར་འདྲི་པོ་བཟང་ལྡན་པ། ། དགེ་འདུན་དཔལ་བཟང་ཞུས་དག་མཁན། ། ཆོས་ཀྱི་རྒྱལ་མཚན་མངའ་རིས་པ། ། རྐོས་ཀྱི་བཟོ་སྦྱངས་དགའ་བདེ་དཔལ། །
ཆོས་དཔལ་བཀྲ་ཤིས་དག་དང་བཅས། ། མཐུན་རྐྱེན་ཡོ་བྱད་ཕྱོགས་བཅུ་ཡི། ། བསོད་ནམས་སྤྲིན་ཆེན་ལས་འཁྲུངས་པ། ། དེ་ཡིས་ཐུབ་བསྟན་མཚོ་ཆེན་པོ། ། གཏིང་ཟབ་རྒྱ་ཆེན་གང་བ་དང༌། ། ཕྲིན་ལས་ཆུ་བོ་བགྲང་ཡས་ཀྱིས། ། ལུས་ཅན་མངོན་པར་མཐོ་བ་དང༌། ། ངེས་པར་ལེགས་པའི་དཔལ་ཐོབ་ཤོག། །། སརྦ་མངྒ་ལཾ།། །། ༈ བལ་ཡུལ་མཆོད་རྟེན་རིན་པོ་ཆེ་བྱ་རུང་ཁ་ཤོར་གྱི་ཉེ་འགྲམ་རྒྱལ་ཡོངས་ས་ཆེན་ཞེས་པ་གློག་ཀླད་དཔར་ཁང་ལས།
བདེར་གཤེགས་༧སྐྱབས་རྗེ་བཅོ་བརྒྱད་ཁྲི་ཆེན་རྡོ་རྗེ་འཆང་མཆོག་གི་ཐུགས་དགོངས་རྫོགས་ཆེད། སྐྱབས་འོག་པ་ཚར་གྲྭ་གུ་རུས་གློག་ཀླད་ཕྱག་དེབ་ཆེད་འགྲེམ་སྤེལ་ཞུས་པའི་དགེ་འབྲས་སངས་རྒྱས་ཞིང་དུ་བསྔོའོ།། །།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
