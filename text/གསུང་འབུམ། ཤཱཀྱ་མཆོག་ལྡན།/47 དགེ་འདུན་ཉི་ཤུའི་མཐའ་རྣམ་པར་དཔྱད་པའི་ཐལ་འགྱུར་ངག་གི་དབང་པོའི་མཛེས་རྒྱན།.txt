གསུང་འབུམ། ཤཱཀྱ་མཆོག་ལྡན།
པོད ༤༧
དགེ་འདུན་ཉི་ཤུའི་མཐའ་རྣམ་པར་དཔྱད་པའི་ཐལ་འགྱུར་ངག་གི་དབང་པོའི་མཛེས་རྒྱན།
༼པ༽ ༄༅། །དགེ་འདུན་ཉི་ཤུའི་མཐའ་རྣམ་པར་དཔྱད་པའི་ཐལ་འགྱུར་ངག་གི་དབང་པོའི་མཛེས་རྒྱན་ཞེས་བྱ་བ་བཞུགས་སོ།། དགེ་འདུན་ཉི་ཤུའི་མཐའ་རྣམ་པར་དཔྱད་པའི་ཐལ་འགྱུར་གྱི་ཕྲེང་བ་ངག་གི་དབང་པོའི་མཛེས་རྒྱན་ཞེས་བྱ་བ། སྨྲ་བ་རྣམས་ཀྱི་མཆོག་ཐམས་ཅད་མཁྱེན་པ་ལ་ཕྱག་འཚལ་ལོ། ། དགེ་དང་མི་དགེའི་དགྲ་ཐབས་བཤམས་མཁས་པ། ། དགེ་ལེགས་ཆོས་ཀྱི་སྲིད་ལ་དབང་བསྒྱུར་ཞིང༌། ། དགེ་ཚོགས་དཔག་མེད་ཀུན་ནས་བསྐྲུན་པའི་ཞིང༌། ། དགེ་འདུན་ཉི་ཤུ་དད་པའི་གཙུག་ན་རྒྱལ། ། ཆོས་མངོན་གཞུང་གི་དེ་ཉིད་མི་ཤེས་ཀྱང༌། ། རྨོངས་པས་བཀུར་བའི་ཆེར་རློམ་བརྒྱ་ཕྲག་གིས། །
ཚིག་གི་ཟེག་ཕྲེང་བསྡུས་པའི་ང་རྒྱལ་གྱིས། ། འཛེམ་མེད་སྨྲ་ལའང་ཤིན་ཏུ་དད་བྱེད་ན། ། རྒྱ་ཆེན་གཞུང་ལ་སྦྱངས་པ་མི་དམན་ཞིང༌། ། དེ་དོན་རིགས་པས་འབྱེད་པའི་མཐུ་བསྒྲུབ་པས། ། དྲི་མེད་ལུང་གི་གློག་སྟོང་གིས་འཁྱུད་པ། ། རྣམ་གཞག་རིགས་པའི་འབྲུག་སྟོང་སྒྲོགས་ལ་ཉོན། ། མཚོན་བྱེད་དཔེའི་དགེ་འདུན་གྱི་རྣམ་གཞག་ལ། གང་ལ་གནས་པ་འབྲས་བུའི་རྣམ་གཞག་དང༌། གང་གནས་པ་གང་ཟག་གི་རྣམ་གཞག་གཉིས། དང་པོ་ལ་དགེ་སྦྱོང་གི་ཚུལ་དང༌།
དེའི་འབྲས་བུ་གཉིས། དང་པོ་ལ། དགེ་སྦྱོང་གི་ཚུལ་ཡིན་ན། ཟག་མེད་བར་ཆད་མེད་ལམ་ཡིན་པས་ཁྱབ། ཅེ་ན། བསམ་གཏན་དང་པོའི་ཉེར་བསྡོགས་ཆོས་ཅན། དེར་ཐལ། དེ་ཡིན་པའི་ཕྱིར། མ་གྲུབ་ན། དེར་ཐལ།
ཁྱོད་ཀྱིས་ཐོབ་པའི་བྲལ་བ་དེ་དགེ་སྦྱོང་ཚུལ་གྱི་འབྲས་བུ་ཡིན་པའི་ཕྱིར་ཏེ། ཁྱོད་ལ་བརྟེན་ནས་ཁམས་གསུམ་ཀ་ལ་འདོད་ཆགས་དང་བྲལ་བ་དེ་དགྲ་བཅོམ་པའི་འབྲས་བུ་ཡིན་པའི་ཕྱིར། མ་གྲུབ་ན། ཤེས་བྱ་ཆོས་ཅན། དེ་དེར་ཐལ། དེ་ཡོད་པའི་ཕྱིར་ཏེ། ཤེས་རབ་རྐྱང་པའི་ཆ་ལས་རྣམ་པར་གྲོལ་བའི་ཉན་ཐོས་དགྲ་བཅོམ་པ་ཡོད་པའི་ཕྱིར། རྩ་བར་འདོད་ན། དེ་མ་ཡིན་པར་ཐལ། འཇིག་རྟེན་པའི་བསམ་གཏན་དང་པོའི་ཉེར་བསྡོགས་དེ་ཁྱོད་ཡིན་པའི་ཕྱིར།
ཡང་དགེ་སྦྱོང་ཚུལ་གྱི་འབྲས་བུ་ཡིན་ན། ཟག་མེད་བར་ཆད་མེད་ལམ་གྱི་བྲལ་བ་ཡིན་པས་ཁྱབ་ཟེར་ན། ཤེས་བྱ་ཆོས་ཅན། དེ་ཡིན་ན། རང་གི་ངོས་སྐལ་གྱི་སྤང་བྱའི་ས་བོན་སྤངས་པས་ཁྱབ་པར་ཐལ། དམ་བཅའ་དེ་ཡིན་པའི་ཕྱིར། འདོད་ན། དེ་ཡིན་ན། རང་གི་ངོས་སྐལ་གྱི་སྤང་བྱ་སླར་མི་ལྡོག་པའི་ཚུལ་གྱིས་སྤངས་བས་ཁྱབ་པར་ཐལ། འདོད་པའི་ཕྱིར།
འདོད་ན། དགེ་སྦྱོང་ཚུལ་གྱི་འབྲས་གནས་ཡིན་ན། དེ་དགོས་པར་ཐལ། འདོད་པའི་ཕྱིར། འདོད་ན། ཉམས་པའི་ཆོས་ཅན་གྱི་དགྲ་བཅོམ་པ་ཆོས་ཅན། དེར་ཐལ། དེའི་ཕྱིར། འདོད་དོན། དེ་མ་ཡིན་པར་ཐལ།
ཁྱོད་ཀྱི་རྒྱུད་ལ་རང་གི་ངོས་སྐལ་གྱི་སྤང་བྱ་འབྱུང་སྲིད་པའི་ཕྱིར་ཏེ། ཁྱོད་དགྲ་བཅོམ་པ་གང་ཞིག ཁྱོད་ཀྱི་རྒྱུད་ལ་འདོད་ཉོན་འབྱུང་སྲིད་པའི་ཕྱིར་ཏེ། ཁྱོད་རྒྱུན་ཞུགས་སུ་འགྱུར་སྲིད་པའི་ཕྱིར་རོ། ། མདོ་སྡེ་པ་ན་རེ། དགྲ་བཅོམ་པའི་འབྲས་བུ་ལས་ཉམས་པ་མི་སྲིད་དེ། ཐར་པ་ལ་ཡིད་རྟེན་དུ་རུང་བའི་ཕྱིར། དེས་ན་མཐོང་ཆོས་ལ་བདེར་གནས་ཀྱི་ཏིང་ངེ་འཛིན་ལས་ཉམས་པ་ལ་དགོངས་པ་ཡིན་ནོ། ། ཞེས་ཟེར། འོ་ན་ཉམས་པའི་ཆོས་ཅན་གྱི་དགྲ་བཅོམ་པ་ཆོས་ཅན།
ཁྱོད་ཀྱི་རྒྱུད་ལ་འདོད་པའི་ཉོན་མོངས་འབྱུང་སྲིད་པར་ཐལ། ཁྱོད་བསམ་གཏན་པོའི་དངོས་གཞིའི་སེམས་ལས་ཉམས་སྲིད་པའི་ཕྱིར་ཏེ། མཐོང་ཆོས་ལ་བདེར་གནས་ཀྱི་ཏིང་ངེ་འཛིན་ལས་ཉམས་པ་སྲིད་པའི་ཕྱིར། འདོད་ན། སྔར་ལྟར་རོ། ། ཁོ་ན་རེ། འོ་ན་ཐར་པ་ལ་ཡིད་རྟེན་དུ་མི་རུང་བར་ཐལ། དགྲ་བཅོམ་པའི་འབྲས་བུ་ལས་ཉམས་པ་ཡོད་པའི་ཕྱིར་ཞེ་ན། ཁྱབ་པ་མེད་དེ། དགྲ་བཅོམ་པའི་འབྲས་བུ་ལས་ཉམས་པའི་གང་ཟག་ཡིན་ན།
ཚེ་དེ་ཉིད་ལ་དགྲ་བཅོམ་པའི་འབྲས་བུ་སོར་ཆུད་པས་ཁྱབ་པའི་ཕྱིར་ཏེ། མཛོད་ལས། འབྲས་ལས་ཉམས་པ་འཆི་བ་མེད། ། ཅེས་གསུངས་པའི་ཕྱིར་རོ། ། ཡང་རྩ་ཁྱབ་དེ་ལ། ལམ་ཟག་བཅས་ཀྱིས་ཐོབ་པའི་ཕྱིར་འོང་གི་འབྲས་བུ་ཆོས་ཅན། དེར་ཐལ། དེའི་ཕྱིར། འདོད་ན། དེ་མ་ཡིན་པར་ཐལ།
ལམ་ཟག་བཅས་ཀྱི་བྲལ་བ་ཡིན་པའི་ཕྱིར་ཏེ། ལམ་ཟག་བཅས་ཀྱིས་ཐོབ་པའི་འབྲས་བུ་ཡིན་པའི་ཕྱིར། དེ་དེར་ཐལ། འབྲས་བུ་བར་པ་གཉིས་ལ། ལམ་ཟག་བཅས་ཀྱིས་ཐོབ་པ་དང༌། ཟག་མེད་ཀྱིས་ཐོབ་པ་གཉིས་གཉིས་ཡོད་པའི་ཕྱིར་ཏེ། མཛོད་ལས། འཇིག་རྟེན་པ་ཡི་ཆགས་བྲལ་བའི། ། འཕགས་ལ་བྲལ་བའི་ཐོབ་རྣམ་གཉིས། ། ཞེས་གསུངས་པའི་ཕྱིར།
ཡང་དགེ་སྦྱོང་ཚུལ་གྱི་འབྲས་བུ་ཡིན་ན། རྣམ་གྲོལ་ལམ་དང༌། སོ་སོར་བརྟགས་འགོག་གང་རུང་མི་དགོས་ཟེར་ན། དགེ་སྦྱོང་ཚུལ་གྱི་བདག་འབྲས་ཆོས་ཅན། དེར་ཐལ། དེའི་ཕྱིར། འདོད་ན། མ་ཡིན་པར་ཐལ། རྒྱུ་མཐུན་གྱི་འབྲས་བུ་དང་བྲལ་པའི་འབྲས་བུ་གང་རུང་མ་ཡིན་པའི་ཕྱིར་ཏེ། ཆོས་ཅན་དེའི་ཕྱིར།
གཞན་ཡང༌། སྤང་བྱ་རིམ་གྱིས་པའི་སྲིད་ཉོན་དགུ་པ་སྤོང་བར་བྱེད་པའི་ཟག་མེད་བར་ཆད་མེད་ལམ་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེར་ཐལ། འབྲས་བུ་རིམ་གྱིས་པའི་ཕྱིར་མི་འོང་གི་འབྲས་བུ་ཁྱད་པར་ཅན་ཡིན་པའི་ཕྱིར་ཏེ། སྤང་བྱ་རིམ་གྱིས་པའི་དགྲ་བཅོམ་ཞུགས་པའི་འབྲས་བུ་ཡིན་པའི་ཕྱིར། རྩ་བར་འདོད་ན། དེ་མ་ཡིན་པར་ཐལ།
རྣམ་གྲོལ་ལམ་མ་ཡིན་པ་གང་ཞིག སོ་སོར་བརྟགས་འགོག་མ་ཡིན་པའི་ཕྱིར། གཞན་ཡང་དེ་ཆོས་ཅན། ཁྱོད་དགེ་སྦྱོང་ཚུལ་གྱི་འབྲས་བུ་ཡིན་པར་ཐལ། ཁྱོད་རྒྱུ་ལྔ་ཚང་བའི་གནས་སྐབས་ཀྱི་རྟོགས་པ་ཡིན་པའི་ཕྱིར། ཁྱབ་པར་ཐལ། རྒྱུ་ལྔ་ཚང་བའི་དགེ་སྦྱོང་གི་རྟོགས་པ་དེ་ལ་བཞིར་གྲངས་ངེས་པའི་རྒྱུ་མཚན་གྱིས། མཛོད་ལས། དགེ་སྦྱོང་ཚུལ་གྱི་འབྲས་བུ་ལ་བཞིར་གསུངས་པ་དེ་འཐད་པའི་ཕྱིར་ཏེ། མཛོད་ལས།
འབྲས་བུ་བཞི་རྣམ་གཞག་པ་ནི། ། རྒྱུ་ལྔ་དག་ནི་སྲིད་ཕྱིར་རོ། ། ཞེས་གསུངས་པའི་ཕྱིར་རོ། ། ཡང་དགེ་སྦྱོང་ཚུལ་གྱི་འབྲས་བུ་ལ། རྒྱུན་ཞུགས་ཀྱི་འབྲས་བུ་སོགས་བཞིར་གྲངས་ངེས་ཤེ་ན། ཉན་ཐོས་ཀྱི་མཐོང་ལམ་སྡུག་བསྔལ་ཆོས་ཤེས་ཆོས་ཅན། གང་རུང་དེར་ཐལ། དེའི་ཕྱིར་ཏེ། འབྲས་བུ་བརྒྱད་ཅུ་རྩ་དགུ་གང་རུང་ཡིན་པའི་ཕྱིར། ཁྱབ་པ་ཡོད་པར་ཐལ།
མཛོད་ལས། དེ་དག་བརྒྱད་ཅུ་རྩ་དགུའོ། ། ཞེས་གསུངས་པའི་ཕྱིར། རྟགས་མ་གྲུབ་ན། དེ་དེར་ཐལ། སྒོམ་སྤངས་བརྒྱད་ཅུ་རྩ་གཅིག་སྤངས་པའི་བྲལ་བ་གྱ་གཅིག་དང༌། མཐོང་སྤངས་བརྒྱད་སྤངས་པའི་བྲལ་བ་བརྒྱད་ལ། འབྲས་བུ་བརྒྱད་ཅུ་རྩ་དགུར་འཇོག་པ་དེ་འཐད་པའི་ཕྱིར་རོ། ། རྩ་བར་འདོད་ན། དེ་མ་ཡིན་པར་ཐལ།
བཅུ་དྲུག་པའི་རྟོགས་པ་མ་ཐོབ་པའི་ཕྱིར། ཁྱབ་པ་ཡོད་པར་ཐལ། གང་ཞིག་གང་ལ་ཞུགས་པ་ནི། ། བཅུ་དྲུག་པ་ལ་དེ་འབྲས་གནས། ། ཞེས་གསུངས་པའི་ཕྱིར། དེ་ལ་ཁོ་ན་རེ། སྡུག་བསྔལ་ཆོས་ཤེས་ལ་གནས་པའི་ཉན་ཐོས་དེ་འབྲས་གནས་ཡིན་པར་ཐལ། དེའི་མཐོང་ལམ་དེ་དགེ་སྦྱོང་ཚུལ་གྱི་འབྲས་བུ་ཡིན་པའི་ཕྱིར། འདོད་ན། དེ་མ་ཡིན་པར་ཐལ།
བཅུ་དྲུག་པའི་རྟོགས་པ་མ་ཐོབ་པའི་ཕྱིར་ཞེ་ན། ཁྱབ་སྟེ། མཛོད་ལས། གང་ཞིག་གང་ལ། ཞེས་སོགས་གསུངས་པའི་ཕྱིར། ཞེ་ན། འོ་ན་ཤེས་བྱ་ཆོས་ཅན། འབྲས་གནས་བཞི་པོ་གང་རུང་ཡིན་ན། བཅུ་དྲུག་པའི་རྟོགས་པ་ཐོབ་དགོས་པ་དང་སྤྱིར་དགེ་སྦྱོང་ཚུལ་གྱིས་འབྲས་གནས་ཡིན་ན། དེ་ཡིན་དགོས་པ་གཉིས་པོ་མི་མཚུངས་པ་ཡིན་པར་ཐལ།
དགེ་སྦྱོང་ཚུལ་གྱི་འབྲས་གནས་ལ་བཞིར་ཕྱེ་བ་དེ། བཅུ་དྲུག་པའི་རྟོགས་པ་ཐོབ་པའི་དབང་དུ་བྱས་པའི་ཕྱིར་ཏེ། མཛོད་ལས། འབྲས་བུ་བཞི་རྣམ་བཞག་པ་ནི། ། རྣམ་པ་བཅུ་དྲུག་ཐོབ་པའོ། ། ཞེས་གསུངས་པའི་ཕྱིར། ཡང་ཁོ་ན་རེ། དེ་ཆོས་ཅན། འབྲས་གནས་མ་ཡིན་པར་ཐལ། འབྲས་བུ་ལ་ཞུགས་པ་ཡིན་པའི་ཕྱིར།
ཞེ་ན། རྒྱུན་ཞུགས་འབྲས་གནས་ཁྱད་པར་ཅན་ཆོས་ཅན། དེར་ཐལ། དེའི་ཕྱིར། ཁ་གཅིག་ན་རེ། དགེ་སྦྱོང་ཚུལ་གྱི་འབྲས་བུ་ལ་བཞིར་གྲངས་ངེས་པ་ཡིན་ཏེ། སྤངས་བྱ་ལ། མཐོང་སྤངས་དང་བསྒོམ་སྤངས་གཉིས་སུ་གྲངས་ངེས་ལ། མཐོང་སྤང་སྤངས་པ་ལས། རྒྱུན་ཞུགས་ཀྱི་འབྲས་བུ་དང༌།
སྒོམ་སྤངས་ལ་འདོད་པའི་སྒོམ་སྤངས་དང་ཁམས་གོང་མའི་སྒོམ་སྤངས་གཉིས་ལས། དང་པོ་ལ་ཕལ་ཆེར་སྤངས་པ་ལས། ཕྱིར་འོང་གི་འབྲས་བུ་མ་ལུས་པར་སྤངས་པ་ལས། ཕྱིར་མི་འོང་གི་འབྲས་བུ་བཞག ཁམས་གོང་མའི་སྒོམ་སྤང་སྤངས་པ་ལས་དགྲ་བཅོམ་པའི་འབྲས་བུ་བཞག་པའི་ཕྱིར། ཞེ་ན། ཤེས་བྱ་ཆོས་ཅན། སྤང་བྱ་ལ་མཐོང་སྤངས་དང༌། སྒོམ་སྤངས་གཉིས་སུ་གྲངས་ངེས་པ་མི་འཐད་པར་ཐལ། སྙོམས་འཇུག་གི་སྒྲིབ་པ་དེ་སྤང་བྱ་གང་ཞིག
དེ་གཉིས་གང་ཡང་མ་ཡིན་པའི་ཕྱིར། མཐོང་སྤངས་ཡིན་ན། སྙོམས་འཇུག་གི་སྒྲིབ་པ་ཆོས་ཅན། རྒྱུན་ཞུགས་ཀྱིས་ཁྱོད་སྤངས་པར་ཐལ། དེའི་ཕྱིར། རྟགས་ཁྱབ་ཁས་བླངས། འདོད་ན། རྒྱུན་ཞུགས་ཆོས་ཅན། དེ་མ་སྤངས་པར་ཐལ། ཁྱོད་ཀྱིས་བསམ་གཏན་གྱི་དངོས་གཞིའི་སེམས་མ་ཐོབ་པའི་ཕྱིར་ཏེ།
རྒྱུན་ཞུགས་ཡིན་པའི་ཕྱིར། སྒོམ་སྤངས་ཡིན་ན། དེ་ཆོས་ཅན། ཉན་ཐོས་དགྲ་བཅོམ་པས་སྤངས་པར་ཐལ། སྒོམ་སྤངས་ཡིན་པའི་ཕྱིར། ཁྱབ་རྟགས་ཁས་བླངས་སོ། ། འདོད་ན། ཉན་ཐོས་དགྲ་བཅོམ་པ་ཆོས་ཅན། ཁྱོད་གཉིས་ཀའི་ཆ་ལས་རྣམ་པར་གྲོལ་བའི་དགྲ་བཅོམ་པ་ཡིན་པར་ཐལ། ཉན་ཐོས་དགྲ་བཅོམ་པ་གང་ཞིག
སྙོམས་འཇུག་གི་སྒྲིབ་པ་སྤངས་པའི་ཕྱིར། གཞན་ཡང་ཤེས་བྱ་ཆོས་ཅན། རྒྱུན་ཞུགས་འབྲས་གནས་ཡིན་ན། མཐོང་སྤངས་མ་ལུས་པར་སྤངས་དགོས་པར་ཐལ། དེ་སྤངས་པ་ལ་རྒྱུན་ཞུགས་ཀྱི་འབྲས་བུ་བཞག་པའི་ཕྱིར། རྟགས་ཁས་བླངས། འདོད་ན། ཉན་ཐོས་ཀྱི་རྒྱུན་ཞུགས་འབྲས་གནས་ཆོས་ཅན། དེར་ཐལ། དེའི་ཕྱིར།
འདོད་ན། མཐོང་སྤངས་ཤེས་སྒྲིབ་སྤངས་པར་ཐལ། འདོད་པའི་ཕྱིར་ཏེ། འདོད་ན། མ་ཡིན་པར་ཐལ། ཉན་ཐོས་ཡིན་པའི་ཕྱིར། ཅི་སྟེ། རྒྱུན་ཞུགས་འབྲས་གནས་ཡིན་ན། མཐོང་སྤངས་སུ་གྱུར་པའི་ཉོན་སྒྲིབ་མ་ལུས་པར་སྤངས་པས་ཁྱབ་ཅེ་ན། རྒྱུན་ཞུགས་སྲིད་པ་ལན་བདུན་པ་ཆོས་ཅན།
དེར་ཐལ། དེའི་ཕྱིར། འདོད་ན། མ་ཡིན་པར་ཐལ། མཐོང་སྤངས་སུ་གྱུར་པའི་ཉོན་མོངས་ཀྱི་དབང་གིས་འཁོར་བར་སྐྱེ་བ་ལེན་པའི་ཕྱིར་ཏེ། མཐོང་སྤངས་སུ་གྱུར་པའི་མ་རིག་པའི་དབང་གིས་སྐྱེ་བ་ལེན་པའི་ཕྱིར། མ་གྲུབ་ན། དེར་ཐལ། ཁྱོད་ཀྱིས་སྲིད་པ་ལེན་པ་གང་ཞིག དེ་ལེན་པ་དེ་སྔོན་སོ་སོ་སྐྱེ་བོའི་དུས་སུ་མ་རིག་པས་ལས་བསགས་པ་ལ་རག་ལས་པའི་ཕྱིར།
གཞན་ཡང༌། དེ་ཆོས་ཅན། ཁྱོད་ཀྱིས་མཐོང་སྤངས་སུ་གྱུར་པའི་ཉོན་མོངས་མ་ལུས་པར་མ་སྤངས་པར་ཐལ། ཐེག་ཆེན་གྱི་མཐོང་སྤངས་སུ་གྱུར་པའི་དེ་མ་སྤངས་པའི་ཕྱིར། དེར་ཐལ། ཁྱོད་ཀྱིས་འཁོར་བར་འཆིང་བྱེད་ཀྱི་ཉོན་མོངས་མ་ལུས་པར་མ་སྤངས་པའི་ཕྱིར་ཏེ། ཐེག་ཆེན་གྱི་བསྒོམ་སྤངས་སུ་གྱུར་པའི་ཉོན་མོངས་མ་ལུས་པར་མ་སྤངས་པའི་ཕྱིར། གཞན་ཡང་ཕྱིར་འོང་འབྲས་གནས་ཡིན་ན། འདོད་པའི་བསྒོམ་སྤངས་ཕལ་ཆེར་སྤངས་པས་ཁྱབ་པར་ཐལ། དེ་སྤངས་པ་ལས་ཕྱིར་འོང་གི་འབྲས་བུ་བཞག་པའི་ཕྱིར།
འདོད་ན། ཉན་ཐོས་ཀྱི་ཕྱིར་འོང་འབྲས་གནས་ཆོས་ཅན། དེར་ཐལ། དེའི་ཕྱིར། འདོད་ན། འདོད་པའི་སྒོམ་སྤངས་སུ་གྱུར་པའི་ཤེས་སྒྲིབ་ཕལ་ཆེར་སྤངས་པར་ཐལ། འདོད་པའི་ཕྱིར། འདོད་ན། མ་ཡིན་པར་ཐལ། ཉན་ཐོས་ཡིན་པའི་ཕྱིར།
གཞན་ཡང༌། ཞིབ་ཆ་མ་འཐོན་པ་རྣམས་ལ་འདི་བཞིན་ཅི་སྟེ། དེ་ཡིན་ན། འདོད་པའི་ཉོན་མོངས་ཕལ་ཆེར་སྤངས་པས་ཁྱབ་ཅེ་ན། ཕྱིར་འོང་ཆགས་བྲལ་སྔོན་སོང་བཅུ་དྲུག་པའི་རྟོགས་པ་ལ་གནས་པ་ཆོས་ཅན། དེར་ཐལ། དེའི་ཕྱིར། འདོད་ན། མ་ཡིན་པར་ཐལ། འཇིག་རྟེན་ལས་འདས་པའི་སྒོམ་སྤངས་སུ་གྱུར་པའི་འདོད་ཉོན་དྲུག་པ་མ་སྤངས་པའི་ཕྱིར།
དེར་ཐལ། ཁྱོད་ཀྱི་རྒྱུད་ལ་འཇིག་རྟེན་ལས་འདས་པའི་བསྒོམ་ལམ་བར་ཆད་མེད་ལམ་མ་སྐྱེས་པའི་ཕྱིར་ཏེ། ཆོས་ཅན་རྟགས་འགོད་གཞན་ཡང༌། ཤེས་བྱ་ཆོས་ཅན། འདོད་ཉོན་དྲུག་པ་སྤངས་ཤིང་དགུ་པ་མ་སྤངས་པའི་འབྲས་གནས་ཡིན་ན། ཕྱིར་འོང་འབྲས་གནས་ཡིན་དགོས་པར་ཐལ། སྤངས་བྱ་ལ་དེ་དང་དེར་གྲངས་ངེས་མེད་པའི་ཕྱིར། འདོད་ན་འདོད་ཉོན་དྲུག་པ་སྤངས་པའི་ཅིག་ཅར་བའི་རྒྱུན་ཞུགས་ཆོས་ཅན། དེར་ཐལ། དེའི་ཕྱིར།
འདོད་ན། མ་ཡིན་པར་ཐལ། རྒྱུན་ཞུགས་འབྲས་གནས་ཡིན་པའི་ཕྱིར། གཞན་ཡང་ཤེས་བྱ་ཆོས་ཅན། ཕྱིར་འོང་འབྲས་གནས་ཡིན་ན། འདོད་པའི་བསྒོམ་སྤངས་མ་ལུས་པར་སྤངས་པས་ཁྱབ་པར་ཐལ། དེ་སྤངས་པ་ལས་དེ་བཞག་པའི་ཕྱིར། འདོད་ན། ཉན་ཐོས་ཀྱི་ཕྱིར་མི་འོང་འབྲས་གནས་ཆོས་ཅན། དེར་ཐལ།
དེའི་ཕྱིར། འདོད་ན། འདོད་པའི་བསྒོམ་སྤངས་ཤེས་སྒྲིབ་སྤངས་པར་ཐལ། འདོད་པའི་ཕྱིར། འདོད་ན། མ་ཡིན་པར་ཐལ། ཉན་ཐོས་ཡིན་པའི་ཕྱིར། ཁོ་ན་རེ། ཕྱིར་མི་འོང་འབྲས་གནས་ཡིན་ན། འདོད་པའི་ཉོན་མོངས་མ་ལུས་པར་སྤངས་པས་ཁྱབ་ཅེ་ན།
ཡོངས་སུ་ཉམས་པའི་ཆོས་ཅན་གྱི་ཕྱིར་མི་འོང་འབྲས་གནས་ཆོས་ཅན། དེར་ཐལ། དེར་ཕྱིར། འདོད་ན། མ་ཡིན་པར་ཐལ། ཁྱོད་ཀྱི་རྒྱུད་ལ་འདོད་པའི་ཉོན་མོངས་འབྱུང་སྲིད་པའི་ཕྱིར་ཏེ། ཆོས་ཅན་དེའི་ཕྱིར། དགེ་སྦྱོང་ཚུལ་གྱི་འབྲས་བུ་བཞི་པོ་དེ་སེམས་བརྟེན་ནས་ཐོབ་དྲིས་པས། རྒྱུན་ཞུགས་ཕྱིར་འོང་རིམ་གྱིས་པའི་ཕྱིར་མི་འོང་གི་འབྲས་བུ་གསུམ་ནི། བསམ་གཏན་དང་པོའི་ཉེར་བསྡོགས་ཁོ་ན་ལ་བརྟེན་ནས་ཐོབ་སྟེ།
སེམས་རྟེན་ཁྱད་པར་ཅན་ཞིག་དགོས་པ་གང་ཞིག བསམ་གཏན་གྱི་དངོས་གཞིའི་སེམས་མ་ཐོབ་པའི་ཕྱིར། འབྲས་བུ་ཐོད་རྒལ་བའི་ཕྱིར་མི་འོང་གི་འབྲས་བུ་ནི། བསམ་གཏན་གྱི་དངོས་གཞི་ལ་བརྟེན་ནས་ཐོབ་སྟེ། མཐོང་ལམ་གྱི་སྔ་རོལ་དུ་འདོད་པ་ལ་ཆགས་པ་དང་བྲལ་ཟིན་པའི་ཕྱིར། དགྲ་བཅོམ་པའི་འབྲས་བུ་ནི། ཟག་མེད་ས་དགུ་ལ་བརྟེན་ནས་ཐོབ། ཅེས་ཟེར། ཤེས་བྱ་ཆོས་ཅན། རྒྱུན་ཞུགས་ཀྱི་འབྲས་བུ་དེ་བསམ་གཏན་དང་པོའི་ཉེར་བསྡོགས་ཁོ་ན་ལ་བརྟེན་ནས་ཐོབ་དགོས་པ་མ་ཡིན་པར་ཐལ།
བསམ་གཏན་གྱི་དངོས་གཞིའི་སེམས་ལ་བརྟེན་ནས་དེ་ཐོབ་པ་ཡོད་པའི་ཕྱིར། མ་གྲུབ་ན། དེར་ཐལ། བསམ་གཏན་གྱི་དངོས་གཞིའི་སེམས་ལ་བརྟེན་ནས་སྤངས་བྱ་ཅིག་ཅར་བའི་རྒྱུན་ཞུགས་ཀྱི་འབྲས་བུ་གསར་དུ་སྐྱེ་བ་ཡོད་པའི་ཕྱིར། གཞན་ཡང༌། ཤེས་བྱ་ཆོས་ཅན། ཕྱིར་འོང་གི་འབྲས་བུ་གསར་དུ་ཐོབ་པའི་སེམས་རྟེན་དེ་ཡིན་ན། བསམ་གཏན་དང་པོའི་ཉེར་བསྡོགས་ཡིན་མི་དགོས་པར་ཐལ། བསམ་གཏན་གྱི་དངོས་གཞིའི་སེམས་ལ་བརྟེན་ནས་གསར་དུ་སྐྱེ་བ་ཡོད་པའི་ཕྱིར། བསམ་གཏན་གྱི་དངོས་གཞི་ཟག་མེད་ལ་བརྟེན་ནས་འཇིག་རྟེན་ལས་འདས་པའི་འདོད་པའི་ཉོན་མོངས་དྲུག་པ་སྤངས་པའི་ཕྱིར་འོང་གི་འབྲས་བུ་ཐོབ་པའི་ཕྱིར།
མ་གྲུབ་ན། དེར་ཐལ། བསམ་གཏན་གྱི་དངོས་གཞིའི་སེམས་ཟག་མེད་ལ་བརྟེན་ནས་འཇིག་རྟེན་ལས་འདས་པའི་འདོད་པའི་བསྒོམ་སྤངས་དྲུག་པ་སྤོང་བ་ཡོད་པའི་ཕྱིར་ཏེ། དེ་ལ་བརྟེན་ནས་དེའི་ས་བོན་སྤོང་བ་ཡོད་པའི་ཕྱིར། མ་གྲུབ་ན། དེར་ཐལ། བསམ་གཏན་གྱི་དངོས་གཞིའི་སེམས་ཐོབ་པ་ཡང་ཡིན། འདོད་ཉོན་དྲུག་པའི་ས་བོན་མ་སྤངས་པ་ཡང་ཡིན་པའི་རྒྱུན་ཞུགས་ཡོད་པའི་ཕྱིར། གཞན་ཡང༌། ཤེས་བྱ་ཆོས་ཅན།
འདོད་ཉོན་དགུ་པ་སྤོང་བར་བྱེད་པའི་བར་ཆད་མེད་ལམ་ཡིན་ན། བསམ་གཏན་དང་པོའི་ཉེར་བསྡོགས་ཡིན་དགོས་པར་ཐལ། འབྲས་བུ་རིམ་གྱིས་པའི་ཕྱིར་མི་འོང་གི་འབྲས་བུ་དེ་བསམ་གཏན་དང་པོའི་ཉེར་བསྡོགས་ཁོ་ན་ལ་བརྟེན་ནས་ཐོབ་དགོས་པའི་ཕྱིར། འདོད་ན། དེ་མི་དགོས་ལ། བསམ་གཏན་གྱི་དངོས་གཞིའི་སེམས་ཐོབ་པའི་གང་ཟག་འདོད་ཉོན་དགུ་པ་སྤོང་བ་ཡོད་པའི་ཕྱིར། དེ་ཡོད་པར་ཐལ། དེ་འདྲ་བའི་གང་ཟག་གིས་འདོད་པའི་ཉོན་ཡིད་སྤོངས་བ་ཡོད་པའི་ཕྱིར་རོ། ། གཞན་ཡང༌། ཤེས་བྱ་ཆོས་ཅན།
ཐོད་རྒལ་བའི་ཕྱིར་མི་འོང་གི་འབྲས་བུ་ཡིན་ན། བསམ་གཏན་གྱི་དངོས་གཞིའི་སེམས་ལ་བརྟེན་ནས་སྐྱེ་བ་ཡིན་པས་མ་ཁྱབ་པར་ཐལ། བསམ་གཏན་དང་པོའི་ཉེར་བསྡོགས་ལ་བརྟེན་ནས་དེ་དངོས་སུ་སྐྱེ་བ་ཡོད་པའི་ཕྱིར། དེ་ཡོད་པར་ཐལ། མཐོང་ལམ་གྱི་སྔ་རོལ་དུ་འདོད་པ་ལ་ཆགས་བྲལ་བྱས་ཤིང་བསམ་གཏན་གྱི་དངོས་གཞིའི་སེམས་མ་ཐོབ་པའི་གང་ཟག་གྱི་རྒྱུད་ལ་ལམ་རྗེས་ཤེས་ཀྱི་རྟོགས་པ་སྐྱེ་བ་ཡོད་པའི་ཕྱིར། དེ་གསལ་བར་ཐལ། ཤེས་རབ་རྐྱང་པའི་ཆ་ལས་རྣམ་པར་མ་གྲོལ་བའི་ཕྱིར་མི་འོང་ཡོད་པའི་ཕྱིར། གཞན་ཡང༌། ཤེས་བྱ་ཆོས་ཅན། དགྲ་བཅོམ་པའི་འབྲས་བུ་གསར་དུ་སྐྱེ་བའི་སེམས་རྟེན་དེ་ལ་ཟག་མེད་ས་དགུར་གྲངས་ངེས་པ་མ་ཡིན་པར་ཐལ།
སྲིད་རྩེའི་སེམས་ལ་བརྟེན་ནས་དེ་གསར་དུ་སྐྱེ་བ་ཡོད་པའི་ཕྱིར། དེར་ཐལ། བྱང་སེམས་སྒོམ་ལམ་པའི་རྒྱུད་ཀྱི་དེ་ལ་བརྟེན་ནས་དེ་ཐོབ་པ་ཡོད་པའི་ཕྱིར། མ་གྲུབ་ན། དེར་ཐལ། བྱང་སེམས་སྒོམ་ལམ་པའི་རྒྱུད་ཀྱི་སྲིད་རྩེའི་སྙོམས་འཇུག་དེ་ཟག་མེད་ལམ་གྱི་དངོས་རྟེན་ཡིན་པའི་ཕྱིར། མ་གྲུབ་ན། དེ་ཆོས་ཅན། དེར་ཐལ། འཇིག་རྟེན་ལས་འདས་པའི་སྙོམས་འཇུག་ཡིན་པའི་ཕྱིར་རོ། །
འབྲས་བུ་བཞི་པོ་ལམ་གང་གིས་ཐོབ་དྲིས་པས། འབྲས་བུ་ཐོག་མཐའ་གཉིས་པོ་དེ་ལམ་ཟག་མེད་ཁོ་ནས་ཐོབ་སྟེ། མཐོང་སྤངས་སྤོངས་བའི་གཉེན་པོ་དང༌། སྲིད་རྩེའི་སྒོམ་སྤངས་སྤོང་བའི་གཉེན་པོས་ཐོབ་པའི་ཕྱིར། འབྲས་བུ་བར་པ་གཉིས་ལམ་ཟག་མེད་དང༌། ཟག་བཅས་གཉིས་ཀས་ཐོབ་སྟེ། ཆགས་བྲལ་སྔོན་སོང་རྣམས་ལམ་ཟག་བཅས་ཀྱིས་ཐོབ། རིམ་གྱིས་པ་རྣམས་ལམ་ཟག་མེད་ཁོ་ནས་ཐོབ་པའི་ཕྱིར་ཞེ་ན། མཐོང་སྤངས་སྤོངས་བའི་གཉེན་པོ་ཡིན་ན། ལམ་ཟག་མེད་ཡིན་དགོས་པར་ཐལ།
སྔ་མ་ལ་ཁྱབ་པ་གསལ་བའི་ཕྱིར། འདོད་ན་མི་དགོས་པར་ཐལ། མཐོང་སྤངས་སྤོང་བར་བྱེད་པའི་ལམ་ཟག་བཅས་གསལ་བའི་ཕྱིར་ཏེ། སྲིད་རྩེ་མ་གཏོགས་པའི་མཐོང་སྤངས་རྣམས་འཇིག་རྟེན་པའི་ལམ་གྱིས་སྤོངས་པ་གསལ་བའི་ཕྱིར་ཏེ། མཛོད་ལས། སྲིད་རྩེ་ལས་སྐྱེ་བཟོད་པ་ཡི། ། གཞོམ་བྱ། ལྷན་སྐྱེས་མཐོང་དང་སྒོམ་གསུམ་གྱི། ། ཞེས་གསུངས་པའི་ཕྱིར། གཞན་ཡང༌།
རྒྱུན་ཞུགས་ཀྱི་འབྲས་བུ་ལམ་ཟག་བཅས་ལ་བརྟེན་ནས་སྐྱེ་བ་གསལ་བར་ཐལ། སྒོམ་ལམ་ཟག་བཅས་ལས་རྒྱུན་ཞུགས་ཀྱི་འབྲས་བུ་དངོས་སུ་སྐྱེ་བ་གསལ་བའི་ཕྱིར་ཏེ། སྒོམ་ལམ་ཟག་བཅས་ལས་རིགས་གནས་རིགས་སྐྱེའི་རྒྱུན་ཞུགས་ཀྱི་འབྲས་བུ་དངོས་སུ་སྐྱེ་བ་གསལ་བའི་ཕྱིར་ཏེ། མཐོང་ལམ་གྱི་སྔ་རོལ་དུ་འདོད་ཉོན་གསུམ་པའི་བཞི་པ་སྤངས་ཤིང་ལྔ་པ་མ་སྤངས་པའི་འབྲས་གནས་བཞུགས་པའི་ཕྱིར། ཁྱབ་པ་འདི་དམ་བཅའ་ཕྱི་མའི་ཁྱབ་པ་ལ་སྒྲིག་གོ ། གཞན་ཡང་ཤེས་བྱ་ཆོས་ཅན། ཕྱིར་འོང་ཆགས་བྲལ་སྔོན་སོང་དེ་ལམ་ཟག་བཅས་ཀྱིས་ཐོབ་པར་ཐལ། དམ་བཅའ་ཕྱི་མ་དེའི་ཕྱིར། འདོད་ན་མ་ཡིན་པར་ཐལ། དེ་ལམ་ཟག་མེད་ཁོ་ནས་ཐོབ་པའི་ཕྱིར་ཏེ།
ལམ་མ་ཐོབ་པའི་ཕྱིར། གཞན་ཡང༌། ཤེས་བྱ་ཆོས་ཅན། འབྲས་བུ་བར་པ་གཉིས་ལམ་ཟག་བཅས་ཀྱི་ཐོབ་པ་མེད་པར་ཐལ། དེ་གང་རུང་ཡིན་ན། ལམ་ཟག་མེད་ཀྱིས་ཐོབ་དགོས་པའི་ཕྱིར། གཉིས་ལ་ཅེས་བརྗོད་པ་གང་གནས་པ་གང་ཟག་གི་རྣམ་གཞག་ལ། སྤྱིར་དཔྱད་པ་དང༌། སོ་སོར་དཔྱད་པ་གཉིས། དང་པོ་ལ།
ཆགས་བྲལ་སྔོན་སོང་ལ་དཔྱད་པ་དང༌། ཅིག་ཅར་བ་ལ་དཔྱད་པ་གཉིས། དང་པོ་ལ་ཁ་ཅིག་ན་རེ། འབྲས་བུ་དང་པོ་ལ་ཆགས་བྲལ་སྔོན་སོང་མེད་དེ། མཐོང་ལམ་གྱི་སྔ་རོལ་དུ་མཐོང་སྤངས་དང༌། སྲིད་རྩེའི་སྒོམ་སྤངས་ལ་ཆགས་པ་དང་བྲལ་བ་མི་སྲིད་པའི་ཕྱིར། ཞེ་ན། ཤེས་བྱ་ཆོས་ཅན། རྒྱུན་ཞུགས་དང་ཆགས་བྲལ་སྔོན་སོང་གི་གཞི་མཐུན་གསལ་བའི་ཕྱིར་ཏེ། རྒྱུན་ཞུགས་དང་འདོད་ཉོན་ལྔ་པ་ལ་ཆགས་བྲལ་སྔོན་སོང་གི་གཞི་མཐུན་གསལ་བའི་ཕྱིར་ཏེ།
དེ་དང་མཐོང་ལམ་གྱི་སྔ་རོལ་དུ་འདོད་ཉོན་ལྔ་པ་ལ་ཆགས་པ་དང་བྲལ་ཞིང༌། རྒྱུན་ཞུགས་ལ་ཆགས་བྲལ་སྔོན་སོང་ཡོད་པར་ཐལ། འདོད་ཉོན་ལྔ་པ་ལ་ཆགས་པ་དང་མ་བྲལ་བའི་བཅུ་དྲུག་པའི་རྟོགས་པ་ལ་གནས་པའི་གཞི་མཐུན་གསལ་བའི་ཕྱིར། འདིའི་སྐབས་སུ་ཁ་ཅིག་ཆགས་བྲལ་སྔོན་སོང་ཡོད་པར་ཐལ། རང་གི་སྤང་བྱའི་གཙོ་བོ་མཐོང་ལམ་གྱི་སྔ་རོལ་དུ་སྤངས་པའི་རྒྱུན་ཞུགས་ཡོད་པའི་ཕྱིར་ཏེ། དེའི་རིགས་ནས་རིགས་སྐྱེ་ཡོད་པའི་ཕྱིར། དེར་ཐལ། མཐོང་ལམ་གྱི་སྔ་རོལ་དུ་འདོད་ཉོན་བཞི་པ་ལ་ཆགས་པ་དང་བྲལ་ཞིང༌། ལྔ་པ་ལ་མ་བྲལ་བའི་བཅུ་དྲུག་པའི་རྟོགས་པ་ལ་གནས་པའི་ཉན་ཐོས་དེ་རྒྱུན་ཞུགས་རིགས་ནས་རིགས་སྐྱེ་ཡིན་པའི་ཕྱིར། ཟེར་ན།
མི་རིགས་ཏེ། འོ་ན་དེ་འདྲའི་ཉན་ཐོས་དེ་ཆོས་ཅན། ཁྱོད་ཀྱི་འདོད་ཉོན་བཞི་པ་སྤངས་པའི་སྤངས་པ་དེ་སླར་ལྡོག་སྲིད་པར་ཐལ། ཁྱོད་ཀྱི་འདོད་ཉོན་བཞི་པ་སྤངས་པའི་སྤངས་པ་དེ་ལ་ལམ་ཟག་བཅས་ཀྱིས་སྤངས་པའི་སྤངས་པ་ཡིན་པའི་ཕྱིར། རྟགས་ཁས་བླངས་འདོད་ན། ཁྱོད་འདོད་པར་རིགས་མཐུན་ཀྱི་སྐྱེ་བ་གཉིས་སམ་གསུམ་ལས་མང་བ་ལེན་སྲིད་པར་ཐལ། ཁྱོད་རྒྱུན་ཞུགས་འབྲས་གནས་གང་ཞིག ཁྱོད་ཀྱི་རྒྱུད་ལ་འདོད་ཉོན་བཞི་པ་དང་གསུམ་པ་དང་གཉིས་པ་སོགས་འབྱུང་སྲིད་པའི་ཕྱིར། འདོད་ན་དེ་ཆོས་ཅན། ཁྱོད་རྒྱུན་ཞུགས་རིགས་གནས་རིགས་སྐྱེ་མ་ཡིན་པར་ཐལ།
འདོད་པའི་ཕྱིར། གཞན་ཡང་ཤེས་བྱ་ཆོས་ཅན། རྒྱུན་ཞུགས་རིགས་གནས་རིགས་སྐྱེ་ཡིན་ན། རང་གི་ངོས་སྐལ་གྱི་སྤང་བྱའི་གཉེན་པོ་ཟག་མེད་ཐོབ་པས་ཁྱབ་པར་ཐལ། དེ་འདྲའི་ཉན་ཐོས་དེ་རྒྱུན་ཞུགས་རིགས་གནས་རིགས་སྐྱེ་ཡིན་པའི་ཕྱིར། འདོད་ན་རྒྱུན་ཞུགས་རིགས་གནས་རིགས་སྐྱེ་ཡིན་ན། རྟོགས་པའི་ཁྱད་པར་སོགས་ཁྱད་པར་གསུམ་ལྡན་ཡིན་པས་ཁྱབ་པར་ཐལ། འདོད་པའི་ཕྱིར། གཞན་ཡང་རྩ་བའི་དམ་བཅའ་ལ། དགྲ་བཅོམ་ཆགས་བྲལ་སྔོན་སོང་ཡོད་པར་ཐལ།
དགྲ་བཅོམ་དང་ཆགས་བྲལ་སྔོན་སོང་གི་གཞི་མཐུན་ཡོད་པའི་ཕྱིར། དེར་ཐལ། དགྲ་བཅོམ་ཡང་ཡིན། འདོད་པ་ལ་ཆགས་བྲལ་སྔོན་སོང་ཡང་ཡིན་པའི་གཞི་མཐུན་གསལ་བའི་ཕྱིར། ཕྱིར་མི་འོང་ཆགས་བྲལ་སྔོན་སོང་གིས་ཐོབ་པའི་དགྲ་བཅོམ་ཡོད་པའི་ཕྱིར། སྔ་མ་ལ་ཁྱབ་པ་གསལ་བར་ཐལ། འདོད་པ་ལ་ཆགས་བྲལ་སྔོན་སོང་ཡིན་ན། ཆགས་བྲལ་སྔོན་སོང་ཡིན་དགོས་པའི་ཕྱིར། དེ་ལ་ཁོ་ན་རེ། དགྲ་བཅོམ་ཆགས་བྲལ་སྔོན་སོང་མེད་པར་ཐལ།
མཐོང་ལམ་གྱི་སྔ་རོལ་དུ་སྲིད་རྩེའི་སྒོམ་སྤངས་སྤངས་པ་མེད་པའི་ཕྱིར་ཞེ་ན་འོ་ན། ཕྱིར་མི་འོང་ཆགས་བྲལ་སྔོན་སོང་མེད་པར་ཐལ། མཐོང་ལམ་གྱི་སྔ་རོལ་དུ་འདོད་པའི་སས་བསྡུས་ཀྱི་ཉོན་ཡིད་སྤངས་པ་མེད་པའི་ཕྱིར། དེ་ལ་ཁྱབ་པ་ཡོད་པར་ཐལ། འདོད་པའི་སས་བསྡུས་ཀྱི་ཉོན་ཡིད་འཁོར་བཅས་ཀྱི་ཉོན་མོངས་པ་བཞི་པོ་དེ། འདོད་པའི་ཉོན་མོངས་ཡིན་པའི་ཕྱིར། ཡང་ཁོ་ན་རེ། དགྲ་བཅོམ་ཆགས་བྲལ་སྔོན་སོང་མེད་པར་ཐལ། ཆགས་བྲལ་སྔོན་སོང་ཡིན་ན། རང་གི་སྤང་བྱའི་གཙོ་བོ་ལ་ཆགས་བྲལ་སྔོན་སོང་ཡིན་དགོས་པའི་ཕྱིར།
ཞེ་ན། འོ་ན། ཕྱིར་མི་འོང་ཆགས་བྲལ་སྔོན་སོང་ཆོས་ཅན། དེར་ཐལ། དེའི་ཕྱིར། འདོད་ན། དེ་ཆོས་ཅན། ཐ་མའི་ཆ་མཐུན་ལྔ་ལ་ཆགས་བྲལ་སྔོན་སོང་ཡིན་པར་ཐལ། རང་གི་སྤང་བྱའི་གཙོ་བོ་ལ་ཆགས་བྲལ་སྔོན་སོང་ཡིན་པ་གང་ཞིག ཕྱིར་མི་འོང་འབྲས་གནས་ཡིན་པའི་ཕྱིར།
དེ་ལ་ཁྱབ་པ་གསལ་བར་ཐལ། ཐ་མའི་ཆ་མཐུན་ལྔ་པོ་དེ་ཕྱིར་མི་འོང་གི་སྤང་བྱའི་གཙོ་བོ་ཡིན་པའི་ཕྱིར་ཏེ། མངོན་པ་ཀུན་ལས་ཏུས་ལས། ཅིའི་ཕྱིར་གཙོ་བོ་ཞེས་བྱ་ཞེ་ན། ཁམ་ཐ་མ་དང༌། འགྲོ་བ་ཐ་མའི་རྒྱུ་ཡིན་པའི་ཕྱིར། ཞེས་གསུངས་པའི་ཕྱིར། རྩ་བར་འདོད་ན། མཐོང་ལམ་གྱི་སྔ་རོལ་དུ་ཐེ་ཚོམ་དང་བརྟུལ་ཞུགས་མཆོག་འཛིན་སྤངས་པ་ཡོད་པར་ཐལ། འདོད་པ་དེའི་ཕྱིར།
འདོད་ན། ཐེ་ཚོམ་དང་བརྟུལ་ཞུགས་མཆོག་འཛིན་གཉིས་ཆོས་ཅན། ཁྱོད་མཐོང་ལམ་གྱི་སྔ་རོལ་དུ་སྤངས་པ་མི་སྲིད་པར་ཐལ། ཁྱོད་མཐོང་སྤངས་པ་དེར་ཐལ། ཀུན་སྦྱོར་གསུམ་མཐོང་སྤངས་ཀྱི་གཙོ་བོ་ཡིན་པའི་ཕྱིར། ཡང༌། གཡག་ཊཱིཀ་ལས། ཆགས་བྲལ་སྔོན་དུ་སོང་བའི་དགྲ་བཅོམ་ཡིན་ན། དགྲ་བཅོམ་ཆགས་བྲལ་སྔོན་སོང་ཡིན་པས་མ་ཁྱབ་སྟེ། ཕྱིར་མི་འོང་ཆགས་བྲལ་སྔོན་སོང་གི་ཐོབ་པའི་དགྲ་བཅོམ་འབྲས་གནས་དེ་སྔ་མ་གང་ཞིག
ཕྱི་མ་མ་ཡིན་པའི་ཕྱིར། སྔ་མ་མ་གྲུབ་ན། དེ་ཆོས་ཅན། ཆགས་བྲལ་སྔོན་དུ་སོང་བའི་དགྲ་བཅོམ་ཡིན་པར་ཐལ། འདོད་པ་ལ་ཆགས་བྲལ་སྔོན་དུ་སོང་བའི་དགྲ་བཅོམ་ཡིན་པའི་ཕྱིར། ཡང་དེ་ཆོས་ཅན། དགྲ་བཅོམ་ཆགས་བྲལ་སྔོན་སོང་མ་ཡིན་པར་ཐལ། མཐོང་ལམ་གྱི་སྔོན་དུ་སྲིད་རྩེའི་སྒོམ་སྤངས་མ་སྤང་པའི་ཕྱིར། དེས་ན་ཆགས་བྲལ་སྔོན་དུ་སོང་བའི་དགྲ་བཅོམ་དང་རྒྱུན་ཞུགས་ཡོད་ལ། རྒྱུན་ཞུགས་ཆགས་བྲལ་སྔོན་སོང་དང༌།
དགྲ་བཅོམ་ཆགས་བྲལ་སྔོན་སོང་མེད་གསུང་ངོ༌། ། འདི་ཡང་རེ་ཤིག་བརྟག་པར་བྱ་སྟེ། ཕྱིར་མི་འོང་ཆགས་བྲལ་སྔོན་སོང་གིས་ཐོབ་པའི་དགྲ་བཅོམ་ཆོས་ཅན། ཆགས་བྲལ་སྔོན་སོང་ཡིན་པར་ཐལ། འདོད་པ་ལ་ཆགས་བྲལ་སྔོན་སོང་ཡིན་པའི་ཕྱིར། འདོད་ན། མ་ཡིན་པར་ཐལ། དགྲ་བཅོམ་འབྲས་གནས་ཡིན་པའི་ཕྱིར། ཁྱབ་པ་ཁས་བླངས་ཏེ། འབྲས་བུ་ཐོག་མཐའ་གཉིས་ལ་ཆགས་བྲལ་སྔོན་སོང་མེད་པར་ཁས་བླངས་པའི་ཕྱིར།
རྒྱུན་ཞུགས་ལ་ཡང་སྦྱར་རོ། ། དགྲ་བཅོམ་ཆགས་བྲལ་སྔོན་སོང་ཡིན་ན། དགྲ་བཅོམ་གྱི་སྤང་བྱ་ལ་ཆགས་བྲལ་སྔོན་སོང་ཡིན་དགོས་པར་ཐལ། དགྲ་བཅོམ་ཆགས་བྲལ་སྔོན་སོང་མེད་པའི་ཕྱིར། འདོད་ན། ཤེས་བྱ་ཆོས་ཅན། ཕྱིར་མི་འོང་ཆགས་བྲལ་སྔོན་སོང་ཡིན་ན། ཕྱིར་མི་འོང་གི་སྤང་བྱ་མཐའ་དག་ལ་ཆགས་བྲལ་སྔོན་སོང་ཡིན་དགོས་པར་ཐལ། འདོད་པའི་ཕྱིར། འདོད་ན།
ཕྱིར་མི་འོང་ཆགས་བྲལ་སྔོན་སོང་ཆོས་ཅན། དེར་ཐལ། དེའི་ཕྱིར། འདོད་ན། དེ་ཐ་མའི་ཆ་མཐུན་ལྔ་ལ་ཆགས་བྲལ་སྔོན་སོང་ཡིན་པར་ཐལ། འདོད་པའི་ཕྱིར། འདོད་ན། སྔར་ལྟར་རོ། ། གཞན་ཡང་དེ་ཆོས་ཅན། འཇིག་རྟེན་ལས་འདས་པའི་སྒོམ་སྤངས་ལ་ཆགས་བྲལ་སྔོན་སོང་ཡིན་པར་ཐལ།
ཕྱིར་མི་འོང་གི་སྤང་བྱ་མཐའ་དག་ལ་ཆགས་བྲལ་སྔོན་སོང་ཡིན་པའི་ཕྱིར། རྣམ་དག་ལས། ཆགས་བྲལ་སྔོན་སོང་ཡིན་ན། འབྲས་བུ་ཐོད་རྒལ་བ་ཡིན་པས་ཁྱབ་ལ། ཐོད་རྒལ་བ་ནི་དེར་མ་ངེས་ལ། ཅིག་ཅར་བའི་དགྲ་བཅོམ་པ་བཞིན་ནོ། ། ཞེས་གསུངས། རྗེས་འབྲང་རྣམས་ལ་འདི་སྐད་ཅེས་བརྗོད་པར་བྱ་སྟེ། ཕྱིར་འོང་ཆགས་བྲལ་སྔོན་སོང་ཆོས་ཅན། འབྲས་བུ་ཐོད་རྒལ་བ་ཡིན་པར་ཐལ།
ཆགས་བྲལ་སྔོན་སོང་ཡིན་པའི་ཕྱིར། འདོད་ན། མ་ཡིན་པར་ཐལ། རང་གི་ཐོབ་བྱའི་འབྲས་བུ་རྣམས་ཀྱི་དང་པོ་སྔོན་སོང་ནས་བྱས་པ་ཡིན་པའི་ཕྱིར། དེ་ལ་ཁོ་ན་རེ། དེ་ཆོས་ཅན། དེར་ཐལ། རྒྱུན་ཞུགས་ཀྱི་འབྲས་བུ་མ་ཐོབ་པར་མངོན་དུ་བྱས་པའི་ཕྱིར་འོང་ཡིན་པའི་ཕྱིར་ཞེས་པ་ལས་གཞན་འོས་མེད་པའི་ཕྱིར། ཕྱིར་འོང་ཆགས་བྲལ་སྔོན་སོང་གིས་ཐོབ་པའི་ཕྱིར་མི་འོང་ཆོས་ཅན། འབྲས་བུ་ཐོད་རྒལ་བ་ཡིན་པར་ཐལ།
རྒྱུན་ཞུགས་ཀྱི་འབྲས་བུ་མ་ཐོབ་པར་མངོན་དུ་བྱས་པའི་ཕྱིར་མི་འོང་ཡིན་པའི་ཕྱིར། འདོད་ན། མ་ཡིན་པར་ཐལ། འབྲས་བུ་རིམ་གྱིས་པ་ཡིན་པའི་ཕྱིར། ཡང་རྣམ་བཤད་དག་ལས། ཕྱིར་འོང་ཆགས་བྲལ་སྔོན་སོང་གིས་ཐོབ་པའི་ཕྱིར་མི་འོང་གི་འབྲས་བུ་དེ་འབྲས་བུ་རིམ་གྱིས་པ་ཡིན་ཏེ། འབྲས་བུ་བར་པ་རིམ་ཅན་དུ་ཐོབ་ཅིང༌། དེ་གཉིས་ཀྱི་བར་ན་གཞན་རྒལ་བར་བྱར་མེད་པའི་ཕྱིར་དང༌། འབྲས་བུ་རིམ་གྱིས་པ་ལ་འབྲས་བུ་བཞི་ཀ་རིམ་གྱིས་ཐོབ་དགོས་པ་མ་ཡིན་པའི་ཕྱིར། ཞེས་བཞེད་པ་ལ་ཁ་ཅིག་ན་རེ།
སྤང་བྱ་ཅིག་ཅར་བའི་དགྲ་བཅོམ་པ་ཆོས་ཅན། འབྲས་བུ་རིམ་གྱིས་པ་ཡིན་པར་ཐལ། སྤང་བྱ་ཅིག་ཅར་བའི་རྒྱུན་ཞུགས་ཀྱི་འབྲས་བུ་དང༌། ཅིག་ཅར་བའི་དགྲ་བཅོམ་པའི་འབྲས་བུ་གཉིས་རིམ་ཅན་དུ་ཐོབ་པ་གང་ཞིག དེ་གཉིས་ཀྱི་བར་ན་གཞན་རྒལ་བར་བྱར་མེད་པའི་ཕྱིར། གསུམ་ཆར་རོ་ཟེར་ན། གསུམ་སྒྲིག་མཚམས་ལ། ཤེས་བྱ་ཆོས་ཅན། ཕྱིར་འོང་དང་ཕྱིར་མི་འོང་གི་བར་ན་འབྲས་བུ་གཞན་ཡོད་པར་ཐལ། ཅིག་ཅར་བའི་རྒྱུན་ཞུགས་དང་དགྲ་བཅོམ་པའི་བར་ན་འབྲས་བུ་གཞན་ཡོད་པའི་ཕྱིར།
ཁྱབ་པ་ཁས་བླངས། མ་གྲུབ་ན་སྤང་བྱ་ཅིག་ཅར་བའི་དགྲ་བཅོམ་པ་ཆོས་ཅན། འབྲས་བུ་རིམ་གྱིས་པ་ཡིན་པར་ཐལ། རང་གི་འབྲས་བུ་མཐའ་དག་རིམ་ཅན་དུ་བྱས་པའི་འབྲས་གནས་ཡིན་པའི་ཕྱིར། རྟགས་འདོད་ན། ཆོས་ཅན། མ་ཡིན་པར་ཐལ། ཕྱིར་འོང་དང་ཕྱིར་མི་འོང་གཉིས་མངོན་དུ་མ་བྱས་པར་དགྲ་བཅོམ་མངོན་དུ་བྱས་པའི་ཕྱིར། གཞན་ཡང༌། དེ་ཆོས་ཅན།
ཁྱོད་སྤང་བྱ་རིམ་གྱིས་པ་ཡིན་པར་ཐལ། འབྲས་བུ་རིམ་གྱིས་པ་ཡིན་པའི་ཕྱིར། གཞན་ཡང༌། ཤེས་བྱ་ཆོས་ཅན། ཅིག་ཅར་བའི་རྒྱུན་ཞུགས་དང་ཅིག་ཅར་བའི་དགྲ་བཅོམ་གཉིས་ཀྱི་བར་ན་འབྲས་བུ་གཞན་ཡོད་པར་ཐལ། སྤང་བྱ་ཅིག་ཅར་བའི་ཕྱིར་མི་འོང་འབྲས་གནས་ཡོད་པའི་ཕྱིར། དེ་ཡོད་པར་ཐལ། འདོད་ཉོན་དྲུག་པ་སྤངས་ཤིང༌། དགུ་པ་མ་སྤངས་པའི་སྤང་བྱ་ཅིག་ཅར་བའི་ཕྱིར་འོང་འབྲས་གནས་ཡོད་པའི་ཕྱིར་ཏེ། འདོད་ཉོན་དྲུག་པ་སྤངས་ཤིང་དགུ་པ་མ་སྤངས་པའི་ཅིག་ཅར་བའི་འབྲས་གནས་ཡོད་པའི་ཕྱིར།
རྒྱས་པར་འོག་ནས་འཆད་དོ། ། གཉིས་པ་སྤང་བྱ་ཅིག་ཅར་བ་ལ་དོགས་པ་དཔྱད་པ་ལ། འབྲས་བུ་བར་པ་གཉིས་ལ་ཅིག་ཅར་བ་ཡོད་མེད་དཔྱད་པ་དང༌། ཆགས་བྲལ་སྔོན་སོང་ཡོད་མེད་དཔྱད་པ་གཉིས། དང་པོ་ལ་མངོན་སྨྲ་བ་མཐའ་དག་ན་རེ། འབྲས་བུ་བར་པ་གཉིས་ལ་ཅིག་ཅར་བ་མེད་ཅེས་ཟེར། ཤེས་བྱ་ཆོས་ཅན། སྤང་བྱ་ཅིག་ཅར་བའི་ཕྱིར་འོང་འབྲས་གནས་ཡོད་པར་ཐལ། འདོད་ཉོན་དྲུག་པ་སྤང་ཤིང་དགུ་པ་མ་སྤངས་པའི་ཅིག་ཅར་བའི་འབྲས་གནས་དེ་ཡིན་པའི་ཕྱིར། མ་གྲུབ་ན།
དེ་ཆོས་ཅན། དེར་ཐལ། འདོད་ཉོན་དྲུག་པ་སྤངས་ཤིང་དགུ་པ་མ་སྤང་བའི་འབྲས་གནས་ཡིན་པའི་ཕྱིར། ཁོ་ན་རེ། དེ་འདྲའི་འབྲས་གནས་ཆོས་ཅན། ཕྱིར་འོང་འབྲས་གནས་མ་ཡིན་པར་ཐལ། ཁྱོད་ཀྱིས་ཁམས་གོང་མའི་ཉོན་མོངས་དྲུག་པ་མ་སྤངས་པའི་ཕྱིར། ཁྱབ་པ་ཡོད་པར་ཐལ། ཕྱིར་འོང་འབྲས་གནས་ཡིན་ན། ཁམས་གོང་མའི་ཉོན་མོངས་ཅུང་ཟད་ཀྱང་མ་སྤངས་དགོས་པའི་ཕྱིར་ཟེར།
འོ་ན། དེ་འདྲ་ཆོས་ཅན། རྒྱུན་ཞུགས་འབྲས་གནས་ཡིན་པར་ཐལ། ཁམས་གོང་མའི་ཉོན་མོངས་དྲུག་པ་མ་སྤངས་པའི་ཕྱིར། ཁྱབ་པ་ཡོད་པར་ཐལ། རྒྱུན་ཞུགས་ཡིན་ན། ཁམས་གོང་མའི་ཉོན་མོངས་ཅུང་ཟད་ཀྱང་མ་སྤངས་དགོས་པའི་ཕྱིར། མ་གྲུབ་ན། སྔ་མ་ཡང་མ་གྲུབ་ཅེས་བྱའོ། ། ཁོ་ན་རེ།
ཕྱིར་འོང་ཡིན་ན། ཁམས་ཀྱི་ཉོན་མོངས་ཅུང་ཟད་ཀྱང་མ་སྤངས་དགོས་པར་ཐལ། ཕྱིར་འོང་ཡིན་ན། འདོད་པ་ལ་འདོད་ཆགས་དང་མ་བྲལ་དགོས་པའི་ཕྱིར་ཟེར་ན། འོ་ན་འདིར་ཡང་དེར་ཐལ། དེའི་ཕྱིར། མ་གྲུབ་ན། སྔ་མ་ཡང་མ་གྲུབ་བོ། ། ཁོ་ན་རེ། དེར་ཐལ།
འདོད་པ་ལ་འདོད་ཆགས་དང་མ་བྲལ་བའི་སློབ་པའི་འབྲས་གནས་ཡིན་ན། ཕྱིར་མི་འོང་འབྲས་གནས་ཡིན་དགོས་པའི་ཕྱིར་ཟེར་ན། འོ་ན་འདིར་ཡང་དེ་འདྲ་ཆོས་ཅན། དེར་ཐལ། དེའི་ཕྱིར། གསུམ་པོར། དེས་ན་སྤང་བྱ་ཅིག་ཅར་བའི་ཕྱིར་འོང་ནི་ངེས་པར་འདོད་དགོས་སོ། ། དེ་ལ་ཁོ་ན་རེ། དེ་འདྲའི་འབྲས་གནས་ཆོས་ཅན། འདོད་པར་ལན་གཅིག་ཕྱིར་འོང་ཡིན་པར་ཐལ།
ཕྱིར་འོང་འབྲས་གནས་ཡིན་པའི་ཕྱིར། འདོད་ན། འདོད་ཁམས་སུ་སྐྱེ་བ་ལན་ཅིག་ལེན་པར་ཐལ། འདོད་པའི་ཕྱིར། ཟེར་ན། ཕྱིར་འོང་མཐོང་ཆོས་བཞི་ཆོས་ཅན། དེར་ཐལ། དེའི་ཕྱིར། ཤེས་བྱ་ཆོས་ཅན། དེ་དེར་ཐལ།
ཚེ་དེ་དེ་ཉིད་ལ་མ་སྤངས་མངོན་དུ་བྱེད་ངེས་པའི་ཕྱིར་འོང་འབྲས་གནས་ཡོད་པའི་ཕྱིར། དེ་ལ་ཁོ་ན་རེ། སྤང་བྱ་ཅིག་ཅར་བའི་ལན་ཅིག་ཕྱིར་འོང་མེད་པར་ཐལ། མངོན་པ་ཀུན་ལས་བཏུས་ལས། འདི་ནི་རྒྱུན་དུ་ཞུགས་པའི་འབྲས་བུ་དང༌། དགྲ་བཅོམ་པའི་འབྲས་བུ་གཉིས་ལས་གཏགས་དགོས་སོ། ། ཞེས་གསུངས་པའི་ཕྱིར། ཟེར་ན། ཤེས་བྱ་ཆོས་ཅན། སྤང་བྱ་ཅིག་ཅར་བ་ཡིན་ན།
རྒྱུན་ཞུགས་ཡིན་དགོས་པར་ཐལ། རྒྱུན་ཞུགས་དེ་སྤང་བྱ་ཅིག་ཅར་བ་དང༌། སྤང་བྱ་རིམ་གྱིས་པ་གཉིས་ཀྱི་དབྱེ་གཞི་ཡིན་པའི་ཕྱིར། མ་གྲུབ་ན་ཁས་བླངས་ཤིང༌། དེར་ཐལ། མངོན་པ་ཀུན་ལས་བཏུས་ལས། འདི་ནི་རྒྱུན་དུ་ཞུགས་པའི་གང་ཟག་གོ ། ཞེས་གསུངས་པ་ལ། རྒྱུན་དུ་ཞུགས་པ་ནི་གཉིས་ཏེ། རིམ་གྱིས་པ་དང་ཅིག་ཅར་ངེས་པར་འབྱིན་པའོ། །
རིམ་གྱིས་པ་ནི་ཇི་སྐད་བཤད་པ་ལྟར་ཡིན་ནོ། ། ཅིག་ཅར་ངེས་པར་འབྱིན་པ་ནི། གང་བདེན་པ་རྣམས་མངོན་པར་རྟོགས་པར་བྱས་ནས། ཞེས་སོགས་བཤད་པའི་ཕྱིར། ཡང་ཅིག་ཅར་བའི་དགྲ་བཅོམ་ཡང་མེད་པར་ཐལ། ཅིག་ཅར་བ་ཡིན་ན། ཁམས་གསུམ་གྱི་ཉོན་མོངས་སྤངས་པ་མ་ཡིན་དགོས་པའི་ཕྱིར། ཁས་བླངས་ཤིང་དེར་ཐལ། དེ་ཡིན་ན། དེ་ཅིག་ཅར་དུ་སྤོང་དགོས་པའི་ཕྱིར་ཏེ།
ཀུན་ལས་བཏུས་ལས། འཇིག་རྟེན་ལས་འདས་པའི་ལམ་གྱིས། ཁམས་གསུམ་ན་སྤྱད་པའི་ཉོན་མོངས་པ་རྣམས་རྣམ་པས་ཅིག་ཅར་སྤོང་སྟེ་ཞེས་གསུངས་པའི་ཕྱིར། རེ་ཤིག་སྤང་བྱ་ཅིག་ཅར་བའི་ཕྱིར་མི་འོང་ཡོད་པར་སྒྲུབ་ན། ཤེས་བྱ་ཆོས་ཅན། དེ་ཡོད་པར་ཐལ། འདོད་ཉོན་དགུ་པ་ལ་ཆགས་པ་དང་བྲལ་ཞིང་སྲིད་རྩེ་ལ་ཆགས་པ་དང་མ་བྲལ་བའི་སྤང་བྱ་ཅིག་ཅར་བ་ཡོད་པའི་ཕྱིར་ཏེ། མཐོང་ལམ་གྱི་སྔ་རོལ་དུ་འདོད་པ་ལ་ཆགས་པ་དང་བྲལ་ཤིང༌། མཐོང་ལམ་ཐོབ་རྗེས་སུ་འཇིག་རྟེན་ལས་འདས་པའི་ལམ་གྱིས་སྒོམ་སྤངས་རྣམས་ཅིག་ཅར་དུ་སྤོང་བ་ཡོད་པའི་ཕྱིར། མ་གྲུབ་ན།
ཤེས་བྱ་ཆོས་ཅན། དེར་ཐལ། འཇིག་རྟེན་ལས་འདས་པའི་ལམ་གྱིས་ཁམས་གསུམ་སྒོམ་སྤངས་རྣམས་ཅིག་ཅར་དུ་སྤོང་བ་ལ་བརྩོན་བཞིན་པའི་གང་ཟག་ཡིན་ན། འཇིག་རྟེན་པའི་སྒོམ་ལམ་གྱི་སྤང་བྱར་གྱུར་པའི་འདོད་ཉོན་ཆགས་བྲལ་ཡིན་མི་དགོས་པའི་ཕྱིར། དེར་ཐལ། དེ་མ་ཡིན་ན། མཐོང་ལམ་གྱི་སྔ་རོལ་དུ་འཇིག་རྟེན་པའི་སྒོམ་ལམ་རྒྱུད་ལ་སྐྱེ་མི་དགོས་པའི་ཕྱིར། གཞན་ཡང་ཤེས་བྱ་ཆོས་ཅན། ཕྱིར་མི་འོང་འབྲས་གནས་ཡིན་ན། བསམ་གཏན་གྱི་སེམས་ཐོབ་དགོས་པར་ཐལ།
མཐོང་ལམ་གྱི་སྔ་རོལ་དུ་འདོད་པ་ལ་ཆགས་པ་དང་བྲལ་བ་ཡང་ཡིན། བསམ་གཏན་དང་པོའི་ཉེར་བསྡོགས་ལ་བརྟེན་ནས་འདོད་པའི་ཉོན་མོངས་ལ་ཆགས་བྲལ་བྱེད་པའི་ཕྱིར་མི་འོང་འབྲས་གནས་ཀྱང་ཡིན་པའི་གཞི་མཐུན་མི་སྲིད་པའི་ཕྱིར། འདོད་ན། ཤེས་བྱ་ཆོས་ཅན། ཕྱིར་མི་འོང་ཡིན་ན། ལུས་མངོན་བྱེད་ཡིན་དགོས་པར་ཐལ། འདོད་པའི་ཕྱིར། དེ་ལ་ཁྱབ་པ་ཡོད་པར་ཐལ། སྔོན་པ་ཀུན་ལས་བཏུས་ལས། ལུས་ཀྱིས་མངོན་སུམ་བྱེད་པ་གང་ཞེ་ན།
གང་སློབ་པ་རྣམ་པར་ཐར་པ་བརྒྱད་ལ་བསམ་གཏན་པའི་གང་ཟག་གོ ། ཞེས་གསུངས་པའི་ཕྱིར། ཡང་ཁོ་ན་རེ། དེ་འདྲའི་གང་ཟག་དེ་ཆོས་ཅན། ཁྱོད་ཕྱིར་མི་འོང་འབྲས་གནས་མ་ཡིན་པར་ཐལ། འཇིག་རྟེན་ལས་འདས་པའི་ལམ་གྱིས་འདོད་པ་ཁམས་ཀྱི་ཉོན་མོངས་ལ་ཆགས་བྲལ་མ་བྱས་པའི་ཕྱིར་ཅེ་ན། ཆགས་བྲལ་སྔོན་སོང་གི་ཕྱིར་མི་འོང་འབྲས་གནས་བཅུ་དྲུག་པའི་རྟོག་པ་ཐོབ་མ་ཐག་པ་དེ་ཆོས་ཅན། ཁྱོད་ཕྱིར་མི་འོང་འབྲས་གནས་མ་ཡིན་པར་ཐལ། དེའི་ཕྱིར། མ་གྲུབ་ན།
དེར་ཐལ། མཐོང་ལམ་གྱི་སྔ་རོལ་དུ་མ་སྤང་པ་གང་ཞིག མཐོང་ལམ་ཐོབ་ནས་ཀྱང་མ་སྤངས་པའི་ཕྱིར། ཕྱི་མ་མ་གྲུབ་ན། དེར་ཐལ། ཁྱོད་ཀྱི་རྒྱུད་ལ་འཇིག་རྟེན་ལས་འདས་པའི་སྒོམ་ལམ་བར་ཆད་མེད་ལམ་མ་སྐྱེས་པའི་ཕྱིར་ཏེ། བཅུ་དྲུག་པའི་རྟོག་པ་ལ་གནས་པའི་ཕྱིར། འདི་གོང་མའི་སྐབས་སུ་བསྟན་དགོས་སོ། ། འདིར་ཅིག་ཅར་བའི་ཆགས་བྲལ་སྔོན་སོང་ཡང་གྲུབ་བོ། ། ཡང་སྐབས་འདིར་སྤང་བྱ་ཅིག་ཅར་བའི་ཕྱིར་འོང་འབྲས་གནས་ཡོད་ལ།
དེ་སྤང་བྱ་ཅིག་ཅར་བ་མ་ཡིན་ནོ། ། ཞེས་བརྗོད་ན་ཅི་འགོག ཁོ་ན་རེ། སྤང་བྱ་ཅིག་ཅར་བ་ཡིན་པར་ཐལ། དེ་འདྲའི་སྤང་བྱ་ཅིག་ཅར་བ་ཡོད་པའི་ཕྱིར། ཟེར་ན། སྤང་བྱ་ཅིག་ཅར་བའི་རྒྱུན་ཞུགས་ཞུགས་པ་ཆོས་ཅན། ཅིག་ཅར་བ་ཡིན་པར་ཐལ། ཅིག་ཅར་བའི་རྒྱུན་ཞུགས་ཞུགས་པ་ཡིན་པའི་ཕྱིར། ཕྱིར་མི་འོང་འབྲས་གནས་ཁྱད་པར་ཅན་ཆོས་ཅན།
དགྲ་བཅོམ་ཡིན་པར་ཐལ། དགྲ་བཅོམ་ཞུགས་པ་ཡིན་པའི་ཕྱིར། ཞེས་སོགས་མཐའ་ཡས་སོ། ། སྐབས་འདིར་སྤང་བྱ་ཅིག་ཅར་བའི་རྒྱུན་ཞུགས་ཞུགས་པ་མེད་ཟེར། དེ་འདྲའི་རྒྱུན་ཞུགས་ཆོས་ཅན། ཁྱོད་ཀྱི་ཞུགས་པ་ཡོད་པར་ཐལ། ཁྱོད་འབྲས་གནས་ཡིན་པའི་ཕྱིར། གཞན་ཡང་ཤེས་བྱ་ཆོས་ཅན། ཅིག་ཅར་བའི་རྒྱུན་ཞུགས་ཞུགས་པ་ཡོད་པར་ཐལ། ཅིག་ཅར་ངེས་པར་འབྱིན་པ་ནི་གང་བདེན་པ་རྣམས་མངོན་པར་རྟོགས་པར་བྱས་ནས།
ཞེས་སོགས་ཀྱི་སྐབས་ནས་དངོས་སུ་བསྟན་པའི་བདེན་པ་མངོན་པར་རྟོགས་པར་བྱེད་མཁན་དེ་ཡིན་ན། ཅིག་ཅར་བའི་རྒྱུན་ཞུགས་ཞུགས་པ་ཡིན་དགོས་པའི་ཕྱིར། དེས་ན་སྐབས་དེར་དེ་འདྲའི་ཞུགས་པ་ཡོད་ལ། དེ་ཅིག་ཅར་བ་མིན་ཞེས་ཁས་བླངས་པར་བྱའོ། ། གཉིས་པ་ཆགས་བྲལ་སྔོན་སོང་ལ་དཔྱད་པ་ལ། མངོན་པ་སྨྲ་བ་ཐམས་ཅད་མགྲིན་གཅིག་ཏུ། ཅིག་ཅར་བ་ལ་ཆགས་བྲལ་སྔོན་སོང་མེད་དེ། ཅིག་ཅར་བ་ཡིན་ན། རྒྱུན་ཞུགས་དང་དགྲ་བཅོམ་གང་རུང་ཡིན་དགོས་པའི་ཕྱིར། ཟེར་ན་ཤེས་བྱ་ཆོས་ཅན།
ཆགས་བྲལ་སྔོན་སོང་གི་ཅིག་ཅར་བ་ཡོད་པར་ཐལ། འདོད་ཉོན་དྲུག་པ་ལ་ཆགས་བྲལ་སྔོན་སོང་གི་ཅིག་ཅར་བ་ཡོད་པའི་ཕྱིར། དེར་ཐལ། འཇིག་རྟེན་པའི་འདོད་ཉོན་དྲུག་པ་ལ་ཆགས་བྲལ་སྔོན་སོང་གི་ཅིག་ཅར་བ་ཡོད་པའི་ཕྱིར། དེ་ལ་ཁྱབ་པ་ཡོད་པར་ཐལ། འདོད་ཉོན་དྲུག་པ་ལ་ཆགས་བྲལ་སྔོན་སོང་ཡིན་ན། འཇིག་རྟེན་པའི་འདོད་ཉོན་དྲུག་པ་ལ་ཆགས་བྲལ་སྔོན་སོང་ཡིན་དགོས་པའི་ཕྱིར། དེར་ཐལ། ཕྱིར་འོང་ཆགས་བྲལ་སྔོན་སོང་ཡིན་ན། དེ་ལ་ཆགས་བྲལ་སྔོན་སོང་ཡིན་དགོས་པའི་ཕྱིར།
རྩ་བར་མ་གྲུབ་ན། དེར་ཐལ། འདོད་ཉོན་དྲུག་པ་ལ་ཆགས་བྲལ་སྔོན་སོང་ཡང་ཡིན། ཅིག་ཅར་བ་ཡང་ཡིན་པའི་གཞི་མཐུན་ཡོད་པའི་ཕྱིར། དེར་ཐལ། འཇིག་རྟེན་པའི་འདོད་ཉོན་དྲུག་པ་ལ་ཆགས་བྲལ་སྔོན་སོང་ཡིན་ན། འཇིག་རྟེན་ལས་འདས་པའི་འདོད་ཉོན་དྲུག་པ་ལ་ཆགས་པ་དང་བྲལ་བས་མ་ཁྱབ་པའི་ཕྱིར། ཡང་ཤེས་བྱ་ཆོས་ཅན། ཅིག་ཅར་བའི་ཆགས་བྲལ་སྔོན་སོང་ཡོད་པར་ཐལ། འདོད་པ་ལ་ཆགས་བྲལ་སྔོན་དུ་སོང་བའི་ཅིག་ཅར་བ་ཡོད་པའི་ཕྱིར།
འདོད་པ་ལ་ཆགས་བྲལ་སྔོན་སོང་ཡང་ཡིན། ཅིག་ཅར་བ་ཡང་ཡིན་པའི་གཞི་མཐུན་ཡོད་པའི་ཕྱིར། དེ་ལ་ཁྱབ་པ་ཡོད་པར་ཐལ། འདོད་པ་ལ་ཆགས་བྲལ་སྔོན་སོང་ཡང་ཡིན། ཕྱིར་མི་འོང་ཡང་ཡིན་པའི་གཞི་མཐུན་ཡིན་ན། ཕྱིར་མི་འོང་ཆགས་བྲལ་སྔོན་སོང་ཡིན་དགོས་པའི་ཕྱིར། རྩ་བར་རྟགས་མ་གྲུབ་ན། དེར་ཐལ། འདོད་པ་ལ་ཆགས་བྲལ་སྔོན་སོང་ཡང་ཡིན། བསམ་གཏན་དང་པོའི་ཉེར་བསྡོགས་ལ་བརྟེན་ནས་འཇིག་རྟེན་ལས་འདས་པའི་འདོད་ཉོན་དགུ་པ་སྤོང་བ་ལ་བརྩོན་པའི་ཅིག་ཅར་བ་ཡང་ཡིན་པའི་གཞི་མཐུན་ཡོད་པའི་ཕྱིར།
འོ་ན་སྐབས་འདིར་ཆགས་བྲལ་སྔོན་སོང་གཉིས་པོ་དེ་འབྲས་བུ་བཞིའི་ནང་ནས་གང་དུ་ཁས་ལེན་ཞེ་ན། སྤང་བྱ་ཅིག་ཅར་བ་ལ་འབྲས་བུ་བར་པ་གཉིས་ཡོད་པའི་སྒྲུབ་བྱེད་ལྟར་ན་དེ་དང་དེར་ཁས་བླངས་པས་ཆོག་ལ་དེ་ཡིན་ན། རྒྱུན་ཞུགས་འབྲས་གནས་སུ་ཁས་བླངས་ཀྱང་འགལ་བ་མེད་ལ། དེ་ལྟར་བྱེད་ནའང་འདི་ལྟར་འགྱུར་ཏེ། རྒྱུན་ཞུགས་ལ་ཆགས་བྲལ་སྔོན་སོང་ཡོད་པར་ཐལ། སྤང་བྱ་ཅིག་ཅར་བའི་རྒྱུན་ཞུགས་ལ་ཆགས་བྲལ་སྔོན་སོང་ཡོད་པའི་ཕྱིར། དེ་ལྟར་སྒྲུབ་བོ། ། དེས་ན་འདོད་ཉོན་དྲུག་པ་ལ་ཆགས་བྲལ་སྔོན་དུ་སོང་དགུ་པ་ལ་ཆགས་བྲལ་སྔོན་དུ་མ་སོང་བའི་གཉེན་པོ་ཡིན་ན། སྤྱིར་ཆགས་བྲལ་སྔོན་སོང་ཡིན་པས་མ་ཁྱབ་པ་ལ་སོགས་པ་ཤེས་པར་བྱའོ། ། རྒྱ་ཆེན་གཞུང་གི་གོང་འོག་མི་ཤེས་པར། །
ཁོལ་འདོད་ལུང་ཙམ་ཐོབ་པའི་མངོན་རློམ་གྱིས། ། ཆོས་མངོན་རྒྱ་མཚོའི་རྣམ་གཞག་སྨྲ་བ་རྫུན། ། བདེན་ན་འདི་འདྲའི་རྣམ་འགྱུར་མེད་པ་ཅི། ། གཉིས་པ་སོ་སོའི་རྣམ་གཞག་ལ་བཞི། དང་པོ་རྒྱུན་ཞུགས་ཀྱི་སྐོར་ལ་ཞུགས་པ་དང༌། འབྲས་གནས་གཉིས། དང་པོའི་མཚན་ཉིད་ལ། རྒྱུན་ཞུགས་ཀྱི་འབྲས་བུ་ཐོབ་ཕྱིར་དུ་བརྩོན་པའི་ཉན་ཐོས་དེ། རྒྱུན་ཞུགས་ཞུགས་པའི་མཚན་ཉིད་ཡིན་ཟེར་ན། རྒྱུན་ཞུགས་ཞུགས་པ་དབང་རྟུལ་ཆོས་ཅན།
མཚོན་བྱ་དེར་ཐལ། དེའི་ཕྱིར། འདོད་ན། ཁྱོད་རྒྱུན་ཞུགས་འབྲས་གནས་ཀྱི་རྒྱུ་ཡིན་པར་ཐལ། འདོད་པའི་ཕྱིར། འདོད་ན། ཁྱོད་མེད་ན་དེ་མེད་དགོས་པར་ཐལ། ཁྱོད་དེའི་རྒྱུ་ཡིན་པའི་ཕྱིར། ཡང་རང་གི་ཐོབ་བྱའི་རྒྱུན་ཞུགས་ཀྱི་འབྲས་བུ་ཐོབ་ཕྱིར་དུ་བརྩོན་པའི་ཉན་ཐོས་ཟེར་ན། རྒྱུན་ཞུགས་འབྲས་གནས་དབང་རྟུལ་དབང་སྦྱོར་པོ་འཕོ་བའི་ལམ་ལ་བརྩོན་པ་དེ་ཆོས་ཅན།
མཚོན་བྱ་དེར་ཐལ། དེའི་ཕྱིར་ཏེ། རང་གི་ཐོབ་བྱའི་འབྲས་བུ་དབང་རྣོན་གྱི་འབྲས་བུ་ཐོབ་ཕྱིར་དུ་བརྩོན་པའི་ཉན་ཐོས་ཡིན་པའི་ཕྱིར། ཡང་ཁོ་ན་རེ། མཐོང་སྤངས་སྤངས་པས་རབ་ཏུ་ཕྱེ་བའི་དགེ་སྦྱོང་ཚུལ་གྱི་འབྲས་བུ་ཐོབ་ཕྱིར་དུ་བརྩོན་པའི་ཉན་ཐོས་ཟེར་ན། ཆགས་བྲལ་སྔོན་སོང་གི་ཕྱིར་འོང་ཞུགས་པ་མཐོང་སྤངས་སྤོང་བ་ལ་བརྩོན་བཞིན་པ་དེ་ཆོས་ཅན། དེར་ཐལ། མཚན་ཉིད་དེའི་ཕྱིར། འདོད་ན་མ་ཡིན་པར་ཐལ། ཕྱིར་འོང་ཞུགས་པ་ཡིན་པའི་ཕྱིར།
རྩ་བར་མ་གྲུབ་ན། དེར་ཐལ། ཁྱོད་མཐོང་སྤངས་སྤོང་བ་ལ་བརྩོན་བཞིན་པའི་ཉན་ཐོས་ཡིན་པའི་ཕྱིར། ཁ་ཅིག་སྦྱོར་ལམ་སྟན་གཅིག་པའི་རྟོགས་པ་ཐོབ་ཅིང་བཅུ་དྲུག་པའི་རྟོགས་པ་མ་ཐོབ་པའི་ཉན་ཐོས་གང་ཞིག འདོད་པའི་སྒོམ་སྤངས་དྲུག་པ་མ་སྤངས་པ་ཟེར་ན། ཆགས་བྲལ་སྔོན་སོང་གི་ཕྱིར་འོང་ཞུགས་པ་དང་རྒྱུན་ཞུགས་ཞུགས་པ་གཉིས་ཀ་ཆོས་ཅན། དེར་ཐལ། མཚན་ཉིད་དེའི་ཕྱིར། འདོད་ན་གཉིས་ཀ་དེ་མ་ཡིན་པར་ཐལ། ཕྱིར་འོང་ཞུགས་པ་དེ་དེ་མ་ཡིན་པའི་ཕྱིར།
རྩ་བར་རྟགས་གཉིས་ཀ་དེ་དེར་ཐལ། དགེ་སྦྱོང་ཚུལ་གྱི་འབྲས་བུ་ལ་ཞུགས་པ་དེ་ཡིན། བར་པ་མ་གྲུབ་ན། དེ་གཉིས་ཀས་བཅུ་དྲུག་པའི་རྟོགས་པ་མ་ཐོབ་པར་ཐལ། དེ་འབྲས་གནས་མ་ཡིན་པའི་ཕྱིར། རྟགས་གསུམ་པ་མ་གྲུབ་ན། དེ་གཉིས་ཀས་དེ་མ་སྤངས་པར་ཐལ། རྒྱུན་ཞུགས་ཞུགས་པས་དེ་མ་སྤང་པའི་ཕྱིར། སྤང་བྱ་ཅིག་ཅར་བའི་རྒྱུན་ཞུགས་ཞུགས་པའི་མཚན་ཉིད། རྒྱུན་ཞུགས་ཞུགས་པ་གང་ཞིག
ཁམས་གསུམ་གྱི་སྒོམ་སྤངས་ཅིག་ཅར་དུ་སྤོང་བ་ཞེ་ན། སྤང་བྱ་ཅིག་ཅར་བའི་རྒྱུན་ཞུགས་ཞུགས་པ་ཆོས་ཅན། ཁམས་གསུམ་གྱི་སྒོམ་སྤངས་ཅིག་ཅར་དུ་སྤོང་བ་མ་ཡིན་པར་ཐལ། ཁྱོད་ཀྱིས་འདོད་ཉོན་ཆེན་པོ་དང་ཆུང་ངུ་གསར་དུ་མི་སྤོང་བའི་ཕྱིར་ཏེ། ཁྱོད་ཀྱིས་འདོད་པའི་སྒོམ་སྤངས་ཆུང་ངུ་སྤངས་པའི་དགྲ་བཅོམ་པའི་འབྲས་བུ་མ་ཐོབ་པའི་ཕྱིར། གོང་དུ་འདོད་ན། དེ་ཡིན་པར་ཐལ། མཚོན་བྱ་དེའི་ཕྱིར། ཁ་ཅིག་ཁམས་གསུམ་གྱི་སྤངས་བྱ་དགུ་པ་དགུ་ཅིག་ཅར་དུ་སྤོང་བའི་ཉན་ཐོས་ཟེར་ན། མཐོང་ལམ་གྱི་སྔ་རོལ་དུ་འཇིག་རྟེན་པའི་འདོད་ཉོན་དྲུག་པ་ལ་ཆགས་བྲལ་བྱས།
མཐོང་ལམ་ཐོབ་རྗེས་སུ་འཇིག་རྟེན་ལས་འདས་པའི་ཁམས་གསུམ་གྱི་ཉོན་མོངས་དགུ་པ་ཐམས་ཅད་ཅིག་ཅར་དུ་སྤོང་བར་འགྱུར་བའི་སྦྱོར་ལམ་རྟེན་གཅིག་པའི་རྟོགས་པ་ལ་གནས་པའི་ཉན་ཐོས་ཆོས་ཅན། རྒྱུན་ཞུགས་ཞུགས་པ་ཡིན་པར་ཐལ། སྤང་བྱ་ཅིག་ཅར་བའི་རྒྱུན་ཞུགས་ཞུགས་པ་ཡིན་པའི་ཕྱིར། འདོད་ན་མ་ཡིན་པར་ཐལ། འཇིག་རྟེན་པའི་འདོད་ཉོན་དྲུག་པ་ལ་ཆགས་པ་དང་བྲལ་ཟིན་པའི་ཕྱིར། ཁྱབ་སྟེ་མདོ་ལས་འབྲས་བུ་དང་པོ་ལ་ཞུགས་པའོ་ཞེས་གསུངས་པའི་ཕྱིར། རྩ་བར་མ་གྲུབ་ན། དེ་དེར་ཐལ། དེ་འདྲ་ཡོད་པའི་ཕྱིར། རྟགས་སྔར་སྒྲུབ་ཟིན་ནོ། །
སྤང་བྱ་རིམ་གྱིས་པའི་རྒྱུན་ཞུགས་ཀྱི་མཚན་ཉིད། རྒྱུན་ཞུགས་ཞུགས་པ་གང་ཞིག ཁམས་གསུམ་གྱི་ཉོན་མོངས་པ་དགུ་པ་རྣམས་རིམ་ཅན་དུ་སྤོང་བར་འགྱུར་བ་ཟེར་ན། དེ་ལྔ་སྤང་བྱ་རིམ་གྱིས་པའི་དབང་པོ་སྦྱང་ནས་སྤང་བྱ་ཅིག་ཅར་བའི་ཉན་ཐོས་སུ་འགྱུར་བའི་ཉན་ཐོས་དེ་ཆོས་ཅན། མཚན་ཉིད་དེར་ཐལ། དེའི་ཕྱིར། འདོད་ན། མ་ཡིན་པར་ཐལ། དེ་ཅིག་ཅར་དུ་སྤོང་བའི་ཕྱིར་ཏེ། ཅིག་ཅར་བར་འགྱུར་ངེས་པའི་ཕྱིར།
རྩ་བའི་དེར་ཐལ། དེ་འདྲ་ཡོད་པའི་ཕྱིར། ཉན་ཐོས་སྦྱོར་ལམ་པ་དབང་རྟུལ་དབང་པོ་སྦྱོང་ནས་དབང་རྣོན་དུ་དབང་པོ་འཕོ་བ་ཡོད་པའི་ཕྱིར། འདིར་ཁ་ཅིག་ན་རེ། དབང་རྟུལ་ཡིན་ན། དད་པའི་རྗེས་འབྲངས་ཡིན་དགོས། དབང་རྣོན་ཡིན་ན། ཆོས་ཀྱི་རྗེས་འབྲངས་ཡིན་དགོས། ཟེར་ན་རྒྱུ་འབྲས་གནས་དང་དད་པས་མོས་པ་ཆོས་ཅན། དེར་ཐལ།
དབང་རྟུལ་ཡིན་པའི་ཕྱིར། འདོད་ན། མ་ཡིན་པར་ཐལ། བཅུ་དྲུག་པའི་རྟོགས་པ་ཐོབ་པའི་ཕྱིར། ཁྱབ་པ་ཡོད་པར་ཐལ། དད་པའི་རྗེས་འབྲངས་ཡིན་ན། དད་པ་ཙམ་གྱི་བདེན་པ་མངོན་པར་རྟོགས་པ་ལ་སྦྱོར་བས་ཁྱབ་པའི་ཕྱིར། ཡང་འབྲས་གནས་མཐོང་བས་ཐོབ་པ་ཆོས་ཅན། ཆོས་ཀྱི་རྗེས་འབྲང་ཡིན་པར་ཐལ། དེའི་ཕྱིར།
འདོད་ན། མ་ཡིན་པར་ཐལ། བཅུ་དྲུག་པ་རྟོགས་པ་ཐོབ་པའི་ཕྱིར། ཁྱབ་པར་ཐལ། ཆོས་ཀྱི་རྗེས་འབྲང་ཡིན་ན། ཤེས་རབ་ཀྱི་བདེན་པ་མངོན་པར་རྟོགས་པ་ལ་སྦྱོར་བས་ཁྱབ་པའི་ཕྱིར། གཉིས་པ་རྒྱུན་ཞུགས་འབྲས་གནས་ཀྱི་མཚན་ཉིད། དར་ཊཱིཀ་མཛད་པ་ན་རེ། མཐོང་སྤངས་སྤངས་པས་རབ་ཏུ་ཕྱེ་བའི་འབྲས་བུ་ལ་གནས་པ་ཟེར་ན། འདོད་ཉོན་ལྔ་པ་སྤངས་པའི་རྣམ་སྒྲོལ་ལམ་ལ་གནས་པའི་ཉན་ཐོས་སུ་གྱུར་པའི་རྒྱུན་ཞུགས་ཆོས་ཅན།
མཚན་ཉིད་དེའི་ཕྱིར། འདོད་ན། བཅུ་དྲུག་པའི་རྟོགས་པ་ལ་གནས་པར་ཐལ། འདོད་པའི་ཕྱིར། འདོད་ན། མ་ཡིན་པར་ཐལ། ཆོས་ཀྱི་ཕྱིར། མཚན་ཉིད་ཀྱི་ཟུར་དུ་ཉན་ཐོས་ཞེས་སྦྱོར་ན། བཅུ་དྲུག་པའི་རྟོགས་པ་ལ་གནས་པའི་རང་ལ་ཆོས་ཅན། ཉན་ཐོས་ཡིན་པར་ཐལ།
དེའི་ཕྱིར། འདོད་ན། མ་ཡིན་པར་ཐལ། རང་འདུལ་ཡིན་པའི་ཕྱིར། རྩ་བའི་དེར་ཐལ། བཅུ་དྲུག་པའི་རྟོགས་པ་ལ་གནས་པའི་དམན་པའི་གང་ཟག་ཡིན་པའི་ཕྱིར་རོ། ། མི་ཤེས་བློ་བྱེད་པ་ལ་ལ་ན་རེ། བཅུ་དྲུག་པའི་རྟོགས་པ་ཐོབ་ཅིང་འདོད་ཉོན་དགུ་པ་མ་སྤངས་པའི་གང་ཟག་ཀྱང་ཡིན། ཁྱོད་དང་ངོ་བོ་གཅིག་པའམ་ཁྱོད་ཀྱི་ནང་ཚན་དུ་གྱུར་པ་འདོད་ཉོན་དྲུག་པ་སྤངས་པའི་སྤང་བྱ་རིམ་གྱིས་པ་ཡན་ལག་པའི་གཞུང་བཞིན་མེད་ཟེར་ན། ཚིག་ལྟར་ན་དེ་འདྲ་ཆོས་ཅན།
ཁྱོད་དེའི་མཚན་ཉིད་མ་ཡིན་པར་ཐལ། ཁྱོད་གང་ཟག་མ་ཡིན་པའི་ཕྱིར་ཏེ། ཁྱོད་རྟག་པ་ཡིན་པའི་ཕྱིར། གཞན་ཡང་ཆགས་བྲལ་སྔོན་སོང་གི་ཕྱིར་འོང་འབྲས་གནས་བཅུ་དྲུག་པའི་རྟོགས་པ་ལ་གནས་བཞིན་པ་ཆོས་ཅན། མཚོན་བྱ་དེར་ཐལ། དེའི་ཕྱིར། རྟགས་ཕྱི་མ་དེར་ཐལ། ཁྱོད་ཡིན་ན། འདོད་ཉོན་དྲུག་པ་མ་སྤངས་དགོས་པའི་ཕྱིར་ཏེ། ཁྱོད་ཡིན་ན།
འཇིག་རྟེན་ལས་འདས་པའི་འདོད་ཉོན་དྲུག་པ་མ་སྤང་དགོས་པའི་ཕྱིར་ཏེ། ཁྱོད་ཀྱི་རྒྱུད་ལ་འཇིག་རྟེན་ལས་འདས་པའི་སྒོམ་ལམ་བར་ཆད་མེད་ལམ་མ་སྐྱེས་པའི་ཕྱིར་ཡང་སྤང་བྱ་ཅིག་ཅར་བའི་ཕྱིར་འོང་འབྲས་གནས་ཆོས་ཅན། དེར་ཐལ། མཚན་ཉིད་དེའི་ཕྱིར། རྟགས་དེར་ཐལ། སྤང་བྱ་ཅིག་ཅར་བའི་ཕྱིར་འོང་འབྲས་གནས་ཡིན་པའི་ཕྱིར། དེ་དེར་ཐལ། དེ་འདྲ་ཡོད་པའི་ཕྱིར། སྒྲུབ་ཟིན་ཁ་ཅིག་ཀུན་སྦྱོར་གསུམ་སྤངས་པས་རབ་ཏུ་ཕྱེ་བའི་འབྲས་བུ་ལ་གནས་པ་དེ་དེའི་མཚན་ཉིད་ཟེར་ན། རྒྱུན་ཞུགས་འབྲས་གནས་ཆོས་ཅན།
དེར་ཐལ། རྒྱུན་ཞུགས་འབྲས་གནས་ཡིན་པའི་ཕྱིར། འདོད་ན་མ་ཡིན་པར་ཐལ། འཇིག་ལྟ་མ་སྤང་པའི་ཕྱིར་ཏེ། འཇིག་ལྟ་ལྷན་སྐྱེས་མ་སྤང་བའི་ཕྱིར། ཅིག་ཅར་བའི་རྒྱུན་ཞུགས་འབྲས་གནས་ཀྱི་མཚན་ཉིད། རྒྱུན་ཞུགས་འབྲས་གནས་གང་ཞིག ཁམས་གསུམ་གྱི་ཉོན་མོངས་པ་དགུ་པ་རྣམས་ཅིག་ཅར་དུ་སྤོང་བ་ཟེར་ན། རིམ་གྱིས་པའི་རྒྱུན་ཞུགས་དབང་རྟུལ་ཅིག་ཅར་བའི་རྒྱུན་ཞུགས་སུ་དབང་པོ་འཕོ་ངེས་ཆོས་ཅན། མཚོན་བྱ་དེར་ཐལ།
དེའི་ཕྱིར། མ་གྲུབ་ན། དེར་ཐལ། དེ་འདྲ་ཡོད་པའི་ཕྱིར། དེར་ཐལ། ཀུན་ལས་བཏུས་ལས། རྒྱུན་དུ་ཞུགས་པ་ནི་གཉིས་ཏེ། རིམ་གྱིས་པ་དང༌། ཅིག་ཅར་ངེས་པར་འབྱིན་པའོ། ། ཞེས་གསུངས།
འདི་སྐད་ཅེས་བརྗོད་པར་བྱ་སྟེ། འདོད་ཉོན་དྲུག་པ་སྤངས་ཤིང་དགུ་པ་མ་སྤངས་པའི་ཅིག་ཅར་བ་ཆོས་ཅན། རྒྱུན་ཞུགས་འབྲས་གནས་ཡིན་པར་ཐལ། ཅིག་ཅར་བའི་རྒྱུན་ཞུགས་ཡིན་པའི་ཕྱིར། ཁྱབ་པ་དངོས་མ་གྲུབ་ན། དེར་ཐལ། ཉོན་མོངས་རྒྱུད་ལ་ལྡན་པའི་ཅིག་ཅར་བའི་འབྲས་གནས་ཡིན་པའི་ཕྱིར། འདོད་ན་ཆོས་ཅན། མ་ཡིན་པར་ཐལ། འདོད་ཉོན་དྲུག་པ་སྤངས་པའི་ཕྱིར།
ཁོ་ན་རེ། སྤང་བྱ་ཅིག་ཅར་བའི་རྒྱུན་ཞུགས་འབྲས་གནས་ཡིན་ན། རྒྱུན་ཞུགས་འབྲས་གནས་ཡིན་མི་དགོས་ན། རིམ་གྱིས་པའི་རྒྱུན་ཞུགས་ཡིན་ན། རྒྱུན་ཞུགས་ཡིན་མི་དགོས་པར་ཐལ། ཟེར་ན། འོ་ན། ཤེས་བྱ་ཆོས་ཅན། སྤང་བྱ་རིམ་གྱིས་པའི་རྒྱུན་ཞུགས་ཡིན་ན། དེ་ཡིན་མི་དགོས་པར་ཐལ།
ཅིག་ཅར་བའི་དེ་ཡིན་ན། དེ་ཡིན་མི་དགོས་པའི་ཕྱིར་མ་གྲུབ་ན། ཅིག་ཅར་བའི་རྒྱུན་ཞུགས་ཀྱི་འབྲས་བུ་ཐོབ་ཕྱིར་དུ་བརྩོན་པའི་རྒྱུན་ཞུགས་འབྲས་གནས་ཆོས་ཅན། དེར་ཐལ། དེའི་ཕྱིར། ཆོས་ཅན་ཡོད་པར་སྒྲུབ་ཟིན། ཤེས་བྱ་ཆོས་ཅན། སྤང་བྱ་རིམ་གྱིས་པའི་ཆགས་བྲལ་སྔོན་སོང་ཡིན་ན། ཆགས་བྲལ་སྔོན་སོང་ཡིན་མི་དགོས་པར་ཐལ། ཅིག་ཅར་བའི་དེ་ཡིན་ན།
དེ་ཡིན་མི་དགོས་པའི་ཕྱིར། རྟགས་མ་གྲུབ་ན། འདོད་ཉོན་དགུ་པ་ལ་ཆགས་བྲལ་སྔོན་དུ་སོང་བའི་ཅིག་ཅར་བ་ཆོས་ཅན། དེར་ཐལ། དེའི་ཕྱིར་ཏེ། ཅིག་ཅར་བ་དང་ཆགས་བྲལ་སྔོན་སོང་གི་གཞུང་བཞིན་ཡིན་པའི་ཕྱིར། འདོད་ན། རང་གི་ངོས་སྐལ་གྱི་སྤངས་བྱའི་གཙོ་བོ་ལ་ཆགས་བྲལ་སྔོན་སོང་མ་ཡིན་པར་ཐལ། འདོད་ན། མ་ཡིན་པར་ཐལ།
རྒྱུན་ཞུགས་དང་དགྲ་བཅོམ་གང་རུང་ཡིན་པའི་ཕྱིར། སྤང་བྱ་རིམ་གྱིས་པའི་རྒྱུན་ཞུགས་འབྲས་གནས་ཀྱི་མཚན་ཉིད་དེ་གང་ཞིག་ཁམས་གསུམ་གྱི་ཉོན་མོངས་དགུ་པ་རྣམས་རིམ་ཅན་དུ་སྤོང་བ་ཟེར་ན། འདོད་པ་ལ་ཆགས་བྲལ་སྔོན་སོང་གི་སྤང་བྱ་ཅིག་ཅར་བའི་རྒྱུན་ཞུགས་འབྲས་གནས་ཆོས་ཅན། རིམ་གྱིས་པའི་རྒྱུན་ཞུགས་འབྲས་གནས་ལ་མཚན་ཉིད་དེའི་ཕྱིར་ཏེ། འཇིག་རྟེན་པའི་ལམ་གྱི་འདོད་ཉོན་དགུ་པ་སྤངས་རྗེས་སུ་སྲིད་རྩེའི་ཉོན་མོངས་དགུ་པ་སྤང་བའི་ཕྱིར་ཏེ། རྒྱུན་ཞུགས་འབྲས་གནས་ཙམ་པོའི་མཚན་ཉིད་རྒྱུན་ཞུགས་འབྲས་གནས་གང་ཞིག འབྲས་བུ་ཕྱི་མ་ཐོབ་ཕྱིར་དུ་མི་བརྩོན་པ་དང༌། གཅིག་ཤོས་ལ་བརྩོན་པ་ཟེར་ན། དགྲ་བཅོམ་ལས་ཉམས་པའི་རྒྱུན་ཞུགས་ད་ལྟ་འདོད་ཉོན་དང་པོ་ཙམ་ཡན་ལག་མི་བརྩོན་པ་ཆོས་ཅན། རྒྱུན་ཞུགས་འབྲས་གནས་ཙམ་པོ་ཡིན་པར་ཐལ།
མཚན་ཉིད་དེའི་ཕྱིར། མ་གྲུབ་ན། དེར་ཐལ། ཆོས་ཅན་དང་ཅིག་ཡིན་པའི་ཕྱིར། འདོད་ན། མ་ཡིན་པར་ཐལ། རྒྱུན་ཞུགས་འབྲས་གནས་ཁྱད་པར་ཅན་ཡིན་པའི་ཕྱིར་ཏེ། ཚེ་དེ་ཉིད་ལ་དགྲ་བཅོམ་གྱི་འབྲས་བུ་མངོན་སུམ་དུ་བྱེད་ངེས་རྒྱུན་ཞུགས་ཡིན་པའི་ཕྱིར། དེ་དེར་ཐལ། དགྲ་བཅོམ་ལས་ཉམས་པའི་རྒྱུན་ཞུགས་ཡིན་ན།
ཚེ་དེ་ཉིད་ལ་དགྲ་བཅོམ་གྱི་འབྲས་བུ་སོར་ཆུད་པས་ཁྱབ་པའི་ཕྱིར་ཏེ། མཛོད་ལས། འབྲས་ལས་ཉམས་པ་འཆི་བ་མེད། ། ཞེས་གསུངས། ཡན་ལག་འདོད་ཉོན་གཉིས་པ་སྤོང་བ་ལ་བརྩོན་པའི་རྒྱུན་ཞུགས་འདོད་པར་སྐྱེ་བ་བླངས་རྗེས་སུ་ཕྱིར་འོང་གི་འབྲས་བུ་མངོན་དུ་བྱེད་པ་དེ་ཆོས་ཅན། རྒྱུན་ཞུགས་འབྲས་གནས་ཁྱད་པར་ཅན་ཡིན་པར་ཐལ། མཚན་ཉིད་དེའི་ཕྱིར། འདོད་ན་མ་ཡིན་པར་ཐལ། འབྲས་བུ་ཕྱི་མ་མྱུར་དུ་མངོན་དུ་མི་བྱེད་པའི་ཕྱིར། རྒྱུན་ཞུགས་སྲིད་པ་ལན་བདུན་པའི་མཚན་ཉིད་འདོད་པའི་སྒོམ་སྤངས་རྟེན་མ་སྤང་པའི་འབྲས་གནས་གང་ཞིག
འདོད་པར་སྐྱེ་སྲིད་ལན་བདུན་ལེན་པར་ངེས་པ་ཟེར་ན། མྱོང་བར་མ་ངེས་པའི་སྲིད་པ་ལན་བདུན་པ་ཆོས་ཅན། ཟུར་ཕྱི་མ་དེར་ཐལ། འདོད་ན། མ་ཡིན་པར་ཐལ། མྱོང་བར་མ་ངེས་པའི་སྲིད་པ་ལན་བདུན་པ་ཡིན་པའི་ཕྱིར། རྩ་བར་མ་གྲུབ་ན། དེར་ཐལ། སྲིད་པ་ལན་བདུན་པ་ཡིན་ན། མྱོང་བར་མ་ངེས་པའི་སྲིད་པ་ཡིན་པས་མ་ཁྱབ་པའི་ཕྱིར་ཏེ།
སྲིད་པ་ལན་བདུན་པ་ཡིན་པའི་ཕྱིར་ཏེ། སྲིད་པ་ལན་བདུན་ཁས་བླངས་མ་ཟིན་པའི་སྔ་རོལ་དུ་མྱང་འདས་སྔོན་དུ་བྱེད་པ་ཡིན་པའི་གཞུང་བཞིན་ཡོད་པའི་ཕྱིར། མཛོད་འགྲེལ་ལས་གོང་དུ་འཕོ་བ་བར་སྐབས་སུ་གང་མྱང་ངན་ལས་འདའ་བར་ལྟ་བར་རུང་སྟེ། རྒྱུན་དུ་ཞུགས་པ་མཆོག་དུ་ཐོགས་ན་སྲིད་པ་ལན་བདུན་པ་བཞིན་ནོ། ། ཞེས་གསུངས། གོང་གི་མཚན་ཉིད་དེ། མྱོང་བར་ངེས་པའི་སྲིད་པ་ལན་བདུན་པའི་མཚན་ཉིད་ཟེར་ན། མ་མྱོང་བར་ངེས་པ་སྲིད་པ་ལན་བདུན་པའི་རང་བཞིན་འདོད་པར་སྐྱེ་སྲིད་ལན་བདུན་བླང་ཟིན་ཅིང་བདུན་ལེན་པར་ངེས་པ་དེ་ཆོས་ཅན། མཚོན་བྱ་དེར་ཐལ། དེའི་ཕྱིར།
འདོད་ན། མ་ཡིན་པར་ཐལ། ཚེ་ཡོངས་སུ་གྱུར་པའི་ཕྱྭ་པ་ཡིན་པའི་ཕྱིར་ཏེ། ཕྱྭ་པ་ཐོབ་རྗེས་སུ་ཁམས་གསུམ་གང་རུང་དུ་སྐྱེ་བ་རྒྱུད་མར་བླངས་པའི་ཉན་ཐོས་ཡིན་པའི་ཕྱིར། རྩ་བར་རྟགས་མ་གྲུབ་ན། དེ་ཡོད་པའི་ཕྱིར། མ་གྲུབ་ན་དེར་ཐལ། མྱོང་བར་ངེས་པའི་སྲིད་པ་ལན་བདུན་པ་ཡིན་ན། སྐྱེ་སྲིད་བཅུ་གཉིས་ལེན་དགོས་པའི་ཕྱིར། ཡང་སྲིད་པ་ལན་བདུན་པའི་མཚན་ཉིད།
འདོད་པའི་སྒོམ་སྤངས་རྟེན་མ་སྤངས་པའི་རྒྱུན་ཞུགས་འབྲས་གནས་གང་ཞིག འདོད་པར་སྐྱེ་སྲིད་བདུན་པ་ལེན་པའི་རིགས་བཞིན་ཟེར་ན། སྔ་མ་དེ་ཆོས་ཅན། མཚོན་བྱ་དེར་ཐལ། དེའི་ཕྱིར། འདོད་ན། མ་ཡིན་པར་ཐལ། ཚེ་ཡོངས་སུ་གྱུར་པའི་འཕྱ་པ་ཡིན་པའི་ཕྱིར། ཁྱབ་པ་ཡོད་པར་ཐལ། མདོ་ལས།
འཕྱ་པ་སྲིད་པ་བརྒྱད་པ་མངོན་པར་འགྲུབ་པ་ནི་གནས་མིན་ཞིང་གོ་སྐབས་མེད་དོ་ཞེས་གསུངས། དེ་ལའང་ཁྱབ་པ་ཡོད་པར་ཐལ། སྲིད་པ་ལན་བདུན་པ་ཡིན་ན། རིགས་མཐུན་གྱི་སྲིད་པ་ལན་བདུན་པ་ཡིན་དགོས་པའི་ཕྱིར། རྩ་བར་མ་གྲུབ་ན། ཤེས་བྱ་ཆོས་ཅན། དེས་འདོད་པའི་སྒོམ་སྤངས་རྟེན་མ་སྤང་པར་ཐལ། སྲིད་པ་ལན་བདུན་པ་ཡིན་ན། སྤང་བྱ་ལྷག་མ་སྤོང་བ་དང༌། འབྲས་བུ་ལྷག་མ་མངོན་དུ་བྱེད་པའི་སྲིད་པ་ཐ་མ་ཁོ་ན་ལ་བྱེད་དགོས་པའི་ཕྱིར།
སྔ་མ་མྱོང་བར་ངེས་པའི་སྲིད་པ་ལན་བདུན་པའི་མཚན་ཉིད་གང་ཞིག སྔར་དང་འདྲ་བ་ལ་འདོད་པར་སྐྱེ་སྲིད་བཅུ་གཉིས་ལེན་ངེས་ཟེར་ན། མྱོང་བར་ངེས་པའི་སྲིད་པ་ལན་བདུན་པ་འདོད་པར་སྐྱེ་སྲིད་ལན་བདུན་བླང་ཟིན་པ་དེ་ཆོས་ཅན། ཟུར་ཕྱི་མ་དེར་ཐལ། སྲིད་པ་ལེན་བདུན་པ་ཡིན་པའི་ཕྱིར། འདོད་ན། སྔར་ལྡོར་མ་གྲུབ་ན། དེ་ཆོས་ཅན། རིགས་གནས་རིགས་སྐྱེ་ཡིན་པར་ཐལ། དེའམ་སྲིད་པ་ལེན་བདུན་པ་གང་རུང་གང་ཞིག
ཕྱི་མ་མིར། སྔ་མ་དེར་ཐལ། འདོད་པར་སྐྱེ་སྲིད་དུ་མ་ལེན་པའི་རྒྱུན་ཞུགས་འབྲས་གནས་ཡིན་པའི་ཕྱིར། རིགས་གནས་རིགས་སྐྱེ་ཡིན་པ་འདོད་ན། དེ་ཆོས་ཅན། དེ་མ་ཡིན་པར་ཐལ། འདོད་ཉོན་གསུམ་པ་མ་སྤངས་པའི་ཕྱིར། གོང་གི་རྟགས་སྔར་ཟུར་སྒྲུབ་ཟིན། རྒྱུན་ཞུགས་རིགས་གནས་རིགས་སྐྱེའི་མཚན་ཉིད། འདོད་ཉོན་གསུམ་པ་མ་སྤངས་པའི་རྒྱུན་ཞུགས་འབྲས་གནས་གང་ཞིག
འདོད་པར་རིགས་མཐུན་གྱི་སྐྱེ་སྲིད་གཉིས་ལེན་པར་ངེས་པ་ཟེར་ན། འདོད་ཉོན་གསུམ་པ་སྤངས་པའི་རྒྱུན་ཞུགས་འབྲས་གནས་འདོད་པར་རྒྱུན་ཞུགས་ཀྱི་རྟེན་ལ་སྐྱེ་སྲིད་གཅིག་བླངས། ཕྱིར་འོང་གི་རྟེན་ལ་ཅིག་བླངས་ནས། དགྲ་བཅོམ་གྱི་འབྲས་བུ་མངོན་དུ་བྱེད་ངེས་པ་དེ་ཆོས་ཅན། དེར་ཐལ། མཚན་ཉིད་དེའི་ཕྱིར། འདོད་ན། མ་ཡིན་པར་ཐལ། རྒྱུན་ཞུགས་ཀྱི་རྟེན་ལ་འདོད་པར་སྐྱེ་སྲིད་ལེན་པ་མ་ཡིན་པའི་ཕྱིར། རྩ་བའི་དེར་ཐལ།
འདོད་ཉོན་གསུམ་པ་སྤངས་པ་གང་ཞིག་འདོད་པར་སྐྱེ་སྲིད་ལེན་ངེས་ཡིན་པའི་ཕྱིར། ཕྱི་མ་དེར་ཐལ། འདོད་པར་རྒྱུན་ཞུགས་ཀྱི་རྟེན་པ་གཅིག ཕྱིར་མི་འོང་གི་རྟེན་ལ་གཅིག་སྟེ་གཉིས་ལེན་པར་ངེས་པའི་ཕྱིར། གཞན་ཡང༌། འདོད་ཉོན་གསུམ་པ་མ་སྤངས་ཤིང༌། འདོད་པར་རིགས་མཐུན་གྱི་སྐྱེ་སྲིད་ལྔ་བླངས་ནས་མྱང་འདས་མངོན་དུ་བྱེད་པའི་རྒྱུན་ཞུགས་ཆོས་ཅན། འདོད་ཉོན་གསུམ་པ་སྤངས་པར་ཐལ། རིགས་གནས་རིགས་སྐྱེ་ཡིན་པའི་ཕྱིར་ཏེ། རྒྱུན་ཞུགས་ཀྱི་རྟེན་ལ་འདོད་པར་ལན་གྲངས་གཞན་ལ་མྱོང་འགྱུར་གྱི་རིགས་ཅན་གང་ཞིག
སྲིད་པ་ལན་བདུན་པ་མ་ཡིན་པའི་ཕྱིར། གཉིས་པ་ཕྱིར་འོང་གི་སྐོར་ལ་གཉིས། དང་པོ་ཕྱིར་འོང་ཞུགས་པའི་མཚན་ཉིད། ཕལ་ཆེར་ལ་འདོགས་དང་བྲལ་བས་རབ་ཏུ་ཕྱེ་བའི་དགེ་སྦྱོང་ཚུལ་གྱི་འབྲས་བུ་ཐོབ་ཕྱིར་བརྩོན་པའི་ཉན་ཐོས་ཟེར་ན། ཉན་ཐོས་ཚོགས་ལམ་ཆོས་ཅན། མཚོན་བྱ་དེར་ཐལ། དེའི་ཕྱིར་ཏེ། དེའི་ཕྱིར། ཆོས་ཅན་གྱི་ཕྱིར་ཏེ། ཡིན་པར་ཐལ།
སྦྱོར་ལམ་རྟེན་གཅིག་པའི་རྟོགས་པ་མ་ཐོབ་པའི་ཕྱིར། ཡང་སྦྱོར་ལམ་རྟེན་གཅིག་པའི་རྟོགས་པ་ཐོབ་ཅིང་ཕྱིར་འོང་གི་འབྲས་བུ་ཐོབ་ཕྱིར་དུ་བརྩོན་པའི་ཉན་ཐོས་ཁྱོད་ཀྱི་ནང་ཚན་དུ་གྱུར་པའི་རྒྱུན་དུ་ཞུགས་པ་དང་རྒྱུན་ཞུགས་འབྲས་གནས་རྩམ་པོ་མེད་པ་ཟེར་ན། ཉམས་པའི་ཆོས་ཅན་གྱི་ཕྱིར་འོང་ཆོས་ཅན། མཚོན་བྱ་དེར་ཐལ། དེའི་ཕྱིར། རྟགས་སྔ་མ་གཉིས་དེར་ཐལ། ཕྱིར་འོང་འབྲས་གནས་ཡིན་པའི་ཕྱིར་བར་པ་དེར་ཐལ། ཕྱིར་འོང་གི་འབྲས་བུ་ཐོབ་ཕྱིར་དུ་བརྩོན་པ་གང་ཞིག ཉན་ཐོས་ཡིན་པའི་ཕྱིར། སྔ་མ་དེར་ཐལ།
འདོད་ཉོན་དྲུག་པ་སྤང་བའི་སྤང་པ་མངོན་དུ་བྱེད་པ་ལ་བརྩོན་པའི་ཕྱིར་འོང་ཡིན་པའི་ཕྱིར། རྩ་བར་འདོད་ན། མ་ཡིན་པར་ཐལ། ཕྱིར་འོང་འབྲས་གནས་ཡིན་པའི་ཕྱིར། འདིར་ཐོད་རྒལ་གྱི་ཕྱིར་འོང་ཞུགས་པའི་མཚན་ཉིད་ཕྱིར་འོང་ཞུགས་པ་གང་ཞིག བཅུ་དྲུག་པའི་རྟོགས་པ་མ་ཐོབ་པ་ཟེར་ན། འདོད་ཉོན་ལྔ་པ་མཐོང་ལམ་གྱི་སྔ་རོལ་དུ་སྤང་ཞིང༌། སྡུག་བསྔལ་མཆོད་དཔྱོད་ལ་གནས་པའི་ཉན་ཐོས་ཆོས་ཅན། མཚོན་བྱ་དེར་ཐལ། མཚན་ཉིད་དེའི་ཕྱིར།
འདོད་ན་མ་ཡིན་པར་ཐལ། ཁྱོད་ཕྱིར་འོང་ཞུགས་པ་གང་ཞིག ཁྱོད་ཀྱི་ཐོབ་པའི་ཕྱིར་འོང་འབྲས་གནས་དེ་ཡིན་ན། ཐོད་རྒལ་བ་ཡིན་པས་ཁྱབ་པའི་ཕྱིར། རིམ་གྱིས་པའི་ཕྱིར་འོང་ཞུགས་པའི་མཚན་ཉིད། ཕྱིར་འོང་ཞུགས་པ་གང་ཞིག བཅུ་དྲུག་པའི་རྟོགས་པ་ཐོབ་པ། ཕྱིར་འོང་ཚེ་བར་ཆད་གཅིག་པ་ཆོས་ཅན། དེར་ཐལ། མཚོན་བྱ་དེའི་ཕྱིར།
འདོད་ན། མ་ཡིན་པར་ཐལ། ཉོན་མོངས་བར་ལ་འདོགས་དང་མ་བྲལ་བའི་ཕྱིར། ཁམས་གོང་གི་ཉོན་མོངས་ཅུང་ཟད་ཀྱང་མ་སྤང་པའི་ཕྱིར། གཉིས་པ་ཕྱིར་འོང་འབྲས་གནས་ཀྱི་མཚན་ཉིད། འདོད་ཉོན་དྲུག་པ་སྤངས་ཤིང་དགུ་པ་མ་སྤངས་པའི་འབྲས་གནས་ཟེར་ན། འདོད་ཉོན་དྲུག་པ་སྤངས་ཤིང་དགུ་པ་མ་སྤངས་པའི་སྤང་བྱ་ཅིག་ཅར་བ་ཆོས་ཅན། མཚོན་བྱ་དེར་ཐལ། དེའི་ཕྱིར། འདོད་ན།
མ་ཡིན་པར་ཐལ། རྒྱུན་ཞུགས་ཡིན་པའི་ཕྱིར། རྟགས་གཞན་ངོར་གྲུབ་བོ། ། སྤང་བྱ་ཅིག་ཅར་བ་ཡིན་པ་གང་ཞིག་རྣོན་ན། ཕྱིར་འོང་འབྲས་གནས་དང་ཕྱིར་མི་འོང་འབྲས་གནས་གཉིས་ཀ་ཆོས་ཅན། མཚོན་བྱ་དེར་ཐལ། མཚན་ཉིད་དེའི་ཕྱིར། ཐོད་རྒལ་བའི་ཕྱིར་འོང་འབྲས་གནས་ཀྱི་མཚན་ཉིད། ཕྱིར་འོང་འབྲས་གནས་གང་ཞིག རྒྱུན་ཞུགས་འཐོབ་མ་མྱོང་བ་ཟེར་ན།
འདོད་ཉོན་ལྔ་པ་ལ་ཆགས་བྲལ་སྔོན་དུ་སོང་བའི་རྒྱུན་ཞུགས་འབྲས་གནས་ཀྱི་ཐོབ་པའི་ཕྱིར་འོང་ཆོས་ཅན། ཟུར་ཕྱི་མ་དེར་ཐལ། དེའི་ཕྱིར་ཏེ། ཆགས་བྲལ་སྔོན་དུ་སོང་བའི་ཕྱིར་འོང་ཡིན་པའི་ཕྱིར། རིམ་གྱིས་པའི་ཕྱིར་འོང་འབྲས་གནས་ཀྱི་མཚན་ཉིད། ཕྱིར་འོང་འབྲས་གནས་གང་ཞིག རྒྱུན་ཞུགས་ཀྱི་འབྲས་བུ་ཐོབ་མ་མྱོང་བ་ཟེར་ན། སྔ་མ་དོན་མཚོན་བྱ་དེར་ཐལ། དེའི་ཕྱིར། འདོད་ན།
མ་ཡིན་པར་ཐལ། འབྲས་བུ་རིམ་གྱིས་པ་མ་ཡིན་པའི་ཕྱིར་ཏེ། འབྲས་བུ་ཐོད་རྒལ་བ་ཡིན་ཏེ། ཆགས་བྲལ་སྔོན་སོང་ཡིན་པའི་ཕྱིར། ཕྱིར་འོང་ཚེ་གཅིག་བར་ཆད་གཅིག་པའི་མཚན་ཉིད། ཕྱིར་འོང་འབྲས་གནས་གང་ཞིག འདོད་པར་སྐྱེ་སྲིད་ཅིག་ལེན་པར་ངེས་པ་ཟེར་ན། འདོད་པར་སྐྱེ་སྲིད་ཅིག་ངེས་པར་ལེན་པའི་ཕྱིར་འོང་འདོད་ཉོན་བདུན་པ་མ་སྤང་པ་དེ་ཆོས་ཅན། མཚོན་བྱ་དེར་ཐལ། མཚན་ཉིད་དེའི་ཕྱིར་ཏེ།
ཆོས་བྱ་བའི་ཕྱིར། འདོད་ན། མ་ཡིན་པར་ཐལ། འདོད་ཉོན་བདུན་པ་མ་སྤངས་པའི་ཕྱིར། དེ་ལ་ཁྱབ་པ་ཡོད་པར་ཐལ། ཉེས་བྱ་བདུན་དང་བརྒྱད་ཟད་པ་ཚེ་གཅིག་བར་ཆད་གཅིག་པ་དང་ཞེས་གསུངས། ཡང་ཕྱིར་འོང་འབྲས་གནས་ཁྱད་པར་ཅན་གང་ཞིག འདོད་པར་སྐྱེ་སྲིད་ཅིག་ཁོ་ན་ལེན་པ་ཟེར་ན། འདོད་པར་སྐྱེ་སྲིད་གཉིས་ངེས་པར་ལེན་པའི་ཕྱིར་འོང་རིགས་གནས་རིགས་སྐྱེ་ཆོས་ཅན། དེར་ཐལ།
མཚོན་བྱ་དེའི་ཕྱིར། འདོད་ན། མ་ཡིན་པར་ཐལ། འདོད་པར་སྐྱེ་སྲིད་གཉིས་ལེན་པའི་ཕྱིར། རྩ་བར་མ་གྲུབ་ན། ཤེས་བྱ་ཆོས་ཅན། དེར་ཐལ། དེ་འདྲ་ཡོད་པའི་ཕྱིར། དེ་ཡོད་པར་ཐལ། འདོད་ཉོན་བདུན་པ་སྤངས་ཤིང་བརྒྱད་པ་མ་སྤངས་པའི་ཚེ་གཅིག་བར་ཆད་གཅིག་པ་ཡོད་པའི་ཕྱིར།
ཕྱིར་མི་འོང་གི་སྐོར་ལ། ཕྱིར་མི་འོང་ཞུགས་པའི་མཚན་ཉིད་ཐ་མའི་ཆུན་ལྔ་སྤངས་པ་རབ་ཏུ་ཕྱེ་བའི་དགེ་སྦྱོང་ཚུལ་གྱི་འབྲས་བུ་ཐོབ་ཕྱིར་དུ་བརྩོན་པའི་ཉན་ཐོས་ཞེས་དར་ཊཱིཀ་མཛད་པ་ཟེར། འདོད་ཉོན་དགུ་པ་སྤོང་བ་ལ་བརྩོན་པའི་སྤང་བྱ་ཅིག་ཅར་བ་ཆོས་ཅན། མཚོན་བྱ་དེར་ཐལ། དེའི་ཕྱིར། འདོད་ན། མ་ཡིན་པར་ཐལ། དགྲ་བཅོམ་ཞུགས་པ་ཡིན་པའི་ཕྱིར། རྩ་བར་མ་གྲུབ་ན། དེར་ཐལ།
འདོད་པའི་ཉོན་མོངས་མ་ལུས་པར་སྤངས་པས་རབ་ཏུ་ཕྱེ་བའི་དགེ་སྦྱོང་ཚུལ་གྱི་འབྲས་བུ་ཐོབ་ཕྱིར་དུ་བརྩོན་པ་ཡིན་པའི་ཕྱིར་ཏེ། འདོད་ཉོན་དགུ་པ་སྤོང་བ་ལ་བརྩོན་བཞིན་པའི་ཉན་ཐོས་ཡིན་པའི་ཕྱིར། ཡང་ཁ་ཅིག་དེའི་མཚན་ཉིད་སྦྱོར་ལམ་རྟེན་ཅིག་པའི་རྟོགས་པ་ཐོབ་ཅིང༌། ཕྱིར་མི་འོང་གི་འབྲས་བུ་ཐོབ་ཕྱིར་དུ་བརྩོན་པའི་ཉན་ཐོས་གང་ཞིག ཁྱོད་དང་ངོ་བོ་གཅིག་པའམ་ཁྱོད་ཀྱི་ནང་ཚན་དུ་གྱུར་པའི་རྒྱུན་ཞུགས་ཞུགས་པ་དང༌། རྒྱུན་ཞུགས་འབྲས་གནས་དང༌། ཕྱིར་འོང་འབྲས་གནས་ཙམ་པོ་གསུམ་མེད་པའི་གཞུང་བཞིན་སྨྲ་བ་ལ། དེ་འདྲའི་གཞུང་བཞིན་ཆོས་ཅན། ཁྱོད་དེའི་མཚན་ཉིད་མ་ཡིན་པར་ཐལ། ཁྱོད་གང་ཟག་མ་ཡིན་པའི་ཕྱིར།
མེད་པ་ཞེས་མཐར་སྦྱར་བ་དང༌། གཞུང་བཞིན་མཐར་སྦྱར་བ་ཐམས་ཅད་ལ་འདི་བཞིན་འཕེན་ནོ། ། ཡང་མངོན་པ་འོག་མ་དང་བསྟུན་ན། ཉམས་པའི་ཆོས་ཅན་གྱི་དགྲ་བཅོམ་ཕྱིར་མི་འོང་འབྲས་གནས་སུ་གྱུར་པ་དེ་ཆོས་ཅན། དེར་ཐལ། མཚན་ཉིད་དེའི་ཕྱིར། འདོད་ན། མ་ཡིན་པར་ཐལ། དགྲ་བཅོམ་འབྲས་གནས་ཡིན་པའི་ཕྱིར། གོང་དུ་མ་གྲུབ་ན།
ཕྱིར་མི་འོང་གི་འབྲས་བུ་ཐོབ་ཕྱིར་དུ་བརྩོན་པ་ཡིན་པར་ཐལ། ཕྱིར་མི་འོང་གི་འབྲས་བུ་མངོན་དུ་བྱེད་པའི་སྦྱོར་བ་ལ་བརྩོན་པ་ཡིན་པའི་ཕྱིར། ཐོད་རྒལ་བའི་ཕྱིར་མི་འོང་ཞུགས་པའི་མཚན་ཉིད་པ་ཕྱིར་མི་འོང་ཞུགས་པ་གང་ཞིག བཅུ་དྲུག་པའི་རྟོགས་པ་མ་ཐོབ་པ་ཟེར་ན། ཐོད་རྒལ་ཕྱིར་འོང་འབྲས་གནས་ཁྱད་པར་ཅན་ཆོས་ཅན། བཅུ་དྲུག་པའི་རྟོགས་པ་མ་ཐོབ་པར་ཐལ། མཚོན་བྱ་དེའི་ཕྱིར། མ་གྲུབ་ན། དེ་དེར་ཐལ། དེས་ཐོབ་པའི་ཕྱིར་མི་འོང་འབྲས་གནས་དེ་ཐོད་རྒལ་བ་ཡིན་པའི་ཕྱིར།
མ་གྲུབ་ན་དེ་ཆོས་ཅན། དེར་ཐལ། རྒྱུན་ཞུགས་ཀྱི་འབྲས་བུ་མ་ཐོབ་པར་མངོན་དུ་བྱས་པའི་ཕྱིར་མི་འོང་གི་འབྲས་བུ་ཡིན་པའི་ཕྱིར། དེ་ལ་ཁྱབ་པ་མེད་ན། ཕྱིར་འོང་ཆགས་བྲལ་སྔོན་སོང་དེ་ཐོད་རྒལ་བ་ཡིན་པའི་སྒྲུབ་བྱེད་ཅི་འགོད་འདྲིའོ། ། ཕྱིར་མི་འོང་འབྲས་གནས་ཀྱི་མཚན་ཉིད། ཐ་མའི་ཆུན་ལྔ་སྤངས་པས་རབ་ཏུ་ཕྱེ་བའི་དགེ་སྦྱོང་ཚུལ་གྱི་འབྲས་གནས་ཟེར་ན། ཅིག་ཅར་བའི་དགྲ་བཅོམ་ཐོབ་མ་ཐག་པ་དེ་ཆོས་ཅན། དེར་ཐལ། མཚན་ཉིད་དེའི་ཕྱིར་ཏེ།
འདོད་ཉོན་དགུ་པ་སྤངས་པས་རབ་ཏུ་ཕྱེ་བའི་དགེ་སྦྱོང་ཚུལ་གྱི་འབྲས་བུ་ལ་གནས་པ་ཡིན་པའི་ཕྱིར་ཏེ། དེ་སྤང་པའི་རྣམ་གྲོལ་བའི་ལམ་ལ་གནས་པ་ཡིན་པའི་ཕྱིར། གཞན་ཡང་ཆགས་བྲལ་སྔོན་སོང་གི་ཕྱིར་མི་འོང་འབྲས་གནས་ཆོས་ཅན། ཐ་མའི་ཆུན་ལྔ་སྤངས་པར་ཐལ། ཕྱིར་མི་འོང་འབྲས་གནས་ཡིན་པའི་ཕྱིར། འདོད་ན་དེ་མ་སྤངས་པར་ཐལ། ཁྱོད་ཀྱི་མཐོང་ལམ་གྱི་སྔ་རོལ་དུ་མ་སྤངས་པ་གང་ཞིག མཐོང་ལམ་ཐོབ་ནས་མ་སྤངས་པའི་ཕྱིར། ཕྱི་མ་དེར་ཐལ། བཅུ་དྲུག་པའི་རྟོག་པ་ལ་གནས་བཞིན་པ་ཡིན་པའི་ཕྱིར།
ཆོས་ཅན་ལ་ཞིབ་ཆ་སྦྱར་རོ་སྔ་མ་སྒྲུབ་ཟིན། ཡང་དེའི་མཚན་ཉིད། འདོད་ཉོན་དགུ་པ་སྤང་པའི་སློབ་པའི་འབྲས་གནས་ཟེར་ན། མཐོང་ལམ་གྱི་སྔ་རོལ་དུ་འཇིག་རྟེན་པའི་འདོད་ཉོན་དགུ་པ་ལ་ཆགས་བྲལ་མཐོང་ལམ་གྱི་རྗེས་སུ་འཇིག་རྟེན་ལས་འདས་པའི་འདོད་ཉོན་དགུ་པ་སྤོང་བ་བརྩོན་བཞིན་པ་སྤང་བྱ་ཅིག་ཅར་བ་ཆོས་ཅན། མཚོན་བྱ་དེར་ཐལ། དེའི་ཕྱིར་ཏེ། འཇིག་རྟེན་པའི་འདོད་ཉོན་དགུ་པ་སྤང་པའི་སློབ་པ་འབྲས་གནས་ཡིན་པའི་ཕྱིར། དེ་ལ་ཁྱབ་པ་ཡོད་པར་ཐལ། ཕྱིར་མི་འོང་ཆགས་བྲལ་སྔོན་སོང་ཡིན་ན། འདོད་ཉོན་དགུ་པ་སྤང་པའི་སློབ་པ་ལ་འབྲས་གནས་ཡིན་དགོས་པའི་ཕྱིར།
རྩ་བར་ཆོས་ཅན། ཕྱིར་མི་འོང་འབྲས་གནས་མ་ཡིན་པའི་ཕྱིར་ཏེ། སྤང་བྱ་ཅིག་ཅར་བ་ཡིན་པའི་ཕྱིར་འབྲས་བུ་ཐོད་རྒལ་བའི་ཕྱིར་མི་འོང་འབྲས་གནས་ཀྱི་མཚན་ཉིད། ཕྱིར་མི་འོང་འབྲས་གནས་གང་ཞིག འདོད་ཉོན་དགུ་པ་མཐོང་ལམ་གྱི་སྔ་རོལ་དུ་སྤང་པ་ཟེར་ན། ཤེས་བྱ་ཆོས་ཅན། དེ་དེའི་མཚན་ཉིད་དུ་མ་ཡིན་པར་ཐལ། མཐོང་ལམ་གྱི་སྔ་རོལ་དུ་འདོད་ཉོན་དགུ་པ་སྤངས་པ་མི་སྲིད་པའི་ཕྱིར་ཏེ། དེའི་སྔ་རོལ་དུ་འཇིག་རྟེན་ལས་འདས་པའི་འདོད་ཉོན་དགུ་པ་སྤངས་པ་མི་སྲིད་པའི་ཕྱིར་ཏེ། དེའི་སྔ་རོལ་དུ་འཇིག་རྟེན་ལས་འདས་པའི་སྒོམ་སྐྱེས་པ་མི་སྲིད་པའི་ཕྱིར།
ཅི་སྟེ། འཇིག་རྟེན་པའི་སྒོམ་སྤངས་ཞིབ་ཆ་སྦྱོར་ན། ཕྱིར་འོང་ཆགས་བྲལ་སྔོན་སོང་གི་ཐོབ་པའི་ཕྱིར་མི་འོང་འབྲས་གནས་ཆོས་ཅན། མཚན་ཉིད་དེར་ཐལ། དེའི་ཕྱིར། རྟགས་སྒྲུབ་ཟིན་ནོ། ། འདོད་ན་ཁྱོད་ཕྱིར་མི་འོང་ཆགས་བྲལ་སྔོན་སོང་ཡིན་པར་ཐལ། འཇིག་རྟེན་པའི་སྒོམ་སྤངས་སུ་གྱུར་པའི་འདོད་ཉོན་དགུ་པ་མཐོང་ལམ་གྱི་སྔ་རོལ་དུ་སྤངས་པའི་ཕྱིར་མི་འོང་འབྲས་གནས་ཡིན་པའི་ཕྱིར། སྐབས་འདིར་ཆགས་བྲལ་སྔོན་སོང་གི་མཚན་ཉིད་དྲིས་པས། རང་གི་སྤང་བྱའི་གཙོ་བོ་ལ་མཐོང་ལམ་གྱི་སྔ་རོལ་དུ་ཆགས་པ་དང་བྲལ་བའི་འབྲས་གནས་ཟེར་ན།
ཕྱིར་མི་འོང་ཆགས་བྲལ་སྔོན་སོང་ཆོས་ཅན། དེར་ཐལ། མཚོན་བྱ་དེའི་ཕྱིར། འདོད་ན། ཐ་མའི་ཆུན་ལྔ་ལ་མཐོང་ལམ་གྱི་སྔ་རོལ་དུ་ཆགས་པ་བྲལ་བ་ཡིན་པར་ཐལ། འདོད་པའི་ཕྱིར་ཁྱབ་པ་ཡོད་པར་ཐལ། ཐ་མའི་ཆུན་ལྔ་པོ་དེ་ཕྱིར་མི་འོང་གི་སྤང་བྱའི་གཙོ་ཡིན་པའི་ཕྱིར་ཏེ། ཀུན་ལས་བཏུས་ལས། ཅིའི་ཕྱིར་ཐ་མའི་ཆ་དང་མཐུན་པའི་ཀུན་ཏུ་སྦྱོར་བ་སྤངས་པས་ཕྱིར་མི་འོང་ཞེས་བྱ་ཞེ་ན། འགྲོ་བ་ཐ་མའི་རྒྱུ་ཡིན་པ་དང༌།
ཁམས་ཐ་མའི་རྒྱུ་ཡིན་པའི་ཕྱིར། ཞེས་གསུངས། རྩ་བར་ཆོས་ཅན། ཕྱིར་མི་འོང་ཆགས་བྲལ་སྔོན་སོང་ཆོས་ཅན། མཐོང་ལམ་གྱི་སྔ་རོལ་དུ་མཐོང་ལམ་སྤངས་པར་ཐལ། དེའི་སྔ་རོལ་དུ་ཀུན་སྦྱོར་སྒྲ་སྤངས་པའི་ཕྱིར་ཏེ། དེའི་སྔ་རོལ་དུ་ཐ་མའི་ཆ་མཐུན་ལྔ་སྤངས་པའི་ཕྱིར། རྩ་བར་ཆོས་ཅན། མཐོང་ལམ་ཆོས་ཅན། ཁྱོད་མཐོང་ལམ་གྱི་སྔ་རོལ་དུ་སྤངས་པ་མི་སྲིད་པར་ཐལ།
ཁྱོད་མཐོང་སྤངས་ཁོ་ན་ཡིན་པའི་ཕྱིར། ཕྱིར་འོང་ཆགས་བྲལ་སྔོན་སོང་གི་མཚན་ཉིད་ཅེ་ན། མཐོང་ལམ་གྱི་སྔ་རོལ་དུ་འདོད་ཉོན་དྲུག་པ་ལ་ཆགས་པ་དང་བྲལ་ཤིང༌། འདོད་ཉོན་དགུ་པ་མ་སྤངས་པའི་འབྲས་གནས་ཟེར་ན། མཐོང་ལམ་གྱི་སྔ་རོལ་དུ་འདོད་ཉོན་དྲུག་པ་ལ་ཆགས་པ་དང་བྲལ་ཤིང་སྡུག་བསྔལ་ཆོས་ཀྱི་རྟོགས་པ་ལ་གནས་པའི་ཉན་ཐོས་ཆོས་ཅན། དེར་ཐལ། མཚན་ཉིད་དེའི་ཕྱིར། འདོད་ན། མ་ཡིན་པར་ཐལ། ཆགས་བྲལ་སྔོན་སོང་གི་ཕྱིར་འོང་ཞུགས་པ་ཡིན་པའི་ཕྱིར།
རྩ་བར་མ་གྲུབ་ན། སྔ་མ་སླ་ཤིང༌། ཕྱི་མ་འབྲས་གནས་ཡིན་པར་ཐལ། འབྲས་བུ་བརྒྱད་བཅུ་རྩ་དགུ་པོ་གང་རུང་ལ་གནས་པ་ཡིན་པའི་ཕྱིར་ཏེ། ཆོས་ཅན་གྱི་ཕྱིར། ཕྱིར་མི་འོང་ཆགས་བྲལ་སྔོན་སོང་གི་མཚན་ཉིད་ཅེ་ན། འདོད་ཉོན་དགུ་པ་ལ་མཐོང་ལམ་གྱི་སྔ་རོལ་དུ་ཆགས་བྲལ་བའི་འབྲས་གནས་ཟེར་ན། འདོད་ཉོན་དགུ་པ་ལ་མཐོང་ལམ་གྱི་སྔ་རོལ་དུ་ཆགས་པ་དང་བྲལ་ཞིང་སྡུག་བསྔལ་ཆོས་ལ་གནས་པའི་ཉན་ཐོས་ཆོས་ཅན། དེར་ཐལ། མཚན་ཉིད་དེའི་ཕྱིར།
མ་གྲུབ་ན་དེར་ཐལ། འདོད་ཉོན་དགུ་པ་ལ་དེའི་སྔ་རོལ་དུ་ཆགས་པ་དང་བྲལ་བ་གང་ཞིག སློབ་པའི་འབྲས་གནས་ཡིན་པའི་ཕྱིར། སྔ་མ་དེར་ཐལ། ཕྱིར་མི་འོང་ཆགས་བྲལ་སྔོན་སོང་གི་ཞུགས་པ་ཡིན་པའི་ཕྱིར། ཕྱི་མ་དེར་ཐལ། འདོད་པའི་ཁམས་ཀྱི་སྡུག་བསྔལ་མཐོང་སྤངས་པའི་འབྲས་བུ་ལ་གནས་པ་ཡིན་པའི་ཕྱིར་ཏེ། ཆོས་ཅན་གྱི་ཕྱིར། ཡང་ཕྱིར་མི་འོང་འབྲས་གནས་གང་ཞིག འདོད་ཉོན་དགུ་པ་དེའི་སྔ་རོལ་དུ་སྤངས་པ་དེ་དེའི་མཚན་ཉིད་ཟེར་ན།
ཕྱིར་མི་འོང་ཆགས་བྲལ་སྔོན་སོང་ཆོས་ཅན། མཚན་ཉིད་དེར་ཐལ། དེའི་ཕྱིར། འདོད་ན། མ་ཡིན་པར་ཐལ། འདོད་ཉོན་དགུ་པ་མཐོང་ལམ་གྱི་སྔ་རོལ་དུ་སྤང་བ་མི་སྲིད་པའི་ཕྱིར་ཏེ། འཇིག་རྟེན་ལས་འདས་པའི་སྒོམ་དེའི་སྔ་རོལ་དུ་རྒྱུད་ལ་སྐྱེས་པ་མི་སྲིད་པའི་ཕྱིར། འདིར་ཁ་ཅིག་ཕྱིར་མི་འོང་ཆགས་བྲལ་སྔོན་སོང་མི་སྲིད་དེ། མཐོང་ལམ་གྱི་སྔ་རོལ་དུ་འདོད་ཉོན་དགུ་པ་སྤངས་པ་མི་སྲིད་པའི་ཕྱིར་ཏེ། མཐོང་ལམ་གྱི་སྔོན་རོལ་དུ་འདོད་པའི་སས་བསྡུས་ཀྱི་ཉོན་ཡིད་སྤང་པ་མི་སྲིད་པར་ཟེར་ན།
འོ་ན་ཤེས་བྱ་ཆོས་ཅན། འབྲས་བུ་རིམ་གྱིས་པའི་ཕྱིར་མི་འོང་མི་སྲིད་པར་ཐལ། འདོད་ཉོན་དགུ་པ་མ་ལུས་པར་སྤང་པའི་སློབ་མ་མི་སྲིད་པའི་ཕྱིར། རྟགས་ཁས་བླངས་ཤིང་དེར་ཐལ། སློབ་མ་ན་འདོད་པའི་སས་བསྡུས་ཀྱི་ཉོན་ཡིད་མ་ལུས་པར་སྤང་པ་མེད་པའི་ཕྱིར། དེ་མ་ལུས་པར་སྤང་པའི་གང་ཟག་ཡིན་ན། དགྲ་བཅོམ་ཡིན་དགོས་པའི་ཕྱིར། འདིར་ཁ་ཅིག་མཐོང་ལམ་གྱི་སྔ་རོལ་དུ་འདོད་ཉོན་དགུ་པ་སྤངས་པ་མི་སྲིད་དེ། དེའི་ས་བོན་སྤངས་པ་མི་སྲིད་པའི་ཕྱིར། ཁྱབ་པ་ཡོད་པར་ཐལ།
སྤང་བྱ་དེ་སྤང་ན། སྤང་བྱ་དེའི་ས་བོན་སྤང་དགོས་པའི་ཕྱིར། དེས་ན། ཕྱིར་མི་འོང་ཆགས་བྲལ་སྔོན་སོང་དེས་མཐོང་ལམ་གྱི་སྔ་རོལ་དུ་འདོད་ཉོན་དགུ་པ་ལ་ཆགས་པ་དང་བྲལ་བ་ཙམ་ཡིན་ནོ་ཟེར་ན། འོ་ན་ཤེས་བྱ་ཆོས་ཅན། མཐོང་ལམ་གྱི་སྔ་རོལ་དུ་དེ་ལ་ཆགས་པ་དང་བྲལ་བ་ཡང་མི་སྲིད་པར་ཐལ། དེའི་ས་བོན་ལ་ཆགས་པ་དང་བྲལ་བ་མི་སྲིད་པའི་ཕྱིར། ཁྱབ་པ་ཁས་བླངས་ཤིང་དེར་ཐལ། སྤང་བྱ་དེ་ལ་ཆགས་པ་དང་བྲལ་ན། སྤང་བྱ་དེའི་ས་བོན་ལ་ཆགས་པ་དང་བྲལ་དགོས་པའི་ཕྱིར།
རྣལ་མའི་ལན་འདི་ཡིན་ཏེ། འདོད་ཉོན་དགུ་པ་སྤང་ན་དེའི་ས་བོན་སྤང་མི་དགོས་པར་ཐལ། དེའི་ས་བོན་དེ་མིར་མ་གྲུབ་ན། མཐོང་ལམ་གྱི་སྔ་རོལ་དུ་འདོད་ཉོན་དགུ་པ་མ་ལུས་པའི་ས་བོན་ལ་ཆགས་པ་དང་བྲལ་བ་ཡོད་པར་ཐལ། དེའི་སྔ་རོལ་དུ་དེ་ལ་ཆགས་པ་དང་བྲལ་བ་ཡོད་པ་གང་ཞིག དེའི་ས་བོན་དེ་ཡིན་པའི་ཕྱིར། གཞན་ཡང་ཤེས་བྱ་ཆོས་ཅན། སྤངས་བྱ་དེ་ལ་ཆགས་པ་དང་བྲལ་ན། སྤང་བྱ་དེ་སྤང་པས་ཁྱབ་པར་ཐལ། འདོད་ཆགས་དང་བྲལ་བ་དང་སྤང་པ་གཉིས་པོ་དེ་མིང་གི་རྣམ་གྲངས་ཡིན་པའི་ཕྱིར་ཏེ།
ཀུན་ལས་བཏུས་ལས། རྣམ་པ་ཇི་ལྟ་བུ་ཞེ་ན། མ་ལུས་པར་སྤངས་པ་དང༌། ངེས་པར་སྤངས་པ་དང༌། འདོད་ཆགས་དང་བྲལ་བ་ཞེས་གསུངས་པའི་ཕྱིར། ཕྱིར་མི་འོང་མཐོང་ཆོས་བཞིའི་མཚན་ཉིད། ཕྱིར་མི་འོང་གང་ཞིག བདེན་པ་མཐོང་བའི་ཚེ། དེ་ཉིད་ལ་དགྲ་བཅོམ་པའི་འབྲས་བུ་མངོན་དུ་བྱེད་པའི་ཕྱིར་མི་འོང་ཡོད་པར་ཐལ། ཚེ་དེ་ཉིད་ལ་དགྲ་བཅོམ་གྱི་འབྲས་བུ་མངོན་དུ་བྱེད་པར་ངེས་པའི་ཕྱིར་མི་འོང་གཟིགས་པའི་རྟེན་ཅན་དེ་ཆོས་ཅན།
མཚན་ཉིད་དེར་ཐལ། དེའི་ཕྱིར། འདོད་ན། མ་ཡིན་པར་ཐལ། གཟུགས་ཀྱི་རྟེན་ཅན་ཡིན་པར་ཁྱབ་པ་ཡོད་པར་ཐལ། མཐོང་སྤངས་ཡིན་ན། འདོད་པའི་རྟེན་ཅན་ཡིན་དགོས་པའི་ཕྱིར། རྩ་བར་མ་གྲུབ་ན། དེར་ཐལ། ཚེ་དེ་ཉིད་ལ་དགྲ་བཅོམ་ཀྱི་འབྲས་བུ་མངོན་དུ་བྱེད་ངེས་པའི་ཕྱིར་མི་འོང་འབྲས་གནས་ཡིན་པའི་ཕྱིར།
ཁྱབ་པ་ཡོད་པར་ཐལ། ཚེ་དེ་ཉིད་ལ་དགྲ་བཅོམ་གྱི་འབྲས་བུ་མངོན་དུ་བྱེད་ངེས་ཀྱི་གང་ཟག་ཡིན་ན། མཐོང་ཆོས་བཞི་ཡིན་དགོས་པའི་ཕྱིར་ཏེ། མཛོད་ལས། གཞན་ནི་འདི་ལ་མྱ་ངན་འདའ། ། ཞེས་དང༌། འགྲེལ་པ་རྒྱལ་སྲས་མ་ལས། མཐོང་བའི་ཆོས་ལ་མྱ་ངན་ལས་འདའ་བ་ཞེས་པ། ཚེ་འདི་ཉིད་ལས་མྱང་འདས་མངོན་དུ་བྱེད་པ་ཞེས་པའི་ཐ་ཚིག་གོ་ཞེས་གསུངས་ཅི་སྟེ། མཐོང་ཆོས་ཞེས་པ་བདེན་པ་མཐོང་བའི་ཚེ་དེའི་ཕྱིར་ལ་བྱེད་ན་མཐོང་ཆོས་ལ་མྱོང་གྱུར་གི་ལས་ཡིན་ན།
བདེན་པ་མཐོང་བའི་ཚེ་དེ་ཉིད་ལ་མྱོང་འགྱུར་གྱི་ལས་ཡིན་དགོས་པར་ཐལ། ཁ་ཅིག་མཐོང་ཆོས་བཞི་ཡིན་ན། ཕྱིར་མི་འོང་ཡིན་པས་ཁྱབ་ཅེ་ན། ཚེ་དེ་ཉིད་ལ་དགྲ་བཅོམ་གྱི་འབྲས་བུ་མངོན་དུ་བྱེད་ངེས་པའི་སྤང་བྱ་ཅིག་ཅར་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེར་ཐལ། ཚེ་དེ་ཉིད་ལ་དགྲ་བཅོམ་ཀྱི་འབྲས་བུ་མངོན་དུ་བྱེད་པར་ངེས་པའི་གང་ཟག་ཡིན་པའི་ཕྱིར། ཁྱབ་པ་ཁྱོད་རང་གི་ལུགས་ལའང་གྲུབ་བོ། །

ཕྱིར་མི་འོང་ལུས་མངོན་བྱེད་ཀྱི་མཚན་ཉིད་ལ། མངོན་པ་འོག་མ་ལྟར་ན། ཕྱིར་མི་འོང་འབྲས་གནས་གང་ཞིག འགོག་པ་སྙོམས་འཇུག་ཐོབ་པ་ལ་མ་བཏང་བ་ཟེར་ན། འགོག་པ་ལ་སྙོམས་པར་འཇུག་ཁ་མའི་ཕྱིར་མི་འོང་འབྲས་གནས་ཆོས་ཅན། མཚན་ཉིད་དེར་ཐལ། དེའི་ཕྱིར། འདོད་ན། མ་ཡིན་པར་ཐལ། དེ་མ་ཐོབ་པའི་ཕྱིར། རྩ་བར་མ་གྲུབ་ན།
དེར་ཐལ། མྱང་འདས་དང་འདྲ་བའི་འགོག་པ་ལུས་ཀྱི་མངོན་དུ་བྱེད་པར་ནུས་པའི་ཕྱིར་མི་འོང་འབྲས་གནས་ཡིན་པའི་ཕྱིར། ཁྱབ་པ་མེད་ན་འོ་ན་ལུས་མངོན་བྱེད་ཡིན་ན། ལུས་ཀྱི་མངོན་སུམ་དུ་བྱས་པས་ཁྱབ་པར་ཐལ། འགོག་པ་ལུས་མངོན་བྱེད་ཡིན་ན། འགོག་པ་ལུས་ཀྱི་མངོན་སུམ་དུ་བྱས་ཟིན་པས་ཁྱབ་པའི་ཕྱིར། འདོད་ན། གཟུགས་སུ་ཉེར་འགྲོ་ཡིན་ན། གཟུགས་སུ་སོང་ཟིན་པས་ཁྱབ་པར་ཐལ། གོང་འོག་གི་དམིགས་གསལ་མེད་པར་དེ་དེའི་མཚན་ཉིད་དུ་ཁས་བླངས་ན།
བསམ་གཏན་བཞི་པའི་སྙོམས་འཇུག་རྒྱུད་ལ་ལྡན་པའི་ཕྱིར་མི་འོང་འབྲས་གནས་ཆོས་ཅན། མཚན་ཉིད་དེར་ཐལ། དེའི་ཕྱིར། འདོད་ན། མ་ཡིན་པར་ཐལ། ཁྱོད་ཀྱི་སྲིད་རྩེའི་སེམས་མ་ཐོབ་པའི་ཕྱིར། རྩ་བར་མ་གྲུབ་ན། དེ་དེར་ཐལ། ཀུན་ལས་བཏུས་ལས། ལུས་ཀྱི་མངོན་སུམ་དུ་བྱེད་པ་གང་ཞེ་ན།
གང་སློབ་པ་རྣམ་པར་ཐར་པ་བརྒྱད་ལ་བསམ་གཏན་པའི་གང་ཟག་གོ ། ཞེས་གསུངས། འདིར་ལུས་མངོན་བྱེད་ཡིན་ན། ཕྱིར་མི་འོང་འབྲས་གནས་ཁྱབ་མ་ཁྱབ་དཔྱད་པ་ལ། ཁ་ཅིག་ན་རེ། མ་ཁྱབ་ཏེ། འདི་ལྟར་གཉིས་ཀའི་ཆ་ལས། རྣམ་གྲོལ་གྱི་ཉན་ཐོས་དགྲ་བཅོམ་པ་ཆོས་ཅན། དེར་ཐལ། དེའི་ཕྱིར།
མ་གྲུབ་ན་དེར་ཐལ། འགོག་པའི་སྙོམས་འཇུག་ཐོབ་ལ་མ་བཏང་བའི་གང་ཟག་ཡིན་པའི་ཕྱིར། ཁ་ཅིག་ན་རེ། ཁྱབ་བྱེད་ལུས་མངོན་བྱེད་ཡིན་ན། འགོག་པའི་སྙོམས་འཇུག་ཐོབ་པས་ཁྱབ། དགྲ་པ་མ་ཡིན་པར་དགོས་པའི་ཕྱིར། ཟེར་ན། དང་པོ་མི་ནུས་ཏེ། འདི་ལྟར། གཉིས་ཀའི་ཆ་ལས་རྣམ་གྲོལ་གྱི་དགྲ་བཅོམ་པ་ཆོས་ཅན།
ལུས་མངོན་བྱེད་མ་ཡིན་པར་ཐལ། སློབ་པ་མིར་ཁྱབ་སྟེ། ཀུན་ལས་བཏུས་ལས། ལུས་ཀྱི་མངོན་སུམ་དུ་བྱེད་པ་གང་ཞེ་ན། གང་ཞེས་སོགས་གསུངས་པའི་ཕྱིར། ལུགས་གཉིས་པ་མི་འཐད་དེ། དེ་ལྟར་ཁྱབ་པའི་སྒྲུབ་བྱེད་མངོན་པ་གོང་འོག་གང་གི་ལུགས་ཡིན། གོང་མའི་ལུགས་ཡིན་ན། ཕྱིར་མི་འོང་ཡིན་ན། འགོག་པའི་སྙོམས་འཇུག་ཐོབ་དགོས་པ་མ་ཡིན་པར་ཐལ།
དེ་ཡིན་ན། དེ་མ་ཐོབ་དགོས་པའི་ཕྱིར་ཏེ། ཕྱི་མི་འོང་ཡིན་ན། སྲིད་རྩེ་ལ་འདོད་ཆགས་དང་མ་བྲལ་དགོས་པའི་ཕྱིར། དེ་ལ་ཁྱབ་པ་ཡོད་པར་ཐལ། འགོག་པའི་སྙོམས་འཇུག་ཡིན་ན། སྲིད་རྩེ་ལ་འདོད་ཆགས་དང་བྲལ་དགོས་པའི་ཕྱིར་ཏེ། ཀུན་ལས་བཏུས་ལས། འགོག་པའི་སྙོམས་འཇུག་འཆད་པའི་སྐབས་སུ། སྲིད་པའི་རྩེ་མོ་ལས་གྱེན་དུ་བསྐྱོད་པ།
ཞེས་གསུངས་འོག་མའི་ལུགས་ཡིན་ན། གཉིས་ཀའི་ཆ་ལས་རྣམ་པར་གྲོལ་བའི་ཉན་ཐོས་དགྲ་བཅོམ་པ་ཆོས་ཅན། སློབ་པ་མ་ཡིན་པར་ཐལ། ལུས་མངོན་བྱེད་ཡིན་པའི་ཕྱིར། མྱང་འདས་དང་འགོག་པ་ལུས་ཀྱི་མངོན་སུམ་དུ་བྱས་པའི་གང་ཟག་ཡིན་པའི་ཕྱིར། ཡང་དེའི་མཚན་ཉིད། ཕྱིར་མི་འོང་འབྲས་གནས་གང་ཞིག མཐར་གནས་ཀྱི་སྙོམས་འཇུག་དགུ་པོ་གང་རུང་རྒྱུད་ལ་ལྡན་པའི་གང་ཟག་ཞེ་ན། བསམ་གཏན་དང་པོའི་ཉེར་བསྡོགས་རྒྱུད་ལ་ལྡན་བཞིན་པའི་ཕྱིར་མི་འོང་འབྲས་གནས་ཆོས་ཅན། དེར་ཐལ།
མཚན་ཉིད་དེའི་ཕྱིར། འདོད་ན། མ་ཡིན་པར་ཐལ། བསམ་གཏན་གྱི་དངོས་གཞིའི་སེམས་མ་ཐོབ་པའི་ཕྱིར། རྩ་བའི་དེར་ཐལ། བསམ་གཏན་དང་པོའི་སྙོམས་འཇུག་རྒྱུད་ལ་ལྡན་པའི་ཕྱིར་མི་འོང་འབྲས་གནས་ཡིན་པའི་ཕྱིར་ཏེ། བསམ་གཏན་དང་པོའི་ཉེར་བསྡོགས་རྒྱུད་ལ་ལྡན་པའི་ཉན་ཐོས་ཡིན་པའི་ཕྱིར། ཁྱབ་སྟེ། བསམ་གཏན་དང་པོའི་ཉེར་བསྡོགས་ཡིན་ན། བསམ་གཏན་དང་པོའི་སྙོམས་འཇུག་གི་ཉེར་བསྡོགས་ཡིན་དགོས་པའི་ཕྱིར།
བསམ་གཏན་དང་པོའི་ཉེར་བསྡོགས་འདོད་པའི་སས་བསྡུས་སུ་འདོད་པ་ནི་རང་གི་དེ་ཉིད་སྟོན་པར་ཟད་དོ། ། ཚེ་ཡོངས་གྱུར་གྱི་འཕགས་པའི་མཚན་ཉིད། འཕགས་པ་ཐོབ་རྗེས་སུ་ཁམས་གསུམ་གང་རུང་དུ་སྐྱེ་བ་རྒྱུད་མར་བླངས་ཟིན་པའི་གང་ཟག་ཟེར་ན། རྒྱུན་ཞུགས་སྲིད་པ་ལན་བདུན་པས་ཐོབ་པའི་དགྲ་བཅོམ་འབྲས་གནས་ཆོས་ཅན། མཚོན་བྱ་དེར་ཐལ། དེའི་ཕྱིར། འདོད་ན། ཁྱོད་འདོད་ཚེ་ཡོངས་གྱུར་གྱི་འཕགས་པར་ཐལ། འདོད་པ་གང་ཞིག་ཁྱོད་དེ་ཡིན་ན། དེ་ཡིན་དགོས་པའི་ཕྱིར།
འདོད་ན། དེ་ཆོས་ཅན། ཁྱོད་དེ་ཡིན་པར་ཐལ། ཁྱོད་ཀྱི་དགྲ་བཅོམ་པའི་འབྲས་བུ་མངོན་དུ་བྱས་ཟིན་པའི་ཕྱིར། ཡང་འདིར་ཚེ་ཡོངས་སུ་གྱུར་པའི་འཕགས་པ་ཡིན་ན། ཕྱིར་མི་འོང་ཡིན་པས་ཁྱབ་པའི་ཕྱིར་ཟེར་ན། རྒྱུན་ཞུགས་རྗེས་སུ་འདོད་པར་སྐྱེ་སྲིད་བདུན་བླངས་ཟིན་པའི་རྒྱུན་ཞུགས་འབྲས་གནས་ཆོས་ཅན། དེར་ཐལ། དེའི་ཕྱིར། འདོད་ཚེ་ཡོངས་གྱུར་གྱི་འཕགས་པ་ཡིན་པའི་ཕྱིར་ཏེ།
ཆོས་ཅན་ཅིག་ཡིན་པའི་ཕྱིར། འདིར་འདོད་པར་ཚེ་ཡོངས་གྱུར་གྱི་འཕགས་པ་ཁམས་གོང་མར་སྐྱེ་བ་མ་སྲིད་ཅེ་ན། དེ་དག་གི་འདི་སྐད་ཅེས་བྱ་སྟེ། ཤེས་བྱ་ཆོས་ཅན། དེ་སྲིད་པར་ཐལ། འདོད་པར་ཚེ་ཡོངས་གྱུར་གྱི་འཕགས་པ་ཁམས་གོང་མར་སྐྱེ་བ་ལེན་པ་ཡོད་པའི་ཕྱིར། ཉན་ཐོས་ཞེས་པའི་ཞིབ་ཆ་སྦྱོར་ཡང་དེ་ཉིད་ཁམས་གོང་མར་འགྲོ་བ་ཡོད་པར་ཐལ། དེ་འདྲའི་ཉན་ཐོས་ཐེག་ཆེན་ལམ་དུ་འཇུག་པ་ཡོད་པའི་ཕྱིར། ཡང་འདོད་པར་ཚེ་ཡོངས་གྱུར་གྱི་ཕྱིར་མི་འོང་ཆོས་ཅན། ཁྱོད་ཁམས་གོང་དུ་འགྲོ་བ་ཡོད་པར་ཐལ།
ཁྱོད་ཀྱི་དགྲ་བཅོམ་པའི་འབྲས་བུ་མངོན་དུ་བྱས་ནས་རྫུ་འཕྲུལ་གྱི་སྟོབས་ཀྱི་ཁམས་གོང་དུ་འགྲོ་བ་ཡོད་པའི་ཕྱིར། གཟུགས་ཉེར་འགྲོའི་ཕྱིར་མི་འོང་གི་མཚན་ཉིད་ཕྱིར་མི་འོང་འབྲས་གནས་གང་ཞིག འོག་མིན་གྱི་རྟེན་ལ་མྱང་འདས་མངོན་དུ་བྱེད་པ་ཟེར་ན། ཚང་རིགས་ཀྱི་རྟེན་ཅན་གྱི་ཕྱིར་མི་འོང་འབྲས་གནས་ཆོས་ཅན། དེར་ཐལ། མཚན་ཉིད་དེའི་ཕྱིར་ཏེ། ཆོས་ཅན་གྱི་ཕྱིར། རྩ་བར་ཆོས་ཅན། མ་ཡིན་པར་ཐལ། འདོད་པའི་རྟེན་ཅན་མ་ཡིན་པའི་ཕྱིར།
ཡང་འདོད་པའི་རྟེན་ཅན་གྱི་ཕྱིར་མི་འོང་འབྲས་གནས་གང་ཞིག གཟུགས་ཁམས་ཀྱི་སྐྱེ་སྲིད་ཀྱི་རྟེན་ལ་མྱང་འདས་མངོན་དུ་བྱེད་པ་ཟེར་ན། ཕྱིར་མི་འོང་བར་དོར་འདའ་བ་ཆོས་ཅན། མཚན་ཉིད་དེར་ཐལ། དེའི་ཕྱིར། འདོད་ན། མ་ཡིན་པར་ཐལ། གཟུགས་ཁམས་ཀྱི་བར་སྲིད་ཀྱི་རྟེན་ལ་མྱང་འདས་མངོན་དུ་བྱེད་པའི་ཕྱིར། རྟགས་ཐམས་ཅད་ཀྱི་སློང་བར་གྲུབ་བོ། ། ཁ་ཅིག་ན་རེ།
གང་ཞིག་སྔར་གྱི་སྟེང་དུ། གཟུགས་ཀྱི་རྟེན་ལ་མངོན་དུ་བྱེད་པ་ཟེར་ན། བར་དོར་འདའ་བ་ཆོས་ཅན། མཚན་ཉིད་དེར་ཐལ། དེའི་ཕྱིར། འདོད་ན། ཤེས་བྱ་ཆོས་ཅན། གཟུགས་ཁམས་ཀྱི་བར་དེ་ཡིན་པར་ཐལ། འདོད་པའི་ཕྱིར། འདོད་ན།
གཟུགས་ཁམས་ཀྱི་བར་དོར་སྐྱེས་ན། གཟུགས་སུ་སྐྱེས་པས་ཁྱབ་པར་ཐལ། འདོད་པའི་ཕྱིར། འདོད་ན། གཟུགས་ཁམས་ཀྱི་བར་དོར་སྐྱེས་འདའ་ཡིན་ན། གཟུགས་ཁམས་སུ་སྐྱེ་འདའ་ཡིན་པས་ཁྱབ་པར་ཐལ། འདོད་པའི་ཕྱིར། འདོད་ན་ཕྱིར་མི་འོང་བར་འདའ་བ་ཆོས་ཅན་ཕྱིར་མི་འོང་གཟུགས་སུ་སྐྱེ་འདའ་ཡིན་པར་ཐལ། ཕྱིར་མི་འོང་གཟུགས་ཀྱི་བར་དོར་སྐྱེ་འདའ་ཡིན་པའི་ཕྱིར། འདོད་ན།
བརྡ་ཆད་ལས་འགལ་ལོ། ། གཞན་ཡང་ཚངས་རིས་ཀྱི་བར་དོ་ཚངས་རིས་ཡིན་པར་ཐལ། གཟུགས་ཁམས་ཀྱི་བར་དོ་གཟུགས་ཁམས་ཡིན་པའི་ཕྱིར། འདོད་ན་ཚངས་རིས་ཀྱི་བར་དོར་མྱང་འདས་མངོན་དུ་བྱེད་པའི་ཕྱིར་མི་འོང་དེ་ཚངས་རིས་སུ་སྐྱེས་ནས་མྱང་འདས་མངོན་དུ་བྱེད་པར་ཐལ། འདོད་པའི་ཕྱིར། བར་དོར་འདའ་མཚན་ཉིད། འདོད་པའི་རྟེན་གྱི་ཕྱིར་མི་འོང་འབྲས་གནས་གང་ཞིག གཟུགས་ཁམས་ཀྱི་བར་སྲིད་ཀྱི་རྟེན་ལ་མྱང་འདས་མངོན་དུ་བྱེད་པ་ཟེར་ན། འདོད་པའི་ཁམས་ཀྱི་བར་དོའི་རྟེན་ལ་མྱང་འདས་མངོན་དུ་བྱེད་པའི་ཕྱིར་མི་འོང་འབྲས་གནས་ཆོས་ཅན། མཚན་ཉིད་དེར་ཐལ།
དེའི་ཕྱིར། འདོད་ན། མ་ཡིན་པར་ཐལ། འདོད་པའི་བར་དོའི་རྟེན་ལ་མྱང་འདས་མངོན་དུ་བྱེད་པའི་ཕྱིར། རྩ་བའི་དེར་ཐལ། འདོད་པའི་བར་དོར་འདའ་བ་ཡིན་པའི་ཕྱིར། མ་གྲུབ་ན། དེར་ཐལ། དེ་འདྲ་ཡོད་པའི་ཕྱིར། ཅི་སྟེ།
སྔ་མ་དེ་གཟུགས་སུ་ཉེར་འགྲོའི་བར་དོར་འདའ་བའི་མཚན་ཉིད་ཟེར་ན་ཚངས་རིས་ཀྱི་སྲིད་དུ་སྐྱེས་ནས་འོག་མིན་གྱི་རྟེན་ལ་མྱང་འདས་མངོན་དུ་བྱེད་པའི་ངེས་པའི་འདོད་པའི་རྟེན་ཅན་གྱི་ཕྱིར་མི་འོང་འབྲས་གནས་ཆོས་ཅན། མཚན་ཉིད་དེར་ཐལ། དེའི་ཕྱིར། འདོད་ན། མ་ཡིན་པར་ཐལ། གཟུགས་སུ་སྐྱེ་བའི་ཀུན་སྦྱོར་དང་ལྡན་པའི་ཕྱིར་ཏེ། དེའི་སྐྱེ་སྲིད་མངོན་དུ་བྱེད་པའི་ཉན་ཐོས། རྩ་བར་གང་རུང་མ་གྲུབ་ན། དེ་དེར་ཐལ། དེ་འདྲ་ཡོད་པའི་ཕྱིར།
དེར་ཐལ། ཕྱིར་མི་འོང་འཕར་བའི་ཆ་ཤས་སུ་གྱུར་པའི་དེ་འདྲ་ཡོད་པའི་ཕྱིར། འོག་མིན་གྱི་མཐར་ཐུག་འགྲོ་ཡིན་ན། འོག་མིན་གྱི་སྐྱེ་སྲིད་དུ་སྐྱེ་བས་མ་ཁྱབ་པའི་ཕྱིར་ཏེ། འོག་མིན་གྱི་སྐྱེ་སྲིད་དང་སྔོན་དུས་ཀྱི་སྲིད་པ་གང་རུང་ཡིན་པས་མ་ཁྱབ་པའི་ཕྱིར། ཕྱིར་མི་འོང་བར་དོར་འདའ་བ་ཡིན་ན། གཟུགས་སུ་ཉེར་འགྲོ་ཡིན་པས་ཁྱབ་ཅེ་ན། འོག་མིན་གྱི་བར་དོའི་རྟེན་ལ་མྱང་འདས་མངོན་དུ་བྱེད་པར་ངེས་པའི་ཚངས་རིས་ཀྱི་རྟེན་ཅན་དེ་ཆོས་ཅན། དེར་ཐལ། དེའི་ཕྱིར།
འདོད་ན། མ་ཡིན་པར་ཐལ། འདོད་པ་རྟེན་མ་ཡིན་པའི་ཕྱིར། རྩ་བར་མ་གྲུབ་ན་དེར་ཐལ། ཕྱིར་མི་འོང་འོག་མིན་གྱི་བར་དོར་འདའ་བ་ཡིན་པའི་ཕྱིར་ཏེ། འོག་མིན་དུ་སྐྱེ་བའི་ཀུན་སྦྱོར་སྤངས་ཤིང་མངོན་འགྲུབ་པའི་ཀུན་སྦྱོར་མ་སྤངས་པས་འོག་མིན་གྱི་བར་སྲིད་ཀྱི་རྟེན་ལ་མྱང་འདས་མངོན་དུ་བྱེད་པའི་ཕྱིར་མི་འོང་ཡིན་པའི་ཕྱིར། དེ་བཞིན་དུ་ཕྱིར་མི་འོང་སྐྱེ་འདའ་བ་ཡིན་ན། ཁམས་གོང་མར་ཉེར་འགྲོ་ཡིན་པས་ཁྱབ་ཅེ་ན། འོག་མིན་གྱི་སྐྱེ་སྲིད་ཀྱི་རྟེན་ལ་མྱང་འདས་མངོན་དུ་བྱེད་པར་འགྱུར་བའི་ཕྱིར་མི་འོང་ཚངས་རིས་ཀྱི་རྟེན་ཅན་ཆོས་ཅན། དེར་ཐལ།
དེའི་ཕྱིར། འདོད་ན། མ་ཡིན་པར་ཐལ། ཁམས་གོང་དུ་སྐྱེས་ཟིན་པའི་ཕྱིར། རྩ་བར་མ་གྲུབ་ན། དེར་ཐལ། འོག་དུ་སྐྱེ་འདའ་བ་ཡིན་པའི་ཕྱིར། སྒྲུབ་ཚུལ་སྔ་མ་ལྟར་རོ། ། ཡང་དེ་འདྲ་སྐྱེ་འདའ་མ་ཡིན་ན། གང་ཡིན་ཆོས་ཅན།
འཕར་བ་ཡིན་ནོ་ཞེ་ན་དེ་ཆོས་ཅན། གཟུགས་ཁམས་སུ་ལན་གྲངས་གཞན་ལ་མྱོང་འགྱུར་གྱི་ལས་དང་ལྡན་པར་ཐལ། དེའི་ཕྱིར། དེ་བཞིན་དུ་གོང་འཕོ་ཡིན་ན། ཁམས་གོང་མར་ཉེར་འགྲོ་ཡིན་པས་མ་ཁྱབ་ཅེ་ན་གཟུགས་ཀྱི་གནས་ཐམས་ཅད་དུ་སྐྱེ་བ་ལེན་པར་འགྱུར་བའི་ཚངས་རིས་ཀྱི་རྟེན་ཅན་གྱི་ཕྱིར་མི་འོང་དེ་ཆོས་ཅན། དེར་ཐལ། དེའི་ཕྱིར། གཟུགས་ཁམས་སུ་ལན་གྲངས་གཞན་ལ་མྱོང་གྱུར་གྱི་ལས་དང་ལྡན་པའི་ཕྱིར་མི་འོང་གང་ཞིག མཐར་འོག་མིན་གྱི་རྟེན་ལ་མྱང་འདས་མངོན་དུ་བྱེད་པའི་ཕྱིར། ཁོ་ན་རེ།
དེ་དག་ཡིན་ན། གཟུགས་སུ་ཉེར་འགྲོ་ཡིན་དགོས་པར་ཐལ། གསུམ་ལ་ཡང་རྣམ་གསུམ་ཕྱེ་ནས། གཟུགས་སུ་ཉེར་དགུར་བཤད་དོ། ། ཞེས་གསུངས་ཞེ་ན། འོ་ན་དེ་དག་ཡིན་ན། གཟུགས་སུ་ཉེར་འགྲོ་ཡིན་པས་མ་ཁྱབ་པར་ཐལ། མངོན་པ་ཀུན་ལས་བཏུས་ལས། དེ་དག་གཟུགས་སུ་ཉེར་འགྲོའི་དབྱེ་བར་མ་བཤད་པའི་ཕྱིར་ཏེ། ཚངས་རིས་སུ་སྐྱེས་ཟིན་པའི་ཕྱིར་མི་འོང་དེ་འཕར་བ་དང༌།
ཆེད་དུ་འཕར་བ་དང༌། གནས་ཐམས་ཅད་དུ་འཆི་འཕོ་བ་སོགས་སུ་ཁས་བླངས་པར་ནི་མི་བྱའོ་ཞེས་གསུངས། གཞན་ཡང་གཟུགས་ཁམས་ཀྱི་བར་དོའི་རྟེན་ཅན་གྱི་དགྲ་བཅོམ་པ་འདིས། ལྷན་སྐྱེས་ཀྱི་མྱང་འདས་མངོན་དུ་བྱས་མ་བྱས་དྲིས་པས་བྱས་ཟེར་ན། ཁྱོད་ཀྱི་ཕུང་པོ་དང་བཅས་པའི་མྱང་འདས་མངོན་དུ་བྱས་པར་ཐལ། དེའི་ཕྱིར་འདོད་ན་དེ་མ་བྱས་པར་ཐལ། བར་དོའི་གང་ཟག་ཡིན་ན། ཕུང་པོ་དང་བཅས་པ་མ་ཡིན་དགོས་པའི་ཕྱིར་ཏེ། དེ་ཡིན་ན། ཡིད་ཀྱི་ལུས་ནི་ཡིན་དགོས་པའི་ཕྱིར་ཏེ།
དེ་ལ་ཁོ་ན་རེ། དབང་པོ་ཀུན་ཚང་ཞེས་བཤད་པ་ཡིན་ནོ་ཞེས་ན་སྐྱོན་མེད་དེ། དེའི་དབང་པོ་གཟུགས་ཅན་པ་མ་ཡིན་པའི་ཕྱིར། ཅི་སྟེ་དེ་ཡིན་ན་ནི་དེ་ཆོས་ཅན་སྡུག་བསྔལ་དུ་གྲུབ་པར་ཐལ། དེའི་ཕྱིར་འདོད་ན། ཐོག་བཅས་སུ་ཐལ། དེའི་ཕྱིར། འདོད་ན། སྐྱེ་མེད་ཅེས་པ་དང་འགལ་ལོ་ཁོ་ན་རེ། དེ་ཆོས་ཅན།
གཟུགས་ཅན་ཡིན་པར་ཐལ། ལུས་ཅན་ཡིན་པའི་ཕྱིར། རྣམ་གྲོལ་ལས་ལུས་ཅན་ཡིན་ཡང་ཕྲ་བའི་ཕྱིར། ཞེས་གསུངས་ཞེ་ན། གཟུགས་མེད་ཀྱི་སེམས་ཅན་ཆོས་ཅན། དེར་ཐལ། དེའི་ཕྱིར། ཡིད་ཀྱི་རང་བཞིན་གྱི་ལུས་ཅན་ཡིན་པའི་ཕྱིར། གཉིས་པ་ལྟར་ན། ལྷག་བཅས་ཀྱི་མྱང་འདས་མངོན་དུ་མ་བྱས་པར་ལྷག་མེད་ཀྱི་མྱང་འདས་མངོན་དུ་བྱས་པ་ཡོད་པར་ཐལ།
གཟུགས་ཁམས་ཀྱི་བར་དོའི་རྟེན་ཅན་གྱི་དགྲ་བཅོམ་པ་དེས། ལྷག་བཅས་མངོན་དུ་མ་བྱས་པ་ཡིན་པའི་ཕྱིར། གཉིས་པ་ཕྱིར་མི་འོང་སྐྱེ་འདའ་བའི་མཚན་ཉིད། གཟུགས་སུ་ཉེར་འགྲོའི་ཕྱིར་མི་འོང་གང་ཞིག གཟུགས་ཀྱི་སྐྱེ་སྲིད་ཀྱི་རྟེན་ལ་མྱང་འདས་མངོན་དུ་བྱེད་པ་ཟེར་ན། ཕྱིར་མི་འོང་གཟུགས་ཁམས་སུ་སྐྱེ་འདའ་བ་ཆོས་ཅན། མཚན་ཉིད་དེར་ཐལ། དེའི་ཕྱིར། འདོད་ན། གཟུགས་སུ་ཉིང་མཚམས་སྦྱར་བའི་སྐད་ཅིག་མ་དེ་ཉིད་ལ་མྱང་འདས་མངོན་དུ་བྱེད་པར་ཐལ།
འདོད་པའི་ཕྱིར། ཁྱབ་པ་ཡོད་པར་ཐལ། ཁམས་གསུམ་གང་རུང་གི་ཡན་ལག་གི་སྐྱེ་སྲིད་ཡིན་ན། དེར་ཉིང་མཚམས་སྦྱར་མ་ཐག་པའི་སྐད་ཅིག་མ་དེ་ཡིན་དགོས་པའི་ཕྱིར། དེར་ཐལ། ཁམས་གསུམ་གང་རུང་དུ་ཉིང་མཚམས་སྦྱར་མ་ཐག་པའི་སྐད་ཅིག་མ་དེ་ཉིད་ལ་སྐྱེ་སྲིད་དང༌། དེ་ཕན་ཆད་འཆི་བའི་སྐད་ཅིག་མ་ཚུན་ཆད་ལ་སྔོན་དུས་ཀྱི་སྲིད་པ་དང༌། འཆི་བའི་སྐད་ཅིག་མ་དེ་ལ་འཆི་སྲིད་དང༌། ཤི་ནས་སྐྱེ་སྲིད་མ་གྲུབ་པའི་བར་ལ་བར་སྲིད་དུ་འཇོག་པ་དེ་སྲིད་པ་བཞིའི་རྣམ་གཞག་འཐད་ལྡན་ཡིན་པའི་ཕྱིར། ཡང་དེའི་མཚན་ཉིད།
ཕྱིར་མི་འོང་གཟུགས་སུ་ཉེར་འགྲོ་གང་ཞིག གཟུགས་ཁམས་ཀྱི་སྐྱེ་སྲིད་བླང་རྗེས་སུ་གཟུགས་ཁམས་ཀྱི་རྟེན་ལ་མྱང་འདས་མངོན་དུ་བྱེད་པ་ཟེར་ན། གཟུགས་ཁམས་ཀྱི་སྔོན་དུས་ཀྱི་སྲིད་པའི་རྟེན་ལ་མྱང་འདས་མངོན་དུ་བྱེད་པའི་ཕྱིར་མི་འོང་སྐྱེ་འདའ་ཆོས་ཅན། དེར་ཐལ། མཚོན་བྱ་དེའི་ཕྱིར། འདོད་ན། མ་ཡིན་པར་ཐལ། ཆོས་ཅན་གཅིག་ཡིན་པའི་ཕྱིར། ཁྱབ་པ་ཡོད་པར་ཐལ། སྔོན་དུས་སྲིད་པ་ཡིན་ན།
སྐྱེ་སྲིད་མ་ཡིན་དགོས་པའི་ཕྱིར། གཞན་ཡང༌། གཟུགས་ཁམས་སུ་སྐྱེ་སྲིད་གསུམ་བླང་ནས་མྱང་འདས་མངོན་དུ་བྱེད་པའི་འདོད་པའི་རྟེན་གྱི་ཕྱིར་མི་འོང་གོང་འཕོ་ཆོས་ཅན། དེར་ཐལ། མཚན་ཉིད་དེའི་ཕྱིར། འདོད་ན་མ་ཡིན་པར་ཐལ། གཟུགས་སུ་ལན་གྲངས་གཞན་ལ་མྱོང་འགྱུར་གྱི་ལས་ཅན་ཡིན་པའི་ཕྱིར། ཁྱབ་པ་ཡོད་པར་ཐལ། སྐྱེས་འདའ་བ་ཡིན་ན། སྐྱེས་ནས་མྱོང་འགྱུར་གྱི་ལས་ཅན་ཡིན་དགོས་པའི་ཕྱིར།
སྐྱེས་མ་ཐག་འདའ་བའི་མཚན་ཉིད། འདོད་པའི་རྟེན་ཅན་གྱི་ཕྱིར་མི་འོང་གང་ཞིག གཟུགས་ཁམས་སུ་སྐྱེས་མ་ཐག་མྱང་འདས་མངོན་དུ་བྱེད་པ་ཟེར་ན། ཕྱིར་མི་འོང་བར་དོར་འདའ་བའི་ནང་ཚན་དུ་གྱུར་པའི་ཕྱིར་མི་འོང་མྱུར་བར་འདའ་བ་ཆོས་ཅན། མཚོན་བྱ་དེར་ཐལ། དེའི་ཕྱིར་གཟུགས་ཀྱི་བར་དོར་སྐྱེས་མ་ཐག་པ་དེ་མངོན་དུ་བྱེད་པའི་ཕྱིར། ཁྱབ་པ་ཡོད་པར་ཐལ། གཟུགས་ཁམས་ཀྱི་བར་དོར་སྐྱེས་ན། དེར་སྐྱེས་པས་ཁྱབ་པའི་ཕྱིར། ཡང་འདོད་པའི་རྟེན་ཅན་གྱི་ཕྱིར་མི་འོང་གང་ཞིག
གཟུགས་ཀྱི་སྐྱེ་སྲིད་ཀྱི་ཚེ་སྟོད་ལ་སྐྱེ་སྲིད་དུ་སྐྱེས་མ་ཐག་མྱང་འདས་མངོན་དུ་བྱེད་པ་ཟེར་ན། ཕྱིར་མི་འོང་གཟུགས་སུ་སྐྱེས་མ་ཐག་འདའ་བའི་ཆོས་ཅན། མཚོན་བྱ་དེར་ཐལ། དེའི་ཕྱིར་མ་གྲུབ་ན། དེར་ཐལ། གཟུགས་སུ་ཉིང་མཚམས་སྦྱར་མ་ཐག་པའི་སྐད་ཅིག་མ་དེ་ཉིད་མངོན་དུ་བྱེད་པའི་ཕྱིར་མི་འོང་ཡིན་པའི་ཕྱིར། འདོད་ན་དེ་ལ་ཁམས་གོང་གི་ཉོན་མོངས་ལྷག་མ་སྤོང་ནུས་པར་ཐལ། འདོད་པའི་ཕྱིར། འདོད་ན། དེ་ཆོས་ཅན།
སྤང་བྱ་ཅིག་ཅར་བ་ཡིན་པར་ཐལ། ཁམས་གོང་གི་ཉོན་མོངས་དགུ་པ་ཐམས་ཅད་ཅིག་ཅར་དུ་སྤོང་ནུས་པའི་འབྲས་གནས་ཡིན་པའི་ཕྱིར། གཞན་ཡང་ཤེས་བྱ་ཆོས་ཅན། གཟུགས་ཁམས་ཀྱི་སྐྱེ་སྲིད་ཀྱི་རྟེན་ལ་ཉོན་མོངས་སྤོང་ནུས་པ་གཅིག་མི་སྲིད་པར་ཐལ། སྐྱེ་སྲིད་ཡིན་ན། ཉོན་མོངས་ཅན་ཡིན་དགོས་པའི་ཕྱིར་ཏེ། མཛོད་ལས་སྐྱེ་བའི་སྲིད་པ་ཉོན་མོངས་ཅན་ཞེས་གསུངས། འདིར་ཕྱིར་མི་འོང་འདའ་བ་ཡིན་ན། གཟུགས་སུ་ཉེར་འགྲོ་ཡིན་ན། གཟུགས་སུ་སྐྱེ་བ་མི་ལེན་པ་གཟུགས་མེད་ནམ་མཁའི་སྔོན་དུས་ཀྱི་རྟེན་ལ་མྱང་འདས་མངོན་དུ་བྱེད་པའི་འདོད་པའི་རྟེན་ཅན་གྱི་ཕྱིར་མི་འོང་ཆོས་ཅན།
དེར་ཐལ། དེའི་ཕྱིར་ཏེ། གཟུགས་མེད་ཉེར་འགྲོའི་སྐྱེས་འདའ་བ་ཡིན་པའི་ཕྱིར་ཏེ། ཆོས་ཅན་གྱི་ཕྱིར་འདོད་ན་སླའོ། ། དེ་བཞིན་དུ་གོང་འཕོ་ལ་ཡང་སྦྱོར་ཕྱིར་མི་འོང་གཟུགས་གོང་འཕོའི་མཚན་ཉིད། གཟུགས་ཁམས་སུ་ལན་གྲངས་གཞན་ལ་མྱོང་འགྱུར་གྱི་ལས་དང་ལྡན་པའི་འདོད་པའི་རྟེན་ཅན་གྱི་ཕྱིར་མི་འོང་འབྲས་གནས་ཟེར་བ་ལས་འོས་མེད་པས། འདོད་པའི་རྟེན་ཅན་ལ་བསམ་གཏན་བཞི་པའི་སྤེལ་སྒོམ་བྱས། དང་པོ་ནི་རོ་མྱངས་པས་གོང་མ་གསུམ་ལས་ཉམས། དངོས་པོ་བཞིའི་སེམས་ལས་མ་ཉམས་པའི་འདོད་པའི་རྟེན་ཅན་གྱི་ཕྱིར་མི་འོང་ཆོས་ཅན། མ་ཡིན་པའི་ཕྱིར།
དེར་ཐལ། དེའི་ཕྱིར། འདོད་ན། གཟུགས་ཁམས་སུ་སྐྱེ་བ་གཉིས་པ་ཕན་ཆད་འཕེན་བྱེད་ཀྱི་ལས་དང་ལྡན་པར་ཐལ། འདོད་པའི་ཕྱིར། འདོད་ན། ཆོས་ཅན། བསམ་གཏན་བཞི་པར་འཕེན་བྱེད་ཀྱི་ལས་དང་ལྡན་པར་ཐལ། འདོད་པ་གང་ཞིག ཕྱིར་མི་འོང་འཕར་བ་ཡིན་པའི་ཕྱིར།
འདོད་ན་མ་ཡིན་པར་ཐལ། བསམ་གཏན་བཞི་པའི་སེམས་དང་མི་ལྡན་པའི་ཕྱིར། བསམ་གཏན་གོང་མ་གསུམ་གྱི་སེམས་ལས་ཉམས་པའི་ཕྱིར། ཕྱིར་མི་འོང་འོག་མིན་མཐར་ཐུག་འགྲོའི་མཚན་ཉིད། ཕྱིར་འོང་གོང་འཕོ་གང་ཞིག མཐར་འོག་མིན་གྱི་རྟེན་ལ་མྱང་འདས་མངོན་དུ་བྱེད་པ་ཟེར་ན། གཟུགས་ཁམས་ཀྱི་སྐྱེ་སྲིད་གཅིག་མངོན་དུ་བྱས་རྗེས་སུ་འོག་མིན་གྱི་བར་དོའི་རྟེན་དེ་ལ་མྱང་འདས་མངོན་དུ་བྱེད་པའི་འདོད་པའི་རྟེན་ཅན་གྱི་ཕྱིར་མི་འོང་འབྲས་གནས་ཆོས་ཅན། མཚོན་བྱ་དེར་ཐལ། དེའི་ཕྱིར། རྟགས་དང་པོ་དེར་ཐལ།
ཁམས་གོང་མར་ལན་གྲངས་གཞན་ལ་མྱོང་འགྱུར་གྱི་ལས་དང་ལྡན་པའི་འདོད་པའི་རྟེན་ཅན་གྱི་ཕྱིར་མི་འོང་ཡིན་པའི་ཕྱིར། ཕྱི་མ་དེར་ཐལ། འོག་མིན་གྱི་བར་དོའི་རྟེན་ལ་མྱང་འདས་མངོན་དུ་བྱེད་པའི་ཕྱིར། ཁྱབ་པ་ཡོད་པར་ཐལ། འོག་མིན་གྱི་བར་དོ་དེ་འོག་མིན་གྱི་སྐྱེ་བ་ཡིན་པའི་ཕྱིར། རྩ་བར་ཆོས་ཅན། མ་ཡིན་པར་ཐལ། འོག་མིན་གྱི་སྐྱེ་སྲིད་དུ་སྐྱེས་ནས་མྱང་འདས་མངོན་དུ་མི་བྱེད་པའི་ཕྱིར། སྐབས་འདིར་གོང་འཕོ་ཡིན་ན། ཕྱིར་མི་འོང་ཡིན་པས་མ་ཁྱབ་ཏེ།
འདི་ལྟར་ཕྱིར་མི་འོང་གོང་འཕོའི་དངོས་རྒྱུར་གྱུར་པའི་ཕྱིར་མི་འོང་འབྲས་གནས་ཆོས་ཅན། དེར་ཐལ། དེའི་ཕྱིར། ཁམས་གོང་དུ་མྱོང་བར་འདོད་པའི་ལན་གྲངས་གཞན་ལ་མྱོང་འགྱུར་གྱི་ལས་དང་འདོད་པའི་རྟེན་ཅན་ཡིན་པའི་ཕྱིར། དེ་བཞིན་དུ་བར་དོར་འདའ་བ་དང་སྐྱེས་འདའ་སོགས་ལ་སྦྱར་བར་བྱའོ། ། གཟུགས་སུ་ཉེར་འགྲོའི་ཕྱིར་མི་འོང་འབྲས་གནས་ཀྱི་མཚན་ཉིད། གཟུགས་ཁམས་གནས་རིགས་བཅུ་བདུན་ལ་ཐེབས་ཅིག་བྱས་འོག་མིན་དུ་མྱང་འདས་མངོན་དུ་བྱེད་པའི་འདོད་པའི་རྟེན་ཅན་གྱི་ཕྱིར་མི་འོང་ཟེར་ན། འོག་མིན་རྟེན་ལ་མྱང་འདས་མངོན་དུ་བྱེད་པའི་ཕྱིར་མི་འོང་སྐྱེ་འདའ་བ་ཆོས་ཅན། དེར་ཐལ། མཚན་ཉིད་དེའི་ཕྱིར་ཏེ།
ཆོས་ཅན་གྱི་ཕྱིར། མ་གྲུབ་ན། ཆོས་ཅན་མ་གྲུབ་པར་ཐལ། མཛོད་ལས། གཟུགས་སུ་ཉེར་འགྲོའི་ཕྱིར་མི་འོང་སྐྱེ་འདའ་བ་དེ་ལ། སྐྱེ་གནས་ཀྱི་སྒོ་ནས་བཅུ་དྲུག་དུ་བཤད་པ་དེ་འཐད་པའི་ཕྱིར། འདི་ལ་རྟེན་པ་འོག་མིན་དང་སྲིད་རྩེའི་རྟེན་ལ་མྱང་འདས་མངོན་དུ་བྱེད་པའི་ཕྱིར་མི་འོང་ཡིན་ན། འོག་མིན་མཐར་ཐུག་འགྲོ་དང་སྲིད་རྩེའི་མཐར་ཐུག་ཡིན་པས་མ་ཁྱབ་པ་ཤེས་པར་བྱའོ། ། ཕྱིར་མི་འོང་གོང་འཕོ་གང་ཞིག ཚངས་རིས་ནས་ཤི་འཕོས་ནས་ཤིན་ཏུ་མཐོང་མན་ཆད་གང་དུ་ཡང་མི་སྐྱེ་བར་འོག་མིན་དུ་སྐྱེས་ནས་མྱང་འདས་མངོན་དུ་བྱེད་པར་འགྱུར་བ་དེ་དེའི་མཚན་ཉིད་ཟེར་ན།
ཚངས་རིས་སུ་སྐྱེ་བ་གཉིས་ལེན་ཞིང་གཞན་གང་དུ་ཡང་མི་ལེན་པར་འོག་མིན་གྱི་རྟེན་ལ་མྱང་འདས་མངོན་དུ་བྱེད་པར་ངེས་པའི་འདོད་པའི་རྟེན་ཅན་གྱི་ཕྱིར་མི་འོང་ཆོས་ཅན། མཚོན་བྱ་དེར་ཐལ། མཚན་ཉིད་དེའི་ཕྱིར་ཏེ། ཆོས་བྱ་བའི་ཕྱིར་འདོད་ན། མ་ཡིན་པར་ཐལ། གཟུགས་སུ་སྐྱེ་བ་གཉིས་ལེན་པའི་ཕྱིར་རིག་པ་འདི་ནི་ཕྱེད་ཕར་དང༌། ཕྱེད་གནས་ཐམས་ཅད་དུ་འཆི་འཕོ་བ་ཐམས་ཅད་ལའང་སྦྱོར། གཟུགས་སུ་ཉེར་འགྲོའི་ཕྱིར་མི་འོང་གནས་ཐམས་ཅད་དུ་ཉེར་འགྲོའི་མཚན་ཉིད་དྲིས་པ་གང་ཞིག ཚངས་རིས་འོག་མིན་གྱི་བར་དུ་རིམ་གྱིས་སྐྱེས་ནས་མཐར་འོག་མིན་གྱི་རྟེན་ལ་མྱང་འདས་མངོན་དུ་བྱེད་པ་ཟེར་ན། ཚངས་རིས་གནས་འབྲས་བུ་ཕྱེ་བར་ཐམས་ཅད་དུ་རིམ་གྱིས་སྐྱེས་ནས་འབྲས་བུ་ཆེ་བའི་རྟེན་ལ་མྱང་འདས་མངོན་དུ་བྱེད་པར་ངེས་པའི་འདོད་པའི་རྟེན་ཅན་གྱི་ཕྱིར་མི་འོང་འབྲས་གནས་ཆོས་ཅན།
མཚན་ཉིད་དེར་ཐལ། དེའི་ཕྱིར། འདོད་ན། མ་ཡིན་པར་ཐལ། ཆོས་ཅན་དང་གཅིག་ཡིན་པའི་ཕྱིར། རྩ་བར་མ་གྲུབ་ན། དེར་ཐལ། བསམ་གཏན་བཞིར་རིམ་གྱིས་སྐྱེས་ནས་བསམ་གཏན་གྱི་རྟེན་ལ་མྱང་འདས་མངོན་དུ་བྱེད་པར་ངེས་པའི་ཕྱིར་མི་འོང་ཡིན་པའི་ཕྱིར། གཞན་ཡང་ཤེས་བྱ་ཆོས་ཅན། འོག་མིན་འགྲོ་ཡིན་ན།
འོག་མིན་དུ་སྐྱེ་བ་ལེན་མི་དགོས་པར་ཐལ། འོག་མིན་མཐར་ཐུག་འགྲོ་ཡིན་ན། འོག་མིན་དུ་སྐྱེ་བ་ལེན་མི་དགོས་པའི་ཕྱིར་གསལ་བ་ཁས་བླང༌། དེར་ཐལ། འོག་མིན་ཕན་ཆད་དུ་མི་འགྲོ་བའི་གཟུགས་སུ་ཉེར་འགྲོ་ཡིན་ན། འོག་མིན་དུ་སྐྱེ་བ་ལེན་མི་དགོས་པའི་ཕྱིར། དེ་བཞིན་དུ་སྲིད་རྩེའི་མཐར་ཐུག་ལའང་ཤེས་པར་བྱའོ། ། ཕྱིར་མི་འོང་འཕར་བའི་མཚན་ཉིད་དྲིས་པས། འདོད་པའི་རྟེན་ལ་བསམ་གཏན་བཞི་པའི་སྤེལ་སྒོམ་བྱས། བསམ་གཏན་དང་པོའི་རོ་མྱང་འདས་པས་གོང་མ་གསུམ་ལས་ཉམས་ཚངས་རིས་ཀྱི་རྟེན་ལ་སྤེལ་སྒོམ་སོར་ཆུད་པར་བྱས་ནས།
སྐྱེ་བ་ཕྱི་མ་འོག་མིན་གྱི་རྟེན་ལ་མྱང་འདས་མངོན་དུ་བྱེད་པའི་འདོད་པའི་རྟེན་ཅན་གྱི་ཕྱིར་མི་འོང་ཟེར་ན། ཕྱིར་མི་འོང་འཕར་བ་ཆོས་ཅན། འདོད་པའི་རྟེན་ལ་བསམ་གཏན་སྤེལ་སྒོམ་བྱས་པའི་དབང་གི་འོག་མིན་དུ་སྐྱེ་བ་ལེན་པར་ཐལ། དེ་ཡིན་པའི་ཚང་རིས་ཀྱི་རྟེན་ལ་དེ་བྱས་པའི་དབང་གི་དེར་སྐྱེ་བ་གང་རུང་གང་ཞིག ཕྱི་མ་མ་ཡིན་པའི་ཕྱིར་འདོད་ན། དེ་ཆོས་ཅན། ཁྱོད་འོག་མིན་དུ་སྐྱེ་བ་ལེན་པ་དེ། ཚངས་རིས་ཀྱི་རྟེན་ལ་སྤེལ་སྒོམ་བྱས་པ་ལ་མི་དགོས་པར་ཐལ། འདོད་པའི་ཕྱིར། འདོད་ན།
དེའི་རྟེན་ལ་སྤེལ་སྒོམ་བྱས་པ་ལ་དགོས་པ་མེད་པར་ཐལ། རྩ་བར་རྟགས་དང་པོ་མ་གྲུབ་ན། སླ་ཤིང་དེར་ཐལ། ཁྱོད་གཟུགས་སུ་ཉེར་འགྲོའི་འཕར་བ་ཡིན་པའི་ཕྱིར་ཁྱབ་པ་ཁས་བླངས་མ་གྲུབ་ན། དེ་ཆོས་ཅན། འདོད་པའི་རྟེན་ལ་སྤེལ་སྒོམ་བྱས་པ་ལ་དགོས་པ་མེད་པར་ཐལ། ཚངས་རིས་ཀྱི་རྟེན་ལ་སྤེལ་སྒོམ་བྱས་པའི་དབང་གི་དེར་སྐྱེ་བ་ལེན་པའི་ཕྱིར། གཞན་ཡང་དེ་ཆོས་ཅན། འདོད་པའི་རྟེན་ལ་འོག་མིན་དུ་སྐྱེ་བ་འཕེན་བྱེད་ཀྱི་ལས་ཡོད་པར་ཐལ། དེའམ་ཚངས་རིས་ཀྱི་རྟེན་ལ་དེར་སྐྱེ་བ་འཕེན་བྱེད་ཀྱི་ལས་ཡོད་པ་གང་ཞིག
ཕྱི་མ་མ་ཡིན་པའི་ཕྱིར། འདོད་ན་དེའི་དབང་གི་འོག་མིན་དུ་སྐྱེ་བར་ཐལ། འདོད་པའི་ཕྱིར། འདོད་ན། ཁས་བླངས་ཤིང་མ་ཡིན་པར་ཐལ། འདོད་པའི་རྟེན་ལ་དེར་སྐྱེ་བ་འཕེན་བྱེད་ཀྱི་ལས་ཡོད་པ་དེ་འདོད་པའི་རྟེན་དེ་ཉིད་ལ་ཉམས་པའི་ཕྱིར་ཏེ། རྟེན་དེ་ལ་གོང་མ་གསུམ་གྱི་སེམས་ལས་ཉམས་པའི་ཕྱིར། རྩ་བར་རྟགས་དང་པོ་ཁས་བླངས་ཤིང་དེར་ཐལ། འཕར་བ་ཡིན་པའི་ཕྱིར། ཁྱབ་པ་ཁས་བླངས་ཕྱི་མ་མ་གྲུབ་ན།
དེ་ཆོས་ཅན། ཁྱོད་འདོད་པའི་རྟེན་ལ་འོག་མིན་དུ་ལན་གྲངས་གཞན་ལ་མྱོང་གྱུར་གྱི་ལས་དང་ལྡན་པ་མ་ཡིན་པར་ཐལ། ཁྱོད་ཕྱི་མ་ཚངས་རིས་སུ་སྐྱེས་ནས་དེར་སྐྱེ་བ་འཕེན་བྱེད་ཀྱི་ལས་དེ་སོག་དགོས་པའི་ཕྱིར། འདོད་ན། དེ་ཆོས་ཅན། དེ་ཡིན་པར་ཐལ། ཁྱོད་འོག་མིན་འགྲོ་ཡིན་པའི་ཕྱིར། ཁ་ཅིག་འདོད་པའི་རྟེན་ལ་སྤེལ་སྒོམ་བྱས་ནས་སྐྱེ་བ་ཕྱི་མ་ཚངས་རིས་ཀྱི་རྟེན་ལ་མྱང་འདས་མངོན་དུ་བྱེད་པའི་འདོད་པའི་རྟེན་ཅན་གྱི་ཕྱིར་མི་འོང་དེ་འཕར་བ་ཡིན་ཟེར་ན། དེ་ཆོས་ཅན། འཕར་བ་མ་ཡིན་པར་ཐལ།
གོང་འཕོ་ཡིན་པའི་ཕྱིར་ཏེ། སྐྱེ་འདའ་བ་ཡིན་པའི་ཕྱིར་ཏེ། སྐྱེ་བ་ཕྱི་མ་གཟུགས་ཁམས་སུ་སྲིད་པ་གཅིག་ཁོ་ན་ཁས་བླངས་ནས་མྱང་འདས་མངོན་དུ་བྱེད་པ་འདོད་པའི་རྟེན་ཅན་གྱི་ཕྱིར་མི་འོང་ཡིན་པའི་ཕྱིར། ཕྱེད་འཕར་གྱི་མཚན་ཉིད་དྲིས་པས། འདོད་པའི་རྟེན་ལ་བསམ་གཏན་བཞི་པའི་སྤེལ་སྒོམ་བྱས་བསམ་གཏན་དང་པོའི་རོ་མྱང་བས་གོང་མ་གསུམ་པས་ཉམས་ཚངས་རིས་སུ་སྐྱེས་རྟེན་དེ་ལ་སྤེལ་སྒོམ་སོར་ཆུད་པར་བྱས་ནས་བར་གྱི་གནས་ཐམས་ཅད་བོར་སྟེ། གནས་གཙང་མའི་འོག་མ་གསུམ་པོ་གང་རུང་སྐྱེས་ནས་དེའི་སྐྱེ་བ་ཕྱི་མ་འོག་མིན་དུ་མྱང་འདས་མངོན་དུ་བྱེད་པ་དེ་དེའི་གོ་རྒྱུ་ཡིན་ཟེར། ཕྱེད་དུ་འཕར་བ་ཆོས་ཅན། ཚངས་རིས་ཀྱི་རྟེན་ལ་སྤེལ་ལྔ་པ་སོར་ཆུད་པར་བྱས་པ་ཡིན་པར་ཐལ། དེའི་རྟེན་ལ་སྔར་གྱི་སྤེལ་སྒོམ་སོར་ཆུད་པར་བྱས་པ་ཡིན་པའི་ཕྱིར། འདོད་ན།
ཆོས་ཅན། ཚངས་རིས་ཀྱི་སྐྱེ་བ་ཕྱི་མ་དེ་ཉིད་འོག་མིན་དུ་སྐྱེ་བ་ལེན་པ་ཡིན་པར་ཐལ། འདོད་པ་གང་ཞིག་རྟེན་དེ་ལ་དེ་ལས་ཉམས་པ་མི་སྲིད་པའི་ཕྱིར། འདོད་ན། གསླང་ལོ་ཡང་གནས་ཐམས་ཅད་དུ་འཆི་འཕོ་བའི་མཚན་ཉིད་དྲིས་པས་སྤེལ་སྒོམ་སྔར་ལྟར་བྱས་ནས་ཚངས་རིས་ཀྱི་རྟེན་ལ་སྤེལ་སྒོམ་སོར་ཆུད་པར་བྱས་ནས་གཟུགས་ཁམས་ཀྱི་གནས་ཐམས་ཅད་དུ་རིམ་གྱིས་བགྲོད་ནས་མཐར་འོག་མིན་གྱི་རྟེན་ལ་མྱང་འདས་མངོན་དུ་བྱེད་པ་ཅིག་ཡིན་ཟེར་ན། གནས་ཐམས་ཅད་དུ་འཆི་འཕོ་བ་ཆོས་ཅན། ཚངས་རིས་ཀྱི་རྟེན་ལ་བསམ་གཏན་བཞི་པའི་དངོས་གཞི་སེམས་སོར་ཆུད་པར་བྱས་པར་ཐལ། དེའི་རྟེན་ལ་སྔར་གྱི་སྤེལ་སྒོམ་སོར་ཆུད་པར་བྱས་པའི་ཕྱིར། འདོད་ན། ཆོས་ཅན།
ཁྱོད་ཚངས་རིས་ནས་ཤི་འཕོས་ནས་བསམ་གཏན་བཞི་པར་སྐྱེ་བ་ལེན་པར་ཐལ། འདོད་པ་གང་ཞིག་དེ་ལས་ཉམས་པ་མི་སྲིད་པའི་ཕྱིར། འདོད་ན་ཆོས་ཅན། གནས་ཐམས་ཅད་དུ་འཆི་འཕོ་བ་མ་ཡིན་པར་ཐལ། འདོད་པའི་ཕྱིར། གཞན་ཡང་གནས་ཐམས་ཅད་དུ་འཆི་འཕོ་བ་ཆོས་ཅན། ཁྱོད་ཀྱི་ཚངས་རིས་ཀྱི་རྟེན་ལ་སྔར་གྱི་སྤེལ་སྒོམ་སོར་ཆུད་པར་བྱས་པ་མ་ཡིན་པར་ཐལ། བསམ་གཏན་གཉིས་པ་ཡན་གྱི་སྤེལ་སྒོམ་མི་བྱེད་པའི་ཕྱིར། རྟེན་དེ་ལ་བསམ་གཏན་གཉིས་པ་ཡན་ཆད་དུ་སྐྱེ་བའི་ལས་ནུས་པ་མཐུ་ཅན་དུ་མི་བྱེད་པའི་ཕྱིར། སྐྱེ་བ་ཕྱི་མ་བསམ་གཏན་བཞི་པ་ཡན་ཆད་དུ་མི་སྐྱེ་བའི་ཕྱིར།
གཞན་ཡང་འཕགས་རྒྱུད་ལ་རོ་མྱང་མཚུངས་ལྡན་གྱི་སྙོམས་འཇུག་ཡོད་པར་ཐལ། འདོད་པའི་རྟེན་ཅན་གྱི་ཕྱིར་མི་འོང་དེས་བསམ་གཏན་དང་པོའི་རོ་མྱང་པས་བསམ་གཏན་གོང་མ་གསུམ་ལས་ཉམས་པ་ཡོད་པའི་ཕྱིར། གཞན་ཡང་ཁ་ཅིག་མངོན་པ་གོང་མའི་ལུགས་ལ་འཕར་ཕྱེད་འཕར་གྱི་རྣམ་གཞག་བྱེད་ཟེར་བ་ནི་མ་ཡིན་ཏེ། གོང་མའི་ལུགས་ལ། འོག་མིན་གྱི་མཐར་ཐུག་འགྲོ་ཡིན་ན། གཟུགས་ཁམས་ཀྱི་གནས་ཐམས་ཅད་དུ་སྐྱེ་བ་ལེན་པས་ཁྱབ་པའི་ཕྱིར། དེར་ཐལ། གོང་དུ་འཕོ་བ་གང་ཞེ་ན། གཟུགས་ཀྱི་ཁམས་སུ་གནས་སར་སྐྱེ་ཞིང་འོག་མིན་གྱི་བར་དུ་ཞུགས་ནས་དེར་ལམ་མངོན་དུ་བྱས་ཏེ་སྡུག་བསྔལ་གྱི་མ་ཐོབ་པའོ་ཞེས་གསུངས། སྐབས་འདིར་གནས་ཐམས་ཅད་དུ་སྐྱེ་བ་ལེན་པའི་རྒྱུ་དྲིས་པས་ཕྱིར་མི་འོང་དེས་འདོད་པའི་རྟེན་བསམ་གཏན་སྤེལ་སྒོམ་བྱས་པའི་དབང་གི་གནས་གཙང་དུ་སྐྱེ་བ་ལེན་པ་ཡིན་ཞེ་ན།
ཤེས་བྱ་ཆོས་ཅན། ཕྱིར་མི་འོང་གི་རྟེན་ལ་གནས་གཙང་དུ་སྐྱེ་བ་འཕེན་བྱེད་ལ་སོགས་པ་ཡོད་པར་ཐལ། དེའི་ཕྱིར། འདོད་ན། འཕགས་པའི་རྟེན་ལ་ཡང་སྲིད་འཕེན་བྱེད་ཀྱི་ལས་སོག་པ་ཡོད་པར་ཐལ། འདོད་པའི་ཕྱིར། འདོད་ན། རྟེན་འབྲེལ་མདོ་འགྲེལ་ལས། བདེན་པ་མཐོང་བ་ལ་འཕེན་བྱེད་ཞེས་པའི་ལུང་དང་འགལ་ལོ། ། དེ་ལ་ཁ་ཅིག་ནི་སྔར་འབྲས་བུ་ཆེར་སྐྱེས་བ་འཕེན་བྱེད་ཀྱི་ལས་བསག་པ་དེ་སྤེལ་སྒོམ་གྱི་དབང་གི་གནས་གཙང་གི་རྒྱུར་སྒྱུར་བ་ལ་སོགས་ལ་ལྟོས་པས་སྐྱོན་དེ་མེད་དོ་ཟེར་ན།
ཤེས་བྱ་ཆོས་ཅན། ཁམས་གོང་མར་འཕེན་བྱེད་ཀྱི་ལས་གཞན་དུ་གཡོ་སྲིད་པར་ཐལ། འབྲས་བུ་སྐྱེ་བ་འཕེན་བྱེད་ཀྱི་ལས་དེ་གནས་གཙང་དུ་སྐྱེ་བ་འཕེན་བྱེད་ཀྱི་ལས་སུ་བསྒྱུར་བ་ཡོད་པའི་ཕྱིར། འདོད་ན། མི་སྲིད་པར་ཐལ། དེར་སྐྱེ་བ་འཕེན་བྱེད་ཀྱི་ལས་ཡིན་ན། མི་གཡོ་ལས་ཡིན་དགོས་པའི་ཕྱིར། གཞན་ཡང༌། འདོད་པའི་རྟེན་ཅན་གྱི་ཕྱིར་མི་འོང་དེའི་རྒྱུད་ཀྱི་བསམ་གཏན་གྱི་སྤེལ་སྒོམ་ཆོས་ཅན། གནས་གཙང་མའི་སྐྱེ་བ་འགྲུབ་བྱེད་ཀྱི་རྒྱུ་ཡིན་པར་ཐལ།
དེར་སྐྱེ་བའི་རྒྱུ་གང་ཞིག དེར་སྐྱེ་བའི་འཕེན་བྱེད་ཀྱི་རྒྱུ་མ་ཡིན་པའི་ཕྱིར། འདོད་ན། ཟས་ཀྱི་ལས་ཡིན་པར་ཐལ། ཁམས་གསུམ་གང་རུང་དུ་སྐྱེ་བ་འགྲུབ་བྱེད་ཀྱི་རྒྱུ་ཡིན་པའི་ཕྱིར། ཚངས་རིས་ཀྱི་རྟེན་ལ་བསམ་གཏན་སྤེལ་སྒོམ་སོར་ཆུད་པར་བྱས་པའི་ཕྱིར་མི་འོང་འབྲས་གནས་གནས་ཐམས་ཅད་དུ་འཆི་འཕོ་བའི་རང་བཞིན་དེ་ཆོས་ཅན་འབྲས་བུ་ཆེ་བར་སྐྱེ་བ་འཕེན་བྱེད་ཀྱི་ལས་དེ་གནས་གཙང་གི་རྒྱུར་བསྒྱུར་ཟིན་པར་ཐལ། ཁྱོད་ཀྱི་བསམ་གཏན་གྱི་སྤེལ་སྒོམ་བྱས་པའི་ཕྱིར། ཁྱབ་པ་ཁས་བླང་འདོད་ན། འབྲས་བུ་ཆེ་བར་མི་སྐྱེ་བར་ཐལ། ཡང་སྤེལ་སྒོམ་གྱི་དབང་གི་བསམ་གཏན་བཞི་པར་འཕེན་བྱེད་ཀྱི་ལས་འགའ་ཞིག་གནས་གཙང་དུ་བསྒྱུར་ལ།
འགའ་ཞིག་གནས་གཙང་གི་རྒྱུར་མི་བསྒྱུར་རོ་ཞེ་ན། དེ་ལྟ་ནའང་དེ་འདྲ་ཆོས་ཅན། སྐྱེ་བ་ཕྱི་མ་དེ་ཉིད་དུ་གནས་གཙང་དུ་སྐྱེ་བ་ལེན་པར་ཐལ། དེར་སྐྱེ་བ་ལེན་པའི་ལས་ནུས་པ་མཐུ་ཅན་དུ་གྱུར་པའི་གང་ཟག་ཡིན་པའི་ཕྱིར། སྲིད་རྩེའི་མཐར་ཐུག་པའི་ཕྱིར་མི་འོང་གི་མཚན་ཉིད། ཕྱིར་མི་འོང་གོང་འཕོ་གང་ཞིག སྲིད་རྩེའི་རྟེན་ལ་མྱང་འདས་མངོན་དུ་བྱེད་པ་ཟེར་ན། གཟུགས་ཁམས་སུ་སྐྱེ་བ་མི་ལེན་པར་ཐལ། གཟུགས་མེད་ཁམས་སུ་སྐྱེ་བ་གཉིས་བླངས་ནས་མྱང་འདས་མངོན་དུ་བྱེད་པའི་འདོད་པའི་རྟེན་ཅན་གྱི་ཕྱིར་མི་འོང་ཆོས་ཅན། དེར་ཐལ།
མཚན་ཉིད་དེའི་ཕྱིར། འདོད་ན། གཟུགས་སུ་ཉེར་འགྲོ་ཡིན་པར་ཐལ་ལོ། ། རྩ་བའི་སྔ་མ་དེར་ཐལ། གཟུགས་མེད་ཉེར་འགྲོའི་གོང་འཕོ་ཡིན་པའི་ཕྱིར་ཏེ། ཆོས་ཅན་དང་གཅིག་ཡིན་པའི་ཕྱིར། ཡང་གཟུགས་སུ་ཉེར་འགྲོ་གང་ཞིག ཞེས་སྦྱོར་ན། རེ་ཤིག་འདི་སྐད་བྱ་སྟེ། གཟུགས་མེད་ཉེར་འགྲོའི་སྲིད་རྩེར་འགྲོ་ཆོས་ཅན།
དེར་ཐལ། མཚོན་བྱ་དེའི་ཕྱིར་ཏེ། ཆོས་ཅན་དང་གཅིག་ཡིན་པའི་ཕྱིར། དེ་འདྲ་མ་གྲུབ་བོ་ཞེ་ན། ཤེས་བྱ་ཆོས་ཅན། གཟུགས་ཉེར་འགྲོའི་འོག་མིན་འགྲོ་མ་གྲུབ་པར་ཐལ། དེ་འདྲ་མ་གྲུབ་པའི་ཕྱིར་རོ། ། ཕྱིར་མི་འོང་གཟུགས་མེད་ཉེར་འགྲོའི་མཚན་ཉིད། གཟུགས་ལ་འདོད་ཆགས་དང་བྲལ་བའི་འདོད་པའི་རྟེན་ཅན་གྱི་ཕྱིར་མི་འོང་གང་ཞིག གཟུགས་མེད་དུ་སྐྱེ་བ་ཁས་བླངས་ནས་རྟེན་དེ་ལ་མྱང་འདས་མངོན་དུ་བྱེད་པར་འགྱུར་བ་ཟེར་ན།
གཟུགས་ལ་འདོད་ཆགས་དང་མ་བྲལ་ཤིང་འཆི་ཁར་གཟུགས་ལ་འདོད་ཆགས་དང་ཟིན་ནས་གཟུགས་མེད་ཀྱི་རྟེན་ལ་མྱང་འདས་མངོན་དུ་བྱེད་པར་ངེས་པའི་འདོད་ཆགས་དང་བྲལ་བའི་འདོད་པའི་རྟེན་ཅན་གྱི་ཕྱིར་མི་འོང་ཆོས་ཅན། མཚན་ཉིད་དེར་ཐལ། དེའི་ཕྱིར་ཏེ། འདོད་ན། མ་ཡིན་པར་ཐལ། གཟུགས་ལ་འདོད་ཆགས་དང་མ་བྲལ་བའི་ཕྱིར། རྩ་བར་དེར་ཐལ། ཁམས་གོང་དུ་ཉེར་འགྲོ་གང་ཞིག གཟུགས་སུ་ཉེར་འགྲོ་མ་ཡིན་པའི་ཕྱིར། སྔ་མ་དེར་ཐལ།
གཟུགས་མེད་ཀྱི་རྟེན་ལ་མྱང་འདས་མངོན་དུ་བྱེད་པར་འགྱུར་བའི་འདོད་ཁམས་པ་ཡིན་པའི་ཕྱིར། ཕྱི་མ་མ་གྲུབ་ན། བར་དོར་འདའ་ལ་སོགས་གང་ཡིན་འདྲིའོ། ། འདིར་སྐབས་སུ་འདི་དཔྱད་དེ། འདོད་པའི་རྟེན་ཅན་གྱི་ཕྱིར་མི་འོང་གཟུགས་ཀྱི་བར་དོར་སྐྱེས་ནས་བར་དོའི་རྟེན་ལ་གཟུགས་ལ་འདོད་ཆགས་དང་བྲལ་བར་བྱས་ནས་གཟུགས་མེད་དུ་སྐྱེ་བར་འགྱུར་བ་ཡོད་དམ་མེད། དེ་འདྲ་ཡོད་གཟུགས་སུ་ཉེར་འགྲོ་དང༌། གཟུགས་མེད་ཉེར་འགྲོ་གང་ཡིན། བར་དོ་འདའ་བ་སྐྱེས་འདའ་བ། གོང་འཕོ་རྣམས་ལས་གང་ཡིན་ཅི་སྟེ། གོང་འཕོ་སྲིད་རྩེའི་མཐར་ཐུག་འགྲོ་ཡིན་ནམ།
ཟེར་ན། དེ་འདྲ་དེ་དེ་མ་ཡིན་པར་ཐལ། དེས་གཟུགས་ཁམས་ཀྱི་སྐྱེ་སྲིད་དུ་སྐྱེ་བ་མི་ལེན་པའི་ཕྱིར་ཁྱབ་པ་ཡོད་པར་ཐལ། གཟུགས་ཁམས་སུ་ཉེར་འགྲོའི་གོང་འཕོ་ཡིན་ན། གཟུགས་ཁམས་སུ་ལན་གྲངས་གཞན་ལ་མྱོང་འགྱུར་གྱི་ལན་ཡིན་དགོས་པའི་ཕྱིར་ཏེ། ཅི་སྟེ། གཟུགས་མེད་ཉེར་འགྲོ་ཡིན་ནོ་དེ་དེ་མ་ཡིན་པར་ཐལ། དེས་གཟུགས་ཁམས་སུ་སྐྱེ་བ་ལེན་པའི་ཕྱིར། དེའི་བར་དོར་སྐྱེ་བ་ལེན་པའི་ཕྱིར། ཅི་སྟེ།
དེ་འདྲ་མི་སྲིད་དོ་ཞེ་ན། མི་སྲིད་པའི་རྒྱུ་མཚན་ཅི་ཡིན། གཟུགས་ཁམས་ཀྱི་བར་དོའི་རྟེན་ལ་གཟུགས་ལ་ཆགས་བྲལ་བྱས་པ་མེད་པ་ཡིན་ནམ། འོན་ཏེ་གཟུགས་ལ་ཆགས་བྲལ་བྱས་ན། གཟུགས་མེད་པ་ལ་ཆགས་བྲལ་བྱས་དགོས་པ་ཡིན། དང་པོ་ལྟར་ན་མཚན་ཉིད་དེ། བར་དོར་འདའ་བ་གྲུབ་པའི་ཕྱིར། གཉིས་པའང་མཚན་ཉིད་དེ། འོ་ན་ཕྱིར་མི་འོང་ཉེར་འགྲོ་མཐའ་དག་ཆོས་ཅན། གཟུགས་མེད་ལ་ཆགས་བྲལ་བྱས་པར་ཐལ།
གཟུགས་མེད་ལ་ཆགས་བྲལ་བྱས་པའི་ཕྱིར་གསུམ་པོར་རྫས་སྤྱི་མ་དང༌། ཉིས་འགོའམ་ཆོས་ཅན་དུ་སྨྲ་བ་ལ་ནི་སྙིང་པོ་མེད་དོ། ། དགྲ་བཅོམ་ཞུགས་པའི་མཚན་ཉིད། དགྲ་བཅོམ་པའི་འབྲས་བུ་ཐོབ་ཕྱིར་དུ་བརྩོན་བཞིན་པའི་འབྲས་གནས་གང་ཞིག ཁྱོད་དང་ངོ་བོ་གཅིག་པའམ་ཁྱོད་ཀྱི་ནང་ཚན་དུ་གྱུར་པའི་རིམ་གྱིས་པའི་རྒྱུན་ཞུགས་འབྲས་གནས་ཀྱང་མེད་དེ། ཕྱིར་འོང་ཡང་མེད་ཕྱིར་མི་འོང་ཡང་མེད་པ་ཟེར་ན། དགྲ་བཅོམ་པ་རྟོགས་པའི་སྐལ་བ་ཅན་མི་གཡོ་བའི་ཆོས་ཅན་དུ་དབང་པོ་སྦྱོང་བ་ལ་བརྩོན་བཞིན་པ་དེ་ཆོས་ཅན། དེར་ཐལ། མཚན་ཉིད་དེའི་ཕྱིར། འདོད་ན།
མ་ཡིན་པར་ཐལ། དགྲ་བཅོམ་འབྲས་གནས་ཡིན་པའི་ཕྱིར། རྩ་བའི་སྔ་མ་དེར་ཐལ། མི་གཡོ་བའི་ཆོས་ཅན་གྱི་དགྲ་བཅོམ་གྱི་འབྲས་བུ་ཐོབ་ཕྱིར་དུ་བརྩོན་བཞིན་པའི་བཅུ་དྲུག་པའི་རྟོགས་པ་ཐོབ་པའི་ཉན་ཐོས་ཡིན་པའི་ཕྱིར་ཏེ། ཆོས་ཅན་དང་གཅིག་ཡིན་པའི་ཕྱིར། སྤང་བྱ་རིམ་གྱིས་པའི་དགྲ་བཅོམ་ཞུགས་པའི་མཚན་ཉིད། དགྲ་བཅོམ་ཞུགས་པ་གང་ཞིག ཕྱིར་མི་འོང་འབྲས་གནས་ཁྱད་པར་ཅན་ཡིན་པའོ་ཟེར་ན། སྤང་བྱ་རིམ་གྱིས་པའི་དགྲ་བཅོམ་རྟོགས་པའི་སྐལ་བ་ཅན། རིམ་གྱིས་པའི་མི་གཡོ་བའི་ཆོས་ཅན་དུ་དབང་པོ་འཕོ་བའི་སྦྱོར་བ་ལ་བརྩོན་བཞིན་པ་ཆོས་ཅན།
ཕྱིར་མི་འོང་འབྲས་གནས་ཁྱད་པར་ཅན་ཡིན་པར་ཐལ། མཚོན་བྱ་དེའི་ཕྱིར། མ་གྲུབ་ན་དེར་ཐལ། རིམ་གྱིས་པའི་མི་གཡོ་བའི་ཆོས་ཅན་དུ་ཞུགས་པ་ཡིན་པའི་ཕྱིར། ཁོ་ན་རེ། འབྲས་བུ་རིམ་གྱིས་པའི་དགྲ་བཅོམ་ཞུགས་པ་མ་ཡིན་པར་ཐལ། འབྲས་བུ་རིམ་གྱིས་པའི་དགྲ་བཅོམ་མ་ཡིན་པའི་ཕྱིར་ཟེར་ན། འོ་ན་ཕྱིར་མི་འོང་འབྲས་གནས་ཁྱད་པར་ཅན་ཆོས་ཅན་རིམ་གྱིས་པའི་ཞུགས་པ་མིན་པར་ཐལ། དེའི་འབྲས་གནས་ཡིན་པའི་ཕྱིར། ཁྱབ་ཁས།
མ་གྲུབ་ན། དེ་ཆོས་ཅན། སྤང་བྱ་རིམ་གྱིས་པའི་འབྲས་གནས་སུ་ཐལ། ཆོས་ཅན་དང་གཅིག་ཡིན་པའི་ཕྱིར། རྩ་བར་ཆོས་ཅན། དེ་ཡིན་པར་ཐལ། སྤང་བྱ་རིམ་གྱིས་པའི་དགྲ་བཅོམ་ཞུགས་པ་ཡིན་པའི་ཕྱིར། དེ་ལ་ཁྱབ་པ་ཡོད་པར་ཐལ། དེའི་འབྲས་གནས་ཡིན་ན། རིམ་གྱིས་པའི་འབྲས་གནས་ཡིན་དགོས་པའི་ཕྱིར།
འདིར་ཕྱིར་མི་འོང་འབྲས་གནས་ཁྱད་པར་ཅན་ཡིན་ན། དགྲ་བཅོམ་ཡིན་པས་ཁྱབ་ཟེར། སྲིད་ཉོན་བརྒྱད་པ་ལ་ཆགས་པ་དང་བྲལ་བའི་ཕྱིར་མི་འོང་ཉམས་པའི་ཆོས་ཅན་དེ་ཆོས་ཅན། དེར་ཐལ། དེའི་ཕྱིར། སྲིད་ཉོན་བརྒྱད་པ་ལ་ཆགས་པ་དང་བྲལ་བའི་ཕྱིར་མི་འོང་ཡིན་པའི་ཕྱིར། རྩ་བར་ཆོས་ཅན། མ་ཡིན་པར་ཐལ། ཁྱོད་དང་དགྲ་བཅོམ་འབྲས་གནས་གཉིས་ཀྱི་བར་དུ་ཁྱོད་དང་རང་རིགས་མི་མཐུན་པའི་འབྲས་གནས་རྫས་ཅན་གྱི་ཆོད་པའི་ཕྱིར་ཏེ། ཁྱོད་ཕྱིར་མི་འོང་གི་འབྲས་བུ་མངོན་དུ་བྱེད་པར་ངེས་པའི་འབྲས་གནས་ཡིན་པའི་ཕྱིར།
སྤང་བྱ་ཅིག་ཅར་བའི་རྒྱུན་ཞུགས་འབྲས་གནས་ཁྱད་པར་ཅན་ཡིན་ན། དགྲ་བཅོམ་ཞུགས་པ་ཡིན་པས་ཁྱབ་ཟེར། སྤང་བྱ་ཅིག་ཅར་བའི་འབྲས་གནས་ཁྱད་པར་ཅན་ཁམས་གསུམ་གྱི་ཉོན་མོངས་དང་པོ་དགུ་སྤོང་བ་ལ་བརྩོན་བཞིན་པ་དེ་ཆོས་ཅན། དེར་ཐལ། དེའི་ཕྱིར་ཏེ། ཁམས་གསུམ་གྱི་ཉོན་མོངས་སྤོང་བ་ལ་བརྩོན་བཞིན་པའི་རྒྱུན་ཞུགས་འབྲས་གནས་ཡིན་པའི་ཕྱིར། རྩ་བར་ཆོས་ཅན་སྲིད་ཉོན་བརྒྱད་པ་སྤངས་པར་ཐལ། དེའི་ཕྱིན་ཁྱབ་པ་ཡོད་པར་ཐལ། ཀུན་ལས་བཏུས་ལས། དགྲ་བཅོམ་པ་ཉིད་ཀྱི་འབྲས་བུ་ལ་འཇུག་པ་གང་ཞེ་ན།
གང་སྲིད་པ་རྩེ་མོའི་ཉོན་མོངས་པ་རྣམས་ཀྱི་རྣམ་པ་བརྒྱད་པ་སྤངས་པའི་ལམ་ལ་གནས་པའི་གང་ཟག་གོ་ཞེས་གསུངས། ཁོ་ན་རེ། ཁྱབ་ཏེ། རིམ་གྱིས་པའི་དབང་དུ་བྱས་པ་ཡིན་པའི་ཕྱིར་ཟེར་ན། འོ་ན་ཤེས་བྱ་ཆོས་ཅན། ཕྱིར་འོང་འབྲས་གནས་ཡིན་ན། ཁམས་གོང་གི་ཉོན་མོངས་པ་དྲུག་པ་མ་སྤངས་དགོས་པ་མ་ཡིན་པར་ཐལ། དེ་ལྟར་དགོས་པ་དེ་རིམ་གྱིས་པ་ཁོ་ནའི་དབང་དུ་བྱས་པ་ཡིན་པའི་ཕྱིར། མ་གྲུབ་ན་སྔ་མའང་མ་གྲུབ་པར་མཚུངས་སོ། ། རྩ་བར་ཆོས་ཅན་ཅིག་ཅར་བའི་ཕྱིར་འོང་འབྲས་གནས་ཡོད་པར་ཐལ།
དེའི་ཕྱིར། དགྲ་བཅོམ་འབྲས་གནས་ཀྱི་མཚན་ཉིད། ཁམས་གསུམ་གྱི་ཉོན་མོངས་མ་ལུས་པར་སྤངས་པའི་འབྲས་གནས་ཟེར། ཁམས་གསུམ་གྱི་སྒོམ་སྤངས་མ་ལུས་པར་སྤངས་ཤིང་ཟད་ཤེས་མངོན་དུ་མ་བྱས་པའི་ཉན་ཐོས་ཆོས་ཅན། དེར་ཐལ། མཚན་ཉིད་དེའི་ཕྱིར། འདོད་ན་མ་ཡིན་པར་ཐལ། ཟད་པ་ཤེས་པའི་ཡེ་ཤེས་མངོན་དུ་མ་བྱས་པའི་ཕྱིར། ཁྱབ་པ་ཡོད་པར་ཐལ། མཛོད་ལས།
དེ་ཟད་ཐོག་དང་ཟད་པ་ཤེས། ། དེ་ཚེ་དེ་མི་སློབ་དགྲ་བཅོམ། ། ཞེས་གསུངས། རྩ་བར་མ་གྲུབ་ན། དེ་དེར་ཐལ། དེ་འདྲ་ཡོད་པའི་ཕྱིར། ཡང་ཁམས་གསུམ་གྱི་ཉོན་མོངས་མ་ལུས་པར་སྤངས་པས་རབ་ཏུ་ཕྱེ་བའི་དགེ་སྦྱོང་ཚུལ་གྱི་འབྲས་བུ་ལ་གནས་པ་དེ་དེའི་མཚན་ཉིད་ཟེར་ན། ཉན་ཐོས་དགྲ་བཅོམ་པ་ཆོས་ཅན། མཚན་ཉིད་དེར་ཐལ། དེའི་ཕྱིར།
འདོད་ན། མ་ཡིན་པར་ཐལ། སྒོམ་སྤངས་སུ་གྱུར་པའི་ཤེས་སྒྲིབ་མ་སྤངས་པའི་ཕྱིར། དགྲ་བཅོམ་འབྲས་གནས་ཡིན་ན། ཟད་པ་དང་མི་སྐྱེ་བ་ཤེས་པའི་ཡེ་ཤེས་མངོན་དུ་བྱས་པས་ཁྱབ་ཟེར་ན། ཉམས་པའི་ཆོས་ཅན་གྱི་དགྲ་བཅོམ་པ་ཆོས་ཅན། དེར་ཐལ། དེའི་ཕྱིར། འདོད་ན། མ་ཡིན་པར་ཐལ།
མི་གཡོ་བའི་ཆོས་ཅན་ལས་གཞན་པའི་དགྲ་བཅོམ་པ་སྔ་མ་རྣམས་ཀྱི་མི་སྐྱེ་བ་ཤེས་པའི་ཡེ་ཤེས་མངོན་དུ་བྱས་པའི་ཕྱིར་ཏེ། མཛོད་ལས། གལ་ཏེ་མི་སྐྱེ་བའི་ཆོས་ལས། ། མི་སྐྱེ་བའི་བློ་གྲོས་གལ་ཏེ་མིན། ། ཟད་དང་ཤེས་རྩ། ཞེས་གསུངས། གཉིས་ཀའི་ཆ་ལས་རྣམ་པར་གྲོལ་བའི་ཉན་ཐོས་དགྲ་བཅོམ་པའི་མཚན་ཉིད། དགྲ་བཅོམ་འབྲས་གནས་གང་ཞིག འགོག་པའི་སྙོམས་འཇུག་ཐོབ་པ་ཟེར་ན། བསམ་གཏན་དང་པོའི་དངོས་གཞིའི་སྙོམས་འཇུག་ལ་གནས་བཞིན་པའི་ཉན་ཐོས་དགྲ་བཅོམ་པ་ཆོས་ཅན།
དེར་ཐལ། མཚན་ཉིད་དེའི་ཕྱིར། རྣམ་པར་མཐར་པ་བརྒྱད་པོ་གང་རུང་ལ་རྟེན་པ་གང་ཞིག དགྲ་བཅོམ་འབྲས་གནས་ཡིན་པའི་ཕྱིར། ཁྱབ་པ་ཡོད་པར་ཐལ། ཀུན་ལས་བཏུས་ལས། གཉིས་ཀའི་ཆ་ལས་རྣམ་པར་གྲོལ་གང་ཞེ་ན། གང་ཟག་པ་ཟད་པ་དང༌། རྣམ་པར་མཐར་པ་བརྒྱད་ལ་རྟེན་པའང་ཡིན་པའི་གང་ཟག་གོ ། ཞེས་གསུངས།
ཤེས་རབ་རྐྱང་པ་ཆ་ལས་རྣམ་གྲོལ་བའི་ཆ་འབྲས་གནས་ཀྱི་མཚན་ཉིད། དགྲ་བཅོམ་འབྲས་གནས་གང་ཞིག ཤེས་རབ་ཀྱི་སྟོབས་ཀྱི་ཉོན་སྒྲིབ་ཙམ་ལས་གྲོལ་བ་ཟེར་ན། ཤེས་བྱ་ཆོས་ཅན། སྙོམས་འཇུག་གི་སྒྲིབ་པ་ཅུང་ཟད་ཀྱང་མ་སྤང་དགོས་པར་ཐལ། དེ་ཡིན་ན། མཚན་ཉིད་དེ་ཡིན་དགོས་པའི་ཕྱིར། འདོད་ན། དེ་ཡང་མ་ཡིན་པར་ཐལ། དེ་ཡིན་ན།
འདོད་པའི་ཁམས་ཀྱི་སྒོམ་སྤངས་མ་ལུས་པར་སྤངས་པས་ཁྱབ། བསམ་གཏན་གསུམ་པ་ཡན་ཆད་ཀྱི་སྒོམ་སྤངས་པའི་རྣམ་སྒྲོལ་ལམ་ཡིན་ན། བསམ་གཏན་དང་གཟུགས་མེད་གང་རུང་གི་དངོས་གཞིའི་ངོ་བོར་སྐྱེས་པས་ཁྱབ་པའི་ཕྱིར། ཕྱི་མ་དེར་ཐལ། མཛོད་ལས། ས་གསུམ་ལས་རྒྱལ་བསམ་གཏན་ནམ། ། ཉེར་བསྡོགས་ལས་མཐའི་རྣམ་གྲོལ་ལམ། ། གོང་མའི་ཉེར་བསྡོགས་ལས་མིན་འཕགས། ། ཞེས་གསུངས། ཉམས་པའི་ཆོས་ཅན་སོགས་དྲུག་གི་རྣམ་གཞག་ལ།
མཛོད་ཀྱི་ལུགས་ལ། ཁ་ཅིག་ན་རེ། ཉམས་པའི་ཆོས་ཅན་གྱི་དགྲ་བཅོམ་པ་ཡིན་ན། ངེས་པར་དགྲ་བཅོམ་པའི་འབྲས་བུ་ལས་ཉམས་པས་ཁྱབ་ཟེར་ན། ཤེས་བྱ་ཆོས་ཅན། དེ་མ་ཁྱབ་པར་ཐལ། དེ་དེ་ལས་ཉམས་སྲིད་པའི་ཕྱིར་ཏེ། དེ་རང་གི་རིག་ལས་ཉམས་པའི་ཆོས་ཅན་དུ་འགྱུར་སྲིད་པ་གང་ཞིག དེ་དགྲ་བཅོམ་གྱི་འབྲས་བུ་ལས་ཉམས་སྲིད་པའི་ཕྱིར། དང་པོ་དེར་ཐལ།
མཛོད་ལས། བཞི་ནི་རིགས་ལས། ཞེས་གསུངས། དགྲ་བཅོམ་བར་པ་བཞི་པོ་གང་རུང་ཡིན་ན། རང་གི་རིགས་ལས་ཉམས་པས་ཁྱབ་ཟེར་ན། དང་པོ་དེའི་རང་བཞིན་དུ་ངེས་པའི་རྟོགས་པའི་སྐལ་བ་ཅན་ཆོས་ཅན། དེར་ཐལ། དེའི་ཕྱིར། འདོད་མི་ནུས་ཏེ། མཛོད་འགྲེལ་ལས།
ཁམས་གོང་མའི་རྟེན་ལ་གནས་པ་ལས་མི་བསྐྱོད་པ་དང་མི་གཡོ་བ་གཉིས་ཡོད་ཀྱི། གཞན་རྣམས་མེད་དེ། མཛོད་ལས། དེ་དང་གོང་མར་སྐྱེས་པ་ནི། ། ཡོངས་ཉམས་དབང་པོ་འཕོ་མི་རྟེན། ། ཞེས་གསུངས། ཞེས་ཟེར་ཏེ། འོ་ན་ཤེས་བྱ་ཆོས་ཅན། དགྲ་བཅོམ་པ་ཉམས་པའི་ཆོས་ཅན་ཡིན་ན། ཡོངས་སུ་ཉམས་པ་དང་རྟོགས་པའི་སྐལ་པ་ཅན་ཡིན་ན།
དབང་པོ་འཕོ་ངེས་ཡིན་པས་ཁྱབ་པར་ཐལ། དམ་བཅའ་དེའི་ཕྱིར། འདོད་མི་ནུས་ཏེ། མཛོད་འགྲེལ་ལས། འདོད་ན། མི་ཟ་བར་ཉམས་པར་འགྱུར་བ་མ་ཡིན་ལ། རྟོགས་པའི་སྐལ་ཅན་གྱི་བར་དུའང་རྟོགས་པར་འགྱུར་བ་མ་ཡིན་གྱི་དེའི་རིགས་ལ་སྲིད་པར་ཐལ། དེ་སྐད་ཅེས་བྱའོ། ། དེ་ལྟར་བྱས་ན། ཁམས་གསུམ་ཅར་ན་དགྲ་བཅོམ་པ་དྲུག་ཀ་མདོར་རུང་ངོ༌། །
ཞེས་གསུངས། ཡང་སྐབས་འདིར་མངོན་པ་གོང་མའི་གྲུབ། འཇིག་རྟེན་པར་རློམ་པ་ཁ་ཅིག་ཐར་པ་ལ་ཡིད་རྟེན་དུ་མིན་རུང་བར་ཐལ། དགྲ་བཅོམ་པའི་འབྲས་ལས་ཉམས་པ་ཡོད་པའི་ཕྱིར་ཞེས་དགག་པ་བརྗོད་ནས། ཁོ་རང་གི་ལུགས་ལ། དགྲ་བཅོམ་པ་རྣམས་ལ་མཐོང་ཆོས་ལ་བདེར་གནས་ལས་ཉམས་པ་སྲིད་ཀྱི། དགྲ་བཅོམ་འབྲས་བུ་ལས་ཉམས་པ་མི་སྲིད་ཟེར་ན། འོ་ན་ཁྱེད་ཀྱི་ལུགས་ལ་ཐར་པ་ལ་ཡིད་རྟེན་དུ་མི་རུང་བར་ཐལ། ཕྱིར་འོང་མི་འོང་འབྲས་བུ་ལས་ཉམས་པ་སྲིད་པའི་ཕྱིར་ཏེ། ལམ་ཟས་ཀྱི་ཐོབ་པའི་ཕྱིར་འོང་དང་ཕྱིར་མི་འོང་ལས་ཉམས་པ་སྲིད་པར་དེ་ཡང་མ་གྲུབ་ན།
གོང་མའི་གྲུབ་པ་མ་ཡིན་པར་ཟད་དོ། ། རྣལ་མའི་ལན་སྔར་བརྗོད་ཟིན་ནོ། ། གཞན་ཡང་ཁྱོད་ཀྱི་ལུགས་ལ་བསམ་གཏན་དང་གཟུགས་མེད་ཀྱི་སེམས་ལས་ཉམས་པ་ཡོད་པར་ཐལ། དེ་ལ་མཐོང་ཆོས་ལ་བདེན་པར་གནས་ཀྱི་ཏིང་ངེ་འཛིན་ལས་ཉམས་པ་ཡོད་པའི་ཕྱིར། དེའང་འདོད་ན། དགྲ་བཅོམ་པ་ལ་ཁམས་གསུམ་གང་རུང་གི་ཉོན་མོངས་མངོན་གྱུར་པ་ཡོད་པར་ཐལ། འདོད་པའི་ཕྱིར། འདོད་ན། ཐར་པ་ལ་ཡིད་རྟེན་དུ་མི་རུང་བར་ཐལ་ལོ། ། རང་སངས་རྒྱས་ཀྱི་མཚན་ཉིད།
ཐེག་པ་འབྲིང་གི་གང་ཟག་རང་རྒྱལ་སྒོམ་པ་ཆོས་ཅན། དེར་ཐལ། དེའི་ཕྱིར་ཏེ། མཚན་ཉིད་དེའི་ཕྱིར། འདོད་ན། མ་ཡིན་པར་ཐལ། མི་སློབ་ལམ་པ་མ་ཡིན་པའི་ཕྱིར། རྩ་བར་རྟགས་དེར་ཐལ། རང་རྒྱལ་གྱི་ཐེག་པ་མ་ཡིན་པའི་ཕྱིར་ཏེ། ཆོས་ཅན་དང་བ་ཡིན་པའི་ཕྱིར།
འདིར་རང་རྒྱལ་ལ། འབྲས་བུ་ཞི་བའི་རྣམ་གཞག་དཔྱད་པ་ལ་ཁ་ཅིག རང་རྒྱལ་ལ་འབྲས་བུ་བཞི་ཀ་ཡོད་དེ། མཐོང་ཙམ་སྤང་པའི་རང་རྒྱལ་དང༌། འདོད་ཉོན་དྲུག་པ་ཙམ་སྤང་པའི་རང་རྒྱལ་དང༌། འདོད་ཉོན་དགུ་པ་སྤངས་ཤིང་སྲིད་རྩེའི་སྒོམ་སྤངས་མ་སྤངས་པའི་རང་རྒྱལ། སྲིད་རྩེའི་སྒོམ་སྤངས་མ་ལུས་པར་སྤངས་པའི་རང་རྒྱལ་སོགས་ཡོད་པའི་ཕྱིར། ཟེར་ན། འོ་ན་དེ་དག་རང་རྒྱལ་ཡིན་ནམ་མིན། མིན་ན།
དེའི་རྣམ་གཞག་ལོགས་སུ་བྱས་པ་དང་འགལ། ཡིན་ན། ཤེས་བྱ་ཆོས་ཅན། ཉན་ཐོས་ཀྱི་སློབ་འབྲས་གསུམ་གྱི་རྣམ་གཞག་ལས་ལོགས་སུ་རང་རྒྱལ་གྱི་སློབ་འབྲས་གསུམ་གྱི་རྣམ་གཞག་བྱེད་པ་མ་ཡིན་པར་ཐལ། སློབ་འབྲས་གསུམ་པོ་གང་རུང་གི་རྟོགས་པ་ལ་གནས་པའི་རང་རྒྱལ་མི་སྲིད་པ་གང་ཞིག གང་རུང་གི་ལ་གནས་རང་སངས་རྒྱས་ཀྱི་རང་བཞིན་ཡིན་ན། ཉན་ཐོས་ཡིན་དགོས་པའི་ཕྱིར། རྟགས་འབུད་དོ། ། རེ་ཤིག་འདི་ལྟར་ཡང་བྱས་ཏེ། བསེ་རུ་ལྟ་བུའི་རང་རྒྱལ་ལ།
ཕྱིར་འོང་དང་ཕྱིར་མི་འོང་གི་རྣམ་གཞག་མ་ཡིན་པར་ཐལ། རང་རྒྱལ་ཡིན་ན། སྤང་བྱ་ཅིག་ཅར་བ་ཡིན་དགོས་པའི་ཕྱིར་ཏེ། རང་རྒྱལ་ཡིན་ན། སྒོམ་གྱི་རྟོག་པ་སྟན་ཐོག་གཅིག་ལ་ཐོབ་པས་ཁྱབ་པའི་ཕྱིར་རྟགས་འབུད་དོ། ། གོང་འོག་གཞུང་གི་དེ་ཉིད་མི་ཤེས་ཀྱང༌། ། རྟོག་གེས་རྟགས་པའི་ཚིག་སྦྱོར་འབའ་ཞིག་གི ། ཉི་ཤུའི་དགག་བསྒྲུབ་བྱེད་པ་མང་མོད་ཀྱི། ། དོན་མེད་བྱ་བས་བློ་གྲོས་ངལ་བར་ཟད། ། ལ་ལ་རྙེད་བསྐུར་གཉིས་ཀྱི་གཞུང་ལུགས་ཀྱི། །
ཚིག་འཕྲང་མ་ངེས་པའི་དོ་ཤལ་འཛིན་མོད་ཀྱང༌། ། བརྡ་དོན་སྤྲོད་པའི་བློ་ཡི་མཐུ་མེད་པས། ། ཤེས་བྱའི་གནས་ལ་ལྐུགས་པ་མིག་ཅན་འདྲ། ། བརྒྱ་ཆེན་གཞུང་ལ་སྦྱངས་པ་མི་དམན་ཞིང༌། ། དེ་དོན་རིག་པས་སྤྱོད་པའི་རྣམ་དཔྱོད་ཅན། ། བློ་གསལ་དབང་པོ་ཤཱཀྱའི་མཆོག་ལྡན་དཔལ། ། ལེགས་པའི་བློ་ཡི་དྭང་བས་ལེགས་བསྐྲུན་པའི། ། ཐལ་འགྱུར་ངག་གི་དབང་པོ་མཛེས་བརྒྱན་འདི། ། ཐལ་ངག་སྨྲ་བའི་ཕྱིར་རྒོལ་དྲག་པའི་དཔུང༌། ། ཐལ་བ་བཞིན་དུ་ཕྱེ་མར་མཐག་མཁས་ཤིང༌། །
ཐལ་མོའི་རྣམ་འགྱུར་སྟོང་ཕྲག་གཡོ་བར་ངེས། ། འདི་ཙམ་ཁོ་ན་ཤེས་པས་ཀྱང༌། ། བླུན་པོས་མཁས་པར་བཅོལ་བ་ཡི། ། བློན་པོ་མེད་ཀྱང་ཞུགས་གནས་ཀྱི། ། རྣམ་གཞག་སྨྲ་བའི་དབང་པོར་འགྱུར། ། ཞེས་པ་འདི་ནི། དབུ་རུ་བྱང་ཕྱོགས་ཀྱི་རྒྱུད་དུ་བྱུང་བའི་ཐོས་པ་འཛིན་པ། ཤཱཀྱ་མཆོག་ལྡན་དྲི་མེད་ལེགས་པའི་བློས། དབྱུག་གི་ལོ་ས་ཀས་གཉིས་པ་དཀར་ཕྱོགས་ལ། དཔལ་བྱ་ཡུལ་ཐུབ་ཆེན་མངོན་པར་དགའ་བའི་ཆོས་གྲྭར་སྦྱར་བའོ།། །།
མངྒ་ལཾ།། ༄༅། །ན་མཿསྦ་ཛྙ་ཡ། མཚོན་བྱེད་དཔེའི་དགེ་འདུན་གྱི་ཟུར་འདེབས། མངོན་པ་འོག་མ་དང་མཐུན་པར་བཤད་པ་རིག་པའི་དབྱངས་ཀྱི་ང་རོ་ཞེས་བྱ་བ། འཕྲིན་ལས་ཤེལ་གྱི་ཁྱམས་ཆེན་ཉམས་དགའ་བར། ། སྙེངས་བྲལ་སེང་གེའི་ཁྲི་ལ་རྗིད་ཆགས་ཞིང༌། ། ལུགས་དེ་མཚོན་བརྒྱའི་རི་མོ་འགོད་མཁས་པའི། ། ཐུབ་དབང་ཆོས་ཀྱི་རྗེ་ལ་ཕྱག་བྱས་ནས། ། མཁྱེན་རབ་མེ་ཏོག་རྒྱས་པའི་སྐྱེད་ཚལ་ན། ། རྟག་ཏུ་ལེགས་པར་བྱེད་པའི་རྔ་དབྱངས་ཀྱིས། །
བློ་གསལ་སྐྱེ་བོའི་རྒུད་པ་སེལ་བརྩོན་པ། ། ཀུན་མཁྱེན་གཉིས་པ་ནོར་གྱི་རྩ་ལག་གི ། གཞུང་ལུགས་མཐོང་བའི་དོན་གང་རིགས་པ་ཡིས། ། རྣམ་དག་དཔྱད་ནས་ཀུན་ལ་མ་གྲངས་པའི། ། གསང་ཚིག་འགའི་རི་མོར་དགྱིད་པ་ལ། ། མཁྱེན་ལྡན་ཐུགས་རྗེའི་ལྷ་དོན་དགེ་བར་མཛོད། ། ཞུགས་གནས་ཀྱི་རྣམ་གཞག་སྨྲ་བ་ལ་མཁས་པར་གྲགས་པའི་བཤེས་གཉེན་ཕལ་ཆེ་བ་དག་ན་རེ། མངོན་པ་འོག་མའི་ལུགས་ལ། དགེ་སྦྱོང་ཚུལ་གྱི་འབྲས་བུ་བཞིར་གྲངས་ངེས་ཏེ། འབྲས་བུ་བཞི་རྣམ་གཞག་པ་ནི།
ཞེས་གསུངས་པས་སོ་ཞེས་གསུང༌། མངོན་པ་གོང་མའི་ལུགས་ལ་དེ་ལྟར་བཤད་ན་རུང་ཙམ་ཡིན་མོད། མངོན་པ་འོག་མ་དང་མི་མཐུན་ཏེ། འདི་ལྟར། ཉན་ཐོས་ཀྱི་མཐོང་ལམ་སྡུག་བསྔལ་ལ་ཆོས་ཟོད་ཤེས་པ་དང་དགུ་དང༌། འདོད་པའི་དུཿཁ་མཐོང་སྤངས་སྤངས་པའི་སོ་སོར་ཉམས་འགོག་སོགས། འགོག་དེ་དང་པོ་བདུན་པོ་དེ་དགེ་སྦྱོང་ཚུལ་གྱི་འབྲས་བུ་ཡིན་ཅིང༌། འབྲས་བུ་བཞི་པོ་གང་རུང་མ་ཡིན་པའི་ཕྱིར། རྟགས་དང་པོ་མ་གྲུབ་ཏེ། དགེ་སྦྱོང་ཚུལ་གྱི་འབྲས་བུ་འདུས་བྱས་དང་འདུས་མ་བྱས་གཉིས་ལ།
སོ་སོར་བརྒྱད་བཅུ་རྩ་དགུ་རེ་རེར་ཕྱེ་ནས་གསུངས་པའི་ཕྱིར་ཏེ། དེ་དག་བརྒྱད་བཅུ་རྩ་དགུའོ། ། གྲོལ་ལམ་ཟད་པ་རྣམས་དང་བཅས། ། ཞེས་གསུངས་པའི་ཕྱིར་ཏེ། རྟགས་གཉིས་པ་མ་གྲུབ་ན། དེ་དག་ཆོས་ཅན། རྒྱུ་ལྔ་ཚང་བའི་དགེ་སྦྱོང་ཚུལ་གྱི་འབྲས་བུ་ཡིན་པར་ཐལ། འབྲས་བུ་བཞི་པོ་གང་རུང་ཡིན་པའི་ཕྱིར། ཁྱབ་སྟེ། འབྲས་བུ་བཞི་རྣམ་གཞག་པ་ནི། །
རྒྱུ་ལྔ་དག་ནི་སྲིད་ཕྱིར་ཏེ། ། ཞེས་གསུངས་པའི་ཕྱིར། ཡང་ཁ་ཅིག་འདི་སྙམ་དུ་བཅུ་དྲུག་པའི་རྟོགས་པ་ཐོབ་རྗེས་ཀྱི་དགེ་སྦྱོང་ཚུལ་གྱི་འབྲས་བུ་ཡིན་ན། བཞི་པོ་གང་རུང་ཡིན་པས་ཁྱབ་པར་ཁོ་ཆོས་ཅན་ཞེ་ན། དེ་ཡང་མི་འཐད་དེ། བཅུ་དྲུག་པའི་རྟོགས་པ་རྗེས་སུ་འདོད་ཉོན་དང་པོ་ནས་ལྔ་པའི་བར་གང་རུང་སྤངས་པའི་རྣམ་གྲོལ་ལམ་དང༌། སོ་སོར་རྟགས་འགོག་རྣམས་དང༌། ཕྱིར་འོང་གི་འབྲས་བུ་ཐོབ་རྗེས་སུ་འདོད་ཉོན་བདུན་བརྒྱད་སྤངས་པའི་འགོག་ལམ་དང༌། རིམ་གྱིས་པའི་ཕྱིར་མི་འོང་གིས་བསམ་གཏན་དང་པོ་ནས་སྲིད་རྩེའི་ཉོན་མོངས་བརྒྱད་པའི་བར་གང་རུང་སྤངས་པ་འགོག་ལམ་དེ་དག་ཐམས་ཅད་བཅུ་དྲུག་པའི་རྟོགས་པ་ཐོབ་རྗེས་ཀྱི་དགེ་སྦྱོང་ཚུལ་གྱི་འབྲས་བུ་ནི་ཡིན་ལ། བཞི་པོ་གང་རུང་ཡིན་པའི་ཕྱིར།
ཅི་སྟེ། དེ་དག་རིམ་པ་བཞིན་དུ། རྒྱུན་ཞུགས་ཀྱི་འབྲས་བུ་དང༌། ཕྱིར་འོང་གི་དང༌། ཕྱིར་མི་འོང་གི་འབྲས་བུ་ཡིན་ནོ་ཞེས་ཟེར་ན། འོ་ན་བཅུ་དྲུག་པའི་རྟོགས་པ་ཐོབ་རྗེས་སུ་འདོད་ཉོན་དང་པོ་སྤངས་པའི་ཉན་ཐོས་ཀྱི་རྣམ་གྲོལ་ལམ་ཆོས་ཅན། མཐོང་སྤངས་ཀུན་སྦྱོར་གསུམ་སྤངས་པས་རབ་ཏུ་རྣམ་ཕྱེ་བའི་རྣམ་གྲོལ་ལམ་ཡིན་པར་ཐལ། རྒྱུད་ཀྱི་འབྲས་བུ་འདུས་བྱས་ཡིན་པའི་ཕྱིར། འདོད་ན། མ་ཡིན་པར་ཐལ།
བཅུ་དྲུག་པའི་རྗེས་སུ་རང་གི་ངོས་སྐལ་གྱི་སྤང་བྱ་སྒོམ་སྤངས་པའི་རྣམ་གྲོལ་ལམ་ཡིན་པའི་ཕྱིར། དེ་ཆགས་བྲལ་སྔོན་སོང་ལ་རྣམ་གྲོལ་ལམ་དེ་གཉིས་ཀྱི་གཞི་མཐུན་སྲིད་པ་ཙམ་ཡིན་ཀྱང༌། འབྲས་བུ་རིམ་གྱིས་ས་ལ་མི་སྲིད་པའི་ཕྱིར་ཏེ། ལམ་དེ་གཉིས་ཀྱི་བར་དུ་མཐོང་ལམ་གྱི་ཁྱད་པར་ལམ་དང༌། ངོས་སྐལ་གྱི་སྒོམ་སྤངས་སྤོང་བའི་སྦྱོར་བའི་ལམ་དང༌། བདག་མེད་ཀྱིས་ཆོད་པའི་ཕྱིར་རོ། ། ཡང་དོན་དེ། ཁྱོད་ཀྱི་དངོས་ཀྱི་ཉེར་ལེན་དུ་གྱུར་པའི་བར་ཆད་མེད་ལམ་ལ་གནས་བཞིན་པའི་ཉན་ཐོས་དེ། རྒྱུན་ཞུགས་ཞུགས་པ་ཡིན་པར་ཐལ། ཁྱོད་རྒྱུན་ཞུགས་ཀྱི་འབྲས་བུ་རྣམ་གྲོལ་གྱི་ལམ་ཡིན་པའི་ཕྱིར།
ཁྱབ་ཏེ་རྒྱུན་ཞུགས་ཀྱི་འབྲས་བུ་རྣམ་གྲོལ་ལམ་དེ་ཡིན་ན། མཐོང་སྤངས་ཀུན་སྦྱོར་གསུམ་ལས་དངོས་སུ་གྲོལ་ཙམ་གྱི་ལམ་དེ་ཡིན་དགོས་པའི་ཕྱིར། མཛོད་འགྲེལ་ལས། རྣམ་པར་གྲོལ་བའི་ལམ་ཏེ། དེས་སྤང་བར་བྱ་བའི་སྒྲིབ་པ་ལས་ངེས་པར་གྲོལ་བ། དང་པོ་ཉིད་དུ་སྐྱེ་བ་གང་ཡིན་པའོ་ཞེས་དང༌། དེའི་འགྲེལ་པར་དོན་གསལ་ལས། དང་པོ་ཉིད་དུ་ཞེས་བྱ་བའི་ཁྱད་པར་སྨོས་པ་ཡིན་ཏེ། སྐད་ཅིག་མ་གསུམ་པ་ལ་སོགས་པ་དེ་དང་རིགས་མཐུན་པའི་ལམ་ཡིན་ཏེ། ཁྱད་པར་གྱི་ལམ་ཡིན་པར་འདོད་དོ་ཞེས་གསུངས་པས།
ཡང་དེ་ཆོས་ཅན། ཁྱོད་ལ་གནས་བཞིན་པའི་ཉན་ཐོས་དེ་རྒྱུན་ཞུགས་ཞུགས་འབྲས་གནས་ཙམ་པོ་ཡིན་པར་ཐལ། རྒྱུན་ཞུགས་འབྲས་བུར་གྱུར་པའི་རྣམ་གྲོལ་ལམ་དེ་ཡིན་པའི་ཕྱིར། ཁྱབ་ཏེ། རང་རང་གི་དགེ་སྦྱོང་ཚུལ་གྱི་འབྲས་བུ་རྣམ་གྲོལ་གྱི་ལམ་དེ་ལ་ལྟོས་པའི་ཁྱད་པར་གྱི་ལམ་སྔོན་དུ་བྱས་པའི་ཉན་ཐོས་ཡིན་ན། འབྲས་གནས་ཁྱད་པར་ཅན་ཡིན་དགོས་པའི་ཕྱིར་ཏེ། ཇི་སྐད་དུ། འབྲས་ཐོབ་འབྲས་བུའི་ཁྱད་པར་གྱི་ཞེས་གསུངས་པའི་ཤུགས་ལ་དེ་ལྟར་དུ་ཐོབ་པའི་ཕྱིར། ཅི་སྟེ། དེ་སྐད་དུ་གསུངས་པ་དེ་ནི།
མཐོང་སྤངས་སྤངས་པའི་ཁྱད་པར་གྱི་ལམ་ལ་དགོངས་པ་ཡིན་ནོ་ཞེ་ན། དེ་ཡང་མ་ཡིན་ཏེ། གཞུང་དེ་ཆགས་བྲལ་སྔོན་དུ་སོང་ནས་བཅུ་དྲུག་པའི་རྟོགས་པ་ལ་གནས་ཙམ་དེ། འབྲས་གནས་ཁྱད་པར་ཅན་མ་ཡིན་པའི་ཤེས་བྱེད་སྟོན་པའི་གཞུང་གི་སྐབས་ཡིན་པའི་ཕྱིར་ཏེ། ཡང་དེའི་རྗེས་སུ་སྤངས་པའི་སོ་སོར་རྟགས་འགོག་དོན་ཆོས་ཅན། མཐོང་སྤངས་ཀུན་སྦྱོར་གསུམ་སྤངས་སོ་སོར་རྟགས་འགོག་ཡིན་པར་ཐལ། ཁྱོད་རྒྱུན་ཞུགས་ཀྱི་འབྲས་བུ་འདུས་མ་བྱས་ཡིན་པའི་ཕྱིར་ཏེ། འདོད་ན། མ་ཡིན་པར་ཐལ། ཁྱོད་རང་གི་ངོས་སྐལ་གྱི་སྤང་བྱ་སྒོམ་སྤངས་སྤངས་པའི་སོ་སོར་གཞན་ཡང་རྟགས་འགོག་གང་ཞིག
མཐོང་སྤངས་སྤངས་པའི་སོ་སོར་རྟགས་འགོག་དང་བསྲེས་པས་མ་ཡིན་པའི་ཕྱིར། རྟགས་གཉིས་པ་གྲུབ་ཏེ། རྟོགས་པ་བསྲེ་བའི་གནས་སྐབས་དེ་ལ་བཞིར་གྲངས་ངེས་པའི་ཕྱིར་ཏེ། འབྲས་བུ་བཞི་པོ་གང་རུང་དེ་ཐོབ་པའི་གནས་སྐབས་ཁོ་ནར་སྤངས་སྡོམ་ཐོངས་རེ་འབྱུང་བར་བཤད་པའི་ཕྱིར། གཞན་ཡང༌། བཅུ་དྲུག་པའི་རྗེས་སུ་འཇིག་རྟེན་པའི་ལམ་གྱིས་འདོད་ཉོན་དང་པོ་སྤངས་པའི་སོ་སོར་རྟགས་འགོག་ཆོས་ཅན། ཁྱོད་རྒྱུན་ཞུགས་ཀྱི་འབྲས་བུ་མ་ཡིན་པར་ཐལ། ཁྱོད་ལམ་ཟག་བཅས་ཀྱིས་ཐོབ་པའི་དགེ་སྦྱོང་ཚུལ་གྱི་འབྲས་ཡིན་པའི་ཕྱིར་དང༌། ཁྱོད་འདོད་པའི་ཉོན་མོངས་ཀྱི་ཉམས་པར་བྱེད་སྲིད་པའི་ཕྱིར། ཁོ་ན་རེ།
དེ་ཆོས་ཅན། ཁྱོད་རྒྱུན་ཞུགས་ཀྱི་འབྲས་བུ་ཡིན་ཏེ། རྒྱུན་ཞུགས་འབྲས་གནས་ཀྱི་དགེ་སྦྱོང་ཚུལ་གྱིས་འབྲས་བུ་ཡིན་པའི་ཕྱིར་ཞེ་ན། རྒྱུན་ཞུགས་འབྲས་གནས་ཀྱིས་འཇིག་རྟེན་པ་ལམ་གྱིས་འདོད་ཉོན་དང་པོ་ནས་ལྔ་པའི་བར་སྤངས་པའི་རྣམ་གྲོལ་ལམ་ཆོས་ཅན། དེར་ཐལ། དེའི་ཕྱིར། འདོད་ན། རྒྱུན་ཞུགས་ཀྱི་འབྲས་བུ་ལས་ཉམས་པ་སྲིད་པར་ཐལ་བ་དང༌། འཇིག་རྟེན་པའི་ལམ་གྱིས་དངོས་སུ་ཐོབ་པའི་རྒྱུན་ཞུགས་ཀྱི་འབྲས་བུ་སྲིད་པར་ཐལ་བ་དང༌། དེ་འདྲའི་དུས་ཀྱི་འདོད་ཉོན་དང་པོ་སྤོང་བ་ལ་བརྩོན་བཞིན་པའི་ཉན་ཐོས་དེ།
རྒྱུན་ཞུགས་ཞུགས་པར་ཐལ་ལོ། ། ཕྱིར་འོང་འབྲས་གནས་ཀྱི་རྒྱུད་ཀྱི་མཐོང་སྤངས་ཀུན་སྦྱོར་གསུམ་སྤངས་པའི་སོ་སོར་རྟགས་འགོག་ཆོས་ཅན། ཕྱིར་འོང་གི་འབྲས་བུར་ཐལ། དེའི་རྒྱུད་ཀྱི་དགེ་སྦྱོང་ཚུལ་གྱི་འབྲས་བུ་ཡིན་པའི་ཕྱིར། འདོད་ན། འདོད་ཉོན་དྲུག་པ་སྤོང་བར་བྱེད་པའི་བར་ཆད་མེད་ལམ་གྱི་སྟོབས་ཀྱིས་ཐོབ་པའི་བྲལ་འབྲས་སུ་ཐལ། ཕྱིར་འོང་གི་འབྲས་བུ་འདུས་མ་བྱས་ཡིན་པའི་ཕྱིར། འདོད་མི་ནུས་ཏེ། ཁྱོད་བྲལ་རྒྱུར་གྱུར་པའི་བར་ཆད་མེད་ལམ་ཡིན་ན། མཐོང་ལམ་བར་ཆད་མེད་ལམ་ཡིན་དགོས་པའི་ཕྱིར།
ཡང་རྒྱུན་ཞུགས་འབྲས་གནས་ཀྱི་རྒྱུད་ཀྱི་སྡུག་ཀུན་མཐོང་སྤངས་ཙམ་སོ་སོར་རྟགས་འགོག་ཆོས་ཅན། རྒྱུན་ཞུགས་ཀྱི་འབྲས་བུར་ཐལ། དེའི་རྒྱུད་ཀྱི་དགེ་སྦྱོང་ཚུལ་གྱི་འབྲས་བུ་ཡིན་པའི་ཕྱིར། འདོད་མི་ནུས་ཏེ། ལམ་རྗེས་ཟོད་ཀྱིས་སྟོན། ཐོབ་པའི་དགེ་སྦྱོང་ཚུལ་གྱི་འབྲས་བུ་ཡིན་པའི་ཕྱིར། གཞན་ཡང༌། འཇིག་རྟེན་པའི་ལམ་གྱིས་འདོད་ཉོན་དྲུག་པ་སྤངས་པའི་འབྲས་བུ་རིམ་གྱིས་པའི་རྒྱུད་ཀྱི་མཐོང་སྤངས་ཀུན་སྦྱོར་གསུམ་སྤངས་པའི་སོ་སོར་རྟགས་འགོག་ཀྱང་ཡིན། འདོད་ཉོན་དྲུག་པ་སྤངས་པའི་སོ་སོར་རྟགས་འགོག་མ་ཡིན་པ་ཡང་གཞི་མཐུན་པ་དེ་ཆོས་ཅན། ཕྱིར་འོང་གི་འབྲས་བུར་ཐལ།
དེའི་རྒྱུད་ཀྱི་དགེ་སྦྱོང་ཚུལ་གྱི་འབྲས་བུ་ཡིན་པའི་ཕྱིར། འདོད་མི་ནུས་ཏེ། འདོད་ཉོན་དྲུག་པ་ཙམ་སྤངས་པས་རབ་ཏུ་ཕྱེ་བའི་དགེ་སྦྱོང་ཚུལ་གྱིས་འབྲས་བུ་མ་ཡིན་པའི་ཕྱིར། ཆོས་ཅན་མ་གྲུབ་བོ་ཞེ་ན། གྲུབ་པར་ཐལ། དེའི་རྒྱུད་ཀྱི་མཐོང་སྤངས་པའི་སོ་སོར་རྟགས་འགོག་ལས་ཉམས་པ་མི་སྲིད་དེ། ས་འཕོས་པ་ཙམ་གྱི་མི་གཏོང་དེའི་རྒྱུད་ཀྱི་འཇིག་རྟེན་པའི་ལམ་གྱིས་ཐོབ་པའི་འདོད་ཉོན་དྲུག་པ་སྤངས་པའི་སོ་སོར་རྟགས་འགོག་དེ། འདོད་པའི་ཉོན་མོངས་པ་སྲིད་ཅིང༌། ས་འཕོས་པ་ཙམ་གྱིས་གཏོང་བར་ངེས་པའི་ཕྱིར། རྟགས་གཉིས་པ་གྲུབ་པར་ཐལ།
སྔ་མའི་རྟགས་འགོག་གི་ཐོབ་པ་ཟག་མེད་ཡིན་ལ། ཕྱི་མའི་རྟགས་འགོག་གི་ཐོབ་པ་ཟག་བཅས་ཡིན་པའི་ཕྱིར། ཡང་འཇིག་རྟེན་པའི་ལམ་ཁོ་ནས། འདོད་ཉོན་དགུ་པ་སྤངས་པའི་རྟགས་འགོག་དང༌། མཐོང་སྤངས་ཀུན་སྦྱོར་གསུམ་དང་གཉིས་ཀ་སྤངས་བའི་རྟགས་འགོག་རྒྱུད་ལ་ལྡན་པའི་ཕྱིར་མི་འོང་གི་རྒྱུད་ཀྱི་ཀུན་སྦྱོར་གསུམ་སྤངས་པའི་སོ་སོར་རྟགས་འགོག་དེ་ཆོས་ཅན། ཕྱིར་མི་འོང་གི་འབྲས་བུར་ཐལ། དེའི་རྒྱུད་ཀྱི་དགེ་སྦྱོང་ཚུལ་གྱིས་འབྲས་བུ་ཡིན་པའི་ཕྱིར། འདོད་ན། དེ་ཆོས་ཅན། འདོད་ཉོན་དགུ་པ་ཙམ་སྤངས་པས་རབ་ཏུ་ཕྱེ་བའི་སོ་སོར་རྟགས་འགོག་ཡིན་པར་ཐལ།
ཁྱོད་ཕྱིར་མི་འོང་གི་འབྲས་བུ་འདུས་མ་བྱས་ཡིན་པའི་ཕྱིར། འདོད་ན། དེ་ཆོས་ཅན། ཁྱོད་འཇིག་རྟེན་པའི་ལམ་གྱིས་ཐོབ་པའི་རྟགས་འགོག་ཡིན་པར་ཐལ། འདོད་པ་གང་ཞིག དེ་ཡིན་ན། ཁྱོད་དེ་ཡིན་དགོས་པའི་ཕྱིར་རོ། ། དེ་ལ་ཁོ་ན་རེ། དེ་འདྲའི་ཕྱིར་མི་འོང་གི་རྒྱུད་ལ་ཕྱིར་མི་འོང་གི་འབྲས་བུ་མེད་པར་ཐལ། དེ་འདྲའི་འབྲས་བུ་འདུས་བྱས་ཡང་མེད།
འདུས་མ་བྱས་ཀྱང་མེད་པའི་ཕྱིར། དང་པོ་མེད་དེ། འདོད་ཉོན་དགུ་པ་སྤངས་པའི་རྣམ་གྲོལ་ལམ་མེད་པའི་ཕྱིར། གཉིས་པ་མེད་དེ། དེ་འདྲའི་དུས་ཀྱི་འདོད་ཉོན་དགུ་པ་སྤངས་པའི་སོ་སོར་རྟགས་འགོག་དེ་ནི་ལམ་ཟག་བཅས་ཁོ་ནས་ཐོབ་པའི་རྟགས་འགོག་ཡིན་པས། དགེ་སྦྱོང་ཚུལ་གྱི་འབྲས་བུར་མི་རུང༌། དེ་འདྲའི་དུས་ཀྱི་མཐོང་སྤངས་སྤངས་པའི་སོ་སོར་རྟགས་འགོག་དེ་ནི། ཕྱིར་མི་འོང་གི་འབྲས་བུ་མ་ཡིན་པའི་ཕྱིར། ཞེ་ན་སྐྱོན་མེད་དེ། དེ་འདྲའི་དུས་ཀྱི་སྤངས་པ་གཉིས་ཀ་སྡོམ་པའི་ཐོབ་པ་ཟག་མེད་གཅིག་རྙེད་པ་དེ།
ཕྱིར་མི་འོང་གི་འབྲས་བུར་གཞག་དགོས་པའི་ཕྱིར། ཇི་སྐད་དུ། དོན་གསལ་ལས། སྤངས་པ་གཉིས་པོ་དེའི་ཐོབ་པ། ལན་གཅིག་ཕྱིར་འོང་གི་འབྲས་བུར་བསྡུས་པའམ། ཕྱིར་མི་འོང་གི་འབྲས་བུར་བསྡུས་པ་ཅིག་རྙེད་དོ། ། དེ་ལྟ་བས་ན། མཐོང་བའི་ལམ་གྱི་འབྲས་བུ་སྤངས་པ་དང་ལྡན་པའི་ལན་གཅིག་ཕྱིར་འོང་གི་འབྲས་བུའམ། ཕྱིར་མི་འོང་གི་འབྲས་བུ་འདུས་མི་བྱས་ནི། དགེ་སྦྱོང་ཚུལ་གྱི་འབྲས་བུ་ཡིན་ནོ། །
ཞེས་གསུངས་པས་སོ། ། དེ་ལ་འགའ་ཞིག་འདི་སྙམ་དུ། རྒྱུད་རིགས་ནས་རིགས་སྐྱེའི་རྒྱུད་ཀྱི་འདོད་ཉོན་གསུམ་པ་སྤངས་པའི་རྣམ་གྲོལ་ལམ་དང༌། སོ་སོར་རྟགས་འགོག་དེ་རིགས་ནས་རིགས་སྐྱེའི་རྒྱུད་ཀྱི་འབྲས་བུ་བཞག་དགོས་ཏེ། དེ་རྒྱུད་ཀྱི་འབྲས་བུ་ལོག་བཞག་དུ་མེད་ན། རིགས་ནས་རིགས་སྐྱེའི་རྒྱུད་དེ། འབྲས་གནས་ལོག་པར་འཇོག་པར་བྱེད་པའི་བྱེད་ཆོས་གཅིག་མི་རྙེད་པའི་ཕྱིར་ཞེ་ན། སྐྱོན་མེད་དེ། རིགས་ནས་རིགས་སྐྱེས་དང༌། སྲིད་པ་ལན་བདུན་པ་དང༌།
ཚེ་གཅིག་བར་ཆད་གཅིག་པ་དང༌། འོག་མིན་འགྲོ་དང༌། བར་དོར་འདའ་བ་དང༌། སྐྱེ་འདའ་བ་སོགས་ལ་སྤངས་རྟོགས་སྐྱེ་བ་ལེན་ཚུལ་གྱི་ཁྱད་ཙམ་ལས་དེ་དང་དེར་བཞག་པ་ཡིན་གྱི། འབྲས་བུའི་ཁྱད་པར་ལོག་པ་མ་བཤད་པའི་ཕྱིར་དང༌། འབྲས་བུ་རིམ་གྱིས་པའི་འདོད་ཉོན་གསུམ་པ་སྤངས་པའི་རྣམ་གྲོལ་ལམ་དང༌། བདུན་པ་སྤངས་པའི་རྣམ་གྲོལ་ལམ་དང༌། བསམ་གཏན་དང་པོའི་ཉོན་མོངས་དང་པོ་སྤངས་པའི་རྣམ་གྲོལ་ལམ་སོགས་གང་རུང་ཡིན་ན། འབྲས་བུ་བཞི་པོ་གང་རུང་ཡིན་པར་འགལ་དགོས་པའི་ཕྱིར་ཏེ། གཞན་དུ་ན།
རྒྱུད་ཀྱི་འབྲས་བུ་འཇིག་རྟེན་པའི་ལམ་གྱིས་དངོས་སུ་ཐོབ་པ་གཅིག་སྲིད་པར་ཐལ་བ་དང༌། ཕྱིར་མི་འོང་གི་འབྲས་བུ་ཁམས་གོང་གི་རྟེན་ལ་གསར་དུ་ཐོབ་པ་གཅིག་སྲིད་པར་ཐལ་བ་དང༌། ཕྱིར་མི་འོང་གི་འབྲས་བུ་གཟུགས་མེད་དངོས་གཞིའི་སེམས་དེ་ལ་རྟེན་པ་ཅིག་སྲིད་པར་ཐལ། རྒྱུན་ཞུགས་ཀྱི་འབྲས་བུ་ཐོབ་ཕྱིར་དུ་བརྩོན་བཞིན་པའི་ཕྱིར་འོང་ཞུགས་པ་སྲིད་པར་ཐལ་བ་དང༌། ཕྱིར་འོང་གི་འབྲས་བུ་ཐོབ་ཕྱིར་དུ་བརྩོན་བཞིན་པའི་ཕྱིར་མི་འོང་ཞུགས་པ་སྲིད་པར་ཐལ་བ་དང༌། ཕྱིར་མི་འོང་གི་འབྲས་བུ་ཐོབ་ཕྱིར་དུ་བརྩོན་བཞིན་པའི་དགྲ་བཅོམ་ཞུགས་པ་སྲིད་པར་ཐལ་བའི་སྐྱོན་ཡོད་པའི་ཕྱིར། དེ་དག་ལ་རིམ་པ་བཞིན་དུ་འདོད་པར་མི་ནུས་ཏེ། འབྲས་བུ་ཐོག་མཐའ་མ་གཉིས་དགུས་ཐོབ་ཅེས་འབྲས་བུ་ཐོག་མཐའ་གཉིས་ཟག་མེད་ཀྱི་དབང་པོ་ཁོ་ནས་ཐོབ་དགོས་པར་བཤད་པའི་ཕྱིར་དང༌། འདོད་པར་གསུམ་ཐོབ་ཅེས་པའི་འགྲེལ་པར་ཁམས་གོང་མའི་རྟེན་ལ་ཕྱིར་མི་འོང་གི་འབྲས་བུ་གསར་ཐོབ་མེད་པར་བཤད་པའི་ཕྱིར་དང༌། སློབ་པ་དྲུག་ལ་གང་གི་ཕྱིར་ཞེས་པའི་འགྲེལ་པར་ཕྱིར་མི་འོང་གི་འབྲས་བུ་གཟུགས་མེད་ལ་རྟེན་པ་མེད་པར་བཤད་པའི་ཕྱིར་དང༌།
འབྲས་བུ་ཐོབ་འབྲས་བུའི་ཁྱད་པར་གྱི་ཞེས་པའི་གཞུང་གི་ཕུགས་བསྟན་ལ། འབྲས་གནས་ཕྱི་མའི་ཞུགས་པ་ཡིན་ན། འཐུས་སྔ་མ་ཐོབ་ཕྱིར་དུ་མི་བརྩོན་དགོས་པར་བཤད་པའི་ཕྱིར། གཞན་ཡང༌། རིམ་གྱིས་པའི་ཕྱིར་འོང་གི་འབྲས་གནས་ཀྱི་རྒྱུད་ཀྱི་འདོད་ཉོན་བདུན་བརྒྱད་སྤངས་པའི་འགོག་ལམ་གཉིས་ཆོས་ཅན། ཞུགས་པས་བསྡུས་པའི་ལམ་བཏང་བར་ཐལ། རྒྱུ་ལྔ་ཚང་བའི་དགེ་སློང་ཚུལ་གྱི་འབྲས་བུ་ཡིན་པའི་ཕྱིར། ཁྱབ་ཏེ། འབྲས་སྔོན་ལམ་བཏང་བ་དང༌། ཞེས་ཞུགས་ལམ་བཏང་བ་དེ།
རྒྱུ་ལྔའི་ཡ་གྱལ་དུ་འགྲང་པའི་ཕྱིར། རྩ་བར་འདོད་ན། ཁྱོད་རྒྱུད་ལྡན་གྱི་གང་ཟག་དེ་ཕྱིར་མི་འོང་ཞུགས་པ་མིན་པར་ཐལ་ལོ། ། ཅིས་སྟེ། ལུང་དེའི་དོན། རྒྱུན་ཞུགས་ཀྱི་འབྲས་བུ་ཡིན་ན། དེའི་ཞུགས་ལམ་བཏང་དགོས་པའི་དོན་ཡིན་གྱི། རྒྱུ་ལྔ་ཐར་བའི་འབྲས་བུ་ཡིན་ན། སྤྱིར་ཞུགས་ལམ་བཏང་དགོས་པ་མིན་ཞེ་ན། འོ་ན་རྒྱུན་ཞུགས་འབྲས་གནས་ཀྱིས།
འདོད་ཉོན་དང་པོ་ལྟ་བུ་གཅིག་སྤངས་པའི་རྣམ་གྲོལ་ལམ་ཐོབ་པའི་ཚེ་ན། རྒྱུ་ལྔ་མ་ཚང་བར་ཐལ། དེའི་ཞུགས་ལམ་བཏང་བའི་ཁྱད་པར་དེ་མ་ཚང་བའི་ཕྱིར་ཏེ། དེས་དེ་འདྲའི་རྣམ་གྲོལ་ལམ་ཐོབ་པ་དང༌། རྒྱུན་ཞུགས་པའི་ལམ་བཏང་པ་གཉིས་དུས་གཅིག་ཏུ་མ་ཐོབ་པའི་ཕྱིར། རྩ་བར་འདོད་ན། དེ་འདྲའི་རྣམ་གྲོལ་ལམ་རྒྱུ་ལྔ་ཚང་བའི་རྒྱུན་ཞུགས་ཀྱི་འབྲས་བུ་ཡིན་པའི་ཕྱིར་འགལ་ལོ། ། དེར་མ་ཟད། འདོད་ཉོན་དེར་སྤོང་བ་ལ་བརྩོན་བཞིན་པའི་རྒྱུན་ཞུགས་ཀྱི་རྒྱུད་ཀྱི་མཐོང་སྤངས་པའི་སོ་སོར་བརྒྱ་འགོག་དོན་དེ། རྒྱུན་ཞུགས་ཀྱི་ཞུགས་ལམ་བཏང་བར་ཐལ།
རྒྱུན་ཞུགས་ཀྱི་འབྲས་བུ་ཡིན་པའི་ཕྱིར། རྟགས་པ་ཁས་བླངས། འདོད་ན། ཁས་བླང་ཤིང༌། རང་རྒྱུད་ལྡན་གྱི་གང་ཟག་དེ་རྒྱུན་ཞུགས་པ་མིན་པར་ཐལ། འདོད་པའི་ཕྱིར། འདོད་ན། དེ་འདྲའི་གང་ཟག་དེ། རྒྱུན་ཞུགས་ཀྱི་འབྲས་བུ་ཐོབ་ཕྱིར་དུ་བརྩོན་བཞིན་པ་ཡིན་པའི་ཕྱིར་འགལ་ལོ། ། དེ་ལ་ཁྱབ་པ་མེད་ན།
རྒྱུན་ཞུགས་པ་ཡིན་པ་གཅིག་མི་སྲིད་པར་ཐལ། རྒྱུན་ཞུགས་ཀྱི་འབྲས་བུ་གཅིག་ཐོབ་ཕྱིར་དུ་བརྩོན་པས། དེའི་གོ་མི་ཆོད་པ་གང་ཞིག རྒྱུན་ཞུགས་ཀྱི་འབྲས་བུ་ཐམས་ཅད་ཐོབ་ཕྱིར་དུ་བརྩོན་པ་མི་སྲིད་པའི་ཕྱིར། གཞན་ཡང༌། འབྲས་བུ་རིམ་པའི་ཕྱིར་འོང་འབྲས་གནས་ཀྱི་རྒྱུད་ཀྱི་འདོད་ཉོན་བདུན་བརྒྱད་སྤངས་པའི་སོ་སོར་བརྒྱ་འགོག་དེ་ཆོས་ཅན། ཁྱོད་དང་འདོད་ཉོན་དྲུག་པ་སྤངས་པའི་སོ་སོར་རྟགས་འགོག་གཉིས་བསྲེས་པའི་ཐོབ་པ་ཟག་མེད་གཅིག་རྙེད་པར་ཐལ། ཁྱོད་ཕྱིར་འོང་གི་འབྲས་བུ་འདུས་བྱས་དེ་ཡིན་པའི་ཕྱིར། ཁྱབ་ཏེ། གཞན་ཐོབ་པ་དང་ཟད་སྡོམས་དང༌། །
ཞེས། སྔར་སྤང་བྱ་འཇིག་རྟེན་སྤངས་པ་ཐམས་ཅད་ཀྱི་ཐོས་པ་ཟག་མེད་གཅིག་རྙེད་པ་དེ། རྒྱུ་ལྔའི་ཡ་གྱལ་དུ་འགྲངས་པའི་རྟོགས། རྩ་བར་འདོད་མི་ནུས་ཏེ། འདོད་ཉོན་དགུ་པ་མ་སྤངས་བར་དུ། སྤངས་པ་དེ་གཉིས་བསྲེས་ཐོབ་པ་ཟག་མེད་གཅིག་རྙེད་པར་མི་ནུས་པའི་ཕྱིར་ཏེ། རྒྱུ་ལྔ་ཚང་བའི་གཞན་སྐབས་ནས་དེ་ལ་བཞིར་ངེས་པའི་ཕྱིར། གཞན་ཡང༌། གཟུགས་མེད་དངོས་གཞིའི་སེམས་ལ་རྟེན་ནས་བསམ་གཏན་བཞི་པའི་ཉོན་མོངས་དགུ་པ་སྤངས་པའི་རྣམ་གྲོལ་ལམ་ཆོས་ཅན། ཁྱོད་ཕྱིར་མི་འོང་གི་འབྲས་བུ་མིན་པར་ཐལ།
གཟུགས་མེད་དངོས་གཞིའི་སེམས་ལ་རྟེན་པའི་རྣམ་གྲོལ་ལམ་ཡིན་པའི་ཕྱིར། ཡང་དེ་འདྲའི་རྟགས་འགོག་ཆོས་ཅན། ཁྱོད་ཀྱང་དེ་མིན་པར་ཐལ། ཁྱོད་ཀྱི་ཐོབ་པ་གཟུགས་མེད་དངོས་གཞིའི་སེམས་ཀྱིས་བསྡུས་པའི་ཕྱིར། ཁྱབ་སྟེ། འཕེལ་བ་འབྲས་བུ་ཁྱད་པར་ཅན་ཞེས་པའི་འགྲེལ་པར། ཕྱིར་མི་འོང་གི་འབྲས་བུ་གཟུགས་མེད་པས་བསྡུས་པ་ནི་མེད་དོ། ། ཞེས་དང༌། དེའི་འགྲེལ་འཆད་དོན་གསལ་ལས། མདོ་སྡེ་ཞེས་བྱ་བ་ནི།
མེད་ལས་མཐའ་ཆ་དང་མཐུན་པ་ལྔ་སྤངས་པའི་ཕྱིར་མི་འོང་བ་ཡིན་ནོ་ཞེས་འབྱུང་བའི་ཕྱིར་དང༌། དེ་ན་ཡང་མཐོང་བའི་ལམ་མེད་པའི་ཕྱིར་ཏེ། དེ་མེད་པ་ནི་འདོད་པའི་ཁམས་ལ་མི་དམིགས་པའི་ཕྱིར་རོ། ། ཞེས་གསུངས་པས་སོ། ། གཞན་ཡང༌། དེ་འདྲའི་དུས་ཀྱི་རྣམ་གྲོལ་ལམ་དོན་དེ། ཁྱོད་འདོད་ཉོན་དགུ་པ་སྤངས་རྣམ་གྲོལ་ལམ་ཡིན་པར་ཐལ། ཕྱིར་མི་འོང་གི་འབྲས་བུ་འདུས་བྱས་ཡིན་པའི་ཕྱིར། རྟགས་པས། འདོད་མི་ནུས་ཏེ།
འདོད་ཉོན་དགུ་པ་སྤངས་པའི་རྣམ་གྲོལ་ལམ་ཡིན་ན། བསམ་གཏན་དང་པོའི་ཉེར་བསྡོགས་ཀྱི་ངོ་བོར་སྐྱེ་དགོས། ཁྱོད་གཟུགས་མེད་དངོས་གཞིའི་སེམས་ཀྱི་ངོ་བོར་སྐྱེས་པའི་ཕྱིར། ཁྱབ་ཏེ། འཕགས་པས་དེ་དག་ས་བོར་བས་གཏོང་ངོ་ཞེས་གསུངས་པའི་ཕྱིར། ད་ནི་འདི་དཔྱད་པར་བྱ་ཏེ། ཕལ་ཆེ་བ་གཅིག་ན་རེ། ཕྱིར་འོང་འབྲས་གནས་ཀྱི་རྒྱུད་ཀྱི་རྣམ་གྲོལ་ལམ་ཡིན་ན། མཐོང་སྤངས་པའི་རྣམ་གྲོལ་ལམ་ཡིན་པས་ཁྱབ་པ་དང༌། ཕྱིར་མི་འོང་འབྲས་གནས་ཀྱི་རྒྱུད་ཀྱི་རྣམ་གྲོལ་ལམ་ཡིན་ན།
འདོད་ཉོན་དྲུག་པ་སྤངས་པའི་རྣམ་གྲོལ་ལམ་ཡིན་པས་ཁྱབ་པ་དང༌། དགྲ་བཅོམ་པའི་རྒྱུད་ཀྱི་རྣམ་གྲོལ་ལམ་ཡིན་ན། མཐོང་སྤངས་དང༌། འདོད་ཉོན་དྲུག་པ་གཉིས་ཀ་སྤངས་པའི་རྣམ་གྲོལ་ལམ་ཡིན་པས་ཁྱབ་པ་དང༌། ཡང་དེ་དག་གི་རྒྱུད་ཀྱི་སོ་སོར་རྟགས་འགོག་ཡིན་ན། རིམ་པ་བཞིན་དུ་སྤང་བྱ་དེར་དེ་སྤངས་པའི་སོ་སོར་རྟགས་འགོག་ཡིན་པས་ཁྱབ་པ་ཡིན་ནོ་ཞེས་ཟེར་རོ། ། འདི་དག་དགག་པ་ལ་གཉིས་ཏེ། སུན་འབྱིན་དངོས་དང༌། རང་ལ་ཉེས་པ་མེད་པ་བསྟན་པའོ། ། འོ་ན།
འབྲས་རིམ་གནས་ཀྱིས་ཕྱིར་འོང་འབྲས་གནས་ཀྱི་རྒྱུད་དམ། མཐོང་སྤངས་ཀུན་སྦྱོར་གསུམ་སྤངས་པའི་རྣམ་གྲོལ་ལམ་ལྡན་པར་ཐལ། དམ་བཅའ་ལྔ་མིན་པའི་ཕྱིར། འདོད་ན། མི་ལྡན་པར་ཐལ། བཅུ་དྲུག་པའི་རྟོགས་པ་ཐོབ་རྗེས་སུ་ཕྱིར་འོང་གི་འབྲས་བུ་སྔོན་དུ་བྱས་པའི་ཚེ། མཐོང་སྤངས་པའི་རྣམ་གྲོལ་ལམ་གྱི་ལམ། དེ་སྤངས་པའི་སོ་སོར་རྟགས་འགོག་གི་ཐོབ་པ་ཟག་མེད་གཉིས་ཀ་གཏོང་བའི་ཕྱིར། དེར་ཐལ། ཇི་སྐད་དུ།
འཕགས་པ་འབྲས་བུ་ཐོབ་སྦྱངས་ཉམས་པ་ལས། ཞེས་དགེ་སློང་ཚུལ་གྱི་འཐུས་པ་པོ་གང་རུང་ཐོབ་པའི་ཚེ། སྔར་ཡོད་ཀྱི་ལམ་ཟག་མེད་གཏོང་བར་བཤད་པའི་ཕྱིར། གཞན་ཡང༌། རིམ་པའི་ཕྱིར་འོང་འབྲས་གནས་ཀྱི་རྒྱུད་ཀྱི་ལམ་ཟག་བཅས་ཀྱིས་འདོད་ཉོན་དྲུག་པ་སྤངས་པའི་རྣམ་གྲོལ་ལམ་ཆོས་ཅན། ཁྱོད་མཐོང་སྤངས་པའི་རྣམ་གྲོལ་ལམ་མིན་པར་ཐལ། ཁྱོད་ཟག་མེད་བར་ཆད་མེད་ལམ་གྱི་ཐོབ་འབྲས་མིན་པའི་ཕྱིར་དང༌། ཁྱོད་འཇིག་རྟེན་པའི་ལམ་ཡིན་པའི་ཕྱིར་དང༌། ཁྱོད་དང་མཐོང་སྤངས་པའི་རྣམ་གྲོལ་ལམ་གཉིས་ཀྱི་བར་དུ་སྦྱོར་བའི་མུ་དང་བར་དེ་དང༌། ཁྱད་པར་གྱི་ལམ་དུ་མས་ཆོད་པའི་ཕྱིར།
ཡང་དམ་བཅའ་གཉིས་པ་ལ། ལམ་ཟག་བཅས་ཀྱིས་འདོད་ཉོན་དྲུག་པ་སྤངས་རྗེས་སུ་ཕྱིར་མི་འོང་གི་འབྲས་བུ་མངོན་དུ་བྱས་པའི་ཕྱིར་མི་འོང་འབྲས་གནས་ཀྱི་རྒྱུད་ཀྱི་བསམ་གཏན་བཞི་པའི་དངོས་གཞི་སྙོམས་འཇུག་ཟག་མེད་མ་རྟེན་པའི་རྣམ་གྲོལ་ལམ་ཆོས་ཅན། དེར་ཐལ། ཕྱིར་མི་འོང་བའི་རྒྱུད་ཀྱི་རྣམ་གྲོལ་ལམ་ཡིན་པའི་ཕྱིར། འདོད་མི་ནུས་སྟེ། ཁྱོད་ཉིད་དེ་བཏང་བའི་ཕྱིར། དེར་ཐལ། དེའི་དུས་ཀྱི་འདོད་ཉོན་དྲུག་པ་སྤངས་པའི་རྣམ་གྲོལ་ལམ་དེ་བསམ་གཏན་དང་པོ་ནི་སས་བསྡུས་གང་ཞིག་ཁྱོད་བསམ་གཏན་བཞི་པའི་དངོས་གཞིའི་སྙོམས་འཇུག་གི་ངོ་བོར་སྐྱེས་པའི་ཕྱིར། ཁྱབ་ཏེ། བསམ་གཏན་གཏོང་བ་འགོག་བ་ནི། །
ས་འཕོས་ཉམས་པ་དག་གིས་གཏོང༌། ། ཞེས་གསུངས་པའི་ཕྱིར། དམ་བཅའ་གསུམ་པ་ལ། ཆ་ལ་སྔོན་དུ་སོང་བའི་ཕྱིར་མི་འོང་འབྲས་གནས་ཀྱི་རྟོགས་པ་དུ་སོང་བའི་ཉན་ཐོས་དགྲ་བཅོམ་པའི་རྒྱུད་ཀྱི་བསམ་གཏན་པའི་དངོས་གཞིའི་སྙོམས་འཇུག་གི་ངོ་བོར་སྐྱེས་པའི་རྣམ་གྲོལ་ལམ་དང༌། སོ་སོར་རྟགས་འགོག་ཆོས་ཅན། རིམ་པ་བཞིན་དུ། མཐོང་སྤངས་དང་འདོད་ཉོན་དྲུག་པ་གཉིས་ཀ་སྤངས་པའི། རྣམ་གྲོལ་ལམ་ཡིན་པར་ཐལ། སོ་སོར་རྟགས་འགོག་དང༌། དགྲ་བཅོམ་པའི་རྒྱུད་ཀྱི་རྣམ་གྲོལ་ལམ་དང་སོ་སོར་རྟགས་འགོག་ཡིན་པའི་ཕྱིར།
འདོད་མི་ནུས་ཏེ། ཁྱོད་ཀྱིས་དེ་གཉིས་བཏང་བའི་ཕྱིར། རྣམ་གྲོལ་ལམ་གཏོང་ཚུལ་ནི་སྔ་མ་དང་འདྲ་ལ། ཁྱོད་ཀྱིས་འདོད་ཉོན་དགུ་པ་སྤངས་པའི་སོ་སོར་རྟགས་འགོག་བཏང་བར་ཐལ། ཁྱོད་ཀྱིས་རྟགས་འགོག་དེའི་ཐོབ་པ་བཏང་བའི་ཕྱིར། དེར་ཐལ། ཁྱོད་རྒྱུད་ལྡན་གྱི་གང་ཟག་དེའི་རྒྱུད་ཀྱི་དེ་སྤངས་པའི་རྟགས་འགོག་གི་ཐོབ་པ་ཡིན་ན། བསམ་གཏན་དང་པོའི་སས་བསྡུས་ཀྱི་ཟག་བཅས་ཡིན་པས་ཁྱབ་པའི་ཕྱིར། ཁྱོད་བསམ་གཏན་བཞིའི་སྙོམས་འཇུག་ཟག་མེད་ཀྱིས་ཐོབ་པའི་སོ་སོར་རྟགས་འགོག་ཡིན་པའི་ཕྱིར། ཁྱབ་ཏེ།
ཐོབ་པ་ཟག་བཅས་ས་འཕོས་པས་གཏོང་བའི་ཕྱིར། རྟགས་སྔ་མ་གྲུབ་ཏེ། དེར་གཏོང་རྣམས་ཀྱི་རང་ཁམས་སུ། ། མ་གཏོང་རྣམས་ཀྱི་རྣམ་པ་བཞི། ། ཞེས་གསུངས་པའི་ཕྱིར། ཡང་དགྲ་བཅོམ་པའི་རྒྱུད་ཀྱི་རྣམ་གྲོལ་ལམ་ཡིན་ན། སྲིད་ཉོན་དགུ་པ་སྤངས་པའི་རྣམ་གྲོལ་ལམ་ཡིན་པས་ཁྱབ་པའང་འདིས་ཁས་ལེན་གྱིས། བསམ་གཏན་དང་པོའི་ཉེར་བསྡོགས་ཀྱིས་སྲིད་ཉོན་དགུ་པ་སྤངས་པའི་དགྲ་བཅོམ་དབང་རྟུལ་བསམ་གཏན་བཞི་པའི་དངོས་གཞི་ཟག་མེད་ལ་རྟེན་ནས། དབང་རྣོན་དུ་དབང་པོ་འཕོས་པའི་རྣམ་གྲོལ་ལམ་དགུ་པ་དོན་དེ། དེར་ཐལ།
དེའི་ཕྱིར། འདོད་མི་ནུས་ཏེ། ཇི་སྐད་དུ། འཕགས་པ། འབྲས་བུ་ཐོབ་སྦྱངས་ཉམས་པ་ལས། གཏོང་ངོ་ཞེས་གསུངས་པའི་ཕྱིར། གཞན་ཡང༌། དགྲ་བཅོམ་པའི་རྒྱུད་ལ། མཐོང་སྤངས་པའི་ཡོངས་ཤེས་ལྡན་པར་ཐལ། དགྲ་བཅོམ་པའི་རྒྱུད་ཀྱི་འགོག་བདེན་ཡིན་ཐམས་ཅད་མཐོང་སྤངས་འགོག་བདེན་ཡིན་པའི་ཕྱིར།
འདོད་མི་ནུས་ཏེ། ཡོངས་ཤེས་ཀྱིས་ལྡན་ཚུལ་འཆད་པའི་སྐབས་སུ་དགྲ་བཅོམ་པ་ཡོངས་ཤེས་དགུའི་ནང་ནས་གཅིག་ཁོ་ན་དང་ལྡན་པར་བཤད་པ་དང་འགལ། གཞན་ཡང་ཕྱིར་མི་འོང་འབྲས་གནས་དེ་མཐོང་སྤངས་པའི་ཡོངས་ཤེས་དྲུག་དང་ལྡན་པར་ཐལ། དེའི་རྒྱུད་ཀྱི་འགོག་བདེན་ཡིན་ན། མཐོང་སྤངས་པའི་འགོག་བདེན་ཡིན་པས་ཁྱབ་པའི་ཕྱིར། འདོད་མི་ནུས་ཏེ། ཡོངས་ཤེས་ཀྱི་གཏོང་ཚུལ་འཆད་པའི་སྐབས་སུ། འབྲས་བུ་རིམ་གྱིས་པའི་ཕྱིར་མི་འོང་འབྲས་གནས་སྔོན་དུ་བྱས་པའི་ཚེ། མཐོང་སྤངས་པའི་ཡོངས་ཤེས་དྲུག་པོ་དེ་བཏང་ནས་མཐའ་མའི་ཆ་མཐུན་ལྔ་སྤངས་པའི་ཡོངས་ཤེས་གཅིག་པོ་དེ་ཐོབ་པར་བཤད་པའི་ཕྱིར། ཡང་ཕྱིར་འོང་འབྲས་གནས་ཀྱི་རྒྱུད་ཀྱི་འདོད་ཉོན་དྲུག་པ་སྤངས་པའི་སོ་སོར་རྟགས་འགོག་དེ་ཡང་མཐོང་སྤངས་པའི་སོ་སོར་རྟགས་འགོག་དུ་མི་འཐད་དེ།
མཐོང་སྤངས་མི་ནུས་པར་སྤངས་པའི་སོ་སོར་རྟགས་འགོག་ཡིན་ན། ཡོངས་ཤེས་ཡིན་དགོས་པ་ལས། དེ་ཡོངས་ཤེས་པའི་ཕྱིར། རྟགས་མ་གྲུབ་ན། ཡོངས་ཤེས་དགུའི་ཉམས་པ་དང༌། འདོད་ཉོན་དྲུག་པ་སྤངས་པ་དང༌། གང་རུང་ལ་ཆགས་བྲལ་བྱས་པ་དུས་མཉམ་པར་ཐལ། དེ་འདྲའི་འགོག་བདེན་དེ། རང་གི་ངོས་སྐལ་གྱི་སྤང་བྱ་སྒོམ་སྤངས་སྤངས་པའི་ཡོངས་ཤེས་ཡིན་པའི་ཕྱིར། དེ་ལ་དཔྱད་པ་དང་ལྡན་ཁ་ཅིག་འདི་སྙམ་དུ་དོགས་པར་འགྱུར་ཏེ།
རིམ་གྱིས་པའི་རྒྱུན་ཞུགས་ཀྱིས་ཕྱིར་འོང་གི་འབྲས་བུ་མངོན་དུ་བྱས་པའི་ཚེ། མཐོང་སྤངས་པའི་སོ་སོར་རྟགས་འགོག་དྲག་པོ་བཏང་ངམ་མ་བཏང༌། དང་པོ་ལྟར་ན། རིམ་གྱིས་སེམས་ཕྱིར་འོང་གི་ཕྱིར་མི་འོང་གི་འབྲས་བུ་མངོན་དུ་བྱས་པའི་ཚེ། དྲུག་པོ་གཏོང་བར་བཤད་པ་དང༌། ཕྱིར་འོང་འབྲས་གནས་དེ་ཡོངས་ཤེས་དྲུག་ལྡན་དུ་གཞུང་ལས་བཤད་པ་དང་འགལ། མི་གཏོང་ན། དེའི་ཚེ་དེ་བཏང་བར་ཐལ་ལོ། ། དེའི་ཚེ་ན་མཐོང་སྤངས་པའི་ཡོངས་ཤེས་དྲུག་པོ་དེའི་ཐོབ་པ་ཟག་མེད་དེ་གཏོང་བའི་ཕྱིར། ཇི་སྐད་དུ།
འཕགས་པ་འབྲས་བུ་ཐོབ་པས་གཏོང༌། ། ཞེས་གསུངས་པའི་ཕྱིར། སྔ་མ་ལ་ཁྱབ་པ་ཡོད་དེ། ཆོས་གཅིག་གི་ཐོབ་པ་བཏང་ན། དེའི་ཐོབ་བྱའི་ཆོས་དེ་ཡང་བཏང་དགོས་པའི་ཕྱིར། ཞེ་ན། འདིའི་ལན་ལ། མགོ་སྒྲེའི་ལན་དང༌། རྣལ་མའི་ལན་དང༌། རང་ལ་མཚུངས་པ་སྤངས་པའོ། །

དང་པོ་ནི། ཆགས་བྲལ་སྔོན་དུ་མ་སོང་བའི་མཐོང་ལམ་པའི་བཅུ་དྲུག་པའི་རྟོགས་པ་ཐོབ་པའི་ཚེ། མཐོང་སྤངས་པའི་ཡོངས་ཤེས་དང་པོ་ལྔ་བཏང་ངམ་མ་བཏང༌། དང་པོ་ལྟར་ན། དེ་འདྲའི་དུས་ཀྱི་རྒྱུན་ཞུགས་འབྲས་གནས་དེ། ཡོངས་ཤེས་དྲུག་ལྔ་དུ་གཞུང་ལས་བཤད་པ་དང་འགལ། གཉིས་པ་ལྟར་ན། དེའི་ཚེ་དེ་བཏང་བར་ཐལ། དེའི་ཚེ་ན་ཡོངས་ཤེས་དང་པོ་ལྔའི་ཐོབ་པ་ཟག་མེད་དེ་བཏང་བའི་ཕྱིར། སྔོན་ལམ་བཏང་བ་དང་ཞེས་པ་དང༌། འཕགས་པ་འབྲས་བུ་ཐོབ་པས་གཏོང་ཞེས་གསུངས་པ་དང་འགལ་ལོ། །
གཉིས་པ་རྣལ་མའི་ལན་ཡིན། ཕྱིར་འོང་གི་འབྲས་བུ་མངོན་དུ་བྱས་པའི་ཕྱིར་ཏེ། མཐོང་སྤངས་པའི་ཡོངས་སུ་ཤེས་དྲུག་གི་ཐོབ་པ། རྒྱུན་ཞུགས་ཀྱི་འབྲས་བུ་ས་བསྡུས་པ་གཅིག་པོ་དེ་བཏང་ནས། ཕྱིར་འོང་གི་འབྲས་བུའི་ངོ་བོར་གྱུར་པའི་ཐོབ་པ་ཟག་མེད་གཅིག་རྙེད་པའི་ཕྱིར། དེའི་དུས་ཀྱི་ཐོབ་པ་དེའང་འདོད་ཉོན་དྲུག་པ་སྤངས་པའི་སོ་སོར་རྟགས་འགོག་དང༌། མཐོང་སྤངས་པའི་སོ་སོར་རྟགས་འགོག་གཉིས་ཀ་བསྡོམས་པའི་ཐོབ་པ་ཟག་མེད་གཅིག་རྙེད་པ་ཡིན། དེ་ཕྱིར་འོང་གི་འབྲས་བུ་ཡིན་ཀྱང༌། ཕྱིར་འོང་གི་རྒྱུད་ཀྱི་མཐོང་སྤངས་པའི་སོ་སོར་རྟགས་འགོག་དེ། ཕྱིར་འོང་གི་འབྲས་བུ་གཞན་དུ་བྱེད་དེ།
འདོད་ཉོན་དྲུག་པ་སྤོང་བའི་བར་ཆད་མེད་ཀྱི་སྟོབས་ཐོབ་པ་མིན་པའི་ཕྱིར། དེ་བཞིན་དུ་རྒྱུན་ཞུགས་པས་བཅུ་དྲུག་པའི་རྟོགས་པ་སྔོན་དུ་བྱས་པའི་ཚེ། མཐོང་ལམ་ཀྱི་ངོ་བོར་གསུང་པའི་ཐོབ་པ་དང་པོ་ལྔ་པོ་དེ་བཏང་བ་ཡིན་ཀྱང༌། ཡོངས་ཤེས་དྲུག་གི་ཐོབ་པ་ཟག་མེད་སྒོམ་གྱི་ངོ་བོར་གྱུར་པ་གཅིག་རྙེད་ལ། དེ་ཉིད་རྒྱུན་ཞུགས་ཀྱི་འབྲས་བུ་འདུས་བྱས་ཀྱང་ཡིན་ཅིང༌། དུས་དེར་ཐོབ་པ་གཅིག་ཡིན་ཀྱང༌། ཐོབ་བྱའི་ཆོས་སོ་སོར་རྟགས་འགོག་ནི་དྲུག་དང་ལྡན་པ་ཡིན་ཏེ། ཇི་སྐད་དུ། སྒོམ་ལ་གནས་པ་དྲུག་གམ་ནི། ། ཞེས་པ་དང༌།
ཟད་སྡོམས་དང༌། ཞེས་འབྲས་བུ་བཞི་པོ་གང་རུང་ཐོབ་པའི་ཚེ་སོ་སོར་རྟགས་འགོག་ཐམས་ཅད་ཀྱི་ཐོབ་པ་གཅིག་རྙེད་པར་བཤད་པའི་ཕྱིར། དེའི་ཚེ་ཐོབ་པ་གཅིག་ཡིན་ཀྱང་རྟགས་འགོག་རྣམས་གཅིག་ཏུ་འགྱུར་པ་ནི་མིན་ཏེ། ཇི་སྐད་དུ། བྲལ་བའོ་སྡེ་སོ་སོ་ཡིན། ། ཞེས་གསུངས་པའི་ཕྱིར། ཆོས་གཅིག་གི་ཐོབ་པ་ཡང་དང་ཡང་དུ་རྙེད་པ་ཡང་ཡིན་ཏེ། ཇི་སྐད་དུ། གཉེན་པོ་སྐྱེས་དང་འབྲས་ཐོབ་དང༌། ། དབང་པོ་རྣམ་པར་འཕེན་རྣམས་སུ། །
ཞེས་འབྱུང་བས་སོ། ། གསུམ་པ་རང་ལ་མཚུངས་པ་སྤངས་པ་ལ་གཉིས་ཏེ། དབང་པོ་འཕོས་པ་ལ་མཚུངས་པ་སྤངས་པ་དང༌། འབྲས་བུ་ཐོབ་པ་ལ་མཚུངས་པ་སྤངས་པའོ། ། དང་པོ་ནི། དགྲ་བཅོམ་དབང་པོ་འཕོས་པའི་ཚེ་སྲིད་ཉོན་སྤངས་པའི་རྣམ་གྲོལ་ལམ་ལྡན་པར་ཐལ། དེ་འདྲའི་ཚེ་དབང་པོ་རྒྱུ་འཕྲུལ་གྱིས་བསྡུས་པའི་རྣམ་གྲོལ་ལམ་བཏང་ནས་དབང་པོ་རྣོན་གྱིས་བསྡུས་པའི་རྣམ་གྲོལ་ལམ་རྙེད་ཀྱི་ཐོབ་པ་རྙེད་པའི་ཕྱིར་འདོད་འགོག་པའི་ཕྱིར། དེ་འདོད་ན། དེའི་ཚེ་དགྲ་བཅོམ་དབང་རྣོན་གྱི་རྒྱུད་ལ་དེ་སྲིད་རྩེའི་ཉོན་མོངས་སྤངས་པའི་རྣམ་གྲོལ་ལམ་ཡོད་པར་ཐལ་ལོ། ། དེ་ཡང་འདོད་ན།
དགྲ་བཅོམ་དབང་རྟུལ་དབང་པོ་འཕོས་པའི་རྣམ་གྲོལ་ལམ་དགུ་པ་དེ་སྲིད་རྩེའི་ཉོན་མོངས་སྤངས་པའི་རྣམ་གྲོལ་ལམ་དུ་ཐལ་ལོ། ། དེས་ན། གང་ཟག་དེའི་རྒྱུད་ཆོས་དེ་ལྡན་པ་ཙམ་གྱིས་དེའི་རྒྱུད་ལ་ཆོས་དེ་ཡོད་མི་དགོས་ཏེ། དགོས་ཏེ། ཉན་ཐོས་མཐོང་ལམ་པའི་རྒྱུད་ལ་སྦྱོར་ལམ་ཡོད་པར་ཐལ་བ་དང༌། གཟུགས་མེད་ན་ཟག་མེད་ཀྱི་སྡོམ་པ་ཡོད་པར་ཐལ་བ་དང༌། འགོག་པ་ལ་མཉམ་པར་གཞག་བཞིན་པའི་རྒྱུད་ལ་ཡིད་ཀྱི་དབང་པོ་དང་བཏང་སྙོམས་ཀྱི་དབང་པོ་ཡོད་པར་ཐལ། དེ་དག་ལ་དེ་དག་ལྡན་པའི་ཕྱིར། རྟགས་དང་པོ་གྲུབ་ཏེ། ས་མ་འཕོས་པར་དགེ་སློང་ཚུལ་གྱི་འབྲས་བུ་ཐོབ་ཙམ་གྱིས་སྦྱོར་ལམ་གྱི་ཐོབ་པ་མི་གཏོང་བའི་ཕྱིར་ཏེ།
སྦྱོར་ལམ་ནི་ཟག་བཅས་ཡིན་པའི་ཕྱིར། ལམ་མ་ཐོབ་པ་སོ་སོ་ཡི། ། སྐྱེ་བོར་འདོད་དོ་དེ་ཐོབ་དང༌། ། ས་འཕོས་ནས་ནི་རྣམ་ཉམས་འགྱུར། ། ཞེས་སོ་སོ་སྐྱེ་བོ་གཏོང་བ་ལ་འཕགས་ལམ། ཐོབ་པ་དང་ས་འཕོས་པ་གཉིས་ཚོགས་དགོས་པར་བཤད་པའི་ཕྱིར། འོན་ཀྱང་མཐོང་སྒོམ་གཉིས་ལ་ནི་མི་མཚུངས་ཏེ། སྒོམ་ལམ་པའི་རྒྱུད་ལ་མཐོང་ལམ་གྱི་ལྡན་པ་དང༌། མི་སློབ་ལམ་པའི་རྒྱུད་ལ་སྒོམ་ལམ་གྱི་ཐོབ་པ་བཏང་ནས་མེད་པས་སོ། ། དེའི་རྒྱུ་མཚན་ཡང༌།
འཕགས་པ་འབྲས་བུ་ཐོབ་པས་གཏོང་བར་བཤད་པས་སོ། ། རྟགས་གཉིས་པ་གྲུབ་ཏེ། ཇི་སྐད་དུ། ཟག་མེད་ནི། བསམ་གཏན་ཁྱད་པར་འདུ་ཤེས་མེད། ། སེམས་ཅན་མ་གཏོང་གཟུགས་མེད་ནའང༌། ། ཞེས་གསུངས་པས་སོ། ། རྟགས་གསུམ་པའང་གྲུབ་ཏེ། སྲོག་ཡིད་བཏང་སྙོམས་གསུམ་པོ་ངོས་ལྡན་དུ་བཤད་པའི་ཕྱིར། གཉིས་པ་འབྲས་བུ་ལ་མཚུངས་པ་སྤང་བ་ནི།
འོ་ན་ཅི་སྟེ། ཕྱིར་མི་འོང་དང་དགྲ་བཅོམ་པའི་འབྲས་བུ་ཐོབ་པའི་ཚེ་ནའང༌། མཐོང་སྤངས་པའི་རྟགས་འགོག་གི་ཐོབ་པ་གསར་རྙེད་རེ་ཡོད་པར་མཚུངས་སོ་ཞེ་ན། རྟོག་གེ་རིགས་པ་ལ་མཚུངས་པ་སྲིད་དུ་ཆུག་ཀྱང༌། གཞུང་ཉིད་ལས་མི་མཚུངས་པར་བཤད་པ་ཡིན་ཏེ། ཕྱིར་མི་འོང་དང་དགྲ་བཅོམ་པའི་འབྲས་བུ་ཐོབ་པའི་ཚེ། མཐོང་སྤངས་པའི་ཡོངས་དྲུག་གི་ཐོབ་པ་གཏོང་ཅིང་མི་རྙེད་པར་བཤད་པའི་ཕྱིར་དང༌། ཕྱིར་འོང་གི་ཚེ་རྒྱུན་ཞུགས་ཀྱིས་བསྡུས་པའི་ཡོངས་ཤེས་དྲུག་གི་ཐོབ་པ་བཏང་ནས། ཕྱིར་འོང་གིས་བསྡུས་པའི་ཡོངས་ཤེས་ཀྱི་ཐོབ་པ་རྙེད་པར་གཞུང་ཉིད་ལ་བཤད་པའི་ཕྱིར། ཡང་གནས་འདི་ལ་ཁ་ཅིག་འདི་སྙམ་དུ།
ཕྱིར་མི་འོང་གི་ཚེ་མཐོང་སྤངས་པའི་ཡོངས་ཤེས་དྲུག་གི་ཐོབ་པ་སོ་སོ་བ་དེ་བཏང་བ་ཡིན་གྱི་སྤྱིར་མཐོང་སྤངས་པའི་ཡོངས་ཤེས་ཀྱི་ཐོབ་པ་བཏང་བ་མིན་ནོ་ཞེ་ན། དེ་ཡང་མི་འཐད་དེ་དགེ་སློང་ཚུལ་གྱི་འབྲས་བུ་བཞི་པོ་གང་རུང་རེ་རེ་ཐོབ་པ་ན། སྔར་སྤང་བྱ་ཇི་སྙེད་སྤངས་པ་ཐམས་ཅད་ཀྱི་ཐོབ་པ་ཟག་མེད་གཅིག་ཁོ་ན་རྙེད་བཤད་པའི་ཕྱིར་ཏེ། ཇི་སྐད་དུ་ཟད་སྡོམས་དང་ཞེས་པ་རྩམ་འགྲེལ་ལས་ཤེས་སོ། ། དེ་ལྟར་ན། ཕྱིར་མི་འོང་གི་ཚེ་ཡོངས་ཤེས་དྲུག་གི་ཐོབ་པ་གཅིག་གོ་དེ་བཏང་ནས། མཐའ་མའི་ཆ་མཐུན་ལྔ་སྤངས་པའི་ཡོངས་ཤེས་ཀྱི་ཐོབ་པ་གཅིག་རྙེད་པར་བཤད་པ་ཡིན་ནོ། ། ཞར་ལ་དཔྱད་དགོས་པའི་དོགས་པ་འདི་ལྟ་བུ་ཞིག་ཀྱང་ཡོད་དེ། ཇི་སྐད་དུ་ཟད་སྡོམས་དང་ཞེས་དང༌། བསྲེས་དང་ཟག་མེད་ཐོབ་འཛིན་ཕྱིར། །
ཞེས་པས་འཁྲུལ་གཞི་བྱས་ནས། ཕལ་ཆེ་བ་དག འབྲས་བུ་བཞི་པོ་གང་རུང་མངོན་དུ་བྱས་པའི་ཚེ། སྤངས་པའི་རྣམ་གྲོལ་ལམ་སྡོམས་ཤིག་གཅིག་དུ་བསྲེས་པ་ཡིན་པས། གོ་རིམ་བཞིན་དུ་ཕྱིར་འོང་དང༌། ཕྱིར་མི་འོང་དང༌། དགྲ་བཅོམ་པའི་རྒྱུད་ཀྱི་འདོད་ཉོན་དྲུག་པ་དང༌། དགུ་པ་དང༌། སྲིད་ཉོན་དགུ་པ་སྤངས་པའི་སྤངས་པ་གང་ཡིན་པ་དེ་དག མཐོང་སྤངས་པའི་སྤངས་པ་ཡིན་པ་སོགས་ཁས་ལེན་པར་བྱེད་དོ། །
འདི་མི་འཐད་པ་ནི། འདི་ལྟར། ཕྱིར་མི་འོང་འབྲས་གནས་ཀྱི་རྒྱུད་ཀྱི་མཐོང་སྤངས་སྒོམ་ལམ་བར་ཆད་མེད་ལམ་གྱི་ཐོབ་པར་ཐལ་བ་དང༌། ལམ་ཟག་བཅས་ཀྱི་ཐོབ་སྲིད་པར་ཐལ་བ་དང༌། ཕྱིར་འོང་གི་འབྲས་བུ་ཡིན་པར་ཐལ། ཕྱིར་འོང་འབྲས་གནས་ཀྱི་རྒྱུད་ཀྱི་འདོད་ཉོན་དྲུག་པ་སྤངས་པའི་སྤངས་པ་ཡིན་པའི་ཕྱིར། རིམ་པ་བཞིན་དུ་འདོར་མི་ནུས་ཏེ། མཐོང་ལམ་བར་ཆད་མེད་ལམ་ཁོ་ནའི་ཐོབ་འབྲས་ཡིན་པའི་ཕྱིར་དང༌། མཐོང་སྤངས་པའི་སྤངས་པ་ཡིན་པའི་ཕྱིར་དང༌། འདོད་ཉོན་དྲུག་པ་ཙམ་སྤངས་པའི་རབ་ཏུ་ཕྱེ་བའི་དགེ་སློང་ཚུལ་གྱི་འབྲས་བུ་མིན་པའི་ཕྱིར།
འདིས་མཚོན་ནས། ཕྱིར་མི་འོང་ཉམས་པའི་ཆོས་ཅན་གྱི་རྒྱུད་ཀྱི་མཐོང་སྤངས་པའི་འགོག་བདེན་དེ། ཕྱིར་མི་འོང་འབྲས་བུ་ཡིན་ན། དེ་འབྲས་བུ་ལས་ཉམས་པ་སྲིད་པར་ཐལ། མཐོང་སྤངས་པའི་འགོག་བདེན་ལམ་ཟག་བཅས་ཀྱིས་ཐོབ་པ་སྲིད་པར་ཐལ་སོགས་ཀྱི་ཉེས་འབྱུང་ངོ༌། ། ཕྱིར་མི་འོང་འབྲས་གནས་ཀྱི་རྒྱུད་ཀྱི་འདོད་ཉོན་དྲུག་པ་སྤངས་པའི་སྤངས་པ་དེ། ཕྱིར་མི་འོང་གི་འབྲས་བུ་ཡིན་ནའང༌། དེ་འདྲ་དེ་འདོད་ཉོན་དྲུག་པ་སྤོང་བའི་བར་ཆད་མེད་ལམ་གྱིས་ཐོབ་པར་ཐལ་བ་དང༌། འདོད་ཉོན་དྲུག་པ་སྤོང་བའི་བར་ཆད་མེད་ལམ་དེ། ཕྱིར་མི་འོང་གི་ཞུགས་ཡིན་པར་ཐལ་བའི་ཉེས་པ་འབྱུང་ངོ༌། །
དེར་མ་ཟད་ཕྱིར་མི་འོང་འབྲས་བུ་མངོན་དུ་བྱས་པའི་ཚེ། ཟག་མེད་བར་ཆད་མེད་ལམ་གྱིས་འདོད་ཉོན་དྲུག་པ་སྤངས་པའི་འགོག་བདེན་དེ་བཏང་བ་མིན་པར་ཐལ་བ་དང༌། དགྲ་བཅོམ་མངོན་དུ་བྱས་པའི་ཚེ། མཐོང་སྤངས་པའི་འགོག་བདེན་དེ་བཏང་བ་ཡིན་པར་ཐལ་བ་དང༌། འདོད་ཉོན་དགུ་པ་སྤངས་པའི་འགོག་བདེན་དེ་བཏང་བ་མིན་པར་ཐལ། དེའི་ཕྱིར། འདོད་མི་ནུས་ཏེ། ཕྱིར་མི་འོང་མངོན་དུ་བྱས་པའི་ཚེ་འདོད་ཉོན་དྲུག་པ་སྤངས་པའི་འགོག་བདེན་གྱི་ཐོབ་པ་ཟག་མེད་དེ་བཏང་བའི་ཕྱིར་དང༌། དེ་བཞིན་ཐོབ་པ་ཟག་བཅས་ཀྱང་མེད་པའི་ཕྱིར་དང༌། དགྲ་བཅོམ་པའི་ཚེ་འདོད་ཉོན་དགུ་པ་སྤངས་པའི་ཐོབ་པ་ཟག་མེད་དེ་བཏང་བའི་ཕྱིར་ཏེ།
དེ་གཉིས་རིམ་པ་བཞིན། ཕྱིར་འོང་དང༌། ཕྱིར་མི་འོང་གི་འབྲས་བུ་འདུས་བྱས་ཡིན་པའི་ཕྱིར། ཁྱབ་པ་ནི། ཇི་སྐད་དུ། འཕགས་པ་འབྲས་བུ་ཐོབ་པས་གཏོང་བར་བཤད་པ་དང༌། རྟགས་ནི། ཇི་སྐད་དུ་སློབ་དང་མི་སློབ་མིན་གྱི་གསུམ་ཞེས་ཟག་མེད་བར་ཆད་མེད་ལམ་གྱིས་ཐོབ་པའི་འགོག་བདེན་གྱི་ཐོབ་པ་དེ། རྣམ་གྲོལ་ལམ་ཡིན་པར་བཤད་པའི་ཕྱིར། ཞེས་བརྗོད་ན།
མཛོད་ཀྱི་ལུང་དོན་ལ་སློ་ཁ་ཕྱེད་ཕྱོགས་ཕྱེད་མ་ཕྱོགས་པ་དང་གིས་ལན་ཇི་ལྟར་འདོན་དྲི་དགོས་སོ། ། ཁོ་བོ་ཅག་ལ་དེ་སྐད་དུ་འདྲི་བའི་རྣམ་པར་དཔྱོད་པ་དང་ལྡན་པ་འགའ་ཞིག་འབྱུང་བའི་ཕྱིར་ན། ཇི་སྐད་དུ་འདོན་པར་བྱེད་དེ། དགྲ་བཅོམ་པའི་འབྲས་བུ་མངོན་དུ་བྱས་པའི་ཚེ། མཐོང་སྤངས་དང་འདོད་ཉོན་མ་ལུས་པར་སྤངས་པའི་འགོག་བདེན་གྱི་ཐོབ་པ་ཟག་མེད་ཕྱིར་མི་འོང་འབྲས་བུ་གནས་བསྡུས་པ་དེ་བཏང་ནས། མཐོང་དང་སྒོམ་སྤངས་མ་ནུས་པར་སྤངས་པའི་འགོག་བདེན་ཐོབ་པ་དགྲ་བཅོམ་པའི་འབྲས་བུ་གནས་བསྡུས་པ་གཅིག་རྙེད་པ་ཡིན་ནོ། ། དེས་གཞན་ལའང་འགྲེ་ཞིང༌། དེ་ཡང་ཕྱིར་མི་འོང་གིས་དགྲ་བཅོམ་པ་མངོན་དུ་བྱས་པའི་ཚེ། འདོད་ཉོན་སྤངས་པའི་སྤངས་པ་དེ་ལ་བཏང་ཡང༌། སྤངས་པ་དེའི་ཐོབ་པ་དེ་བཏང་བ་ཡིན་ལ།
དེའི་རྒྱུ་མཚན་ཡང་དེ་འདྲའི་ཐོབ་པ་དེ། ཕྱིར་མི་འོང་གི་འབྲས་བུ་འདུས་བྱས་ཡིན་པ་ལ་ཐུག་ཅིང༌། དེ་བཏང་ཡང་དགྲ་བཅོམ་པས་འདོད་ཉོན་སྤངས་པ་དང༌། སྲིད་ཉོན་སྤངས་པའི་སྤངས་པ་གཉིས་ཀའི་ཐོབ་པ་དགྲ་བཅོམ་པའི་འབྲས་བུ་གནས་པ་གཅིག་རྙེད་པས། དགྲ་བཅོམ་པའི་ཚེ་འདོད་ཉོན་སྤངས་པའི་སྤངས་པ་སོགས་སྤངས་པ་སྔ་མ་རྣམས་བཏང་བ་མིན་ནོ། ། ཇི་སྐད་དུ། ལན་གཅིག་ཏུ་ཟད་དེ་དག་གི ། བྲམ་པའི་ཐོབ་པ་ཡང་དང་ཡང༌། ། ཞེས་གསུངས་པའོ། ། དེ་བཞིན་དུ་རྒྱུན་ཞུགས་ཀྱི་ཕྱིར་འོང་གི་འབྲས་བུ་བྱས་པའི་ཚེ།
མཐོང་སྤངས་པའི་འགོག་བདེན་གྱི་ཐོབ་པ་རྒྱུན་ཞུགས་ཀྱིས་བསྡུས་པ་དེ་བཏང་བ་ཡིན་ཡང༌། དེ་དང་འདོད་ཉོན་དྲུག་པ་སྤངས་པའི་སྤངས་གཉིས་ཀའི་ཐོབ་པ་ཕྱིར་འོང་གི་འབྲས་བུ་གནས་བསྡུས་པ་གཅིག་རྙེད་པའི་རྒྱུ་མཚན་གྱིས། དེ་འདྲའི་སྤངས་པ་བཏང་བ་མིན་ལ། དེར་དགེ་སློང་ཚུལ་གྱི་འབྲས་བུ་འཇོག་པའི་ཚེ། འདོད་ཉོན་དྲུག་པ་སྤངས་པས་རབ་ཏུ་ཕྱེ་བའི་འབྲས་བུ་ཞེས་བརྗོད་ཀྱི་མཐོང་སྤངས་པས་རབ་ཏུ་ཕྱེ་བའི་འབྲས་བུར་མི་བརྗོད་ལ། འོན་ཀྱང་ཡོངས་ཤེས་སུ་འཇོག་པའི་ཚེ་དེ་འདྲ་དེ་ལ་མཐོང་སྤངས་པའི་ཡོངས་ཤེས་སུ་བརྗོད་ཀྱི་འདོད་ཉོན་དྲུག་པ་སྤངས་པའི་ཡོངས་ཤེས་ཀྱི་འདྲ་ཆད་མེད་དོ། ། གཉིས་པ་རང་ལ་ཉེས་པ་སྤང་བ་ལ། ཅི་སྟེ་འོ་ན། ཕྱིར་མི་འོང་དང་དགྲ་བཅོམ་པས་མཐོང་མ་སྤངས་པར་ཐལ་བ་དང༌། དེའི་རྒྱུད་ལ་མཐོང་ཉོན་མོངས་ཡོད་པར་ཐལ།
དེ་དག་གི་རྒྱུད་ལ་དེ་སྤངས་པའི་འགོག་བདེན་དང་མི་ལྡན་པའི་ཕྱིར་ཅེ་ན། སྣལ་མའི་ལན་བཤད་ཟིན་ལ། མགོ་སྒྲེལ་བའི་ལན་ནི། དགྲ་བཅོམ་དབང་རྟུལ་དབང་པོ་འཕོས་མ་ཐག་པའི་རྒྱུད་ལ། སྲིད་རྩེའི་ཉོན་མོངས་ཡོད་པར་ཐལ་བ་དང༌། དེས་སྲིད་རྩེའི་ཉོན་མོངས་མ་སྤངས་པར་ཐལ། དེའི་རྒྱུད་ལ་དེ་སྤངས་པའི་འགོག་བདེན་དང་མི་དྲན་པའི་ཕྱིར། མ་གྲུབ་ཏེ། དབང་པོ་རྣོན་གྱིས་བསྡུས་པའི་འགོག་བདེན་གྱི་ཐོབ་པ་དང་ལྡན་ནོ་སྙམ་ན་སྔ་མ་ལའང་མཚུངས་སོ། ། གཞན་ཡང་བསམ་གཏན་དངོས་གཞིའི་ཉེར་བསྡོགས་ཀྱིས་འདོད་པ་ལ་ཆགས་བྲལ་བྱས་ལ་མ་ཉམས་པའི་སོ་སོ་སྐྱེ་བོ་བསམ་གཏན་གཉིས་པར་སྐྱེས་པ་དེ་ཆོས་ཅན།
འདོད་པའི་ཉོན་མོངས་ལ་སྤངས་པར་ཐལ་བ་དང༌། དེའི་ཉོན་མོངས་རང་རྒྱུད་ལ་ལྡན་པར་ཐལ། དེ་དང་བྲལ་པའི་བྲལ་ཐོབ་རང་རྒྱུད་ལ་མི་དྲན་པའི་ཟག་པ་ཡིན་པའི་ཕྱིར། རྟགས་གྲུབ་ཏེ། བསམ་གཏན་རྟོགས་པའི་དགེ་བ་ནི། ས་འཕོས་ཉམས་པ་དག་གིས་གཏོང་བར་བཤད་པའི་ཕྱིར་ཏེ། འདི་ནི་ཇི་སྐད་དུ། ཁ་ཅིག་འཇིག་རྟེན་འདས་ཀྱི་ཀྱང༌། ། གང་ལ་ཉོན་མོངས་མི་དྲན་ཕྱིར། ། སྲིད་རྩེའི་ཕྱེད་ལས་རྣམ་གྲོལ་ལམ་དང༌། །
གོང་དུ་སྐྱེས་པ་བཞིན་མི་དྲན། ། ཞེས་པའི་གཞུང་དོན་ཡིན་ལ། ཆོས་དེའི་ཐོབ་པ་བཏང་ནས་ཀྱང་ཆོས་བཏང་མི་དགོས་པ་གཅིག་བཤད་དོ། ། ཡོང་ཁོ་ན་རེ། ཕྱིར་མི་འོང་འབྲས་གནས་ཆོས་ཅན། མཐོང་སྤངས་པའི་འགོག་བདེན་གྱི་མ་ཐོབ་པ་རང་རྒྱུད་ལ་སྐྱེས་པར་ཐལ། དེ་སྤངས་པའི་འགོག་བདེན་གྱི་ཐོབ་པ་བཏང་བའི་ཕྱིར། རྟགས་གྲུབ་པར་ཁས་བླངས་ཏེ། དེ་འདྲའི་འགོག་བདེན་གྱི་ཐོབ་པ་དེ་རྒྱུན་ཞུགས་ཀྱི་འབྲས་བུར་ཁས་བླངས་པས་སོ་སྙམ་ན། སྣལ་མའི་ལན་བཤད་ཟིན་ལ་མཚུངས་པ་ནི།
དགྲ་བཅོམ་པ་དང་ཕྱིར་མི་འོང་ཆོས་ཅན། དེར་ཐལ། དེའི་ཕྱིར། འདོད་ན། མཐོང་མ་སྤངས་པར་ཐལ་ལོ། ། རྟགས་གྲུབ་པའི་ཚུལ་ནི། ཕྱིར་མི་འོང་གི་རྒྱུད་ལ་ཡོངས་ཤེས་ཇི་ལྟར་མང་ཡང༌། འདོད་གཟུགས་ཀྱི་ཉོན་མོངས་སྤངས་པའི་ཡོངས་ཤེས་གཉིས་ཁོ་ན་དང་ལྡན་པར་བཤད་པ་དང༌། དགྲ་བཅོམ་པའི་རྒྱུད་ལ་ཟག་པ་ཀུན་ཟད་ཀྱི་ཡོངས་ཤེས་གཅིག་དུ་ལས་མི་དྲན་པར་བཤད་པས་སོ། ། འདིའི་སྐབས་སུ་ཐོབ་བྱའི་ཆོས་དེ་རང་རྒྱུད་ལ་ཡོད་ཀྱང༌།
དེའི་ཐོབ་པ་རང་རྒྱུད་ལ་མེད་པ་གཅིག་བཤད་སྣང་བས་དཔྱོད་པ་གཏོང་དགོས་སོ། ། དེ་ལ་ལན་འདི་སྐད་དུ་ཟེར་དགོས་པར་འགྱུར་ཏེ། དགྲ་བཅོམ་པའི་རྒྱུད་ལ་མཐོང་སྤངས་པའི་ཡོངས་ཤེས་གཅིག་ཡོད་ཀྱང༌། དེ་ཟག་པ་ཀུན་ཟག་མེད་ཡོངས་ཤེས་ཀྱི་ནང་དུ་འདུས་པས་མཐོང་སྤངས་པའི་ཡོངས་ཤེས་ཀྱི་མིང་མི་འཛིན་པ་ཡིན་ནོ་ཅེ་ན། དགྲ་བཅོམ་པ་ཉམས་པ་ཆོས་ཅན་དེ། ཟག་པ་ཀུན་ཟད་ཀྱི་ཡོངས་ཤེས་ལས་ཉམས་པའི་ཚེ། མཐོང་སྤངས་པའི་ཡོངས་ཤེས་ལས་ཀྱང་ཉམས་པར་ཐལ། འདོད་ན། དགྲ་བཅོམ་པའི་འབྲས་བུ་ལས་ཉམས་པའི་ཚེ་ཡོངས་ཤེས་གཅིག་ལས་ཉམས་ནས་དྲུག་ཐོབ་པར་བཤད་པ་དང་འགལ་ལོ། ། ཕྱིར་མི་འོང་གི་ཡོངས་ཤེས་གཉིས་སམ་གཅིག་ལས་གཉིས་སམ་པའི་ཚེ་མཐོང་སྤངས་པའི་ཡོངས་ཤེས་ལས་ཉམས་པར་འགྱུར་ལ།
འདོད་ན། དེའི་ཚེ་མཐོང་སྤངས་པའི་ཡོངས་ཤེས་དྲུག་ཐོབ་པར་བཤད་པ་དང་འགལ་ལོ། ། འོ་ན་ཁྱེད་རང་གི་ལུགས་ལ་ཇི་ལྟར་ཡིན་ཅེ་ན། ཕྱིར་མི་འོང་མངོན་དུ་བྱས་པའི་ཚེ་མཐོང་ཁོ་ན་སྤངས་པའི་ཡོངས་ཤེས་ཀྱི་ཐོབ་པ་གཅིག་པོ་དེ་བཏང་ནས། མཐོང་དང་འདོད་ཉོན་གཉིས་ཀ་སྤངས་པའི་ཐོབ་གཅིག་རྙེད་པ་ཡིན་ལ། དགྲ་བཅོམ་པའི་ཚེ་དེ་གཉིས་ཁོ་ནའི་ཐོབ་པ་གཅིག་པོ་དེ་བཏང་ནས་སྤང་བྱ་ཇི་སྙེད་སྤངས་པ་ཐམས་ཅད་ཀྱི་ཐོབ་པ་གཅིག་པོ་དེ་རྙེད་པ་ཡིན་ཅིང༌། དགྲ་བཅོམ་སོགས་ལས་ཉམས་པའི་ཚེ་གང་ལས་ཉམས་པ་དེའི་ཆའི་ཐོབ་པ་དེ་བཏང་ནས་སྤངས་པ་མ་ཉམས་རྣམས་ཀྱི་ཐོབ་པ་གཅིག་པོ་དེ་རྙེད་པ་ཡིན་ནོ། ། འདིར་ཡོངས་ཤེས་སྡོམས་པའི་གཉིས་ཀ་ཡོད་ལ། སྤངས་པ་སྡོམས་པའི་བརྡ་ཆད་མ་བཞག་པའི་ཁྱད་པར་ཕྱེད་དགོས་སོ། ། དེའི་ཕྱིར།
ཕྱིར་མི་འོང་གི་རྒྱུད་ལ་མཐོང་སྤངས་པའི་སྤངས་པ་དྲུག་པོ་སོ་སོ་བ་ཡོད་ཀྱང༌། འདོད་ཉོན་དྲུག་པ་སྤངས་པ་དང་ཐོབ་གཅིག་ཡིན་པའི་རྒྱུ་མཚན་གྱིས་ཡོངས་ཤེས་གཅིག་ཏུ་འཇོག་པ་ཡིན་ནོ། ། དོན་འདི་ནི་སྔོན་གྱི་རྣམ་བཤད་མཛད་པ་རྣམས་ཀྱིས་ཇི་བཞིན་བཤད་པ་མི་སྣང་ངོ༌། ། ད་ནི་ཆགས་བྲལ་སྔོན་སོང་གི་འབྲས་བུ་ལ་དཔྱད་པར་བྱས་ཏེ། འདི་ལ་དངོས་དང༌། དེས་གཞན་ཡང་མངོན་པར་བསྟན་པའོ། ། དང་པོ་ལ། དཔྱད་པ་བཞི་བཀོད་པ་དང༌། རང་ལན་གདབ་པའོ། ། དང་པོ་ནི།
ཆགས་བྲལ་སྔོན་དུ་སོང་བའི་ཕྱིར་མི་འོང་གི་འབྲས་བུའི་འཛིན་གང་ཡིན་ཅི་འཇིག་རྟེན་པའི་ལམ་གྱིས་འདོད་ཉོན་དགུ་པ་སྤངས་པའི་རྟགས་འགོག་དེའམ། འོན་སྟེ་ཆགས་བྲལ་སྔོན་དུ་སོང་བའི་ཕྱིར་མི་འོང་གི་རྒྱུད་ཀྱི་མཐོང་སྤངས་པའི་རྟགས་འགོག་གམ། ཡང་ན་དེའི་རྒྱུད་ཀྱི་འཇིག་རྟེན་པའི་ལམ་གྱིས་འདོད་ཉོན་དགུ་པ་སྤངས་པའི་རྣམ་གྲོལ་ལམ་དེའམ། དེའི་རྒྱུད་ཀྱི་མཐོང་སྤངས་པའི་རྣལ་འབྱོར་གྱི་ལམ་དེ་ཕྱིར་མི་འོང་གི་འབྲས་བུ་ཡིན་ཞེས་དྲི་བར་བྱའོ། ། དིང་སང་ཕལ་ཆེ་བ་བཞི་ཀ་དེར་སྨྲ་བ་ཡིན་པས་རེ་རེ་ནས་རྟགས་པར་བྱས་སྟེ། དང་པོ་ལྟར་ན། ཆགས་བྲལ་སྔོན་དུ་སོང་བའི་ཕྱིར་མི་འོང་འབྲས་གནས་ཙམ་པོའི་རྒྱུད་ཀྱི་འདོད་ཉོན་དགུ་པ་སྤངས་པའི་སྤངས་པ་དེ་ཆོས་ཅན། ཁྱོད་ཕྱིར་མི་འོང་གི་འབྲས་བུ་ཡིན་པར་ཐལ། ཁྱོད་མཐོང་མ་སྐྱེས་གོང་དུ་འཇིག་རྟེན་པའི་ལམ་གྱིས་ཐོབ་པའི་སྤངས་པ་ཡིན་པའི་ཕྱིར། ཁྱབ་ཏེ་འདོད་ལ་ཆགས་བྲལ་སྔོན་སོང་གི་རྟགས་འགོག་གི་ཐོབ་པ་ནི་བསམ་གཏན་དང་པོར་གཏོང་དགོས་སམ།
དགེ་སྦྱོང་ཚུལ་གྱི་འབྲས་བུ་ཡིན་ན་ཟག་མེད་ཡིན་དགོས་པའི་ཕྱིར། ཡང་དེ་ཆོས་ཅན། ལམ་ལ་རྗེས་ཤེས་ཀྱི་སྟོབས་ཀྱིས་ཐོབ་པའི་དགེ་སྦྱོང་ཚུལ་གྱི་འབྲས་བུར་ཐལ། ཕྱིར་མི་འོང་གི་འབྲས་བུ་ཡིན་པའི་ཕྱིར། དེ་འདོད་ན་ལམ་ཟག་མེད་ཀྱིས་ཐོབ་པའི་འགོག་པར་ཐལ། འགོག་པ་གང་ཞིག འདོད་པའི་ཕྱིར། འདོད་ན། ལམ་ཟག་བཅས་ཀྱིས་ཐོབ་པའི་འགོག་པ་མིན་པར་ཐལ་ལོ། ། གཉིས་པ་ལྟར་ན།
དེ་འདྲའི་ཕྱིར་མི་འོང་དེས་མཐོང་ལམ་གྱི་སྔ་རོལ་དུ་མཐོང་སྤངས་པར་ཐལ། དེ་འདྲའི་རྒྱུད་ལ་མཐོང་སྤངས་པའི་འགོག་པ་ཡོད་པར་ཐལ། དེ་འདྲའི་རྒྱུད་ཀྱི་མཐོང་སྤངས་པའི་འགོག་པ་དེ་མཐའ་མའི་ཆ་མཐུན་ལྔ་སྤངས་པའི་འགོག་པར་ཐལ། དེ་འདྲའི་རྒྱུད་ཀྱི་མཐོང་སྤངས་འགོག་བདེན་དེ་ཆགས་སྔོན་དུ་སོང་བའི་ཕྱིར་མི་འོང་གི་འབྲས་བུ་ཡིན་པའི་ཕྱིར། གཉིས་པ་ལ་འདོད་ན། དེ་འདྲ་དེ་ཡོངས་ཤེས་དྲུག་ལྡན་དུ་འགྱུར་ལ། དེ་ཡང་འདོད་ན། རྩ་འགྲེལ་གཉིས་ཀ་ལས་ཆགས་སྔོན་སོང་གི་ཕྱིར་མི་འོང་འབྲས་གནས་ཙམ་པོ་དེས་ཡོངས་ཤེས་དང་པོ་ལྔ་བཏང་ནས་མཐའ་མའི་ཆ་མཐུན་ལྔ་སྤངས་པའི་ཡོངས་ཤེས་གཅིག་པོ་རྙེད་པར་བཤད་པ་དང་འགལ། གསུམ་པ་ལ་འདོད་ན་ཐལ། ལུང་རིགས་དེ་ཉིད་ཀྱིས་ཁ་དོག་གོ །
འོ་ན་ཁྱེད་རང་གི་ལུགས་ལ་དེའི་རྒྱུད་ལ་མཐོང་སྤངས་པའི་ཡོངས་ཤེས་ལྡན་པར་འདོད་དམ་ཅེ་ན། དེའི་དོན་ཡོད་ཀྱང༌། དོན་དེས་མཐོང་སྤངས་པའི་འགོག་བདེན་གྱི་མིང་མི་འཛིན་པའི་རྒྱུ་མཚན་གྱིས། དེ་དུས་ཀྱི་མཐོང་སྤངས་པའི་འགོག་པ་དེ་ཕྱིར་མི་འོང་གི་འབྲས་བུར་བཞག་དུ་མི་རུང་བ་ཡིན་ཏེ། འགྲེལ་བཤད་དོན་གསལ་ལས། སྔོན་འདོད་པ་ལ་འདོད་ཆགས་དང་བྲལ་བ་ཞིག་བཅུ་དྲུག་པའི་ཚེ་བཟོད་པ་བརྒྱད་པས་ཐོབ་པའི་ཡོངས་ཤེས་ཡོད་མོད་ཀྱི་ཐ་མའི་ཆ་མཐུན་སྤངས་པའི་ནང་དུ་བསྡུས་པས་དེའི་མིང་མི་འཛིན་པའི་ཕྱིར་མེད་པའི་ངོ་བོ་དང་འདྲ་བར་བཞག་གོ་ཞེས་བཤད་པ་ཡིན་ནོ། ། ཡང་དེའི་རྒྱུད་ཀྱི་ཐ་མའི་ཆ་མཐུན་ལྔ་སྤངས་པའི་སྤངས་པ་དེ། ཆགས་སྔོན་སོང་གི་ཕྱིར་མི་འོང་གི་འབྲས་བུར་འདོད་ནའང༌། དེས་མཐོང་ལམ་གྱི་སྔ་རོལ་དུ་ཐ་མའི་ཆ་མཐུན་ལྔ་སྤངས་པར་ཐལ་བ་ཁྱོད་ཀྱིས་ཟློག་དུ་མེད་པ་ཡིན་ཏེ། དེ་ཡང་ཁྱེད་ཅག་གིས་ཆགས་སྔོན་སོང་ཡིན་ན།
ངོས་སྐལ་གྱི་སྤངས་བྱའི་གཙོ་བོ་མཐོང་ལམ་གྱི་སྔར་སྤངས་དགོས་པར་འདོད་པས་སོ། ། གསུམ་པ་ལྟར་ནའང༌། དེ་མི་འཐད་དེ། ཆགས་སྔོན་སོང་གིས་འདོད་ལ་ཆགས་བྱས་པའི་རྣམ་གྲོལ་གྱི་ལམ་ཡིན་ན། ཕྱིར་མི་འོང་ཞུགས་པས་བསྡུས་པའི་ལམ་ཡིན་དགོས་པའི་ཕྱིར་དང༌། དེ་ཡིན་ན་བཅུ་དྲུག་པའི་ཚེ་བཏང་དགོས་པའི་ཕྱིར་དང༌། འདོད་ཉོན་དྲུག་པ་སྤངས་པའི་རྣམ་གྲོལ་ལམ་ཡིན་ན་དེ་སྤོང་བའི་བར་ཆད་མེད་ལམ་གྱི་དངོས་འབྲས་ཡིན་དགོས་པའི་ཕྱིར་འགྲེལ་པ་ཉིད་བཤད་པའི་ཕྱིར་དང༌། སྤང་བྱ་གཅིག་སྤངས་པའི་ཁྱད་པར་གྱི་ལམ་གྱི་འཇུག་དུ་དེའི་རྣམ་གྲོལ་ལམ་འབྱུང་མི་སྲིད་དགོས་པའི་ཕྱིར་སྟེ། ཇི་སྐད་དུ། མདོར་ན་ལམ་ནི་རྣམ་བཞི་སྟེ། །
ཞེས་པའི་འགྲེལ་པ་གསལ་བས་སོ། ། རྟགས་དང་པོ་ནི་རེ་ཤིག་ཡིན་པ་ལ་ཞིབ་མོར་འོག་ནས་དཔྱོད། གཞན་ཡང་ཡོད་ལྟར་ན་ཕྱིར་མི་འོང་ཙམ་པོའི་རྒྱུད་ཀྱི་བཅུ་དྲུག་པའི་རྟོགས་པ་དེ་འདོད་པའི་སྒོམ་སྤངས་པའི་རྣམ་གྲོལ་ལམ་དུ་ཁས་ལེན་དགོས་པར་འགྱུར་ལ། དེ་ཡང་ཁྱོད་ཀྱིས་མ་འདོད་པས་ཁས་བླངས་ནང་འགལ་བས་ཀྱང་གནོད་དོ། ། ཡང་ཞིབ་མོར་བསམས་ན། མཐོང་ལམ་གྱི་སྔར་བསམ་གཏན་དང་པོའི་ཉེར་བསྡོགས་ཀྱིས་འདོད་པ་ལ་ཆམ་བྱས་རྗེས་སུ་བསམ་གཏན་དངོས་བཞི་ལ་རྟེན་ནས་བཅུ་དྲུག་པའི་རྟོགས་པ་མངོན་དུ་བྱས་པའི་ཕྱིར་མི་འོང་འབྲས་གནས་ཙམ་པོ་དེའི་རྒྱུད་ལ་འདོད་ཉོན་དགུ་པ་སྤངས་པའི་རྣམ་གྲོལ་ལམ་ཡོད་པར་ཁྱོད་ཀྱིས་ཁས་ལེན་དགོས་ལ། དེ་འདོད་མི་ནུས་ཏེ། དེ་འདྲའི་དུས་ཀྱི་རྣམ་གྲོལ་ལམ་དང་རྟགས་འགོག་གི་ཐོབ་པ་དེ། ས་འཕོས་པའི་གཏོང་དགོས་པའི་ཕྱིར་ཏེ། དེ་འདྲའི་རྣམ་གྲོལ་ལམ་དང་འགོག་གི་ཐོབ་པ་ཟག་བཅས་ཡིན་པའི་ཕྱིར།
བཞི་པ་ལྟར་ནའང་སྔར་བརྟག་པ་གཉིས་པའི་ཉེས་པ་ཐམས་ཅད་འཇུག་ཅིང༌། སྤངས་པ་བསྲེས་པའི་གཞུང་བཞིན་ཁས་བླངས་ནས་འབྲས་བུར་འཇོག་པ་ནི་སྔར་བཀག་ཟིན་ནོ། ། གཉིས་པ་རང་ལན་གཏོན་པ་ནི། འོ་ན་ཁྱེད་ཉིད་ལུགས་ལ་ཆགས་བྲལ་སྔོན་དུ་གོ་བའི་ཕྱིར་འོང་དང་ཕྱིར་མི་འོང་གི་འབྲས་བུའི་མཚན་འཛིན་འཟུང་རྒྱུ་མེད་པར་འགྱུར་རོ་ཅེ་ན། འདི་ལྟར་སྔར་འདོད་ལ་འདུན་དང་རྣམ་འཚེ་གཉིས་ལ་ཆགས་བྲལ་བྱས་རྗེས་སུ་མཐོང་ཀུན་སྦྱོར་གསུམ་སྤངས་ཤིང༌། བཅུ་དྲུག་པའི་རྟོགས་པ་མངོན་དུ་བྱས་པའི་ཚེ། ཆགས་བྲལ་སྔོན་དུ་སོང་བའི་ཕྱིར་མི་འོང་གི་རྒྱུད་ཀྱི་ཐ་མའི་ཆ་མཐུན་ལྔ་སྤངས་པའི་འགོག་བདེན་དང༌། དེའི་ཐོབ་པ་བཅུ་དྲུག་པའི་ངོ་བོར་སྐྱེས་པ་བཞིན་དུ་ཕྱིར་མི་འོང་གི་འབྲས་བུ་འདུས་བྱས་དང༌། འདུས་བྱས་སུ་བཞག་པ་ཡིན་ཏེ། དེའི་ཚེ་ལྔ་པོ་སྤངས་པའི་ཐོབ་པ་གཅིག་པོ་ཁོ་ན་རྙེད་པའི་ཕྱིར།
འོ་ན་དེའི་རྒྱུད་ཀྱི་འདོད་པ་ལ་འདུན་པ་དང་རྣམ་འཚེ་སྤངས་པའི་འགོག་པ་གཉིས་པོ་ཇི་ལྟར་ཡང་ཕྱིར་མི་འོང་གི་འབྲས་བུར་མི་རུང་སྟེ། ལམ་ཟག་བཅས་ཁོ་ནས་ཐོབ་པའི་ཕྱིར་ཅེ་ན། དེ་ལྟ་མོད་ཀྱི་དེའི་རྒྱུད་ཀྱི་དེ་གཉིས་ཆོས་ཅན། ཁྱོད་དགེ་སྦྱོང་ཚུལ་གྱི་འབྲས་བུ་བཞག་པ་ཡིན་ཏེ། ཁྱོད་དང་མཐོང་སྤངས་པའི་སྤངས་པ་གཉིས་བསྲེས་པའི་ཐོབ་པ་ཟག་མེད་གཅིག་ཡོད་པའི་ཕྱིར། ཁྱོད་ལམ་ཟག་བཅས་ཁོ་ནས་ཐོབ་པ་ཡིན་ཀྱང་སྤངས་པ་བཟློག་པར་མི་འགྱུར་ཏེ། ལམ་གཉིས་ཀྱི་བརྟན་པོར་བྱས་པའི་ཕྱིར། སྤངས་པ་འདི་མཐོང་ལམ་གྱི་སྔ་རོལ་ནས་ཡོད་ཀྱང་ཇི་སྲིད་བཅུ་དྲུག་པའི་རྟོགས་པ་མ་ཐོབ་པ་དེ་སྲིད་དུ་མཐོང་ཀུན་སྦྱོར་གསུམ་སྤངས་པའི་སྤངས་པ་དང་བསྲེས་པའི་ཐོབ་ཟག་མེད་མ་རྙེད་པས། དེའི་ཚེ་ཁོ་ན་བདག་དགེ་སྦྱོང་ཚུལ་གྱི་འབྲས་བུར་བཞག་པ་ཡིན་ནོ། ། དེ་ལྟ་ནའང་དེའི་མཐོང་ཀུན་སྦྱོར་གསུམ་ཞིག་སྤངས་པའི་ཆར་གྱུར་པའི་འགོག་བདེན་དེ་འབྲས་བུ་བཞི་པོ་གང་ཡང་མིན་པའི་དགེ་སྦྱོང་ཚུལ་གྱི་འབྲས་བུ་ཕུང་པོ་གསུམ་པར་བཞག་དགོས་པར་སྨྲའོ། །
དེ་ན་དེ་ཕྱིར་མི་འོང་གི་འབྲས་བུར་འགྱུར་ཏེ་རྒྱུ་ལྔ་ཚང་བའི་དགེ་སྦྱོང་ཚུལ་གྱི་འབྲས་བུ་ནི་ཡིན། འབྲས་བུ་གསུམ་པོ་གང་ཡང་མིན་ཅེ་ན། དེ་ཡང་དེས་མ་ཁྱབ་ཏེ། འདི་ལྟར་ཡོངས་སུ་ཉམས་པའི་ཆོས་ཅན་གྱི་ལན་གཅིག་ཕྱིར་འོང་བ་དང༌། ཕྱིར་མི་འོང་བ་དང༌། དགྲ་བཅོམ་པའི་རྒྱུད་ཀྱི་མཐོང་སྤངས་ཀུན་སྦྱོར་གསུམ་སྤངས་པའི་འགོག་བདེན་གྱིས་མ་ངེས་སོ། ། དེ་ལྟ་མིན་ན། འབྲས་བུ་གོང་མ་གསུམ་ལས་ཉམས་པའི་རྒྱུན་ཞུགས་ཀྱི་རྒྱུད་ལ་འབྲས་བུ་གོང་མ་གསུམ་ལྡན་པར་འགྱུར་རོ། ། འོ་ན་ཆགས་བྲལ་སྔོན་སོང་གི་ཕྱིར་མི་འོང་གི་ངོས་འཛིན་དེ་ལྟ་ན། མཐོང་ལམ་གྱི་སྔ་རོལ་དུ་ཐ་མའི་ཆ་མཐུན་ལྔ་སྤངས་པའི་ཉེས་པས་ཁྱེད་ཉིད་ལའང་མི་འཇུག་ཞེ་ན།
ཁོ་བོ་ནི། ཆགས་བྲལ་སྔོན་སོང་གི་ཕྱིར་འོང་དང་ཕྱིར་མི་འོང་གང་རུང་ཡིན་ན། དེ་དང་དེའི་ངོས་སྐལ་གྱི་སྤང་བྱ་མཐོང་ལམ་གྱི་སྔ་རོལ་དུ་སྤངས་པའི་ཁྱབ་པར་མི་འདོད་པར་འོག་ནས་འཆད་ལ། ཁྱོད་ཅག་ནི་དེ་ལ་དེས་ཁྱབ་པར་འདོད་པས་མི་མཚུངས་སོ། ། གཉིས་པ་དེས་རིམ་གྱྀས་སའང་མངོན་པར་བསྟན་པ་ནི། ལམ་ཟག་བཅས་ཀྱིས་འདོད་ཉོན་དགུ་པ་སྤངས་པའི་ཕྱིར་མི་འོང་འབྲས་གནས་ཙམ་པོའི་རྒྱུད་ཀྱི་འདོད་ཉོན་དགུ་པ་སྤངས་པའི་སྤངས་ཆ་དེའམ་དེའི་རྣམ་གྲོལ་ལམ་མམ། དེའི་རྒྱུད་ཀྱི་མཐོང་སྤངས་པའི་སྤངས་སའམ་དེ་འདྲའི་རྣམ་གྲོལ་ལམ་དེ། ཕྱིར་མི་འོང་གི་འབྲས་བུ་ཡིན་ཞེས་རྟགས་ན། སྔར་བཤད་པའི་ཉེས་པ་རྣམས་ཇི་ལྟ་བ་བཞིན་འཇུག་ལ། རང་ལན་ནི་དེའི་རྒྱུད་ཀྱི་འདོད་ཉོན་དགུ་པ་སྤངས་པའི་རྣམ་གྲོལ་ལམ་ནི་ཟག་བཅས་ཁོ་ན་ཡིན་པས་དགེ་སྦྱོང་ཚུལ་གྱི་འབྲས་བུར་མི་རུང་ལ།
དེའི་རྒྱུད་ཀྱི་ཐ་མའི་ཆ་མཐུན་ལྔ་སྤངས་པའི་སོ་སོར་རྟགས་འགོག་ཙམ་ཞིག་གོ ། དེ་འདྲའི་རྟགས་འགོག་དེ། ལམ་གཉིས་ཐོབ་པ་ཡིན་ཀྱང་དེ་གཉིས་ཀ་སྡོམ་པའི་ཐོབ་པ་ཟག་མེད་དེ་ཕྱིར་མི་འོང་གི་འབྲས་བུས་འདུས་བྱས་སུ་བཞག་དགོས་པ་ཡིན་ནོ། ། དེ་ལས་ཀྱང་ཕྱེ་ན། དེའི་ཚེ་འདོད་པའི་སྒོམ་སྤངས་ཉོན་མོངས་དགུ་པ་སྤངས་པའི་རྟགས་འགོག་གི་ཐོབ་པ་ནི། ཟག་བཅས་ཡིན་པས་དགེ་སྦྱོང་ཚུལ་གྱི་འབྲས་བུར་མི་རུང་ལ། སྤངས་པ་དེའི་རང་ལྡོག་ནས་ལམ་ཟག་བཅས་ཁོ་ནས་ཐོབ་པ་ཡིན་ཀྱང༌། དགེ་སྦྱོང་ཚུལ་གྱི་འབྲས་བུར་བཞག་དགོས་ཏེ། ཁོ་དང་མཐོང་སྤངས་ཀུན་སྦྱོར་གསུམ་སྤངས་པ་གཉིས་ཀའི་ཐོབ་པ་ཟག་མེད་ཐུན་མོང་བ་གཅིག་རྙེད་ལ་མ་བཏང་བར་དེ། ཁོ་ལམ་བཅས་ཁོ་ནས་ཐོབ་པའི་སྤངས་པ་ཡིན་ཀྱང་སོ་སོ་སྐྱེ་བོ་ལྟར་སྤངས་པ་ཉམས་བཞིན་པའི་རང་ཉིད་ནས་འཆི་བར་མི་འགྱུར་ཏེ།
ཆགས་བྲལ་ཐོབ་པ་ཟག་མེད་སྤངས་པ་འཛིན་པར་ཏེ། དེ་དག་ནི། ཇི་སྐད་དུ། བལྟོས་དང་ཟག་མེད་ཐོབ་འཛིན་ཕྱིར། ། ཞེས་དང༌། འཇིག་རྟེན་པའི་ཆགས་བྲལ་བའི། འཕགས་ལ་བྲལ་བ་ཐོབ་རྣམ་གཉིས། ། ཞེས་པའི་གཞུང་གི་དོན་ནོ། ། དེའི་ཕྱིར་ལམ་ཟག་བཅས་ཀྱི་སྤངས་པ་དེ་འབྲས་བུ་རྟགས་པ་བ་དང༌། དེའི་ཐོབ་པ་ཟག་མེད་དེ་འབྲས་བུ་མཚན་ཉིད་ཁོ་ན་བ་ཡིན་ནོ། །
སྐབས་འདིར་ཞར་ལ་འདི་ཤེས་དགོས་ཏེ། མཐོང་ལམ་གྱི་ཐོབ་པ་མཐོང་ལམ་ཡིན་པ་དང༌། སྒོམ་ལམ་པ་དང་མི་སློབ་ཀྱིའང་དེ་དང་དེ་ཡིན་པ་དང༌། མཐོང་ལམ་པ་དང་སྒོམ་ལམ་པ་དང་མི་སློབ་པའི་རྒྱུད་ཀྱི་ཟག་མེད་བར་ཆད་མེད་ལམ་གྱིས་ཐོབ་པའི་རྟགས་འགོག་གི་ཐོབ་པའང་རིམ་པ་བཞིན་དུ་མཐོང་ལམ་སྒོམ་ལམ་མི་སློབ་ལམ་ཡིན་པའང༌། སློབ་དང་མི་སློབ་མིན་གྱི་གསུམ། ། ཞེས་དང༌། སྦྱོར་ལམ་གྱི་ཐོབ་པ་སྦྱོར་ལམ་མིན་པའི་དམིགས་གསལ་གསུངས་པ་ལས་ཐོན་ནོ། ། ཡང་འདི་དཔྱད་པར་བྱ་སྟེ། དགེ་སྦྱོང་ཚུལ་གྱི་འབྲས་བུ་པ་གང་རུང་མུ་མེད་ལ་ལན་གྲངས་པའི་གང་ཟག་ཡིན་ན། དེ་དང་དེའི་འབྲས་གནས་ཡིན་དགོས་པ་ལ་དཔྱད།
དེ་དང་དེའི་འབྲས་གནས་ཡིན་ན། དེ་དང་དེའི་འབྲས་བུས་རང་རྒྱུད་ལ་ཡོད་པས་ཁྱབ་པར་ཁས་ལེན་དཔྱོད་པའོ། ། དང་པོ་ནི། ཟག་བཅས་ཀྱི་ལམ་གྱི་འདོད་ཉོན་དྲུག་དགུ་སྤངས་པའི་ཕྱིར་འོང་དང་ཕྱིར་མི་འོང་གི་འབྲས་བུར་རྒྱུད་ལ་ལྡན་པའི་དགྲ་བཅོམ་པ་ཆོས་ཅན། དེར་ཐལ། དེའི་ཕྱིར། ཆོས་ཅན་དེ་འདྲ་གྲུབ་པ་ཡིན། ལམ་ཟག་བཅས་ཀྱི་འདོད་ཉོན་དྲུག་དགུ་སྤངས་པའི་ཕྱིར་འོང་དང་ཕྱིར་མི་འོང་གི་འབྲས་བུ་གང་རུང་གི་ངོ་བོར་གྱུར་པའི་རྣམ་གྲོལ་ལམ་དང་སོ་སོར་རྟགས་འགོག་གི་ཐོབ་པ་དེ་ས་མ་འཕོས་ན། དགེ་སྦྱོང་ཚུལ་གྱི་འབྲས་བུ་ཕྱི་མ་ཕྱི་མ་ཐོབ་ཙམ་གྱིས་གཏོང་བ་ནི་མིན་པའི་ཕྱིར། ཅི་ཏེ་ལམ་ཟག་བཅས་ཀྱིས་ཐོབ་པའི་འགོག་ལམ་གཉིས་པོ་དགེ་སྦྱོང་ཚུལ་གྱི་འབྲས་བུར་མི་འཇོག་ཅེ་ན།
འབྲས་བུ་བར་པ་གཉིས་པོ་ལམ་ཟག་བཅས་ཀྱིས་ཐོབ་པ་ཡོད་དོ་ཞེས་པ་དང་འགལ་ལོ། ། འདོད་ན་འདི་ལན་རང་གི་ལན་ནི་རྣམ་པར་བསམས་ནས་འདེབས་དགོས་སོ། ། གཉིས་པ་ནི། བསམ་གཏན་དང་པོའི་ཉེར་བསྡོགས་ཞི་རགས་ཅན་གྱིས་འདོད་པ་ལ་ཆགས་བྲལ་བྱས་པའི་ཕྱིར་འོང་བསམ་གཏན་གཉིས་པའི་རྟེན་ཅན་དེ་ཆོས་ཅན། ཕྱིར་འོང་འབྲས་བུ་རང་རྒྱུད་ལ་ཡོད་པར་ཐལ། ཕྱིར་མི་འོང་ཡིན་པའི་ཕྱིར། འདོད་ན། མེད་པར་ཐལ། ཁྱོད་ཉིད་རྒྱུད་ལ་དེའི་འབྲས་བུ་འདུས་བྱས་འདུས་མྱང་འདས་གཉིས་གང་རུང་མེད་པའི་ཕྱིར། ཁྱོད་ཉིད་རྒྱུད་ལ་དང་པོ་མེད་པར་ཐལ།
ཁྱོད་ཀྱིས་འདོད་ཉོན་དགུ་པ་སྤངས་པའི་རྣམ་གྲོལ་ལམ་དང་དེའི་ཐོབ་པ་བཏང་བའི་ཕྱིར། གཉིས་པའང་མེད་པར་ཐལ། ཁྱོད་ཀྱིས་འདོད་ཉོན་དགུ་པ་སྤངས་པའི་རྟགས་འགོག་གི་ཐོབ་པ་བཏང་བའི་ཕྱིར། རྟགས་གཉིས་ཀ་གྲུབ་པ་ཡིན་ཏེ། བསམ་གཏན་དང་པོའི་ཉེར་བསྡོགས་ཟག་བཅས་ཀྱིས་འདོད་ཉོན་དགུ་པ་སྤངས་པའི་རྣམ་གྲོལ་ལམ་དང༌། རྟགས་འགོག་གི་ཐོབ་པ་དེ་བསམ་གཏན་དང་པོར་གཏོགས་པའི་དགེ་བ་གང་ཞིག དེ་འདྲ་དེ་བསམ་གཏན་གཉིས་པར་སྐྱེས་ཤིང་ས་འཕོས་པའི་གང་ཟག་དེས་བཏང་དགོས་པའི་ཕྱིར། རྟགས་དང་པོ་ནི། ཇི་སྐད་དུ། དེར་གཏོགས་རྣམས་ཀྱི་རང་ཁམས་པ། །
མ་གཏོགས་རྣམས་ཀྱི་རྣམ་པ་བཞི། ། ཞེས་པས་འགྲུབ་ལ། རྟགས་གཉིས་པ་ནི། བསམ་གཏན་གཏོགས་པའི་དགེ་བ་ནི། ། ས་འཕོས་ཉམས་པ་དག་གིས་གཏོང༌། ། ཞེས་པས་གྲུབ་བོ། ། ཁོ་ན་རེ། འཇིག་རྟེན་པའི་ཆགས་བྲལ་བའི་འཕགས་པ་བྲལ་བའི་ཐོབ་རྣམ་གཉིས། ཅེས་བཤད་པས་རྟགས་འགོག་གི་ཐོབ་པ་ཟག་མེད་གཅིག་ཡོད་པའི་ཕྱིར། ངག་དེའི་ཕྱིར་འདི་ཞུགས་ལམ་ཡིན་ཏེ།
ཟག་བཅས་ཡིན་པའི་ཕྱིར་དང༌། དེ་དེ་དགེ་སྦྱོང་ཚུལ་གྱི་འབྲས་བུར་འཇོག་ཅིང༌། དེ་ས་འཕོས་པས་ཀྱང་མི་གཏོང་བ་ཡིན་ནོ་ཅེ་ན། དེ་ལྟ་ན་ཡང༌། ཆགས་བྲལ་སྔོན་དུ་སོང་བའི་ཕྱིར་མི་འོང་བསམ་གཏན་གཉིས་པར་དེས་རྩ་ཁྱབ་ལ་མ་ངེས་ཤིང༌། འདོད་ན་དེ་བཞིན་རྒྱུད་ལ་ཕྱིར་མི་འོང་གི་འབྲས་བུ་མེད་པར་ཐལ། དེའི་རྒྱུད་ལ་འདོད་ཉོན་དགུ་པ་སྤངས་པའི་རྣམ་གྲོལ་ལམ་ཡང་མེད། དེ་སྤངས་འགོག་བདེན་ཡང་ཡོད་པའི་ཕྱིར། རྟགས་དང་པོ་གྲུབ་པར་ཐལ། ཆགས་བྲལ་སྔོན་སོང་གི་ཕྱིར་མི་འོང་གི་རྒྱུད་ཀྱི་འདོད་པ་ལ་ཆགས་བྲལ་བྱས་པའི་རྣམ་གྲོལ་ལམ་ཡིན་ན་བསམ་གཏན་དང་པོར་རྟོགས་པས་ཁྱབ་པའི་ཕྱིར།
དེའི་ཕྱིར་འདི་ཞུགས་ལམ་མིན་ཏེ། ཟག་བཅས་ཡིན་པའི་ཕྱིར། རྟགས་གཉིས་པ་གྲུབ་ཏེ། དེའི་རྒྱུད་ལ་དེ་སྤངས་པའི་འགོག་བདེན་གྱི་ཐོབ་པ་མེད་པའི་ཕྱིར། དེར་ཐལ། ཆགས་བྲལ་སྔོན་སོང་གི་འདོད་པ་ལ་ཆགས་བྲལ་བྱས་པའི་འགོག་བདེན་གྱི་ཐོབ་པ་ཡིན་ན་ཟག་བཅས་ཡིན་པས་ཁྱབ་པའི་ཕྱིར། དེར་ཐལ། མཐོང་ལམ་གྱི་སྔ་རོལ་དུ་འདོད་པ་ལ་ཆགས་བྲལ་བྱས་པའི་རྟགས་འགོག་གི་ཐོབ་པ་ཟག་མེད་མི་སྲིད་པའི་ཕྱིར། དེར་ཐལ། སོ་སོ་སྐྱེ་བོའི་རྒྱུད་ཀྱི་འགོག་བདེན་གྱི་ཐོབ་པ་ཡིན་ན་ཟག་བཅས་ཡིན་དགོས་པའི་ཕྱིར།
དེར་ཐལ། དེར་རྟོགས་རྣམས་རང་མཁས་པ། ། མ་གཏོང་རྣམས་ཀྱི་རྣམ་པ་བ། ། ཞེས་གསུངས་སོ། ། དོན་འདི་ལ་རང་གི་ལན་ནི། ལམ་ཟག་བཅས་ཁོ་ནས་ཐོབ་པའི་འགོག་པ་ཡིན་ཡང༌། ཇི་སྲིད་འཕགས་ལམ་མངོན་དུ་བྱས་ཏེ། ཐོབ་པ་ཟག་མེད་མ་རྙེད་པ་དེ་སྲིད་དུ་དགེ་སྦྱོང་ཚུལ་གྱི་འབྲས་བུར་མི་བཞག་ལ། དེ་རྙེད་ནས་ས་འཕོས་ཀྱང་ཐོབ་པ་ཟག་མེད་མི་གཏོང་བ་ཡིན་ནོ་ཞེས་བཤད་དགོས། གང་གི་རྣམ་དཔྱོད་བྱིན་ཟའི་དཔུང་གིས་ནི། །
འགྲན་འདོད་བུད་ཤིང་མ་ལུས་བསྲེགས་པ་བས། ། མི་ཤེས་མུན་པ་མང་པོ་ཟོས་པ་འདི། ། ཨེ་མ་འདི་ན་མཆོག་ཏུ་ངོ་འཚར་རོ། ། ད་ནི་སེམས་རྟེན་ལ་དཔྱད་པར་བྱས་ཏེ། ཕལ་ཆེ་བ་དག རྒྱུན་ཞུགས་དང་ཕྱིར་འོང་དང་འབྲས་བུ་རིམ་གྱིས་པའི་ཕྱིར་མི་འོང་གསུམ་བསམ་གཏན་དང་པོ་ནི་ཉེར་བསྡོགས་ཁོ་ན་ལ་རྟེན་པར་འདོད་དོ། ། འོ་ན་རྒྱུན་ཞུགས་ཀྱི་འབྲས་བུའི་སེམས་རྟེན་དུ་གྱུར་པའི་ཞི་གནས་དེ་ཡིན་ན། འདོད་པ་ལ་ཆགས་བྲལ་བྱེད་བཞིན་པའི་ལམ་ཡིན་དགོས་པར་ཐལ། དེ་ཡིན་ན་བསམ་གཏན་དང་པོའི་ཉེར་བསྡོགས་ཡིན་དགོས་པའི་ཕྱིར། འདོད་ན།
རྒྱུན་ཞུགས་འབྲས་གནས་ཁྱབ་ན་ཡིན་དགོས་པར་ཐལ། སྔ་མ་ཁྱབ་ཡོད་དེ། བསམ་གཏན་དང་པོའི་ཉེར་བསྡོགས་ལ་ཡིད་བྱེད་བདུན་དུ་གྲངས་ངེས་པའི་ཕྱིར། ཡང་ན་རྒྱུན་ཞུགས་འབྲས་གནས་ཡིན་ན། བསམ་གཏན་དང་པོའི་ཉེར་བསྡོགས་མཚན་ཉིད་རབ་ཏུ་རིག་པ་ཡིད་བྱེད་རང་རྒྱུད་ལ་སྐྱེས་པས་ཁྱབ་པར་ཐལ། རྒྱུན་ཞུགས་ཀྱི་འབྲས་བུ་དེ་བསམ་གཏན་དང་པོའི་ཉེར་བསྡོགས་ཁོ་ན་ལ་ཉོན་དགོས་པའི་ཕྱིར། འདོད་ན། དེ་ཡིན་ན་འདོད་པའི་སྒོམ་སྤངས་ཉོན་མོངས་སུན་འབྱིན་པའི་གཉེན་པོ་རང་རྒྱུད་ལ་སྐྱེས་པས་ཁྱབ་པར་ཐལ། འདོད་ན། དེ་ཡིན་ན་རྒྱུན་ཞུགས་འབྲས་གནས་ཁྱབ་ན་ཡིན་པས་ཁྱབ་པར་ཐལ།
འདི་ལ་རང་གི་ལན་ནི་ཉེར་བསྡོགས་ཟག་མེད་ལ་ཡིད་བྱེད་བདུན་གྱིས་མ་ཁྱབ་པ་ཡིན་ནོ། ། ཡང་ལམ་ཟག་བཅས་ཀྱི་འདོད་ཉོན་དྲུག་པ་སྤངས་པའི་ཕྱིར་འོང་གི་འབྲས་བུའི་སེམས་རྟེན་དུ་གྱུར་པའི་བསམ་གཏན་དང་པོའི་ཉེར་བསྡོགས་ཞི་རགས་ཀྱི་རྣམ་པ་ཅན་ཡོད་པར་ཐལ། དེའི་རྟེན་དུ་གྱུར་པའི་དེ་འདྲའི་ཉེར་བསྡོགས་དེ་ཡིན་ན། ཞི་རགས་ཀྱི་རྣམ་པ་ཅན་ཡིན་པས་ཁྱབ་པའི་ཕྱིར། འདོད་མི་ནུས་ཏེ། དགེ་སྦྱོང་ཚུལ་གྱི་འབྲས་བུའི་སེམས་རྟེན་ཡིན་ན། ཞི་རགས་ཀྱི་རྣམ་པ་ཅན་ཡིན་པར་འགལ་བའི་ཕྱིར་དང༌། འཇིག་རྟེན་པའི་ལམ་གྱིས་འདོད་ཉོན་དྲུག་པ་སྤངས་པའི་རྣམ་གྲོལ་ལམ་དང༌། ཕྱིར་འོང་གི་འབྲས་བུའི་གཞུང་བཞིན་ཡོད་པར་ཐལ་བའི་ཕྱིར་རོ། ། དེ་ལ་འདོད་མི་ནུས་ཏེ།
དེ་འདྲའི་རྣམ་གྲོལ་ལམ་ཡིན་ན་ཟག་བཅས་ཡིན་དགོས་པའི་ཕྱིར་རོ། ། ལམ་ཟག་བཅས་ཀྱིས་ཐོབ་པའི་འབྲས་བུ་གཉིས་ཀྱི་སེམས་རྟེན་ཁས་ལེན་པ་ནི་དཔྱད་པའི་གནས་ཞིག་ཡིན་ནོ། ། ཡང་རིམ་གྱིས་པའི་ཕྱིར་མི་འོང་གི་འབྲས་བུ་བསམ་གཏན་དང་པོའི་ཉེར་བསྡོགས་ཁོ་ན་ལ་རྟེན་པར་འདོད་པ་དང༌། ཕྱིར་མི་འོང་འབྲས་གནས་ཀྱིས་གཟུགས་མེད་ཀྱི་སེམས་ལ་རྟེན་ནས་གཟུགས་དང་གཟུགས་མེད་ལ་ཆགས་བྲལ་བྱས་པའི་རྣམ་གྲོལ་ལམ་དང༌། འགོག་བདེན་གཉིས་ཕྱིར་མི་འོང་གི་འབྲས་བུར་འདོད་པ་ཡང་འགལ་བ་ཡིན་ནོ། ། ཡང་ཆགས་བྲལ་སྔོན་སོང་གི་ཕྱིར་མི་འོང་གི་འབྲས་བུ་དེ་བསམ་གཏན་ས་དྲུག་པོ་གང་རུང་ལ་རྟེན་པ་ཡིན་ནོ་ཅེ་ན། བསམ་གཏན་ས་དྲུག་གང་རུང་ལ་རྟེན་རྒྱུའི་ཕྱིར་མི་འོང་འབྲས་བུ་དེ་གང་ཡིན་ཞེས་རྟགས་ན་ཁྱོད་ཀྱིས་བློ་ངོར་འཇིག་པ་ཡིན་ཏེ། འདི་ལྟར་འབྲས་བུ་འདུས་མ་བྱས་ལ་སེམས་རྟེན་མི་འཇོག་ལ། མཐོང་ལམ་གྱི་སྔ་རོལ་དུ་འདོད་ཉོན་དགུ་པ་སྤངས་པའི་རྣམ་གྲོལ་ལམ་དེ། བསམ་གཏན་དྲུག་གང་རུང་ལ་རྟེན་པ་ཡིན་ཀྱང་སྔར་བཤད་པའི་རིགས་པས་ཕྱིར་མི་འོང་གི་འབྲས་བུར་མི་རིགས་ཤིང༌།
ཆགས་བྲལ་སྔོན་སོང་གི་ཕྱིར་མི་འོང་འབྲས་གནས་ཙམ་པོའི་རྒྱུད་ཀྱི་ཐ་མའི་ཆུན་ལྔ་སྤངས་པའི་རྣམ་གྲོལ་ལམ་དེ། ས་དྲུག་གང་རུང་ལ་རྟེན་པ་ཡིན་ཀྱང༌། ཆགས་བྲལ་སྔོན་སོང་གི་ཕྱིར་མི་འོང་གི་འབྲས་བུར་མི་རིགས་པའི་ཕྱིར་ཏེ། ལྔ་པོ་མཐོང་ལམ་གྱི་སྔ་རོལ་དུ་སྤངས་པ་མིན་པའི་ཕྱིར། ད་ནི་ལམ་གང་ལ་རྟེན་དཔྱད་པར་བྱ་སྟེ། རིན་ཆེན་བློ་བཟང་གྲགས་པའི་ཞལ་སྔ་ནས། འབྲས་བུ་ཐོག་མཐའ་གཉིས་དང༌། ཆགས་བྲལ་སྔོན་སོང་གི་འབྲས་བུ་གཉིས་ལམ་ཟག་མེད་ཁོ་ནས་ཐོབ་པ་ཡིན་ལ། རིམ་གྱིས་པའི་འབྲས་བུ་བར་པ་གཉིས་པོ་ལ་ལམ་ཟག་བཅས་དང་ཟག་མེད་ཀྱིས་གཉིས་གཉིས་ཡོད་དོ་ཞེས་གསུངས་ཏེ། འདི་བརྟག་པར་བྱ་བ་ལ།
གནོད་བྱེད་ཡོད་པར་བསྟན། སྔོན་སོང་གི་འབྲས་བུ་ཟག་མེད་ཁོ་ནས་ཐོབ་པ་ལ་སྒྲུབ་བྱེད་མེད་པར་བསྟན། དང་པོ་ལ། ཁས་བླངས་ནང་འགལ་བར་བསྟན། ལུང་རིགས་དང་འགལ་བར་བསྟན་པའོ། ། དང་པོ་ནི། འབྲས་བུ་དང་པོ་ལམ་ཟག་མེད་ཁོ་ནས་ཐོབ་པར་འདོད་པ་དང༌། བྱིས་པའི་སྔར་འདོད་ཉོན་གསུམ་ལྔ་མན་ཆད་སྤངས་པའི་རྒྱུན་ཞུགས་འབྲས་གནས་ཀྱི་རྒྱུད་ཀྱི་འདོད་ཉོན་གསུམ་པ་སྤངས་པའི་འགོག་པ་དང་རྣམ་གྲོལ་ལམ་རྒྱུན་ཞུགས་རིགས་རིགས་སྐྱེས་འབྲས་བུར་འདོད་པ་འགལ། ཡང་དེ་དང་བཅུ་དྲུག་པའི་རྗེས་སུ་ལམ་ཟག་བཅས་ཀྱིས་འདོད་ཉོན་དང་པོ་ནས་ལྔ་པའི་བར་སྤངས་པའི་འགོག་ལམ་རྒྱུན་ཞུགས་ཀྱི་འདོད་པ་ནང་འགལ། མཐོང་ལམ་གྱིས་འདོད་ཉོན་དགུ་པ་སྤངས་པའི་འགོག་ལམ་ཆགས་བྲལ་སྔོན་སོང་གི་ཕྱིར་མི་འོང་འབྲས་བུར་འདོད་པ་དང༌།
དེའི་འབྲས་བུ་ལམ་རྗེས་བཟོད་ཁོ་ནས་ཐོབ་པར་འདོད་པ་ནང་འགལ། གཉིས་པ་ནི། ཤེས་བྱ་ཆོས་ཅན། ཆགས་བྲལ་སྔོན་སོང་གི་ཕྱིར་མི་འོང་གི་འབྲས་བུ་དེ་ལམ་ཟག་མེད་ཁོ་ནས་ཐོབ་དགོས་པ་མིན་པར་ཐལ། དེ་ཡིན་ན། དེ་ཁོ་ནས་ཐོབ་དགོས་པར་འགལ་བའི་ཕྱིར། རྟགས་འབུད། དེའི་རྒྱུ་མཚན་ཡང༌། དེ་སྔོན་སོང་གི་ཕྱིར་མི་འོང་གི་རྒྱུད་ཀྱི། མཐོང་སྤངས་པ་འགོག་ལམ་གཉིས་པོ་དེ།
ལམ་ཟག་མེད་ཁོ་ནས་ཐོབ་པ་ཡིན་ཀྱང༌། དེ་ཕྱིར་མི་འོང་གི་འབྲས་བུར་མི་རུང༌། དེའི་རྒྱུད་ཀྱི་འདོད་ཉོན་དགུ་པ་སྤངས་པའི་འགོག་ལམ་གཉིས་པོ་དེ་ལམ་ཟག་མེད་ཁོ་ནས་ཐོབ་པ་དང༌། ཕྱིར་མི་འོང་གི་འབྲས་བུ་གཉིས་ཀར་ཡང་མི་རུང༌། དེའི་རྒྱུད་ཀྱི་ཐ་མའི་ཆ་མཐུན་ལྔ་སྤངས་པའི་འགོག་ལམ་གཉིས་པོ་ནི་ཕྱིར་མི་འོང་གི་འབྲས་བུ་ཡང་ཡིན་ལ། ལམ་ཟག་བཅས་དང་ཟག་མེད་གཉིས་ཀྱང་དགོས་པའི་ཕྱིར་ཏེ། དེའི་རྒྱུད་ཀྱི་འདོད་པ་ལས་འདུན་པ་དང་རྣམ་འཚེ་གཉིས་སྤངས་པའི་འགོག་པ་དང༌། དེའི་ཐོབ་པ་ལམ་བདེན་ཡིན་པར་འགྱུར་བ་གཉིས་ནི་ལམ་ཟག་བཅས་ཀྱི་ཐོབ་པ་ཡིན་ལ། དེའི་རྒྱུད་ཀྱི་མཐོང་སྤངས་ཀུན་སྦྱོར་གསུམ་སྤངས་པའི་འགོག་ལམ་གཉིས་པོ་དེ་ལམ་ཟག་མེད་ཀྱིས་ཐོབ་པའི་ཕྱིར། གཉིས་པ་སྒྲུབ་བྱེད་མེད་པར་བསྟན་པ་ནི།
སྔོན་སོང་གཉིས་དངོས་སུ་ཐོབ་བྱེད་ལམ་རྗེས་བཟོད་ཁོ་ན་ཡིན་ཞེས་གསུངས་པའང་དཔྱད་ན་འཇིག་པར་སྣང་སྟེ། འདི་ལྟར་ཆགས་བྲལ་སྔོན་སོང་གི་འབྲས་བུར་བཞག་རྒྱུའི་གཙོ་བོ་དེའི་རྒྱུད་ཀྱི་འདོད་པའི་སྒོམ་སྤངས་ཉོན་མོངས་སྤངས་པའི་འགོག་པ་དེ་ཉིད་ཡིན་ལ། དེ་ལམ་རྗེས་སོགས་ཁོ་ནས་ཐོབ་པར་འགལ་བའི་ཕྱིར་ཏེ། མཐོང་ལམ་བར་ཆད་མེད་ལམ་གྱིས་སྒོམ་སྤངས་སྤང་བར་འགལ་བའི་ཕྱིར་རོ། ། འོ་ན་རང་འགྲེལ་ལས། ཆགས་བྲལ་སྔོན་སོང་དབང་པོ་དགུས་ཐོབ་པར་བཤད་པ་མིན་ནམ་ཅེ་ན། དེ་ནི་སྒྲུབ་བྱེད་དུ་མ་ངེས་ཏེ། ཟག་མེད་ཀྱི་དབང་པོས་ཐོབ་ན་ཟག་བཅས་ཀྱི་ལམ་གྱིས་མི་ཐོབ་མི་དགོས་པའི་ཕྱིར་རོ། ། དེས་ན་ཆགས་བྲལ་སྔོན་སོང་གི་འབྲས་བུ་གཉིས་ལམ་ཟག་མེད་ཁོ་ནས་ཐོབ་ཞེས་ཟེར་བ་ནི་མ་རྟགས་གཅིག་པུར་ཉམས་དགའ་བ་ཉིད་དུ་སྣང་ཡང་རྟགས་ན་སྙིང་པོ་མི་སྣང་ངོ༌། ། ཡང་ཁ་ཅིག་རིམ་གྱིས་འབྲས་བུ་བར་པ་གཉིས་ལམ་ཟག་མེད་ཁོ་ནས་ཐོབ་པ་དང༌།
ཆགས་བྲལ་སྔོན་སོང་ལམ་ཟག་བཅས་ཁོ་ནས་ཐོབ་པར་སྨྲ་བ་ནི་མཛོད་འགྲེལ་དང་འགལ་བར་རྟོགས་སླའོ། ། ཡང་བྱེ་བྲག་དུ་སྨྲ་བའི་ལུགས་ནི། རྒྱུན་ཞུགས་ཀྱི་འབྲས་བུ་ལམ་ཟག་བཅས་ཀྱིས་ཐོབ་པ་གཅིག་ཁས་ལེན་དགོས་ཏེ། ཇི་སྐད་དུ་སྲིད་རྩེ་ལས་སྐྱེས་བཟོད་པ་ཡི། ། བཞོམ་བྱ་མཐོང་བས་སྤངས་བྱ་ཉིད། ། ལྷན་ཅིག་སྐྱེས་མཐོང་སྒོམ་གཉིས་ཀྱིས། ། ཞེས་འབྱུང་བས་སོ། ། ད་ནི་ཆགས་བྲལ་སྔོན་སོང་ལ་དཔྱད་པར་བྱ་སྟེ། བྱེ་བྲག་དུ་རྒྱུན་ཞུགས་ལ་ཆགས་བྲལ་སྔོན་སོང་ཡོད་མེད་དཔྱད་པའོ། ། འདི་ལ་ཕལ་ཆེ་བ་དག་ན་རེ།
ཆགས་བྲལ་སྔོན་སོང་ཡིན་ན་རང་གི་ངོས་སྐལ་གྱི་སྤང་བྱའི་གཙོ་བོ་མཐོང་ལམ་གྱི་སྔ་རོལ་དུ་སྤང་པ་གཅིག་དགོས་སོ་ཞེས་ཟེར་རོ། ། འོ་ན་ཕྱིར་མི་འོང་ཆགས་བྲལ་སྔོན་སོང་མི་སྲིད་པར་ཐལ། ཐ་མའི་ཆ་མཐུན་ལྔ་དེའི་སྔར་སྤངས་པ་མི་སྲིད་པའི་ཕྱིར་ཏེ། ཀུན་སྦྱོར་གསུམ་པོ་དེར་སྤངས་པ་མི་སྲིད་པའི་ཕྱིར་ཏེ། དེའི་སྔར་སྲིད་རྩེའི་སས་བསྡུས་ཀྱི་དེ་གསུམ་སྤངས་པ་མི་སྲིད་པའི་ཕྱིར་ཏེ། ཇི་སྐད་དུ། འཇིག་རྟེན་འདས་ཀྱི་སྲིད་རྩེ་ལ། ། ཆགས་བྲལ་གཞག་ལ་རྣམ་པ་གཉིས། ། ཞེས་བཤད་པའི་ཕྱིར། ཅི་སྟེ།
འདོད་ཉོན་དགུ་པ་དེ་དེའི་སྤང་བྱའི་གཙོ་བོ་འཇོག་ཅེ་ན། དེ་ལྟ་ན། མཐོང་ལམ་གྱི་སྔར་འདོད་ཉོན་དགུ་པ་སྤངས་པའི་འགོག་བདེན་དེ། སྔོན་སོང་གི་ཕྱིར་མི་འོང་གི་འབྲས་བུར་ཐལ་བར་འགྱུར་རོ། ། ཕྱིར་འོང་ཆགས་བྲལ་སྔོན་མི་སྲིད་པར་ཐལ། དེའི་སྤང་བྱའི་གཙོ་བོ་མཐོང་ལམ་གྱི་སྔར་སྤངས་པ་མི་སྲིད་པའི་ཕྱིར། མཐོང་སྤངས་ཀུན་སྦྱོར་གསུམ་དང་འདོད་ཉོན་དྲུག་པ་གཉིས་ཀ་དེའི་སྤང་བྱ་གཙོ་བོ་གང་ཞིག དེ་མཐོང་ལམ་གྱི་སྔར་སྤངས་པ་མི་སྲིད་པའི་ཕྱིར། ཁྱབ་པ་ཁས་བླངས། རྟགས་དང་པོ་གྲུབ་ཏེ།
ཕྱིར་འོང་གི་རྒྱུད་ཀྱི་དེ་གཉིས་ཀ་སྤངས་པའི་འགོག་བདེན་དེ། ཕྱིར་འོང་གི་འབྲས་བུར་བཞག་པ་ཡིན་ལ། དེའི་རྒྱུད་ཀྱི་དེ་གཉིས་རེ་རེ་སྤངས་པའི་འགོག་ལམ་དེར་མི་འཇོག་པའི་ཕྱིར། གཞན་ཡང༌། ཕྱིར་མི་འོང་ཆགས་བྲལ་སྔོན་སོང་གིས་ཐོབ་པའི་དགྲ་བཅོམ་ཆོས་ཅན། རྩ་བའི་དེར་ཐལ། དེའི་ཕྱིར། དེར་ཐལ། འདོད་པ་ལ་ཆགས་བྲལ་སྔོན་སོང་ཡིན་པའི་ཕྱིར། རྩ་བར་འདོད་ན།
དགྲ་བཅོམ་མིན་པར་ཐལ་ལོ། ། རང་གི་ལན་ནི། འདོད་པའི་ཕལ་ཆེར་དང་འདོད་པའི་ཉོན་མོངས་མ་ལུས་པ་ལ་ཆགས་བྲལ་སྔོན་དུ་སོང་བ་ཞེས་བྱ་ཡི་ཕྱིར་འོང་དང་ཕྱིར་མི་འོང་གི་སྤང་བྱའི་གཙོ་བོ་ལ་ཆགས་བྲལ་སྔོན་དུ་སོང་ན་ཞེས་མི་བྱའོ། ། གཉིས་པ་ནི། རིན་ཆེན་བློ་བཟང་གྲགས་པའི་ཞལ་སྔ་ནས། མཛོད་འགྲེལ་ལས། སྔོན་རྣམ་པ་གསུམ་མམ་བཞི་སྤངས་པའང་བདུན་ནམ་བརྒྱད་སྤངས་པའི་འབྲས་བུ་ཐོབ་པ་ནི་ཇི་སྲིད་འབྲས་བུ་ཁྱད་པར་ཅན་གྱི་ལམ་མངོན་དུ་མ་བྱས་པ་དེ་སྲིད་དུ་རིགས་ནས་རིགས་སུ་སྐྱེ་བའམ་བར་ཆད་གཅིག་པ་མིན་ནོ་ཞེས་གསུང་པའི་ཤུགས་ལ། རིགས་ནས་རིགས་སྐྱེ་དང་བར་ཆད་གཅིག་པ་གཉིས་ལ་ཆགས་བྲལ་སྔོན་སོང་ཁས་ལེན་ཞེས་གསུང༌། འདི་ནི་འཐད་པ་མིན་ཏེ། ལུང་དང་རིགས་པ་དང་ཁས་བླངས་པ་དང་འགལ་བའི་ཕྱིར་རོ། །
དང་པོ་ནི། མཛོད་འགྲེལ་ལས། དེ་གཉིས་ལ་རྟོགས་པའི་ཁྱད་པར་སྤང་བྱ་དེ་དག་གི་གཉེན་པོ་ཟག་མེད་ཀྱི་དབང་པོ་ཐོབ་པ་གཅིག་དགོས་པར་བཤད་པའི་ཕྱིར། འོ་ན་དོན་གསལ་ལས། རིགས་སྐྱེ་ལ་ཆགས་བྲལ་སྔོན་སོང་གཅིག་མ་བཤད་དམ་ཅེ་ན། དེའི་དགོངས་པ་གཞན་དུ་རྩལ་དགོས་ཏེ། གལ་ཏེ་ན། བཅུ་དྲུག་པ་ལ་གནས་ཙམ་གྱི་རིགས་ནས་རིགས་སྐྱེ་དང་བར་ཆད་གཅིག་པ་འདོད་དགོས་པར་འགྱུར་ལ། དེ་ལྟ་ན། དྲངས་མ་ཐག་པའི་རང་འགྲེལ་ལས་ཏེ།
དེ་གཉིས་ལ་འབྲས་བུ་ཕྱི་མའི་ཞུགས་པས་ཁྱབ་པར་བཤད་པ་དང་འགལ་ལོ། ། གཉིས་པ་རིགས་པ་དང་འགལ་བ་ནི། ཆགས་བྲལ་སྔོན་སོང་གི་རིགས་ནས་རིགས་སྐྱེ་དེའི་རྒྱུད་ལ་ཆགས་བྲལ་སྔོན་དུ་སོང་བའི་དགེ་སྦྱོང་ཚུལ་གྱི་འབྲས་བུ་གཅིག་ཡོད་དམ་མེད། མེད་ན། དེར་འགལ་ལ། ཡོད་ན་དེ་འདྲ་དེ་རྒྱུན་ཞུགས་ཀྱི་འབྲས་བུའམ། དེ་མིན་པའི་དགེ་སྦྱོང་ཚུལ་གྱི་འབྲས་བུ་གཅིག་ཡིན་ཏེ། དང་པོ་ནི། མི་སྲིད་ལ་གཉིས་པ་ལྟར་ན། ཁྱེད་འདོད་པའི་རིགས་སྐྱེའི་རྒྱུན་ཞུགས་ཆགས་བྲལ་སྔོན་སོང་དེ་ཆོས་ཅན།
ཆགས་བྲལ་སྔོན་དུ་མ་སོང་བའི་རྒྱུན་ཞུགས་ཡིན་པར་ཐལ། དེ་སྔོན་མ་སོང་བའི་རྒྱུན་ཞུགས་ཀྱི་འབྲས་གནས་ཀྱི་འབྲས་བུ་ལ་གནས་པའི་གང་ཟག་ཡིན་པའི་ཕྱིར། གཞན་ཡང་སྔོན་འདོད་པའི་སྒོམ་སྤངས་གསུམ་སྤངས་པ་ཟག་མེད་ཀྱི་དབང་པོ་ཐོབ་པ། འདོད་པར་སྐྱེ་བ་གཉིས་ལེན་པ་ཙམ་གྱིས་རིགས་ནས་རིགས་སྐྱེ་བར་བཞག་ནུས་ན། འདོད་ཉོན་གསུམ་པ་ལ་ཆགས་བྲལ་སྔོན་དུ་སོང་ཞིང་མཐོང་ལམ་བཅོ་ལྔ་གང་རུང་ལ་གནས་པའང་དེར་ཐལ་བར་འགྱུར་རོ། ། དེའི་སྟེང་དུ་བཅུ་དྲུག་པའི་རྟོགས་པ་ཐོབ་པ་གཅིག་དགོས་ན། དེ་འདྲའི་རྒྱུན་ཞུགས་འབྲས་གནས་ཙམ་པོ་དེའང་དེར་ཐལ་བར་འགྱུར་རོ། ། གསུམ་པ་ཁས་བླངས་ནང་འགལ་བ་ནི། རིགས་ནས་རིགས་སྐྱེ་ལ་རྟོགས་པའི་ཁྱད་པར་སྤངས་པ་དེ་དག་གི་གཉེན་པོ་ཟག་མེད་ཀྱི་དབང་པོ་ཐོབ་པ་གཅིག་དགོས་པར་བཤད་པ་དང་འགལ་ལོ། ། ཡང་ཕལ་ཆེ་བ་དག
འགོག་པའི་སྙོམས་འཇུག་ཐོབ་ལ་མ་བཏང་བ་དེ། ལུས་མངོན་བྱེད་ཀྱི་དོན་དུ་འདོད་པ་འདི་ལྟར་བརྟག་དགོས་ཏེ། འགོག་པའི་སྙོམས་འཇུག་ཐོབ་ལ་མ་བཏང་བའི་ཕྱིར་མི་འོང་གཟུགས་མེད་ཀྱི་རྟེན་ཅན་དེ་ཆོས་ཅན། དེར་ཐལ། དེའི་ཕྱིར། འདོད་ན་གཟུགས་མེད་ཀྱི་རྟེན་ལ་འགོག་སྙོམས་ཡོད་པར་ཐལ་ལོ། ། ཆོས་ཅན་གྲུབ་པར་ཐལ། འགོག་སྙོམས་ལས་མ་ཉམས་བཞིན་དུ་སྲིད་རྩེ་དང་སྐྱེས་པའི་ཕྱིར་མི་འོང་གཅིག་ཡོད། དེ་འདྲ་དེས་འགོག་སྙོམས་མ་བཏང་བའི་ཕྱིར་ཏེ། དེ་གཏོང་རྒྱུ་གང་ཡང་བྱུང་བའི་ཕྱིར་ཏེ།
ཇི་སྐད་དུ། དགེ་བའོ་གཉིས་སུ་མྱོང་འགྱུར་དང༌། ། མ་ངེས་འཕགས་པའི་སྦྱོར་བས་ཐོབ། ། དེ་གནས་དོན་དུ་སྲིད་དགེ་སྐྱེས། ། ཞེས་བཤད་པའི་ཕྱིར། ཡང་འཕགས་པའི་སྐབས་སུ། སྤེལ་སྒོམ་ལས་ཉམས་པའི་དོན་ལ། ཁ་ཅིག བསམ་གཏན་བ་པ་ལ་སོགས་པའི་སྙོམས་འཇུག་ཟག་བཅས་ལས་ཉམས་པ་ཡིན་གྱི་ཟག་མེད་ལས་ཉམས་པ་མི་སྲིད་དོ་ཞེས་ཟེར་རོ། ། འཕགས་པ་སོགས་ཀྱི་རྣམ་གཞག་མཛོད་ལ་གཞན་གང་དུ་ཡང་གསལ་བར་མ་གསུང་ཞིང༌།
དེའི་རྣམ་གཞག་མཛོད་རྩ་འགྲེལ་ཇི་ལྟ་བཞིན་དུ་ཁས་བླངས་ནས་ཟག་མེད་ལས་ཉམས་པ་མི་སྲིད་དོ་ཞེས་ཟེར་བ་ནི། འཕགས་པ་འབྲས་བུ་ཐོབ་སྦྱངས་ཉམས་པས་བཏང་ཞེས་བཤད་པ་དང༌། དགྲ་བཅོམ་ལས་ཉམས་པར་བཤད་པ་སོགས་ཀྱིས་གནོད་ལ། ཡང་མདོ་སྡེ་པས་ཟག་མེད་ཀྱི་དབང་པོ་ལས་ཉམས་པ་མི་སྲིད་འདོད་དོ། ། ཞེས་མཛོད་འགྲེལ་ལས་བཤད་པ་དེ་ཁས་ལེན་པའི་དབང་དུ་བྱེད་ན་ནི། དེའི་དོན་མཐོང་སྒོམ་མི་སློབ་ལམ་གསུམ་ལས་ཉམས་པ་མི་སྲིད་པར་འདོད་པའི་དོན་ཡིན་གྱི་འཕགས་རྒྱུད་ལ་ཡོད་པའི་ཟག་མེད་ཀྱི་ངོ་བོར་གྱུར་པའི་བསམ་གཏན་དང་གཟུགས་མེད་ཀྱི་སྙོམས་འཇུག་ལས་ཉམས་པ་མི་སྲིད་འདོད་པ་ནི་མིན་ཏེ། དེ་ལྟ་ན། མདོ་སྡེ་པས་དགྲ་བཅོམ་པ་མཐོང་ཆོས་ལ་བདེ་བར་གནས་པའི་ཏིང་ངེ་འཛིན་ལས་ཉམས་པ་སྲིད་པར་བཤད་པ་དང་ཇི་ལྟར་མི་འགལ་བའི་ཚུལ་སྟོན་དགོས་ཏེ། ཟག་མེད་པ་དགུ་པོ་གང་རུང་ལས་མ་ཉམས་པར་མཐོང་ཆོས་ལ་བདེ་བར་གནས་པའི་ཏིང་ངེ་འཛིན་ལས་ཉམས་པར་འདོད་པ་ཆེས་བཞད་གད་ཀྱི་གནས་སོ། ། དེས་ན་འདི་ལྟར་འཆད་དགོས་ཏེ།
འཕགས་རྒྱུད་ཀྱི་ཟག་མེད་ཀྱི་དབང་པོ་ནི། དགེ་སྦྱོང་ཚུལ་གྱི་འབྲས་བུ་པོ་བཞི་གང་རུང་ལས་མ་ཉམས་ན་ས་འོག་མའི་ཉོན་མོངས་སྐྱེས་པ་ཙམ་གྱིས་མི་ཉམས་ལ། ཟག་མེད་དེའི་བརྟེན་དུ་གང་རུང་བའི་བསམ་གཏན་གྱི་སྙོམས་འཇུག་ལས་ནི་ས་འོག་མའི་ཉོན་མོངས་སྐྱེས་པ་ཙམ་གྱིས་ཉམས་དགོས་ལ། དེ་ལས་ཉམས་པ་ན། དེ་ལ་བརྟེན་པའི་ཟག་མེད་ཀྱི་དབང་པོ་དེ་ཡང་ས་འཕོ་དགོས་པ་ཡིན་ལ། བཏང་བ་དང་ཉམས་པ་ཞེས་ནི་མི་བྱ་སྟེ། བྱེ་བྲག་སྨྲ་བ་ལྟར་ན། ས་འཕོས་པས་ཟག་མེད་གཏོང་བ་མིན་པའི་ཕྱིར་དང༌། མདོ་སྡེ་པ་ལྟར་ན་ཟག་མེད་ཀྱི་དབང་པོ་རང་གི་ངོ་བོ་ལ་ཉམས་པ་མི་སྲིད་པའི་ཕྱིར། དེ་ལྟ་མིན་པར་བསམ་གཏན་བཞི་པའི་དངོས་གཞིའི་སྙོམས་འཇུག་ལས་མ་ཉམས་བཞིན་དུ་བསམ་གཏན་དང་པོར་ཉོན་མོངས་པའི་དབང་གིས་སྐྱེ་བར་འདོད་པ་ནི།
ཆོས་མངོན་པའི་ཆ་ཤས་ཀྱི་ཆ་ཤས་ཙམ་ཡང་སྣ་ལམ་དུ་མ་གྲགས་པར་ཟད་དོ། ། འདིར་གང་དག བྱེ་བྲག་ཏུ་སྨྲ་བའི་ལུགས་ཀྱིས་ཕྱིར་མི་འོང་འཕགས་པའི་བསམ་གཏན་གྱི་སྙོམས་འཇུག་ཟག་མེད་ལས་ཉམས་པར་འདོད་དོ་ཞེས་ཟེར་བ་ནི་དེའི་རང་ལུགས་ཀྱི་ཟག་མེད་ཀྱི་གཏོང་རྒྱུ་མི་ཤེས་པ་ཁོ་ནར་ཟག་མེད། ཇི་སྲིད་ཕྱིར་མི་འོང་གི་འབྲས་བུ་ལས་མ་ཉམས་པ་དེ་སྲིད་དུ་དེའི་རྒྱུད་ཀྱི་ཟག་མེད་ཀྱི་དབང་པོ་ཉམས་པར་མི་འདོད་པའི་ཕྱིར། དེས་ན་དེའི་ལུགས་ལ་ཕྱིར་མི་འོང་འཕགས་པ་དེ་བསམ་གཏན་བཞི་པའི་སྙོམས་འཇུག་ཟག་མེད་ལས་ཉམས་པ་དང་བཏང་བ་མིན་ཀྱང་དེའི་རྒྱུད་ལ་དེ་དག་རང་བཞིན་ཁས་མི་ལེན་ཏེ། བསམ་གཏན་དང་པོའི་སས་བསྡུས་ཀྱི་སྲེད་པ་མངོན་དུ་གང་རུང་བའི་ཕྱིར། དེ་འདྲ་དེ་ལྡན་པར་ནི་ཁས་ལེན་དགོས་ཏེ། དེའི་ཐོབ་པ་ལན་གཅིག་རྙེད་ནས་མ་བཏང་བའི་ཕྱིར། དེ་ལ་འདི་སྙམ་དུ་དོགས་པར་འགྱུར་རོ། ། བསམ་གཏན་བཞི་པའི་སྙོམས་འཇུག་ཟག་མེད་ལས་མ་ཉམས་ན་བསམ་གཏན་བཞི་པའི་སྙོམས་འཇུག་བཞི་ལྡན་དགོས་སོ་སྙམ་ན།
གཟུགས་མེད་ཁམས་ཀྱི་ཉན་ཐོས་སྒོམ་པ་ཆོས་ཅན། ཁྱོད་ཀྱི་རྒྱུད་ལ་བསམ་གཏན་བཞི་པའི་སྙོམས་འཇུག་དང་ལྡན་པར་ཐལ། ཁྱོད་ཀྱི་རྒྱུད་ལ་བསམ་གཏན་བཞི་པའི་སྙོམས་འཇུག་ཟག་མེད་དང་ལྡན་པའི་ཕྱིར། འདོད་ན་བསམ་གཏན་གྱི་སྡོམ་པ་དང་ལྡན་པར་ཐལ། འདོད་ན། བསམ་གཏན་གཏོགས་པའི་དགེ་བ་ནི། ། ས་འཕོས་ཉམས་པ་དག་གིས་གཏོང༌། ། ཞེས་པ་དང༌། འདོད་དང་གཟུགས་སྐྱེས་ལྷ་རྣམས་ལ། ། བསམ་གཏན་ཡོད་ཅེས་པ་དང་འགལ། །
རྩ་བར་རྟགས་གྲུབ་ཏེ། དེ་ཐོབ་ཅིང་དེའི་གཏོང་རྒྱུ་མ་བྱུང་བའི་ཕྱིར། འགོག་པ་ལ་མཉམ་པར་གཞག་བཞིན་པའི་ཕྱིར་མི་འོང་གི་རྒྱུད་ལ་བསམ་གཏན་གྱི་སྡོམ་པ་ད་ལྟར་བ་དང་ལྡན་པར་ཐལ། དེས་དེ་ཐོབ་ལ་མ་བཏང་བའི་ཕྱིར། གཞན་ཡང་བསམ་གཏན་གཉིས་པ་ནས་སྲིད་རྩེའི་བར་གང་རུང་དུ་སྐྱེས་པའི་ཉན་ཐོས་འཕགས་པའི་རྒྱུད་ལ་བསམ་གཏན་དང་པོའི་སྙོམས་འཇུག་ལྡན་པར་ཐལ། དེའི་རྒྱུད་ལ་དེ་འདྲའི་སྙོམས་འཇུག་ཟག་མེད་ལྡན་པའི་ཕྱིར། འདོད་མི་ནུས་པའི་ཕྱིར། འཕགས་པ་དེ་དག་ས་བོར་བས། གཏོང་ངོ་ཞེས་གསུང་བའི་ཕྱིར། ཡང་དེ་དང་ལྡན་ན་དེ་ཡོད་པས་ཁྱབ་པར་འདོད་པ་ལ་ནི་སྔར་བཤད་པ་ལྟར།
བསེ་རུ་ལྟ་བུའི་རང་ལ་དགྲ་བཅོམ་པའི་རྒྱུད་ལ་སྦྱོར་ལམ་ཡོད་བར་ཐལ་བ་དང༌། གཟུགས་མེད་ཁམས་ན་གཟུགས་ཡོད་པར་ཐལ་བར་འགྱུར་རོ། ། ཅི་ཏེ་བསམ་གཏན་བཞི་པའི་སྙོམས་འཇུག་ཟག་མེད་དེ་ཡིན་ན། བསམ་གཏན་བཞི་སྙོམས་འཇུག་ཡིན་མི་དགོས་པར་ཐལ། དེ་དང་ལྡན་ན་བསམ་གཏན་བཞི་སྙོམས་འཇུག་དང་ལྡན་མི་དགོས་པའི་ཕྱིར་ཅེ་ན། སོ་སོ་སྐྱེ་བོ་ཡིན་ན། ལམ་བདེན་གྱི་མཐོང་ལམ་པ་ཡིན་མི་དགོས། དེ་དང་ལྡན་ན་ལམ་བདེན་གྱི་མ་ཐོབ་པ་རང་ལྡན་མི་དགོས་པའི་ཕྱིར། མ་གྲུབ་ན། ཉན་ཐོས་མཐོང་ལམ་པ་ཆོས་ཅན།
དེར་ཐལ། དེའི་ཕྱིར། འདོད་ན། ལམ་བདེན་དང་མི་སྲིད་པར་ཐལ། དེའི་མ་ཐོབ་པ་རང་རྒྱུད་ལ་ལྡན་པའི་གང་ཟག་པའི་ཕྱིར། སྦྱོར་ལམ་ཡིན་ན་སློབ་ལམ་ཡིན་པས་མ་ཁྱབ་པར་ཐལ། སྦྱོར་ལམ་དང་ལྡན་སློབ་ལམ་དང་ལྡན་པས་མ་ཁྱབ་པའི་ཕྱིར། ཡང་འདི་སྤྱད་པར་བྱ་སྟེ། རྒྱུན་ཞུགས་འབྲས་གནས་ཁྱད་པར་ནས་སོགས་ཡིན་ན། ཕྱིར་འོང་ཞུགས་པ་སོགས་ཡིན་པས་ཁྱབ་པ་ཁས་ལེན་པར་སྣང་ངོ༌། །
འོ་ན་འདོད་ཉོན་དང་པོ་སྤངས་པའི་རྣམ་གྲོལ་ལམ་ལ་གནས་པའི་རྒྱུན་ཞུགས་ཆོས་ཅན། དེར་ཐལ། དེའི་ཕྱིར། འདོད་ན་མིན་པར་ཐལ། ཁྱད་པར་གྱི་ལམ་ལ་གནས་བཞིན་པ་མ་ཡིན་པའི་ཕྱིར། དེར་ཐལ། རྣམ་གྲོལ་གྱི་ལམ་ལ་གནས་བཞིན་པ་ཡིན་པའི་ཕྱིར། ཁྱབ་པ་ནི་སྔར་དྲངས་པའི་འགྲེལ་པའི་ལུང་གིས་གྲུབ་བོ། ། རྩ་བའི་རྟགས་གྲུབ་ཏེ། རྒྱུན་ཞུགས་འབྲས་བུ་ལ་བལྟོས་པའི་ཁྱད་པར་གྱི་ལམ་ལ་གནས་བཞིན་པ་ཡིན་པའི་ཕྱིར།
མདོར་ན་རྒྱུན་ཞུགས་འབྲས་གནས་ཁྱད་པར་ཅན་དུ་འཇོག་པ་ལ། འབྲས་བུ་ཕྱི་མ་ཐོབ་ཕྱིར་དུ་བརྩོན་པ་མི་དགོས་པར། རྒྱུན་ཞུགས་ཀྱི་འབྲས་བུའི་ཁྱད་པར་གྱི་ལམ་ལ་གནས་པ་ཙམ་གྱིས་ཆོག་ལ། ཕྱིར་འོང་ཞུགས་པར་འཇོག་པ་ལ། ཕྱིར་མི་འོང་འབྲས་བུ་ཐོབ་ཕྱིར་དུ་བརྩོན་པ་ཞིག་དགོས་པར་འགྲེལ་པ་ལས་བཤད་དོ། ། འདིས་གཞན་ཡང་རིགས་པར་བྱའོ། ། མང་དུ་ཐོས་པའི་རྣ་བ་རབ་ཡངས་ཤིང༌། ། དཔལ་ལྡན་རིགས་པའི་མཆེ་བ་དཀར་པོ་ཅན། ། གསུང་རབས་ཤེས་པའི་ཆང་གིས་རབ་མྱོས་ནས། ། སྙོམས་ལས་བདེ་བའི་མལ་དུ་གཉིད་ལོག་ཚེ། །
གཞུང་བཞིན་དཔྱོད་པའི་བློའི་མཐུ་མེད་པར། ། མང་པོའི་དབུས་སུ་གཞན་གྱི་ཟེར་སྒྲོས་ཙམ། ། ཡི་གེར་འགོད་པའི་རྩོལ་བ་བརྒྱ་ཕྲག་གིས། ། རང་གིས་རང་ཉིད་ཆེན་པོར་ཆོས་རྣམས་ལ། ། ཅུང་ཟད་ཁྲེལ་བའི་རྐྱེན་གྱིས་གཉིད་ཟད་ནས། ། དཔྱོད་མེད་ཁེངས་པ་ལྡན་རྣམས་རྨོངས་པ་དང༌། ། དཔྱོད་ལྡན་གཟུ་བོ་མང་ཞིག་བགྱེས་པ་དང༌། ། མངོན་པའི་གྲུབ་མཐའ་དར་ཞིང་རྒྱས་བྱའི་ཕྱིར། ། ལེགས་བཤད་གཏམ་གྱིས་སྦྱོར་བ་འདི་བྱས་སོ། ། རྟོག་གེ་ཕྱིའི་མཚོ་ཆེན་དེར་ཞུགས་ཀྱང༌། །
ཆོས་མངོན་ནང་གི་རྒྱ་མཚོ་མ་མཐོང་ན། ། ལེགས་བཤད་གཏམ་འདིས་ཕག་པར་མི་འཚལ་བས། ། གཅུང་པོའི་གཞུང་ལ་ཐོས་པ་བགྱིད་འཚལ་ལོ། ། དེ་ནས་ཆོས་མངོན་ནགས་ཀྱི་སྨན་ལྗོངས་སུ། ། རྣམ་དག་རིགས་པའི་དབྱངས་ཀྱི་ང་རོ་ཡིས། ། བློ་གསལ་རི་དྭགས་མང་པོ་སྐྱོང་བ་དང༌། ། དཔལ་ལྡན་བསོད་ནམས་ལྗོན་པ་རབ་རྒྱས་ཤོག ། ཡོན་ཏན་ཡལ་ཁའི་ཁྱོན་ཡངས་རྒྱས་པའི་རྩེར། ། རྣམ་དཀར་གྲགས་པའི་མེ་ཏོག་སྙིམ་པ་ནི། ། ལེགས་བཤད་འབྲས་བུའི་ཚོགས་ཀྱིས་ཡོངས་གང་ནས། །
མཁས་འདོད་མང་པོའི་རེ་བ་སྐོང་བར་ཤོག ། ཞེས་པ་འདི་ནི་ཡུལ་དབུས་ཀྱི་དབུ་རུ་བྱང་ཕྱོགས་ཀྱི་རྒྱུད་དུ་བྱུང་བའི་ཐོས་པ་འཛིན་པ། དཔལ་ཤཱཀྱ་མཆོག་ལྡན་དྲི་མེད་ལེགས་པའི་བློས། གསང་ཕུ་ནེའུ་ཐོག་གི་གཙུག་ལག་ཁང་དུ་སྦྱར་བ་ཡིན་ནོ།། །། མངྒ་ལཾ།། །། ༈ བལ་ཡུལ་མཆོད་རྟེན་རིན་པོ་ཆེ་བྱ་རུང་ཁ་ཤོར་གྱི་ཉེ་འགྲམ་རྒྱལ་ཡོངས་ས་ཆེན་ཞེས་པ་གློག་ཀླད་དཔར་ཁང་ལས། བདེར་གཤེགས་༧སྐྱབས་རྗེ་བཅོ་བརྒྱད་ཁྲི་ཆེན་རྡོ་རྗེ་འཆང་མཆོག་གི་ཐུགས་དགོངས་རྫོགས་ཆེད། སྐྱབས་འོག་པ་ཚར་གྲྭ་གུ་རུས་གློག་ཀླད་ཕྱག་དེབ་ཆེད་འགྲེམ་སྤེལ་ཞུས་པའི་དགེ་འབྲས་སངས་རྒྱས་ཞིང་དུ་བསྔོའོ།། །།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
