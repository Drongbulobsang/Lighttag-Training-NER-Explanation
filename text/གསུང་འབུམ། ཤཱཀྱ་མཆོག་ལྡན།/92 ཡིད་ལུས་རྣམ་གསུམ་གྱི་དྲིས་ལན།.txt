གསུང་འབུམ། ཤཱཀྱ་མཆོག་ལྡན།
པོད ༩༢
ཡིད་ལུས་རྣམ་གསུམ་གྱི་དྲིས་ལན།
༼ཙ༽ ༄༅། །ཡིད་ལུས་རྣམ་གསུམ་གྱི་དྲིས་ལན་བཞུགས་སོ།། ཨོཾ་སྭསྟི། ཆོས་ཀྱི་སྐུ་མངའ་སྲས་བཅས་དང༌། ། ཕྱག་འོས་ཀུན་ལ་ཕྱག་བྱས་ནས། ། ཡིད་ལུས་རྣམ་གསུམ་ཞེས་བྱ་བ། ། དེ་ཡི་དྲིས་ལན་མདོ་ཙམ་འཆད། ། དེ་ལྟར་མཆོད་པར་བརྗོད་པ་དང་རྩོམ་པར་དམ་བཅའ་བ་སྔོན་དུ་བཏང་ནས། ཇི་སྐད་དུ། ཡིད་ཀྱི་རང་བཞིན་ཕུང་པོ་དང༌། །
དེ་རྒྱུ་ལོག་ཕྱིར་བདེ་བ་ཉིད། ། ཅེས་བདེ་བ་དམ་པའི་ཕ་རོལ་ཏུ་ཕྱིན་པ་ངོས་འཛིན་པའི་ཚེ། དེའི་མི་མཐུན་ཕྱོགས་ཡིད་ཀྱི་ལུས་རྣམ་པ་གསུམ་ཞེས་འཁོར་ལོ་གསུམ་པའི་མདོ་དང་བསྟན་བཅོས་དུ་མར་གསུངས་པ་དེའི་རྣམ་པར་བཞག་པ་ཇི་ལྟ་བུ་ཞེས་འདྲི་ན། ཐོག་མར་དགྲ་བཅོམ་པ་གཉིས་ཀྱིས་བླངས་པའི་ཡིད་ལུས་ཀྱི་རྣམ་གཞག་རྒྱས་པར་བཤད། དབང་ཐོབ་པའི་བྱང་སེམས་ཀྱིས་ཇི་ལྟར་བླངས་པ་དེ་ཡང་མདོ་ཙམ་དུ་བྱ་བའོ། ། དང་པོ་ལ་ངོས་བཟུང༌། ལུས་དེ་ཇི་ལྟར་ལེན་པའི་ཚུལ། དེ་ལ་དོགས་པ་བཀོད་ནས་རྣམ་གཞག་བསམ་པའོ། ། དང་པོ་ནི། འདི་ཞིབ་ཏུ་མ་བརྟགས་པ་དག་གི་བསམ་པ་ལ།
ལུས་འདི་གཟུགས་མེད་ཁམས་ཀྱི་མིང་གཞིའི་ཕུང་པོ་དང་ཁྱད་པར་ཅི་བསམ་པ་འབྱུང་སྟེ། འདིར་ཡིད་ཅེས་པ་ཉོན་ཡིད་ལྟ་ཅི། ཡིད་ཀྱི་རྣམ་པར་ཤེས་པ་ཡང་མ་ཡིན་གྱི། ཉེར་ལེན་ཟག་མེད་ཀྱི་སེམས་རྒྱུད་ལས་གྲུབ་པ། མེ་ལོང་དུ་ཤར་བའི་གཟུགས་བརྙན་ལྟར་སྐྱེ་མཆེད་ཐམས་ཅད་ཡོངས་སུ་རྫོགས་པ་ཞིག་སྟེ། ཇི་སྐད་དུ། ཡེ་ཤེས་ལུས་ཅན་རྣམས་ཀྱིས་ནི། ། ཞེས་འབྱུང་བ་དེའོ། ། གཉིས་པ་ལ་གསུམ་སྟེ། ལེན་པ་པོ་གང་གིས་དང༌།
རྒྱུ་རྐྱེན་གང་གིས་ཚུལ་ཇི་ལྟར་དང༌། བླངས་པའི་སེམས་རྒྱུད་དེ་ངོས་བཟུང་བའོ། ། དང་པོ་ནི་ལྷག་བཅས་ཀྱི་མྱང་འདས་ལ་གནས་པའི་དགྲ་བཅོམ་གཉིས་ཏེ། འདི་འཆད་པ་པོ་ཕལ་ཆེར་གྱིས་ནི་དམན་པར་རིགས་ངེས་པ་ཞིག་གོ་བསམ་པ་བྱུང་སྟེ། འོག་ནས་བརྟག་པར་བྱ་ལ། ངེས་པར་ན་ཕུང་པོ་སྔ་མ་འདོར་བར་འདོད་པ་ཞིག་གོ ། དེ་ལ་ཡང་སྡུག་བསྔལ་གྱིས་འཇིགས་ནས་དང༌། ཟག་མེད་ཀྱི་ལུས་བླངས་པའི་དགོས་པ་གཞན་ཡང་གཟིགས་པ་དག་གོ ། ལུས་དེ་ལེན་པའི་རྒྱུ་ནི་མ་རིག་བག་ཆགས་ཀྱི་ས་དང་ཟག་མེད་ཀྱི་ལས་སོ། ། སྐབས་དེར་ཉོན་མོངས་མེད་པས་ཟག་བཅས་ཀྱི་ལས་མི་སྲིད་ལ།
ཟག་མེད་དེ་ཡང་ཐེག་པ་ཆེ་ཆུང་དང་བསོད་ནམས་དང་ཡེ་ཤེས་ཀྱི་ཁྱད་པར་མཐའ་གཅིག་ཏུ་མ་ངེས་མོད། ལས་དེའི་ཀུན་སློང་ནི་མཚན་འཛིན་གྱི་རྣམ་པར་རྟོག་པ་ཕྲ་མོས་བྱེད་པར་བཤད་ཅིང༌། དུས་ནམ་གྱི་ཚེ་སོག་པ་ནི་ཕུང་པོའི་ལྷག་མ་དང་བཅས་པའི་རྟེན་དེ་ཉིད་ལ་སྟེ། སྲིད་པར་སྐྱེ་བ་ལེན་པའི་འཕེན་བྱེད་ཀྱི་རྒྱུ་དང་ཆ་མཐུན་པས་སོ། ། དེ་ནུས་པ་མཐུ་ཅན་དུ་བསྒྱུར་བ་ནི། མཐར་གྱིས་གནས་པའི་སྙོམས་པར་འཇུག་པ་སྟེ། འཁོར་བ་འགྲུབ་བྱེད་ཀྱི་སྲེད་ལེན་སྲིད་པ་གསུམ་དང་ཆ་མཚུངས་པའོ། ། སྙོམས་པར་འཇུག་པ་དེ་ལ་སྤྱིར་དགོས་པ་གཉིས་ཏེ། མ་ངེས་པའི་རིགས་ཅན་འཆི་མི་འཕོ་བར་ལྷག་བཅས་དེ་དབང་པོའི་ལུས་སུ་བྱིན་གྱིས་བརླབས་ནས། ཚེ་གཅིག་གི་སངས་རྒྱ་བའི་རྒྱུ་ཚོགས་ལ་འཇུག་པར་འདོད་པ་དང༌།
གཅིག་ནི་ཟག་མེད་ཀྱི་ལུས་དེ་ལེན་པར་འདོད་པ་ལས། འདིར་འཆད་རྒྱུ་ནི་ཕྱི་མ་འདི་དེ་ཉིད་དེ། བསམ་པ་དེ་སྔོན་དུ་བཏང་ནས་མཐར་གྱིས་སྙོམས་པར་འཇུག་པ་ལ་དབང་ཐོབ་པར་བྱས་ནས་འགོག་སྙོམས་ཀྱི་མཐར་ཐུག་པའི་ཚེ་ཚོགས་བདུན་འཁོར་བཅས་འགགས་པའི་བརྟགས་མིན་གྱི་འགོག་པ་དང༌། ཀུན་གཞིའི་སྟེང་གི་ཟག་བཅས་དང་རྣམ་སྨིན་གཉིས་ཀ་སྤངས་པའི་སོ་སོར་བརྟགས་འགོག་མངོན་དུ་བྱས་ནས་རྣམ་སྨིན་གྱི་ཕུང་པོ་དེ་འདོར་བར་བྱེད་དོ། ། དེའི་ཚེ་རྟེན་དེ་ལ་ཀུན་གཞིའི་གསལ་རིག་གི་ཆ་ལས་གཞན་པའི་སེམས་དང་སེམས་ལས་བྱུང་བ་ཅི་ཡང་མེད་ལ། དེ་ནི་ཡེ་ཤེས་ཁོ་ནར་ངེས་ཏེ། རྣམ་ཤེས་ཀྱི་མཚན་ཉིད་གང་ཡང་མ་ཚང་བའི་ཕྱིར། གསལ་རིག་དེས་རྟེན་སྔ་མ་དོར་བ་དང༌། ཟག་མེད་ཀྱི་ལུས་དེ་བླངས་པ་གྲུབ་བདེ་གཅིག་ཏུ་འབྱུང་བ་ཡིན་གྱི། བར་སྲིད་ཆ་མཐུན་པ་ནི་འདི་ལ་མེད་དོ། །
སྐྱེ་བ་དེ་ལྟར་བླངས་ཟིན་པ་དེ་ཇི་སྲིད་ཐེག་པ་ཆེན་པོར་མ་ཞུགས་པ་དེ་སྲིད་དུ་དམན་པའི་དགྲ་བཅོམ་པ་ཡིན་གྱི། ལྷག་མེད་ཀྱི་མྱང་འདས་ཞེས་ནི་མི་བྱ་སྟེ། འདི་ལ་ནི་བྱང་ཕྱོགས་དང་རྣམ་པར་ཐར་པ་བརྒྱད་དང་སྤྱན་དང་མངོན་པར་ཤེས་པ་ལ་སོགས་པའི་ཡོན་ཏན་མཐའ་ཡས་པ་དག་ཚང་བར་འཆད་དགོས་པའི་ཕྱིར། གཉིས་པ་ནི་ཉན་ཐོས་པ་དག་ལྷག་བཅས་དོར་ནས་རིག་པ་རྒྱུན་ཆད་པ་དང༌། ཐེག་པ་ཆེན་པོའི་མངོན་པ་པ་དག་གསལ་རིག་ཙམ་མ་ཆད་ཀྱང༌། བྱང་ཕྱོགས་ལ་སོགས་པའི་ཡོན་ཏན་ཐམས་ཅད་ཟད་པ་དང༌། ཤེས་བྱའི་སྒྲིབ་པ་མ་སྤངས་ཀྱང་མངོན་དུ་མི་འགྱུར་བ་སོགས་ཀྱི་རྣམ་གཞག་འདོད་མོད། འདིར་ནི་ཀུན་གཞིའི་རྣམ་ཤེས་ཟག་མེད་དུ་གནས་གྱུར་པ། ཀུན་གཞིའི་ཡེ་ཤེས་ཞེས་ཀྱང་བྱ། ཁམས་བདེ་བར་གཤེགས་པའི་སྙིང་པོ་དང༌།
ཟག་པ་མེད་པའི་ཤེས་པ་ཞེས་བྱ་བའི་མིང་ཅན། སྔར་ཐོབ་ཟིན་པའི་ཡོན་ཏན་མཐའ་དག་གི་རྟེན་དང༌། སྔར་མེད་ཀྱི་ཡོན་ཏན་བསྐྱེད་པའི་གཞིར་གྱུར་པ་དམན་པའི་ཚེ་ན་ཡིད་ཀྱི་ལུས་དང༌། དག་པའི་སར་རྣམ་པར་མི་རྟོག་པའི་ཡེ་ཤེས་དང༌། སངས་རྒྱས་ཀྱི་སར་མེ་ལོང་ལྟ་བུའི་ཡེ་ཤེས་ཞེས་བྱ་བ་དེ་ཡིན་ལ། སྔགས་ཀྱི་ཐེག་པ་ལས་ཀྱང་སེམས་ཀྱི་རྡོ་རྗེ་ཞེས་བྱ་བའི་མིང་ཅན་ལམ་ཐམས་ཅད་ཀྱི་བསྒྲུབ་གཞིར་གྱུར་པ་དེ་ཉིད་དོ། ། ལུས་དེའི་རྟེན་ལ་སླར་ཡང་མ་རིག་བག་ཆགས་ཀྱི་ས་དང༌། མཚན་མའི་ཀུན་ཏུ་སྤྱོད་པ་ཕྲ་མོས་བསླང་བའི་ལས་ཀྱིས་རྐྱེན་བྱས་ནས། ཟག་མེད་ཀྱི་ལུས་སྔ་མ་འདོར་བ་དང༌། ཕྱི་མ་ལེན་པ་མང་པོ་དག་བྱེད་པ་དེ་ལ་ནི་བསམ་གྱིས་མི་ཁྱབ་པའི་འཆི་འཕོ་བ་ཞེས་གསུངས་སོ། །
གནས་སྐབས་དེར་ཇི་སྐད་དུ། མྱ་ངན་འདས་ལ་མངོན་དགའི་ཕྱིར། ། རྟོགས་པ་ཕུལ་བ་ཡིན་པར་འདོད། ། ཅེས་དང༌། སྔོན་གྱི་འཕེན་པའི་དབང་དང་ནི། ། ཞེས་སོགས་ལྟར་འཇིགས་པ་གཉིས་དང་བྲལ་བའི་སྒོ་ནས་དམན་པའི་ས་ཉིད་དུ་གནས་པ་དང༌། ལུས་དེ་ཉིད་ཀྱིས་ཐེག་པ་ཆེན་པོར་འཇུག་པ་དང༌། ལུས་དེ་མ་ཡིན་པའི་སྤྲུལ་པ་སྣ་ཚོགས་ཀྱི་ལུས་སུ་བསྒྱུར་ན་མཛད་པ་སྣ་ཚོགས་ལ་འཇུག་པར་བྱེད་དོ། ། དམན་པའི་ལྷག་བཅས་པ་དག་ལ་འཇིག་པ་གཉིས་འབྱུང་བ་ནི། རྣམ་སྨིན་གྱི་ཕུང་པོ་ལ་དང༌།
བདག་ཆད་ཀྱི་དོགས་པའིའོ། ། དང་པོ་ནི། ཕུང་པོ་སྔ་མ་དེ་དོར་བས་སེལ་ལ། གཉིས་པ་ནི། ཟག་མེད་ཀྱི་ལུས་དེ་བླངས་པས་སེལ་ལོ། ། ལྷག་མེད་ཀྱིས་ནི་སེལ་མི་ནུས་ཏེ། དེར་ནི་བདག་ཏུ་འདོགས་པའི་གཞི་ཆད་པས་བརྟགས་པ་ཙམ་གྱི་བདག་ཏུ་ཡང་མི་འཛིན་པས་སོ། ། འཇིགས་པ་དེའི་ཕྱིར་ཡིད་ལུས་དེ་ལེན་པའི་ཆེད་དུ་ཟག་མེད་ཀྱི་ལས་སོག་པར་བྱེད་དོ། ། ལུས་འདིའི་ངོས་འཛིན་ནི་ལང་ཀར་གཤེགས་པའི་མདོ་ཉིད་དུ་གསུངས་པ་དང༌། དེ་ཇི་ལྟར་ལེན་པའི་ཚུལ་ནི་བྱང་ཆུབ་སེམས་དཔའ་བཟང་སྐྱོང་གི་མདོར་གསུངས་པས་དེར་བལྟ་བར་བྱའི་འདིར་ནི་མངས་སོ། །
གསུམ་པ་ནི་རྣམ་གཞག་འདི་འཆད་པ་པོ་རྣམས་ཀྱི་འོལ་སྤྱི་ཙམ་དུ་ནི། དམན་པའི་དགྲ་བཅོམ་པ་ལྷག་མེད་ཀྱི་མྱང་འདས་མངོན་དུ་བྱས་པ་དེས་ཟག་མེད་ཀྱི་ལས་བསགས་ནས་ཡིད་ཀྱི་རང་བཞིན་གྱི་ལུས་ལེན་པ་དེ་ལྟ་བུའི་བཤད་པ་གཅིག་དང༌། ལྷག་མེད་དུ་འདས་པ་དེ་ཉིད་དང༌། དག་པའི་ཞིང་དུ་ཡིད་ལུས་བླངས་པའི་མིང་ཅན་དོན་གཅིག་ཏུ་བཤད་ནས། དེ་སངས་རྒྱས་ཀྱི་འོད་ཟེར་སོགས་སད་བྱེད་ཀྱིས་སད་པར་བྱས་ནས་ཐེག་པ་ཆེན་པོར་འཇུག་པ་ལྟ་བུའི་བཤད་པ་མཛད་མོད། དམིགས་ཕྱེད་ངོ་ཤེས་པ་གཅིག་མ་བྱུང་བ་དང༌། ཡང་རྒྱུད་བླ་མ་མདོ་དང་བཅས་པའི་ཡིད་ལུས་ཀྱི་བཤད་པ་དང༌། མདོ་སྡེ་རྒྱན་དུ། བསམ་གྱི་མི་ཁྱབ་བསྒྱུར་བ་ཡི། ། སྐྱེ་བ་དང་ནི་ཡང་དག་ལྡན། །
ཞེས་སོགས་དོན་མི་གཅིག་པ་ལྟ་བུར་འཆད་ལ། དེའི་གོ་བ་ཡང༌། ལུས་དེ་ལེན་པ་ལ་ལྷག་མེད་ཀྱི་མྱང་འདས་མངོན་དུ་བྱེད་དགོས་པ་དང༌། ཕྱིར་མི་འོང་གིས་ནི་ཁམས་གསུམ་ལ་ཆགས་པ་དང་མ་བྲལ་བས་སྤྲུལ་པའི་སྐྱེ་བ་ཙམ་ལེན་པར་བྱེད་དགོས་སོ་སྙམ་དུ་བསམ་པའོ། ། འདི་བརྟག་པར་བྱ་བ་ལ་གཉིས་ཏེ། ལྷག་མེད་དང་ཡིད་ལུས་ཀྱི་གོ་དོན་འབྲེལ་མེད་དུ་བསྟན། མདོ་སྡེ་རྒྱན་གྱི་ལུང་ལས་ཀྱང་དེ་ཉིད་གྲུབ་པའོ། ། དང་པོ་ནི་གཉིས་པོ་དེའི་དོན་དང་ཐ་སྙད་གང་ཡང་མི་མཐུན་ཏེ། རྒྱུ་མི་མཐུན་པ་ལ་ནི་ཡིད་ཀྱི་ལུས་མ་རིག་བག་ཆགས་ཀྱི་ས་དང་ཟག་མེད་ལས་ཀྱིས་འདུས་བྱས་ལ། གཅིག་ཤོས་ལ་དེ་མི་དགོས་པར་ལྷག་མེད་དོན་དུ་གཉེར་བས་དང༌།
ངོ་བོ་མི་མཐུན་པ་གཅིག་ནི་ཡེ་ཤེས་ཀྱི་ལུས་དང༌། གཅིག་ཤོས་ནི་སོ་སོར་བརྟགས་པའི་འགོག་པ་དང༌། ཐ་སྙད་མི་མཐུན་པ་ཡང་གཅིག་ལ་ནི་སྐྱེ་རྒ་ན་འཆི་བཞིའི་མིང་དོན་གཉིས་ཀ་འཆད་ལ། གཅིག་ཤོས་ལ་དེ་འདྲའི་རྣམ་གཞག་མེད་པ་དང༌། དུས་མི་མཐུན་པ་ནི། ལྷག་བཅས་ཀྱི་འཆི་སྲིད་ཆད་པའི་དངོས་འབྲས་སུ་གཅིག་ཤར་ན་གཅིག་ཤོས་མི་འབྱུང་བས་ཁྱབ་པའི་ཕྱིར་རོ། ། སྐབས་འདིར་ཉན་རང་ལྷག་མེད་དུ་འདས་པ་ཐེག་པ་ཆེན་པོར་འཇུག་པའི་ཤེས་བྱེད་མདོ་ཏིང་ངེ་འཛིན་རྒྱལ་པོར། ཏིང་ངེ་འཛིན་གྱི་ལུས་ཐོབ་ནས། ། བསྐལ་བའི་བར་དུ་མི་སད་དོ། ། དཔེར་ན་སྐྱེས་བུ་མྱོས་པ་ནི། །
མྱོས་འགྱུར་མེད་ན་སངས་པ་ལྟར། ། དེ་བཞིན་དེ་དག་ང་ཡི་སྐུ། ། སངས་རྒྱས་ཆོས་ཞེས་བྱ་བ་ཐོབ། ། ཅེས་བྱ་བ་དེ་འདྲེན་པར་མཛད་མོད། བརྟག་པར་བྱ་དགོས་ཏེ། ལུང་དེའི་གོ་བ་འཇམ་དཔལ་གྱི་རྩ་བའི་རྒྱུད་ལས་གསུངས་པ་ན། དམན་པའི་ལྷག་བཅས་པ་འཆི་སྲིད་ཆད་པའི་དེ་མ་ཐག་ཏུ་ཡིད་ཀྱི་ལུས་སྲིད་པ་བར་མ་ལྟ་བུ་སྐྱེ་མཆེད་ཡོངས་སུ་རྫོགས་པ་གཅིག་ཤར་ཏེ་བསམ་པ་ཙམ་གྱིས་སངས་རྒྱས་ཀྱི་ཞིང་ཡོངས་སུ་དག་པ་དག་ན་སངས་རྒྱས་དེའི་གདན་ཁྲི་ལ་གནས་པའི་པད་མོ་ལ་སོགས་པའི་ནང་དུ་བསྐལ་པ་བྱེ་བ་མཐའ་ཡས་པ་དག་འདའ་བར་བྱེད་ཅིང༌། དུས་རེ་ཞིག་གི་ཚེ་སངས་རྒྱས་དེའི་འོད་ཟེར་གྱིས་སད་པར་བྱེད་པ་དག་ཡོད་པར་བཤད་ལ། དེ་ལ་ནི་པད་མའི་སྦུབས་སུ་ལྷག་མེད་ཀྱི་མྱང་འདས་མངོན་དུ་བྱེད་པའི་བཤད་པ་མ་བྱུང་ཞིང༌། ཡིད་ལུས་བར་དོ་དང་མཚུངས་པ་ཞིག་གིས་ལྷག་མེད་མྱང་འདས་སུ་སྐྱེ་བ་ལེན་པ་ཡིན་ཞེས་འཆད་ན་ནི་ཤིན་ཏུ་དཀའ་བའི་ཕྱིར་དང༌།
དམན་པར་རིགས་ངེས་པའི་དགྲ་བཅོམ་ཟག་མེད་ཀྱི་ལུས་བླངས་པ་དེ་བསྐལ་པ་དཔག་ཏུ་མེད་པར་ཏིང་ངེ་འཛིན་ལ་གནས་པ་བསྐལ་པ་དཔག་ཏུ་མེད་པར་ཐེག་པ་ཆེན་པོའི་ལམ་དུ་མི་འཇུག་པ་དག་མཐར་སངས་རྒྱ་བ་ཡིན་ནོ་ཞེས་བཤད་དུ་མི་རུང་བའི་ཕྱིར། གལ་ཏེ་འོ་ན་དེ་ལྟར་རུང་དུ་ཆུག ལུགས་འདིར་ལྷག་མེད་ཀྱི་མྱང་འདས་ལས་སད་པ་དང༌། སད་པ་དེ་ལ་རྣམ་ཤེས་སམ་ཡེ་ཤེས་ཀྱི་ཚོགས་མངོན་དུ་འགྱུར་བ་དང༌། གྱུར་ནས་དམན་པ་ཉིད་དུ་གནས་པའམ། ཐེག་པ་ཆེན་པོར་འཇུག་པ་དག་ལས་གང་ཞིག་ཡིན་ཞེས་བསམ་དགོས་སོ། ། ཞེ་ན། མཐར་ཐུག་ཐེག་པ་གསུམ་པའི་ལུགས་ལ་ནི། ལྷག་མེད་ལས་ལྡང་བ་མི་སྲིད་པར་བཞེད་དགོས་ལ། ཐེག་པ་གཅིག་པའི་ལུགས་ལ་ནི་དེ་སྲིད་པར་བཞེད་དགོས་པས།
དེའི་འཆད་ཚུལ་བཤད་མ་ཐག་པ་དེ་ནི་དཔྱད་མ་བཟོད་པས་ན་འདི་ལྟར། སྤྱོད་འཇུག་ཏུ་ནི། སྟོང་པ་ཉིད་དང་བྲལ་བའི་སེམས། ། འགགས་པ་སླར་ཡང་སྐྱེ་འགྱུར་ཏེ། ། འདུ་ཤེས་མེད་པའི་སྙོམས་འཇུག་བཞིན། ། ཞེས་དམན་པ་ལ་ཆོས་ཀྱི་བདག་མེད་མངོན་སུམ་དུ་མཐོང་ཟིན་གོམས་པ་མེད་པས་ལྷག་མེད་ནས་ཀྱང་ལྡང་སེམས་མངོན་དུ་མི་བྱེད་པ་མི་སྲིད་པས། ལངས་པའི་རྗེས་སུ་ཉོན་མོངས་པ་ཅན་མ་ཡིན་པའི་མ་རིག་པ་དང༌། ཟག་པ་མེད་པའི་ཚོར་བ་དང༌། སྲེད་པས་ཀུན་ནས་བསླང་བའི་ལས་ཀྱིས་རྒྱུ་རྐྱེན་བྱས་ནས་ཡིད་ཀྱི་རང་བཞིན་གྱི་ལུས་ལེན་པར་བཞེད་པ་ཡིན་ཏེ། རེ་ཞིག་ཉེར་ལེན་སྲེད་པ་ནི། །
མེད་པར་ངེས་པ་ཉིད་ཅེ་ན། ། སྲེད་འདི་ཉོན་མོངས་ཅན་མིན་ཡང༌། ། ཀུན་རྨོངས་བཞིན་དུ་ཅི་སྟེ་མེད། ། ཚོར་བའི་དབང་གིས་སྲེད་པ་ཡིན། ། ཚོར་བ་དེ་དག་ལ་ཡང་ཡོད། ། ཅེས་གསུངས་པའི་ཕྱིར། གཞུང་དེའི་དོན་སྔ་མ་དེ་ཉིད་ཡིན་པར་ལོ་ཙཱ་བ་ཆེན་པོའི་རྣམ་བཤད་ལས་འབྱུང་ངོ༌། ། ལུས་དེ་བླངས་ནས་ཀྱང་སྔོན་གོམས་པའི་དབང་གིས་སེམས་ཅན་གྱི་དོན་ལ་མི་ཕྱོགས་པར་བསྐལ་པ་མང་པོ་འདའ་བར་བྱེད་ཅིང༌། དེ་ཁོ་ན་བཞིན་དུ་གནས་པར་ཡང་སྲིད་ལ། བསམ་གྱིས་མི་ཁྱབ་པར་བསྒྱུར་བའི་འཆི་འཕོ་བ་དང་བཅས་བཞིན་དུ་ཐེག་པ་ཆེན་པོར་སེམས་བསྐྱེད་པ་ཡང་སྲིད་དོ། །
གཉིས་པ་ནི་མདོ་སྡེ་རྒྱན་དུ། ལྷག་མེད་པ་ཐེག་པ་ཆེན་པོར་མི་འཇུག་པ་གཞིར་བཞག་ནས། མ་ངེས་པའི་རིགས་ཅན་ཁམས་གསུམ་ལ་ཆགས་བྲལ་བྱས་པ་དེ་སྤྲུལ་པའི་སྐྱེ་བ་བླངས་ནས་ཐེག་ཆེན་དུ་འཇུག་པར་བཤད་པ་ཡང་སྔ་མ་དང་དོན་གཅིག་པ་ཡིན་ཏེ། ཁམས་གསུམ་ལས་འདས་པའི་སྐྱེ་བ་ཡིན་ཞིང༌། བསམ་གྱིས་མི་ཁྱབ་པར་བསྒྱུར་བའི་སྐྱེ་བ་ཞེས་བཤད་པའི་ཕྱིར། འདི་ནི་ཇི་སྐད་དུ། གཅིག་ཤོས་ཕྱིར་མི་འོང་བ་དང༌། ལྡན་ཕྱིར་ཞེས་བཤད་པས་འདོད་པ་ཙམ་གྱི་ཆགས་བྲལ་གྱི་དབང་དུ་བྱས་སོ། ། ཞེ་ན་ཉེས་པ་མེད་དེ། ཐེག་པ་ཆེན་པོའི་ལུགས་ལ་ནི།
འཕགས་པ་ཐོབ་རྗེས་སུ་ཆགས་བྲལ་བྱེད་པ་ནི་ཅིག་ཅར་བ་ཉིད་དུ་ངེས་པར་འཐད་ཅིང༌། དོན་དེ་ཉིད་གྲོ་ལུང་པས་ཀྱང་ཕར་ཕྱིན་གྱི་ཊཱི་ཀར་བཤད་དོ། ། གསུམ་པ་ནི་བྱང་སེམས་ཀྱི་ས་དང་པོ་སོགས་ནས་ཀྱང༌། བསམ་གྱིས་མི་ཁྱབ་པའི་སྐྱེ་བ་ལེན་ཚུལ་སོགས་བཤད་ཀྱང༌། འདིར་ནི་ཉོན་མོངས་པ་ཅན་གྱི་ཡིད་གནས་གྱུར་པ་གཅིག་དགོས་པས་ས་བརྒྱད་པ་ནས་བཟུང་ངོ༌། ། དེའི་ཚེ་ནི་ཡེ་ཤེས་ཁོ་ནའི་དབང་དུ་བྱས་པའི་ཕུང་ཁམས་སྐྱེ་མཆེད་ཡོངས་སུ་རྫོགས་པར་འཆར་བ་ཞིག་སྟེ། ཇི་སྐད་དུ། ཡིད་དང་འཛིན་དང་རྣམ་པར་རྟོག ། ཅེས་སོགས་ཀྱིས་རྣམ་ཤེས་ཚོགས་བདུན་གནས་གྱུར་ནས་ཀུན་གཞི་ཡང་ཟག་མེད་ཉིད་དུ་གནས་པར་གསུངས་པས་སོ། ། དེའི་ཚེ་ཡུལ་ཅན་ཡེ་ཤེས་སུ་གནས་མོད།
ཡུལ་གྱི་སྣང་བ་འཆར་བའི་ཚུལ་ཇི་ལྟ་བུ། མ་དག་པའི་སྣང་བ་མི་འཆར་ན་ནི་གཉིས་སྣང་གི་བག་ཆགས་སྤངས་པར་འགྱུར་ལ། འཆར་ན་ཡེ་ཤེས་ཁོ་ནའི་སྐྱེ་མཆེད་དུ་ངེས་པ་འགལ་ལོ་ཞེ་ན། དེ་ལ་འཆར་ཚུལ་ནི། ཇི་སྐད་དུ། དེ་བཞིན་སྐུ་གཉིས་སྒྲིབ་མེད་པའི། ། སྦྱོར་བས་བརྟན་པའི་དབང་དོན་ལ། ། ཟག་པ་མེད་པའི་ཡོན་ཏན་དག ། སྐྱེས་པ་ཡི་ནི་རྒྱུ་ཡིན་ནོ། ། ཞེས་དང༌།
འབྱུང་མེད་གཟུགས་དོན་ལྟ་དང་གཏམ་བཟང་ནི། ། གཙང་མ་ཉན་དང་འཕགས་ཆེན་དམ་ཆོས་རོ། ། མྱོང་དང་ཏིང་འཛིན་རེག་བདེ་ཉམས་མྱོང་བ། ། ཞེས་དང༌། དབང་པོ་ལྔ་རྣམས་གཞན་འགྱུར་ན། ། དོན་ཀུན་འཇུག་དང༌། ཞེས་པའི་དོན་ཀྱང༌། ཟག་པ་མེད་པའི་དབང་དུ་བྱས་ཀྱི། གཞན་ནི་མ་ཡིན་ཏེ། ཡུལ་ཅན་གནས་གྱུར་པ་ན་ཡུལ་གྱི་འཆར་ཚུལ་གཞན་དུ་མི་འབྱུང་བའི་ཕྱིར།
གཉིས་སྣང་གི་བག་ཆགས་གནས་མ་གྱུར་པ་དེ་སྲིད་དུ་ནི། ཟག་པ་མེད་པའི་ཡེ་ཤེས་ཉིད་རྟེན་འབྲེལ་སྣ་ཚོགས་སུ་སྣང་ངོ༌། ། ཞེས་བྱ་བ་འདི་གྲུབ་བོ། ། དེ་སྦྱར་དེ་ལས་བྱུང་བ་ཡི། ། དགེ་བ་ཐོབ་པ་གང་ཡིན་དེས། ། གཙང་བདག་བདེ་དང་རྟག་པ་ཡི། ། ཡོན་ཏན་ཕ་རོལ་ཕྱིན་ཐོབ་ཤོག ། ཅེས་པ་འདི་ནི་སྡེ་སྣོད་འཛིན་པ་ཆོས་ཀྱི་རྒྱལ་མཚན་ལ། ནེའུ་ཐོག་གི་སྡེ་སྣོད་འཛིན་པ་མང་པོས་དྲིས་པའི་ལན་དུ། དཔལ་ཤཱཀྱ་མཆོག་ལྡན་དྲི་མེད་ལེགས་པའི་བློས།
དོགས་པའི་གནས་གཞན་བཀོད་ནས་ལན་བཏབ་པའི་ཡི་གེ་པ་ནི་བློ་བཟང་ཆོས་ཀྱི་རྒྱལ་མཚན་ནོ།། །། དགེའོ།། །། ༈ བལ་ཡུལ་མཆོད་རྟེན་རིན་པོ་ཆེ་བྱ་རུང་ཁ་ཤོར་གྱི་ཉེ་འགྲམ་རྒྱལ་ཡོངས་ས་ཆེན་ཞེས་པ་གློག་ཀླད་དཔར་ཁང་ལས། བདེར་གཤེགས་༧སྐྱབས་རྗེ་བཅོ་བརྒྱད་ཁྲི་ཆེན་རྡོ་རྗེ་འཆང་མཆོག་གི་ཐུགས་དགོངས་རྫོགས་ཆེད། སྐྱབས་འོག་པ་ཚར་གྲྭ་གུ་རུས་གློག་ཀླད་ཕྱག་དེབ་ཆེད་འགྲེམ་སྤེལ་ཞུས་པའི་དགེ་འབྲས་སངས་རྒྱས་ཞིང་དུ་བསྔོའོ།། །།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
