གསུང་འབུམ། ཤཱཀྱ་མཆོག་ལྡན།
པོད ༦༨
ཆོས་ཀྱི་རྗེ་ཀུན་དགའ་རྡོ་རྗེའི་རྣམ་པར་ཐར་པ་དད་པའི་སྟོབས་བསྐྱེད་པ།
༼མ༽ ༄༅། །ཆོས་ཀྱི་རྗེ་ཀུན་དགའ་རྡོ་རྗེའི་རྣམ་པར་ཐར་པ་དད་པའི་སྟོབས་བསྐྱེད་པ་ཞེས་བྱ་བ་བཞུགས་སོ།། བླ་མ་དམ་པ་རྣམས་ལ་གུས་པས་ཕྱག་འཚལ་ལོ། ། བདེ་ཆེན་ཡེ་ཤེས་ཉི་མ་ཆེར་འབར་བ། ། རྫོགས་སངས་རྒྱས་བློའི་མཁའ་ལས་མི་འདའ་ཡང༌། ། དབང་པོའི་རིམ་བཞིན་རང་དང་འཚམས་པའི་སྐུར། ། སྟོན་མཛད་བླ་མ་རྣམས་ལ་ཕྱག་འཚལ་ལོ། ། གང་འདིར། བདེ་བ་དང་སྟོང་པ་ཟུང་དུ་འཇུག་པའི་ཡེ་ཤེས་ཀྱི་སྤྲུལ་པའི་སྐུ་རྡོ་རྗེ་བདག་མེད་མ་ལྷ་མོ་བཅོ་ལྔའི་དཀྱིལ་འཁོར་དུ་དངོས་སུ་དབང་བསྐུར་ཞིང་བྱིན་གྱིས་བརླབས་པའི་སློབ་དཔོན་མཐུ་སྟོབས་ཀྱི་དབང་ཕྱུག་བིརྺ་པ། ཞེས་མཚན་ཉི་མ་ལྟར་གྲགས་པ་དེའི་ཐུགས་ཀྱི་ཉིང་ཁུ།
ལམ་འབྲས་བུ་དང་བཅས་པའི་མན་ངག་ཅེས་མཚན་དུ་གསོལ་བ་དེ་ནི། སྙན་བརྒྱུད་བཞི་དང༌། ཚད་མ་བཞིའི་སྒོ་ནས་བླ་མས་བཤད་ཅིང་གཏན་ལ་ཕབ་པ་དེ། སྐལ་བ་དང་ལྡན་པའི་སློབ་མ་ལམ་རིམ་གྱིས་པ་དང༌། ཅིག་ཆར་བ་གང་ཡང་རུང་བས་ཉམས་སུ་བླང་བར་བྱ་བ་ཡིན་གྱི། བཞི་ཚན་གཉིས་པོ་གང་ཡང་རུང་བ་ལ་མ་ལྟོས་པར། བླ་མས་བཤད་པ་དང༌། སློབ་མས་ཉམས་སུ་བླང་བར་བྱ་བ་ཉིད་དུ་རུང་བ་མ་ཡིན་པར། བརྒྱུད་པའི་རིམ་པ་དག་ལས་ལེགས་པར་འོངས་པའི་ཕྱིར་ན། གངས་ཅན་དུ་བྱོན་པའི་གདམས་པ་གཞན་དང་གཞན་ཅི་རིགས་པ་དག་ལས་ཁྱད་པར་དུ་འཕགས་སོ། །
སྙན་རྒྱུད་བཞི་དང༌། ཚད་མ་བཞི་པོའི་རྩ་བ་ཡང་བླ་མ་ཚད་མར་གྱུར་པ་ཉིད་མེད་ན་མི་འབྱུང་བས་ན། ཆོས་འདིའི་བཤད་སྒྲུབ་ཀྱི་བརྒྱུད་པ་འཛིན་པ་དག་ཐོག་མར་ཚད་མ་ཉིད་དུ་ཡིད་ཆེས་པར་བྱ་བ་ལ་འགྲུས་པ་མི་ལྷོད་པར་མཛད་དོ། ། དེ་བས་ན་ཕྱི་མའི་དུས་འདིར། ལམ་འབྲས་བུ་དང་བཅས་པའི་མན་ངག་ཉིན་མོའི་དབང་ཕྱུག་ལྟ་བུར་གྱུར་ནས། སྒྲུབ་པ་པོ་སྐར་མའི་ཚོགས་ཙམ་གསལ་བར་བསྐྲུན་པ་ནི། ཁྱབ་བདག་རྡོ་རྗེ་སེམས་དཔའི་ངོ་བོར་བཞུགས་པ། མཚན་བརྗོད་པར་དཀའ་བའི་རྗེ་བཙུན་དམ་པ་ཨཱ་ནནྡ་བྷ་ཏྲའི་ཞལ་སྔ་ནས་ཡིན་ལ། རྗེ་དེ་ཉིད་ཀྱི་སྲས་ཀྱི་ཐུ་བོ་དམ་པར་གྱུར་ནས། སྒྲུབ་རྒྱུད་ཆུ་བོའི་རྒྱུན་ཇི་བཞིན་པ་དེས།
བསྐལ་བཟང་སློབ་མའི་ཚོགས་བགྲང་བ་ལས་འདས་པ་དག རིག་པ་འཛིན་པའི་རྒྱ་མཚོ་ཆེན་པོར་རོ་གཅིག་པ་ཉིད་དུ་མཛད་པ་པོ་ནི། རྒྱལ་སྲས་སེམས་དཔའ་ཆེན་པོ་དཀོན་མཆོག་རྒྱལ་མཚན་ཞེས། མཚན་ཉི་མ་ལྟར་གྲགས་པ་དེ་ཡིན་ནོ། ། རྗེ་བླ་མ་དམ་པ་སྲས་དང་བཅས་པ་དེ་གཉིས་ཀའི་ཞབས་ཀྱི་རྡུལ་ཕྲེང༌། རྙོག་པ་མེད་པ། སྤྱི་བོས་གུས་པར་བླངས་ནས། གདམས་པ་འདིའི་ལུགས་ཀྱི་རྩ་བའི་བཀའ་དང༌། བསྟན་བཅོས་ཀྱི་གཞུང་དང༌། མན་ངག་གི་འཁྲིད་ཚུལ་ཆ་ལག་དང་བཅས་པ་རབ་ཏུ་གྱུར་པ་གསན་ནས།
དུས་ཡུན་རིང་པོར་དབེན་པའི་གནས་རབ་ཏུ་མང་པོར། ལོའི་གྲངས་གཉིས་ཚན་དང༌། གསུམ་ཚན་ལ་སོགས་པའི་དུས་ཀྱིས་རྩེ་གཅིག་ཏུ་སྒྲུབ་པ་མཛད་ཅིང༌། སླར་ཡང་བཤད་སྒྲུབ་སྤེལ་མས་འགྲོ་བ་རབ་ཏུ་མང་པོ་སྨིན་པར་མཛད་ཅིང༌། བཤད་སྒྲུབ་ཀྱི་རྒྱུད་པ་འཛིན་པར་ནུས་པའི་དགེ་བའི་བཤེས་གཉེན་རབ་ཏུ་མང་པོ་དག་སྨིན་ཅིང་གྲོལ་བར་མཛད་པ་པོ་ནི། རྗེ་བཙུན་ཆོས་ཀྱི་རྗེ་ཀུན་དགའ་རྡོ་རྗེ་ཞེས་མཚན་རྣམ་པར་དཀར་བ་དེ་ཉིད་དོ། ། འདི་ཉིད་ཀྱི་རྣམ་དཀར་གྱི་ཕྲིན་ལས་དང་མཛད་པ་མདོ་ཙམ་དུ་བརྗོད་པ་ལ་གསུམ་སྟེ། ཐོག་མར་མངོན་མཐོའི་གོ་འཕང་བརྙེས་ནས་བསོད་ནམས་ལྷུན་གྱིས་གྲུབ་པའི་ཚུལ། ངེས་པར་ལེགས་པའི་ལམ་ལ་བསླབ་སྦྱངས་མཐར་ཕྱིན་པས་ཡེ་ཤེས་ཀྱི་ཚོགས་ཇི་ལྟར་བསྒྲུབས་པ། རང་རྒྱུད་སྨིན་ཅིང་གྲོལ་ནས་གཞན་དོན་ཕྲིན་ལས་ཇི་ལྟར་མཛད་པའོ། །
དང་པོ་ནི། སྔོན་ཉིད་ནས་བསོད་ནམས་དང་ཡེ་ཤེས་ཀྱི་ཚོགས་བསགས་པ་ཆེ་ཞིང༌། རྣམ་པར་དཀར་བའི་སྨོན་ལམ་གྱི་མཐུ་ཕྱིན་ཅི་མ་ལོག་པར་གྲུབ་པ། བྱང་ཆུབ་ཀྱི་སེམས་བསྐལ་པ་དུ་མར་སྦྱངས་པ་དང་ལྡན་པ་དག་ནི། སྤྱིར་དུ་ན། ཡུལ་ལྗོངས་དགེ་མཚན་དང་ལྡན་པ་དག་དང༌། དེ་ཡང་རིགས་མཐོ་ཞིང་ཆོ་འབྲང་ཕུན་སུམ་ཚོགས་པ་དང༌། རབ་ཏུ་བྱུང་བ་ལ་གེགས་མེད་ཅིང༌། མཐུན་པའི་རྐྱེན་འདོད་དགུའི་ཉིད་དུ་འབྱོར་པ་དང༌། ལོག་པའི་བཤེས་གཉེན་དང་མི་ཕྲད་ཅིང༌།
ཡང་དག་པའི་དགེ་བའི་བཤེས་གཉེན་གྱིས་རྗེས་སུ་འཛིན་པ་གེགས་མེད་པའི་ས་ཕྱོགས་དག་ཏུ་སྐྱེ་བ་འཛིན་པ་དང༌། དེའི་མཐུས་ས་ཕྱོགས་དེར་དགེ་མཚན་དཔག་ཏུ་མེད་པ་འབྱུང་བ་ནི་རྟེན་ཅིང་འབྲེལ་པར་འབྱུང་བའི་ཆོས་ཉིད་དོ། ། དེའི་ནང་ནས་འདི་པའི་རིགས་ནི། སྔོན་གྱི་དུས་ཉིད་ནས་དགེ་བའི་བཤེས་གཉེན་དང༌། བྱང་ཆུབ་སེམས་དཔའ་མང་པོ་དག་དང༌། ཡུལ་ལྗོངས་ཀྱི་གཙོ་བོ་དང༌། སྡེ་པ་སོ་སོ་བ་དག་གི་བདག་པོར་གྱུར་པ་དག་མང་དུ་བྱུང་བའི་རུས་ཆེན་རྨ་ཞེས་བྱའོ། ། དེའི་རིགས་ལས་ཕྱིས་བྱོན་པ་ནི་བཀའ་གདམས་ཀྱི་ཁྲི་དཔོན་དོན་གྲུབ་རྒྱལ་མཚན་ལ་རྒྱ་མ་སེ་ཏུ་ཞེས་གྲགས། དེའི་སྲས་བར་པ་རྡོ་རྗེ་སྙིང་པོ་ཞེས་པ། རྗེ་བླ་མས་མཚན་དུ་བཏག་པ་དེ་ལ།
སྲས་དགེ་བའི་བཤེས་གཉེན་རི་རབ་ལྟ་བུར་གྱུར་པ་གཉིས་དང༌། ཁྱིམ་པའི་བྱང་ཆུབ་སེམས་དཔའ་གསུམ་སྟེ། ལྔ་ཚར་ཞིག་བྱོན་པ་ལས། བར་པ་དྲུང་དགེ་སློང་ནམ་མཁའ་མཆོག་གྲགས་ཞེས། ཐེག་ཆེན་ཆོས་ཀྱི་རྒྱལ་པོས་མཚན་དུ་བཏགས་པ་དེ་དང༌། ཡུམ་དཔལ་མཆོག་མཚོ་མོ་ཞེས་བྱ་བ། སྒྱེར་གྱི་གདུང་འཛིན་ཆེན་པོ་རིན་ཆེན་བཟང་པོའི་སྲས། གཞིས་ཁ་བསམ་འགྲུབ་རྩེའི་རྫོང་དཔོན་དཔལ་ལྡན་ཆོས་སྐྱོང་གི་སྲས་སུ་གྱུར་པ་སྟེ། ཡབ་དང་ཡུམ་དེ་གཉིས་ལས་སྲས་དགེ་བའི་བཤེས་གཉེན་གསེར་གྱི་མཆོད་སྡོང་ལྟ་བུར་གྱུར་པ་གསུམ་པ་དང༌། སྡེའི་བདག་པོ་ཡུལ་ལྗོངས་པ་ཀུན་གྱིས་མ་སངས་མཆེད་གཉིས་ཞེས།
བསྟོད་བཀུར་གྱི་གནས་སུ་གྱུར་པ་དག་དང༌། ལྔ་ཚར་ཞིག་འཁྲུངས་པ་ལས། རྗེ་འདི་ནི་ཤིང་ཕོ་འབྲུག་གི་ལོ་པ། ཡུམ་གྱི་ལྷུམས་སུ་ཞུགས་པ་ཙམ་གྱིས། ཡབ་ཡུམ་གྱི་ཐུགས་ལ་དགའ་བདེས་ཁྱབ་པ་དང༌། དགུན་ཤིང་རྩི་ཁ་འབུ་བ་དང༌། མེ་ཏོག་འཆར་བ་དང༌། ཡུམ་གྱི་རྨི་ལམ་དུ་ཉི་མ་འཆར་བ་ལ་སོགས་པ་ལྟས་ཁྱད་པར་ཅན་གྱི་སྒོ་ནས། སྐར་མ་རྒྱལ་དང་བཅས་པའི་འགྲུབ་སྦྱོར་བཟང་པོ་ལ་འཁྲུངས་སོ། ། སྲས་འདི་བལྟམས་པ་ནས་བཟུང་སྟེ།
སྤྱིར་ཡང་སྡེ་པ་འདི་ལ་ཕ་རོལ་གྱི་འཚེ་བ་མེད་པ་དང༌། ནང་དུ་འབྱོར་པ་འཕེལ་བ་དང༌། ཕྱིའི་མི་མཐུན་ཕྱོགས་གནོན་པ་དང༌། ལོ་ཉི་ཤུ་རྩ་གཅིག་གི་བར་དུ་ཞལ་ངོ་ལ་རྐྱེན་སྒོ་ཆོད་པ་འབྱུང་ངོ༌། ། ཞེས་གསུང་ངོ༌། ། ཁྱད་པར་དུ་ཡང་སྲས་རང་ལ་དམིགས་པའི་རྐྱེན་གོས་དང༌། འཚོ་བའི་རྐྱེན་གཞན་ལས་ཆེས་བཟང་བ་འབད་མེད་དུ་འབྱུང་ཞིང༌། དཔེར་ན་གསོལ་མར་ལ་དམིགས་པའི་འོ་མ་ཕྲུ་བ་གང་ལ་མར་ཕྲུ་བ་གང་བྱུང་བ་དང༌། ལན་གཅིག་བུ་རྫི་ཡེངས་པས་གཡང་ལ་ལྷུང་བ་རླུང་གིས་བཏེགས་པ་ལྟ་བུར་བྱུང་ཡང་ལྷས་བཟུང་བར་ངེས་པ་དང༌། བཞེངས་ནུས་ཙམ་ནས།
ལྷ་སྐུ་དང༌། གླེགས་བམ་དང༌། རབ་ཏུ་བྱུང་བའི་ཆ་ལུགས་ཅན་ཁོ་ན་ལ་དགའ་ཞིང་རྩེ་བར་མཛད་པ་དང༌། གཞོན་ནུ་རང་གི་གོས་ཆུང་ངུ་འགའ་ཞིག་ཤམ་ཐབས་དང༌། ལ་ལ་ཆོས་གོས་ཡིན་ཟེར་བ་དང༌། རྩེད་མོའི་གྲོགས་རྣམས་ཆོས་ཉན་དུ་བྱེད་པ་སོགས་ལ་དཔག་ནས། ཡབ་ཡུམ་གྱིས་རབ་ཏུ་བྱུང་བ་ཉིད་དུ་བསྔོ་བགྲང་མཛད་ཅིང༌། འཚོ་བའི་རྐྱེན་དག་ཀྱང་བྱང་ཆུབ་སེམས་དཔའ་ལ་འོས་པ་དག་ཁོ་ནས་འཚོ་བར་མཛད་དོ། ། དེ་ནས་རིམ་གྱིས་རང་ལོ་བདུན་པ་ལ། ཡི་གེ་པའི་སློབ་དཔོན་གྱིས།
ཆོས་ཀྱི་མ་མོ་ཀློག་ཐབས་ཀྱི་རིམ་པ་དང༌། དཀོན་མཆོག་གསུམ་རྗེས་སུ་དྲན་པ་སོགས་ཆོས་སྤྱོད་ཀྱི་རིམ་པ་ལ་བསླབ་སྦྱང་མཛད། དེ་ནས་རང་ལོ་བཅུ་པ་ལ། ཉིད་ཀྱི་ཁུ་བོ་དུས་དེ་ཙམ་ན་ས་ལུགས་ཀྱི་དགེ་བའི་བཤེས་གཉེན་ཇི་སྙེད་པའི་བླ་མར་གྱུར་པ། སྤྱན་སྔ་ཆོས་ཀྱི་རྗེ་ཀུན་དགའ་རྒྱལ་མཚན་པས་མཁན་པོ་དང༌། དེའི་ཅུང་སྤྱན་སྔ་ཕུན་ཚོགས་དཔལ་བཟང་པོ་ཞེས་པའི་མཚན་ཅན་མདོ་སྔགས་ཀྱི་གསུང་རབ་མང་པོ་དང༌། རིགས་པའི་གནས་དུ་མ་ལ་རིགས་ཤིང་གྲོལ་བར་གྱུར་པའི་སྤོབས་པ་ཅན་དེས་ལས་བྱེད་པའི་སློབ་དཔོན་མཛད་ནས། དགེ་བསྙེན་ནས་དགེ་ཚུལ་གྱི་བར་དུ་གྲུབ་པར་མཛད། དེ་ནས་གནས་ཀྱི་སློབ་དཔོན་ནི། རྒྱལ་ལྷ་ཁང་དང༌།
ཆོས་གྲྭ་བདེ་བ་ཅན་གྱི་བཤད་ཉན་པ་ཆེན་པོ་ཕུན་ཚོགས་པས་མཛད་དེ། ཐོག་མར་ཚིག་ལེའུར་བྱས་པ་སུམ་བརྒྱ་པ་རྩ་འགྲེལ་ལ་བསླབ་སྦྱངས་དང༌། མངོན་པར་རྟོགས་པའི་རྒྱན་རྩ་འགྲེལ་ལ། རྒྱལ་བ་བློ་གྲོས་སེང་གེས་མཛད་པའི་ཚིག་དོན་དང༌། སྤྱི་དོན་གྱི་སྒོ་ནས་སྒྲིན་འགྲུས་ཆེ་བར་མཛད། རང་ལོ་བཅུ་གཅིག་བཞེས་པའི་ཚེ། རྗེ་ཐམས་ཅད་མཁྱེན་པ་རོང་ཆེན། མཁར་རྩེ་བས་སྤྱན་དྲངས་ཏེ་ཕེབས། ནཱ་ལེནྡྲའི་དགོན་པ་ཕུལ། བསྟན་པའི་རིན་པོ་ཆེ་སྤྱི་དགོས་ཐམས་ཅད་ཉི་མ་ཤར་བ་ལྟ་བུར་གྱུར།
དེ་ནས་བཟུང་སྟེ་རང་ལོ་བཅུ་བདུན་བཞེས་ཀྱི་བར་དུ་གནས་ཀྱི་སློབ་དཔོན་དང་བཅས། རྗེ་ཐམས་ཅད་མཁྱེན་པ་དེའི་དྲུང་དུ། མངོན་པར་རྟོགས་པའི་རྒྱན་རྩ་འགྲེལ། མདོ་སྡེའི་རྒྱན། རྒྱུད་བླ་མ། དབུ་མ་རྩ་བ་ཤེས་རབ། བཤེས་པའི་སྤྲིང་ཡིག གཞན་ཡང་ཆོས་ཕྲན་མང་དུ་གསན། རྗེ་ཉིད་ཀྱིས་ཐལ་ཕྲེང་གི་རྩི་བཞག་ཡན་མཛད་ནས། ལུང་ར་ཆེན་མོའི་སྒྲིགས་སུ་ཞུགས་ནས་ལན་འདེབས་པར་མཛད་དོ། །
རང་ལོ་བཅོ་བརྒྱད་པ་ལ་ཁུ་བོ་རྣམ་པ་གཉིས། ཁ་སྐོང་གི་དགེ་སློང་ཉི་ཤུ་དག་དང་བཅས་པ་ལས་བསྙེན་པར་རྫོགས་ཤིང༌། རྗེ་ཐམས་ཅད་མཁྱེན་པ་ལས་འདུལ་བ་མེ་ཏོག་ཕྲེང་རྒྱུད་རྫོགས་པར་གསན། དུས་དེར་ཁུ་བོའི་དྲུང་དུ། དགྱེས་པ་རྡོ་རྗེ་མན་ངག་དང་འགྲེལ་པ་ལུགས་གཉིས་ཀྱི་དབང་གསན་ནས། མངོན་རྟོགས་ཡན་ལག་དྲུག་པ། དཀྱིལ་འཁོར་ཆོ་ག་རྣམ་པ་གཉིས། ཀུན་རིག་བུ་ལུགས་དང་བཅས་པའི་གསན་སྦྱོང་དང༌། གསུང་ངག་རིན་པོ་ཆེ་ཡན་ལག་རྫོགས། ཨུ་རྒྱན་པའི་བསྙེན་བསྒྲུབ་ཡན་ལག་དྲུག་པ།
གསང་འདུས་འཇམ་པའི་རྡོ་རྗེའི་དབང་ཆ་ལག་དང་བཅས་པ། སྒྲུབ་ཐབས་རྒྱ་མཚོའི་རྗེས་གནང་ལུང་དང་བཅས་པ། གཞན་ཡང་ཆོས་སྐྱོང་ཆེ་ཆུང༌། རྣམ་རྒྱལ་འཇོམས་སོགས་རྗེས་གནང་ཕྲན་མང་པོ་དང༌། གཞན་ཡང་ཁྲིད་ཕྲན་མང་དུ་གསན། རང་གི་ཁུ་བོ་གཉིས་པོའི་དྲུང་དུའང༌། ཕར་ཕྱིན་རྩ་འགྲེལ་རྒྱལ་བགྲོས་ཀྱི་སྟེང་ནས་དང༌། ཉི་ཁྲི་ལེའུ་བརྒྱད་མ། ས་སྡེ་ལྔ། བཀའ་གདམས་ལམ་རིམ།
པུ་ཏོ་བའི་དཔེ་ཆོས་སོགས་གསན་པ་རྒྱ་ཆེ་ཞིང་ཐུགས་རྒྱུད་ལ་སྨིན་པར་མཛད་དོ། ། སྐབས་དེར་སྤྱན་སྔ་རིན་པོ་ཆེ་དབེན་པའི་གནས་སུ་བཞུགས། དེའི་གཅུང་ཕུན་ཚོགས་པ་གླང་རི་ཐང་གི་གདན་སར་ཕེབས་པ་ནས། རང་ལོ་བཅུ་དགུ་པ་ལ་རྒྱལ་ལྷ་ཁང་གི་གདན་སར་ཕེབས་སྤྱན་སྔའི་མཚན་གསོལ། ཐོག་མར་ལྷ་ཁང་གི་གདན་ས་ལོ་ལྔ་དང༌། གླང་རི་ཐང་ཉིས་སྦྲག་ལོ་གསུམ་སྟེ་གདན་ས་ལོ་བརྒྱད་མཛད། དེ་སྐབས་སུ་ཁུ་བོ་གོང་མ་གཉིས་བདེ་བར་གཤེགས་རྗེས། གཅུང་བློ་གྲོས་རྒྱལ་མཚན་དཔལ་བཟང་པོ་ལ་གདན་ས་གོང་འོག་གཏོད་པ་མཛད་ནས། འོད་གསལ་རྩེ་མོར་སྒྲུབ་པ་ལོ་གཉིས་མཛད། སྐབས་དེར་རྒྱ་མ་རིན་པོ་ཆེ་གཞོན་ནུ་འོད་པའི་དྲུང་དུ།
སེམས་ཙམ་ལུགས་ཀྱི་ཆོ་གས་བྱང་ཆུབ་སེམས་དཔའ་སྡོམ་པ་ཡང་དག་པར་བླངས། ནཱ་རོའི་ཆོས་དྲུག་དང༌། ཕྱག་ཆེན་ལྔ་ལྡན་གསན་ནས་ཐུགས་ཉམས་སུ་བཞེས། བཀའ་གདམས་ཀྱི་བསྟན་རིན་ཆེན་མོ་དང༌། བཀའ་གདམས་ཐོར་བུ་བ་ལ་སོགས་པ་རྒྱ་མའི་ཆོས་སྐྱོང་སོགས་དང་མང་དུ་གསན་ནོ། ། མདོར་ན་སྐྱེས་བུ་དམ་པ་འདི་ནི། སྔོན་བསྐལ་པ་མང་པོར་ཐུགས་ཀྱིས་གཏོང་བ་ལ་མངོན་པར་དགའ་ཞིང་སེར་སྣ་མེད་པ་དང༌། གཞན་ལ་ཕྲག་དོག་མེད་ཅིང་སྐྱེ་བོ་མཐའ་དག་ལ་བྱམས་པ་དང༌། དགེ་བའི་བཤེས་གཉེན་ཡང་དག་པར་བསྟེན་པ་ལ་སྤྲོ་ཞིང༌། རབ་ཏུ་བྱུང་བ་དག་མཐོང་བ་ཙམ་གྱིས་དགེས་པ་ནི་སྔོན་གཞོན་ནུར་གྱུར་པའི་དུས་ཉིད་ནས་ཡིན་ལ།
ཕྱིས་བསྟན་པ་རིན་པོ་ཆེ་ལ་ཞུགས་ཤིང༌། ཐུགས་རྒྱུད་སྦྱོང་བར་མཛད་པའི་ཐོག་མ་ཉིད་ནས་ཀྱང་དུལ་བ་དང༌། ཡང་དག་པར་སྡོམ་པ་དང༌། ཆོས་སྤྱོད་ཀྱི་རིམ་པ་མཐའ་དག་ལ་ངང་གིས་གཞོལ་བ་དང༌། མང་དུ་གསན་པ་ཚོལ་བ་ལ་མངོན་པར་སྤྲོ་བ་དང༌། མཁས་གྲུབ་ཀྱི་བཤེས་གཉེན་བསྟེན་པར་འོས་པ་དག་གང་ན་བཞུགས་ཞེས་ཡོངས་སུ་རྟོག་ཅིང༌། ཚོལ་བ་ལ་འགྲུས་པར་མཛད་དོ། ། དེ་དག་ལ་འདི་སྐད་ཅེས། ཆེན་པོ་རྣམས་ནི་རིགས་མཐོ་དང༌། ། དགེ་ཞིང་གཙང་ལ་འབྱོར་པ་ཆེ། །
ཆོས་ལ་བར་ཆད་མེད་གནས་སུ། ། སྨོན་ལམ་དབང་གི་སྐྱེ་བ་འཛིན། ། དེ་ནས་རི་རབ་ལྟ་བུ་ཡི། ། དགེ་བའི་བཤེས་ལ་བསྙེན་བྱས་ནས། ། ཐེག་གསུམ་པོ་ལ་རིམ་པ་བཞིན། ། ཞུགས་ནས་རྒྱལ་སྲས་ཆེན་པོར་མཚོན། ། དེ་ནས་རང་ལོ་ཉི་ཤུ་རྩ་བདུན་བཞེས་པའི་ཚེ། མཁས་བཙུན་བཟང་པོའི་ཁྲི་ལ་གཡོ་བ་མེད་བཞིན་དུ། རང་གཞན་གྱི་གྲུབ་མཐའ་རྒྱ་མཚོའི་ཕ་རོལ་ཏུ་སོན་ནས། ཁྱབ་བདག་རྡོ་རྗེ་སེམས་དཔའི་ངོ་བོར་བཞུགས་པ།
རྗེ་བཙུན་ཀུན་དགའ་བཟང་པོའི་ཞལ་སྔ་ནས་ཀྱི་རྣམ་དཀར་གྱི་ཚོགས་སྔོན་ཉིད་ནས་ཡང་དང་ཡང་དུ་གསན་ཞིང༌། དགོངས་པའི་དབང་གིས་སྐྱེས་བུ་སྐོམ་པ་རབ་ཏུ་བསིལ་བའི་ཆུ་དྭངས་པ་ལ་སྙོག་པ་ལྟར། ལམ་ཕྲང་གི་དཀའ་ཚེགས་ཉེས་དམིགས་ཕྱི་བཤོལ་བ་མང་པོ་དག་གི་དབང་དུ་མ་ཐལ་བར། དཔལ་ཨེ་ཝཾ་ཆོས་ལྡན་གྱི་དགོན་གནས་སུ་བར་ཆད་མེད་པར་ཕེབས་ནས། རྗེ་རིན་པོ་ཆེ་དེ་ཉིད་ཀྱི་ཞབས་ཀྱི་རྡུལ་ཕྲན་ཡང་དག་པར་བླངས་ནས་ལོ་གསུམ་གྱི་བར་དུ་བསྟེན་པར་མཛད་དོ། ། སྐབས་སུ་ཐོག་མར་དབུ་མ་ལུགས་ཀྱི་སེམས་བསྐྱེད་ཀྱི་ཆོ་ག་དང༌། དགེས་པ་རྡོ་རྗེ་འགྲེལ་པ་ལུགས་ཀྱི་དབང་གི་ཆོ་གས་སྡོམ་པ་གོང་མ་གཉིས་ཡང་དག་པར་ལེན་པར་མཛད། དེ་ནས་རིམ་གྱིས་རྒྱུད་སྡེ་བཞི་དང་འབྲེལ་པའི་དབང་བསྐུར་ཉི་ཤུ་རྩ་ལྔ་ཙམ་དང༌། ཟབ་ཆོས་ཀྱི་རྗེས་གནང་རབ་ཏུ་མང་པོ་དང༌། གསུང་ངག་རིན་པོ་ཆེ་གཞུང་བཤད་ཀྱི་བར་རྒྱས་པར་གསན་ཞིང༌།
དེ་སྐབས་ཀྱི་རྒྱབ་ཆོས་སུ་སྒོམ་རིམ་ཐོག་མཐའ་བར་གསུམ། སྡོམ་པ་ཉི་ཤུ་པ་རྩ་འགྲེལ། སྔགས་ཀྱི་དམ་ཚིག་དང་སྡོམ་པའི་ཚོགས་ཀྱི་རྣམ་པར་བཤད་པ་འཕྲོས་དོན་མང་པོ་དང་བཅས་པ་གསན། སྐབས་དེར་ཁོ་ཆར་བྱང་ཆུབ་སེམས་དཔའ་ལ་སོགས་པའི་དྲུང་དུ་འདུལ་བ་ལུང་དང༌། རྒྱུད་འབུམ་ལ་སོགས་པའི་ལུང་མང་དུ་གསན། ལོ་གསུམ་པ་ལ་ཕྱིར་ཕེབས་པའི་ཚེ། རྗེ་ཉིད་ཀྱིས་ཡུན་རིང་པོར་བྱིན་གྱིས་རླབས་ཤིང་བཅངས་པའི་སྣམ་སྦྱར། རྡོ་རྗེ་དྲིལ་བུ། རྒྱུད་ཀྱི་གླེགས་བམ་རྣམས་གཙོ་བོར་སྨོས་པའི་འབུལ་གནང་མང་པོ་དང༌། ཁྲི་མཐོན་པོ་ལ་བཞུགས་སུ་གསོལ་ནས།
དབུས་ཕྱོགས་སུ་བསྟན་པ་སྤྱི་དགོས་ཀྱི་ཁུར་ཁྱེར་ཤིག་པའི་རྟེན་འབྲེལ་དང་རབ་ཏུ་གནས་པ་མཛད། དུས་དེར་སླད་མའང་ཞབས་དྲུང་དུ་ཕེབས་པའི་དམ་བཅའ་ཕུལ་ནས། དེ་བཞིན་གྱི་རྟེན་འབྲེལ་འགྲིག་པའི་སྨོན་ལམ་མང་པོ་གནང༌། དེ་ནས་རིམ་གྱིས་ཕེབས་པའི་ལམ་དུ། རོང་རི་ལུང་ཕུག་གི་བླ་མ་ལ་རྣལ་འབྱོར་རྒྱུད་དང་འབྲེལ་པའི་དབང་བསྐུར་རྣམ་གྲངས་ཁ་ཅིག་གསན་པ་སོགས་མཛད་ནས། ཡང་འོད་གསལ་རྩེ་མོའི་དབེན་གནས་སུ་སྐུ་མཚམས་དམ་པོ་ཟླ་བ་བཅོ་བརྒྱད་དུ་བསྡམས་ནས། སྒྲུབ་པ་རྩེ་གཅིག་པ་ལ་གཞོལ་བ་མཛད། དེ་སྐབས་ནས་སློབ་མའི་ཚོགས་ཅི་རིགས་པ་ལ་དབང་དང༌། མངོན་དཀྱིལ་གྱི་མཛུབ་ཁྲིད་དང༌། རྒྱུད་འབུམ་ལ་སོགས་པའི་ལུང་མང་རབ་མཛད་ཅིང༌།
གཙོ་བོར་ནི་བདེ་དགྱེས་དང་འབྲེལ་བའི་ཐུན་བཞིའི་རྣལ་འབྱོར། ཆོས་སྤྱོད་རབ་གསལ་ནས་འབྱུང་བའི་རིམ་པ་རྣམས་ལ། རང་གི་ཁུ་བོ་གོང་མ་དག་གི་ཕྱག་བཞེས་ཇི་ལྟ་བ་བཞིན་མི་གཡེལ་བར་མཛད་དོ། ། དེ་ནས་རང་ལོ་སོ་གཉིས་པ་ཕག་ལོའི་ཧོར་ཟླ་དང་པོ་ལ། ཕྱག་ཕྱི་བ་གཞུང་མ་ལ་རྒྱུས་མེད་དུ་ཁམས་པའི་དགེ་བཤེས་བཞི་ཙམ་ཕྱག་ཕྱིར་ཁྲིད་ནས་ཤུལ་བདེ་བར་ཨེ་ཝཾ་དུ་ཕེབས། གསུང་ངག་རིན་པོ་ཆེ་རྒྱས་པ། སྔོན་མ་གསན་པའི་ཆ་ལག་ཕྲན་དང༌། གཞན་ཡང་ཟབ་མོའི་ཆོས་མང་དག་དང༌། སྒྲོ་འདོགས་གཅོད་རྒྱུ་འགའ་ཞིག་ཞུས་ལན་གྱི་ཚུལ་དུ་གཏན་ལ་ཕབ་པ་ཡིན་གསུངས། ཕག་ལོའི་ཧོར་ཟླ་བདུན་པ་དེ་སྤྱན་སྔ་བློ་གྲོས་རྒྱལ་མཚན་པ་ཨེ་ཝཾ་དུ་ཕེབས་པ་དེ་བྱུང༌།
ལོ་རྟིང་མ་བྱི་ལོ་ཧོར་ཟླ་བཞི་པ་ལ་རྗེ་རྡོ་རྗེ་འཆང་འོག་མིན་དུ་གཤེགས། ཆོས་རྗེ་མུས་པ་གདན་སར་ཕེབས་པ་ལ་ཆོས་འབྲེལ་མཛད་ནས་གསུང་ཆོས་ཐོག་ཙམ་གསན་ཕྱིར་གླང་ཐང་དུ་གཟིམས་སྤྱིལ་དུ་ཕེབས་ནས། ཐུགས་དམ་གྱི་རིམ་པ་ལས་མ་གཡོས་བཞིན་དུ། སློབ་མའི་ཚོགས་ལ་ཉན་བཤད་ཀྱི་རིམ་པ་མང་དུ་མཛད། དེ་ནས་རང་ལོ་སུམ་ཅུ་སོ་བདུན་པ་ལ་སྐུ་མཆེད་གཉིས་ཀ དཔོན་སློབ་མང་པོ་དག་དང་བཅས་ཏེ། སེམས་དཔའ་ཆེན་པོ་དཀོན་མཆོག་རྒྱལ་མཚན་པའི་རྣམ་པར་ཐར་པས་ཐུགས་རབ་ཏུ་ཕྲོགས་ཤིང༌། མངོན་པར་དད་ནས་མུས་བདེ་བ་ཅན་དུ་ཕེབས། སྔོན་གསན་པ་དང་ཐུགས་ཉམས་སུ་བཞེས་པའི་ཆོས་རྣམས་ལ་ནན་ཆགས་དང༌། ཕྱག་ཏུ་བླང་བའི་རིམ་པ་དང༌།
རྗེ་གོང་མ་རྣམས་ཀྱིས་གདུལ་བྱ་སྨིན་གྲོལ་མཛད་པའི་ཕྱག་ལེན་གྱི་རིམ་པ་ལ་སྒྲོ་འདོགས་བཅད། གནས་དེར་བདག་ཆེན་ཆུ་མིག་པའི་དྲུང་དུ་བསྒྲུབ་ཐབས་བརྒྱ་རྩ་དང༌། བཀའ་འབུམ་དག་གི་ལུང་སོགས་མང་དུ་གསན། ལོ་གཉིས་སུ་གདན་ཆགས་ཏེ་བར་ཆད་མི་མངའ་བར་དབུས་སུ་ཕེབས་ནས་དགོངས་པ་དང་མཐུན་པའི་དབེན་གནས་སོ་སོ་བ་མང་པོར་བཤད་བསྒྲུབ་སྤེལ་བ་མཛད་དོ། ། ཡང་གཙང་ནས་ལན་ཐོག་མ་དེ་ཕྱིར་ཕེབས་པའི་སྐབས་ཤིག་ཏུ། གོང་མས་པཎ་ཆེན་ནགས་ཀྱི་རིན་ཆེན་སྤྱན་དྲངས་པ་ལ་མཇལ་དུ་ཕེབས། བདེ་མཆོག་བཅུ་གསུམ་མ་ཞིག་གི་དབང་དང༌། སྦྱོར་བ་ཡན་ལག་དྲུག་པ་གསན། སྐབས་དེར་མཁན་ཆེན་གཞོན་ནུ་དཔལ་བ་ལ་ལམ་འབྲས་དཔེ་མཛོད་མ་དང༌། འདུལ་བ་རྒྱ་ཆེ་འགྲེལ་གྱི་ལུང་གསན།
ཡང་གཙང་ནས་ལན་གཉིས་པ་ཕྱིར་ཕེབས་པའི་སྐབས་དེར། རུ་མཚམས་ནས། སྟག་ལུང་ཀ་བཞི་པར་གྲགས་པ་དེ་གླང་རི་ཐང་དུ་སྤྱན་དྲངས། བླ་མ་དེ་ནི་སྔོན་ནེའུ་ཐོག་དང༌། བདེ་བ་ཅན། སྐྱོར་ལུང་སོགས་སུ་ཀ་ཆེན་བཞི་ལ་སྦྱངས་པ་མཐར་ཕྱིན། ཨེ་ཝཾ་ཆོས་ལྡན་དགོན་པ་འདེབས་པའི་ཐོག་མ་ཉིད་ནས་ཆོས་མང་དུ་གསན། ཞྭ་ལུའི་བླ་མ་སོ་སོ་ལ་བུ་ལུགས་ཀྱི་ཆོས་སྐོར་མཐའ་དག་གསན། རུ་མཚོ་ཁའི་སྐུ་ཞང་ཆོས་རྗེ་དང༌། ཤངས་པ་ཀུན་མཁྱེན་སོགས་ལས་དབང་བསྐུར་མང་པོ་གསན་པ་དང༌།
དུས་ཀྱི་འཁོར་ལོའི་རྒྱུད་རྩ་འགྲེལ་ལ་སྦྱངས་པ་ཕུལ་དུ་ཕྱིན་པ་ཞིག་ཡིན། བླ་མ་དེས་བུ་ལུགས་དང༌། རྗེ་བླ་མ་དམ་པའི་སྒྲུབ་དཀྱིལ་སོ་སོའི་སྟེང་ནས། དུས་ཀྱི་འཁོར་ལོའི་དབང་ལན་གཉིས་སུ་མཛད་པ་དེ་གསན། བླ་མ་འདིས་རྗེ་རྡོ་རྗེ་འཆང་ལ་དུས་ཀྱི་འཁོར་ལོའི་རྡུལ་ཚོན་གྱི་དབང་རྫོགས་པ་མཁན་ཆེན་ཕྱོགས་ལས་པའི་སྒྲུབ་དཀྱིལ་དང༌། རྗེ་བླ་མ་དམ་པའི་ལུགས་གཉིས་ཀ་གསན་པར་འདུག བླ་མ་དེས་གླང་ཐང་གཞལ་ཡས་ཁང་དུ། བསྡུས་པའི་རྒྱུད་ཐུགས་ཀྱི་ཐོག་ནས་དང༌། འགྲེལ་ཆེན་ལ་བུ་ལུགས་ཀྱི་མཆན་དང་ས་བཅད། མདོར་བསྡུས་དང་པོའི་རྣམ་བཤད་ཆོས་འབྱུང་དང་བཅས་པ།
ཆོས་ཚན་རྣམས་ཆ་ཚང་བར། ཆོས་རྗེ་སྐུ་མཆེད་ཀྱིས་ཐོག་དྲངས། དགེ་བའི་བཤེས་གཉེན་ལྔ་བཅུ་ཙམ་ལ་རྒྱས་པ་དང༌། རྗེ་བླ་མ་དམ་པས་མཛད་པའི་ཊཱིཀ་ཆེན་གྱི་ལུང་རྣམས་གསུངས་པ་གསན། གསང་འདུས་རྒྱུད་དང༌། སྒྲོན་གསལ་གྱི་རྣམ་བཤད་མཐའ་དྲུག་རབ་གསལ་ཞེས་པ་སོགས། ཁོང་པ་ལ་མངའ་བའི་གསང་འདུས་ཀྱི་བཤད་པ་མང་རབ་གསན། དབང་རྡོ་རྗེ་ཕྲེང་བ་ཀྲི་ཡ་ས་མུཙྪའི་ལུགས་སུ་མཛད་པ། ས་བཟང་འཕགས་པའི་གཞུང་བཞིན་གསན། ཉི་མ་སྦས་པའི་ལུགས་ཀྱི་སྒྲོལ་མ་ཉེར་གཅིག་གི་དབང་ཉི་ཤུ་རྩ་གཅིག་ཚང་བ་དང༌།
རྔོག་ལུགས་དཀྱིལ་འཁོར་བདུན། འཁོར་ལོ་སྡོམ་ཆེན་དང༌། སྦྱོང་རྒྱུད་བཅུ་གཉིས། ལྭ་བ་པ་དང༌། མཻ་ཏྲི་པའི་བཅུ་གསུམ་མ་སོགས་མང་དུ་གསན། གཞན་ཡང་བདག་ཆེན་བློ་གྲོས་པའི་དྲུང་དུ། བསམ་མི་ཁྱབ་དང༌། ཕྱག་ཆེན་ཡི་གེ་མེད་པ་སོགས་ལམ་སྐོར་རྣམས་གསན་ཞིང༌། ཨེ་ཝཾ་གྱི་གདན་ས་གསུམ་པ་འཇམ་དབྱངས་ཤེས་རབ་རྒྱ་མཚོའི་དྲུང་དུ། གཙོ་བོར་ནི་དགྱེས་པ་རྡོ་རྗེའི་རྒྱུད་གསུམ་པོ་མཐའ་ཆོད་པར་གསན།
བདག་པོ་མཐུ་སྟོབས་དབང་ཕྱུག་གླང་ཐང་དུ་སྤྱན་དྲངས། ཆོས་སྐྱོང་ཆེ་ཆུང་གི་རྗེས་གནང༌། སྒྲུབ་སྐོར་རྒྱས་པ་དུར་ཁྲོད་བདག་པོ། བདུད་རྒྱལ། དཀར་མོ་ཉི་ཟླ། ས་ཕུར་གྱི་ཆོས་སྐོར་རྣམས་གསན་ཏེ། རྒྱས་པར་ནི་གསན་ཡིག་ཉིད་དུ་བལྟ་བར་བྱའོ། ། དེ་དག་ནི་མངོན་པར་མཐོ་བའི་གོ་འཕངས་བརྙེས་ནས་ངེས་པར་ལེགས་པའི་ཆོས་ལ་བསླབ་སྦྱང་ཇི་ལྟར་མཛད་པའི་ཚུལ་གྱིས་ཡེ་ཤེས་བརྙེས་པའི་ཚུལ་མདོ་ཙམ་དུ་བརྗོད་ཟིན་ནས། གསུམ་པ་རང་རྒྱུད་སྨིན་ཅིང་གྲོལ་ནས་བསྟན་པ་དང་སེམས་ཅན་གྱི་དོན་ལ་བགྱི་བ་ཇི་ལྟར་མཛད་པའི་ཚུལ། སློབ་མའི་ཚོགས་ལ་ཆོས་ཀྱི་གསུང་ཚུལ་བརྗོད་ནས།
ཞར་ལ་རླབས་པོ་ཆེའི་བགྱི་བ་ཇི་ལྟར་མཛད་པ། བརྒྱུད་པ་འཛིན་པའི་བུ་སློབ་ཇི་ལྟར་བྱུང་ཚུལ་བརྗོད་ནས་མཐར་ཕྱིན་པའི་མཛད་པ་ངོ་མཚར་ཅན་ཁ་ཅིག་མདོ་ཙམ་དུ་སྨོས་པའོ། ། དང་པོ་ནི། སྐྱེས་བུ་དམ་པ་འདིས་ཆོས་གསུངས་པའི་ཐོག་མ་ནི། ཆོས་གྲྭ་གོང་འོག་གཉིས་སུ་བཤད་སྟོན་དང་རྣམ་གཞག་རྒྱ་ཆེན་པོ་མཛད་པའི་སྟེངས་སུ། རྒྱལ་ལྷ་ཁང་གི་དབྱར་དགུན་གྱི་ཆོས་དུས་གཉིས། དཔྱིད་ཀ་བྲ་བོ་སྒང་སོགས་སུ་ཆོས་གཞི་བཏེག་པ་དང་གསུམ་པོ་ལ། མངོན་རྟོགས་རྒྱན་རྩ་འགྲེལ། རྒྱལ་པའི་བགྲོས་ཀྱི་སྟེངས་ནས་ཡོངས་སུ་རྫོགས་པ་ཚར་རེ་སོང་ངོ་ཞེས་པ་ལོ་གྲངས་བདུན་བརྒྱད་དང༌། གླང་ཐང་དུ་ཆོས་དུས་གཉིས་པ་ལ།
ཕར་ཕྱིན་མཁྱེན་གསུམ་ཙམ་རེ་དང༌། སྐྱེས་རབས། དཔེ་ཆོས། བློ་སྦྱོང་རྣམས་གསུང་པ་ལོ་བཞི་ཙམ་དང༌། དགོན་ཡན་ཕྱིན་གྱི་སྒྲུབ་མཆོད་ཀྱི་གྲལ་དབུ། ཐེག་ཆེན་ཆོས་ཀྱི་རྒྱལ་པོའི་ཕྱག་ལེན་ཇི་ལྟ་བ་བཞིན་དུ་ལོ་གྲངས་དུ་མར་མཛད། སྐབས་དེར་གླང་ཐང་དུ་སྤྱན་སྔ་རིན་པོ་ཆེ་གོང་མ་བདེ་བར་གཤེགས་པའི་ནང་རྟེན་རྗེ་བཙུན་བྱམས་པའི་གསེར་སྐུ་རྒྱབ་མཐོ་བཅུ་གསུམ་པ། གཙུག་ལག་ཁང་ཀ་ཆེན་བཞི་ཏོག་དང་བཅས་པ་རྒྱས་པར་བསྒྲུབས། རབ་ཏུ་གནས་པ་ཆོས་རྗེ་བཀྲ་ཤིས་རྣམ་རྒྱལ་གྱིས་མཛད། ལྷའི་མེ་ཏོག་གི་ཆར་ཞག་གྲངས་མང་པོར་ཕེབས།
མར་གྱི་མེ་ཏོག་བཀྲམ་པའི་ཤིང་སྐམ་པོ་རླན་དང་བྲལ་བ་ལ། ཡལ་ག་རློན་པ་ཁྲུ་གང་ཙམ་གཉིས་འཁྲུངས། གཟིམས་སྤྱིལ་དུ་ཞུགས་དུས་ལམ་འབྲས་བརྒྱུད་པའི་གསེར་སྐུ་ཉི་ཤུ་རྩ་ལྔ་ཙམ་དང༌། བྲིས་སྐུ་གྲངས་ལས་འདས་པ་དང༌། རྗེ་བཙུན་གོང་མ་མཐའ་དག་གི་བཀའ་འབུམ་སོགས་གསུང་རབ་དཔག་ཏུ་མེད་པ་བཞེངས། རབ་ཏུ་གནས་པ་དང་རྣམ་གཞག་རྒྱ་ཆེན་པོ་ཡང་ཡང་མཛད། དགོན་གོང་འོག་གཉིས་ཀྱི་གདན་ས་གཏད་རྗེས་སུ། སྤྱིར་ཆོས་གསན་པ་རྒྱ་ཆེ་མོད། འཕན་ཡུལ་དང༌། དབུ་རུ་སྟོད་སྨད་ཀྱི་གནས་སོ་སོ་བ་མང་པོ་རྣམས་སུ་དབང་བསྐུར།
རྗེས་གནང༌། ཁྲིད་བཀའ་ཆེ་ཆུང་སོ་སོ་བ། མདོ་སྔགས་ཀྱི་བཀའ་དང་བསྟན་བཅོས་མང་པོའི་ལུང༌། བླ་མ་གོང་མའི་བཀའ་འབུམ་སོ་སོའི་ལུང་བཤད་རྣམས་རྒྱ་ཆེར་མཛད་པས། མངའ་རིས་དང་དབུས་གཙང་ཁམས་གསུམ་གྱི་སློབ་མའི་ཚོགས་རབ་ཏུ་མང་པོ་དག་རྗེས་སུ་བཟུང་ཞིང༌། ཕན་ཐོགས་པ་ཟབ་ཅིང་རྒྱ་ཆེ་བས་བསྟན་པའི་གསལ་བྱེད་རབ་ཏུ་མང་པོ་དང༌། མི་ཆེ་དགུ་ཀུན་གྱི་བླ་ན་རབ་ཏུ་གནས་པར་གྱུར་ཏོ། ། དེ་ནས་རང་ལོ་བཞི་བཅུ་ཞེ་གསུམ་པ་མེ་མོ་ཕག་གི་ལོ་ལ། སྔོན་རྗེ་ཐམས་ཅད་མཁྱེན་པ་ཉིད་ཀྱིས་ལུང་བསྟན་པ་བཞིན། ཤྲཱི་ན་ལེནྡྲའི་ཁྲི་ཐོག་ཏུ་སྤྱན་དྲངས་ཏེ་ཕེབས་སོ། །
གདན་ས་དེར་ལོ་དྲུག་བཞུགས་པའི་ཆོས་དུས་གཉིས་པོ་ལ། སྔ་ཆོས་དང་ཕྱི་ཆོས་གཉིས་ཀ་རྒྱན་རྩ་འགྲེལ། རྣམ་བཤད་ཚིག་དོན་རབ་ཏུ་གསལ་བའི་སྤྱི་དོན་དང་གཞུང་དོན་མཐའ་དག་ཐུགས་ལ་ཆུབ་པར་མཛད་ནས་ཚར་རེ་གསུངས། གསུང་ངག་རིན་པོ་ཆེ་ཡོངས་སུ་རྫོགས་པ། གསན་མཁན་མང་དུས་སྟོང་ཟིན་དང༌། ཉུང་དུས་སུའང་དྲུག་བརྒྱ་ཡན་ལ་ཚར་རེ་མ་ཆག་པ་གསུངས་ཤིང༌། ཉུང་ཤོས་ལ་དགོས་པའི་དབང་གིས་རེས་འགའ་ཚར་གཉིས་གསུམ་རེ་གསུང་བའང་མཛད། དེ་དག་གི་བར་མཚམས་སུ་དབང་བཀའ་དང་རྗེས་གནང༌། བཤད་བཀའ་དང་བཤད་ལུང༌། རབ་བྱུང་བསྙེན་རྫོགས་སོགས་རྒྱུན་མི་ཆད་དུ་མཛད་པས།
མདོར་ན་གདན་སར་ཇི་སྙེད་བཞུགས་པའི་རིང་ལ་སྐུ་མཚམས་དམ་པར་བསྡམས་པ་སོགས་སོ་དལ་གྱི་བགྱི་བ་གང་ཡང་མ་མཛད་དོ། ། དེ་སྐབས་སུ་དངུལ་གདུང་རིན་པོ་ཆེ་སྔར་བཞུགས་པ་དེ་ལ་བཟོ་བཅོས་སུ་མཛད་དེ། རྒྱུ་དང་བཀོད་པ་ཕུན་སུམ་ཚོགས་པར་བསྒྲུབས་པ་དང༌། ཉག་བྲེ་ཤེས་རབ་དཔལ་གྱིས་བཞེངས་པའི་བཀའ་འགྱུར་དགོན་པར་འབུལ་བའི་ཞལ་ཏ་དང་གནང་སྦྱིན་མཛད་ནས་སྤྱན་དྲངས་པ་དང༌། ཟང་ཟིང་གི་ལོངས་སྤྱོད་ཆར་བཞིན་དུ་བབ་པ་རྣམས། སྤྱིར་བླ་མ་དང་དཀོན་མཆོག་གི་མཆོད་པ། ཆོས་འབྲེལ་ཞུས་པ་རྣམས་ལ་ཟླ་དུས་ཀྱི་མཆོད་འབུལ། བསྟན་པའི་གསལ་བྱེད་དུ་གྱུར་པའི་འཆད་ཉན་པ་རྣམས་ལ་གནང་སྦྱིན། བློ་གསལ་བའི་དོན་གཉེར་བ་རྣམས་ལ་བསྔོ་བ་གྲངས་དུ་མ་ཕྱག་ལེན་མཛད་ཅིང༌། ཁྱད་པར་དུ་བཅུ་བཞིའི་དུས་ཆེན་སྔར་སྲོལ་ལས་རྒྱ་དཔངས་བསྟོད་པ་དང་བདེ་དགྱེས་གསང་གསུམ་གྱི་དཀྱིལ་འཁོར་བཞེངས་ནས།
གསང་སྔགས་འཛིན་པ་བརྒྱ་ལྷག་ཙམ་གྱིས་བསྒྲུབ་མཆོད། ཞག་སྦྲེལ་དུ་མཛད་པ་སོགས་ཀྱི་སྲོལ་ཚུགས་པར་མཛད་དོ། ། གདན་ས་དེར་གདན་ཆགས་རིང་ལ་དུས་བདེ་ཞིང༌། འཁྲུག་པ་མེད། གྲྭ་རྒྱུན་དང་ལོངས་སྤྱོད་ཀྱི་ཚོགས་རྒྱས་ཤིང༌། དམ་པའི་ཆོས་འཕེལ་བར་མཛད། འབྲུག་གི་ལོ་ལ་ཆོས་རྗེ་གུང་རུ་བའི་ཕྱག་ཏུ་གདན་ས་གཏད། གཟིམས་ཁང་ན་སྔར་མེད་ཀྱི་ཐབ་ཆས་དང་གདན་ཆ་སོགས། གདན་ས་ན་རིམ་གྱི་རྒྱུན་ལ་ཕན་པའི་དགོངས་པ་མཛད། དེ་ནས་ཀྱང་ལོ་ལྔའི་བར་དུ་བཤད་བསྒྲུབ་སྤེལ་མར་མཛད་དེ།
མདོར་ན་གསུང་ངག་རིན་པོ་ཆེ་རྐྱང་པའང་ཚར་ཉི་ཤུ་རྩ་གསུམ་ཙམ་གསུངས་པར་གྲགས་སོ། ། གཉིས་པ་རྒྱུད་འཛིན་གྱི་སློབ་མ་ཇི་ལྟར་བྱུང་བ་ནི། གོང་དུ་ཇི་སྐད་སྨོས་པ་དེ་ལྟར་ཆོས་ཀྱི་རྣམ་གྲངས་གསུངས་པ་རྣམས་ཉན་ནས་རང་གི་རྒྱུད་སྨིན་པར་བྱས་པའི་སློབ་མ་འཇིག་རྟེན་ཕལ་པ་གྲངས་ལས་འདས་པ་རྣམས་ལྟ་ཅི་སྨོས། རྒྱལ་བའི་བསྟན་པ་ལ་ལེགས་པར་རབ་ཏུ་བྱུང་ནས། ལྟ་བས་བཀར་བཏགས་པ་བཞི་དང༌། སྤྱོད་པས་བཀར་བཏགས་པས་རྒྱུད་ཡོངས་སུ་སྨིན་པར་བྱས་པའི་སློབ་མ་ནི་འབུམ་ཕྲག་གི་གྲངས་ལས་ཀྱང་བརྒལ་བར་མངོན་ཏེ། ཐོག་མ་རྒྱལ་ལྷ་ཁང་གི་མཁན་པོར་ཕེབས་པ་ནས་བཟུང་ནས། དགོངས་པ་ཡོངས་སུ་རྫོགས་པ་དེ་སྲིད་ཀྱི་བར་ལ་བསྒྲུབ་བྱ་གཞན་དག དགེ་བསྙེན་དང༌། བསྙེན་གནས་དང༌།
རབ་ཏུ་བྱུང་བ་དང༌། དགེ་ཚུལ་དང༌། བསྙེན་པར་རྫོགས་པ་དང༌། སེམས་བསྐྱེད་ཀྱི་ཆོ་གའི་སྲོལ་གཉིས་ལ་བརྟེན་ནས། བྱང་ཆུབ་ཀྱི་མཆོག་ཏུ་སེམས་བསྐྱེད་པ་དང༌། མདོ་རྒྱུད་བསྟན་བཅོས་བླ་མ་སོ་སོའི་གསུང་འབུམ་གྱི་ལུང་ཙམ་ཉན་པ་ནི་བགྲངས་བ་ལས་འདས་ཤིང༌། དེ་དག་གིས་ཀྱང་རང་རང་སོ་སོའི་གནས་སུ་བློ་ནུས་དང་འཚམས་པར་སྡོམ་རྒྱུད་དང་ལུང་རྒྱུན་འཛིན་པ་ནི་མངོན་སུམ་དང་ལྐོག་ཏུ་གྱུར་པར་ཤིན་ཏུ་མང་པོ་དག་ཡོད་པར་ངེས་ཤིང༌། རྒྱུ་དུས་ཀྱི་དབང་གི་ཆོ་གས་ཡོངས་སུ་སྨིན་པར་གྱུར་ནས། ཁྲིད་ཕྲན་སོ་སོ་བ་དག་གི་བརྒྱུད་པ་འཛིན་པ་ལྟ་ཅི་སྨོས། གསུང་ངག་རིན་པོ་ཆེ་ཚར་དེ་ཙམ་ཞིག་གསུངས་པ་ལའང༌།
སློབ་མའི་གྲངས་ནི་ཕལ་ཆེར་བརྒྱ་ཙམ་ལས་ལྷག་པ་ངེས་པ་ལ་གསུངས་ཤིང༌། ཉན་པ་པོ་དེ་དག་གིས། བོད་དང་བོད་ཆེན་གྱི་ཡུལ་ཁམས་སོ་སོ་བ་རྣམས་སུ། མ་མཐའ་ཐུན་བཞི་ཚུན་ཆད་ཀྱི་རྣལ་འབྱོར་ལ་བརྩོན་པར་བྱེད་ཅིང༌། རང་རང་གི་བློ་ནུས་དང་ཕན་སེམས་དང་འཚམས་པར། སློབ་མ་དང་ཉིང་སློབ་ཏུ་གྱུར་པ་དག་ལ་བརྒྱུད་པ་འཛིན་དུ་འཇུག་པར་ངེས་པས་སོ། ། དཔེར་ན་དབུས་གཙང་གི་དགོན་ཕྲན་སོ་སོ་བའི་བླ་མ་དང༌། བཤད་ཉན་པ་དང༌། དབོན་པོ་དང༌། ཡིད་རབ་ཏུ་གཞུང་པ་གཞན་ཡང་མང་པོ་དག་ལྟ་ཅི་སྨོས།
ཤྲཱི་ནཱ་ལེནྡྲ་རྐྱང་པའི་ཉན་བཤད་པ་དུས་དེར་གསུང་ངག་གསན་པ་རྣམས་ཀྱིས་དེང་སང་ཡང་གསུང་ངག་གི་བརྒྱུད་པ་བཟུང་ཞིང༌། ཟླ་དུས་ཀྱི་མཆོད་པ་འབུལ་བར་མངོན་སུམ་གྱིས་གྲུབ་པ་བཞིན་ནོ། ། དེ་ནས་མཐར་ཕྱིན་པའི་དུས་ཀྱི་མཛད་པ་ལ། ངོ་མཚར་ཅན་དངོས་དང༌། རྗེས་ཀྱི་མཛད་པ་རྣམས་ཇི་ལྟར་གྲུབ་པའོ། ། དང་པོ་ནི། སླར་ཡང་ཆོས་རྗེ་གུང་རུ་གཤེགས་རྗེས་སུ། ཤྲཱི་ནཱ་ལེནྡྲའི་གཙུག་ལག་ཁང་གི་ཁྱམས་ཆེན་པོར་གསུང་ངག་རིན་པོ་ཆེ་ཡོངས་སུ་རྫོགས་པར་གསུངས་པ་གྲུབ་པའི་ཉིན། མཆོད་གཏོར་རྒྱ་ཆེན་པོ་བཤམས། ཚོགས་པ་ལ་དགའ་སྟོན་དང་རྣམ་བཞག་མཛད།
མེ་ཏོག་གི་ཆར་ཆེན་པོ་བབས། བཀའ་ཞལ་མཛད་པ་ལ། རང་རེ་ཆོས་རྒྱ་ཆེར་འཆད་པ་ད་རེས་ཡན་ཆོད་ཙམ་ཡིན། རྗེ་བཙུན་ས་སྐྱ་པའི་བསྟན་པ་ནི་ཨེ་ཝཾ་དང་འདི་གཉིས་སུ་དར་བ་དང་གནས་པ་འདི་ཅིས་ཀྱང་གལ་ཆེ་བས། མཚན་ཉིད་ཐེག་པའི་རྣམ་གཞག་རྗེ་ཐམས་ཅད་མཁྱེན་པའི་གསུང་འགྲོས་བཞིན་དུ། གཞན་ཕྱོགས་ཀྱི་གྲུབ་མཐའ་དང་མ་བསྲེས་པའི་འཆད་ཉན་མཛད་དགོས། སྤྱིར་སྔགས་དང༌། ཁྱད་པར་གསུང་ངག་རིན་པོ་ཆེ། རྗེ་རྡོ་རྗེ་འཆང་གི་གསུང་བགྲོས་བཞིན་དུ་བཤད་ཉན་མཛད་ན། བསྟན་པ་སྤྱི་སྒོས་ལ་ཕན་ཞིང༌།
བྱིན་རླབས་ཆེ་ཞེས་གསུང་བ་མཛད་ནས། དགུན་སྟོད་བྲག་དཀར་མོའི་གནས་ཉི་མ་དྲོ་ཞིང་ཆུ་འཇམ་པར་དགོངས་པ་ལ། གྲོག་མཁར་བས་སྤྱན་དྲངས། གཙོ་བོར་ནི་གལ་ཆེ་བ་རེ་རེ་ཙམ་མ་གཏོགས་སྐུ་མཚམས་དམ་པོར་བསྡམས་ཧོར་ཟླ་བཅུ་གཉིས་པ་དེའི་ཡར་ངོ་ལ་སྐུ་ཁམས་ཅུང་ཞིག་སྙེལ་ནས་ཞག་གསུམ་སོང་བ་ལ། རྐོང་པོ་འཚོ་བྱེད་པས་ཕྱག་ཕྱི་བྱས་སྟེང་ཐོག་ཏུ་བྱོན། ཕྱོགས་བཅུར་གཟིགས་པ་ན། ནམ་མཁའ་ལ་སྤྲིན་དང༌། དུ་བ་དང༌། ཉི་ཟླ་དང་གློག་ལ་སོགས་པ་མང་པོར་སྣང་བ་འདི། ལམ་གྱི་རྟགས་ཡིན་ནམ།
ནམ་མཁའ་རང་ལ་ཡོད་པ་ཡིན་ནམ་གསུང༌། ལམ་རྟགས་དེ་ཅི་ལས་འོང་བ་ཡིན། ཞུས་པས། རླུང་སེམས་དབུ་མར་ཚུད་པ་ལས་འབྱུང་གསུང༌། དེའི་རྗེས་ལ་ཅི་ཡོང་ཞུས་པས། མི་འགྱུར་བའི་བདེ་བ་འབྱུང་གསུང༌། གཟིམས་མལ་དུ་ཕེབས་ནས་དབོན་པོ་རྒྱལ་དོན་གྱིས་ན་བཟའ་ཞུས་པའི་ཚེ། བླ་མ་སོ་སོའི་ན་བཟའ་རྙིང་པ་བྱིན་རླབས་ཀྱི་རྟེན་དུ་གནང་བ་རྣམས། སོ་སོར་ངོས་བཟུང་ནས་དེ་བསོད་ནམས་འཕེལ་བའི་ན་བཟའ་ཡིན་པས་ཐོག་མར་སྒྲོན་ཅིག ཅེས་སྤྱན་སྔ་རིན་པོ་ཆེའི་ན་བཟའ་རྙིང་པ་དང༌།
དེ་བྱམས་དང་སྙིང་རྗེ་འཕེལ་བའི་ན་བཟའ་ཡིན་པས་སྒྲོན་ཅིག་ཅེས་རྗེ་མུས་པའི་ན་བཟའ་དང༌། དེ་ནི་མཆོག་ཏུ་མི་འགྱུར་བའི་བདེ་བ་བརྙེས་པའི་ན་བཟའ་འོ། ། ཞེས་རྗེ་རྡོ་རྗེ་འཆང་གི་རྣམ་སྦྱར་ལ་བྱིན་རླབས་ཞུ་བར་མཛད་དོ། ། སྤྱིར་ཡང་གཟིམས་དཔོན་དོན་གྲུབ་པས་གསུང་དུས། རང་རེས་ལོ་བཞི་བཅུ་ཞེ་བགྲངས་ཀྱི་བར་ཕྱག་ཕྱི་འབྲལ་མེད་དུ་བགྱིས་པ་ལ། ནང་དུ་ཡོན་ཏན་བརྙེས་ཚུལ་དང༌། ལྷག་པའི་ལྷ་ཞལ་གཟིགས་ཚུལ་ནི་འདི་འདྲ་ཡིན་ཞེས་གསལ་པོ་ཡེ་མི་གསུང༌། ང་རང་གིས་མཐོང་ཐོས་ཀྱི་རྣམ་པ་ལ། སྔོན་ལོ་སྦྲེལ་གྱི་སྒྲུབ་པ་ཐེངས་གསུམ་མཛད་པ་ལས། དང་པོ་གཉིས་ལ་བདེ་དགེས་ཀྱི་གྲངས་བསྙེན་འབུམ་ཕྲག་རེ་དང༌།
སྦྱིན་བསྲེག་ཁྲི་ཚོ་རེ་ཙམ་ཐེངས། དེ་སྐབས་སུ་ཡང་མིག་འཁྲུལ་བྱུང་གསུང་པ་ཐེངས་མང་པོ་བྱུང༌། བསམ་ཚོད་ལ་ལྷག་པའི་ལྷ་རེ་རེ་ཙམ་གཟིགས་པ་ཡིན་ནམ་བསམ། སྒྲུབ་པ་རྟིང་མའི་དུས་སུ་གཏུམ་མོ་དང་ལུས་སྦྱོང་ལ་གཙོར་མཛད། སྔ་དྲོ་རེས་ཀྱིས་ཕྲིན་ལས་སུམ་ཅུ་སོ་གཉིས་པོ་ཆ་ཚང་བ་རིམ་ཅན་དང་རིམ་མིན་གཉིས་ཀ་གྲུབ་རྗེས་བདེ་བས་རྒྱལ་བའི་རྣམ་པ་ཡུན་རིང་དུ་མཛད་ཀྱིན་འདུག དེ་ལས་མ་སངས་ཀྱི་བར་དུ་གསོལ་ཇ་མི་བཞེས། འདི་ལྟ་བུ་ཅི་ཡིན་ཞུས་པས། སེམས་གནས་པ་ན་ལུས་སེམས་ཤིན་ཏུ་སྦྱངས་པའི་བདེ་བ་ཞེས་ཟེར་བ་དེ་ཡིན་ལ་ཆེ་གསུང༌། མཆོག་ཏུ་མི་འགྱུར་བའི་བདེ་ཆེན་བརྙེས་པ་ཡིན་ནམ་ཞུས་པས། དེ་ལྟར་དུ་ཁས་མི་ལེན་གསུང༌།
ཡང་ཤངས་ཁྲག་མང་པོ་བབ་པའི་དུས་ཤིག་ཏུ། ཨ་ཀ་རུའི་སྤོས་ཁྱེར་ཤོག་གསུང༌། ཤངས་ལ་བདུག་པས། ནམ་མཁའི་ཐུབ་པ་གཙོ་འཁོར་ལ་ཕུལ་གསུང༌། གཟིགས་པ་ཡིན་ནམ་ཞུས་པས། མཐོང་བ་དོན་ལྡན་གྱི་བྲིས་སྐུ་དེ་ལ་འཁྲུལ་པ་རེད་གསུང༌། ཡང་ཕྱག་ཕྱི་ལ་འཁོད་པ་མང་པོ་ཞལ་འཆམ་པར། དཀར་པོ་རྒུར་གྱི་ཐང་དཀྱིལ་དུ་གཟིམས་གུར་མཛད་ནས་བཞུགས་པའི་སྲོད་ཐོ་རངས་གཉིས་ཀ་ལ་རྡོ་རྗེ་རྣལ་འབྱོར་མ་རིགས་ལྔ་གཟིགས་པའི་གསུང་ཉམས་མང་པོ་རང་བྱུང་བས། གཟིགས་ཐག་ཆོད་ནའང༌། ཞལ་བཞེས་མི་མཛད་པ་ནི་ཁོང་པ་རང་གི་ཆོས་ལུགས་ཡིན་ཞེས་ཟེར།
བྲག་དཀར་དུ་བསྙུང་ཚུལ་དེ་ལྟར་བསྟན་པའི་འཕྲོ་ཉིད་ནས། ཚེས་བཅུ་གཉིས་ཀྱི་ཐོ་རངས། སྔ་ཐུན་གྱི་ཐུགས་དམ་གྱི་རིམ་པ་རྫོགས་པར་ཟིན་ནས། བླ་མ་གོང་མ་རྣམས་བདེ་བར་བསྐྱོད་པའི་ལམ་ནི་གསལ་པོ་དེ་ཉིད་དོ། ། ཞེས་ཐུགས་ཁར་ཐལ་མོ་སྦྱར། འོད་གསལ་བ་དང་བསམ་གྱིས་མི་ཁྱབ་པའི་རིམ་པ་ཉིད་ནས་བདེ་བར་གཤེགས་སོ། ། དེ་ལྟར་ན། སྤྱིར་གསང་སྔགས་བླ་མེད་ཀྱི་ཟབ་ལམ་རྡོ་རྗེའི་རྣལ་འབྱོར་ལ་མངའ་བརྙེས་པ། ཐུན་བཞིའི་རྣལ་འབྱོར་ལ་མཆོག་ཏུ་གཞོལ་བ་རྣམས་ཀྱི་ནང་གི་ཡོན་ཏན། ཁམས་འདུ་ལུགས་དང༌།
ལྟ་བ་རྟོགས་ཚུལ་དང༌། གྲུབ་མཐའ་སྙོགས་པའི་རིམ་པ་རྣམས་བསམ་གྱིས་མི་ཁྱབ་པས་ན། འདིར་ཐུན་མོང་གི་རྣམ་པར་ཐར་པ་ཉིད་དུ་འབྲི་བར་ག་ལ་ནུས། དེ་ལྟ་མོད་ཀྱི། ཕྱི་རོལ་ནས་རྒྱལ་སྲས་ཆེན་པོར་མཚོན་པའི་རྟགས་དང་མཚན་མ་ནི། འདི་གང་ན་བཞུགས་པའི་གནས་དེར། བཟའ་བཏུང་དང་མཁོ་རྒུའི་ཡོ་བྱད་ཐམས་ཅད་ཆར་བཞིན་དུ་འབབ། ཕྱོགས་ཀྱི་ལ་སྒོ་དང་གསེར་དངུལ་ལ་སོགས་པའི་སྒོ་བྱེ་ཕྱོགས་ཀྱི་གྲྭ་རྒྱུན་དང་ཚོངས་པ་རྣམས་བདེ་བར་སླེབས། མཚུངས་མེད་ཀྱི་དགེ་བའི་བཤེས་གཉེན་ཉི་ཟླ་ལྟ་བུ་དང༌། དེ་སྲས་སྐར་མའི་ཚོགས་རྣམས་གསལ་བར་བྱོན་ཞིང་བདེ་བར་བཞུགས།
དེ་དག་ནི་ཕྱིའི་མཚན་མ་ཡིན་ལ། ནང་གི་ཁྱད་པར་ནི། རྗེས་ཐོབ་ཀྱི་མཛད་པའི་ཁྱད་པར་ལས་རྟོགས་པར་ནུས་པའི་ཕྱིར་ན། ཇི་སྐད་དུ། ཤེར་ཕྱིན་ལས། ས་དང་པོ་ནས་ས་ལྔ་པའི་བར་ཡོངས་སུ་སྦྱོང་བའི་རྗེས་ཐོབ་ཀྱི་མཚན་མར་གསུངས་པ་དེ་ཐམས་ཅད་ཕྱག་བཞེས་སུ་མངའ་བར་ཕལ་ཆེར་གྱི་མངོན་སུམ་དུ་གྲུབ་པ་ཉིད་ལས་ཤེས་སོ། ། སྐལ་བཟང་གདུལ་བྱའི་ཚོགས་རྣམས་ཀྱི། ། བློ་མཚོའི་མེ་ལོང་དྭངས་པ་ལ། ། རྒྱལ་སྲས་སྐུ་གསུང་ཐུགས་རྣམས་ཀྱི། ། རང་བཞིན་གསལ་བར་སྣང་མོད་ཀྱང༌། །
བློ་མཚོའི་མེ་ལོང་བརྙོགས་པ་ན། ། ཐུབ་པ་སྐལ་མེད་མིག་གི་ནི། ། ལམ་དུ་མི་འགྱུར་བ་དེ་བཞིན། ། དེ་དེར་གྱུར་ལ་མྱ་ངན་ཅི། ། ཉི་ཟླ་ནུབ་དང་འཆར་བ་ཡི། ། རིམ་པས་སྣང་བར་བྱེད་དེ་བཞིན། ། འཚུར་ནུབ་རིམ་གྱིས་འཇིག་རྟེན་ཁམས། ། ཕན་དང་བདེ་བས་གང་བར་ཤོག ། གཉིས་པ་རྗེས་ཀྱི་མཛད་པ་ཇི་ལྟར་གྲུབ་པ་ནི། དེ་ལྟར་རིག་པ་འཛིན་པའི་གནས་སུ་བདེ་བར་གཤེགས་རྗེས་ཀྱི་གཟའ་ཚེས་འཛོམ་པའི་དུས་སུ།
སྐུ་གདུང་གི་སྙིང་པོ་ཞུགས་ལ་ཞེན་པར་གྱུར་པ་དེའི་ཚེ། གྲུབ་མཐའ་སྙོགས་པའི་རྟགས་སུ་ཐོག་མར་ནམ་མཁའ་གཡའ་དག་ཞིང་སོ་སོར་གཞན་དོན་ཕུན་སུམ་ཚོགས་པ་འབྱུང་བའི་རྟེན་འབྲེལ་དུ། ཁ་དོག་སྣ་ལྔ་དང་ལྡན་པའི་འོད་ཟེར་ཕྱོགས་བཅུར་འཕྲོ་བའི་སྤྲིན་དང་འཇའ་ཚོན་གྱི་རི་མོ་རྣམ་པར་བཀྲ། ལྷའི་དབང་པོ་དང་འཇིག་རྟེན་སྐྱོང་བ་བཞིའི་མཆོད་འོས་སུ་གྱུར་པའི་ལྟས་སུ། ལྷའི་མེ་ཏོག་གི་ཆར་ཆེན་པོ་ཉིན་མཚན་བཅོ་ལྔ་ཙམ་དུ་སྦྲེལ་ནས་བབས། འབྱུང་བ་ལྔའི་རླུང་འོད་ཟེར་ལྔ་ལྡན་ཐ་མ་མཆོག་ཏུ་ཐིམ་ནས་འགྱུར་མེད་བདེ་བ་ཆེན་པོ་བརྙེས་པའི་རྟགས་སུ། ཁ་དོག་རྣམ་པ་ལྔའི་འོད་ཟེར་ཅན་གྱི་རིངས་སྲེལ་རིན་པོ་ཆེའི་ངོ་བོ་ཉིད་དུ་གྱུར་པ་གྲངས་ལས་འདས་པ་དག་གསལ་པོར་བྱོན་པ། ཐོག་མ་ཉིད་ནས་བུ་སློབ་སོ་སོའི་རྟེན་སྐལ་དུ་བྱོན་པ་དག་ནི་རྩོད་པ་དང་བྲལ་ཞིང་བསམ་གྱིས་མི་ཁྱབ། དུས་ཕྱིས་ནང་རྟེན་གྱི་དབུས་སུ་བཞུགས་པ་དང༌། ཐག་རིང་པོའི་རྟེན་སྐལ་དུ་འགྱེད་མཛད་ཀྱི་གདུང་ཚ་འབུམ་ཕྲག་ཙམ་བཏབ་པ་ལ།
གདུང་ཚ་རེ་རེའི་ཏོག་ཏུ་རིང་བསྲེལ་ཡུངས་ཀར་ཙམ་བྱོན་པ་ནི་ཤིན་ཏུ་མང་ཞིང༌། ལྔ་དྲུག་ཙམ་དང༌། ཐ་ནའང་རེ་རེ་ཙམ་མ་བྱོན་པ་ནི་མ་བྱུང་བར་ཀུན་གྱི་མཐུན་སྣང་དུ་གྲུབ། དགོངས་རྫོགས་དང་གསོལ་འདེབས་ཀྱི་རིམ་པ། གདུང་རབས་གོང་མ་རྣམས་ལ་ཕྱག་སྲོལ་ཇི་ལྟར་ཡོད་པ་བཞིན་དང༌། དེ་ལས་ཀྱང་ཁྱད་པར་དུ། ནཱ་ལེནྡྲར་དགེ་འདུན་གྱི་ཚོགས་པ་ཁྲི་ཚོ་ཙམ་བསགས། ཆོས་འཁོར་གྱི་གྲལ་དབུ་ལ། ནེའུ་ཐོགས་ནས་གླིང་སྟོད་གདན་ས་བ་ཆོས་རྗེ་ནམ་མཁའ་བརྟན་པ་སྤྱན་དྲངས། བརྒྱ་འབུལ་ཆེན་པོ་དང༌།
ཚོགས་པ་གཞུང་མ་ལ་ཞོ་ཕྱེད་རེ་དང༌། ཕྱོགས་བཅུ་བ་ལ་བཞི་ནམ་རེའི་འགྱེད་རྗེ་ཐམས་ཅད་མཁྱེན་པའི་དུས་ཀྱི་གཞིར་བཞག་གཙང་ཕྱོགས་སུ་གདན་ས་ཆེན་པོས་ཐོག་དྲངས། ས་སྐྱ་པའི་མདོ་སྔགས་ཀྱི་གྲྭ་ས་ཆེན་པོ་རྣམས་སུ། བླ་མ་སོ་སོ་ལ་འབུལ་ཆེན་དང༌། ཆོས་འཆད་དག་ལ་རྣམ་གཞག་རྒྱ་ཆེར་མཛད། ཤིང་ཕོ་ཁྱིའི་ཧོར་ཟླ་བཞི་པ་ལ། ནཱ་ལེནྡྲའི་ཆོས་རྫོང་དང་འདབས་འབྲེལ་གྱི་སའི་འབུར། སྔོན་ཐུགས་སྦྱོང་མཛད་དུས་ཉིན་བར་གྱི་བཞུགས་གནས་ངེས་པ་ཅན་དེར། དྲིའི་གཙང་ཁང་ཀ་ཆེན་གཉིས་པ། ཁྱམས་ཀ་བ་བཅུ་དྲུག་དང་བཅས་པ་བཞེངས།
དེར་སྐུའི་རྟེན་ལམ་འབྲས་བརྒྱུད་པའི་ལྷ་ཚོགས། གསུང་གི་རྟེན་སངས་རྒྱས་ཕལ་པོ་ཆེའི་གླེགས་བམ་ཚང་མ། ཐུགས་ཀྱི་རྟེན་དངུལ་གྱི་གདུང་ཁང་མཐོ་བཅུ་གསུམ་པ། མཆོད་པའི་ཡོ་བྱད་ཤིན་ཏུ་དངོས་གཙང་ཞིང་རྣམ་གྲངས་མང་བ། རྣམ་དཔྱོད་ཅན་ཡིད་འཕྲོག་པ་དག་གྲུབ་པར་མཛད་དོ། ། ས་གའི་ཉ་ལ་ཆོས་ཀྱི་རྗེ་བློ་གྲོས་རྒྱལ་མཚན་དཔལ་བཟང་པོ། སྔགས་འཆང་བརྒྱ་ཕྲག་གཅིག་གི་འཁོར་དང་བཅས་པས་གསང་བ་འདུས་པའི་སྒྲུབ་མཆོད། རབ་ཏུ་གནས་པའི་ཆོ་ག་བཀྲ་ཤིས་རྒྱ་ཚོའི་སྟེངས་ནས་རྒྱས་པར་བསྒྲུབས། འདུས་པ་རྒྱ་མཚོའི་ཚོགས་ལ་དགའ་སྟོན་གྱི་རྣམ་པར་བཞག་པ་རྒྱ་ཆེན་པོར་མཛད་པའི་སྟེངས་སུ་བཤེས་གཉེན་མཁས་པའི་དབང་པོ་རྣམས་ཀྱིས་ལེགས་པར་བཤད་པའི་ཆོས་ཀྱི་འགྲོ་བ་མང་པོ་དང༌། མདོ་སྔགས་ཀྱི་སྒོ་དུ་མ་ནས་གླེང་བསླང་བའི་འབེལ་གཏམ་གྱི་བཀའ་མཆིད་ཞག་གྲངས་དུ་མར་སྤྲེལ་ཏེ་མཛད།
དུས་དེ་ཙམ་ནས་བཟུང་ནས། དུས་ཆེན་གྱི་སྟེང་དུ་དཀྱིལ་འཁོར་མང་པོ་བཞེངས་པའི་སྒྲུབ་མཆོད། འདུས་པ་རྒྱ་མཚོའི་ཚོགས་ལ་བསྙེན་བཀུར་གྱ་ནོམ་པ་ཟུང་དུ་སྦྲེལ་བ་ཟླ་དུས་ཚང་བའི་མང་ཇའི་རིམ་པ་རྣམས་ཚུགས། དུས་ཇི་སྲིད་པའི་བར་དུ་རྒྱུན་མི་ཆད་ཅིང༌། ལྷུན་གྱིས་གྲུབ་པའོ།། །། སྭསྟི། ཆོས་ཀུན་ཀུན་མཁྱེན་གསུང་བཞིན་མཁྱེན་པའི་སྐུ། ། གཞན་ཕན་ལ་དགའ་དགའ་བཞིས་ཕྱུག་པའི་གསུང༌། ། ཐུགས་ཀྱི་རྡོ་རྗེ་རྗེ་བཙུན་གོང་མ་ཡིས། ། ལུང་བསྟན་བསྟན་པའི་མངའ་བདག་བསྔགས་པར་འོས། །
གང་འདིར་ཐུབ་པ་རྣམས་དང་ས་སྐྱོང་རྒྱལ་པོའི་སྲས་ནི་འབད་མི་དགོས་པར་ལྷུན་གྱིས་གྲུབ་སྟེ་ཡེ་ཤེས་དག་དང་བསོད་ནམས་ཚོགས་ནི་བརྒྱ་ཕྲག་ངལ་བས་བསྐྲུན་མིན་པར་ཡང་ཡིད་བཞིན་མཚོ་ལྟར་ངང་གིས་གང༌། ། ཐོས་དང་བསམ་དང་བསྒོམ་པའི་ལམ་སྲོལ་དྲང་པོ་ཉིད་དུ་རིགས་པར་རྗེས་ཞུགས་བསླབས་ཤིང་སྦྱངས་པའི་སྤོབས་པ་མི་ཟད་དང་བཅས་རིགས་ཤིང་གྲོལ་བར་ཆད་པའི་གསུང་གང་གིས་ནི་འཁོར་ཚོགས་རྒྱ་མཚོ་བསྡུས། ། བྱང་ཆུབ་སེམས་མཆོག་བདེ་བར་རྒྱུ་བའི་ལམ་ཆེན་ཉིད་ནས་འགྲོ་ཀུན་སྒྲོལ་བའི་ཡབ་དང་བརྩེ་བའི་ཡུམ་ཆེན་ཉིད་དུ་ཉེར་གཟིགས་ཀུན་ལ་ཕན་དང་བདེ་བའི་བྱེད་པོར་ཞལ་གྱིས་བཞེས་ལས་དགོངས་པ་གཞན་མི་མངའ། ། དུས་རྣམས་དག་ཏུ་ཐུབ་པའི་བསྟན་དང་དེ་འཛིན་བྱེད་ལ་བཀུར་སྟིར་བགྱིས་ལས་མཛད་གཞན་མི་འཚལ་ཇི་ལྟར་དགོངས་བཞིན་བགྲངས་ཡས་གདུལ་བྱའི་རྒྱུད་ལ་བདུད་རྩིར་སྨིན་མཛད་དེ་ཡང་ཟབ་ཅིང་རྒྱ་ཆེའི་སྨོན་ལམ་སྟོབས་ཀྱིས་ཕྲིན་ལས་དབང་པོར་གྱུར་དེར་མགོས་ཕྱག་འཚལ། ། ཞེས་རྗེ་བཙུན་ཆོས་ཀྱི་རྗེ་ཀུན་དགའ་རྡོ་རྗེའི་ཞལ་སྔ་ནས་ཀྱི་རྣམ་པར་ཐར་པ་དད་པའི་སྟོབས་རབ་ཏུ་སྐྱེད་པ་ཞེས་བྱ་བ་འདི་ནི། རྗེ་དེ་ཉིད་ལས་གསུང་ངག་རིན་པོ་ཆེ་ཡོངས་སུ་རྫོགས་པ་ལན་གྲངས་དུ་མར་གསན་ནས། ཐུགས་རྒྱུད་ལ་སྨིན་པར་མཛད་པའི་སྐབས་སུ། བསྒྲུབ་པའི་ལུང་སྦྱིན་པར་མཛད་དེ། ལོ་གྲངས་ཇི་སྲིད་པར་རྒྱས་བཏབ་སྟེ། སྐབས་སུ་བབ་པའི་དུས་དེ་ནས་གསུང་ངག་རིན་པོ་ཆེའི་བསྒྲུབ་བརྒྱུད་མི་འཆད་པར་འཛིན་པོ་ཉིད་དུ་བཀའ་བསྒོ་བརྙེས་པ།
རྒྱ་མ་རིན་ཆེན་སྒང་གི་མཁན་ཆེན་ཀུན་སྤངས་ངག་དབང་དཔལ་འབྱོར་བཟང་པོས་ནན་གྱིས་བསྐུལ་བར་མཛད་པ་ལ་བརྟེན་ནས། རྗེ་བཙུན་ཀུན་དགའ་མཚན་ཅན་དེ་ཉིད་ཀྱི་བཀའ་འབངས་སུ་གྱུར་པ་དཔལ་ཤཱཀྱ་མཆོག་ལྡན་དྲི་མེད་ལེགས་པའི་བློས། བྱང་ཆུབ་སེམས་དཔའ་སྐལ་ལྡན་ཤིང་རྟའི་སྤྲུལ་པས་བྱིན་གྱིས་བརླབས་པའི་ཁང་བཟང་དམ་པར་སྦྱར་བའི་ཡི་གེ་པ་ནི་བློ་བཟང་ཆོས་ཀྱི་རྒྱལ་མཚོན་ནོ།། །། མངྒ་ལཾ།། ༄༅། །བླ་མ་དམ་པ་རྣམས་ལ་ཕྱག་འཚལ་ལོ། ། དཔལ་ལྡན་ཨེ་ཝཾ་དབྱེར་མེད་ཟུང་འཇུག་སྐུ། ། བདེ་སྟོང་ལོངས་སྤྱོད་རྫོགས་པའི་གསུང་དབྱངས་ཀྱིས། ། ཐུགས་ཀྱི་གསང་བ་བསམ་གྱིས་མི་ཁྱབ་པར། ། འཁྲིད་མཛད་བླ་མ་རྣམས་ཀྱིས་འདིར་སྐྱོངས་ཤིག ། སྔོན་གངས་ཅན་གྱི་ལྗོངས་འདིར་རྡོ་རྗེ་འཆང་ཆེན་པོ་ནས་བརྒྱུད་པའི་རིམ་པ་བར་མ་ཆད་ཅིང༌།
ལྷད་མ་ཞུགས་པའི་གདམས་ངག་ཁྱད་པར་དུ་འཕགས་པ་མང་པོ་ཞིག་བྱོན་ཞིང༌། འགྲིབ་པ་མི་མངའ་བར་བཞུགས་པ་དུ་མ་དག་ལས་ཀྱང༌། རྣལ་འབྱོར་གྱི་དབང་ཕྱུག་བིརྺ་པ་ལ་རྡོ་རྗེ་བདག་མེད་མས་དངོས་སུ་གདམས་པའི་གཞུང༌། ལམ་འབྲས་གསུང་མདོ་ཞེས་ཡོངས་སུ་གྲགས་པ་འདིའི་སྒོ་ནས། གདུལ་བྱ་ལམ་ལ་འཁྲིད་ཚུལ་འདི་ཁོ་ན་ཁྱད་པར་དུ་འཕགས་པ་ཡིན་ཏེ། འདི་ནི་སྐལ་ལྡན་ཅིག་ཆར་བའི་རིགས་ཅན་ལྟ་ཅི་སྨོས། སྔར་སངས་རྒྱས་ཀྱི་བསྟན་པ་ལ་འཇུག་ཡེ་མ་མྱོང་བའི་གང་ཟག་སྐལ་བ་དམན་པའི་རིགས་ཅན་ཞིག་ཀྱང༌། སྤྱོད་པ་རིམ་ཅན་ལ་སློབ་པ་དང༌། ལྟ་བ་རིམ་ཅན་ལ་སྦྱངས་པ་མཐར་ཕྱིན་གྱི་སྒོ་ནས་འཇུག་པའི་ཚུལ་དང༌། དོན་དེ་དག་ཀྱང་ཆལ་ཆོལ་དང་ལྷོད་ཡངས་སུ་སོང་བ་མ་ཡིན་པར།
སྙན་བརྒྱུད་བཞི་དང༌། ཚད་མ་བཞིའི་རྒྱ་དམ་པོས་བཏབ་ནས། གཞི་དམ་ཚིག་དང་སྡོམ་པ་ལ་ལེགས་པར་གནས་པའི་སྟེང་དུ། ལམ་རིམ་པ་གཉིས་ལ་ཐུན་བཞིའི་རྣལ་འབྱོར་ལ་མི་གཡེལ་ཞིང༌། ལུས་སོ་སོར་བརྟགས་པའི་འགོག་པ་ཉམས་སུ་བླངས་པས་བཅུ་གསུམ་རྡོ་རྗེ་འཛིན་པའི་ས་མངོན་དུ་བྱེད་པ་འཆུགས་མེད་སྟོན་པ་དང༌། བརྩོན་འགྲུས་ཐ་ཤལ་དུ་གྱུར་པས་ཀྱང༌། ལམ་ཟབ་མོ་བླ་མའི་རྣལ་འབྱོར་གྱི་སྒོ་ནས་ཚེ་གཅིག་པོ་ལ་གྲུབ་མཐའ་སྙོགས་པའི་མན་ངག་ཐུན་མོང་མ་ཡིན་པ་སྟོན་པས་སོ། ། དེ་ཐམས་ཅད་ཀྱི་རྩ་བ་ཡང་མདོ་སྔགས་ཐམས་ཅད་ཀྱི་བླ་མ་ཚད་མར་གྱུར་པ་ལ་རག་ལས་པ་ཡིན་ཏེ། དེ་མེད་ན་ལྟ་སྤྱོད་རིམ་ཅན་གྱི་ཚུལ་ལ་སློབ་པ་དང༌། དམ་ཚིག་དང་སྡོམ་པའི་ཚོགས་རྣམས་གང་ལས་བྱུང་བ་དང༌།
ལམ་ཟབ་མོ་བླ་མའི་རྣལ་འབྱོར་གྱི་ཉམས་ལེན་དག་མི་འབྱུང་བའི་ཕྱིར་རོ། ། བླ་མ་དེ་ཡང་གདམས་ངག་གི་གོ་རིམ་མ་ལོག་པ་དང༌། བྱིན་རླབས་ཀྱི་བརྒྱུད་པ་མ་ཉམས་པ་ཞེས་བྱ་བ། བླ་མ་གོང་མ་དག་གིས་ཇི་ལྟར་ཁྲིད་པ་བཞིན་དུ། ལམ་གྱི་རིམ་པ་དེ་དག་ལ་གོ་བ་ཆགས་ཤིང༌། ཉམས་མྱོང་རྒྱུད་ལ་སྐྱེས་པ་ཞིག་དགོས་པའི་དོན་ཡིན་གྱི། ལུང་རྒྱུན་མ་ཆད་པ་ཙམ་གྱིས་ཆོག་པ་མ་ཡིན་པར་ཤེས་པའི་དོན་དུ་ཐོག་མར་བླ་མ་དམ་པའི་རྣམ་ཐར་བསྟན་ནས། མོས་གུས་ཀྱི་ངེས་ཤེས་བསྐྱེད་དུ་འཇུག་པ་ནི་ཕྱག་ལེན་གྱི་རིམ་པའོ། ། དེ་ལས་ཀྱང་འདིར་ནི་རྗེ་བླ་མ་དམ་པ་ཨཱ་ནནྡའི་མཚན་ཅན་ཡབ་སྲས་གཉིས་ཀ་ལས་གསུང་ངག་རིན་པོ་ཆེའི་གདམས་པ་རབ་ཏུ་ཐོབ་ནས། སྒྲུབ་བརྒྱུད་མ་ཉམས་པར་མཛད་པའི་དགོངས་པ་རྣམ་པར་དཀར་ཞིང༌།
བརྩོན་འགྲུས་ཆེན་པོས་ཕྱག་བཞེས་སུ་མཛད་པའི་རྒྱལ་སྲས་གླང་རི་ཐང་པ་བློ་གྲོས་རྒྱལ་མཚན་དཔལ་བཟང་པོའི་རྣམ་པར་ཐར་པ་མདོ་ཙམ་ཞིག་བརྗོད་པར་བྱ་བ་ལ་གསུམ་སྟེ། ཐོག་མར་མངོན་མཐོའི་གོང་འཕངས་བརྙེས་ནས་མདོ་སྔགས་ཀྱི་ཆོས་ལ་བསླབ་སྦྱངས་ཇི་ལྟར་མཛད་པ། མཛད་ནས་མདོ་ཕྱོགས་ལ་ཉན་བཤད་དང་གདམས་ངག་གི་བསྒྲུབ་པ་ཇི་ལྟར་ཉམས་སུ་བཞེས་པ། དེ་ལྟར་བཞེས་ནས་རྒྱུད་འཛིན་གྱི་བུ་སློབ་དག་ལ་ལམ་གྱི་རིམ་པ་ཇི་ལྟར་མཐར་ཕྱིན་པའི་ཚུལ་ལོ། ། དང་པོ་ནི། གང་དུ་འཁྲུངས་པའི་ཡུལ་དང༌། རིགས་དང༌། ཡབ་དང༌། ཡུམ་རྣམས་ནི་རྗེ་གོང་མ་ཉིད་དང་ཁྱད་པར་མེད་ལ། རྗེ་འདི་ཉིད་ས་ཕོ་བྱི་བའི་ལོ་ལ་སྐུ་འཁྲུངས་པ་ན།
ཡབ་ཡུམ་གྱི་ལུས་སེམས་བདེ་བས་ཁྱབ་པ་སོགས་ལྟས་དང་རྟེན་འབྲེལ་བཟང་པོ་བྱུང་བ་ཁོ་ནར་མ་ཟད། སྒོ་མོ་རིན་པོ་ཆེ་བཟང་པོ་དཔལ་བའི་མནལ་ལམ་དུ། ཕྱག་འཁར་གྱི་རྩེ་མོ་མཐོ་ཤོས་དེར། ཉི་མ་ལྷག་གིས་ཤར་བའི་ཚེ་ན། དུང་ཕྲ་སྦོམ་གསུམ་ཕྱོགས་སུ་བུས་པ་རྨིས། འདི་པ་ཚང་ལ་སྡེ་བདག་ཁྱད་པར་ཅན་ཞིག་འབྱོན་པའམ། ཉི་མ་ཤར་ལུགས་ལ་བལྟས་ན། སྤྱན་སྔ་ཀུན་རྒྱལ་བ་དང་འདྲ་བའི་རབ་བྱུང་ཞིག་འབྱོན་པ་ཡིན་གསུང་པར་འདུག་པ་ལ། ཡབ་དྲུང་ཆེན་གྱི་གསུང་གིས། རིན་པོ་ཆེ་བས་དེ་ལྟར་གསུང་འདུག་ཀྱང༌།
འདི་ལྷ་སྤྱན་རས་གཟིགས་ཀྱི་སྐུ་ལ་མཛུབ་མོ་གཏད་ནས་མ་ཎི་ཟེར་གྱིན་འདུག་པས། མ་ཎི་བ་ཅིག་ཡོང་ཚོད་དུ་འདུག་གསུང་ལ། སྤྱན་སྔ་རིན་པོ་ཆེས་ཆོས་སྐྱོང་ལ་བཀའ་བསྒོ་མཛད་ནས། མཚན་ཆོས་སྐྱོང་དཔལ་ལྡན་དུ་བཏགས། དེ་ནས་རང་ལོ་བདུན་པ་ལ་ཁུ་བོ་རྣམ་གཉིས་ཀྱི་དྲུང་དུ་དགེ་བསྙེན་དང་རབ་ཏུ་བྱུང་ནས་དགེ་ཚུལ་དུ་མཛད། གནས་ཀྱི་སློབ་དཔོན་རྒྱལ་བ་ཕུན་ཚོགས་ལ་གཏད་ནས། ཚིག་ལེའུར་བྱས་པ་སུམ་བརྒྱ་པ་དང་ལྔ་བཅུ་པ་ལ་བསླབ་སྦྱང་དང་སྤྱོད་ལམ་གྱི་རིམ་པ་བསླབས། རྒྱན་རྩ་འགྲེལ་གྱི་གཞུང་ལ་བརྒྱ་ཚར་སོང་རྗེས། ཀ་བཞི་པ་བསོད་ནམས་སེང་གེས་མཛུབ་ཁྲིད་པ་མཛད་ནས། རོང་ཊཱིཀ་གི་སྤྱི་དོན་ཚིག་དོན་མཐའ་དག་ཐུགས་སུ་ཆུད་པ་དང༌།
ཚད་མ་རྣམ་འགྲེལ་གྱི་གཞུང་བྱང་ཆུབ་པར་མཛད་ནས། རྒྱལ་གླང་གཉིས་ཀའི་ཚོགས་པ་ལ་ཆོས་གསུངས། བཤད་ཚར་གྱི་དགའ་སྟོན་དང་རྣམ་བཞག་རྒྱ་ཆེན་མཛད། དེ་ནས་བཞུགས་པའི་མཐིལ་ལོ་བཅུ་ཙམ་གྱི་རིང་ལ་ནཱ་ལེནྡྲ་ཉིད་དུ་མཛད། རྗེ་ཐམས་ཅད་མཁྱེན་པའི་དྲུང་དུ་རྒྱན་རྩ་འགྲེལ། བཤེས་སྤྲིང༌། དབུ་མ་རིགས་ཚོགས་ཚད་མ་རིགས་གཏེར་ལ་སོགས་པའི་གཞུང་ཆོས་མང་པོ་དང༌། ཕར་ཕྱིན་ཁྲིད་ཡིག ཞི་བྱེད། ནཱི་གུ་ལ་སོགས་པའི་ཁྲིད་ཕྲན་དང༌།
མི་གཡོ་བ་དཀར་པོའི་རྗེས་སྣང༌། འབུམ་ཊཱིཀ་ཆུང་བ་སོགས་བཀའ་འབུམ་རྣམས་ཀྱི་ལུང་གསན། ལུང་ར་ཆེན་མོའི་སྒྲིགས་སུ་ལན་འདེབས་མཛད། ཆོས་རྗེ་བཀྲ་ཤིས་རྣམ་རྒྱལ་བ་ལ་ཚད་མ་རྣམ་འགྲེལ་གྱི་གཞུང་ཊཱིཀ་ཚར་གསུམ་བྱང་ཆུབ་པར་མཛད། རྟགས་རིགས་སོགས་ཀྱི་ཟིན་ཐུན་ཐུགས་ལ་བཟུང༌། རིགས་གྲྭའི་ཁྲོད་དུ་འཇུག་པ་ལ་ཉམས་ང་བ་དང་བག་ཚ་བ་མེད་པ་མཛད། གཞན་ཡང་བླ་མེད་ཀྱི་དབང་བསྐུར་མང་པོ་དང༌། རྡོར་དབྱིངས་དང༌། ཆོས་དབྱིངས་གསུང་གི་དབང་ཕྱུག་སོགས་ཡོ་གའི་དབང་བསྐུར་ཁ་ཅིག་གསན། མཚན་ཉིད་ལ་ཐུག་སྦྱོང་མཛད་པའི་བར་སྐབས་རྣམས་སུ།
འོད་གསལ་རྩེར་སྤྱན་སྔ་རིན་པོ་ཆེའི་དྲུང་དུ། དགྱེས་པ་རྡོ་རྗེའི་དབང་དང༌། སྒྲུབ་ཐབས་རྒྱ་མཚོ་དང༌། ཆོས་སྐྱོང་ཆེ་ཆུང་གི་རྗེས་གནང་སོགས། གང་ལ་གང་འཚམས་རིན་པོ་ཆེ་ཉིད་ཀྱིས་དགོངས་པས་དཔྱད་ནས་གནང་ཞིང་གསན། རང་ལོ་བཅུ་གསུམ་པ་ཚུན་ཆད་དུ། སྤྱན་སྔ་ཕུན་ཚོགས་པའི་དྲུང་དུ་ཉིན་རེ་བཞིན་ཕར་ཚད་བསྡུས་གསུམ་གྱི་འགྲོ་གླེང་ཞུ། ས་སྡེ་ལྔ་དང༌། བཀའ་གདམས་གཞུང་དྲུག་ལ་སོགས་པའི་ལུང་དགོངས་པས་དཔྱད་ནས་གནང་བ་ལྟར་གསན། རང་ལོ་བཅུ་དྲུག་བཅུ་བདུན་པ་ལ་གླང་རི་ཐང་དུ་དབྱར་དགུན་གྱི་དུས་ཆོས་གསུངས།
བཅོ་བརྒྱད་པ་ལ་གླང་རི་ཐང་གི་ཁྲི་ཐོག་ཏུ་ཕེབས། ཆོས་རྗེ་བཀྲས་རྣམ་པས་ཁྲི་སྟོན་གྱི་མང་ཇ་དང་རྣམ་གཞག་རྒྱས་པ་མཛད། བསྟོད་བསྐུར་བསྔགས་གསུམ་གྱི་སྙན་ངགས་ཀྱི་ཚིགས་སུ་བཅད་པ་བསྒྲགས་པའི་ཚེ། ནམ་མཁའ་དྭངས་པར་ཡོད་ཀྱང༌། དེ་མ་ཐག་ཏུ་སྤྲིན་བསྡུས། འབྲུག་སྒྲ་ཕྱོགས་བཅུར་གསལ་བ་དང༌། ཆར་ཆེན་པོ་བབས་པས་ལྟས་དང་རྟེན་འབྲེལ་བཟང་བར་གྱུར། དེ་སྐབས་ནས་བཟུང་སྟེ། ལོ་གྲངས་བཞི་བཅུ་ཐམ་པའི་བར་ལ་གདན་ས་མཛད། དགོན་པའི་དར་རྒྱས་སྔར་ལས་སུམ་འགྱུར་གྱིས་ཆེ།
མདོ་སྔགས་ཀྱི་བཤད་ཉན་ཤིན་ཏུ་དར། རྟེན་གསུམ་བཞེངས་པ་དང༌། གཙུག་ལག་ཁང་རྣམ་པ་གསུམ་བཞེངས་པ་སོགས་ཕྱག་རྗེས་ཤིན་ཏུ་མང་པོ་མཛད། དེ་སྐབས་ཤིག་ཏུ། རྒྱལ་ལྷ་ཁང་གི་གདན་ས་ལོ་གསུམ་མཛད། ཆོས་གྲྭ་དེའི་སྒྲིགས་དང་རྣམ་པར་བཞག་པ། རྣམ་ཐར་དང་ཚུགས། སྒྲུབ་མཆོད། དབྱར་དགུན་གྱི་དུས་ཆོས་དང༌། ཆོས་གཞི་བཏེག་པ་རྣམས་ཀྱི་སྐབས་སུ་ཕར་ཕྱིན་རྩ་འགྲེལ་རྒྱལ་འགྲོས་ཀྱི་སྟེངས་ནས་མ་ཆག་པར་ཚར་རེ་གསུངས་པ་དང༌།
རིགས་གྲྭ་དང་ལུང་གྲྭའི་སྒྲིགས་འཆའ་བ་ལ་ཐུགས་རྩོལ་ཤིན་ཏུ་ཆེ་བར་མཛད་དོ། ། སྐབས་དེར་ཞོ་ལུང་མཚོ་ཁའི་བསྒོམ་གྲྭ་ཕྱག་ཏུ་བྱུང་བ་དང༌། གདན་ས་གཉིས་ཀ་གཅུང་ཡོན་ཏན་རྒྱལ་མཚན་པ་ལ་གཏད། རང་ལོ་ཉེར་བཞི་པ་ཤིང་མོ་ཕག་གི་ལོ་ལ། རྗེ་ངོར་པ་ཆེན་པོའི་ཀུན་སྤྱོད་ཀྱི་རྣམ་པར་ཐར་པ་དང༌། ཕྲིན་ལས་ཀྱི་རྣམ་པར་དཀར་བས་ཐུགས་རབ་ཏུ་ཕྲོགས་ཏེ། དཔལ་ཨེ་ཝཾ་ཆོས་ལྡན་གྱི་དགོན་པར་ཧོར་ཟླ་བདུན་པ་ལ་ཕེབས། ལོ་དུས་ཀྱི་གསུང་ངག་སྒང་ཡོལ་ཙམ་དུ་སོང་ཡང༌། སྤྱན་སྔ་བ་གསར་དུ་ཕེབས་པའི་དཔོན་སློབ་རང་ལ་གསུང་ངག་གསར་དུ་འཛུགས། ད་བཟོད་ཀྱི་གསུང་ངག་ལ་སྒུགས་བཞུགས་མཛད།
དེ་བར་ལ་ཆོས་གཞན་གསན་པས་ཁྱབ་གསུང་བར་འདུག་ཀྱང༌། ད་བཟོད་ཀྱི་ལོ་ལ་འགལ་རྐྱེན་ཅི་འོང་མི་ཤེས་གསུང་ནས། གསུང་ངག་བཙུགས། ཧོར་ཟླ་བཅུ་པ་ལ་གཞུང་བཤད་གནང་ཟིན་ཙམ་གྱིས་དུས་སུ། རྗེ་རིན་པོ་ཆེ་སྤྱན་རབ་རིབ་ཏུ་གྱུར་པ་དང༌། སྐུ་མཚམས་དམ་དུ་བསྡམས། སྤྱན་སྔ་བ་འདིར་རེ་ཤིག་ལ་ཆོས་མང་པོ་འཆད་དཀའ་བར་འདུག་པས། སློབ་དཔོན་དཀོན་རྒྱལ་བ་ལ་འདི་པའི་ཆོས་ལུགས་ཐུགས་བཞེད་ཡོད་པ་རྣམས་གསན་ན་ལེགས་གསུང་པ་ཕེབས། ཇི་ལྟར་བཀའ་གནང་བ་བཞིན། གདན་སའི་གནས་མཇལ།
བདག་པོ་གཞི་ཐོག་པའི་དྲུང་དུ་ཆོས་གསན་པ་སོགས་མཛད་ནས། མུས་བདེ་བ་ཅན་དུ་ཐེགས་བདེ་དགྱེས་གསང་གསུམ་དང་འབྲེལ་པའི་དབང་ལུང་མན་ངག་གསན་པ་རྒྱ་ཆེ་ཞིང་ཐུགས་དམ་འཕེལ་བར་བཞུགས་པའི་སྐབས་སུ། ཨེ་ཝཾ་དུ་བྱི་བ་ལོ་ཧོར་ཟླ་བཞི་པའི་ནང་དེར། རྗེ་རིན་པོ་ཆེ་བདེ་བ་ཅན་དུ་གཤེགས་པའི་དགོངས་པ་མངོན་དུ་མཛད་ནས། སེམས་དཔའ་ཆེན་པོ་གདན་སར་སྤྱན་འདྲེན་བྱུང་པ་དང་དཔོན་སློབ་ཆབས་ཅིག་པར་ཨེ་ཝཾ་དུ་ཕེབས། དེར་ཡང་གསུང་ཆོས་ཀྱི་བཞེད་པ་རྣམས་རེ་ཤིག་གྲུབ་པར་མཛད་ནས། བརྩེ་ཆེན་དུ་མཁན་ཆེན་དཀོན་མཆོག་བཟང་པོའི་དྲུང་དུ། རྣལ་འབྱོར་ཡན་ལག་དྲུག་པའི་ཉམས་ཁྲིད་ངོ་སྤྲོད་ཆ་ལག་རྣམས་རྫོགས་པར་གསན། བྱི་ལོ་དེ་ཉིད་ཀྱི་སྟོན་གླང་རི་ཐང་དུ་ཕེབས། ལོ་གྲངས་དུ་མའི་བར་དུ་ཆོས་སྡེ་དེ་ཉིད་དང༌།
དབེན་གནས་སོ་སོར་བཤད་སྒྲུབ་སྤེལ་མར་མཛད། ཕྲིན་ལས་དར་ཞིང་རྒྱས། དེ་ནས་རང་ལོ་སོ་གཅིག་པ་ཆུ་ཕོ་རྟའི་ལོ་ལ། རྗེ་ཀུན་དགའི་མཚན་ཅན་དང༌། སྐུ་མཆེད་གཉིས་ཀས་སྔར་མ་གསན་པའི་ཆོས་གསན་པ་དང༌། གསན་ཟིན་གྱི་ཆོས་རྣམས་ལ་རྟོགས་པ་གོང་འཕེལ་གྱི་སྒྲོ་འདོགས་གཅོད་པ་དང༌། གཙོ་བོར་ཉམས་མྱོང་གི་རྟོགས་པ་གོང་འཕེལ་ལ་དགོངས་ནས། རྗེ་སེམས་དཔའ་ཆེན་པོའི་དྲུང་དུ་བསྐྱོད། ལོ་གཅིག་ལྷག་ཙམ་གདན་ཆགས། སླར་ཨེ་ཝཾ་དུ་ཕེབས།
འཇམ་དབྱངས་ཤེས་རབ་རྒྱ་མཚོ་ལ་རྒྱུད་གསུམ་གྱི་བཤད་པ་རྒྱས་པ་སོགས་གསུང་ཆོས་མང་དུ་གསན། སྤྲེའུ་ལོ་ལ་འཕན་ཡུལ་དུ་ཕེབས་ནས། བཤད་སྒྲུབ་སོགས་རྣམ་དཀར་གྱི་མཛད་པ་ལ་བར་ཆད་མེད་པར་བྱུང༌། ཡང་རང་ལོ་སོ་བདུན་པ་བྱི་བའི་ལོ་ལ་རྗེས་མུས་པ་ཆེན་པོ་ལ་དད་པའི་ཤུགས་དང༌། སྔར་མ་གསན་པའི་ཆོས་འགའ་ཞིག་གི་བཞེད་པ་དང༌། གཙོ་བོར་ནི་ཐུགས་གཡེང་བསྐྱུངས་པའི་བསྒྲུབ་པ་རྩེ་གཅིག་ལ་ཉེ་བར་གཞོལ་བའི་དགོངས་པ་སྔོན་དུ་གཏང་མུས་སུ་ཕེབས། སྒྲུབ་པ་ལུང་སྦྱིན་གསན་ནས། དེ་དང་མཐུན་པའི་སྒྲུབ་པ་དང་ཉམས་ལེན་འཕེལ་པོ་མཛད། སྐབས་དེ་དང་གཞན་དུའང༌། བདག་ཆེན་ཆུ་མིག་པ་ལ་སྒྲུབ་ཐབས་བརྒྱ་རྩ་དང་བཀའ་འབུམ་སོགས་མང་དུ་གསན།
གནས་དེར་སྒྲུབ་པ་ལ་ལོ་གྲངས་མང་ཙམ་ཞིག་གི་བཞེད་པ་མངའ་ཡང༌། འཕན་ཡུལ་དུ་ཡབ་དྲུང་ཆེན་བདེ་བར་གཤེགས་པ་སོགས་ཀྱི་རྣམ་གྲངས་མང་པོ་ལ་བརྟེན། ཕྱིར་ལམ་ཨེ་ཝཾ་དུ་ཆོས་རྗེ་ཀུན་དགའ་དབང་ཕྱུག་པ་ལ་ཟབ་ཆོས་མང་ཞིག་གསན་ནས་ཕྱིར་ཕེབས། དེ་ལྟར་གཙང་ཕྱོགས་སུ་ལན་གསུམ་ཕེབས་པའི་ཐོག་མ། རང་ལོ་ཉི་ཤུ་རྩ་ལྔ་པ་ལ། རྗེ་སེམས་དཔའ་ཆེན་པོས་མཁན་པོ། བདག་ཆེན་ཆུ་མིག་པས་ལས་ཀྱི་སློབ་དཔོན། རྗེ་ཀུན་དགའ་རྡོ་རྗེས་གསང་སྡེ་སྟོན་པ། ཆོས་ཀྱི་རྗེ་དོན་ཡོད་དཔལ་སོགས་ཀྱིས་ཁ་སྐོང་མཛད་ནས་བསྙེན་པར་རྫོགས་རྗེས་སུ་ཆོས་རྗེ་དོན་ཡོད་དཔལ་བ་ལས། གསེར་མདོག་ཅན་དུ་རྗེ་ཐམས་ཅད་མཁྱེན་པས་མཛད་པའི་འབུམ་ཊཱིཀ་ཆེན་མོའི་ལུང་དང༌།
ཐེག་ཆེན་ཆོས་ཀྱི་རྒྱལ་པོའི་བཀའ་འབུམ་སྤོད་བཞི་མའི་ལུང་རྣམས་གསན། ཡང་རྗེ་དོན་ཡོད་དཔལ་བ་དང་རམ་སྡིངས་མར་འཛོམ་དུས་མཛད་ནས། འདུལ་བ་མདོ་རྩ་བ་དམར་ཊཱིཀ་གི་སྟེང་ནས་རྒྱས་པར་གསན། སྐྱོར་ཆོས་དང་སྐྱོང་རན་སོགས་ཟླ་བ་གསུམ་ལ་རྫོགས་པ་མཛད། ཡང་རྗེ་འདི་པས་རང་ལོ་ཉེར་བདུན་པའི་སྐབས་དེར་རྭ་སྒྲེང་ཀ་བཞི་པར་གྲགས་པའི་ཆོས་རྗེ་རིན་ཆེན་བཀྲ་ཤིས་པ་གླང་རི་ཐང་དུ་སྤྱན་དྲངས་ལོ་གཉིས་སུ་བཞུགས། རྗེ་གོང་མའི་རྣམ་ཐར་དུ་བརྗོད་ཟིན་པ་ལྟར། དབང་རྡོ་རྗེ་ཕྲེང་བ་དང༌། དུས་ཀྱི་འཁོར་ལོའི་དབང་དང་རྒྱུད་འགྲེལ་གྱི་བཤད་པ་ལ་སོགས་པ་སྐྱར་ཆོས་དང༌། རྩིས་ཡན་ཆོད་ལ་བསླབ་སྦྱངས་དཔྱིས་ཕྱིན་པར་མཛད། རྗེ་ཀུན་དགའ་རྡོ་རྗེ་བ་ལས་ཀྱང༌།
རྒྱུད་འབུམ་འདུལ་བ་ལུང༌། བླ་མ་གོང་མའི་བཀའ་འབུམ་དང༌། དབང་རྗེས་གནང་མང་དུ་གསན། བདག་པོ་མཐུ་སྟོབས་ཀྱི་དབང་ཕྱུག་གླང་ཐང་དུ་སྤྱན་དྲངས་ནས། དབང་བཀའ་མང་པོ་དང་ཆོས་སྐྱོང་གི་རྗེས་གནང་དང༌། མན་ངག་མང་དུ་གསན། རྗེ་སྟག་ལུང་པ་ངག་དབང་གྲགས་པ་ལས། བདེ་མཆོག་འཇིགས་བྱེད་ལ་སོགས་པའི་དབང་ཁ་ཅིག་དང༌། དྭ་ཧ་བསྐོར་གསུམ། ནཱ་རོ་ནི་གུའི་ཆོས་དྲུག་དཀའ་བརྒྱུད་གསེར་ཕྲེང་ལ་སོགས་པ་དགས་པོ་དཀའ་བརྒྱུད་པའི་གསུང་རབ་གྲགས་ཆེ་བ་མང་དུ་གསན།
བདག་ཆེན་ཆོས་ཀྱི་རྗེ་བློ་གྲོས་པ་དང༌། ཆོས་རྗེ་གུང་རུ་བ་ལས་ཀྱང༌། བདེ་མཆོག་ནག་པོ་པའི་ཆོས་སྐོར་གསན། མདོར་ན་རྗེ་འདི་པ་རང་ལོ་སོ་བདུན་པ་ཡན་ཆད་དུ་གསན་པ་དང་བསླབ་སྦྱངས་རྒྱ་ཆེ་ཞིང༌། ཆོས་བཤད་དང་བསྒྲུབ་མཆོད་ཀྱི་གཙོ་བོར་མང་དུ་མཛད། སོ་བདུན་པ་ནས་ཞེ་དགུ་པའི་བར་སྔོན་ཉིད་ནས་ཐུན་བཞིའི་རྣལ་འབྱོར་ལ་མི་གཡེལ་བའི་སྟེང་དུ་ཡང་ཆེས་ཆེར་ནན་ཏན་དུ་མཛད་ནས་སྒྲུབ་པ་ཉམས་ལེན་གཙོ་ཆེ། ལོ་རེ་ལ་ལམ་འབྲས་ཟླ་གསུམ་མ་དང༌། བཀའ་འབུམ་སོ་སོའི་ལུང་རེ་ཙམ་གནང་བ་མཛད། དེ་དག་གི་སྐབས་སུ་ས་ལམ་གྱི་ཡོན་ཏན་དང་ཡེ་ཤེས་བརྙེས་ཚུལ། ལྷག་པའི་ལྷས་ཞལ་བསྟན་ཚུལ་སོགས་ནི།
རྒྱུན་དུ་བའི་ཉམས་ལེན་གྱི་མཛད་ཚུལ་སོགས་དང༌། གནས་སྐབས་སོ་སོར་སྒྲུབ་པ་ལ་ལོ་གྲངས་ཚང་བར་བཞུགས་ཚུལ་སོགས་ལ་དཔགས་ན་ཁྱད་པར་ཅན་མང་པོ་མངའ་བར་སྣང་མོད། ཕྱི་ལྟར་དུ་མི་གསུང་བས་བྲི་བར་མ་ནུས་སོ། ། དེ་ལྟར་མངོན་པར་མཐོ་བའི་གོ་འཕང་མཆོག་ཏུ་གྱུར་པ་བརྙེས་པའི་ངང་ཉིད་ནས། ལོ་གྲངས་མང་པོ་མདོ་སྔགས་ཀྱི་བསླབ་སྦྱངས་མང་པོ་པ་དག་དང༌། རང་ལོ་ཉེར་བཞི་པ་ནས་བཟུང་སྟེ། ཐུན་བཞིའི་རྣལ་འབྱོར་མཆོག་ལ་ཉི་མ་གཅིག་ཀྱང་མི་གཡེལ་བའི་སྒྲུབ་པ་དང༌། དད་པ་དང་བློ་གྲོས་མཆོག་ཏུ་གྱུར་པའི་སློབ་མ་མང་པོ་ལ་དབང་དང༌། ལུང་བཤད་མཐའ་ཡས་པའི་སྒོ་ནས། ཀུན་གྱིས་བཀུར་བར་འོས་པའི་བཤེས་གཉེན་ཆེན་པོའི་གོ་འཕང་བརྙེས་པའི་སྐབས་དེར།
རང་ལོ་ལྔ་བཅུ་པ་ལྕགས་མོ་གླང་གི་ལོ་ལ། ས་སྐྱོང་ཆེན་པོ་དོན་ཡོད་རྡོ་རྗེ་དཔོན་བློན། སྡེ་པ་མང་པོའི་ཚོགས་དང་བཅས་པ། ཤྲཱི་ནཱ་ལེནྡྲའི་ཆོས་གྲྭ་ཆེན་པོར་བྱིན་རླབས་ཞུ་བ་དང༌། རྣམ་བཞག་རྒྱ་ཆེན་པོ་སྒྲུབ་པ་ལ་ཕེབས་པའི་དུས་དང༌། གནས་སྐབས་རྟེན་འབྲེལ་བསྒྲིགས། སྡེ་དགོན་པ་མཐའ་དག་བཀའ་བགྲོས་རྩེ་གཅིག་པ་ཉིད་དུ་གྱུར་ནས། རྗེ་ཐམས་ཅད་མཁྱེན་པའི་ཆོས་ཀྱི་གདན་སེང་གེའི་ཁྲི་ལ་སྤྱན་དྲངས་ཏེ། མི་ཆེ་དགུ་མཐའ་དག་ཚོགས། རྣམ་གཞག་གསེར་རིའི་ཕྲེང་བ་ལྟར་བསྒྲིགས་ཤིང་སྤུངས་ནས།
བླ་མ་བརྒྱུད་པ་དང༌། རྒྱལ་བ་སྲས་དང་བཅས་པ་སྤྱན་དྲངས་པའི་མེ་ཏོག་གི་ཕྲེང་བས་མངོན་པར་དབང་བསྐུར་བ་ཉིད་དུ་མཛད་དོ། ། འདི་ནི་ཕྲག་དོག་སྤྲིན་ཚོགས་ལས། ། རྣམ་གྲོལ་ཉི་མ་གསལ་པོ་ནི། ། ཞེ་སྡང་སྒྲ་གཅན་ཁ་རླངས་ཀྱིས། ། མ་སྒྲིབས་ཟླ་བ་ཇི་བཞིན་དུ། ། ལུང་མང་གསན་པ་རྒྱ་ཆེ་བ། ། དེ་ནས་ཀྱང་ནི་གཞུང་མང་ལ། ། བསླབ་སྦྱངས་མཐར་ཕྱིན་དབེན་པར་ནི། ། རྩེ་གཅིག་སྒྲུབ་པ་དེ་ཡ་མཚན། །
དེ་ལྟར་མང་དུ་གསན་པ་དང༌། ། ཚུལ་བཞིན་དུ་བསླབས་པ་དང༌། ། རྣལ་འབྱོར་མཆོག་ལ་གོམས་པ་ཕུལ་དུ་ཕྱིན་པའི་སྟོབས་ཀྱིས། ཆེན་པོའི་གོ་འཕང་ཇི་ལྟར་བརྙེས་པའི་ཚུལ་བརྗོད་ཟིན་ནས། གཉིས་པ་མདོ་སྔགས་ཀྱིས་ཆོས་ཇི་ལྟར་གསུངས་པ་དང༌། དེའི་མཐུ་ལས་བསྟན་པ་དང་སེམས་ཅན་གྱི་དོན་རྒྱ་ཆེན་པོ་ཇི་ལྟར་བྱུང་བའི་ཚུལ་དང༌། བརྒྱུད་འཛིན་གྱི་བུ་སློབ་ཇི་ལྟར་བྱུང་ནས་བསྟན་པ་ཡུན་རིང་དུ་གནས་པའི་མཐུ་གྲུབ་པའི་ཚུལ་རྣམས་བརྗོད་པར་བྱ་བ་ལས། དང་པོ་ནི། གདན་ས་ཆེན་པོ་དེའི་ཁྲི་ཐོག་ཏུ་ཕེབས་ནས། དབྱར་དགུན་གྱི་ཆོས་དུས་གཉིས་པོ་ལ།
མཚན་ཉིད་ཐེག་པ་དང་འབྲེལ་པའི་ཆོས་ཀྱི་ཉན་བཤད་མི་ནུབ་ཅིང་གོང་འཕེལ་གྱི་རྒྱུན་ལ་ཕན་པར་གྱུར་ཅིག་པའི་དགོངས་པ་ཉེ་བར་བཞག་ནས། མངོན་པར་རྟོགས་པའི་རྒྱན་རྩ་འགྲེལ། རྣམ་བཤད་ཚིག་དོན་རབ་ཏུ་གསལ་བའི་གྲྭ་མ་ཉམས་པ་ཚར་རེ། ཆོས་དུས་གཉིས་ལ་རྫོགས་པར་གསུང་བ་དང༌། ཚད་མ་རྣམ་འགྲེལ་དང༌། རིགས་གཏེར་སྔར་གསན་སྦྱོང་མཛད་པའི་རྣམ་བཤད་ཀྱི་སྟེང་ནས་ཅི་གྲུབ་རེ་གསུང་བ་དང༌། ཐུབ་པ་དགོངས་གསལ། ཕར་ཕྱིན་གྱི་ཁྲིད་ཡིག་དང༌། འདུལ་བ་མདོ་རྩ་བ་རྣམས་ཀྱི་ལེའུ་སོ་སོ་ནས་ཇི་ལྟར་འཚམས་པ་རེ་གསུང་བར་མཛད་དོ། ། གདན་ས་ཇི་ཙམ་མཛད་པའི་སྟོན་དཔྱིད་ཀྱི་ཆོས་ལ་གསུང་ངག་རིན་པོ་ཆེ་ཚར་རེ་རེ་ཅིས་ཀྱང་མ་ཆག་པར་གསུང་བའི་སྟེངས་སུ།
རེས་འགའ་རྡོ་རྗེ་ཕྲེང་བ་དང༌། སྒྲུབ་ཐབས་རྒྱ་རྩ་དང༌། རྒྱ་མཚོ་དང༌། ཡོ་ག་རྡོར་དབྱིངས་དང༌། དུས་ཀྱི་འཁོར་ལོའི་དབང་ཆེན་དང༌། བདེ་མཆོག་མཁའ་འགྲོ་རྒྱ་མཚོ་སོགས་དབང་བསྐུར་རྒྱ་ཆེ་བ་དང༌། བདེ་དགེས་གསང་གསུམ་ལ་སོགས་པའི་རབ་ཏུ་ཟབ་པ་མང་པོ་སློབ་མའི་གྲངས་ངེས་པ་ཅན་ལ་རེ་མོས་ཀྱིས་བསྐུར་བར་མཛད་པ་དང༌། སྐབས་གཞན་དུ་གསང་བ་འདུས་པ་དང༌། འཁོར་ལོ་བདེ་མཆོག་གི་རིམ་པ་ལྔ་པ་དང༌། རྣལ་འབྱོར་ཡན་ལག་དྲུག་པ་དང༌།
ལམ་བསྐོར་ཕྱི་མ་ཁ་ཅིག་དང༌། ནཱ་རོ་དང་ནཱི་གུའི་ཆོས་དྲུག་དང༌། གཞན་ཡང་བློ་སྦྱོང་དང༌། ཁྲིད་ཕྲན་སོ་སོ་བ་མང་པོ་དག དོན་གཉེར་བ་སོ་སོའི་འདོད་པ་དང་མཐུན་པར། དཔེ་མཁྱུད་མེད་པ་ཉིད་དུ་སྦྱིན་པར་མཛད་པས་ན། དམ་པའི་ཆོས་སྦྱིན་པར་མཛད་པའི་སློབ་མའི་ཚོགས་ཡིད་བཞིན་གྱི་རྒྱ་མཚོ་བཞིན་དུ་གང་བར་གྱུར་ཏོ། ། གཞན་ཡང་ལུང་གི་རྒྱུན་མི་ཉམས་པར་མཛད་པའི་ཕྱིར་དུ། མདོ་སྡེ་དང་འདུལ་བ་ལུང་དང་རྒྱུད་འབུམ་དང༌། ས་སྐྱ་བཀའ་འབུམ་དང༌།
རྗེ་ངོར་པ་ཡབ་སྲས་ཀྱི་གསུང་འབུམ་དང༌། རྗེ་ཐམས་ཅད་མཁྱེན་པའི་འབུམ་ཊཱིཀ་ཆེན་མོས་ཐོག་དྲངས་པའི་གསུང་འབུམ་གྱི་ལུང་ཇི་ལྟར་བཞུགས་པ་རྣམས། ལྷོད་པ་མེད་པའི་བརྩོན་འགྲུས་ཀྱིས་གསུང་པར་མཛད་པས་ན་ཆོས་སྡེ་ཆེན་པོ་རབ་ཏུ་དར་ཞིང༌། ཕྱོགས་ཀྱི་ཐ་གྲུ་མཐའ་དག་ནས་བུ་སློབ་ཀྱི་ཚོགས་རྒྱ་མཚོ་ཆེན་པོ་ལ་ཆུ་བོ་བཞི་ངང་གིས་འདུ་བ་བཞིན་དུ་གྱུར་པར་མཛད་པ་དང༌། གཞན་ཡང་ཚུལ་དང་དུས་མཆོད་ཀྱི་ས་ཆ་གསར་དུ་འཕེལ་བ་དང༌། དུས་མཆོད་ཆེན་པོའི་མིག་ལྟོས་གོང་འཕེལ་དུ་མཛད་པ་དང༌། གཙུག་ལག་ཁང་ཆེན་པོ་དང༌། གཟིམས་ཁང་ཆེན་མོ་དང༌། འདུ་ཁང་གི་སྟོད་ཚར་རྣམས་གསར་བཞེངས་ལྟ་བུར་མཛད་པ་སོགས་ལས་སྟབས་བསམ་གྱིས་མི་ཁྱབ་པས་ན། སྤྱིར་གླང་ཐང་པ་སྐུ་མཆེད་དགོན་པའི་ཞབས་རྟོགས་ལ་བཀའ་དྲིན་ཆེ།
ཇི་སྲིད་གདན་ས་ལོ་བརྒྱད་མཛད་པ་འདིའི་རིང་སྐུ་མཚམས་ཟླ་རེ་ཙམ་སྡོམ་པ་ལྟ་བུའི་སོས་དལ་ཡང་མ་མཛད་པར། དམ་པའི་ཆོས་ཉན་བཤད་ཁོ་ནས་དུས་འདའ་བའི་དགོངས་པ་བཟང་པོ་ཉེ་བར་བཟུང་པས་ན། ལུང་རྒྱུན་དང་བཤད་རྒྱུན་དང༌། གསུང་ངག་སོགས་སྒྲུབ་བརྒྱུད་འཛིན་པའི་སློབ་མ་སྐར་མའི་ཚོགས་ཙམ་དར་ཞིང་རབ་ཏུ་རྒྱས་པར་གྱུར་ཏེ། དུས་དེ་ཙམ་ན་ས་སྐྱ་པའི་ཆོས་དོན་གཉེར་གྱི་མི་ཆེ་རྒུ་མཐའ་དག་ཀྱང་ཁེངས་དྲེགས་ཀྱི་ཡུལ་དུ་མ་གྱུར་ཅིང༌། བསྡུ་བའི་དངོས་པོ་བཞི་དོན་དུ་གཉེར་བས། པད་མོའི་ཚལ་དུ་བུང་བའི་ཚོགས་རྣམས་སྤྲིན་ལྟར་འདུ་བ་དང་མཚུངས་པ་ཁོ་ནར་མ་ཟད། ལུང་རྒྱུན་ཙམ་དོན་དུ་གཉེར་གྱི་བློ་གྲོས་གཞོན་ནུ་མ་དག་ཀྱང༌། བཤེས་གཉེན་གང་ཡང་རུང་བ་གཞན་དག་གི་དྲུང་དུ་མ་བགྲོད་པར། རྗེ་བཙུན་དམ་པ་འདི་ཉིད་ཀྱི་དྲུང་དུ་ལྷག་པར་འདུ་བས་སོ། །
དེ་བས་ན། ལུང་བཤད་ཀྱི་རྒྱུད་པ་འཛིན་པའི་སློབ་མ་ཕྲན་ཚེགས་སུ་གྱུར་པ་རྣམས་ལྟ་ཅི་སྨོས། ཆེ་བཙུན་དུ་གྱུར་པ་མང་པོ་དག་བགྲང་བར་ག་ལ་ནུས། རྗེ་གོང་མ་དེ་དག་གི་ཆོས་ཀྱི་བརྒྱུད་པ་འཛིན་ནུས་པ་དག་མདོ་ཙམ་བསྡུ་ན། གསང་ཕུ་གླིང་སྟོད་ཀྱི་གདན་ས་བ་བསོད་ནམས་ལེགས་མཆོག་པ་དང༌། སྡེ་སྣོད་འཛིན་པ་ཆེན་པོ་ཆོས་ཀྱི་རྒྱལ་མཚན་པ་སོགས་ཆེན་པོ་རྣམ་པ་བཞི་དང༌། གཞུང་ལས་དང་འཆད་ཉན་འཛིན་པའི་སློབ་དཔོན་རྣམ་པ་གསུམ་དང༌། ནཱ་ལེནྡྲ་ནས་བཤེས་གཉེན་ཆེན་པོ་ནམ་མཁའ་སྙིང་པོ་དང༌། ནམ་མཁའ་བཟང་པོ་སོགས། དུས་དེ་དུས་སུ་བཞུགས་པའི་ཉན་བཤད་པ་བསྟན་པའི་རྒྱུན་ལ་ཕན་འདོགས་མཛད་ནུས་པ་མཐའ་དག་གིས།
ཐ་ནའང་བླ་མ་གོང་མའི་བཀའ་འབུམ་སྣ་རེ་ཙམ་མ་གསན་པ་ཅིག་ཀྱང་མེད་པ་དང༌། རྒྱ་མ་བྱ་ཡུལ་གྱི་མཁན་པོ་རྣམ་པས་གསུང་གི་བསྒྲུབ་བརྒྱུད་བཟུང་བ་དང༌། སྟག་ལུང་ཐང་པའི་མཁན་སློབ་ཆོས་གསུམ་ཇི་སྙེད་པ་བུ་སློབ་དུ་མ་གྱུར་པ་ཅིག་ཀྱང་མེད་པ་དང༌། རྒྱལ་རོང་ན་ནམ་མཁའ་རྒྱལ་མཚན། རབ་སྒང་དུ་ལྷ་ཡགས་དཀོན་མཆོག་གྲགས། སྡེ་སྣོད་འཛིན་པ་ནམ་མཁའ་སངས་རྒྱས་རྣམས་ཀྱིས་གསུང་ངག་གི་བརྒྱུད་པ་གཟུང་བ་དང༌། སྤོམ་འབོར་དུ་ཆོས་རྗེ་ར་མདོ་བ་སོགས་གསུང་ངག་གི་བརྒྱུད་འཛིན་གསུམ་ཙམ་བྱུང་བ་དང༌། སྨར་འཁམས་སུ་ཨ་ཀར་ཆོས་རྗེས་ཀྱང་ཆོས་འབྲེལ་གསན་ཞིང༌། བཤེས་གཉེན་ཀུན་དགའ་ཟླ་བ་དང༌། ཤཱཀྱ་བློ་གྲོས་པ་གཉིས་ཀྱིས་གསུང་ངག་ཆ་ལག་དང་བཅས་པའི་བརྒྱུད་པ་བཟུང་བ་དང༌།
སླད་ནས་ཀྱང་བསྒྲུབ་པའི་ལུང་སྦྱིན་པས་རྒྱུད་འཛིན་དུ་ལུང་བསྟན་པ་མང་ཞིག་ཡོད་པར་མངོན་ནོ། ། གཞན་ཡང་སྐྱེས་བུ་དམ་པ་འདི་ནི། བཤེས་གཉེན་གླང་རི་ཐང་པའི་སྤྲུལ་པ་ཡིན་ཞེས། རྒན་པོ་དག་འདི་སྐད་དུ་གླེང་བ་ཐོས་ཏེ། བཤེས་གཉེན་གླང་རི་ཐང་པ་དེ་ནི་བཤེས་གཉེན་པོ་ཏོ་བའི་གསུང་གིས། གླང་ཐང་པ་རྡོ་རྗེའི་མིང་ཅན་འདི་ནི་ཚུལ་རྣམ་པར་དག་ཅིང༌། བྱང་ཆུབ་ཀྱི་སེམས་རང་ཤར་དུ་ཡོད། གཞན་གྱི་དོན་ལ་སྐྱོ་ངལ་མེད་པས་ན་བསྟན་པའི་བདག་པོའོ་ཞེས་དབུགས་དབྱུང་བར་མཛད་ཅིང༌། རྡོ་རྗེ་གདན་པ་ཆེན་པོས་སངས་རྒྱས་སྣང་བ་མཐའ་ཡས་ཀྱི་སྤྲུལ་པར་ལུང་བསྟན། ཁོང་པ་རང་གིས་ཀྱང་སྐྱེ་བ་ཐམས་ཅད་དུ་དགེ་སློང་གི་དངོས་པོ་འཛིན་པར་དམ་བཅས་པས་ན།
དཔལ་ལྡན་ལྷ་མོ་མངོན་སུམ་དུ་བྱོན་ནས་དྲེའུའི་སྒྲ་ལྷང་ལྷང་པོར་ལན་གསུམ་དུ་བསྒྲགས། དུས་དེ་སྲིད་དུ་སྲུང་མ་བྱེད་པར་ཁས་བླངས་པ་སོགས་ཆེ་བའི་ཡོན་ཏན་དང་ལྡན་པ་དེས། རང་ལོ་བདུན་ཅུ་ལ་ཐུག་པའི་བར་དེ་སྲིད་དུ་གླང་ཐང་ཉིས་སྟོང་ལྔ་བརྒྱ་དང༌། ཤར་བ་སུམ་སྟོང་བརྒྱད་བརྒྱ་གཅིག་ཏུ་བསྡུས་པའི་བཤེས་གཉེན་དམ་པ་མཛད། དེ་བཞིན་གཤེགས་པའི་སྐུ་གདུང་རིང་བསྲེལ་གྱི་སྙིང་པོ་ཅན་གྱི་མཆོད་རྟེན་བཞེངས། པུ་ཏོ་བས་གཙོ་མཛད་པའི་དགེ་སློང་ཉིས་སྟོང་ཙམ་གྱིས་རབ་ཏུ་གནས་པ་མཛད་པ་མཐར་ཕྱིན་པའི་ཚེ། འདི་སྐད་དུ། ཆོས་གྲྭ་འདི་ཤིན་ཏུ་རྒུད་པར་གྱུར་པའི་ཚེ། ཁོ་བོ་ཐངས་གཅིག་འོང་བ་དག་ན་ཡང་ཤིན་ཏུ་དར་ཏེ། གླིང་རི་སྐྱེས་དང་འབྲེལ་བར་གྱུར་པའི་ཚེ་ཐེངས་གཅིག་འོང༌།
ཞེས་པའི་གཏམ། མཆོད་རྟེན་གྱི་དཀར་ཆག་ཡིག་གེར་བྲིས་པ་དག་ན་ཡོད་དོ། ། ཞེས་རྒན་པོ་ཀུན་གྱིས་མཐུན་པར་གླེང་ཞིང༌། རྒུད་པའི་དུས་སུ་འབྱོན་པ་དེ། རིན་པོ་ཆེ་བཟང་པོ་དཔལ་བའམ། ལོ་ཙྪ་བ་ཤཱཀྱ་བཟང་པོའམ། སྤྱན་སྔ་རིན་པོ་ཆེ་གང་རུང་ཞེས་ངོས་འཛིན་ཞིང༌། དར་བའི་དུས་སུ་འབྱོན་པ་དེ་རྗེ་བཙུན་འདི་ཉིད་དོ། ། ཞེས་གསུང་པ་དག་ཐོས་སོ། ། གང་ལྟར་ཡང༌།
གླང་རི་ཐང་གི་ཆོས་གྲྭ་འདི་རྒུད་པའི་དུས་སུ་འཁྲུངས་ནས། དར་ཞིང་རྒྱས་པར་མཛད་པའི་གང་ཟག་སྟོབས་པོ་ཆེ་ཇི་སྙེད་བྱོན་པ་དེ་དག བཤེས་གཉེན་ཆེན་པོ་དེས་བྱིན་གྱིས་བརླབས་པའི་སྐུ་གསུང་ཐུགས་དང་ཡོན་ཏན་ཕྲིན་ལས་ཀྱི་སྤྲུལ་པ་ཉིད་དུ་གདོན་མི་ཟ་བར་ངེས་སོ། ། གང་ལྟར་ཡང་རུང་སྟེ། རྒྱལ་སྲས་ཆེན་པོ་དག་ཏུ་མཚོན་པར་བྱེད་པའི་ཆོས་འདི་ལྟ་སྟེ། རྟག་ཏུ་སྐྱོན་རིག་པས་ཁྱིམ་ན་གནས་པ་ལ་མངོན་པར་མི་དགའ་ཞིང༌། འདོད་པའི་ཡོན་ཏན་མཐའ་དག་ལས་སེམས་བསྲུང་བ་དང༌། ནམ་ཡང་ངེས་པར་འབྱུང་བ་ལ་དགའ་ཞིང༌། ལེགས་པར་གསུངས་པའི་ཆོས་འདུལ་བ་དག་ལ་གཅེས་སྤྲས་སུ་བྱ་བ་དང༌། སྐྱེ་བོ་མཐའ་དག་ལ་བྱམས་ཤིང་ཁོང་མི་ཁྲོ་བས་སྙན་པར་སྨྲ་བ་དང༌།
བཞིན་གྱི་མདངས་གསལ་བས་གསོང་པོར་སྨྲ་ཞིང༌། ཡོ་བྱད་ཀྱི་ཁྱད་པར་ཅི་འབྱོར་པ་དག་སྦྱིན་པར་སྤྲོ་བ་སྟེ། ཆོས་འདི་དག་གང་ལ་ཡོད་པ་དེ་ནི་རྒྱལ་སྲས་ཆེན་པོར་མཚོན་པའི་ཆོས་ཐོག་མར་དགེ་བ་སྟེ། དེ་དག་ཀྱང་རྗེ་བཙུན་འདི་ལ་གཞོན་ནུར་གྱུར་པའི་དུས་ཉིད་ནས་མངའ་བའོ། ། བྱང་ཆུབ་སེམས་དཔའི་ཚུལ་ཁྲིམས་ཉིན་མཚན་གྱི་ཐུན་བཞིར་ལེན་པ་ལས་མི་གཡེལ་ཞིང༌། རྟག་ཏུ་དགེ་བའི་བཤེས་གཉེན་བསྟེན་པ་ལ་མངོན་པར་དགེས་པ་དང༌། བྱང་ཆུབ་སེམས་དཔའི་སྡེ་སྣོད་དག་ཀློག་པ་དང༌། འདྲིས་ཤིང་ཀུན་ཆུབ་པར་བྱེད་པ་ལ་འགྲུས་པ་མི་ལྷོད་པ་དང༌། གཞན་ལ་ཐོ་མི་འཚམས་ཞིང༌། ཕྲག་དོག་པ་དང༌།
རང་ལ་ཁེངས་པའི་དུག་གིས་མ་གོས་པ་དང༌། དཀོན་མཆོག་མཆོད་པ་ལ་བརྩོན་ཞིང༌། ཕྱི་ནང་གི་བདོག་པ་ཐམས་ཅད་གཏོང་བར་ཞུགས་པ་དང༌། མང་དུ་ཐོས་པས་ངོམས་མི་ཤེས་ཤིང༌། སེམས་ཅན་གྱི་དོན་ལ་སྐྱོ་བ་སྤངས་པ་ཞེས་བྱ་བ་འདི་དག་ནི། རྒྱལ་སྲས་ཆེན་པོར་མཚོན་པའི་ཆོས་བར་དུ་དགེ་བ་སྟེ། དེ་དག་ཀྱང་རྗེ་བཙུན་འདི་ལ་མངའ་བའོ། ། དངོས་གྲུབ་ཀུན་གྱི་རྩ་བ་རྡོ་རྗེ་འཛིན་པ་ཉིད་སྒོ་ཐམས་ཅད་ནས་མཉེས་པར་བྱེད་ཅིང༌། ཐུན་བཞིའི་རྣལ་འབྱོར་མཆོག་ལས་མི་གཡེལ་བ་དང༌། ཐུན་མཚམས་ཀུན་དུ་དམ་པའི་ཆོས་བཤད་པ་ལ་སྤྲོ་ཞིང་ཆོས་སྤྱོད་ཀྱི་རིམ་པ་དང༌།
ཟབ་མོའི་བཟླས་བརྗོད་ལ་འགྲུས་པ་མི་ལྷོད་པ་དང༌། དམན་པའི་ས་གཉིས་ལས་རིང་དུ་གོལ་བའི་དབེན་པར་སྤྲོ་ཞིང༌། བསྡུ་བའི་དངོས་པོ་བཞིའི་མཛད་པ་དང་མ་བྲལ་བ་ཉིད་དང༌། རང་གང་ལ་གནས་པའི་དམ་ཚིག་དང་སྡོམ་པའི་ཚོགས་ཀྱིས་གདུལ་བྱ་གཞན་རྗེས་སུ་འཛིན་པ་ལ་སྐྱོ་བ་སྤོངས་པའི་ཕྲིན་ལས་ཡོད་པ་ཞེས་བྱ་བ་འདི་དག་ནི། རྒྱལ་སྲས་ཆེན་པོར་མཚོན་པའི་ཆོས་ཐ་མར་དགེ་བ་སྟེ། འདི་དག་གང་ལ་མཆིས་པའི་སེམས་ཅན་ཆེན་པོ་དེ་ཐམས་ཅད་ནི་རྒྱལ་བ་སྲས་དང་བཅས་པའི་གདུང་འཚོབ་པ་ཉིད་དུ་ངེས་ལ། དེ་ཐམས་ཅད་ཀྱང་རྗེ་བཙུན་དམ་པ་འདི་ཉིད་ལ་མངའ་བ་ཡིན་ནོ་ཞེས་རང་གི་མྱོང་བས་མངོན་སུམ་དུ་གྲུབ་པའི་ཤེས་རབ་ཀྱིས་རྣམ་པར་བརྟགས་ཤིང༌། ཡིད་ཆེས་པའི་གནས་སུ་འདྲེས་པར་བྱས་ནས། ཕྱིས་འབྱུང་གི་བརྒྱུད་འཛིན་དག་ལ་བླ་མ་ཚད་མར་བྱ་བའི་གཏམ་ཉིད་དུ་བྱས་པ་ཡིན་ནོ། ། དེ་ལྟར་བསྟན་པ་རིན་པོ་ཆེའི་བགྱི་བ་དང༌།
འགྲོ་བ་མང་པོ་ཕན་པ་དང་དགེ་ལེགས་སུ་བྱ་བའི་མཛད་པ་དག་མཐར་ཕྱིན་པར་མཛད་ནས། རང་ལོ་ང་བདུན་པ་ས་ཕོ་སྤྲེའུའི་ལོ། ཧོར་ཟླ་བཅུ་པའི་ཡར་ཚེས་གཅིག་ལ། སྔོན་གླང་རི་ཐང་པ་ཆེན་པོས་ཐོག་མར་བྱང་ཆུབ་ཀྱི་སེམས་ཡུན་རིང་དུ་སྦྱངས་པའི་གནས་རི་སྐྱེས་དམར་པོའི་སྟེངས་དེར། དུས་ཕྱིས་དགོངས་པ་སྔོན་གཏང་གི་དབེན་གནས་དགེ་འཕེལ་གྱི་མཚན་ཅན་གྲུབ་པ་དེར་ཕེབས་ནས། ཞག་ཤས་བསྙུང་བའི་ཚུལ་བསྟན། ཡར་ངོའི་ཚེས་བཅུ། དཔའ་བོ་དང་རྣལ་འབྱོར་མའི་ཚོགས་རང་གི་ངང་གིས་འདུ་བའི་ཁྱད་པར་ཅན་གྱི་ཉི་ཤར་ལ། ལམ་ཟབ་བླ་མའི་རྣལ་འབྱོར་གྱི་ངང་གིས་བདེ་བ་ཅན་དུ་གཤེགས་སོ། ། རྒྱལ་བའི་སྲས་རྣམས་ས་ཡི་ཕྱོགས། །
གང་དུ་བཞུགས་པའི་འགྲོ་རྣམས་ཀྱི། ། བློ་མཚོའི་ཆུ་གཏེར་རྙོགས་པ་ན། ། སྐུའི་དཀྱིལ་འཁོར་ཕྲིན་ལས་ཀྱི། ། ཆ་ཤས་རྫོགས་པར་མི་འཆར་བ། ། འདི་ལ་མྱ་ངན་མི་བྱ་སྟེ། ། བཤད་སྒྲུབ་རྒྱུད་འཛིན་བུ་སློབ་ཀྱི། ། ཉི་མ་གསལ་པོ་རྟག་ཏུ་འཆར། ། དེ་ནས་ས་མོ་བྱའི་ལོ་ཧོར་ཟླ་བཅུ་པའི་དུས་ཆེན་ལ། སྐུ་གདུང་རིན་པོ་ཆེ་ཙནྡན་གྱི་ཞུགས་ལ་ཞེན་པར་མཛད་པ་དེའི་ཚེ། ཡུལ་ལྗོངས་ཀྱི་སྐྱེ་བོ་རྣམས་ཀྱིས་མཆོད་པའི་ཚོགས་མང་པོས་ས་གཞི་མངོན་པར་བཀྲ་ཞིང༌།
ལྷའི་ཚོགས་ཀྱིས་མངོན་པར་སྤྲུལ་པའི་མེ་ཏོག་གི་ཆར་ཆེན་པོ་ཉིན་མཚན་དུ་མར་ཕེབས། ཁ་དོག་སྣ་ལྔའི་རིང་བསྲེལ་གྱི་ཚོགས་ལྷུག་པར་བྱོན་པ་གྲངས་ལས་འདས་ཤིང༌། གདུང་ཚ་བཏབ་པ་ལ་མར་གྱི་གོང་བུར་ཡུངས་ཀར་གྱི་ཚོགས་གཏམས་པ་ལྟ་བུར་གྱུར་པ་ནི་གྲངས་ལས་འདས་ཏེ། ཇི་སྐད་དུ། འཕགས་པ་རྣམས་ཀྱི་རིང་བསྲེལ་ནི། ། བསོད་ནམས་སྟོབས་ལས་འཁྲུངས་པ་སྟེ། ། ལུས་ཅན་རྣམས་ཀྱི་བསོད་ནམས་རྟེན། ། རྒྱུན་མི་ཆད་པའི་རྒྱུ་ཡིན་ནོ། ། ཞེས་གསུངས་པ་དེ་ཉིད་དོ། ། དེ་ལྟར་སྐུ་ཚེ་མཐར་ཕྱིན་པའི་རྗེས་ཀྱི་མཛད་པ།
མཆོད་འབུལ་དང་སྦྱིན་གཏོང༌། གསོལ་བ་འདེབས་པའི་རྟེན་ཡིན་ཐང་དང༌། ཕྱི་ནང་གི་གདུང་རྟེན་དུས་ཆེན་གྱི་མཆོད་པ། ཟླ་དུས་ཀྱི་སྒྲུབ་མཆོད་རྣམས་ནི་རྗེ་གོང་མ་རྣམས་ཀྱི་ལམ་སྲོལ་ཇི་ལྟར་ཡོད་པ་བཞིན། དབུས་གཙང་གི་གདན་ས་ཆེ་བ་དང༌། ཞིང་དག་པའི་ཆོས་གྲྭ་རྣམས་དང༌། ཡུལ་ལྗོངས་ཀྱི་སྐྱེ་བོའི་སྦྱིན་གཏོང་སོགས་ཇི་སྙེད་པ། གདུང་ཉེ་བའི་ཞལ་ངོ་ཞལ་བཞུགས་པ་རྣམས་དང༌། ཕྱོགས་ཀྱི་ཐ་གྲུ་ན་ཡོད་པའི་བུ་སློབ་རྣམས་ཀྱིས་སྔར་སྲོལ་དག་ལས་ཀྱང་ཆེས་ཁྱད་པར་དུ་འཕགས་པ་ཙམ་དུ་གྲུབ་པ་ལས། བྱེ་བྲག་ཏུ་ནང་རྟེན་རྡོ་རྗེ་འཆང་རྒྱབ་མཐོ་བཅུ་གསུམ་པ།
བལ་པོའི་བཟོ་གནས་པ་མཁས་པས། ལྟ་བས་ཆོག་མི་ཤེས་པ་ཉིད་དུ་གྲུབ་ཅིང༌། ནང་བཞུགས་བྱིན་བརླབས་ཆེ་ཞིང༌། རྣམ་གྲངས་མང་བ་དང་བཅས་པ་བཞུགས་སུ་གསོལ་ནས། དགེ་བའི་བཤེས་གཉེན་འདུས་པ་རྒྱ་མཚོའི་ཚོགས་ཀྱིས་རབ་ཏུ་གནས་པ་རྒྱས་པར་མཛད་པ་བསྒྲུབས་ནས། སྤྱན་དབྱེའི་དགའ་སྟོན་གྱི་རིམ་པ་རྒྱ་ཆེ་ལ་བྱིན་ཆགས་པ། འཇའ་ཚོན་གྱི་གུར་དང༌། མེ་ཏོག་གི་ཆར་ལ་སོགས་པ་ལྟས་མང་པོ་དག་དང་བཅས་ཏེ་ལྷུན་གྱི་གྲུབ་པར་མཛད་པ་ཡིན་ནོ། ། འདིར་སྨྲས་པ། བློ་གྲོས་འཁོར་ཡུག་ཡངས་པའི་ས་ཆེན་འདིར། །
བསླབ་གསུམ་རྒྱལ་མཚན་ཚུགས་པའི་རྩེ་མོར་ནི། ། དཔལ་ལྡན་ཕྲིན་ལས་བཟང་པོའི་ནོར་བུ་ཡིས། ། དགེ་ལེགས་ཆར་ཆེན་ཕེབས་པའི་བཀྲ་ཤིས་སྤྱོན། ། གང་གི་རང་བཞིན་གཉེན་ཞིང་གཤིན་ལ་ཁྲོ་མི་མངའ་བས་ལོག་པར་གཤེ་ལའང་འཛུམ་མདངས་བཟང་པོས་གསོང་པོར་སྨྲ་མཛད་པ། ། ནམ་དུ་ཡང་ནི་ཁྲིམས་དང་ཐོས་པའི་རློམ་པས་ཁེངས་པར་མི་མཛད་མཐོ་དམན་ཡོངས་ལ་ཕྲག་དོག་མེད་པར་ཀུན་གྱི་དགེ་ལ་ཡི་རང་བས། ། མང་དུ་གསན་དང་བཤེས་གཉེན་ཚོལ་ལ་སྐྱོ་ངལ་སྤངས་པའི་བརྩོན་འགྲུས་ཀྱིས་ནི་མཐའ་ཡས་ཡོན་ཏན་ཚོགས་རྣམས་ལྷུན་གྱིས་གྲུབ། ། དངོས་གྲུབ་ཀུན་གྱི་རྩ་བ་རྡོ་རྗེ་སློབ་དཔོན་རྫོགས་སངས་རྒྱས་སུ་ལྟ་བྱེད་མཁན་དེ་བློ་གྲོས་རྒྱལ་མཚན་དཔལ་བཟང་པོའི། ། མཛད་པ་ཡིན་ནོ་དེ་དང་མཚུངས་པ་གཞན་དག་གང་ནས་མཆིས་ཀྱང་གུས་པའི་ཡིད་ཀྱིས་ཐལ་མོ་སྦྱོར། ། ཞེས། རྗེ་བཙུན་ཆོས་ཀྱི་རྗེ་གླང་རི་ཐང་པ་བློ་གྲོས་རྒྱལ་མཚན་དཔལ་བཟང་པོའི་རྣམ་པར་ཐར་བ་མདོ་ཙམ་དུ་བྱ་བ་མོས་པའི་སྟོབས་རབ་ཏུ་བསྐྱེད་པ་ཞེས་བྱ་བ་འདི་ནི།

རྗེ་བཙུན་དམ་པ་དེ་ཉིད་ཀྱི་དབང་ལུང་དང༌། བཤད་པ་དང༌། མན་ངག་གི་རྒྱུན་བཟུང་ནས། སྒྲུབ་པའི་བརྒྱུད་འཛིན་པ་ལ་མཆོག་ཏུ་གཞོལ་བ། རྒྱ་མ་ཀུན་སྤངས་པ་ངག་དབང་དཔལ་འབྱོར་བཟང་པོ་དང༌། མང་དུ་གསན་པ་རྒྱ་མཚོའི་དབུས་སུ་གནས་པ་བྱ་ཡུལ་མཁན་པོ་རྒྱལ་མཚན་མགོན་པོ་བ་སོགས་ཀྱིས་བསྐུལ་བའི་ངོར་བགྱིས་ནས། གླང་རི་ཐང་པ་ཁུ་དབོན་མཆེད་དང་བཅས་པའི་བཀའ་དྲིན་གྱིས་ཉེ་བར་འཚོ་བ། དཔལ་ཤཱཀྱ་མཆོག་ལྡན་དྲི་མེད་ལེགས་པའི་བློས། རྒྱལ་སྲས་སྐལ་ལྡན་ཤིང་རྟའི་གཙུག་ལག་ཁང་ཆེན་པོའི་བྱ་འདབས་སུ་ཉེ་བར་སྦྱར་བའི་ཡི་གེ་པ་ནི་བློ་བཟང་ཆོས་ཀྱི་རྒྱལ་མཚན་ནོ།། །། མངྒ་ལཾ་བྷ་ཝནྟུ།། །། ༈ བལ་ཡུལ་མཆོད་རྟེན་རིན་པོ་ཆེ་བྱ་རུང་ཁ་ཤོར་གྱི་ཉེ་འགྲམ་རྒྱལ་ཡོངས་ས་ཆེན་ཞེས་པ་གློག་ཀླད་དཔར་ཁང་ལས།
བདེར་གཤེགས་༧སྐྱབས་རྗེ་བཅོ་བརྒྱད་ཁྲི་ཆེན་རྡོ་རྗེ་འཆང་མཆོག་གི་ཐུགས་དགོངས་རྫོགས་ཆེད། སྐྱབས་འོག་པ་ཚར་གྲྭ་གུ་རུས་གློག་ཀླད་ཕྱག་དེབ་ཆེད་འགྲེམ་སྤེལ་ཞུས་པའི་དགེ་འབྲས་སངས་རྒྱས་ཞིང་དུ་བསྔོའོ།། །།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
