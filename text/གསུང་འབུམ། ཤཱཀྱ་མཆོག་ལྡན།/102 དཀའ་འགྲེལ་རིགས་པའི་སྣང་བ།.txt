གསུང་འབུམ། ཤཱཀྱ་མཆོག་ལྡན།
པོད ༡༠༢
དཀའ་འགྲེལ་རིགས་པའི་སྣང་བ།
༼ཛ༽ ༄༅། །དཀའ་འགྲེལ་རིགས་པའི་སྣང་བ་ཞེས་བྱ་བ་བཞུགས་སོ།། རིགས་པ་སྨྲ་བ་ཡོངས་ཀྱི་གཙུག་གི་ནོར་བུ་ཐམས་ཅད་མཁྱེན་པ་ཞེས་སྙན་པའི་གདུགས་དཀར་འཇིག་རྟེན་གསུམ་ན་གཡོ་བ་དེའི་ཞབས་ཀྱི་རྡུལ་ཕྲེང་དྲི་མ་མེད་པ་ལ་རྙོག་པ་དང་བྲལ་བའི་མགོ་བོས་གཏུགས་ཏེ་ཡིད་རབ་ཏུ་དྭང་བས་ཕྱག་བགྱིའོ། ། བདེ་འབྱུང་གཙུག་གི་ནོར་བུའི་ཆུ་གཏེར་དུ། ། ཞབས་ཟུང་ངང་པའི་དེད་དཔོན་རྩེ་འཕྱོ་ཞིང༌། ། ཉིད་ཞལ་ལེགས་པར་བཤད་པའི་སྒྲ་དབྱངས་ཅན། ། ཀུན་མཁྱེན་ཚད་མ་གསུང་དེ་ཕྱག་གི་གནས། ། ཡིད་འོང་རྒྱལ་བ་ཀུན་གྱི་མཁྱེན་པ་ནི། ། ངོ་མཚར་ལང་ཚོ་ལྡན་པའི་སྐུར་བསྟན་ནས། ། གང་བློའི་སྙིང་གི་རྨོངས་པ་འཕྲོག་མཛད་པའི། །
བརྩེ་ཆེན་སྨྲ་བའི་ལྷ་དེ་སྙིང་གི་དཔལ། ། འཇམ་དབྱངས་ཡིད་འཕྲོག་བདུད་རྩིའི་ཐིགས་པ་ནི། ། ཁྱོད་བློའི་ཨུ་དཔལ་ལྟེ་བས་ཉེར་བཟུང་ནས། ། ལེགས་བཤད་སྦྲང་རྩིའི་དགོངས་པ་སྤེལ་མཛད་པ། ། ཕན་དགོངས་ཐུགས་རྗེ་ཅན་དེས་འགྲོ་འདི་བསྐྱངས། ། ཆོས་ཀྱི་སྣང་བས་ཉི་མ་ཕམ་མཛད་ཅིང༌། ། ཐུགས་རྗེའི་ཟེར་གྱིས་ཟླ་བའི་མཛེས་པ་འཕྲོག ། སྙན་གྲགས་ཤེས་བྱའི་ཕ་མཐའ་དང་འགྲོགས་པ། ། ཐུབ་བསྟན་ཉིན་མོར་བྱེད་ཁྱོད་རྟག་པར་རྒྱལ། ། དེ་ལས་བརྒྱུད་པའི་སྲོལ་ཆེན་ལམ་གསུམ་པ། །
རྣམ་དཔྱོད་རལ་པའི་ཆུ་གཏེར་གྱིས་བཟུང་ནས། ། ཉེས་བཤད་དུག་མཚོའི་འཕན་དང་མ་འདྲེས་པར། ། འདོམས་མཛད་བརྒྱུད་པའི་བཤེས་གཉེན་ཀུན་ལ་དད། ། བློ་གྲོས་གསེར་གྱི་ཁྱམས་ཆེན་ཉམས་དགའ་བར། ། ལེགས་བཤད་ཚོན་བརྒྱའི་རི་མོ་གསར་པ་ཡིས། ། སྐལ་བཟང་སློབ་མའི་ཀུན་དགའ་ཉེར་སྤེལ་བ། ། ཡོངས་ཀྱི་བཤེས་གཉེན་དམ་པ་བསྔགས་པར་འོས། ། རྣམ་འགྲེལ་མཛད་གཞུང་རིགས་པའི་ལང་ཚོ་ཅན། ། སྔོན་ཚེ་འཛམ་གླིང་མཛེས་པའི་རྒྱུན་གྱུར་མོད། ། དིང་སང་རང་བཟོའི་དགའ་མས་ཡིད་བསྲུབས་ཀྱི། །
མལ་སྟན་བཟུང་ནས་ནུབ་རིའི་ཁྲི་ལ་གཟིམས། ། དེ་ནས་གཞུང་བཟང་རིགས་པའི་འོད་དཀར་ཅན། ། སྟོབས་ལྡན་བློ་གྲོས་གྱད་ཀྱི་རབ་བཏེག་ནས། ། ཟོལ་མེད་ཤིང་རྟའི་ཁྲི་ལ་བཞུགས་གསོལ་བས། ། རྣམ་དཔྱོད་ཡངས་པའི་མཁའ་ལ་ནམ་ཡང་འཆར། ། ཉིད་གཞུང་རེ་རེའི་ཆ་ཤས་ཤེས་པ་ན། ། སྐལ་བཟང་སྙིང་གི་མུན་པ་ཀུན་སེལ་བ། ། དེ་ཕྱིར་དཀའ་བའི་གནས་ཀྱི་གཞུང་གི་དོན། ། རྣམ་པར་བཤད་པས་རིང་ལུགས་ཡོངས་རྫོགས་བྱ། ། ཞེས་དེ་ལྟར་མཆོད་པར་བརྗོད་ཅིང་བརྩོམ་པར་དམ་བཅས་ནས།
རེ་ཤིག་ཐོག་མར་བསྟན་བཅོས་ཀྱི་འབྲེལ་ནི། ཇི་སྐད་དུ། དཔལ་དུས་ཀྱི་འཁོར་ལོའི་རྒྱུད་ཕྱི་མ་ལས། ཕྱོགས་ཀྱི་གླང་པོས་གཞན་ལ་ཕན་པའི་བསམ་པ་ཅན། ། ཞེས་རྒྱལ་བ་ཉིད་ཀྱིས་ལུང་བསྟན་པ་བརྙེས་པའི་བདག་ཉིད་ཆེན་པོ་དེ་ལ་རྗེ་བཙུན་འཇམ་པའི་དབྱངས་ཀྱིས་ཞལ་མངོན་སུམ་དུ་བསྟན་ནས་འདི་སྐད་དུ། ཁྱོད་ཀྱིས་ས་མ་ཐོབ་ཀྱི་བར་དུ་དགེ་བའི་བཤེས་གཉེན་ང་ཡིན་གྱི། ཕྱི་མའི་དུས་སུ་བསྟན་བཅོས་ཀུན་གྱི་མིག་ཅིག་ཏུ་ནི་འདི་འགྱུར་རོ། ། ཞེས་བརྩོམ་པ་པོ་རྗེས་སུ་བཟུང་ཞིང་བསྟན་བཅོས་བརྩོམས་ཤིག་པར་ལྷག་པའི་ལྷས་རྗེས་སུ་གནང་བའི་ཚད་མའི་མདོ་རང་གི་གཞུང་ཀུན་ལས་བཏུས་པ་ཞེས་ཉི་མ་ལྟར་གྲགས་པ་དེ་ནི། བསྟན་འཆོས་རྣམ་འགྲེལ་འདིས་བཤད་པར་བྱ་བའི་ཆོས་ཡིན་ནོ། ། དེས་དེ་ཇི་ལྟར་དུ་འཆད་ཅེ་ན།
ཐོག་མར་རང་གི་སྟོན་པ་ཐུགས་རྗེ་ཆེན་པོ་དང་ལྡན་པ་དེ་ཚད་མའི་སྐྱེས་བུར་ཇི་ལྟར་འཁྲུངས་པའི་ཚུལ་མདོ་ཙམ་ཞིག་བརྗོད་ནས་དེ་ལ་ཕྱག་འཚལ་ཏེ་དེའི་གསུང་རབ་ལས་བྱུང་བའི་མངོན་སུམ་དང་རྗེས་སུ་དཔག་པ་དང་སྒྲུབ་པ་དང་སུན་འབྱིན་པའི་ཚུལ་ཕྱིན་ཅི་མ་ལོག་པར་འཆད་པའི་བསྟན་བཅོས་བརྩོམ་པ་ཡིན་ནོ་ཞེས་སྟོན་པའི་དབང་དུ་བྱས་ནས། ཇི་སྐད་དུ། ཚད་མར་གྱུར་པ་འགྲོ་ལ་ཕན་བཞེད་པ། ། སྟོན་པ་བདེ་གཤེགས་སྐྱོབ་ལ་ཕྱག་འཚལ་ཏེ། ། ཚད་མ་སྒྲུབ་ཕྱིར་རང་གི་གཞུང་ཀུན་ལས། ། བཏུས་ཏེ་སྣ་ཚོགས་འཐོར་རྣམས་འདིར་ཅིག་བྱ། ། ཞེས་གསུངས་པ་ཡིན་ནོ། ། དེ་ནས་ཇི་སྐད་དུ། ཡི་གེ་དྷ་ཞེས་སྡོམ་བརྩོན་ཉིད། ། ཞེས་སོགས་རྒྱལ་བ་ཉིད་ཀྱི་ལུང་བསྟན་ཞིང་རིག་པ་འཛིན་པའི་ས་ལ་བཞུགས་པ་སྙན་པའི་གྲགས་པས་ས་སྟེངས་མ་ལུས་པ་ཁྱབ་པ་རིགས་པ་མཁྱེན་པ་ཞེས་ཚད་ལྡན་ཡོངས་ལ་གྲགས་པའི་སློབ་དཔོན་དེས་ཇི་སྐད་དུ་འབྱུང་བའི་མཆོད་བརྗོད་ཀྱི་ཚིག་དོན་རྣམ་པར་འགྲེལ་བའི་དབང་དུ་མཛད་ནས།
ཚད་མ་སླུ་མེད་ཅན་ཞེས་པ་ནས། གང་ཕྱིར་དེས་ན་ཚད་མ་ཉིད། ། ཅེས་པའི་བར་རྒྱས་པར་གསུངས་པ་ཡིན་ལ། ཕྱེད་ཕྱི་མ་བརྩོམ་པར་དམ་བཅའ་བའི་དོན་འཆད་པར་བཞེད་ནས། དེ་ལྟའི་དངོས་དོན་བསྟོད་པ་ནི། ། ཞེས་སོགས་གསུངས་པ་ཡིན་ནོ། ། ཡང་བདག་ཉིད་ཆེན་པོའི་བསྟན་བཅོས་ཀྱི་ཐོག་མར། ཚད་མར་གྱུར་པ་ཞེས་གསུངས་པའི་ཚད་མ་དེ་གང་ཞེ་ན། མངོན་སུམ་དང་ནི་རྗེས་སུ་དཔག ། ཞེས་སོགས་གསུངས་པ་དེའི་དོན་འཆད་པར་བཞེད་ནས།
ཇི་སྐད་དུ། གཞལ་བྱ་གཉིས་ཕྱིར་ཞེས་པ་ནས། འཁྲུལ་ཕྱིར་རོ་ཞེས་པའི་བར་དུ་གསུངས་སོ། ། མངོན་སུམ་ཇི་ལྟ་བུ་ཞེ་ན། དེ་ནས་ཡང་བདག་ཉིད་ཆེན་པོས། མིང་དང་རིགས་སོགས་སྦྱོར་བ་ཡི། ། ཞེས་སོགས་རྒྱས་པར་གསུངས་པའི་དོན་གཏན་ལ་འབེབས་པར་བཞེད་ནས། ཇི་སྐད་དུ། མངོན་སུམ་རྟོག་དང་བྲལ་བར་ནི། ། ཞེས་སོགས་མངོན་སུམ་གྱི་ལེའུ་རྫོགས་པར་བསྟན་པ་ཡིན་ནོ། །
རྗེས་སུ་དཔག་པ་དེའི་རང་བཞིན་ཇི་ལྟ་བུ་ཞེ་ན་དེ་ནས་ཡང་བདག་ཉིད་ཆེན་པོས། རྗེས་དཔག་རྣམ་གཉིས་རང་དོན་ནི། ། ཚུལ་གསུམ་རྟགས་ལས་དོན་མཐོང་ཡིན། ། ཞེས་དང༌། གཞན་དོན་རྗེས་སུ་དཔག་པ་ནི། ། རང་གིས་མཐོང་དོན་རབ་གསལ་བྱེད། ། ཞེས་རང་དོན་རྗེས་སུ་དཔག་པ་དང་གཞན་དོན་རྗེས་སུ་དཔག་པའི་ལེའུ་གཉིས་བར་མ་ཆད་པར་གསུངས་པ་དེའི་གོ་རིམ་ཇི་ལྟ་བ་བཞིན་སློབ་དཔོན་འདིས་ཀྱང་འཆད་པ་ནི། ཚད་མ་རྣམ་པར་ངེས་པ་དང་རིགས་པའི་ཐིགས་པ་ཡིན་ལ། བསྟན་འཆོས་འདིར་ནི་རེ་ཤིག་དགོས་པ་དང་རྒྱུ་མཚན་གྱི་དབང་གིས་རང་དོན་རྗེས་དཔག་དང་པོར་འཆད་པ་ཡིན་ནོ། ། རྒྱུ་མཚན་དང་དགོས་པ་ཇི་ལྟར་དུ་ཡོད་ཅེ་ན།
ཚད་མའི་མཚན་ཉིད་ཀྱི་བསྟན་འཆོས་འཆད་པའི་རྒྱུ་ཡིན་པའི་ཕྱིར་དང༌། དོན་དང་དོན་མ་ཡིན་པ་རྣམ་པར་དབྱེ་བའི་ཕྱིར་དུའོ། ། དེའི་རྒྱུ་ཇི་ལྟར་ཡིན་ཞེ་ན། དཔེའི་ཚད་མ་ངོ་ཤེས་པའི་ཐབས་དང༌། དོན་གྱི་ཚད་མ་ཚད་མའི་སྐྱེས་བུར་སྒྲུབ་པའི་གཏན་ཚིགས་ཁོང་དུ་ཆུད་པའི་རྒྱུ་ཡིན་པའི་ཕྱིར་རོ། ། དེའི་རྒྱུ་མཚན་ཅིའི་ཕྱིར་ཞེ་ན། དཔེའི་ཚད་མ་ནི་མི་སླུ་བ་དང་མ་ཤེས་དོན་གསལ་གཉིས་ཚོགས་པ་ཡིན་ལ། དེ་ཉིད་དེ་ཡིན་པར་ཡང་ཕལ་ཆེར་རྗེས་སུ་དཔག་པའི་ཚད་མས་ངེས་པར་བྱ་དགོས་པའི་ཕྱིར་དང༌། ཚད་མའི་ཐ་སྙད་ཀྱང་རྟགས་ཀྱིས་སྒྲུབ་པར་བྱ་དགོས་པའི་ཕྱིར། དོན་གྱི་ཚད་མ་རྟོགས་པའི་ཐབས་ཀྱང་རྗེས་སུ་དཔག་པ་ཉིད་ཡིན་ཏེ།
ཐུབ་པའི་དབང་པོ་ཚད་མའི་སྐྱེས་བུར་བསྒྲུབ་པ་ནི། རང་བཞིན་དང་འབྲས་བུའི་གཏན་ཚིགས་ཡང་དག་གཉིས་ཀྱི་སྒོ་ནས་བཤད་པར་བྱ་བ་ཡིན་ལ། དེ་ལ་ཡང་དེའི་ཚུལ་གསུམ་ཤེས་པ་མངོན་དུ་འགྲོ་དགོས་པའི་ཕྱིར། རང་དོན་རྗེས་དཔག་དང་པོར་འཆད་པ་ཡིན་ནོ། ། རྒྱུ་ཡིན་པ་དེ་ལྟ་མོད་ཀྱི། དོན་དང་དོན་མ་ཡིན་པ་རྣམ་པར་དབྱེ་བའི་དགོས་པ་ཇི་ལྟར་ལྡན་ཅེ་ན། བཤད་པར་བྱ་སྟེ། དེ་ལ་དོན་ཞེས་བྱ་བ་ནི་བདག་ཉིད་ཆེན་པོ་བཞེད་པའི་ཚད་མ་གཉིས་ཀྱི་གྲངས་དང་སྤྱོད་ཡུལ་དང་མཚན་ཉིད་དང་འབྲས་བུའི་རྣམ་པར་རྟོག་པ་རྣམས་ཡིན་ལ། ཕྱི་རོལ་པ་དང་རང་གི་སྡེ་པ་གཞན་གྱིས་ལོག་པར་བརྟགས་པའི་གྲངས་ལ་སོགས་པ་དེ་དག་རྣམས་ལ་དོན་མ་ཡིན་པ་ཞེས་བྱའོ། ། དེ་རྣམ་པར་འབྱེད་པ་ཡང་རྗེས་སུ་དཔག་པ་ལ་རག་ལས་པ་ཡིན་ཏེ།
ཚུལ་གསུམ་པ་ཅན་གྱི་གཏན་ཚིགས་ལ་རག་ལས་པའི་ཕྱིར་རོ། ། དེའི་ཕྱིར་ཡང་རང་གི་དོན་གྱི་རྗེས་སུ་དཔག་པ་དང་པོར་འཆད་པ་ཡིན་ནོ། ། འོ་ན་གཞན་གྱི་དོན་གྱི་རྗེས་སུ་དཔག་པ་ཡང་ཚད་མའི་མཚན་ཉིད་ཀྱི་བསྟན་བཅོས་འཆད་པའི་རྒྱུ་ཡིན་པའི་ཕྱིར་ཐོག་མ་ཉིད་དུ་འཆད་རིགས་པར་འགྱུར་ཏེ། དོན་དང་དོན་མ་ཡིན་པར་རྣམ་པར་དབྱེ་བ་ནི་རང་གི་ཕྱོགས་བསྒྲུབ་པ་དང༌། གཞན་གྱི་ཕྱོགས་སུན་འབྱིན་པའི་ཚུལ་ཕྱིན་ཅི་མ་ལོག་པར་ཤེས་པ་ལ་རག་ལ། དེ་ཡང་གཞན་དོན་རྗེས་སུ་དཔག་པའི་ལེའུ་ནས་འཆད་པའི་ཕྱིར་རོ་སྙམ་ན། མ་ཡིན་ཏེ། ཐོག་མར་རང་གི་གཞལ་བྱའི་གནས་ཕྱིན་ཅི་མ་ལོག་པར་རྟོགས་པ་ལ་ནི་རང་གི་དོན་གྱི་རྗེས་སུ་དཔག་པ་སྔོན་དུ་འགྲོ་བ་ཅན་ཡིན་ལ། རྟོགས་ནས་གཞན་རྗེས་སུ་འཛིན་པ་ལ་ནི་གཞན་གྱི་དོན་གྱི་རྗེས་སུ་དཔག་པ་སྔོན་དུ་འགྲོ་བ་ཅན་ཡིན་པའི་ཕྱིར། དེ་ཡང་ཇི་ལྟར་ཡིན་ཞེ་ན།
གཞལ་བྱའི་གནས་དང་པོ་རྟོགས་པ་ལ་རྗེས་དཔག་སྔོན་དུ་འགྲོ་བ་མ་ཡིན་ཡང་ཚད་མ་གྲུབ་པའི་ལེའུ་ནས་འཆད་པའི་ཤིན་ཏུ་ལྐོག་ཏུ་གྱུར་པ་དང༌། མངོན་སུམ་གྱི་ལེའུ་ནས་འཆད་པའི་ཚད་མའི་གྲངས་དང༌། སྤྱོད་ཡུལ་ལ་སོགས་པ་ཅུང་ཟད་ལྐོག་ཏུ་གྱུར་པ་རྟགས་ཀྱིས་བསྒྲུབ་པར་བྱ་བ་དེ་དག་ཇི་ལྟ་བ་བཞིན་རྟོགས་པ་ལ་རང་དོན་རྗེས་དཔག་སྔོན་དུ་འགྲོ་དགོས་པ་ཡིན་ནོ། ། དེ་ལ་འདི་སྙམ་དུ། དེ་ལྟར་ན་མངོན་སུམ་གྱི་ལེའུ་ཡང་ཚད་མ་གྲུབ་པའི་གོང་དུ་འཆད་རིགས་པར་འགྱུར་ཏེ། གཞལ་བྱའི་གནས་དང་པོ་གཉིས་ལ་དཔྱད་པ་རྣམ་པར་དག་ནས་ཤིན་ཏུ་ལྐོག་གྱུར་ལ་འཇུག་པའི་ཕྱིར། ཞེ་ན། འཇུག་པའི་རིམ་པ་དེ་ལྟར་ཡིན་མོད་ཀྱི། ཚུ་རོལ་མཐོང་བས་མངོན་སུམ་གྱིས་གྲུབ་པ་དེ་དག་ནི་བསྟན་འཆོས་སུ་དཔྱད་པར་བྱ་བ་མ་ཡིན་ཏེ། མངོན་སུམ་ལ་བསྙོན་པ་སུ་ཡང་མེད་པའི་ཕྱིར་རོ། །
འོན་ཀྱང་མངོན་སུམ་ལེའུར་བཤད་པ་དེ་དག་ནི་ཚུ་རོལ་མཐོང་བས་མངོན་སུམ་གྱིས་གང་གྲུབ་ཟིན་པ་དེ་ཉིད་སླར་ཡང་བསྣན་ནས་བཤད་པ་མ་ཡིན་གྱི། མཐའ་གཞན་དུ་ལོག་པར་རྟོག་པ་དང༌། ཐ་སྙད་མ་གྲུབ་པ་འགའ་ཞིག་གྲུབ་པར་བྱ་བའི་ཕྱིར་དུ་བཤད་པ་ཡིན་ནོ། ། འོ་ན་ཇི་སྐད་དུ། མངོན་སུམ་རྟོག་དང་བྲལ་བར་ནི། ། མངོན་སུམ་ཉིད་ཀྱིས་འགྲུབ་པར་འགྱུར། ། ཞེས་བཤད་པ་མ་ཡིན་ནམ་ཅེ་ན། དེ་ཡང་བསྒྲུབ་པར་བྱ་བ་ཡིན་གྱི་གྲུབ་ཟིན་པ་ནི་མ་ཡིན་ཏེ། ཀུན་གྱི་རྣམ་རྟོག་མིང་རྟེན་ཅན། ། ཞེས་སོགས་ཀྱིས་དེའི་སྒྲུབ་བྱེད་འཆད་པའི་ཕྱིར་རོ། །
དེ་ལྟར་ན་ལེའུ་བཞིའི་ནང་ནས་ཐོག་མར་འཆད་པའི་རྒྱུ་མཚན་དང་དགོས་པ་དེ་ལྟ་བུ་དང་ལྡན་པའི་རྗེས་སུ་དཔག་པ་རང་གི་ངོ་བོ་ལ་ལོག་པར་རྟོག་པ་ནི། བདག་ཉིད་ཆེན་པོས། རང་དོན་ནི་ཚུལ་གསུམ་རྟགས་ལས་དོན་མཐོང་ཡིན་ཞེས་པས་བསལ་ཟིན་ལ། གྲངས་ལ་ལོག་པར་རྟོག་པ་བསལ་བ་ནི་གཞན་དོན་རྗེས་དཔག་གི་ལེའུ་ཉིད་དུ་འཆད་པར་འགྱུར་ཞིང༌། སྤྱོད་ཡུལ་ལ་ལོག་པར་རྟོག་པ་ཡང་མངོན་སུམ་གྱི་ལེའུ་ཉིད་དུ་སེལ་བར་འགྱུར་བས། འདིར་ནི་རྟེན་གཏན་ཚིགས་ལ་ལོག་པར་རྟོག་པ་ཙམ་ཞིག་སྤང་བར་བྱ་སྟེ། རང་དོན་རྗེས་དཔག་དང་པོར་འཆད་པའི་རྒྱུ་མཚན་དང་དགོས་པ་ཡང་དེ་ཁོ་ན་ལ་ཡོད་པའི་ཕྱིར་རོ། ། དེ་ལ་ཡང་ལོག་པར་རྟོག་པ་གཉིས་མཐོང་སྟེ། མཚན་ཉིད་ལ་ལོག་པར་རྟོག་པ་དང༌། གྲངས་ལ་ལོག་པར་རྟོག་པའོ། །
དང་པོ་ལ་ཡང༌། ཕྱོགས་ཆོས་ལ་ལོག་པར་རྟོག་པ་དག་ཀྱང་ཡོད་མོད་ཀྱི། འདིར་ནི་དེ་བསལ་བ་གཙོ་བོར་མི་མཛད་ཀྱི། ལྡོག་པ་ལ་ལོག་པར་རྟོག་པ་སེལ་བའི་ཆ་ནས་གཞུང་འཛུགས་པར་མཛད་དོ། ། རིགས་པ་དེ་ཉིད་ཀྱི་ཞར་ལ་རྗེས་འགྲོ་ལ་ལོག་པར་རྟོག་པ་དང༌། གཏན་ཚིགས་ལྟར་སྣང་འགའ་ཞིག་ལ་ལོག་པར་རྟོག་པ་ཡང་བསལ་བ་ཡིན་ཏེ། ཡང་དག་གི་རྟགས་ཆོས་གཉིས་ཀྱི་མེད་ན་མི་འབྱུང་བའི་འབྲེལ་པ་གྲུབ་པའི་ཕྱིར་རོ། ། འདི་ལ་གཉིས་ཏེ། ལུས་རྣམ་པར་བཞག་པ་དང༌། ཡན་ལག་རྒྱས་པར་བཤད་པའོ། །
དང་པོ་ནི། ཚུལ་གསུམ་པ་ཅན་གྱི་གཏན་ཚིགས་དེ་ཆོས་ཅན། ཁྱོད་ལ་གསུམ་དུ་གྲངས་ངེས་པ་ཡིན་ཏེ། གསུམ་དུ་དབྱེར་ཡོད་གསུམ་ལས་མང་མི་དགོས་དེ་ལས་ཉུང་ན་མི་འདུ་བའི་ཕྱིར། ཤེས་བྱ་ཆོས་ཅན། དེ་ཡིན་ཏེ། རྟགས་ཡང་དག་ཡིན་ན་རྟགས་ཆོས་གཉིས་ལ་མེད་ན་མི་འབྱུང་བའི་འབྲེལ་པ་ཚད་མས་ངེས་དགོས་པའི་ཕྱིར་དང༌། དེ་མ་ངེས་ན་གཏན་ཚིགས་ལྟར་སྣང་ཡིན་པའི་ཕྱིར། ཞེས་སྟོན་པ་ནི། ཕྱོགས་ཆོས་སོགས་ཤླཽ་ཀ་གཅིག་གོ །
ཡང་རེ་རེ་ནས་འགོད་ན། ཚུལ་གསུམ་པ་ཅན་གྱི་གཏན་ཚིགས་ཆོས་ཅན། རྟགས་ཡང་དག་གི་མཚན་ཉིད་ཡིན་ཏེ། དེའི་དོན་ལྡོག་ཡིན་པའི་ཕྱིར། བྱས་པའི་རྟགས་ཀྱི་སྒྲ་མི་རྟག་པར་སྒྲུབ་པའི་ཚུལ་གསུམ་ཚད་མས་ཤེས་པའི་ཕྱི་རོལ་གྱི་ངོར། སྔ་རྒོལ་མཁས་པས་གང་བྱས་ན་མི་རྟག་པས་ཁྱབ། དཔེར་ན་བུམ་པ་བཞིན་སྒྲ་ཡང་བྱས་སོ་ཞེས་བཀོད་པའི་ཚེ་ན་བྱས་པ་ཆོས་ཅན། ཁྱོད་སྒྲ་མི་རྟག་པར་སྒྲུབ་པའི་རྟགས་ཡང་དག་ཡིན་ཏེ། ཁྱོད་ཀྱི་རྟགས་ཀྱིས་དེ་ལྟར་བསྒྲུབ་པའི་ཚུལ་གསུམ་ཚང་བའི་ཕྱིར་རོ། ། རྟགས་ཡང་དག་ཏུ་སྒྲུབ་དགོས་པ་ཐམས་ཅད་འདི་བཞིན་དུ་སྦྱར་བར་བྱའོ། །
འབྲེལ་བའི་དབང་གིས་རྟགས་ཡང་དག་གི་གྲངས་ངེས་བཞག་པ་ཡིན་ཏེ། འབྲེལ་པ་ལ་དངོས་འབྲེལ་དང་ལྡོག་འབྲེལ་གཉིས་སུ་ངེས། དངོས་འབྲེལ་ལ་བདག་ཅིག་འབྲེལ་དང་དེ་བྱུང་འབྲེལ་གཉིས་སུ་ངེས། གཙོ་བོར་དངོས་ཀྱི་དེ་བྱུང་འབྲེལ་པ་ལ་ལྟོས་པའི་ཕྱོགས་ཆོས་ཅན་གྱི་གཏན་ཚིགས་དང༌། གཙོ་བོར་དངོས་ཀྱི་བདག་ཅིག་འབྲེལ་པ་ལ་ལྟོས་པའི་ཕྱོགས་ཆོས་ཅན་གྱི་གཏན་ཚིགས་དང༌། གཙོ་བོར་ལྡོག་འབྲེལ་ལ་ལྟོས་པའི་ཕྱོགས་ཆོས་ཅན་གྱི་གཏན་ཚིགས་ཡིན་ན། གོ་རིམ་བཞིན་དུ་འབྲས་བུ་དང་རང་བཞིན་དང་མ་དམིགས་པའི་གཏན་ཚིགས་ཡང་དག་ཡིན་དགོས་པའི་ཕྱིར། གཞལ་བྱ་ཆོས་ཅན། སྒྲ་མི་རྟག་པར་སྒྲུབ་པའི་གཏན་ཚིགས་ལྟར་སྣང་ཡིན་ཏེ། དེ་དང་མ་འབྲེལ་བའི་ཕྱིར་རོ། །
གཞུང་འདིའི་མདོར་བསྟན་དང་རྒྱས་བཤད་ཐམས་ཅད་དུ་མ་ངེས་པའི་གཏན་ཚིགས་ལྟར་སྣང་དེ་ཉིད་བསྟན་ལ་འགལ་བ་དང་མ་གྲུབ་པ་ནི་གཞན་ནས་རྒྱས་པར་འཆད་དོ། ། གཉིས་པ་ལ་དེ་ནི་རྣམ་གསུམ་ཞེས་བཤད་ན། གསུམ་པ་དེ་གང་ཞེ་ན། དེ་ལྟར་བཀོད་པའི་ཚེ་ན་དུ་བ་ཡོད་པ་ཆོས་ཅན། ལ་མེ་ལྡན་དུ་བསྒྲུབ་པའི་གཏན་ཚིགས་ཡང་དག་ཡིན་ཏེ། ཁྱོད་ཀྱི་རྟགས་ཀྱིས་དེ་ལྟར་བསྒྲུབ་པའི་ཚུལ་གསུམ་ཚང་བའི་ཕྱིར། དེ་ཆོས་ཅན། ཁྱོད་ཀྱི་རྟགས་ཀྱིས་དེ་ལྟར་སྒྲུབ་པའི་རྗེས་སུ་འགྲོ་ལྡོག་གི་ཚུལ་གྲུབ་པ་ཡིན་ཏེ། ཁྱོད་ཀྱི་རྟགས་ཀྱིས་དེ་ལྟར་བསྒྲུབ་པའི་རྟགས་ཆོས་ཀྱི་ཁྱད་པར་བྱེད་ཆོས་གཉིས་ལ་དེ་བྱུང་འབྲེལ་བ་ངེས་བྱེད་ཀྱི་ཚད་མ་གྲུབ་པའི་ཕྱིར་རོ། ། ཞེས་སྟོན་པ་ནི།
རྒྱུ་ལ་ཞེས་སོགས་སོ། ། བསྒྲུབ་ཚུལ་འདི་བཞིན་འོག་མ་དག་ལ་ཡང་སྦྱར་བར་བྱའོ། ། དེའི་ངོར་དེ་ལྟར་བཀོད་པའི་ཚེ་བྱས་པ་ཆོས་ཅན། དེ་སྒྲུབ་ཀྱི་རྟགས་ཡང་དག་ཡིན་ཏེ། ཁྱོད་ཀྱི་རྟགས་ཀྱིས་དེ་ལྟར་བསྒྲུབ་པའི་ཚུལ་གསུམ་ཚང་བའི་ཕྱིར། དེ་ཚང་བ་ཡིན་ཏེ། དེ་སྒྲུབ་ཀྱི་ཕྱོགས་ཆོས་ཅན་གྱི་གཏན་ཚིགས་གང་ཞིག ཁྱོད་དང་མི་རྟག་པ་གཉིས་ལ་བདག་ཅིག་པའི་མེད་ན་མི་འབྱུང་བའི་འབྲེལ་པ་ཚད་མས་ངེས་པའི་ཕྱིར། ཞེས་སྟོན་པ་ནི། རང་བཞིན་ཞེས་སོགས་སོ། །
གཏན་ཚིགས་སྔ་མ་གཉིས་བཞིན་དུ། མ་དམིགས་པའི་གཏན་ཚིགས་ཐམས་ཅད་དགག་བྱ་འགོག་ཚུལ་ལ་ཁྱད་པར་མེད་དམ་ཞེ་ན། ཁྱད་པར་གྱི་གཞི་དེ་བསལ་བའི་གཞིར་དགག་བྱའི་ཆོས་ཀྱི་ཁྱད་པར་བྱེད་ཆོས་ཡོད་ངེས་ཀྱི་ཐ་སྙད་ཙམ་འགོག་པའི་གཏན་ཚིགས་ནི། འདྲེ་ཤ་ཟའི་བུམ་པ་ཐ་མལ་པའི་ཚད་མས་མ་དམིགས་པ་ཆོས་ཅན། མདུན་གྱི་གཞི་འདིར་འདྲེ་ཤ་ཟའི་བུམ་པ་ཡོད་ངེས་ཀྱི་གཅད་ཤེས་དོན་མཐུན་མི་འཇུག་པར་སྒྲུབ་པའི་རྟགས་ཡང་དག་ཡིན་ཏེ། ཁྱོད་ཀྱི་རྟགས་ཀྱིས་དེ་ལྟར་སྒྲུབ་པའི་ཚུལ་གསུམ་ཚང་བའི་ཕྱིར། ཞེས་སྟོན་པ་ནི། ཚད་མ་རྣམས་ནི། ཞེས་སོགས་སོ། ། འོ་ན་དེར་ངེས་སམ་ཅེ་ན།
དེར་མ་ངེས་ཏེ་རང་ཕྱོགས་ཆོས་སུ་གྲུབ་པའི་གཞིར། རང་གི་དགག་བྱའི་ཆོས་ཀྱི་ཁྱད་པར་བྱེད་ཆོས་སུ་བཟུང་བྱ་དེ་མེད་ངེས་དང་མེད་པའི་ཐ་སྙད་དོན་མཐུན་སྒྲུབ་ནུས་ཀྱི་སྣང་རུང་མ་དམིགས་པའི་གཏན་ཚིགས་ཡང་དག་ཅིག་ཀྱང་ཡོད་པའི་ཕྱིར། དེའི་མཚན་གཞི་ནི། སྣང་རུང་གི་བུམ་པ་ཚད་མས་མ་དམིགས་པ་ཆོས་ཅན། སྣང་རུང་གི་བུམ་པས་དག་པའི་ས་ཕྱོགས་སུ་སྣང་རུང་གི་བུམ་པ་མེད་པར་སྒྲུབ་པའི་རྟག་ཡང་དག་ཡིན་ཏེ། ཁྱོད་ཀྱི་རྟགས་ཀྱིས་དེ་ལྟར་སྒྲུབ་པའི་ཚུལ་གསུམ་ཚང་བའི་ཕྱིར། ཞེས་སྟོན་པ་ནི། གཏན་ཚིགས་བྱེ་བྲག་ཞེས་སོགས་སོ། ། མི་སྣང་བ་མ་དམིགས་པ་བཞིན་དུ་འདི་ལ་ཡང་དབྱེ་བ་མེད་དམ་ཞེ་ན། སྣང་རུང་མ་དམིགས་པའི་གཏན་ཚིགས་ཡང་དག་ཆོས་ཅན།
རྟགས་སུ་འགོད་བྱའི་སྒོ་ནས་བཞིར་ཡོད་དེ། འགལ་བའི་རང་བཞིན་དམིགས་པ། འབྲས་བུ་དམིགས་པ། སྣང་རུང་གི་རྒྱུ་མ་དམིགས་པ། རང་བཞིན་མ་དམིགས་པའི་གཏན་ཚིགས་ཡང་དག་རྣམས་སུ་ཡོད་པའི་ཕྱིར་རོ། ། གཞུང་འདི་དག་གིས་ནི་གཏན་ཚིགས་གཉིས་ཀྱི་ཁྱད་པར་རྟགས་སུ་འགོད་བྱའི་སྒོ་ནས་བཤད་པ་ཡིན་ནོ། ། འགལ་བའི་རང་བཞིན་དང་འབྲས་བུ་དམིགས་པ་ཡོད་ན། འགལ་བའི་རྒྱུ་དམིགས་པ་ཡང་ཡོད་རིགས་སོ། ། ཞེ་ན། དེ་མེད་པར་སྟོན་པ་ནི།
དེ་དང་སོགས་སོ། ། ཉེས་པ་དེ་འབྲས་བུ་དམིགས་པ་ལ་ཡང་མཚུངས་སོ་ཞེ་ན། མི་མཚུངས་པ་སྟོན་པ་ནི། འགལ་འབྲས་ལ་ཡང་སོགས་སོ། ། ཉིད་ཅེས་པ་མི་མཐད་དེ། རྒྱུ་ཚོགས་གྲངས་ཚང་རྟགས་སུ་བཀོད་ནས་རང་གི་གཞིར་འབྲས་བུ་སྒྲུབ་པའི་རྟགས་རྣམས་ཡང་དག་ཡིན་ཀྱང་གསུམ་པོ་གང་རུང་མ་ཡིན་པས་སོ་ཞེ་ན། ཅི་དེས་དེ་འབྱུང་རུང་སྒྲུབ་པའམ། འབྱུང་ངེས་སྒྲུབ་པ་གང་ལ་བྱ། དང་པོ་ལྟར་ན། ནས་མྱུག་གི་རྒྱུ་ཚོགས་གྲངས་ཚང་ཆོས་ཅན།
ཁྱོད་ནས་མྱུག་གི་རྒྱུ་ཚོགས་ཚང་བའི་ཞིང་རང་འབྲས་ནས་མྱུག་འབྱུང་རུང་དུ་བསྒྲུབ་པའི་གཏན་ཚིགས་ཡང་དག་གསུམ་པོ་གང་རུང་མ་ཡིན་པའི་རྒྱུ་མཚན་གྱིས་རྟགས་ཡང་དག་ལ་གསུམ་དུ་གྲངས་མ་ངེས་པ་མ་ཡིན་ཏེ། ཁྱོད་དེ་སྒྲུབ་ཀྱི་རང་བཞིན་གྱི་གཏན་ཚིགས་ཡང་དག་ཡིན་པའི་ཕྱིར། དེ་ཆོས་ཅན། དེ་ཡིན་ཏེ། དེ་སྒྲུབ་ཀྱི་ཕྱོགས་ཆོས་ཅན་གྱི་གཏན་ཚིགས་གང་ཞིག རང་གྲུབ་ཙམ་ནས་རང་འབྲས་ནས་མྱུག་འབྱུང་རུང་གི་ངོ་བོར། སྐབས་བབ་ཀྱི་རྒོལ་བས་ཚད་མས་ངེས་པའི་ཕྱིར། ཞེས་སྟོན་པ་ནི། རྒྱུ་ཚོགས་པ་ལས། ཞེས་སོགས་སོ། །
གཉིས་པ་ལྟར་ན། དེ་ཆོས་ཅན། ཁྱོད་དེར་དེ་འབྱུང་ངེས་སུ་སྒྲུབ་པ་ལ་གཏན་ཚིགས་ཡང་དག་ཡིན་པའི་རྒྱུ་མཚན་གྱིས་གཏན་ཚིགས་ཡང་དག་ལ་གསུམ་དུ་གྲངས་མ་ངེས་པ་མ་ཡིན་ཏེ། ཁྱོད་ཀྱིས་དེ་ལྟར་སྒྲུབ་པའི་ཁྱབ་པ་འཁྲུལ་བའི་ཕྱིར་ཏེ། ཁྱོད་ཀྱིས་དེ་སྐྱེད་པ་ལ་གེགས་སྲིད་པའི་ཕྱིར། ཞེས་སྟོན་པ་ནི། ཚོགས་པའི་ཞེས་སོགས་སོ། ། ཡང་ཉིད་ཅེས་པ་མི་འཐད་དེ། རོ་ལས་གཟུགས་སོགས་དཔོག་པའི་རྟགས་རྣམས་རྟགས་ཡང་དག་ཡིན་ཀྱང༌། གསུམ་པོ་གང་རུང་མ་ཡིན་པས་སོ་ཞེ་ན།
བུ་རམ་གྱི་རོ་ད་ལྟར་བ་ཆོས་ཅན། ཁྱོད་དང་བུར་གཟུགས་ད་ལྟར་བ་གཉིས་ལ་དངོས་ཀྱི་འབྲེལ་པ་མེད་ཀྱང༌། ཁྱོད་ལས་ཁ་ནང་བུ་རམ་གོང་བུའི་སྟེང་དུ། བུར་གཟུགས་ད་ལྟར་བ་རྟོགས་ནུས་ཏེ། ཁྱོད་དེ་སྒྲུབ་ཀྱི་ཕྱོགས་ཆོས་ཅན་གྱི་གཏན་ཚིགས་གང་ཞིག ཁྱོད་དང་དེ་གཉིས་དངོས་རྒྱུ་ཚོགས་པ་ཚར་གཅིག་ལ་རག་ལས་པའི་ཕྱིར། དཔེར་ན། དུ་བས་དུ་ལྡན་གྱི་ལ་ལ་མེ་དངོས་སུ་དཔག་སྟོབས་ཀྱིས་བུད་ཤིང་གི་འགྱུར་བ་ཤུགས་ལ་རྟོགས་པ་བཞིན་ནོ། ། ཞེས་སྟོན་པ་ནི། ཚོགས་པ་ཅིག་ལ་ཞེས་སོགས་སོ། །
མདོར་ན། དེ་ལས་དེ་རྟོགས་པའི་རྗེས་དཔག་ཆོས་ཅན། ཁྱོད་ཀྱི་རྟེན་དུ་གྱུར་པའི་གཏན་ཚིགས་དེ་གསུམ་པོ་གང་རུང་དུ་མ་འདུས་པ་མ་ཡིན་ཏེ། ཁྱོད་ཀྱི་རྟེན་དུ་གྱུར་པའི་གཏན་ཚིགས་དེ་ཡིན་ན་འབྲས་བུའི་གཏན་ཚིགས་ཡིན་དགོས་པའི་ཕྱིར། ཞེས་སྟོན་པ་ནི། དེ་ལྟར་ཞེས་སོགས་སོ། ། སྦྱོར་བ་འདི་ལྟར་ན། རྒྱུ་དངོས་སྒྲུབ་དང་རྒྱུ་ཆོས་རྗེས་དཔོག་གཉིས། འབྲས་བུ་རྗེས་དཔག་སྐྱེ་ཚུལ་ལ་ལྟོས་ན་ལྡོག་པ་སོ་སོར་ཕྱེ་བ་ཙམ་མོ། ། ཡང་ན་བུ་རམ་གྱི་རོ་ད་ལྟར་བ་ཆོས་ཅན།
ཁྱོད་དེར་དེ་སྒྲུབ་པའི་འབྲས་བུའི་གཏན་ཚིགས་ཡང་དག་ཡིན་ཏེ། ཁྱོད་དེ་སྒྲུབ་ཀྱི་ཕྱོགས་ཆོས་ཅན་གྱི་གཏན་ཚིགས་ཡང་དག་གང་ཞིག ཁྱོད་རང་རྒྱུ་བུ་རམ་གྱི་གཟུགས་སྔ་མའི་འབྲས་བུ་ཡིན་པའི་རྒྱུ་མཚན་གྱིས་ཁྱོད་བུར་གཟུགས་ད་ལྟར་བ་ལ་བརྒྱུད་ནས་རྗེས་སུ་འགྲོ་ལྡོག་མི་འཁྲུལ་བར་སྐབས་བབ་ཀྱི་རྒོལ་བའི་རྒྱུད་ཀྱི་ཚད་མས་ངེས་པའི་ཕྱིར་རོ། ། དེ་ལྟར་ན་རྒྱུ་དངོས་སྒྲུབ་དང་རྒྱུ་ཆོས་རྗེས་དཔོག་གཉིས་བཀོད་ཚོད་ཀྱི་གཏན་ཚིགས་སོ་སོ་ལ་སོང་ཚོད་ཀྱི་གཏན་ཚིགས་ཅིག་ཡིན་ནོ། ། འོ་ན་གཏན་ཚིགས་ལྟར་སྣང་དེ་ལས་གཞན། ། ཞེས་པའི་དོན་ཅི་ཞེ་ན། འདིའི་དོན་ནི་ཕྱོགས་ཆོས་དང་རྗེས་འགྲོ་ཙམ་གྲུབ་ཀྱང༌། ལྡོག་པ་མ་གྲུབ་ན་ལྷག་མ་དང་ལྡན་པའི་གཏན་ཚིགས་ཞེས་བྱ་ལ། དེ་ལ་རང་བཞིན་དང་འབྲས་བུ་དང་མ་དམིགས་པའི་བྱེ་བྲག་གིས་གསུམ་ལས། དང་པོ་ནི།
ནས་མྱུག་གི་རྒྱུ་ཚོགས་གྲངས་མ་ཚང་བ་ཆོས་ཅན། ནས་ཀྱི་ས་བོན་དང་ལྡན་པའི་གཞིར། རང་འབྲས་ནས་མྱུག་འབྱུང་རུང་དུ་སྒྲུབ་པའི་གཏན་ཚིགས་ཡང་དག་མ་ཡིན་ཏེ། ཁྱོད་ཀྱིས་དེ་ལྟར་བསྒྲུབ་པའི་ལྡོག་པ་མ་གྲུབ་པའི་ཕྱིར། གཉིས་པ་ནི། དུ་བ་དང་ལྡན་པ་ཆོས་ཅན། རང་ཕྱོགས་སུ་གྲུབ་པའི་གཞིར་ཙནྡན་གྱི་མེ་ཡོད་པར་སྒྲུབ་པའི་འབྲས་བུའི་གཏན་ཚིགས་ཡང་དག་མ་ཡིན་ཏེ། ཁྱོད་ཀྱིས་དེ་ལྟར་སྒྲུབ་པའི་རྗེས་འགྲོ་ཙམ་པོ་དང་ཕྱོགས་ཆོས་གྲུབ་ཀྱང༌། ལྡོག་པ་སྐབས་བབ་ཀྱི་རྒོལ་བས་མ་གྲུབ་པའི་ཕྱིར། ཚིག་སྨྲ་བའི་རྟགས་ཀྱི་ཕ་རོལ་པོ་ཆགས་ཅན་དུ་དཔོག་པ་བཞིན་ནོ། །
གསུམ་པ་ནི། ཚིག་སྨྲ་བ་ཆོས་ཅན། དེ་དེར་སྒྲུབ་པའི་མི་མཐུན་ཕྱོགས་ལས་བཟློག་པར་ཐལ། དེ་ལ་སྐབས་ཀྱི་རྒོལ་བས་ཚད་མས་མ་མཐོང་བའི་ཕྱིར་ཞེ་ན། དེ་ལ་དེ་མ་མཐོང་བ་དེ་ཆོས་ཅན། ཁྱོད་དེ་སྒྲུབ་ཀྱི་མ་དམིགས་པའི་གཏན་ཚིགས་ཡང་དག་མ་ཡིན་ཏེ། ཁྱོད་ཀྱིས་དེ་ལྟར་སྒྲུབ་པའི་ཁྱབ་པ་འཁྲུལ་བའི་ཕྱིར། ཇི་ལྟར་འཁྲུལ་ཞེ་ན། ཚོས་པའི་འབྲས་དང་ཕྲུ་བ་ཅིག་གི་ནང་དུ་ཆུད་པར་མཚུངས་པ་དེ་ཆོས་ཅན། ཁྱོད་ཕྲུ་བའི་འབྲས་ལྷག་མ་ཚོས་པར་སྒྲུབ་པའི་མི་མཐུན་ཕྱོགས་ལ་མེད་པར་ཐལ།
མི་མཐུན་ཕྱོགས་ལ་མ་མཐོང་བའི་ཕྱིར། ཞེས་སྟོན་པ་ནི། གཞུང་སྔ་ཕྱི་གཉིས་སོ། ། གསུམ་པོ་དེ་ལྷག་ལྡན་ཡིན་པའི་རྒྱུ་མཚན་ཅི་ཞེ་ན། ངག་སྨྲ་བ་ཆོས་ཅན། ངག་སྨྲ་བའི་ལྷ་སྦྱིན་ཆགས་ཅན་དུ་སྒྲུབ་པའི་ལྷག་ལྡན་གྱི་གཏན་ཚིགས་ཡིན་ཏེ། ཁྱོད་དེ་སྒྲུབ་ཀྱི་ཕྱོགས་ཆོས་ཅན་གྱི་གཏན་ཚིགས་གང་ཞིག ཁྱོད་དེ་སྒྲུབ་ཀྱི་མཐུན་ཕྱོགས་ལ་ཡོད་པར་སྐབས་ཀྱི་རྒོལ་བས་ཚད་མས་མཐོང་མི་མཐུན་ཕྱོགས་ལ་ཡོད་མེད་གང་རུང་དུ་སྐབས་ཀྱི་རྒོལ་བའི་ཚད་མས་མ་མཐོང་བའི་ཕྱིར་ཞེས་པ་ནི། གང་ཞིག་མ་མཐོང་སོགས་སོ། ། མེད་ན་མི་འབྱུང་ངེས་ཕྱིར་རོ་ཞེས་བཤད་ན།
ཡང་དག་གི་རྟགས་ཆོས་གཉིས་ལ་མེད་ན་མི་འབྱུང་བའི་འབྲེལ་པ་དགོས་པའི་རྒྱུ་མཚན་ཅི། དེ་ངེས་བྱེད་ཀྱི་ཚད་མ་གང་ཞེ་ན། དགོས་པའི་རྒྱུ་མཚན་ནི། རྟགས་ཡང་དག་གི་རྟགས་མི་མཐུན་ཕྱོགས་མཐའ་དག་ལས་བཟློག་དགོས་པའི་ཕྱིར། དེ་དགོས་པར་ལུང་དང་རིགས་པ་དང་ཁས་བླངས་པ་གསུམ་ལས་སོ། ། ཐོག་མར་ལུང་ནི། རང་སྡེའི་ངོར་བརྗོད་པར་བྱ་སྟེ། རང་ཕྱོགས་སྒྲུབ་བྱེད་ཀྱི་ལུང་དང་གཞན་ཕྱོགས་འགོག་བྱེད་ཀྱི་ལུང་གཉིས། དང་པོ་ནི། སློབ་དཔོན་ཕྱོགས་ཀྱི་གླང་པོས་ཚུལ་གསུམ་ལ་ངེས་བརྗོད་མཛད་པ་ཆོས་ཅན།
དགོས་པ་ཡོད་དེ། གཏན་ཚིགས་ཡང་དག་ཡིན་ན་ཚུལ་གསུམ་ཚད་མས་གྲུབ་པ་ཅིག་དགོས་སོ་ཞེས་ཤེས་པར་བྱ་བའི་ཕྱིར། ཞེས་པ་དངོས་བསྟན་དང༌། བསྟན་བྱའི་གཙོ་བོ་ནི། བདག་ཉིད་ཆེན་པོས་གཉིས་ཀ་ལ་རབ་ཏུ་གྲུབ་པ་ནི། སྒྲུབ་བྱེད་དོ། ། ཞེས་གསུངས་པ་ཆོས་ཅན། དགོས་པ་ཡོད་དེ། རྟགས་ཡང་དག་ཡིན་ན་རང་གི་མི་མཐུན་ཕྱོགས་མཐའ་དག་ལས་ལོག་པ་ཅིག་དགོས་སོ་ཞེས་ཤེས་པར་བྱ་བའི་ཆེད་ཡིན་པའི་ཕྱིར། ཞེས་སྟོན་པ་ནི།
གཏན་ཚིགས་ཀྱི་ནི་ཚུལ་གསུམ་ལའང་ཞེས་སོགས་ཤླཽ་ཀ་ཅིག་གོ ། འོ་ན་ཡང་དེའི་རྟགས་མི་མཐུན་ཕྱོགས་མཐའ་དག་ལས་བཟློག་པར་གང་གིས་གྲུབ་ཅེ་ན། རྟགས་མི་མཐུན་ཕྱོགས་ལ་མ་མཐོང་ཙམ་གྱིས་ལྡོག་ཁྱབ་མི་འགྲུབ་པ་ལས་སོ། ། དེ་ཡང་ཇི་ལྟར་ཞེ་ན། དེ་འགྲུབ་པ་ལ་གནོད་བྱེད་ཡོད་པ་ལས་སོ། ། ཇི་ལྟར་ཡོད་ཅེ་ན། གཉིས་པ་གནོད་བྱེད་ནི། བྱས་རྟགས་ཀྱི་སྒྲ་མི་རྟག་པར་སྒྲུབ་པ་སྐབས་སུ་བབ་པའི་རྒོལ་བ་ཆོས་ཅན། ཁྱོད་ཀྱི་ངོར་སྒྲ་མི་རྟག་པར་སྒྲུབ་པའི་ཆོས་མི་མཐུན་སྦྱོར་གྱི་སྒྲུབ་ངག་བརྗོད་པ་དོན་མེད་པར་ཐལ། ཁྱོད་ཀྱིས་བྱས་པ་རྟག་པ་ལ་མ་མཐོང་བ་ཙམ་གྱི་དེ་སྒྲུབ་ཀྱི་ལྡོག་ཁྱབ་གྲུབ་པའི་ཕྱིར།
ཅི་སྟེ་དེ་མ་མཐོང་ཙམ་དེ་གོ་བའི་ཆེད་དུ་དེ་བརྗོད་པ་ཡིན་ནོ་ཞེ་ན། བྱས་པ་རྟག་པ་ལས་སྐབས་བབ་ཀྱི་རྒོལ་བས་མ་མཐོང་ཙམ་ཆོས་ཅན། ཁྱོད་སྒྲ་མི་རྟག་པར་སྒྲུབ་པའི་ཆོས་མི་མཐུན་སྦྱོར་གྱི་སྒྲུབ་ངག་གི་འབྲས་བུ་མ་ཡིན་པར་ཐལ། དེ་མེད་པར་ཁྱོད་ཡོད་པའི་ཕྱིར། འོ་ན་ངག་དེས་དེ་དེ་ལ་མེད་ངེས་སུ་སྒྲུབ་པར་ནུས་སམ་ཅེ་ན། རྟག་ན་མ་བྱས་པས་ཁྱབ་དཔེར་ན་ནམ་མཁའ་བཞིན་ཞེས་པའི་ཚིག་ཆོས་ཅན། ཁྱོད་ཀྱིས་རྟག་ན་མ་བྱས་པའི་ཁྱབ་པ་སྒྲུབ་མི་ནུས་ཏེ། ཁྱོད་ཁྱབ་པ་དེ་ཚིག་ཟིན་ལ་བརྗོད་པའི་ངག་ཡིན་པའི་ཕྱིར། དེ་ལྟར་ན་ཤེས་བྱ་ཆོས་ཅན། དེ་སྒྲུབ་བྱེད་ཀྱི་རིགས་པ་མེད་པ་མ་ཡིན་ཏེ།
རྟག་པ་བྱས་སྟོང་དུ་སྒྲུབ་པའི་གནོད་པ་ཅན་གྱི་གཏན་ཚིགས་ཡང་དག་གིས་དེ་འགྲུབ་པའི་ཕྱིར། ཞེས་རིམ་པར་སྟོན་པ་ནི། འཁྲུལ་པ་ཅན་གྱི་གཉེན་པོར་ནི། ཞེས་སོགས་ཤླཽ་ཀ་གཉིས་སོ། ། ཡང་སྨིན་པའི་ཤིང་ཐོག་དང་ཤིང་ཕུང་ཅིག་ལས་སྐྱེས་པར་མཚུངས་པ་དེ་ཆོས་ཅན། ཤིང་ཐོག་ལྷག་མ་སྨིན་པར་སྒྲུབ་པའི་རྟགས་ཡང་དག་ཏུ་ཐལ། དེ་སྒྲུབ་ཀྱི་ཕྱོགས་ཆོས་ཅན་གྱི་གཏན་ཚིགས་གང་ཞིག དེ་སྒྲུབ་ཀྱི་མི་མཐུན་ཕྱོགས་ལ་སྐབས་བབ་ཀྱི་རྒོལ་བའི་ཚད་མས་མ་མཐོང་བའི། ཁྱབ་པ་ཁས་བླངས། སྲོག་ལྡན་གྱི་ལུས་སུ་ཚད་མས་དམིགས་པ་ཆོས་ཅན།
གསོན་ལུས་བདག་བཅས་སུ་སྒྲུབ་པའི་རྟགས་ཡང་དག་ཏུ་ཐལ། དེ་སྒྲུབ་ཀྱི་ཕྱོགས་ཆོས་ཅན་གྱི་གཏན་ཚིགས་གང་ཞིག མི་མཐུན་ཕྱོགས་ལ་སྐབས་ཀྱི་རྒོལ་བས་ཚད་མས་མ་མཐོང་བའི་ཕྱིར། རྟགས་ཤེས་འདོད་ཆོས་ཅན་གྱི་སྟེང་དུ་ཡོད་མེད་ཐེ་ཚོམ་ཟ་བཞིན་དུ་ཕྱོགས་ཆོས་གྲུབ་པ་སྲིད་པར་ཐལ། རྟགས་མི་མཐུན་ཕྱོགས་ལ་ཡོད་མེད་ཐེ་ཚོམ་ཟ་བཞིན་ལྡོག་པ་གྲུབ་པ་སྲིད་པའི་ཕྱིར། རྟགས་ཁས་བླངས། མཉན་བྱ་ཆོས་ཅན། ཁྱོད་སྒྲ་མི་རྟག་པར་སྒྲུབ་པའི་རྟགས་ཡང་དག་ཏུ་ཐལ། ཁྱོད་དེ་སྒྲུབ་ཀྱི་ཕྱོགས་ཆོས་ཅན་གྱི་གཏན་ཚིགས་གང་ཞིག དེ་སྒྲུབ་ཀྱི་མི་མཐུན་ཕྱོགས་ལ་སྐབས་ཀྱི་རྒོལ་བས་ཚད་མས་མ་མཐོང་བའི་ཕྱིར།
རེག་བྱ་བཏང་སྙོམས་པ་མ་མཐོང་བ་དེ་ཆོས་ཅན། ས་ཆུ་མེ་གསུམ་ལ་དེ་མེད་པར་སྒྲུབ་པའི་གཏན་ཚིགས་ཡང་དག་ཏུ་ཐལ། རྟགས་སྔ་མ་དེའི་ཕྱིར། ཞེས་རིམ་པར་སྟོན་པ་ནི། གལ་ཏེ་མ་མཐོང་ནས། མི་ལྡན་འཁྲུལ་པ་མེད་པ་ཅན་གྱི་བར་རོ། ། གཉིས་པ་རིགས་པ་ནི། མ་ཟོས་པའི་སྐྱུ་རུ་ར་རྣམས་ཆོས་ཅན། རོ་མངར་དང་ལྡན་པར་ཐལ། དེ་དང་མི་ལྡན་པ་མ་མཐོང་བའི་ཕྱིར།
ཁྱབ་པ་ཁས་བླངས། ཞེས་པ་ནི། ཡུལ་ལ་སོགས་པའོ། ། གསུམ་པ་ཁས་བླངས་པ་ནི། གསོན་པོའི་ལུས་ཆོས་ཅན། བདག་མེད་པར་ཐལ། དེ་ཡོད་པར་སྐབས་ཀྱི་རྒོལ་བའི་ཚད་མས་མ་མཐོང་བའི་ཕྱིར། ས་ལ་ཤེས་པ་དང་འོ་མ་ལ་ཞོ་ཆོས་ཅན། མེད་པར་ཐལ། ཡོད་པར་སྐབས་ཀྱི་རྒོལ་བའི་ཚད་མས་མ་མཐོང་བའི་ཕྱིར།
ཁྱབ་བསལ་ཁས་བླངས་སོ་ཞེས་སྟོན་པ་ནི། བདག་དང་ས་ལ། ཞེས་སོགས་ཅིག་གོ ། དེ་ལྟར་རྟགས་མི་མཐུན་ཕྱོགས་ལས་མ་མཐོང་ཙམ་གྱིས་ལྡོག་ཁྱབ་མི་འགྲུབ་པར་གྲུབ་པ་ན། ཡང་དག་གི་རྟགས་མི་མཐུན་ཕྱོགས་མཐའ་དག་ལས་ལོག་པར་གྲུབ། དེ་གྲུབ་པ་ན། ཡང་དག་གི་རྟགས་ཆོས་གཉིས་ལ་མེད་ན་མི་འབྱུང་བའི་འབྲེལ་པ་གྲུབ་པ་ཡིན་ནོ། ། ཞེས་སྟོན་པ་ནི། དེ་ཕྱིར་དེ་ཙམ་དང་འབྲེལ་ཞེས་སོགས་སོ། ། ལྡོག་པའི་ཚུལ་གྲུབ་པ་འབྲེལ་པ་ངེས་པ་ལ་རག་ལས་པར་གྲུབ་སྟེ།
འབྲེལ་མེད་དོན་གཞན་ལ་ལྡོག་པ་གྲུབ་ན་ཧ་ཅང་ཐལ་བའི་ཕྱིར། ཡང་དེར་གྲུབ་པ་ན། རྗེས་འགྲོའི་ཚུལ་གྲུབ་པ་ཡང་འབྲེལ་པ་ལ་རག་ལས་པར་གྲུབ་སྟེ། དེ་མེད་པར་ཡང་དེ་གྲུབ་ན་ཧ་ཅང་ཐལ་བའི་ཕྱིར་རོ། ། ཞེས་རིམ་པར་སྟོན་པ་ནི། ངོ་བོ་ཉིད་ཀྱི་ངོ་བོ་ཉིད་ཅེས་སོགས་དང༌། དེ་བཞིན་ཅེས་སོགས་སོ། ། འོ་ན་འབྲེལ་པ་གྲུབ་པ་ལ་རྟགས་མི་མཐུན་ཕྱོགས་མཐའ་དག་ལས་ལོག་པར་གྲུབ་དགོས་ན། དེར་གྲུབ་པ་དེ་གཞི་དེ་ཆོས་ཅན་དངོས་པོར་གྱུར་པའི་སྟེང་དུ་བསྒྲུབ་པས་ཁྱབ་བམ་ཅེ་ན། འབྲས་རང་གི་རྟགས་ཡང་དག་གི་རྗེས་འགྲོ་ཤེས་པའི་རྒོལ་བ་ཆོས་ཅན།
ཁྱོད་ཀྱི་ངོར་འབྲས་རང་གི་རྟགས་ཡང་དག་གི་ལྡོག་པ་གཞི་ཆོས་ཅན་དངོས་པོར་གྱུར་པ་ཅིག་གི་སྟེང་དུ་བསྒྲུབ་མི་དགོས་ཏེ། ཁྱོད་ཀྱི་ངོར་མེ་མེད་ན་དུ་བ་མེད་པས་ཁྱབ། ཅེས་དང༌། རྟག་ན་མ་བྱས་པས་ཁྱབ་ཅེས་བརྗོད་པ་ཙམ་གྱིས་དེ་གཉིས་ཀྱི་རྟགས་མི་མཐུན་ཕྱོགས་མཐའ་དག་ལས་ལོག་པར་ཚད་མས་ཤེས་ནུས་པའི་ཕྱིར། འོ་ན་དེ་གཉིས་ཀྱི་རྗེས་འགྲོ་ལ་ཡང་དེ་ལྟར་འགྱུར་རམ་ཞེ་ན། མེ་དུ་དང་བྱས་མི་རྟག་གི་རྗེས་འགྲོ་མི་ཤེས་པའི་སྐབས་ཀྱི་རྒོལ་བ་ཆོས་ཅན། ཁྱོད་ཀྱི་ངོར་འབྲས་རང་གི་རྟགས་ཡང་དག་གི་རྗེས་འགྲོ་མཐུན་དཔེའི་སྟེང་དུ་མ་བསྟན་པར་བརྗོད་པ་ཙམ་གྱིས་རྟོགས་མི་ནུས་ཏེ། མཐུན་དཔེའི་སྟེང་དུ་དེ་གཉིས་ངེས་པར་སྒྲུབ་དགོས་པའི་ཕྱིར། རྗེས་སུ་འགྲོ་ལྡོག་གི་ཁྱབ་པ་ཚད་མས་ཤེས་ཤིང༌། ཕྱོགས་ཆོས་མི་ཤེས་པའམ།
ཤེས་ཀྱང་མ་དྲན་པ་ལ་ཇི་ལྟར་བྱ་ཞེ་ན། མི་ཤེས་པ་ལ་ཕྱོགས་ཆོས་རྐྱང་པ་བསྒྲུབ་དགོས་ཤིང༌། མི་དྲན་པ་ལ་ཕྱོགས་ཆོས་རྐྱང་པ་བརྗོད་པས་ཆོག་གོ ། ཞེས་སྟོན་པ་ནི། བྱས་པའི་རྟགས་ཀྱི་སྒྲ་མི་རྟག་པར་སྒྲུབ་པའི་ཁྱབ་འབྲེལ་ཤེས་ཟིན་མ་བརྗེད། ཕྱོགས་ཆོས་མ་ཤེས་པའམ་ཤེས་ཀྱང་མ་དྲན་པའི་སྐབས་ཀྱི་རྒོལ་བ་ཆོས་ཅན། ཁྱོད་ཀྱི་ངོར་དེ་སྒྲུབ་ཀྱི་ཁྱབ་འབྲེལ་བརྗོད་མི་དགོས་ཏེ། ཁྱོད་ཀྱི་ངོར་དེ་སྒྲུབ་ཀྱི་ཕྱོགས་ཆོས་རྐྱང་པ་བསྒྲུབ་པའམ། བརྗོད་པས་ཆོག་པའི་ཕྱིར། ཞེས་སྟོན་པ་ནི།
དཔེ་ལ་ཞེས་སོགས་དང༌། གཏན་ཚིགས་འབའ་ཞིག་ཅེས་པའོ། ། འོ་ན་ཚུལ་གསུམ་ཀ་ཤེས་ཤིང་མ་དྲན་པ་ལ་ཆོས་མཐུན་སྦྱོར་དང་མི་མཐུན་སྦྱོར་གྱི་ངག་གཉིས་ཀ་འགོད་དགོས་སམ་ཅེ་ན། དེ་ཆོས་ཅན། ཁྱོད་ཀྱི་ངོར་ངག་གཉིས་ལས་གང་རུང་ཅིག་བརྗོད་པས་ཅིག་ཤོས་ཀྱི་བསྟན་བྱའི་དོན་དྲན་ལམ་དུ་འཕེན་ནུས་ཏེ། ཁྱོད་རྟགས་ཆོས་ཀྱི་མེད་ན་མི་འབྱུང་བའི་འབྲེལ་པ་ཤེས་པའི་རྒོལ་བ་ཡིན་པའི་ཕྱིར། ཞེས་སྟོན་པ་ནི། དེ་ཉིད་ཀྱི་ཕྱིར། ཞེས་སོགས་སོ། ། འོ་ན་འབྲས་རང་གི་རྟགས་ཀྱི་འབྲེལ་པ་ཤེས་པའི་ངོར་དགག་པའི་གཏན་ཚིགས་ཀྱི་འབྲེལ་པ་ལོགས་སུ་སྟོན་དགོས་སམ་ཤེ་ན།
མེ་མེད་པ་དེ་མཚན་མོའི་རྒྱ་མཚོ་དུ་མེད་དུ་བསྒྲུབ་པའི་ཕྱོགས་ཆོས་ཅན་གྱི་གཏན་ཚིགས་སུ་སོང་ཞིང༌། མེ་དུའི་འབྲེལ་པ་ཤེས་པའི་སྐབས་ཀྱི་རྒོལ་བ་ཅན། ཁྱོད་ཀྱི་ངོར་མེ་མེད་དང་དུ་མེད་ཀྱི་འབྲེལ་པ་བསྒྲུབ་མི་དགོས་ཏེ། ཁྱོད་ཀྱི་ངོར་མེ་མེད་ཀྱི་རྟགས་ཀྱིས་མཚན་མོའི་རྒྱ་མཚོ་དུ་བ་མེད་པར་སྒྲུབ་པའི་ཚུལ་གསུམ་ཚང་བའི་ཕྱིར། དེ་ཆོས་ཅན། ཁྱོད་ཀྱི་ངོར་དེ་སྒྲུབ་ཀྱི་རྗེས་སུ་འགྲོ་ལྡོག་གི་ཚུལ་ཚང་བ་ཡིན་ཏེ། ཁྱོད་མེ་དུའི་འབྲེལ་བ་ཚད་མས་ཤེས་པའི་སྐབས་ཀྱི་རྒོལ་བ་ཡིན་པའི་ཕྱིར། ཤིང་མེད་པ་དང་ཤ་པ་མེད་པ་ལ་ཡང་དེ་བཞིན་དུ་སྦྱར་ནས་སྟོན་པ་ནི། དེ་ཕྱིར་ཞེས་སོགས་སོ། ། དགག་པའི་གཏན་ཚིགས་ལ་དེ་གཉིས་ཁོ་ནར་ངེས་སམ་ཞེ་ན།
སྣང་རུང་གི་བུམ་པ་ཚད་མས་མ་དམིགས་པ་ཆོས་ཅན། སྣང་རུང་བུམ་པས་དག་པའི་ས་ཕྱོགས་སུ་སྣང་རུང་གི་བུམ་པ་མེད་པར་སྒྲུབ་པའི་གཏན་ཚིགས་ཡང་དག་ཡིན་ཏེ། ཁྱོད་དེ་སྒྲུབ་ཀྱི་ཕྱོགས་ཆོས་ཅན་གྱི་གཏན་ཚིགས་གང་ཞིག སྣང་རུང་གི་བུམ་པ་དམིགས་བྱེད་ཀྱི་ཚད་མ་དང༌། བུམ་པ་ཡོད་པར་ངེས་པའི་ངེས་ཤེས་དོན་མཐུན་གཉིས་ཀྱི་འབྲེལ་པ་ཤེས་པའི་རྒོལ་བའི་ངོར། ཁྱོད་ཀྱི་རྟགས་ཀྱིས་དེ་ལྟར་སྒྲུབ་པའི་རྗེས་སུ་འགྲོ་ལྡོག་གི་ཚུལ་གཉིས་ཚང་བའི་ཕྱིར། ཞེས་སྟོན་པ་ན། དམིགས་པར་ནི་རིགས་ལྡན། ཞེས་སོགས་སོ། ། འདི་སྔ་མ་གཉིས་ལས་ལོགས་སུ་བགར་བ་ནི།
སྔ་མ་གཉིས་ཀྱིས་དོན་དང་ཐ་སྙད་གཉིས་ཀ་སྒྲུབ་པའི་རྒྱུ་མཚན་གྱིས་དེ་དང་དེ་ལ་ལྟོས་ནས་དགག་སྒྲུབ་ཀྱི་གཏན་ཚིགས་གཉིས་ཀ་ཡིན་པ་དང༌། འདི་ཐ་སྙད་འབའ་ཞིག་སྒྲུབ་པའི་རྒྱུ་མཚན་གྱིས་སྒྲུབ་པའི་གཏན་ཚིགས་ཁོ་ན་ཡིན་པར་ཤེས་པའི་ཆེད་ཡིན་ནོ། ། སྣང་རུང་མ་དམིགས་པའི་གཏན་ཚིགས་ཡང་དག་ཆོས་ཅན། བསྡུ་ན་དེ་གསུམ་དུ་འདུས་ཀྱང༌། སྦྱོར་བའི་སྒོ་ནས་དུ་མར་དབྱེར་ཡོད་དེ། འབྲེལ་ཟླ་མ་དམིགས་པ་དང༌། འགལ་ཟླ་དམིགས་པའི་སྒོ་ནས་དུ་མར་འགྱུར་བའི་ཕྱིར། ཞེས་སྟོན་པ་ནི། དེ་ལྟར་ཞེས་སོགས་སོ། ། དེ་ལྟར་ཡང་དག་གི་རྟགས་ཆོས་གཉིས་ལ་མེད་ན་མི་འབྱུང་བའི་འབྲེལ་བ་དགོས་པར་གྲུབ་ན།
འབྲེལ་པ་དེ་ངེས་བྱེད་ཀྱི་ཚད་མ་ཡོད་དམ་མེད་ཅེ་ན། དུ་བའི་རྟགས་ཀྱིས་ཤེས་འདོད་ཆོས་ཅན་གྱི་ལ་ལ་མེ་ཡོད་པར་སྒྲུབ་པའི་རྟགས་ཆོས་གཉིས་ལ་འབྲེལ་པ་ངེས་བྱེད་ཀྱི་ཚད་མ་ཡོད་དེ། མེ་དུ་རྒྱུ་འབྲས་སུ་ངེས་པར་བྱེད་པའི་ཚད་མ་ཕྲུགས་གསུམ་གྱིས་དེ་ངེས་པར་བྱེད་པའི་ཕྱིར་ཏེ། དེ་ངེས་བྱེད་ཀྱི་ཚད་མ་མེད་ན་དེའི་རྟགས་ཀྱིས་དེ་སྒྲུབ་པའི་ཁྱབ་པ་འཁྲུལ་བར་འགྱུར་བའི་ཕྱིར། བྱས་པ་སྒྲ་མི་རྟག་པར་སྒྲུབ་པ་ལ་ཡང་རྟགས་ཆོས་གཉིས་ལ་མེད་ན་མི་འབྱུང་བའི་འབྲེལ་པ་ངེས་བྱེད་ཀྱི་ཚད་མ་ཡོད་དེ་བྱས་མི་རྟག་གཉིས་རང་བཞིན་ཅིག་ཏུ་ངེས་པར་བྱེད་པའི་ལྟོས་མེད་ཀྱི་རྟགས་ལ་བརྟེན་པའི་ཚད་མས་དེ་ངེས་པར་བྱེད་པའི་ཕྱིར། རྟགས་སྒྲུབ་ཡང་དེ་བཞིན་དུ་སྦྱར་ནས་སྟོན་པ་ནི། རྒྱུ་དང༌། ཞེས་སོགས་སོ། ། འོ་ན་བྱས་མི་རྟག་གཉིས་ལ་འབྲེལ་བ་གྲུབ་ཏུ་ཆུག་བདག་ཅིག་པར་གང་གིས་གྲུབ་ཅེ་ན། དེ་འགྲུབ་པའི་ཚུལ་ནི་བུམ་པ་ཆོས་ཅན།
མི་འཇིག་པར་ཐལ། མི་རྟག་པ་ལས་ངོ་བོ་གཞན་ཡིན་པའི་ཕྱིར། ཡང་བྱས་མི་རྟག་གཉིས་རྒྱུ་འབྲས་སུ་ཐལ། དེ་གཉིས་ལ་འབྲེལ་པ་གྲུབ་ངོ་བོ་གཞན་ཡིན་པའི་ཕྱིར། འདོད་ན། མི་རྟག་པ་བྱས་པའི་རྒྱུ་ཡིན་ནམ་འབྲས་བུ་ཡིན། དང་པོ་ལྟར་ན། མི་རྟག་པ་ཆོས་ཅན། བྱས་པའི་རྒྱུ་མ་ཡིན་པར་ཐལ། བྱས་པ་ལས་ཕྱིས་བྱུང་བའི་ཕྱིར།
རྟགས་ཁས་བླངས། འབྲས་བུ་ཡིན་ན། བྱས་པའི་རྟགས་ཀྱིས་སྒྲ་མི་རྟག་པར་སྒྲུབ་པའི་ཁྱབ་པ་འཁྲུལ་བར་ཐལ། དེ་དེའི་འབྲས་བུ་ཡིན་པའི་ཕྱིར། ཞེས་མཐའ་གཞན་འགོག་པའི་རིགས་པ་འཆད་པའི་དབང་དུ་བྱས་ནས། ག་ལ་ངེས་ཀྱི་བར་རོ། ། འོ་ན་མེ་དུ་རྒྱུ་འབྲས་སུ་ངེས་བྱེད་ཀྱི་ཚད་མ་དེ་ཉིད་འཆད་དགོས་ཞེ་ན། དུ་བ་ཆོས་ཅན། མེའི་འབྲས་བུ་ཡིན་ཏེ། མེས་ཕན་བཏགས་སྟོབས་ཀྱིས་མེ་ལ་རྗེས་སུ་འགྲོ་ལྡོག་མི་འཁྲུལ་བའི་ཕྱིར།
རྗེས་འགྲོ་མི་འཁྲུལ་བ་མངོན་སུམ་གྱིས་གྲུབ་པས་ལོག་རྟོག་སེལ་མི་དགོས་ལ། ལྡོག་པ་སྒྲུབ་པ་ལ་རྒྱུ་མེད་ཡིན་པ་དགག་པ་དང༌། རྒྱུ་གཞན་ལས་སྐྱེ་བ་དགག་པ་གཉིས། དང་པོ་ནི། གལ་ཏེ་མེ་མེད་པར་དུ་བ་ཡོད་ན་དུ་བ་རྒྱུ་མེད་ཡིན་དགོས་ལ། དེ་ལྟར་ན་དུ་བ་ཆོས་ཅན། རྟག་པ་དང་མེད་ངེས་གང་རུང་དུ་ཐལ། རྒྱུ་མེད་ཡིན་པའི་ཕྱིར། གལ་ཏེ་སྔ་མ་ལ་ཁྱབ་པ་མེད་དེ། དུ་བ་བརྒྱ་བྱིན་གྱི་སྤྱི་བོ་ལས་སྐྱེ་བའི་ཕྱིར།
ཞེ་ན། བརྒྱ་བྱིན་གྱི་སྤྱི་བོ་མེ་ཡིན་པར་ཐལ། དེ་ལས་དེ་འབྱུང་བའི་ཕྱིར། ཞེས་རིམ་པར་སྟོན་པ་ནི། མེའི་འབྲས་བུ་ཞེས་སོགས་དང༌། དེ་མེད་པར་ནི་ཞེས་སོགས་དང༌། གལ་ཏེ་བརྒྱ་བྱིན་ཞེས་སོགས་སོ། ། དུ་བ་དེ་རྒྱུ་རིགས་མི་མཐུན་ལ་སྐྱེ་ན་རྒྱུ་མེད་དུ་ཐལ་བའི་ཉེས་པ་སོ་ན་གནས་སོ་ཞེས་སྟོན་པ་ནི། དུ་བ་དུ་བའི་ཅེས་སོགས་སོ། ། མདོར་ན་དུ་བ་ཆོས་ཅན།
མེ་ལ་རྗེས་སུ་འགྲོ་ལྡོག་མི་འཁྲུལ་བ་ཡིན་ཏེ། མེ་ལ་རྗེས་འགྲོ་མངོན་སུམ་གྱིས་གྲུབ་མི་མཐུན་ཕྱོགས་མཐའ་དག་ལས་ལོག་པའི་བཟློག་པ་རིགས་པས་བསྒྲུབས་ཟིན་པའི་ཕྱིར། ཞེས་སྟོན་པ་ནི། གང་ཞིག་གང་གི་རྗེས་འགྲོར་ཞེས་སོགས་སོ། ། འོ་ན་རང་བཞིན་ངེས་པར་བྱེད་པ་ལས། ། ཞེས་བཤད་ན། རང་བཞིན་གྱི་འབྲེལ་པ་ངེས་བྱེད་ཀྱི་ཚད་མ་གང་ཡིན་ཞེ་ན། ཐོག་མར་རང་བཞིན་གྱི་འབྲེལ་པ་བཤད་ནས། དེའི་རྗེས་སུ་འབྲེལ་པ་ངེས་བྱེད་ཀྱི་ཚད་མ་འཆད་པར་འགྱུར་བ་ལས། ཐོག་མར་བྱས་པ་ཆོས་ཅན།
མི་རྟག་པ་མེད་ན་མི་འབྱུང་བ་ཡིན་ཏེ། རང་གྲུབ་ཙམ་ནས་མི་རྟག་པའི་ངོ་བོར་གནས་པའི་ཕྱིར་རོ། ། ཞེས་སྟོན་པ་ནི། རང་བཞིན་ལའང་ཞེས་སོགས་སོ། ། ཐ་དད་མེད་ཕྱིར་རོ། ། ཞེས་པ་ལ་འཕྲོས་ནས། དེ་ལྟར་ན་ཡང་བྱས་མི་རྟག་གཉིས་ཅིག་ཏུ་འགྱུར་ལ། དེ་ལྟ་ན་བྱས་པ་སྒྲ་མི་རྟག་པར་སྒྲུབ་པའི་གཏན་ཚིགས་ཡང་དག་མ་ཡིན་པར་འགྱུར་རོ། ། ཞེ་ན། བྱས་མི་རྟག་ལྡོག་པ་ཐ་དད་དུ་བསྒྲུབ་པར་བྱ་སྟེ།
སྒྲ་ཆོས་ཅན་རྟོག་ངོར་རིགས་མཐུན་དང་རིགས་མི་མཐུན་མཐའ་དག་ལས་ལོག་པ་ཡིན་ཏེ། རང་གི་ངོ་བོ་གཞན་དང་མ་འདྲེས་པར་གནས་པའི་ཕྱིར། སྒྲ་ཆོས་ཅན་ཁྱོད་ལ་ལྡོག་པ་དུ་མ་དབྱེར་རུང་སྟེ། རིགས་མཐུན་དང་རིགས་མི་མཐུན་མཐའ་དག་ལས་ལོག་པ་ཡིན་པའི་ཕྱིར། ལྡོག་པ་དུ་མ་ཡོད་པ་དེའི་ནང་ནས་བྱས་པ་ཆོས་ཅན། ཁྱོད་མི་རྟག་པ་དང་ངོ་བོ་གཅིག་ཡིན་པའི་རྒྱུ་མཚན་གྱིས་མི་རྟག་པ་དང་ཅིག་ཡིན་པར་མི་འགྱུར་ཏེ། ཁྱོད་མི་རྟག་པ་དང་ལྡོག་པ་ཐ་དད་ཡིན་པའི་ཕྱིར། བྱས་མི་རྟག་གཉིས་ཆོས་ཅན། ལྡོག་པ་ཐ་དད་ཡིན་ཏེ། དངོས་མིང་ཐ་དད་ཀྱི་གོ་བྱ་སོ་སོ་ཡིན་པའི་ཕྱིར།
ཞེས་རིམ་པར་སྟོན་པ་ནི། གང་ཕྱིར་ཞེས་སོགས་དང༌། དེ་ཕྱིར་ཞེས་སོགས་དང༌། གང་གིས་གོ་བ་ཞེས་སོགས། སྐབས་འདིར་བདག་ཅིག་གི་འབྲེལ་པ་གཏན་ལ་འབེབས་པ་ལ། རྫས་ངོ་བོ་ཅིག་ལ་རྗོད་བྱེད་ཀྱི་སྒྲ་དང་རྟོག་པས་སོ་སོར་འབྱེད་པའི་ཚུལ་ཤེས་དགོས་ལ། དེ་ལ་རྫས་གཅིག་པ་ལ་མངོན་སུམ་གྱི་འཇུག་ཚུལ་དང༌། ལྡོག་པ་ཐ་དད་པ་ལ་རྗོད་བྱེད་ཀྱི་སྒྲ་དང་རྟོག་པའི་འཇུག་ཚུལ་ཤེས་དགོས་པས། དང་པོ་ནི། སྒྲ་དང་དེའི་བྱས་མི་རྟག་ཆོས་ཅན།
ངོ་བོ་ཐ་དད་པ་མ་ཡིན་ཏེ་རང་འཛིན་པའི་མངོན་སུམ་གྱིས་རྫས་སོ་སོར་མ་མཐོང་བའི་ཕྱིར། འོ་ན་སྒྲ་ལ་ངེས་པ་འདྲེན་ལ་གཞན་ལ་མི་འདྲེན་པའི་རྒྱུ་མཚན་ཅི་ཞེ་ན། དེ་དང་དེ་འཛིན་པའི་མངོན་སུམ་དེ་ཆོས་ཅན་ཁྱོད་ཀྱིས་དེ་འདྲའི་ཁྱད་པར་འཐད་དེ། སྒྲ་ལ་ངེས་པ་འདྲེན་པའི་མཐུན་རྐྱེན་ཚང་ལ་གཞན་ལ་ངེས་པ་འདྲེན་པའི་མཐུན་རྐྱེན་མ་ཚང་བའི་ཕྱིར། ཞེས་རིམ་པར་སྟོན་པ་ནི། དོན་གྱི་ཞེས་སོགས་དང༌། གཟུགས་ཆོས་ཞེས་སོ། ། དེ་གཉིས་ཀའི་དོན་བསྡུ་བ་ནི། སྒྲ་འཛིན་མངོན་སུམ་ཆོས་ཅན་ཁྱོད་ཀྱིས་སྒྲ་མཐོང་བ་ན། སྒྲ་དང་གྲུབ་བདེ་ཅིག་པའི་ཡོན་ཏན་མཐའ་དག་མཐོང་བ་ཡིན་ཏེ།
དེ་ལ་སྣང་བས་འཇུག་པའི་ཕྱིར། དེ་ལྟ་ན་ཡང་དེ་སྒྲུབ་ཀྱི་རྟགས་དང་རྗེས་དཔག་འཇུག་པ་དོན་ཡོད་དེ། སྒྲ་རྟག་འཛིན་གྱི་སྒྲོ་འདོགས་སེལ་བའི་ཆེད་ཡིན་པའི་ཕྱིར། ཅེས་སྟོན་པ་ནི། དེ་ཕྱིར། ཞེས་སོགས། འོ་ན་དེ་གསུམ་ལྡོག་པ་ཐ་དད་པ་ཡང་མི་འཐད་དེ། རང་གི་ཡུལ་ཅན་གྱི་རྗེས་སུ་དཔག་པས་སོ་སོར་མ་མཐོང་བའི་ཕྱིར་ཏེ། དེ་དག་ཀྱང་དེ་ལ་སྣང་བས་འཇུག་པའི་ཕྱིར། ཞེ་ན།
དེའི་ལན་ལ། འདི་ལ་དངོས་པོའི་ཡུལ་ཅན་གྱི་སྒྲ་དང་རྟོག་པ་རྣམས་སེལ་འཇུག་ཏུ་སྒྲུབ་པ་རྒྱས་པར་འཆད་ལ། དངོས་མེད་ཀྱི་ཡུལ་ཅན་གྱི་སྒྲ་དང་རྟོག་པ་རྣམས་སེལ་འཇུག་མ་ཡིན་པ་ལ་དོགས་པའི་གནས་ཆུང་བས་སྒྲུབ་བྱེད་ཀྱི་རིགས་པ་མདོར་བསྡུས་ཏེ་འཆད་པ་ཡིན་ནོ། ། དེ་ལ་ཕྱི་རོལ་པ་གང་དག སྒྲ་རྟོག་ཡུལ་ལ་སྒྲུབ་འཇུག་ཏུ་འདོད་པ་དེ་དག་ནི། ཕལ་ཆེར་དངོས་པོའི་ཡུལ་ཅན་དུ་འདོད་པ་ཡིན་པས་དེ་འགོག་བྱེད་ཀྱི་རིགས་པ་རྒྱས་པར་འཆད་པ་ལ། རྟོག་པ་ཡུལ་ལ་སེལ་འཇུག་ཏུ་སྒྲུབ་པ་དང༌། རྗོད་བྱེད་ཀྱི་སྒྲ་ཡུལ་ལ་སེལ་འཇུག་ཏུ་སྒྲུབ་པ། དེ་གཉིས་ཀའི་དོན་བསྡུ་བ་དང༌། རྩོད་པ་སྤང་བ་དང་རྣམ་པ་བཞིའི་སྒོ་ནས་བཤད་པར་བྱ་བ་ཡིན་ནོ། །
དང་པོ་ལ། སྒྲུབ་པས་འཇུག་པ་ལ་གནོད་བྱེད། གནོད་བྱེད་དེ་རང་ལ་མི་འཇུག་པའི་ཚུལ་འཕྲོས་དང་བཅས་པའི་སྒོ་ནས་བཤད་པར་བྱ་བ་ཡིན་ནོ། ། དང་པོ་ལ་དགག་སྒྲུབ་ཅིག་ཆར་དུ་ཐལ་བའི་གནོད་བྱེད་དང༌། སྒྲ་བློ་རྣམ་གྲངས་པར་ཐལ་བའི་གནོད་བྱེད་དོ། ། དང་པོ་ནི། སྒྲ་བྱས་པར་རྟོགས་པའི་རྗེས་དཔག་ཆོས་ཅན། སྒྲ་མི་རྟག་པར་རྟོགས་པར་ཐལ། སྒྲ་ལ་སྒྲུབ་འཇུག་ཡིན་པའི་ཕྱིར། ཞེས་པ་ནི།
རྗེས་སུ་དཔག་པ་ལས་ཀྱང༌། ཞེས་སོགས། དཔལ་ལྡན་ཆོས་ཀྱི་གྲགས་པ་ཆོས་ཅན། དགག་སྒྲུབ་ཅིག་ཆར་དུ་རྟོགས་པའི་སྐྱོན་གྱིས་མི་གནོད་དེ། རྟོག་པ་ཡུལ་ལ་སེལ་འཇུག་ཏུ་ཁས་ལེན་པའི་ཕྱིར། ཞེས་པ་ནི་སེལ་པ་ཞེས་སོགས་སོ། ། གློ་བུར་བའི་རྟགས་ལ་རྟེན་པའི་རྗེས་དཔག་སེལ་འཇུག་ཡིན་པ་མི་མཐད་དེ། དེའི་བསལ་བྱ་སྒྲོ་འདོགས་མ་སྐྱེས་པའི་ཕྱིར། ཞེ་ན། དེ་ཆོས་ཅན།
ཁྱོད་ཀྱི་བསལ་བྱ་སྒྲོ་འདོགས་ད་ལྟ་བ་མེད་ཀྱང་ཁྱོད་སེལ་འཇུག་ཡིན་ཏེ། རང་གི་བསལ་བྱ་སྒྲོ་འདོགས་མ་འོངས་པ་སེལ་བའི་རྟོག་པ་ཡིན་པའི་ཕྱིར། དགོས་པ་དང་ལན་འདེབས་ཚུལ་དེ་བཞིན། སྔོ་འཛིན་མངོན་སུམ་གྱི་རྗེས་སུ་སྐྱེས་པའི་སྔོན་པོ་དོན་མཐུན་དུ་ངེས་པའི་ངེས་ཤེས་ལ་ཡང་སྦྱར་ནས་རིམ་པ་བཞིན་དུ་སྟོན་པ་ནི། དེ་ཕྱིར་དེ་ལྟར་ཅེས་སོགས་དང༌། ། མཐོང་བ་འགའ་ལའང་ཞེས་སོགས་སོ། ། གཉིས་པ་སྒྲ་བློ་རྣམ་གྲངས་པར་ཐལ་བའི་གནོད་བྱེད་བརྗོད་པ་ལ། ཐོག་མར་རང་ལ་ཉེས་པ་མི་འཇུག་པའི་ཚུལ་བརྗོད་པ་ནི། སྒྲ་མི་རྟག་པ་དང་སྒྲ་བྱས་པའི་ཡུལ་ཅན་གྱི་སྒྲ་དང་རྟོག་པ་རྣམས་ཆོས་ཅན། རྣམ་གྲངས་པ་མ་ཡིན་ཏེ་ཡུལ་དང་དགོས་པ་སོ་སོ་ལ་འཇུག་པའི་ཕྱིར།
ཞེས་པ་ཆ་ཤས་སྒྲོ་འདོགས་ཞེས་སོ། ། གཞན་ལ་ཉེས་པ་དེ་འཇུག་པའི་ཚུལ་ལ། ཐལ་བ་དངོས་ནི། སྒྲ་བྱས་པ་དང་མི་རྟག་པའི་ཡུལ་ཅན་གྱི་སྒྲ་དང་རྟོག་པ་རྣམས་ཆོས་ཅན། སྒྲ་བློ་རྣམ་གྲངས་པར་ཐལ། ཡུལ་དང་དགོས་པ་ཐ་དད་མེད་པ་ལ་འཇུག་པའི་སྒྲ་བློ་སོ་སོ་བ་ཡིན་པའི་ཕྱིར། ཞེས་པ་ནི། གཞན་ཡུལ་ཞེས་སོ། ། ཐལ་འགྱུར་དེའི་ཉེས་སྤོང་ལ་གཉིས་ལས། དང་པོ་ནི།
བྱེ་བྲག་པ་ན་རེ། ཡུལ་སོ་སོ་བ་ཡིན་ཏེ། རྫས་བུམ་པ་དང་དེའི་བྱས་མི་རྟག་སོགས་རྫས་ཐམས་ཅད་དང་ཁྱད་པར་སྣ་ཚོགས་པ་རྣམས་ཀྱང་ནང་ཕན་ཚུན་དུ་རྫས་ཐ་དད་དོ་ཞེས་ཉེས་སྤོང་འགོད་པ་ནི། གང་གི་ལྟར་ན། ཞེས་སོ། ། འོ་ན་རྫས་བུམ་པས། དེའི་བྱས་མི་རྟག་སོགས་ལ་ཕན་པའི་ནུས་པ་ཡོད་དམ་མེད། མེད་ན་དེ་གཉིས་འབྲེལ་མེད་དུ་འགྱུར་ཏེ། དེ་གཉིས་རྫས་ཐ་དད་དེས་དེ་ལ་མི་ཕན་པའི་ཕྱིར། ཅེས་པ་ཁ་བཀང་ནས།
གལ་ཏེ་ཡོད་ན། དེ་འདྲའི་ནུས་པ་དེ། རྫས་བུམ་པ་དང༌། རྫས་ཅིག་གམ་ཐ་དད། དང་པོ་ལྟར་ན། བུམ་པ་འཛིན་པའི་རྟོག་པ་ཆོས་ཅན། དེ་འདྲའི་ནུས་པ་དེ་བཟུང་བར་ཐལ། བུམ་པ་ལ་སྒྲུབ་པས་འཇུག་པ་གང་ཞིག དེ་བུམ་པ་དང་རྫས་ཅིག་ཡིན་པའི་ཕྱིར། འདོད་ན།
དེ་ཆོས་ཅན། བུམ་པའི་བྱས་མི་རྟག་སོགས་བཟུང་བར་ཐལ། བུམ་པས་དེའི་བྱས་མི་རྟག་སོགས་ལ་ཕན་པའི་ནུས་པ་དེ་ཁྱོད་ཀྱིས་བཟུང་བ་གང་ཞིག ནུས་པ་དེ་དང་བུམ་པའི་བྱས་མི་རྟག་སོགས་རྫས་ཅིག་པའི་ཕྱིར། གཉིས་པ་ལྟར་ན། བུམ་པས་རང་གི་བྱས་མི་རྟག་སོགས་ལ་ཕན་པའི་ནུས་པ་ཆོས་ཅན། ཁྱོད་བུམ་པ་དང་མ་འབྲེལ་བར་ཐལ། ཁྱོད་བུམ་པ་ལས་རྫས་ཐ་དད། བུམ་པས་ཁྱོད་ལ་ཕན་པའི་ནུས་པ་མེད་པའི་ཕྱིར། ནུས་པ་ཡོད་ན་ཐུག་མེད་དུ་འགྱུར་རོ། །
ཞེས་སྟོན་པ་ནི། ཁྱད་པར་སྣ་ཚོགས་ནས། ཐུག་མེད་འགྱུར་གྱི་བར་རོ། ། ཉེས་སྤོང་གཉིས་པ་ནི། བྱེ་བྲག་པ་ན་རེ། དེ་ལྟ་ན་ཡང་སྒྲ་བློ་རྣམ་གྲངས་པར་ཐལ་བ་མེད་དེ། བསལ་བྱ་སྒྲོ་འདོགས་སོ་སོར་སེལ་བས་དགོས་པ་སོ་སོ་ཡོད་པའི་ཕྱིར། ཞེས་པ་ནི། གལ་ཏེ་འཁྲུལ་པ་ཞེས་སོ། ། འོ་ན་སྒྲ་བྱས་པར་ངེས་པའི་ངེས་ཤེས་དང༌།
མི་རྟག་པར་ངེས་པའི་ངེས་ཤེས་གཉིས་ཆོས་ཅན། སེལ་འཇུག་ཡིན་ཏེ། རང་གི་བསལ་བྱ་སྒྲོ་འདོགས་བསལ་བའི་ཚུལ་གྱིས་འཇུག་པའི་ཕྱིར། སྒྲ་མི་རྟག་པ་ཆོས་ཅན། སྒྲ་བྱས་པར་ངེས་པའི་ངེས་ཤེས་སྣང་བས་འཇུག་པའི་ཡུལ་མ་ཡིན་པར་ཐལ། དེས་མ་ངེས་པའི་ཕྱིར། ཞེས་རིམ་པར་སྟོན་པ་ནི། དེ་ནི་རྣམ་དཔྱོད། ཅེས་སོ། ། འོ་ན་སྒྲ་མི་རྟག་པ་ཆོས་ཅན།
སྒྲ་འཛིན་མངོན་སུམ་སྣང་བས་འཇུག་པའི་ཡུལ་མ་ཡིན་པར་ཐལ། དེས་ཁྱོད་མ་ངེས་པའི་ཕྱིར། ཞེ་ན། ཁྱབ་པ་མི་མཚུངས་ཏེ། མངོན་སུམ་ནི་རང་ཡུལ་ལ་ངེས་པ་འདྲེན་བྱེད་ཡིན་གྱི། ངེས་བློ་མ་ཡིན་ལ། སྔ་མ་ནི། ངེས་པའི་ངོ་བོར་སྐྱེས་པའི་ཕྱིར། འོ་ན་མངོན་སུམ་གྱིས་གང་མཐོང་བ་ཐམས་ཅད་ལ་ངེས་པ་འདྲེན་ནུས་སམ་ཞེ་ན། སྒྲ་འཛིན་མངོན་སུམ་ཆོས་ཅན།
རང་གི་སྣང་ཡུལ་མཐའ་དག་ལ་ངེས་པ་འདྲེན་མི་ནུས་ཏེ། རང་གི་སྣང་ཡུལ་འགའ་ཞིག་ལ་ངེས་པ་འདྲེན་པའི་རྐྱེན་མ་ཚང་བའི་ཕྱིར། ཞེས་པ་ནི། ཁྱད་པར་ཆ་ཤས། ཞེས་སོ། ། དེ་ནི་རང་ལ་མཚུངས་པ་སྤང་བར་བྱ་སྟེ། བྱེ་བྲག་པ་ན་རེ། བ་ལང་དང་རྟ་མ་ཡིན་པ་གཉིས་པོ་རྫས་ཅིག་གམ། ཐ་དད། དང་པོ་ལྟར་ན།
དེ་གཉིས་ཀྱི་ཡུལ་ཅན་གྱི་སྒྲ་དང་རྟོག་པ་རྣམས་ཆོས་ཅན། རྣམ་གྲངས་པར་ཐལ། ཡུལ་དང་དགོས་པ་ཐ་དད་མེད་པའི་སྒྲ་བློ་སོ་སོ་བ་ཡིན་པའི་ཕྱིར། གཉིས་པ་ལྟར་ན། སློབ་དཔོན་ཕྱོགས་ཀྱི་གླང་པོས་སྤྱི་བསལ་རྫས་ཐ་དད་ལ་ཉེས་པ་གསུམ་བརྗོད་པ་དེ་འཇུག་པར་འགྱུར་རོ་ཞེ་ན། ལོག་ལྡོག་རྫས་གཅིག་ཏུ་ཁས་མི་ལེན་ཏེ། ལོག་ལྡོག་རྫས་སུ་མ་གྲུབ་པའི་ཕྱིར། རྫས་ཐ་དད་དུ་ཡང་ཁས་མི་ལེན་ཏེ། དེ་ལྡན་རང་དབང་མི་འཇུག་ཕྱིར། ། ཞེས་སོགས་ཀྱི་ཉེས་པ་གསུམ་འཇུག་པའི་ཕྱིར།
དེ་ལྟ་ན་ཡང༌། བ་ལང་དང་རྟ་མ་ཡིན་པའི་ཡུལ་ཅན་གྱི་སྒྲ་ཆོས་ཅན། སྒྲ་རྣམ་གྲངས་པ་མ་ཡིན་ཏེ། ཁྱོད་ཀྱི་བརྗོད་བྱ་བ་གླང་དང་རྟ་མ་ཡིན་པ་གཉིས་པོ་དེ་རྫས་ཐ་དད་མ་ཡིན་ཀྱང༌། ལྡོག་པ་ཐ་དད་པའི་རྒྱུ་མཚན་གྱིས་བརྡའ་ཐ་དད་དུ་སྦྱར་བའི་ཕྱིར། ཞེས་སྟོན་པ་ནི། དེ་ལའང་ཞེས་སོགས་སོ། ། འོ་ན་བ་གླང་གི་རྟ་མ་ཡིན་པ་ཞེས་དྲུག་སྒྲ་སྦྱར་བ་མི་མཐད་པར་ཐལ། དེ་གཉིས་རྫས་ཐ་དད་དུ་མེད་པའི་ཕྱིར། ཞེ་ན།
བ་གླང་ཆོས་ཅན། ཁྱོད་དང་རྟ་མ་ཡིན་པ་གཉིས་ལ་རྫས་ཐ་དད་དུ་མེད་ཀྱང༌། དྲུག་པའི་སྒྲས་ཁྱོད་དང་དེ་མ་ཡིན་པ་གཉིས་ཐ་དད་དུ་དབྱེ་བའི་རྒྱུ་མཚན་ཡོད་དེ། ཁྱོད་དང་དེ་གཉིས་ཁྱད་གཞི་དང་ཁྱོད་ཆོས་སུ་འཛིན་པའི་རྟོག་པ་དོན་མཐུན་གྱིས་ཐ་དད་དུ་ཕྱེ་བའི་ཕྱིར། ཞེས་སྟོན་པ་ནི། གཉིས་ཀ་ཞེས་སོགས་སོ། ། བརྡའི་རྗེས་སུ་བྱེད་པ་ཡིན་ཞེས་པ་ལ་འཕྲོས་ནས། དེ་གཉིས་བརྡ་ཐ་དད་དུ་སྦྱར་བ་མི་འཐད་པར་ཐལ། དེ་གཉིས་རྫས་ཐ་དད་དུ་མེད་པའི་ཕྱིར་ཞེ་ན། བ་གླང་ཆོས་ཅན།
ཁྱོད་དང་རྟ་མ་ཡིན་པ་གཉིས་ལ་བརྡའ་ཐ་དད་དུ་སྦྱར་བའི་རྒྱུ་མཚན་ཡོད་དེ། ཁྱོད་ཅེས་བརྗོད་པའི་སྒྲ་དེ། རྟ་མ་ཡིན་པ་ལ་ལྟོས་ཏེ་ཆོས་ཅན། བརྗོད་པའི་སྒྲ་དང༌། རྟ་མ་ཡིན་པ་ཞེས་བརྗོད་པའི་སྒྲ་དེ། ཁྱོད་ལ་ལྟོས་ཏེ་ཆོས་བརྗོད་ཀྱི་སྒྲ་ཡིན་པའི་ཕྱིར། དེ་ཡིན་ཏེ། ཁྱོད་རྟ་མ་ཡིན་པ་ལ་ལྟོས་ཏེ་ཁྱད་པར་གཞན་མི་སྤོང་བའི་སྒྲ་ཡིན། རྟ་མ་ཡིན་པ་ཞེས་བརྗོད་པའི་སྒྲ་དེས་ཁྱོད་ཀྱི་ཁྱད་པར་གཞན་བརྗོད་བྱར་སྤོང་བའི་ཕྱིར། ཞེས་སྟོན་པ་ནི།
ཁྱད་པར་གཞན་ཅེས་སོ། ། ཅི་སྟེ་དེ་གཉིས་ལ་རྫས་ཐ་དད་པའི་ཁྱད་པར་མེད་ཀྱང༌། སྤྱི་བྱེ་བྲག་དང་ཆོས་ཆོས་ཅན་བརྗོད་པའི་སྒྲ་གཞན་གྱི་བརྗོད་བྱ་ལ་རྫས་ཐ་དད་པའི་ཁྱད་པར་ཡོད་དོ། ། ཞེ་ན། དེ་ཡང་ཡོད་པ་མ་ཡིན་ཏེ། གཞི་དེ་ལ་ལྟོས་པའི་ཆོས་བརྗོད་ཀྱི་སྒྲ་ཡིན་ན་རང་གིས་ཆོས་ཅན་དེ་བརྗོད་བྱར་མི་སྤོང་བས་ཁྱབ། ཆོས་དེ་ལ་ལྟོས་པའི་ཆོས་ཅན་བརྗོད་པའི་སྒྲ་ཡིན་ན། རང་གི་ཆོས་དེ་བརྗོད་བྱར་མི་སྤོང་བས་ཁྱབ་པའི་ཕྱིར། དེ་ལྟ་ན་ཡང་སྒྲ་གཉིས་ལ་ཁྱད་པར་མེད་པ་མ་ཡིན་ཏེ། སྒྲ་དེ་གཉིས་ཀྱི་བརྗོད་ཚུལ་ལ་ཁྱད་པར་ཡོད་པའི་ཕྱིར་རོ། །
ཞེས་སྟོན་པ་ནི། ཀུན་ལ་ནས། གཞན་མེད་དོན་དེའོ་བར་རོ། ། འདིར་སྐབས་ཀྱི་དོན་ནི་འདི་ཡིན་ཏེ། རྫས་ཐ་དད་པ་ལ་ཆོས་ཅན་དང༌། ཆོས་སྦྱར་དུ་མི་རུང་སྟེ། སྒྲ་གཉིས་ཀྱི་བརྗོད་བྱ་ཕན་ཚུན་སྤོང་བའི་ཕྱིར། རྫས་ཐ་དད་མིན་ཀྱང་ཚོགས་སྤྱི་དང་ཚོགས་པའི་ཁྱད་པར་ཆོས་ཆོས་ཅན་དུ་མི་རུང་སྟེ། བུམ་པ་ཞེས་པའི་སྒྲས་བུམ་པའི་རྡུལ་རྫས་བརྒྱད་པོ་བརྗོད་བྱར་སྤོང་བའི་ཕྱིར། དེས་ན་ཆོས་ཅན་བརྗོད་པའི་སྒྲ་དེས་རང་གི་ཆོས་མཐའ་དག་བརྗོད་བྱར་མི་སྤོང་ཞིང༌།
ཆོས་བརྗོད་པའི་སྒྲས་ཁྱད་པར་ཟླ་བོ་བརྗོད་བྱར་སྤོང་བ་དེ་སྒྲ་གཉིས་ཀྱི་བརྗོད་བྱ་ལ་རྫས་ཐ་དད་པའི་ཁྱད་པར་མེད་ཅིང༌། བརྗོད་བྱ་ལ་ཁྱད་པར་གཞན་སྤོང་མི་སྤོང་གི་ཁྱད་པར་ཡོད་པའི་གོ་དོན་ནོ། ། དེའི་ཕྱིར་སྤྱིར་བྱས་པ་ཞེས་བརྗོད་པའི་སྒྲས་མི་རྟག་པ་མི་སྤོང་ཡང༌། བུམ་པའི་བྱས་པ་ཞེས་བརྗོད་པའི་སྒྲ་དེས། བུམ་པའི་མི་རྟག་པ་བརྗོད་བྱར་སྤོང་བ་ཡིན་ཏེ། དེ་བུམ་པ་ལ་ལྟོས་ཏེ་ཆོས་བརྗོད་ཀྱི་སྒྲ་ཡིན་པའི་ཕྱིར་རོ། ། འདིར་ཁྱད་པར་གཞན་སྤོང་མི་སྤོང་གི་ཁྱད་པར་དེ་ཡང་ལྡོག་པའི་ཁྱད་པར་ཡིན་གྱི་རྫས་ཀྱི་ཁྱད་པར་ནི་མ་ཡིན་ནོ། ། དེ་ལྟར་ན་ཆོས་ཀྱི་གྲགས་པ་ཆོས་ཅན། ལོག་ལྡོག་རྫས་ཅིག་དང་རྫས་ཐ་དད་དུ་བརྟགས་པའི་ཉེས་པས་ཁྱོད་ལ་མི་གནོད་དེ། ལྡོག་པ་གཞན་སེལ་གྱི་ངོ་བོར་སྨྲ་བའི་མཁས་མཆོག་ཡིན་པའི་ཕྱིར།
ཞེས་སྟོན་པ་ནི། དེ་ཕྱིར། ཞེས་སོགས་ཏེ། དེ་ལའང་མན་ཆོད་ཀྱི་དོན་བསྡུ་བ་ཡིན་ནོ། ། བྱེ་བྲག་པ་ཆོས་ཅན། ཚིག་གི་རྣམ་པར་དབྱེ་བསྡུ་མི་རུང་བ་དང༌། དྲུག་པའི་སྒྲ་སྦྱོར་བ་མི་རུང་བ་སོགས་ཀྱི་ཉེས་པ་དེ་ཁྱོད་ལ་འཇུག་པ་ཡིན་ཏེ། ཁྱོད་ཀྱིས་སྒྲ་ཡུལ་ལ་དངོས་པོའི་དབང་གིས་འཇུག་པར་ཁས་བླངས་པའི་ཕྱིར། ངེད་ཀྱི་ཕྱོགས་ལ་ཉེས་པ་དེ་དག་མི་རུང་སྟེ། སྒྲ་ཡུལ་ལ་བརྗོད་འདོད་ཀྱིས་འཇུག་པར་ཁས་བླངས་པའི་ཕྱིར།
ཞེས་པ་ནི། གང་དག་གིས་ཚིག་ཅེས་སོ་དང༌། ། ཕྱི་རོལ་དོན་ལ་མི་ལྟོས། ཞེས་སོ། ། ད་ནི་དེ་ལ་འཕྲོས་ནས་སྤྱི་མེད་པར་ཐལ་བའི་བརྩོད་པ་སྤང་བར་བྱ་སྟེ། ཅི་སྟེ་གསལ་བ་རྣམས་ལ་རྗེས་སུ་འགྲོ་བའི་སྤྱི་མེད་པར་ཐལ། སྤྱི་རྫས་གཞན་མེད་ཅིང་གསལ་བ་རྣམས་གཅིག་ལ་གཅིག་རྗེས་སུ་མི་འགྲོ་བའི་ཕྱིར་ཞེ་ན། འདིའི་ལན་ལ་སྤྱི་གཏན་ལ་དབབ་པ་དང༌། སྤྱི་ཉིད་ལ་བརྩོད་པ་སྤོང་བའོ། ། དང་པོ་ལ་སྤྱི་ངོས་བཟུང་བ་དང༌།
དེ་དོན་དམ་དུ་མ་བསྒྲུབས་པ། དེ་ལ་བརྩོད་པ་སྤང་བའོ། ། དང་པོ་ནི། ཆོས་ཀྱི་གྲགས་པ་ཆོས་ཅན། སྤྱི་རྫས་གཞན་མེད་ཀྱང་གསལ་བ་རྣམས་ལ་རྗེས་སུ་འགྲོ་བའི་སྤྱི་གཞག་ཏུ་ཡོད་དེ། བུམ་འཛིན་རྟོག་པ་ལ་བུམ་མ་ཡིན་ལས་ལོག་པར་སྣང་བ་ལ་ཕྱི་རོལ་བུམ་པར་སྒྲོ་བཏགས་ཆ་དེ་བུམ་གསལ་རྣམས་ལ་རྗེས་སུ་འགྲོ་བའི་སྤྱི་ཡིན་པའི་ཕྱིར། གཉིས་པ་ནི། བཏགས་ཆ་དེ་ཆོས་ཅན། དོན་དམ་པར་མ་གྲུབ་སྟེ། རྟོག་པས་སྒྲོ་བཏགས་ཡིན་པའི་ཕྱིར།
གསུམ་པ་ནི། བུམ་པའི་སྤྱི་འཛིན་རྟོག་བློ་རྒྱུ་མེད་དུ་ཐལ། བུམ་སྤྱི་རྫས་གཞན་མེད་པའི་ཕྱིར། ཞེ་ན། བུམ་པའི་སྤྱི་འཛིན་རྟོག་བློ་ཆོས་ཅན། ཁྱོད་སྤྱི་རྫས་གཞན་ལས་སྐྱེ་བ་མ་ཡིན་ཏེ། གསལ་བ་རང་མཚན་ལ་སྐྱེ་བའི་ཕྱིར། ཞེས་སྟོན་པ་ནི། ཐ་དད་དངོས་རྣམས་ལ་བརྟེན་ནས། ཞེས་སོགས་དང༌།
དེའི་ཇི་ལྟར་ཀུན་བརྟགས་པ། ། ཞེས་སོགས་དང༌། མིང་དོན་གང་ལྡན་ཅེས་སོ། ། ད་ནི་སྤྱི་ཉིད་ལ་བརྩོད་པ་སྤང་བར་བྱ་སྟེ། སྤྱི་ཡོད་པར་ནི་རབ་ཏུ་སྒྲགས། ། ཞེས་སྨྲས་པ་ལ། དོན་རང་མཚན་གྱི་བུམ་གསལ་རྣམས་རྟོག་པ་ལ་མཚུངས་པར་སྣང་བ་ལ་སྤྱིར་འཇོག་པ་ཡིན་ནམ། གཞན་སེལ་དུ་གྱུར་པའི་བུམ་གསལ་གྱི་མིང་ཅན་རྣམ་རྟོག་པ་ལ་མཚུངས་པར་སྣང་བ་ལ་སྤྱིར་འཇོག་པ་ཡིན། དང་པོ་ལྟར་ན་རྟོག་པས་རང་མཚན་དངོས་སུ་མི་འཛིན་པར་ཁས་བླངས་པ་དང་འགལ། གཉིས་པ་ལྟར་ན།
དེས་དོན་བྱེད་མི་ནུས་པའི་ཕྱིར། བུམ་པའི་སྤྱི་འཛིན་རྟོག་བློ་རང་གི་འཇུག་ཡུལ་ལ་སླུ་བར་འགྱུར་རོ། ། དེ་ཕྱིར་གཞན་སེལ་ལ་སྤྱིར་འཇོག་པ་མི་འཐད་ཅིང༌། གཞི་མཐུན་ཀྱང་མི་མཐད་ལ། དེ་བཞིན་དུ་ཆོས་ཆོས་ཅན། བསྒྲུབ་བྱ་སྒྲུབ་བྱེད་ལ་སོགས་པའི་རྣམ་པར་བཞག་པ་ཀུན་མི་འཐད་པར་འགྱུར་རོ་ཞེ་ན། དེའི་ལན་ལ། གཞན་སེལ་ལ་སྤྱི་དང་གཞི་མཐུན་གྱི་རྣམ་གཞག་འཇོག་པའི་ཚུལ་དེ་ལྟ་ན་ཡང་སྤྱི་དང་གཞི་མཐུན་གྱི་ཐ་སྙད་བྱེད་པའི་རྟོག་པས་འཇུག་ཡུལ་རང་མཚན་ཐོབ་པའི་འཐད་པ། སྤྱི་དང་གཞི་མཐུན་ངོས་བཟུང་ནས། དོན་དམ་པར་མ་བསྒྲུབ་པའི་རྒྱུ་མཚན་དང༌།
ཐ་སྙད་དུ་བཞག་པའི་དགོས་པ། དེས་གྲུབ་པའི་དོན་བསྟན་པའོ། ། དང་པོ་ལ། རྟོག་པ་ངོ་བཟུང༌། དེ་ལ་ཡུལ་སྣང་བའི་ཚུལ། སྣང་བ་དེ་ལ་སྤྱི་དང་གཞི་མཐུན་གྱི་ཐ་སྙད་འཇོག་པའི་ཚུལ་ལོ། ། དོན་དེ་རྣམས་རིམ་པར་སྟོན་པ་ནི། རང་བཞིན་དེ་འཛིན། ཅེས་སོགས་དང༌། དེ་ལ་ངོ་བོ་ཕྱི་རོལ་ཅེས་སོགས་དང༌།
ཤེས་ལ་ཡོད་པའི་ཞེས་སོགས་དང༌། དངོས་པོ་རྣམས་ཀྱི་ཞེས་སོགས་དང༌། དེ་ལ་དུ་མའང་ཅེས་སོགས་དང༌། སྒྲ་དོན་འདི་དང་ཞེས་སོགས་དང༌། དེ་སྤྱི་ཞེས་སོགས། དེ་ལས་ཀྱང༌། གྲགས་པ་བཞིན་དུ་བརྗོད་པ་སྟེ། ། ཞེས་པའི་དོན་རྒྱས་པར་འཆད་པ་ནི། ཆོས་དང་ཞེས་སོགས་ཡིན་ལ། དངོས་ལ་འདི་ནི་མི་སྲིད་དོ། །
ཞེས་པའི་དོན་རྒྱས་པར་འཆད་པ་ནི། དམ་པའི་དོན་གྱི་ཞེས་སོགས། གོང་དུ་རྗེས་སུ་དཔག་པ་ལས་ཀྱང་དངོས་ཞེས་པར་རྗེས་དཔག་གིས་རང་མཚན་དངོས་སུ་མི་འཛིན་པར་བཤད་ལ། སློབ་དཔོན་ཕྱོགས་གླང་གི་ལུང་དང་འགལ་བ་སྤང་བ་ནི། བསྒྲུབ་བྱ་སྒྲུབ་པར་རྟོག་པ་ལ། ། ཞེས་སོགས་ཡིན་ལ། རྟོག་པ་ཡུལ་ལ་དངོས་པོའི་དབང་གིས་མི་འཇུག་པར་མ་ཟད། རྗོད་བྱེད་ཀྱི་སྒྲ་ཡང་དེ་བཞིན་ནོ། ། ཞེས་སྟོན་པ་ནི། དེའི་ངོ་བོ་ཀུན་ལས་ལོག་ཅེས་སོགས།
འདི་ལྟར་སྦྱར་བར་བྱ་སྟེ། དེ་དེ་བཞིན་དུ་རྟོགས་བྱེད་པའི། ། རྟོག་པ་ཡོད་མིན་སྒྲ་ཡང་ནི། ། སྤྱི་ཉིད་དུ་ནི་འཇུག་ཕྱིར་རོ། ། ཞེས་བྱའོ། ། དེ་མ་ཐག་པ་དེ་ལ་འཕྲོས་ནས། གཉིས་པ་སྒྲ་སེལ་འཇུག་ཏུ་སྒྲུབ་པར་བྱ་སྟེ། འདི་ལ་རང་མཚན་ལ་བརྡའ་དངོས་སུ་སྦྱོར་བ་དགག གཞན་སེལ་ལ་བརྡའ་དངོས་སུ་སྦྱོར་བ་བསྒྲུབ། དོན་བསྡུས་ཏེ་སྒྲས་རང་མཚན་མི་ཐོབ་པར་ཐལ་བ་སྤང་བའོ། །
དང་པོ་ལ་གསུམ་སྟེ། བརྡའ་སྤྲོད་པ་དོན་རང་མཚན་ལ་བརྡའ་དངོས་སུ་སྦྱོར་བ་འདོད་པ། རིགས་པ་ཅན་པ་སྤྱི་རང་མཚན་ལ་བརྡའ་དངོས་སུ་སྦྱར་བར་འདོད་པ། གཅེར་བུ་པ་གསལ་བ་རང་མཚན་ལ་བརྡའ་དངོས་སུ་སྦྱོར་བ་འདོད་པ་རྣམས་རིམ་པ་བཞིན་དུ་འགོག་པ་ནི། སྒྲ་རྣམས་ཀྱི་ནི་ཅེས་དང༌། ཅི་ནས་སྐྱེས་བུ་ཞེས་སོགས་དང༌། དེ་ལྡན་ནུས་པ་ཞེས་སོགས་སོ། ། གཉིས་པ་ལ། སྒྲ་གཞན་སེལ་ལ་སྦྱོར་བའི་རིགས་པ་དང༌། སྤྱི་རྫས་གཞན་མེད་ན་ངོ་ཤེས་ཀྱི་བློ་མི་སྐྱེ་བར་ཐལ་བའི་བྱེ་བྲག་པའི་བརྩོད་པ་སྤང་བའོ། །
དང་པོ་ནི། དེ་བྱེད་ཅེས་སོགས་ཡིན་ལ། གཉིས་པ་ལ་ཉེས་པ་དེ་རང་ལ་མི་འཇུག་པའི་ཚུལ་ནི། གསལ་བ་རྣམས་ཀྱི་ཅེས་སོགས་དང༌། ཉེས་པ་དེ་བྱེ་བྲག་པ་ཉིད་ལ་འཇུག་ཅིང༌། བྱེ་བྲག་པས་ཀྱང་སྤྱི་འཛིན་རྟོག་བློ་གསལ་བ་རང་མཚན་ལས་སྐྱེས་པར་ཁས་ལེན་དགོས་པའི་རྒྱུ་མཚན་བསྟན་པ་ནི། གཞན་གྱི་ལྟར་ནའང༌། ཞེས་པ་ནས། ཐ་མི་དད་ཀྱི་བར་རོ། ། གསུམ་པ་ལ།
དོན་བསྡུ་བ་ནི། བུམ་པ་ཞེས་པའི་བརྡའ་ཆོས་ཅན། བུམ་པའི་གཞན་སེལ་ལ་དངོས་སུ་སྦྱོར་བ་ཡིན་ཏེ། དེ་ཡིན་པའམ། སྤྱི་རྫས་གཞན་དང་གསལ་བ་རང་མཚན་ལ་སྦྱོར་བ་གང་རུང་གང་ཞིག་ཕྱི་མ་རྣམས་ཀྱང་བཀག་ཟིན་པའི་ཕྱིར། ཞེས་པ་ནི། དེ་ཡང་དེ་འབྲས། ཞེས་སོ། ། རྩོད་པ་སྤང་བ་ལ། འོ་ན་བུམ་པ་ཞེས་པའི་སྒྲ་ཆོས་ཅན།
དོན་རང་མཚན་མི་ཐོབ་པར་ཐལ། དོན་རང་མཚན་དངོས་སུ་མ་བརྗོད་པའི་སྒྲ་ཡིན་པའི་ཕྱིར། ཞེ་ན། བུམ་པ་ཞེས་པའི་སྒྲ་དང་དེ་ལས་དངོས་སུ་སྐྱེས་པའི་རྟོག་པ་ཆོས་ཅན། བུམ་གསལ་རང་མཚན་ལ་མི་སླུ་བ་ཡིན་ཏེ། དེ་ལ་བརྒྱུད་ནས་འབྲེལ་བའི་ཡུལ་ཅན་ཡིན་པའི་ཕྱིར། ཞེས་པ་ནི། དེ་བྱེད་མིན་ལ་དེ་བྱེད་དང་ནས། ངོ་བོའི་ཕྱིར་གྱི་བར་རོ། ། དེ་ལྟར་སྒྲ་སེལ་འཇུག་ཏུ་བསྟན་པ་ལ་སྤང་དགོས་པའི་བརྩོད་པ་ནི་ལྔ་སྟེ།
རྟོགས་པ་ཕན་ཚུན་རྟེན་པར་ཐལ་བ་དང༌། སྒྲ་ལ་སེལ་འཇུག་གིས་མ་ཁྱབ་པའི་བརྩོད་པ་དང༌། སེལ་བ་ཐུག་མེད་དུ་ཐལ་བ་དང༌། དགག་སྒྲུབ་ཅིག་ཆར་དུ་རྟོགས་པར་ཐལ་བ་དང༌། གཞི་མཐུན་མི་སྲིད་པར་ཐལ་བའོ། ། དང་པོ་ལ་བརྩོད་པ་ནི། ཤིང་མིན་ལས་ཞེས་སོ། ། ལན་ལ་མགོ་མཚུངས་ཀྱི་ལན་དང༌། བརྣལ་མའི་ལན་གཉིས་ལས། དང་པོ་ནི།
དེ་དག་གི་ནི། ཞེས་སོགས་ཡིན་ལ། གཉིས་པ་ལ། ཐོག་མར་བརྡའ་སྦྱོར་བའི་སྔ་རོལ་དུ་ཤིང་དང་ཤིང་མིན་སོ་སོར་འབྱེད་པའི་ཚུལ། ཕྱེ་བ་ལ་བརྟེན་ནས་སོ་སོར་ཤེས་པའི་ཚུལ། རྟོག་ངོར་ཤིང་མིན་ལས་ལོག་ཙམ་ལ་ཤིང་གི་བརྡའ་སྦྱར་བས་ཤིང་གསལ་རང་མཚན་གོ་བའི་མཐད་པ་རྣམས་རིམ་པར་སྟོན་པ་ནི། གཅིག་རྟོགས་ཤེས་བྱའི་ཞེས་སོགས་དང༌། བློ་དེ་ལ་ནི་ཞེས་སོགས་དང༌། ཐ་དད་པར་ནི་ཤེས་འགྱུར་བས། ། ཞེས་སོགས་སོ། །
རྩོད་པ་གཉིས་པ་སྤོང་བ་ནི། ། བློ་དོན་འགའ་ལས་ནས། འགའ་ཞིག་ཡོད་ཀྱི་བར་རོ། ། གསུམ་པ་བརྩོད་པ་ནི། གསལ་བྱེད་པ་ན་རེ། གཞན་སེལ་ལ་གཞན་སེལ་གཉིས་པ་ཡོད་དམ་མེད། ཡོད་ན་སེལ་བ་ཐུག་མེད་དུ་འགྱུར། མེད་ན་སྒྲ་ལ་སེལ་འཇུག་གིས་མ་ཁྱབ་པར་འགྱུར་རོ། ། ཞེ་ན། གཞན་སེལ་ཆོས་ཅན།
ཁྱོད་ཀྱི་གཞན་སེལ་ཡོད་ན། ཁྱོད་ཀྱི་གཞན་སེལ་ཐུག་མེད་དུ་ཐལ་བའི་སྒོ་ནས་ཁྱོད་ལ་བརྡའ་སྦྱོར་མི་ནུས་པའི་སྐྱོན་མེད་དེ། རྟོག་ངོར་ཁྱོད་མིན་རྣམ་པར་དཔྱད་ཙམ་དེའམ་ཁྱོད་འཛིན་རྟོག་པ་ལ་ཁྱོད་མིན་ལས་ལོག་པར་སྣང་བ་ལ་ཁྱོད་ཡིན་པར་སྒྲོ་བཏགས་པའི་བཏགས་ཆ་དེ་ལ་ཁྱོད་ཅེས་པའི་སྒྲ་དངོས་སུ་སྦྱར་བའི་ཕྱིར། ཡང་ན། རྩོད་པ་འདི་སློབ་དཔོན་ཕྱོགས་ཀྱི་གླང་པོའི་སློབ་མ་འགའ་ཞིག་གིས་བཀོད་པ་ཡིན་ཏེ། དེའི་ངོར་སློབ་དཔོན་གྱི་ལུང་ཤེས་བྱེད་དུ་དྲངས་པའི་ཕྱིར་རོ། ། སྒྲ་གཞན་སེལ་ལ་སྦྱོར་བ་དེ་ཉིད་བདག་ཉིད་ཆེན་པོའི་དགོངས་པ་ཡིན་ནོ། ། ཞེས་སྟོན་པ་ནི། དེ་ཉིད་གཞན་ལས། ཞེས་སོ། །
སྒྲས་གཞན་སེལ་དངོས་མེད་བརྗོད་ཀྱང༌། དོན་རང་མཚན་ཐོབ་པའི་འཐད་པ་སྟོན་པ་ནི། འདི་ལའང་ཞེས་སོགས་སོ། ། སྒྲ་གཞན་སེལ་ལ་སྦྱར་བས་རང་མཚན་གོ་ན། དགག་སྒྲུབ་ཀྱི་སྒྲ་གཉིས་དངོས་སུ་སྦྱར་དགོས་སམ་ཞེ་ན། དེ་མི་དགོས་པར་སྟོན་པ་ནི། སྒྲ་གཉིས་ཞེས་སོགས། འོ་ན་རྟོག་ངོར་ཤིང་མིན་རྣམ་པར་བསལ་ཙམ་དེ་ཆོས་ཅན། ཤིང་མ་ཡིན་ཏེ། ཤིང་འཛིན་རྟོག་པ་ལ་ཤིང་དུ་སྣང་བའི་ཕྱིར་ཅེ་ན།
ཁྱབ་པ་འཁྲུལ་བར་སྟོན་པ་ནི། འདི་དངོས་མེད་ཅེས་སོགས་སོ། ། དེས་སྒྲུབ་བྱེད་འཁྲུལ་བར་བསྟན་ནས། བསྒྲུབ་བྱ་ལ་གནོད་བྱེད་བརྗོད་པ་ནི། འོ་ན་དེ་ཤ་པ་དང་རྫས་གཅིག་ཡིན་ནམ། རྫས་ཐ་དད་ཡིན། དང་པོ་ལྟར་ན་ཙནྡན་ཤིང་མིན་པར་ཐལ། ཤིང་མིན་རྣམ་པར་དཔྱད་ཙམ་དེ་ཤ་པ་དང་རྫས་གཅིག་ཡིན་པའི་ཕྱིར། གཉིས་པ་ལྟར་ན། ཤ་པ་ཆོས་ཅན།
ཤིང་མིན་པར་ཐལ། དེ་ལས་རྫས་ཐ་དད་པའི་ཕྱིར། ཞེས་སྟོན་པ་ནི། གཞན་དུ་དངོས་པོ་ཞེས་སོ། ། རྩོད་པ་བཞི་པ་སྤང་བ་ནི། སྒྲ་མི་རྟག་པར་སྒྲུབ་པའི་སྒྲུབ་ངག་གི་སྒྲའི་སྟེང་དུ་རྟག་པ་རྣམ་པར་དཔྱད་པ་ན། གཞལ་བྱ་མིན་པ་ལ་སོགས་པའི་རིགས་མི་མཐུན་པ་མཐའ་དག་བཅད་པར་འགྱུར་ཏེ། བརྗོད་བྱེད་ཀྱི་སྒྲས་རིགས་མི་མཐུན་བསལ་ཙམ་གྱི་གཞལ་སེལ་བརྗོད་བྱར་བྱས་པ་གང་ཞིག དེ་ལ་མི་འདྲ་བའི་དབྱེ་བ་མེད་པའི་ཕྱིར་ཞེ་ན། ངེད་ཀྱི་ཕྱོགས་ལ་ཉེས་པ་དེ་འཇུག་པ་མ་ཡིན་ཏེ།
སྒྲའི་སྟེང་དུ་རྟག་པ་བཅད་པ་དང་གཞལ་བྱ་མིན་པ་བཅད་པ་གཉིས་རྫས་ཀྱི་སྒོ་ནས་སོ་སོ་བ་མེད་ཀྱང་རྟོག་པས་སོ་སོར་བཟུང་ནས་སྒྲས་སོ་སོར་བརྗོད་པའི་ཕྱིར་ཏེ། ཉེས་པ་དེ་ཁྱོད་ལ་འཇུག་པ་ཡིན་ཏེ། སྒྲ་རྟོག་ཡུལ་ལ་སྒྲུབ་པས་འཇུག་པར་ཁས་ལེན་པའི་ཕྱིར། ཞེས་པའི་རིམ་པ་སྟོན་པ་ནི། འདྲེས་པའི་དོན་གཅིག་ཅེས་སོགས་དང༌། གང་ཞིག་བརྗོད་པར་བྱེད་པ་ལས། ། ཞེས་སོགས་སོ། ། རྩོད་པ་ལྔ་པ་ནི། གཞི་མཐུན་བརྗོད་པའི་སྒྲ་མི་སྲིད་པར་ཐལ། ཨུཏྤལ་སྔོན་པོ་ཞེས་བརྗོད་པའི་ཚེ།
ཨུཏྤལ་ཞེས་པའི་སྒྲས་སྔོན་པོ་མ་བརྗོད། སྔོན་པོ་ཞེས་པའི་སྒྲས་ཨུཏྤ་ལ་མ་བརྗོད་པའི་ཕྱིར་ཞེ་ན། ཨུཏྤལ་སྔོན་པོ་ཞེས་བརྗོད་པའི་སྒྲ་ཆོས་ཅན། གཞི་མཐུན་བརྗོད་པའི་སྒྲ་ཡིན་ཏེ། ཁྱོད་ཀྱིས་སྔོན་མིན་རྣམ་པར་བཅད་ཙམ་དང༌། ཨུཏྤལ་མིན་པ་རྣམ་པར་བཅད་ཙམ་གཉིས་ཀ་བརྗོད་པ་གང་ཞིག ཨུཏྤལ་སྔོན་མིན་དེ་སྤྱིར་སྔོན་པོ་དང༌། ཁྱད་པར་ཨུཏྤལ་མིན་པ་ལས་ལོག་པའི་ལོག་པ་གཉིས་ཚོགས་ཡིན་པའི་ཕྱིར། ཞེས་པའམ། ཡང་ན་ཨུཏྤལ་སྔོན་པོ་ཞེས་བརྗོད་པའི་སྒྲ་ཆོས་ཅན།
ཁྱོད་སྔོན་པོ་ལ་ལྟོས་ཏེ་གཞི་མཐུན་བརྗོད་པའི་སྒྲ་ཡིན་ཏེ། ཁྱོད་ནི་ཞེན་པའི་བརྗོད་བྱར་གྱུར་པའི་ཨུཏྤལ་སྔོན་པོའི་བྱེ་བྲག་ཡིན་པའི་ཕྱིར། ཞེས་སྟོན་པ་ནི། རྣམ་དཔྱོད་གཅིག་ཅེས་སོ། ། གཞི་མཐུན་མི་སྲིད་པའི་ཉེས་པ་དེ་སྤྱི་ཆ་མེད་ཀྱི་དངོས་པོ་གཅིག་ཁོ་ན་སྒྲས་བརྗོད་པར་ཁས་ལེན་པ་ལ་ཡོད་དོ་ཞེས་སྟོན་པ་ནི། དངོས་པོ་གཅིག་ནི་ཞེས་སོ། ། སྒྲ་སེལ་འཇུག་དང༌། རྟོག་པ་སེལ་འཇུག་གཉིས་ཀའི་དོན་བསྡུ་བ་ནི། བརྗོད་བྱེད་ཀྱི་སྒྲ་དང་རྟོག་པ་རྣམས་ཆོས་ཅན། སེལ་བས་འཇུག་པ་ཡིན་ཏེ།
དེའམ་སྣང་བས་འཇུག་པ་གང་རུང་གང་ཞིག ཁྱོད་ཀྱི་དངོས་ཀྱི་ཡུལ་དེ་ཡིན་ན། དངོས་པོར་མེད་དགོས་པའི་ཕྱིར། དགོས་པ་ཇི་ལྟར་ཞེ་ན། སྤྱི་ཆ་མེད་དེ། གསལ་བ་རྣམས་དང་རྫས་གཅིག་གམ་རྫས་ཐ་དད། དང་པོ་ལྟར་ན་གསལ་བ་གསེར་བུམ་དང་དངུལ་བུམ་རྣམས་ཆོས་ཅན། ཚད་མ་ལ་ཐ་དད་དུ་མི་སྣང་བར་ཐལ། སྤྱི་ཆ་མེད་གཅིག་དང་རྫས་གཅིག་པའི་ཕྱིར། གཉིས་པ་ལྟར་ན།
གསེར་བུམ་ཆོས་ཅན། ཁྱོད་བུམ་པ་ཉིད་ལ་ལྟོས་པའི་གཞི་མཐུན་མིན་པར་ཐལ། ཁྱོད་བུམ་པ་དང་འབྲེལ་བ་མེད་པའི་ཕྱིར། ཞེས་པ་དང༌། ཉེས་པ་དེ་རང་ལ་མི་མཚུངས་པའི་ཚུལ་རྣམས་རིམ་པར་སྟོན་པའི་དབང་དུ་བྱས་ནས། དེ་ཕྱིར་ཞེས་སོགས་དང༌། དངོས་པོའི་ངོ་བོ་ཞེས་སོགས། ཐ་དད་གྱུར་ན་དང༌། ལྡོག་པ་ཞེས་པ་རྣམས་སོ། ། ད་ནི་གནས་སྐབས་དེ་དག་ཏུ་ལྡོག་ཙམ་ལས་མ་གཏོགས་པའི་སྤྱི་རྫས་གྲུབ་མེད་པར་སྟོན་པ་ལ་བརྩོད་པ་སྤང་བར་བྱ་སྟེ།
འདི་ལ་བརྩོད་པ་ཇི་ལྟར་འབྱུང་སྙམ་ན། སྤྱི་རྫས་སུ་སྨྲ་བའི་རྟོག་གེ་པ་ནི་གཉིས་ཏེ། བྱེ་བྲག་པ་དང་གྲངས་ཅན་ནོ། ། རིགས་པ་ཅན་པ་ནི་བྱེ་བྲག་པ་ལ་འཕྲོས་པའོ། ། དེ་དག་གིས་ཇི་ལྟར་རྩོད་ཅེ་ན། བྱེ་བྲག་པས་ནི། གསལ་བ་དུ་མ་ལ་སྤྱིའི་སྒྲ་ཅིག་དང༌། ངོ་ཤེས་ཀྱི་བློ་གཅིག་མི་འཇུག་པར་ཐལ། ཞེས་རྩོད་ལ། གྲངས་ཅན་གྱིས་ནི་གསལ་བ་དུ་མས་འབྲས་བུ་གཅིག་བསྐྱེད་པ་མི་སྲིད་པར་ཐལ།
ཞེས་རྩོད་པ་ཡིན་ལ། གཉིས་ཀས་ཀྱང་སྤྱི་ཆ་མེད་དུ་འདོད་པ་ལ་ཁྱད་པར་མེད་དོ། ། རྩོད་པ་དང་པོ་སྤང་བ་ལ། གཞན་སེལ་གྱི་སྤྱི་གཅིག་ཡོད་པའི་རྒྱུ་མཚན་གྱིས་གསལ་བ་མང་པོ་ལ་སྒྲ་རྟོག་ཅིག་ཆར་འཇུག་པར་སྟོན་པའི་དབང་དུ་བྱས་ནས། དེའི་འབྲས་བུ་ཞེས་པ་ནས། བཤད་པར་བྱ་ཅེས་པའི་བར་རོ། ། སྤྱི་དངོས་པོ་བ་གཅིག་གནས་པའི་རྒྱུ་མཚན་གྱིས་གསལ་བ་མང་པོ་ལ་སྤྱི་སྒྲ་གཅིག་འཇུག་པ་མ་ཡིན་པའི་ཚུལ་འཆད་པའི་དབང་དུ་བྱས་ནས། གལ་ཏེ་གཅིག་གནས་པའི་ཞེས་སོགས་སོ། ། འདི་ལ་ཡང་གནས་པའི་དོན་བརྟགས་ནས་གནས་པ་མི་སྲིད་པར་བསྟན་པ་དང༌། གནས་པ་སྲིད་དུ་ཆུག་ཀྱང་གསལ་བ་གསར་བྱུང་ལ་སྤྱི་སྒྲ་མི་འཇུག་པར་ཐལ་བའོ། །
དང་པོ་ནི། གནས་པ་བརྟེན་ནས། དེ་ལྡན་ཐོབ་ཀྱི་བར་རོ། ། ཉེས་པ་གཉིས་པ་འདི་ནི་གྲངས་ཅན་དང༌། བྱེ་བྲག་པ་གཉིས་ཀ་ལ་ཐུན་མོང་དུ་འཇུག་པས། རིགས་པ་སྤྱིར་བཤད་པ་དང༌། བྱེ་བྲག་པའི་སློབ་མ་སོ་སོ་ལ་སོ་སོར་བརྗོད་པའོ། ། དང་པོ་ནི། གང་དག ནས་རྟེན་མིན་ཕྱིར་གྱི་བར་རོ། །
གཉིས་པ་ལ་སྤྱི་ཆ་མེད་ཀྱི་དངོས་པོ་དེ་གསལ་བ་ཐམས་ཅད་ལ་འཕྲོ་འདུའི་འབྲེལ་པ་ཡིན་ནོ། ། སྤྱི་དེ་གསལ་བ་ཡོད་པ་ན་ཡོད། མེད་པ་ན་མེད་པ་ཡིན་ནམ། གསལ་བ་ཡོད་མེད་ཀྱི་ཡུལ་ཀུན་ན་ཡོད། འདི་ལ་བྱེ་བྲག་པའི་སློབ་མ་དཔེ་ཐ་ར་ན་རེ། དང་པོ་ལྟར་ན་ཁས་ལེན་ཞེས་ཟེར། འོ་ན་སྤྱི་དེ་ཡུལ་གཞན་དུ་མི་གཡོ་བ་གཅིག་ཡིན་ནམ། གཡོ་བ་གཅིག་ཡིན། དང་པོ་ལྟར་ན། གསལ་བ་གསར་བྱུང་ལ་རྗེས་སུ་མི་འགྲོ་བར་ཐལ་ལོ་ཞེས་སྟོན་པ་ནི།
མི་འགྲོ་དེ་ན་ཞེས་སོགས་དང༌། གཡོ་བ་ཡིན་ནོ་ཞེ་ན། གསལ་བ་སྔ་མ་མ་དོར་བར་གཡོ་བ་ཡིན་ནམ། དོར་ནས་གཡོ་བ་ཡིན། དང་པོ་ལྟར་ན་ཆ་དང་བཅས་པར་འགྱུར། གཉིས་པ་ལྟར་ན་གསལ་བ་རྙིང་པ་ལ་རྗེས་སུ་མི་འགྲོ་བར་ཐལ་ལོ་ཞེས་སྟོན་པ་ནི། ཆ་དང་ལྡན་པའང་མིན། ཞེས་སོགས་སོ། ། མི་འགྲོ་ཅེས་པའི་དོན་རྒྱས་པར་འཆད་པ་ནི། གཞན་ལ་ཞེས་སོགས་དང༌།
རྟེན་སྔ་མ་ཞེས་པའི་དོན་འཆད་པ་ནི། དེ་ལས་གནས་གཞན་ཞེས་སོགས་དང༌། ཆ་དང་ལྡན་པ་མིན་ནམ་ཞེས་པའི་དོན་ནི། དེ་དག་ཡུལ་ཅན་ཞེས་སོགས་སོ། ། བྱེ་བྲག་པའི་སློབ་མ་དཔེ་ལུ་ཀ་ན་རེ། གཉིས་པ་ལྟར་ཁས་ལེན་ནོ་ཞེ་ན། དེ་འགོག་པ་ནི། གལ་ཏེ་ཀུན་ན་ཞེས་སོ། ། སྤྱི་སྒྲ་གཅིག་འཇུག་པའི་རྒྱུ་མཚན་གྱིས་སྤྱི་ཆ་མེད་གཅིག་ཡོད་པར་འདོད་པའི་ཁྱབ་པ་ལ་དངོས་སྐྱོན་བརྗོད་པའི་དབང་དུ་བྱས་ནས། ཐ་དད་མེད་དོན་ཅེས་སོགས་སོ། །
རང་ལུགས་ཀྱི་སྤྱི་སྒྲ་འཇུག་པའི་རྒྱུ་མཚན་ངོས་འཛིན་པ་ནི། ཐ་དད་མཚུངས་པ་ཞེས་སོགས་སོ། ད་ནི་གྲངས་ཅན་གྱིས་བརྗོད་པའི་ཉེས་པ་སྤང་བར་བྱ་སྟེ། གྲངས་ཅན་ན་རེ། སྤྱི་དང་གཙོ་བོ་དང་ནུས་པ་རྣམས་དོན་གཅིག་ཅིང༌། མེ་ལ་ཚ་བས་ཁྱབ་པ་ལྟར། གསལ་བ་ཐམས་ཅད་ལ་ནུས་པ་གཅིག་གིས་ཁྱབ་ཅིང༌། ཁྱད་པར་ཆུ་ལུད་དྲོད་བཤེར་གསུམ་ལ་ནུས་པ་གཅིག་ཡོད་པའི་རྒྱུ་མཚན་གྱིས་འབྲས་བུ་མྱུ་གུ་གཅིག་བསྐྱེད་པ་ཡིན་པ་ལ། སངས་རྒྱས་པ་ལྟར་ན། འབྲས་བུ་གཅིག་རྒྱུ་དུ་མས་བསྐྱེད་པ་མི་འཐད་པ་དང༌།
ཐམས་ཅད་ཀྱིས་ཀྱང་ཐམས་ཅད་བསྐྱེད་པར་འགྱུར་ཏེ། ལྡོག་པ་གཞན་སེལ་ལས་མ་གཏོགས་པའི་སྤྱི་གཙོ་བོ་མེད་པའི་ཕྱིར། གྲངས་ཅན་རིང་ལུགས་ལ། དངོས་པོ་ཐམས་ཅད་སྤྱི་གཙོ་བོའི་ནང་དུ་རང་བཞིན་གཅིག་ཀྱང་བདག་ཤེས་རིག་གི་སྐྱེས་བུ་རྣམ་འགྱུར་སྣ་ཚོགས་ལ་ལོངས་སྤྱོད་པར་འདོད་པའི་ཚེ། རྣམ་འགྱུར་རྣམས་གནས་སྐབས་རྫས་ཐ་དད་དུ་སྐྱེ་བ་ཡིན་ཞེས་ཟེར་རོ། ། དེ་དགག་པ་ལ་གཉིས་ཏེ། གྲངས་ཅན་གྱི་འདོད་པ་འགོག་པ་དང༌། དེས་གཅེར་བུ་བའི་འདོད་པ་ཁེགས་པར་བསྟན་པའོ། ། དང་པོ་ལ། བཤད་མ་ཐག་པའི་ཕྱོགས་སྔ་མ་དེ་འཇོག་པའི་དབང་དུ་བྱས་ནས།
གལ་ཏེ་ཞེས་སོགས་སོ། ། དེ་སུན་འབྱིན་པ་ལ་ཉེས་པ་དེ་གྲངས་ཅན་ལ་ཡོད་པར་བསྟན། སངས་རྒྱས་པ་ལ་མེད་པར་བསྟན། གྲངས་ཅན་ལ་ཁས་བླངས་ནང་འགལ་གྱི་ཉེས་པ་གཞན་ཡང་ཡོད་པར་བསྟན། དེ་དག་གི་གྲུབ་དོན་བཤད་པའོ། ། དང་པོ་ལ་ཐམས་ཅད་ཐམས་ཅད་ཀྱི་བསྐྱེད་བྱེད་དང༌། ལྷན་ཅིག་བྱེད་རྐྱེན་དོན་མེད་དུ་ཐལ་བ། ཉེས་པ་དེ་སངས་རྒྱས་པ་ལ་མཚུངས་པ་སྤང་བ། རྣམ་འགྱུར་ཐམས་ཅད་སྐྱེ་འཇིག་ཅིག་ཅར་དུ་བྱེད་པར་ཐལ་བ། ཉེས་པ་དེ་སངས་རྒྱས་པ་ལ་མཚུངས་པ་སྤང་བའོ། །
དང་པོ་ནི། ནས་ཀྱི་ས་བོན་ཆོས་ཅན། ས་ལུའི་མྱུ་གུ་བསྐྱེད་པར་ཐལ། དེ་བསྐྱེད་པའི་ནུས་པ་ཅན་ཡིན་པའི་ཕྱིར། མྱུ་གུ་བསྐྱེད་པ་ལ་ཆུ་ལུད་དྲོད་བཤེར་མི་དགོས་པར་ཐལ། ས་བོན་རྐྱང་པས་མྱུ་གུ་བསྐྱེད་པའི་ནུས་པ་དེ་དང༌། ཆུ་ལུད་དྲོད་བཤེར་དང་ས་བོན་ཚོགས་པའི་སྟེང་གི་ནུས་པ་དེ་ལ་བཟང་ངན་གྱི་ཁྱད་པར་མེད་པའི་ཕྱིར། ཞེས་སྟོན་པ་ནི། གལ་ཏེ་བདག་ཉིད་ཅེས་སོགས། གཉིས་པ་ནི།
ཐ་དད་མེད་པའི། ནས། འདི་ཡིན་གྱི་བར་རོ། ། གསུམ་པ་ནི། རྣམ་འགྱུར་རྣམས་ཆོས་ཅན། སྐྱེ་འཇིག་ཅིག་ཆར་དུ་བྱེད་པར་ཐལ། སྤྱི་གཙོ་བོ་དང་ཆ་མེད་རྫས་གཅིག་ཡིན་པའི་ཕྱིར། ཅི་སྟེ་གནས་སྐབས་རྫས་ཐ་དད་པས་ཉེས་པ་མེད་དོ་ཞེ་ན། སྤྱི་གཙོ་བོ་ཆོས་ཅན། རྣམ་འགྱུར་རྣམས་ལ་རྗེས་སུ་མི་འགྲོ་བར་ཐལ།
རྣམ་འགྱུར་རྣམས་དང་དུས་མཉམ་རྫས་གཞན་དུ་ཁས་བླངས་པས་འབྲེལ་པ་མེད་པའི་ཕྱིར། ཞེས་པ་ནི། ཐ་དད་པ་ཞེས་སོགས། བཞི་པ་ནི། འོ་ན་ལྡོག་པ་གཞན་སེལ་དེ། གསལ་པ་རྣམས་དང་རྫས་གཅིག་གམ་རྫས་གཞན། ཞེས་བཏགས་ན་ཉེས་པ་དེ་ཁྱེད་རང་ལ་མཚུངས་སོ་ཞེ་ན། ཆོས་ཀྱི་གྲགས་པ་ཆོས་ཅན། ལྡོག་པ་གཞན་སེལ་དེ་གསལ་བ་དང་རྫས་གཅིག་དང་རྫས་ཐ་དད་དུ་བཏགས་པའི་ཉེས་པས་ཁྱོད་ལ་མི་གནོད་དེ་ཁྱོད་ཀྱི་ལུགས་ལ་ལྡོག་པ་གཞན་སེལ་དེ་རྫས་སུ་མ་གྲུབ་པའི་ཕྱིར། དེ་ཆོས་ཅན།
བློ་ལ་སྣང་བའི་སྤྱི་དེ་གསལ་བ་དང་རྫས་གཅིག་དང་རྫས་གཞན་དུ་བཏགས་པའི་ཉེས་པས་ཁྱོད་ལ་མི་གནོད་དེ། ཁྱོད་ཀྱི་ལུགས་ལ་དེ་རྫས་སུ་མ་གྲུབ་པའི་ཕྱིར། ཞེས་པ་ནི། ལྡོག་པ་ཞེས་སོ། ། རང་ལ་གནོད་བྱེད་མེད་པར་བསྟན་པ་ལ། རྒྱུ་རྣམས་བསྐྱེད་བྱེད་མིན་པར་ཐལ་བའི་གནོད་བྱེད་མེད་པར་བསྟན། ཐམས་ཅད་ཐམས་ཅད་ཀྱི་བསྐྱེད་བྱེད་དུ་ཐལ་བའི་གནོད་བྱེད་མེད་པར་བསྟན་པའོ། ། དང་པོ་ནི། དེའི་བསྐྱེད་བྱེད་ཅེས་སོགས། གཉིས་པ་ནི།
ཇི་ལྟར་ཐ་དད་ཅེས་སོགས། ད་ནི་ཁས་བླངས་ནང་འགལ་གྱི་གནོད་བྱེད་བརྗོད་པར་བྱ་སྟེ། ནས་ཀྱི་ས་བོན་ཆོས་ཅན། ས་ལུའི་མྱུ་གུ་བསྐྱེད་པར་བྱེད་མི་བྱེད་གཉིས་ཡིན་པར་ཐལ། ནས་ཀྱི་ས་བོན་དང་ས་ལུའི་ས་བོན་གཉིས་ཀ་དང་རང་བཞིན་གཅིག་ཡིན་པའི་ཕྱིར། ཅི་སྟེ་ནས་ཀྱི་ས་བོན་ཆོས་ཅན། ས་ལུའི་མྱུ་གུ་མི་བསྐྱེད་དེ། ས་ལུའི་ས་བོན་ལས་གནས་སྐབས་ཐ་དད་པའི་ཕྱིར། ཆུ་ལུད་དྲོད་བཤེར་ཆོས་ཅན། རང་འབྲས་མྱུ་གུ་མི་བསྐྱེད་པར་ཐལ།
ས་བོན་ལས་གནས་སྐབས་རྫས་གཞན་ཡིན་པའི་ཕྱིར། ཞེས་རིམ་པར་སྟོན་པ་ནི། ཐ་དད་མེད་ན་ཞེས་སོགས་སོ། ། ཡང་རྣམ་འགྱུར་རྣམས་ཆོས་ཅན། ཅིག་ཆར་དུ་སྐྱེ་བར་ཐལ། གཙོ་བོ་རྟག་པ་ལས་སྐྱེ་བའི་ཕྱིར། ཞེས་པ་གཅིག་དོན་གྱིས་ཐོབ་པ་ལ་ཉེས་པ་སྤོང་བ་ནི། འོན་ཏེ་རིམ་བཞིན་ཞེས་པའོ། ། འོ་ན། སྤྱི་གཙོ་བོ་ཆོས་ཅན།
ཆ་དང་བཅས་པར་ཐལ། སྔ་ཕྱིའི་རིམ་པ་དང་བཅས་པའི་ཕྱིར། ཞེས་པ་ནི། དེ་སྤྱི་ཞེས་སོགས་སོ། ། ཡང་སྤྱི་གཙོ་བོ་དང་རྣམ་འགྱུར་རྣམས་ཆོས་ཅན། རྫས་ཐ་དད་པ་དང་ཐ་དད་མེད་པ་གཉིས་ཀ་ཡིན་པར་ཐལ། རང་བཞིན་གཅིག་ཅིང་གནས་སྐབས་རྫས་ཐ་དད་པའི་ཕྱིར། ཡང་དེ་རྣམས་ཆོས་ཅན། མཐའ་གཅིག་ཏུ་རྫས་ཐ་དད་པར་ཐལ། འདྲ་བ་དང་མི་འདྲ་བའི་བདག་ཉིད་ཅན་ཡིན་པའི་ཕྱིར།
དེ་འདོད་ན་སྤྱི་གཙོ་བོ་ཆོས་ཅན། ཁྱོད་རྣམ་འགྱུར་རྣམས་ཀྱི་སྤྱི་མིན་པར་ཐལ། ཁྱོད་དང་དེ་གཉིས་འབྲེལ་པ་མེད་པའི་ཕྱིར། དེ་དག་གི་གྲུབ་པའི་དོན་ནི། གསལ་པ་རྣམས་ཀྱི་སྤྱི་དངོས་མེད་དུ་གྲུབ་པ་ན། སྤྱི་གསལ་གཉིས་ཀྱི་ནང་ནས་གསལ་བ་རང་མཚན་ཁོ་ནའམ། དོན་གཉེར་སྐྱེས་བུའི་འཇུག་ཡུལ་དུ་གྲུབ་པ་ཡིན་ཏེ། སྤྱི་དངོས་པོར་མེད་པའི་ཕྱིར། དེ་ལྟ་ན། སྤྱི་མེད་པ་མིན་ཏེ།
རྟོག་ངོར་དེ་མིན་རྣམ་པར་བཅད་ཙམ་མེད་པའི་ཕྱིར། མེ་ཆུ་གཉིས་ལ་རང་བཞིན་ནམ་སྤྱི་གཙོ་བོའི་ནུས་པ་གཅིག་ཡོད་པ་མིན་ཏེ། དེ་ལྟ་ན་མེ་དོན་གཉེར་ཆུ་ལེན་པ་ལ་འཇུག་པར་ཐལ་བའི་ཕྱིར། ཞེས་རིམ་པར་སྟོན་པ་ནི། བདག་ཉིད་ཅེས་སོགས་དང༌། ལྡོག་པ་མཚུངས་པ་ཞེས་སོགས་དང༌། དངོས་པོའི་རྗེས་འགྲོ་མེད་ཅེས་པ་རྣམས་སོ། ། སྐབས་འདིར་ལྡོག་པ་ཞེས་པ་ནི་མེད་དགག་ལ་བྱ་ལ། དེ་ཡང་དེ་བརྗོད་བྱེད་ཀྱི་སྒྲ་དང་དེ་འཛིན་པའི་རྟོག་པས་དེ་ཡིན་མིན་གྱི་ཤེས་བྱ་མཐའ་དག་རྣམ་པར་བསལ་ཙམ་མོ། ། ཤིན་ཏུ་ཐ་དད་ཅེས་པ་ནི།
གང་རུང་གཅིག་ཤེས་བྱ་ལ་མི་སྲིད་པའོ། ། རྣམ་གྲངས་ཐམས་ཅད་ཅེས་པ་ནི། ། ཕན་ཚུན་ཐམས་ཅད་པའོ། ། གཉིས་པ་དེ་གཅེར་བུ་པའི་འདོད་པ་ཡང་ཁེགས་པར་བསྟན་པ་ལ། སྔར་བཤད་པའི་རིགས་པས་ཁེགས་པར་བསྟན་པ་དང༌། མ་བཤད་པའི་རིགས་པས་དགག་པའོ། ། དང་པོ་ནི། དེ་ཉིད་ཀྱིས་ནི་ཅེས་སོགས། གཉིས་པ་ལ། འཇུག་པ་འཆོལ་བར་ཐལ་བ་དང༌།
སྒྲ་རྟོག་ཐ་དད་མི་འཇུག་པར་ཐལ་བའོ། ། དེ་དག་ནི་རིམ་པ་བཞིན་དུ། ཐམས་ཅད་གཉིས་ཀའི་ཅེས་སོགས་དང༌། ཐམས་ཅད་ཀུན་བཏགས་ཞེས་སོགས་སོ། ། གཅེར་བུ་པའི་འདོད་པ་ནི་འདི་ཡིན་ཏེ། དངོས་པོ་ཐམས་ཅད་གསེར་དང་གསེར་གྱི་རྣ་རྒྱན་བཞིན་དུ་རང་བཞིན་གཅིག་ཅིང་གནས་སྐབས་ཐ་དད་པ་ཡིན་ནོ། །

ཞེས་ཟེར་རོ། ། དེ་ལ་ནི་ཇི་སྐད་དུ། གྲངས་ཅན་ལ་བརྗོད་པའི་ཁས་བླངས་ནང་འགལ་གྱི་ཉེས་པ་དེ་དག་འཇུག་པ་ཡིན་ལ། འདིར་བཤད་པའི་རིགས་པ་ཕྱི་མ་འཇུག་པ་འཆོལ་བར་ཐལ་བ་དང༌། སྒྲ་རྟོག་ཐ་དད་མི་འཇུག་པར་ཐལ་བ་གཉིས་ནི། གྲངས་ཅན་ལ་ཡང་འཇུག་པ་ཡིན་ནོ། ། གཉིས་པ་དངོས་མེད་ཀྱི་ཡུལ་ཅན་གྱི་སྒྲ་དང་རྟོག་པ་སེལ་འཇུག་ཏུ་སྒྲུབ་པ་ནི། དེ་ཆོས་ཅན། སེལ་པས་འཇུག་པ་ཡིན་ཏེ། ཡུལ་ཅན་གང་ཞིག་ཁྱོད་ཀྱི་དངོས་པོ་དང་ཞེན་པའི་ཡུལ་གང་རུང་ཡིན་ན། དངོས་མེད་ཡིན་པས་ཁྱབ་པའི་ཕྱིར།
འདིར་དངོས་མེད་ཀྱི་ཡུལ་ཅན་ཞེས་པ་དངོས་པོར་མེད་པ་ལ་བརྟེན་པའི་སྒྲ་དོན་གྱི་ཡུལ་ཅན་ཏེ་ནམ་མཁའ་དང་རི་བོང་གི་རྭ་ལ་སོགས་པའི་ཡུལ་ཅན་ནོ། ། དེ་ལྟར་ངོ་བོ་གཅིག་ལ་འབྲེལ་པ་མི་འགལ་བའི་ཤེས་བྱེད་ནི་ལྡོག་པ་ཐ་དད་པ་ཞེས་བྱ་བ་དེ་ཡིན་ལ། དེ་ཡང་བརྗོད་བྱེད་ཀྱི་སྒྲ་དང་རྟོག་པ་ཡུལ་ལ་སེལ་པས་འཇུག་པའི་རྒྱུ་མཚན་གྱི་ཡིན་པས། དེ་དེ་ལྟར་འཇུག་པའི་སྒྲུབ་བྱེད་ཀྱི་རིགས་པ་དང༌། དེ་ལ་རྩོད་པ་སྤང་བ་རྣམས་རྒྱས་པར་བཤད་ཟིན་ནས། ད་ནི་རང་བཞིན་གྱི་འབྲེལ་པ་ངེས་བྱེད་ཀྱི་ཚད་མ་དངོས་བཤད་པར་བྱ་སྟེ། འདི་ལ་རང་བཞིན་གྱི་གཏན་ཚིགས་ལ་གཉིས་སུ་འབྱེད་པའི་རྒྱུ་མཚན། དེ་ལྟར་ཕྱེ་བའི་རྟགས་ཆོས་ཀྱི་འབྲེལ་པ་ངེས་བྱེད་ཀྱི་ཚད་མ་དངོས། དང་པོ་ནི། སྒྲ་མི་རྟག་པར་སྒྲུབ་པའི་རང་བཞིན་གྱི་གཏན་ཚིགས་ཡང་དག་ལ་ལྟོས་པ་དང་འབའ་ཞིག་པ་གཉིས་སུ་འབྱེད་པ་རྒྱུ་མཚན་ཡོད་དེ།
ཕྱིར་རྒོལ་གྲངས་ཅན་ལྟ་བུ་སྒྲ་རྒྱུ་སྐྱེས་པར་འདོད་པ་དང༌། རིག་བྱེད་པ་ལྟ་བུ་རིག་བྱེད་ཀྱི་སྒྲ་སྐྱེས་བུས་མ་བྱས་པར་འདོད་པའི་རྒོལ་བ་རིགས་མི་འདྲ་བ་གཉིས་ཡོད་པའི་རྒྱུ་མཚན་གྱིས་དེར་ཕྱེ་བའི་ཕྱིར། གཉིས་སུ་ཕྱེ་བ་ལ་ཆོས་ཅན། དགོས་པ་ཡོད་དེ། རང་གི་བསྒྲུབ་བྱ་སྒྲ་མི་རྟག་པར་བསྒྲུབ་པར་བྱ་བའི་ཆེད་ཡིན་པའི་ཕྱིར། སྦྱོར་བ་ནི། སྦྱོར་བ་དེ་སྐོར་གྱི་ཕྱིར་རྒོལ་ཚུལ་གསུམ་ཚད་མས་ཤེས་པའི་ངོར། གང་བྱས་པ་ཡིན་ན་མི་རྟག་པ་ཡིན་པས་ཁྱབ། དཔེར་ན་བུམ་པ་བཞིན། སྒྲ་ཡང་བྱས་སོ་ཞེས་དང༌།
གང་ཡོད་པ་ཉིད་ཡིན་ན། ཞེས་སོ། ། འདིར་ཡོད་པ་དང་དངོས་པོ་གཉིས་སྒྲ་ཡངས་ན་ཡངས་མཉམ་དང༌། དོག་ན་དོག་མཉམ་ཡིན་ལ། ཡོད་པ་ཉིད་ཀྱི་ཚིག་དོན་བྱེད་ནུས་པ་ཡིན་པར་གཏན་ཚིགས་ཐིགས་པ་ལས་གསུངས་སོ། ། འགོད་ཚུལ་ལ། སྒྲ་ཡང་ཡོད་པས་ཞེས་དང༌། བྱས་པས་ཞེས་སྦྱོར་བ་གཏན་ཚིགས་ཐིགས་པར་གསུངས་སོ། ། ཡོད་ཉིད་བཞིན་ཞེས་པ་ལ་གྲངས་ཅན་ན་རེ། དེ་ལྟ་ན་གཙོ་བོའི་སྒྲ་དོན་གྱི་སྟེང་དུ་ཡོད་པ་ཉིད་བསྒྲུབ་བྱའི་ཆོས་སུ་འགྱུར་ལ།
དེ་ལྟ་ན། གཙོ་བོ་ཡོད་པར་འགྱུར་རོ། ། ཞེས་རྒོལ་བ་ནི། གལ་ཏེ་གཏན་ཚིགས་ཞེས་སོགས་དེ་མི་མཚུངས་པར་སྟོན་པ་ནི། སྔར་རྒོལ་གྲངས་ཅན་ཆོས་ཅན། ཁྱོད་ཀྱིས་སངས་རྒྱས་པའི་ངོར་གཙོ་བོའི་སྒྲ་དོན་གྱི་སྟེང་དུ། ཡོད་པ་ཁྱད་པར་བ་རྣམ་འགྱུར་ཀུན་གྱི་ཉེར་ལེན་དུ་ཡོད་པ་དེ། ཞེ་འདོད་ཀྱི་བསྒྲུབ་བྱ་ཡིན་ཏེ། དེ་ཡིན་པའམ། ཡོད་ཙམ་དེ་དེའི་སྟེང་དུ་ཡིན་པ་གང་རུང་གང་ཞིག
ཕྱི་མ་ལྟར་ན་སྔར་རྒོལ་ཁྱོད་ལ་དཔག་འདོད་དང༌། ཕྱིར་རྒོལ་སངས་རྒྱས་པ་ལ་ཤེས་འདོད་མེད་པའི་ཕྱིར། དེ་འདོད་ན། ཁྱད་པར་རྣམས་རྗེས་སུ་འགྲོ་བ་ལ་སོགས་པའི་གཏན་ཚིགས་ལྔ་པོ་དེ་ཡིན་ནོ། ། གཙོ་བོའི་སྒྲ་དོན་ཡོད་པར་སྒྲུབ་པའི་གཏན་ཚིགས་ཡང་དག་མ་ཡིན་པར་ཐལ། ཁྱོད་དེ་ལྟར་སྒྲུབ་པའི་ཞེ་འདོད་ཀྱི་བསྒྲུབ་བྱའི་ཆོས་ལ་རྗེས་སུ་འགྲོ་བ་ཕྱིར་རྒོལ་སངས་རྒྱས་པ་ལ་མ་གྲུབ་པའི་ཕྱིར། ཞེས་སྟོན་པ་ནི། ཡོད་པ་བསྒྲུབ་བྱ་ཞེས་པའི་རྐང་པ་གཉིས་གོང་དུ་འཐེན་ནས། ཡོད་པའི་ཁྱད་པར་ཞེས་སོགས་སྦྱར་རོ། ། གྲངས་ཅན་ན་རེ།
འོ་ན་ཁྱོད་ལ་ཡང༌། ཡོད་པ་གཏན་ཚིགས་ཡིན་ན་དེས། ། ཁྱད་པར་དག་ནི་རྟགས་སུ་འགྱུར། ། ཁྱད་པར་རྟགས་སུ་བཟུང་ན་འདིར། ། གཏན་ཚིགས་ཕྱོགས་ཆོས་མེད་པར་འགྱུར། ། ཞེས་མཚུངས་སོ། ། ཞེས་རྒོལ་བའི་དབང་དུ་བྱས་ནས། ཁྱད་པར་རྗེས་འགྲོ་ཞེས་པའི་རྐང་པ་གཉིས་ཕྱིར་འཐེན་ནོ། ། སྔ་རྒོལ་སངས་རྒྱས་པ་ཆོས་ཅན། ཁྱོད་ལ་ཕྱིར་རྒོལ་རིགས་བྱེད་པས།
རིགས་སྒྲ་མི་རྟག་པ་སྒྲུབ་པ་ལ་ཡོད་པ་ཉིད་ཙམ་རྟགས་སུ་བཀོད་དམ། ཡོད་པ་ཁྱད་པར་ཅན་རྟག་དངོས་སུ་ཡོད་པའམ། མི་རྟག་པའི་དངོས་པོར་ཡོད་པ་རྟགས་སུ་འགོད། ཅེས་པའི་རྩོད་པས་ཁྱོད་ལ་མི་གནོད་དེ། ཁྱོད་ཉིད་ལུགས་ལ་ཡོད་ཉིད་ཙམ་དེ། རིག་བྱེད་པའི་ངོར་དེ་སྒྲུབ་ཀྱི་རྟགས་སུ་བཟུང་བྱ་ཡིན་ལ། དེས་དེ་ལྟར་སྒྲུབ་པའི་ཚུལ་གསུམ་མ་ཚང་བའི་ཕྱིར། ཞེས་སྟོན་པ་ནི། དེའི་ཁྱད་པར་ཞེས་སོགས། གྲངས་ཅན་ན་རེ།
ངེད་ལ་ཡང་གཙོ་བོའི་སྒྲ་དོན་ཡོད་པར་སྒྲུབ་པའི་གཏན་ཚིགས་ཡང་དག་གཞན་ཡོད་དོ་ཞེ་ན། གཙོ་བོ་སྒྲ་དོན་དང་འབྲས་བུའི་ཉེར་ལེན་དུ་ཡོད་པའི་ཚོགས་དོན་ཆོས་ཅན། ཁྱོད་སྒྲུབ་བྱེད་ཀྱི་གཏན་ཚིགས་ཡང་དག་མེད་དེ། ཁྱོད་སྒྲུབ་བྱེད་དུ་བཀོད་པའི་གཏན་ཚིགས་ཡིན་ན། གཏན་ཚིགས་ལྟར་སྣང་གསུམ་པོ་གང་རུང་ཡིན་དགོས་པའི་ཕྱིར། ཞེས་མ་གྲུབ་པ་ལ་ཞེས་སོགས་སོ། ། འོ་ན་ཡོད་པ་ཉིད་ལ་ཡང་མཚུངས་སོ་ཞེ་ན། བཀོད་པའི་ཚེ་ཡོད་པ་ཉིད་ཆོས་ཅན། ཁྱོད་དེས་དེ་ལྟར་སྒྲུབ་པའི་ཚུལ་གསུམ་ཚང་བ་ཡིན་ཏེ། ཁྱོད་ཀྱིས་དེ་སྒྲུབ་ཀྱི་ཕྱོགས་ཆོས་གྲུབ།
ཁྱོད་མི་རྟག་པ་ལ་རྗེས་སུ་འགྲོ། རྟག་པ་ལས་ཟློག་པའི་ཕྱིར། དཔེར་ན་དེ་སྒྲུབ་ལ་བྱས་པ་རྟགས་སུ་བཀོད་པ་བཞིན་ནོ་ཞེས་སྟོན་པ་ནི། རང་བཞིན་གྲུབ་པ་ཞེས་སོ། ། འདིར་སེལ་ངོའི་ཡོད་པ་བསལ་བའི་ཕྱིར་དུ་ཡོད་པ་ཉིད་ཅེས་སྨོས་པ་ཡིན་ལ། དངོས་པོ་རྟགས་སུ་བཀོད་པའི་ཚེ་ན་ཡང་ཉིད་ཅེས་པ་སྦྱར་དགོས་ཏེ། ཡོད་པ་རྟགས་སུ་བཀོད་པའི་ཚེ་གཞུང་དུ། ཉིད་ཅེས་ངེས་པར་སྦྱར་ལ། ཡོད་པ་དང་དངོས་པོ་ནི་འགྱུར་གྱི་ཁྱད་པར་ཙམ་དུ་ཟད་པའི་ཕྱིར་དང༌། སེལ་ངོའི་དངོས་པོ་བསལ་དགོས་པའི་ཕྱིར་རོ། །
གཉིས་པ་ལ། བྱས་ཡོད་དང་མི་རྟག་པའི་མེད་ན་མི་འབྱུང་བའི་འབྲེལ་པ་ངེས་བྱེད་ཀྱི་ཚད་མ་ནི། ལྟོས་མེད་ཀྱི་གཏན་ཚིགས་དང་གནོད་པ་ཅན་གྱི་རྟགས་དང་བརྟེན་པའི་བྱེ་བྲག་གཉིས་ཡིན་ལ། དེའི་ནང་ནས་བྱས་པ་དང་མི་རྟག་པ་མེད་ན་མི་འབྱུང་བའི་འབྲེལ་པ་ནི། ལྟོས་མེད་ཀྱི་གཏན་ཚིགས་ཀྱིས་སྒྲུབ་ནུས་ཏེ། བྱས་པ་ལ་རང་གྲུབ་ཙམ་ནས་འཇིག་པས་ཁྱབ་པར་འདོད་པའི་ལོག་རྟོག་ཡོད་ཀྱང༌། བྱས་པ་དང་སྤྱིར་མི་འཇིག་པའི་གཞུང་བཞིན་འདོད་པའི་རང་གཞན་གྱི་སྡེ་པ་ཁུངས་ཐུབ་མི་སྣང་བའི་ཕྱིར། ཡོད་པའམ་དངོས་པོ་དང་མི་རྟག་པའི་འབྲེལ་པ་སྒྲུབ་པ་ལ་གནོད་པ་ཅན་གྱི་གཏན་ཚིགས་ཀྱང་དགོས་སོ། ། རྟག་དངོས་ཁས་ལེན་པའི་རང་གཞན་གྱི་སྡེ་པ་ཁུངས་ཐུབ་དུ་མ་སྣང་བའི་ཕྱིར། གྲངས་ཅན་གྱིས་སྒྲ་རྟག་པར་ཁས་ལེན་པ་ཡང༌།
གྲུབ་ཙམ་ནས་མི་འཇིག་པར་འདོད་པ་ཡིན་གྱི། སྤྱིར་མི་འཇིག་པ་འདོད་པ་མིན་ཏེ། གྲངས་ཅན་པ་དེ་ཙམ་ལྔ་པོ་དེ་སྐྱེ་འཇིག་ཅན་གྱི་རྟགས་ལས་བློ་བདེ་སེམས་མེད་དུ་སྒྲུབ་པའི་ཁྱབ་འབྲེལ་གཏན་ལ་འབེབས་པའི་གཞིར་རང་རང་གི་རྩ་བའི་གྲུབ་མཐར་ཁས་བླངས་པའི་ཕྱིར། དེ་ལྟ་ན་ལྟོས་མེད་ཀྱི་རྟགས་ལ་བརྟེན་པའི་རྗེས་དཔག་གི་རྟེན་གཏན་ཚིགས་ནི། གང་ཕྱིས་ཀྱི་རྒྱུ་དོན་གཞན་ལ་ལྟོས་མེད་དུ་འཇིག་པ་ཡིན་ན། གྲུབ་ཙམ་ནས་འཇིག་ངེས་ཡིན་པས་ཁྱབ། དཔེར་ན་འབྲས་བུའི་ལས་ལ་གེགས་བྱེད་པ་མེད་པའི་རྒྱུ་ཚོགས་ཐ་མ་བཞིན། སྐྱེ་ལྡན་ཐམས་ཅད་ཀྱང་ཕྱིས་ཀྱི་རྒྱུ་དོན་གཞན་ལ་ལྟོས་མེད་དུ་འཇིག་པ་ཡིན་ནོ་ཞེས་སྟོན་པ་ནི། རྒྱུ་མེད་ཕྱིར་ན་ཞེས་པའོ། ། དེའི་ཕྱོགས་ཆོས་གྲུབ་པ་ནི།
གང་འཇིག་པ་ཕྱིས་ཀྱི་རྒྱུ་དོན་གཞན་ལ་ལྟོས་པ་དང་བཅས་པ་ཡིན་ན། འཇིག་ངེས་ཡིན་པས་ཁྱབ། དཔེར་ན་གོས་དཀར་པོ་ཆོས་ཅན་དུ་འགྱུར་བ་བཞིན། སྐྱེ་ལྡན་གྱི་དངོས་པོ་རྣམས་ཀྱང་འཇིག་པ་ཕྱིས་ཀྱི་རྒྱུ་དོན་གཞན་ལ་ལྟོས་པ་དང་བཅས་པར་གྲངས་ཅན་གྱི་ཁས་བླངས་སོ། ། ཞེས་སྟོན་པ་ནི། དངོས་པོ་ལྟོས་དང་ཞེས་སོ། ། དེ་ལ་རིག་བྱེད་པ་ན་རེ། སྐྱེ་ལྡན་ཐམས་ཅད་འཇིག་པ་ཡིན་ཀྱང༌། ཡོད་པའི་དངོས་པོ་ཐམས་ཅད་ལ་འཇིག་པས་མ་ཁྱབ་སྟེ། དབང་ཕྱུག་ལ་སོགས་པ་རྟག་པའི་དངོས་པོ་སྲིད་པའི་ཕྱིར།
ཞེ་ན། རྟག་པ་ལ་ཆོས་ཅན། དངོས་པོ་མེད་དེ། དོན་བྱེད་པས་སྟོང་པའི་ཕྱིར། ནམ་མཁའ་བཞིན། ཞེས་གནོད་པ་ཅན་གྱི་གཏན་ཚིགས་སྟོན་པའི་དབང་དུ་བྱས་ནས། གསལ་འགྱུར་ཞེས་བྱ་ཅེས་སོགས། ཡང་ན་བྱས་པ་ཐམས་ཅད་མི་རྟག་པར་གྲུབ་པ་ན་དངོས་པོ་ཐམས་ཅད་མི་རྟག་པར་གྲུབ་སྟེ། དངོས་པོ་འགའ་ཞིག་ལ་རྟག་པར་སྐྱེད་བྱེད་ཀྱི་རྒྱུ་མེད་པའི་ཕྱིར་ཞེས་འགོད། རྒྱུ་དང་འབྲས་བུའི་དངོས་པོའི་ཞེས་པ་མན་གྱི་དོན་བསྡུ་བ་ནི།
སྒྲུབ་རྟགས་ཡང་དག་གི་རྟགས་ཆོས་གཉིས་ལ་མེད་ན་མི་འབྱུང་བའི་འབྲེལ་པ་ངེས་བྱེད་ཀྱི་ཚད་མ་གྲུབ་པ་ཡིན་ནོ། ། དེ་བྱུང་འབྲེལ་པ་ངེས་བྱེད་ཀྱི་ཚད་མ་དང༌། བདག་གཅིག་འབྲེལ་པ་ངེས་བྱེད་ཀྱི་ཚད་མ་གོང་དུ་རྒྱས་པར་བསྒྲུབས་ཟིན་པའི་ཕྱིར། ཞེས་པ་ནི། དེས་དངོས་པོའི་ཞེས་སོགས། ད་ནི་དགག་རྟགས་ཡང་དག་གི་འབྲེལ་པ་ངེས་བྱེད་ཀྱི་ཚད་མ་བཤད་པར་བྱ་སྟེ། འོ་ན་ཅི་སྒྲུབ་རྟགས་ཡང་དག་གི་འབྲེལ་པ་ངེས་བྱེད་ཀྱི་ཚད་མ་ལས་ལོགས་སུ་དགག་པའི་གཏན་ཚིགས་ཡང་དག་གི་འབྲེལ་པ་ངེས་བྱེད་ཀྱི་ཚད་མ་བཤད་རྒྱུ་ཡོད་དམ་ཞེ་ན། དེ་ནི་ཡོད་པ་མིན་ཏེ། སྔར་བཤད་པའི་བདག་གཅིག་པ་དང་དེ་བྱུང་གི་འབྲེལ་པ་ངེས་བྱེད་ཀྱི་ཚད་མ་དེ་ལས་མ་གཏོགས་པའི་འབྲེལ་པ་ངེས་བྱེད་ཀྱི་ཚད་མ་གསུམ་པ་མི་བཞེད་པའི་ཕྱིར། དེ་ལྟ་ན་ཡང་མ་དམིགས་པའི་གཏན་ཚིགས་ཡང་དག་གང་དང་གང་ལ་འབྲེལ་པ་ངེས་བྱེད་ཀྱི་ཚད་མ་སྔར་བཤད་པ་གཉིས་པོ་དེ་ལས་གང་དང་གང་ཡོད་པ་ཙམ་ཞིག་འདི་མན་ཆད་དུ་བཤད་པར་བྱ་བ་ལས།
ཐོག་མར་མི་སྣང་བ་མ་དམིགས་པའི་རྟགས་ཡང་དག་གི་འབྲེལ་པ་ངེས་བྱེད་ཀྱི་ཚད་མ་བཤད། དེའི་རྗེས་སུ་སྣང་རུང་མ་དམིགས་པའི་རྟགས་ཡང་དག་གི་འབྲེལ་པ་ངེས་བྱེད་ཀྱི་ཚད་མ་བཤད། དེ་གཉིས་ལ་རྩོད་པ་སྤང་བ་གསུམ་གྱི་སྒོ་ནས་བཤད་པར་བྱའོ། ། དང་པོ་ནི། ཤ་ཟ་ཐ་མལ་པའི་ཚད་མས་མ་དམིགས་པའི་རྟགས་ཀྱིས་མདུན་གྱི་གཞི་འདིར་འདྲེ་ཤ་ཟ་ཡོད་ངེས་ཀྱི་ཐ་སྙད་དོན་མཐུན་མི་འཇུག་པར་སྒྲུབ་པའི་རྟགས་ཆོས་གཉིས་ལ་མེད་ན་མི་འབྱུང་བའི་འབྲེལ་པ་ངེས་བྱེད་ཀྱི་ཚད་མ་ཡོད་དེ། ཤ་ཟ་ཡོད་པར་ངེས་པའི་ངེས་ཤེས་དོན་མཐུན་དེ་དང་རང་རྒྱུ་ཤ་ཟ་དམིགས་བྱེད་ཀྱི་ཚད་མ་གཉིས་ལ་རྒྱུ་འབྲས་ངེས་བྱེད་ཀྱི་ཚད་མ་ཡོད་པའི་ཕྱིར། ཞེས་པ་ནི། འཇུག་པ་ཞེས་སོགས་སོ། ། འོ་ན་དེ་ལ་དེ་ལྟ་མོད་ཀྱི་མདུན་གྱི་གཞི་འདིར་འདྲེ་ཤ་ཟའི་བུམ་པ་མེད་ངེས་སུ་སྒྲུབ་པར་བྱེད་པའི་རྟགས་ཡང་དག་གི་རྟགས་ཆོས་ཀྱི་འབྲེལ་པ་གང་གིས་སྒྲུབ་ཅེ་ན། དེ་འདྲ་མི་སྲིད་དོ་ཞེས་སྟོན་པ་ལ།
བསྟན་བཅོས་ཞེས་སོགས། འདི་ལ་ཤེས་བྱ་ཆོས་ཅན། མདུན་གྱི་གཞི་འདིར་འདྲེ་ཤ་ཟའི་བུམ་པ་མེད་ངེས་སུ་སྒྲུབ་པའི་རྟགས་ཡང་དག་མེད་དེ། དེ་ལྟར་སྒྲུབ་པའི་ཡིད་ཆེས་པའི་གཏན་ཚིགས་ཡང་དག་ཀྱང་མེད་དངོས་པོ་སྟོབས་ཞུགས་ཀྱི་གཏན་ཚིགས་ཀྱང་མེད་པའི་ཕྱིར། དང་པོ་མེད་དེ། འདྲེ་ཤ་ཟ་དེ་བསྟན་བཅོས་ཀྱི་སྐབས་དང་འབྲེལ་བ་མེད་པའི་ཕྱིར། གཉིས་པ་མེད་དེ། འདྲེ་ཤ་ཟ་ཡོད་ཀྱང་སྣང་མི་རུང་པའི་ཕྱིར། ཞེས་པའོ། ། མདུན་གྱི་གཞི་འདིར་ཆོས་ཅན།
འདྲེ་ཤ་ཟ་དེ་ཡོད་པར་ངེས་པ་དང་མེད་པར་ངེས་པ་གང་རུང་མིན་ཏེ། དེ་ཡོད་མེད་ཐེ་ཚོམ་ཟ་བའི་ཕྱིར། དེའི་ཕྱིར་དེ་ལ་ཐལ་བའི་ཚད་མ་མི་འཇུག་གོ་ཞེས་སྟོན་པ་ནི། ཡོད་མེད་ངེས་པའི་ཞེས་སོགས། འདི་ནི་མཚོན་པ་ཙམ་སྟེ། རྒོལ་བ་གང་གི་ངོར་ཡོད་ཀྱང་སྣང་དུ་མི་རུང་བའི་དོན་ཐམས་ཅད་ལ་མི་སྣང་བ་མ་དམིགས་པའི་གཏན་ཚིགས་འཇུག་པས་ཁྱབ་ལ། ཡོད་ཀྱང་སྣང་མི་རུང་བ་འགའ་ཞིག་ལ་སྣང་རུང་མ་དམིགས་པའི་གཏན་ཚིགས་ཡང་དག་འཇུག་པ་ཡོད་དེ། ཤིན་ལྐོག་ལ་དཔྱོད་པའི་ཚེ། ལམ་པོ་ཆེའི་སྐྱེས་བུ་འདི་ཆོས་ཅན། ཐམས་ཅད་མཁྱེན་པའི་ཡེ་ཤེས་རྒྱུད་ལ་མེད་པར་ངེས་ཏེ།
འདོད་ཆགས་དང་ལྡན་པའི་ཕྱིར། ཞེས་པ་ལྟ་བུའོ། ། འོ་ན་གོང་དུ། འགའ་ཞིག་མེད་ཅེས་འབྲས་བུ་ཅན། ། ཞེས་བཤད་པ་དང་མི་འགལ་ལམ་ཞེ་ན། དེ་སྣང་རུང་གི་ཆོས་ཀྱི་དབང་དུ་བྱས་པ་ཡིན་ནོ། ། ཞེས་འཆད་པ་ལ། མདོར་བསྟན་པ་དང་རྒྱས་པར་བཤད་པ་གཉིས་ལས། དང་པོ་ནི། རྟགས་ཀྱི་ཞེས་སོགས་སོ། །
གཉིས་པ་ལ། འབྲེལ་ཟླ་མ་དམིགས་པའི་གཏན་ཚིགས་ཡང་དག་གི་དང༌། འགལ་ཟླ་མ་དམིགས་པའི་གཏན་ཚིགས་ཀྱི་འབྲེལ་པ་ངེས་བྱེད་ཀྱི་ཚད་མ་གཉིས་ལས། དང་པོ་ནི། རྒྱུ་མ་དམིགས་པའི་གཏན་ཚིགས་ཀྱི་རྟགས་ཆོས་གཉིས་ལ་མེད་ན་མི་འབྱུང་བའི་འབྲེལ་པ་ངེས་བྱེད་ཀྱི་ཚད་མ་ཡོད་དེ་མེ་དུ་རྒྱུ་འབྲས་སུ་ངེས་བྱེད་ཀྱི་ཚད་མ་ཡོད་པའི་ཕྱིར། ཁྱབ་བྱེད་མ་དམིགས་པའི་རྟགས་ཡང་དག་གི་རྟགས་ཆོས་གཉིས་ལ་མེད་ན་མི་འབྱུང་བའི་འབྲེལ་པ་ངེས་བྱེད་ཀྱི་ཚད་མ་ཡོད་པའི་ཕྱིར། རང་བཞིན་མ་དམིགས་པའི་གཏན་ཚིགས་ཡང་དག་གི་དེ་ཡོད་དེ། སྣང་རུང་གི་བུམ་པ་དམིགས་བྱེད་ཀྱི་ཚད་མ་དང༌། དེའི་འབྲས་བུར་གྱུར་པའི་སྣང་རུང་གི་བུམ་པ་ཡོད་པར་ངེས་པའི་ངེས་ཤེས་གཉིས་ལ་རྒྱུ་འབྲས་སུ་ངེས་བྱེད་ཀྱི་ཚད་མ་ཡོད་པའི་ཕྱིར་རོ། ། ཞེས་རིམ་པར་སྟོན་པ་ནི།
རྒྱུ་མི་ཤེས་ན་ཞེས་སོགས་དང༌། དོན་གྱི་རང་བཞིན་ཅེས་སོགས་དང༌། གལ་ཏེ་གཏན་ཚིགས་ཞེས་སོགས་དང༌། གཉིས་པ་ནི། འགལ་ཟླ་མ་དམིགས་པའི་རྟགས་ཡང་དག་གི་རྟགས་ཆོས་གཉིས་ལ་མེད་ན་མི་འབྱུང་བའི་འབྲེལ་པ་ངེས་བྱེད་ཀྱི་ཚད་མ་ཡོད་དེ། ཚ་རེག་དང་དེའི་གནོད་བྱ་རྒྱུན་དུ་གྱུར་པའི་ནུས་མེད་ཀྱི་གྲངས་རེག་གཉིས་ལ་རྒྱུ་འབྲས་སུ་ངེས་བྱེད་ཀྱི་ཚད་མ་ཡོད་པའི་ཕྱིར། ཞེས་འགལ་བའི་ཞེས་སོགས། ཚ་རེག་ཙམ་དང་གནོད་བྱའི་རྒྱུན་དུ་གྱུར་པའི་གྲང་རེག་ནུས་མེད་གཉིས་རྒྱུ་འབྲས་སུ་གྲུབ་པ་ན། ཚ་རེག་སྟོབས་ཆེན་པ་དེ་འབྲས་བུ་ནུས་མེད་ཀྱི་གྲང་རེག་དེའི་ལྷན་ཅིག་བྱེད་རྐྱེན་དུ་གྲུབ་པ་ཡིན་ནོ། ། གསུམ་པ་ནི།
འོ་ན་སློབ་དཔོན་ཕྱོགས་ཀྱི་གླང་པོས་གཙོ་བོ་ནི་ཡོད་པ་མིན་ཏེ། མ་དམིགས་པའི་ཕྱིར། ཞེས་པའི་གཏན་ཚིགས་འདི་མི་སྣང་བ་མ་དམིགས་པའི་གཏན་ཚིགས་ཡིན་ནམ་སྣང་རུང་མ་དམིགས་པའི་གཏན་ཚིགས་ཡིན། དང་པོ་ལྟར་ན། དེས་གཞི་འགའ་ཞིག་མེད་ངེས་སུ་སྒྲུབ་མི་ནུས་པར་བཤད་པ་དང་འགལ། གཉིས་པ་ལྟར་ན་གཙོ་བོ་ཡོད་དམ་མེད། ཡོད་ན་མེད་པར་སྒྲུབ་པ་མི་འཐད། མེད་ན་ཆོས་ཅན་མེད་པས་གཏན་ཚིགས་ཡང་དག་ཏུ་མི་རུང་ངོ་ཞེ་ན། སློབ་དཔོན་བདག་ཉིད་ཆེན་པོས་མ་དམིགས་པའི་སྦྱོར་བ་དེ་ནི་སྣང་རུང་མ་དམིགས་པའི་གཏན་ཚིགས་ཀྱི་སྦྱོར་བ་ཡིན་ལ། དེའི་ཡང་བསམ་དོན་སོང་ཚོད་ནི།
གཙོ་བོའི་སྒྲ་དོན་ཆོས་ཅན། རྣམ་འགྱུར་ཀུན་གྱི་ཉེར་ལེན་དུ་མེད་དེ་དེར་སྣང་རུང་མ་དམིགས་པའི་ཕྱིར། ཞེས་པ་ཡིན་ལ། དེའི་ཚེ་ན་དེ་ཆོས་ཅན། སྐབས་བབ་གྱི་རྒོལ་བའི་ངོར་དེ་སྒྲུབ་ཀྱི་སྣང་རུང་མ་དམིགས་པའི་གཏན་ཚིགས་ཡང་དག་ཡིན་ཏེ། ཁྱོད་དེ་སྒྲུབ་ཀྱི་གཏན་ཚིགས་གང་ཞིག གཙོ་བོའི་སྒྲ་དོན་དེ་རྣམ་འགྱུར་ཀུན་གྱི་ཉེར་ལེན་དུ་ཡོད་ན་ཚད་མ་ལ་སྣང་དགོས་པའི་ཕྱིར། ཞེས་པ་ནི་ཐོགས་མེད་ཅེས་སོགས། འདིར་སློབ་དཔོན་བདག་ཉིད་ཆེན་པོའི་རྗེས་སུ་འབྲང་བ་གང་ཞིག གཙོ་བོའི་སྒྲ་དོན་མེད་པར་འདོད་པ་དེ།
དེར་འགོག་པ་ནི། སྒྲ་དོན་སྙོན་པ་ཞེས་སོགས། བཞི་པ་མི་སྣང་བ་མ་དམིགས་པའི་གཏན་ཚིགས་ལ་རྩོད་པ་སྤང་བ་ནི། བསྟན་བཅོས་སྐབས་དང༌། ཞེས་པ་ལ་འཕྲོས་ནས། རིག་བྱེད་པ་ན་རེ། བསྐལ་བ་དང་མ་བསྐལ་བའི་དོན་གང་ཡིན་ཀྱང་རུང་སྟེ། ལུང་ལས་མ་བཤད་ན་མེད་དགོས་ཤིང༌། བཤད་ན་གང་བཤད་པ་དེ་ཁོ་ན་ལྟར་ཡིན་དགོས་ཏེ། ལུང་ཤེས་བྱ་མ་ལུས་པའི་ཡུལ་ཅན་ཡིན་པའི་ཕྱིར།
བྱེ་བྲག་ཏུ་རིག་བྱེད་ལས་བཤད་པ་དེ་ཁོ་ན་ལྟར་ཡིན་དགོས་ཤིང༌། དེ་ལས་མ་བཤད་ན་མེད་དགོས་ཏེ། རིག་བྱེད་ནི་བདེན་པའི་དོན་ཅན་ཡིན་པའི་ཕྱིར་དང༌། ཤེས་བྱ་མ་ལུས་པའི་ཡུལ་ཅན་ཡིན་པའི་ཕྱིར། ཞེས་ཟེར་རོ། ། དེ་དགག་པ་ལ་གསུམ་སྟེ། སྤྱིར་ཚིག་ཙམ་གྱིས་བརྗོད་བྱའི་དོན་སྒྲུབ་མི་ནུས་པར་བསྟན། བྱེ་བྲག་ཏུ་སྐྱེས་བུ་ཁྱད་པར་ཅན་གྱི་ཚིག་ལས་བརྗོད་བྱའི་དོན་རྟོགས་ནུས་ཀྱང༌། སྐྱེས་བུ་ཁྱད་པར་ཅན་དེ་ངོ་ཤེས་དཀའ་བར་བསྟན། སྐྱེས་བུས་མ་བྱས་པའི་ཚིག་མི་སྲིད་པར་བསྟན་པའོ། །
དང་པོ་ནི། སྒྲ་རྣམས་ཞེས་སོགས། འོ་ན་སློབ་དཔོན་ཕྱོགས་ཀྱི་གླང་པོ་སྒྲ་བྱུང་གི་ཚད་མ་བཞེད་པ་དང་འགལ་ལོ་ཞེ་ན། དེའི་ལན་དུ། དེ་དག་སྨྲས་སོ་ཞེས་སོགས། ཡང་ཇི་སྐད་དུ། ཡིད་ཆེས་ཚིག་ནི་མི་བསླུ་བའི། ། སྤྱི་ལས་རྗེས་སུ་དཔག་པ་ཉིད། ། ཅེས་ཕྱོགས་གླང་གིས་བཤད་པ་དང༌། ཚིག་ཙམ་ལས་བརྗོད་བྱའི་དོན་སྒྲུབ་མི་ནུས་པར་འགལ་ལོ། །
ཞེ་ན། འདིའི་ལན་ལ། ཡིད་ཆེས་ཚིག་ཅེས་པའི་དོན་བཤད་པ་དང༌། སྤྱི་ལས་རྗེས་སུ་དཔག་པ་ཉིད། ། ཅེས་པའི་དོན་བཤད་པ་དང་གསུམ་གྱིས་རིག་པར་བྱའོ། ། དང་པོ་ནི། བརྗོད་བྱའི་དོན་སྒྲུབ་མི་ནུས་པ་དང༌། ཕྱོགས་ཀྱི་གླང་པོས་ཡིད་ཆེས་པའི་ཚིག་ཅེས་པ་དང་མི་འགལ་ཏེ། དེ་སྐད་གསུང་བ་དེའི་དོན་ནི། ལུང་དོན་ལ་དཔྱད་པ་གསུམ་གྱིས་དག་ཟིན་པའི་འོག་ཏུ།
ལུང་ཁྱད་པར་གསུམ་ལྡན། ཤིན་ཏུ་ལྐོག་གྱུར་གྱི་སྒྲུབ་བྱེད་དུ་འགྱུར་བའི་དབང་དུ་བྱས་པའི་ཕྱིར། ཞེས་སྟོན་པ་ནི། འབྲེལ་པ་དང་ནི་ཅེས་སོགས། གཉིས་པ་ནི། སངས་རྒྱས་བཅོམ་ལྡན་འདས་ཀྱི་ལུང་ཆོས་ཅན། རང་གི་བསྟན་བྱའི་དོན་ལ་མི་བསླུ་བ་ཡིན་ཏེ། དཔྱད་པ་གསུམ་གྱིས་དག་པའི་ལུང་ཡིན་པའི་ཕྱིར། གསུམ་པ་ལ། ཡིད་ཆེས་རྗེས་དཔག་གསུང་བའི་རྒྱུ་མཚན་དང༌།
དེ་རྗེས་དཔག་ཡིན་པའི་རྒྱུ་མཚན་ནོ། ། དང་པོ་ནི། སློབ་དཔོན་ཕྱོགས་ཀྱི་གླང་པོ་ཆོས་ཅན། དཔྱད་གསུམ་གྱིས་དག་པའི་ལུང་དེ་གཞལ་བྱ་ཤིན་ཏུ་ལྐོག་གྱུར་གྱི་སྒྲུབ་བྱེད་དུ་གསུང་བའི་རྒྱུ་མཚན་ཡོད་དེ། གཞལ་བྱ་ཤིན་ཏུ་ལྐོག་གྱུར་རྟོགས་པའི་ཐབས་གཅིག་ཡོད། དེ་ལས་གཞན་མེད་པའི་ཕྱིར། ཞེས་རིམ་པར་སྟོན་པ་ནི། མཐོང་དང་ཞེས་སོགས་དང༌། ཡིད་ཆེས་ཚིག་ཅེས་སོགས། གཉིས་པ་ནི།
སྤྱད་པ་ལས་བདེ་བ་འབྱུང་བར་སངས་རྒྱས་བཅོམ་ལྡན་འདས་ཀྱིས་ལུང་ལས་གསུངས་པའི་རྟགས་ཡང་དག་གི་སྦྱིན་སོགས་སྤྱད་པ་ལས་བདེ་བ་འབྱུང་བར་གསར་དུ་རྟོགས་པའི་བློ་ཆོས་ཅན། རྗེས་སུ་དཔག་པའི་ཚད་མ་ཡིན་ཏེ། ཚུལ་གསུམ་པ་ཅན་གྱི་རྟགས་ལས་ཤིན་ཏུ་ལྐོག་གྱུར་གསར་དུ་རྟོགས་པའི་བློ་ཡིན་པའི་ཕྱིར། ཞེས་བླང་དང་དོར་བྱའི་ཅེས་སོགས། གཉིས་པ་ནི། སྐྱེས་བུ་ཕུལ་བྱུང་ཞེས་སོགས། དེ་རྟོགས་དཀའ་ཡང་མི་སྲིད་པ་ནི་མ་ཡིན་ནོ་ཞེས་སྟོན་པ་ནི། འགྲིབ་དང་ཞེས་སོགས། གསུམ་པ་སྐྱེས་བུས་མ་བྱས་པའི་ཚིག་མི་སྲིད་པར་བསྟན་པ་ལ། སྐྱེས་བུས་མ་བྱས་པའི་རྟགས་ཀྱིས་རིག་བྱེད་བདེན་པའི་དོན་ཅན་ཡིན་པའི་འགོག །
ཕྱོགས་གཅིག་བདེན་པའི་རྟགས་ཀྱིས་རིག་བྱེད་བདེན་པའི་དོན་ཅན་ཡིན་པ་དགག་པའོ། ། དང་པོ་ནི། རིག་བྱེད་པ་ན་རེ། རིག་བྱེད་ཆོས་ཅན། བདེན་པའི་དོན་ཅན་ཡིན་ཏེ། སྐྱེས་བུས་མ་བྱས་པའི་ཚིག་ཡིན་པའི་ཕྱིར། ཁྱབ་པ་ཡོད་དེ། ཚིག་རྣམས་དོན་རྫུན་པ་སྟོན་པའི་རྒྱུ་ནི་ཉེས་པ་ཆགས་སོགས་ཡིན་ལ། དེ་ཡང་སྐྱེས་བུ་ལ་བརྟེན་པའི་ཕྱིར། ཕྱོགས་ཆོས་གྲུབ་སྟེ།
བྱེད་པ་པོ་མི་དྲན་པའི་ཕྱིར་དང་འདོན་པ་སྔ་མ་སྔོན་དུ་མ་སོང་བར་འདོན་མི་ནུས་པའི་ཕྱིར། ཞེས་པའི་ཕྱོགས་སྔ་མ་འཇོག་པ་ནི། ཚིག་རྣམས་ཞེས་སོགས། བྱེད་པ་པོ་རྣམས་ཞེས་སོགས། དེ་སུན་འབྱིན་པ་ལ་གཉིས་ཏེ། བསྒྲུབ་བྱ་སུན་འབྱིན་བརྗོད་པ་དང༌། སྒྲུབ་བྱེད་འཁྲུལ་བར་བསྟན་པའོ། ། དང་པོ་ལ་མགོ་མཚུངས་དང༌། ཧ་ཅང་ཐལ་བ་དང༌། རྣམ་པར་བཏགས་ནས་དགག་པ་དང་གསུམ་མོ། །
དང་པོ་ནི་ཚིག་རྣམས་ཞེས་སོགས། གཉིས་པ་ནི། དོན་ཤེས་ཞེས་སོགས་དང༌། གསུམ་པ་ལ་རྟག་པ་རྣམ་པ་ལྔ་རིམ་པ་བཞིན་དུ་སྟོན་པ་ནི། འགྲེལ་པ་ནས། འཇུག་པར་འགྱུར་གྱི་བར་རོ། ། དེའི་ནང་ནས་རྟག་པ་ལྔ་པ་ནི། རིག་བྱེད་དང་རང་གི་བརྗོད་བྱའི་དོན་ལ་དངོས་པོར་གྲུབ་པའི་འབྲེལ་པ་ཡོད་ན། རིག་བྱེད་ཀྱི་ཡི་གེ་དང་ཡོད་དམ། མིང་ཚིག་དང་ཡོད།
དང་པོ་ལྟར་ན། རིག་བྱེད་ཀྱི་མིང་ཚིག་གི་སྲོག་ཏུ་གྱུར་པའི་ཡི་གེ་ཆོས་ཅན། ཁྱོད་དང་རང་གི་བརྗོད་བྱའི་དོན་ལ་འབྲེལ་པ་མེད་པར་ཐལ། ཁྱོད་ཀྱིས་གང་བརྗོད་པར་འདོད་པའི་བརྗོད་བྱའི་དོན་དེ་སྟོན་མི་ནུས་པའི་ཕྱིར། གཉིས་པ་ལྟར་ན། རིག་བྱེད་ཀྱི་མིང་ཚིག་ཆོས་ཅན། ཁྱོད་རང་གི་བརྗོད་བྱའི་དོན་ལ་ངོ་བོ་ཉིད་ཀྱི་འབྲེལ་པ་མེད་དེ། ཁྱོད་རང་གི་ཆ་ཤས་ལ་བཏགས་པའི་བཏགས་ཡོད་ཡིན་པས་དོན་དམ་པའི་དངོས་པོར་མ་གྲུབ་པའི་ཕྱིར། ཞེས་སྟོན་པ་ནི། ཡི་གེ་དོན་མེད་ཅེས་སོགས།
གཉིས་པ་ལ་ཕྱོགས་ཆོས་ཀྱི་སྒྲུབ་བྱེད་འཁྲུལ་པར་བསྟན། ཁྱབ་པའི་སྒྲུབ་བྱེད་འཁྲུལ་བར་བསྟན། རིག་བྱེད་སྐྱེས་བུས་བྱས་པའི་སྒྲུབ་བྱེད་རྒྱས་པར་བཤད་པའོ། ། དང་པོ་ལ། རིག་བྱེད་སྐྱེས་བུས་མ་བྱས་པའི་སྒྲུབ་བྱེད་ལ་དངོས་ཀྱི་མ་ངེས་པ་སྟོན་པ་དང༌། བསྒྲུབ་བྱ་རིག་བྱེད་སྐྱེས་བུས་མ་བྱས་པ་ཉིད་རྣམ་པར་བརྟགས་ནས་དགག་པ་དང༌། རིག་བྱེད་སྐྱེས་བུས་མ་བྱས་པར་སྒྲུབ་པའི་ཕྱིར་དུ་རིག་བྱེད་རྟག་པར་སྒྲུབ་པའི་སྒྲུབ་བྱེད་འཁྲུལ་བར་བསྟན་པའོ། ། དང་པོ་ནི། བྱེད་པ་པོ་རྣམས་ཞེས་སོ། ། གཉིས་པ་ལ།
ཡི་གེ་སྐྱེས་བུས་མ་བྱས་པ་དང༌། ངག་སྐྱེས་བུས་མ་བྱས་པ་དང༌། ཡི་གེའི་གོ་རིམ་སྐྱེས་བུས་མ་བྱས་པར་དགག་པའོ། ། གསུམ་པ་ལ། སྤྱིར་དགག་པ་དང༌། སོ་སོར་དགག་པའོ། ། གཉིས་པ་ལ། ཡུལ་དུས་ཀྱི་རིམ་པ་དགག གསལ་བའི་རིམ་པ་དགག གཉིས་པ་ལ།
བྱེད་པ་ལྕེ་རྐན་གྱི་བསལ་བའི་རིམ་པ་དགག སྒྲིབ་བྱེད་དང་བྲལ་ཙམ་གྱི་བསལ་བའི་རིམ་པ་དགག བློ་ཉན་ཤེས་ལ་བསལ་བའི་རིམ་པ་སྐྱེས་བུས་མ་བྱས་པའི་ངག་ཏུ་འདོད་པ་དང༌། ཡི་གེ་ལས་རྫས་ཐ་དད་དུ་གྱུར་པའི་ཡི་གེའི་གོ་རིམ་དགག་པའོ། ། དེ་དག་ནི་རིམ་པ་བཞིན་དུ། ཡི་གེ་རྣམས་གཞན་དང་ཞེས་སོགས་དང༌། ངག་ནི་ཡི་གེ་ཞེས་སོགས་དང༌། གལ་ཏེ་ཡི་གེ་ཞེས་སོགས་དང༌། ཁྱབ་དང་རྟག་པ་ཞེས་སོགས་དང༌། གསལ་བའི་རིམ་པ་ཞེས་སོགས་དང༌།
གལ་ཏེ་ཁྱེད་ཀྱི་ཞེས་སོགས་དང༌། བློ་ནི་སྐྱེས་བུས་ཞེས་སོགས། འདིར་རིག་བྱེད་ཀྱི་ཡི་གེ་ཐོས་པའི་བློ་ཉན་ཤེས། ། དེ་ཡི་གེའི་གོ་རིམ་དང་དེ་སྐྱེས་བུས་མ་བྱས་པའི་ངག་ཏུ་ཁས་བླངས་པ་ན། ཉན་ཤེས་སྐྱེས་བུ་ལ་མི་བདེན་པར་དམ་བཅས་པར་སོང་བས། སྤྱོད་པ་པས་དེ་ལྟར་དམ་བཅས་པའི་དམ་བཅའ་དེ་ཆོས་ཅན། དམ་བཅའ་ཡང་དག་མིན་ཏེ། ཁྱོད་ལ་རང་དམ་བཅའ་བ་པོ་སྤྱོད་པ་པས་བློ་ལུས་ཀྱི་ཡོན་ཏན་དུ་ཁས་བླངས་དང༌། བློ་ཉན་ཤེས་སྐྱེས་བུ་ལ་བརྟེན་ནས་མཐོང་བའི་སྤྱོད་པ་པས་རང་གི་མངོན་སུམ་དང༌། འཇིག་རྟེན་གྱི་གྲགས་པ་དང༌།
ཉན་ཤེས་རང་གི་རྐྱེན་གསུམ་ལས་སྐྱེས་པར་གྲུབ་པའི་གཏན་ཚིགས་ལ་བརྟེན་པའི་རྗེས་སུ་དཔག་པའི་ཚད་མ་རྣམས་ཀྱིས་གནོད་པའི་ཕྱིར་ཞེས་པའོ། ། གསུམ་པ་ནི། རིག་བྱེད་རྟག་པར་གྲུབ་ན་སྐྱེས་བུས་མ་བྱས་པར་འགྲུབ་པར་བསམས་ནས། རིག་བྱེད་པ་ན་རེ། རིག་བྱེད་ཀྱི་ཡི་གེ་ཆོས་ཅན། རྟག་པ་ཡིན་ཏེ། འདིའོ་ཞེས་སྔར་ནས་ངོ་ཤེས་པའི་ཕྱིར་དང༌། སྔར་ནས་ཡོད་ཟིན་པ་ཞིག་ལས་ལ་སྦྱོར་བའི་ཕྱིར་དང༌། སྔ་ཕྱི་ཁྱད་པར་མེད་པའི་ཕྱིར་ཞེས་ཟེར་རོ། ། འདི་ལ།
རིག་བྱེད་རྟག་པར་སྒྲུབ་པའི་སྒྲུབ་བྱེད་འཁྲུལ་པར་བསྟན་པ་དང༌། རིག་སྒྲ་མི་རྟག་པར་སྒྲུབ་པའི་སྒྲུབ་བྱེད་བཤད་པའོ། ། དང་པོ་ནི། ངོ་ཤེས་པ་དང་ཞེས་སོགས་རྐང་པ་ལྔ་སྟེ། སྐྱེས་བུའི་རྟེན་ཅན་མིན་ཞེས་པའི་འོག་ཏུ་འཐེན་ནས་བཤད་པར་བྱའོ། ། གཉིས་པ་ལ། རིག་བྱེད་ཀྱི་སྒྲ་མི་རྟག་པར་སྒྲུབ། དེས་འབྲེལ་པ་རྟག་པར་ཁེགས་པར་བསྟན། དེས་ནུས་པ་རྟག་པ་ཡང་ཁེགས་པར་བརྟན་པའོ། ། དང་པོ་ལ་རྟགས་འགོད་པ་དང༌།
ཁྱབ་པ་སྒྲུབ་པའོ། ། དང་པོ་ནི། གང་ཡོད་པ་ཉིད་ཡིན་ན་འཇིག་པས་ཁྱབ། དཔེར་ན་གློག་བཞིན་སྒྲ་ཡང་ཡོད་པ་ཉིད་ཡིན་ནོ། ། ཞེས་པ་ནི། ཡོད་ཉིད་ཕྱིར། སྒྲ་ནི་མི་རྟག་ཉིད་ཅེས་པའོ། ། གཉིས་པ་ལ། མདོར་བསྟན་པ་དང༌། རྒྱས་པར་བཤད་པའོ། །
དང་པོ་ནི། འཇིག་པ་ཡོད་ཙམ་འབྲེལ་པ་ཅན། ཞེས་པའོ། ། གཉིས་པ་ལ་ལྟོས་མེད་ཀྱི་གཏན་ཚིགས་དང་གནོད་པ་ཅན་གྱི་གཏན་ཚིགས་སོ། ། དང་པོ་ལ། ཤིང་གི་འཇིག་པ་ཤིང་དང་རྫས་གཞན་ཡིན་པ་དགག རྫས་གཅིག་ཡིན་ན་གྲུབ་ཙམ་ནས་འཇིག་ངེས་སུ་གྲུབ་པ། གཉིས་ཀ་མིན་ན་རྫས་སུ་མ་གྲུབ་པར་ཐལ་བ། དེ་ལ་རྩོད་པ་སྤང་བ་རྣམས་སོ། ། རྩོད་པ་སྤང་བ་ལའང༌།
དངོས་འགལ་རྫས་གཅིག་ཏུ་ཐལ་བའི་དང༌། དངོས་པོ་རྣམས་མི་འཇིག་པར་ཐལ་བ་དང༌། རང་ལ་མཚུངས་པའི་རྩོད་པ་སྤང་བ་རྣམས་སོ། ། དེ་དག་ནི། རིམ་པ་ཇི་ལྟ་བ་བཞིན་དུ། མེ་ལས་ཞེས་སོགས་དང༌། འཇིག་པ་གཞན་ཉིད་ཅེས་སོགས་དང༌། འདི་ལས་ཞེས་པའི་རྐང་པ་གཅིག་དང༌། འཇིག་པ་རྒྱུ་མེད་ཅེས་སོགས་དང༌། མེད་ལས་ཞེས་སོགས་དང༌།
མེད་པ་རང་ཉིད་ཅེས་སོགས་དང༌། གནོད་པ་ཅན་གྱི་གཏན་ཚིགས་སོ། ། དབང་ཕྱུག་པ་ན་རེ། དངོས་པོ་ལ་གཉིས་ཏེ། སྐྱེ་ལྡན་དང༌། སྐྱེ་ལྡན་མིན་པའོ། ། དང་པོ་མི་རྟག་པ་ཡིན་ཀྱང༌། དབང་ཕྱུག་རྟག་པ་ལྟ་བུ་སྐྱེ་ལྡན་མ་ཡིན་པའི་དངོས་པོ་རྟག་ཅེས་ཕྱོགས་སྔ་མ་འཇོག་པ་ནི། ཇི་ལྟར་ཞེས་སོགས། དངོས་པོ་རྣམས་ཆོས་ཅན།
རྟག་མི་རྟག་པ་སོ་སོར་ངེས་ཏེ། རྟག་པར་སྐྱེད་བྱེད་ཀྱི་རྒྱུ་མེད་པའི་དངོས་པོ་ཡིན་པའི་ཕྱིར། ཞེས་པ་ནི། རྒྱུའི་རང་བཞིན་ཅེས་སོགས། འདིར་རྟག་པ་ཆོས་ཅན། དངོས་པོར་མེད་དེ། རང་བཞིན་གྱི་དོན་བྱེད་པའི་ནུས་པས་སྟོང་པའི་ཕྱིར། ཞེས་པ་ནི་ཚད་མ་རྣམ་པར་ངེས་པ་ལས་འབྱུང་ངོ༌། ། གཉིས་པ་ནི། དེ་ཕྱིར་ཞེས་སོགས།
གསུམ་པ་ནི་སྒྲའི་ནུས་པའང་ཞེས་སོགས། གཉིས་པ་ཁྱབ་པ་འཁྲུལ་བར་བསྟན་པ་ལ། འཁྲུལ་བའི་ཚུལ་དང་འཁྲུལ་བའི་སྒྲུབ་བྱེད་དགག་པའོ། ། དང་པོ་ལ། ཁྱབ་པ་མ་ངེས་པར་བསྟན་པ་དང༌། འགལ་བར་བསྟན་པ་གཉིས། དང་པོ་ནི། སྐྱེས་བུས་མ་བྱས་ཞེས་སོགས་དང༌། གཉིས་པ་ནི། དེ་ནི་མ་བྱས་ཞེས་སོགས།
གཉིས་པ་ནི་རིག་བྱེད་པ་ན་རེ། སྐྱེས་བུས་མ་བྱས་པའི་རྟགས་ཀྱིས་རིག་བྱེད་བདེན་པ་པའི་དོན་ཅན་དུ་སྒྲུབ་པའི་རྗེས་འགྲོ་སངས་རྒྱས་པའི་བློ་ངོར་མ་གྲུབ་ཀྱང༌། ལྡོག་པ་གྲུབ་པ་ཡིན་ཏེ། རྫུན་པའི་ཚིག་ཐམས་ཅད་སྐྱེས་བུས་བྱས་པའི་ཕྱིར། དེ་ལ་ཁྱབ་པ་ཡོད་དེ། ཁྱབ་བྱ་འགལ་བ་བདེན་རྫུན་གཉིས་ལ། ཁྱབ་བྱེད་སྐྱེས་བུས་བྱས་པ་གཅིག་མི་འཇུག་པའི་ཕྱིར། ཞེས་ཕྱོགས་སྔ་མ་འཇོག་པ་ནི། གལ་ཏེ་བྱས་ངག་ཅེས་སོགས། འདི་འགོག་པ་ལ་སྐྱེས་བུས་མ་བྱས་པ་དེ་རིག་བྱེད་བདེན་པའི་དོན་ཅན་དུ་སྒྲུབ་པའི་ལྡོག་པ་རྐྱང་པ་ཅན་གྱི་གཏན་ཚིགས་ཡང་དག་མིན་པར་བསྟན།
སྤྱིར་ཡང་ལྡོག་པ་རྐྱང་པ་ཅན་གྱི་གཏན་ཚིགས་མི་སྲིད་པར་བསྟན་པའོ། ། དང་པོ་ནི། མེད་ཕྱིར་ཞེས་སོགས་དང༌། གཉིས་པ་ནི། གལ་ཏེ་རྗེས་འགྲོ་ཞེས་སོགས་ཏེ། འདི་ལ་ལྡོག་པ་རྐྱང་པ་ཅན་གྱི་གཏན་ཚིགས་ཡང་དག་མི་སྲིད་དེ། གཏན་ཚིགས་ཡང་དག་ཡིན་ན་ཚུལ་གསུམ་ཚང་དགོས་པའི་ཕྱིར། ཞེས་སོགས། ཡང་ལྡོག་པ་རྐྱང་པ་ཅན་གྱི་གཏན་ཚིགས་ཡང་དག་མི་སྲིད་དེ། སྦྱོར་བ་སྐོར་གཅིག་གི་རྟགས་མི་མཐུན་ཕྱོགས་ལས་ལྡོག་པའི་ཚུལ་གྲུབ་ན།
སྦྱོར་བ་སྐོར་གཅིག་གི་གཏན་ཚིགས་མཐུན་པའི་ཕྱོགས་ལ་རྗེས་སུ་འགྲོ་དགོས་པའི་ཕྱིར། ཞེས་གང་ལ་བསྒྲུབ་བྱའི་ཞེས་སོགས། གསུམ་པ་ལ། རིག་བྱེད་སྐྱེས་བུས་བྱས་པ་ལ་སྒྲུབ་བྱེད་དང༌། མ་བྱས་པ་ལ་གནོད་བྱེད་བརྗོད་པ་གཉིས། དང་པོ་ལ། སྔགས་དང་སྔགས་ཀྱི་གོ་རིམ་སྤྱིར་སྐྱེས་བུས་བྱས་པར་སྒྲུབ། དེ་ཡང་སྐྱེས་བུ་ཁྱད་པར་ཅན་གཅིག་གིས་བྱས་པར་སྒྲུབ། དེས་སྐྱེས་བུ་ཁྱད་པར་ཅན་མི་སྲིད་པའི་ལོག་རྟོག་ཀྱང་ཁེགས་པར་བསྟན་པའོ། ། དང་པོ་རིག་བྱེད་ཀྱི་སྔགས་སྐྱེས་བུས་བྱས་པར་སྒྲུབ།
རིག་བྱེད་སྔགས་ཀྱི་གོ་རིམ་སྐྱེས་བུས་བྱས་པར་བསྒྲུབ། དང་པོ་ནི། འགའི་ནས། དངོས་པོ་ལ་མིན་གྱི་བར་རོ། ། གཉིས་པ་ནི། རིག་བྱེད་ཀྱི་སྔགས་ལས་དོན་གཞན་དུ་གྱུར་པའི་སྔགས་ཀྱི་གོ་རིམ་མེད་ན། ས་ར་ཞེས་བརྗོད་པས་མཚོ་དང༌། ར་ས་ཞེས་བརྗོད་པས་རོ་གོ་བར་མི་འགྱུར་བའི་སྐྱོན་ཡོད་དོ་ཞེ་ན། ཡི་གེས་ས་ར་ཆོས་ཅན། སྐྱེས་བུ་ལ་བརྟེན་པ་ཅན་གྱི་གོ་རིམ་ཡོད་དེ།
ཀུན་སློང་ལས་སྐྱེ་བའི་རིམ་པ་དང༌། ཉན་ཤེས་ཀྱི་ཐོས་པའི་རིམ་པ་དང༌། དྲན་ཤེས་ཀྱི་དྲན་པའི་རིམ་པ་གསུམ་ཡོད་པའི་ཕྱིར། དང་པོ་ཡོད་དེ། ཡི་གེ་ས་ཀུན་སློང་གི་ཤེས་པ་ལས་ས་དང་སའི་སྲོག་ཡིག་ཏུ་གྱུར་པའི་ཨ་ཀུན་སློང་གི་ཤེས་པ་སྐྱེ། དེ་ལས་སྒྲའི་བདག་ཉིད་དུ་གྱུར་པའི་ཨ་སྐྱེ་བའི་ཕྱིར་དང༌། དེའི་རྗེས་སུ་རྗེས་དཔག་ཀུན་སློང་གི་ཤེས་པ་སྐྱེ། དེ་ནས་ར་ཀུན་སློང་གི་ཤེས་པ་ལས་ར་ས་རའི་སྲོག་ཡིག་ཏུ་གྱུར་པའི་ཨ་ཀུན་སློང་གི་ཤེས་པ་སྐྱེ། དེ་ལས་སྒྲའི་བདག་ཉིད་དུ་གྱུར་པའི་ཨ་སྐྱེ་བའི་ཕྱིར། གཉིས་པ་ཡོད་དེ།
ཡི་གེ་ས་ར་ཞེས་བརྗོད་པའི་ཚེ་སྲོག་ཡིག་གཉིས་པོ་ཉན་ཤེས་ཀྱི་རིམ་ཅན་དུ་ཐོས་པའི་ཕྱིར། གསུམ་པའང་ཡོད་དེ། དེ་སྐད་བརྗོད་པའི་ཚེ། དབྱངས་གསལ་གྱི་ཡི་གེ་ལྔ་པོ་དེ་དྲན་ཤེས་ཀྱིས་རིམ་ཅན་དུ་དྲན་པའི་ཕྱིར། དེ་ལྟར་ན་ཡི་གེའི་རིམ་སྐྱེས་བུས་བྱས་པའི་ཕྱིར། གཉིས་པོ་དེ་བརྗོད་བྱའི་དོན་སོ་སོ་ལ་འཇུག་པ་ཡིན་ནོ་ཞེས་རིམ་པར་སྟོན་པ་ནི། གལ་ཏེ་གོ་རིམ་ཞེས་དང༌། དེ་ནི་སྐྱེས་བུའི་ཞེས་སོགས་དང༌། དེ་ནི་རྒྱུ་དང་ཞེས་སོགས་སོ། ། གཉིས་པ་ནི།
ཤེས་མཐུ་དག་གི་ཞེས་སོགས། གསུམ་པ་ལ། སྔར་བཤད་པའི་རིགས་པས་དགག རིགས་པ་གཞན་གྱིས་དགག དང་པོ་ནི། སྐྱེས་བུ་ནུས་མེད་ཅེས་སོགས། གཉིས་པ་ནི། བློ་དབང་ཞེས་སོགས། གཉིས་པ་ལ། སྐྱེས་བུ་ཁྱད་པར་ཅན་མེད་ན་རིག་བྱེད་དོན་དེས་མི་རྟོགས་པར་ཐལ་བ།
དེ་མེད་ཀྱང་དེ་རྟོགས་པའི་ལན་དགག་པའོ། ། དང་པོ་ནི། སྒྲ་ནི་ནས། ཚད་མ་གང་གི་བར་རོ། ། གཉིས་པ་ནི། འཇིག་རྟེན་ཚིག་རབ་ནས། བསམ་མི་འགྱུར་གྱི་བར་རོ། ། གཉིས་པ་ཕྱོགས་གཅིག་བདེན་པའི་རྟགས་ཀྱི་རིག་བྱེད་བདེན་པའི་དོན་ཅན་ཡིན་པ་དགག་པ་ལ། ཕྱོགས་སྔ་མ་ནི། གང་ཕྱིར་ཞེས་སོགས།
དེ་དགག་པ་ལ། སྒྲུབ་བྱེད་འཁྲུལ་པར་བསྟན་པ་དང༌། བསྒྲུབ་བྱ་ཁས་ལེན་པ་པོ་བླུན་པར་བསྟན་པ། སྒྲུབ་བྱེད་ལ་དངོས་སྐྱོན་བརྗོད་པའོ། ། དེ་དག་ནི་རིམ་པ་བཞིན་དུ་ར་ལ་ཞེས་སོགས་དང༌། སྐྱེས་བུ་རྟག་པ་ཞེས་སོགས་དང༌། གལ་ཏེ་དེ་ལྟར་ཞེས་སོགས། སྒྲ་རྣམས་དངོས་དང་ཞེས་པ་ལན་གྱི་དོན་བསྡུ་བ་ནི། རྗོད་བྱེད་ཀྱི་སྒྲ་དོན་ལ་འབྲེལ་པ་མེད་དེ། འབྲེལ་པ་གཉིས་གང་རུང་མེད་པའི་ཕྱིར།
ཞེས་བརྗོད་པ་པོ་ལ་ཞེས་སོགས། ཅི་སྟེ་དེ་ལ་དེ་ཡོད་དེ། རྗོད་བྱེད་ཀྱི་སྒྲ་ཐམས་ཅད་རང་གི་བསྟན་བྱའི་དོན་རྟོགས་པའི་ཚད་མ་སྔོན་སོང་ཡིན་པའི་ཕྱིར། ཞེ་ན། འོ་ན་འགལ་བ་ལ་མ་གྲུབ་པའི་ཚད་མ་ཡོད་པར་ཐལ་ལོ། ། ཞེས་རྗོད་བྱེད་རྣམས་ཀྱི་ཞེས་སོགས་སོ། ། དེས་ན་དངོས་པོ་སྟོབས་ཞུགས་ཀྱི་གཏན་ཚིགས་གསུམ་གྱིས་རྣམ་དབྱེ་བྱེད་པའི་ཚེ། ལུང་ཉིད་རྟགས་སུ་བཀོད་པའི་འབྲས་བུའི་གཏན་ཚིགས་དང༌། ལུང་གིས་མ་དམིགས་པ་རྟགས་སུ་བཀོད་པའི་མ་དམིགས་པའི་གཏན་ཚིགས་མི་རུང་སྟེ། ལུང་དང་རང་གི་བརྗོད་བྱའི་དོན་གྱི་འབྲེལ་པ་དངོས་པོ་སྟོབས་ཞུགས་ཀྱི་ཚད་མས་མ་གྲུབ་པའི་ཕྱིར།
ཞེས་སྟོན་པ་ནི། དེས་ན་ལུང་དང་ཞེས་སོགས། གཞལ་བྱའི་གནས་དང་པོ་གཉིས་ལ། དངོས་པོ་སྟོབས་ཞུགས་ཀྱི་ཚད་མས་དཔྱད་པ་རྣམ་པར་དག་ནས་ཤིན་ལྐོག་ལ་འཕོ་བའི་ཚེ། དཔྱད་པ་གསུམ་གྱིས་དག་པའི་ལུང་གི་རྟགས་ལས། མདོ་བརྒྱད་སྟོང་པ་ལྟ་བུ་རང་གི་བསྟན་བྱའི་དོན་རྟོགས་པའི་ཚིག་སྔ་མ་སྔོན་སོང་དུ་རྟོགས་པའི་རྗེ་དཔག་དེ། དཔྱད་པ་གསུམ་གྱིས་དག་པའི་ལུང་དང༌། དེའི་བསྟན་དོན་ཤིན་ཏུ་ལྐོག་གྱུར་གཉིས་ཀྱི་མེད་ན་མི་འབྱུང་བའི་འབྲེལ་པ་ངེས་བྱེད་ཀྱི་ཚད་མ་ཡིན་པར་འོག་ལེའུ་བཞི་པ་ནས་བཤད་དོ། ། ཕྱོགས་ཆོས་འཕྲོས་དོན་དང་བཅས་པ་གཞན་དོན་ནས་འབྱུང༌། རང་དོན་འདིར་ཟློག་པ་ཁྱད་པར་ཅན་བསྒྲུབ་པས།
འབྲེལ་པ་ངེས་བྱེད་ཀྱིས་རྒྱས་པར་བཤད། མ་མཐོང་ཙམ་གྱིས་བཟློག་གྲུབ་པ། ། བཀག་པས་བཟློག་ཀྱང་འདོད་པ་ཁེགས། ། དེ་ལས་བཟློག་པ་ཁྱད་པར་ཅན། ། གྲུབ་ཕྱིར་རྗེས་འགྲོ་དཔྱད་མི་དགོས། ། སྒྲ་རྟོག་སེལ་འཇུག་མ་ཤེས་ན། ། ལྡོག་པ་ཐ་དད་མི་ཤེས་པས། ། བདག་གཅིག་འབྲེལ་པའི་སྒྲུབ་བྱེད་དུ། ། གཞན་སེལ་རྣམ་གཞག་རྒྱས་པར་བཤད། ། ཅེས་བསྡུ་བའི་ཚིགས་སུ་བཅད་པ་ཉེ་བར་སྦྱར་བ་ཡིན་ནོ། །
རང་དོན་ལེའུའི་དཀའ་བའི་གནས་རྣམས་ནི། ། རང་བཟོ་མཁན་པོའི་རྗེས་སུ་འབྲང་མིན་པར། ། རང་གི་བརྒྱུད་པའི་བཤད་སྲོལ་ཇི་བཞིན་དུ། ། རང་གཞུང་ཚུགས་པར་བཤད་འདི་བསྟན་པའི་རྒྱན། ། ཞེས་བྱ་བ་འདིས་ནི་རང་དོན་རྗེས་སུ་དཔག་པའི་ལེའུ་ཡི་སྔ་ཕྱིའི་འབྲེལ་པ་དང༌། གཞུང་སོ་སོའི་ངག་དོན་ཟུར་ཕྱིན་པར་བཤད་པ་ཡིན་ནོ།། །། ཁྱོད་ཀྱི་སྙན་གྲགས་ངང་པའི་སྡེ་དཔོན་ནི། ། ལྷ་བརྒྱའི་འགྲམ་པའི་ཆུ་གཏེར་དབུས་ན་རྩེ། ། ཉིད་ཀྱི་ཕྲིན་ལས་ནོར་བུའི་སིལ་ཡབ་ཀྱང༌། ། ཀུན་གྱི་སྤྱི་བོས་ལེན་དེར་ཕྱག་བགྱིའོ། །
དེ་ལྟར་གཞལ་བྱའི་གནས་གསུམ་ལས། ཚུ་རོལ་མཐོང་བས་མངོན་གསུམ་གྱིས་གྲུབ་པ་རྣམས་ནི། ཇི་ལྟར་གྲུབ་པ་དེ་ཁོ་ན་ལྟར་ཁས་ལེན་གྱི། དེ་ལ་སྙོན་པ་སུ་ཡང་མེད་པས། མེ་ཚ་བ་དང་ཆུ་བཤེར་བ་ལ་སོགས་པའི་སྒྲུབ་བྱེད་བསྟན་བཅོས་སུ་དཔྱད་པར་བྱ་བ་མ་ཡིན་ལ། གནས་གཉིས་པ་ཅུང་ཟད་ཀློག་ཏུ་གྱུར་པ་དེ་ཚུ་རོལ་མཐོང་བ་རྣམས་ཀྱིས་རྟོགས་པའི་ཐབས་བླ་ན་མེད་པ་ནི། དངོས་པོ་སྟོབས་ཞུགས་ཀྱི་རྗེས་སུ་དཔག་པ་ཁོ་ན་ཡིན་པས། དེ་ཕྱིན་ཅི་མ་ལོག་པར་བཤད་ཟིན་པས། ད་ནི་གནས་གསུམ་པ་ཤིན་ཏུ་ལྐོག་གྱུར་རྟོག་དཔྱོད་འཕོ་བ་ནི། ཡིད་ཆེས་པའི་རྗེས་སུ་དཔག་པའི་ལེའུ་འདིར་བཤད་པར་བྱའོ། །
དེ་བསྒྲུབ་པར་བྱེད་པའི་ཡིད་ཆེས་པའི་གཏན་ཚིགས་དེ་ཅི་ཞེ་ན། དེ་ལ་བདག་ཉིད་ཆེན་པོས། ཚད་མར་གྱུར་པ་འགྲོ་ལ་ཕན་བཞེད་པ། ། སྟོན་པ་བདེ་གཤེགས་སྐྱོབ་ལ་ཕྱག་འཚལ་ཏེ། ། ཞེས་གསུངས་སོ། ། དེ་ལས་ཀྱང་ཚད་མར་གྱུར་པ་ཞེས་བཤད་པས་གཞལ་བྱ་ཤིན་ཏུ་ལྐོག་གྱུར་དེ་ངོས་བཟུང་ནས། ཚིག་ཕྱི་མ་རྣམས་ཀྱིས་དེ་བསྒྲུབ་པའི་ཡིད་ཆེས་པའི་གཏན་ཚིགས་བསྟན་པ་ཡིན་ནོ། ། གཏན་ཚིགས་ཀྱང་རྣམ་པ་གཉིས་མཐོང་སྟེ། ལུགས་འབྱུང་ལྟར་བཤད་ན། རང་བཞིན་གྱི་གཏན་ཚིགས་དང༌།
ལུགས་བཟློག་ལྟར་བཤད་ན། འབྲས་བུའི་གཏན་ཚིགས་སུ་འགྱུར་བ་ཡིན་ནོ། ། དེ་ལྟར་བཤད་ཚུལ་རྣམ་པ་གཉིས་མཛད་པ་ལ་དགོས་པ་རྣམ་པ་གཉིས་མཐོང་སྟེ། བཤད་ཚུལ་དང་པོ་ནི། ཐམས་ཅད་མཁྱེན་པ་ཚད་མའི་སྐྱེས་བུར་སྒྲུབ་བྱེད་ཀྱི་ཐབས་མེད་པར་འཛིན་པའི་ལོག་རྟོག་སེལ་ལ། བཤད་ཚུལ་གཉིས་པས་ནི། ཚད་མའི་སྐྱེས་བུར་སྒྲུབ་བྱེད་ཀྱི་ཐབས་ཡོད་ཀྱང་དེ་ལ་ནན་ཏན་བྱེད་པ་མེད་པར་འདོད་པའི་ལོག་པར་རྟོག་པ་བསལ་བ་ཡིན་ནོ། ། ཡང་ན་ནི། སྔ་མས་སྐྱེད་བྱེད་ཀྱི་རྒྱུ་མེད་པར་འདོད་པའི་ལོག་རྟོག་དང༌། ཕྱི་མས་ཤེས་བྱེད་ཀྱི་རྗེས་སུ་དཔག་པ་མེད་པར་འཛིན་པའི་ལོག་རྟོག་བསལ་བ་ཡིན་ནོ། །
དེ་ལས་བཤད་ཚུལ་དང་པོར་ནི། ཚད་མར་གྱུར་པ་ཞེས་པས་དམ་བཅའ་བཞག་ནས་ཕྱི་མ་རྣམས་ཀྱིས་དེ་སྒྲུབ་བྱེད་ཀྱི་རིགས་པ་འཆད་པ་ཡིན་ལ། བཤད་ཚུལ་གཉིས་པར་ནི། སྒྲུབ་བྱེད་ཀྱི་རིགས་པ་སྔར་བཤད་ནས། ཚད་མར་གྱུར་པ་ཞེས་གྲུབ་པའི་དོན་དུ་གསུངས་སོ། ། བཤད་ཚུལ་དང་པོ་ལ། རྩ་བའི་སྦྱོར་བ་ནི། འོ་སྐོལ་གྱི་སྟོན་པ་ཐུགས་རྗེ་ཆེན་པོ་དེས་ཆོས་ཅན། ཚད་མའི་སྐྱེས་བུ་ཉིད་ཡིན་ཏེ། བདེ་བར་གཤེགས་པ་དང་སྐྱོབ་པ་ཉིད་ཡིན་པའི་ཕྱིར།
དཔེར་ན་མི་བསླུ་བ་དང༌། མ་ཤེས་དོན་གསལ་གཉིས་ཚོགས་ཀྱི་རིག་པ་ཚད་མར་འཇོག་པ་བཞིན་ནོ། ། ཞེས་པ་ནི། དེ་ལྡན་བཅོམ་ལྡན་ཚད་མ་ཉིད། ། ཅེས་པའི་གཞུང་གིས་བསྟན་ནོ། ། དེ་ལ་ཁྱབ་པ་དཔེའི་སྟེང་དུ་སྒྲུབ་པ་ནི། ཚད་མ་བསླུ་མེད་ཅེས་སོགས་ཡིན་ལ། ཕྱོགས་ཆོས་ནི་རང་བཞིན་གྱི་གཏན་ཚིགས་ཀྱིས་བསྒྲུབ་པར་བྱ་སྟེ། སྟོན་པ་ཐུབ་པའི་དབང་པོ་འདི་དང་རྒྱུད་གཅིག་ཏུ་གྱུར་པའི་སེམས་དང་པོ་བསྐྱེད་པའི་བྱང་ཆུབ་སེམས་དཔའ་དེའི་རྒྱུད་ཀྱི་བརྩེ་བ་སྙིང་རྗེ་ཆེན་པོ་དེ་ཆོས་ཅན། བསྐལ་བ་དུ་མར་གོམས་པ་ལས་མཐའ་མེད་དུ་འཕེལ་དུ་རུང་བ་ཡིན་ཏེ།
རྟེན་བརྟན་བྱས་ཟིན་འབད་རྩོལ་སྐྱར་མ་ལ་མི་ལྟོས། གོམས་པ་རང་གི་ངང་གིས་ཁྱད་པར་དུ་འགྱུར་བའི་སེམས་ཀྱི་ཡོན་ཏན་ཡིན་པའི་ཕྱིར། དཔེར་ན། ཤིང་སྐམ་པོ་ལ་མེ་ཐོགས་མེད་དུ་འབར་བ་དང༌། གསེར་ལ་དངུལ་ཆུ་ཐོགས་མེད་དུ་འགྲོ་བ་བཞིན་ནོ། ། ཞེས་བསྒྲུབས་ནས། རང་རྒྱུད་ཐུགས་རྗེ་ཆེན་པོའི་ངང་ཚུལ་ཅན་གྱི་བྱང་སེམས་མཐོང་ལམ་པ་ཆོས་ཅན། གཞན་རྒྱུད་ཀྱི་སྡུག་བསྔལ་ཞི་བའི་དོན་དུ། བདག་མེད་མངོན་སུམ་དུ་མཐོང་ཟིན་རྒྱུད་ལྡན་དུ་གོམས་པར་བྱེད་པའི་ཡེ་ཤེས་རང་རྒྱུད་ལ་འབྱུང་དུ་རུང་སྟེ། རང་རྒྱུད་བརྩེ་བ་ཆེན་པོའི་ངང་ཚུལ་ཅན་དུ་གྱུར་པའི་བྱང་སེམས་ཡིན་པའི་ཕྱིར།
ཞེས་སྒྲུབ་པར་བྱེད་དོ། ། འདིར་དེ་ལྟ་བུའི་ཐབས་ཤེས་ཟུང་འབྲེལ་གྱི་ཉམས་ལེན་དེ་འབྲས་དུས་ཀྱི་སྟོན་པ་དེའི་རྒྱུ་ཡིན་པའི་ཕྱིར། འདི་ལའང་སློབ་དཔོན་བདག་ཉིད་ཆེན་པོས་སྟོན་པ་ཞེས་བཤད་དོ། ། དེ་ལྟར་གྲུབ་པ་ན། རང་རེའི་སྟོན་པ་དང་རྒྱུད་གཅིག་ཏུ་གྱུར་པའི་བྱང་སེམས་ས་བཅུ་པ་བ་ཆོས་ཅན། སྤངས་པ་ཁྱད་པར་གསུམ་ལྡན་རང་རྒྱུད་ལ་འབྱུང་དུ་རུང་སྟེ། རྒྱུ་དུས་ཀྱི་སྟོན་པ་ཐུགས་རྒྱུད་ལ་འཁྲུངས་པ་དེའི་ཕྱིར། དེ་ཆོས་ཅན། རང་གིས་ཇི་ལྟར་གཟིགས་པ་བཞིན་གཞན་ལ་འདོམས་པར་མཛད་པའི་སྐྱོབ་པ་ཉིད་རང་རྒྱུད་ལ་འབྱུང་དུ་རུང་བ་ཡིན་ཏེ། ཕན་བཞེད་པ་ཐུགས་རྒྱུད་ལ་འཁྲུངས་པའི་ཕྱིར་ཞེས་ལྡོག་ཆ་སོ་སོར་ཕྱེ་ཡང་རུང༌།
ཡང་ན་དེ་ཆོས་ཅན། རང་རྒྱུ་དོན་གཉིས་ཕུན་ཚོགས་རང་རྒྱུད་ལ་འབྱུང་དུ་རུང་སྟེ། རྒྱུ་བསམ་སྦྱོར་ཕུན་ཚོགས་ཐུགས་རྒྱུད་ལ་འཁྲུངས་པའི་ཕྱིར། དཔེར་ན་ནས་མྱུག་གི་རྒྱུ་ཚོགས་གྲངས་ཚང་བའི་གཞིར། ནས་མྱུག་འབྱུང་དུ་རུང་བ་བཞིན་ནོ། ། ཞེས་ཚུལ་གསུམ་བསྒྲུབས་ནས་གཏན་ཚིགས་ནི་འདི་ལྟར་འགོད་དེ། གང་རྒྱུ་བསམ་སྦྱོར་ཕུན་སུམ་ཚོགས་པ་ལས་འབྲས་བུ་དོན་གཉིས་ཕུན་ཚོགས་རང་རྒྱུད་ལ་འཁྲུངས་པ་དེ་ཡིན་ན། ཚད་མ་ཡིན་པས་ཁྱབ། དཔེར་ན་མི་བསླུ་བ་དང་མ་ཤེས་དོན་གསལ་གཉིས་ཚོགས་ཀྱི་རིག་པ་བཞིན། ཁོ་བོ་ཅག་གི་སྟོན་པ་ཡང་དེ་ཡིན་ནོ་ཞེས་སྟོན་པ་ནི་རང་བཞིན་གྱི་གཏན་ཚིགས་སོ། །
དེ་ནི་དེ་ཕྱིར་ཚད་ཡིན་ཞེས་པའི་གཞུང་གིས་སྟོན་པ་ཡིན་ནོ། ། འདིར་སྟོན་པ་ཚད་མའི་སྐྱེས་བུ་ཡིན་གྱི། ཚད་མ་མིན་ནོ་སྙམ་དུ་དོགས་པ་མི་བྱ་སྟེ། ཚད་མར་གྱུར་པ་ཞེས་དང༌། འདིར་ཡང༌། གང་དེ་ཚད་མ་ཉིད་འདོད་ཀྱི། ཞེས་དང༌། ཚད་ཡིན་ཞེས་དང༌། སངས་རྒྱས་ཀྱི་གཟུགས་སྐུ་གཉིས་ཡེ་ཤེས་ཀྱི་ངོ་བོར་ཁས་ལེན་དགོས་པ་རྣམ་པར་རིག་པ་ཙམ་གྱི་གཞུང་རྒྱ་མཚོ་ལྟ་བུ་ལས་ཤིན་ཏུ་གསལ་བའི་ཕྱིར་རོ། ། བཤད་ཚུལ་གཉིས་པ་འབྲས་བུའི་རྟགས་སུ་འགྲོ་ཚུལ་ནི་འདི་ཡིན་ཏེ།
ཁོ་བོ་ཅག་གི་སྟོན་པ་ཐུགས་རྗེ་ཆེན་པོ་ཆོས་ཅན། སྐྱོབ་པ་ཉིད་ཡིན་ཏེ། བདེན་པ་བཞི་རང་གིས་ཕྱིན་ཅི་མ་ལོག་པར་རྟོགས་ནས། གཞན་ལ་ཇི་ལྟ་བ་བཞིན་དུ་འདོམས་པར་མཛད་པའི་ཕྱིར། ཞེས་ཐོག་མར་རང་བཞིན་གྱི་རྟགས་ཀྱིས་ཕྱོགས་ཆོས་དང་པོ་བསྒྲུབས་ནས། ད་བཟོད་འབྲས་བུའི་གཏན་ཚིགས་འགོད་པར་བྱ་སྟེ། དེ་ཆོས་ཅན། མཁྱེན་པ་ཁྱད་པར་གསུམ་ལྡན་སྔོན་དུ་སོང་བ་ཡིན་ཏེ། སྐྱོབ་པ་ཉིད་ཡིན་པའི་ཕྱིར། ཞེས་བསྒྲུབས་ནས།
ཡང་དེ་ཆོས་ཅན། རྒྱུ་དུས་ཀྱི་སྟོན་པ་སྔོན་དུ་སོང་བ་ཡིན་ཏེ། བདེ་བར་གཤེགས་པ་ཉིད་ཡིན་པའི་ཕྱིར། ཞེས་བསྒྲུབས་ནས། རྒྱུ་དུས་ཀྱི་སྟོན་པ་རྒྱུད་ལ་ལྡན་པའི་བྱང་སེམས་སློབ་པ་དེ་ཆོས་ཅན། ཕན་བཞེད་པ་སྔོན་དུ་སོང་བ་ཡིན་ཏེ། གཞན་གྱི་དོན་དུ་ལམ་ཉམས་སུ་ལེན་པ་ལ་སྦྱོར་བ་བྱེད་བཞིན་པ་ཡིན་པའི་ཕྱིར། དེ་ལྟར་ཕྱོགས་ཆོས་གྲུབ་ནས། རྩ་བའི་གཏན་ཚིགས་སྔ་མ་བཞིན་དུ་འགོད་པར་བྱའོ། ། དོན་གྱི་སྐབས་འདིར།
བདེ་བར་གཤེགས་པས་ནི་མ་ཤེས་དོན་གསལ་གྱི་དོན་ཚང་བར་བསྟན་པ་ཡིན་ལ། སྐྱོབ་པ་ཉིད་ཀྱིས་ནི་མི་བསླུ་བའི་དོན་བསྟན་པ་ཡིན་ལ། འདི་ལ་ཁ་ཅིག གཏན་ཚིགས་འདི་དག་དངོས་པོ་སྟོབས་ཞུགས་ཀྱི་གཏན་ཚིགས་ཡིན་པའི་ཕྱིར། ཐར་པ་དང་ཐམས་ཅད་མཁྱེན་པ་དངོས་པོ་སྟོབས་ཞུགས་ཀྱི་ཚད་མས་བསྒྲུབས་པ་ཡིན་ནོ། ། ཞེས་ཟེར་བ་དེ་ནི་མི་བདེན་ཏེ། འདིའི་རྟགས་ཆོས་ཀྱི་མེད་ན་མི་འབྱུང་བའི་འབྲེལ་པ་དེ་དག་ནི། སྒྲུབ་བྱེད་ལུང་ཁོ་ན་ལ་རག་ལས་པ་ཡིན་ལ། དངོས་སྟོབས་ཡུལ་ལ་དཔྱོད་པའི་ཚེ། ལུང་སྒྲུབ་བྱེད་དུ་འཇུག་པ་ནི་རིགས་པ་མཁྱེན་པའི་གཞུང་ལས་ཕྱི་རོལ་དུ་གྱུར་པའི་ཕྱིར་རོ། །
གཞན་ཡང་འདི་ཡིད་ཆེས་པའི་གཏན་ཚིགས་ཀྱིས་བསྒྲུབས་པས་ཆོག་མོད། དེས་མ་གྲུབ་ཅི་ཞིག་ཡོད། འོན་ཀྱང་སངས་རྒྱས་པའི་ལུང་མི་ཤེས་ཤིང་ཁས་མི་ལེན་པའི་ངོར་དེས་དེ་སྒྲུབ་པ་མ་ཡིན་ནོ་སྙམ་ན། དེའི་ངོར་ནི། རྩོད་གཞིའི་ཆོས་ཅན་ཉིད་ཀྱང་ཤིན་ཏུ་ལྐོག་ཏུ་གྱུར་པ་ཡིན་པས། ལུང་ལ་མ་ལྟོས་པས་མི་གྲུབ་པའི་ཕྱིར། དེ་ལུང་ལ་མི་ལྟོས་ན་ནི། ལུང་ལ་ལྟོས་པའི་ཤིན་ཏུ་ལྐོག་གྱུར་འགའ་ཡང་མེད་པར་འགྱུར་རོ། ། འདོད་པ་དེའི་ཚེ་ནི། གནས་གསུམ་པར་ནི་འཕོ་བ་ན། །
བསྟན་འཆོས་ལེན་པར་རིགས་ལྡན་ཡིན། ། ཞེས་ཇི་སྐད་དུ་གསུངས་པ་རྣམས་དང་འགལ་བར་འགྱུར་རོ། ། འོ་ན་དེ་དག་གི་འབྲེལ་པ་ལུང་གིས་སྒྲུབ་ཚུལ་ཇི་ལྟར་ཞེ་ན། འདི་ལྟར། སྐྱོབ་ལས་དེ་ཉིད་དང་བསྟན་དང༌། ། ཞེས་སོགས་དང༌། བརྩེ་ལྡན་སྡུག་བསྔལ་གཞོམ་པའི་ཕྱིར། ། ཐབས་རྣམས་ལ་ནི་མངོན་སྦྱོར་མཛད། ། ཅེས་སོགས་ཀྱི་ལུང་ཆོས་ཅན། རང་གི་བསྟན་བྱའི་དོན་ལ་མི་སླུ་སྟེ།
དཔྱད་པ་གསུམ་གྱིས་དག་པའི་ལུང་ཡིན་པའི་ཕྱིར། ཞེས་པའི་རྟགས་ལས་བརྟེན་པའི་རྗེས་དཔག་གིས་འགྲུབ་པ་ཡིན་ནོ། ། གཏན་ཚིགས་འདི་ནི། དངོས་པོ་སྟོབས་ཞུགས་ཀྱི་གཏན་ཚིགས་ཡིན་ལ། དེ་ཙམ་གྱི་རྩ་བའི་གཏན་ཚིགས་ཀྱང་དངོས་པོ་སྟོབས་ཞུགས་ཀྱི་གཏན་ཚིགས་སུ་འཇོག་ན། ཡིད་ཆེས་པའི་གཏན་ཚིགས་མི་རྙེད་པ་དང༌། དངོས་སྟོབས་ཡུལ་ལ་དཔྱད་པས་དག་པའི་རྗེས་སུ་ལུང་སྒྲུབ་བྱེད་དུ་ཁས་ལེན་ཞེས་པ་ལ་གོ་བ་མི་རྙེད་པར་འགྱུར་རོ། ། གཞུང་འདིས་ཚད་མ་ཡིན་ན་འཇུག་ཡུལ་ལ་གསར་དུ་མི་སླུ་བ་དགོས་པར་བསྟན་ལ། དེ་གཞལ་བྱ་གསར་དུ་རྟོགས་པ་ལ་རག་ལས་པའི་ཕྱིར། ཚད་མ་ལ་གཞལ་བྱ་གསར་རྟོགས་དགོས་པའང་གཞུང་འདིས་མཚོན་ནོ། །
འདི་ནི་རེ་ཞིག་སྤྱིའི་དོན་ཏོ། ། གཞུང་གི་དོན་ལ། ཕྱེད་སྔ་མ་མཆོད་བརྗོད་ཀྱི་དོན་བཤད་པའི་སྒོ་ནས། རང་གི་སྟོན་པ་ལ་ཚད་མར་གྱུར་པའི་སྒོ་ནས་བསྟོད་པའི་དགོངས་པ་བཤད། ཕྱེད་ཕྱི་མ་རྩོམ་པར་དམ་བཅའ་ཡི་དགོངས་པ་བཤད་པའི་སྒོ་ནས་དེ་ལ་དེས་བསྟོད་པའི་དགོས་པ་བཤད་པའོ། ། དང་པོ་ལ། དཔེའི་སྒོ་ནས་བཅོམ་ལྡན་འདས་ཚད་མའི་སྐྱེས་བུར་སྒྲུབ། དེ་སྒྲུབ་བྱེད་ཀྱི་ཐབས་ལ་ལྟོས་པར་བསྟན། ཚད་མའི་སྐྱེས་བུ་མི་སྲིད་པའི་ལོག་རྟོག་དགག་པའོ། ། དང་པོ་ལ།
དཔེ་སྒྲུབ་པ་དང་དོན་ལ་སྦྱར་བ་གཉིས། དང་པོ་ལ། དཔེའི་ཚད་མ་ལ་མི་བསླུ་བ་དགོས་པར་བསྟན། མ་ཤེས་དོན་གསལ་དགོས་པར་བསྟན། དང་པོ་ལ། མཚན་ཉིད་ངོས་བཟུང་ནས་དེ་ལ་མཚན་ཉིད་ཀྱི་སྐྱོན་གསུམ་སྤང་བ། མཚན་ཉིད་དེ་དང་མཚོན་བྱའི་ཐ་སྙད་མཚན་གཞིའི་སྟེང་དུ་ངེས་བྱེད་ཀྱི་ཚད་མ་བཤད་པའོ། ། དང་པོ་ནི། དོན་དེ་གསར་དུ་བཅད་ཅིང་བཅད་པ་ལྟར་གྱི་དོན་དེ་ལ་བསླུ་བ་མེད་པ་ཅན་གྱི་ཤེས་པ་དེ། དོན་དེ་ལ་ཚད་མ་ཡིན་པའི་མཚན་ཉིད་དོ། །
ཡང་ན་གསར་དུ་མི་བསླུ་བའི་རིག་པ་ཆོས་ཅན། ཚད་མའི་མཚན་ཉིད་ཡིན་ཏེ། དེའི་དངོས་འགལ་གཅོད་པའི་དོན་ལྡོག་ཡིན་པའི་ཕྱིར། མི་བསླུ་བའི་དོན་ནི། སྔོན་འཛིན་མངོན་སུམ་དང་ནམ་མཁའ་དངོས་མེད་དུ་རྟོགས་པའི་རྗེས་དཔག་ཆོས་ཅན། མི་བསླུ་བ་ཡིན་ཏེ། རང་གི་འཇུག་ཡུལ་གྱི་གཙོ་བོ་དེ་དོན་བྱེད་ནུས་པར་གནས་པའི་ཕྱིར། ཞེས་སྟོན་པ་ནི། དོན་བྱེད་ཅེས་སོགས། གཉིས་པ་ནི།
དེ་ཆོས་ཅན། ཁྱོད་རང་གི་འཇུག་ཡུལ་སྒྲ་མི་རྟག་པ་རང་མཚན་ལ་མི་བསླུ་བ་ཡིན་ཏེ། ཁྱོད་དངོས་པོའི་རྟགས་ཀྱིས་སྒྲ་མི་རྟག་པར་སྒྲུབ་བྱེད་ཀྱི་རྟགས་ཡང་དག་ལ་བརྟེན་པའི་ཚད་མ་ཡིན་པའི་ཕྱིར། མཚན་ཉིད་དེས་སྒྲ་བྱུང་གི་ཚད་མ་ལ་མ་ཁྱབ་བོ་ཞེ་ན། གནས་སྐབས་ལྔ་བྲལ་གྱི་ཕྱོགས་ཚིག་ཡིན་པའི་རྟགས་ཀྱིས་ལྷས་བྱིན་གྱིས་སྨྲས་པའི་གནས་སྐབས་ལྔ་བྲལ་གྱི་བུམ་པ་མི་རྟག་ཅེས་པའི་ཚིག་རང་རྒྱུ་ཀུན་སློང་གི་བསམས་པ་སྔོན་སོང་དུ་གསར་དུ་རྟོགས་པའི་བློ་ཆོས་ཅན། མི་བསླུ་བ་ཡིན་ཏེ། མངོན་པར་འདོད་པའི་འཇུག་ཡུལ་སྟོན་བྱེད་ཀྱི་རིག་པ་ཡིན་པའི་ཕྱིར། ཞེས་སྒྲ་ལས་ཞེས་སོགས། བུམ་པ་མི་རྟག་ཅེས་པའི་ཚིག་སྨྲས་པའི་རྟགས་ལས། མདུན་གྱི་གཞི་འདིར་བུམ་པ་མི་རྟག་པར་ངེས་པའི་བློ་ཆོས་ཅན།
ཚད་མ་མིན་ཏེ། མངོན་སུམ་མིན་ཅིང་ཁྱོད་ཀྱི་རྟེན་གཏན་ཚིགས་མེད་པའི་ཕྱིར། ཞེས་དོན་གྱི་དེ་ཉིད་ཅེས་པའོ། ། མཚན་ཉིད་བཅད་ཤེས་ལ་ཁྱབ་ཆེས་སོ་ཞེ་ན། ཀུན་རྫོབ་པའི་བློ་བཅད་ཤེས་ཆོས་ཅན། མི་བསླུ་བའི་རིག་པ་ཡིན་པའི་རྒྱུ་མཚན་གྱིས་ཚད་མར་ཐལ་བ་མིན་ཏེ། རང་གི་དངོས་ཀྱི་ཉེར་ལེན་དུ་གྱུར་པའི་ཚད་མ་སྔ་མས་བཟུང་ཟིན་འཛིན་པའི་བློ་ཀུན་རྫོབ་པ་ཡིན་པའི་ཕྱིར། ཞེས་བཟུང་བ་ཞེས་སོགས། གཞུང་འདིས་ཚད་མ་ཡིན་ན་འཇུག་ཡུལ་ལ་གསར་དུ་མི་བསླུ་བ་དགོས་པར་བསྟན་ལ། དེ་གཞལ་བྱ་གསར་དུ་རྟོགས་པ་ལ་རག་ལས་པའི་ཕྱིར།
ཚད་མ་ལ་གཞལ་བྱ་གསར་རྟོགས་དགོས་པའང་གཞུང་འདིས་མཚོན་ནོ། ། འདིར་ཀུན་རྫོབ་ཅེས་པས་དོན་དམ་པའི་ཚད་མ་འགའ་ཞིག་བཟུང་ཟིན་འཛིན་ཀྱང་ཚད་མར་སྟོན་ནོ། ། ཡང་མཚན་ཉིད་དེས་མཚན་གཞི་དབང་པོ་གཟུགས་ཅན་པ་དང༌། དཔེ་དང་ལུང་དང་སྐྱེས་བུ་སོགས་ལ་མི་སྲིད་ཅེ་ན། ཚད་མ་ཡིན་ན་བློ་ཉིད་ཡིན་དགོས་ཏེ། ཆོད་པ་དང་མ་ཆོད་པའི་ཚད་འབྲས་གཉིས་པོ་གང་རུང་སྒྲུབ་བྱེད་ཀྱི་ཚད་མ་ཡིན་ན་རིག་པ་ཡིན་དགོས་པའི་ཕྱིར། ཞེས་པ་ནི། བློ་ནི་ཚད་མ་ཉིད་ཅེས་སོགས། ། གསུམ་པ་ནི། འོ་ན་གསར་དུ་བསླུ་བ་མེད་པ་ཅན་གྱི་རིག་པ་དེ་དང༌།
མཚོན་བྱ་ཚད་མའི་ཐ་སྙད་མཚན་གཞི་མངོན་རྗེས་གཉིས་ཀྱི་སྟེང་དུ་ངེས་བྱེད་ཀྱི་ཚད་མ་དེ་གང་ཡིན་ཞེ་ན། འདི་ལ་གསུམ་སྟེ། རྐང་པ་དང་པོས་རིག་པ་ངེས་བྱེད་ཀྱི་ཚད་མ་བཤད། རྐང་པ་གཉིས་པས། མི་བསླུ་བར་ངེས་བྱེད་ཀྱི་ཚད་མ་བཤད། རྐང་པ་གསུམ་པས། མཚོན་བྱ་ཚད་མའི་ཐ་སྙད་ངེས་བྱེད་ཀྱི་ཚད་མ་བཤད། དང་པོ་ནི། ཚུར་མཐོང་གི་རྒྱུད་ཀྱི་སྔོ་འཛིན་དབང་པོའི་མངོན་སུམ་ལ་སོགས་ཚད་མ་རྣམས་ཆོས་ཅན། རང་གི་ངོ་བོ་རིག་ཅིང་གསལ་ཙམ་དེ་ཐ་སྙད་ཀྱིས་ངེས་དགོས་པ་ཡིན་ཏེ།
རང་ཉམས་སུ་མྱོང་བའི་རང་རིག་མངོན་སུམ་གྱིས་དེ་རྟོགས་པའི་ཕྱིར། འོ་ན་རང་གི་གཞལ་བྱ་ལ་མི་བསླུ་ཡང་དེས་རྟོག་སམ་ཞེ་ན། གཉིས་པ་ནི། དེ་རྣམས་ཆོས་ཅན། རང་ཉིད་རང་གི་གཞལ་བྱ་ལ་མི་བསླུ་བར་རང་གིས་རྟོགས་པས་མ་ཁྱབ་སྟེ། དེར་ཐ་སྙད་ལས་རྟོགས་དགོས་པ་གཅིག་ཀྱང་ཡོད་པའི་ཕྱིར། ཞེས་རིམ་པར་སྟོན་པ་ནི། རང་ལས་དང༌། ཐ་སྙད་ལས་མི་བསླུ་ཉིད་ཅེས་པའོ། ། འདིར་ཐ་སྙད་ནི་ངེས་ཤེས་ལ་བྱ་ལ།
དེ་ལའང་གཉིས་ཏེ། ཚད་མ་རང་གིས་དྲངས་པའི་ངེས་པ་དང༌། ཚད་མ་གཞན་གཅིག་རྒྱུད་ནས་དྲངས་པའི་ངེས་པའོ། ། དང་པོས་རང་གི་གཞལ་བྱ་ངེས་པའི་ཚད་མ་རྣམས་ལ་ནི། རང་ལས་ངེས་ཀྱི་ཚད་མ་དང༌། གཉིས་པས་རང་གི་གཞལ་བྱ་ངེས་པའི་ཚད་མ་རྣམས་ལ་ནི། གཞན་ལས་ངེས་ཀྱི་ཚད་མ་ཞེས་བྱ་བ་ཡིན་ཞིང༌། དེ་གཉིས་ཀ་ཡང་ཐ་སྙད་ལས་ནི་ཞེས་པའི་གཞུང་རྐང་པ་གཅིག་པོ་འདིས་བསྟན་པ་ཡིན་ནོ། ། གསུམ་པ་ནི། འོ་ན་དེ་རྣམས་རིག་ཅིང་གསལ་ཙམ་མིན་པ་རང་གིས་རྟོགས་པ་དང༌།
ཐ་སྙད་ལས་མི་བསླུ་བ་ཡིན་པའི་ཕྱིར་རྟོག་ན། བསྟན་བཅོས་སུ་བདེ་སོགས་ཤེས་པ་ཡིན་པ་དང༌། རྗེས་དཔག་ཚད་མ་ཡིན་པར་སྒྲུབ་པའི་གཏན་ཚིགས་བསྟན་པ་དོན་མེད་པར་འགྱུར་རོ་ཞེ་ན། དེ་དང་དེ་བསྟན་པ་ཆོས་ཅན། དགོས་པ་ཡོད་དེ། དེ་དང་དེ་དག་དེ་དང་དེར་སྒྲུབ་པའི་ཐ་སྙད་འབའ་ཞིག་སྒྲུབ་ཀྱི་གཏན་ཚིགས་ཡང་དག་ཁོང་དུ་ཆུད་པར་བྱ་བའི་ཆེད་ཡིན་པའི་ཕྱིར། ཞེས་པ་ནི། བསྟན་བཅོས་ཞེས་སོ། ། གཉིས་པ་ལ། མཚན་ཉིད་ངོས་བཟུང༌།
དེ་ལ་ཁྱབ་ཆེས་པ་སྤང་བ། དེ་མཚན་གཞིའི་སྟེང་དུ་གང་གིས་ངེས་པའི་ཚུལ་ཁ་བསྐང་སྟེ་བཤད་པའོ། ། དང་པོ་ནི། ཚད་མ་བསླུ་མེད་ཅན་ཞེས་པའི་སྒྲས་ཟིན་ལ་འཕྲོས་ནས། འོ་ན་དེ་ཙམ་གྱི་ཚད་མར་འགྱུར་རམ་ཞེ་ན། མི་འགྱུར་ཏེ། དོན་དེ་ལ་ཚད་མར་འགྱུར་བ་ལ། དོན་དེ་སྔར་མ་རྟོགས་གསར་དུ་རྟོགས་པ་དགོས་པའི་ཕྱིར། ཞེས་པ་ནི་མ་ཤེས་དོན་གྱི་ཞེས་པའོ། ། གཉིས་པ་ནི།
བདག་དང་གཙོ་བོ་དང་མོ་གཤམ་གྱི་བུ་ལ་སོགས་པ་སྔར་མ་དྲན་གསར་དུ་དྲན་པའི་བློ་ཆོས་ཅན། ཚད་མར་ཐལ། མ་ཤེས་དོན་གསལ་གྱི་རིག་པ་ཡིན་པའི་ཕྱིར་ཞེ་ན། དེ་རྣམས་ཆོས་ཅན། དེ་ཙམ་གྱིས་དེར་མི་འགྱུར་ཏེ། མི་བསླུ་བ་མིན་པའི་ཕྱིར། ཞེས་རིམ་པར་སྟོན་པ་ནི། རང་གི་ངོ་བོ་ཞེས་དང༌། རང་གི་མཚན་ཉིད་ཅེས་སོགས། དེས་ན་མི་བསླུ་བ་དང་མ་ཤེས་དོན་གསལ་གྱི་ཚོགས་དོན་དེ་འདིར་མཚན་ཉིད་ཡིན་ནོ། །
འདིར་གཞུང་འདི་ལྟར་འདོན་པར་བྱ་སྟེ། མ་ཤེས་དོན་གྱི་གསལ་བྱེད་ཀྱང༌། ། ཚད་མའོ་སྤྱིའི་རྣམ་ཤེས་ཀྱང༌། ། ཐལ་ན་ངོ་བོ་རྟོགས་འོག་ཏུ། ། རང་གི་མཚན་ཉིད་མ་ཐོབ་པ། ། ཐོབ་པ་གང་ཡིན་ཞེས་དགོངས་ཕྱིར། ། ཞེས་སྦྱོར། མདོར་ན་སྤྱི་མཚན་གསར་རྟོགས་ཀྱི་རིག་པ་ལ་སྤྱིར་ཚད་མས་ཁྱབ་ཀྱང་དེ་ལ་ཚད་མ་ཡིན་པར་ནི་འགལ་ལ། བདག་དང་སྐྲ་ཤད་དང་གཙོ་བོ་ལ་སོགས་པའི་དོན་སྤྱི་ནི་སྤྱི་མཚན་མིན་ཏེ། ཇི་སྐད་དུ།
སྐྲ་ཤད་ལ་སོགས་དོན་མིན་ཏེ། ། ཞེས་གསུངས་སོ། ། དེ་ཡང༌། མ་ཤེས་དོན་གྱི་གསལ་བྱེད་ཀྱང༌། ། ཞེས་པས་ཚད་མ་ལ་གཞལ་བྱ་གསར་རྟོགས་དགོས་པར་བསྟན། དེ་ཙམ་གྱིས་ཆོག་གམ་སྙམ་པ་ལ། རང་གི་ངོ་བོ་རྟོགས་འོག་སོགས་གསུངས། དེའི་ཕྱིར་གཞུང་སྔ་ཕྱི་གཉིས་ཀས་འཇུག་ཡུལ་རང་མཚན་ལ་མི་བསླུ་བ་དང༌། གཞལ་བྱ་གསར་རྟོགས་ཀྱི་གཞི་མཐུན་ཚད་མའི་མཚན་ཉིད་དུ་བསྟན་པ་ལ་ཁྱད་པར་མེད་དོ། ། གསུམ་པ་ནི།
མ་ཤེས་དོན་གསལ་གྱི་རིག་པ་དེ་མཚན་གཞིའི་སྟེང་དུ་ངེས་པར་བྱེད་པའི་ཚད་མ་གང་ཡིན་ཞེ་ན། རང་ལས་རང་གི་ངོ་བོ་རྟོགས། ། ཐ་སྙད་ལས་ནི་དོན་གསལ་ཉིད། ། བསྟན་བཅོས་རྨོངས་པ་བཟློག་བྱེད་ཡིན། ། ཞེས་སྦྱར་རོ། ། གཉིས་པ་དོན་ལ་སྦྱར་བ་ནི། སྟོན་པ་བཅོམ་ལྡན་འདས་ཆོས་ཅན། ཚད་མ་ཉིད་ཡིན་ཏེ། མི་བསླུ་བ་དང་མ་ཤེས་དོན་གསལ་གྱི་ཚོགས་དོན་ཡིན་པའི་ཕྱིར། དཔེར་ན་མངོན་སུམ་དང་རྗེས་སུ་དཔག་པའི་ཚད་མ་བཞིན་ནོ། །
ཁྱབ་པ་ནི་གོང་དུ་བསྒྲུབས་ཟིན་ལ། ཕྱོགས་ཆོས་ནི་འོག་ནས་བདེ་བར་གཤེགས་པ་དང་སྐྱོབ་པ་ཉིད་ཡིན་པའི་རྟགས་ཀྱིས་སྒྲུབ་བོ། ། གཉིས་པ་ལ། དངོས་དང་ལོག་རྟོག་དགག་པའོ། ། དང་པོ་ནི། མ་སྐྱེས་པ་ནི་དང༌། གྱུར་པ་ཉིད་དང༌། སྒྲུབ་བྱེད་སོགས་སོ། ། གཉིས་པ་ལ། རང་བྱུང་ཚད་མ་དགག
རང་བྱུང་གི་ཚད་མའི་སྒྲུབ་བྱེད་དགག དང་པོ་ལ། རྟག་པ་རང་བྱུང་གི་ཚད་མ་དགག མི་རྟག་པ་རང་བྱུང་གི་ཚད་མ་དགག དེ་དག་ནི་མ་སྐྱེས་པ་ནི་ཞེས་སོགས་དང༌། ཚད་མ་རྟག་པ་ཞེས་སོགས་དང༌། མི་རྟག་ན་ཡང་ཚད་མེད་ཉིད་ཅེས་སོགས། གཉིས་པ་ནི། དབང་ཕྱུག་པ་ན་རེ། འཇིག་རྟེན་གྱི་གནས་ལུས་ལོངས་སྤྱོད་སོགས་ཆོས་ཅན།
སྐྱེས་བུ་ཁྱད་པར་ཅན་གཅིག་གི་བློ་སྔོན་དུ་སོང་བ་ཡིན་ཏེ། སྡོད་ཅིང་འཇུག་པའི་ཕྱིར། སྟེའུ་བཞིན། དབྱིབས་ཀྱི་ཁྱད་པར་དང་ལྡན་པའི་ཕྱིར། གཞལ་ཡས་ཁང་བཞིན། དོན་བྱེད་ནུས་པ་ཡིན་པའི་ཕྱིར་དགྲ་སྟྭ་བཞིན། སོགས་ཁོངས་ནས་སྐྱེ་ལྡན་དང་སེམས་མེད་ཡིན་པའི་ཕྱིར། ། ཞེས་ཟེར་རོ། ། འདི་ལ་སྒྲུབ་བྱེད་འཁྲུལ་པར་བསྟན་པ་དང༌། སྒྲུབ་བྱེད་ལ་གནོད་བྱེད་བསྟན་པའོ། །
དང་པོ་ལ། བསྒྲུབ་བྱ་ལ་བརྟག་པ་དང༌། སྒྲུབ་བྱེད་ལ་བརྟག་པའོ། ། དང་པོ་ནི། ཅི་དེ་རྣམས་དབང་ཕྱུག་རྟག་པའི་བློ་སྔོན་སོང་དུ་སྒྲུབ་པ་ཡིན་ནམ། སྤྱིར་སྐྱེས་བུའི་བློ་སྔོན་སོང་དུ་སྒྲུབ་པ་ཡིན། དང་པོ་ལྟར་ན་དབང་ཕྱུག་པ་ཆོས་ཅན། ཁྱོད་ཀྱིས་སངས་རྒྱས་པའི་ངོར་དེ་ལྟར་དུ་སྒྲུབ་མི་ནུས་པར་ཐལ། སངས་རྒྱས་པའི་ངོར་ཁྱོད་ཀྱིས་དེ་ལྟར་སྒྲུབ་པའི་མཐུན་དཔེ་མེད་པའི་ཕྱིར་དང༌། དེ་ལྟར་སྒྲུབ་པའི་ལྡོག་ཁྱབ་མ་གྲུབ་པའི་ཕྱིར།
གཉིས་པ་ལྟར་ན། དེ་ཆོས་ཅན། ཁྱོད་ཀྱིས་དེའི་ངོར་དེ་ལྟར་དུ་སྒྲུབ་མི་དགོས་པར་ཐལ། དེས་དེ་ལྟར་དུ་གྲུབ་ཟིན་པའི་ཕྱིར། གཉིས་པ་ནི། དེ་དག་རང་རྒྱུ་སྐྱེས་བུའི་བློ་སྔོན་སོང་དུ་སྒྲུབ་པ་ལ། དབྱིབས་ཁྱད་པར་ཅན་རྟགས་སུ་འགོད་པ་ཡིན་ནམ། དབྱིབས་ཀྱི་སྒྲ་འཇུག་རུང་ཙམ་རྟགས་སུ་འགོད་པ་ཡིན། དང་པོ་ལྟར་ན། སངས་རྒྱས་པའི་ངོར་དེ་ལྟར་སྒྲུབ་མི་དགོས་ཀྱང༌།
རྒྱང་འཕན་པ་སོགས་ཀྱི་ངོར་དེ་དེ་སྒྲུབ་ཀྱི་གཏན་ཚིགས་ཡིན་ནོ་ཞེས་སྟོན་པ་ནི། བྱིན་བརློབ་ཅེས་སོགས་སོ། ། གཉིས་པ་ལྟར་ན་ཁྱབ་པ་འཁྲུལ་བར་བསྟན་པ་ནི། ཐ་སྙད་ཅེས་སོགས་སོ། ། དེ་ལྟ་བུའི་རྟགས་དེ་འབྲས་བུ་དང་མཚུངས་པའི་ལྟག་ཆོད་ཡིན་ནོ་ཞེ་ན། ལྟག་ཆོད་དེ་ངོས་འཛིན་པ་ནི། བསྒྲུབ་བྱའི་ཞེས་སོགས་ཏེ། འདི་ལ་སངས་རྒྱས་པས་སྒྲ་མི་རྟག་པར་སྒྲུབ་པ་ལ་བྱས་པ་རྟགས་སུ་བཀོད་པའི་ཚེ། སྒྲའི་བྱས་པ་རྟགས་སུ་འགོད་ན། དཔེ་ལ་རྗེས་འགྲོ་མེད།
བུམ་པའི་བྱས་པ་རྟགས་སུ་བཀོད་ན་ཕྱོགས་ཆོས་མི་འགྲུབ་བོ་ཞེས་པའི་སུན་འབྱིན་འདི་ཆོས་ཅན། འབྲས་བུ་དང་མཚུངས་པའི་ལྟག་ཆོད་ཡིན་ཏེ། བྱས་ཙམ་གྱིས་སྒྲ་མི་རྟག་པར་སྒྲུབ་པའི་ཚུལ་གསུམ་གྲུབ་པ་ལ། སྒྲ་བུམ་གཉིས་འབྲེལ་མེད་ཡིན་པའི་རྒྱུ་མཚན་བཀོད་ནས་སྔ་མ་སུན་འབྱིན་པ་སུན་འབྱིན་ཡིན་པའི་ཕྱིར། དེ་རང་ལ་མི་མཚུངས་པར་སྟོན་པ་ནི་དབྱིབས་ཀྱི་ཁྱད་པར་དང་ལྡན་པ་ཙམ་པོ་དེ་ཆོས་ཅན། ཁྱོད་དེ་སྒྲུབ་ཀྱི་གཏན་ཚིགས་མིན་ཏེ། ཁྱོད་སྐྱེས་བུས་མ་བྱས་པ་ལ་ཚད་མས་མཐོང་བའི་ཕྱིར། དཔེར་ན་གོ་ཞེས་པའི་སྒྲ་འཇུག་པའི་རྟགས་ཀྱིས་འགའ་ཞིག་རྭ་ཅན་དུ་སྒྲུབ་པ་བཞིན་ནོ། ། དཔེ་མ་གྲུབ་སྟེ། རྭ་ཅན་གྱི་སྒྲ་འཇུག་ན་རྭ་ཅན་ཡིན་དགོས་སོ་ཞེ་ན།
འོ་ན་སྐྱེས་བུ་ཐམས་ཅད་ཀྱི་འདོད་དོན་འབད་མེད་དུ་གྲུབ་པར་ཐལ། མིང་གྲུབ་ན་དོན་གྲུབ་དགོས་པའི་ཕྱིར། དེ་ཡོད་པས་ནི་ཞེས་པའི་རིག་པ་དེ་ཆོས་ཅན། རིགས་ཅན་གཞན་ཡང་སྟོན་པ་ཡིན་ཏེ། གྲངས་ཅན་གྱིས་བློ་བདེའི་སྟེང་དུ་མིང་རེ་རེ་མ་གྲུབ་ན་ཕྱོགས་ཆོས་མ་གྲུབ་པར་འགྱུར་ཏེ། སྐྱེ་འཇིག་ཅན་གྱིས་མིང་གྲུབ་ཀྱང༌། དོན་མ་གྲུབ་པ་དང༌། སངས་རྒྱས་པས་ཤིང་གི་སྟེང་དུ་འཆི་བའི་མིང་གྲུབ་ཀྱང་དོན་མ་གྲུབ་པར་བསྟན་པའི་ཕྱིར། ཕྱོགས་ཆོས་སུ་གྱུར་པ་ལ་མིང་དོན་གཉིས་ཀྱི་སྟེང་ནས་དོན་གཙོ་ཆེ་ན། ངོ་བོ་གཙོ་ཆེ་ཞེས་པ་དང༌།
རྟགས་སུ་བཟུང་བྱ་དེའི་དོན་ཤེས་འདོད་ཆོས་ཅན་དེའི་སྟེང་དུ་གྲུབ་ནས། མིང་དེ་དེར་མ་གྲུབ་ན་ཕྱོགས་ཆོས་མ་གྲུབ་པར་འགྱུར་ཏེ། རྟགས་དེའི་མིང་ཤེས་འདོད་ཆོས་ཅན་གྱི་སྟེང་དུ་སྐབས་ཀྱི་རྒོལ་བས་གྲུབ་ཀྱང༌། དོན་མ་གྲུབ་པར་ཕྱོགས་ཆོས་མི་གྲུབ་པའི་ཕྱིར་ཞེ་ན། དེ་མི་མཚུངས་པ་ནི། སྔར་རྒོལ་སངས་རྒྱས་པས་ཕྱིར་རྒོལ་འུག་པ་པའི་ངོར། འབྱུང་བཞིའི་རྡུལ་ཕྲ་རབ་མི་རྟག་པར་སྒྲུབ་པ་ལ་ལུས་ཅན་དང་སོགས་པ་ཐོགས་བཅས་རྟགས་སུ་བཀོད་པའི་ཚེ་ན་དེ་ཆོས་ཅན། བྱེ་བྲག་པས་ཁྱོད་ཀྱི་མིང་འབྱུང་བཞིའི་རྡུལ་ཕྲ་རབ་ཀྱི་སྟེང་དུ་མ་གྲུབ་ཀྱང༌། ཁྱོད་བྱེ་བྲག་པའི་ངོར་དེ་སྒྲུབ་ཀྱི་ཕྱོགས་ཆོས་ཡིན་ཏེ། ཁྱོད་ཀྱི་དོན་རེག་བྱ་ཅན་དེ་དེའི་སྟེང་དུ་ཐ་དད་པའི་ཚུལ་གྱིས་ཡོད་པ་ཉིད་དུ་ཕྱིར་རྒོལ་བྱེ་བྲག་པ་དང༌།
སྔ་རྒོལ་སངས་རྒྱས་པ་གཉིས་ཀའི་ཚད་མས་གྲུབ་པའི་ཕྱིར། ཞེས་རིམ་པར་སྟོན་པ་ནི། བསྒྲུབ་བྱའི་ཞེས་སོགས་དང༌། རིགས་ཀྱི་ཁྱད་པར་ཞེས་སོགས་དང༌། ངག་ལས་ཞེས་སོགས་དང༌། བརྗོད་པར་འདོད་པ་ཞེས་སོགས་དང༌། འདི་ནི་ཞེས་སོགས་དང༌། དངོས་པོའི་ངོ་བོ་ཞེས་སོགས་དང༌། སྒྲ་མ་གྲུབ་ཀྱང་ནས། མིན་གྱི་བར་རོ། །
གཉིས་པ་བསྒྲུབ་བྱ་དགག་པ་ལ་དབང་ཕྱུག་རྟག་པ་འབྲས་བུའི་རྒྱུ་ཡིན་པ་ལ། ཐལ་འགྱུར་དངོས་དང༌། དེའི་ཉེས་སྤོང་གི་ལན་དགག་པའོ། ། དང་པོ་ནི། དབང་ཕྱུག་རྟག་པ་ཆོས་ཅན། དུས་རྟག་ཏུ་འབྲས་བུའི་རྒྱུ་ཡིན་པའམ། འབྲས་བུའི་རྒྱུ་མིན་པ་གང་རུང་དུ་ཐལ། རྟག་པ་ཡིན་པའི་ཕྱིར། ཞེས་སྟོན་པ་ནི་ཇི་ལྟར་ཞེས་སོགས། གཉིས་པ་མི་འདོད།
དང་པོ་འདོད་ན། བསལ་བ་སྟོན་པ་ནི་མཚོན་དང་ཞེས་སོགས་སོ། ། གཉིས་པ་ནི། དབང་ཕྱུག་རྟག་པ་ཆོས་ཅན། འབྲས་བུ་ཀུན་གྱི་རྒྱུ་མིན་ཏེ། ཁྱོད་ཕན་བྱེད་དུ་བཟློག་ན་འབྲས་བུ་བཟློག་པའི་ཁྱབ་པ་མེད་པའི་ཕྱིར། ཞེས་ཁྱབ་སྒྲུབ་དང་བཅས་ཏེ་སྟོན་པ་ནི། རྟག་ལ་ཞེས་སོགས། གསུམ་པ་ནི། རང་བཞིན་ཁྱད་པར་མེད་པ་ནི་ཞེས་པར་དབང་ཕྱུག་རྟག་པ་ཆོས་ཅན།
འབྲས་བུའི་རྒྱུ་མིན་ཏེ། འབྲས་བུ་མི་སྐྱེད་པའི་གནས་སྐབས་དང་རང་བཞིན་ཁྱད་པར་མེད་པའི་ཕྱིར་ཞེས་སྨྲས་པ་ལ། སོ་ཀའི་ཞིང་གིས་མ་ངེས་སོ་ཞེས་དང༌། རྐྱེན་གསུམ་ཚོགས་པས་མ་ངེས་སོ་ཞེ་ན། རྟགས་མ་གྲུབ་བོ་ཞེས་རིམ་པར་སྟོན་པ་ནི། མྱུ་གུ་བསྐྱེད་ལ་ཞེས་དང༌། གལ་ཏེ་ཇི་ལྟར་ཞེས་སོགས། གསུམ་པ་ཚད་མའི་སྐྱེས་བུ་མི་སྲིད་པའི་ལྡོག་པ་དགག་པ་ལ། ཕྱོགས་སྔ་མ་ནི་ཚད་མ་ལྐོག་གྱུར་ཞེས་སོགས་ཡིན་ལ། དེ་སུན་འབྱིན་པ་ལ་གཉིས་ཏེ།
མདོར་བསྟན་པ་དང༌། རྒྱས་པར་བཤད་པའོ། ། དང་པོ་ནི། ཁོ་བོ་ཅག་གི་ལུགས་ལ། ལྐོག་ཏུ་གྱུར་པའི་དོན་ཐམས་ཅད་ཤེས་སམ་མི་ཤེས་ཀྱང་རུང་སྟེ། གྲོལ་བ་དོན་གཉེར་གྱི་བླང་དོར་ཐབས་དང་བཅས་པ་ཕྱིན་ཅི་མ་ལོག་པར་རང་གིས་ཤེས་ནས། གཞན་ལ་ཕྱིན་ཅི་མ་ལོག་པར་སྟོན་པ་དེ་ལ། དོན་གྱི་སྐབས་འདིར་ཚད་མ་ཞེས་བྱ་ལ། དེ་འདྲ་དེ་ལ་ནི་སྒྲུབ་བྱེད་ཀྱི་ཐབས་ཀྱང་ཡོད་ལ། སྒྲུབ་བྱེད་ཀྱི་ཐབས་ལ་ནན་ཏན་བྱེད་པ་ཡང་ཡོད་དོ། །
ཞེས་སྟོན་པ་ནི། མི་ཤེས་སྟོན་པར་ཞེས་སོགས་གཉིས་པ་རྒྱས་པར་བཤད་པ་ལ་གཉིས་ཏེ། དེ་སྒྲུབ་བྱེད་ཀྱང་མེད་པའི་ཕྱིར། ཞེས་པ་ལ་རྟགས་མ་གྲུབ་ཀྱི་ལན་བཏབ་ནས་སྒྲུབ་བྱེད་ཀྱི་ཐབས་ཡོད་པར་བསྟན། ནན་ཏན་བྱེད་པ་ཡོད་མ་ཡིན། ། ཞེས་པ་ལ་རྟགས་མ་གྲུབ་ཀྱི་ལན་བཏབ་ནས་སྒྲུབ་བྱེད་ཀྱི་ཐབས་ལ་ནན་ཏན་བྱེད་པ་མདོར་བསྟན། དང་པོ་ལ། རྒྱུ་བསམ་སྦྱོར་ཕུན་སུམ་ཚོགས་པ་ལས་འབྲས་བུ་དོན་གཉིས་ཕུན་སུམ་ཚོགས་པ་འབྱུང་བའི་ཚུལ། དེས་ན་བཅོམ་ལྡན་འདས་ཚད་མར་གྱུར་པ་ཉིད་དུ་གྲུབ་པའོ། ། དང་པོ་ལ།
བསམ་པ་ཕུན་སུམ་ཚོགས་པ་དང༌། སྦྱོར་བ་ཕུན་སུམ་ཚོགས་པའོ། ། དང་པོ་ནི། ཐམས་ཅད་མཁྱེན་པ་སྒྲུབ་བྱེད་ཀྱི་ཐབས་ཡོད་པ་ཡིན་ཏེ། ཐུགས་རྗེ་ཆེན་པོ་དེ་དང་དེ་སྒྲུབ་བྱེད་ཀྱི་ཐབས་ཡིན་ལ། བདག་མེད་མངོན་སུམ་དུ་རྟོགས་པའི་ཤེས་རབ་དེ་དེ་སྒྲུབ་བྱེད་ཀྱི་ཤེས་རབ་ཡིན་པར་འོག་ནས་འཆད་པའི་ཕྱིར། ཞེས་པ་ནི་སྒྲུབ་བྱེད་ཐུགས་རྗེ་ཞེས་པའོ། ། འོ་ན་དེ་གཉིས་རྒྱུད་ལ་སྐྱེས་པ་ཙམ་གྱིས་དེར་འགྱུར་རམ། ཞེ་ན། མིན་ཏེ།
དེ་གཉིས་སྐྱེ་བ་དུ་མར་གོམས་པ་ལས་དེར་འགྱུར་བའི་ཕྱིར། ཞེས་པ་ནི། གོམས་ལས་ཏེ་ཞེས་པའོ། ། འདི་ལ་རྩོད་པ་གཉིས་འབྱུང་བར་འགྱུར་ཏེ། བརྩེ་བ་དང་ཤེས་རབ་སྐྱེ་བ་དུ་མར་གོམས་པ་མི་སྲིད་པའི་རྩོད་པ་དང༌། སྲིད་དུ་ཆུག་ཀྱང་མཐའ་མེད་དུ་མི་འཕེལ་བའི་རྩོད་པའོ། ། དང་པོ་ནི། རྒྱང་འཕན་པ་ན་རེ། དེ་མི་སྲིད་དེ། བློ་ནི་ལུས་ལ་བརྟེན་ཚུལ་གསུམ་པོ་གང་རུང་གི་སྒོ་ནས་བརྟེན་པས།
ལུས་ཞིག་པ་ན་བློ་ཡང་ཞིག་པའི་ཕྱིར། ཞེས་རྩོད་པ་ནི། བློ་ནི་ཞེས་སོགས། དེ་དགག་པ་ལ། བསྟན་པ་དང་བཤད་པ་གཉིས་ལས། དང་པོ་ནི། མིན་ཞེས་སོགས། གཉིས་པ་ལ་སྐྱེ་བ་སྔ་མ་མེད་པ་ལ་གནོད་བྱེད་ཡོད་པ་དང༌། ཕྱི་མ་མེད་པའི་སྒྲུབ་བྱེད་དགག་པའོ། ། དང་པོ་ལ།
ཐལ་འགྱུར་དངོས་ནི་སྐྱེ་བ་ཞེས་སོགས། དེ་ལྟར་ཐལ་བ་ལས་སྐྱེ་བ་ཕྱི་མ་ཡོད་པར་གྲུབ་བོ་ཞེས་སྟོན་པ་ནི། དེ་ཕྱིར་བློ་གནས་ཞེས་སོ། ། གཉིས་པ་ལ་རྒྱང་འཕན་ན་རེ། གང་འཆི་སེམས་ཡིན་ན་རིག་པ་ཕྱི་མ་མཚམས་མི་སྦྱོར་བས་ཁྱབ། དཔེར་ན་དགྲ་བཅོམ་པ་ཐ་མའི་སེམས་བཞིན་ནོ། ། ཞེས་ཟེར་རོ། ། དེ་དགག་པ་ལ་མདོར་བསྟན། རྒྱས་པར་བཤད། དོན་བསྡུ་བའོ། །
དང་པོ་ནི། ཐ་མའི་སེམས་ནི་ཞེས་སོ། ། གཉིས་པ་ལ་དཔེའི་སྒྲུབ་བྱེད་དྲི་བ། དེ་དོན་གྱི་སྒྲུབ་བྱེད་དུ་ཡང་འདོད་དགོས་པ། དེ་ལྟར་འདོད་པ་ལ་འགོག་བྱེད་ཀྱི་རིགས་པ་རྒྱས་པར་བཤད་པའོ། ། དང་པོ་ནི། དགྲ་བཅོམ་པ་ཞེས་སོགས། གཉིས་པ་ནི། དེ་ཕྱིར་འདིར་ནི་ཞེས་པ་སྟེ། གལ་ཏེ་ཞེས་པར་དགྲ་བཅོམ་པ་ཐ་མའི་སེམས་ཆོས་ཅན།
རིག་པ་ཕྱི་མ་མཚམས་མི་སྦྱོར་ཏེ། རིག་པ་ཕྱི་མའི་ཉེར་ལེན་གྱི་རྒྱུ་ལུས་དང་བྲལ་བའི་ཕྱིར། ཞེས་ཟེར་བ་ལ་དེ་དང་བྲལ་བ་དེ་ཆོས་ཅན། སྐྱེས་བུ་ཀུན་གྱི་འཆི་སེམས་དེར་སྒྲུབ་པའི་གཏན་ཚིགས་ཡིན་པར་ཐལ། དགྲ་བཅོམ་པ་ཐ་མའི་སེམས་དེར་སྒྲུབ་པའི་གཏན་ཚིགས་ཡང་དག་གང་ཞིག མཚུངས་པའི་ཕྱིར་ཞེས་པའོ། ། གསུམ་པ་ནི། དེ་ལ་འདོད་དོ་ཞེ་ན། འདི་ལ་ལུས་བློའི་ཉེར་ལེན་ཡིན་པ་དགག བཀག་པ་ལ་རྩོད་པ་སྤང་བའོ། །
དང་པོ་ལ། བརྟགས་ནས་ཐལ་འགྱུར་གྱིས་དགག མ་བརྟགས་པར་རང་རྒྱུད་ཀྱིས་བསྒྲུབ། སླར་ཡང་བརྟགས་ནས་ཐལ་འགྱུར་གྱིས་དགག་པའོ། ། དང་པོ་ན། དབང་པོ་དང་བཅས་པའི་ལུས་སམ་དབང་པོ་མེད་པའི་ལུས་བློའི་ཉེར་ལེན་ཡིན། དང་པོ་ལྟར་ན། དབང་པོ་རེ་རེ་བའམ། དབང་པོ་ཀུན་ཚོགས་པའི་ལུས་ཉེར་ལེན་ཡིན་ཞེས་བརྟགས་ནས་འགོག་པ་ནི། དེ་བློ་བཞིན་དུ་ནས།
ལྡོག་པ་ཡིན་གྱི་བར་རོ། ། གཉིས་པ་ལ་ལུས་ཀྱི་རྗེས་སུ་འགྲོ་ལྡོག་མི་བྱེད་པའི་རྟགས་ཀྱིས་ཉེར་ལེན་ཅན་མིན་པར་སྒྲུབ། སེམས་སྔ་མའི་རྗེས་སུ་འགྲོ་ལྡོག་བྱེད་པའི་རྟགས་ཀྱིས་སེམས་ཕྱི་མ་སེམས་སྔ་མའི་ཉེར་ལེན་ཅན་དུ་སྒྲུབ་པའོ། ། དང་པོ་ལ་གཏན་ཚིགས་འགོད་པ་དང༌། ཕྱོགས་ཆོས་སྒྲུབ་པ་ཕྱོགས་ཆོས་མ་གྲུབ་པའི་རྩོད་པ་སྤང་བའོ། ། དང་པོ་ནི། ཉེར་ལེན་དུ་འདོད་པའི་དངོས་པོ་གང་ཡིན་པ་དེ་གཞན་དུ་འགྱུར་བ་མེད་པར་ཉེར་ལེན་ཅན་དུ་འདོད་པའི་དངོས་པོ་དེ་གཞན་དུ་འགྱུར་པ་ཡིན་ན། དེ་དེའི་ཉེར་ལེན་དུ་མི་རིགས་པས་ཁྱབ། དཔེར་ན་བ་ལང་དང་བ་མེན་བཞིན། ལུས་གཞན་དུ་གྱུར་པ་མེད་པར་སེམས་གཞན་དུ་གྱུར་པ་ཚད་མས་མཐོང་ངོ༌། །
ཞེས་ཁྱབ་བྱེད་འགལ་བ་དམིགས་སམ། གཏན་ཚིགས་འཆད་པ་ནི། དངོས་གང་ཞེས་སོགས། གཉིས་པ་ནི། ཕྱོགས་ཆོས་མ་གྲུབ་བོ་ཞེ་ན། འདི་ལ་ཐལ་འགྱུར་དངོས་དང༌། དེའི་ཉེས་སྤོང་གི་ལན་དགག་པ་དང༌། དེས་གྲུབ་པའི་དོན་བསྡུ་བ་རྣམས་ནི། ལུས་ནི་ཞེས་སོགས་དང༌། ཉེར་ལེན་འགྱུར་བ་མེད་པར་ནི།
ཞེས་སོགས། འདིའི་དོན་ནི། ཉེར་ལེན་དང་ཉེར་ལེན་ཅན་དུ་འདོད་པའི་དངོས་པོ་ཡིན་ན། ཉེར་ལེན་གཞན་དུ་མ་གྱུར་ན། དེའི་ཉེར་ལེན་གྱི་འབྲས་བུ་གཞན་དུ་མི་འགྱུར་བས་ཁྱབ། དཔེར་ན་འཇིམ་པ་གཞན་དུ་མ་གྱུར་པར་རྫ་བུམ་གཞན་དུ་མི་འགྱུར་བ་བཞིན། ལུས་སེམས་གཉིས་ཀྱང་ཉེར་ལེན་ཅན་དུ་ཁས་བླངས་སོ། ། ཅི་སྟེ་དེ་ལྟར་ཁས་བླངས་པས་གཞན་དུ་མི་འགྱུར་བར་འདོད་དོ་ཞེ་ན། དེ་ལྟར་ཤི་བའི་ལུས་ལ་སེམས་གནས་པར་ཐལ་བ་ལས་དེ་ལྟར་ཡང་ཁྱོད་མི་འདོད་པས། རྩ་བའི་རྟགས་ཀྱིས་ཕྱོགས་ཆོས་གྲུབ་ཅེས་པའོ། །
གསུམ་པ་ནི། ཡོད་མེད་དག་ལ་བརྟེན་མེད་ཕྱིར། ། ཞེས་སོ། ། གཉིས་པ་ལ་རྟགས་འགོད་པ་དང༌། ཁྱབ་པ་སྒྲུབ་པ་དང༌། ཕྱོགས་ཆོས་མ་གྲུབ་པའི་རྩོད་པ་སྤང་བ། དེས་གྲུབ་པའི་དོན། དེ་ལ་རྩོད་པ་སྤང་བ་དེ་ལའང་གསུམ་སྟེ། ལུས་སེམས་གཅིག་པ་ཡིན་པའི་རྒྱུ་མཚན་གྱིས་ལུས་སེམས་ཀྱི་ཉེར་ལེན་དུ་ཐལ་བའི་རྩོད་པ། སེམས་སྔ་མ་ཕྱི་མའི་ཉེར་ལེན་ཡིན་ན་འཁོར་བར་སྐྱེ་བ་མི་ལེན་པའི་རྩོད་པ།
བར་སྲིད་མ་མཐོང་བའི་རྒྱུ་མཚན་གྱིས་མེད་པར་ཐལ་བའི་རྩོད་པ་སྤང་བའོ། ། དེ་དག་ནི་རིམ་པ་བཞིན་དུ། ལུས་ཀྱི་དང༌། འདིས་ནི་དང༌། དེ་ལས་དང༌། དེའི་ཕྱིར་དང༌། ཇི་ལྟར་དང༌། བདག་ལ་དང༌། གལ་ཏེ་ཞེས་སོགས་རྣམས་ཀྱིས་བསྟན་ནོ། ། སླར་ཡང་བརྟགས་ནས་དགག་པ་ལ།
ཡན་ལག་ཅན་ཆ་མེད་གཅིག་བློའི་ཉེར་ལེན་ཡིན་པ་དགག ཡན་ལག་དུ་མ་བློའི་ཉེར་ལེན་ཡིན་པ་དགག དང་པོ་ནི། འོ་ན་ཡན་ལག་ཆ་མེད་པ་གཅིག་གམ། ཡན་ལག་དུ་མ་བློའི་ཉེར་ལེན་ཡིན་པ་བརྟག དང་པོ་ལྟར་ན། སྐྱེས་བུའི་ལུས་དེ་ཆ་མེད་གཅིག་ཏུ་ཁས་བླངས་པ་ལ་གནོད་བྱེད་ཡོད་པར་བསྟན། ཆ་དུ་མ་དང་བཅས་པར་ཁས་བླངས་པ་ལ་གནོད་བྱེད་མེད་པར་བསྟན། ཡན་ལག་ཅན་རྫས་གཞན་སྒྲུབ་བྱེད་ཀྱིས་མི་གྲུབ་པར་བསྟན་པའོ། ། དང་པོ་ནི།
སྐྱེས་བུའི་ལུས་ཆོས་ཅན། ཁྱོད་ཀྱི་ཕྱོགས་གཅིག་གཡོ་བ་ན་ཕྱོགས་ཐམས་ཅད་གཡོ་བ་དང༌། ཕྱོགས་གཅིག་སྒྲིབ་པ་ན་ཕྱོགས་ཐམས་ཅད་སྒྲིབ་པར་ཐལ། ཆ་མེད་ཡིན་པའི་ཕྱིར། ཐལ་བ་ལས་དེ་ཆོས་ཅན། ཆ་མེད་གཅིག་མིན་ཏེ། ཡན་ལག་དུ་མ་ཚོགས་པའི་ཕྱིར། ཞེས་རིམ་པར་སྟོན་པ་ནི་ལག་སོགས་གཡོ་ན་དང༌། དེ་ཕྱིར་ཞེས་སོགས་དང༌། གཉིས་པ་ནི།
དུ་མ་ཉིད་ནའང༌། ནས། འགྱུར་གྱི་བར་རོ། ། གསུམ་པ་ནི། བྱེ་བྲག་པ་ན་རེ། ཡན་ལག་རྫས་གཞན་ཡོད་དེ། དེས་དྲངས་སོགས་ཡོན་ཏན་གཞན་གྱི་རྟེན་བྱེད་པའི་ཕྱིར་ཞེ་ན། གྲངས་སོགས་ཡོན་ཏན་དེའི་རྟེན་རྫས་གཞན་དུ་མེད་དེ། དེ་ལྟར་དུ་སྣང་རུང་མ་དམིགས་པའི་ཕྱིར། འོ་ན་བུམ་པའི་གྲངས་ཞེས་རྣམ་དབྱེ་དྲུག་པའི་སྒྲ་སྦྱོར་བ་མི་འཐད་པར་འགྱུར་རོ་ཞེ་ན།
སྐྱོན་མེད་དེ། དེ་གཉིས་ལྡོག་པ་ཐ་དད་པའི་རྒྱུ་མཚན་གྱིས་དེ་སྦྱར་བའི་ཕྱིར། དཔེར་ན་བྱེ་བྲག་པ་རང་གི་ལུགས་ལ་ཡོན་ཏན་དཀར་སོགས་དང་གྲངས་སོགས་རྫས་གཞན་དུ་མེད་ཀྱང༌། རྣམ་དབྱེ་དྲུག་པའི་སྒྲ་སྦྱར་བ་བཞིན་ནོ། ། ཞེས་རིམ་པར་སྟོན་པ་ནི། དེ་ལྡན་དང༌། སྒྲ་ཤེས་དང༌། དཔེར་ན་ཞེས་སོགས་བུམ་པ་དང་གྲངས་རྫས་གཞན་དུ་མེད་ན་བུམ་པའི་གྲངས་ཞེས་བརྗོད་པའི་སྒྲ་དེ་ལ་ཆོས་བརྗོད་ཀྱི་སྒྲ་དང༌། བུམ་པ་ཞེས་བརྗོད་པའི་སྒྲ་ཆོས་ཅན་བརྗོད་པའི་སྒྲ་ཡིན་པའི་ཁྱད་པར་མི་འཐད་དོ། ། དེ་གཉིས་རྫས་གཞན་དུ་མེད་ཀྱང་བུམ་པའི་གྲངས་ཞེས་བརྗོད་པའི་སྒྲ་ཆོས་ཅན།
བུམ་པ་ལ་ལྟོས་ཏེ་ཆོས་བརྗོད་ཀྱི་སྒྲ་ཡིན་ཏེ། ཁྱོད་ཀྱིས་བུམ་པ་དང་བུམ་པའི་གྲངས་བརྗོད་བྱར་མི་སྤོང་ཞིང༌། བུམ་པའི་ཁྱད་པར་གྱི་ཆོས་གཞན་བརྗོད་བྱར་སྤོང་བའི་སྒྲ་ཡིན་པའི་ཕྱིར། དཔེར་ན་བྱེ་བྲག་པའི་ལུགས་ལ་སོར་མོ་དང་ལྡན་པ་རྫས་གཞན་དུ་མེད་ཀྱང༌། སོར་མོའི་ལྡན་པ་ཞེས་བརྗོད་པའི་སྒྲ་དེ། སོར་མོ་ལ་ལྟོས་ཏེ་ཆོས་བརྗོད་ཀྱི་སྒྲ་ཡིན་པ་བཞིན། དེ་གཉིས་རྫས་གཞན་དུ་མེད་ཀྱང་བུམ་པ་ཞེས་བརྗོད་པའི་སྒྲ་ཆོས་ཅན། བུམ་པའི་གྲངས་ལ་ལྟོས་ཏེ་ཆོས་ཅན་བརྗོད་པའི་སྒྲ་ཡིན་ཏེ། བུམ་པ་དང་བུམ་པའི་གྲངས་བརྗོད་བྱར་མི་སྤོང་ཞིང༌། བུམ་པའི་ཁྱད་པར་གྱི་ཆོས་གཞན་ཡང་བརྗོད་བྱར་མི་སྤོང་བའི་ཕྱིར།
བུམ་པའི་གྲངས་ཞེས་བརྗོད་པའི་སྒྲ་དང༌། བུམ་པ་གྲངས་ཞེས་བརྗོད་པའི་སྒྲ་གཉིས་ཀ་ཡང༌། སྒྲའི་བརྗོད་ཚུལ་ཙམ་མ་གཏོགས་པ། བརྗོད་བྱའི་དོན་གཅིག་ཉིད་བརྗོད་པ་ཡིན་ནོ། ། ཞེས་སྟོན་པ་ནི། དངོས་དང༌། དོན་གཅིག་ཅེས་སོགས། བྱེ་བྲག་པ་ནི། བ་ལང་ཉིད་དེ་བ་ལང་ལས་རྫས་གཞན་དུ་ཡོད་པའི་རྒྱུ་མཚན་གྱིས་བ་ལང་ཞེས་བརྗོད་པ་ཆོས་ཅན་བརྗོད་པའི་སྒྲ་དང༌། བ་ལང་གི་བ་ལང་ཉིད་ཅེས་པ་ཆོས་བརྗོད་པའི་སྒྲར་ཁས་ལེན་པ་ཡིན་ནོ། །
འོ་ན་བུམ་པ་དང་བུམ་པའི་གཟུགས་ཞེས་བརྗོད་པའི་སྒྲ་གཉིས་དང་བརྗོད་བྱ་ཕན་ཚུན་དུ་མི་སྤོང་བར་འགྱུར་རོ་ཞེ་ན། བུམ་པ་ཞེས་བརྗོད་པའི་སྒྲ་དེ་བུམ་པའི་གཟུགས་སོགས་རྡུལ་རྫས་བརྒྱད་པོ་ལ་ལྟོས་ཏེ་ཆོས་ཅན་བརྗོད་པའི་སྒྲ་དང༌། བུམ་པའི་གཟུགས་སོགས་བརྗོད་པའི་སྒྲ་དེ་བུམ་པ་ལ་ལྟོས་པའི་ཆོས་བརྗོད་ཀྱི་སྒྲ་ཡིན་ཏེ། བུམ་པ་ཞེས་བརྗོད་པའི་སྒྲས་རྡུལ་རྫས་བརྒྱད་པོ་དེ་བརྗོད་བྱར་སྤོང༌། བུམ་པའི་གཟུགས་ཞེས་བརྗོད་པའི་སྒྲས་བུམ་པ་བརྗོད་བྱར་སྤོང་བའི་ཕྱིར། མདོར་ན་བུམ་པ་གཟུགས་སོ་ཞེས་བརྗོད་པའི་སྒྲ་ཆོས་ཅན། སོར་མོ་ལྡན་གྱུར་ཞེས་བརྗོད་པའི་སྒྲ་དང་བརྗོད་ཚུལ་མཚུངས་པ་མིན་ཏེ། ཁྱོད་གཞི་མཐུན་བརྗོད་པའི་སྒྲ་མིན་ཞིང༌། ཅིག་ཤོས་དེ་ཡིན་པའི་ཕྱིར། ཇི་སྐད་བཤད་པའི་རིག་པ་དེ་ཆོས་ཅན།
རིགས་བརྗོད་ཀྱི་སྒྲ་དང༌། ཚོགས་བརྗོད་ཀྱི་སྒྲའི་ཁྱད་པར་ཡང་གྲུབ་པ་ཡིན་ཏེ། རིགས་བརྗོད་ཀྱི་སྒྲས་རང་གི་རིགས་ཅན་བརྗོད་བྱར་མི་སྤོང༌། ཚོགས་བརྗོད་ཀྱི་སྒྲས་རང་གི་ཚོགས་ཅན་བརྗོད་བྱར་སྤོང་བའི་ཕྱིར། ཡང་ན། འཕེན་ཕྱིར་ཞེས་པ་དང༌། སྤོང་བས་ཞེས་པའི་ཁྱད་པར་མི་འཐད་དོ་ཞེ་ན། བུམ་པ་ཞེས་བརྗོད་པའི་སྒྲ་ཆོས་ཅན། ཁྱོད་ཀྱིས་གསེར་བུམ་བརྗོད་བྱར་མི་སྤོང་ཞིང་བུམ་པའི་གཟུགས་བརྗོད་བྱར་སྤོང་བའི་ཁྱད་པར་འཐད་དེ། ཁྱོད་གསེར་བུམ་ལ་ལྟོས་ཏེ་རིགས་བརྗོད་ཀྱི་སྒྲ་དང༌།
བུམ་པའི་གཟུགས་ལ་ལྟོས་ཏེ་ཚོགས་བརྗོད་ཀྱི་སྒྲ་ཡིན་པའི་ཕྱིར། དེས་དེ་སྤོང་ན་བུམ་པའི་གཟུགས་ཞེས་དྲུག་པ་འབྲེལ་བའི་སྒྲས་སྟོན་པ་མི་འཐད་དོ་ཞེ་ན། བུམ་པའི་གཟུགས་ཞེས་བརྗོད་པ་ཆོས་ཅན། དགོས་པ་ཡོད་དེ། བུམ་པའི་སྟེང་གི་གཟུགས་འཛིན་མིག་ཤེས་བསྐྱེད་པའི་ནུས་པ་ཁྱད་པར་ཅན་དུ་གོ་བའི་ཆེད་ཡིན་པའི་ཕྱིར། ཞེས་རིམ་པར་སྟོན་པ་ནི། གཟུགས་སོགས་ནུས་པའི་ཁྱད་པར་དང༌། དེས་ན་བུམ་པ་དང༌། དེས་ན་འདི་ནི་དང༌། དེ་ཅི་ཞེས་སོ། །
འདིར་ཆོས་ནི་རྫས་དང་ལྡོག་པ་ལ་བྱ། ཆོས་ལ་གཉིས་ཏེ། རྫས་ཀྱི་ཆོས་དང་ལྡོག་པའི་ཆོས་སོ། ། དང་པོའི་དབང་དུ་བྱས་ནས་ཆོས་དང་ཆོས་ཅན་བརྗོད་པའི་སྒྲ་འཇོག་པ་ནི་མིན་ཏེ། བུམ་པ་དང་བུམ་པའི་གཟུགས་སོགས་བཞིན་ནོ། ། གཉིས་པའི་དབང་དུ་བྱས་ནས་དེར་འཇོག་པ་ཡིན་ལ། དེ་ལ་ཡང་རྣམ་པ་གཉིས་སུ་འགྱུར་རོ། ། ཆོས་དང་ཆོས་ཅན་དངོས་སུ་སྦྱར་བའི་བརྗོད་ཚུལ་དང༌། དངོས་སུ་མ་སྦྱར་བའི་བརྗོད་ཚུལ་ལོ། ། དང་པོ་ནི།
བུམ་པའི་མི་རྟག་ཅེས་བརྗོད་པ་དང་བུམ་པ་མི་རྟག་ཅེས་བརྗོད་པ་ལྟ་བུ་སྟེ། འདི་གཉིས་ནི་ཁྱད་པར་གཞན་སྤོང་མི་སྤོང་ལས། སྒྲ་གཉིས་སུ་བཞག་པ་ཡིན་ནོ། ། དེར་མ་ཟད་སྔ་མ་ནི་སྤྱི་བརྗོད་པའི་སྒྲ་དང༌། ཕྱི་མ་ནི་གཞི་མཐུན་བརྗོད་པའི་སྒྲ་ཡང་ཡིན་ཏེ། ཕྱི་མས་ནི་བུམ་དང་མི་རྟག་པའི་ཚོགས་དོན་བརྗོད་ལ་དེ་ཡང་ལྡོག་པ་གཉིས། ཚོགས་ཀྱི་ངོ་བོ་ཡིན་པའི་ཕྱིར། གཉིས་པ་ལ་སྦྱར་བ་ནི། བུམ་པ་ཞེས་བརྗོད་པའི་སྒྲ་དེ་སྤྱིར་བྱས་མི་རྟག་དང་ཤེས་བྱ་གཞལ་བྱ་སོགས་ལ་ལྟོས་ཏེ་ཆོས་ཅན་བརྗོད་པའི་སྒྲ་དང༌། དེ་རྣམས་བརྗོད་པའི་སྒྲ་དེ་ཡང་དེ་ལ་ལྟོས་པའི་ཆོས་བརྗོད་ཀྱི་སྒྲ་ཡིན་ཏེ།
བུམ་པ་དང་དེ་རྣམས་སྤྱི་དང་བྱེ་བྲག་ཡིན་པའི་ཕྱིར། བྱས་མི་རྟག་སོགས་བུམ་པ་ལས་ལྡོག་པ་ཐ་དད་དུ་གྱུར་པའི་ཁྱད་པར་རྣམས་བུམ་པའི་སྟེང་གི་ལྡོག་པའི་ཆོས་ཡིན་ཀྱང༌། དེ་རྣམས་ཕན་ཚུན་གཅིག་གིས་གཅིག་བརྗོད་བྱར་སྤོང་བ་མིན་ཏེ། དེ་རྣམས་ཀྱང་སྤྱི་དང་བྱེ་བྲག་ཡིན་པའི་ཕྱིར། འོན་ཀྱང་བུམ་པའི་བྱས་པ་ཞེས་བརྗོད་པའི་སྒྲས་བུམ་པའི་མི་རྟག་པ་བརྗོད་བྱར་སྤོང་བ་མིན་ཏེ། ཉན་པ་པོའི་ཤེས་འདོད་ཀྱི་དབང་གིས་རྣམ་དབྱེ་དྲུག་པའི་སྒྲ་སྦྱར་བ་ཡིན་པའི་ཕྱིར། གཉིས་པ་ཡན་ལག་དུ་མ་བློའི་ཉེར་ལེན་ཡིན་པ་དགག་པ་ལ། ཐལ་འགྱུར་དངོས་དང་དེའི་ཉེས་སྤོང་གི་ལན་དགག་པའོ། ། གཉིས་པ་ལ། དབུགས་འབྱུང་རྔུབ་རེ་རེ་ཁོ་ནར་ངེས་པའི་ཉེས་སྤོང་དང༌།
དང་པོར་ལུས་ལས་ཡིད་བློ་མང་པོ་ཅིག་ཅར་དུ་སྐྱེ་ཞིང༌། ཕྱིས་རེ་རེ་ཁོ་ན་སྐྱེ་བའི་ཉེས་སྤོང་དགག་པའོ། ། དེ་དག་ནི་ལུས་ཞེས་དང༌།

དུ་མ་ཉིད་དང༌། གལ་ཏེ་ལུས་ལས་ཞེས་སོ། ། གཉིས་པ་རྩོད་པ་སྤང་བ་ལ། ཅི་སྟེ་ཤི་བའི་འོག་རོལ་དུ་སེམས་འབའ་ཞིག་པ་ཡན་གར་དུ་གནས་པར་ཐལ། ལུས་སེམས་ཀྱི་ཉེར་ལེན་མིན་པའི་ཕྱིར་ཞེ་ན། སྐྱེ་བ་ཕྱི་མ་འདོད་གཟུགས་སུ་ཉིང་མཚམས་སྦྱར་བའི་ཚེ་ཆོས་ཅན། ལུས་སེམས་ལྷན་ཅིག་ཏུ་གནས་པའི་རྒྱུ་མཚན་ཡོད་དེ། དེར་གནས་པའི་རྒྱུ་ཚོགས་གྲངས་ཚང་བའི་ཕྱིར། སྐྱེ་བ་ཕྱི་མ་གཟུགས་མེད་ཁམས་སུ་ཉིང་མཚམས་སྦྱོར་བའི་ཚེ་ཆོས་ཅན། སེམས་འབའ་ཞིག་ཡན་གར་དུ་འབྱུང་བ་ཡིན་ཏེ། ལུས་སེམས་ལྷན་ཅིག་ཏུ་འབྱུང་བའི་རྒྱུ་ཚོགས་མ་ཚང་བའི་ཕྱིར།
རྒྱུན་འཇུག་ཅེས་པ་ཚེ་འདིའི་འཆི་སེམས་རང་འབྲས་ཕྱི་མའི་ལུས་ཀྱི་ལྷན་ཅིག་བྱེད་རྐྱེན་དུ་ཁས་བླངས་པ་ལ། དེའི་ཉེ་བར་ལེན་པའི་རྒྱུ་གང་ཡིན་ཞེ་ན། འདོད་པ་ནས་གཟུགས་ཁམས་སུ་སྐྱེ་བ་ལེན་པའི་ཚེ། ཚེ་འདི་ཉིད་ཀྱི་མིག་སོགས་སྐྱེ་མཆེད་ལྔ་ཆོས་ཅན། རང་འབྲས་སྐྱེ་བ་ཕྱི་མའི་ལུས་ཀྱི་ཉེར་ལེན་གྱི་རྒྱུ་ཡིན་ཏེ། དེའི་ངོ་བོ་ལ་གཙོ་བོར་ཕན་འདོགས་བྱེད་ཡིན་པའི་ཕྱིར། ཞེས་རིམ་པར། གལ་ཏེ་ལུས་ལས་དང༌། གལ་ཏེ་དེའི་དང༌། ཚེ་འདི་ཉིད་ཀྱི་ཞེས་སོ། །
གལ་ཏེ་དེ་རྒྱུ་བྲལ་ཕྱིར་ན་མན་གྱི་དོན་བསྡུ་བ་ནི། དེས་ན་རྒྱུ་དང་ཞེས་སོ། ། གཉིས་པ་མཐའ་མེད་དུ་མི་འཕེལ་བའི་རྩོད་པ་ལན་དང་བཅས་པ་ནི། གོམས་ལས་ཞེས་སོགས། འདིར་དོན་ནི། སྙིང་རྗེ་ཆེན་པོ་དང་བདག་མེད་མངོན་སུམ་དུ་རྟོགས་པའི་ཤེས་རབ་ཆོས་ཅན། གོམས་བྱེད་ཀྱི་ཡན་ལག་དང་མ་བྲལ་བར་བསྒོམས་ན་མཐའ་མེད་དུ་འཕེལ་དུ་རུང་སྟེ། རྟེན་བརྟན་བྱས་ཟིན་འབད་རྩོལ་སྐྱར་མ་ལ་མི་ལྟོས་གོམས་པ་རང་གི་ངང་གིས་ཁྱད་པར་དུ་འགྱུར་བའི་སེམས་ཀྱི་ཡོན་ཏན་ཡིན་པའི་ཕྱིར། ཤིང་སྐམ་པོ་ལ་མེ་དང༌། གསེར་ལ་དངུལ་ཆུ་བཞིན་ནོ། །
འཆོངས་པ་དང་དྲོད་ཆོས་ཅན། གོམས་ཀྱང་མཐའ་མེད་དུ་འཕེལ་བ་མ་ཡིན་ཏེ། རྟེན་མི་བརྟན་འབད་རྩོལ་སྐྱར་མ་ལ་ལྟོས་པའི་ཕྱིར། ཞེས་པའོ། ། གཉིས་པ་སྦྱོར་བ་ཕུན་ཚོགས་སྟོན་པ་བཤད་པ་ལ། མདོར་བསྟན། རྒྱས་པར་བཤད། དོན་བསྡུ་བའོ། ། གཉིས་པ་ལ། དང་པོར་བདེན་པ་བཞི་ཐོས་བསམ་གྱིས་གཏན་ལ་འབེབས་པའི་ཚུལ།
ཕབ་པའི་དོན་དེ་ཐབས་ཤེས་ཟུང་འབྲེལ་དུ་ཉམས་སུ་བླངས་པས་འབྲས་བུ་ཇི་ལྟར་འབྱུང་བའི་ཚུལ། ཉམས་ལེན་དེ་སྟོན་པ་ཡིན་པར་བཤད་པའོ། ། དེ་དག་ནི་རིམ་པར་བརྩེ་ལྡན་དང་ལུང་དང་རིགས་པས་དང༌། རྣམ་པ་དུ་མར་དང༌། དེ་དོན་ཕྱིར་ན་དང༌། གྲུབ་ལས་ཞེས་སོགས་རྣམས་སོ། ། གཉིས་པ་འབྲས་བུ་དོན་གཉིས་ཕུན་ཚོགས་བཤད་པ་ལ། རང་དོན་ཕུན་སུམ་ཚོགས་པ་བདེ་བར་གཤེགས་པ་དང༌། གཞན་དོན་ཕུན་སུམ་ཚོགས་པ་སྐྱོབ་པ་བཤད་པ་གཉིས་སོ། ། དང་པོ་ལ་སྤངས་པ་ཁྱད་པར་གསུམ་ལྡན་བདེ་གཤེགས་སུ་བསྟན་པ་དང༌།
སྤངས་པ་ཁྱད་པར་གསུམ་ལྡན་མི་སྲིད་པར་རྩོད་པ་སྤང་བ་རྣམས་ནི། རྒྱུ་སྤངས་དང་ཁ་ཅིག་དང༌། སྐྱོབ་པ་ཉིད་ཅེས་སོགས་རྣམས་སོ། ། གྲུབ་དོན་ནི། དེ་ཕྱིར་ཚད་ཡིན་ཞེས་པའོ། ། གཉིས་པ་ལ། བདེན་བཞི་ཕྱིན་ཅི་མ་ལོག་པར་སྟོན་པའི་རྟགས་ཀྱིས་འོ་སྐོལ་གྱི་སྟོན་པ་སྐྱོབ་པ་ཉིད་ཡིན་པར་སྒྲུབ། སྐྱོབ་པ་སོགས་ཕྱི་མ་ཕྱི་མ་ལས་བདེ་བར་གཤེགས་པ་སོགས་སྔ་མ་སྔ་མ་དཔོག་པའི་ཚུལ་ལོ། ། དེས་ན་བཅོམ་ལྡན་འདས་ཚད་མའི་སྐྱེས་བུར་བསྟན་པའོ། ། དང་པོ་ལ་རྟགས་འགོད།
བསྟན་བྱ་བདེན་པ་བཞི་ངོས་བཟུང་བའོ། ། དང་པོ་ནི། ཡང་ན་སྐྱོབ་ཅེས་སོགས། སྟོན་པ་བཅོམ་ལྡན་འདས་སྡུག་བདེན་ཕྱིན་ཅི་མ་ལོག་པར་དང༌། ཀུན་འབྱུང་དང་འགོག་པ་དང༌། ལམ་གྱི་བདེན་པ་ཕྱིན་ཅི་མ་ལོག་པར་གསུང་བར་སྒྲུབ་པའོ། ། དང་པོ་ལ། སྡུག་བསྔལ་གྱི་བདེན་པ་ངོས་བཟུང༌། དེ་ལ་ཕྱི་རོལ་པའི་སྟོན་པས་བརྟགས་པ་ཕྱིན་ཅི་ལོག་ཡིན་པར་བསྟན། སྟོན་པ་སངས་རྒྱས་ཀྱིས་གསུངས་པ་ཕྱིན་ཅི་མ་ལོག་པར་སྒྲུབ་པའོ། །
དང་པོ་ནི། སྡུག་བསྔལ་འཁོར་བ་ཞེས་པའོ། ། གཉིས་པ་ལ། འཁོར་བ་ཡོད་པ་རང་རྒྱུད་ཀྱིས་སྒྲུབ། མེད་པ་ཐལ་འགྱུར་གྱིས་དགག་པའོ། ། དང་པོ་ལ་འབྲེལ་ནི་འདི་ཡིན་ཏེ། འདིར་ཟག་བཅས་ཉེར་ལེན་གྱི་ཕུང་པོ་ལྔ་པོ་དེ་སྡུག་བསྔལ་གྱི་བདེན་པར་བཤད་ནས་དེ་རྒྱུ་མེད་ཡིན་པ་དང༌། རྒྱུ་གཞན་ལས་སྐྱེ་བ་བཀག་སྟེ། སྲེད་པ་ཉིད་རྒྱུའི་གཙོ་བོ་ཡིན་པར་སྒྲུབ་པ་ནི། འོག་ཀུན་བྱུང་གི་བདེན་པ་འཆད་པའི་སྐབས་སུ་འབྱུང་ལ།
འདིར་ནི་སྲེད་པ་དེ་ཡང་རྒྱུ་མེད་དང་མི་མཐུན་པའི་རྒྱུ་ལས་བྱུང་བ་བཀག་ནས། མ་རིག་པ་ལ་རྗེས་སུ་འགྲོ་ལྡོག་མི་འཁྲུལ་བར་སྒྲུབ་པ་ཡིན་ལ། དེ་ལས་ཀྱང་རྒྱུ་མེད་ལས་སྐྱེ་བ་བཀག་པ་ནི་རྗེས་འགྲོ་སྒྲུབ་པ་ཡིན་ལ། རྒྱུ་གཞན་ལས་སྐྱེ་བ་བཀག་པས་ནི་ལྡོག་པ་སྒྲུབ་པ་ཡིན་ནོ། ། འདི་ལ་གཉིས་ཏེ་གོམས་ལས་གསལ་བར་སྐྱེ་བའི་རྟགས་ཀྱིས་ཆགས་སོགས་རྒྱུ་དང་བཅས་པར་སྒྲུབ། རྣམ་ཤེས་མིན་པ་རྣམ་ཤེས་ཀྱི་ཉེར་ལེན་མི་བྱེད་པའི་རྟགས་ཀྱིས་རྒྱུ་གཞན་ལས་མི་སྐྱེ་བར་སྒྲུབ། དང་པོ་ནི། གོམས་ལས་ཞེས་སོགས། གཉིས་པ་ལ། ཕྱོགས་ཆོས་སྒྲུབ།
རྟགས་འགོད། གྲངས་ཅན་གྱི་ཕྱོགས་ཆོས་མ་གྲུབ་པའི་རྩོད་པ་སྤང་བ། དང་པོ་ལ་ཆགས་སོགས་ནད་ཀྱི་ཉེར་ལེན་ལས་སྐྱེ་བ་དགག འབྱུང་བའི་ཉེར་ལེན་ལས་སྐྱེ་བ་དགག དང་པོ་ལྟར་བཀག་པ་ན་ཤེས་པ་སྔ་མ་ཉིད་ཉེར་ལེན་དུ་སྒྲུབ་པ་རྣམས་ནི་རིམ་པར་འཁྲུལ་ཕྱིར་དང༌། འདིས་ནི་བྱུང་བའི་དང༌། གང་ཚེ་ལུས་ལ་དང༌། རྣམ་ཤེས་མིན་པ་དང༌། གལ་ཏེ་དངོས་པོ་ཞེས་སོ། ། གཉིས་པ་ཐལ་འགྱུར་ལ།
ཆགས་སོགས་མི་སྐྱེ་བར་ཐལ་བ། ཆགས་པ་ཆེ་ཆུང་མཚུངས་པར་ཐལ་བ། ཆགས་སོགས་རྟག་ཏུ་སྐྱེ་བར་ཐལ་བའོ། ། དེ་དག་རིམ་པར་སྔ་ན་དང༌། འབྱུང་བའི་དང༌། རྒྱུ་ནི་ཉེ་ཕྱིར་རྣམས་སོ། ། གཉིས་པ་སྟོན་པ་སངས་རྒྱས་ཀྱིས་གསུངས་པ་འཐད་པར་སྒྲུབ་པ་ལ། མི་རྟག་སྡུག་བསྔལ་སྟོང་བདག་མེད་བཞིའི་དོན་ཚང་བའི་ཚུལ་རིམ་པར་སྟོན་པ་ནི། དེ་ནི་དང༌། ཉེས་པའི་དང༌།
རྒྱུ་དབང་དང༌། བདག་མིན་དང༌། རྒྱུ་མིན་རྣམས་སོ། ། གཉིས་པ་ཀུན་འབྱུང་གི་བདེན་པ་ཕྱིན་ཅི་མ་ལོག་པར་སྟོན་པ་སྒྲུབ་པ་ལ། ཀུན་འབྱུང་གི་བདེན་པ་ཤུགས་བསྟན་གྱི་སྒོ་ནས་ངོས་བཟུང༌། དེ་ལ་ཕྱི་རོལ་པས་བརྟག་པ་དགག སྟོན་པ་སངས་རྒྱས་ཀྱིས་གསུངས་པ་སྒྲུབ་པའོ། ། གཉིས་པ་རྒྱུ་མེད་ལས་སྐྱེ་བ་བཀག་པའི་སྒོ་ནས་རྗེས་འགྲོ་སྒྲུབ། རྒྱུ་རིགས་མི་མཐུན་ལས་སྐྱེ་བ་བཀག་སྟེ་ལྡོག་པ་སྒྲུབ་པ། རྗེས་སུ་འགྲོ་ལྡོག་མི་འཁྲུལ་བའི་རྟགས་ཀྱིས་སྲེད་པ་ཉིད་རྒྱུར་སྒྲུབ་པའོ། །
དེ་དག་ནི་རིམ་པར། རེས་འགའ་བ་ཉིད་དང༌། ཇི་ལྟར་དང༌། རྟགས་རྣམས་དང༌། དེ་ཕྱིར་རྣམས་སོ། ། གཉིས་པ་ལ། སྲེད་པ་ངོས་བཟུང་ནས་དེ་ལ་ཀུན་འབྱུང་གི་དོན་ཚང་བར་སྒྲུབ། དེ་ལ་བརྟེན་པ་རྒྱུ་སོགས་ལྷག་མ་རྣམས་ཀྱི་དོན་ཚང་བར་སྒྲུབ་པའོ། ། དང་པོ་ནི། གང་གི་ཕྱིར་མི་རྣམས་ཞེས་སོགས་དང༌།
གཉིས་པ་ནི། མི་ཤེས་ཞེས་སོགས་ཡིན་ལ། འདི་ལ་རྒྱུ་ཡིན་ཞེས་དང༌། འཕེན་པར་བྱེད་ཅེས་པས་རྒྱུའི་དོན་ཚང་བར་བསྟན། དེ་མ་ཐག་ཕྱིར་ཞེས་པས་རབ་སྐྱེད་དང་རྐྱེན་གྱི་དོན་ཚང་བར་བསྟན། སྲེད་པ་ཉིད་ཅེས་པས་ཀུན་འབྱུང་གི་དོན་ཚང་བར་བསྟན་པ་ཡིན་ནོ། ། ཀུན་འབྱུང་གི་བདེན་པ་འཆད་པའི་སྐབས་འདིར་ཆོས་ཅན། མ་རིག་པ་དང་ལས་དང་སྲེད་པ་གསུམ་གྱིས་ནང་ནས་སྲེད་པ་ཉིད་འཆད་པའི་རྒྱུ་མཚན་ཡོད་དེ། དེ་སྡུག་བསྔལ་བདེན་པའི་རྒྱུའི་གཙོ་བོ་ཡིན་པའི་ཕྱིར། དེ་ཡིན་ཏེ།
སྡུག་བསྔལ་གསུམ་པོ་གང་རུང་ཡིན་ན། རང་གི་རྣམ་སྨིན་གྱི་རྒྱུར་གྱུར་པའི་ལས་དེ་ལ་སྲེད་པ་དུས་ཀྱི་ཀུན་སློང་དུ་ཡོད་དགོས་པའི་ཕྱིར་དང༌། སྲེད་པ་དུས་ཀྱི་ཀུན་སློང་དུ་ཡོད་པའི་ལས་དེ་ཡིན་ན། སྡུག་བསྔལ་འགྲུབ་བྱེད་ཀྱི་རྒྱུ་ཡིན་དགོས་པའི་ཕྱིར་དང༌། མི་རྟག་པ་དང་ལས་གཉིས་ལ་རྒྱུ་མཚན་དེ་དག་མེད་པའི་ཕྱིར་རོ། ། གསུམ་པ་འགོག་བདེན་ཕྱིན་ཅི་མ་ལོག་པ་གསུང་བར་སྒྲུབ་པ་ལ། འགོག་པའི་བདེན་པ་ངོས་བཟུང༌། དེ་ལ་ཕྱི་རོལ་པས་བརྟགས་པ་དགག སྟོན་པ་སངས་རྒྱས་ཀྱིས་གསུངས་པ་ཕྱིན་ཅི་མ་ལོག་པར་བསྟན་པའོ། ། དང་པོ་ལ།
འབྲེལ་ནི། གོང་དུ་སྡུག་བསྔལ་གྱི་རྒྱུའི་གཙོ་བོ་སྲེད་པ་ཡིན་པ་དང༌། སྲེད་པ་ཡང་མ་རིག་པའི་རྩ་བ་ཅན་དུ་བཤད་ཟིན་པས་ཕྱོགས་ཆོས་གྲུབ་ན། རྟགས་འགོད་པ་ནི། སྡུག་བསྔལ་གྱི་བདེན་པ་ཆོས་ཅན། གཏན་དུ་བ་མིན་ཏེ། ཁྱོད་ནི་རྒྱུ་མ་ཚང་བ་ཡང་སྲིད། བདག་མེད་རྟོགས་པའི་བར་ཆད་མེད་ལམ་གྱིས་ཁྱོད་ནི་རྒྱུ་མ་རིག་པ་དེའི་ས་བོན་དྲུངས་ཕྱུང་བ་སྲིད་པའི་ཕྱིར། ཞེས་པ་ནི། དེ་ནི་ཞེས་སོགས།
གཉིས་པ་ལ། ཆད་སྨྲ་བས་ཐར་པ་མེད་པར་འདོད་པ་དགག རྟག་སྨྲ་བས་ཐར་པ་ཁས་ལེན་ཀྱང་གྲོལ་བ་པོའི་བདག་འདོད་པ་དགག དང་པོ་ནི། འཁོར་ཕྱིར་ཞེས་སོ། ། གཉིས་པ་ནི་ཇི་སྲིད་བདག་ཁས་ལེན་པ་དེ་སྲིད་དུ་བདག་ཏུ་འཛིན་པ་སྤོང་མི་ནུས་ལ། དེ་མ་སྤངས་པ་དེ་སྲིད་དུ་ཐར་པ་མི་ཐོབ་བོ། ། ཞེས་པ་ནི། ཇི་སྲིད་ཅེས་སོགས། དེ་ལ་རྩོད་པ་གཉིས་འབྱུང་སྟེ།
གྲོལ་བ་པོའི་བདག་མེད་ན། གྲོལ་བ་དོན་གཉེར་ལམ་ལ་བརྩོན་པ་མི་འཐད་པར་ཐལ་བ། ཆགས་བྲལ་འཁོར་བར་གནས་པ་མི་འཐད་པར་ཐལ་བའོ། ། དང་པོ་ནི། གྲོལ་བ་པོ་ནི་ཞེས་དང༌། གཉིས་པ་ནི། འདོད་ཆགས་བྲལ་བའི་ཞེས་སོགས་ཀྱིས་སྤོང་བ་ཡིན་ནོ། ། སྐབས་འདིར། བྱང་སེམས་འཕགས་པ་རྣམས་བརྩེ་བ་སྙིང་རྗེ་ཆེན་པོའི་དབང་གིས་འཁོར་བར་གནས་པ་དང༌། ཉན་རང་དགྲ་བཅོམ་པ་རྣམས་ལས་ཀྱི་དབང་གིས་འཁོར་བར་གནས་པ་དང༌།
ཉན་རང་སློབ་པ་རྣམས་ཉོན་མོངས་པའི་དབང་གིས་འགྲུབ་བྱེད་ཀྱི་ལས་བསགས་ནས་འཁོར་བར་གནས་ཞེས་བསྟན་པ་ལ། རྩོད་པ་འབྱུང་སྟེ། ཆགས་བྲལ་བརྩེ་བའི་དབང་གིས་འཁོར་བར་གནས་ན། དུག་གསུམ་གྱི་དབང་གིས་འཁོར་བར་གནས་པར་ཐལ་བ། དགྲ་བཅོམ་པ་ལས་ཀྱི་དབང་གིས་གནས་ན་འཁོར་བ་ལས་མི་གྲོལ་བར་ཐལ་བ། བྱང་སེམས་བརྩེ་བའི་དབང་གིས་གནས་ན་དགྲ་བཅོམ་པ་ཡང་བརྩེ་བའི་དབང་གིས་གནས་པར་ཐལ་བ། སློབ་པ་ཉོན་མོངས་པའི་དབང་གིས་གནས་ན། མཐོང་ལམ་ཐོབ་ནས་འཁོར་བར་མི་གནས་པར་ཐལ་བ་རྣམས་ནི། སྡུག་བསྔལ་ཤེས་ལ་དང༌། གྲོལ་མེད་མིན་དང༌།
སྙིང་རྗེ་དམན་པ་དང༌། གལ་ཏེ་འཇིག་ཚོགས་རྣམས་སོ། ། གསུམ་པ་ནི། སྡུག་བསྔལ་ནས། སྨྲོས་ཀྱི་བར་རོ། ། སྐབས་འདིར། རྒྱུ་ལས་དང་ཉོན་མོངས་པ་འགོག་པར་སྟོན་པའི་གཞུང་རྣམས་ཀྱིས་འགོག་པའི་དོན་དང༌། འབྲས་བུ་སྡུག་བསྔལ་འགོག་དགོས་པར་སྟོན་པའི་གཞུང་གིས་ཞི་བའི་དོན་དང༌། འགོག་བྱེད་ལམ་ཡིན་པར་སྟོན་པའི་གཞུང་རྣམས་ཀྱི་གྱ་ནོམ་གྱི་དོན་དང༌། སྤངས་པ་སླར་མི་ལྡོག་པར་སྟོན་པའི་གཞུང་གིས་ངེས་འབྱུང་གི་དོན་བསྟན་པ་ཡིན་ནོ། །
དེ་དག་ཀྱང་གང་ཞེ་ན། ལོག་པར་སྒྲོ་བཏགས་གཞོམ་ཕྱིར་ཞེས་དང༌། ལས་གཞན་འཕེན་ནུས་མིན་ཏེ། ཞེས་དང༌། ཟད་ནས་གཞན་མཚམས་མི་སྦྱོར་ཕྱིར། ཞེས་དང༌། སྡུག་བསྔལ་མི་སྐྱེད་རྒྱུད་ཉིད་ནི། ། ཐར་ཡིན་ཞེས་པ་ལྟ་བུའོ། ། བཞི་པ་ལམ་གྱི་བདེན་པ་ལ། སྟོན་པ་སངས་རྒྱས་ཀྱིས་གསུངས་པའི་ལམ་བསྒོམས་པས་འཁོར་བ་ལས་གྲོལ་བར་བསྟན།
ཕྱི་རོལ་པས་འདོད་པའི་ལམ་བསྒོམས་པས་འཁོར་བ་ལས་མི་གྲོལ་བར་བསྟན་པའོ། ། དང་པོ་ལ། ལམ་གྱི་བདེན་པ་ངོས་བཟུང༌། དེ་ལམ་སོགས་བཞིའི་དོན་ཚང་བར་སྒྲུབ། དང་པོ་ལ། གགས་སོགས་སྲིད་ཕྱིར་རོ་ཞེས་བཤད་ན། གགས་དེ་གང་ཡིན་ཞེ་ན། བཤད་ཟིན་ཞེས་སོགས། གཉིས་པ་ལ་ངེས་འབྱིན་གྱི་དོན་ནི། གལ་ཏེ་ཞེས་སོ། །
རིག་པའི་དོན་ནི། རྣམས་ཤེས་ཞེས་སོ། ། བསྒྲུབ་པའི་དོན་ནི། སེམས་ཀྱི་རང་བཞིན་ཞེས་སོ། ། འོ་ན་བཤད་ཟིན་ལམ་དེ་ཞེས་བཤད་ན། ཕན་བཞེད་པ་དང་སྟོན་པ་གཉིས་ལམ་ཡིན་ནམ་ཞེ་ན། དེ་མ་ཡིན་གྱི། བདག་མེད་མངོན་སུམ་དུ་རྟོགས་པའི་ཡེ་ཤེས་ཁོ་ནའོ་ཞེས་སྟོན་པ་ནི། བདག་འཛིན་ནས་གྲུབ་པ་ཡིན་གྱི་བར་རོ། ། གསུམ་པ་ནི།
ཟད་མིན་ཞེས་སོ། ། གཉིས་པ་ལ་ཐར་པ་ཁས་ལེན་པའི་ཕྱི་རོལ་པ་དག་ན་རེ། གྲོལ་བ་པོའི་བདག་ཁས་ལེན་དགོས་ཏེ། དེ་མེད་ན་སུས་ཀྱང་ཐར་པ་མི་ཐོབ་པའི་ཕྱིར། ཞེས་ཟེར་རོ། ། དེ་དགག་པ་ལ། ཐུན་མོང་དུ་དགག་པ་དང༌། སོ་སོར་དགག་པ། བཀག་པ་དེ་ལ་རྩོད་པ་སྤང་བ། དེས་གྲུབ་པའི་དོན་ནོ། །
དང་པོ་ནི། གང་ཞིག་བདག་མཐོང་ཞེས་པའོ། ། གཉིས་པ་ལ་བྱེ་བྲག་པས་འདོད་པའི་ལམ་བསྒོམས་པས་འཁོར་བ་ལས་གྲོལ་བར་དགག གྲངས་ཅན་འདོད་པའི་ལམ་བསྒོམས་པས་འཁོར་བ་ལས་གྲོལ་བ་དགག དབང་ཕྱུག་པ་འདོད་པའི་ལམ་བསྒོམས་པས་དང༌། གཅེར་པུ་པས་འདོད་པའི་ལམ་བསྒོམས་པས་འཁོར་བ་ལས་གྲོལ་བར་དགག་པའོ། ། དང་པོ་ནི། བྱེ་བྲག་པ་ན་རེ། ཇི་སྲིད་བདག་དང་དབང་སོགས་བདག་གི་བ་གཉིས་ཀྱི་འཕྲོ་འདུའི་འབྲེལ་པ་གྲུབ་པ་དེ་སྲིད་དུ། འཁོར་བ་པ་ཡིན་ལ།
བདག་ལ་ཆགས་པ་སྐྱོན་བཅས་སུ་བསྒོམས་པ་ལ་བརྟེན་ནས། དབང་སོགས་བདག་གི་བ་ལ་ཆགས་པ་སྤོང་ཞིང༌། དེ་ལས་བདག་དང་བདག་གི་བ་གཉིས་ཀྱིས་འཕྲོ་འདུའི་འབྲེལ་པ་ཆད་ནས་བདག་ཡན་གར་དུ་གནས་པ་དེའི་ཚེ་ཐར་པ་ཐོབ་པ་ཡིན་ནོ་ཞེས་ཟེར་རོ། ། དེ་དགག་པ་ལ། ཇི་སྲིད་བདག་ཉེས་མེད་ཡོན་ཏན་ཅན་དུ་འཛིན་པ་དེ་སྲིད་དོ། ། བདག་ལ་ཆགས་པ་སྤོང་མི་ནུས་སོ་ཞེས་སྟོན་པ་ནི། ངེས་པར་བདག་ལ་ཆགས་པ་ནི། ། ཞེས་པ་ནས། དེ་ལ་ཇི་ལྟར་གནོད་ཀྱི་བར་རོ། ། གཉིས་པ་ལ་གྲངས་ཅན་ན་རེ།
ཇི་སྲིད་བདག་དང་དབང་སོགས་བདག་གི་བ་གཉིས་གཅིག་ཏུ་འཛིན་པ་དེ་སྲིད་དུ་འཁོར་བ་པ་ཡིན་ལ། ཐ་དད་དུ་ཤེས་པ་དེའི་ཚེ་འཁོར་བ་ལས་གྲོལ་བ་ཡིན་ནོ་ཞེས་ཟེར་རོ། ། དེ་དགག་པ་ལ། ད་ལྟར་དུ་འཁོར་བ་པ་རྣམས་ཀྱིས་ཀྱང་ཤེས་པ་པོ་ཞེས་སྟོན་པ་ནི། མཆོག་གཞན་ནས། བྱུང་བར་གྱིས་ཀྱི་བར་རོ། ། གསུམ་པ་ནི། དབང་ཕྱུག་པ་ན་རེ། དབང་ཕྱུག་གི་དབང་བསྐུར་བྱས་པ་ལས་འཁོར་བ་ལས་གྲོལ་བ་ཡིན་ཏེ། དེ་ལྟར་དབང་ཕྱུག་གི་ལུང་ལས་བཤད་པའི་ཕྱིར་དང༌།
མངོན་སུམ་གྱིས་ཀྱང་འགྲུབ་སྟེ། དབང་ཕྱུག་གི་དབང་བསྐུར་བྱས་མ་ཐག་ཏུ་ལུས་ཀྱི་ལྕིད་ཡང་བར་མཐོང་བའི་ཕྱིར་དང༌། རིགས་པས་ཀྱང་གྲུབ་སྟེ། དབང་ཕྱུག་གི་རིག་སྔགས་བཏབ་པའི་ས་བོན་གྱིས་མྱུ་གུ་མི་བསྐྱེད་པའི་ཕྱིར། ཞེས་ཟེར་རོ། ། དེ་དགག་པ་ནི། ལུང་ནི་ནས། འགྲུབ་པ་མིན་གྱི་བར་རོ། ། གསུམ་པ་ནི། གྲོལ་བ་པོའི་བདག་རྟག་པ་མེད་པར་ཁས་བླངས་པ་ལ།
ཕྱི་རོལ་པ་ན་རེ། བདག་གིས་བྱས་པའི་འབྲས་བུ་ལ་གཞན་གྱིས་ལོངས་སྤྱོད་པ་དང༌། བདག་གི་མྱོང་བ་གཞན་གྱི་དྲན་པར་འགྱུར་ཏེ། བདག་གི་མྱོང་བ་དང་དྲན་པ་ནི་ཡོད་ལ། བདག་རྟག་པ་མེད་པའི་ཕྱིར་ཞེ་ན། དཔལ་ལྡན་ཆོས་ཀྱི་གྲགས་པ་ཆོས་ཅན། ཁྱོད་ལ་ཐལ་བ་དེས་གནོད་པ་མིན་ཏེ། བདག་གིས་མྱོང་བ་དང་དྲན་པ་ཁྱོད་ཀྱིས་ཁས་མ་བླངས་པའི་ཕྱིར། ཞེས་པ་ནི། གཞན་གྱིས་ཞེས་སོགས།
བཞི་པ་ནི། བདེན་པ་བཞི་ལ་ཞེས་སོགས། བཞི་པ་ནི། གཅེར་བུ་པ་ན་རེ། ལས་དང་ལུས་དང་སྲེད་པ་གསུམ་ཀ་འཁོར་བའི་རྒྱུ་ཡིན་པས། ལས་གསར་པ་མི་གསོག་ཅིང་རྙིང་པ་ཟད་པར་བྱ་བའི་དོན་དུ། སྐྲ་འབལ་བ་དང༌། མེ་ལྔ་བརྟེན་པ་ལ་སོགས་པའི་དཀའ་ཐུབ་སྤྱོད་པ་ཡིན་ནོ་ཞེས་ཟེར་རོ། ། དེ་དགག་པ་ནི། ལས་དང་ལུས་ངག་ཅེས་སོགས་ཏེ།
མི་ནུས་པ་དང༌། མི་ཕན་པ་དང༌། མི་དགོས་པ་དང་གསུམ་གྱི་སྒོ་ནས་འཆད་དོ། ། སྔ་མ་ལས་ཟད་དུབ་པ་ལ་འཕྲོས་ནས། སངས་རྒྱས་པ་རང་གི་ལུགས་ལ་ཟག་པ་དང་བཅས་པའི་ལས་སྤང་མི་དགོས་སམ་ཞེ་ན། ཉོན་མོངས་སྤངས་པའི་སྒོ་ནས་ལས་མ་འོངས་པ་མི་སྐྱེ་བའི་ཆོས་ཅན་དུ་བྱེད་པ་ཡིན་གྱི། ལས་བྱས་ཟིན་སྤོང་བ་མ་ཡིན་ནོ། ། ཞེས་སྟོན་པ་ནི། སྐྱེ་འདོད་ཅེས་སོ། ། གཉིས་པ་སྐྱོབ་པ་སོགས་ཕྱི་མ་ལས་བདེ་བར་གཤེགས་པ་སོགས་སྔ་མ་དཔོག་པའི་ཚུལ་ནི།
སྟོན་པ་བཅོམ་ལྡན་འདས་ཆོས་ཅན། མཉམ་གཞག་ཏུ་ཁྱད་པར་གསུམ་ལྡན་གྱི་མཁྱེན་པ་སྔོན་དུ་སོང་བ་ཡིན་ཏེ། སྐྱོབ་པ་ཉིད་ཡིན་པའི་ཕྱིར། དེ་ཆོས་ཅན། རྒྱུ་དུས་ཀྱི་སྟོན་པ་སྔོན་དུ་སོང་བ་ཡིན་ཏེ། བདེ་བར་གཤེགས་པ་ཉིད་ཡིན་པའི་ཕྱིར། དེ་དང་རྒྱུད་གཅིག་པའི་བྱང་སེམས་འཕགས་པ་ཆོས་ཅན། སྙིང་རྗེ་ཆེན་པོ་སྔོན་དུ་སོང་བ་ཡིན་ཏེ། རྒྱུ་དུས་ཀྱི་སྟོན་པ་ཐུགས་རྒྱུད་ལ་མངའ་བའི་ཕྱིར། དེས་ན་བཅོམ་ལྡན་འདས་ཆོས་ཅན།
ཚད་མ་ཉིད་ཡིན་ཏེ། རྒྱུ་བསམ་སྦྱོར་ཕུན་སུམ་ཚོགས་པ་ཉམས་སུ་བླངས་པ་ལས་འབྲས་བུ་དོན་གཉིས་ཕུན་སུམ་ཚོགས་པ་ཐུགས་རྒྱུད་ལ་འཁྲུངས་པའི་ཕྱིར། ཞེས་རིམ་པར་སྟོན་པ་ནི། སྐྱོབ་ལས་དང༌། དེའི་ཕྱིར་གཞན་དོན་དང༌། དེ་ལས་བརྩེ་བ་ཡིན་དང༌། བརྩེ་བས་ཞེས་སོགས། གཉིས་པ་ནི། སློབ་དཔོན་བདག་ཉིད་ཆེན་པོས་བསྟན་བཅོས་ཀྱི་ཐོག་མར་བཅོམ་ལྡན་འདས་ཚད་མའི་སྐྱེས་བུར་གཏན་ཚིགས་ཡང་དག་གིས་བསྒྲུབས་ནས་ཕྱག་འཚལ་བ་ཆོས་ཅན། དགོས་པ་ཡོད་དེ།
སངས་རྒྱས་བཅོམ་ལྡན་འདས་ཀྱི་གསུང་རབ་ལས་རྗེས་སུ་དཔག་པའི་ཚད་མ་གསུང་བར་གྲུབ་བོ་ཞེས་ཤེས་པར་བྱ་བའི་ཆེད་ཡིན་པའི་ཕྱིར། ཡང་དེས་ཚད་མ་སྒྲུབ་ཕྱིར་ཞེས་སོགས་རྩོམ་པར་དམ་བཅའ་མཛད་པ་ཆོས་ཅན། དགོས་པ་ཡོད་དེ། སངས་རྒྱས་བཅོམ་ལྡན་འདས་ཀྱི་གསུང་རབ་ལས། ཚད་མ་མངོན་རྗེས་གཉིས་ཀྱི་མཚན་ཉིད་དང༌། མཚན་གཞིའི་རྣམ་པར་བཞག་པ་སོགས་ཕྱིན་ཅི་མ་ལོག་པར་གསུངས་སོ་ཞེས་བསྒྲུབ་པའི་ཆེད་ཡིན་པའི་ཕྱིར་ཞེས་སྟོན་པ་ནི། དེ་ལྟའི་དངོས་སྟོན་ནས། གསལ་བར་བཤད་ཀྱི་བར་རོ། ། ཡང་ན་བཤད་ཚུལ་གཉིས་པོའི་ཁྱད་པར་འདི་ཡིན་ཏེ། སྔ་མར་མི་བསླུ་བ་དང་མ་ཤེས་དོན་གསལ་གཉིས་ཚོགས་པའི་རྟགས་ཀྱིས་དཔེ་དོན་གཉིས་ཀ་ཚད་མར་བསྒྲུབ་པ་ཡིན་ནོ། །
གཉིས་པར། རྒྱུ་བསམ་སྦྱོར་ཕུན་སུམ་ཚོགས་པ་ལས་འབྲས་བུ་དོན་གཉིས་ཕུན་སུམ་ཚོགས་པ་ཐུགས་རྒྱུད་ལ་འཁྲུངས་པའི་རྟགས་ཀྱིས་དོན་གྱི་ཚད་མ་ཁོ་ན་བསྒྲུབས་པ་ཡིན་ནོ། ། སྔ་མར་ནི་སྒྲུབ་བྱེད་ཀྱི་ཐབས་ལ་ལྟོས་པའི་རྟགས་ཀྱིས་གྱུར་པ་ཉིད་དུ་བཤད་པ་ཡིན་ལ། གཉིས་པར་ནི། སྒྲུབ་བྱེད་དེ་གཞན་རྒྱུད་ལ་མངོན་པར་སྦྱོར་བའི་རྟགས་ཀྱིས་གྱུར་པ་ཉིད་དུ་བསྒྲུབས་པ་ཡིན་ནོ། ། སྔ་མར་ནི། གཞན་གྱི་སྡུག་བསྔལ་བསལ་འདོད་ཀྱི་ཆ་ནས་ཕན་བཞེད་པ་དེ་བཤད་པ་ཡིན་ལ། སྔ་མར་ནི། རང་གི་སྡུག་བསྔལ་སེལ་བའི་ཆེད་དུ་ལམ་ཉམས་སུ་ལེན་པའི་ཆ་ནས་སྟོན་པ་བཤད། གཉིས་པར་ནི།
གཞན་རྒྱུད་ཀྱི་སྡུག་བསྔལ་སེལ་བའི་ཆེད་དུ་ལམ་ཉམས་སུ་ལེན་པའི་ཆ་ནས་སྟོན་པར་བཤད། སྔ་མར་ནི་སྤངས་པ་ཁྱད་པར་གསུམ་ལྡན་གྱི་ཆ་ནས་བདེ་བར་གཤེགས་པ་བཤད་ཅིང༌། དེའི་རྒྱུའི་གཙོ་བོ་སྟོན་པ་ལ་བཤད། གཉིས་པར་ནི། རྟོགས་པ་ཁྱད་པར་གསུམ་ལྡན་གྱི་ཆ་ནས་བདེ་བར་གཤེགས་པ་བཤད། དེའི་རྒྱུའི་གཙོ་བོ་ཡང་ཕན་བཞེད་པར་བཤད། སྔ་མར་ནི་རང་གིས་གཟིགས་པའི་ལམ་གཞན་ལ་སྟོན་པའི་ཐུགས་མངའ་བའི་ཆ་ནས་སྐྱོབ་པ་ཉིད་ཡིན་པར་བཤད། གཉིས་པར་ནི། རང་གིས་གཟིགས་པའི་ལམ་གཞན་ལ་སྟོན་པའི་མཁྱེན་རབ་མངའ་བའི་ཆ་ནས་སྐྱོབ་པ་ཉིད་ཡིན་པར་བཤད། གཏན་ཚིགས་གཉིས་ཀྱི་ཁྱད་པར་ཡང་འདི་ཡིན་ཏེ།
བྱང་སེམས་འཕགས་པ་ཆོས་ཅན། རང་དོན་སྤངས་པ་ཕུན་ཚོགས་དང༌། གཞན་དོན་ཕྲིན་ལས་ཕུན་ཚོགས་རང་རྒྱུད་ལ་འབྱུང་དུ་རུང་སྟེ། རྒྱུ་བསམ་སྦྱོར་ཕུན་སུམ་ཚོགས་པ་ཐུགས་རྒྱུད་ལ་མངའ་བའི་ཕྱིར། སྟོན་པ་བཅོམ་ལྡན་འདས་ཆོས་ཅན། རྒྱུ་བསམ་སྦྱོར་ཕུན་སུམ་ཚོགས་པ་སྔོན་དུ་སོང་བ་ཡིན་ཏེ། རང་དོན་རྟོགས་པ་ཕུན་ཚོགས་གཞན་དོན་ཕྲིན་ལས་ཕུན་ཚོགས་ཐུགས་རྒྱུད་ལ་མངའ་བའི་ཕྱིར། ཞེས་པའོ། ། མཆོད་བརྗོད་ཚིག་གི་དོན་དྲུག་པའོ། ། བསྒྲུབ་བྱ་གཉིས་དང་སྒྲུབ་བྱེད་བཞི། །
སྒྲུབ་བྱེད་བཤད་ཚུལ་གཉིས་ཀྱིས་ཏེ། ། བསྒྲུབ་བྱའི་དམ་བཅའ་འཇུག་བསྡུད་ཀྱི། ། ཚུལ་དུ་བཤད་ཀྱི་ལུགས་འབྱུང་དང༌། ། ལུགས་ལས་བཟློག་པའི་བཤད་པ་མེད། ། ཅེས་བསྡུ་བའི་ཚིགས་སུ་བཅད་པ་ཉེ་བར་སྦྱར་བ་ཡིན་ནོ། ། ཚད་མར་གྱུར་པའི་བཅོམ་ལྡན་ཉག་གཅིག་ནི། ། ཚད་མར་བསྒྲུབ་པའི་དཔེ་དང་གཏན་ཚིགས་ཀྱིས། ། ཚད་མ་མིན་པའི་ལོག་རྟོག་ཀུན་བསལ་ཏེ། ། ཚད་མ་གྲུབ་པ་ཇི་བཞིན་ལེགས་པར་བཤད། ། ཅེས་བྱ་བ་འདིས་ནི་ཚད་མ་གྲུབ་པའི་ལེའུ་ཡི་སྔ་ཕྱིའི་འབྲེལ་དང་གཞུང་སོ་སོའི་ངག་དོན་ཟུར་ཕྱིན་པར་བཤད་པ་ཡིན་ནོ།། །།
རྣམ་དཔྱོད་རྟ་བརྒྱས་དྲངས་པའི་རིགས་པ་ཡི། ། ཤིང་རྟའི་ཁྲི་ལ་ཆོས་ཀྱི་འོད་སྟོང་ཅན། ། སྙན་གྲགས་ཤར་གྱི་རི་བོའི་བ་གམ་ལ། ། ལེགས་པར་བཤད་པ་ཁྱོད་ལ་ཕྱག་འཚལ་ལོ། ། མངོན་པར་ཤར་ན་ཟླ་བའི་མཛེས་པ་འཕྲོག ། མངོན་དུ་གྱུར་ན་མི་ཤེས་རབ་རིབ་སེལ། ། མངོན་ཤེས་ཅན་བཞིན་གནས་ཚུལ་ཀུན་སྟོན་པའི། ། མངོན་སུམ་ལེའུའི་ཉི་མ་དེང་འདིར་ཤར། ། དེ་ལྟར་མཆོད་པར་བརྗོད་ཅིང་རྩོམ་པར་དམ་བཅས་ནས། མངོན་གྱུར་གྱི་གཞལ་བྱ་གཞན་ལ་སྟོན་པའི་ཐབས་མངོན་སུམ་གྱི་ལེའུ་བཤད་པར་བྱའོ། །
འོ་ན་འདི་རང་ཉིད་ཀྱིས་གཞལ་བྱ་རྟོགས་པའི་ཐབས་མིན་ནམ་ཇི་ལྟར་ན་གཞན་ལ་མངོན་གྱུར་སྟོན་པའི་ཐབས་ཡིན་ཞེ་ན། ལེའུ་འདིར་མངོན་སུམ་ལ་ལོག་པར་རྟོག་པ་རྣམ་པ་བཞི་བསལ་བ་དེ་རང་ཉིད་ཀྱིས་མངོན་གྱུར་རྟོགས་པའི་ཐབས་ཁོ་ནར་འཆད་པ་ནི་མིན་ཏེ། རང་ཉིད་ཀྱིས་གཞལ་བྱ་མངོན་གྱུར་རྟོགས་པ་ནི་རང་ཉིད་ཀྱི་མྱོང་བས་གྲུབ་པས། དེ་ལ་སྙོན་པ་སུ་ཡང་མེད་པའི་ཕྱིར་རོ། ། གཞན་ལ་མངོན་པར་སྟོན་པའི་ཐབས་སུ་ནི། མངོན་སུམ་ལ་ལོག་པར་རྟོག་པ་བསལ་དགོས་ཏེ། དེ་མ་བསལ་བར་མངོན་སུམ་གྱིས་གྲུབ་པའི་དོན་ནི་འདི་ཡིན་ནོ། ། ཞེས་གཞན་ལ་ཐ་སྙད་ཀྱིས་བསྟན་པར་མི་ནུས་པའི་ཕྱིར་རོ། ། ཅི་སྟེ་འོ་ན་དེ་མ་བསལ་བར་དེས་གྲུབ་པའི་དོན་འདི་ཡིན་ནོ་ཞེས་རང་གིས་ཀྱང་མི་ངེས་པའི་ཕྱིར། རང་གིས་མངོན་གྱུར་རྟོགས་པའི་ཐབས་སུ་ཡང་མཚུངས་སོ་ཞེ་ན།
ཐབས་ཙམ་དུ་མཚུངས་མོད་མངོན་སུམ་གྱི་ལེའུ་བསྟན་དགོས་པའི་གཙོ་བོ་དེ་མིན་ཏེ། རང་ཉིད་ནི་མངོན་སུམ་གྱིས་གྲུབ་པའི་དོན་ལ་རྨོངས་པ་སེལ་མི་དགོས་ལ། ཕ་རོལ་གཞན་ནི་ཐ་སྙད་ལ་རྨོངས་པ་མ་བཟློག་པར་རྗེས་སུ་བཟུང་མི་ནུས་པའི་ཕྱིར་དང༌། འདིར་ལོག་པར་རྟོག་པ་སེལ་བའི་གཞུང་གི་ཆ་ཤས་དག་ཏུ་ལོག་པར་རྟོག་པ་སེལ་བ་དེ་དག་ཀྱང་གཞན་ངོར་སེལ་བ་ཁོ་ནར་སྣང་གི་རང་གི་ངོར་སེལ་བ་ཅུང་ཟད་ཀྱང་མི་སྣང་བའི་ཕྱིར། རྗེས་སུ་དཔག་པའི་ཚད་མ་ལ་ནི་མི་མཚུངས་ཏེ། དུ་བས་ལ་མེ་ལྡན་དུ་རྟོགས་པ་ལྟ་བུ་འགའ་ཞིག ཐ་སྙད་ལ་མི་ལྟོས་ཀྱང་ཤིན་ཏུ་ལྐོག་ཏུ་གྱུར་པ་རྣམས་ལུང་གི་ཐ་སྙད་ལ་མ་བརྟེན་པར་དེའི་དོན་ལ་རྟོགས་པ་པོ་རང་ཉིད་རྨོངས་པ་མཐོང་བའི་ཕྱིར། དོན་དང་དོན་མིན་པ་རྣམ་པར་འབྱེད་པའི་རྒྱུ་ཡིན་པས། རྗེས་དཔག་དང་པོར་འཆད་ཅེས་པའི་དོན་ཡང་དེ་ཉིད་དོ། ། གཞན་དུ་ན་མངོན་གྱུར་རྟོགས་པ་རྟགས་ལ་ལྟོས་པར་འགྱུར་ཏེ་དེ་རྟོགས་པ་ནི་མངོན་སུམ་ལ་ལོག་པར་རྟོག་པ་རྣམ་པ་བཞི་བསལ་བ་ལས་རྟོགས་པ་ཡིན་ལ།
དེ་ཡང་གཏན་ཚིགས་ཡང་དག་དང་ཐལ་འགྱུར་ལས་རྟོགས་པའི་ཕྱིར་རོ། ། དེ་ལ་ཐོག་མར་སྤྱིའི་འབྲེལ་ནི། ལོག་པར་རྟོག་པ་རྣམ་པ་བཞི་བསལ་བའི་སྒོ་ནས་མངོན་སུམ་གྱི་ལེའུ་འཆད་དོ། ། ཞེས་པ་འགྲེལ་པ་བྱེད་པ་དག་གི་ལུགས་སོ། ། དེ་དང་མཐུན་པར་བཤད་ན། ལོག་པར་རྟོག་པ་ནི་གཉིས་ཏེ། དོན་དམ་པའི་ཚད་མ་དང༌། ཐ་སྙད་པའི་ཚད་མ་ལ་ལོག་པར་རྟོག་པ་ལྟ་བུའོ། ། དང་པོ་དེ་ལ་མི་སྲིད་པའི་ལོག་པར་རྟོག་པ་ནི། ཚད་མ་གྲུབ་པར་བསལ་ཞིང༌།
སྲིད་ཀྱང་རང་གི་ངོ་བོ་ལ་ལོག་པར་རྟོག་པ་ནི། ལེའུ་འདིར་སེལ་བར་བྱེད་དོ། ། གཉིས་པ་ལ། ངོ་བོ་ལ་ལོག་པར་རྟོག་པ་དང༌། གྲངས་ལ་དང༌། སྤྱོད་ཡུལ་དང༌། འབྲས་བུ་ལ་ལོག་པར་རྟོག་པའོ། ། དང་པོ་ལ། སྤྱིའི་ངོ་བོ་ལ་དང༌། སོ་སོའི་ངོ་བོ་ལ་ལོག་པར་རྟོག་པའོ། །
དང་པོ་ལ་མི་སྲིད་པའི་ལོག་རྟོག་དང༌། སྲིད་ཀྱང་མཚན་ཉིད་ལ་ལོག་པར་རྟོག་པ་གཉིས་ནི། ཚད་མ་གྲུབ་པའི་ལེའུར་བསལ་བ་ཡིན་ནོ། ། གཉིས་པ་ལ། མངོན་སུམ་གྱི་ངོ་བོ་ལ་ལོག་པར་རྟོག་པ་དང༌། རྗེས་དཔག་གི་ངོ་བོ་ལ་ལོག་པར་རྟོག་པའོ། ། དང་པོ་ལ། མི་སྲིད་པའི་ལོག་པར་རྟོག་པ་ནི་གྲུབ་མཐའ་སྨྲ་བ་དག་ལ་མེད་ལ། དེ་ཚད་མ་མིན་པར་འདོད་པའི་ལོག་པར་རྟོག་པ་དག་ནི་ཡོད་པས་དེ་ནི་ཚད་མའི་མཚན་ཉིད་བསྟན་པས་སེལ་ལོ། ། མངོན་སུམ་གྱི་ཚད་མ་ཁས་བླངས་ནས་རང་གི་ངོ་བོ་ལ་ལོག་པར་རྟོག་པ་ནི་ལེའུ་འདིར་སེལ་བར་བྱེད་དོ། །
གཉིས་པ་ལ། རྗེས་སུ་དཔག་པའི་ཚད་མ་མེད་པར་འདོད་པ་ནི་ལེའུ་འདིར་སེལ་བར་བྱེད་དོ། ། ཡོད་ཀྱང་རྟེན་གཏན་ཚིགས་ལ་ལོག་པར་རྟོག་པ་ནི་རང་དོན་རྗེས་སུ་དཔག་པའི་ལེའུས་སེལ་བར་བྱེད་དོ། ། གཉིས་པ་གྲངས་ལ་ལོག་པར་རྟོག་པ་ལ། སྤྱིའི་གྲངས་ལ་ལོག་པར་རྟོག་པ་དང༌། སོ་སོའི་གྲངས་ལ་ལོག་པར་རྟོག་པའོ། ། དང་པོ་ནི། གཞལ་བྱ་གཉིས་ཕྱིར་ཞེས་བྱ་བ་ལ་སོགས་པས་སེལ་བར་བྱེད་དོ། ། གཉིས་པ་ནི། རྗེས་སུ་དཔག་པའི་གྲངས་ལ་ལོག་པར་རྟོག་པ་སེལ་བ་ནི།
གཞན་དོན་གྱི་ལེའུས་འཆད་ལ། མངོན་སུམ་གྱི་གྲངས་ལ་ལོག་པར་རྟོག་པ་ལ་ཡང༌། མངོན་སུམ་དང་པོ་མེད་པར་འདོད་པའི་ལོག་རྟོག་ནི་གྲུབ་མཐའ་སྨྲ་བ་ལ་མེད་ཅིང༌། མུ་སྟེགས་རྣ་བ་མ་ཕུག་པ་ཡིད་ཀྱི་མངོན་སུམ་མེད་པར་འདོད་པ་དང༌། གྲངས་ཅན་དང་བྱེ་བྲག་པ་རང་རིག་པའི་མངོན་སུམ་མེད་པར་འདོད་ལ། རྒྱང་འཕན་པ་རྣལ་འབྱོར་པའི་མངོན་སུམ་མེད་པར་འདོད་པ་རྣམས་ལས། དང་པོ་གཉིས་ནི་ལེའུ་འདིར་སེལ་བར་བྱེད་ཅིང༌། གསུམ་པ་ནི་སྔར་བསལ་ཟིན་ཏོ། ། མངོན་སུམ་གྱི་ཡུལ་མིན་པ་ལ་ཡིན་པའི་ལོག་པར་རྟོག་པ་དང༌། ཡིན་པ་ལ་མིན་པའི་ལོག་པར་རྟོག་པ་རྣམས་ཏེ་དེ་དག་ནི་ལེའུ་འདིར་སེལ་བར་བྱེད་དོ། །
བཞི་པ་ཚད་མའི་འབྲས་བུ་ལ་ལོག་པར་རྟོག་པ་ལ། སྤྱི་ལ་ལོག་པར་རྟོག་པ་དང༌། སོ་སོ་ལ་ལོག་པར་རྟོག་པའོ། ། དང་པོ་ནི། ཚད་མ་གྲུབ་པར་སེལ་ཟིན་ཏོ། ། གཉིས་པ་ལ། མངོན་སུམ་གྱི་དང༌། རྗེས་སུ་དཔག་པའི་ཚད་འབྲས་ལ་ལོག་པར་རྟོག་པའོ། ། དང་པོ་ལ། དོན་རིག་མངོན་སུམ་གྱི་དང༌།
རང་རིག་མངོན་སུམ་གྱི་ཚད་འབྲས་ལ་ལོག་པར་རྟོག་པ་སྟེ། དེ་དག་ནི་ལེའུ་འདིས་སེལ་བར་བྱེད་ཅིང༌། རྗེས་དཔག་གི་ཚད་འབྲས་ལ་ལོག་པར་རྟོག་པ་ནི་ཤས་ཆུང་བས་དེ་སེལ་བྱེད་རྒྱས་པར་མ་གསུངས་ཤིང་མངོན་སུམ་གྱི་ལེའུར་ཁ་འཕངས་པ་ཡིན་ནོ། ། ཡང་འདི་ལྟར་ཡང་ཤེས་པར་བྱ་སྟེ། ཐ་སྙད་པའི་ཚད་མ་ནི་གཉིས་ཏེ། མངོན་སུམ་དང་རྗེས་སུ་དཔག་པའོ། ། མངོན་སུམ་ལ་ཡང་གཉིས་ཏེ། དོན་རིག་པའི་མངོན་སུམ་དང༌། རང་རིག་པའི་མངོན་སུམ་མོ། ། དང་པོ་ནི།
རྟོག་པ་མེད་ཅིང་བག་ཆགས་བརྟན་པའི་ཕྱིར་འཕྲལ་གྱི་འཁྲུལ་རྒྱུས་མ་བསླད་པ་ཙམ་ལ་དགོངས་ནས་ཚད་མར་བཤད་པ་ཡིན་ནོ། ། དགོས་པ་ནི་དོན་སྨྲ་བ་དག་རིམ་གྱིས་དྲང་བར་བྱ་བའི་ཆེད་ཡིན་ལ། དངོས་ལ་གནོད་བྱེད་ནི། ཚད་མ་མིན་ཏེ། ལོག་པའི་ཤེས་པ་ཡིན་པའི་ཕྱིར། རང་རིག་པ་ལ་ཡང་གཉིས་ཏེ། ཕྱི་རོལ་གྱི་རྣམ་པ་དང་བཅས་པ་དང༌། རྣམ་པ་མེད་པའི་རང་རིག་རང་གསལ་བའོ། ། དང་པོ་ནི། ཡང་དག་པར་མངོན་སུམ་གྱི་ཚད་མ་མ་ཡིན་ཏེ།
སྒྲོ་བཏགས་པའི་ཡུལ་ཅན་ཡིན་པའི་ཕྱིར། རྗེས་སུ་དཔག་པའི་ཚད་མ་རྣམས་ལས་ཀྱང་དུ་བས་ལ་མེ་ལྡན་དུ་རྟོག་པ་ལྟ་བུ་འགའ་ཞིག་ནི་ཚད་མ་ཡིན་ལ། ཉེར་ལེན་གྱི་མིང་བཞིའི་ཕུང་པོ་མི་རྟག་པ་དང༌། སྡུག་བསྔལ་བ་དང༌། སྟོང་པ་དང༌། བདག་མེད་རྟོགས་པའི་རྗེས་དཔག་རྣམས་ནི་དོན་སྨྲ་བ་དང་ཐུན་མོང་དུ་ཐ་སྙད་པའི་ཚད་མར་བཞག་པ་ཁོ་ནར་མ་ཟད། གནས་སྐབས་ཀུན་ཏུ་ཐ་སྙད་པའི་ཚད་མར་ཁས་ལེན་དགོས་པ་ཡིན་ཏེ། དེས་བཟུང་བའི་དོན་གོམས་པར་བྱས་པ་ལས་དོན་དམ་པའི་ཚད་མ་མངོན་དུ་བྱེད་པའི་ཕྱིར་རོ། ། དེས་ན་སྡེ་བདུན་དུ། དོན་སྨྲ་བའི་གྲུབ་པའི་མཐའ་ལ་བརྟེན་ནས་ཐ་སྙད་པའི་ཚད་མ་བསྟན་པའི་དགོས་པ་ནི་གཉིས་ཏེ།
ཕྱི་རོལ་གྱི་དོན་དུ་ཞེན་པ་བཟློག་པ་དང༌། དོན་དམ་པའི་ཚད་མ་ལ་འཇུག་པའོ། ། དང་པོ་ནི། དོན་རིག་པའི་མངོན་སུམ་དུ་བཤད་པ་རྣམས་འཕྲལ་གྱི་འཁྲུལ་རྒྱུས་མ་བསླད་པ་ཙམ་ལ་འཇིག་རྟེན་ན་ཚད་མར་བརྗོད་པ་ཡིན་གྱི། མ་རིག་པའི་སླད་པ་ཞུགས་པའི་ཕྱིར། རབ་རིབ་ཅན་ལ་སྐྲ་ཤད་སྣང་བ་བཞིན་དུ་འཁྲུལ་ལོ་ཞེས་བརྗོད་པས། དོན་དུ་མངོན་པར་ཞེན་པ་བཟློག་པའི་ཕྱིར། འོ་ན་དེ་ལྟ་བུ་དེ་རྣམ་པར་རིག་པ་ཙམ་གྱི་ཚུལ་བསྟན་པའི་དགོས་པར་སོང་གི དོན་རིག་པའི་མངོན་སུམ་ཚད་མར་བསྟན་པའི་དགོས་པར་མ་སོང་ཞིང་དོན་དུ་མངོན་པར་ཞེན་པ་བཟློག་པ་ལ་དང་པོ་ཉིད་ནས་དོན་དུ་སྣང་བའི་ཤེས་པ་འཁྲུལ་པ་ཡིན་པར་བརྗོད་པས་མཆོག་པ་ཅི་ཞིག་ཡོད་ཅེ་ན། མིན་ཏེ།
ཕྱི་རོལ་གྱི་དོན་དུ་སྨྲ་བའི་གྲུབ་པའི་མཐའ་ལ་མ་ལྟོས་པར་དང་པོ་ཉིད་ནས་རྗེས་སུ་བཟུང་བར་མི་ནུས་པ་དག་མཐོང་བའི་ཕྱིར། གཞན་དུ་ན་གྲུབ་མཐའ་སྨྲ་བ་བཞིའི་རིམ་པ་དོན་མེད་པར་འགྱུར་རོ། ། གཉིས་པ་ནི། རྗེས་སུ་དཔག་པའི་ཚད་མས་བསྟན་པ་ནི་དོན་དམ་པའི་ཚད་མ་མངོན་དུ་བྱེད་པའི་དགོས་པ་གྲུབ་པ་ཡིན་ཏེ། རྣལ་འབྱོར་པའི་མངོན་སུམ་ཇི་སྙེད་པ་ནི་རྗེས་སུ་དཔག་པའི་ཚད་མ་མངོན་དུ་འགྲོ་བ་ཅན་ཡིན་པའི་ཕྱིར། དེ་ལྟར་ན་འདིར་ཡིན་ལུགས་ཀྱི་ཚད་མ་ནི་རང་རིག་རང་གསལ་བ་གཅིག་པུ་ཡིན་ལ། དེ་ཡང་སེམས་ཅན་ཐམས་ཅད་ལ་ཡོད་མོད། ཚུ་རོལ་མཐོང་བ་རྣམས་ཀྱིས་ངོས་མི་ཟིན་པའི་ཕྱིར། འཕགས་པའི་ཚད་མ་ཁོ་ནར་བཞག་པ་ཡིན་ནོ། ། ཇི་སྐད་འདི་ནི་ཀུན་ཏུ་ཐ་སྙད་པའི་ཚད་མའི་རང་བཞིན་བརྗོད་པ་ཡིན་ཏེ།
འདི་ཡང་ཕ་རོལ་རྨོངས་པ་འཇིག་རྟེན་བསླུ་བར་བྱེད་པའི་ཕྱིར། བསམ་པ་ལས་བྱུང་བ་ཉིད་ཀྱི་ཤེས་རབ་གོམས་པར་བྱས་པས། རྣམ་པར་འཁྲུལ་པས་དབེན་ཞིང་དྲི་མ་མེད་ལ་རྟོག་པ་མེད་པ་དོན་དམ་པའི་ཚད་མ་མངོན་སུམ་དུ་བྱེད་དོ། ། ཞེས་གསུངས་པ་ཡིན་ནོ། ། ཞེས་བྱ་བ་འདི་མངོན་སུམ་ལེའུ་ཡི་སྤྱིའི་འབྲེལ་ཡིན་ནོ། ། གཉིས་པ་སོ་སོའི་འབྲེལ་ལ། ཚད་མ་ལ་མངོན་རྗེས་གཉིས་སུ་གྲངས་ངེས་པར་སྒྲུབ། མངོན་སུམ་གཏན་ལ་ཕབ་པའོ། ། དང་པོ་ལ་སྒྲུབ་བྱེད་ཡོད་པར་བསྟན། གནོད་བྱེད་མེད་པར་བསྟན་པའོ། །
དང་པོ་ལ་རྟགས་འགོད། ཚུལ་སྒྲུབ། དེས་གྲུབ་པའི་དོན་ནོ། ། དང་པོ་ནི། ཇི་སྐད་དུ། བདག་ཉིད་ཆེན་པོས། མངོན་སུམ་དང་ནི་རྗེས་སུ་དཔག ། ཚད་མའོ་མཚན་ཉིད་གཉིས་གཞལ་བྱ། ། དེ་ལ་རབ་འབྱོར་ཕྱིར་ཚད་མ། ། གཞན་ནི་ཡོད་པ་མ་ཡིན་ནོ། །
ཞེས་བྱ་བའི་མདོ་དེས་ཚད་མ་གཉིས་ལས་མང་བའི་ལོག་པར་རྟོག་པ་བསལ་མོད། རྗེས་སུ་དཔག་པའི་ཚད་མ་མེད་པར་འདོད་པའི་ལོག་པར་རྟོག་པ་མ་བསལ་ལོ་སྙམ་ན། སློབ་དཔོན་ཕྱོགས་ཀྱི་གླང་པོ་ཆོས་ཅན། ཚད་མ་ལ་མངོན་རྗེས་གཉིས་སུ་གྲངས་ངེས་པར་བཞེད་པ་ཡིན་ཏེ། ཚད་མའི་གཞལ་བྱ་ལ་རང་སྤྱི་གཉིས་སུ་གྲངས་ངེས་པར་བཞེད་པའི་ཕྱིར། ཞེས་སྟོན་པ་ནི། གཞལ་བྱ་གཉིས་ཕྱིར་ཞེས་རྐང་པ་གཅིག་གོ འདིར་གྲངས་ངེས་པའི་དོན་ནི། ཚད་མ་ལ་མངོན་རྗེས་གཉིས་སུ་དབྱེར་ཡོད། དེ་གཉིས་ལས་མང་མི་དགོས་ཤིང་ཉུང་ན་མི་འདུ་བ་ལ་བྱ་བ་ཡིན་ནོ། །
མང་མི་དགོས་པའི་དོན་ཡང༌། ཚད་མ་ལ་དེ་གཉིས་གང་རུང་གིས་ཁྱབ་པ་ཡིན་ནོ། ། མི་འདུ་བའི་དོན་ནི་གཉིས་པོ་རེ་རེ་ནས་ཚད་མ་ཡིན་པའོ། ། གཉིས་པ་ལ་ཕྱོགས་ཆོས་སྒྲུབ་པ་དང༌། ཁྱབ་པ་སྒྲུབ་པའོ། ། དང་པོ་ལ། གཞལ་བྱ་ལ་རང་སྤྱི་གཉིས་སུ་གྲངས་ངེས་པར་སྒྲུབ། རང་སྤྱི་གཉིས་ཀྱི་རང་བཞིན་གཏན་ལ་ཕབ་པའོ། ། དང་པོ་ལ། རྟགས་འགོད།
ཁྱབ་པ་སྒྲུབ། ཁྱབ་པའི་སྒྲུབ་བྱེད་ལ་རྩོད་པ་སྤང་བའོ། ། དང་པོ་ནི། ཕྱོགས་ཆོས་མ་གྲུབ་སྟེ། ཨུཏྤལ་ནི་སྔོན་པོ་ཡིན་ནོ་ཞེས་བརྗོད་པའི་ཚེ་དེ་གཉིས་ཀྱི་ཚོགས་དོན་རང་སྤྱི་གཉིས་ཀ་འདྲེས་པའི་ཕུང་པོ་གསུམ་པ་ཡིན་ཏེ། ཨུཏྤལ་ནི་ཆོས་ཅན་དང་རང་མཚན་ཡིན་ལ། སྔོན་པོ་ནི་དེ་ལ་ལྟོས་པའི་ལྡོག་པ་དང་ཆོས་ཡིན་པའི་ཕྱིར་ཞེ་ན། ཤེས་བྱ་ཆོས་ཅན། གཞལ་བྱ་ལ་རང་སྤྱི་གཉིས་སུ་གྲངས་ངེས་པ་ཡིན་ཏེ། གཞལ་བྱ་ལ་དོན་དམ་པར་དོན་བྱེད་ནུས་མི་ནུས་གཉིས་སུ་གྲངས་ངེས་པའི་ཕྱིར་དང༌།
འདྲ་མི་འདྲ་གཉིས་སུ་གྲངས་ངེས་པའི་ཕྱིར་དང༌། བརྗོད་བྱེད་སྒྲའི་དངོས་ཀྱི་བརྗོད་བྱ་ཡིན་མིན་གཉིས་སུ་ངེས་པའི་ཕྱིར་དང༌། རང་འཛིན་ཤེས་པ་སྐྱེ་བ་བརྡ་དྲན་ལ་ལྟོས་མི་ལྟོས་གཉིས་སུ་ངེས་པའི་ཕྱིར་རོ། ། ཡང་ཅི་སྟེ། སྐྲ་ཤད་འཛག་སྣང་གི་དབང་ཤེས་ལ་སྣང་བའི་སྐྲ་ཤད་དེ། གཞལ་བྱ་གཉིས་མིན་གྱི་ཕུང་པོ་གསུམ་པ་ཡིན་ཞེ་ན། དེ་ཆོས་ཅན། གཞལ་བྱ་མིན་དེ། ཁྱོད་འཇལ་བྱེད་ཀྱི་ཚད་མ་མེད་པའི་ཕྱིར། ཞེས།
སྐྲ་ཤད་སོགས་སོ། ། གཉིས་པ་ནི། གཞལ་བྱ་ལ་དོན་དམ་པར་དོན་བྱེད་ནུས་མི་ནུས་གཉིས་སུ་གྲངས་ངེས་ན། གཞལ་བྱ་ལ་རང་སྤྱི་གཉིས་སུ་གྲངས་ངེས་པས་ཁྱབ་སྟེ། དོན་དམ་པར་དོན་བྱེད་ནུས་པ་དེ་དོན་དམ་དུ་ཡོད་པའི་མཚན་ཉིད་དང༌། རང་མཚན་གྱི་མཚན་ཉིད་ཡིན། དོན་དམ་པར་དོན་བྱེད་མི་ནུས་པའི་ཆོས་དེ་ཀུན་རྫོབ་ཏུ་ཡོད་པའི་མཚན་ཉིད་དང༌། སྤྱི་མཚན་གྱི་མཚན་ཉིད་ཡིན་པའི་ཕྱིར། ཞེས་དོན་དམ་སོགས་སོ། ། གསུམ་པ་ནི།
དབུ་མ་པ་ན་རེ། དོན་དམ་པར་དོན་བྱེད་ནུས་པ་མི་སྲིད་དོ་ཞེ་ན། མིན་ཏེ། ས་བོན་ལས་མྱུ་གུ་སྐྱེ་བ་མངོན་སུམ་གྱིས་མཐོང་བའི་ཕྱིར། དེ་ཀུན་རྫོབ་ཙམ་དུའོ་ཞེ་ན། དེ་ལྟ་ན་ཡང་ཚིག་ལ་མི་རྩོད་ཅིང༌། དོན་ལ་རྩོད་པ་ནི། དོན་དམ་པར་དོན་བྱེད་ནུས་པ་ཡོད་པར་ཐལ། ས་བོན་ལས་མྱུ་གུ་སྐྱེ་བའི་ཕྱིར། ཉན་ཐོས་པ་ན་རེ།
མི་ནུས་པ་མི་སྲིད་དེ། འདུས་མ་བྱས་ལ་ཡང་དེ་ཡོད་པའི་ཕྱིར་ཞེ་ན། སྤྱི་མཚན་ཆོས་ཅན། དོན་དམ་པར་དོན་བྱེད་ནུས་པ་མིན་ཏེ། རང་འཛིན་གྱི་ཤེས་པ་ལ་ཕན་བཏགས་སྟོབས་ཀྱིས་རང་འཛིན་ཤེས་པ་དེ་ཁྱོད་ཡོད་མེད་ཀྱི་རྗེས་སུ་འགྲོ་ལྡོག་བྱེད་པ་མ་མཐོང་བའི་ཕྱིར། དེ་ལྟར་བསྟན་པ་དེ་ཆོས་ཅན། རིགས་ཅན་གཞན་ཡང་མཚོན་ནུས་ཏེ། བྱེ་བྲག་པས་ཚིག་གི་དོན་དྲུག་འཛིན་པའི་རྟོག་པ་དེ། དོན་དྲུག་པོའི་བཟུང་དོན་ལ་སྐྱེ་བར་འདོད་པ་ཡང་ཁེགས་པའི་ཕྱིར། ཞེས་གལ་ཏེ་ཐམས་ཅད་དང༌།
གལ་ཏེ་དེ་ཀུན་དང༌། གལ་ཏེ་ཀུན་ལ་དང༌། དེས་ལ་ནི་ཞེས་སོ། ། མོས་པ་མེད་ཕྱིར་རོ། ། ཞེས་པ་ལ་འཕྲོས་ནས། སྐྲ་ཤད་དེ་སྤྱི་མཚན་ཡིན་ནོ་ཞེ་ན། དབང་ཤེས་ལ་སྣང་བ་དེ་ཆོས་ཅན། སྤྱི་མཚན་མིན་ཏེ། རང་སྣང་བའི་ཡུལ་ཅན་གྱི་ཤེས་པས་དོན་དུ་ཞེན་པ་མེད་པའི་ཕྱིར། འོ་ན་ནམ་མཁའ་ཡང་དེར་ཐལ་ལོ་ཞེ་ན།
དེ་ཆོས་ཅན། དེས་ཁྱོད་ལ་དེར་ཞེན་པ་ཡིན་ཏེ། རང་གི་ཡུལ་ཅན་གྱི་རྟོག་པས་དེར་ཞེན་པ་གང་ཞིག་རྟོག་མེད་ཀྱི་ཤེས་པ་ལ་ཁྱོད་དུ་སྣང་བ་མེད་པའི་ཕྱིར་རོ། ། འོ་ན་དབང་ཤེས་ལ་སྣང་བའི་སྐྲ་ཤད་དེ། གཞལ་བྱ་མིན་ན། དེ་ལ་དེར་སྣང་བ་དེ་མེད་པར་འགྱུར་རོ་ཞེ་ན། དེ་དེར་སྣང་བ་ཉིད་དེ་ཆོས་ཅན། རང་མཚན་ཡིན་ཏེ། གཟུང་རྣམ་ཡིན་པའི་ཕྱིར། དབང་ཤེས་ལ་དེར་སྣང་བ་ལ་རྟོག་པས་དེར་བརྟགས་པའི་ཆ་ཆོས་ཅན།
སྤྱི་མཚན་ཡིན་ཏེ། དོན་སྤྱི་ཡིན་པའི་ཕྱིར། དེ་ཙམ་གྱིས་སྐྲ་ཤད་ཡོད་པ་མི་འགྲུབ་སྟེ། དེར་སྣང་གི་དབང་ཤེས་དེ་མེད་པ་གསལ་སྣང་ཅན་ཡིན་པའི་ཕྱིར། ཞེས་སྐྲ་ཤད་སོགས་ནི་དང༌། ཤེས་བྱར་དང༌། དེ་དག་གི་དང༌། སྐྲ་སོགས་དང༌། སྐྲར་སྣང་ཞེས་པ་རྣམས་སོ། ། གལ་ཏེ་ཤིང་སྤྱི་ཆོས་ཅན།
རང་མཚན་ཡིན་པར་ཐལ། གཟུང་རྣམ་ཡིན་པའི་ཕྱིར་ཞེ་ན། ཤིང་གི་སྤྱི་རྣམ་ལ་ཟེར་ན། འདོད་ན། དོན་སྤྱི་ཆོས་ཅན་ཟེར་ན། མ་གྲུབ་བོ་ཞེས། གལ་ཏེ་སྤྱི་ནི་སོགས་སོ། ། གཉིས་པ་ལ། སྤྱི་མཚན་དངོས་མེད་དུ་རྟགས་ཀྱིས་སྒྲུབ། དེས་རང་མཚན་དངོས་པོར་གྲུབ་པར་བསྟན།
སྤྱི་མཚན་དངོས་མེད་དུ་བསྟན་པ་ལ་རྩོད་པ་སྤང༌། ཐུན་མོང་གི་གྲུབ་དོན་བསྟན་པའོ། ། དང་པོ་ལ་བརྒྱད་ལས། དང་པོ་ལ་རྩ་བའི་རྟགས་དང༌། ཁྱབ་པ་སྒྲུབ་བྱེད་ཀྱི་རིགས་པ་བསྟན། ཁྱབ་པ་མ་གྲུབ་པའི་བརྒལ་ལན་རྒྱས་པར་བཤད། དང་པོ་ནི། བུམ་པའི་དོན་སྤྱི་ཆོས་ཅན། དངོས་པོ་མིན་ཏེ། བརྗོད་བྱེད་སྒྲའི་དངོས་ཀྱི་བརྗོད་བྱ་ཉིད་ཡིན་པའི་ཕྱིར།
ཁྱབ་པ་ཡོད་དེ། རང་མཚན་དངོས་སུ་འཛིན་པའི་ཤེས་པ་བསྐྱེད་པ་ལ་དབང་སོགས་འབྲས་བུ་དང་བཅས་པའི་ཕྱིར་རོ། ། ཞེས་བརྗོད་བྱ་ཉིད་ཕྱིར་ཞེས་སོགས་སོ། ། གཉིས་པ་ལ། བརྗོད་བྱེད་ཀྱི་སྒྲས་མིང་སོགས་ལྡན་མིན་འདུ་བྱེད་རང་མཚན་དངོས་སུ་བརྗོད་པས་དབང་སོགས་དོན་ཡོད་པའི་བརྒལ་ལན། སྤྱི་རང་མཚན་པ་དངོས་སུ་བརྗོད་པས་དབང་སོགས་དོན་ཡོད་པའི་བརྒལ་ལན། རྟོག་པས་རང་མཚན་དངོས་སུ་འཛིན་ཡང་དེ་ལ་མངོན་སུམ་མིན་པས། དབང་སོགས་དོན་ཡོད་པའི་བརྒལ་ལན་ནོ། ། དང་པོ་ནི། གལ་ཏེ་སྒྲས་རང་མཚན་དངོས་སུ་བརྗོད་ཀྱང་དབང་སོགས་དོན་མེད་པར་མི་འགྱུར་ཏེ།
བུམ་པ་ཞེས་བརྗོད་པའི་སྒྲས། བུམ་པའི་མིང་སོགས་ལྡན་མིན་འདུ་བྱེད་རང་མཚན་བརྗོད་ཀྱང༌། བུམ་པ་རང་མཚན་མ་བརྗོད་པའི་ཕྱིར་ཞེ་ན། འོ་ན་དེས་རྟོག་པ་ལ་སྣང་བའི་མིང་སོགས་བརྗོད་པ་ཡིན་ནམ། བུམ་པ་དང་རྫས་གཅིག་ཏུ་གྱུར་པའི་མིང་སོགས་བརྗོད་པ་ཡིན་ནམ། དེ་གཉིས་གང་ཡང་མིན་པའི་མིང་སོགས་བརྗོད་པ་ཡིན། དང་པོ་ལྟར་ན། འབྲེལ་པ་མེད་པ་ཅན་ཞེས་སོགས་དང༌། གསུམ་པ་ལྟར་ན། འབྲེལ་མེད་ན་ཡང་ཞེས་དང༌།
གཉིས་པ་ལྟར་ན། ཁ་སང་གི་བུམ་པའི་མིང་སོགས་ལྡན་མིན་འདུ་བྱེད་དང༌། སང་ཉིན་གྱི་བུམ་པའི་མིང་སོགས་ལྡན་མིན་འདུ་བྱེད་ཆོས་ཅན། དེ་རིང་གིས་དུས་སུ་བུམ་པ་ཞེས་པའི་སྒྲས་མ་བརྗོད་པར་ཐལ། དེ་རང་གི་བུམ་པ་དང་རྫས་གཅིག་ཏུ་མེད་པའི་ཕྱིར། ཁྱབ་པ་ཁས་བླངས། འདོད་ན། འདས་མ་འོངས་ཀྱི་བུམ་པ་སྒྲའི་བརྗོད་བྱ་མིན་པར་འགྱུར་རོ། ། ཞེས། གལ་ཏེ་དོན་དང་ཞེས་སོ། །
གཉིས་པ་ནི། སྒྲའི་དང༌། གསུམ་པ་ནི། གལ་ཏེ་མངོན་སུམ་ཞེས་སོ། ། འདི་ལ་གཟུགས་འཛིན་པའི་རྟོག་པ་ཆོས་ཅན། ཁྱོད་དང་གཟུགས་འཛིན་མངོན་སུམ་གཉིས་གཟུགས་ལ་མངོན་སུམ་ཡིན་མིན་གྱི་ཁྱད་པར་མེད་པར་ཐལ། ཁྱོད་དང་དེ་གཉིས་གཟུགས་ལ་སྣང་ཅན་གྱི་ཤེས་པར་མཚུངས་པ་གང་ཞིག ཁྱོད་ལོག་ཤེས་མིན་པའི་ཕྱིར། གཏན་ཚིགས་གཉིས་པ་ལ་རྩ་བའི་རྟགས་འགོད། ཕྱོགས་ཆོས་སྒྲུབ།
དེ་ལ་རྩོད་པ་སྤང་བའོ། ། དང་པོ་ནི། གྲངས་ཅན་ན་རེ། སྤྱི་གསལ་རྫས་གཅིག་ཡིན་ནོ་ཞེ་ན། གསེར་བུམ་ཆོས་ཅན། སྤྱི་གཙོ་བོ་དང་ཆ་མེད་གཅིག་མིན་པར་ཐལ། དངུལ་བུམ་སོགས་ལ་རྗེས་སུ་མི་འགྲོ་བའི་ཕྱིར། ཐལ་བ་ཁས་བླངས་ཏེ། ལྡོག་པ་ཐ་དད་ཀྱི་རྣམ་གཞག་ཁས་མི་ལེན་པས་སོ། ། ཞེས་རིགས་ལྡན་སོགས་བྱེ་བྲག་པ་ན་རེ།
སྤྱི་གསལ་རྫས་ཐ་དད་དོ་ཞེ་ན། ཡོད་པ་ཉིད་དང༌། བ་ལང་ཉིད་ཅེས་བྱ་བའི་སྤྱི་རྣམས་ཆོས་ཅན། རང་གི་བསལ་བ་རྣམས་ཀྱི་འབྲས་བུར་ཐལ། དེ་དང་འབྲེལ་བ་གང་ཞིག དེ་དང་རྫས་ཐ་དད་ཡིན་པའི་ཕྱིར་རོ། ། ཞེས་གལ་ཏེ་ཞེས་སོགས་རྐང་པ་གཉིས་སོ། ། རང་གི་ཞེས་སོགས་རྐང་པ་ལྔ་ནི། རང་ལུགས་ལ་དོན་དམ་པར་འབྲེལ་པ་མེད་ཀྱང་རྟོག་པས་སྦྲེལ་བར་སྟོན་པའོ། ། གཉིས་པ་ནི།
བུམ་སྤྱི་ཆོས་ཅན། དངོས་པོར་མེད་དེ། བུམ་གསལ་རྣམས་དང་རྫས་གཅིག་དང་རྫས་ཐ་དད་གང་རུང་དུ་མེད་པའི་ཕྱིར། ཞེས། དེ་ཕྱིར་ཞེས་པའོ། ། གསུམ་པ་ལ། དམ་བཅའ་ལ་རྒོལ། ཁྱབ་པ་ལ་རྩོད་པ། སླར་ཡང་དམ་བཅའ་བ་ལ་རྩོད་པ་སྤོང་བའོ། ། དང་པོ་ནི།
གལ་ཏེ་བུམ་སྤྱི་ལ་རང་བཞིན་མེད་ན། རི་བོང་གི་རྭ་ལ་སོགས་པ་བུམ་པའི་རིགས་སུ་ཅིའི་ཕྱིར་མི་འདོད་ཅེ་ན། དེ་ཆོས་ཅན། དེའི་རིགས་མིན་ཏེ། རྟོག་པ་དང་བརྗོད་བྱེད་ཀྱི་སྒྲས། བུམ་པའི་སྟེང་དུ་ཁྱོད་མིན་མི་སེལ་བའི་ཕྱིར། གལ་ཏེ་བུམ་པ་ཞེས་པའི་སྒྲས་རང་མཚན་འཇུག་ཡུལ་དུ་མི་ཐོབ་པར་ཐལ། དེའི་དངོས་ཀྱི་བརྗོད་བྱ་རང་མཚན་དུ་མེད་པའི་ཕྱིར། ཞེ་ན། བུམ་པ་ཞེས་བརྗོད་པའི་སྒྲ་ཆོས་ཅན།
བུམ་པ་རང་མཚན་འཇུག་ཡུལ་དུ་བྱེད་པ་ཡིན་ཏེ། དེ་ལ་རྒྱུད་ནས་འབྲེལ་བའི་ཡུལ་ཅན་ཡིན་པའི་ཕྱིར། འོ་ན་བུམ་སྤྱི་ཆོས་ཅན། རང་མཚན་དུ་ཐལ། རྟོག་པ་ལ་རང་མཚན་དུ་སྣང་བའི་ཕྱིར་ཞེ་ན། ཁྱབ་སྟེ། རྟོག་པ་འཁྲུལ་བའི་ཕྱིར། ཞེས་རིམ་པར་མེད་པའི་ཕྱིར་དང༌། དེ་ཕྱིར་དང༌། དེ་ལ་རྣམས་སོ། །
དེ་དག་གི་ནི་སྤྱི་དངོས་པོར་མེད་པ་ལ་གནོད་བྱེད་སྤངས་ནས། མེད་པའི་སྒྲུབ་བྱེད་ཀྱང་བརྗོད་པར་བྱས་ཏེ། འདིར་སྤྱིའམ་གཞན་སེལ་ནི་གཉིས་ཏེ། སྒྲའི་སེལ་བ་དང༌། བློའི་སེལ་བ་གཉིས་སམ། མེད་པར་དགག་པ་དང༌། མིན་པར་དགག་པའོ། ། དང་པོ་ནི། བརྗོད་བྱེད་ཀྱི་སྒྲ་དང་རྟོག་པས་དེ་དང་དེ་མིན་པ་རྣམ་པར་བསལ་ཙམ་མོ། ། གཉིས་པ་ནི།
རང་རང་གི་ཡུལ་ཅན་གྱི་སྒྲ་དང་རྟོག་པས་དེ་མིན་བསལ་ཙམ་ལ་དེ་དང་དེར་བརྟགས་པའི་ཆའོ། ། དེའི་ནང་ནས། དང་པོ་བུམ་འཛིན་རྟོག་པའི་ངོར་བུམ་མིན་རྣམ་པར་བསལ་ཙམ་དེ་ཆོས་ཅན། ངོ་བོ་མེད་དེ། ལྡོག་པ་ཡིན་པའི་ཕྱིར། བུམ་འཛིན་རྟོག་པ་ལ་སྣང་བ་ལ་བུམ་པར་སྒྲོ་བཏགས་པའི་ཆ་ཆོས་ཅན། ངོ་བོ་མེད་དེ། རྟོག་པས་སྒྲོ་བཏགས་ཡིན་པའི་ཕྱིར། ཞེས་རིམ་པར། དོན་རྣམས་དང༌།
ངོ་བོ་མེད་ཅན་རྣམས་སོ། ། གཉིས་པ་ནི། གལ་ཏེ་བརྗོད་བྱ་སོགས་སོ། ། གསུམ་པ་ནི། གལ་ཏེ་བུམ་སྤྱི་དངོས་པོར་ཡོད་དེ། དེ་རིང་གི་དུས་སུ་དངོས་པོར་མེད་པ་འདས་མ་འོངས་ཀྱི་བུམ་པ་ལ་བུམ་པ་ཞེས་པའི་སྒྲ་འཇུག་པའི་ཕྱིར། ཞེ་ན། དེ་རིང་གི་དུས་སུ་དངོས་པོར་ཡོད་པའི་བུམ་སྤྱི་ཆོས་ཅན། འདས་མ་འོངས་ཀྱི་བུམ་པ་ལ་རྗེས་སུ་མི་འགྲོ་བར་ཐལ། དེ་རིང་གི་དུས་སུ་དངོས་པོར་ཡོད་པའི་ཕྱིར།
ཞེས། འདས་པ་དང་ནི། ཞེས་སོ། ། གལ་ཏེ་འདས་མ་འོངས་ཀྱི་བུམ་པ་ལ་བུམ་པ་ཞེས་པའི་སྒྲ་བཏགས་མིང་དུ་འཇུག་པས་ཉེས་པ་མེད་དོ་ཞེ་ན། སྣམ་བུ་ཆོས་ཅན། ཁྱོད་ལ་བུམ་པ་ཞེས་པའི་སྒྲ་བཏགས་མིང་དུ་འཇུག་པར་ཐལ། ཁྱོད་དང་དེ་གཉིས་ཀ་ལ་བུམ་པ་ཞེས་པའི་སྒྲ་འཇུག་པའི་རྒྱུ་མཚན་དུ་ཁས་བླངས་པ་དེ་མེད་པར་མཚུངས། དེ་ལ་དེ་བཏགས་མིང་དུ་མི་འཇུག་པའི་ཕྱིར། ཞེས་གལ་ཏེ་སོགས། གལ་ཏེ་བརྗོད་བྱ་དོན་གཞན་ཡོད་མེད་ལ་དངོས་མིང་དུ་མི་འཇོག་ན།
དེ་གཉིས་ཀྱི་ཁྱད་པར་གང་ཡིན་ཞེ་ན། སེང་གེ་ཞེས་པའི་མིང་ཆོས་ཅན། རི་དྭགས་ཀྱི་རྒྱལ་པོ་ལ་དངོས་མིང་དུ་འཇུག་པ་ཡིན་ཏེ། དེ་ལ་འདོད་རྒྱལ་ཐོག་མར་སྦྱར་བའི་མིང་ཡིན་པའི་ཕྱིར། དེ་ཆོས་ཅན། བྲམ་ཟེའི་ཁྱེའུ་ལ་བཏགས་མིང་དུ་འཇུག་པ་ཡིན་ཏེ། དེ་ལ་རྗེས་སྒྲུབ་ཏུ་སྦྱར་བའི་མིང་གང་ཞིག བྲམ་ཟེའི་ཁྱེའུ་དང་སེང་གེ་གཉིས་འདྲ་འབྲེལ་གང་རུང་གྲུབ་པ་རྒྱུ་མཚན་དུ་བྱས་པའི་ཕྱིར་ཞེས། བློ་ནི་ཞེས་སོ། ། འདིར་འདོད་རྒྱལ་ཐོག་མའི་མིང་ཡིན་ན་དངོས་མིང་ཡིན་པས་ཁྱབ།
རྗེས་སྒྲུབ་ཏུ་སྦྱར་བའི་མིང་ཡིན་ན། བཏགས་མིང་ཡིན་པས་མ་ཁྱབ་སྟེ། རྗེས་སྒྲུབ་ཀྱི་མིང་ལ་ཡང་འདོད་རྒྱལ་གྱི་མིང་དང༌། དོན་ལྡན་གྱི་མིང་གཉིས་སུ་ཕྱེ་ནས། དོན་ལྡན་ལའང་དངོས་མིང་བཏགས་མིང་གཉིས་སུ་འབྱེད་པར་བརྡ་སྤྲོད་པའི་གཞུང་ལས་བཤད་པའི་ཕྱིར། དེ་ལྟར་ན། བཏགས་མིང་ཡིན་ན་རྗེས་སྒྲུབ་ཀྱི་མིང་ཡིན་པས་ཁྱབ་ལ། དངོས་མིང་ཡིན་ན་འདོད་རྒྱལ་ཐོག་མའི་མིང་ཡིན་པས་མ་ཁྱབ་སྟེ། དངོས་མིང་ལ་ཁྱི་ནག་པོ་ལ་དུང་ཞེས་བརྗོད་པ་རྗེས་སྒྲུབ་ཀྱི་འདོད་རྒྱལ་དང༌། ལྷས་སྦྱིན་པའི་ཕྱིར།
ལྷས་བྱིན་ནོ་ཞེས་རྗེས་སྒྲུབ་དོན་ལྡན་གཉིས་སུ་ཡོད་པའི་ཕྱིར། དོན་ལྡན་ལའང་འཁྲུལ་པ་ཅན་དང་མ་འཁྲུལ་བ་གཉིས་ཡོད་དོ། ། ཞེས་པ་ནི་ཞར་ལ་འོངས་པའོ། ། དེ་ལྟ་ན་འདས་མ་འོངས་ཀྱི་བུམ་པའམ་ཡང་ན་དེའི་བ་ལང་ཆོས་ཅན། བུམ་པའམ་བ་ལང་གི་སྒྲ་དངོས་མིང་དུ་འཇུག་པ་ཡིན་ཏེ། ཁྱེད་ལ་དེའི་མིང་འདོད་རྒྱལ་ཐོག་མར་སྦྱར་བ་ཡིན་པའི་ཕྱིར། མི་བླུན་པོ་ཆོས་ཅན། ཁྱོད་ལ་བ་ལང་ཞེས་པའི་མིང་བཏགས་མིང་དུ་འཇུག་པ་ཡིན་ཏེ། ཁྱོད་ལ་དེ་རྗེས་སྒྲུབ་ཏུ་སྦྱར་བའི་མིང་གང་ཞིག དེ་ཁྱོད་ལ་དོན་ལྡན་འཁྲུལ་པ་ཅན་གྱི་མིང་ཡིན་པའི་ཕྱིར།
ཞེས་དོན་མེད་ན་ཡང་ཞེས་སོགས། རིགས་པ་གསུམ་པ་དང༌། བཞི་པ་དང༌། ལྔ་པ། དྲུག་པ། བདུན་པ་རྣམས་ནི་ཞིག་ལ་དང༌། ཕན་ཚུན་དང༌། དེ་འབྲས་དང༌། དངོས་པོའི་སྟོབས་ལས་དང༌། རྣམ་པ་འགས་ཀྱང་དང༌།
བརྒྱད་པ་ནི། དེ་མི་རུང་ཕྱིར། ཞེས་པས་ཏེ། དེ་དག་ལ་རིམ་པ་བཞིན་དུ་ད་ལྟར་བའི་བུམ་པ་ལ་རྟོག་པས་རྟོག་པ་ཆོས་ཅན། ཁྱོད་ཀྱི་སྣང་ཡུལ་དངོས་པོར་མེད་དེ། དངོས་མེད་འཛིན་པའི་རྟོག་པ་དང་སྣང་ཚུལ་མཚུངས་པའི་ཕྱིར། བུམ་སྤྱི་ཆོས་ཅན། དངོས་པོར་མེད་དེ། རང་གི་བསལ་བ་ལ་རྗེས་སུ་འགྲོ་བར་མཚུངས་པའི་ཕྱིར། དེ་ཆོས་ཅན།
དངོས་པོར་མེད་དེ། འབྲས་བུ་མིན་པའི་ཕྱིར། སྔ་མ་དེ་ཆོས་ཅན། ཁྱོད་ཀྱི་སྣང་ཡུལ་དངོས་པོར་མེད་དེ། རང་ཡུལ་འཛིན་པ་བརྡ་དྲན་ལ་ལྟོས་པའི་ཕྱིར། ཕྱི་མ་དེ་ཆོས་ཅན། དངོས་པོར་མེད་དེ། རང་འཛིན་གྱི་ཤེས་པ་ལ་ཡན་གར་དུ་མི་སྣང་བའི་ཕྱིར། ཡན་གར་བ་ཞེས་པ་ནི། བསལ་བ་ལ་མ་ལྟོས་པའོ། །
ཡང་སྤྱི་ཆོས་ཅན། དངོས་པོར་མེད་དེ། དོན་བྱེད་མི་ནུས་པའི་ཕྱིར། ཁྱབ་པ་ཡོད་དེ། དེ་དེའི་མཚན་ཉིད་ཡིན་པའི་ཕྱིར། གཉིས་པ་ནི། ཇི་སྙེད་ཅེས་སོགས་ཏེ། རང་མཚན་ཆོས་ཅན། དངོས་པོ་ཡིན་ཏེ། དོན་བྱེད་ནུས་པ་ལ་སོགས་པའི་རིགས་པ་བརྒྱད་པོ་དེ་ཁྱོད་དངོས་པོར་སྒྲུབ་པའི་གཏན་ཚིགས་ཡང་དག་ཡིན་པའི་ཕྱིར།
གསུམ་པ་རྩོད་པ་སྤང་བ་ནི། འོ་ན་སྤྱི་མཚན་ལ་དབྱེ་བ་མེད་པར་འགྱུར་ཏེ། དངོས་པོར་མེད་པའི་ཕྱིར། རི་བོང་གི་རྭ་བཞིན་ནོ་ཞེ་ན། སྤྱི་ཆོས་ཅན། ཁྱོད་ལ་ངོ་བོའི་སྒོ་ནས་དབྱེ་བ་མེད་ཀྱང༌། ཡུལ་ཅན་གྱི་སྒོ་ནས་གསུམ་དུ་དབྱེ་བར་ཡོད་དེ། ཡུལ་ཅན་ལ་རང་བཞིན་གྱི་རྟགས་ལ་བརྟེན་པའི་རྟོག་པ་ལྟ་བུ། དངོས་པོར་ཡོད་མེད་གཉིས་ཀ་ལ་བརྟེན་པའི་རྟོག་པ་དང༌། མ་དམིགས་པའི་གཏན་ཚིགས་ལ་བརྟེན་པའི་རྟོག་པ་ལྟ་བུ་དངོས་མེད་ལ་བརྟེན་པ་དང༌།
འབྲས་རྟགས་ལ་བརྟེན་པའི་རྟོག་པ་ལྟ་བུ། དངོས་པོ་ལ་བརྟེན་པའི་རྟོག་པ་དང་གསུམ་དུ་ཕྱེ་བའི་ཕྱིར། འོ་ན་དངོས་པོ་ལ་བརྟེན་པའི་སྤྱི་འཛིན་གྱི་རྟོག་བློ་ཆོས་ཅན། དངོས་པོར་སྣང་བར་ཐལ། དངོས་པོ་དང་འབྲེལ་བའི་ཕྱིར། གལ་ཏེ་མ་འབྲེལ་ན་དངོས་པོའི་ཆོས་ཡིན་པ་ཉམས་སོ། ། དེ་ཆོས་ཅན། ཁྱོད་ལ་དེ་མི་སྣང་སྟེ། ཁྱོད་རྟོག་པ་ཡིན་པའི་ཕྱིར། དེ་ཆོས་ཅན།
ཁྱོད་ལ་དེ་མི་སྣང་ཡང་ཁྱོད་དེ་ལ་འབྲེལ་བ་མི་འགལ་ཏེ། ཁྱོད་དེ་ལས་རྒྱུད་ནས་སྐྱེ་བའི་ཕྱིར། ཞེས་རིམ་པར། དངོས་དང༌། གལ་ཏེ་དང༌། ལན་བཏབ་དང༌། དངོས་པོར་འཛིན་པ་རྣམས་སོ། ། བཞི་པ་ནི། སྒྲ་མི་རྟག་པའི་དོན་སྤྱི་དང༌། སྒྲ་མི་རྟག་པ་རང་མཚན་གཉིས་ཀྱི་ནང་ནས་སྒྲ་མི་རྟག་པ་རང་མཚན་ཆོས་ཅན།
ཁྱོད་ཁོ་ན་སྒྲ་མི་རྟག་རྟོགས་ཀྱི་རྗེས་དཔག་ཚད་མའི་འཇུག་ཡུལ་ཡིན་ཏེ། ཁྱོད་ཁོ་ནས་དོན་བྱེད་ནུས་པའི་ཕྱིར། འོ་ན་སློབ་དཔོན་གྱི་གཞལ་བྱ་གཉིས་སུ་གསུངས་པ་དང་འགལ་ལོ་ཞེ་ན། སློབ་དཔོན་ཕྱོགས་ཀྱི་གླང་པོ་ཆོས་ཅན། སྒྲ་མི་རྟག་པའི་དོན་སྤྱི་དེ་སྒྲ་མི་རྟག་རྟོགས་ཀྱི་རྗེས་དཔག་གི་འཇུག་ཡུལ་མིན་ཡང༌། དེ་སྤྱིར་གཞལ་བྱར་བཞེད་པའི་རྒྱུ་མཚན་ཡོད་དེ། དེ་འདྲ་དེ་སྒྲ་མི་རྟག་རྟོགས་ཀྱི་རྗེས་དཔག་སྒྲ་མི་རྟག་པ་ལ་འཇུག་པའི་འཇུག་ཚུལ་གྱི་སྒོ་ནས་གཞལ་བྱར་བཞག་པའི་ཕྱིར། འོ་ན་སྒྲ་མི་རྟག་རྟོགས་ཀྱི་རྗེས་དཔག་དེ་སྒྲ་མི་རྟག་པའི་དོན་སྤྱི་ལ་སྒྲ་མི་རྟག་པ་རང་མཚན་དུ་ཞེན་པའི་འཇུག་ཚུལ་གྱི་སྒོ་ནས། སྒྲ་མི་རྟག་པ་ལ་འཇུག་ན་འཇུག་ཚུལ་དེ་འཁྲུལ་བ་ཡིན་ནམ་ཞེ་ན། རྗེས་དཔག་དེ་ཆོས་ཅན།
རང་གི་འཇུག་ཡུལ་ལ་འཇུག་ཚུལ་འཁྲུལ་བ་ཡིན་ཏེ། རང་གི་འཇུག་ཡུལ་མིན་པ་ལ་འཇུག་ཡུལ་དུ་ཞེན་པའི་ཕྱིར། ཞེས་རང་གི་དང༌། དེ་ནི་དང༌། ཇི་བཞིན་རྣམས་སོ། ། འོ་ན་རྗེས་དཔག་ཆོས་ཅན། བསླུ་བར་ཐལ། འཁྲུལ་བའི་ཕྱིར་ཞེ་ན། དེ་ཆོས་ཅན་འཁྲུལ་ཡང་མི་བསླུ་བ་ཡིན་ཏེ། འཇུག་ཡུལ་ཐོབ་བྱེད་ཀྱི་རིག་པ་ཡིན་པའི་ཕྱིར།
གལ་ཏེ་དེ་ཆོས་ཅན། དེ་མི་ཐོབ་པར་ཐལ། དེ་མི་སྣང་བའི་ཕྱིར་ཞེ་ན། མ་ཁྱབ་པར་ཐལ། དོན་དེ་མི་སྣང་བར་ཡང་དོན་དེ་ཐོབ་པར་མཐོང་བ་ཡིན་པའི་ཕྱིར། ཇི་ལྟར་མཐོང་ཞེ་ན། ནོར་བུའི་འོད་ལ་ནོར་བུར་ཞེན་པའི་བློ་བཞིན་ནོ། ། ཞེས་གལ་ཏེ་དང༌། བསམ་པ་དང༌། རྣམ་གཞན་དང༌།
ནོར་བུ་རྣམས་སོ། ། གཞུང་འདིས་ནི་གལ་ཏེ་གཞན་གྱི་ངོ་བོས་ནི། ཞེས་པ་ལ་ཁྱབ་པ་མ་ངེས་པ་སྟོན་ཏེ། ནོར་བུ་ཁང་པའི་ཕུགས་སུ་གནས། འོད་སྒོ་སེབ་ཏུ་བྱུང་བ་དེའི་ཚེ་ན་ནོར་བུའི་འོད་ལ་ནོར་བུར་ཞེན་པའི་བློ་ཆོས་ཅན། བསླུ་བར་ཐལ། འཁྲུལ་བའི་ཕྱིར། ཞེས་པའོ། ། མདོར་ན་སྒྲ་མི་རྟག་རྟོགས་ཀྱི་རྗེས་དཔག་དང༌། སྒྲ་རྟག་འཛིན་གྱི་སྒྲོ་འདོགས་གཉིས་ཆོས་ཅན།
བསླུ་མི་བསླུའི་ཁྱད་པར་མི་འཐད་པ་མིན་ཏེ། སྒྲ་མི་རྟག་པ་ལ་འབྲེལ་མ་འབྲེལ་གྱི་ཁྱད་པར་ཡོད་པའི་ཕྱིར། ཞེས། ཇི་བཞིན་ཞེས་སོགས་སོ། ། ཡང་ན་རྗེས་དཔག་དང་དེར་སྣང་བ་མངོན་སུམ་གཉིས་ཆོས་ཅན། རང་མཚན་སྣང་མི་སྣང་གི་ཁྱད་པར་ཡོད་ཀྱང༌། ཚད་མ་ཉིད་དུ་རྣམ་པར་བཞག་པ་ལ་ཁྱད་པར་མེད་དེ། གསར་དུ་མི་བསླུ་བའི་རིག་པ་ཡིན་པའི་ཕྱིར། ཞེས་པ་ནི་དོན་བསྡུ་བའོ། ། གཉིས་པ་ཁྱབ་པ་སྒྲུབ་པ་ནི།
གཞལ་བྱ་ལ་རང་སྤྱི་གཉིས་སུ་གྲངས་ངེས་ན་ཚད་མ་ལ་མངོན་རྗེས་གཉིས་སུ་གྲངས་ངེས་པས་ཁྱབ་སྟེ། གཞལ་བྱ་ལ་མངོན་ལྐོག་གཉིས་སུ་གྲངས་ངེས་པའི་ཕྱིར། ཞེས་གང་ལ་ཞེས་སོགས། འོ་ན་ལྐོག་གྱུར་རྟོག་པའི་ཐབས་དེ་གང་ཡིན་ཞེ་ན། མ་མཐོང་ཞེས་སོགས། དེ་ལས་དེ་རྟོགས་ན་ཧ་ཅང་ཐལ་ལོ་ཞེ་ན། གལ་ཏེ་ཞེས་སོགས། ལྐོག་གྱུར་ཐམས་ཅད་རྟགས་ཀྱིས་རྟོགས་ནུས་སམ་ཞེ་ན། དེ་ཚེ་ཞེས་སོགས་སོ། ། དེའི་ཕྱིར་ཚུལ་གསུམ་པ་ཅན་གྱི་རྟགས་ལས་ལྐོག་གྱུར་གསར་དུ་རྟོགས་པའི་བློ་ཡིན་ན།
རྗེས་དཔག་ཚད་མ་ཡིན་པས་ཁྱབ་པའི་ཕྱིར། ཁྱབ་སྒྲུབ་ཀྱི་གཏན་ཚིགས་ལ་ཁྱབ་འབྲེལ་གྲུབ་བོ་ཞེས་སྟོན་པ་ནི། འབྲེལ་པ་ཞེས་སོ། ། གསུམ་པ་དོན་བསྡུ་བ་ནི། སློབ་དཔོན་ཕྱོགས་ཀྱི་གླང་པོ་ཆོས་ཅན། གཞལ་བྱ་ལ་དེར་ངེས་པའི་རྟགས་ཀྱིས་ཚད་མ་ལ་དེར་ངེས་པ་བཞེད་པ་ཡིན་ཏེ། ཚད་མ་ལ་གཉིས་ལས་གྲངས་མང་བར་མི་བཞེད་པ་གང་ཞིག གཞལ་བྱ་ལ་མངོན་ལྐོག་གཉིས་སུ་གྲངས་ངེས་པར་བཞེད་པའི་ཕྱིར། མདོར་ན། ཚད་མ་གཞན་ནི་ཡོད་པ་མ་ཡིན་ནོ་ཞེས་པའི་མདོ་ཆོས་ཅན།
ཚད་མ་གཉིས་ལས་གྲངས་ཉུང་བའི་ལོག་རྟོག་ཀྱང་བསལ་བ་ཡིན་ཏེ། སྤྱི་མཚན་གཞལ་བྱར་བསྟན་པའི་ཕྱིར། ཞེས་མངོན་སུམ་དང༌། གཞལ་བྱ་གཉིས་ཞེས་སོགས་སོ། ། གཉིས་པ་གནོད་བྱེད་མེད་པར་བསྟན་པ་ལ། གྲངས་ཉུང་བར་འདོད་པ་རྒྱང་འཕན་གྱི་གནོད་བྱེད་མེད་པར་བསྟན། གྲངས་མང་བར་འདོད་པ་རིགས་པ་ཅན་པ་སོགས་ཀྱི་གནོད་བྱེད་མེད་པར་བསྟན། དང་པོ་ནི། རྒྱང་འཕན་པ་ན་རེ། རྗེས་དཔག་ཚད་མ་མིན་ཏེ།
སྤྱི་མཚན་གཞལ་བྱ་མིན་པའི་ཕྱིར་དང༌། མངོན་སུམ་ལ་མི་སྣང་བའི་གཞལ་བྱ་མེད་པའི་ཕྱིར། དེ་སྒྲུབ་པ་ནི། སྤྱི་མཚན་ཆོས་ཅན། གཞལ་བྱ་མིན་ཏེ། དངོས་པོར་མེད་པའི་ཕྱིར། དེ་དགག་པ་ལ། སྒྲུབ་བྱེད་ལ་བརྟགས་ནས་དགག་པ་དང༌། བསྒྲུབ་བྱ་དགག་པའོ། ། དང་པོ་ནི།
སྒྲ་མི་རྟག་པའི་དོན་སྤྱི་ཆོས་ཅན། འཇུག་ཡུལ་མིན་ཏེ། དངོས་པོར་མེད་པའི་ཕྱིར་ཟེར་རམ། དེ་ཆོས་ཅན། སྤྱི་དེ་གཞལ་བྱ་མིན་དེ་དངོས་པོར་མེད་པའི་ཕྱིར་ཟེར། དང་པོ་ལྟར་ན་རྒྱང་འཕན་པ་ཆོས་ཅན། ཁྱོད་ཀྱིས་སངས་རྒྱས་པའི་ངོར་དེའི་རྟགས་ཀྱིས་དེ་ལྟར་སྒྲུབ་མི་དགོས་ཏེ། དེ་དེ་ཡིན་པར་སངས་རྒྱས་པས་གྲུབ་ཟིན་པའི་ཕྱིར། གཉིས་པ་ལྟར་ན། ཁྱོད་དེ་སྒྲུབ་ཀྱི་སྒྲུབ་བྱེད་ཡང་དག་མིན་ཏེ།
ཁྱོད་ཀྱིས་དེ་སྒྲུབ་པའི་ཁྱབ་པ་འཁྲུལ་བའི་ཕྱིར། ཞེས་མེད་པ་དང༌། ཁོ་བོ་དང་མེད་པའང་རྣམས་སོ། ། གཉིས་པ་ལ། རྗེས་དཔག་ཚད་མ་ཡིན་པ་ལ་སྒྲུབ་བྱེད་དང༌། མིན་པ་ལ་གནོད་བྱེད་དོ། ། དང་པོ་ལ་ཁས་བླངས་ནང་འགལ་བའི་སྒྲུབ་བྱེད་དང༌། རང་རྒྱུད་ཀྱི་སྒྲུབ་བྱེད་དོ། ། དང་པོ་ནི། རྗེས་དཔག་ཚད་མ་ཡིན་པར་ཐལ།
སྤྱི་མཚན་གཞལ་བྱ་ཡིན་པར་ངེས་པའི་ཚད་མ་ཡོད་པའི་ཕྱིར། དེ་མངོན་སུམ་གྱིས་ངེས་སོ་ཞེ་ན། དབང་པོའི་མངོན་སུམ་ཆོས་ཅན། དངོས་མེད་ལ་མི་འཇུག་སྟེ། བཟུང་དོན་ལས་སྐྱེས་པའི་ཕྱིར། གལ་ཏེ་སྤྱི་མཚན་གཞལ་བྱ་མིན་པ་དེ་མངོན་སུམ་གྱིས་མ་དམིགས་ཀྱང༌། སྤྱི་མཚན་ཆོས་ཅན། གཞལ་བྱ་མིན་ཏེ། མངོན་སུམ་གྱིས་མ་དམིགས་པའི་ཕྱིར་ཞེ་ན། འོ་ན་སྤྱི་མཚན་གཞལ་བྱ་མིན་པ་དེ་ཆོས་ཅན།
མེད་པར་ཐལ། མངོན་སུམ་གྱིས་མ་དམིགས་པའི་ཕྱིར། གསུམ་ཆར། དང་པོ་ལ་ཡང༌། རྗེས་དཔག་ལ་ཚད་མ་གྲུབ་པར་ཐལ། མངོན་སུམ་གྱིས་མ་དམིགས་པ་དེ་སྤྱི་མཚན་གཞལ་བྱ་མིན་པར་སྒྲུབ་པའི་གཏན་ཚིགས་ཡང་དག་ཡིན་པའི་ཕྱིར། ཞེས་རིམ་པར། དེ་ངེས་དང༌། མེད་ལ་དང༌། གལ་ཏེ་དང༌།
འགལ་བ་དང༌། དེ་ཉིད་རྣམས་སོ། ། གཉིས་པ་ནི། གཞན་སེམས་ཞེས་སོ། ། བསླུ་མེད་ཕྱིར་ཞེས་སྨྲ་པ་ལ། གལ་ཏེ་རྟགས་ལ་མི་བསླུ་བ་ཡང་འཁྲུལ་པ་མཐོང་བའི་ཕྱིར། ཚུལ་གསུམ་ཚང་བའི་རྟགས་ཐམས་ཅད་ལ་ཡིད་བརྟན་མེད་དོ། ། འཁྲུལ་པའི་དཔེ་ནི་སྔོ་སང་གི་བུ་ཡིན་པའི་རྟགས་ཀྱིས་ལྷས་སྦྱིན་གྱི་བུ་སྔོ་སང་སུ་སྒྲུབ་པ་དང༌། སྐྱུ་རུ་ར་ཡིན་པའི་རྟགས་ཀྱིས་འགའ་ཞིག་རོ་སྐྱུར་པོ་དང་ལྡན་པར་སྒྲུབ་པ་ལྟ་བུ་ཞེས་ཟེར་རོ། ། རྟགས་དེ་དང་ཆོས་ཅན།
ཚུལ་གསུམ་པ་ཅན་གྱི་གཏན་ཚིགས་མིན་ཏེ། དེ་མིན་པ་ལ་རྒྱང་འཕན་གྱིས་མཐོང་བ་ཙམ་ཡིན་པའི་ཕྱིར། ཚུལ་གསུམ་པ་ཅན་གྱི་གཏན་ཚིགས་ཡིན་ན། ཁྱབ་པ་འཁྲུལ་པ་མི་སྲིད་དེ། དེ་ཡིན་ན་རྟགས་ཆོས་གཉིས་ལ་རང་བཞིན་འབྲེལ་པ་ངེས་དགོས་པའི་ཕྱིར། ཞེས་རིམ་པར། གལ་ཏེ་དང༌། རྟགས་ལོགས་དང༌། གང་ལས་རྣམས་སོ། ། གཉིས་པ་གནོད་བྱེད་ནི།
སྤྱི་ཡི་ཞེས་སོགས། གལ་ཏེ་མེད་པ་ཐོབ་འགྱུར་ཞེས་པ་ལ་ཁྱབ་པ་མེད་དེ། རྣམ་པར་རྟོག་པ་དང་བཅས་པའི་མངོན་སུམ་ལ་ལྐོག་གྱུར་སྣང་བ་ཡིན་ནོ་ཞེ་ན། མངོན་སུམ་ཆོས་ཅན། ལྐོག་གྱུར་འཛིན་སྟངས་ཀྱི་ཡུལ་དུ་བྱེད་པ་མིན་ཏེ། རྟོག་མེད་ཀྱི་ཤེས་པ་ཡིན་པའི་ཕྱིར། དེ་འཛིན་སྟངས་ཀྱི་ཡུལ་དུ་བྱེད་པའི་ཚད་མ་ཆོས་ཅན། རྗེས་དཔག་ཁོ་ནར་ངེས་ཏེ། རྟོག་པར་གྱུར་པའི་ཚད་མ་ཡིན་པའི་ཕྱིར། ཞེས་རྣམ་རྟོག་ཅེས་སོ། །
གཉིས་པ་ནི། མདོར། ཡང་ཡང་ཤེས་པ་མིན་ཏེ། ཐུག་པ་མེད་ཕྱིར་གྲངས་སོགས་བཞིན། ། ཞེས་པའི་དོན་འཆད་དེ། འདི་ལ་ཕྱོགས་སྔ་མ་བཞག་པ་དང༌། དེ་སུན་ཕྱུང་བའོ། ། དང་པོ་ལ། ཁ་དོག་མི་རྟག་པར་རྟོགས་པའི་བློ་ཚད་མ་ཕུང་པོ་གསུམ་པ་ཡིན་ནོ་ཞེས་དང༌། ཁྱད་པར་ངོ་ཤེས་ཀྱི་བློ་ཚད་མ་ཕུང་པོ་གསུམ་པ་ཡིན་ནོ་ཞེས་དང༌།
དེ་གཉིས་ཀའི་དོན་བསྡུ་བ་དང༌། གཞལ་བྱ་གཉིས་མཐོང་བའི་རྟགས་ཀྱིས་ཚད་མ་གསུམ་གྱི་གྲངས་སེལ་མི་ནུས་པའི་རྩོད་པ་རྣམས། རིམ་པར་གཞལ་བྱ་ངེས་ན་དང༌། ཁྱད་པར་དང༌། གཞལ་བྱ་མང་ཕྱིར་དང༌། གཅིག་གསུམ་དང༌། ཡུལ་ངེས་པ་སྦྲེལ་བའི་རྐང་པ་གཉིས་རྣམས་སོ། ། གཉིས་པ་ལ། ཁ་དོག་མི་རྟག་པ་རྟོགས་པའི་བློ་ཚད་མ་ཕུང་གསུམ་ཡིན་པ་དགག ཁྱད་པར་ངོ་ཤེས་ཀྱི་ཚད་མ་ཕུང་གསུམ་ཡིན་པ་དགག་པའོ། །
དང་པོ་ལ། ཐེག་ཆེན་རང་ལུགས་ཀྱི་མི་རྟག་པའི་འདོད་ཚུལ་ངོས་བཟུང་ནས་དེ་ལྟར་རྟོགས་པའི་བློ་ཚད་མ་ཕུང་པོ་གསུམ་ཡིན་པ་དགག ཉན་ཐོས་སྡེ་གཞན་གྱི་ཁ་དོག་མི་རྟག་པའི་འདོད་ཚུལ་ངོས་བཟུང་ནས། དེ་ལྟར་རྟོགས་པའི་བློ་ཚད་མ་ཕུང་གསུམ་ཡིན་པ་དགག ཞར་ལ་བྱེ་བྲག་པའི་མི་རྟག་པའི་འདོད་ཚུལ་ཡིན་པ་དགག་པའོ། ། དང་པོ་ནི། འོ་ན་བྱས་པའི་རྟགས་ལས་ཁ་དོག་མི་རྟག་པ་གསར་དུ་རྟོགས་པའི་བློ་ཚད་མ་ཕུང་གསུམ་པར་འདོད་དམ། ཁ་དོག་མི་རྟག་པ་རང་མཚན་འཛིན་པའི་མངོན་སུམ་གྱིས་དྲངས་ནས་སྐྱེས་པའི་ངེས་པའི་ངེས་ཤེས་དེ་ཚད་མ་ཕུང་གསུམ་པ་ཡིན་པར་འདོད། དང་པོ་ལྟར་ན། དངོས་དང༌།
རྩོད་པ་སྤང་བ་གཉིས། དང་པོ་ནི། བྱས་པའི་རྟགས་ལས་ཁ་དོག་མི་རྟག་པ་གསར་དུ་རྟོགས་པའི་བློ་ཆོས་ཅན། ཚད་མ་ཕུང་པོ་གསུམ་པ་མིན་ཏེ། ཁ་དོག་རང་མཚན་ལ་མི་རྟག་པའི་སྤྱི་སྦྱར་ནས་འཛིན་པའི་རྗེས་དཔག་ཡིན་པའི་ཕྱིར། གཉིས་པ་ལ། ཞར་བྱུང་གི་རྩོད་པ་སྤང་བ་དང༌། སྐབས་སུ་བབ་པའི་རྩོད་པ་སྤང་བའོ། ། དང་པོ་ནི། འོ་ན་བྱས་པའི་རྟགས་ལས་ཁ་དོག་དངོས་མེད་དུ་བསྒྲུབ་པར་ཐལ།
རྟགས་དེ་ལ་བརྟེན་པའི་ཚད་མ་ཁ་དོག་མི་རྟག་པའི་སྤྱི་ལ་སྦྱོར་བའི་ཕྱིར་ཞེ་ན། དེ་ལ་ཁྱབ་པ་མེད་དེ། དེས་དེ་དེ་ལ་སྦྱར་བས་ཁ་དོག་མི་རྟག་པར་བསྒྲུབས་ཤིང་རྟོགས་པའི་ཕྱིར། གཞན་ལས་གཞན་མི་འགྲུབ་བོ་ཞེ་ན། རྗེས་དཔག་དེ་ཆོས་ཅན། ཁ་དོག་མི་རྟག་པ་རང་མཚན་ལ་མི་བསླུ་བ་ཡིན་ཏེ། ཁ་དོག་མི་རྟག་པའི་སྤྱི་ལ་དེ་རང་མཚན་དུ་ཞེན་ནས་ཞུགས་པས་དེ་རང་མཚན་ཐོབ་པར་ནུས་པའི་ཕྱིར། ཞེས་རིམ་པར། སྐྱོན་འདིར་དང༌། དངོས་མེད་དང༌།
གཞན་ལས་དང༌། མིན་ཏེ་རྣམས་སོ། ། དེ་ཉིད་རྒྱས་པར་འཆད་པ་ལ། བསྒྲུབ་བྱ་རྟགས་ལ་བརྟེན་པའི་རྗེས་དཔག་འཇུག་ཡུལ་ལ་མི་བསླུ་བའི་ཚུལ་དང༌། དགག་རྟགས་ལ་རྟེན་པའི་རྗེས་དཔག་འཇུག་ཡུལ་ལ་མི་བསླུ་བའི་ཚུལ་ལོ། ། དང་པོ་ནི། གོང་དུ། རྣམ་གཞན་གྱིས་ཀྱང་རྟོགས་པ་མཐོང༌། ། ཞེས་དང༌། དོན་བྱེད་པ་དང་རྗེས་འབྲེལ་བས།
ཞེས་བཤད་ན། འབྲེལ་བའི་ཚུལ་ཇི་ལྟ་བུ། འཇུག་ཡུལ་རང་མཚན་མི་སྣང་ཡང་དེ་ལ་མི་བསླུ་བའི་རྒྱུ་མཚན་ཅི་ཞེ་ན། དུ་ལྡན་ལའི་སྟེང་གི་མིའམ་སྒྲ་མི་རྟག་པ་ཆོས་ཅན། དེའི་རྟགས་ཀྱིས་དེ་ལྟར་སྒྲུབ་པའི་རྟགས་འཛིན་སེམས་ཀྱི་རྒྱུ་ཡིན་ཏེ། དེ་ལ་ཕན་འདོགས་བྱེད་ཡིན་པའི་ཕྱིར། དེས་དེ་ལྟར་སྒྲུབ་པའི་རྟགས་འཛིན་སེམས་ཆོས་ཅན། དེས་དེ་ལྟར་སྒྲུབ་པའི་རྟགས་ཅན་རྗེས་དཔག་གི་རྒྱུ་ཡིན་ཏེ། དེ་ལ་ཕན་འདོགས་བྱེད་ཡིན་པའི་ཕྱིར། བྱས་པའི་རྟགས་ཀྱིས་སྒྲ་མི་རྟག་པར་སྒྲུབ་པའི་རྟགས་འཛིན་སེམས་དང༌།
བྱས་པའི་རྟགས་ཀྱིས་སྒྲ་མི་རྟག་པར་རྟོགས་པའི་རྟགས་ཅན་རྗེས་དཔག་གཉིས་ཀ་ཆོས་ཅན། འཇུག་ཡུལ་སྒྲ་མི་རྟག་པ་རང་མཚན་དངོས་སུ་མི་སྣང་ཡང༌། དེ་ལ་དངོས་སུ་མི་བསླུ་བ་ཡིན་ཏེ། དེ་ལ་རྒྱུད་ནས་འབྲེལ་བའི་ཡུལ་ཅན་ཡིན་པའི་ཕྱིར། འོ་ན་འཁྲུལ་པར་འགལ་ལོ་ཞེ་ན། གཉིས་པོ་ཆོས་ཅན། འཁྲུལ་པ་ཡིན་ཏེ། དེ་མིན་ལ་དེར་ཞེན་པའི་བློ་ཡིན་པའི་ཕྱིར། ཞེས་རིམ་པར། དངོས་གང་དང༌།
དེ་ལས་དང༌། དེ་ལྟར་དང༌། འབྲེལ་ཕྱིར་དང༌། དེ་ཡི་ངོ་བོ་རྣམས་སོ། ། དེ་དག་གི་བསྡུ་བ་ནི། དེ་ཕྱིར་ཞེས་སོ། ། གཉིས་པ་ལ། འབྲེལ་ཟླ་མ་དམིགས་པ་དང༌། འགལ་ཟླ་དམིགས་པའི་རྟགས་གཉིས་ཀྱིས་དགག་བྱ་དམིགས་བྱེད་ཀྱི་ཚད་མ་བཀག་པའི་སྒོ་ནས་དགག་བྱ་འགོག་དགོས་པས། རྟགས་དེ་ལ་བརྟེན་པའི་རྗེས་དཔག་འཇུག་ཡུལ་ལ་མི་བསླུ་བའི་ཚུལ་དང༌།
དེ་ལས་གཞན་པའི་དགག་རྟགས་མི་སྲིད་པར་བསྟན་པའོ། ། དང་པོ་ནི། དགག་རྟགས་ལ་བརྟེན་པའི་རྗེས་དཔག་ཐམས་ཅད་འཇུག་ཡུལ་ལ་མི་བསླུ་བ་ཡིན་ཏེ། དགག་པའི་གཏན་ཚིགས་ལ་བརྟེན་པའི་རྗེས་དཔག་ཡིན་ན། རང་གི་རྟེན་གཏན་ཚིགས་དེའི་རྟགས་ཆོས་ཀྱི་མེད་ན་མི་འབྱུང་བའི་འབྲེལ་པ་ངེས་བྱེད་ཀྱི་ཚད་མ་དེ་ལ་སྐྱེས་པས་ཁྱབ། ཚད་མ་དེ་ཡིན་ན་རང་གི་བཟུང་བའི་འབྲེལ་ཟླ་དེ་གང་ལ་དངོས་འབྲེལ་གྲུབ་པའི་འབྲེལ་ཡུལ་དེ་ལས་སྐྱེས་པས་ཁྱབ། འབྲེལ་ཡུལ་དེའི་རིགས་འདྲའི་རྒྱུན་ཕྱི་མ་དེ་ཡིན་ན་རྗེས་དཔག་དེའི་འཇུག་ཡུལ་ཡིན་དགོས་པའི་ཕྱིར། དཔེར་ན་མེ་དེ་མེ་མེད་ཀྱི་རྟགས་ཀྱིས་མཚན་མོའི་རྒྱ་མཚོར་དུ་མེད་དུ་རྟོགས་པའི་རྗེས་དཔག་གི་འཇུག་ཡུལ་ཡིན་དགོས་པ་བཞིན། ཞེས་སྟོན་པ་ནི། དགག་པ་ཉིད་ནི་ནས་ཐ་དད་མེད་ཀྱི་བར་རོ། །
གཉིས་པ་ནི། འགལ་དང་ཞེས་སོ། ། འོ་ན་འགལ་བ་གྲུབ་པ་དེ་གང༌། ཐབས་བཅས་པ་བཀག་པ་དེ་ཅི་ཞེ་ན། འགལ་ཟླ་དམིགས་པའི་གཏན་ཚིགས་ཡང་དག་ཆོས་ཅན། གཉིས་སུ་དབྱེར་ཡོད་དེ། ལྷན་ཅིག་མི་གནས་འགལ་ལ་བརྟེན་པའི་འགལ་དམིགས་ཀྱི་གཏན་ཚིགས་དང༌། ཕན་ཚུན་སྤངས་འགལ་ལ་བརྟེན་པའི་འགལ་དམིགས་ཀྱི་གཏན་ཚིགས་གཉིས་སུ་དབྱེར་ཡོད་པའི་ཕྱིར་ཞེས་འགལ་ཏེ། ཞེས་སོགས། འདི་ལ་གང་མེ་སྟོབས་ཆེན་པས་ཁྱབ་པར་ནོན་པའི་གཞི་ཡིན་ན།
གྲང་རེག་རྒྱུན་ཆགས་པ་མེད་པའི་གཞི་ཡིན་པས་ཁྱབ། དཔེར་ན་ཚང་མང་བཞིན། དེས་ཁྱབ་པར་ནོན་པའི་ཤར་གྱི་གཞི་ཡང་དེ་ཡིན་ནོ་ཞེས་བཀོད་པའི་ཚེ་ན་དེ་ཆོས་ཅན། ཁྱོད་དེ་སྒྲུབ་ཀྱི་ལྷན་ཅིག་མི་གནས་འགལ་ལ་བརྟེན་པའི་འགལ་དམིགས་གཏན་ཚིགས་ཡང་དག་ཡིན་ཏེ། ཁྱོད་དེ་སྒྲུབ་ཀྱི་གཏན་ཚིགས་ཡང་དག་གང་ཞིག ཁྱོད་ཀྱིས་དེ་ལྟར་སྒྲུབ་པའི་རྟགས་ཀྱི་ཁྱད་པར་བྱེད་ཆོས་སུ་བཟུང་བྱ་དེ་ཡིན་ན། བསྒྲུབ་བྱའི་ཆོས་ཀྱི་ཁྱད་པར་བྱེད་ཆོས་སུ་བཟུང་བྱ་དེ་དང་ལྷན་ཅིག་མི་གནས་འགལ་ཡིན་པས་ཁྱབ་པའི་ཕྱིར། ཡོད་པ་དེ་མྱུ་གུ་བདག་ལས་མི་སྐྱེ་བར་བསྒྲུབ་པའི་ཕན་ཚུན་སྤང་འགལ་ལ་བརྟེན་པའི་འགལ་དམིགས་གཏན་ཚིགས་ཡང་དག་ཡིན་པར་སྒྲུབ་པ་ལའང་དེ་བཞིན་དུ་སྦྱོར། གཉིས་པ་ཐབས་བཅས་པ་བཀག་པ་ནི། འབྲེལ་ཟླ་མ་དམིགས་པའི་གཏན་ཚིགས་དེ།
དེ་ལ་ཡང་གསུམ་དུ་ཕྱེ་ནས་འཆད་པ་ནི། ཇི་ལྟར་ཞེས་སོགས་གཉིས་པ་སྐབས་སུ་བབ་པའི་རྩོད་སྤོང་ནི། ཁ་དོག་སྤྱི་ལ་སྦྱོར་ཕྱིར་རོ། ། ཞེས་པ་རྗེས་དཔག་གི་དབང་དུ་བྱས་པ་ཡིན་པས། མངོན་སུམ་གྱི་ཡུལ་རྟོགས་ཚུལ་ལ་མ་ཁྱབ་པའི་སྐྱོན་མེད་ཅེས་སྟོན་པ་ནི། རྗེས་སུ་དཔག་པ་ཞེས་སོགས་སོ། ། གཉིས་པ་ལྟར་ཡིན་ནོ་ཞེ་ན། དེ་དགག་པ་ལ་གཉིས་ཏེ། རྟགས་འགོད་པ་དང༌། དེ་སྒྲུབ་པའོ། །
དང་པོ་ནི། ཁ་དོག་མི་རྟག་པ་འཛིན་པའི་མངོན་སུམ་གྱིས་དྲངས་ནས་སྐྱེས་པའི་ཁ་དོག་མི་རྟག་པར་ངེས་པའི་ངེས་ཤེས་ཆོས་ཅན། ཚད་མ་མིན་ཏེ། རང་གི་དངོས་ཀྱི་ཉེར་ལེན་ཚད་མ་སྔ་མས་བཟུང་ཟིན་བསྣན་ནས་འཛིན་པའི་དྲན་བློ་ཡིན་པའི་ཕྱིར། གཉིས་པ་ལ། འཁྲུལ་རྒྱུ་མེད་པའི་ཚེ་མངོན་སུམ་རང་ཉིད་ཀྱི་ཁ་དོག་མི་རྟག་པ་ལ་ངེས་པ་འདྲེན་པའི་ཚུལ། འཁྲུལ་རྒྱུ་ཡོད་པའི་ཚེ་ན་རྟགས་ཀྱིས་སྒྲུབ་དགོས་པར་བསྟན་པའོ། ། དང་པོ་ནི། དངོས་ལས་དང༌། གཉིས་པ་ནི།
དེ་མ་གྲུབ་ན་ཞེས་སོ། ། གསུམ་པ་ནི། ཁ་དོག་རང་གྲུབ་དུས་ཀྱི་སྐད་ཅིག་གཉིས་པར་འཇིག་པ་ལ་ཁ་དོག་མི་རྟག་པའི་དོན་དུ་བཤད་པ་ལས་ཡང་ན་སྔ་དྲོའི་ཁ་དོག་ཞིག་པའི་རྟགས་ཀྱིས་ཕྱི་དྲོའི་དུས་འདིར་ཁ་དོག་མི་རྟག་པར་གསར་དུ་རྟོགས་པའི་བློ་ཆོས་ཅན། ཚད་མ་ཕུང་པོ་གསུམ་པ་མིན་ཏེ། རྗེས་དཔག་ཡིན་པའི་ཕྱིར། ཞེས་ཡང་ན་འདིར་ནི་ཞེས་སོ། ། གསུམ་པ་ནི། བྱེ་བྲག་པ་ན་རེ། དངོས་ལས་མི་རྟག་གཞན་དུ་མེད། ། ཅེས་དངོས་ལ་མི་རྟག་པ་བཤད་པ་མི་འཐད་དེ།
དེ་ལྟ་ན་ནམ་མཁའ་ཡང་མི་རྟག་པར་ཐལ་བའི་ཕྱིར་རོ། ། སྔར་བྱུང་དངོས་པོ་མེད་གྲུབ་པ། ཞེས་དངོས་མེད་ལ་མི་རྟག་པར་བརྗོད་པ་ཡང་མི་འཐད་དེ། དངོས་མེད་ལ་དྲུག་པའི་སྒྲ་བརྗོད་དུ་མི་རུང་བའི་ཕྱིར། དེའི་ཕྱིར་མཐའ་གཉིས་ཀྱི་བར་དུ་ཡོད་པའི་ཡོད་པའམ། ཡོད་པ་དེ་དང༌། འཕྲོ་འདུའི་འབྲེལ་པ་གྲུབ་པའི་ངང་ཚུལ་ཅན་དེ་མི་རྟག་པ་ཡིན་ནོ། ། ཞེས་པའི་ཕྱོགས་སྔ་ནི། གང་གི་ཞེས་སོགས། དེ་དགག་པ་ལ།
སྔ་ཕྱིར་མེད་པ་མཐའ་ཡིན་ན་དྲུག་སྒྲ་སོགས་སྦྱོར་དུ་མི་རུང་བར་ཐལ་བའི་ཁས་བླངས་ནང་འགལ་གྱིས་དགག རྒྱུ་འབྲས་མཐའ་ཡིན་ན། དངོས་པོ་སྔར་མེད་གསར་བྱུང་མེད་པར་ཐལ་བའི་ཁས་བླངས་ནང་འགལ་གྱིས་དགག དྲུག་སྒྲ་སྦྱོར་བ་བརྗོད་བྱ་ཐ་དད་ལ་མི་ལྟོས་པར་བསྟན་པས་འཇུག་བསྡུ་བའོ། ། དེ་རྣམས་ནི། དེ་མཐའ་དང༌། གལ་ཏེ་རྒྱུ་འབྲས་དང༌། དེ་ཕྱིར་མེད་དོ་དོན་རྣམས་སོ། ། གཉིས་པ་ཁྱད་པར་ངོ་ཤེས་ཀྱི་བློ་ཕུང་པོ་གསུམ་ཡིན་པ་དགག་པ་ལ། གཞན་ལུགས་དགག
རང་ལུགས་བཞག རྩོད་པ་སྤང་བ་རྣམས་ནི། སྐད་ཅིག་དང༌། གཞན་དང༌། འཚམས་ནི་དང་གལ་ཏེ་དེ་རྟག་རྣམས་སོ། ། གཉིས་པ་མངོན་སུམ་གཏན་ལ་དབབ་པ་ལ། མངོན་སུམ་ཡང་དག་བཤད། ལོག་ཕྱོགས་མངོན་སུམ་ལྟར་སྣང་བཤད། མངོན་སུམ་ཚད་མའི་འབྲས་བུ་བཤད་པའོ། ། དང་པོ་ལ།
མཚན་ཉིད་དང༌། མཚན་གཞིའི་དབྱེ་བ། དབྱེ་བ་དེ་ལ་དོགས་པ་སྤངས་ཏེ་མཇུག་བསྡུ་བའོ། ། དང་པོ་ནི། མདོར། མིང་དང་རིགས་སོགས་སྦྱོར་བ་ཡི། ། རྟོག་པ་དང་བྲལ་མངོན་སུམ་མོ། ། ཞེས་པའི་དོན་འཆད་པར་བྱེད་དེ། འདི་ལ་མངོན་སུམ་རྟོག་པ་དང་བྲལ་བའི་སྒྲུབ་བྱེད་རྒྱས་པར་བཤད། རྟོག་པ་ཡིན་པ་ལ་གནོད་བྱེད་རྒྱས་པར་བཤད།
སྒྲུབ་བྱེད་དང་གནོད་བྱེད་བསྡུས་ཏེ་བསྟན་པས་མཇུག་བསྡུ་བའོ། ། དང་པོ་ལ་རྟོག་པ་ཙམ་དང་བྲལ་བའི་སྒྲུབ་བྱེད། རྟོག་པ་སོ་སོ་བ་དང་བྲལ་བའི་སྒྲུབ་བྱེད་དོ། ། དང་པོ་ལ་རང་ལུགས་ཀྱི་སྒྲུབ་བྱེད་བཤད་པ་དང༌། འབྲེལ་བྱེད་གཞན་གྱི་སྒྲུབ་བྱེད་མི་འཐད་པར་བསྟན་པའོ། ། དང་པོ་ལ་སྒྲུབ་བྱེད་ཡོད་པར་བསྟན། གནོད་བྱེད་མེད་པར་བསྟན། དང་པོ་ལ། རྟོག་བྲལ་གྱི་དོན་མངོན་སུམ་གྱིས་འགྲུབ་པར་བསྟན། ཐ་སྙད་རྟོགས་ཀྱིས་སྒྲུབ་དགོས་པའོ། །
དང་པོ་ལ་རིགས་བཅད་པ་ན་རེ། མངོན་སུམ་ནི་རྟོག་པ་དང་བཅས་པ་ཡིན་ཏེ། གཟུགས་ལ་སོགས་པ་མཐོང་བ་ན་འདིའོ་སྙམ་དུ་འཛིན་པའི་ཕྱིར། སྤྱོད་པ་པ་ན་རེ། དང་པོར་དོན་མཐོང་བའི་ཤེས་པ་སྐད་ཅིག་མ་གཅིག་ཁོ་ན་རྟོག་པ་མེད་པ་ཡིན་ལ། གཞན་ཐམས་ཅད་རྟོག་པ་དང་བཅས་པའོ། ། ཞེས་ཟེར་རོ། ། སྒྲའི་ཚངས་པ་པ་ན་རེ། ། སྒྲའི་རྗེས་འཇུག་མ་རྟོགས་པ། ། ཤེས་དེ་འཇིག་རྟེན་ན་ཡོད་མིན། །
ཤེས་པ་ཐམས་ཅད་སྒྲ་དང་ནི། ། ལྡན་པ་ཉིད་དུ་མཐོང་བ་ཡིན། ། ཞེས་ཟེར་རོ། ། མདོར་ན་མངོན་སུམ་གྱི་མཚན་ཉིད་ལ་ནི་ཟུར་རྣམ་པ་གཉིས་ཏེ། རྟོག་པ་དང་བྲལ་བ་དང༌། མ་འཁྲུལ་བའོ། ། དེ་ལ་ལོག་པར་རྟོག་པ་ཡང་གཉིས་ཏེ། རྟོག་པ་དང་བྲལ་བ་ལ་ལོག་པར་རྟོག་པ་དང༌། ཤེས་པ་མིན་པའི་ལོག་པར་རྟོག་པའོ། ། དང་པོ་ནི།
བཤད་མ་ཐག་པ་དེ་དག་ཡིན་ལ། གཉིས་པ་ནི། བྱེ་བྲག་པ་དབང་དོན་འཕྲད་པ་མངོན་སུམ་དུ་འདོད་པ་དང༌། བྱེ་བྲག་ཏུ་སྨྲ་བས་རྟེན་བཅས་ཀྱི་དབང་པོ་གཟུགས་ཅན་པ་མངོན་སུམ་དུ་འདོད་པ་ལྟ་བུ་ཡིན་ལ། དེ་ནི་ཚད་མ་གྲུབ་པར་བསལ་ཟིན་ཅིང༌། རྟོག་མེད་འཁྲུལ་པའི་ཤེས་པ་རྣམས་མངོན་སུམ་དུ་ལོག་པར་རྟོག་པ་ནི་རང་གཞན་གྱི་སྡེ་པ་དག་ལ་མེད་པས། ལོག་རྟོག་དེ་སེལ་བྱེད་ཀྱི་རིགས་པ་སློབ་དཔོན་གཉིས་ཀྱིས་མ་གསུངས་ལ། རིགས་མི་མཐུན་སེལ་བའི་ཆེད་དུ་མ་འཁྲུལ་བ་སྨོས་དགོས་ཀྱང༌། འོག་ཏུ་འཁྲུལ་བའི་ཤེས་པ་ཐམས་ཅད་མངོན་སུམ་ལྟར་སྣང་དུ་བཤད་པ་དོན་གྱིས་གྲུབ་པ་ཡིན་ནོ། ། དེ་ཡི་ཕྱིར་མདོ་དང་རྣམ་འགྲེལ་དུ།
མངོན་སུམ་གྱི་མཚན་ཉིད་འཆད་པའི་སྐབས་སུ་རྟོག་པ་དང་བྲལ་བ་ཙམ་གསུངས་ལ། རྣམ་ངེས་དང༌། རིག་ཐིགས་སུ་མཚན་ཉིད་ཀྱི་ཟུར་ཡོངས་སུ་རྫོགས་པར་གསུངས་པ་ཡིན་ནོ། ། དེ་ལྟར་ན་མངོན་སུམ་ཆོས་ཅན། ཁྱོད་རྟོག་པ་དང་བྲལ་བའི་དོན་རྟགས་ཀྱིས་སྒྲུབ་མི་དགོས་ཏེ། ཁྱོད་རྟོག་པ་དང་བྲལ་བའི་དོན་དེ་ཁྱོད་རང་ཉམས་སུ་མྱོང་བའི་རང་རིག་མངོན་སུམ་གྱིས་གྲུབ་པའི་ཕྱིར། ཞེས་མངོན་སུམ་ཞེས་སོགས། དེ་སྒྲུབ་པ་ནི། དེ་ཆོས་ཅན། ཁྱོད་རྟོག་པ་མིན་པའི་དོན་དེ་རང་ཉིད་ཉམས་སུ་མྱོང་བའི་རང་རིག་མངོན་སུམ་གྱིས་འགྲུབ་པ་ཡིན་ཏེ།
ཁྱོད་རྟོག་པ་ཡིན་ན་རྟོག་པ་རྟོག་མེད་ཀྱི་རྣམ་དབྱེ་ལ་མ་རྨོངས་པའི་གང་ཟག་གི་རྒྱུད་ཀྱི་ཁྱོད་མྱོང་རང་རིག་མངོན་སུམ་གྱི་རྟོག་པར་རིག་དགོས་པ་ལས་མ་རིག་པའི་ཕྱིར། གཉིས་པ་ལ། རྟགས་འགོད་པ་ནི། བསྟན་མིན་ངོ་བོ་དབང་པོའི་ཡུལ། ། ཞེས་པས་དོན་འཆད་པར་བྱེད་དེ། དབང་པོའི་མངོན་སུམ་ཆོས་ཅན། རྟོག་པ་མིན་ཏེ། ཁྱོད་ཀྱི་དངོས་ཡུལ་དུ་གྱུར་པའི་དོན་རང་མཚན་དེ་ལ་བརྡ་དངོས་སུ་སྦྱོར་བར་མི་ནུས་པའི་ཕྱིར། ཞེས། དེ་ཕྱིར་དབང་པོ་དང༌།
དེའི་ཕྱོགས་ཆོས་སྒྲུབ་པ་ནི། ཁྱད་པར་རྣམས་ལ་ཞེས་སོགས་སོ། ། གཉིས་པ་གནོད་བྱེད་མེད་པར་བསྟན་པ་ལ། མཐོང་རྟོག་ཞེན་པ་གཅིག་ཏུ་མི་འབྱུང་བར་ཐལ་བས་མི་གནོད། སྙན་བྱ་མཐོང་བ་རྒྱུན་ཆད་དུ་ཐལ་བས་མི་གནོད། གཉིས་པ་ལ། མགོ་མཚུངས་ཀྱི་ལན་དང༌། དེ་ལ་འཕྲོས་ནས་ཧ་ཅང་ཐལ་བའི་ལན་དང༌། རྣལ་མའི་ལན་རྣམས་སོ། ། དེ་དག་རིམ་པར།
རྟོག་བཅས་དང༌། གལ་ཏེ་དང༌། གཞན་གྱིའང་དང༌། དངོས་ཕྱོགས་དང༌། དེ་ནི་སྦྱར་བ་དང༌། གལ་ཏེ་དང༌། ཡི་གེ་སྦྱར་བ་དང༌། འདིར་དོན་རྣམས་སོ། ། ཅིག་ཆར་འགྱུར་ཞེས་པར། རྟོག་པ་དང་རྟོག་མེད་ཀྱི་བློ་གཉིས་ཅིག་ཆར་དུ་སྐྱེ་བས།
མཐོང་བ་རྒྱུན་ཆད་དུ་ཐལ་བས་མི་གནོད་ཅེས་སྨྲས་པ་ལ། འོ་ན་ཡིད་གཟུགས་མཛེས་ལ་ལྷག་པར་ཆགས་དུས་སུ། སྒྲ་འཛིན་མངོན་སུམ་གྱི་སྒྲ་ལ་ངེས་པ་མི་འདྲེན་པའི་རྒྱུ་མཚན་ཅི་ཡིན་ཞེ་ན། དེའི་མཐུན་དཔེ་མ་ཚང་བའི་ཕྱིར་ཞེས་སྟོན་པ་ནི། ལ་ལར་ཞེས་སོགས། གལ་ཏེ་འགལ་མེ་ཞེས་པར་འགལ་མེ་བསྐོར་བར་མཐོང་བའི་མིག་ཤེས་ཀྱི་འགལ་མེ་སྔ་ཕྱི་གཅིག་ཏུ་མཚམས་སྦྱོར་བར་གཞན་གྱིས་ཁས་བླངས་པ་དེ་འགོག་པའི་དབང་དུ་བྱས་ནས། འགལ་མེ་ཞེས་སོགས། གཉིས་པ་གཞན་ལུགས་ཀྱི་རྟོག་བྲལ་གྱི་སྒྲུབ་བྱེད་དགག་པ་ནི། ཀུན་ལས་བཏུས་ཀྱིས་འབྲེལ་བྱེད་སྲིད་པའི་བདག་པོ་ན་རེ། རྒན་པོའི་དབང་ཤེས་ཆོས་ཅན།
རྟོག་མེད་ཡིན་ཏེ། དབང་པོ་ལས་སྐྱེས་པའི་ཕྱིར་དང༌། མྱོང་བའི་རྣམ་པས་འཇུག་པའི་ཕྱིར་དང༌། དོན་མངོན་དུ་བྱེད་པའི་རྣམ་པ་ཅན་ཡིན་པའི་ཕྱིར། བྱིན་པའི་བློ་བཞིན་ནོ་ཞེས་ཟེར་རོ། ། དེ་དགག་པ་ལ། དཔེ་དགག་པ་དང༌། དོན་དགག་པ་གཉིས་ཏེ་རིམ་པར། ལ་ལ་དང༌། དེ་དག་དང༌།
འདི་འདྲ་རྣམས་སོ། ། གཉིས་པ་ལ། དོན་སྦྱོར་རྟོག་པ་དང་བྲལ་བའི་སྒྲུབ་བྱེད། སྒྲ་སྦྱོར་རྟོག་པ་དང་བྲལ་བའི་སྒྲུབ་བྱེད། དང་པོ་ལ། དངོས་དང་རྩོད་པ་སྤང་བ་གཉིས། དང་པོ་ལ། རྟགས་འགོད། ཁྱབ་པ་སྒྲུབ། ཕྱོགས་ཆོས་སྒྲུབ་པའོ། །
དང་པོ་ནི། བྱེ་བྲག་པ་ན་རེ། དབང་པོའི་རྣམ་པར་ཤེས་པ་འགའ་ཞིག་རིགས་སོགས་རྫས་ལ་སྦྱར་ནས་འཛིན་པའི་རྟོག་པ་ཡིན་ནོ་ཞེས་ཟེར་རོ། ། དེ་ཆོས་ཅན། དེ་མིན་ཏེ། རིགས་སོགས་དང་རྫས་ཀྱི་བྱེ་བྲག་སོ་སོར་རྟོགས་པ་མེད་པའི་ཕྱིར། གཉིས་པ་ནི། ཁྱབ་པ་ཡོད་དེ། སོ་སོར་མ་བཟུང་བར་གཅིག་ཏུ་སྡོམ་མི་ནུས་པའི་ཕྱིར། ཞེས་རིགས་སོགས་དང༌།
ཁྱད་པར་རྣམས་སོ། ། གསུམ་པ་ལ། བྱེ་བྲག་པས་འདོད་པའི་སྤྱི་མངོན་སུམ་གྱི་ཡུལ་མ་ཡིན་པར་བསྟན། སངས་རྒྱས་པ་རང་ལུགས་ཀྱི་སྤྱི་མངོན་སུམ་གྱི་ཡུལ་མ་ཡིན་པར་བསྟན། སྤྱི་རྫས་གཞན་ཚད་མས་མི་འགྲུབ་པར་བསྟན་པའོ། ། དང་པོ་ལའང་གཉིས་ཏེ། མངོན་སུམ་གྱིས་མི་འགྲུབ་པར་བསྟན་པ་དང༌། རྗེས་དཔག་གིས་མི་འགྲུབ་པར་བསྟན་པའོ། ། དེ་དག་ནི་རིམ་པར། རྗེས་འགྲོ་དང༌།
དེ་ཉིད་དང༌། བློ་ཐ་དད་དང༌། དངོས་པོ་ལས་ནི་རྣམས་སོ། ། གཉིས་པ་རྩོད་སྤང་ལ། གལ་ཏེ་སྤྱི་རྫས་གཞན་ཡོད་དེ། བསལ་བ་དུ་མ་ལ་སྤྱི་སྒྲ་གཅིག་འཇུག་པའི་ཕྱིར། དཔེར་ན་སྐྱེས་དབྱུག་གཉིས་རྫས་གཞན་དུ་ཡོད་པའི་རྒྱུ་མཚན་གྱིས་སྐྱེས་བུ་དབྱུག་པ་ཅན་གྱི་སྒྲ་འཇུག་པ་བཞིན་ནོ་ཞེ་ན། དེ་ལ་དཔེ་དགག དོན་དགག་པའོ། ། དེ་ལའང་རྗོད་བྱེད་ཀྱི་སྒྲ་འཇུག་པ་བརྗོད་བྱ་དོན་གཞན་ལ་མི་ལྟོས་པར་བསྟན།
བརྗོད་བྱ་དོན་གཞན་མེད་ཀྱང་རྗོད་བྱེད་ཀྱི་སྒྲ་འཇུག་པའི་རྒྱུ་མཚན་ནོ། ། དེ་ལའང་དངོས་དང༌། དེས་ན་གཞན་སེལ་སྒྲའི་བརྗོད་བྱར་བསྟན་པའོ། ། དེ་ལའང༌། ཐ་སྙད་ཀྱི་དུས་སུ་གཞན་སེལ་སྒྲའི་བརྗོད་བྱར་བསྟན། བརྡའི་དུས་སུ་གཞན་སེལ་བརྗོད་བྱར་བསྟན། དེ་གཉིས་ཀའི་དོན་བསྡུ་བའོ། ། དེ་རྣམས་ནི་དབྱུག་པ་ཅན་དང༌། དངོས་པོ་ཁང་བཟངས་དང༌། ཐ་སྙད་ཀྱང་གང་དང༌།
དེ་ནི་མཉན་པས་དང༌། དེ་ཕྱིར་དང༌། དེ་ཕྱིར་རིགས་སོགས་རྣམས་སོ། ། དེ་ཡང་ཁྱད་པར་དང་ནི་ཞེས་པ་མན་ཆད་ཀྱི་བསྡུ་བ་ནི། དེ་ཕྱིར་རིགས་སོགས་ཞེས་པ་ཡིན་ལ། ཐམས་ཅད་ཀྱང་གང༌། མན་ཆད་ཀྱི་དོན་བསྡུ་བ་ནི། དོན་དང་དེ་དག་ལས་ཞེས་པའོ། ། གཉིས་པ་སྒྲ་སྦྱོར་རྟོག་པ་དང་བྲལ་བར་སྒྲུབ་པ་ལ། རྟོག་པ་ཡུལ་གཞན་ལ་མི་འཇུག་པའི་དུས་ཀྱི་དབང་ཤེས་རྟོག་བྲལ་དུ་སྒྲུབ།
རྟོག་པ་ཡུལ་གཞན་ལ་འཇུག་པའི་དུས་ཀྱི་དབང་ཤེས་རྟོག་བྲལ་དུ་སྒྲུབ། དབང་ཤེས་ཙམ་རྟོག་བྲལ་དུ་སྒྲུབ་པའོ། ། དེ་རྣམས་ནི། བརྡ་དྲན་དང༌། གཞན་ལ་དང༌། གང་ལ་རྣམས་སོ། ། གཉིས་པ་གནོད་བྱེད་ལ། ཡུལ་ཅན་དབང་ཤེས་མི་རྟོགས་པར་ཐལ་བ་དང༌། ཡུལ་ཁྱད་པར་རང་མཚན་མི་རྟོགས་པར་ཐལ་བའོ། ། དང་པོ་ཐལ་འགྱུར་དང༌།
དེའི་ཉེས་སྤོང་དགག་པའོ། ། དེ་ལའང་མྱོང་བྱེད་རྟོག་པར་འདོད་པ་དགག མྱོང་བྱེད་རྟོག་མེད་དུ་འདོད་པར་དགག དང་པོ་ལ། རང་ཉིད་ཀྱིས་མྱོང་བ་དགག གཞན་གྱིས་མྱོང་བ་དགག གཉིས་པ་ལ། དུས་མཉམ་ལས་མྱོང་བ་དགག ཕྱིས་འབྱུང་བས་མྱོང་བ་དགག་པའོ། ། དེ་དག་ནི་རིམ་པ་བཞིན་དུ་གཟུགས་ལ་དང༌།

དེ་ཉིད་དང༌། དེས་ནི་དང༌། འདས་པ་དང༌། ཇི་ལྟར་དང་རྟོག་པ་མེད་པ་རྣམས་སོ། ། གཉིས་པ་སྒྲུབ་བྱེད་དང་གནོད་བྱེད་བསྡུས་ཏེ་བསྟན་པ་ནི། དབང་ཤེས་རྟོག་པ་མིན་ཏེ། དབང་ཤེས་ནི་རྐྱེན་གསུམ་ལས་སྐྱེས། རྟོག་པ་ནི་རྐྱེན་གསུམ་ལ་མི་ལྟོས་པར། བརྡ་དྲན་ལས་སྐྱེ་བའི་ཕྱིར། དབང་ཤེས་ཆོས་ཅན། རྐྱེན་གསུམ་ཚང་ཡང་མི་སྐྱེ་བ་དང༌།
མ་ཚང་ཡང་སྐྱེ་སྲིད་པར་ཐལ། རྟོག་པ་ཡིན་པའི་ཕྱིར། ཞེས་སྟོན་པ་ནི། ཕྱི་རོལ་ནས་སྐྱེ་བར་འགྱུར་གྱི་བར་རོ། ། གཉིས་པ་མཚན་གཞི་སོ་སོའི་དོན་གཏན་ལ་དབབ་པ་ལ་བཞི་ལས། དང་པོ་དབང་པོའི་མངོན་སུམ་ལ། མཚོན་བྱ་དབང་ཤེས་ཀྱི་ཐ་སྙད་ལ་རྩོད་པ་སྤང་བ། མཚན་ཉིད་རྟོག་བྲལ་ལ་ལུང་འགལ་སྤང་བའོ། ། དང་པོ་ནི། མཐུན་མོང་མིན་པའི་རྒྱུའི་ཕྱིར། །
དེའི་ཐ་སྙད་དབང་པོས་བྱས། ། ཞེས་པའི་དོན་འཆད་དེ། འོ་ན་རྐྱེན་གསུམ་ཀ་ལ་སྐྱེས་པར་འདྲ་བ་ལ། བདག་རྐྱེན་ཁོ་ནའི་མིང་གིས་འདོགས་པའི་རྒྱུ་མཚན་ཅི་ཞེ་ན། མིག་གི་རྣམ་པར་ཤེས་པ་ཞེས་པའི་མིང་དེ་ཆོས་ཅན། མིག་དབང་གཟུགས་ཅན་གྱི་བདག་འབྲས་སུ་གྱུར་པའི་གཟུགས་མངོན་སུམ་དུ་མཐོང་བའི་ཤེས་པ་དེའི་མིང་དུ་སྦྱར་བ་འོས་པ་ཡིན་ཏེ། དེ་ཐུན་མོང་མ་ཡིན་པ་གོ་བར་ནུས་པའི་མིང་ཡིན་པའི་ཕྱིར། དེ་དེ་ལྟར་གོ་བར་ནུས་པའི་མིང་དེ་ཆོས་ཅན། དེ་དེའི་མིང་དུ་སྦྱར་འོས་སུ་སྒྲུབ་པའི་རང་བཞིན་གྱི་གཏན་ཚིགས་ཡིན་ཏེ། ཁྱོད་དེ་སྒྲུབ་ཀྱི་ཕྱོགས་ཆོས་ཅན་གྱི་གཏན་ཚིགས་གང་ཞིག
ཁྱོད་དེ་ལ་བདག་གཅིག་ཏུ་འབྲེལ་བའི་ཕྱིར། ཞེས་གལ་ཏེ་ནས། ལྡོག་པར་གྱུར་གྱི་བར་རོ། ། གཉིས་པ་ལ། སྟོན་པ་སངས་རྒྱས་ཀྱི་ལུང་དང་འགལ་བ་སྤང༌། སློབ་དཔོན་དབྱིག་གཉེན་གྱི་ལུང་དང་འགལ་བ་སྤང་བའོ། ། དང་པོ་ནི། དབང་ཤེས་རྟོག་པ་མིན་ན་བཅོམ་ལྡན་འདས་ཀྱི་རྣམ་པར་ཤེས་པའི་ཚོགས་ལྔ་ནི་བསགས་པ་ལ་དམིགས་པའོ། ། ཞེས་བཤད་པ་དང་འགལ་ཞེ་ན། མི་འགལ་ཏེ།
ལུང་དེའི་དོན་ནི། རྡུལ་ཕྲན་དུ་མ་ལྷན་ཅིག་ཏུ་ཚོགས་པའི་གཟུགས་དབང་ཤེས་ཀྱི་ཡུལ་དུ་གྱུར་པ་ལ་དགོངས་པའི་ཕྱིར། ཞེས་བསགས་པ་ཞེས་སོགས། གཉིས་པ་ནི། དབང་ཤེས་རྟོག་པ་མིན་ན་སློབ་དཔོན་དབྱིག་གཉེན་གྱིས་འདི་དག་ནི་སྐྱེ་མཆེད་ཀྱི་སྤྱོད་ཡུལ་ཅན་ཡིན་གྱི། རྫས་ཀྱི་རང་གི་མཚན་ཉིད་ཀྱི་ཡུལ་ཅན་ནི་མིན་ནོ། ། ཞེས་བྱ་བ་དང་འགལ་ལོ་ཞེ་ན། དེའི་ལན་དང་དངོས་དང་རྩོད་པ་སྤང་བའོ། ། དང་པོ་ནི། མདོར།
འདིར་དོན་དུ་མས་བསྐྱེད་པའི་ཕྱིར། རང་དོན་སྤྱིའི་སྤྱོད་ཡུལ་ཅན། ། ཞེས་པའི་དོན་འཆད་དོ། ། སློབ་དཔོན་དབྱིག་གཉེན་གྱི་ལུང་དེ་ཆོས་ཅན། དོན་སྤྱི་དབང་ཤེས་ཀྱི་སྤྱོད་ཡུལ་དུ་སྟོན་པ་མིན་ཏེ། རྡུལ་ཕྲན་དུ་མ་ཚོགས་པའི་ཚོགས་སྤྱི་ཁྱད་པར་ཅན་དེ། དབང་ཤེས་ཀྱི་སྣང་ཡུལ་དུ་སྟོན་པའི་ཕྱིར་ཞེས་རྡུལ་ཕྲན་སོགས་སོ། ། གཉིས་པ་ལ། གལ་ཏེ་རྡུལ་ཕྲན་དུ་མ་ཆོས་ཅན། སྤྱིར་བློ་གཅིག་གིས་ཅིག་ཆར་དུ་འཛིན་པ་མིན་དེ།
ཡན་ལག་ཅན་གྱི་རྫས་མེད་པའི་དུ་མ་ཡིན་པའི་ཕྱིར། ཞེས་པའི་ཕྱོགས་སྔ་ནི་གལ་ཏེ་སོགས་སོ། ། ལན་ལ། ཡུལ་ཡིན་པ་ལ་མིན་པའི་ལོག་རྟོག་དགག་པ་དང༌། ཡུལ་མིན་པ་ལ་ཡིན་པའི་ལོག་རྟོག་དགག་པའོ། ། དང་པོ་ལ་དབང་ཤེས་ཀྱི་ཡུལ་ཡིན་པ་ལ་མ་ཡིན་པའི་ལོག་རྟོག་དགག རྟོག་པའི་ཡུལ་ཡིན་པ་ལ་མིན་པའི་ལོག་རྟོག་དགག་པའོ། ། དང་པོ་ལ། དབང་ཤེས་ཀྱི་དོན་དུ་མ་ཅིག་ཆར་དུ་མི་འཛིན་པ་ཐལ་འགྱུར་གྱིས་དགག འཛིན་པ་རང་རྒྱུད་ཀྱིས་བསྒྲུབ་པའོ། །
དང་པོ་ལ་ཐལ་འགྱུར་དངོས་དང༌། དེའི་བརྒལ་ལན་རྒྱས་པར་བཤད་པའོ། ། དང་པོ་ལ། ཏིལ་སོགས་ཅིག་ཆར་དུ་མི་འཛིན་པར་ཐལ་བ་དང༌། ཁྲ་བོ་ཅིག་ཆར་མི་འཛིན་པར་ཐལ་བ་གཉིས་ནི། ཏིལ་སོགས་དང༌། ཕྱེ་མ་སོགས་སོ། ། གཉིས་པ་ལ། གལ་ཏེ་ཁྲ་བོ་སྣ་ཚོགས་པ་དེ་ཆ་མེད་གཅིག་ཡིན་ནོ་ཞེ་ན། སྣ་ཚོགས་ཡིན་པའི་རྟགས་ཀྱིས་ཆ་མེད་གཅིག་ཡིན་པ་དགག
སྣ་ཚོགས་སུ་སྣང་བའི་རྟགས་ཀྱིས་ཆ་མེད་གཅིག་ཡིན་པ་དགག དེ་གཉིས་ཀ་ལ་མ་ངེས་པ་སྤང་བའོ། ། དང་པོ་ནི། ཕྱེ་མ་ལེབ་ཀྱི་ཤོག་སྟེང་གི་ཁྲ་བོ་ཆོས་ཅན། ཆ་མེད་གཅིག་མིན་ཏེ། སྣ་ཚོགས་ཡིན་པའི་ཕྱིར། ཞེས་གལ་ཏེ་དང༌། སྣ་ཚོགས་སོ། ། གཉིས་པ་ནི། དེ་ཆོས་ཅན།
ཆ་མེད་གཅིག་མིན་ཏེ། བློ་མ་འཁྲུལ་བ་ལ་སྣ་ཚོགས་སུ་སྣང་བའི་ཕྱིར། ཞེས་བློ་རྣམས་སོ། ། གསུམ་པ་ལ། རྩོད་པ་དང་ལན་ནོ། ། དང་པོ་ནི། བློ་ཁྲ་འཛིན་དབང་ཤེས་ཆོས་ཅན། སྣ་ཚོགས་སུ་མི་སྣང་བར་ཐལ། གཅིག་ཏུ་བདེན་པའི་ཕྱིར། ཞེས་སྣ་ཚོགས་སོ། །
ལན་ལ་རྣམ་པར་རིག་པ་ཙམ་གྱི་ཚུལ་ལ་བརྟེན་ནས་གཅིག་ཏུ་མི་བདེན་པ་དང༌། མདོ་སྡེ་པའི་ལུགས་ལ་རྟེན་ནས་བློ་སྣ་ཚོགས་སུ་སྣང་བ་མ་ཡིན་པར་བསྟན་པའོ། ། དང་པོ་ནི། བཀའ་ཐ་མར་ངོ་བོ་ཉིད་མེད་པ་གསུམ་གསུངས་པའི་ཚུལ་བཤད་ནས་དེ་ངེས་དོན་ཡིན་པར་བསྟན། དེ་ལ་བཀའ་དང་པོ་གཉིས་དང་འགལ་བའི་རྩོད་པ་སྤང་བའོ། ། དང་པོ་ལ། ཀུན་བཏགས་དང་གཞན་དབང་བདེན་མེད་དུ་བསྟན། ཡོངས་གྲུབ་རྣམས་ནི་བདེན་གྲུབ་ཏུ་བསྟན། དེ་ལ་མངོན་སུམ་དང་འགལ་བའི་རྩོད་པ་སྤང་བའོ། ། དང་པོ་ལ།
རྣམ་བདེན་པ་དང་ཐུན་མོང་གི་གྲུབ་མཐའ་ལ་གནས་ནས་ཕྱི་དོན་བདེན་མེད་དུ་བསྟན། ཐུན་མོང་མིན་པ་རྣམ་རྫུན་པའི་གྲུབ་མཐའ་ལ་གནས་ནས་དོན་སྣང་གི་ཤེས་པའམ་གཞན་དབང་བདེན་མེད་དུ་བསྟན། དེ་གཉིས་ཀའི་དོན་བསྡུ་ཕྱི་དོན་མེད་ཀྱང་གཟུང་འཛིན་རྫས་གཞན་ཡོད་པའི་རྩོད་པ་སྤང་བའོ། ། དང་པོ་ལ། འདིར་ཕྱི་རོལ་དོན་སྣང་གི་ཤེས་པ་དེ་འཁྲུལ་པ་ཡིན་པ་དང་མི་བདེན་པར་ཤེས་པ་ལ། ཕྱི་རོལ་གྱི་དོན་མེད་པར་ཤེས་པ་སྔོན་དུ་འགྲོ་དགོས་པས། ཐོག་མར་ཕྱི་རོལ་གྱི་དོན་བདེན་མེད་དུ་བསྒྲུབ་པ་ནི། ཕྱི་རོལ་གྱི་དོན་དུ་སྣང་བ་ཆོས་ཅན། སྣང་བ་ལྟར་དོན་དུ་མི་བདེན་ཏེ། རགས་པ་ཡན་ལག་ཅན་གྱི་རྫས་གཅིག་ཏུ་ཡང་མི་བདེན།
ཕྲ་མོ་ཆ་མེད་ཀྱི་དུ་མར་ཡང་མི་བདེན་པའི་ཕྱིར། གཉིས་པ་ནི། ཕྱི་རོལ་གྱི་དོན་དུ་སྣང་བ་ཆོས་ཅན། ཤེས་པའི་བདག་ཉིད་དུ་མི་བདེན་ཏེ། ཤེས་པ་གཅིག་གི་བདག་ཉིད་དུ་ཡང་མི་བདེན། ཤེས་པའི་དུ་མའི་ངོ་བོར་ཡང་མི་བདེན་པའི་ཕྱིར། གསུམ་པ་ནི། ཕྱི་རོལ་གྱི་དོན་དང་དོན་སྣང་གི་རྣམ་པར་ཤེས་པ་གཉིས་ཀ་ཆོས་ཅན། བདེན་པར་མེད་དེ། བདེན་པའི་གཅིག་ཏུ་ཡང་མ་གྲུབ་དུ་མར་ཡང་མ་གྲུབ་པའི་ཕྱིར་རོ། །
བཞི་པ་ནི། ཕྱི་རོལ་གྱི་དོན་མེད་ཀྱང་གཟུང་འཛིན་རྫས་གཞན་ཡོད་པར་ཐལ། གཟུང་རྣམ་དང་འཛིན་རྣམ་རྫས་གཞན་དུ་སྣང་བའི་ཕྱིར་ཞེ་ན། མ་ཁྱབ་པར་ཐལ། དེ་ལྟར་སྣང་བའི་བློ་འཁྲུལ་པ་ཡིན་པའི་ཕྱིར། ཞེས་རིམ་པར། ཇི་ལྟ་དང༌། གཅིག་ལ་དང༌། དེ་ཕྱིར་དང༌། ཡོངས་དཔྱོད་རྣམས་སོ། །
གཉིས་པ་ནི། གཟུང་འཛིན་གཉིས་སྟོང་གི་མྱོང་བ་གསལ་རིག་དང༌། གཟུང་འཛིན་གཉིས་ཀྱིས་སྟོང་པའི་སྟོང་ཉིད་ཆོས་ཅན། དེ་ཁོ་ན་ཉིད་ཡིན་ཏེ། ཡོངས་གྲུབ་ཡིན་པའི་ཕྱིར། ཞེས་དེ་ལ་ནས། དེ་ཉིད་ཡིན་གྱི་བར་རོ། ། གསུམ་པ་ནི། གཟུང་འཛིན་རྫས་གཞན་ཡོད་པར་ཐལ། ཕུང་པོ་ལྔ་རྫས་ཐ་དད་ཡིན་པའི་ཕྱིར།
ཞེ་ན། མ་གྲུབ་དེ། ཕུང་པོ་ལྔ་རྫས་ཐ་དད་དུ་སྣང་བའི་བློ་ལ་བརྟེན་ནས་ཕུང་པོ་ལྔ་རྫས་ཐ་དད་ཀྱི་རྣམ་གཞག་བྱས་པ་གང་ཞིག་བློ་དེ་འཁྲུལ་པ་ཡིན་པའི་ཕྱིར་ཞེས། དངོས་རྣམས་ཐ་དད་ཅེས་སོགས། འདིར་གཟུང་འཛིན་རྫས་གཞན་དུ་སྒྲོ་བཏགས་པའི་ཆ་ནི་ཀུན་བཏགས་སོ། ། གཟུང་འཛིན་གཉིས་སུ་སྣང་བའི་ཤེས་པ་ནི་གཞན་དབང་སྟེ། དེ་ཡང་རྣམ་བདེན་པས་བདེན་གྲུབ་དང༌། རྣམ་རྫུན་པས་བདེན་མེད་སྒྱུ་མ་ལྟ་བུར་འདོད། གཉིས་ཀྱིས་སྟོང་པའི་གསལ་རིག་དང༌། གཉིས་སྟོང་མེད་དགག་གི་ཆ་དེ་མངོན་སུམ་དུ་རྟོགས་པའི་མཉམ་གཞག་ཡེ་ཤེས་ལ་རིམ་པས་འགྱུར་མེད་ཡོངས་གྲུབ་དང༌།
ཕྱིན་ཅི་མ་ལོག་པའི་ཡོངས་གྲུབ་ཅེས་བྱ་ལ། འདི་དག་ཁོ་ན་དོན་དམ་པའི་བདེན་པ་དང༌། བདེན་པར་གྲུབ་པ་ཡིན་ནོ། ། ཅི་སྟེ་གཉིས་མེད་ཀྱི་ཤེས་པ་རང་རིག་རང་གསལ་དེ་ཁོ་ན་ཉིད་ཡིན་ན། སེམས་ཅན་ཐམས་ཅད་ཀྱི་དེ་ཁོ་ན་ཉིད་མངོན་སུམ་དུ་མཐོང་བར་ཐལ་ལོ་ཞེ་ན། འདི་ལ་ནི་སློབ་དཔོན་ཤཱཀྱ་བློས་ལན་བཏབ་ཟིན་པར་སྣང་སྟེ། ཇི་སྐད་དུ། འགྲེལ་པ་ཤཱཀྱ་བློ་མར་ཤེས་པ་གཟུང་འཛིན་གཉིས་མེད་རང་རིག་པ་དེ་ཁོ་ན་ཉིད་ཡིན་ན། ཐམས་ཅད་ཀྱིས་དེ་ཁོ་ན་མངོན་སུམ་དུ་མཐོང་བར་ཐལ་ལོ་ཞེ་ན། རྟོག་པའི་ངོ་བོ་ལ་ཆ་མེད་པ་ཉིད་ཀྱི་ཕྱིར།
བཟུང་དུ་ཟིན་ཀྱང་འཁྲུལ་པའི་ས་བོན་དང་རྗེས་སུ་འབྲེལ་བའི་ཕྱིར། ཇི་ལྟར་རྟོག་པ་བཞིན་དུ་གཉིས་མེད་ཀྱི་ཤེས་པ་སྐྱེ་བར་མི་འགྱུར་རོ། ། དེ་བས་ན་གཉིས་མེད་པ་བཟུང་དུ་ཟིན་ཀྱང་མ་བཟུང་བ་དང་འདྲེ་བ་ཡིན་ནོ། ། ཞེས་དང༌། དེ་བས་ན་གཉིས་མེད་པ་ངེས་པར་བྱ་བའི་དོན་དུ་རྗེས་སུ་དཔག་པ་འཇུག་གོ་ཞེས་བཤད་པ་ལྟར་རོ། ། གཉིས་པ་ལ་བཀའ་བར་པ་དང་འགལ་བའི་བརྒལ་ལན། བཀའ་དང་པོ་དང་འགལ་བའི་བརྒལ་ལན་ནོ། ། དང་པོ་ནི། གལ་ཏེ་གཟུང་འཛིན་གཉིས་སྟོང་གི་ཤེས་པ་བདེན་པར་གྲུབ་ན། བཀའ་བར་པ་ཆོས་ཐམས་ཅད་རང་བཞིན་མེད་པར་བཤད་པ་དང་འགལ་ལོ་ཞེ་ན།
མི་འགལ་ཏེ་སེམས་ཙམ་པ་ལྟར་ན། གཟུང་འཛིན་ཀུན་བཏགས་རང་བཞིན་མེད་པ་ལ་དགོངས་ནས་དེ་ལྟར་གསུངས་པའི་ཕྱིར་དང༌། མདོ་སྡེ་པ་ལྟར་ན། ཕྱི་དོན་བདེན་པར་གྲུབ་ཀྱང་བཀའ་བར་པ་དང་མི་འགལ་ཏེ། ཕུང་སོགས་ཀྱི་ཆོས་དོན་དམ་པར་བྱ་བྱེད་ཀྱིས་སྟོང་པ་ལ་དགོངས་ནས་དེ་ལྟར་གསུངས་པའི་ཕྱིར། ཞེས་རིམ་པར། གཟུང་བ་དང༌། ཕུང་པོ་སོགས་སོ། ། མདོར་ན་གཞུང་འདིས་མདོ་སེམས་གཉིས་ཀྱི་ཆོས་ཀྱི་བདག་མེད་ངོས་བཟུང་བ་ཡིན་ཏེ། འབྲས་རྟོག་དང་པོར་ཡང་བྱེད་དང་བཅས་པ་ལྟ་བུར་སྣང༌། །
ཞེས་དང༌། ཚད་མ་ཉིད་དུ་འདོགས་པ་སྟེ། ། ཞེས་བཤད་པ་ཡིན་ནོ། ། གང་དག བྱེ་མདོ་གཉིས་ཀྱིས་ཆོས་ཀྱི་བདག་མེད་ཁས་མི་ལེན་ནོ་ཞེས་ཟེར་བ་དེ་དག་ནི་མཁས་པ་མིན་དེ། དེ་ལྟ་ན། ཉོན་མོངས་ཅན་མ་ཡིན་པའི་མི་ཤེས་པ་དྲུངས་འབྱིན་པར་ནུས་པའི་གཉེན་པོ་ཡེ་ཤེས་ཀྱི་འཛིན་སྟངས་ཀྱི་བཟུང་བྱ་ཁས་མི་ལེན་པར་ཐལ་བའི་ཕྱིར་རོ། ། སྐབས་འདིར་མདོ་སྡེ་པའི་རྩོད་ལན་འབྱུང་བ་མ་འབྲེལ་བ་ཡིན་ཏེ། མདོ་སྡེ་པས་ཀྱང་བཀའ་བར་པ་དང་འགལ་བའི་རྩོད་པ་སྤང་དགོས་པའི་ཕྱིར་རོ། ། གཉིས་པ་ནི།
ཕྱི་རོལ་གྱི་དོན་མེད་ན་བཀའ་འཁོར་ལོ་དང་པོར་ཕྱི་རོལ་གྱི་དོན་གསུངས་པ་དང་འགལ་ལོ་ཞེ་ན། དེར་དེ་གསུངས་པ་ཆོས་ཅན། དགོངས་པ་ཅན་ཡིན་ཏེ། དགོངས་གཞི། དགོས་པ། དངོས་ལ་གནོད་བྱེད་གསུམ་ཚང་བའི་ཕྱིར། དང་པོ་ནི། མ་རིག་པའི་སླད་པ་དང་མ་བྲལ་བ་རྣམས་ལ་ཕྱི་རོལ་དོན་གྱི་སྣང་བ་འབྱུང་བའོ། ། དགོས་པ་ནི་ཕྱི་རོལ་དོན་དུ་མངོན་པར་ཞེན་པའི་འཇིག་རྟེན་པ་རྣམས་གཉིས་མེད་ཀྱི་ཁོ་ན་ཉིད་ལ་རིམ་གྱིས་དྲང་བའི་ཕྱིར་དུའོ། ། དངོས་ལ་གནོད་བྱེད་ནི་གོང་དུ་བསྟན་ཟིན་པ་དེ་ཡིན་ནོ། །
ཞེས་མ་རིག་ནས། མཛད་ཀྱི་བར་རོ། ། འོ་ན་ཕྱི་རོལ་གྱི་དོན་གསུངས་པས་དོན་སྨྲ་བ་དེ་ཁོ་ན་ཉིད་ལ་ཇི་ལྟར་དྲང་ཞེ་ན། མདོ་སྡེ་པའི་གྲུབ་པའི་མཐའ་ཙམ་ཡང་ཁོང་དུ་མ་ཆུད་པའི་དོན་སྨྲ་བ་དག་ལ་ནི་མདོ་སྡེ་པའི་གྲུབ་པའི་མཐའ་ལ་གནས་ཏེ། དོན་སྣང་གི་ཤེས་པས་དོན་ཇི་ལྟར་རིག་པའི་ཚུལ་བསྟན་པས། དེ་ཁོ་ན་ཉིད་ལ་རིམ་གྱིས་འཇུག་པ་ཡིན་གྱི། མདོ་སྡེ་པའི་གྲུབ་པའི་མཐའ་ལ་གནས་པ་རྣམས་ལ་ནི། དེའི་སྒོ་ནས་དེ་ལ་དྲངས་དགོས་པ་ཡིན་ཏེ། དེ་ལ་ནི་ལྷན་ཅིག་དམིགས་ངེས་ལ་སོགས་པའི་གཏན་ཚིགས་བསྟན་པས་དེ་ཁོ་ན་ཉིད་ལ་འཇུག་པའི་ཕྱིར། མདོར་ན་མདོ་སྡེ་པའི་གྲུབ་པའི་མཐའ་ཁོང་དུ་ཆུད་པ་དེ་ནི།
རྣམ་པར་རིག་པ་ཙམ་གྱི་ཚུལ་ལ་འཇུག་པའི་ཐབས་བླ་ན་མེད་པ་ཡིན་ནོ་ཞེས་བྱ་བར་ཁོང་དུ་ཆུད་པར་བྱའོ། ། གཉིས་པ་ལ། ཁྲ་འཛིན་ཤེས་པ་སྣ་ཚོགས་མ་ཡིན་པའི་སྒྲུབ་བྱེད་དང༌། རས་ཁྲ་བོ་སྣ་ཚོགས་མིན་པ་ལ་གནོད་བྱེད་དོ། ། དང་པོ་ནི། དེ་ཆོས་ཅན། བློ་མ་འཁྲུལ་བ་ལ་སྣ་ཚོགས་སུ་སྣང་བ་མིན་ཏེ། ཤེས་པ་གཅིག་གི་ངོ་བོ་ཡིན་པའི་ཕྱིར་ཞེས། ཤེས་པ་དང༌། གཉིས་པ་ནི།
རས་སོགས་སོ། ། གཉིས་པ་རང་རྒྱུད་ནི། གཟུགས་འཛིན་དབང་པོའི་མངོན་སུམ་ཆོས་ཅན། དོན་དུ་མ་ཅིག་ཆར་དུ་འཛིན་པ་ཡིན་ཏེ། རྡུལ་ཕྲན་དུ་མས་བརྩམས་པའི་གཟུགས་དེ་ཁྱོད་ལ་རང་འདྲའི་རྣམ་པ་གཏོད་བྱེད་ཀྱི་རྒྱུ་ཡིན་པའི་ཕྱིར། ཁྱབ་པ་ཡོད་དེ། རང་འཛིན་ཤེས་པ་མ་འཁྲུལ་བ་ལ་རང་འདྲའི་རྣམ་པ་གཏོད་བྱེད་གཟུང་ཡུལ་གྱི་མཚན་ཉིད་ཡིན་པའི་ཕྱིར། གཉིས་པ་རྟོག་པའི་ཡུལ་ཡིན་པ་ལ་མིན་པའི་ལོག་རྟོག་དགག་པ་ལ། ཐལ་འགྱུར་གྱིས་དགག རང་རྒྱུད་ཀྱིས་སྒྲུབ།
དང་པོ་ལ། ནོག་སོགས་ཅིག་ཆར་དུ་མི་འཛིན་པར་ཐལ་བའི་ཐལ་འགྱུར། གཞན་དང་གཞན་མཐོང་ཡང་བློས་གཅིག་ཏུ་འཛིན་པར་ཐལ་བའི་ཐལ་འགྱུར། དང་པོ་ནི། ཇི་ལྟར་སོགས་དང༌། གཉིས་པ་ནི། རང་གི་སོགས་སོ། གཉིས་པ་རང་རྒྱུད་ནི། སྒྲ་ཆོས་ཅན། ཁྱེད་འཛིན་རྟོག་པས་དོན་དུ་མ་ཅིག་ཆར་དུ་འཛིན་ཏེ།
ཁྱོད་དུ་མ་ཉིད་ཡིན་པའི་ཕྱིར། ཁྱབ་པ་ཡོད་དེ། བཀོད་པ་ཅན་གྱི་བདེ་སོགས་མ་བཟུང་བར་དེས་བཀོད་པའི་སྒྲ་འཛིན་པར་མི་རུང་བའི་ཕྱིར། ཞེས་སྒྲ་སོགས་སོ། ། འདི་ནི་བྱེ་བྲག་པས་ཁས་བླངས་པའོ། ། གཉིས་པ་ཡུལ་ཡིན་པ་ལ་ཡིན་པའི་ལོག་རྟོག་དགག་པ་ལ། མངོན་སུམ་གྱི་ཡུལ་མིན་པ་ལ་ཡིན་པའི་ལོག་རྟོག་དགག རྟོག་པའི་ཡུལ་མིན་པ་ལ་ཡིན་པའི་ལོག་རྟོག་དགག་པའོ། ། དང་པོ་ནི། གལ་ཏེ་མངོན་སུམ་གྱི་རྫས་དུ་མ་ཅིག་ཆར་འཛིན་པ་བཞིན་དུ་ལྡོག་པ་དུ་མའང་ཅིག་ཆར་འཛིན་ནོ། །
ཞེ་ན། མདོར། དུ་མའི་ངོ་བོའི་ཆོས་ཅན་ནི། ། དབང་པོ་ལས་རྟོག་སྲིད་མ་ཡིན། ། ཞེས་པའི་དོན་འཆད་པར་བྱེད། འདི་ལ་ལྡོག་པ་དུ་མ་ངོས་བཟུང༌། དེ་དབང་ཤེས་ཀྱི་ཡུལ་མིན་པར་སྒྲུབ་པའོ། ། དེ་དག་ནི་ཆོས་ཅན་སོགས་དང༌། བཏགས་པའི་སོགས་སོ། ། གཉིས་པ་ནི།
རྗོད་བྱེད་ཀྱི་སྒྲ་དང་རྟོག་པས་དཀར་པོ་ཉིད་ལ་སོགས་པའི་སྤྱི་ཡུལ་དུ་བྱས་པ་ན། མངོན་སུམ་གྱིས་བཟུང་བའི་དཀར་སོགས་རང་མཚན་ཀྱང་དངོས་ཀྱི་ཡུལ་དུ་བྱེད་པ་ཡིན་ཏེ། དཀར་སོགས་རང་མཚན་གྱི་སྟེང་ན་དཀར་སོགས་ཀྱི་སྤྱི་ཡོད་པའི་ཕྱིར་ཞེ་ན། མདོར། རང་རང་རིག་བྱ་ཐ་སྙད་ཀྱིས། ། བསྟན་མིན་ངོ་བོ་དབང་པོའི་ཡུལ། ། ཞེས་སོགས་ཀྱི་དོན་འཆད་པར་བྱ་སྟེ། འདི་ལ་སྒྲས་རང་མཚན་དངོས་སུ་མ་བརྗོད་པའི་སྒྲུབ་བྱེད། རྟོག་པས་རང་མཚན་དངོས་སུ་མི་འཛིན་པའི་སྒྲུབ་བྱེད། དེས་སྤྱི་རྫས་གཞན་ཡོད་པའི་སྒྲུབ་བྱེད་ཀྱང་ཁེགས་པ།
སྤྱི་རྫས་གཞན་མེད་ཀྱང་སྤྱི་འཛིན་རྟོག་བློ་རང་བཞིན་གྱིས་སྐྱེ་བའི་འཐད་པ་རྣམས། གལ་ཏེ་དང༌། མཐོང་བ་དང༌། བ་ལང་དང༌། མཐོང་ཐ་དད་རྣམས་སོ། ། གཉིས་པ་ཡིད་ཀྱི་མངོན་སུམ་ལ། བཤད་བྱའི་མདོ་ནི། བཅོམ་ལྡན་འདས་ཀྱི་མདོ་ལས། དགེ་སློང་དག་གཟུགས་ཤེས་པ་ནི་རྣམ་པ་གཉིས་ཏེ། མིག་ལ་བརྟེན་པ་དང༌།
ཡིད་ལ་བརྟེན་པའོ། ། ཞེས་དང༌། ཚད་མའི་མདོར། ཡིད་ཀྱང་དོན་དང་ཞེས་དང༌། དེའི་རང་འགྲེལ་དུ། ཡིད་ཀྱང་ཡུལ་གཟུགས་ལ་སོགས་པ་ལ་དམིགས་ཤིང༌། མྱོང་བའི་རྣམ་པས་འཇུག་པ་སྟེ། ། རྟོག་པ་མེད་པ་འབའ་ཞིག་གོ ། ཞེས་པའི་དོན་འགྲེལ་བ་ལ་རྩོད་པ་དང༌། ལན་ནོ། །
དང་པོ་ནི། མུ་སྟེགས་རྣ་བ་མ་ཕུག་པ་ན་རེ། ཡིད་ཀྱི་མངོན་སུམ་དེས་དབང་མངོན་གྱིས་བཟུང་ཟིན་པའི་དོན་འཛིན་ན་ཚད་མ་མིན་པར་འགྱུར། མ་བཟུང་བའི་དོན་འཛིན་ན་ལོང་བ་སོགས་ཀྱིས་གཟུགས་ལ་སོགས་པ་མཐོང་བར་འགྱུར་རོ་ཞེ་ན། ལན་ལ། མ་བཟུང་བའི་དོན་འཛིན་པར་བསྟན་པ། དེ་ལ་གནོད་བྱེད་མེད་པར་བསྟན་པའོ། ། དང་པོ་ལ་རྒྱས་པར་བཤད་པ་དང༌། དོན་བསྡུ་བའོ། ། དང་པོ་ལ།
སློབ་དཔོན་ཕྱོགས་ཀྱི་གླང་པོའི་སློབ་མ་འགའ་ཞིག་གིས་རྩོད་པ་དེ་ལ་ལན་འདེབས་པ་ན་དེས་བཟུང་ཟིན་པའི་དོན་འཛིན་པ་ཡིན་ནོ། ། ཞེས་ཟེར་རོ། ། གཟུགས་འཛིན་ཡིད་ཀྱི་མངོན་སུམ་ཆོས་ཅན། རང་གི་དེ་མ་ཐག་རྐྱེན་དབང་མངོན་གྱི་བཟུང་དོན་དུ་གྱུར་པའི་གཟུགས་དེ་བཟུང་ཡུལ་དུ་བྱས་ནས་མཐོང་བ་མིན་པར་ཐལ། དེ་ཁྱོད་ཀྱི་དེ་མ་ཐག་རྐྱེན་གྱི་དུས་སུ་འདས་པའི་ཕྱིར། མ་གྲུབ་ན། ཡིད་ཀྱི་མངོན་སུམ་ཆོས་ཅན། ཁྱོད་ལ་ཚད་མ་སྤྱིའི་མཚན་ཉིད་ལས་ཀྱང་མཚན་ཉིད་ཀྱི་ཁྱད་པར་གཅིག་བསྣོན་དགོས་པར་ཐལ། རང་གི་ཉེར་ལེན་ཚད་མ་སྔ་མ་བཟུང་ཟིན་བསྣན་ནས་འཛིན་པའི་ཕྱིར། དབང་ཡིད་ཀྱི་མངོན་སུམ་གཉིས་ཆོས་ཅན།
ཅིག་ཆར་སྐྱེ་བར་ཐལ། བཟུང་དོན་རྟོག་པ་ལས་སྐྱེ་བའི་ཕྱིར། ཞེས་སྐད་ཅིག་དང༌། མཚན་ཉིད་དང༌། དངོས་པོ་རྣམས་སོ། ། གཉིས་པ་ནི། བཟུང་འཛིན་ཡིད་ཀྱི་མངོན་སུམ་ཆོས་ཅན། རང་གི་དེ་མ་ཐག་རྐྱེན་དུ་གྱུར་པའི་བཟུང་འཛིན་དབང་པོ་མངོན་སུམ་གྱིས་མ་བཟུང་བའི་གཟུགས་ཤིག་འཛིན་པ་ཡིན་ཏེ། དེ་ཡིན་པའམ་བཟུང་ཟིན་གྱི་གཟུགས་འཛིན་པ་གང་རུང་གང་ཞིག ཕྱི་མ་གོང་དུ་བཀག་ཟིན་པའི་ཕྱིར།
ཞེས་དེ་ཕྱིར་འདི་ནི་ཞེས་སྦྲེལ་ལོ། ། གཉིས་པ་གནོད་བྱེད་མེད་པར་བསྟན་པ་ལ། ལོང་བས་གཟུགས་མཐོང་བར་ཐལ་བའི་གནོད་བྱེད་མེད་པར་བསྟན། བསྐལ་པའི་དོན་མཐོང་བར་ཐལ་བའི་གནོད་བྱེད་མེད་པར་བསྟན། དབང་ཡིད་ཀྱི་མངོན་སུམ་གཉིས་ཀ་ལ་ཐུན་མོང་དུ་བཟུང་ཡུལ་སྔ་ཐོགས་ཀྱི་རྒྱུར་མི་འཐད་པའི་རྩོད་པ་སྤང་བའོ། ། དང་པོ་ནི། ཡིད་མངོན་གྱི་དབང་ཤེས་ཀྱིས་མཐོང་བའི་དོན་འཛིན། ལོང་བས་གཟུགས་མཐོང་བར་ཐལ་ལོ་ཞེ་ན། དེ་ལྟར་ཐལ་བ་མིན་ཏེ། ཡིད་མངོན་ཡིན་ན་རང་གི་དེ་མ་ཐག་རྐྱེན་དབང་ཤེས་ལས་སྐྱེས་དགོས་པའི་ཕྱིར།
ཞེས་དབང་པོའི་ནས། དེ་ཕྱིར་ལོང་བས་ཞེས་སྦྱར་རོ། ། གཉིས་པ་ནི། རང་དོན་ཞེས་སོགས། གསུམ་པ་ནི། རྒྱུའི་དངོས་པོ་མ་གཏོགས་པ། ། བཟུང་བ་ཞེས་བྱ་གཞན་ཅིའང་མེད། ། ཅེས་པ་ལ་འཕྲོས་ནས། བཟུང་འཛིན་ཡིད་མངོན་གྱི་བཟུང་ཡུལ་དང༌། དབང་མངོན་གྱི་བཟུང་ཡུལ་ཆོས་ཅན།
རང་འཛིན་མངོན་སུམ་གྱི་དེ་མ་ཐག་རྐྱེན་གྱིས་རང་འཛིན་མངོན་སུམ་བསྐྱེད་པའི་ལྷན་ཅིག་བྱེད་རྐྱེན་མིན་པར་ཐལ། ཁྱོད་ཁྱོད་རང་གི་ཡུལ་ཅན་མངོན་སུམ་གྱི་སྔ་ལོགས་ན་མེད་པའི་ཕྱིར་དེ། རང་གི་ཡུལ་ཅན་མངོན་སུམ་དང་དུས་མཉམ་ཡིན་པའི་ཕྱིར། དུས་མི་མཉམ་ན་དེས་དེ་མ་བཟུང་བར་ཐལ་ལོ། ། ཞེ་ན། དེ་རྒྱུ་ཡིན་ན་དེའི་སྔ་རོལ་དུ་ཡོད་དགོས་ཏེ། དེ་ཡིན་ན་དེ་ལ་ཕན་འདོགས་དགོས་པའི་ཕྱིར། དེའི་བཟུང་ཡུལ་དུ་གྱུར་པའི་གཟུགས་ཆོས་ཅན། དེ་དང་དུས་མི་མཉམ་ཀྱང་དེས་བཟུང་བ་ཡིན་ཏེ། དེ་ལ་རང་འདྲའི་རྣམ་པ་གཏོད་བྱེད་ཀྱི་རྒྱུ་ཡིན་པའི་ཕྱིར།
དེ་ལྟ་ནའང་ཐམས་ཅད་བཟུང་བར་ཐལ་བའི་སྐྱོན་མེད་དེ། རྒྱུ་གང་གི་རྣམ་པ་ཤར་བ་དེ་ཁོ་ན་བཟུང་བར་བརྗོད་པའི་ཕྱིར། ཞེས་པའི་རྒོལ་བ་ལན་དང་བཅས་པ་ནི། དེ་དང་བྱེད་དུས་དང༌། མེད་པ་དང༌། དུས་མཐའ་དང༌། རིགས་པ་དང་འབྲས་བུ་རྣམས་སོ། ། འགྲེལ་པ་བྱེད་པ་དག་གིས་ཡིད་ཀྱི་མངོན་སུམ་ངོས་འཛིན་ཚུལ་མི་མཐུན་པར་སྣང་སྟེ། རྒྱལ་རྔ་བདུན་པ་སློབ་དཔོན་ཆོས་མཆོག་ནི། ཚུ་རོལ་མཐོང་བའི་དངོས་སྟོབས་ཀྱིས་ཚད་མ་མི་འགྲུབ་ཅིང༌།
ལུང་ཙམ་ལ་གྲགས་པའི་ཡིད་མངོན་སྐད་ཅིག་དབང་མངོན་གྱི་རྒྱུན་མཐའ་ཁོ་ནར་སྐྱེ་བར་འདོད། བྲམ་ཟེ་ཆེན་པོ་བདེ་བྱེད་དགའ་བ་ནི། དབང་མངོན་སྐད་ཅིག་མ་དང་པོ་ཡན་ཆད་དུས་ཀྱིས་ཐུང་བའི་ཡིད་ཀྱི་མངོན་སུམ་སྐད་ཅིག་མ་རྣམས་རྒྱུན་ཆད་ཅིང་དབང་མངོན་དང་གྲངས་མཉམ་དུ་སྐྱེ་བར་འདོད། རྒྱན་མཛད་པ་ནི། དོན་དེ་ལ་ངེས་པ་འདྲེན་ཁ་མའི་དོན་རིག་པའི་རྣམ་པར་ཤེས་པ་ཕྱི་མ་དང༌། གཙོ་བོ་རྣམ་ཤེས་ཀྱི་འཁོར་དུ་བྱུང་བའི་བདེ་སྡུག་ཆགས་སྡང་སོགས་ཉམས་སུ་མྱོང་བའི་རང་རིག་མངོན་སུམ་རྣམས་ཡིད་ཀྱི་མངོན་སུམ་དུ་འདོད་པར་སྣང་སྟེ། ཇི་སྐད་དུ། རྒྱན་ལས། གོམས་ནས་མདུན་ན་གནས་པ་ལས། ། ཞེས་སོགས་དང༌།
དོན་དང་བདེ་སོགས་རང་བཞིན་ལ། ། འདི་ཞེས་བྱ་བས་འཇུག་པ་གང༌། ། རང་བཞིན་དངོས་སུ་འཛིན་པ་ན། ། དེ་ཀུན་ཡིད་དུ་འདོད་པ་ཡིན། ། ཞེས་དང༌། འདི་རྣམ་པར་རྟོག་པ་དང་བཅས་པ་ཡང་མིན་ཏེ། མདུན་ན་གནས་པའི་རྣམ་པ་བསལ་བ་ཙམ་ཡིན་པའི་ཕྱིར། ཞེས་དང༌། དབང་པོའི་ཤེས་པ་ལ་འདི་ཉམས་སུ་མྱོང་བའི་རྣམ་པ་གཞན་དུ་དམིགས་པ་མེད་དོ། ། རྟོག་མེད་དུ་ཆོས་མཐུན་པས་ཡིད་ཉིད་ལ་དབང་ཤེས་ཀྱི་བདེ་སྡུག་བཏགས་སོ་ཞེས་དང༌།
བདེ་སྡུག་ཆགས་སྡང་སོགས་རང་རིག་ཐམས་ཅད་ཡིད་ཡིན་ཏེ། ཇི་སྐད་དུ། ཡིད་ཀྱང་དོན་དང་ཆགས་སོགས་ལས། ། རང་རིག་རྟོག་པ་མེད་པ་ཡིན། ། ཞེས་བྱ་བའི་ལུང་དྲངས་སོ། ། རྒྱལ་བ་ཅན་ནི། ཡིད་མངོན་མེད་པར་རྒྱན་འཆད་ཅེས་ཟེར་ཞིང༌། དབང་ཤེས་དང་རང་རིག་ཡོད་ན་དེ་ཁོ་ནས་ཡིད་ཀྱི་མངོན་སུམ་ཡིན་ཏེ། སེམས་ཡོད་ན་སེམས་བྱུང་བཞིན་ནོ། ། ཞེས་སོགས།
རྔོག་ལོ་ཆེན་པོའི་རྗེས་སུ་འབྲང་བ་འགའ་ཞིག དབང་ཤེས་སྐད་ཅིག་མ་གཉིས་པ་མན་ཆད་བདག་རྐྱེན་དབང་པོ་གཟུགས་ཅན་ལས་སྐྱེས་པའི་ཆ་ནས་དབང་མངོན་དང༌། བདག་རྐྱེན་ཡིད་དབང་ལས་སྐྱེས་པའི་ཆ་ནས་ཡིད་ཀྱི་མངོན་སུམ་དུ་འཇོག་པ་ཡིན་ནོ། ། ཞེས་སོགས། ཞར་ལས་འོངས་པའོ། ། གསུམ་པ་རང་རིག་མངོན་སུམ་འཆད་པ་ལ། ཚད་མ་མདོར། ཆགས་ལས་སོགས། རང་རིག་རྣམ་པར་མི་རྟོག་པ། ། ཞེས་དང༌།
དེའི་རང་འགྲེལ་དུ་འདོད་ཆགས་དང༌། ཞེ་སྡང་དང༌། གཏི་མུག་དང༌། བདེ་བ་དང༌། སྡུག་བསྔལ་ལ་སོགས་པ་རྣམས་ནི། དབང་པོ་ལ་མི་ལྟོས་པའི་ཕྱིར། རང་རིག་པའི་མངོན་སུམ་མོ་ཞེས་གསུངས། དེའི་དོན་འགྲེལ་བ་ལ། རང་རིག་ལ་མངོན་སུམ་གྱི་དོན་ཚང་བར་སྒྲུབ། རང་རིག་མི་སྲིད་པའི་རྩོད་པ་སྤང་བའོ། །
དང་པོ་ནི། བདེ་སོགས་ཉམས་སུ་མྱོང་བའི་རང་རིག་མངོན་སུམ་ཆོས་ཅན། རྟོག་པ་མིན་ཏེ། ཁྱོད་ཀྱི་སྣང་ཡུལ་ལ་བརྡ་དངོས་སུ་སྦྱོར་མི་ནུས་པའི་ཕྱིར། སྐབས་འདིར་སློབ་དཔོན་རྒྱལ་དབང་བློས། དབང་པོ་ལ་མི་ལྟོས་ན་མངོན་སུམ་ཇི་ལྟར་ཡིན་ཞེས་པའི་དྲི་བ་བཀོད་ནས། ཡིད་ཀྱི་དབང་པོ་ལ་བརྟེན་པའི་ཕྱིར་མངོན་སུམ་ཡིན་ཞེས་དང༌། གང་ཡིད་ལ་བརྟེན་པའི་མངོན་སུམ་ཐམས་ཅད་ཡིད་ཀྱི་མངོན་སུམ་ཡིན་ཞེས་བཤད་ཀྱང༌། འགྱུར་གྱིས་ནོངས་པའམ། ཡང་ན་ལོག་པར་བཤད་པ་ཡིན་ཏེ།
ཡབ་སྲས་གཉིས་ཀྱི་གཞུང་དང་འགལ་བའི་ཕྱིར། གཉིས་པ་ལ། བྱེ་བྲག་པ་བདེ་སོགས་ནང་དོན་བེམ་པོར་འདོད་པ་དགག གྲངས་ཅན་བདེ་སོགས་ཕྱི་དོན་བེམ་པོར་འདོད་པ་དགག་པའོ། ། དང་པོ་ནི། བྱེ་བྲག་པ་ན་རེ། བདེ་སོགས་ཆོས་ཅན། རང་གི་ངོ་བོ་མི་རིག་སྟེ། ཐ་ན་ཡུལ་གཞན་ཡང་མི་རིག་པའི་ཕྱིར། དེས་ན་བདག་གི་ཡོན་ཏན་དུ་གྱུར་པའི་ནང་གི་བེམ་པོ་ཡིན་ནོ་ཞེས་ཟེར་རོ། །
དེ་དགག་པ་ལ། བེམ་པོ་ཡིན་པ་བཀག་ནས་ཤེས་པར་སྒྲུབ། རང་མི་རིག་པ་བཀག་ནས་རང་རིག་པར་སྒྲུབ། གཞན་མི་རིག་པ་བཀག་ནས་གཞན་རིག་པར་སྒྲུབ། དང་པོ་ལ། ཁྱབ་པ་སྒྲུབ། རྟགས་འགོད། ཕྱོགས་ཆོས་སྒྲུབ། ཁྱབ་པ་མ་གྲུབ་པའི་རྩོད་པ་སྤང་བ། ཕྱོགས་ཆོས་མ་གྲུབ་པའི་རྩོད་པ་སྤང་བའོ། །
དེ་དག་རིམ་པར། དེ་དང་དེ་མིན་དང༌། རྣམ་ཤེས་དང༌། དོན་བཅས་དང༌། དེ་དག་མེད་དང༌། དེ་དག་རྣམས་སོ། ། གཏན་ཚིགས་ནི། གཟུང་འཛིན་དབང་ཤེས་འཁོར་གྱི་བདེ་སོགས་ཆོས་ཅན། ཤེས་པ་ཡིན་ཏེ། གཙོ་བོ་དབང་ཤེས་དང་རྐྱེན་གསུམ་གྱི་ཚོགས་པ་གཅིག་ལས་སྐྱེས་པའི་ཕྱིར།
ཞེས་པ་ལ་བྱེ་བྲག་པ་ན་རེ། རྐྱེན་གསུམ་ལས་སྐྱེས་པར་འདྲ་ཡང་ཤེས་པ་ཡིན་མིན་གྱི་ཁྱད་པར་ཡོད་དེ། གཙོ་བོ་ནི་རྐྱེན་གསུམ་ལ་ཤེས་པར་སྐྱེ་ལ། བདེ་སོགས་ནི་འབད་རྩོལ་དང་ཆོས་དང་ཆོས་མིན་པའི་ལ་སོགས་ལས་བེམ་པོར་སྐྱེའོ། ། ཞེས་རྒོལ་བ་དང༌། རྐྱེན་གསུམ་ལས་གཞན་པའི་རྒྱུའི་ཁྱད་པར་མེད་ན། རྣམ་ཤེས་གཅིག་གི་འཁོར་དུ་བྱུང་བའི་བདེ་སྡུག་གཉིས་ལ་ཁྱད་པར་མེད་པར་ཐལ་ལོ་ཞེས་རྩོད་པ་ཡིན་ནོ། ། གཉིས་པ་རང་རིག་པར་སྒྲུབ་པ་ལ། བདེ་སོགས་རང་གིས་རང་མི་རིག་ན་གཞན་གྱིས་རིག་པར་འདོད་དགོས་པས། དབང་ཤེས་དང་ཡིད་ཤེས་རིམ་ཅན་དུ་སྐྱེས་ནས།
གཟུགས་སོགས་དང་བདེ་སོགས་སོ་སོར་འཛིན་པ་དགག དབང་ཤེས་གཅིག་པུས་གཟུགས་སོགས་དང་བདེ་སོགས་གཉིས་ཀ་འཛིན་པ་དགག དབང་ཤེས་དང་ཡིད་ཤེས་ཅིག་ཆར་སྐྱེས་ནས་གཟུགས་སོགས་དང་བདེ་སོགས་ཅིག་ཆར་དུ་འཛིན་པ་དགག་པའོ། ། དང་པོ་ནི། རིམ་གྱིས་སོགས་སོ། ། གཉིས་པ་ལ་གཟུགས་སོགས་འཛིན་པ་བོར་ནས་དབང་ཤེས་ཀྱི་བདེ་སོགས་འཛིན་པ་དགག མ་བོར་བར་འཛིན་པ་དགག དང་པོ་ནི། དོན་གང་སོགས་འོག་ཏུ་འཐེན་ནོ། ། གཉིས་པ་ལ་མ་བརྟགས་པར་རང་རྒྱུད་ཀྱིས་དགག
བརྟགས་ནས་ཐལ་འགྱུར་གྱིས་དགག དང་པོ་ལ་རྟགས་འགོད་པ་དང༌། ཕྱོགས་ཆོས་མ་གྲུབ་པའི་ཉེས་སྤོང་དགག གཉིས་པ་ལ་ལྷན་ཅིག་ཏུ་འཛིན་པ་དགག བདེ་སོགས་འབའ་ཞིག་འཛིན་པ་དགག དོན་འབའ་ཞིག་འཛིན་པ་དགག་པ་རྣམས་ནི་རིམ་པར། གཅིག་གིས་དང༌། གཉིས་དང༌། དོན་དང༌། དོན་མེད་དང༌།
དོན་འཛིན་རྣམས་སོ། ། གཉིས་པ་ནི། ཡུལ་དེ་སོགས་སོ། ། གསུམ་པ་གཞན་རིག་པར་སྒྲུབ་པ་ནི། དེ་ཕྱིར་སོགས་སོ། ། གཉིས་པ་ནི། གྲངས་ཅན་ན་རེ། བདེ་སོགས་ཉམས་སུ་མྱོང་བའི་རང་རིག་མི་སྲིད་དེ། ཕྱི་རོལ་ན་དེ་ཙམ་ལྔའི་ངོ་བོར་གནས་པའི་ཕྱིར་དང༌། སེམས་མེད་ཡིན་པའི་ཕྱིར་དང༌།
རྣམ་ཤེས་ཀྱི་གཟུང་བྱ་ཡིན་པའི་ཕྱིར། ཞེས་ཕྱོགས་སྔ་མ་ནི། འགའ་ཞིག་སོགས་སོ། ། འདིར་གྲངས་ཅན་གྱིས་ཕྱི་རོལ་དོན་གྱི་བདེ་སོགས་དང༌། ནང་བློའི་བདེ་སོགས་གཉིས་ཡོད་པར་འདོད་ཅིང༌། གཟུགས་བརྙན་གྱི་བདེ་སོགས་ཞེས་པའང་དོན་གྱིས་ཐོབ་བོ། ། དེ་དགག་པ་ལ། རྣམ་ཤེས་ཀྱི་བཟུང་བྱ་ཡིན་པ་དགག ཕྱི་རོལ་ན་གནས་པ་དགག སེམས་མེད་ཡིན་པ་དགག་པའོ། །
དང་པོ་ནི། དེའི་ཡང་སོགས་དང༌། གཉིས་པ་ནི། ཕྱི་རོལ་དེར་སོགས་སོ། ། གསུམ་པ་ལ། རྟགས་དགོད། ཁྱབ་པ་སྒྲུབ། ཁྱབ་པ་མ་གྲུབ་པའི་བརྒལ་ལན་ནོ། ། དང་པོ་ནི། བདེ་སོགས་ཆོས་ཅན།
སེམས་ཡིན་ཏེ། རང་མྱོང་བྱེད་ཀྱི་བློའི་མྱོང་བྱ་ཡིན་པའི་ཕྱིར། གཉིས་པ་ནི། ཁྱབ་པ་ཡོད་དེ། ཤེས་པ་མིན་ན་མྱོང་བྱ་མིན་དགོས་པའི་ཕྱིར། ཞེས་དེ་ཕྱིར་མྱོང་བྱ་སོགས་སོ། ། འདིར་རང་གི་མྱོང་བྱ་ཡིན་པའི་ཕྱིར་ཞེས་བཀོད་ན་མ་གྲུབ་པ་ཉིད་སྒྲུབ་བྱེད་བཀོད་པར་སོང་བས་མི་འཐད་དོ། ། གསུམ་པ་ནི། གལ་ཏེ་མ་ཁྱབ་སྟེ། མྱོང་བ་ཤེས་རིག་གི་སྐྱེས་བུ་དེས་བདེ་སོགས་དེའི་རང་བཞིན་མིན་པ་བློ་ལ་གནས་པ་གཟུགས་བརྙན་གྱི་བདེ་སོགས་དེ་རིག་པ་ཡིན་ནོ་ཞེས་ཟེར་བ་ནི།
གལ་ཏེ་སོགས་སོ། ། དེ་ཡང་གྲངས་ཅན་གྱི་བསམ་པ་ནི། ཡུལ་དང་མྱོང་བ་ཤེས་པའི་བར་ན་བློའམ་ཆེན་པོ་ཞེས་བྱ་བ། མྱོང་བྱ་དང་མྱོང་བྱེད་གཉིས་ཀའི་ངོ་བོར་གནས་པ་མེ་ལོང་ངོས་གཉིས་པ་ལྟ་བུ་བེམ་པོར་གྱུར་པ་གཅིག་ཡོད་ལ། དེ་ཡང་བདེ་སོགས་ཀྱི་ངོ་བོར་གནས་ཤིང་གོམས་པ་ལས་ཁྱད་པར་དུ་འགྱུར་བའང་དེ་ཡིན་ལ། དེ་ལ་ནང་བློའི་བདེ་སོགས་ཞེས་བྱ། ཕྱི་རོལ་ན་གཟུགས་སོགས་དེ་ཙམ་ལྔ་བདེ་སོགས་ཀྱི་ངོ་བོར་གནས་ཤིང༌། དེ་ལ་ཕྱི་རོལ་ཡུལ་གྱི་བདེ་སོགས་ཞེས་བྱ། དེའི་གཟུགས་བརྙན་བློ་ལ་འཆར་ཞིང༌། དེ་ལ་གཟུགས་བརྙན་གྱི་བདེ་སོགས་ཞེས་བྱ།
བློ་དེ་ལ་ནང་ཤེས་རིག་གི་གཟུགས་བརྙན་འཆར་ཞིང༌། གཟུགས་བརྙན་གཉིས་པོ་གོ་ས་གཅིག་ཏུ་འདུས་པ་དེ་ལ་སྐྱེས་བུ་རྣམ་འགྱུར་ལ་ལོངས་སྤྱོད་པ་ཞེས་པའི་མིང་འདོགས་པ་ཡིན་ནོ། ། དེ་དགག་པ་ནི། བེམ་པོར་གྱུར་པའི་མྱོང་བ་མེད་པར་ཐལ། མྱོང་བ་ཡིན་ན་རྟོག་པ་དང་རྟོག་མེད་ཀྱི་ཤེས་པ་གང་རུང་ཡིན་དགོས་པའི་ཕྱིར། ཡང་བློ་མྱོང་རྫས་གཞན་དུ་མེད་དེ། དེར་ཚད་མས་མ་མཐོང་བའི་ཕྱིར། མ་ཁྱབ་སྟེ། ལྕགས་གོང་དམར་འབར་བར་སོང་བའི་ཚེ་མེ་ལྕགས་གཉིས་རྫས་གཞན་ཡིན་ཀྱང་རྫས་དུ་མ་མཐོང་བའི་ཕྱིར་ཞེ་ན། འོ་ན་རྫས་གཅིག་དང་ཐ་དད་མིན་པའི་རྣམ་གཞག་ཉམས་པར་ཐལ།
རྫས་གཅིག་དང་ཐ་དད་དུ་ཚད་མས་མ་དམིགས་པ་དེ་སོ་སོར་དེ་གཉིས་ཀྱི་སྒྲུབ་བྱེད་ཡིན་པའི་ཕྱིར། འོ་ན་གཙོ་བོ་སེམས་གཅིག་གི་འཁོར་དུ་སེམས་བྱུང་ཚོར་བ་མངོན་དུ་གྱུར་པའི་ཚེ། སེམས་བྱུང་ཀུན་འགྲོ་ལྔ་ཆོས་ཅན། རྫས་ཐ་དད་གཅིག་ཏུ་ཐལ། རྫས་ཐ་དད་དུ་ཚད་མས་མ་མཐོང་བའི་ཕྱིར་ཞེ་ན། དེ་ཆོས་ཅན། དུས་གཅིག་གི་ཚེ་རྫས་ཐ་དད་དུ་ཚད་མས་མ་མཐོང་ཡང༌། རྫས་ཐ་དད་མིན་ཏེ། སེམས་བྱུང་སོ་སོའི་ཁྱད་པར་གྱི་རྒྱུན་ལ་ལྟོས་ཏེ་རྫས་ཐ་དད་དུ་མཐོང་བའི་ཕྱིར། ཞེས་པ་རྣམས་མངོན་སུམ་དང༌།
དེ་དང༌། ལྕགས་གོང་དང༌། དེ་ལྟ་དང༌། གཅིག་ཚེ་རྣམས་སོ། ། གཅིག་ཚེ་ཞེས་པའི་གཞུང་གིས་བསྟན་པའི་རིགས་པ་འདི། ལྕགས་གོང་དམར་འབར་བའི་དུས་ཀྱི་མེ་ལྕགས་རྫས་ཐ་དད་པའི་སྒྲུབ་བྱེད་དུ་སྦྱར་དགོས་ཏེ། གཞན་དུ་ན་ཚོགས་པ་གཅིག་པའི་རྫས་བརྒྱད་པོ་རྫས་གཅིག་པ་ཉིད་དུ་ཧ་ཅང་ཐལ་བར་འགྱུར་རོ། ། ཇི་ལྟར་སྦྱོར་ན། གཅིག་ཚེ་གསལ་བས་བསྒྲིབས་ན་ཡང༌། ། སེམས་ཀྱི་ཁྱད་པར་རྒྱུན་དག་ལ། །
ཐ་དད་པར་ནི་མཐོང་བའི་ཕྱིར། ། ཐ་དད་རྣམ་གཞག་གྲུབ་པ་ཡིན། ། ཞེས་སྦྱོར་བ་ཡིན་ནོ། ། བཞི་པ་རྣལ་འབྱོར་མངོན་སུམ་ལ། བཤད་བྱའི་མདོ་ནི། ཇི་སྐད་དུ། རྣལ་འབྱོར་རྣམས་ཀྱི་བླ་མས་བསྟན། ། མ་འདྲེས་པ་ཡི་དོན་ཙམ་མཐོང༌། ། ཞེས་གསུངས་སོ། ། རྣལ་འབྱོར་རྣམས་ཀྱི་ཞེས་པས་སོ་སོ་སྐྱེ་བོའི་ཚད་མ་སེལ་ལོ། །
བླ་མས་བསྟན་ཞེས་པས་ཡང་དག་པར་རྫོགས་པའི་སངས་རྒྱས་ཀྱི་ལུང་ཐོས་པ་ལས་བྱུང་བར་བསྟན། ཙམ་ཞེས་པས་སྒྲོ་བཏགས་པའི་དོན་མཐོང་བ་བསལ་བར་བྱེད་པ་ཡིན་ནོ། ། མ་འདྲེས་པའི་དོན་ནི་གཉིས་ཏེ། དོན་རང་གི་མཚན་ཉིད་དང༌། བདག་མེད་པའོ། ། དེས་ནི་རྟོག་མེད་འཁྲུལ་བའི་ཤེས་པ་རྣམས་བསལ་བ་ཡིན་ནོ། ། འདི་ལ་གཉིས་ཏེ། མཚན་གཞི་ངོས་བཟུང༌། དེ་ལ་མངོན་སུམ་གྱི་དོན་ཚང་བར་བསྒྲུབ་པའོ། ། དང་པོ་ནི།
སྔར་ཚད་མ་གྲུབ་པའི་ལེའུར་བཤད་པའི་བདག་མེད་པའི་དོན་བསྒོམས་སྟོབས་ཀྱིས་ཐོབ་པའི་ཏིང་ངེ་འཛིན་བདག་མེད་མངོན་སུམ་དུ་རྟོགས་པའི་མཉམ་གཞག་ཡེ་ཤེས་ཀྱི་བདག་རྐྱེན་ལས་བྱུང་ཞིང༌། ཡང་དག་པའི་དོན་ལ་རྟོག་བྲལ་མ་འཁྲུལ་བ་དེ་འདིར་མཚན་གཞི་ཡིན་ནོ། ། ཞེས་རྣལ་འབྱོར་སོགས་སོ། ། འདི་ལ་གཉིས་ཏེ། སྣང་བཅས་དང༌། སྣང་མེད་དོ། ། དང་པོ་ནི། བདག་མེད་མངོན་སུམ་དུ་རྟོགས་པའི་མཉམ་གཞག་ཡེ་ཤེས་ཀྱི་བདག་རྐྱེན་ལས་བྱུང་ཞིང༌། སྟོང་གཉིས་པ་བར་མའི་འཇིག་རྟེན་གྱི་ཁམས་དང༌། སངས་རྒྱས་བརྒྱ་མཐོང་བ་ལ་སོགས་པ་མ་འཁྲུལ་བའི་ཤེས་པ་གང་ཡིན་པའོ། །
གཉིས་པ་ནི། བདག་མེད་མངོན་སུམ་དུ་རྟོགས་པའི་མཉམ་གཞག་ཡེ་ཤེས་རྣམས་སོ། ། གཉིས་པ་ལ། རྟོག་བྲལ་གྱི་དོན་ཚང་བར་སྒྲུབ་པ་དང༌། མ་འཁྲུལ་བའི་དོན་ཚང་བར་སྒྲུབ་པའོ། ། དང་པོ་ནི། ཉན་ཐོས་ཀྱི་མཐོང་ལམ་མཉམ་གཞག་ཡེ་ཤེས་དང༌། ཉན་ཐོས་ཀྱི་སྒོམ་ལམ་རྗེས་ཐོབ་ཡེ་ཤེས་རྣམས་ཆོས་ཅན། རྟོག་པ་མིན་ཏེ། རང་ཡུལ་གསལ་བར་སྣང་བའི་ཕྱིར།
ཞེས་རྟོག་པའི་སོགས་སོ། ། གོམས་པ་ལས་གོམས་བྱའི་དོན་ལ་གསལ་སྣང་སྐྱེ་བ་ཡོད་དམ་ཞེ་ན། ཡོད་པའི་དཔེ་ནི། འདོད་འཇིགས་སོགས་སོ། ། གཉིས་པ་ལ། འོ་ན་ཏིང་ངེ་འཛིན་གྱི་བདག་རྐྱེན་ལས་གོམས་བྱའི་དོན་ལ་གསལ་སྣང་སྐྱེས་པའི་བློ་ཐམས་ཅད་རྣལ་འབྱོར་མངོན་སུམ་ཡིན་ནམ་ཞེ་ན། ཟད་པར་སའི་ཏིང་ངེ་འཛིན་ཆོས་ཅན། མངོན་སུམ་མིན་ཏེ། འཁྲུལ་བའི་ཕྱིར། ཞེས་པ་ནི།
མི་གཙང་སོགས་སོ། ། བདག་མེད་མངོན་སུམ་དུ་རྟོགས་པའི་མཐོང་ལམ་ཆོས་ཅན། མ་འཁྲུལ་བ་ཡིན་ཏེ། རྟོག་པ་དང་བྲལ་ཞིང་བསླུ་བ་མེད་པ་ཅན་གྱི་ཤེས་པ་ཡིན་པའི་ཕྱིར། ཞེས་དེ་ཕྱིར་སོགས་སོ། ། ལྔ་པ་རྩོད་སྤང་ནི། རང་རིག་མངོན་སུམ་ལ་འཕྲོས་ནས། འོ་ན་རྟོག་པ་ཡང་མངོན་སུམ་དུ་ཐལ། ཆགས་སོགས་མངོན་སུམ་ཡིན་པའི་ཕྱིར་ཞེ་ན། དེའི་ལན་ལ་རྟོག་པའང་རང་རིག་ཉིད་དུ་འདོད།
དོན་ལ་མིན་དེར་རྟོག་ཕྱིར། ཞེས་གསུངས་པ་དེའི་དོན་འཆད་པ་ནི། ཡུལ་གང་ལ་སྒྲ་དོན་འདྲེས་རུང་དུ་འཛིན་པའི་རིག་པ་ཡིན་ན། ཡུལ་དེ་ལ་རྟོག་པ་ཡིན་པས་ཁྱབ། དཔེར་ན། བུམ་པའི་སྒྲ་དོན་འཛིན་པའི་རྟོག་པ་བཞིན། རྟོག་པ་ཐམས་ཅད་ཀྱང་རང་རང་གི་ཡུལ་ལ་སྒྲ་དོན་འདྲེས་རུང་དུ་འཛིན་པའི་རིག་པ་ཡིན་ནོ། ། ཞེས་བྱ་བ་རང་བཞིན་གྱི་གཏན་ཚིགས་དང༌། དོན་གང་ལ་སྒྲ་དོན་འདྲེས་རུང་དུ་འཛིན་པའི་རིག་པ་མིན་ན། དོན་དེ་ལ་རྟོག་པ་མིན་པས་ཁྱབ།
དཔེར་ན་དབང་པོ་གཟུགས་ཅན་པ་བཞིན། ཤེས་པ་ཐམས་ཅད་ཀྱང་རང་གི་ངོ་བོ་ལ་སྒྲ་དོན་འདྲེས་རུང་དུ་འཛིན་པའི་རིག་པ་མིན་ནོ། ། ཞེས་བྱ་བ་འདི་ནི་རང་བཞིན་མ་དམིགས་པའི་གཏན་ཚིགས་སོ། ། ཞེས་ཕྱོགས་ཆོས་བསྒྲུབས་ནས། ཤེས་པ་ཀུན་ཆོས་ཅན། རང་གི་ངོ་བོ་ལ་མངོན་སུམ་ཡིན་ཏེ། རང་གི་ངོ་བོ་ལ་རྟོག་པ་དང་བྲལ་ཞིང་མ་འཁྲུལ་བའི་རིག་པ་ཡིན་པའི་ཕྱིར། ཞེས་ཤེས་གང་དང༌། རང་གི་དང༌། དེ་ཕྱིར་རྣམས་སོ། །
གཉིས་པ་མངོན་སུམ་ལྟར་སྣང་ལ་བཤད་བྱའི་མདོ་ནི། འཁྲུལ་དང་ཀུན་རྫོབ་ཤེས་པ་དང༌། ། རྗེས་དཔག་རྗེས་སུ་དཔག་ལས་བྱུང༌། ། དྲན་དང་མངོན་འདོད་ཅེས་བྱའོ། ། མངོན་སུམ་ལྟར་སྣང་རབ་རིབ་བཅས། ། ཞེས་གསུངས་སོ། ། འདིའི་དོན་འཆད་པ་ལ། མདོར་བསྟན། རྒྱས་པར་བཤད། དང་པོ་ནི།
མངོན་སུམ་ལྟར་སྣང་ཆོས་ཅན། མདོ་ལས་བདུན་དུ་གསུངས་པ་བཞིར་འདུས་ཏེ། རྟོག་པའི་ཤེས་པ་གསུམ། རྟོག་མེད་འཁྲུལ་ཤེས་གཅིག་རྣམས་སུ་ཡོད་པའི་ཕྱིར། གཉིས་པ་ལ། རྟོག་པ་མངོན་སུམ་ལྟར་སྣང་ལ་དུ་མར་ཕྱེ་བའི་དགོངས་དོན་གཏན་ལ་དབབ། རྟོག་མེད་མངོན་སུམ་ལྟར་སྣང་དམིགས་ཀྱིས་བསལ་བའི་དགོས་པ་བཤད་པའོ། ། དང་པོ་ནི། མདོར། སྨིག་རྒྱུ་ལ་ཆུ་འཛིན་གྱི་རྟོག་པ་ལྟ་བུ་འཁྲུལ་བའི་ཤེས་པ་དང༌།
བུམ་པ་ཉིད་ལ་སོགས་པ་འཛིན་པའི་རྟོག་པ་ལྟ་བུ་ཀུན་རྫོབ་པའི་ཤེས་པ་གཉིས་མངོན་སུམ་ལྟར་སྣང་དུ་བཤད་པ་ཆོས་ཅན། དགོས་པ་ཡོད་དེ། བརྡ་རྟེན་ཅན་གྱི་རྟོག་པ་དང༌། དོན་གཞན་ལ་སྒྲོ་འདོགས་པའི་རྟོག་པ་དེ། མངོན་སུམ་མིན་པར་ཤེས་པའི་ཆེད་ཡིན་པའི་ཕྱིར། རྗེ་དཔག་ལ་སོགས་པ་བཞི། མངོན་སུམ་ལྟར་སྣང་དུ་གྲུབ་ཟིན་ཀྱང༌། དེར་བསྟན་པ་ཆོས་ཅན། དགོས་པ་ཡོད་དེ། སྔ་མ་གཉིས་དེར་སྒྲུབ་པའི་མཐུན་དཔེ་བསྟན་པར་བྱ་བའི་ཆེད་ཡིན་པའི་ཕྱིར།
འོ་ན་དེ་དེར་སྒྲུབ་དགོས་པའི་རྒྱུ་མཚན་ཅིག དེའི་དཔེ་ལས་དེར་ངེས་ཚུལ་ཇི་ལྟ་བུ་ཞེ་ན། དེ་དེར་སྒྲུབ་དགོས་ཏེ། དེ་གཉིས་དང་མངོན་སུམ་ལྷན་ཅིག་ཏུ་ཉེ་བར་འཇུག་པའི་ཕྱིར། དེ་ལས་དེར་ངེས་ནུས་ཏེ། དཔེ་དོན་གཉིས་ཀ་རང་ཡུལ་འཛིན་པ་བརྡ་དྲན་ལ་ལྟོས་པར་མཚུངས་པའི་ཕྱིར། ཞེས་རིམ་པར། མངོན་སུམ་དང༌། དབང་སྐྱེས་དང༌། བརྡ་རྟེན་དང་ཇི་ལྟར་རྣམས་སོ། །
གཉིས་པ་ལ། རང་ལུགས་གཞག གཞན་ལུགས་དགག སླར་ཡང་རང་ལུགས་བསྡུས་ཏེ་བསྟན་པའོ། ། དང་པོ་ནི། ཚད་མ་ཀུན་ལས་བཏུས་པ་འདིར་ནི། མངོན་སུམ་ལྟར་སྣང་རབ་རིབ་བཅས། ། ཞེས་གསུངས་པ་ཆོས་ཅན། དགོས་པ་ཡོད་དེ། འཁྲུལ་རྒྱུ་བཞི་པོ་གང་རུང་གིས་འཁྲུལ་པར་བསྐྱེད་པའི་རྟོག་མེད་ཀྱི་ཤེས་པ་ཡིན་ན།
མངོན་སུམ་ལྟར་སྣང་ཡིན་ནོ། ། ཞེས་ཤེས་པར་བྱ་བའི་ཆེད་ཡིན་པའི་ཕྱིར། གསུམ་པ་ནི། ཀུན་ལས་བཏུས་ཀྱི་འགྲེལ་བྱེད་ཁ་ཅིག་ན་རེ། མ་འཁྲུལ་བ་མངོན་སུམ་གྱི་མཚན་ཉིད་ཀྱི་ཟུར་དུ་མི་དགོས་ཏེ། བདག་ཉིད་ཆེན་པོས་མ་བཤད་པའི་ཕྱིར། དེས་ན་རབ་རིབ་བཅས་ཤེས་པས་ཀྱང་བྲལ་བྱ་རྟོག་པ་ངོས་འཛིན་པ་ཡིན་ནོ། ། དེ་ཡང་ཚུལ་ཇི་ལྟར་ཡིན་ཞེ་ན། མིག་རབ་རིབ་ཀྱིས་དཀྲུགས་པའི་རྐྱེན་གྱིས་ཟླ་གཉིས་གསལ་བར་སྣང་བའི་ཤེས་པ་འདི། རང་ཡུལ་གསལ་བར་སྣང་བ་ཡིན་ཀྱང༌།
ཡིད་ཀྱི་རྟོག་པ་ཡིན་ནོ་ཞེས་ཤེས་པར་བྱ་བའི་ཕྱིར་དུ། མངོན་སུམ་ལྟར་སྣང་རབ་རིབ་བཅས། ཤེས་བྲལ་བྱ་རྟོག་པའི་སྡེ་ཚན་དུ་གསུངས་པ་ཡིན་ནོ། ། ཞེས་ཟེར་བའི་ཕྱོགས་སྔ་མ་ནི། དེ་ཡང་ཞེས་སོ། ། འདི་ལུང་གིས་དགག་པ་དང༌། རིགས་པས་དགག་པ་གཉིས། དང་པོ་ནི། མིག་རབ་རིབ་ཀྱིས་དཀྲུགས་པའི་རྐྱེན་གྱིས་ཟླ་གཉིས་གསལ་བར་སྣང་བའི་ཤེས་པ་ཆོས་ཅན། ཁྱོད་ཡིད་རྟོག་ཡིན་པ་དེ་ཕྱོགས་གླང་གི་དགོངས་པ་མིན་ཏེ།
ཁྱོད་དེ་ཡིན་པ་དེ། མིག་གི་དབང་པོ་དང༌། སྔོན་པོ་དང༌། ཟླ་བ་གཉིས་པ་ལ་སོགས་པར་སྣང་བའི་བློའི་རྒྱུ་ཡིན་ཞེས་པའི་ཀུན་ལས་བཏུས་ཀྱི་གཞུང་འདི་དང་འགལ་བའི་ཕྱིར། མི་འགལ་ཏེ། དེ་དེའི་རྒྱུད་རྒྱུར་སྟོན་པ་ཡིན་ནོ། ། ཞེ་ན། མིན་ཏེ། རྩོད་སྒྲུབ་མཛད་པས་དབང་ཤེས་ཀྱི་དངོས་རྒྱུ་ཡིན་ན། དེའི་དམིགས་རྐྱེན་ཡིན་པས་ཁྱབ་པ་འགོག་པའི་སྐབས་སུ་གཞུང་འདི་གསུངས་པའི་ཕྱིར།
གཉིས་པ་ནི། དེ་ཆོས་ཅན། དབང་ཤེས་ཡིན་ཏེ། རང་གི་བདག་རྐྱེན་དབང་པོ་གཟུགས་ཅན་པ་ཡོད་མེད་ཀྱི་རྗེས་སུ་འཇུག་ལྡོག་བྱེད་པའི་ཤེས་པ་ཡིན་པའི་ཕྱིར། གསུམ་པ་ནི། འོ་ན། རྟོག་པ་དང་བྲལ་མངོན་སུམ་མོ། ། ཞེས་བཤད་པ་དེ་ཙམ་གྱིས་མངོན་སུམ་དུ་འགྱུར་རམ་ཞེ་ན། རབ་རིབ་བཅས་སྨོས་པ་ཆོས་ཅན། དགོས་པ་ཡོད་དེ།
ཟླ་བ་གཉིས་སྣང་གི་དབང་ཤེས་ལྟ་བུ་རྟོག་མེད་ཀྱི་ཤེས་པ་ཡིན་ཡང༌། མངོན་སུམ་མ་ཡིན་ནོ། ། ཞེས་ཤེས་པར་བྱ་བའི་ཆེད་ཡིན་པའི་ཕྱིར། ཞེས་རིམ་པར། སྔོ་དང༌། གལ་ཏེ་དང༌། དབང་རྟེན་དང༌། གཉིད་ལོག་རྣམས་སོ། ། གང་གི་རྣམ་དཔྱོད་མུན་པ་ཟ་བྱེད་ཀྱིས། ། རང་བློའི་མི་ཤེས་མུན་པ་བསྲེགས་པ་བས། །
གཞན་བློའི་ང་རྒྱལ་མུན་པ་འཁྲུད་པ་འདི། ། བློ་ངན་ལ་ལའི་མུན་པར་མ་གྱུར་ཏམ། ། ད་ནི་གསུམ་པ་ཚད་མའི་འབྲས་བུ་ལ་ལོག་པར་རྟོག་པ་བསལ་བར་བྱ་སྟེ། འདི་ཚད་མའི་འབྲས་བུ་ནི། ཚད་མ་རྒྱུད་ལ་བསྐྱེད་པའི་དགོས་པ་སྟེ། དེ་ལ་མཆོད་པ་དང་མཆོད་པའི་འབྲས་བུ་གཉིས་ལས། དང་པོ་ནི། འཁོར་བ་རྒྱུ་དང་འབྲས་བུར་བཅས་པ་དང༌། མྱ་ངན་ལས་འདས་པ་རྒྱུ་དང་འབྲས་བུར་བཅས་པ་ལ་བླང་དོར་བྱ་བ་དེ་ཡིན་ལ། གཉིས་པ་ནི།
གཞལ་བྱ་རྟོགས་པའོ། ། དེ་ལས་ཀྱང་བདག་ཉིད་ཆེན་པོས་ནི། མཆོད་པའི་འབྲས་བུ་ཁོ་ནའི་རྣམ་པར་བཞག་པ་མཛད་ཅིང༌། རིགས་པ་མཁྱེན་པས་ནི། བླང་དང་དོར་བྱའི་དངོས་པོ་ཡི། ། ཞེས་སོགས་དང༌། ཕན་པ་དང་མི་ཕན་པ་ཐོབ་པ་དང༌། ། ཞེས་སོགས་ཀྱིས་མཐར་ཐུག་གི་འབྲས་བུའི་རྣམ་པར་བཞག་པ་བསྟན་བཅོས་སུ་དཔྱད་པར་བྱ་སྟེ། ཆེས་ཤིན་ཏུ་གལ་ཆེ་བར་གསུངས་ལ། དེ་ལ་ནི་ཚད་འབྲས་གཉིས་བསྐྱེད་བྱ་སྐྱེད་བྱེད་དུ་སོང་བ་ཞིག་ངེས་པར་དགོས་པ་ཡིན་ནོ། །
འདིར་སྐབས་སུ་བབ་པ་ནི་མངོན་སུམ་དང་རྗེས་དཔག་གཉིས་ལས། མངོན་སུམ་གྱི་ཚད་མ་དང་འབྲས་བུའི་རྣམ་པར་བཞག་པ་ཡིན་ལ། དེ་ལ་ཡང་བཞི་ལས། ཡིད་ཀྱི་མངོན་སུམ་དང༌། རྣལ་འབྱོར་མངོན་སུམ་གྱི་ཚད་འབྲས་ཀྱི་རྣམ་གཞག་བཏང་སྙོམས་སུ་བཞག་ནས། དབང་པོ་དང༌། རང་རིག་པའི་མངོན་སུམ་གཉིས་ཀྱི་ཚད་འབྲས་ཀྱི་རྣམ་གཞག་དེ་ཉིད་དངོས་སུ་བསྟན་ནས། དེས་རྗེས་སུ་དཔག་པའི་ཚད་མ་དང༌། འབྲས་བུའི་རྣམ་པར་བཞག་པ་མཚོན་ནུས་པའི་ཚུལ་གྱིས་མཆོད་པའི་ཚད་མ་དང༌། འབྲས་བུའི་རྣམ་པར་བཞག་པ་དེ་ཉིད་གཏན་ལ་འབེབས་པར་བྱེད་དོ། །
འདི་ལ་མདོ་ལས་ཇི་ལྟར་གསུངས་པའི་ཚུལ། རིགས་པ་མཁྱེན་པས་ཇི་ལྟར་གཏན་ལ་ཕབ་པའི་ཚུལ། འབྲས་བུའི་རྣམ་པར་རྟོག་པ་སོ་སོའི་དགོས་པ་བསྟན་པ་དང་གསུམ་གྱིས་རིག་པར་བྱའོ། ། དང་པོ་ནི། ཚད་མའི་མདོར། བྱ་དང་བཅས་པར་རྟོགས་པའི་ཕྱིར། ། འབྲས་བུ་ཉིད་ཡིན་འཇལ་བྱེད་ལ། ། ཚད་མ་ཉིད་དུ་འདོགས་པ་སྟེ། ། བྱ་བ་མེད་པའང་མ་ཡིན་ནོ། ། འདི་ལ་ཕྱི་རོལ་པ་རྣམས་ཀྱིས་བཞིན་དུ་ཚད་མ་ལས་དོན་གཞན་དུ་གྱུར་པའི་འབྲས་བུ་མེད་ཀྱི།
འབྲས་བུར་གྱུར་པའི་ཤེས་པ་དེ་ཁོ་ན་ཡུལ་གྱི་རྣམ་པ་ཅན་དུ་སྐྱེས་པ་དང༌། བྱ་བ་དང་བཅས་པར་རྟོགས་པ་དེ་ལ་རྟེན་ནས་ཚད་མ་ཉིད་དུ་འདོགས་ཏེ། ཞེས་འབྲས་བུའི་རྣམ་པར་རྟོག་པ་གཅིག་དང༌། ཡང་ན་རང་རིག་འདིར་འབྲས་བུ། ། ཞེས་པ་ནི། གཉིས་སུ་སྣང་བ་སྐྱེས་ཏེ། རང་གི་སྣང་བ་དང༌། ཡུལ་གྱི་སྣང་བའོ། ། སྣང་བ་དེ་གཉིས་ལས། གང་རང་རིག་པ་འབྲས་བུར་འགྱུར་རོ། །
དེ་ཅིའི་ཕྱིར་ཞེ་ན། དེའི་ངོ་བོ་ལས་དོན་ངེས། གང་གི་ཚེ་ཡུལ་དང་བཅས་པའི་ཤེས་པ་དོན་ཡིན་པ་དེའི་ཚེ། དེ་དང་རྗེས་སུ་མཐུན་པའི་རང་རིག་པ་འདོད་པའི་དོན་རྟོག་པར་བྱེད་དོ། ། ཞེས་ཡང་འབྲས་བུའི་རྣམ་པར་རྟོག་པ་གཅིག་དང༌། ཡང་ཇི་སྐད་དུ། གང་གི་ཚེ། ཕྱི་རོལ་གྱི་དོན་འབའ་ཞིག་གཞལ་བྱར་བྱས་པ་དེའི་ཚེ། ཡུལ་གྱི་སྣང་བ་ཉིད་དེ་འདི། ཚད་མ་དེའི་ཚེ་ནི་ཤེས་པ་རང་རིག་ཡིན་པ་ལ་ལྟོས་པ་མེད་པར།
རང་གི་ངོ་བོའི་དོན་གྱི་སྣང་བ་འདི་ཚད་མའོ། ། གང་གིའི་ཕྱིར་ཞེ་ན། དོན་ནི་དེའི་འཇལ་བར་བྱེད། ཇི་ལྟ་ཇི་ལྟར་དོན་གྱི་རྣམ་པ་དཀར་པོ་དང༌། དཀར་པོ་མ་ཡིན་པ་ལ་སོགས་པ་ཉིད། ཤེས་པ་ལ་སྣང་བ་ན་དེ་དང་དེའི་ངོ་བོའི་ཡུལ་དང་བཅས་པ་འཇལ་བར་བྱེད་དེ། ཞེས་འབྲས་བུའི་རྣམ་པར་རྟོག་པ་མེད་པར་ཚད་མ་དང་གཞལ་བྱའི་རྣམ་པར་རྟོག་པ་གཅིག་གསུངས་སོ། ། ཡང་ཇི་སྐད་དུ། གང་ཚེ་སྣང་བ་དེ་གཞལ་བྱ། ། ཚད་མ་དང་དེའི་འབྲས་བུ་ནི། །
འཛིན་རྣམ་རིག་པའོ་དེའི་ཕྱིར། ། དེ་གསུམ་ཐ་དད་དུ་མ་གསུངས། ། ཞེས་གཟུང་འཛིན་རིག་གསུམ་རྫས་ཐ་དད་དུ་མེད་ཀྱང༌། ཚད་འབྲས་གཞལ་གསུམ་དུ་འཇོག་པའི་རྒྱུ་མཚན་དང་བཅས་པ་གསུངས་སོ། ། དེ་ལྟར་ན་མདོ་འགྲེལ་འདི་དག་གིས་བསྟན་པའི་འབྲས་བུ་ཡི་རྣམ་པར་རྟོག་པ་ནི་གཉིས་ཁོ་ན་སྟེ། དོན་རིག་པའི་ཚད་མ་འབྲས་བུར་བཞག་པ་དང༌། རང་རིག་པའི་ཚད་མ་འབྲས་བུར་བཞག་པའོ། ། ཚད་མ་ལ་ཡང་གཉིས་ཁོ་ན་བསྟན་ཏེ། གཟུང་བའི་རྣམ་པ་ཚད་མར་བྱས་པ་དང༌། འཛིན་པའི་རྣམ་པ་ཚད་མར་བྱས་པའོ། །
གཞལ་བྱ་ཡང་གཉིས་ཁོ་ནར་སྣང་སྟེ། ཕྱི་རོལ་གྱི་དོན་དང༌། གཟུང་བའི་རྣམ་པའོ། ། གཉིས་ཚན་གཉིས་པོ་དེ་ལས་མ་གཏོགས་པའི་ཚད་འབྲས་གཞལ་གསུམ་གྱི་རྣམ་པར་བཞག་པ་མདོའི་དངོས་བསྟན་ལ་མེད་དོ། ། དེ་ཡང་འབྲས་རྟོག་དང་པོ་སྟོན་པའི་མདོས་ནི། ཚད་མ་འབྲས་བུ་དངོས་སུ་སྣང་ཞིང༌། གཞལ་བྱ་ཡང་དོན་གྱིས་ཐོབ་བོ། ། འབྲས་རྟོག་གཉིས་པ་སྟོན་པའི་མདོས་ནི་འབྲས་བུ་གསལ་བར་སྣང་ཡང༌། ཚད་མ་དང་གཞལ་བྱ་འདི་ཡིན་ནོ་ཞེས་གསལ་བར་བཤད་པ་མེད་དོ། ། འབྲས་བུའི་རྣམ་པར་རྟོག་པ་གསུམ་པ་སྟོན་པའི་མདོས་ནི།
ཚད་མ་དང་གཞལ་བྱ་གསལ་བར་སྣང་ཡང༌། འབྲས་བུ་གང་ཡིན་གྱི་གསལ་ཁ་མེད་དོ། ། གང་ཚེ་ཞེས་སོགས་རྩོད་སྤོང་གི་མདོས་ནི། གཟུང་འཛིན་རིག་གསུམ་ཚད་འབྲས་ཟུང་གཅིག་ཏུ་འཇོག་པའི་རྣམ་གཞག་གཅིག་ཐོན་པས། དེ་ཕྱིར་ཚད་འབྲས་འཆད་བྱེད་ཀྱི་གཞུང་ཚན་བཞི་དང༌། རྣམ་གཞག་ཚད་མ་གཉིས་ཁོ་ན་གསུངས་སོ། ། གཉིས་པ་རྣམ་འགྲེལ་མཛད་པས་ཇི་ལྟར་བཀྲལ་བའི་ཚུལ་ནི། དྲངས་མ་ཐག་པའི་མདོ་དེ་དག་གི་དོན་འབྲས་བུའི་རྣམ་པར་རྟོག་པ་གསུམ་དང༌། ཕྱི་རོལ་གྱི་དོན་མེད་པ་ལ་ཚད་མ་དང་གཞལ་བྱ་མི་འཐད་པའི་རྩོད་པ་སྤང་བ་གཉིས་ཀྱི་སྒོ་ནས་གཏན་ལ་འབེབས་པར་བྱེད་དོ། ། ཇི་ལྟར་གསུམ་དུ་འགྱུར་ཞེ་ན།
ཡང་ན་རང་རིག་འདིར་འབྲས་བུ། ། ཞེས་འབྲས་བུ་སྟོན་བྱེད་ཀྱི་མདོ་གཅིག་ཉིད་ལ་རྣམ་འགྲེལ་མཛད་པས་ཚད་མ་དང་གཞལ་བྱ་མི་འདྲ་བ་ཕྲུགས་གཉིས་སྦྱར་ཏེ་ཚད་འབྲས་ཀྱི་རྣམ་པར་བཞག་པ་གཉིས་མཛད་པ་ཡིན་ནོ། ། ཇི་ལྟར་མཛད་ཅེ་ན། དོན་རིག་གང་ཡིན་ཞེས་སོགས་ནས། མྱོང་བ་ཉིད་ནི་འབྲས་བུ་ཡིན། ། ཞེས་པའི་བར་གྱིས་དོན་སྣང་གི་རྣམ་པར་ཤེས་པས་ཕྱི་རོལ་གྱི་དོན་རིག་པ་འབྲས་བུ་ཡིན་པར་བསྒྲུབས་ཏེ། འབྲས་བུའི་རྣམ་པར་རྟོག་པ་གཉིས་པ་གཅིག་བཤད་ཀྱང༌། དེའི་ཚད་མ་དང་གཞལ་བྱ་གང་སྦྱོར་རྒྱུ་ཡིན་གྱི་གསལ་ཁ་རྣམ་འགྲེལ་ངེས་གཉིས་ཀ་ན་མེད་དོ། ། དེའི་ཚད་མ་དང་གཞལ་བྱ་ནི། འོག་གཟུང་བ་འཛིན་པ་རིག་པ་དག་ཅེས་པའི་སྐབས་ནས་དོགས་གཅོད་བཅས་ཏེ་འཆད་པར་འགྱུར་བས།
འབྲས་རྟོག་གཉིས་པའི་ཚད་འབྲས་ཀྱི་རྣམ་པར་བཞག་པ་ཁོང་དུ་ཆུད་པར་འགྱུར་བ་ནི། བློ་བདག་སོགས་རྩོད་སྤོང་གི་གཞུང་ལ་རག་ལས་པ་ཡིན་ནོ། ། འདི་ལ་ཡང་གཟུང་རྣམ་བདེན་གྲུབ་མ་བཀག་པའི་ཚད་འབྲས་དང་བཀག་པའི་ཚད་འབྲས་གཉིས། དང་པོ་ནི། འབྲས་རྟོག་གཉིས་པའི་བསྟན་བྱའི་གཙོ་བོར་འགྱུར་ཞིང༌། གཉིས་པ་ནི། གང་གི་དངོས་པོ་རྣམ་དཔྱད་ན། ། ཞེས་སོགས་ཀྱི་སྐབས་སུ་དོན་གྱིས་ཐོབ་པ་ཡིན་ནོ། ། འདི་ཡང་འབྲས་རྟོག་བཞི་པ་ནི་མིན་ཏེ། གཉིས་པའི་ཁོངས་སུ་འདུས་པའི་ཕྱིར་རོ། །
གང་ཚེ་རྣམ་རིག་ཅེས་སོགས་ཤླཽ་ཀ་གཉིས་ནི། དེའི་ངོ་བོ་ལས་དོན་ངེས་ཞེས་པའི་མདོ་དོན་བཤད་ནས། མདོ་སེམས་ཐུན་མོང་དུ་དོན་སྣང་གི་རྣམ་པར་ངེས་པ་རང་རིག་པའི་སྒྲུབ་བྱེད་བཤད་ནས། རང་རིག་པའི་ཚད་མ་དེ་འབྲས་རྟོག་ཕྱི་མ་གཉིས་ཀའི་ཐུན་མོང་གི་འབྲས་བུ་ཡིན་པར་སྒྲུབས་པ་ཡིན་ནོ། ། རྣམ་གཞག་གཉིས་པ་ནི། འབྲས་རྟོག་གསུམ་པ་སྟེ། གཞུང་ཉིད་ལས་ཤིན་ཏུ་གསལ་ལོ། ། དེ་ཡང་ཇི་སྐད་དུ། སློབ་དཔོན་རྒྱལ་དབང་བློས་ཕྱི་རོལ་གྱི་དོན་དང་ཅིག་ཤོས་ཀྱི་ཕྱོགས་དག་ལ། མདོ་གཅིག་ཁོ་ནས་འབྲས་བུའི་རྣམ་པར་རྟོག་པ་འཆད་པར་བཞེད་པས།
བཤད་པ་སྔ་མ་ཡང་ན་རང་རིག་འདིར་འབྲས་བུ་ཞེས་འབྱུང་བ་ལྟར་རོ། ། གཉིས་པ་རྩོད་པ་སྤང་བ་ནི། འབྲས་རྟོག་གཉིས་པར་ཕྱི་རོལ་གྱི་དོན་བཀག་ནས། རང་རིག་པ་འབྲས་བུ་ཡིན་ནོ་ཞེས་བཤད་པ་ལ། ཕྱི་རོལ་གྱི་དོན་མེད་ན་ཚད་མ་དང་གཞལ་བྱའི་རྣམ་པར་བཞག་པ་མི་འཐད་དེ། ཡུལ་དང་ཡུལ་ཅན་རྫས་ཐ་དད་མིན་པའི་ཕྱིར། ཞེས་རྩོད་པའི་ལན། བློ་བདག་རྣམ་པར་དབྱེར་མེད་ཀྱང༌། ། ཞེས་སོགས་འབྱུང་བ་ཡིན་ནོ། ། ཡང་ཇི་སྐད་དུ།
རྣམ་པར་ངེས་པ་ལས། ཕྱི་རོལ་གྱི་དོན་མེད་ན། འོ་ན་ཚད་མ་དང་གཞལ་བྱ་དང་འབྲས་བུའི་རྣམ་པར་བཞག་པ་ཇི་ལྟར་གནས་ཤེ་ན། ཞེས་སོགས་ཀྱིས་མཚམས་སྦྱར་ནས་བྱས་པ་ཡིན་ནོ། ། གསུམ་པ་སོ་སོའི་དགོས་པ་ནི། འབྲས་རྟོག་དང་པོར་ནི་རྣམ་དཔྱད་ལ། བྱ་བྱེད་རྫས་གཞན་བཀག་ནས། དོན་འདྲ་བ་དོན་རྟོགས་སྒྲུབ་བྱེད་དུ་བསྟན་པ་ཡིན་ནོ། ། དེས་དགོས་པ་ཅི་ཞིག་འགྲུབ་ཅེ་ན། བུ་ཕ་དང་འདྲ་བ་ཡིན་ཡང༌།
ཕའི་གཟུགས་དངོས་སུ་མི་འཛིན་པ་བཞིན་དུ། དོན་སྣང་གི་རྣམ་པར་ཤེས་པས་ཕྱི་རོལ་གྱི་དོན་དངོས་སུ་མི་འཛིན་པ་གྲུབ་པ་ཡིན་ནོ། ། དེ་ལས་ཀྱང་དགོས་པ་ཅིར་འགྱུར་ཞེ་ན། རྣམ་པར་རིག་པ་ཙམ་གྱི་ཚུལ་ལ་མྱུར་དུ་འཇུག་པ་ཡིན་ནོ། ། དོན་ནི་སྔར་མཐོང་ཡོད་མིན་པས། ། ཞེས་སོགས་ཀྱི་སྐབས་ནས་འབྱུང་བ་ལྟར་དངོས་སུ་མ་མཐོང་ན། དོན་དང་འདྲ་བ་མི་ཤེས་ལ། དེ་མ་ཤེས་ན་དོན་རྟོགས་པའི་ཚད་མ་སྒྲུབ་བྱེད་དང་བྲལ་བར་འགྱུར་བའི་ཕྱིར་རོ། ། འབྲས་བུའི་རྣམ་པར་རྟོག་པ་གཉིས་པས་ནི། ཕྱི་རོལ་གྱི་དོན་བཀག་ནས་རང་རིག་པ་འབྲས་བུར་སྒྲུབ་པ་ཡིན་ལ།
དེ་ལས་དགོས་པ་ཅི་ཞིག་འགྲུབ་ཅེ་ན། སྔར་ཚད་འབྲས་རྫས་གཞན་ཡིན་པ་བཀག་ཀྱང་ཚད་མ་དང་གཞལ་བྱ་རྫས་གཞན་ཡིན་པ་མ་བཀག་པ་དེ་ཁེགས་པར་འགྱུར་རོ། ། དེ་ལས་ཀྱང་ཅིར་འགྱུར་ཞེ་ན། གཟུང་འཛིན་རྫས་གཞན་གྱིས་སྟོང་པའི་དེ་ཁོ་ན་ཉིད་ཁོང་དུ་ཆུད་པར་འགྱུར་ཞིང༌། བག་ཆགས་ཀྱི་དབང་གིས་དོན་དུ་སྣང་བ་ཐམས་ཅད་སྣང་མཁན་རང་གི་སེམས་སུ་ཤེས་ཏེ། རྣམ་བཅས་རྣམ་རིག་ཏུ་སྨྲ་བའི་གྲུབ་པའི་མཐའ་ཁོང་དུ་ཆུད་པར་འགྱུར་རོ། ། འབྲས་བུའི་རྣམ་པར་རྟོག་པ་གསུམ་པར་ནི། ཕྱི་རོལ་གྱི་དོན་གཞལ་བྱ་རང་རིག་པ་འབྲས་བུ་ཡིན་པར་བསྟན་ལ། དེ་ལས་དགོས་པ་ཅི་ཞིག་འགྲུབ་ཅེ་ན། རྣམ་པར་རིག་པ་ཙམ་གྱི་ཚུལ་བདེ་བླག་ཏུ་ཁོང་དུ་ཆུད་པ་ཡིན་ཏེ།
དཔྱད་པའི་ཚེ་ཕྱི་རོལ་གྱི་དོན་རྟོག་པ་གསུམ་པར་ནི། ཕྱི་རོལ་གྱི་དོན་གཞལ་བྱ་ལ་རང་རིག་པ་འབྲས་བུ་ཡིན་པ་མི་རིགས་སོ་ཞེ་ན། སྐྱོན་མེད་དེ། ཕྱི་རོལ་གྱི་དོན་གཞལ་བྱར་བྱས་པའི་ཚེ་རང་རིག་འབྲས་བུ་ཡིན་པའི་ཚུལ་ཁོང་དུ་ཆུད་པར་ལས། དོན་སྣང་གི་རྣམ་པར་ཤེས་པས་དོན་རྟོག་པའི་སྒྲུབ་བྱེད་འཁྲུལ་པར་ངེས་པ་སྔོན་དུ་འགྲོ་དགོས་པ་ཡིན་པའི་ཕྱིར་དང༌། དོན་སྣང་གི་རྣམ་པར་ཤེས་པ་རང་རིག་པ་ཡིན་པའི་ཚུལ་འབྲས་རྟོག་གཉིས་པར་བསྟན་པ་དེ་ངེས་པ་སྔོན་དུ་འགྲོ་དགོས་པའི་ཕྱིར། འོ་ན་སེམས་ཙམ་གྱི་གྲུབ་པའི་མཐའ་རང་རྒྱུད་ལ་སྐྱེས་ཟིན་པའི་འོག་རོལ་དུ་མདོ་སྡེ་པའི་གྲུབ་པའི་མཐའ་སྟོན་དགོས་པར་འགྱུར་རོ། ། ཞེ་ན་ཉེས་པ་མེད་དེ། ཕྱི་རོལ་གྱི་དོན་བཀག་ནས་རང་རིག་འབྲས་བུ་ཡིན་པར་བསྟན་ཀྱང༌། གཟུང་འཛིན་གཉིས་སྟོང་གི་དེ་ཁོ་ན་ཉིད་རྟོགས་མི་ནུས་པ་འགའ་ཞིག་ལ་ཕྱི་རོལ་གྱི་དོན་ཁས་བླངས་ནས་རང་རིག་པ་འབྲས་བུར་བསྟན་པས་དེ་རྟོགས་པའི་ཐབས་བླ་ན་མེད་པར་འགྱུར་བའི་ཕྱིར་རོ། །
ཡང་ན་འདི་ལྟར་ཡིན་ཏེ། འབྲས་རྟོག་དང་པོར་མདོ་སྡེ་པས་མ་དཔྱད་པའི་ཚད་འབྲས་ཀྱི་རྣམ་པར་བཞག་པ་དེ་བསྟན་ནས། དེ་མ་ཐག་ཏུ་འབྲས་རྟོག་གཉིས་པ་ནས་བཤད་པའི་རྣམ་བདེན་པའི་ཚད་འབྲས་ཀྱི་རྣམ་པར་བཞག་པ་ལ་འཇུག་པའི་ཚུལ་དང༌། འབྲས་རྟོག་གསུམ་པར་མདོ་སྡེ་པའི་ལུགས་ཀྱི་དཔྱད་པའི་ཚད་འབྲས་ཀྱི་རྣམ་གཞག་དེ་བསྟན་ནས། དེའི་དེ་མ་ཐག་ཏུ་བློ་བདག་ཅེས་སོགས་ཀྱི་སྐབས་ནས་བསྟན་པའི་རྣམ་བརྫུན་པའི་ཚད་འབྲས་ཀྱི་རྣམ་པར་བཞག་པ་ལ་འཇུག་པའི་ཚུལ་བསྟན་པ་ཡིན་ནོ། ། འདི་ནི་རེ་ཤིག་སྤྱིའི་འབྲེལ་ལོ། ། གཞུང་གི་དོན་ལ་ཚད་འབྲས་ཀྱི་རྣམ་གཞག་དངོས་དང༌། རྣམ་གཞག་དེ་ཉིད་ངེས་པར་བྱ་བའི་ཕྱིར་དུ་བློ་ཚུལ་གཉིས་དང་བློ་རང་རིག་ཏུ་སྒྲུབ་པའོ། ། དང་པོ་ལ། དོན་རྟོགས་པའི་ཚད་མ་འབྲས་བུར་བཞག་པའི་འབྲས་རྟོག་དང་པོ་བཤད།
རང་རིག་པའི་ཚད་མ་འབྲས་བུར་བཞག་པའི་འབྲས་རྟོག་ཕྱི་མ་གཉིས་བཤད། དང་པོ་ལ་རང་ལུགས་བཞག གཞན་ལུགས་དགག རྩོད་པ་སྤངས་པས་གྲུབ་དོན་བསྟན་པའོ། ། དང་པོ་ནི། སྔར་བཤད་པའི་ཚད་མ་དེ་དང་དེ་དག་གི་འབྲས་བུ་གང་ཡིན་ཞེ་ན། གཞལ་བྱ་རྟོག་པའོ། ། ཞེས་སྟོན་པ་ནི། མདོར། བྱ་དང་བཅས་པར་རྟོགས་པའི་ཕྱིར། །
འབྲས་བུ་ཉིད་ཡིན་ཞེས་གསུངས་པའོ། ། འོ་ན་དེའི་སྒྲུབ་བྱེད་ཚད་མ་གང་ཡིན་ཞེ་ན། འཇལ་བྱེད་ལ་ཚད་མ་ཉིད་དུ་འདོགས་པ་སྟེ། ཞེས་པའི་དོན་འཆད་པ་ལ་ཤེས་བྱ་ཆོས་ཅན། དོན་རྟོགས་ཚད་མའི་སྒྲུབ་བྱེད་དུ་འགྱུར་བ་ལ་དེའི་སྐྱེད་བྱེད་ཡིན་པ་སོགས་ཡན་ལག་ཏུ་མི་དགོས་ཏེ། དོན་རྟོགས་པའི་ཚད་མ་ཐུན་མོང་མིན་པར་འཇོག་བྱེད་ཡིན་ན། དོན་རྟོགས་ཚད་མའི་སྒྲུབ་བྱེད་ཡིན་དགོས་པའི་ཕྱིར། ཞེས་སྟོན་པ་ནི། བྱ་བ་སོགས་སོ། ། དེ་འཇོག་ནུས་པ་ལ།
ཁྱད་ཆོས་ཇི་ལྟ་བུ་ཞིག་དགོས་ཤེ་ན། དོན་རྟོགས་སོ་སོར་འབྱེད་ནུས་པ་དང༌། དོན་རྟོགས་ཚད་མའི་བདག་ཉིད་དུ་གྱུར་པ་ཞེས་བྱ་བའི་ཁྱད་ཆོས་གཉིས་དང་ལྡན་པ་གཅིག་དགོས་སོ་ཞེས་སྟོན་པ་ནི། དེ་ལ་སོགས་སོ། ། དེ་སྒྲུབ་པ་ལ་བདག་ཉིད་དུ་གྱུར་པ་གཅིག་དགོས་པར་སྒྲུབ་པ་ནི། བདག་ཉིད་སོགས་སོ། ། སོ་སོར་འབྱེད་ནུས་པ་དགོས་པར་སྒྲུབ་པ་ནི། དེ་ཕྱིར་སོ་སོར། དེ་ལྟ་བུའི་ཁྱད་ཆོས་གཉིས་ཡོད་དེ། དོན་འདྲ་བ་ལ་ཡོད་དོ་ཞེས་སྟོན་པ་ནི།
དེ་ལྟ་བུའི་ཁྱད་ཆོས་གཉིས་པོ་དེ། རྣམ་འགས་སོགས་སོ། ། དེས་ན་དེ་དེའི་སྒྲུབ་བྱེད་ཡིན་ནོ་ཞེས་སྟོན་པ་ལ། དོན་དེའི་རྣམ་པ་ཤར་ནས་གསར་དུ་དཔྱད་པ་ལྟར་གྱི་དོན་དེ་ལ་མི་བསླུ་བའི་རིག་པ་ཆོས་ཅན། དོན་དེ་རྟོགས་པའི་ཚད་མའི་སྒྲུབ་བྱེད་ཡིན་ཏེ། དེའི་མཚན་ཉིད་ཡིན་པའི་ཕྱིར། དེ་དེའི་མཚན་ཉིད་དུ་བསྟན་པ་ཆོས་ཅན། གཞན་ཡང་མཚོན་པར་ནུས་ཏེ། ཁྱོད་ལ་བརྟེན་ནས་སྐབས་འདིའི་ཚད་འབྲས་རྫས་གཞན་མིན་པར་གྲུབ་པའི་ཕྱིར། ཞེས་དེ་ཕྱིར་དང༌།
དེ་ལས་སོགས་སོ། ། འོ་ན་དོན་འདྲ་བ་དེ་དང་དོན་རྟོགས་ཆོས་ཅན། བྱ་བྱེད་དུ་མི་འཐད་པར་ཐལ། རྫས་ཐ་དད་དུ་མེད་པའི་ཕྱིར་ཞེ་ན། གཟུགས་འཛིན་དབང་ཤེས་མ་འཁྲུལ་བ་ཆོས་ཅན། བདག་ཉིད་བྱ་བའི་ལས་དང་ལྡན་པ་ཡིན་ཏེ། ཡུལ་གཟུགས་ལ་ལྟ་བའི་བྱེད་པ་དང་བཅས་པའི་ཕྱིར། བྱེད་པ་པོ་གཞན་གྱི་དབང་དུ་གྱུར་པ་ཡིན་ཏེ། གཟུགས་ཀྱི་རྣམ་པ་ཤར་བའི་དབང་གིས་བྱེད་པ་པོར་འཇོག་པའི་ཕྱིར། གཙོ་བོར་གྱུར་པའི་བསྒྲུབ་བྱ་ལ་ཉེ་བར་སྦྱོར་བ་ཡིན་ཏེ།
གཟུགས་རྟོགས་པའི་ཕྱིར། མདོར་ན་དོན་འདྲ་བ་དང༌། དོན་རྟོགས་པ་ཆོས་ཅན། རྫས་གཞན་མིན་ཀྱང༌། བྱ་བྱེད་དུ་འཇོག་པའི་རྒྱུ་མཚན་ཡོད་དེ། བྱ་བྱེད་དུ་འཇོག་པའི་ཆོས་གསུམ་རང་གི་རྟེན་གཟུགས་འཛིན་དབང་ཤེས་མི་འཁྲུལ་སྟེང་དུ་ཚང་བའི་ཕྱིར། དཔེར་ན་བྱ་བྱེད་རྫས་གཞན་དུ་འདོད་པའི་སྟྭ་རེ་དང་ཤིང་གཉིས་པོ་ལ་ཆོས་གསུམ་ཚང་བའི་རྒྱུ་མཚན་གྱིས་བྱ་བྱེད་དུ་ཐ་སྙད་འདོགས་པ་བཞིན་ནོ། ། དཔེའི་སྐབས་སུ་བྱ་བྱེད་དངོས་ནི། བྱེད་པ་པོ་སྐྱེས་བུ་དང༌། བྱ་བ་ཤིང་དུམ་བུར་སོང་བ་གཉིས་ཡིན་ཀྱང༌།
སྟྭ་རེ་དང་ཤིང་ལ་བྱ་བྱེད་དུ་བཏགས་པ་བཞིན་དུ་དོན་གྱི་སྐབས་སུ་བྱ་བྱེད་དངོས་ནི། དོན་འདྲ་བ་དང་དོན་རྟོགས་པ་གཉིས་ཡིན་ལ། དེའི་དབང་གིས་གཟུགས་འཛིན་པའི་མིག་ཤེས་དང༌། གཟུགས་གཉིས་བྱ་བྱེད་བཏགས་པ་ཡིན་གྱི། བྱ་བྱེད་དངོས་མིན་ནོ། ། ཞེས་ཤེས་པར་བྱ་བའི་ཕྱིར་དུ་ལྟ་བུར་སྣང་ཞེས་སོ། ། དེའི་ཞེས་པས་མཚན་གཞི་ངོས་བཟུང་བ་ཡིན་ནོ། ། དོན་རྟོགས་ཤེས་གཙོ་བོར་གྱུར་པ་བསྒྲུབ་བྱ་ལ་ཉེ་བར་སྦྱོར་བ་དེ་བསྟན་པ་ཡིན་ནོ། ། བདག་ཉིད་ཀྱི་བྱེད་པས་ཤེས་པས་བྱེད་པ་པོ་གཞན་གྱི་དབང་དུ་གྱུར་པ་དེ་བཤད་དོ། ། རང་གིས་ཞེས་སོགས་ཀྱིས་རང་ཉིད་བྱ་བའི་ལས་དང་ལྡན་པར་བསྟན་ནོ། །
འོ་ན་དེ་ཆོས་ཅན། དོན་གཟུགས་མི་འཛིན་པར་ཐལ། གཟུགས་ཀྱི་རྣམ་པ་ཙམ་འཛིན་པའི་ཕྱིར་ཞེ་ན། དེ་ཆོས་ཅན། གཟུགས་དངོས་སུ་མི་འཛིན་ཀྱང་གཟུགས་དང་འདྲ་བར་སྐྱེས་པའི་ཆ་ནས་གཟུགས་འཛིན་པར་འཇོག་པ་ཡིན་ཏེ། བུས་ཕའི་གཟུགས་དངོས་སུ་མི་འཛིན་ཀྱང༌། བུའི་གཟུགས་དེ་ཕའི་གཟུགས་དང་འདྲ་བར་སྐྱེས་པ་ཙམ་ལ་བུས་ཕའི་གཟུགས་འཛིན་ནོ་ཞེས་བརྗོད་པ་དང་མཚུངས་པའི་ཕྱིར། ཞེས་བདག་ཉིད་སོགས་སོ། ། གཉིས་པ་གཞན་ལུགས་དགག་པ་ལ། སྐབས་འདིར་འབྲས་བུ་ལ་ལོག་པར་རྟོག་པ་བསལ་ཞེས་ཡོངས་སུ་གྲགས་ཀྱང་འབྲས་བུ་ལ་ལོག་པར་རྟོག་པ་ནི་འགའ་ཡང་མི་སྣང་སྟེ།
གཞལ་བྱ་རྟོགས་པ་ཉིད་འབྲས་བུར་འཇོག་པ་རང་གཞན་གྱི་སྡེ་པ་དག་མཐུན་པའི་ཕྱིར། དེས་ན་ཚད་མ་ལ་ལོག་པར་རྟོག་པ་བསལ་ཞེས་བརྗོད་ན་གོ་བདེ་བར་འགྱུར་རོ། ། འོ་ན་ལོག་པར་རྟོག་པ་ཇི་ལྟར་ཡོད་ཅེ་ན། དཔྱོད་པ་པས་དང་པོར་དོན་མཐོང་བའི་རྟོག་མེད་ཀྱི་ཤེས་པ་ཚད་མར་འདོད་ཅེས་བྱེ་བྲག་པས་སྤྱི་སོགས་ཁྱད་པར་འཛིན་པའི་བློ་ཚད་མར་འདོད། རིག་པ་ཅན་པས་དབང་དོན་ཕྲད་པ་ཚད་མར་འདོད། བྱེ་བྲག་ཏུ་སྨྲ་བ་དབང་པོ་གཟུགས་ཅན་པ་ཚད་མར་འདོད། རྒྱལ་དཔོག་པ་སྐྱེས་བུ་ཚད་མར་འདོད་པ་དང༌། གྲངས་ཅན་བདག་གི་ཡོན་ཏན་འདུས་བྱས་ཚད་མར་འདོད་ཅེས་སྐབས་གནས་འབྱུང་ངོ༌། ། དེ་དགག་པ་ལ། མདོར་བསྟན་པ་དང༌།
རྒྱས་པར་བཤད་པ་གཉིས། དང་པོ་ནི། དང་པོར་དོན་མཐོང་བའི་ཤེས་པ་ཆོས་ཅན། དོན་རྟོགས་པའི་ཚད་མའི་སྒྲུབ་བྱེད་མིན་ཏེ། དེ་རྫས་གཞན་ཡིན་པའི་ཕྱིར། ཞེས་དེ་རྣམས་དེའི་སྒྲུབ་བྱེད་ཡིན་ཏེ། དེ་ལ་ཕན་འདོགས་པའི་ཕྱིར་ཞེ་ན། བྱ་བ་ལ་ནི་ཞེས་སོགས་ཏེ། མདོར་བསྟན། དེ་དང་དོན་གཅིག་པར་སྣང་ངོ༌། །
གཉིས་པ་ལ་དབང་པོ་གཟུགས་ཅན་པ་ཆོས་ཅན། དོན་རྟོགས་ཚད་མའི་སྒྲུབ་བྱེད་མིན་ཏེ། དོན་རྟོགས་སོ་སོར་འབྱེད་མི་ནུས་པའི་ཕྱིར། དེ་དེའི་སྒྲུབ་བྱེད་མིན་པར་བསྟན་པ་ཆོས་ཅན། གཞན་ཡང་མཚོན་ནུས་ཏེ། དང་པོར་དོན་མཐོང་བའི་རྟོག་མེད་ཀྱི་ཤེས་པ་དེའི་སྒྲུབ་བྱེད་མིན་པར་གྲུབ་པའི་ཕྱིར། ཞེས་ཀུན་གྱི་དང༌། འདིས་ནི་རྣམས་སོ། ། སྤྱི་སོགས་ཁྱད་པར་འཛིན་པའི་བློ་ཆོས་ཅན། ཁྱོད་དང་ཁྱད་པར་ཅན་རྫས་འཛིན་གྱི་བློ་གཉིས་ལ་ཁྱད་པར་དང་ཁྱད་པར་ཅན་འཛིན་པའི་བློའི་དབྱེ་བ་མི་མཚུངས་པར་ཐལ།
ཁྱོད་དང་དེ་གཉིས་ཀ་ལ་ཡུལ་གྱི་རྣམ་པ་མ་ཤར་བར་མཚུངས་པའི་ཕྱིར། དེ་གཉིས་ཆོས་ཅན། བྱ་བྱེད་དུ་མི་འཐད་པར་ཐལ། ཡུལ་རྫས་ཐ་དད་ལ་འཇུག་པའི་ཕྱིར། མ་གྲུབ་སྟེ། བཟུང་དོན་གཅིག་ཡིན་ནོ་ཞེ་ན། གཉིས་པ་ཁྱད་པར་ཅན་འཛིན་པའི་བློ་ཆོས་ཅན། ཁྱད་པར་ཅན་འཇལ་བྱེད་དུ་ཁྱོད་དོན་མེད་པར་ཐལ། ཁྱད་པར་ཅན་ཁྱོད་ཀྱི་དངོས་ཀྱི་ཉེར་ལེན་དུ་གྱུར་པའི་ཁྱད་པར་འཛིན་པའི་བློས་གཞལ་བྱ་འཛིན་པར་བྱེད་པ་མ་ཉམས་པའི་ཕྱིར། བློ་གཉིས་པོ་ཆོས་ཅན།
ཅིག་ཆར་དུ་འབྱུང་བར་ཐལ། གཟུང་དོན་གཅིག་ལས་སྐྱེ་བའི་ཕྱིར། འདོད་ན། དེ་གཉིས་ཆོས་ཅན། བསྒྲུབ་བྱ་སྒྲུབ་བྱེད་དུ་མི་རུང་བར་ཐལ། ཅིག་ཆར་དུ་འབྱུང་བའི་ཕྱིར། ཁྱབ་པ་ཁས། ཞེས་རིམ་པར། དེ་དངོས་དང༌། བྱ་བ་དང༌།
དོན་གཅིག་དང༌། བློ་ནི་རྣམས་སོ། ། གལ་ཏེ་དོན་འདྲ་བ་དང༌། དོན་རྟོགས་ཆོས་ཅན། བསྒྲུབ་བྱ་སྒྲུབ་བྱེད་དུ་མི་མཚུངས་པར་ཐལ། ཤེས་པ་གཅིག་གི་ཆ་ཡིན་པའི་ཕྱིར་ཞེ་ན། དེ་གཉིས་ཆོས་ཅན། དེ་ཡིན་ཀྱང་དེར་བཞག་སྟེ། རྣམ་པར་བཞག་འཇོག་ཡིན་པའི་ཕྱིར། ཞེས་དེ་རྣམས་ཞེས་སོགས་སོ། །
རིག་པ་ཅན་པ་དགག་པ་ནི། བུམ་གཟུགས་མཐོང་བའི་མིག་ཤེས་ཆོས་ཅན། བུམ་པའི་དྲི་རོ་རྟོགས་པར་ཐལ། ཁྱོད་ཀྱི་བདག་རྐྱེན་མིག་དབང་གཟུགས་ཅན་པ་དེ་བུམ་པའི་དྲི་རོ་སོགས་དང་བདག་ཉིད་ཀུན་གྱིས་འབྲེལ་བའི་ཕྱིར། རྟགས་དང་ཁྱབ་པ་ཁས་བླངས། ཞེས་བདག་ཉིད་སོགས་སོ། ། འོ་ན་དེའི་སྒྲུབ་བྱེད་ཚད་མ་གང་ཡིན། ཞེ་ན། དེ་ལྟ་སོགས་སོ། ། འདིར་བྱེ་བྲག་པས་འདོད་པའི་འབྲེལ་པ་ནི་དྲུག་སྟེ།
ལྡན་པའི་འབྲེལ་པ། ལྡན་པར་འདུ་བའི་འབྲེལ་པ། ལྡན་པར་འདུས་པ་ལས་བྱུང་བའི་འབྲེལ་པ། འདུ་བའི་འབྲེལ་པ། འདུས་པར་འདུ་བའི་འབྲེལ་པ། ཁྱད་པར་དང་ཁྱད་པར་ཅན་གྱི་འབྲེལ་པའོ། ། དང་པོ་ནི། མིག་གི་དབང་པོ་དང་བུམ་པ་ལྟ་བུའོ། ། གཉིས་པ་ནི། མིག་གི་དབང་པོ་དང་བུམ་པའི་གཟུགས་སོགས་ཡོན་ཏན་ཐམས་ཅད་ལྟ་བུའོ། །
གསུམ་པ་ནི། མིག་གི་དབང་པོ་དང་དཀར་སོགས་སྤྱི་ལྟ་བུའོ། ། བཞི་པ་ནི། རྣ་བའི་དབང་པོ་དང་ནམ་མཁའི་བདག་ཉིད་དུ་གྱུར་པའི་སྒྲ་ལྟ་བུའོ། ། ལྔ་པ་ནི། དེ་དང་སྒྲ་ཉིད་ཀྱི་སྤྱི་ལྟ་བུའོ། ། དྲུག་པ་ནི། དབང་པོ་དང་ས་ཕྱོགས་ཀྱི་བུམ་མེད་ལྟ་བུའོ། ། གྲངས་ཅན་གྱི་ཚད་འབྲས་འགོག་པ་ནི། འདུས་བྱས་ལས་ནི་སོགས་སོ། །
གསུམ་པ་གྲུབ་དོན་ནི། གལ་ཏེ་ཞེས་སོགས་ཏེ། དོན་གྱི་བྱ་བྱེད་ཡིན་ན་ངོ་བོ་གཅིག་ཅིང་ལྡོག་པ་ཐ་དད་པ་གཅིག་དགོས་སོ་ཞེས་པའོ། ། ཐ་དད་སོགས་ལ། རྫས་ཐ་དད་དུ་འདོད་པའི་ཤིང་དང་སྟྭ་རེ་ཆོས་ཅན། བྱ་བྱེད་དངོས་མིན་ཏེ། བྱ་བྱེད་དུ་སྒྲོ་འདོགས་པའི་ཆོས་གསུམ་ཚང་བས་བྱ་བྱེད་དུ་བཞག་པའི་ཕྱིར། བྱ་བྱེད་དངོས་ནི། སྐྱེས་བུ་དང་གཙོ་བོར་གྱུར་པའི་བསྒྲུབ་བྱ་ལ་ཉེ་བར་སྦྱོར་བ་གཉིས་ཡིན་ནོ། ། འདིར་སྒྲོ་འདོགས་ཞེས་པ་དང༌།
ཚད་མ་ཉིད་དུ་འདོགས་པ་སྟེ་ཞེས་པ་དོན་གཅིག་ལ། དེའི་དོན་ཡང༌། གཟུགས་དང་གཟུགས་འཛིན་མིག་ཤེས་མ་འཁྲུལ་བ་ལྟ་བུ། རྫས་ཐ་དད་པ་རྣམས་བྱ་བྱེད་མཚན་ཉིད་པ་མི་བཞག་གོ ། ཞེས་པའི་དོན་ནོ། ། སྐབས་འདིར། བྱ་བྱེད་ཀྱི་ཆོས་གསུམ་ཚང་བ་ལ་བྱ་བྱེད་དུ་འཇོག་པར་ཕྱོགས་གཉིས་ཀ་མཐུན་ལ། དེ་ལས་ཀྱང་གཞན་གྱི་ནི། གང་ལ་ཆོས་གསུམ་ཚང་བའི་གཞི། གཟུགས་དང་གཟུགས་འཛིན་མིག་ཤེས་མ་འཁྲུལ་བ་ལྟ་བུ་ལ་བྱ་བྱེད་མཚན་ཉིད་པར་འདོད་ལ།
རང་གི་ལུགས་ལ་ནི་གང་ཚང་བའི་ཆོས་གསུམ་ལས་བྱེད་པ་པོ་དང༌། བྱ་བ་གཉིས་ལ་བྱ་བྱེད་མཚན་ཉིད་པར་འདོད་ཀྱི། རང་ཉིད་ཀྱིས་བྱ་བའི་ལས་དང་ལྡན་པ་ནི། བྱ་བྱེད་འཇོག་པའི་གཞི་ཡིན་གྱི། བྱ་བྱེད་དངོས་མིན་ནོ། ། གཉིས་པ་ལ། སྔ་མ་ཕྱི་དོན་བཀག་ནས། རང་རིག་འབྲས་བུར་བཞག་པའི་འབྲས་རྟོགས་གཉིས་པ་བཤད། ཕྱི་རོལ་གྱི་དོན་ཁས་བླངས་ནས་རང་རིག་པ་འབྲས་བུར་བཞག་པའི་འབྲས་རྟོག་གསུམ་པ་བཤད། ཕྱི་རོལ་དོན་མེད་ན་ཚད་མ་དང་གཞལ་བྱ་མི་འཐད་པའི་རྩོད་པ་སྤངས་ཏེ་འབྲས་རྟོག་གཉིས་པའི་ཚད་མ་དང་གཞལ་བྱ་ཁ་བསྐང་བའོ། །
དང་པོ་ལ། ཡང་ན་རང་རིག་འདིར་འབྲས་བུ། ། ཞེས་པའི་མདོ་དོན་བཤད་པའི་སྒོ་ནས་རང་རིག་འབྲས་བུར་སྒྲུབ། དེའི་ངོ་བོ་ལས་དོན་ངེས། ། ཞེས་པའི་དོན་བཤད་པའི་སྒོ་ནས་དོན་སྣང་གི་རྣམ་པར་ཤེས་པས་རང་རིག་པ་མདོ་སེམས་གཉིས་ཀས་འདོད་དགོས་པར་བསྟན། དང་པོ་ལ། དོན་རིག་ལ་སྒྲུབ་བྱེད་འཁྲུལ་བར་བསྟན་པའི་སྒོ་ནས་དོན་སྣང་གི་རྣམ་པར་ཤེས་པས་རང་རིག་པར་བསྟན། བློ་ཚུལ་གཉིས་པ་ཅན་ལ་སྒྲུབ་བྱེད་བཀོད་པའི་སྒོ་ནས་ཕྱི་དོན་མེད་ཀྱང་རང་རིག་འབྲས་བུར་བཞག་པའོ། ། དབང་པོ་ལ་དོན་སྣང་གི་ཤེས་པས་དོན་རིག་པ་ལ་སྒྲུབ་བྱེད་མེད་པར་བསྟན། དེས་རང་རིག་པ་ལ་སྒྲུབ་བྱེད་ཡོད་པར་བསྟན།
དེས་རང་རིག་པ་ལ་གནོད་བྱེད་མེད་པར་བསྟན། དེས་ན་རང་རིག་འབྲས་བུར་གྲུབ་པའོ། ། དང་པོ་ལ། དོན་རིག་གི་མཚན་གཞི་ངོས་འཛིན་དུ་བཅུག་ནས་དེས་དོན་རིག་པའི་སྒྲུབ་བྱེད་དྲི་བ་དང༌། དྲིས་པའི་སྒྲུབ་བྱེད་དགག་པའོ། ། དང་པོ་ནི། དོན་རིག་སོགས་སོ། ། གཉིས་པ་ལ། འདྲ་བས་དང༌། སྐྱེས་ལ་འདྲ་བས་དང༌།
ངེས་ཤེས་དང་གསུམ་ཚོགས་པས་སྒྲུབ་མི་ནུས་པའོ། ། དང་པོ་ནི། ཕྱི་རོལ་གྱི་དོན་དང་འདྲ་བ་ཆོས་ཅན། དོན་རིག་མངོན་སུམ་གྱིས་དོན་རིག་པར་སྒྲུབ་པའི་སྒྲུབ་བྱེད་ཡང་དག་མིན་ཏེ། ཁྱོད་ཀྱིས་དེ་ལྟར་སྒྲུབ་པའི་ཕྱོགས་ཆོས་མ་གྲུབ་ཅིང༌། ཕྱོགས་ཆོས་གྲུབ་ཏུ་ཆུག་ཀྱང་ཁྱབ་པ་འཁྲུལ་བའི་ཕྱིར། ཕྱོགས་ཆོས་ཇི་ལྟར་མ་གྲུབ་ཅེ་ན། ཕྱི་རོལ་དོན་གྱི་གནས་ཚུལ་དང་ཤེས་པ་ལ་སྣང་ཚུལ་མི་མཐུན་པའོ། ། ཁྱབ་པ་ཇི་ལྟར་འཁྲུལ་ཞེ་ན། ཚེ་མ་གཉིས་ཆོས་ཅན།
ཕན་ཚུན་དུ་མྱོང་བར་ཐལ། འདྲ་བའི་ཕྱིར་ཞེ་ན། དེ་འདྲ་དང༌། རྡུལ་ཕྲན་དང༌། ཡིན་ཡང་རྣམས་སོ། ། གཉིས་པ་ནི། སྔོན་པོའི་རྣམ་ལྡན་དུ་མཚུངས་པའི་སྔོ་སྣང་དབང་ཤེས་གཉིས་པ་ཆོས་ཅན། སྔོ་སྣང་དབང་ཤེས་དང་པོ་མྱོང་བར་ཐལ། དེ་ལས་སྐྱེས་ཤིང་དེ་དང་འདྲ་བའི་ཕྱིར། ཁྱབ་པ་ཁས་བླངས།
གསུམ་པ་ནི། ཕྱི་རོལ་གྱི་དོན་ངེས་པའི་ངེས་ཤེས་དོན་མཐུན་མ་གྲུབ་པར་ཐལ། ཕྱི་རོལ་གྱི་དོན་དང་དོན་སྣང་གི་ཤེས་པ་གཉིས་ལ་འབྲེལ་པ་མེད་པར་བཤད་པའི་ཕྱིར། ཞེས་དེ་འདྲ་བ་དང༌། འདི་མཐོང་རྣམས་སོ། ། གསུམ་པོ་ཐམས་ཅད་ཀྱི་ཕྱོགས་སྔ་མ་དག་ཏུ་ལེན་པར་བྱའོ། ། འོ་ན་ཕྱི་རོལ་གྱི་དོན་མངོན་སུམ་གྱིས་གྲུབ་པ་དང་འགལ་ལོ་ཞེ་ན། འོན་ཏེ་ཞེས་སོགས་མར་འཐེན་ནོ། ། གཉིས་པ་ནི། དོན་སྣང་གི་རྣམ་པར་ཤེས་པ་ཆོས་ཅན།
ཁྱོད་ལ་མྱོང་བྱ་དེ་ཁྱོད་རང་གི་ངོ་བོར་སྐྱེས་ཤིང༌། ཁྱོད་ཀྱང་ཁྱོད་རང་གི་མྱོང་བྱ་དེའི་ངོ་བོར་སྐྱེས་པའི་ཕྱིར། དེས་ན་དོན་སྣང་གི་རྣམ་པར་ངེས་པའི་མྱོང་བྱ་ཆོས་ཅན། རང་གིས་རང་རིག་པ་ཡིན་དེ། རང་གིས་རང་མི་རིག་པ་དེར་ཡང་ཕྱི་དོན་འགོག་བྱེད་ཀྱི་རྩོད་པ་མཚུངས་པའི་ཕྱིར། ཞེས་དེའི་དང༌། དེར་ཡང་རྣམས་སོ། ། གཉིས་པ་ལ། གྲགས་པ་དང་འགལ་བའི་རྩོད་པ་སྤང་བ་ནི། དེའི་སོགས་སོ། །
རིགས་པ་དང་འགལ་བའི་རྩོད་པ་སྤང་བ་ནི། རིག་བྱ་རིག་བྱེད་སོགས་སོ། ། བཞི་པ་ནི། དོན་སྣང་གི་ཤེས་པ་ཆོས་ཅན། རང་རིག་པ་ཡིན་ཏེ། རང་རིག་པའམ་ཕྱི་རོལ་དོན་རིག་པ་གང་རུང་གང་ཞིག ཕྱི་མ་མ་རིག་པར་གོང་དུ་བསྟན་ཟིན་པ་དེའི་ཕྱིར། ཞེས་དེས་ན་སོགས་སོ། ། གཉིས་པ་ལ་དོན་སྣང་གི་ཤེས་པ་ལ་ཕྱི་རོལ་དོན་གྱི་རྣམ་པ་སྣང་བར་སྒྲུབ། རྣམ་པ་དེ་སྣང་མཁན་རང་གི་ཤེས་པའི་ངོ་བོར་སྒྲུབ།
དེ་ལས་བློ་ཚུལ་གཉིས་སུ་གྲུབ། དེ་གཉིས་ཀྱི་ནང་ནས་རང་རིག་འབྲས་བུར་བསྟན་པ་རྣམས་ནི། གལ་ཏེ་དང༌། གཉིས་པ་ལ། དངོས་དང་རྩོད་སྤང་གཉིས་ཀྱི་སྒོ་ནས་མཐོང་བའི་དང༌། འདིར་འགལ་དང༌། འདི་ཡི་རྣམས་སོ། ། འདི་དག་ལ་རིམ་པ་བཞིན་དུ། སྔོ་སྣང་གི་དབང་ཤེས་ཆོས་ཅན། སྔོན་པོ་དངོས་སུ་མྱོང་བ་མིན་ཏེ།
སྔོན་པོའི་རྣམ་པ་མྱོང་བའི་ཕྱིར། གལ་ཏེ་རྣམ་པ་དེ་ཕྱི་རོལ་གྱི་དོན་ནམ་དེ་ལས་སྐྱེས་པ་གང་རུང་ཡིན་ནོ། ། ཞེ་ན། དེ་ཆོས་ཅན། ཕྱི་རོལ་གྱི་དོན་མིན་ཏེ། སྔོ་སྣང་དབང་ཤེས་ཀྱི་ངོ་བོར་སྐྱེས་པའི་ཕྱིར། དེ་ཡིན་དེ། སྔོ་སྣང་དབང་ཤེས་ཉམས་སུ་མྱོང་བའི་རང་རིག་མངོན་སུམ་གྱི་ཁྱོད་མྱོང༌། ཁྱོད་མྱོང་བའི་མངོན་སུམ་གྱིས་དེ་མྱོང་བའི་ཕྱིར། ཡང་རྣམ་པ་དེ་ཆོས་ཅན།
ཕྱི་རོལ་གྱི་དོན་མེད་ཀྱང༌། རང་གི་བག་ཆགས་ལས་སྐྱེས་པའི་ཕྱིར། དོན་དུ་སྣང་བ་ཕྱི་རོལ་གྱི་དོན་མིན་ཞིང༌། དེ་ལས་ཡན་གར་དུ་གྱུར་པའི་ཕྱི་རོལ་གྱི་དོན་མེད་པ་དེའི་ཕྱིར། དོན་སྣང་གི་ཤེས་པ་གཅིག་ཆོས་ཅན། ཚུལ་གཉིས་པ་ཅན་ཡིན་ཏེ། དེ་ལྟར་དུ་རང་རིག་གིས་མྱོང་ཞིང་དྲན་ཤེས་ཀྱི་དྲན་པའི་ཕྱིར། ཕྱི་དོན་བཀག་པའི་སྐབས་འདིར་ཆོས་ཅན། ཕྱི་རོལ་གྱི་དོན་མེད་ཀྱང༌། འབྲས་བུའི་རྣམ་པར་བཞག་པ་ཡོད་དེ།
རང་རིག་འབྲས་བུ་ཡིན་པའི་ཕྱིར། གཉིས་པ་ལ་དོན་སྣང་གི་རྣམ་པར་ངེས་པ་ལ་འདོད་མི་འདོད་དུ་སྣང་བ་ཕྱི་རོལ་དོན་མིན་པའི་རྒྱུ་མཚན་གྱིས། ཕྱི་རོལ་གྱི་དོན་ཁས་བླངས་ཀྱང་དཔྱད་ན་རང་རིག་འབྲས་བུ་ཡིན་པར་བསྟན་པ། ཕྱི་རོལ་གྱི་དོན་མེད་བཞིན་དུ་དོན་སྣང་ལ་དོན་དུ་ཞེན་པའི་རྒྱུ་མཚན་གྱིས་ཕྱི་རོལ་དོན་བཀག་པའི་ཚེ་ཡང༌། རང་རིག་འབྲས་བུར་བསྟན་པའོ། ། དང་པོ་ནི། ཕྱི་རོལ་གྱི་དོན་ཆོས་ཅན། དོན་སྣང་གི་རྣམ་ཤེས་མ་འཁྲུལ་བ་ལ་ཁྱོད་དངོས་སུ་སྣང་བ་མིན་ཏེ། དེ་ལ་སྣང་ཚུལ་དང་ཁྱོད་འདི་གནས་ཚུལ་མི་མཐུན་པའི་ཕྱིར་ཏེ། ཁྱོད་འདོད་མི་འདོད་དུ་མར་མ་འཁྲུལ་བའི་ཕྱིར།
འདི་འབྲས་རྟོག་དང་པོའི་དོན་བསྡུར་འཆད་པ་མི་རིགས་ཏེ། འདིས་ནི་དོན་སྣང་རྣམ་པར་ཤེས་པས་རང་རིག་པར་སྒྲུབ་པ་ཡིན་གྱི། དོན་རིག་པར་མི་འགྲུབ་པའི་ཕྱིར་དང༌། དེ་ནི་དེ་ལྟར་ཞེས་པ་ཡང་རྣམ་པ་ལ་འཆད་དགོས་ཀྱི། ཕྱི་རོལ་གྱི་དོན་ལ་འཆད་ན་མྱོང་བ་ཞེས་པའི་ཚིག་དང་མ་འབྲེལ་བའི་ཕྱིར་དང༌། མ་ཡིན་དུ་མའི་བདག་སྐྱོན་ཕྱིར། ། ཞེས་སོགས་དང་གཞུང་གི་དོན་གཅིག་པའི་ཕྱིར། འབྲས་རྟོག་གསུམ་པའི་འབྲས་བུ་སྒྲུབ་བྱེད་ཀྱི་གཞུང་དང་འབྲེལ་ལོ། ། གཉིས་པ་ནི། དོན་སྣང་གི་རྣམ་པར་ཤེས་པའི་གྲངས་ནས་སྐྱེས་པའི་ཕྱི་རོལ་གྱི་དོན་དུ་ཞེན་པའི་ཞེན་བློ་ཆོས་ཅན།
ཁྱོད་ཀྱིས་རང་གི་དེ་མ་ཐག་རྐྱེན་གྱི་བཟུང་རྣམ་ཕྱི་རོལ་གྱི་དོན་དུ་ཞེན་པ་ཡིན་ཏེ། དེ་ཡིན་པའམ། རང་གི་དེ་མ་ཐག་རྐྱེན་ལ་སྣང་བའི་ཕྱི་རོལ་དོན་རང་མཚན་ལ་དེར་ཞེན་པ་གང་ཞིག དེ་ལ་དེ་རང་མཚན་དངོས་སུ་མི་སྣང་བའི་རྒྱུ་མཚན་གྱིས་དེ་མེད་པར་གྲུབ་པའི་ཕྱིར། ཞེས་གང་ཚེ་སོགས་སོ། ། དེ་ལྟར་ན་དོན་སྣང་གི་རྣམ་པར་ཤེས་པ་ཆོས་ཅན། རང་རིག་པ་ཡིན་ཏེ། ཁྱོད་འདིས་དོན་མ་རིག་བཞིན་དུ་ཁྱོད་ཀྱིས་མཚུངས་པ་དེ་མ་ཐག་འབྲས་སུ་གྱུར་པའི་ཞེན་བློ་དེས་ཁྱོད་ལ་དོན་སྣང་ཞིང་རིག་པར་ཞེན་པའི་ཕྱིར། འདི་འབྲས་རྟོག་གཉིས་པའི་དོན་བསྡུ་ཡིན་ཟེར་ཡང༌། འབྲས་རྟོག་གཉིས་པའི་སྒྲུབ་བྱེད་ཀྱི་གཞུང་དུ་འབྲེལ་ལོ། །
མདོར་ན་གཞུང་རྐང་པ་གསུམ་པོ་འདི། དེའི་ངོ་བོ་ལས་དོན་ངེས། ། ཞེས་པའི་མདོ་འཆད་བྱེད་ཡིན་པས། འབྲས་རྟོག་གཉིས་པའི་གཞུང་ཚན་དུ་བསྡུད་ལ། བརྗོད་བྱའི་དོན་ནི་འབྲས་རྟོག་གསུམ་པ་ལ་རྗེས་སུ་འགྲོ་བ་ཡིན་ནོ། ། དེ་གཉིས་འགལ་བར་མི་བསམ་སྟེ། དེ་འབྲས་རྟོག་གསུམ་པའི་འབྲས་བུ་སྟོན་བྱེད་ཀྱི་མདོ་དེ། འབྲས་རྟོག་གཉིས་པའི་ནང་ནས་བཞུགས་པའི་ཕྱིར་རོ། ། གཉིས་པ་ལ། ཚད་འབྲས་ཀྱི་རྣམ་གཞག་དངོས་དང༌།
རྩོད་ལན་གཞན་དུ་ཁ་འཕངས་པའོ། ། དང་པོ་ལ་ཕྱི་དོན་གཞལ་བྱ་ཡིན་ཡང༌། རང་རིག་འབྲས་བུ་ཡིན་པར་བསྟན། རང་རིག་འབྲས་བུ་ཡིན་ཡང་བཟུང་རྣམས་ཚད་མར་བསྟན། དེ་གཉིས་ལ་རྩོད་པ་སོ་སོར་སྤང་བའོ། ། དང་པོ་ལ་ཕྱི་རོལ་གྱི་དོན་གཞལ་བྱ་ཡིན་པ་དང༌། རང་རིག་པ་འབྲས་བུ་ཡིན་པ་མི་འགལ་བའི་རྒྱུ་མཚན། དེས་ན་ཕྱི་དོན་གཞལ་བྱ་ལ་རང་རིག་འབྲས་བུར་བསྟན་པའོ། ། དང་པོ་ནི། སྐྱེས་བུ་ཟུང་གཅིག་གི་གཟུགས་ལ་བལྟ་བའི་མིག་ཤེས་མ་འཁྲུལ་བ་ཆོས་ཅན།
ཁྱོད་ལ་སྐྱེས་བུ་གཅིག་གི་གཟུགས་དངོས་སུ་སྣང་བ་མིན་ཏེ། དེ་སྣང་ན་སྐྱེས་བུའི་གཟུགས་དེ་ཡིད་དུ་འོང་མི་འོང་དུ་མར་ཐལ་བའི་སྐྱོན་ཡོད་པའི་ཕྱིར། སྐྱོན་ཇི་ལྟར་དུ་ཡོད་ཅེ་ན། སྐྱེས་བུ་གཅིག་གི་གཟུགས་ཆོས་ཅན། ཡིད་འོང་དང་ཡིད་མི་འོང་གཉིས་ཡིན་པར་ཐལ། ཁྱོད་ཁྱོད་རང་ལ་བལྟ་བའི་གཉེན་གྱི་མིག་ཤེས་མ་འཁྲུལ་བ་ལ་ཡིད་འོང་དུ་དངོས་སུ་སྣང༌། ཁྱོད་ལ་བལྟ་བའི་དགྲའི་མིག་ཤེས་མ་འཁྲུལ་བ་ལ་ཡིད་མི་འོང་དུ་དངོས་སུ་སྣང་བའི་ཕྱིར། དེ་ལ་འདོད་ན། གཉིས་ཀས་གཉིས་ཀ་མྱོང་བར་ཐལ་བ་དང་མ་མཐོང་བའི་ལས་ཀྱིས་བསྒྲིབས་སོ་ཞེ་ན། དེ་ལ་མངོན་སུམ་མ་ཡིན་པ་ལ་སོགས་པའི་ཐལ་བས་འཕེན་ནོ། །
འདི་དང་བློ་རྣམས་སྣ་ཚོགས་ངོ་བོའི་ཕྱིར། ཞེས་སོགས་མི་འགལ་བའི་ཚུལ་ནི། འདི་ནི་དཔྱད་པའི་རྣམ་པར་དག་པ་ཡིན་ལ། དེར་མ་དཔྱད་པའི་དབང་དུ་བྱས་པའམ། ཡང་ན་འདིར་ནི་སྣ་ཚོགས་གཉིས་མེད་པའི་མདོ་སྡེ་པ་ཡིན་ལ། དེར་ནི་གཟུགས་འཛིན་གྲངས་མཉམ་པའི་མདོ་སྡེ་པ་ལ་བརྟེན་པའོ། ། རིགས་པ་འདི་རྣམ་པར་རིག་པ་ཙམ་གྱིས་གྲུབ་པའི་མཐའ་ལ་བརྟེན་པ་ནི་རིག་པ་མིན། རྣམ་པ་གཏོད་བྱེད་ཀྱི་རྒྱུར་གྱུར་པའི་ཕྱི་རོལ་གྱི་དོན་འདོད་པའི་ཕྱིར། ཇི་སྐད་དུ། རྒྱུ་ནི་དོན་ཡང་ཡིན་པས་ན། །
ཞེས་སོགས་སོ། ། གཉིས་པ་ནི། ཕྱི་དོན་བཀག་པའི་ཕྱོགས་ལ་རང་རིག་འབྲས་བུར་བཤད་ཟིན་པར་མ་ཟད། ཕྱི་དོན་ཁས་བླངས་པའི་འབྲས་རྟོག་གསུམ་པ་འདིར་ཆོས་ཅན། རང་རིག་པ་འབྲས་བུར་རིགས་ཏེ། དོན་སྣང་གི་རྣམ་པར་ཤེས་པ་ལ་དོན་དུ་སྣང་བའི་རྣམ་པ་དེ་ཤེས་པ་ཡིན་པའི་ཕྱིར། ཞེས། དེ་ཕྱིར་སོགས་སོ། ། གཉིས་པ་ནི། ཤེས་བྱ་ནང་གིར་སྨྲ་བ་ན་རེ།
རང་རིག་པ་འབྲས་བུ་ཡིན་ན་འཛིན་པའི་རྣམ་པ་ཚད་མར་འགྱུར་རོ་ཞེ་ན། འབྲས་རྟོག་གསུམ་པའི་སྐབས་འདིར་ཆོས་ཅན། གཟུང་རྣམ་ཚད་མར་འཇོག་རིགས་ཏེ། ཕྱི་དོན་གཞལ་བྱར་བྱས་པའི་ཚད་འབྲས་འཇོག་པ་སྐབས་སུ་བབ་པའི་ཕྱིར། ཞེས། གང་ཕྱིར་སོགས་སོ། ། གསུམ་པ་ལ། ཕྱི་དོན་གཞལ་བྱ་ལ་གཟུང་རྣམ་ཚད་མ་ཡིན་ན་དོན་རིག་འབྲས་བུར་ཐལ་བའི་བརྒལ་ལན། གཟུང་རྣམ་ཚད་མ་ལ་རང་རིག་འབྲས་བུ་ཡིན་ན་ཚད་འབྲས་གཉིས་ཡུལ་རྫས་གཞན་ལ་འཇུག་པའི་བརྒལ་ལན། འདིར་འབྲས་རྟོག་དང་པོའི་འཇོག་ཚུལ་འགལ་བའི་བརྒལ་ལན།
རང་རིག་པ་འབྲས་བུ་ཡིན་ན། ཕྱི་དོན་གཞལ་བྱར་མི་འཐད་པའི་བརྒལ་ལན་ནོ། ། དང་པོ་ནི། འོ་ན་སྐབས་འདིར་དོན་རིག་པ་འབྲས་བུར་འཇོག་རིགས་པར་ཐལ། ཕྱི་དོན་གཞལ་བྱར་འཇོག་པའི་ཕྱིར། ཞེ་ན། ཕྱི་དོན་གཞལ་བྱ་ལ་ཚད་མར་གཞག་པའི་གཟུང་རྣམ་ཆོས་ཅན། ཐ་སྙད་དུ་དོན་རིག་པར་འདོད་དེ། དོན་གྱི་རྣམ་པ་ཤར་བའི་མ་འཁྲུལ་བའི་ཤེས་པ་ཡིན་པའི་ཕྱིར། དེ་ལྟར་ན་གཟུང་རྣམ་ཆོས་ཅན།
དཔྱད་ན་རང་རིག་པ་ཡིན་ཡང༌། ཐ་སྙད་དུ་དོན་རིག་པར་འདོད་དེ། ཁྱོད་འདི་ཐ་སྙད་དུ་དོན་རིག་པར་འཇོག་བྱེད་ཀྱི་དོན་གྱི་རྣམ་པ་དེ་ཡིན་ལུགས་ལ་ཤེས་པ་རང་གི་བདག་ཉིད་ཡིན་པའི་ཕྱིར། ཞེས་རིམ་པར་སྟོན་པ་ནི། གང་ཕྱིར་ཞེས་པ་ཚན་པ་གསུམ་མོ། ། གཉིས་པ་ནི། འོ་ན་ཚད་འབྲས་གཉིས་ཡུལ་རྫས་གཞན་ལ་འཇུག་པར་ཐལ། གཟུང་རྣམ་ཚད་མ་ལ་རང་རིག་པ་འབྲས་བུ་ཡིན་པའི་ཕྱིར། ཞེ་ན། འབྲས་རྟོག་གསུམ་པ་འདིར་ཆོས་ཅན།
དེ་ཡིན་ཡང་དེར་ཐལ་བའི་སྐྱོན་མེད་དེ། གཟུང་རྣམ་དེ་དཔྱད་ན་རང་རིག་པ་ཡིན་ཡང༌། ཐ་སྙད་དུ་དོན་རིག་པའི་ཚད་མ་ཡིན་པའི་ཕྱིར། ཞེས་དེ་ཕྱིར་སོགས་སོ། ། གསུམ་པ་ནི། དེ་ལྟར་ན། འབྲས་རྟོག་དང་པོ་དང་འགལ་ལོ་ཞེ་ན། འབྲས་རྟོག་གསུམ་པའི་ཚད་འབྲས་ཀྱི་རྣམ་པར་བཞག་པ་འཇོག་པའི་ཚུལ་འདི་ཆོས་ཅན། འབྲས་རྟོག་དང་པོ་དང་འགལ་བའི་སྐྱོན་མེད་དེ། མདོ་སྡེ་པ་རང་ལུགས་ཀྱི་གནས་ཚུལ་སེམས་པའི་དབང་དུ་བྱས་པའི་ཕྱིར།
ཞེས་རང་གི་ངོ་བོ་སོགས་སོ། ། བཞི་པ་ནི། འོ་ན་ཕྱི་རོལ་གྱི་དོན་གཞལ་བྱ་མིན་པར་ཐལ། དོན་སྣང་གི་རྣམ་པར་ཤེས་པ་དེས་རང་རིག་པའི་ཕྱིར་ཞེ་ན། འབྲས་རྟོག་གསུམ་པ་འདིར་ཆོས་ཅན། དོན་སྣང་གི་རྣམ་པར་ཤེས་པ་ལ་ཕྱི་རོལ་གྱི་དོན་དངོས་སུ་མི་སྣང་ཡང༌། ཕྱི་རོལ་གྱི་དོན་དེ་དོན་སྣང་གི་རྣམ་པར་ཤེས་པའི་གཞལ་བྱ་ཉིད་དུ་འདོད་དེ། དེ་དོན་སྣང་གི་རྣམ་པར་ཤེས་པ་ལ་རང་འདྲའི་རྣམ་པ་གཏོད་བྱེད་ཀྱི་རྒྱུ་ཡིན་པའི་ཕྱིར། ཞེས་དེ་འདྲ་བའམ། ཞེས་སོགས་སོ། །
གཞུང་འདི་འབྲས་རྟོག་འདི་ལ་ལྟོས་པའི་གཞན་གཞུང་དུ་བྱས་ནས། དབང་པོ་ཡང་དབང་ཤེས་ཀྱི་གཞལ་བྱར་ཐལ། རྒྱུ་ཡིན་ཕྱིར། ཞེས་གནོད་བྱེད་འཕེན་པ་ནི། འགྲེལ་པ་གང་གི་ཡང་ལུགས་མ་ཡིན་ཞིང་རང་འཛིན་གྱི་ཤེས་པ་ལ་རང་འདྲའི་རྣམ་པ་གཏོད་བྱེད་ཀྱི་རྒྱུ་ཡིན་ན། རང་འཛིན་གྱི་ཤེས་པའི་གཞལ་བྱ་ཡིན་པས་ཁྱབ་པར་མདོ་སྡེ་པའི་གྲུབ་པའི་མཐའ་ལ་སྣང་གི

སྤྱིར་ཤེས་པ་དེའི་རྒྱུ་ཡིན་ན་དེའི་གཞལ་བྱ་ཡིན་པས་ཁྱབ་པ་མདོ་སྡེ་པའི་གྲུབ་པའི་མཐའ་ལ་མི་སྣང་བའི་ཕྱིར་མི་འཐད་དོ། ། འོན་ཀྱང་འདིའི་ཡང་གི་ཁོངས་ནས། དབང་པོ་དང་དེ་མ་ཐག་རྐྱེན་བསྡུད་པ་ཡིན་ནོ། ། གཞུང་ཤླཽ་ཀ་དང་པོ་འདི་མདོ་སྡེ་པའི་འདོད་པར་བྱས་ནས་སེམས་ཙམ་པས་འགོག་པར་སློབ་དཔོན་ཆོས་མཆོག་གིས་བཤད་དོ། ། ཞེས་ཟེར་བ་ནི་མི་བདེན་ནོ། ། འོ་ན་དེ་འདྲའི་བཤད་པ་མི་སྣང་ཞིང༌། སློབ་དཔོན་དེས་ཇི་སྐད་དུ། ཡང་ཕྱི་རོལ་གྱི་དོན་གྱི་ཚུལ་ལ་འབྲས་བུའི་རྣམ་པར་བཞག་པ་གཉིས་པ་ནི་དོན་གཞལ་བྱ་བཟུང་བའི་རྣམ་པ་ཚད་མ་རང་རིག་པ་འབྲས་བུའོ་ཞེས་དང༌། ཕྱི་རོལ་གྱི་དོན་ཡོད་ཀྱང་འབྲས་བུ་ནི་རང་རིག་པ་མིན་ཞེས་ཐ་དད་ལྡན་དུ་གསུངས་སོ། ། ཡང་གཉིས་པ་ནི་སློབ་དཔོན་ལ་གཞན་དག་གིས་སྨྲས་པ། ཕྱི་རོལ་གྱི་དོན་དང་དོན་སྣང་གི་རྣམ་པར་ཤེས་པ་གཉིས་སུས་ཀྱང་འདྲ་བར་མི་ཤེས་པར་ཐལ།
ཕྱི་རོལ་གྱི་དོན་དངོས་སུ་སྣང་བ་མེད་པའི་ཕྱིར། ཞེ་ན། རྣམ་འགྲེལ་མཛད་པ་ཆོས་ཅན། ཁྱོད་ལ་རྩོད་པ་དེའི་གོ་སྐབས་མེད་དེ། ལུགས་སྔ་མ་དོན་འདྲ་བ་ཚད་མར་བཞག་པ་དེ་དོན་སྨྲ་བའི་འདོད་པ་བཀོད་པ་ཡིན་པའི་ཕྱིར། རང་ལུགས་མིན་པའི་ཕྱིར། ཞེས་ཇི་ལྟར་སོགས་སོ། ། གཉིས་པ་རྩོད་པ་སྤངས་ཏེ་རྣམ་རིག་པའི་ཚད་མ་དང་གཞལ་བྱ་ཁ་བསྐང་བ་ལ། ཕྱི་རོལ་གྱི་དོན་མེད་ན་སེམས་ཙམ་རྣམ་མེད་པ་ལ་ཚད་འབྲས་ཀྱི་རྣམ་གཞག་མི་འཐད་པའི་རྩོད་པ་སྤང༌། ཕྱི་རོལ་གྱི་དོན་མེད་ན་སེམས་ཙམ་རྣམ་བཅས་པ་ཚད་མ་དང་གཞལ་བྱ་མི་འཐད་པའི་རྩོད་པ་སྤང༌།
དང་པོ་ནི། དེ་འདྲ་ངས་ཀྱང་མི་ཤེས་སོ། ། ཞེས་སློབ་དཔོན་གྱིས་དོན་འདྲ་བ་བཀག་པ་ལ་འཕྲོས་ནས་འོ་ན་གཟུང་འཛིན་རིགས་གསུམ་ཐ་དད་དུ་མེད་དགོས་ལ། དེ་ལྟ་ན་ཚད་འབྲས་གཞལ་བྱ་གསུམ་གྱི་རྣམ་པར་བཞག་པ་མི་འཐད་དོ། ། ཞེ་ན། དེའི་ལན་ལ་བློ་འཁྲུལ་བ་ལ་གཟུང་འཛིན་རིག་གསུམ་ཐ་དད་དུ་སྣང་བའི་ཚུལ། སྣང་བ་དེ་ལ་བརྟེན་ནས་ཚད་འབྲས་གཞལ་གསུམ་གྱི་རྣམ་པར་འཇོག་པའི་ཚུལ། གཟུང་རྣམ་བདེན་པར་མེད་པའི་སྒྲུབ་བྱེད་བཤད་པའོ། ། དང་པོ་ནི། བློ་བདག་སོགས་སོ། །
གཉིས་པ་ནི། བཟུང་བ་སོགས་སོ། ། གསུམ་པ་ལ་ཕྱོགས་ཆོས་སྒྲུབ། གཏན་ཚིགས་བཀོད། དེ་ལ་རྩོད་པ་སྤངས་པའོ། ། དང་པོ་ནི། དེ་ལྟ་སོགས་སོ། ། གཉིས་པ་ནི། ཕྱི་རོལ་དོན་དུ་སྣང་བའི་གཟུང་རྣམ་ཆོས་ཅན། བདེན་པར་མེད་དེ།
བདེན་པའི་གཅིག་ཏུ་ཡང་མ་གྲུབ། བདེན་པའི་དུ་མར་ཡང་མ་གྲུབ་པའི་ཕྱིར། ཞེས་གང་གི་སོགས་སོ། ། གསུམ་པ་ནི། ཆོས་མཐུན་སོགས་སོ། ། གཉིས་པ་ནི། སྔར་འབྲས་བུའི་རྣམ་པར་རྟོག་པ་གཉིས་པའི་སྐབས་སུ་རང་རིག་པ་འབྲས་བུར་བཞག་མོད། ཕྱི་རོལ་གྱི་དོན་མེད་ན་ཚད་མ་དང་གཞལ་བྱའི་རྣམ་པར་བཞག་པ་མི་འཐད་དེ། དེ་མེད་ན་དེ་དེ་ཡུལ་ཡུལ་ཅན་གྱི་རྣམ་པར་བཞག་པ་མི་འཐད་པའི་ཕྱིར་དང༌། རང་ཉིད་རང་གི་ཡུལ་དུ་འགལ་བའི་ཕྱིར་རོ། །
ཞེ་ན། འཛིན་རྣམ་ཆོས་ཅན། རང་རིག་པའི་སྒྲུབ་བྱེད་ཡིན་ཏེ། དེའི་མཚན་ཉིད་ཡིན་པའི་ཕྱིར། གཟུང་རྣམ་ཆོས་ཅན། རང་རིག་ཉམས་སུ་མྱོང་བའི་འཛིན་རྣམ་གྱི་གཞལ་བྱ་ཡིན་ཏེ། དེ་ལས་ཐ་དད་དེས་ཁྱོད་རིག་པའི་ཕྱིར། ཕྱི་རོལ་གྱི་དོན་མེད་ཀྱང་ཚད་འབྲས་གཞལ་གསུམ་གྱི་རྣམ་པར་བཞག་པ་འཐད་དེ། གཟུང་རྣམ་གཞལ་བྱ། འཛིན་རྣམ་ཚད་མ།
རང་རིག་འབྲས་བུར་བྱས་པའི་ཚད་འབྲས་ཀྱི་རྣམ་པར་བཞག་པ་འདི། རང་རིག་པས་ལེན་པའི་གྲུབ་མཐའ་སྨྲ་བ་ཀུན་ལ་སྦྱར་བར་བྱ་བ་ཡིན་པའི་ཕྱིར། ཞེས་རིམ་པར་དེ་ལ་དང༌། དེ་ལའང་ཉམས་མྱོང་ཞེས་པའི་ཤླཽ་ཀ་གཅིག་ཡར་འཐེན་པ་དང་དཔེར་ན་སོགས་སོ། ། འོ་ན་འདིར། འཛིན་རྣམ་ཚད་མར་བཤད་པ་དང༌། ཇི་སྐད་དུ། སློབ་དཔོན་གྱིས། འདོད་ཆགས་ལ་སོགས་པ་རང་རིག་པ་ཚད་མའོ། ། ཞེས་གསུངས་པ་དང་འགལ་ལོ་ཞེ་ན་མི་འགལ་ཏེ།
སློབ་དཔོན་གྱི་རང་རིག་གི་སྒྲས་གསུངས་པ་དེ། འཛིན་རྣམ་ལ་དགོངས་པའི་ཕྱིར། སྐབས་འདིར་འབྲས་རྟོག་གཉིས་པ་ལས་མ་རྟོག་པའི་འབྲས་བུའི་རྣམ་པར་རྟོག་པ་བཞི་པ་མི་འཆད་ཀྱང༌། གཉིས་པར་བསྟན་པའི་འབྲས་བུའི་རྣམ་པར་རྟོག་པ་གཅིག་པོ་དེ་ཉིད་ལ། ཚད་མ་དང་གཞལ་བྱ་ཇི་ལྟར་སྦྱོར་བའི་ཚུལ་དང༌། དེ་ཉིད་རྣམ་བདེན་རྫུན་གྱི་བྱེ་བྲག་གིས་རྣམ་གཞག་གཉིས་སུ་གྱུར་པའི་ཚུལ་སྟོན་ཏེ། དེ་ཡང་གཟུང་བ་འཛིན་པ་རིག་པ་དག ། ཡོད་པ་མིན་ཡང་གཞལ་བྱ་དང༌། ། ཞེས་པར་གཟུང་རྣམ་སྒྲོ་བཏགས་གཞལ་བྱ། འཛིན་རྣམ་ཚད་མ་རང་རིག་བཏགས་པ་བའི་ཐ་སྙད་འབྲས་བུར་བསྟན་པ་ཡིན་ནོ། །
འདི་ལ་དེ་འཇལ་བར་བྱེད་པའི་འཛིན་རྣམ་ཤེས་པ་དང༌། དེ་ཉམས་སུ་མྱོང་བའི་རང་རིག་ཅེས་མི་སྦྱོར་ཏེ། རྣམ་རྫུན་པས་གཟུང་རྣམ་དེ་ཡང་སྒྲོ་བཏགས་དངོས་མེད་དུ་འདོད་པས་རང་རིག་གི་མྱོང་བྱར་མི་འདོད་པའི་ཕྱིར། འོ་ན་གཞལ་བྱ་འཇལ་བྱེད་དུ་འགལ་ལོ་ཞེ་ན། བློ་འཁྲུལ་པ་ལ་ཇི་ལྟར་སྣང་བ་བཞིན་དུ་རྣམ་གཞག་བྱས་པ་ཡིན་ནོ། ། དེ་ལ་བློ་ནི་ཡོངས་དཔྱོད་ཅེས་པ་འཛིན་རྣམ་གྱིས་གཟུང་རྣམ་མྱོང་བའི་རྒྱུ་མཚན་གྱིས་རང་རིག་གི་སྒྲུབ་བྱེད་ཡིན་པ་དང༌། དེ་ལའང་ཉམས་མྱོང་དེ་ཉིད་ཕྱིར། ། ཞེས་པས་རྒྱུ་མཚན་དེ་ཉིད་ཀྱི་གཟུང་རྣམ་དེ་གཟུང་རྣམ་གྱི་གཞལ་བྱ་ཡིན་པར་བསྒྲུབས་སོ། ། དེ་ལྟར་ན་རྣམ་བདེན་པའི་ལུགས་ཀྱི་གཟུང་རྣམ་གཞལ་བྱ། དེ་འཇལ་བར་བྱེད་པའི་འཛིན་རྣམ་ཚད་མ།
དེ་ཉམས་སུ་མྱོང་བའི་རང་རིག་འབྲས་བུར་འཇོག་པ་ཡིན་ནོ། ། དཔེར་ན་འདོད་ཆགས་སོགས་མྱོང་བཞིན། ཞེས་པས་ན། མདོ་སྡེ་པའི་ལུགས་ལ་ཕྱི་རོལ་གྱི་དོན་གཞལ་བྱར་མ་བཞག་ཀྱང༌། ཆགས་སོགས་དང་དེ་ཉམས་སུ་མྱོང་བའི་རང་རིག་དང༌། འཛིན་རྣམ་གཞལ་བྱ་འཇལ་བྱེད་དུ་རུང་བ་བཞིན་དུ། རྣམ་རིག་པ་ཙམ་དུ་སྨྲ་བའི་ལུགས་ལ་ཡང༌། ཕྱི་རོལ་གྱི་དོན་མེད་ཀྱང་ཤེས་པ་ཀུན་ལ་ཚད་འབྲས་གཞལ་གསུམ་གྱི་རྣམ་གཞག་སྦྱོར་དུ་རུང་བར་བསྒྲུབས་པ་ཡིན་ནོ།། །། རྣམ་དཔྱོད་ཉི་མའི་བུ་མོ་ལང་ཚོ་ཅན། ། གསུང་རབ་པད་དཀར་མཛའ་བོའི་ཚལ་ན་རྒྱུ། །
ཕན་ཚུན་ཡིད་བཅུགས་འཛུམ་དཀར་ཕྲེང་བ་ཡི། ། ལེགས་བཤད་གཏམ་གྱི་སྦྱོར་བ་འདི་བྱས་སོ། ། དོན་ཉུང་ཚིག་མང་བློ་གྲོས་ངལ་བྱེད་པའི། ། གཞན་འགྲེལ་བྱེད་པོའི་ལུང་ལ་མ་བརྟེན་པར། ། མདོ་དང་སྡེ་བདུན་མཛད་པའི་ལུགས་བཟང་གང༌། ། རྣམ་དཔྱོད་གསལ་བའི་མིག་གིས་རིང་ནས་མཐོང༌། ། ཞེས་བར་སྐབས་ཀྱི་ཚིགས་སུ་བཅད་པའོ། ། གཉིས་པ་རྣམ་གཞག་དེ་ཉིད་ངེས་པར་བྱས་པ་ལ། ཚད་མ་ལ་འཕྲོས་ཏེ་བློ་ཚུལ་གཉིས་སུ་སྒྲུབ། འབྲས་བུ་ལ་འཕྲོས་ཏེ་བློ་རང་རིག་ཏུ་སྒྲུབ་པའོ། །
དང་པོ་ལ་མདོ་མཛད་པའི་རིགས་པ་ལ་བརྟེན་ནས་སྒྲུབ། རྣམ་འགྲེལ་མཛད་པ་རང་ཉིད་ཀྱིས་དངོས་སྟོབས་རིགས་པ་ལ་བརྟེན་ནས་སྒྲུབ། དང་པོ་ནི། མདོར། ཡུལ་ཤེས་དེའི་ཤེས་པ་ཡི། ། བྱེ་བྲག་ལས་ནི་ཚུལ་གཉིས་ཉིད། ། ཅེས་པའི་དོན་འཆད་པར་བྱེད་དེ། འདི་ལ་ཡུལ་ཤེས་ལ་བརྟེན་ནས་སྒྲུབ། དེ་ཤེས་ལ་བརྟེན་ནས་སྒྲུབ། དེ་གཉིས་ཀྱི་བྱེ་བྲག་ལ་བརྟེན་ནས་བསྒྲུབ་པའོ། །
དང་པོ་ནི། གཟུང་འཛིན་དབང་ཤེས་ཆོས་ཅན། ཚུལ་གཉིས་པ་ཅན་ཡིན་ཏེ། ཡུལ་གྱི་རྣམ་པ་སྣང་བའི་ཕྱིར། ཞེས་པས་ཏེ། ཡུལ་རྣམ་སོགས་སོ། ། གཉིས་པ་ནི། གཟུགས་འཛིན་དབང་ཤེས་ཀྱི་གྲངས་ནས་སྐྱེས་པའི་གཟུགས་དྲན་པའི་དྲན་ཤེས་ཆོས་ཅན། རང་གི་དེ་མ་ཐག་རྐྱེན་དེ་ཚུལ་གཉིས་པ་ཅན་དང༌། རང་རིག་པ་ཡིན་ཏེ།
ཁྱོད་ངས་གཟུགས་མཐོང་ངོ་སྙམ་དུ་ཡུལ་དང་ཡུལ་ཅན་གཉིས་ཀ་དྲན་པའི་བློ་ཡིན་པའི་ཕྱིར། ཞེས་དོན་དང་སོགས་སོ། ། དེའི་ལན་དགག་པ་ལ། དྲན་ཤེས་ལ་སྣང་བ་ཅི། རྟག་པ་ཡིན་པ་དགག་པ་ནི། སྔོ་སོགས་སོ། ། དེ་ལ་སྣང་བ་མིང་སོགས་རང་མཚན་ཡིན་པ་དགག་པ་ནི་ཚུལ་འདི་སོགས་སོ། ། གསུམ་པ་ནི། ཉམས་མྱོང་རྣམ་ཤེས་སོགས་སོ། ། འདིར་ཡུལ་ཤེས་ནི་གཟུགས་སོགས་སྣང་བའི་ཤེས་པའོ། །
དེ་ཤེས་པ་ནི། ཡུལ་གྱི་རྣམ་ལྡན་དུ་དྲན་པའི་དྲན་ཤེས་སོ། ། དེའི་བྱེ་བྲག་ནི་དེ་ཉིད་ཀྱི་ཁྱད་པར་ཏེ། དྲན་ཤེས་དེ་ཤེས་པ་སྔ་མ་སྔ་མ་ལས་རྣམ་པ་གཅིག་གིས་ལྷག་པའོ། ། གཉིས་པ་རང་ཉིད་ཀྱིས་དངོས་སྟོབས་རིགས་པ་ལ་བརྟེན་ནས་བསྒྲུབ་པ་ལ། ཕྱི་རོལ་གྱི་དོན་བཀག་ནས་བློ་ཚུལ་གཉིས་སུ་སྒྲུབ། ཕྱི་རོལ་གྱི་དོན་ཁས་བླངས་ནས་སྒྲུབ། སླར་ཡང་དེ་བཀག་ནས་སྒྲུབ་པའོ། ། སླར་ཡང་དེ་ཁས་བླངས་ནས་སྒྲུབ་པའོ། ། དང་པོ་ལ།
ལྷན་ཅིག་དམིགས་ངེས་ཀྱི་རྣམ་གཞག་དང༌། དེ་ལ་རྩོད་པ་སྤང་བའོ། ། དང་པོ་ལ། རྟགས་དགོད། ཚུལ་སྒྲུབ། དེ་མ་གྲུབ་པའི་དོན་བསྡུ་བའོ། ། དང་པོ་སྔོ་སྣང་དབང་ཤེས་དང༌། སྔོ་སྣང་དབང་ཤེས་ལ་སྔོན་པོར་སྣང་བ་ཆོས་ཅན། སྔོན་པོར་སྣང་བ་ལྟར་རྫས་གཞན་དུ་མེད་དེ། རང་འཛིན་རྟོག་མེད་ཀྱི་ཤེས་པ་དང་ལྷན་ཅིག་དམིགས་ངེས་ཡིན་པའི་ཕྱིར་ཏེ།
རྣམ་བདེན་པ་ལྟར་ན་དེ་གཉིས་གྲུབ་པ་དེ་རྫས་གཅིག་ཡིན་པའི་ཕྱིར་དང༌། རྣམ་རྫུན་པ་ལྟར་ན་གྲུབ་པ་དང་བདེ་བ་རྫས་གཅིག་ཡིན་པའི་ཕྱིར། ཞེས་ངེས་པར་སོགས་སོ། ། གཉིས་པ་ནི། རྣམ་ཤེས་ཞེས་པས་རྗེས་ཁྱབ་དང༌། སྔོ་སེར་ཞེས་པས་ལྡོག་ཁྱབ་དང༌། མྱོང་ཞེས་པས་ཕྱོགས་ཆོས་གྲུབ་པ་ཡིན་ནོ། ། འདིར་མྱོང་བ་ཞེས་པའི་སྒྲས་ཇི་ལྟར་ན་རྣམ་བདེན་པའི་ལུགས་སུ་སྦྱོར་དགོས་ཀྱི། རྣམ་རྫུན་པས་ནི། རང་རིག་གིས་བཟུང་བའི་རྣམ་པ་མྱོང་བར་མི་འདོད་དོ། །
གསུམ་པ་ནི། སྔོ་སྣང་དབང་ཤེས་ལས་རྫས་གཞན་དུ་གྱུར་པའི་སྔོན་པོ་ཡོད་པ་མིན་ཏེ། སྔོ་སྣང་དབང་ཤེས་དང་དེ་ལ་སྔོན་པོར་སྣང་བ་གཉིས་ནི། རྫས་གཞན་མིན་པར་ལྷན་ཅིག་དམིགས་ངེས་ཀྱི་རྟགས་ཀྱིས་བསྒྲུབས་ཟིན་ལ། དེ་མི་སྣང་བའི་སྔོན་པོའི་སྣང་རུང་ཚད་མས་མ་དམིགས་པའི་ཕྱིར། ཞེས་དེས་ན་སོགས་སོ། ། གཉིས་པ་རྩོད་པ་སྤང་བ་ལ། རྒྱུའི་ཁྱད་པར་དཔོག་པའི་རྟག་ལ་བརྟེན་པའི་བརྒལ་ལན། རྒྱུ་འབྲས་དང་འབྲས་རྟགས་ཀྱི་རྣམ་གཞག་མི་འཐད་པའི་བརྒལ་ལན་ནོ། ། དང་པོ་ནི།
ཕྱི་རོལ་གྱི་དོན་ཡོད་དེ། དོན་སྣང་གི་ཤེས་པ་རེས་འགའ་སྐྱེ་པའི་ཕྱིར་ཞེ་ན། མ་ཁྱབ་སྟེ། དོན་སྣང་གི་རྣམ་པར་ཤེས་པ་དེ་རང་གི་མཚུངས་པ་དེ་མ་ཐག་རྐྱེན་གྱི་སྟེང་གི་དོན་སྣང་གི་བག་ཆགས་སད་པ་ལས་རེས་འགའ་སྐྱེ་བའི་ཕྱིར། སྐབས་འདིར་སེམས་ཙམ་པས་དམིགས་པ་དང་རྐྱེན་གྱི་གཞི་མཐུན་ཁས་མི་ལེན། ལེན་ན། གཟུང་འཛིན་རྫས་གཞན་ཁས་ལེན་པར་ཐལ་བའི་ཕྱིར་རོ། ། དེས་ན་སྔོར་སྣང་དབང་ཤེས་ཀྱིས་སྔོན་པོའི་རྣམ་པ་དམིགས་པའི་རྐྱེན་ཙམ་བྱེད་པ་ལ། དེའི་དམིགས་རྐྱེན་གྱི་ཐ་སྙད་བྱས་པ་ཡིན་ནོ། ། གཉིས་པ་ནི།
དེ་མེད་ན། དེ་དག་མི་འབྱུང་བར་འགྱུར་རོ་ཞེ་ན། མ་ཁྱབ་སྟེ། ས་མྱུག་དང་མེ་དུར་སྣང་བའི་བློ་ལ་བརྟེན་ནས་རྒྱུ་འབྲས་དང་འབྲས་རྟགས་ཀྱི་རྣམ་གཞག་འཇོག་པའི་ཕྱིར། གལ་ཏེ་མི་འཐད་དེ། དུར་སྣང་དང་མྱུ་གུར་སྣང་བའི་བློ་སྔར་སྐྱེ་ལ་ཅིག་ཤོས་དག་ཕྱིས་སྐྱེ་བའི་ཕྱིར། ཞེ་ན། སེམས་ཙམ་པའི་ལུགས་དེར་ཡང་ཆོས་ཅན། ཕྱི་རོལ་གྱི་དོན་མེད་ཀྱང་འབྲས་རྟགས་ཀྱི་རྣམ་པར་བཞག་པ་ཡོད་དེ། དུ་བར་སྣང་བའི་བློ་དེ་ལར་སྣང་བའི་བློ་ཆོས་ཅན་གྱི་སྟེང་དུ་མེར་སྣང་སྔ་མའི་བག་ཆགས་སྔོན་དུ་སོང་བར་སྒྲུབ་པའི་འབྲས་བུའི་གཏན་ཚིགས་ཡིན་པའི་ཕྱིར།
དེ་ཡིན་ཏེ། མེར་སྣང་སྔ་མའི་བག་ཆགས་ཅན་གྱི་ཤེས་པ་དེ། མེར་སྣང་གི་བློ་ད་ལྟར་བའི་ཉེར་ལེན་གྱི་རྒྱུ་དང༌། དུར་སྣང་གི་བློ་ད་ལྟར་བའི་ལྷན་ཅིག་བྱེད་རྐྱེན་ཡིན་པའི་ཕྱིར། ཞེས་རིམ་པར། རྒྱུ་གཞན་དང༌། གལ་ཏེ་དང༌། ས་བོན་དང༌། བྱེད་པོ་དང༌། དུ་བ་དང༌།
དེ་ལའང་དང༌། སེམས་རྒྱུ་རྣམས་སོ། ། དེ་དག་གིས་ནི་ཕྱི་རོལ་གྱི་དོན་བཀག་སྟེ་བློ་ཚུལ་གཉིས་བསྒྲུབས་པས། འབྲས་བུའི་རྣམ་པར་རྟོག་པ་གཉིས་པའི་གཞུང་ཚུགས་པ་ཡིན་ནོ། ། ད་ནི་ཕྱི་རོལ་གྱི་དོན་ཁས་བླངས་ནས་བློ་ཚུལ་གཉིས་སུ་བསྒྲུབས་པས། མདོ་སྡེ་པའི་ལུགས་ཀྱི་གཟུགས་རྣམ་གཞལ་བྱར་བྱས་པའི་ཚད་འབྲས་ཀྱི་རྣམ་གཞག་གཅིག་ཇི་ལྟར་ཁས་ལེན་པའི་ཚུལ་བརྗོད་པར་བྱ་སྟེ། འདི་ལ་མདོར་བསྟན། རྒྱས་པར་བཤད། དང་པོ་ནི། ཕྱི་རོལ་གྱི་དོན་ཁས་བླངས་ནས་ཀྱང༌།
དོན་སྣང་གི་བློ་གཅིག་ཉིད་ཚུལ་གཉིས་པ་ཅན་དུ་འོག་ནས་འཆད་ལ། དེ་འདྲའི་དུས་ཀྱི་ཚུལ་གཉིས་པོ་དེ་ཆོས་ཅན། རྫས་གཞན་མིན་ཏེ། ལྷན་ཅིག་དམིགས་ངེས་ཡིན་པའི་ཕྱིར། གྲུབ་བདེ་རྫས་གཅིག་ཡིན་པའི་ཕྱིར། ཞེས་ཕྱི་རོལ་སོགས་སོ། ། ཡང་ན་སྔོ་སྣང་དབང་ཤེས་གཅིག་ཉིད་ཚུལ་གཉིས་པ་ཅན་ཡིན་ཏེ། སྔོ་སྣང་དབང་ཤེས་དང་དེ་ལ་སྣང་བའི་སྔོན་པོའི་རྣམ་པ་གཉིས་ལྷན་ཅིག་དམིགས་ངེས་ཡིན་པར་རང་ལུགས་ཀྱི་ཚད་མས་གྲུབ་པའི་ཕྱིར། ཞེས་པའོ། ། གཉིས་པ་ལ།
དབང་ཤེས་འཁྲུལ་པའི་སྣང་བ་ལ་བརྟེན་ནས་བློ་ཚུལ་གཉིས་སུ་སྒྲུབ། དབང་ཤེས་མ་འཁྲུལ་བའི་སྣང་བ་ལ་བརྟེན་ནས་བློ་ཚུལ་གཉིས་སུ་སྒྲུབ་པ་གཉིས་ནི། དབང་པོའི་དང༌། མར་མེ་ལ་སོགས་སོ། ། གསུམ་པ་སླར་ཡང་ཕྱི་དོན་ཁས་བླངས་ནས་སྒྲུབ་པ་ལ། ཐལ་འགྱུར་དངོས་དང༌། དེའི་ཉེས་སྤོང་དགག་པའོ། ། དང་པོ་ནི། ཤེས་པ་ལ་ཡུལ་གྱི་རྣམ་པ་མི་སྣང་ན། བུམ་གཟུགས་ལ་ཐག་ཉེ་རིང་གི་ཁྱད་པར་གྱིས་བུམ་གཟུགས་གསལ་མི་གསལ་གྱི་ཁྱད་པར་མི་འཐད་པར་ཐལ།
ཞེས་ཉེ་རིང་སོགས་སོ། ། གཉིས་པ་ལ། ཡུལ་དབང་བར་གྱི་སྣང་བའི་ཁྱད་པ་ལ་བརྟེན་པའི་ལན་དགག མ་མཐོང་བའི་ལས་ལ་བརྟེན་པའི་ལན་དགག མཐོང་བའི་ལས་ལ་བརྟེན་པའི་ལན་དགག བཀག་པ་དེ་གཉིས་ཀའི་དོན་བསྡུ་བ་རྣམས་ནི་རིམ་པར། གལ་ཏེ་སྣང་ཁྱད་དང་དེ་ཕྱིར་དོན་རྟེན་རྣམས་སོ། ། བཞི་པ་ཕྱི་དོན་བཀག་ནས་སྒྲུབ་པ་ལ། ཐལ་གྱུར་དངོས་དང༌། དེའི་ཉེས་སྤོང་དགག་པའོ། །
དང་པོ་ནི། སྒྲ་དང་མར་མེ་རྣམས་ཆོས་ཅན། རང་འཛིན་མངོན་སུམ་ལ་མི་སྣང་བར་ཐལ། རང་འཛིན་མངོན་སུམ་ལ་ཁྱོད་ཀྱི་རྣམ་པ་མི་སྣང་བ་གང་ཞིག ཁྱོད་དེའི་དུས་སུ་འདས་ཟིན་པའི་ཕྱིར། ཞེས་ནང་འགལ་བརྗོད་པ་ནི། ཤེས་པ་སོགས་སོ། ། གཉིས་པ་ལ། དུས་མཉམ་པའི་དོན་སྣང་བར་འདོད་པ་པའི་སྒོ་ནས་རྟགས་མ་གྲུབ་ཀྱི་ལན་དགག་པ་གཉིས་ནི། ཕན་འདོགས་དང༌།
གཏན་གང་སོགས་སོ། ། གསུམ་པ་སླར་ཡང་མདོ་མཛད་པའི་རིག་པས་བློ་ཚུལ་གཉིས་སུ་སྒྲུབ་པ་ལ། མདོར། དུས་ཕྱིས་དྲན་པ་ལས་ཀྱང་ཡིན། ། ཞེས་པའི་དོན་འཆད། འདི་ལ་རྟགས་ཀྱི་ནུས་ཡུལ་ངོས་བཟུང༌། དེ་དྲན་པའི་རྟག་ལས་གྲུབ་པར་བསྟན། རྟགས་དེའི་ཁྱབ་པ་སྒྲུབ་པའོ། ། དང་པོ་ནི། བློ་ཚུལ་གཉིས་སྒྲུབ་ཀྱི་རིགས་པ་རྣམས་ཀྱིས་ཅི་ཞིག་སྒྲུབ་ཅེ་ན།
འཛིན་རྣམ་གྱི་ཚུལ་ཅན་དུ་སྒྲུབ་པ་མིན་ཏེ། དེ་ལ་རྩོད་པ་མེད་པའི་ཕྱིར། དེས་ན་ཡུལ་གྱི་རྣམ་པ་སྣང་བར་སྒྲུབ་པ་ཡིན་ནོ། ། ཞེས་དེ་བདག་སོགས་སོ། ། གཉིས་པ་ནི། དེ་ཡང་སོགས་སོ། ། གསུམ་པ་ནི། རང་སོགས་སོ། ། གཉིས་པ་བློ་རང་རིག་ཏུ་སྒྲུབ་པ་ལ། མདོ་མཛད་པའི་རིགས་པས་སྒྲུབ།
རྣམ་འགྲེལ་མཛད་པ་རང་ཉིད་ཀྱི་རིགས་པས་སྒྲུབ། སླར་ཡང་མདོ་མཛད་པའི་རིག་པས་སྒྲུབ་པའོ། ། དང་པོ་ནི། ཇི་སྐད་དུ། ཚད་མའི་མདོར། རང་རིག་པ་ཉིད་དུ་ཡོད། ཅིའི་ཕྱིར་ཞེ་ན། མ་མྱོང་བར་འདི་མེད་ཕྱིར་རོ། ། ཞེས་པའི་དོན་འཆད་དེ། ཚད་མ་མདོ་ཆོས་ཅན།
ཚུལ་གཉིས་སྒྲུབ་ཀྱི་རིགས་པ་ལས་ལོགས་ཤིག་ཏུ་རང་རིག་སྒྲུབ་བྱེད་ཀྱི་རིགས་པ་མ་གསུངས་ཀྱང་དོན་གྱིས་གྲུབ་པ་ཡིན་ཏེ། འཛིན་རྣམ་དེ་རང་རིག་གི་མཚན་ཉིད་ཡིན་པའི་ཕྱིར་ཞེས། ཚུལ་གཉིས་སོགས་སོ། ། གཉིས་པ་ལ། རང་རིག་གི་སྒྲུབ་བྱེད་རྒྱས་པར་བཤད། དེ་ལ་རྩོད་པ་སྤངས་པའོ། ། དང་པོ་ལ། རང་རིག་པའི་སྒྲུབ་བྱེད། རང་མི་རིག་པ་ལ་གནོད་བྱེད། སླར་ཡང་རང་རིག་པའི་སྒྲུབ་བྱེད།
རང་མི་རིག་པ་ལ་གནོད་བྱེད་དོ། ། དང་པོ་ལ། དངོས་དང༌། དེའི་ཉེས་སྤོང་དགག་པའོ། ། དང་པོ་ནི། དོན་སྣང་གི་ཤེས་པ་ཆོས་ཅན། རང་རིག་པ་ཡིན་ཏེ། ཡུལ་གྱི་རྣམ་པ་སྣང་བའི་ཕྱིར། གཉིས་པ་ནི། གལ་ཏེ་ཡུལ་གྱི་རྣམ་ལྡན་ཡིན་ཡང༌།
རིག་པ་མིན་ཏེ། ཤེས་པ་སྔ་མ་རྣམས་རྗེས་སུ་སྐྱེས་པའི་ཤེས་པ་ཕྱི་མ་རྫས་གཞན་གྱིས་མྱོང་བ་ཡིན་ནོ། ། ཞེ་ན། འདི་ལ་གནོད་བྱེད་ཀྱི་ཐལ་འགྱུར་བཞི་བརྗོད། ཐལ་འགྱུར་བཞི་པའི་ལན་དགག་པའོ། ། དང་པོ་ནི། དེ་དངོས་དང༌། དེས་རང་དང༌། དོན་དུ་དང༌། ཡུལ་གང་རྣམས་སོ། །
གཉིས་པ་ནི། གལ་ཏེ་རང་མྱོང་ན་གཞན་མི་མྱོང་བར་ཐལ་བའི་ཉེས་པས་མི་གནོད་དེ། དོན་དང་འདྲ་བ་ལས་དོན་མྱོང་བར་འཇོག་པའི་ཕྱིར་ཞེས་དང༌། སྐྱེས་ལ་འདྲ་བ་ལས་དེར་འཇོག་པའི་ཕྱིར་ཞེས་དང༌། ངེས་ཤེས་དང་གསུམ་ཚོགས་པ་ལས་དེར་འཇོག་པའི་ཕྱིར། ཞེས་པ་རྣམས་རིམ་པར་འགོག་པ་ལས། དང་པོ་ལ་འདྲ་བ་སྲིད་དུ་ཆུག་ཀྱང་ཁྱབ་པ་འཁྲུལ་བར་བསྟན་པ་དང༌། འདྲ་བ་ཉིད་ཀྱང་མི་སྲིད་པར་བསྟན་པ་ཉིད་ཀྱང་རིམ་པར། འདྲ་བ་ཐམས་ཅད་དང༌། བདག་ཉིད་ཀུན་གྱི་དང༌།
ཇི་ལྟར་དང་ཉམས་མྱོང་རྣམས་སོ། ། གཉིས་པ་གནོད་བྱེད་ལ། དྲི་བ་དང༌། དེའི་ལན་དགག་པའོ། ། དང་པོ་ནི། སྣང་སོགས་སོ། ། གཉིས་པ་ལ། དཀར་འཛིན་ཤེས་པ་ལ་དཀར་པོ་གསལ་བར་སྣང་བ་དེ། གཞན་དངོས་ཡིན་པ་དགག རང་དངོས་ཡིན་ན་རང་རིག་པར་གྲུབ་པའོ། །
དང་པོ་ལ་ཡུལ་མི་གསལ་བར་ཐལ་བ་དང༌། ཡུལ་གྱིས་ཡུལ་ཅན་ཁྱད་པར་དུ་བྱས་ནས་དྲན་པའི་བློ་མི་སྐྱེ་བར་ཐལ་བ་རྣམས་ནི། གཞན་དངོས་དང༌། མཐོང་དང༌། ཇི་ལྟར་དངོས་རྣམས་སོ། ། སླར་ཡང་རང་རིག་པའི་སྒྲུབ་བྱེད་ལ། རང་བློ་རང་ལ་མངོན་གྱུར་ཡིན་པ། རིགས་པ་སྔ་མས་ཁེག་པར་བསྟན། མངོན་གྱུར་ཡིན་པ་མྱོང་བས་གྲུབ་པར་བསྟན། དང་པོ་ནི།
བདག་རིགས་སོགས་སོ། ། གཉིས་པ་ལ་རྟགས་འགོད་ཅིང་ཁྱབ་པ་སྒྲུབ། ཁྱབ་པ་མ་འཁྲུལ་བའི་ལན་དགག་པའོ། ། དང་པོ་ནི། བདེ་སྡུག་སོགས་ཆོས་ཅན། བློ་ཉིད་ཡིན་ཏེ། གོམས་པ་ལས་སེམས་གདུང་སོགས་སོ་སོར་མྱོང་བའི་ཕྱིར། དེ་ཆོས་ཅན། ཁྱོད་བློ་ཉིད་ཡིན་པར་གྲུབ་པ་ན་རང་རིག་པར་ཡང་གྲུབ་སྟེ། ཁྱོད་ལ་མྱོང་བྱེད་གཅིག་ཡོད་པར་གྲུབ།
རང་ལས་རྫས་གཞན་པའི་མྱོང་བྱེད་མེད་པའི་ཕྱིར་ཞེ་ན། རྟེན་དམིགས་དང་དེ་ལས་རྣམས་སོ། ། གཉིས་པ་ནི། གལ་ཏེ་བདེ་སོགས་ཆོས་ཅན། ཤེས་པ་རྫས་གཞན་གྱིས་རིག་པ་ཡིན་ཏེ། དེས་དམིགས་པའི་ཕྱིར་ཞེ་ན། འདི་ལ་ལྷས་སྦྱིན་གྱི་མཆོད་སྦྱིན་གྱི་བདེ་སོགས་མྱོང་བར་ཐལ་བ། རྣལ་འབྱོར་པ་གཞན་གྱིས་སྡུག་བསྔལ་མྱོང་བར་ཐལ་བ། རང་ལ་མཚུངས་པ་སྤང་བ་རྣམས་ནི། གཞན་གྱི་དང༌།
གང་དག་དང༌། སྡུག་བསྔལ་ལ་སོགས་རྣམས་སོ། ། སླར་ཡང་རང་མི་རིག་པའི་གནོད་བྱེད་ལ། རང་རིག་མེད་ན་རང་རྒྱུད་ཀྱི་བློ་མི་རྟོགས་པར་ཐལ་བ་དང༌། རང་རིག་མེད་ན་གཞན་རྒྱུད་ཀྱི་བློ་མི་རྟོག་པར་ཐལ་བའོ། ། དང་པོ་ལ་ཐལ་འགྱུར་དངོས་དང༌། དེའི་ཉེས་སྤོང་དགག་པའོ། ། དང་པོ་ནི། ལྷས་སྦྱིན་རང་ངོར་རང་བློ་རྟགས་ལས་རྟོགས་དགོས་པར་ཐལ། རང་རྒྱུད་ལ་དེ་རྟོག་པའི་མངོན་སུམ་མེད་པའི་ཕྱིར།
ཞེས་གཞན་ཡང་སོགས་སོ། ། འདོད་དེ་ཞེ་ན། འདི་ལ་རང་ངོར་རང་བློ་མ་གྲུབ་པའི་གཏན་ཚིགས་མི་སྲིད་པའི་ཕྱིར་བསྟན། སྲིད་ཀྱང་དེ་ལས་མི་རྟོགས་པ་བསྟན། དང་པོ་ལ་རྒྱུ་འབྲས་ཀྱི་ཚོགས་པ་བཞི་གཏན་ཚིགས་མིན་པར་བསྟན། དེ་ལས་གཞན་པའི་གཏན་ཚིགས་ཡང་དག་མེད་པར་བསྟན། དང་པོ་ནི། དེ་ཡང་སོགས་སོ། ། གཉིས་པ་ལ། དོན་ཆོས་རྟགས་ཡིན་པ་དགག
བློ་ཆོས་རྟགས་ཡིན་པ་དགག བློའི་འབྲས་བུ་གཏན་ཚིགས་ཡིན་པ་དགག དང་པོ་ལ་དོན་གསལ་རྟག་ཡིན་པར་དགག དོན་གྱི་ཁྱད་པར་རྟག་ཡིན་པར་དགག་པ་རྣམས་ནི། རིམ་པ་བཞིན། གལ་ཏེ་དོན་གསལ་དང༌། འོན་ཏེ་དང༌། བློ་བཏགས་དང༌། གཟུགས་སོགས་རྣམས་སོ། ། གཉིས་པ་ནི།
རྟག་ཡོད་སོགས་སོ། ། གཉིས་པ་གཞན་རྒྱུད་ཀྱི་བློ་མི་རྟོག་པར་ཐལ་བ་ལ། དངོས་དང༌། གཟུང་དོན་གཏན་ཚིགས་ཡིན་པར་དགག་པ་གཉིས་ནི། མངོན་སུམ་དང༌། ཡིད་ཀྱི་རྣམས་སོ། ། གཉིས་པ་རྩོད་པ་སྤངས་བ་ལ། གལ་ཏེ་རང་རིག་མེད་ཀྱང་ཇི་སྐད་བཤད་པའི་ཉེས་པ་རྣམས་མེད་དེ། བློ་སྔ་མ་རྣམས་བློ་ཕྱི་མ་རྫས་གཞན་གྱིས་གསལ་བ་ཡིན་ནོ་ཞེ་ན། འདི་ལ་མི་གསལ་བར་མཚུངས་པས་གསལ་བྱེད་དུ་མི་འཐད།
རྣམ་པ་སྣང་བས་གསལ་བར་འཐད་ན་རང་རིག་ཏུ་གྲུབ། རང་ལུགས་ཀྱི་གསལ་བྱེད་ངོས་བཟུང་བ་རྣམས་ནི། ཁྱོད་འདི་དང༌། ཡུལ་ནི་དང༌། དེ་ཕྱིར་རྣམས་སོ། ། གསུམ་པ་སླར་ཡང་མདོ་མཛད་པའི་རིགས་པས་སྒྲུབ་པ་ལ། རྟགས་འགོད། ཁྱབ་པ་མ་གྲུབ་པའི་ལན་དགག་པའོ། ། དང་པོ་ནི། དྲན་པ་ཞེས་སོགས།
གཉིས་པ་ནི། ཡུལ་དང་སོགས་སོ། ། ཕྱོགས་སྔ་མ་ནི། ཤེས་པ་སོགས་སོ། ། ལན་ལ་རྣམ་འགྲེལ་མཛད་པའི་ལན་དང༌། མདོ་མཛད་པའི་ལན་ནོ། ། དང་པོ་ནི། ཡི་གེ་རིང་པོས་འཛིན་བློ་ལ་མྱོང་བྱེད་མེད་པར་ཐལ་བ། ཡོད་པར་འདོད་པའི་ལན་དགག་པའོ། ། དང་པོ་ལ་རྒྱས་པར་བཤད་པ་དང༌།
དོན་བསྡུ་བའོ། ། དང་པོ་ནི། ཡི་གེ་རིང་པོ་མི་དྲན་པར་ཐལ། དེ་འཛིན་གྱི་བློ་ལ་མྱོང་བྱེད་མེད་པར་འདོད་དགོས་པའི་ཕྱིར། དེར་ཐལ། ཉན་ཤེས་སྐད་ཅིག་མ་ཐ་མ་ཁོ་ན་ལ་མྱོང་བྱེད་ཡོད་ཀྱང་དེས་ཡི་གེ་རིང་པོ་མི་འཛིན། ཡི་གེའི་ཆ་ཤས་ཐོས་པའི་ཉན་ཤེས་སྔ་མ་རྣམས་མྱོང་བྱེད་སྐྱེས་ཀྱི་བར་དུ་མི་གནས་པའི་ཕྱིར། ཞེས་རིང་སོགས་སོ། ། དེའི་ལན་དགག་པ་ལ། ཉན་ཤེས་སྔ་མ་གནས་པ་དགག
ཡི་གེ་ཆ་ཤས་སྔ་མ་གནས་པ་དགག ཡི་གེ་རིང་པོའི་ཆ་ཤས་ཅིག་ཆར་སྐྱེ་བ་དགག་པ་རྣམས། གནས་ན་དང༌། སྔ་མ་དང༌། ཡི་གེ་རིམ་མེད་རྣམས་སོ། ། གཉིས་པ་ནི། དུ་མ་སོགས་སོ། ། གཉིས་པ་ལ་མྱོང་བྱ་མྱོང་བྱེད་སྤེལ་ནས་སྐྱེ་བ་དགག ཅིག་ཆར་སྐྱེ་བ་དགག མྱོང་བྱ་མྱོང་བྱེད་སྤེལ་ནས་སྐྱེ་བར་འདོད་པ་ལས་ཅིག་ཆར་དུ་སྐྱེ་བ་ལ་བརྗོད་པའི་ཉེས་པ་དེ་མཚུངས་པར་བསྟན་པའོ། །
དང་པོ་ནི། དྲན་མེད་འགྱུར་ཞེས་པའི་སྐྱོན་མེད་དེ། ཡི་གེ་རིང་པོ་ཐོས་པའི་ཉན་ཤེས་སྐད་ཅིག་རྣམས་སོ་སོར་ཐ་དད་མྱོང་བྱེད་རྫས་གཞན་རེ་རེས་བར་དུ་ཆོད་པའི་ཚུལ་གྱིས་སྐྱེ་བ་ཡིན་ནོ། ། ཞེ་ན། ཡི་གེ་རིང་པོ་ཐོས་པའི་ཉན་ཤེས་སྐད་ཅིག་མ་རྣམས་ཆོས་ཅན། རང་ཡུལ་བར་མ་ཆད་དུ་མི་སྣང་བར་ཐལ། ཁྱོད་མྱོང་བྱེད་རྫས་གཞན་རེ་རེས་བར་དུ་ཆོད་པའི་ཚུལ་གྱིས་སྐྱེ་བའི་ཕྱིར། ཞེས་བློ་རྣམས་དང༌། དེས་སྒྲ་ཞེས་པའོ། ། ཅི་སྟེ་འཇུག་པ་མྱུར་བའི་རྒྱུ་མཚན་གྱིས་བར་མ་ཆད་དུ་སྦྱོར་བ་བྱེད་དོ་ཞེ་ན།
འདི་ལ་སྔར་བཤད་པའི་རིགས་པས་དགག མ་བཤད་པའི་རིགས་པས་དགག དང་པོ་ནི། སྦྱོར་བར་ཞེས་སོ། ། གཉིས་པ་ལ། ཧ་ཅང་ཐལ་བས་དགག རྣམ་པར་བཏགས་ནས་དགག དང་པོ་ནི། གལ་ཏེ་སོགས་སོ། ། གཉིས་པ་ལ།
རྟོག་མེད་ཀྱི་ཤེས་པས་རང་ཡུལ་བར་ཆོད་པར་མཐོང་བ་ལ། བར་མ་ཆད་དུ་སྒྲོ་འདོགས་མཁན་རྟོག་མེད་ཀྱི་ཤེས་པ་ཡིན་པར་དགག རྟོག་པས་རང་ཡུལ་བར་མ་ཆོད་པར་མཐོང་བ་ལ་བར་མ་ཆད་དུ་སྒྲོ་འདོགས་མཁན་པར་རྟོག་པ་སྙིང་ཡིན་པར་དགག རྟོག་མེད་ཀྱི་ཤེས་པས་རང་ཡུལ་བར་ཆོད་པར་མཐོང་ན་ཡང༌། བར་མ་ཆད་དུ་སྒྲོ་འདོགས་མཁན་རྟོག་པར་འདོད་པ་དགག དང་པོ་ནི། དབང་པོས་དང༌། གཉིས་པ་ནི། དབང་པོའི་དང༌། གསུམ་པ་ལ།
མྱོང་བྱ་མྱོང་བྱེད་ཅིག་ཆར་སྐྱེ་བའི་སྒྲུབ་བྱེད་དང༌། དེ་ལ་ལུང་རིགས་ཀྱིས་མི་གནོད་པར་བསྟན་པ་གཉིས། དང་པོ་ནི། དབང་པོས་སོགས་སོ། ། གཉིས་པ་ལ། རིགས་པས་མི་གནོད་པ་ནི། གལ་ཏེ་སོགས་སོ། ། ལུང་གིས་མི་གནོད་པ་ལ་ལུང་དོན་བཤད་པ་དང༌། དེས་གཞན་ཡང་མཚོན་པ་གཉིས། དང་པོ་ནི།
དེ་རྣམས་སོ། ། གཉིས་པ་ལ། དངོས་དང༌། དེའི་ཉེས་སྤོངས་དགག་པའོ། ། དང་པོ་ནི། བློ་དུ་མ་ཅིག་ཆར་དུ་སྐྱེ་བ་དང༌། རྟོག་པ་རིགས་མཐུན་རྫས་གཞན་དུ་མ་ཅིག་ཆར་དུ་མི་སྐྱེ་བ་འདིས་ནི་ཆོས་ཅན། རིགས་ཅན་གཞན་ཡང་མཚོན་ནུས་ཏེ། དྲང་སྲོང་རྒྱལ་དཔོག་པ་བུམ་གཟུགས་རང་མཚན་མཐོང་བའི་རྟོག་མེད་ཀྱི་ཤེས་པ་དང༌། བུམ་གཟུགས་སོ་མཉམ་དུ་ངོ་ཤེས་པའི་རྟོག་པ་གཉིས་ཅར་དུ་མི་སྐྱེ་བའི་རྒྱུ་མཚན་གྱིས་མངོན་སུམ་རྟོག་པར་འདོད་པའི་ལོག་རྟོག་དེ་ཡང་བསལ་བའི་ཕྱིར།
ཞེས་འདིས་ནི་སོགས་སོ། ། དེ་ཆོས་ཅན། མངོན་སུམ་ཡིན་ཏེ། གསལ་བར་སྣང་བའི་ཕྱིར་ཞེ་ན། མ་ངེས་པར་སྟོན་པ་ནི། བསལ་བར་སོགས་སོ། ། གཉིས་པ་ནི། དོན་དང་ཤེས་པ་སོགས་སོ། ། གཉིས་པ་ནི། དོན་དང་དོན་གྱི་སོགས་སོ། །
མདོ་མཛད་པའི་ལན་ལ། དྲི་བ་དང༌། དྲིས་པའི་ལན་དགག་པའོ། ། དང་པོ་ནི། ཤེས་པ་སྔ་མ་རྣམས་ཤེས་པ་ཕྱི་མ་རྫས་གཞན་གྱིས་མྱོང་བ་ཡིན་ན། དེ་ཡང་ཤེས་པ་ཕྱི་མ་རྫས་གཞན་འགའ་ཞིག་གིས་མྱོང་བ་ཡིན་ནམ། མྱོང་བྱེད་མེད་པའི་ཤེས་པ་འགའ་ཞིག་ཀྱང༌། ཡོད་པར་འདོད་ཅེས་འདྲི་བ་ནི། ཤེས་པ་སོགས་སོ། ། གཉིས་པ་ལ།
ཅིས་ཏེ་གཟུགས་ལ་སོགས་པ་བཞིན་དུ་ཤེས་པའང་ཤེས་པ་གཞན་གྱིས་མྱོང་ངོ༌། ། ཞེ་ན། དེ་ཡང་རིགས་པ་མིན་ཏེ། གང་གིའི་ཕྱིར། ཤེས་པ་གཞན་གྱིས་ཉམས་མྱོང་ན། ། ཐུག་མེད་དེ་ཡང་དྲན་པ་སྟེ། ། དེའི་ཡུལ་ཅན་ལ་འཕོ་བ། ། མེད་འགྱུར་དེ་ཡང་མཐོང་བ་ཉིད། ། ཅེས་གསུངས་པའི་དོན་འཆད་པར་བྱེད་དེ། འདིས་དྲི་བ་གཉིས་པའི་ལན་ནི་འོག་ཏུ་འགོག་ལ།
དང་པོ་ལྟར་ན་མྱོང་བྱེད་ཐུག་མེད་དུ་ཐལ་བ་དང༌། ཡུལ་གཞན་ལ་མི་འཕོ་བར་ཐལ་བའོ། ། དང་པོ་ནི། གཞུང་འདིར་དངོས་སུ་མི་འབྱུང་ཀྱང༌། མདོར་འབྱུང་བས་ཁ་བསྐང་བར་བྱའོ། ། གཉིས་པ་ལ། ཐལ་འགྱུར་དངོས་དང༌། དེའི་ཉེས་སྤོང་དགག་པའོ། ། དང་པོ་ནི། ཤེས་རིག་སོགས་སོ། །
གཉིས་པ་ལ་བློ་ཕྱི་མས་བློ་སྔ་མ་འཛིན་པ་བཏང་ནས་བློ་ཕྱི་མ་ཕྱི་རོལ་ལ་འཕོ་བ་དགག དེ་མ་གཏང་བར་བློ་ཕྱི་མ་ཕྱི་རོལ་ལ་འཕོ་བ་དགག མྱོང་བྱེད་ཕྱི་མ་ཕྱི་རོལ་འཕོ་བ་ལ་མྱོང་བྱ་ཐ་མ་ལ་མྱོང་བྱེད་དེ་མེད་པར་འདོད་པ་དགག དང་པོ་ལ་བློ་ཕྱི་མས་བློ་སྔ་མ་ལ་ཕྱི་རོལ་དོན་གྱི་གེགས་བྱས་ནས་བློ་ཕྱི་མ་ཕྱི་རོལ་ལ་འཕོ་བའི་ལན་དགག བློ་སྔ་མའི་སྟེང་གི་བདག་ལ་དམིགས་པའི་ཤེས་པ་ཕྱི་མ་བསྐྱེད་པའི་ནུས་པ་ཟད་ནས་བློ་ཕྱི་མ། ཕྱི་རོལ་ལ་འཕོ་བའི་ལན་དགག བློ་སྔ་མའི་སྟེང་གིས་བདག་ལ་དམིགས་པའི་ཤེས་པ་ཕྱི་མ་བསྐྱེད་པའི་ནུས་པ་ཟད་ནས། བློ་སྔ་མ་ཕྱི་མའི་སྐྱེད་བྱེད་མིན་གྱི། བཟུང་ཡུལ་མིན་པས་བློ་ཕྱི་མ་ཕྱི་རོལ་ལ་འཕོ་བའི་ལན་དགག མི་འཕོ་བར་ཐལ་བའི་ཉེས་པ་དེ་རང་ལ་མཚུངས་པ་སྤངས་པའོ། །
དང་པོ་ནི། བདག་ལས་སོགས་སོ། ། གཉིས་པ་ནི། ནུས་པ་སོགས་ཏེ། དོན་ནི་བློ་སྔ་མའི་ནུས་པ་ཟད་ནས། བློ་ཕྱི་མ་ཕྱི་རོལ་ལ་མི་འཕོ་བས་ཁྱབ། དཔེར་ན་སྒྲ་འཛིན་མངོན་སུམ་དང་གཟུགས་འཛིན་མངོན་སུམ་གཉིས་ཀ་རྒྱུན་ལྡན་དུ་སྐྱེ་བ་དེའི་ཚེ། ཡིད་གཟུགས་འཛིན་ལ་ལྷག་པར་ཆགས་པའི་རྟོག་པ་སྐྱེ་བ་ན། སྒྲ་ལ་ངེས་པ་མི་འདྲེན་པ་བཞིན་ནོ། ། ཅིས་ཏེ་ཀུན་གཞི་ལས་འཇུག་ཤེས་རིགས་མི་མཐུན་དུ་མ་ཅིག་ཆར་དུ་སྐྱེ་བ་བཞིན་དུ།
ཀུན་གཞི་ལས་རྟོག་པ་རིགས་མི་མཐུན་དུ་མ་ཅིག་ཆར་དུ་སྐྱེ་སྲིད་པ་མིན་ནམ་ཞེ་ན། མིན་ཏེ། རིག་མི་མཐུན་གྱི་རྟོག་པ་རྣམས་རིམ་ཅན་ཁོ་ནར་སྐྱེ་བར་མངོན་སུམ་གྱིས་མཐོང་བའི་ཕྱིར། ཞེས་ཅིག་ཆར་སོགས་སོ། ། བྱེ་བྲག་པ་ན་རེ། ཡིད་བཏགས་པ་བ་གཅིག་ལས་མེད་པའི་རྣམ་ཤེས་དུ་མ་ཅིག་ཆར་དུ་མི་སྐྱེ་བ་ཡིན་གྱི། དེ་མ་ཐག་རྐྱེན་གྱི་ནུས་པ་ལས་མིན་ནོ། ། འོ་ན་རྐྱེན་གསུམ་ཚང་བའི་གནས་སྐབས་སུ་འཇུག་ཤེས་དྲུག་ཅིག་ཆར་དུ་སྐྱེ་བ་མིན་པར་ཐལ། ཞེས་ཡིད་གཅིག་སོགས་སོ། ། དེས་རིག་པ་ཅན་པ་དང༌།
སྤྱོད་པ་པ་སོགས་ཀྱི་འདོད་པ་ཁེགས་པར་བསྟན་པ་ནི། བདག་ཡིད་དང༌། འདི་ལུས་སོགས་སོ། ། གྲངས་ཅན་ན་རེ། བདག་གི་ཡོན་ཏན་འདུ་བྱེད་ལས་བློ་ཕྱི་མ་རེ་རེ་ཁོ་ན་སྐྱེ་བར་ངེས་སོ། ། ཞེས་ཟེར་བ་དེ་འགོག་པ་ནི། གལ་ཏེ་སོགས་སོ། ། གསུམ་པ་ནི། གལ་ཏེ་བློ་སྔ་མའི་སྟེང་ན་ཕྱི་མ་བསྐྱེད་པའི་ནུས་པ་དང༌། བློ་ཕྱི་མའི་བཟུང་ཡུལ་བྱེད་པའི་ནུས་པ་གཉིས་ཡོད་པ་ལས།
བློ་ཕྱི་མ་ཕྱི་རོལ་ལ་འཕོ་བའི་ཚེ། བློ་སྔ་མའི་སྟེང་གི་ནུས་པ་གཅིག་དེ་ཉམས་ཀྱང་ཅིག་ཤོས་ཉམས་པ་མིན་ནོ་ཞེ་ན། བློ་སྔ་མ་ཆོས་ཅན། བློ་ཕྱི་མའི་བཟུང་ཡུལ་ཡིན་པར་ཐལ། བློ་ཕྱི་མས་བཟུང་བ་གང་ཞིག བློ་ཕྱི་མ་སྐྱེད་བྱེད་ཡིན་པའི་ཕྱིར། གཟུགས་སོགས་བཞིན་ནོ། ། ཞེས་བཟུང་བའི་སོགས་སོ། ། བཟུང་ཡུལ་གྱི་མི་ཟད་མི་འཐད་དེ། རྣལ་འབྱོར་མངོན་སུམ་ལ་བཟུང་ཡུལ་གྱིས་མ་ཁྱབ་པའི་ཕྱིར།
ཞེ་ན་སྐྱོན་མེད་དེ། འདིར་དེ་ལ་དཔྱད་པ་བོར་བའི་ཕྱིར། ཞེས་སྟོན་པ་ནི་གཟུགས་སོགས། བཞི་པ་ནི། འོ་ན་ཁྱེད་ལ་ཡང་སྔོ་འཛིན་མངོན་སུམ་གྱིས་སྔོན་པོ་འཛིན་ན། སེར་པོ་སོགས་ལ་མི་འཕོ་བར་མཚུངས་སོ། ། ཞེ་ན། དེ་མི་མཚུངས་པའི་ཚུལ་ནི། དེ་ལ་ཕྲ་སོགས་སོ། ། གཉིས་པ་ནི།
གལ་ཏེ་བློ་གཞན་སོགས་སོ། ། ཕྱོགས་སྔ་མ་འདི་ལ་དཔེ་དོན་གཉིས་ལས། དཔེ་ནི་གོང་དུ་ནུས་པ་དུ་མ་ཞེས་པས་བཀག་ལ། དོན་འགོག་པ་ནི། སྔ་ཕྱིར་ཞེས་སོགས་སོ། ། གསུམ་པ་ནི། གལ་ཏེ་ཡུལ་གཞན་ནས། གསལ་བར་འགྱུར་གྱི་བར་རོ། ། གཟུང་འཛིན་རྒྱུ་འབྲས་ཡུལ་གྱི་རྣམ་ལྡན་ཚུལ། ། ཤེས་ཀུན་རང་རིག་གཉིས་མེད་དོན་དམ་དང༌། །
རྣམ་རིག་ཙམ་ལ་མྱུར་དུ་འཇུག་པའི་སྒོ། ། ལེགས་པར་བཤད་ཅིང་དོན་དང་རྣམ་པ་ཀུན། ། རྫུན་པར་བསྒྲུབས་པས་ཤེས་བྱའི་གནས་ཤེས་ནས། ། སྒྲིབ་ཀུན་ངེས་ཟད་ཕྲིན་ལས་ལྷུན་གྲུབ་སྟེ། ། ཀུན་ལ་ལེགས་འདོམས་ཐམས་ཅད་མཁྱེན་པ་ཡི། ། གོ་འཕང་བླ་ན་མེད་དེ་ཐོབ་པར་བསྔོ། ། རང་མཚན་རྟོག་པའི་སྣང་ཡུལ་མིན་ཚུལ་དང༌། ། དོན་རིག་ཡུལ་གྱི་རྣམ་ལྡན་ཚུལ་བཤད་པས། ། མངོན་སུམ་ལེའུར་བཤད་པའི་རྟོག་པ་ཀུན། ། ལེགས་པར་སེལ་ཞིང་སྐབས་ཀྱི་དོན་རིག་འགྱུར། །
ཞེས་བསྡུ་བའི་ཚིགས་སུ་བཅད་པ་ཉེ་བར་སྦྱར་བ་ཡིན་ནོ། ། མངོན་པར་མི་གསལ་ཤུགས་བསྟན་མཚོན་ཚུལ་དང༌། ། མངོན་གྱུར་དོན་ལ་འཁྱོག་པོའི་ཚིག་སྤངས་ནས། ། མངོན་མཁྱེན་མངའ་རྣམས་བཞེད་པའི་ཚུལ་དེ་ཉིད། ། མངོན་སུམ་ལེའུའི་རྒྱན་དུ་དེ་རིང་བཀོད། ། ཅེས་མངོན་སུམ་གྱི་ལེའུའི་སྔ་ཕྱིའི་འབྲེལ་དང༌། གཞུང་སོ་སོའི་སྙིང་པོའི་དོན་ཟུར་ཕྱིན་པར་བཤད་པ་ཡིན་ནོ།། །། གཞན་ཕན་ལྷུན་གྲུབ་ཉིད་ཞལ་གཅིག་པུ་ལས། ། གཞན་དུ་ལེགས་བཤད་ཚོལ་བའི་ངལ་བས་ཅི། ། གཞན་ལ་ལེགས་འདོམས་སྒྲུབ་དང་སུན་འབྱིན་གྱིས། །
གཞན་གྱི་དོན་མཛད་ཁྱོད་ལ་ཕྱག་འཚལ་ལོ། ། གཞན་དོན་ལེའུའི་འཕྲོས་དང་གཞུང་གི་དོན། ། གཞན་དུ་སྔོན་ཆད་ཇི་བཞིན་མ་གྲགས་པ། ། གཞན་གྱིས་བསྐུལ་ཕྱིར་ལེགས་པར་བཤད་འདི་ལ། ། གཞན་དག་ཕྲག་དོག་མེད་པར་ཉོན་གཅིག་ཀྱེ། ། ད་ནི་གཞལ་བྱ་ལྐོག་གྱུར་གཞན་ལ་ཕྱིན་ཅི་མ་ལོག་པར་སྟོན་པའི་ཐབས་གཞན་གྱི་དོན་གྱི་རྗེས་སུ་དཔག་པ་བཤད་པར་བྱ་སྟེ། དེ་ཡང་ལོག་པར་རྟོག་པ་རྣམ་པ་གཉིས་སེལ་བའི་སྒོ་ནས་འཆད་པར་བྱེད་དོ། ། ལོག་པར་རྟོག་པ་གཉིས་ཇི་ལྟར་ཡོད་ཅེ་ན། རྗོད་བྱེད་ལ་ལོག་པར་རྟོག་པ་དང༌། དེའི་གོ་བྱ་ལ་ལོག་པར་རྟོག་པའོ། །
དང་པོ་ལ། འདིར་གཞན་གྱི་དོན་གྱི་རྗེས་སུ་དཔག་པ་ནི་གཉིས་ཏེ། སྒྲིབ་པ་དང་སུན་འབྱིན་པའོ། ། དེ་ལ་ཡང༌། ཡང་དག་དང་ལྟར་སྣང་གི་དབྱེ་བས་གཉིས་གཉིས་སུ་ཡོད་ཀྱང༌། ཡང་དག་གཉིས་དངོས་སུ་བསྟན་པས་ལྟར་སྣང་ཤུགས་ལ་གོ་བར་འགྱུར་རོ། ། འོ་ན་ཡང་དག་གཉིས་གང་དུ་བསྟན་ཞེ་ན། དོན་སྨོས་ཤེས་དང༌། ཁྱབ་སྔོན་ཅན་ཞེས་སོགས་སུ། སྒྲུབ་པ་དང༌།
གཞན་གྱིས་བཏགས་པ་ཡི། ། ཞེས་སོགས་སུ་སུན་འབྱིན་པའི་ངག་བསྟན་པ་ཡིན་ནོ། ། གཞུང་དེ་དག་གིས་བསྟན་པའི་སྒྲུབ་པ་དང་སུན་འབྱིན་པའི་ངག་གཉིས་ཀ་ཡང༌། གཞན་གྱི་དོན་གྱི་རྗེས་སུ་དཔག་པ་ཡིན་པ་ལ་ཁྱད་པར་མེད་དོ། ། གཉིས་ཀ་ལ་དེའི་མཚན་ཉིད་རྗེས་སུ་ཞུགས་པར་མཚུངས་པའི་ཕྱིར། གཉིས་པོ་འགལ་བ་ཡང་མིན་ཏེ། གཞན་གྱི་འདོད་པ་སུན་འབྱིན་པའི་ངག་འགའ་ཞིག་གིས་རང་གི་འདོད་པ་སྒྲུབ་པའི་ཚུལ་གསུམ་དྲན་ལམ་དུ་འཕེན་པ་མཐོང་བའི་ཕྱིར། དེ་ལ་ནི་སྒྲུབ་པའི་ཐལ་འགྱུར་ཞེས་བྱ་ལ། གཞུང་དུ་ཐལ་བ་སྒྲུབ་པ་ཞེས་བྱ་བ་དེ་ཉིད་ཡིན་ནོ། ། དེའི་ཕྱིར་ལྡོག་དོན་ལ་ཚུལ་གསུམ་ཚང་བའི་གཏན་ཚིགས་འཕེན་པའི་ཐལ་འགྱུར་ཡང་དག་ཏུ་བཤད་པ་དེ་དག་སྒྲུབ་པའི་ངག་ཡང་དག་ཏུ་རེ་ཞིག་ཁས་མི་ལེན་དུ་ཆུག་ཀྱང་སླའི།
གཞན་གྱི་དོན་གྱི་རྗེས་སུ་དཔག་པ་ཉིད་དུ་ཁས་མ་བླངས་ན། བདག་ཉིད་ཆེན་པོའི་གཞུང་དྲི་མ་ཅན་དུ་བྱས་པར་འགྱུར་རོ། ། དེ་ལས་ཀྱང༌། སྒྲུབ་པ་ལ་ལོག་པར་རྟོག་པ་ནི་གསུམ་སྟེ། འདིར་བརྗོད་བྱའི་དོན་ལ་ལོག་པར་རྟོག་པ་དང༌། ངེས་བྱེད་ཀྱི་བློ་ལ་ལོག་པར་རྟོག་པ་དང༌། རྗོད་བྱེད་ཀྱི་ངག་ལ་ལོག་པར་རྟོག་པའོ། ། དེ་དག་ནི། རིམ་པ་བཞིན་དུ་མཐོང་དོན་གཉིས་དང༌། ཕྱོགས་ཚིག་སྒྲུབ་ངག་གི་ཡན་ལག་ཡིན་པ་འགོག་པའི་གཞུང་གིས་སེལ་བར་བྱེད་དོ། །
སུན་འབྱིན་ལ་ལོག་པར་རྟོག་པ་བསལ་བ་ནི། གཏན་ཚིགས་ཐིག་པར་རྒྱས་པར་འཆད་པའི་ཕྱིར་འདིར་བསྡུས་པ་ཙམ་ལས་མ་གསུངས་སོ། ། གཉིས་པ་གོ་བྱ་ལ་ལོག་པར་རྟོག་པ་ཡང་གཉིས་ཏེ། དོན་གྱི་གོ་བྱ་ལ་ལོག་པར་རྟོག་པ་དང༌། སྒྲའི་བརྗོད་བྱ་ལ་ལོག་པར་རྟོག་པའོ། ། དང་པོ་མཚན་ཉིད་ལ་ལོག་པར་རྟོག་པ་དང༌། མཚན་གཞི་ལ་ལོག་པར་རྟོག་པ་དང༌། ཕྱོགས་ལྟར་སྣང་གི་དཔེར་བརྗོད་ལ་ལོག་པར་རྟོག་པ་རྣམས་ཏེ། དེ་དག་བསལ་ནས་རང་ལུགས་ཀྱི་བསྒྲུབ་བྱ་ཡང་དག་གི་མཚན་ཉིད་དང༌། མཚན་གཞི་དང་ཕྱོགས་ལྟར་སྣང་གི་དཔེར་བརྗོད་རྣམས་གཏན་ལ་འབེབས་པར་བྱེད་དོ། །
གཉིས་པ་སྒྲའི་བརྗོད་བྱ་ལ་ལོག་པར་རྟོག་པ་བསལ་བ་ལ་ཡང༌། གཞན་དོན་རྗེས་སུ་དཔག་པས་མ་གྲུབ་པའི་གཏན་ཚིགས་བརྗོད་བྱར་བྱེད་དམ་སྙམ་པའི་ལོག་པར་རྟོག་པ་ནི་མཐོང་བ་སྨོས་པས་བསལ་ཟིན་ལ། ཕྱོགས་ཆོས་ཅན་གྱི་གཏན་ཚིགས་ལ་ཡང་འགལ་བའི་གཏན་ཚིགས་དང༌། མ་ངེས་པའི་གཏན་ཚིགས་དང༌། ཡང་དག་གི་གཏན་ཚིགས་རྣམ་པ་གསུམ་ལས། དང་པོ་གཉིས་བརྗོད་བྱར་བྱས་པའི་གཞན་དོན་རྗེས་སུ་དཔག་པ་ཡོད་དམ་སྙམ་པའི་ལོག་པར་རྟོག་པ་བསལ་བའི་ཕྱིར་དུ། ཕྱོགས་ཆོས་ཅན་གྱི་གཏན་ཚིགས་ཀྱི་རབ་ཏུ་དབྱེ་བར། འགལ་བ་དང་མ་ངེས་པའི་གཏན་ཚིགས་ཀྱི་དབྱེ་བ་རྒྱས་པར་གསུངས་སོ། ། ཚུལ་གསུམ་པ་ཅན་གྱི་གཏན་ཚིགས་བརྗོད་བྱར་བྱས་པ་བདེ་བླག་ཏུ་རྟོགས་པའི་དོན་དུ། གཏན་ཚིགས་ཡང་དག་གཉིས་ཀྱི་དབྱེ་བ་གསུངས་སོ། །
འོ་ན་མ་དམིགས་པའི་གཏན་ཚིགས་ཡང་དག་བརྗོད་བྱར་བྱས་པའི་གཞན་དོན་རྗེས་དཔག་མེད་པར་འགྱུར་ཏེ། ཕྱོགས་ཆོས་ཅན་གྱི་གཏན་ཚིགས་ཀྱི་རབ་ཏུ་དབྱེ་བར་མ་དམིགས་པའི་རྟགས་ཡང་དག་གི་དཔེར་བརྗོད་མ་སྨོས་པའི་ཕྱིར་སྙམ་པ་ལ། དེ་མ་སྨོས་ཀྱང་ཤུགས་ལ་རྟོགས་པའི་ཚུལ་རྒྱས་པར་གསུངས་སོ། ། འདི་ནི་རེ་ཤིག་སྤྱིའི་འབྲེལ་ལོ། ། གཞུང་སོ་སོའི་དོན་ལ་གཉིས་ཏེ། བརྗོད་བྱེད་གཞན་དོན་རྗེས་དཔག་བཤད་པ་དང༌། དེའི་གོ་བྱ་བཤད་པའོ། ། དང་པོ་ནི། ཚད་མ་མདོར། གཞན་དོན་རྗེས་སུ་དཔག་པ་ནི། །
རང་གི་མཐོང་དོན་རབ་གསལ་བྱེད། ། ཅེས་པའི་དོན་འཆད་པར་བྱེད་དོ། ། འདི་ལ་མཚན་ཉིད་ཀྱི་རྣམ་བཅད་རྒྱས་པར་བཤད། མཚོན་བྱ་གཞན་དོན་རྗེས་དཔག་གི་མཚན་གཞི་ངོས་བཟུང་བའོ། ། དང་པོ་ལ། རང་གི་མཐོང་བ་གསལ་བྱེད་ཅེས་སྨོས་པའི་དགོས་པ། དོན་རབ་གསལ་བྱེད་ཅེས་སྨོས་པའི་དགོས་པའོ། ། དང་པོ་ལ་དགོས་པ་དངོས་དང༌། དགོས་པ་དེ་སྒྲུབ་པ། དེ་ལ་རྩོད་པ་སྤང་བའོ། །
དང་པོ་ལ་ཕྱོགས་སྔ་མ་ནི། སྔར་རྒོལ་གྲངས་ཅན་པས་ཕྱིར་རྒོལ་སངས་རྒྱས་པའི་ངོར། བློ་དང་བདེ་བ་སོགས་སེམས་མེད་དུ་སྒྲུབ་པར་འདོད་ནས། གང་སྐྱེ་འཇིག་ཅན་ཡིན་ན་སེམས་མེད་ཡིན་པས་ཁྱབ། དཔེར་ན་གཟུགས་སོགས་དེ་ཙམ་ལྔ་པོ་བཞིན། བློ་དང་བདེ་བ་ཡང་སྐྱེ་འཇིག་ཅན་ཡིན་པར་སངས་རྒྱས་པས་ཁས་བླངས་སོ། ། ཞེས་བཀོད་པའི་ཚེ་ན། དེ་དེ་སྒྲུབ་ཀྱི་སྒྲུབ་ངག་ཡང་དག་དང༌། སྐྱེ་འཇིག་ཅན་དེ་དེ་སྒྲུབ་ཀྱི་རྟགས་ཡང་དག་ཡིན་ཏེ། དེ་སྒྲུབ་ཀྱི་ཁྱབ་འབྲེལ་ནི་གྲངས་ཅན་རང་ལུགས་ཀྱི་ཚད་མས་གྲུབ།
ཕྱོགས་ཆོས་ནི་གྲངས་ཅན་ལ་མ་གྲུབ་ཀྱང་སངས་རྒྱས་པའི་ལུང་ལས་བློ་བདེ་སྐྱེ་འཇིག་ཅན་དུ་བཤད་པའི་ཕྱིར། སངས་རྒྱས་པའི་ངོར་བློ་བདེ་སྐྱེ་འཇིག་ཅན་དུ་ཚད་མས་གྲུབ་པ་ཡིན་ནོ། ། ཞེས་ཕྱོགས་སྔ་མ་སྟོན་པ་ནི། གཞན་ལ་ཞེས་སོགས་སོ། ། ཚད་མ་ཀུན་ལས་བཏུས་པར། གཞན་དོན་རྗེས་དཔག་གི་མཚན་ཉིད་འཆད་པའི་ཟུར་དུ་བདག་གིས་མཐོང་བ་ཞེས་པའི་ཚིག་སྨྲོས་པ་ཆོས་ཅན། དགོས་པ་ཡོད་དེ། ཕྱོགས་ཆོས་རྒོལ་བ་རང་གི་ཚད་མས་མ་གྲུབ་པའི་གཏན་ཚིགས་བརྗོད་བྱར་བྱས་པའི་སྒྲུབ་ངག་ཡང་དག་ཡོད་དམ་སྙམ་པའི་ལོག་པར་རྟོག་པ་དེ་སྤང་བར་བྱ་བའི་ཆེད་ཡིན་པའི་ཕྱིར། ཞེས་དེ་སྤང་སོགས་སོ། ། འདིར་རང༌།
ཞེས་པ་ནི། སྔར་རྒོལ་དང༌། ཕྱིར་རྒོལ་དང༌། ཉན་པ་ཡོད་ན་དཔང་པོ་ཡང་ཡིན་ནོ། ། ཞེས་རྒྱན་དུ་བཤད། མཐོང་བ་ནི། རྣམ་པར་ངེས་པ་སྟེ་ཚད་མས་ཁོང་དུ་ཆུད་པའོ། ། རང་ནི་རྒོལ་བ་གང་གིས་སྒྲུབ་པ་འགོད་པའོ། ། ཞེས་ཤཱཀྱ་བློས་བཤད་པ་ལྟར་རོ། ། གཉིས་པ་ལ།
བློ་བདེ་སེམས་མེད་དུ་སྒྲུབ་པའི་ཕྱོགས་ཆོས་ལུང་གིས་མི་འགྲུབ་པར་བསྟན། མངོན་སུམ་གྱིས་མི་འགྲུབ་པར་བསྟན། སྐྱེས་བུའི་འདོད་པ་ཙམ་གྱིས་འགྲུབ་ན་ཧ་ཅང་ཐལ་བ། སྒྲུབ་བྱེད་གང་ཡང་མེད་པར་ལྐོག་གྱུར་ཁས་ལེན་ན། མ་རྟོགས་པའི་དམ་བཅའ་ཡིན་པར་བསྟན་པ་དང་བཞིས་སྐྱེ་འཇིག་ཅན་གྱི་ལུང་ལས་སངས་རྒྱས་པའི་ངོར་བློ་བདེ་སྐྱེ་འཇིག་ཅན་དུ་སྒྲུབ་པའི་ཡིད་ཆེས་པའི་རྟགས་ཡང་དག་ཡིན་པ་དགག སངས་རྒྱས་པའི་ལུང་ལས་སྐྱེ་འཇིག་ཅན་དུ་བཤད་པ་དེ། བློ་བདེ་སྐྱེ་འཇིག་ཅན་དུ་སྒྲུབ་པའི་དངོས་པོ་སྟོབས་ཞུགས་ཀྱི་རྟགས་ཡང་ཡིན་པ་དགག་པའོ། ། དང་པོ་ལ་སངས་རྒྱས་པའི་ལུང་གིས་མི་འགྲུབ་པར་བསྟན། གྲངས་ཅན་གྱི་ལུང་གིས་མི་འགྲུབ་པར་བསྟན། དང་པོ་ལ།
དངོས་སྟོབས་ཡུལ་ལ་ལུང་ཚད་མ་ཡིན་པའི་སྒྲུབ་བྱེད་དགག་པའོ། ། དང་པོ་ནི། འོ་ན་ཕྱིར་རྒོལ་སངས་རྒྱས་པས་བློ་བདེ་སྐྱེ་འཇིག་ཅན་ཡིན་པ་ཚད་མ་གང་གིས་གྲུབ། སངས་རྒྱས་པའི་ལུང་ལས་སྐྱེ་འཇིག་ཅན་དུ་བཤད་པའི་རྟགས་ལ་རྟེན་པའི་ཚད་མས་འགྲུབ་པོ་ཞེ་ན། བློ་བདེ་སྐྱེ་འཇིག་ཅན་དུ་སྒྲུབ་པ་སྐབས་སུ་བབ་པའི་སངས་རྒྱས་པ་དེ་ཆོས་ཅན། ཁྱོད་ཀྱི་ངོར་སངས་རྒྱས་པའི་ལུང་གཏན་ཚིགས་ཡང་དག་ཏུ་མི་འཇུག་པར་ཐལ། ཁྱོད་ཀྱི་ངོར་སངས་རྒྱས་པའི་ལུང་དཔྱད་པ་གསུམ་གྱིས་རྣམ་པར་མ་དག་པའི་ཕྱིར་ཏེ། སངས་རྒྱས་པའི་ལུང་ལས་བཤད་པའི་དངོས་སྟོབས་ཡུལ་ལ་དཔྱད་པས་རྣམ་པར་མ་དག་པའི་ཕྱིར། དཔེར་ན་སྒྲ་མི་རྟག་པར་བསྒྲུབ་པ་ལ་དེ་ལྟར་སྟོན་པའི་སངས་རྒྱས་པའི་ལུང་སྒྲུབ་བྱེད་དུ་མི་འཇུག་པ་བཞིན་ནོ། ། ཞེས་ཡོངས་བརྟགས་སོགས་སོ། །
ཡང་བློ་བདེ་སྐྱེ་འཇིག་ཅན་ཆོས་ཅན། སངས་རྒྱས་པ་རང་ལུགས་ཀྱི་དངོས་པོ་སྟོབས་ཤུགས་ཀྱི་རྗེས་དཔག་གི་འཇུག་ཡུལ་མ་ཡིན་པར་ཐལ། ཁྱོད་སངས་རྒྱས་པའི་ངོར་ཡིད་ཆེས་པའི་རྟགས་ཡང་དག་གི་བསྒྲུབ་བྱ་ཡིན་པའི་ཕྱིར། ཞེས་དེར་ནི་སོགས་སོ། ། ཡང་བློ་བདེ་སྐྱེ་འཇིག་ཅན་དུ་སྟོན་པའི་སངས་རྒྱས་པའི་ལུང་ཆོས་ཅན། ལུང་ཚད་མ་མ་ཡིན་པར་ཐལ། ཁྱོད་ཀྱིས་བསྟན་བྱའི་དོན་ལ་ཚད་མས་གནོད་པའི་ཕྱིར། ཞེས་ལུང་ལས་སོགས་སོ། ། གལ་ཏེ་སྤྱིར་ལུང་དེ་དངོས་པོ་སྟོབས་ཤུགས་ཀྱི་ཡུལ་ལ་ཚད་མ་མ་ཡིན་ཀྱང་ལུང་དེ་གང་ལ་ལྡན་པའི་སངས་རྒྱས་པ་ཁོ་ན་ལ་ཚད་མར་གྲུབ་བོ་ཞེ་ན། ཞེས་གལ་ཏེ་སོགས་སོ། །
འདི་ལ་ལྡན་ཞེས་པའི་སྒྲུབ་བྱེད་དགག གྲུབ་ཅེས་པའི་བསྒྲུབ་བྱ་དགག དང་པོ་ནི། དེ་ཆོས་ཅན། སངས་རྒྱས་པ་ཁོ་ན་ལ་ལྡན་པ་མ་ཡིན་པར་ཐལ། སངས་རྒྱས་པ་དང་འབྲེལ་བ་མེད་པའི་ཕྱིར། ཞེས་གང་གི་སོགས་སོ། ། གཉིས་པ་ནི། དེ་ཆོས་ཅན། སངས་རྒྱས་པ་ཁོ་ན་ལ་བློ་བདེ་སེམས་མེད་ཀྱི་ཕྱོགས་ཆོས་སྒྲུབ་བྱེད་ཀྱི་ལུང་ཚད་མར་གྲུབ་པ་མ་ཡིན་པར་ཐལ།
ཁྱོད་ཀྱི་བསྟན་བྱའི་དོན་ལ་ཚད་མས་གནོད་པའི་ཕྱིར་དང༌། ཁྱོད་ཀྱི་བསྟན་བྱའི་དོན་དང་འགལ་བ་ཁས་ལེན་པའི་སྐབས་ཡིན་པའི་ཕྱིར་དང༌། ཁྱེད་མ་དོར་བར་བློ་བདེ་སེམས་མེད་དུ་སྒྲུབ་པའི་གཏན་ཚིགས་མི་འགྲུབ་པའི་ཕྱིར། ཞེས་ཚད་མས། དེ་དང༌། དེ་ལས་རྣམས་སོ། ། གཉིས་པ་ནི། གྲངས་ཅན་གྱི་དང་པོར་བློ་བདེ་མེད་དུ་རྟོགས་པའི་གྲངས་ཅན་གྱི་ལུང་ཆོས་ཅན། སངས་རྒྱས་པས་ཁྱོད་ལུང་ཚད་མར་འཛིན་རིགས་པར་ཐལ། དེ་སྐབས་ཀྱི་སངས་རྒྱས་པ་བློ་བདེ་སེམས་མེད་ལ་ཤེས་འདོད་ཞུགས་པའི་ཕྱིར་རྒོལ་བ་གང་ཞིག
ཁྱོད་དེར་སྟོན་པའི་ལུང་རྣམ་དག་ཡིན་ལུང་ལ་མ་རྟེན་པར་དེ་མི་རྟོགས་པ་ཡིན་པའི་ཕྱིར། ཞེས་རིགས་པ་སོགས་སོ། ། གཉིས་པ་ནི། གྲངས་ཅན་ན་རེ། ངེད་ཀྱིས་རྟགས་ལས་དེ་རྟོགས་པ་མ་ཡིན་གྱི། རྣལ་འབྱོར་མངོན་སུམ་ལས་དེ་ལྟར་རྟོགས་པ་ཡིན་ནོ། ། ཞེ་ན། དེ་སྐབས་ཀྱི་སྔ་རྒོལ་གྲངས་ཅན་ཆོས་ཅན། རྣལ་འབྱོར་མངོན་སུམ་གྱི་ཐབས་ལ་ནན་ཏན་བྱས་པར་ཐལ། སྔར་ཐ་མལ་བ་གང་ཞིག
ཕྱིས་རྣལ་འབྱོར་མངོན་སུམ་གྱིས་དེ་རྟོགས་པའི་ཕྱིར། འདོད་ན། དེ་ཆོས་ཅན། ཁྱོད་ཀྱིས་དེ་སྐབས་ཀྱི་སངས་རྒྱས་པ་ལ་དེའི་ཐབས་དེ་སྟོན་རིགས་པར་ཐལ། རྣལ་འབྱོར་མངོན་སུམ་ལ་བརྟེན་ནས་དེ་རྟོགས་དགོས་པ་གང་ཞིག དེའི་ཐབས་ཡོད་པའི་ཕྱིར། ཞེས་སྔར་ནི་དང༌། དབང་པོ་སོགས་སོ། ། གལ་ཏེ་རྣལ་འབྱོར་མངོན་སུམ་སྒྲུབ་བྱེད་ཀྱི་ཐབས་མེད་ཅིང༌། དོན་སྤྱིའི་ཚུལ་གྱིས་ཀྱང་འདི་ལྟ་བུ་གཅིག་ཡིན་ནོ། །
ཞེས་བསྟན་པར་མི་ནུས་སོ་ཞེ་ན། བློ་བདེ་སེམས་མེད་དུ་རྟོགས་པའི་མངོན་སུམ་ཚད་མ་ཆོས་ཅན། ཁྱོད་དང་བློ་བདེ་སེམས་མེད་གཉིས་པོ་བསྒྲུབ་བྱ་སྒྲུབ་བྱེད་མ་ཡིན་པར་ཐལ། ཁྱོད་ཚད་མས་མ་གྲུབ་པའི་ཕྱིར། ཞེས་གང་ཡང་དང༌། དོན་དེ་རྣམས་སོ། ། གསུམ་པ་ནི། ཅི་ལུང་དང་མངོན་སུམ་གྱིས་ཕྱོགས་ཆོས་མི་འགྲུབ་ཀྱང༌། དེ་སྐབས་ཀྱི་སངས་རྒྱས་པས་བློ་བདེ་སྐྱེ་འཇིག་ཅན་དུ་འདོད་པའི་དབང་གིས་དེ་སྐོར་གྱི་ཕྱོགས་ཆོས་གྲུབ་པ་ཡིན་ནོ། ། ཞེ་ན།
འོ་ན་སྐྱེ་འཇིག་ཅན་དེ་དེ་སྒྲུབ་ཀྱི་གཏན་ཚིགས་ཡང་དག་དང་ལྟར་སྣང་གཉིས་ཀར་ཐལ། སངས་རྒྱས་པས་དེ་ལྟར་འདོད་པས་ཕྱོགས་ཆོས་གྲུབ། གྲངས་ཅན་གྱིས་དེ་མ་ཡིན་པར་འདོད་པས་དེའི་ཕྱོགས་ཆོས་མ་གྲུབ་པར་འཇོག་པའི་ཕྱིར། བཞི་པ་ནི་བློ་བདེ་སེམས་མེད་ལ་སྒྲུབ་བྱེད་མེད་ཀྱང༌། བློ་བདེ་སེམས་མེད་དུ་དོན་ལ་གནས་པ་ཡིན་ནོ། ། ཞེ་ན། གྲངས་ཅན་གྱིས་དེ་ལྟར་ཞེན་པའི་བློ་ཆོས་ཅན། མ་རྟོགས་པའི་བློར་ཐལ། སྒྲུབ་བྱེད་ལ་མ་ལྟོས་པར་ལྐོག་ཏུ་གྱུར་པའི་དོན་དམ་བཅས་པའི་བློ་ཡིན་པའི་ཕྱིར། ཁྱབ་པ་ཡོད་དེ།
རང་རྒྱུད་ལྡན་གྱི་གང་ཟག་དེ་ལ་ལྐོག་ཏུ་གྱུར་པའི་དོན་རྟོགས་པའི་ཚད་མ་ཡིན་ན། ཚུལ་གསུམ་ཚད་མས་ཤེས་པའི་གཏན་ཚིགས་ལ་ལྟོས་དགོས་པའི་ཕྱིར། གཉིས་པ་ནི། ཡོངས་རྟགས་སོགས་ལ་ཁྱབ་པ་མེད་དེ། སངས་རྒྱས་པའི་ལུང་ལས་སྐྱེ་འཇིག་ཅན་དུ་བཤད་པ་དེ་བློ་བདེ་སྐྱེ་འཇིག་ཅན་དུ་སྒྲུབ་པའི་དངོས་པོ་སྟོབས་ཤུགས་ཀྱི་གཏན་ཚིགས་ཡང་དག་ཡིན་ནོ། ། ཞེ་ན། དེ་ཆོས་ཅན། ཁྱོད་དེ་སྒྲུབ་ཀྱི་དངོས་པོ་སྟོབས་ཤུགས་ཀྱི་རྟགས་གསུམ་པོ་གང་རུང་དུ་ཐལ། ཁྱོད་དེ་སྒྲུབ་ཀྱི་དངོས་པོ་སྟོབས་ཤུགས་ཀྱི་རྟགས་ཡང་དག་ཡིན་པའི་ཕྱིར། འདོད་ན།
དེ་ཆོས་ཅན། ཁྱོད་ཀྱིས་དེ་ལྟར་སྒྲུབ་པའི་རྟགས་ཆོས་ཀྱི་འབྲེལ་པ་དངོས་པོའི་དབང་གིས་གྲུབ་པར་ཐལ་ལོ། ། དེ་ཡང་འདོད་ན། གྲངས་ཅན་རང་ལ་ཡང་བློ་བདེ་སྐྱེ་འཇིག་ཅན་དུ་གྲུབ་པར་ཐལ་ལོ། ། ཐལ་འགྱུར་བར་པ་ལ་མ་ཁྱབ་ན། སངས་རྒྱས་པའི་ལུང་ལས་དེ་ལྟར་བཤད་པའི་རྒྱུ་མཚན་གྱིས་དེ་སྐོར་གྱི་ཕྱོགས་ཆོས་མི་འགྲུབ་པར་ཐལ། སྐྱེ་འཇིག་ཅན་དུ་སྟོན་པའི་སངས་རྒྱས་པའི་ལུང་དང༌། སྐྱེ་འཇིག་ཅན་ལ་འབྲེལ་པ་མེད་པའི་ཕྱིར། ཞེས་རང་བཞིན་དང་འབྲེལ་དེ་དང༌། རང་ལ་དང༌།
གཞན་གྱི་རྣམས་སོ། ། གསུམ་པ་ནི། གྲངས་ཅན་ན་རེ། ཁོ་བོ་ཅག་གི་ཇི་སྐད་དུ་སྨྲས་པའི་ངག་དེ་སྒྲུབ་པའི་ངག་ཡང་དག་མ་ཡིན་ན། གཞན་གྱིས་ཁས་བླངས་པ་ཙམ་རྟགས་སུ་འགོད་པའི་སྒྲུབ་ངག་ཡང་དག་མེད་དགོས་ལ་དེ་མེད་ན། བྱེ་བྲག་པས་བ་གླང་གི་སྤྱི་ཆ་མེད་དུ་ཡང་ཁས་བླངས། རང་གི་གསལ་བ་དུ་མ་དང་འཕྲོ་འདུའི་འབྲེལ་པ་གྲུབ་པར་ཁས་བླངས་པ་ལ། སློབ་དཔོན་ཕྱོགས་ཀྱི་གླང་པོས། གང་དུ་མ་དང་འབྲེལ་ན་ཆ་དང་བཅས་པས་ཁྱབ། དཔེར་ན་སྣོད་ཐ་དད་ཀྱི་རྒྱ་ཤུག་བཞིན།
བ་ལང་གི་སྤྱི་དེ་ཡང་རང་གི་གསལ་དུ་མ་ལ་འཕྲོ་འདུའི་འབྲེལ་པ་གྲུབ་པར་བྱེ་བྲག་པས་ཁས་བླངས་སོ། ། ཞེས་སྒྲུབ་ངག་ཡང་དག་ཏུ་བཤད་པ་དང་འགལ་ལོ་ཞེ་ན། ཚད་མའི་དེ་ཁོ་ན་ཉིད་བསྡུས་པར། སྒྲུབ་བྱེད་རང་ཉིད་ཉིད་འདོད་ན། ། གཏན་ཚིགས་འདི་དག་གཉིས་ཀ་ལ། ། མ་གྲུབ་ཐལ་འགྱུར་བརྗོད་འདོད་ན། ། བཟློག་པ་ལ་ནི་གནོད་པ་མེད། ། ཅེས་བཤད་པ་ལྟར་ངེས་པར་བྱ་སྟེ། དེའི་ངོར། དེས་དེ་ལྟར་བཀོད་པའི་ངག་དེ་ཆོས་ཅན།
སྒྲུབ་པའི་ངག་ཡང་དག་གཞན་དོན་རྗེས་དཔག་ཡིན་ཏེ། གཞན་གྱི་ཁས་བླངས་རྟགས་སུ་ཡོད་ནས་གཞན་མི་འདོད་པའི་ཆོས་ཐལ་བར་འཕངས་པ་ལས། ཞེ་འདོད་ཀྱི་བསྒྲུབ་བྱ་སྒྲུབ་ནུས་ཀྱི་ཚུལ་གསུམ་དྲན་ལམ་དུ་འཕེན་པར་ནུས་པའི་རྟགས་ཚིག་རྣམ་དག་ཡིན་པའི་ཕྱིར། འོ་ན་དེས་འཕངས་པའི་གཏན་ཚིགས་དེ་གང་ཡིན་ཞེ་ན། ཆ་བཅས་མ་ཡིན་པ་ཆོས་ཅན། བ་གླང་གི་སྤྱི་རྟག་དངོས་རང་གི་གསལ་བ་དུ་མ་ལ་འཕྲོ་འདུས་མ་འབྲེལ་བར་སྒྲུབ་པའི་རྟགས་ཡང་དག་ཡིན་ཏེ། ཁྱོད་དེ་སྒྲུབ་ཀྱི་ཕྱོགས་ཆོས་ཅན་གྱི་གཏན་ཚིགས་ཡང་དག་གང་ཞིག ཡོད་ཀྱི་རྟགས་ཀྱིས་དེ་ལྟར་སྒྲུབ་པའི་རྟགས་ཆོས་གཉིས་ཀྱི། བཟློག་འབྲེལ་སྐབས་བབ་ཀྱི་རྒོལ་བའི་ཚད་མས་ངེས་པའི་ཕྱིར། ཞེས་གཞན་གྱིས་སོགས་སོ། །
ངེད་ཀྱི་དེ་ཡང་དེ་ལྟར་ཁས་ལེན་ནོ་ཞེ་ན། དེ་ལྟར་ན་སེམས་ཡོད་དེ་བློ་བདེ་སྐྱེ་འཇིག་ཅན་མ་ཡིན་པར་སྒྲུབ་པའི་རྟགས་ཡང་དག་ཏུ་གྲངས་ཅན་གྱིས་ཁས་བླངས་དགོས་པས། གྲངས་ཅན་མི་འདོད་པ་ཐོག་ཏུ་བབ་པའི་ཕྱིར་མཚུངས་རྐང་ཆག་པ་ཡིན་ནོ། ། སྤྱིར་སུན་འབྱིན་ལ་དུ་མར་ཡོད་ཀྱང༌། གཞན་དོན་རྗེས་དཔག་ཡིན་པར་འགྱུར་བའི་སུན་འབྱིན་ནི། སྒྲུབ་བྱེད་འཕེན་པའི་སུན་འབྱིན་གཅིག་པུར་ངེས་པས། འདིར་དེ་ཙམ་ཞིག་བསྟན་པ་ཡིན་ནོ། ། བྱེ་བྲག་པས་བ་གླང་གི་སྤྱི་རྟག་དངོས་སུ་ཁས་ལེན་ཀྱང་རྟག་རྫས་སུ་ཁས་ལེན་པ་ནི་མ་ཡིན་ཏེ། ལས་རྫས་མ་ཡིན་པའི་སྒྲ་བཞིན་ནོ། ། ཞེས་སྤྱིར་རྫས་མ་ཡིན་པ་བྱེ་བྲག་པའི་འདོད་པར་བཤད་པའི་ཕྱིར་རོ། །
གཉིས་པ་ལ་དགོས་པ་དངོས་དང་དེ་བསྒྲུབ་པའོ། ། དང་པོ་ནི། འོ་ན་ངག་དེའི་བསྟན་བྱ་ཚུལ་གསུམ་པོ་རྒོལ་བ་དེའི་ཚད་མས་གྲུབ་ལ། གྲངས་ཅན་གྱི་སྒྲུབ་ངག་ཡང་དག་ཡིན་ནམ་ཞེ་ན། གཞན་དོན་རྗེས་དཔག་གི་མཚན་ཉིད་འཆད་པའི་ཟུར་དུ། དོན་ཞེས་སྨོས་པས་མཐོང་བ་ཞེས་པའི་ཚིག་གིས་སེལ་བར་མི་ནུས་པ་ཅི་ཞིག་སེལ་ཞེ་ན། དེའི་ཟུར་དུ་དེ་སྨོས་པ་ཆོས་ཅན། དགོས་པ་ཡོད་དེ། ཚུལ་གསུམ་དོན་ལ་མ་གྲུབ་པར་རྒོལ་བའི་བློས་གྲུབ་པར་ཞེན་པ་ཙམ་གྱི་གཏན་ཚིགས་བརྗོད་བྱར་བྱས་པ་སྒྲུབ་ངག་རྣམས་སྒྲུབ་ངག་ཡང་དག་ཡིན་པ་གསལ་ནས། སྒྲུབ་ངག་ཡང་དག་ཡིན་ན་རང་གི་བསྟན་བྱར་གྱུར་པའི་ཚུལ་གསུམ་དོན་ལ་གྲུབ་པ་གཅིག་དགོས་སོ། །
ཞེས་ཤེས་པར་བྱ་བའི་ཆེད་ཡིན་པའི་ཕྱིར་དེའི་དཔེ་ཇི་ལྟ་བུ་ཞེ་ན། སྒྲ་ཆོས་ཅན་རྟག་པའམ་མི་རྟག་པ་གང་རུང་ཡིན་ཏེ། དེར་ལུང་ལས་བཤད་པའི་ཕྱིར། ཞེས་དང༌། སྒྲ་ཆོས་ཅན་རྟག་པའམ་མི་རྟག་པ་གང་རུང་ཡིན་ཏེ། ཕྱོགས་དང་མཐུན་པའི་ཕྱོགས་དག་ལས་གང་ཡང་རུང་བ་ཉིད་ཡིན་པའི་ཕྱིར། ཞེས་པའོ། ། འདིར་ཚུལ་གསུམ་དོན་ལ་མ་གྲུབ་པའི་ཚུལ་ཇི་ལྟ་བུ། རྒོལ་བས་གྲུབ་པར་ཞེན་ཚུལ་ཇི་ལྟར་ཡིན་ཞེ་ན། བཤད་པ།
ལུང་ལས་དེ་ལྟར་བཤད་པ་དེ་ནི་དེ་སྒྲུབ་ཀྱི་གཏན་ཚིགས་ཡང་དག་མ་ཡིན་ཏེ། དངོས་པོ་སྟོབས་ཤུགས་ཀྱི་ཡུལ་ལ་སྤྱོད་པའི་ཚེ་ལུང་སྒྲུབ་བྱེད་ཡང་དག་ཏུ་མི་འཇུག་པའི་ཕྱིར། དེའི་རྒྱུ་མཚན་ཡང་ལུང་གང་དང་གང་ཡིན་དེ། ཇི་སྲིད་དཔྱད་པ་གསུམ་གྱི་རྣམ་པར་དག་པ་དེ་སྲིད་དུ། སྒྲུབ་བྱེད་ཡང་དག་ཏུ་མི་འགྱུར་ལ། དེ་དེས་རྣམ་པར་དག་པའི་ཚེ་ན་ནི་ལུང་དེ་ནས་བཤད་པའི་གཞལ་བྱ་སྒྲ་མཉན་བྱ་ཡིན་པ་ལྟ་བུ་མངོན་གྱུར་དང༌། སྒྲ་མི་རྟག་པ་ལྟ་བུ་ཅུང་ཟད་ལྐོག་གྱུར་རྣམས་ཚད་མས་གྲུབ་ཟིན་པ་གཅིག་དགོས་པའི་ཕྱིར་རོ། ། གཏན་ཚིགས་གཉིས་པ་དེ་ཡང་ནི་ཕྱོགས་ཆོས་མ་གྲུབ་པ་ཡིན་ཏེ། ཇི་སྐད་དུ། རྣམ་པར་ངེས་པ་ལས།
འདི་ལྟར་རྣམ་པ་དེ་ལྟ་བུའི་སྒྲ་དེ་ནི་ཕྱོགས་ཉིད་ཡིན་གྱི་ཕྱོགས་དང་མཐུན་པའི་ཕྱོགས་དག་ལས་གང་ཡང་རུང་བ་ནི་མ་ཡིན་ཏེ། ཞེས་གསུངས་པ་ལྟར་རོ། ། ཕྱོགས་ཆོས་གྲུབ་ཏུ་ཆུག་ཀྱང༌། ཕྱོགས་ཆོས་ཅན་དུ་སོང་བའི་རྒོལ་བ་དེའི་ངོར་ཁྱབ་པ་གྲུབ་པ་མི་སྲིད་དེ། ཕྱོགས་དང་མཐུན་ཕྱོགས་གང་རུང་ལ་རྟག་པའམ་མི་རྟག་པ་གང་རུང་གིས་ཁྱབ་པ་ཚད་མས་ངེས་ན། སྒྲ་ཙམ་དེ་ཀ་རྟག་པར་ཚད་མས་ངེས་དགོས་པའི་ཕྱིར། འདིར་རྟགས་སུ་བཟུང་བྱ་ནི། སྤྱིར་ཕྱོགས་དང་མཐུན་ཕྱོགས་གང་རུང་ཡིན་པ་ཙམ་ལ་བྱའི། སྒྲ་རྟག་པའམ་མི་རྟག་པར་སྒྲུབ་པའི་ཞེས་སྦྱོར་བ་དང༌། སྒྲ་རྟག་པར་སྒྲུབ་པ་རྐྱང་པ་ལ་སྦྱོར་བ་ནི་སྐབས་ཀྱི་དོན་མ་ཡིན་ཏེ།
འདིར། ཕྱོགས་དང་མཐུན་པའི་ཕྱོགས་དག་ལས། ། གང་རུང་ཉིད་སོགས་གསལ་ཡིན་ཏེ། ། ཅི་ཡང་རུང་ལ་སྲིད་ཕྱིར་རོ། ། ཞེས་དང༌། དངོས་ལས་གཞན་དུ་སྲིད་ཕྱིར་ཞེས་དང༌། རྣམ་པར་ངེས་པ་ལས་ཀྱང༌། སྒྲ་མི་རྟག་སྒྲུབ་ལ་ཕྱོགས་ཆོས་དང་མཐུན་ཕྱོགས་གང་རུང་རྟགས་སུ་བཀོད་པའི་ཚེ། རྟགས་དེ་མི་མཐུན་ཕྱོགས་རྟག་པ་ལ་ཞུགས་པར་བཤད་པའི་ཕྱིར་དང༌། དེའི་ཤེས་བྱེད་དུ་མཐུན་ཕྱོགས་དེ་ཡང་སྐྱེས་བུའི་འདོད་པ་ཙམ་གྱིས་བཞག་པ་ཡིན་གྱིས།
དངོས་པོ་ལ་མཐའ་གཅིག་ཏུ་ངེས་པར་བཤད་པས་སོ། ། རྒོལ་བ་དེར་ཞེན་པའི་ཤེས་བྱེད་ནི། ཕྱོགས་ཆོས་ནི་གང་ཡང་རུང་བ་གཅིག་ཡིན་པས། གང་རུང་དུ་འགྲུབ་ལ། ཁྱབ་པ་ནི། སྒྲ་དང་རྟག་པ་གང་རུང་ཡིན་ན་རྟག་པ་ཡིན་པར་ཁྱབ་པའི་རྒྱུ་མཚན་གྱི་ཚུལ་གསུམ་གྲུབ་སྙམ་དུ་བསམས་པ་ཡིན་ནོ། ། གཉིས་པ་ནི། དེ་དེ་སྒྲུབ་ཀྱི་གཏན་ཚིགས་ཡང་དག་མ་ཡིན་ཏེ། གཏན་ཚིགས་དེ་དང་དེ་དག་གི་དེ་དང་དེར་སྒྲུབ་པའི་ཁྱབ་པ་འཁྲུལ་བའི་ཕྱིར། ཇི་ལྟར་འཁྲུལ་ཞེ་ན།
རྟག་པའམ་མི་རྟག་པར་ལུང་ལས་བཤད་ན། དེ་དང་དེ་ཡིན་མི་དགོས་ཏེ། ལུང་ནི་ཡུལ་ལ་འདོད་པ་ཙམ་གྱིས་འཇུག་པའི་ཕྱིར་དང༌། ལུང་དེ་ནས་བཤད་པའི་གཞལ་བྱའི་གནས་གཉིས་པའི་སྒྲུབ་བྱེད་ཚོལ་བའི་རྒོལ་བ་དེས། དུས་དེར། ལུང་དེ་དང་དེར་བརྗོད་བྱའི་དོན་གྱི་འབྲེལ་པ་མ་ངེས་པའི་ཕྱིར། གཏན་ཚིགས་གཉིས་པ་ཡང་འཁྲུལ་བ་ཡིན་ཏེ། ཕྱོགས་དང་མཐུན་ཕྱོགས་གང་རུང་དེ་རྟག་པའམ་མི་རྟག་པའི་དངོས་པོ་ལས་གཞན་དུ་འཇུག་སྲིད་པའི་ཕྱིར། ཞེས་རྟོག་དང༌། སོགས་སོ། །
ཡང་ན་ཉེ་འཕྲོས་ན། སྐྱེས་བུའི་བསམ་པ་ཞེས་དང༌། དོན་ཡོད་ཅེས་སོགས་སུ་བསྟན་པའི་ཚུལ་གསུམ་དོན་ལ་མེད་པར་སྐྱེས་བུའི་བསམ་པ་ཙམ་གྱི་གཏན་ཚིགས་ཡང་དག་ཏུ་བཞག་པ་དེ་གང་ཞེ་ན། དོན་སྨོས་སོགས་སོ། ། འདིར་མཐོང་དོན་གྱི་ཁྱད་པར་ནི། མཐོང་བ་ཞེས་པས་ཚུལ་གསུམ་སྒྲུབ་བྱེད་འགོད་མཁན་གྱི་རྒོལ་བས་ཚད་མས་ངེས་དགོས་པ་གཅིག་བསྟན། དོན་ཞེས་པ་ནི། ཚུལ་གསུམ་ཡུལ་གྱི་རྒོལ་བས་ཚད་མས་གྲུབ་པ་གཅིག་དགོས་པར་བསྟན་ནོ། ། འདི་ནི་ཚུལ་གསུམ་དོན་ལ་གྲུབ་པ་དང་གནད་གཅིག་པ་ཡིན་ཏེ། ཚུལ་གསུམ་རྒོལ་བ་གཞན་གྱིས་མ་གྲུབ་པར་མི་འབྱུང་བའི་ཕྱིར་རོ། །
གཉིས་པ་མཚོན་བྱའི་མཚན་གཞི་ངོས་བཟུང་བ་ལ། སྒྲུབ་པའི་ངག་འགོད་ཚུལ་ལ་ལོག་པར་རྟོག་པ་འགོག་བྱེད་ཀྱི་རང་ལུགས་ཀྱི་རིགས་པ་རྒྱས་པར་བཤད། གཞན་གྱི་རྩོད་ལན་འབྲེལ་མེད་དུ་བསྟན་པའོ། ། དང་པོ་ལ་སྒྲུབ་པའི་ངག་འགོད་པའི་ཚུལ་ལ་ལོག་པར་རྟོག་པ་ནི་འདི་ལྟ་སྟེ། རིགས་པ་ཅན་པ་སྒྲ་ནི་མི་རྟག་སྟེ་བྱས་པའི་ཕྱིར། བུམ་པ་བཞིན། བུམ་པ་བྱས་པ་དེ་བཞིན་དུ་སྒྲ་ཡང་བྱས། དེའི་ཕྱིར་ན་སྒྲ་མི་རྟག་གོ ། ཞེས་དམ་བཅའ་དང༌། རྟགས་དང༌།
དཔེ་དང༌། ཉེར་སྤྱོད་དང་འཇུག་བསྡུད་དེ་ཡན་ལག་ལྔ་ལྡན་དུ་འདོད་ཅིང༌། ཡན་ལག་སྔ་ཕྱིའི་ཐ་སྙད་ཀྱང་ལུགས་འདི་ལས་འབྱུང་བ་ཡིན་ནོ། ། སློབ་དཔོན་འཕགས་པ་དང་ལེགས་ལྡན་འབྱེད་སོགས་རང་སྡེ་སྔ་རབ་པ་ནི། གང་བྱས་པ་དེ་ཐམས་ཅད་མི་རྟག དཔེར་ན་བུམ་པ་བཞིན་སྒྲ་ཡང་བྱས་པའི་ཕྱིར། མི་རྟག་གོ་ཞེས་བསྒྲུབ་བྱ་དང༌། སྒྲུབ་བྱེད་ཀྱི་ཡན་ལག་གཉིས་དང་ལྡན་པར་འདོད། སློབ་དཔོན་ཕྱོགས་ཀྱི་གླང་པོ་ཡང་དེ་ལྟར་བཞེད་དམ་ཞེ་ན། འདིའི་ལན་ལ་བསྒྲུབ་བྱ་བརྗོད་པ་སྒྲུབ་ངག་གི་ཡན་ལག་ཏུ་མི་དགོས་པར་བསྟན།
ཚུལ་གསུམ་གང་རུང་བརྗོད་པ་སྒྲུབ་ངག་གི་ཡན་ལག་ཏུ་དགོས་པར་བསྟན། དེ་གཉིས་ཀའི་གྲུབ་དོན་བསྟན་པའོ། ། དང་པོ་ལ་དེ་དེའི་ཡན་ལག་མ་ཡིན་པའི་སྒྲུབ་བྱེད་བཤད། དེ་དེའི་ཡན་ལག་ཡིན་པའི་སྒྲུབ་བྱེད་དགག་པའོ། ། དང་པོ་ལ་སྒྲུབ་པའི་ངག་གི་ཡན་ལག་ཏུ་ཕྱོགས་ཚིག་དང་རྟགས་ཚིག་དགོས་མི་དགོས་ཀྱི་ཁྱད་པར་བཤད། ཁྱད་མེད་དུ་མཚུངས་པའི་བརྩོད་པ་སྤངས་པའོ། ། དང་པོ་ལ། གཉིས་ཀ་དངོས་སུ་སྒྲུབ་བྱེད་མ་ཡིན་པར་མཚུངས་པ། དེ་ལ་སློབ་དཔོན་གྱིས་ལུང་འགལ་སྤང་བ། དེ་རྒྱུད་ནས་སྒྲུབ་བྱེད་ཀྱི་ཡན་ལག་ཡིན་མིན་གྱི་ཁྱད་པར་ཡོད་པའི་ཚུལ།
དེ་ཉིད་སློབ་དཔོན་གྱི་ལུང་གིས་གྲུབ་པའོ། ། དང་པོ་ལ། མདོར། དེ་ལ་དཔག་བྱ་བསྟན་པ་ནི། གཏན་ཚིགས་དོན་གྱི་ཡུལ་དུ་འདོད། ། ཅེས་པའི་དོན་འཆད་དེ། འོ་ན་རང་གིས་མཐོང་དོན་རབ་གསལ་བྱེད། ཅེས་འཆད་ན། ཕྱོགས་ཀྱང་རང་གི་མཐོང་བའི་དོན་ཡིན་པས། དེ་གསལ་བར་བྱེད་པ་ཡང་གཞན་དོན་རྗེས་དཔག་གི་ཡན་ལག་ཏུ་དགོས་སམ་ཞེས་པའི་དྲི་བ་དང༌།
དོན་ལ་དོན་ནི་གྲུབ་ཕྱིར་རོ། ། ཞེས་སྨྲས་པ་ལ། ཚུལ་གསུམ་པ་ཅན་གྱི་གཏན་ཚིགས་ལས་སྒྲུབ་བྱའི་དོན་འགྲུབ་པ་བཞིན་དུ་དེ་བརྗོད་བྱར་སྟོན་པའི་རྟགས་ཚིག་གིས་ཀྱང་བསྒྲུབ་བྱ་སྒྲུབ་པར་ནུས་སམ། ཅི་སྟེ་མི་ནུས་ན་ནི་གཞན་གྱི་དོན་གྱིས་རྗེས་སུ་དཔག་པ་དོན་མེད་པར་འགྱུར་ལ། འོན་ཏེ་ནུས་ན་ནི། དེ་ཇི་ལྟར་ནུས་པའི་ཚུལ་ལ་བརྟགས་པ་ན་ཕྱོགས་ཚིག་ཀྱང་དེ་སྒྲུབ་བྱེད་ཀྱི་ཡན་ལག་ཏུ་ཁས་ལེན་དགོས་པར་འགྱུར་ཏེ། གང་བྱས་པ་དེ་ཐམས་ཅད་མི་རྟག་གོ་ཞེས་པའི་ཚིག་ལ་རྟེན་ནས་སྒྲ་མི་རྟག་པར་སྒྲུབ་ནུས་པར་ཁས་བླངས་པའི་ཕྱིར་རོ། ། ཞེས་པའི་དྲི་བ་གཉིས་བཀོད་ནས། ལན་དུ། དེ་དེའི་ཡན་ལག་མ་ཡིན་པ་སློབ་དཔོན་གྱི་དགོངས་པ་ཡིན་པའི་ཚུལ་དང༌།
བསྒྲུབ་བྱ་རྟགས་ཚིག་རྣམ་དག་བསྒྲུབ་བྱ་སྒྲུབ་བྱེད་དངོས་མ་ཡིན་ཀྱང་ངག་དེ་བཀོད་པ་དོན་དང་བཅས་པའི་ཚུལ་འཆད་དོ། ། དེ་ཡང་ཇི་ལྟར་ཞེ་ན། གང་བྱས་ན་མི་རྟག་པ་ཡིན་པས་ཁྱབ། ཅེས་སོགས་ཀྱི་རྟགས་ཚིག་རྣམ་དག་དང༌། སྒྲ་མི་རྟག་ཅེས་པའི་ཕྱོགས་ཚིག་ཆོས་ཅན། ཁྱོད་ཀྱིས་སྒྲ་མི་རྟག་པར་སྒྲུབ་མི་ནུས་ཏེ། ཁྱོད་ཀྱིས་སྒྲ་མི་རྟག་པར་སྒྲུབ་པའི་ཚུལ་གསུམ་མ་ཚང་བའི་ཕྱིར། ཁྱབ་སྟེ། ཚུལ་གསུམ་ཚང་བའི་དོན་གྱིས་སྒྲུབ་དགོས་པའི་ཕྱིར། གཉིས་པ་ནི།
སློབ་དཔོན་གྱིས། སྒྲ་ལས་བྱུང་བ་རྗེས་དཔག་ལས། ། ཚད་མ་གཞན་མིན་འདི་ལྟར་ཏེ། ། རང་གི་དོན་ལ་བྱས་སོགས་བཞིན། ། གཞན་སེལ་སྒོ་ནས་སྟོན་པར་བྱེད། ། ཅེས་སྒྲ་བྱུང་གི་ཚད་མ་བཞེད་པ་དང་འགལ་ལོ་ཞེ་ན། ལྷས་སྦྱིན་གྱིས་སྨྲས་པའི་བུམ་པ་མི་རྟག་ཅེས་པའི་ཕྱོགས་ཚིག་རང་ཀུན་སློང་གི་བསམ་པ་སྔོན་སོང་དུ་སྒྲུབ་པ་ལ་ཕྱོགས་ཚིག་ཡིན་པ་རྟགས་སུ་བཀོད་པའི་ཚེ་ན། དེ་ཆོས་ཅན། དེ་སྒྲུབ་ཀྱི་རྟགས་ཡང་དག་ཡིན་ཏེ། དེ་སྒྲུབ་ཀྱི་ཚུལ་གསུམ་ཅན་གྱི་གཏན་ཚིགས་ཡིན་པའི་ཕྱིར།
ཞེས་བཞེད་པ་སློབ་དཔོན་གྱིས་དགོངས་པ་ཡིན་ནོ་ཞེས་དང༌། དུ་ལྡན་གྱི་ལ་ལ་མེ་ཡོད་དོ་ཞེས་པའི་ཚིག་ལས། དེ་ལ་དེ་ཡོད་པར་སྒྲུབ་ནུས་པ་སློབ་དཔོན་གྱི་དགོངས་པ་མ་ཡིན་ཏེ། སློབ་དཔོན་དེ་གཉིས་ལ་འབྲེལ་པ་མི་བཞེད་པའི་ཕྱིར། ཞེས་དོན་གྱི་དང༌། ཕྱོགས་ཀྱི་དང༌། དེ་ལས་རྣམས་སོ། ། གསུམ་པ་ནི། སྐབས་ཀྱི་རྒོལ་བ་ལ་བསྒྲུབ་བྱ་རྟོགས་པའི་ཡན་ལག་ཏུ་ཕྱོགས་ཀྱི་ཚིགས་གང་བརྗོད་ཀྱང་དོན་མེད་པར་འགྱུར་ཏེ། གཉིས་ཀ་སྒྲུབ་བྱེད་མ་ཡིན་པར་མཚུངས་པའི་ཕྱིར།
ཞེ་ན། སྒྲ་མི་རྟག་ཅེས་པའི་ཕྱོགས་ཚིགས་ཆོས་ཅན། སྐབས་བབ་ཀྱི་རྒོལ་བ་ལ་སྒྲུབ་བྱེད་ཀྱི་ཡན་ལག་ཏུ་བརྗོད་པ་དོན་མེད་དེ། དངོས་རྒྱུད་གང་རུང་གི་སྒོ་ནས་རྟགས་ཅན་རྗེས་དཔག་སྐྱེད་ནུས་ཀྱི་ཡན་ལག་མ་ཡིན་པའི་ཕྱིར་ཏེ། བསྒྲུབ་བྱ་ཙམ་ཚིག་ཟིན་ལ་བརྗོད་ཀྱི་སྐབས་ཀྱི་ཚུལ་གསུམ་གང་རུང་མ་བརྗོད་པའི་ཕྱིར། སྒྲུབ་བྱེད་ཀྱི་ཡན་ལག་ཏུ་མི་བརྗོད་པ་ཡིན་གྱི། སྤྱིར་མི་བརྗོད་པ་མ་ཡིན་ཏེ། ཇི་སྐད་དུ། ཕྱོགས་ཆོས་དང་ནི་འབྲེལ་བ་དང༌། ། བསྒྲུབ་བྱ་རྗོད་བྱ་གཞན་རྣམས་སྤང༌། །
ཞེས་གསུངས་པས་སོ། ། འདིར་གཞན་ཞེས་པ་ཉེར་སྦྱོར་དང༌། འཇུག་བསྡུད་ལ་བྱའོ། ། གང་བྱས་ཞེས་སོགས་ཀྱི་ཚིག་རྣམ་དག་ཆོས་ཅན། ཁྱོད་བསྒྲུབ་བྱ་སྒྲ་མི་རྟག་པའི་སྒྲུབ་བྱེད་དངོས་མ་ཡིན་ཡང༌། སྐབས་བབ་ཀྱི་རྒོལ་བ་ལ། ཁྱོད་རྗོད་པ་དོན་དང་བཅས་པ་ཡིན་ཏེ། ཁྱོད་དེ་ལྟར་སྒྲུབ་ནུས་ཀྱི་ཚུལ་གསུམ་པ་ཅན་གྱི་གཏན་ཚིགས་སྐབས་བབ་ཀྱི་རྒོལ་བའི་དྲན་ལམ་དུ་སྟོན་པར་བྱེད་པའི་ངག་རྣམ་དག་ཡིན་པའི་ཕྱིར། བཞི་པ་ནི། ཕྱོགས་ཚིག་སྒྲུབ་བྱེད་ཀྱི་ཡན་ལག་མ་ཡིན་པ་དེ།
སློབ་དཔོན་བདག་ཉིད་ཆེན་པོའི་དགོངས་པ་ཡིན་ཏེ། ཕྱོགས་དེ་རྟགས་ཀྱི་ནུས་པ་འཇུག་པའི་ཡུལ་ཡིན་པར་བདག་ཉིད་ཆེན་པོས་བཤད་པའི་ཕྱིར། ཞེས་སྒྲུབ་པར་དང༌། གཏན་ཚིགས་བརྗོད་པ་དང༌། གཏན་ཚིགས་དོན་རྣམས་སོ། ། འདིར་ཚུལ་གསུམ་པ་ཅན་གྱི་གཏན་ཚིགས་དང༌། དེ་སྟོན་པའི་སྒྲུབ་པའི་ངག་རྣམས་ལ་སྒྲུབ་བྱེད་དངོས་དང་སྒྲུབ་བྱེད་རྒྱུད་ནས་སྟོན་པ་ཞེས་པའི་ཐ་སྙད་རིགས་ཀྱི། དངོས་ཀྱི་སྒྲུབ་བྱེད་དང་རྒྱུད་པའི་སྒྲུབ་བྱེད་ཅེས་པའི་ཐ་སྙད་ནི་ལོག་པར་བཤད་པ་ཁོ་ན་ཡིན་ཏེ། རྒྱུད་པའི་སྒྲུབ་བྱེད་ཡིན་ན་སྒྲུབ་བྱེད་ཡིན་དགོས་མི་དགོས་ལ་བརྟགས་ན་འཇིག་པའི་ཕྱིར་དང༌། རྣམ་པར་ངེས་པ་ལས་གཏན་ཚིགས་ཀྱི་ཚིག་ནི་རང་ཉིད་ལ་ནུས་པ་མེད་ཀྱང་ནུས་པ་རྗོད་པར་བྱེད་པ་ཡིན་པའི་ཕྱིར་ཉེ་བར་བརྟགས་ནས་སྒྲུབ་པར་བྱེད་པ་ཡིན་པར་འདོད་དོ། །
ཞེས་གསུངས་པ་དང་འགལ་བའི་ཕྱིར་རོ། ། དེས་ན་ཕྱོགས་ཚིག་དང་རྟགས་ཚིག་ལ་སྒྲུབ་བྱེད་ཡིན་མིན་གྱི་ཁྱད་པར་མེད་ཀྱང༌། སྒྲུབ་ངག་གི་ཡན་ལག་ཏུ་དགོས་མི་དགོས་ཀྱི་ཁྱད་པར་ཕྱེ་བ་ནི་འདིར་སྐབས་ཀྱི་དོན་ནོ། ། གཉིས་པ་ནི། གལ་ཏེ་ཕྱོགས་ཚིག་ཆོས་ཅན། ཁྱོད་ཀྱང་རྒྱུད་ནས་སྒྲུབ་བྱེད་ཀྱི་ཡན་ལག་ཡིན་ཏེ། ཁྱོད་ལ་རྟེན་ནས་རྟགས་ཚིག་རྣམ་དག་འཇུག་པའི་ཕྱིར་ཞེ་ན། དེ་ལ་ཧ་ཅང་ཐལ་བ་འཕེན་པ་ནི། གལ་ཏེ་སོགས་སོ། ། ཉེས་པ་དེ་རྟགས་ཚིག་རྣམ་དག་ལ་མི་མཚུངས་པར་སྟོན་པ་ནི།
ནང་གི་སོགས་སོ། ། གཉིས་པ་ནི། དེ་དེའི་ཡན་ལག་ཡིན་ཏེ། རྟགས་ཀྱི་ནུས་ཡུལ་མ་བསྟན་པར་གཏན་ཚིགས་མི་འཇུག་པའི་ཕྱིར། ཞེ་ན། བྱས་རྟགས་ཀྱི་དེ་ལྟར་སྒྲུབ་པ་སྐབས་སུ་བབ་པའི་ཕྱིར་རྒོལ་ཆོས་ཅན། ཁྱོད་ཀྱི་ངོར་རྟགས་ཀྱི་ནུས་ཡུལ་དངོས་སུ་མ་བསྟན་ཀྱང་གང་བྱས་ན་ཞེས་སོགས་ཀྱི་ངག་ལ་བརྟེན་ནས་རྟགས་ཅན་རྗེས་དཔག་རང་སྟོབས་ཀྱི་འདྲེན་ནུས་ཏེ། དེ་སྒྲུབ་ཀྱི་ཕྱོགས་ཆོས་དང་ཁྱབ་འབྲེལ་ཚད་མས་ཤེས་པ་སྔོན་དུ་སོང་བའི་སྒོ་ནས་དེ་ལྟར་སྒྲུབ་པ་སྐབས་སུ་བབ་པའི་རྒོལ་བ་ཡིན་པའི་ཕྱིར། ཞེས་གལ་ཏེ་དང༌། ཁྱབ་སྔོན་རྣམས་སོ། །
འདིར་ཁྱབ་སྔོན་ཅན་ཞེས་པ་རྒྱན་གྱིས་འགྲེལ་ཚིག་ཡིན་ཀྱང༌། དོན་བཤད་མ་ཐག་པ་དེ་ཁོ་ན་ཡིན་གྱི་དེ་ལས་གཞན་དུ་ཁྱབ་པ་སྔོན་ལ་རྗོད་པའི་ངག་གི་དོན་དུ་འཆད་ན། ཕྱོགས་ཆོས་སྔར་བརྗོད་པའི་ངག་ལ་ཕྱོགས་ཚིག་སྒྲུབ་ངག་གི་ཡན་ལག་ཏུ་འདོད་དགོས་པར་དོན་གྱིས་འཕངས་པའི་ཕྱིར། མི་རིགས་སོ། ། གཉིས་པ་ནི། དེ་སྒྲུབ་ཀྱི་སྒྲུབ་ངག་ཡང་དག་ཡིན་ན་དེ་སྒྲུབ་ཀྱི་ཚུལ་གསུམ་ལས་གང་ཡང་རུང་བ་གཅིག་བརྗོད་བྱར་སྟོན་དགོས་ཏེ། དེ་མ་བསྟན་ན་སྒྲུབ་པའི་ངག་མ་ཚང་བར་བདག་ཉིད་ཆེན་པོས་བརྗོད་པའི་ཕྱིར། ཞེས་གསུམ་ལས་སོགས་སོ། ། འདིར་གསུམ་ཀ་རྗོད་དགོས་པར་བསྟན་པ་མ་ཡིན་ཏེ། སྒྲུབ་པའི་ཐལ་འགྱུར་ལ་མ་ཁྱབ་པའི་ཕྱིར་དང༌།
གཏན་ཚིགས་འབའ་ཞིག་རྗོད་པར་ཟད། ། ཅེས་པའི་དོན་ཁོང་དུ་མ་ཆུད་པར་ཟད་པའི་ཕྱིར་དང༌། ཡན་ལག་གཉིས་ལྡན་གྱི་ཆ་ཤས་སུ་ཕྱོགས་ཆོས་དང་ཁྱབ་པ་རྗོད་པའི་ངག་ཀྱང་སྒྲུབ་ངག་ལྟར་སྣང་དུ་ཧ་ཅང་ཐལ་བའི་ཕྱིར་རོ། ། གསུམ་པ་གྲུབ་དོན་ལ། སྒྲུབ་ངག་གི་ཡན་ལག་ཏུ་རྟགས་རྗོད་དགོས་ཤིང་ཕྱོགས་རྗོད་མི་དགོས་པར་གྲུབ་པ་ན་རང་ལུགས་ཀྱི་དམ་བཅའི་མཚན་ཉིད་སྐྱོན་མེད་དུ་གྲུབ་པ། གཞན་ལུགས་ཀྱི་དམ་བཅའི་མཚན་ཉིད་སྐྱོན་ཅན་དུ་གྲུབ་པ། དེས་ན་ཕྱོགས་ཚིག་སྒྲུབ་བྱེད་ཀྱི་ཡན་ལག་མ་ཡིན་པར་གྲུབ་པའོ། ། དང་པོ་ནི། རྣམ་འགྲེལ་མཛད་པ་ཆོས་ཅན། དཔེར་རྟགས་མ་གྲུབ་པ་བརྗོད་པ་དེ་བསྒྲུབ་བྱ་རྗོད་པ་ཡིན་པའི་རྒྱུ་མཚན་གྱིས་དམ་བཅའ་བར་ཐལ་བའི་ཉེས་པས་ཁྱོད་ལ་མི་གནོད་དེ།
ཁྱོད་ཀྱི་ལུགས་ལ་དེ་འདྲ་དེ་སྒྲུབ་བྱེད་བརྗོད་པ་ཡིན་པའི་རྒྱུ་མཚན་གྱིས་བསྒྲུབ་བྱ་བརྗོད་པར་འགལ་བའི་ཕྱིར། གལ་ཏེ་ཉེས་པ་དེ་མི་འཇུག་པ་ལ་དམ་བཅའི་མཚན་ཉིད་ཀྱི་ཟུར་དུ་ཁོ་ན་ཞེས་པའི་ངེས་གཟུང་གི་ཁྱད་པར་སྦྱོར་དགོས་སོ་ཞེ་ན། རྣམ་འགྲེལ་མཛད་པ་ཆོས་ཅན། དེ་ལ་དེ་མ་སྦྱར་ཀྱང་དེ་དེར་ཐལ་བའི་ཉེས་པས་ཁྱོད་ལ་མི་གནོད་དེ། ཁྱོད་ཀྱི་ལུགས་ལ་དེ་དེ་དང་རིགས་ཙམ་ཡང་མི་གཅིག་པའི་ཕྱིར། ཞེས་བསྒྲུབ་བྱ་དང༌། ཁྱད་པར་རྣམས་སོ། ། གཉིས་པ་ནི། སྒྲ་མི་རྟག་སྒྲུབ་ལ་མིག་ཤེས་ཀྱི་གཟུང་བྱ་རྟགས་སུ་བཀོད་པའི་ཚེ་ན། སྒྲ་མིག་ཤེས་ཀྱི་གཟུང་བྱ་ཡིན་པ་དང༌།
བློ་མིག་ཤེས་ཀྱི་གཟུང་བྱ་ཡིན་པ་དེ་ཆོས་ཅན། བསྒྲུབ་བྱར་ཐལ། བསྒྲུབ་བྱར་བསྟན་བྱ་བ་ཡིན་པའི་ཕྱིར། དེ་སྒྲུབ་ཀྱི་ཤེས་བྱེད་སྐབས་ཀྱི་རྒོལ་བས་ཚད་མས་མ་གྲུབ་པའི་ཕྱིར། འདོད་ན། དེ་དང་དེ་བརྗོད་པའི་ངག་ཆོས་ཅན། དེ་སྐོར་གྱི་དམ་བཅའ་བར་ཐལ། དེ་སྐོར་གྱི་བསྒྲུབ་བྱ་བརྗོད་པ་ཡིན་པའི་ཕྱིར། ཞེས་སྟོན་པ་ནི་གཞན་དུ་ཞེས་སོགས་སོ། ། འདི་དག་གི་རྟགས་དང་ཁྱབ་པ་རྣམས་རིགས་པ་ཅན་པས་ཇི་ལྟར་ཁས་བླངས་པའི་ཚུལ་ནི།
བྱ་བ་དུས་གསུམ་ཡུལ་ཅན་ཕྱིར། ། ཞེས་པའི་སྐབས་ནས་འཆད་པར་འགྱུར་རོ། ། གསུམ་པ་ནི་རིགས་པ་ཅན་པ་ན་རེ། ངེད་ལ་ཡང་དེ་དེར་ཐལ་བའི་སྐྱོན་མེད་དེ། སྒྲུབ་བྱེད་བརྗོད་པ་ཡིན་ན་བསྒྲུབ་བྱ་བརྗོད་པ་མ་ཡིན་དགོས་པའི་ཕྱིར། ཞེ་ན། འོ་ན་སྒྲ་མི་རྟག་ཅེས་པའི་ཚིག་ཆོས་ཅན། སྒྲུབ་བྱེད་ཀྱི་ཡན་ལག་མ་ཡིན་པར་ཐལ། བསྒྲུབ་བྱ་བརྗོད་པ་ཡིན་པའི་ཕྱིར། འཁོར་གསུམ་དངོས་འགལ་ལོ། །
ཞེས་གལ་ཏེ་སོགས་སོ། ། གཉིས་པ་ནི། མང་པོས་ལེན་གྱི་བུ་ལ་སོགས་པ་རིགས་སྒོའི་ཊཱི་ཀ་བྱེད་པ་དག་གིས། རིགས་པ་ཅན་པའི་འདོད་པ་འདི་ལྟར་སླངས་ནས་འགོག་པར་བྱེད་དེ། ཕྱོགས་ཚིག་ཆོས་ཅན། སྒྲུབ་བྱེད་ཀྱི་ཡན་ལག་ཡིན་ཏེ། ལྟར་སྣང་བ་དང་བཅས་ཏེ། སྒྲུབ་པར་བྱེད་པའི་དུས་སུ་རྗོད་པའི་ཕྱིར་ཞེས་ཟེར་རོ། ། དེ་ལ་ནི་མངོན་སུམ་གྱི་མ་ངེས་སོ། ། ཚིག་གང་ཞིག་ཅེས་པའི་ཁྱད་པར་མནོན་ནོ་ཞེ་ན།
དེ་ལ་ནི་སུན་འབྱིན་གྱི་མ་ངེས་སོ། ། ཞེས་པའི་རྩོད་ལན་རྒྱས་པར་བཀོད་ནས། རིགས་པ་ཅན་པའི་ལུགས་སུན་འབྱིན་པ་དང༌། སློབ་དཔོན་ཕྱོགས་ཀྱི་གླང་པོའི་ལུགས་སྒྲུབ་པར་སེམས་སོ། ། ཕྱོགས་ཚིག་སྒྲུབ་ངག་གི་ཡན་ལག་ཡིན་པའི་རྩ་བའི་སྒྲུབ་བྱེད་དུ་བཀོད་པའི་ལྟར་སྣང་བཅས་སོགས་དང༌། ཚིག་གང་ཞིག་ཅེས་ཚེར་མ་འབྱིན་པའི་ལན་གཉིས་ཆོས་ཅན། གཞད་གད་ཀྱི་གནས་ཡིན་ཏེ། རིགས་པ་ཅན་པའི་འདོད་པར་བཀོད་པ་གང་ཞིག རིགས་པ་ཅན་པ་དང་འབྲེལ་པ་མེད་པའི་ཕྱིར། མངོན་སུམ་གྱིས་མ་ངེས་སོ་ཞེས་རྩ་བའི་སུན་འབྱིན་དང༌།
སུན་འབྱིན་གྱི་མ་ངེས་སོ་ཞེས་ལན་གྱི་སུན་འབྱིན་ནི་ཆོས་ཅན། གཞད་གད་ཀྱི་གནས་ཡིན་ཏེ། སློབ་དཔོན་ཕྱོགས་ཀྱི་གླང་པོའི་བཞེད་པར་བཀོད་པ་གང་ཞིག དེ་དང་འབྲེལ་པ་མེད་པའི་ཕྱིར། དེ་གཉིས་ཀའི་རྒྱུ་མཚན་འདི་ལྟར་རིགས་པ་ཅན་པའི་འདོད་པ་ནི། ཕྱོགས་ཚིག་ཆོས་ཅན། སྒྲུབ་ངག་གི་ཡན་ལག་ཡིན་ཏེ། རྟགས་ཀྱི་ནུས་ཡུལ་སྟོན་པའི་ཚིག་ཡིན་པའི་ཕྱིར། ཞེས་པ་ཡིན་ལ། དེ་ལ་ནི་བསྒྲུབ་བྱ་བརྗོད་པའི་ཚིག་ཡིན་པའི་ཕྱིར།
སྒྲུབ་བྱེད་ཡང་དག་ཏུ་རིགས་པ་ཉིད་མ་ཡིན་ནོ། ། ཞེས་བཤད་ཟིན་པ་དང༌། མངོན་སུམ་གྱིས་རྗོད་པ་དང་རྗེས་སུ་འབྲེལ་བར་རིགས་པ་ཉིད་མ་ཡིན་ནོ། ། ཞེས་བཤད་ཟིན་པ་དང༌། སྒྲུབ་བྱེད་འགོད་པའི་དུས་སུ་རྗོད་པའི་སུན་འབྱིན་ཡང་དག་ནི་སྒྲུབ་བྱེད་ཀྱི་ཡན་ལག་ཡིན་པའི་ཕྱིར། གཞན་གྱིས་རྟགས་པ་ཡི་ཞེས་སོགས་སུ་བཤད་ཟིན་པའི་ཕྱིར། ཡང་བཤད་ཟིན་ཏོ་ཞེས་པ་རིག་བྱེད་མ་བྱས་པར་འདོད་པ་འགོག་པའི་གཞུང་ལ་ཉེ་བར་ལྷ་ཤཱཀ་གིས་བཤད་པ་ལྟར་ན་སྒྲ་མི་རྟག་ཅེས་པའི་ཕྱོགས་ཚིག་དེས་རང་ཕྱོགས་ཆོས་སུ་གྲུབ་པའི་གཞིར་སྒྲ་མི་རྟག་པར་སྒྲུབ་ནུས་པ་མ་ཡིན་ཏེ། ཚིག་དོན་ལ་འབྲེལ་པ་གྲུབ་པ་དེ་ནི། རིག་པ་ཉིད་མ་ཡིན་ནོ་ཞེས་རིག་བྱེད་འགོག་པར་བཤད་ཟིན་པའི་ཕྱིར། ཞེས་འཆད་དགོས་ཀྱི་དེ་ལས་གཞན་དུ་འཆད་པ་ནི་འབྲེལ་པ་གང་ཡང་མེད་དོ། །
གཉིས་པ་ལ་དོན་གྱི་གོ་བྱ་བཤད་པ་དང༌། སྒྲའི་རྗོད་བྱ་བཤད་པའོ། ། དང་པོ་ལ་རང་ལུགས་ཀྱི་ཕྱོགས་ཡང་དག་གི་མཚན་ཉིད་དང་མཚན་གཞི། ཕྱོགས་ལྟར་སྣང་གི་དཔེ་རྗོད་དང་བཅས་ཏེ་བཤད། གཞན་ལུགས་ཀྱི་ཕྱོགས་ཡང་དག་གི་མཚན་ཉིད་དང་མཚན་གཞི་ཕྱོགས་ལྟར་སྣང་གི་དཔེ་རྗོད་དང་བཅས་ཏེ་དགག་པའོ། ། དང་པོ་ཚད་མ་ཀུན་ལས་བཏུས་སུ་གཞན་དོན་ཕྱོགས་ཡང་དག་གི་མཚན་ཉིད་གསུངས་པའི་དགོས་པ་བཤད། དགོས་པ་དེ་ལྡན་གྱི་མཚན་ཉིད་བཤད་པའོ། ། དང་པོ་ནི། གཞན་དོན་རྗེས་སུ་དཔག་པའི་ལེའུ་འདིར་བསྒྲུབ་བྱ་ངག་གི་མཚན་ཉིད་ལས་ལོགས་སུ་བསྒྲུབ་བྱའི་མཚན་ཉིད་བཤད་མི་དགོས་ཏེ། གཞན་དོན་རྗེས་དཔག་གི་མཚན་ཉིད་བཤད་པས་བསྒྲུབ་བྱ་རྟོགས་ནུས་པའི་ཕྱིར་ཏེ།
དོན་གྱི་དོན་རྟོགས་ཞེས་དང༌། ནང་གི་ཡན་ལག་ནུས་པ་ནི། ། ཞེས་སོགས་སུ་ཁས་བླངས་པ་ལྟར་གཞན་དོན་རྗེས་དཔག་གི་ཚུལ་གསུམ་དྲན་ལམ་དུ་འཕེན་ནུས་ལ། དེ་ལས་བསྒྲུབ་བྱ་རྟོགས་པའི་རྟགས་ཅན་རྗེས་དཔག་སྐྱེ་བའི་ཕྱིར། ཞེ་ན། གཞན་དོན་རྗེས་དཔག་གི་མཚན་ཉིད་བཤད་པས། བསྒྲུབ་བྱ་ཡང་དག་གི་མཚན་གཞི་སྒྲ་མི་རྟག་པ་ལྟ་བུའི་དོན་གྲུབ་ཀྱང་སློབ་དཔོན་ཕྱོགས་ཀྱི་གླང་པོས་དེའི་མཚན་ཉིད་ལས་ལོགས་སུ་དེའི་མཚན་ཉིད་རྒྱས་པར་གསུངས་པ་ཆོས་ཅན། དགོས་པ་ཡོད་དེ། མཚན་གཞི་སྒྲ་མི་རྟག་པ་ལྟ་བུའི་སྟེང་དུ་བསྒྲུབ་བྱ་ཡང་དག་གི་ཐ་སྙད་ལ་རྨོངས་པ་བཟློག་པར་བྱ་བའི་ཆེད་ཡིན་པའི་ཕྱིར། ཞེས་སྒྲུབ་རྗོད་སོགས་སོ། །
ཡང་ན་གཞུང་འདི་གོང་མ་རྣམས་ཀྱིས་རྩོད་སྤོང་དུ་སྦྱར་བར་བྱ་སྟེ། འདི་ལྟར་སྦྱོར་ཞེ་ན། གལ་ཏེ་ཕྱོགས་ཚིག་གཞན་དོན་རྗེས་དཔག་གི་ཡན་ལག་མ་ཡིན་ན། གཞན་དོན་རྗེས་སུ་དཔག་པའི་ལེའུར་ཕྱོགས་ཡང་དག་གི་མཚན་ཉིད་བཤད་པ་ལ་དགོས་པ་མེད་པར་འགྱུར་རོ། ། ཞེ་ན། བསྒྲུབ་བྱ་བརྗོད་པ་དེ་གང་རྟོགས་པའི་ཡུལ་གྱིས་དོན་བརྗོད་པ་ཅན་ཉིད་ཡིན་པས་གཞན་དོན་རྗེས་དཔག་གི་ཡན་ལག་མ་ཡིན་ཡང༌། དེར་དེའི་མཚན་ཉིད་བཤད་པ་ཆོས་ཅན། དགོས་པ་ཡོད་དེ། བསྒྲུབ་བྱ་ཡིན་པ་ལ་མ་ཡིན་པ་དང༌། མ་ཡིན་པ་ལ་ཡིན་པར་རྨོངས་པ་བཟློག་པར་བྱ་བའི་ཆེད་ཡིན་པའི་ཕྱིར།
ཞེས་པའོ། ། འདི་ནི་རྣམ་པར་ངེས་པ་ལས་གསུངས་དེ་ཉིད་དོ། ། འདི་ན་གང་དག་ཤུགས་ཀྱི་བརྗོད་བྱ་ཞེས་འཆད་པ་དེ་དག་གི་ལྟར་ན། ཕྱོགས་ཚིག་སྒྲུབ་ངག་གི་ཡན་ལག་ཏུ་མི་འདོད་བཞིན་དུ་ཁས་ལེན་དགོས་ཏེ། ཕྱོགས་ངག་དེའི་བརྗོད་བྱ་ཡིན་ན། ངག་དེ་ཕྱོགས་བརྗོད་པའི་ཚིག་ཏུ་གདོན་མི་ཟ་བར་ཁས་ལེན་དགོས་པའི་ཕྱིར་དང༌། དེས་དེ་ཤུགས་ལ་བརྗོད་པར་ཁས་ལེན་ན་ཚུལ་གསུམ་དྲན་པའི་དྲན་ཤེས་ཀྱི་བསྒྲུབ་བྱ་ཤུགས་ལ་རྟོགས་པ་ཧ་ཅང་ཐལ་བའི་ཕྱིར་དང༌། རྗོད་བྱེད་ཀྱི་སྒྲས་ཤུགས་ལ་བསྟན་པ་དང༌། དེ་ལ་རྟེན་ནས་དོན་གྱིས་གོ་བ་ཞེས་པའི་ཐ་སྙད་དངོས་ཀྱི་བརྗོད་བྱ་དང༌། ཞེན་པའི་བརྗོད་བྱ་ཞེས་པའི་རྣམ་གཞག་གཞུང་འགྲེལ་ལས་འབྱུང་གི
ཤུགས་ཀྱི་བརྗོད་བྱ་ཞེས་པའི་ཐ་སྙད་མི་འབྱུང་བའི་ཕྱིར་རོ། ། དེ་ཡང་ཤུགས་ལ་བསྟན་པ་ནི་ཆོས་མཐུན་སྦྱོར་གྱི་ལྡོག་ཁྱབ་ལྟ་བུའོ། ། དོན་གྱི་གོ་བ་ནི། དེ་ལས་བསྒྲུབ་བྱ་ལྟ་བུའོ། ། ཅི་སྟེ་དེའི་ཤུགས་བསྟན་དུ་ཁས་བླངས་པ་ལ་ཉེས་པ་ཅི་ཡོད་ཅེ་ན། དེ་ལྟར་ན་ཉེས་པ་ཤིན་ཏུ་ཆེ་སྟེ། རྒོལ་བ་འགའ་ཞིག་གིས་སྒྲུབ་ངག་གི་བསྟན་བྱའི་དོན་རྟོགས་པ་ན་བསྒྲུབ་བྱ་གྲུབ་ཟིན་པར་འགྱུར་རོ། ། སྒྲ་དེའི་ཤུགས་ཀྱི་བརྗོད་བྱ་གང་ཡིན་པ་དེ་ཐམས་ཅད་དེ་ལས་བྱུང་བའི་རྟོག་པ་དོན་མཐུན་དེའི་ཤུགས་ཀྱི་རྟོགས་བྱར་ཁས་ལེན་དགོས་པ་དེ་ནི། དེ་ཉིད་ཕྱིར་ན་དོན་གོ་བས། ཞེས་སོགས་ཀྱི་དགོངས་པ་བླ་ན་མེད་པའོ། །
སྒྲ་དེའི་ཤུགས་ཀྱི་བརྗོད་བྱ་ཡིན་པའི་རྒྱུ་མཚན་ཡང་རྟོག་པ་དེས་ཤུགས་ལ་གོ་བ་ལ་བྱེད་དགོས་པ་ཡིན་གྱི་གཞན་རྒྱུ་མཚན་མེད་པ་ཡིན་ནོ། ། གཉིས་པ་ལ། རེ་ཤིག་ཐོག་མར་སྤྱིའི་དོན་ནི། འོ་ན་མཚན་ཉིད་བསྟན་པས་རྨོངས་པ་ཇི་ལྟར་དུ་སེལ་ཞེ་ན། འདི་ལ་མཚན་ཉིད་ལ་རྨོངས་པ་སེལ་བའི་ཚུལ། མཚོན་བྱ་ལ་རྨོངས་པ་སེལ་བའི་ཚུལ་ལ། ཡང་ན་དོན་ལ་རྨོངས་པ་སེལ་བ་དང༌། ཐ་སྙད་ལ་རྨོངས་པ་སེལ་བའོ། ། དང་པོ་ལ། ཟུར་རྣམ་པ་ལྔ་པོ་དེས་རྨོངས་པ་ལྔ་སེལ་བར་བྱེད་ལ།
དེ་ཡང་བསྡུ་ན་རིགས་མི་མཐུན་སེལ་བ་དང༌། ལོག་པར་རྟོག་པ་སེལ་བའོ། ། དེ་ལ་ཕྱོགས་ཡང་དག་གི་རིགས་མི་མཐུན་ནི་གཉིས་ཏེ། ཕྱོགས་སུ་མ་བཟུང་བ་དང༌། བཟུང་ཡང་ཉེས་པ་དང་འབྲེལ་བའོ། ། དང་པོ་ནི། རྒོལ་བས་དཔག་འདོད་ཀྱི་ཡུལ་དུ་མ་བྱས་པ་དེ། དེ་ནི་འདོད་པ་ཞེས་པའི་ཚིག་གི་དོན་གྱིས་སེལ་བར་བྱེད་དོ། ། གཉིས་པ་ལ་ཡང་གཉིས་ཏེ། སྒྲུབ་མི་དགོས་པ་དང༌།
མི་ནུས་པའོ། ། དང་པོ་ནི་སྐབས་ཀྱི་རྒོལ་བས་གྲུབ་ཟིན་པ་སྟེ། ངོ་བོ་ཞེས་པའི་དོན་གྱིས་སེལ་བར་བྱེད་དོ། ། གཉིས་པ་ནི། སྐབས་ཀྱི་རྒོལ་ཕྱི་རྒོལ་གྱི་ཚད་མའི་བསལ་བ་ཞུགས་པ་སྟེ། དེ་ནི་མ་གསལ་བ་ཞེས་པའི་དོན་གྱིས་སེལ་བར་བྱེད་དོ། ། ཅི་རིགས་མི་མཐུན་སེལ་ཚུལ་གསུམ་པོ་འདིར་ངེས་ན། སྤྱིར་ཁས་བླངས་པའི་ལུང་དོན་ཐམས་ཅད་བསྒྲུབ་བྱ་ཡིན་པ་དང༌། མ་འོངས་པ་ན་བསྒྲུབ་བྱར་འགྱུར་རུང་གི་དཔེ་རྟགས་མ་གྲུབ་པ་བསྒྲུབ་བྱ་ཡིན་པ་དེ་གང་གིས་སེལ་ཞེ་ན། དེ་ནི་གཉིས་ཀ་ཡང་འདོད་པ་གཅིག་པུས་སེལ་ནུས་པ་ཡིན་ཏེ།
ཇི་སྐད་དུ། གཞན་འདོད་ཐམས་ཅད་བཟློག་ན་ཡང༌། ། ཞེས་པ་དང༌། ངེས་བཟུང་དོན་ནི་རྟོགས་ན་ཡང༌། ། ཞེས་བཤད་པའི་ཕྱིར། འོ་ན་རང་ཉིད་དང་ཁོ་ན་བ་གཉིས་སྨོས་པ་དོན་མེད་པར་འགྱུར་རོ་ཞེ་ན། གཉིས་པ་ལོག་པར་རྟོག་པ་སེལ་བའི་ཚུལ་ལ། གང་ལ་ལོག་པར་རྟོག་ན། འདོད་པ་ཞེས་པའི་ཚིག་གི་དོན་ལ་ལོག་པར་རྟོག ཇི་ལྟར་ལོག་པར་རྟོག་ན།
ངག་ཏུ་མ་བརྗོད་ཀྱང་དཔག་འདོད་ཀྱི་ཡུལ་དུ་བྱས་པ་ཙམ་བསྒྲུབ་བྱ་ཡིན་ན། སྤྱིར་ལུང་ཚད་མར་ཁས་བླངས་པའི་བསྟན་བཅོས་མཁན་པོའི་འདོད་པ་ཡང་རྒོལ་བས་ཁས་བླངས་པའི་ཕྱིར། དེ་སྐོར་གྱི་བསྒྲུབ་བྱར་འགྱུར་རོ་སྙམ་པ་དང༌། ད་ལྟ་དཔག་འདོད་ཀྱི་ཡུལ་དུ་བྱས་པའི་དཔེར་རྟགས་མ་གྲུབ་པ་འགའ་ཞིག་ཀྱང་སྐབས་ཀྱི་བསྒྲུབ་བྱར་འགྱུར་ཏེ། ངག་ཏུ་བསྒྲུབ་བྱར་མ་བརྗོད་ཅིང་སྒྲུབ་བྱེད་དུ་བཀོད་ཀྱང་ཞི་བས་དཔག་འདོད་ཀྱི་ཡུལ་དུ་བྱས་པའི་ཕྱིར་སྙམ་པའོ། ། དེ་ལ་ལོག་པར་རྟོག་པ་དང་པོ་ནི་རང་ཉིད་ཅེས་པའི་ཚིག་གིས་སེལ་བར་བྱེད་དེ། བསྒྲུབ་བྱ་ཡང་དག་ཏུ་འགྱུར་བ་ལ། རྒོལ་བ་རང་ཉིད་ཀྱིས་དཔག་འདོད་ཀྱི་ཡུལ་དུ་བྱས་པ་ཞིག་དགོས་པར་བསྟན་པའི་ཕྱིར་ཏེ། རང་ཉིད་ཀྱིས་འདོད་པ་ཞེས་རང་ཉིད་འདོད་པའི་ཁྱད་ཆོས་སུ་སྦྱར་དགོས་པའི་ཕྱིར། ལོག་པར་རྟོག་པ་གཉིས་པ་ནི།
ཁོ་ན་ཞེས་པའི་ཚིག་གིས་སེལ་བར་བྱེད་དེ། དེས་སྒྲུབ་བྱེད་དུ་བཀོད་བཞིན་པ་མ་ཡིན་པ་ཞིག་དགོས་པར་བསྟན་པའི་ཕྱིར་ཏེ། ངོ་བོ་ཁོ་ན་ཞེས་སམ། བསྒྲུབ་བྱ་ཉིད་དུ་ཞེས་ཁོ་ན་བ་ངོ་བོའི་ཁྱད་གཞིར་སྦྱར་ནས་འཆད་དགོས་པའི་ཕྱིར། དེ་ཡང་ལོག་རྟོག་དང་པོ་སྐྱེ་བའི་གཞི་ནི། འདོད་པ་ཞེས་པའི་ཚིག་གི་དོན་ཙམ་ཡིན་ལ། ལོག་རྟོག་གཉིས་པ་སྐྱེ་བའི་གཞི་ནི།

འདོད་པ་དང་ལྡན་བྱ་བ་ཁྱད་གཞི་དང་ཁྱད་ཆོས་སུ་སྦྲེལ་ནས་བཤད་པ་ལས་སྐྱེ་བ་ཡིན་ཏེ། ཇི་སྐད་དུ། བྱེད་པའི་མཐའ་དང་འབྲེལ་བའི་ཕྱིར། ། དུས་གཞན་གཅད་ཕྱིར་བཤད་པ་ཡིན། ། ཞེས་གསུངས་པས་སོ། ། དེ་ལྟར་མིན་པ་དེའི་ཕྱིར་རིགས་སྒོ་ནས་འབྱུང་བའི་མཚན་ཉིད་འཆད་ཚུལ་ལྟར་ན་ལོག་པར་རྟོག་པ་གཉིས་པ་སྐྱེ་བའི་གཞི་མེད་པས་དེ་སེལ་མི་དགོས་ལ། ལོག་པར་རྟོག་པ་དང་པོ་སྐྱེ་བའི་གཞི་ཡོད་ཀྱང༌། རིགས་མི་མཐུན་མཐའ་དག་གསལ་ཙམ་གྱིས་མཚན་ཉིད་སྐྱོན་མེད་དུ་གྲུབ་པའི་ཕྱིར། ལོག་རྟོག་གསལ་བ་བཏང་སྙོམས་བྱས་པའོ། ། འོ་ན་རིགས་པའི་སྒོར་ཡང་བསྒྲུབ་པར་བྱ་བ་ཉིད་དུ་འདོད་པར་གྱུར་པ་ཞེས་ཁོ་ནའི་དོན་བཤད་པ་མ་ཡིན་ཞེ་ན། དེར་ཉིད་ཅེས་པ་དངོས་པོའི་རྐྱེན་ཡིན་གྱི་གཞན་ལྡན་རྣམ་གཅོད་ཀྱི་དོན་མ་ཡིན་ཏེ།
དཔེར་ན། འཇིག་ལ་འབྲས་དང་ཡོད་ཉིད་བཞིན། ། ཞེས་དང༌། བརྗོད་བྱ་ཉིད་ཕྱིར་དེ་དངོས་མིན། ། ཞེས་པ་ཡང་ཉིད་དང་ངོ་བོ་ཉིད་དང༌། ། བ་ལང་ཉིད་ལ་སོགས་དེ་ལྡན་ཐོབ། ། ཅེས་འབྱུང་བ་ལྟར་རོ། ། དེ་ལྟར་གྲུབ་པ་ན། མཚན་ཉིད་ཀྱི་ཟུར་ལྔ་ལྡན་དུ་བཤད་པ་ཀུན་ལས་བཏུས་ཀྱི་ལུགས་ལྟར་ན། རང་ཉིད་དང༌།
ཚིག་ཕྲད་དང༌། ངོ་བོ་དང༌། མ་གསལ་བ་དང༌། འདོད་པའི་ཕྱོགས་གཅིག་སྟེ་ཕྱེད་དང་ལྔས་ཁྱབ་ཆེས་པའི་སྐྱོན་སེལ་བར་བྱེད་དེ། རང་གི་འདོད་པ་ལ་སྦྱར་བས་ལུང་དོན་དང༌། ངོ་བོས་གྲུབ་ཟིན་པ་དང༌། ཁོ་ནས་སྒྲུབ་བྱེད་དུ་བཀོད་བཞིན་པ་དང༌། མ་བསལ་བས་བསལ་བ་ཞུགས་པ་རྣམས་སེལ་བའི་ཕྱིར་རོ། ། ཁོ་ན་བའི་ཕྱོགས་གཅིག་པ་དང༌། འདོད་པ་ཞེས་པའི་ཚིག་གིས་ནི་མ་ཁྱབ་པ་སེལ་བར་བྱེད་དེ།
རྒོལ་བས་ངག་ཏུ་དངོས་སུ་མ་བརྗོད་ན་ཡང་ཞེ་བས་དཔག་འདོད་ཀྱི་ཡུལ་དུ་བྱས་པའི་ཆོས་དང་ཆོས་ཅན་གྱི་ཚོགས་དོན་སྒྲུབ་བྱེད་དུ་བཀོད་བཞིན་པ་མ་ཡིན་པ་འགའ་ཞིག་བསྒྲུབ་བྱ་མ་ཡིན་པ་སེལ་བའི་ཕྱིར་རོ། ། མཚན་ཉིད་ཀྱི་ཟུར་གསུམ་ལྡན་དུ་བཤད་པ་རིགས་པའི་སྒོ་ལྟར་ན་ཡང༌། ངོ་བོ་དང་མ་གསལ་བས་ནི་ཁྱབ་ཆེས་པ་ཁོ་ན་བསལ་ཞིང༌། འདོད་སྒྲས་ནི་མ་ཁྱབ་པ་དང་ཁྱབ་ཆེས་པ་གཉིས་ཀ་བསལ་དགོས་ཏེ། དཔག་འདོད་ཀྱི་ཡུལ་དུ་མ་བྱས་པ་རྣམས་བསྒྲུབ་བྱ་ཡིན་པ་གསལ་བའི་ཕྱིར་དང༌། དཔག་འདོད་ཀྱི་ཡུལ་དུ་བྱས་ཤིང་ངག་ཏུ་མ་བརྗོད་པའི་དོན་འགའ་ཞིག་བསྒྲུབ་བྱ་མ་ཡིན་པ་སེལ་བའི་ཕྱིར་རོ། ། དེ་ལྟར་ཤེས་པ་ན་རང་ཉིད་དང་འདོད་པའི་ཁྱད་པར་ཡང་གྲུབ་སྟེ། འདོད་སྒྲ་དང་མ་སྦྲེལ་བའི་རང་སྒྲ་རྐྱང་པ་བརྗོད་བྱའི་དོན་གང་ཡང་མི་སྟོན་ཅིང་འདོད་སྒྲ་དང་སྦྲེལ་བའི་ཚེ་ན། ཁྱབ་ཆེས་པ་ཁོ་ན་སེལ་ཞིང༌། རང་སྒྲ་དང་འབྲེལ་ལམ་མ་འབྲེལ་ཀྱང་འདོད་སྒྲས་མ་ཁྱབ་པ་བསལ་བར་གསུངས་པའི་ཕྱིར།
ཡང་ན་ནི། རང་སྒྲ་དང་འབྲེལ་བའི་འདོད་སྒྲས་མ་ཁྱབ་པ་སེལ། འདོད་སྒྲ་དང་འབྲེལ་བའི་རང་སྒྲས་ཁྱབ་ཆེས་པ་སེལ། ཞེས་བཤད་པར་བྱའོ། ། སྐབས་འདི་དག་ཏུ་ཉེ་བར་འཁོ་བ་དཔེ་རྟགས་མ་གྲུབ་པའི་མཚན་གཞི་ནི་སྒྲ་མི་རྟག་པ་ལ་ཤེས་འདོད་ཞུགས་ཤིང་སྒྲ་བུམ་གཉིས་ཀ་བྱས་པར་ཚད་མས་མི་ཤེས་པའི་རྒོལ་བའི་ངོར། དེ་གཉིས་བྱས་པ་ཡིན་པ་ཕྱིས་བསྒྲུབ་པར་བྱའོ་སྙམ་དུ་བསམས་ནས། ཐོག་མར་སྒྲ་ཆོས་ཅན། མི་རྟག་སྟེ། བྱས་པའི་ཕྱིར། དཔེར་ན་བུམ་པ་བཞིན་ཞེས་བཀོད་པའི་ཚེ་ན།
སྒྲ་བྱས་པ་ཡིན་པ་དང་བུམ་པ་བྱས་པ་ཡིན་པ་དེ་རིག་བྱེད་པ་དང་གྲངས་ཅན་གྱི་ངོར་དཔེ་རྟགས་མ་གྲུབ་པའི་མཚན་གཞིར། རྒྱལ་རྔ་བདུན་པ་ཆོས་མཆོག་གིས་བཤད་པ་ལྟར་རོ། ། འདི་ལ་ནི་ཁོ་ན་བ་མ་གཏོགས་གཞན་མཚན་ཉིད་ཀྱི་ཟུར་བཞི་ཀ་ཚང་བས་དེ་བཅད་པའི་ཕྱིར་དུ་ཁོ་ན་སྨྲོས་སོ། ། སྤྱིར་འདི་མཚན་ཉིད་ཀྱི་རིགས་མི་མཐུན་ཡིན་པས་འདོད་པ་ཞེས་པའི་ཚིག་གི་སེལ་ནུས་པ་མིན་ནམ། ཞེ་ན། དེ་ནི་བདེན་མོད་ཀྱི། འོན་ཀྱང་བསྟན་བྱ་བ་ཞེས་པའི་ཚིག་དང་མ་འབྲེལ་བའི་ཚེ། དེས་དེ་སེལ་ནུས་པ་ཡིན་ཏེ། དེ་དང་མ་འབྲེལ་བའི་ཚེ་ན་འདོད་པ་ཞེས་པའི་ཚིག་དེ་བསམ་པས་དཔག་འདོད་ཀྱི་ཡུལ་དུ་བྱས་པ་དང༌། སྦྱོར་བ་ལུས་ངག་གིས་ཀྱང་དཔག་བྱར་གཟུང་བ་གཉིས་ཀ་ལ་འཇུག་པའི་ཕྱིར་ཏེ།
ཇི་སྲིད་དོན་གང་ལ་སྒྲུབ་བྱེད་མ་བཀོད་ཅིང་ངག་ཏུ་དཔག་བྱར་མ་བཟུང་བ་དེ་སྲིད་དུ། དོན་དེ་ལ་དཔག་འདོད་ཡོད་པར་རྟོགས་མི་ནུས་པའི་ཕྱིར། བསྟན་བྱ་བ་ཞེས་པའི་ཚིག་དང་འབྲེལ་བའི་ཚེ་དེས་དེ་སེལ་མི་ནུས་ཏེ། དེའི་ཚེ་ན་དཔག་འདོད་ཀྱི་ཡུལ་དུ་བྱས་ཟིན་པ་དང༌། བསྒྲུབ་བྱར་འགྱུར་རུང་གི་ཚིག་གཉིས་ཚོགས་བྱུང་བས་བསམ་པས་དཔག་འདོད་ཀྱི་ཡུལ་དུ་བྱས་ཟིན་ཅིང༌། སྦྱོར་བས་དཔག་བྱར་བྱེད་འགྱུར་གྱི་དཔེ་རྟགས་མ་གྲུབ་པ་དེ་ལྟ་བུ་དེ་བསྒྲུབ་བྱ་ཡིན་ནམ་སྙམ་པའི་དོགས་པ་སྐྱེ་ངེས་ཀྱི་རྒྱུ་ཚོགས་གྲངས་ཚང་བའི་ཕྱིར་རོ། ། དེ་ཡང་སྒྲུབ་བྱེད་བཀོད་པའི་དུས་དེ་ཉིད་དུ་བསྒྲུབ་བྱ་ཡིན་པ་སེལ་བ་ཡིན་གྱི། དུས་གཞན་དུ་བསྒྲུབ་བྱ་ཡང་དག་ཏུ་འགྱུར་བ་ལ་ནི་འགལ་བ་ཅི་ཡང་ཡོད་པ་མ་ཡིན་ནོ། ། འདི་དག་ནི་འཇིག་རྟེན་གྱི་མིག་ཅིག་རྔོག་ལོ་ཆེན་པོའི་བཞེད་པ་སྟེ་ཤིན་ཏུ་གཅེས་པའི་སྤྲོས་པ་ལྷག་མ་ནི་འདོད་རྐྱེན་གྱི་སྐབས་སུ་འཆད་པར་འགྱུར་རོ། ། རྣམ་དཔྱོད་ཤིང་རྟའི་ཁྲི་ལ་ལེགས་བཤད་ཀྱི། །
ཕུན་ཚོགས་འཆར་ཀའི་མདངས་ཀྱི་རོལ་རྩེད་ལས། ། དྲེགས་ལྡན་སྐར་མས་ཁེངས་པའི་ཟས་སྐྱུགས་ཏེ། ། མངོན་པར་རློམ་པའི་མདངས་ཀྱང་མ་ཤོར་རམ། ། གཉིས་པ་ཐ་སྙད་ལ་ལོག་པར་རྟོག་པ་ནི་གཉིས་ཏེ། བསྒྲུབ་བྱ་ཡིན་པ་ལ་མ་ཡིན་པའི་ལོག་པར་རྟོག་པ་དང༌། མ་ཡིན་པ་ལ་ཡིན་པའི་ལོག་པར་རྟོག་པའོ། ། དང་པོ་ནི་རྒོལ་བས་ངག་ཏུ་དངོས་སུ་མ་བརྗོད་ན་དཔག་འདོད་ཀྱི་ཡུལ་དུ་བྱས་ཀྱང་སྐབས་ཀྱི་བསྒྲུབ་བྱ་མ་ཡིན་ནམ་སྙམ་པ་སྟེ། ངོ་བོའི་དོན་སོགས་ཆོས་ལྔ་ཚང་བའི་རྟགས་ཀྱི་དེ་ལྟ་བུའི་དོན་འགའ་ཞིག་བསྒྲུབ་བྱ་ཡང་དག་གི་ཐ་སྙད་བྱ་རུང་དུ་བསྒྲུབ་པར་བྱེད་དོ། ། དེ་ཡང་དཔེར་ན། ཞེ་འདོད་ལ་སྒྲ་མི་རྟག་པར་བསྒྲུབ་པར་འདོད་ནས།
ངག་ཏུ་སྒྲ་རྟག་པ་མ་ཡིན་པ་སྒྲུབ་པ་ལ་བྱས་པ་རྟགས་སུ་བཀོད་པའི་ཚེ་སྒྲ་དང་མི་རྟག་པའི་ཚོགས་དོན་ཆོས་ཅན། དེ་སྐོར་གྱི་བསྒྲུབ་བྱ་ཡང་དག་ཡིན་ཏེ། དེ་སྐོར་གྱི་ངོ་བོའི་དོན་སོགས་ཆོས་ལྔ་ཚང་བའི་ཕྱིར། ཞེས་སྒྲུབ་པར་བྱེད་དོ། ། གཉིས་པ་ནི། འདིས་ནི་ཆོས་ཅན་ཆོས་དག་གི ། ཞེས་སོགས་ཀྱི་སྐབས་ནས་འབྱུང་བ་ལྟར་སངས་རྒྱས་པས་སྒྲ་མི་རྟག་པར་སྒྲུབ་པ་ལ་བྱས་པ་རྟགས་སུ་བཀོད་པའི་ཚེ། ཕྱིར་རྒོལ་གཞན་དག་ན་རེ། དེའི་ཚེ་ན་ཆོས་ཆོས་ཅན་གྱི་ཚོགས་སྤྱི་དོན་གཞན་དག་བསྒྲུབ་བྱར་འདོད་དགོས་སོ། ། ཞེས་ཟེར་བ་ལྟ་བུ་སྟེ།
དེ་ལ་ནི་དེ་ཆོས་ཅན། དེ་སྐོར་གྱི་བསྒྲུབ་བྱ་ཡང་དག་མ་ཡིན་པའི་ཐ་སྙད་བྱར་རུང་སྟེ། དེ་སྐོར་གྱི་ངོ་བོའི་དོན་སོགས་ཆོས་ལྔ་མ་ཚང་བའི་ཕྱིར། ཞེས་པའི་རྟགས་ཀྱིས་རྨོངས་པ་སེལ་བར་བྱེད་དོ། ། གཉིས་པ་གཞུང་གི་དོན་ལ་གཉིས་ཏེ། ཕྱོགས་ཡང་དག་གི་མཚན་ཉིད་ཀྱི་ཟུར་དང་པོ་བཞི་བཤད། མ་བསལ་བ་ལོགས་སུ་བཤད་པའོ། ། དང་པོ་ལ། མདོར་བསྟན། རྒྱས་པར་བཤད་པའོ། །
དང་པོ་ནི། ཚད་མ་མདོར། ངོ་བོ་ཁོ་ན་རང་ཉིད་དང༌། ། འདོད་གྱུར་མ་བསལ་བསྟན་པར་བྱ། ། ཅེས་མཚན་ཉིད་ཀྱི་ཟུར་ལྔ་དང་བསྟན་བྱ་བ་ཞེས་པས་མཚོན་བྱ་ངོས་བཟུང་སྟེ། མཚན་མཚོན་ཟུང་འབྲེལ་དུ་བཤད་པ་དེའི་དོན་འཆད་པར་བྱེད་དོ། ། ཚད་མ་མདོར། བསྒྲུབ་བྱ་ཡང་དག་གི་མཚན་ཉིད་འཆད་པའི་ཚིག་ཟུར་དུ། ངོ་བོ་ལ་སོགས་པའི་ཚིག་དང་པོ་བཞི་གསུངས་པ་ཆོས་ཅན། དགོས་པ་ཡོད་དེ།
བསྒྲུབ་བྱ་ཡང་དག་ཡིན་ན། གང་ལ་སྒྲུབ་བྱེད་འགོད་པའི་ཡུལ་གྱི་རྒོལ་བ་དེའི་ཚད་མས་གྲུབ་ཟིན་མིན་པ་ལ་སོགས་པ་ཁྱད་ཆོས་བཞི་དང་ལྡན་པ་གཅིག་དགོས་སོ་ཞེས་ཤེས་པར་བྱ་བའི་ཆེད་ཡིན་པའི་ཕྱིར། འདིར་མ་བསལ་བ་མི་སྟོན་པ་ནི་བདེ་སྦྱོར་གྱི་དབང་གིས་ཡིན་ལ་དེ་ལྟར་ན་ཡང་མི་རྟོགས་པའི་སྐྱོན་མེད་པ་ནི་འོག་ནས་བསྟན་བཤད་གཉིས་ཀྱི་སྒོ་ནས་འཆད་པ་ལ་དགོངས་པ་ཡིན་ནོ། ། དར་ཊཱིཀ་པ་གང་དག་ལོག་ཕྱོགས་བསལ་བ་གཞི་མ་གྲུབ་པའི་རྒྱུ་མཚན་གྱིས་མདོར་བསྟན་དུ་མི་འཆད་པ་ཡིན་ནོ། ། ཞེས་ཟེར་བ་དེའི་ལྟར་མདོ་དང་རྣམ་ངེས་གཉིས་ལའང་ཧ་ཅང་ཐལ་བར་འགྱུར་བའི་ཕྱིར་མ་ཤེས་པ་ཡིན་ནོ། ། གཉིས་པ་ལ་མདོར་བསྟན། རྒྱས་བཤད། རང་ཉིད་རྒྱས་པར་བཤད་པའོ། ། དང་པོ་ལ་དགོས་པ་དངོས། དགོས་པ་དེ་བསྒྲུབ་པ།
དེ་ལ་བརྩོད་པ་སྤང་བ། དེས་གྲུབ་པའི་དོན་ནོ། ། དང་པོ་ནི། ཚད་མ་ཀུན་ལས་བཏུས་སུ་དེའི་ཟུར་དུ་འདོད་ཚིག་སྨོས་པ་ཆོས་ཅན། དགོས་པ་ཡོད་དེ། སྒྲུབ་བྱེད་འགོད་མཁན་གྱི་རྒོལ་བས་ངག་ཏུ་མ་བརྗོད་ན་ཡང་ཞེ་བས་དཔག་འདོད་ཀྱི་ཡུལ་དུ་བྱས་ཤིང༌། སྒྲུབ་བྱེད་དུ་བཀོད་བཞིན་པ་མ་ཡིན་པའི་དོན་དེ་ཡིན་ན། བསྒྲུབ་བྱ་ཡང་དག་ཡིན་པས་ཁྱབ་བོ། ། ཞེས་ཤེས་པར་བྱ་བའི་ཆེད་ཡིན་པའི་ཕྱིར། དཔེར་ན།
སངས་རྒྱས་པས་གྲངས་ཅན་ལ་བདག་ཡོད་པའི་ཤེས་བྱེད་དྲིས་པ་ན། མིག་སོགས་ཆོས་ཅན། གཞན་གྱི་དོན་བྱེད་དེ། འདུས་ཤིང་བསགས་པའི་ཕྱིར། མལ་ཆ་དང་སྟན་བཞིན་ནོ། ། ཞེས་བཀོད་པའི་ཚེ། མིག་སོགས་གཞན་དོན་བྱེད་པ་ཁོ་ན་བསྒྲུབ་བྱར་འདོད་དགོས་པ་བཞིན་ནོ། ། ཞེས་མ་བརྗོད་སོགས་སོ། ། གཉིས་པ་ནི། འོ་ན་དེར་རང་སྒྲ་སྨོས་པ་དོན་མེད་པར་ཐལ།
རང་ཉིད་ཀྱི་སྒྲའི་བསལ་བྱ་ཐམས་ཅད་འདོད་པ་ཞེས་པའི་ཚིག་གིས་སེལ་ནུས་པའི་ཕྱིར། ཞེ་ན། དེའི་ཟུར་གྱི་འདོད་ཚིག་དེས་རང་ཉིད་ཀྱིས་རིགས་མི་མཐུན་ཐམས་ཅད་སེལ་ནུས་ཀྱང༌། ཀུན་ལས་བཏུས་ཀྱི་རྩ་བར་དེའི་ཟུར་དུ་རང་སྒྲ་སྨོས་པ་ཆོས་ཅན། དགོས་པ་ཡོད་དེ། དཔག་འདོད་ཀྱི་ཡུལ་དུ་མ་བྱས་པའི་ལུང་དོན་རྣམས་ཀྱང་རྒོལ་བས་བསྒྲུབ་བྱར་འདོད་དགོས་སམ་སྙམ་པའི་དོགས་པའི་གནས་སམ་གཞི་བཟློག་པར་བྱ་བའི་ཆེད་ཡིན་པའི་ཕྱིར། དེ་ཉིད་བདག་ཉིད་ཆེན་པོའི་དགོངས་པ་ཡིན་ཏེ། ཀུན་ལས་བཏུས་ཀྱི་འགྲེལ་པར། རང་ཉིད་ཅེས་པའི་སྒྲས་ནི་བསྟན་བཅོས་ལ་མི་ལྟོས་པར་ཁས་བླངས་པ་སྟོན་པར་བྱེད་པའོ། ། ཞེས་གསུངས་པའི་ཕྱིར།
ཞེས་སྟོན་པ་ནི། གཞན་འདོད་ཐམས་ཅད་བཟློག་ན་ཡང༌། ། བདག་ཉིད་ཀྱིས་ནི་སྒྲ་བཤད་པ། ། དོགས་པའི་གནས་རྣམས་བཟློག་དོན་དུ། ། ཞེས་ཀུན་ལས་བཏུས་ཀྱི་འགྲེལ་པར་བཤད། ཅེས་སྦྱོར་རོ། ། གསུམ་པ་ནི། དེའི་ཚེ་ན་མིག་སོགས་བདག་དོན་བྱེད་པ་གཅིག་པུ་གྲངས་ཅན་གྱི་ཞེ་འདོད་ཀྱི་བསྒྲུབ་བྱ་ཡིན་ན། སློབ་དཔོན་བདག་ཉིད་ཆེན་པོས། ཆོས་ཀྱི་ཁྱད་པར་བསྒྲུབ་པའི་འགལ་རྟགས་དང༌།
ཆོས་ཅན་གྱི་ཁྱད་པར་བསྒྲུབ་པའི་འགལ་རྟགས་ཀྱི་དབྱེ་བ་གསུངས་པ་མི་འཐད་པར་འགྱུར་རོ། ། ཞེ་ན། དེ་མི་འཐད་མི་དགོས་ཏེ། བདག་དོན་བྱེད་པ་ནི་གྲངས་ཅན་གྱིས་སྦྱོར་བ་འགོད་ཚུལ་ལྟོས་ནས། རེས་འགའ་ཆོས་ཀྱི་ཁྱད་པར་དང༌། རེས་འགའ་ཆོས་ཅན་གྱི་ཁྱད་པར་དུ་བརྗོད་པའི་ཕྱིར། ཞེས་དེ་ནི་སོགས་སོ། ། གཉིས་པོའི་དཔེ་ནི། མིག་སོགས་ཆོས་ཅན། འདུས་པ་མ་ཡིན་པའི་ཡུལ་ཅན་གཞན་གྱི་དོན་བྱེད་དེ།
ཞེས་དང༌། མིག་སོགས་འདུས་པ་མ་ཡིན་པའི་ཡུལ་ཅན་ཆོས་ཅན། གཞན་གྱི་དོན་བྱེད་དེ། འདུས་བསགས་པའི་ཕྱིར་ཞེས་པའོ། ། འདིར་སོགས་ཁོང་ནས་དབང་པོ་ལྷག་མ་བཅུ་འདོན་པ་དང༌། བསགས་པ་ནི་རྡུལ་ཕྲ་རབ་བསགས་པ་ལ་བྱ་བར་ཆོས་མཆོག་ཆུང་བར་བཤད་པ་ལྟར་ལེགས་ལ། མིག་སོགས་ཉེར་གསུམ་མམ་རྐྱེན་གསུམ་ཆོས་ཅན་དུ་འཛིན་པ་ལྟར་ན། འགལ་རྟགས་སུ་སོང་བའི་དུས་ཀྱི་ཕྱོགས་ཆོས་མི་འགྲུབ་ཅིང༌། འབྲེལ་མེད་འགྱུར་ཞེས་པའི་གཞུང་དོན་དང་འགལ་བའི་ཕྱིར། དེས་དེ་ལ་དཔག་འདོད་ཡོད་པ་ག་ལས་རྟོགས་ཞེ་ན།
མ་བརྗོད་སོགས་སོ། ། དེ་སྒྲུབ་ཀྱི་ཁྱབ་པ་འགལ་བའི་རྒྱུ་མཚན་ཅི་ཡིན་ཞེ་ན། དེ་དཔེར་སོགས་སོ། ། དེ་དེའི་ཞེ་འདོད་ཀྱི་བསྒྲུབ་བྱ་ཡིན་པའི་རྒྱུ་མཚན་ཅི་ཞེ་ན། གལ་ཏེ་སོགས་སོ། ། བཞི་པ་ལ་རྒྱང་འཕན་གྱི་གཉིས་བཅས་ཀྱི་སྦྱོར་བ་ལ། ཞེ་འདོད་དང་སྨྲས་ཙམ་གྱི་བསྒྲུབ་བྱ་སོ་སོ་བ་ཡོད་པའི་རྒྱུ་མཚན་གྱིས་གཏན་ཚིགས་འགལ་བར་བསྟན། སངས་རྒྱས་པས་སྒྲ་མི་རྟག་པར་སྒྲུབ་པ་དེ་འདྲ་སོ་སོ་བ་མེད་པའི་རྒྱུ་མཚན་གྱིས་གཏན་ཚིགས་མི་འགལ་བར་བསྟན། དང་པོ་ནི། མ་བརྗོད་ན་ཡང་ཞེས་སོགས་ཀྱི་སྐབས་ནས་བསྟན་པའི་རིགས་པ་འདིས་ནི་ཆོས་ཅན།
དོན་གཞན་ཡང་བསྟན་པ་ཡིན་ཏེ། རྒྱང་འཕན་གྱི་གཉིས་བཅས་ཀྱི་སྦྱོར་བ་ལ་ཆོས་དཔེ་ལ་རྗེས་འགྲོ་མེད་པ་དང༌། རྟགས་འདོད་ཡུལ་གྱི་བསྒྲུབ་བྱའི་ཆོས་དང་འགལ་བར་བསྟན་པའི་ཕྱིར། དཔེ་ནི། རྒྱང་འཕན་གྱིས་སྐྱེ་བ་སྔ་ཕྱི་མེད་པར་བསྒྲུབ་པར་འདོད་ནས། བུམ་པ་ཆོས་ཅན། ལུས་སེམས་རྫས་གཅིག་གི་སྐྱེས་བུའི་ལུས་དང༌། བུམ་པ་གང་རུང་གི་ཟླ་བོ་དང་བཅས་པ་ཡིན་ཏེ། ཨུཏྤལ་མ་ཡིན་པའི་དངོས་པོ་ཡིན་པའི་ཕྱིར། དཔེར་ན་བུམ་ལྡན་གྱི་བརྩིག་པ་བཞིན་ནོ། །
ཞེས་བཀོད་པའི་ཚེ་ན་ལུས་སེམས་རྫས་གཅིག་པ་དེ་ཞེ་འདོད་ཀྱི་བསྒྲུབ་བྱར་འདོད་དགོས་པའོ། ། ཞེས་འདིས་ནི་སོགས་སོ། ། ཅི་སྟེ་དེ་དེའི་ཞེ་འདོད་ཀྱི་བསྒྲུབ་བྱ་མ་ཡིན་གྱི། དེ་གང་རུང་གི་ཟླ་བོ་དང་བཅས་པ་ཉིད་ཅེས་བྱ་བའི་སྤྱི་དོན་གཞན་དེ་དེའི་ཞེ་འདོད་ཀྱི་བསྒྲུབ་བྱ་ཡིན་ནོ་ཞེ་ན། དེ་འདྲ་དེ་རྒྱང་འཕན་གྱི་ཞེ་འདོད་ཀྱི་བསྒྲུབ་བྱ་ཡིན་ནོ་ཞེས་པའི་ཚིག་འདི་ཆོས་ཅན། མི་ཤེས་པས་ཀུན་ནས་སླང་བ་ཡིན་ཏེ། ཞེན་པའི་བརྗོད་བྱས་སྟོང་པའི་ཚིག་ཡིན་པའི་ཕྱིར། ཇི་ལྟར་སྟོང་ཞེ་ན། བུམ་པ་དེ་སེམས་དང་རྫས་གཅིག་པའི་ལུས་ཀྱི་ཟླ་བཅས་ཀྱང་མ་ཡིན། བུམ་པའི་ཟླ་བཅས་ཀྱང་མ་ཡིན་པའི་ཕྱིར།
ཞེས་ཅི་སྟེ་སོགས་སོ། ། འདིར་གང་ཡང་རུང་བ་ཡིན་ན། གཉིས་ཀར་ཡང་སྲིད་པ་མི་འགལ་བ་ཞིག་དགོས་པ། རྣམ་པར་ངེས་པའི་དགོངས་པ་ལས་འབྱུང་ལ། འོན་ཀྱང་གང་རུང་ཡིན་ན་གཉིས་ཀ་ཡིན་དགོས་པ་ནི་མ་ཡིན་ནོ། ། འོ་ན་སངས་རྒྱས་པ་ལ་ཡང་སྒྲའི་སྟེང་དུ་མི་རྟག་པ་བསྒྲུབ་བྱ་ཡང་དག་མ་ཡིན་པར་ཐལ། དེའི་སྟེང་དུ་བུམ་པའི་མི་རྟག་པ་བསྒྲུབ་མི་ནུས། སྒྲའི་མི་རྟག་པ་དེ་ལ་རྗེས་སུ་མི་འགྲོ། དེ་གཉིས་ལས་དོན་གཞན་དུ་གྱུར་པའི་མི་རྟག་པ་ཙམ་མེད་པའི་ཕྱིར་ཞེ་ན། མ་ཁྱབ་སྟེ།
དེ་གཉིས་ལས་དོན་གཞན་པའི་མི་རྟག་པ་མེད་ཀྱང༌། སྒྲ་བུམ་གཉིས་ཀ་ལ་རྗེས་སུ་འགྲོ་བའི་མི་རྟག་པ་ཙམ་གྲུབ་པའི་ཕྱིར། རྒྱང་འཕན་གྱི་ཉེས་པ་དེ་སྤོང་མི་ནུས་ཏེ། བུམ་པ་དང་རྩིག་པ་གཉིས་ཀ་ལ་རྗེས་སུ་འགྲོ་བའི་དེ་འདྲའི་སྤྱི་དོན་གཞན་ཡོད་པ་མ་ཡིན་པའི་ཕྱིར། ཞེས་སྒྲ་དང༌། དེ་བཞིན་རྣམས་སོ། ། འདི་ལ་རིགས་པ་ཅན་པ་ན་རེ། འོ་ན་མི་རྟག་པ་ཆོས་ཅན། བུམ་པ་ལ་རྗེས་སུ་མི་འགྲོ་བར་ཐལ། ཁྱད་པར་སྒྲའི་ཆོས་ཡིན་པའི་ཕྱིར།
ཞེ་ན། མ་ཁྱབ་སྟེ། སྒྲ་དེ་མི་རྟག་པས་མི་ལྡན་རྣམས་གཅོད་ཀྱི་ཁྱད་པར་དུ་བྱས་པའི་ཕྱིར། ཞེས་མི་རྟག་སོགས་སོ། ། གཉིས་པ་ནི། མ་བརྗོད་ན་ཡང་ཞེས་སོགས་ཀྱི་རིགས་པ་འདི་ཆོས་ཅན། དོན་གཞན་ཡང་མཚོན་པར་ནུས་ཏེ། སངས་རྒྱས་པས་སྒྲ་མི་རྟག་སྒྲུབ་ལ་བྱས་པ་རྟགས་སུ་བཀོད་པའི་ཚེ་ན། སྒྲ་མི་རྟག་པ་ཁོ་ན་འདོད་ཡུལ་གྱི་བསྒྲུབ་བྱ་ཡིན་པའི་རྒྱུ་མཚན་གྱིས་བྱས་པ་དེ་སྒྲུབ་ཀྱི་རྟགས་ཡང་དག་ཏུ་གྲུབ་པའི་ཕྱིར། ཞེས་འདིས་ནི་སོགས་སོ། །
འདིར་དོན་ནི་འདི་ཡིན་ཏེ། སངས་རྒྱས་པས་དེ་ལྟར་རྟགས་སུ་བཀོད་པའི་ཚེ་རིགས་པ་ཅན་པ་དག་འདི་ལྟར་རྒོལ་ཏེ། ཁྱོད་སངས་རྒྱས་པ་ལྟར་ན་རྟགས་དེ་དེའི་ཚེ་འགལ་བའི་གཏན་ཚིགས་སུ་འགྱུར་རོ། ། ཇི་ལྟར་འགྱུར་ན་དེ་ལྟར་རྟགས་སུ་བཀོད་པ་དེའི་ཚེ་བྱས་པའི་རྟགས་ཀྱིས་ཁྱད་པར་སྒྲས་ཆོས་ཅན་དུ་བྱས་པའི་མི་རྟག་པ་ཉིད་ཅེས་བྱ་བའི་སྤྱི་དོན་གཞན་དང༌། ཆོས་མི་རྟག་པ་ཉིད་ཀྱིས་ཁྱད་པར་དུ་བྱས་པའི་ཆོས་ཅན་སྒྲ་དོན་གཞན་དག་ཞེ་འདོད་ཀྱི་བསྒྲུབ་བྱར་བྱེད་དགོས་ལ། ཁྱེད་སངས་རྒྱས་པ་ལྟར་ན་རྟགས་བྱས་པ་དེས་ཞེ་འདོད་ཀྱི་བསྒྲུབ་བྱ་དེ་མི་སྒྲུབ་པར་མ་ཟད། དེ་འགོག་པའི་ཕྱིར་རོ། ། ངེད་རིགས་པ་ཅན་པ་ལྟར་ན། གཏན་ཚིགས་དེས་ཞེ་འདོད་ཀྱི་བསྒྲུབ་བྱ་དེ་སྒྲུབ་པའི་ཕྱིར་ན་བྱས་པ་དེ་སྒྲུབ་ཀྱི་གཏན་ཚིགས་ཡང་དག་ཡིན་ནོ། ། ཞེས་ཟེར་བ་དེ་འགོག་པའི་ཆེད་དུ་གཞུང་འདི་གསུངས་པ་ཡིན་ནོ། །
དེ་ལྟར་ཤེས་ན་ཚོགས་པ་བསྒྲུབ་བྱ་ཉིད་ཡིན་ནའང༌། ཞེས་སོགས་ཀྱི་གཞུང་གི་དོན་ཀྱང་ལེགས་པར་འཆད་ཤེས་པར་འགྱུར་རོ། ། འདིར་སྨྲས་པ། གཞན་དག་འདོད་པའི་རྣམ་བཤད་ཀྱིས། ། འདི་ཡན་ཆད་དུ་བསྒྲུབ་བྱ་ཡིས། ། མདོར་བསྟན་མ་གཏོགས་གཞུང་གི་ཚིག ། ལེགས་པར་བཤད་པ་ཅིག་མི་སྣང༌། ། ཞེས་སྨྲས་པ་ཡིན་ནོ། ། གཉིས་པ་རང་ཉིད་རྒྱས་པར་བཤད་པ་ལ། དགོས་པ་དངོས།
དགོས་པ་དེ་བསྒྲུབ་པའོ། ། དང་པོ་ནི། ཚད་མ་ཀུན་ལས་བཏུས་པར། བསྒྲུབ་བྱ་ཡང་དག་གི་མཚན་ཉིད་འཆད་པའི་སྐབས་སུ་བདག་ཉིད་ཀྱི་སྒྲ་སྨོས་པ་ཆོས་ཅན། རྣམ་གཅད་ཡོངས་གཅོད་ཀྱི་དགོས་པ་ཡོད་དེ། རྒོལ་བས་ཆོས་ཅན་དེའི་ཆོས་སུ་ཁས་བླངས་པའི་ལུང་དོན་མཐའ་དག་སྦྱོར་བ་སྐོར་གཅིག་གི་བསྒྲུབ་བྱ་ཡང་དག་ཡིན་པ་བསལ་ནས། སྦྱོར་བ་སྐོར་གཅིག་གི་བསྒྲུབ་བྱ་ཡང་དག་ཡིན་ན། སྦྱོར་བ་སྐོར་གཅིག་པོ་དེའི་རྒོལ་བ་བདག་ཉིད་ཀྱིས་དཔག་འདོད་ཀྱི་ཡུལ་དུ་བྱས་པ་གཅིག་དགོས་ཞེས་བསྟན་པར་བྱ་བའི་ཆེད་ཡིན་པའི་ཕྱིར། ཞེས་ཆོས་ཅན་སོགས་སོ། ། སྐབས་འདིར།
འདོད་པ་ཞེས་འབྱུང་བ་ནི་འདོད་པ་ཁྱད་གཞིར་བཞག་ན་རང་ཉིད་ཁྱད་ཆོས་སུ་སྦྱར་བའི་ཚུལ་སྟོན་པའོ། ། གཉིས་པ་ལ། གཞན་སྡེ་ལུང་དོན་བསྒྲུབ་བྱར་འདོད་པ་དགག རང་སྡེ་ལུང་དོན་བསྒྲུབ་བྱར་འདོད་པ་དགག་པའོ། ། དང་པོ་ལ་ཕྱོགས་སྔ་མ་དང༌། དེ་སུན་འབྱིན་པའོ། ། དང་པོ་ནི་བྱེ་བྲག་པས་དཔྱོད་པ་པའི་ངོར། སྒྲ་མི་རྟག་པར་བསྒྲུབ་པ་ལ་བྱས་པ་རྟགས་སུ་བཀོད་པའི་ཚེ་ན། སྤྱོད་པ་པ་ན་རེ། གཟིགས་ཟན་གྱི་བསྟན་འཆོས་ལས་བཤད་པའི་སྒྲ་རྟག་པ་ནམ་མཁའི་ཡོན་ཏན་དང༌།
དྲི་རྟག་པ་སའི་ཡོན་ཏན་དང༌། རོ་རྟག་པ་ས་དང་ཆུའི་ཡོན་ཏན་དང༌། རེག་བྱ་རྟག་པ་ས་ཆུ་མེ་རླུང་གི་ཡོན་ཏན། གཟུགས་རྟག་པ་ས་ཆུ་མེའི་ཡོན་ཏན་ལ་སོགས་པ་ཐམས་ཅད་བྱེ་བྲག་པས་བསྒྲུབ་བྱར་གཟུང་དགོས་ཏེ། བྱེ་བྲག་པས་གཟེགས་ཟན་གྱི་བསྟན་འཆོས་ཚད་མར་ཁས་བླངས་པའི་ཕྱིར། ཞེས་ཁྱབ་པ་བསྒྲུབས་ནས་དེ་ལྟར་གྲུབ་པ་ན་བསྒྲུབ་བྱ་དེ་སྐྱོན་ཅན་ཡིན་ཏེ་ལུང་དོན་དང་འགལ་བས། དེའི་ཚེ་བྱས་པ་ཆོས་ཅན། སྒྲ་མི་རྟག་པར་བསྒྲུབ་པའི་གཏན་ཚིགས་སྐྱོན་ཅན་ཡིན་ཏེ། དེ་སྒྲུབ་ཀྱི་འདོད་ཡུལ་གྱི་བསྒྲུབ་བྱ་ལ་གནོད་པའི་ཕྱིར། དེའི་ཚེ།
སྒྲ་མི་རྟག་པར་དམ་བཅས་པའི་དམ་བཅའ་ཆོས་ཅན། དམ་བཅའ་སྐྱོན་ཅན་ཡིན་ཏེ། ཆོས་ཀྱི་ངོ་བོ་ལ་གནོད་པའི་དམ་བཅའ་ཡིན་པའི་ཕྱིར། ཞེས་ཟེར་ཞིང་བྱེ་བྲག་པ་རང་ཉིད་ཀྱང་གཟེགས་ཟན་གྱི་ལུང་དོན་བསྒྲུབ་བྱར་ཁས་ལེན་ནོ། ། གཉིས་པ་ལ། གལ་ཏེ་བསྟན་བཅོས་ཁས་བླངས་ཕྱིར་ཞེས་པའི་སྒྲུབ་བྱེད་དགག ཐམས་ཅད་གཟུང་ཞེས་པའི་བསྒྲུབ་བྱ་དགག དེ་གཅིག་ལ་ཞེས་སོགས་དེ་གྲུབ་པའི་དོན་དགག བཀག་པ་ལ་བརྩོད་པ་སྤང་བའོ། ། དང་པོ་ལ།
དངོས་པོ་སྟོབས་ཤུགས་ཀྱི་ཡུལ་ལ་དཔྱོད་པའི་ཚེ། ལུང་དོན་སྒྲུབ་བྱེད་དུ་ཁས་ལེན་པའི་དུས་མ་ཡིན་པར་བསྟན། ཤིན་ལྐོག་ལ་དཔྱོད་པའི་ཚེ་ལུང་སྒྲུབ་བྱེད་དུ་ཁས་ལེན་པའི་དུས་མ་ཡིན་པར་བསྟན། དེའི་ཚེ་ཡང་ལུང་དོན་ལ་གནོད་པ་ཙམ་གྱི་སྐབས་ཀྱི་བསྒྲུབ་བྱ་ལ་གནོད་ན་ཧ་ཅང་ཐལ་བའོ། ། དང་པོ་ལ་ཁས་བླངས་པའི་ལུང་དོན་ལ་གནོད་པ་ཙམ་གྱི་སྐབས་ཀྱིས་བསྒྲུབ་བྱ་ལ་གནོད་ན་ཧ་ཅང་ཐལ་བ། རྟག་པ་ནམ་མཁའི་དོན་ལ་དཔག་འདོད་མེད་པའི་རྒྱུ་མཚན་གྱིས་དེ་བསྒྲུབ་བྱ་མ་ཡིན་པར་བསྟན་པ། དཔག་འདོད་མེད་ཀྱང་བསྒྲུབ་བྱ་ཡིན་ན་ཧ་ཅང་ཐལ་བ། དེ་ལ་བརྩོད་པ་སྤངས་ཏེ་དངོས་པོ་སྟོབས་ཤུགས་ཀྱི་ཡུལ་ལ་དཔྱོད་པའི་ཚེ་ལུང་ཁས་ལེན་དགོས་པའི་སྒྲུབ་བྱེད་དགག་པའོ། ། དང་པོ་ནི། སྒྲ་མི་དང༌།
གཉིས་པ་ནི། ཆོས་ཅན་སོགས་རྐང་པ་གཉིས་དང༌། འབྲས་བུའི་སོགས་རྐང་པ་བཞི་པ་སྦྲེལ་བ་དང༌། གསུམ་པ་ནི་གནས་སྐབས་སོགས་རྐང་པ་བཞིའོ། ། བཞི་པ་ནི། བྱེ་བྲག་པས་སྒྲ་མི་རྟག་པར་དམ་བཅས་པའི་ཞེན་དོན་ལ་གཟེགས་ཟན་གྱི་ལུང་གི་གནོད་པ་ཡིན་ཏེ། སྒྲ་རྟག་པ་ནམ་མཁའི་ཡོན་ཏན་དུ་གཟེགས་ཟན་གྱི་ལུང་གིས་གྲུབ་པ་ཡིན་པའི་ཕྱིར། ཞེ་ན་སྒྲ་རྟག་མི་རྟག་དཔྱོད་པའི་ཚེ་བྱེ་བྲག་པ་ཆོས་ཅན། ལུང་གནོད་སྒྲུབ་ཀྱི་ཡན་ལག་ཏུ་ཁས་ལེན་དགོས་པ་མ་ཡིན་ཏེ། དངོས་པོ་སྟོབས་ཤུགས་ཀྱི་ཡུལ་ལ་དཔྱོད་པའི་སྐབས་ཀྱི་རྒོལ་བ་ཡིན་པའི་ཕྱིར།
འོ་ན་བརྩོད་པ་དོར་བར་འགྱུར་རོ་ཞེ་ན། རྒོལ་ཕྱིར་རྒོལ་ཆོས་ཅན། དངོས་སྟོབས་ཡུལ་ལ་དཔྱོད་པའི་ཚེ་ལུང་དོན་སྒྲུབ་བྱེད་ཀྱི་ཡན་ལག་ཏུ་ཁས་མ་བླངས་ན་རྩོད་པ་དོར་བར་འགྱུར་བ་མ་ཡིན་པར་ཐལ། དངོས་སྟོབས་ཡུལ་ལ་དཔྱོད་པ་དེ་ལུང་སྒྲུབ་བྱེད་དུ་ཁས་ལེན་དུས་མ་ཡིན་པའི་ཕྱིར། ཞེས་རྗེས་དཔག་དང༌། དེ་ཚེ་སོགས་སོ། ། ཡང་ན། སྒྲ་མི་ནས་ཅི་ཞིག་གནོད་ཀྱི་བར་གྱི་གཏན་ཚིགས་མི་འགལ་བར་བསྟན། རྗེས་དཔག་སོགས་ཀྱི་བསྒྲུབ་བྱ་སྐྱོན་ཅན་མ་ཡིན་པར་བསྟན་ནོ། ། དང་པོ་ལ།
སྤྱིར་ལུང་དོན་བསྒྲུབ་བྱ་མ་ཡིན་པའི་རྒྱུ་མཚན་གྱིས་གཏན་ཚིགས་མི་འགལ་བར་བསྟན། བྱེ་བྲག་ཆོས་ཅན་གྱི་ཆོས་ཐམས་ཅད་བསྒྲུབ་བྱ་མ་ཡིན་པའི་རྒྱུ་མཚན་གྱི་གཏན་ཚིགས་མི་འགལ་བར་བསྟན། གཉིས་པ་ལ་དངོས་སྟོབས་ཡུལ་ལ་ལུང་མི་འཇུག་པའི་རྒྱུ་མཚན་གྱིས་དམ་བཅའ་ལུང་དང་མི་འགལ་བར་བསྟན། ཤིན་ལྐོག་ལ་དཔྱོད་པའི་ཚེ་ལུང་འཇུག་པའི་རྒྱུ་མཚན་གྱིས་དམ་བཅའ་ལ་ལུང་གིས་གནོད་ན་སྐྱོན་དང་བཅས་པར་བསྟན་པའོ། ། འདིར་དོན་ནི། སྒྲ་མི་རྟག་པར་ལུང་ལས་བཤད་པ་ཙམ་གྱིས་སྒྲ་མི་རྟག་པར་མི་འགྲུབ་སྟེ། སྒྲ་མི་རྟག་པ་ལ་ཤེས་འདོད་ཞུགས་པའི་རྒོལ་བས་དེ་འདྲའི་ལུང་དོན་དཔྱད་པ་གསུམ་གྱིས་རྣམ་པར་མ་དག་པས་དེ་ལྟར་སྟོན་པའི་ལུང་དང་བརྗོད་བྱའི་དོན་གྱི་འབྲེལ་པ་མ་ངེས་པའི་ཕྱིར་རོ། ། འོ་ན་སྦྱིན་སོགས་སྤྱད་པ་ལས་བདེ་བ་འབྱུང་བར་སྟོན་པའི་ལུང་གིས་ཀྱང་དེ་མི་འགྲུབ་པར་མཚུངས་སོ་ཞེ་ན། ཇི་སྲིད་ལུང་དེ་ནས་བཤད་པའི་གཞལ་བྱའི་གནས་དང་པོ་གཉིས་ལ། དཔྱད་པ་རྣམ་པར་མ་དག་པ་དེ་སྲིད་དུ་ནི།
དེས་དེ་མི་འགྲུབ་པར་འདོད་ལ། དེ་ལ་དེས་རྣམ་པར་དག་ཅིང་ཤིན་ལྐོག་སྟོན་པའི་ཆ་ལ་ཁས་བླངས་སྔ་ཕྱི་དང༌། རང་ཚིག་དངོས་ཤུགས་འགལ་བར་གྲུབ་པ་ན། ཤིན་ལྐོག་སྟོན་པའི་ལུང་དེ་ལས་རང་གི་བརྗོད་བྱའི་དོན་སྒྲུབ་ནུས་པ་ཡིན་ཏེ། དེ་སྒྲུབ་ཀྱི་ཕྱོགས་ཆོས་གྲུབ་ཅིང༌། རྟགས་ཆོས་ལ་མེད་ན་མི་འབྱུང་བའི་འབྲེལ་པ་ངེས་པའི་ཕྱིར་རོ། ། ལུང་དེ་དང་དེ་དཔྱད་པ་གསུམ་གྱིས་རྣམ་པར་དག་ཀྱང༌། རང་གི་བརྗོད་བྱའི་དོན་མངོན་གྱུར་དང་ཅུང་ཟད་ལྐོག་ཏུ་གྱུར་པ་ནི། ལུང་གིས་བསྒྲུབ་དགོས་པ་མ་ཡིན་ཏེ། རྒོལ་བ་གང་གིས་ལུང་དེ་དང་དེ་དཔྱད་པ་གསུམ་གྱིས་རྣམ་པར་དག་པའི་ཚེ་ལུང་དེ་དང་དེའི་བསྟན་དོན་དུ་གྱུར་པའི་གཞལ་བྱའི་གནས་དང་པོ་གཉིས་གྲུབ་ཟིན་པའི་ཕྱིར་རོ། །
ཞེས་བྱ་བ་འདི་གྲུབ་པ་ཡིན་ནོ། ། གཉིས་པ་ནི། འོ་ན་ལུང་གནོད་སྒྲུབ་ཏུ་འཇུག་པའི་ཡུལ་མེད་པར་འགྱུར་རོ། ། ཞེ་ན། དེ་མེད་པ་མ་ཡིན་ཏེ། བསྟན་འཆོས་རིན་ཆེན་ཕྲེང་བ་ནས་བཤད་པའི་གཞལ་བྱའི་གནས་དང་པོ་གཉིས་ལ་དཔྱད་པ་རྣམ་པར་དག་ནས། དེ་ནས་བཤད་པའི་ཤིན་ལྐོག་ལ་དཔྱོད་པའི་ཚེ། བསྟན་བཅོས་རིན་ཕྲེང་བའི་ལུང་གནོད་སྒྲུབ་ཀྱི་ཡན་ལག་ཏུ་འཇུག་པའི་ཕྱིར། ཞེས་དེ་ལྟར་སོགས་སོ། ། ཤིན་ལྐོག་ལ་དཔྱོད་པའི་ཚེ་ལུང་གནོད་སྒྲུབ་ཀྱི་ཡན་ལག་ཏུ་འཇུག་ཀྱང༌།
སྤྱིར་ཁས་བླངས་པའི་ལུང་དོན་ལ་གནོད་པ་ཙམ་གྱིས་རྟགས་དང་དམ་བཅའ་སྐྱོན་ཅན་དུ་འགྱུར་བ་མ་ཡིན་ཏེ། དེའི་ཚེ། རྟེན་ཆོས་ཅན་གྱི་སྟེང་དུ་དཔག་འདོད་ཞུགས་པའི་དམ་བཅའི་དོན་ལ་གནོད་པ་ཁོ་ན་དེའི་དུས་ཀྱི་དམ་བཅའི་སྐྱོན་དུ་འཇོག་པའི་ཕྱིར། ཞེས་གནས་གསུམ་སོགས་སོ། ། མདོར་ན་དངོས་སྟོབས་ཡུལ་ལ་དཔྱོད་པའི་ཚེ་རང་གི་ཞེན་དོན་ལུང་དང་འགལ་བ་དམ་བཅའི་སྐྱོན་མ་ཡིན་ཏེ། དེའི་ཚེ་ན་ལུང་གནོད་བསྒྲུབ་ཀྱི་ཡན་ལག་ཏུ་མི་འཇུག་པའི་ཕྱིར། དེའི་ཚེ་ཡང་ལུང་གེགས་བྱེད་དུ་འཇུག་པར་འོག་ནས་འབྱུང་བས་རྒྱབ་རྟེན་ཚད་མ་ཡོད་མེད་སོ་སོར་ཕྱེད་དགོས་སོ། ། ཤིན་ལྐོག་ལ་དཔྱོད་པའི་ཚེ་ལུང་དང་འགལ་བ་ཙམ་གྱིས་དམ་བཅའ་སྐྱོན་ཅན་དུ་འཇོག་ནུས་པ་མ་ཡིན་ཏེ། ཉེར་ལེན་གྱི་ཕུང་པོ་བདག་མེད་དུ་དམ་བཅས་པ་ལ། བདག་གིས་བྱས་པའི་ལས་ཀྱི་འབྲས་བུ་བདག་གིས་མྱོང་བར་གསུངས་པའི་ལུང་གིས་མི་གནོད་པ་བཞིན་ནོ། །
རང་གི་ཞེན་དོན་སྒྲུབ་བྱེད་ཀྱི་ལུང་དེའི་ལོག་ཕྱོགས་ཁས་བླངས་ན། དམ་བཅའ་སྐྱོན་ཅན་དུ་འཇོག་པ་ཡིན་ཏེ། དཔེར་ན། སྦྱིན་པས་ལོངས་སྤྱོད་ཅེས་པའི་ལུང་དཔྱད་པ་གསུམ་གྱིས་རྣམ་པར་དག་པའི་རྒོལ་བས་སྦྱིན་སོགས་སྤྱད་པ་ལས་བདེ་བ་མི་འབྱུང་བར་དམ་བཅས་པའི་ཚེ་ན། སྦྱིན་སོགས་སྤྱད་པ་ལས་བདེ་བ་འབྱུང་བར་སྟོན་པའི་ལུང་གིས་རང་གི་ཞེན་དོན་ལ་གནོད་པའི་རྒྱུ་མཚན་གྱིས་དམ་བཅའ་ལྟར་སྣང་དུ་འཇོག་པ་ཡིན་གྱི། ཉེར་ལེན་གྱི་ཕུང་པོ་བདག་མེད་དུ་སྟོན་པའི་སངས་རྒྱས་ཀྱི་ལུང་དེས་དམ་བཅའ་དེའི་ཞེན་དོན་ལ་གནོད་པ་གྲུབ་པའི་རྒྱུ་མཚན་གྱིས་དམ་བཅའ་སྐྱོན་ཅན་ནམ། ཡང་དག་གང་རུང་དུ་འཇོག་པ་མ་ཡིན་པ་བཞིན་ནོ། ། གཉིས་པ་བསྒྲུབ་བྱ་དགག་པ་ནི། གོང་དུ་སྒྲ་མི་ནས། ཅི་ཞིག་གནོད་ཅེས་པའི་བར་གྱིས་ནི།
གལ་ཏེ་བསྟན་བཅོས་ཁས་བླངས་ཕྱིར། ། ཐམས་ཅད་གཟུང་ཞེས་པ་ལ་ཁྱབ་པ་མ་གྲུབ་པར་བསྟན་པ་ཡིན་ནོ། ། རྗེས་དཔག་རང་གི་ནས། ཐལ་ཕྱིར་རོའི་བར་གྱིས་ནི་དེའི་གཏན་ཚིགས་མ་གྲུབ་པར་བསྟན་པ་ཡིན་ནོ། ། ད་ནི། ཐམས་ཅད་གཟུང་ཞེས་པའི་བསྒྲུབ་བྱ་མ་གྲུབ་པར་སྟོན་པ་ལ། དངོས་སྟོབས་ཡུལ་ལ་དཔྱོད་པའི་ཚེ། ལུང་ཁས་ལེན་མི་རིགས་པའི་སྒྲུབ་བྱེད་བསྟན། རིགས་པའི་སྒྲུབ་བྱེད་དགག དེས་ན་གཟེགས་ཟན་གྱི་ལུང་ཁས་བླངས་ཀྱང་བྱས་པའི་རྟགས་ཀྱིས་སྒྲ་མི་རྟག་པར་བསྒྲུབ་ནུས་པར་བསྟན།
དེ་ལ་བརྩོད་པ་སྤང་བ་དང་བཞི་ནི། དཔྱོད་པ་དང༌། གལ་ཏེ་དང༌། དེ་ནི་དང༌། གཏན་ཚིགས་རྣམས་སོ། ། གསུམ་པ་གྲུབ་དོན་འགོག་པ་ནི། གལ་ཏེ་སོགས་སོ། ། བཞི་པ་བརྩོད་པ་སྤང་བ་ནི། ཆོས་ཅན་ནས། མཚུངས་ཀྱི་བར་རོ། །
སྐབས་འདིར། རྟག་པ་ནམ་ཡོན་དེ་བྱས་རྟགས་ཀྱི་སྒྲ་མི་རྟག་པར་སྒྲུབ་པའི་བསྒྲུབ་བྱ་མ་ཡིན་པར་གོང་དུ་བསྟན་ཟིན་ལ། ཁས་བླངས་པའི་ལུང་དོན་ཡིན་དུ་ཆུག་ཀྱང་བྱས་པ་ཆོས་ཅན། ཁྱོད་ཀྱིས་རྟག་པ་ནམ་ཡོན་བཀག་པའི་ཆ་ནས་ཁྱོད་སྒྲ་མི་རྟག་པར་བསྒྲུབ་པའི་རྟགས་སྐྱོན་ཅན་མ་ཡིན་ཏེ། དེ་ལ་གནོད་ཀྱང་ཁྱོད་ཀྱི་རྟགས་ཀྱིས་དེ་ལྟར་སྒྲུབ་པའི་སྐབས་ཀྱི་བསྒྲུབ་བྱ་ལ་གནོད་པའི་སྐྱོན་མེད་པའི་ཕྱིར་ཏེ། ཁྱོད་ཀྱིས་དེ་ལྟར་སྒྲུབ་པའི་ཞེ་འདོད་ཀྱི་བསྒྲུབ་བྱ་སྒྲུབ་པ་ལ་ཚུལ་གསུམ་ཚང་བའི་ཕྱིར། ཁྱབ་པ་ཡོད་དེ། རྟགས་ཀུན་རང་ཞེ་འདོད་ཀྱི་བསྒྲུབ་བྱ་བསྒྲུབ་ནུས་མི་ནུས་ལ་ལྟོས་ནས། རྟགས་སྒྲུབ་བྱེད་བཀོད་མཁན་གྱིས་རྒོལ་བ་དེའི་ཞེ་འདོད་ཀྱི་ཡོན་ཏན་ཅན་དང་སྐྱོན་ཅན་དུ་འཇོག་པའི་ཕྱིར་རོ། ། ཞེས་པ་ཡིན་ཏེ་ནས།
དཔྱད་ཕྱིར་རོའི་བར་རོ། ། སྐབས་འདི་ན་གཞུང་བཟློས་པ་མང་ཞིང༌། ཕྱོགས་སྔ་མ་གཅིག་གིས་འདོད་པ་ཡིན་པ་ལྟ་བུ་ལ་འགལ་བ་ཅན་ཞིག་སྣང་བས། ཕྱོགས་སྔ་མའི་འདོད་ཚུལ་སོ་སོར་ཕྱེད་དགོས་ཏེ། དེ་ཡང་འདི་ལྟར་དཔྱོད་པ་པ་ནི། ཁས་བླངས་པའི་ལུང་དོན་ཐམས་ཅད་སྦྱོར་བ་སྐོར་གཅིག་གི་བསྒྲུབ་བྱར་བྱེད་དགོས་པ་དང༌། ལུང་དོན་ལ་གནོད་པའི་གཏན་ཚིགས་ཐམས་ཅད་གཏན་ཚིགས་སྐྱོན་ཅན་དང༌། ལུང་དང་འགལ་བ་དམ་བཅས་པའི་དམ་བཅའ་ཐམས་ཅད་དམ་བཅའ་སྐྱོན་ཅན་ཡིན། ཞེས་ཟེར་རོ། ། བྱེ་བྲག་པ་ནི།
སྤྱིར་ཁས་བླངས་པའི་ལུང་དོན་ལ་གནོད་པ་དང་འགལ་བ་ཙམ་གྱིས་དེ་དང་དེར་འཇོག་པ་མ་ཡིན་གྱི། སྐབས་ཀྱི་ཤེས་འདོད་ཆོས་ཅན་དེའི་ཆོས་སུ་འབྲེལ་པ་གྲུབ་པའི་ལུང་དོན་ལ་གནོད་པ་དང་འགལ་བས་དེ་དང་དེར་འཇོག་པ་ཡིན་ནོ། ། ཞེས་ཟེར་རོ། ། དེ་འགོག་པ་ལ་འདོད་པ་གཉིས་ཀ་ཐུན་མོང་དུ་འགོག་པ་ནི། སྒྲ་མི་དང༌། དེ་ལ་བསྟན་བཅོས་ཞེས་སྦྲེལ་བའི་ཤླཽ་ཀ་གཅིག་གོ ། དེ་ལ་བྱེ་བྲག་པས་ལན་འདེབས་པ་ནི། སྐབས་མ་ཡིན་ཕྱིར་དང༌། ཅི་སྟེ་དང༌། ཆོས་ཅན་ཆོས་སོགས་དང༌།
འབྲེལ་ཡོད་དེས་ན་རྣམས་སོ། ། དེ་ལ་དཔྱོད་པ་པས་ལན་འདེབས་པ་ནི། དེ་དག་གནོད་བྱ་གནོད་དེ་བཞིན། ། ཞེས་སོགས་ཏེ་རྟག་པ་ནམ་ཡོན་དེ་སྒྲའི་ཆོས་སུ་འབྲེལ་པ་མེད་ཀྱང༌། དེ་བཀག་པ་ན་བསྟན་འཆོས་ཁས་བླངས་པ་དེའི་དོན་བསླད་པའི་ཕྱིར་རྟགས་དང་དམ་བཅའ་སྐྱོན་ཅན་དུ་འགྱུར། ཞེས་པའོ། ། འདི་འགོག་པ་ནི། ཐམས་ཅད་ཅེས་དང༌། མེད་ན་བསྒྲུབ་བྱ་ཅེས་སོ། ། གཞུང་ལྷག་མ་རྣམས་ནི་ཐུན་མོང་དུ་འགོག་པའི་གཞུང་ངོ༌། །
དེ་ཡང་བྱེ་བྲག་པ་ནི། བྱས་པ་དྲི་རྟག་པ་ས་ཡོན་ལ་གནོད་ལ། དེ་ལ་གནོད་པ་ཙམ་གྱིས་བྱས་པ་སྒྲ་མི་རྟག་པར་སྒྲུབ་པའི་རྟགས་དང་དམ་བཅའ་སྐྱོན་ཅན་དུ་མི་འགྱུར་ཏེ། དྲི་རྟག་པ་ས་ཡོན་དེ་སྒྲ་དང་འབྲེལ་པ་མེད་པའི་ཕྱིར། ཟེར་ལ། དེ་འགོག་པ་ན་འོ་ན་རྟག་པ་ནམ་ཡོན་ལ་གནོད་པས་ཀྱང་བྱས་པས་སྒྲ་མི་རྟག་པར་སྒྲུབ་པའི་དེ་དང་དེ་སྐྱོན་ཅན་དུ་མི་འགྱུར་བར་ཐལ། རྟག་པ་ནམ་ཡོན་དང་སྒྲ་མི་རྟག་པ་གཉིས་ལ་འབྲེལ་པ་མེད་པའི་ཕྱིར་ཞེས་གསུངས་ལ། ཡང་དཔྱོད་པ་པ་ནི། གཟེགས་ཟན་གྱི་ལུང་ཁས་ལེན་པའི་རྒོལ་བས་སྒྲ་མི་རྟག་སྒྲུབ་ལ་བྱས་པ་རྟགས་སུ་བཀོད་པའི་ཚེ། བྱས་པ་དྲི་ས་ཡོན་ལ་གནོད་ན་དེ་ལྟར་བསྒྲུབ་པའི་གཏན་ཚིགས་དང་དམ་བཅའ་སྐྱོན་ཅན་དུ་འཇོག་ནུས་ན།
བྱས་པ་དེ་ལ་མི་གནོད་དོ། ། ཞེས་ཟེར་རོ། ། དེ་འགོག་པ་ན་བྱས་པ་དྲི་རྟག་པ་ས་ཡོན་ལ་གནོད་དེ། དེས་དྲི་མི་རྟག་པར་སྒྲུབ་ནུས་པའི་ཕྱིར། དེ་ལ་གནོད་པས་དེ་སྒྲུབ་ཀྱི་བསྒྲུབ་བྱ་ལ་མི་གནོད་དེ། དེ་གཉིས་ལ་འབྲེལ་པ་མེད་པའི་ཕྱིར། ཞེས་གསུངས་པ་ཡིན་ནོ། ། གཉིས་པ་རང་སྡེ་ལུང་དོན་བསྒྲུབ་བྱར་འདོད་པ་དགག་པ་ལ། ཀུན་ལས་བཏུས་ཀྱི་འགྲེལ་བྱེད་ཁ་ཅིག་ཀྱང་གཞན་སྡེ་དང་མཐུན་པར་ཁས་བླངས་པའི་ལུང་དོན་ཐམས་ཅད་སྦྱོར་བ་སྐོར་གཅིག་གི་སྒྲུབ་བྱེད་འགོད་མཁན་གྱི་རྒོལ་བ་དེའི་ཞེ་འདོད་ཀྱི་བསྒྲུབ་བྱ་ཡིན་ནོ། ། ཞེས་ཟེར་བའི་ཕྱོགས་སྔ་ནི།
གལ་ཏེ་སོགས་སོ། ། དེ་སུན་འབྱིན་པ་ལ། སྡེ་པ་གཉིས་ཀ་ལ་ཐུན་མོང་དུ་དཔེ་རྟགས་མ་གྲུབ་པ་བསྒྲུབ་བྱར་ཐལ་བ་རང་སྡེ་ལ་བྱེ་བྲག་ཏུ་རང་སྒྲ་སྨོས་པ་དོན་མེད་དུ་ཐལ་བ། དང་པོ་ལ་གཉིས་ལས། ཐལ་འགྱུར་དངོས་ནི། དཔེ་དང་སོགས་སོ། ། གཉིས་པ་དེའི་ཉེས་སྤོང་དགག་པ་ལ། རང་སྡེའི་ཉེས་སྤོང་དགག གཞན་སྡེའི་ཉེས་སྤོང་དགག དང་པོ་ནི།
གལ་ཏེ་སོགས་སོ། ། གཉིས་པ་ནི། མི་འདོད་སོགས་སོ། ། གཉིས་པ་ལ་ཐལ་འགྱུར་དངོས་ནི། ཕྱོགས་མཚན་སོགས་སོ། ། དེའི་ཉེས་སྤོང་དགག་པ་ལ། རྒོལ་བས་སྔར་ཁས་བླངས་པའི་བསྟན་བཅོས་དོར་ནས་བསྟན་བཅོས་ཕྱི་མ་གཞན་ལ་འདོད་པ་ཙམ་གྱི་འཇུག་པའི་དོན་དུ་རང་སྒྲ་སྨོས་པ་དགག གྲགས་པ་ཆོས་ཅན་དུ་གཟུང་བའི་དོན་དུ་རང་སྒྲ་སྨོས་པ་དགག ཆོས་ཅན་བསྒྲུབ་བྱ་མ་ཡིན་པར་རྟོགས་པའི་དོན་དུ་རང་སྒྲ་སྨོས་པ་དགག་པའོ། ། དང་པོ་ལ་གསུམ་ལས།
ཕྱོགས་སྔ་ནི། བསྟན་འཆོས་དང༌། ལན་ནི་དེ་ནི་དང༌། གསུམ་པ་རང་ལ་མཚུངས་པ་སྤང་བ་ནི། འོ་ན་ཁྱེད་ལ་ཡང་རང་སྒྲ་སྨོས་པ་དོན་མེད་དུ་ཐལ། ལུང་དོན་བསྒྲུབ་བྱ་ཡིན་པ་ནི་འདོད་པ་ཞེས་པའི་ཚིག་གིས་བསལ་ཟིན་པའི་ཕྱིར་ཞེ་ན། ལན་ནི། འདོད་གནོད་སོགས་སོ། ། གཉིས་པ་ནི། གཞུང་ལུགས་སོགས་སོ། །
གསུམ་པ་ལ། གྲུབ་ཟིན་གྱི་ཆོས་ཅན་བསྒྲུབ་བྱ་མ་ཡིན་པར་རྟོགས་པའི་དོན་དུ་རང་སྒྲ་སྨོས་པ་དགག རྒོལ་ཕྱི་རྒོལ་གཉིས་ཀ་ལ་མ་གྲུབ་པའི་ཆོས་ཅན་རང་མཚན་ཡན་གར་བ་བསྒྲུབ་བྱ་མ་ཡིན་པར་རྟོགས་པའི་དོན་དུ་རང་སྒྲ་སྨོས་པ་དགག་པའོ། ། དང་པོ་ནི། ཅི་སྟེ་ལུང་དོན་བསྒྲུབ་བྱ་ཡིན་པ་རང་སྒྲ་སྨོས་པ་དོན་མེད་དུ་མི་འགྱུར་ཏེ། གྲུབ་ཟིན་གྱི་ཆོས་ཅན་ཡན་གར་བ་བསྒྲུབ་བྱ་མ་ཡིན་པར་རྟོགས་པའི་དོན་དུ་སྨོས་པའི་ཕྱིར་ཞེ་ན། དེའི་དོན་དུ་དེ་སྨོས་མི་དགོས་ཏེ། དེ་མ་སྨོས་ཀྱང་དེའི་མཚན་ཉིད་འཆད་པའི་ཟུར་གྱི་ངོ་བོ་ཁོ་ན་བསྟན་བྱ་བ་ཞེས་པའི་ཚིག་འདི་ཉིད་ཀྱིས་སྐབས་ཀྱི་རྒོལ་བ་གཉིས་ཀས་གྲུབ་ཟིན་པ་དང༌། དེས་གྲུབ་མ་ཟིན་ཀྱང་དེ་སྐོར་གྱི་སྒྲུབ་བྱེད་དུ་བཀོད་བཞིན་པ་ཡིན་ན། དེ་སྐོར་གྱི་བསྒྲུབ་བྱ་ཡང་དག་མ་ཡིན་པས་ཁྱབ་པ་དེ་རྟོགས་ནུས་པའི་ཕྱིར།
ཞེས་ཅི་སྟེ་ནས། འགྱུར་གྱིས་བར་རོ། ། གཉིས་པ་ནི། གལ་ཏེ་དེ་ལྟ་ན་ཡང་དེ་དོན་མེད་དུ་མི་འགྱུར་ཏེ། གྲངས་ཅན་གྱིས་སངས་རྒྱས་པའི་ངོར་གཙོ་བོ་ཆོས་ཅན། ཡོད་པ་ཡིན་ཏེ། ཁྱད་པར་རྣམས་རྗེས་སུ་འགྲོ་བ་མཐོང་བའི་ཕྱིར། ཞེས་པ་ལྟ་བུ་བཀོད་པའི་ཚེ་ན་རྒོལ་བས་མ་གྲུབ་པའི་ཆོས་ཅན་རང་མཚན་ཡན་གར་བ་བསྒྲུབ་བྱའི་ཆོས་མ་ཡིན་པར་རྟོགས་པའི་དོན་དུ་རང་ཉིད་ཀྱི་སྒྲ་སྨོས་པའི་ཕྱིར་རོ། ། ཞེ་ན། འདིར་ཁྱད་པར་རྣམས་ལ་ཞེས་སྦྱོར་བ་ནི་གྲངས་ཅན་གྱི་འདོད་པ་མི་ཤེས་པའོ། །
འདིའི་ལན་ལ། དེ་ཕྱོགས་ཀྱི་མཚན་ཉིད་ཀྱི་བསལ་བྱ་མ་ཡིན་པར་བསྟན། དེ་རྟགས་ཀྱི་མཚན་ཉིད་ཀྱི་བསལ་བྱ་ཡིན་པར་བསྟན། བསལ་བྱ་གཉིས་པོ་འགལ་བར་བསྟན། བསལ་བྱ་སོ་སོའི་མཚན་གཞི་ངོས་གཟུང༌། དེ་ལ་བརྩོད་པ་སྤངས་ཏེ་རང་སྒྲ་སྨོས་པའི་གྲུབ་དོན་བསྟན་པའོ། ། དང་པོ་ནི། མ་གྲུབ་པའི་ཆོས་ཅན་རང་མཚན་ཡན་གར་བ་བསྒྲུབ་བྱའི་ཆོས་མ་ཡིན་པ་དེ་ཆོས་ཅན། ཕྱོགས་ཡང་དག་གི་མཚན་ཉིད་ཀྱི་བསལ་བྱ་མ་ཡིན་ཏེ། རྟགས་ཡང་དག་གི་མཚན་ཉིད་ཀྱི་བསལ་བྱ་ཡིན་པའི་ཕྱིར།
ཞེས་འདིར་ནི་དེ་སྐད་ཅེས་རྐང་པ་གཉིས་སོ། ། དེའི་རྒྱུ་མཚན་ཡང་བདག་ཉིད་ཆེན་པོས། རྗེས་སུ་དཔག་པ་སྤྱིའི་ནི་ཡུལ་ཅན་ཉིད་དུ་བཤད་པས་ཁྱོད་སེལ་བའི་ཕྱིར། ཞེས་རྗེས་སུ་དཔག་པ་སོགས་སོ། ། འདིར་སྤྱི་ནི་ཚོགས་དོན་ལ་འཆད་ན་ཕྱོགས་སྐྱོན་མ་ཡིན་པའི་ཤེས་བྱེད་དུ་ཕྱོགས་སྐྱོན་ཡིན་པ་བཀོད་པར་སོང་བས། དེའི་ཕྱིར་སྤྱི་ནི་ཤེས་འདོད་ཆོས་ཅན་དང་མཐུན་དཔེ་གཉིས་ཀྱི་ཐུན་མོང་གི་ཆོས་ཏེ། བསྒྲུབ་བྱའི་ཆོས་ཞེས་བྱའོ། ། དེ་ཡང་ཇི་སྐད་དུ། དེ་མིན་རང་བཞིན་ལས་བཟློག་པའི། ། དངོས་པོ་ཙམ་ཞིག་རབ་སྒྲུབ་ཕྱིར། །
རྟགས་སྤྱིའི་ཡུལ་ཅན་དུ་བཤད་དེ། ། ཁྱད་པར་མེད་པར་གནས་ཕྱིར་རོ། ། ཞེས་བཤད་པ་ལྟར་རོ། ། གང་དུ་བཤད་ན་བདག་ཉིད་ཆེན་པོས། ཚད་མའི་མདོར། རྗེས་སུ་དཔག་པ་ནི་སྤྱིའི་ཡུལ་ཅན་ནོ། ། ཞེས་བཤད་པ་ཡིན་ནོ། ། དེར་མ་ཟད་རྗེས་དཔག་གི་གཞལ་བྱ་སྤྱི་མཚན་ཁོ་ནར་བཤད་པ་ན་རང་མཚན་ཡན་གར་བ་བསྒྲུབ་བྱར་དོགས་པ་སྐྱེ་བའི་གནས་མེད་དོ། ། གཉིས་པ་ནི། མ་གྲུབ་པའི་ཆོས་ཅན་ཡན་གར་བ་བསྒྲུབ་བྱའི་ཆོས་སུ་བྱས་ན་སྐྱོན་ཅི་ཡོད་ཅི་སྟེ་རྟགས་བསྒྲུབ་བྱའི་ཆོས་ལ་རྗེས་འགྲོ་མེད་པའི་སྐྱོན་ཡོད་དོ་ཞེ་ན།
སྦྱོར་བ་སྐོར་གཅིག་གི་རྟགས་བསྒྲུབ་བྱའི་ཆོས་ལ་རྗེས་སུ་མི་འགྲོ་བ་དེ་ཆོས་ཅན། དེ་སྐོར་གྱི་ཕྱོགས་སྐྱོན་མ་ཡིན་ཏེ། དེ་སྐོར་གྱི་རྟགས་སྐྱོན་ཡིན་པའི་ཕྱིར། ཞེས་གལ་ཏེ་དང༌། འདི་སྟེ་རྣམས་སོ། ། འདིར་རྟགས་ཕྱོགས་ཆོས་མ་གྲུབ་པ་དང་ཆོས་དཔེ་ལ་རྗེས་འགྲོ་མེད་པ་ཞེས་ཟེར་བ་ནི་དོན་མ་ཡིན་ཏེ། སྔ་མ་ནི། གལ་ཏེ་ཆོས་ཅན་བསྒྲུབ་བྱར། ཞེས་སོགས་ཀྱི། གཞུང་ཕྱི་མ་འདིའི་དོན་ལ་མི་འགྲིག་པའི་ཕྱིར་དང༌།
གཉིས་པ་ནི། རྗེས་སུ་དཔག་པ་སྤྱིའི་ཞེས་སོགས་སོ། ། གཞུང་སྔ་མས་བསལ་ཟིན་པའི་ཕྱིར། དེས་ན་འདི་རྟགས་སྐྱོན་དུ་འགྲོ་ཚུལ་གཉིས་ཏེ། མ་གྲུབ་པའི་ཆོས་ཅན་ཡན་གར་བ་བསྒྲུབ་བྱའི་ཆོས་སུ་བྱས་ནས་ཆོས་དཔེ་ལ་རྗེས་སུ་འགྲོ་བ་མེད་པའི་སྐྱོན་དང༌། རྟགས་མཐུན་ཕྱོགས་ལ་རྗེས་སུ་མི་འགྲོ་བའི་སྐྱོན་གཉིས་འབྱུང་ལ། གཉིས་ཀ་ཡང་རྗེས་འགྲོའི་མཚན་ཉིད་ཀྱི་བསམ་བྱ་ཡིན་ཚུལ་རིམ་པར་སྟོན་པ་ནི། སྤྱིའི་ཡུལ་ཅན་དང༌། འདི་དེ་རྣམས་སོ། ། ཕྱོགས་ཆོས་ཀྱི་སྐྱོན་ནི།
མ་གྲུབ་པའི་ཆོས་ཅན་ཡན་གར་བ་ཤེས་འདོད་ཆོས་ཅན་དུ་བྱས་པ་ལ་འབྱུང་གི བསྒྲུབ་བྱའི་ཆོས་སུ་བྱས་པ་ལ་མི་འབྱུང་ལ་དེ་ཤེས་འདོད་ཆོས་ཅན་དུ་བྱེད་ཟེར་བ་འདིར་འོང་དོན་མེད་པས། རྟགས་ཕྱོགས་ཆོས་མ་གྲུབ་པ་རྟགས་སྐྱོན་ཡིན་པའི་རྒྱུ་མཚན་གྱིས་ཕྱོགས་སྐྱོན་མ་ཡིན་པར་བསྒྲུབ་པ་སྐབས་ཀྱི་དོན་མ་ཡིན་ནོ། ། འདིར་བསྒྲུབ་བྱར་བྱས་ཞེས་པ་ཡང་བསྒྲུབ་བྱའི་ཆོས་ལ་འཆད་དགོས་ཀྱི་བསྒྲུབ་བྱ་སྒྲ་ཇི་བཞིན་པ་ལ་འབྲུ་གནོན་པ་སྐབས་ཀྱི་དོན་མ་ཡིན་ཏེ། གལ་ཏེ་དེ་ལྟར་ན་ཕྱོགས་སྐྱོན་ཡིན་པ་སེལ་མི་ནུས་པའི་ཕྱིར་དང༌། རྟགས་སྐྱོན་ཡིན་པ་སྒྲུབ་མི་ནུས་པའི་ཕྱིར་ཏེ། མ་གྲུབ་པའི་ཆོས་ཅན་ཡན་གར་བ་བསྒྲུབ་བྱ་ཡིན་པ་དེ་འདོད་པ་ཞེས་པའི་ཚིག་གིས་བསལ་བའི་ཕྱིར་དང༌། ཇི་སྐད་དུ། ཆོས་ཀྱི་རྟེན་ནི་བསལ་བའི་ཕྱིར། ། ཚོགས་པ་བསྒྲུབ་བྱར་མི་འགྱུར་ལ། །
ཞེས་བཤད་པའི་ཕྱིར་རོ། ། འདིར་བསྒྲུབ་བྱ་ཞེས་པ། བསྒྲུབ་བྱའི་ཆོས་ལ་བཤད་པ་ལྟར་ན། ཡན་གར་བ་ཞེས་མ་སྨོས་ཀྱང་ཆོག་ལ། དེ་སྐད་དུ་འདོན་པ་དེ་དག་གི་བསམ་པ་ནི། སངས་རྒྱས་པས་གྲངས་ཅན་ལ། སྒྲ་མི་རྟག་པ་ཆོས་ཅན། གཞལ་བྱ་ཡིན་ཏེ། བྱས་པའི་ཕྱིར་ཞེས་བཀོད་པ་ལྟ་བུ་ཡན་གར་བ་མ་ཡིན་པའི་ཆོས་ཅན་ཞེ་འདོད་ཀྱི་བསྒྲུབ་བྱར་འགྱུར་བ་ཡོད་པར་བསམས་པ་ཡིན་ནོ། ། གཉིས་པ་ལ།
རིགས་པ་ཅན་པའི་ལུགས་ལ། དེ་གཉིས་འགལ་བར་སྒྲུབ། རང་ལུགས་ལ་གཉིས་པོ་འགལ་བར་སྒྲུབ་པའོ། ། དང་པོ་ནི། སྔ་མ་ལ་ཁྱབ་པ་ཡོད་དེ། ཡན་ལག་ཕྱི་མ་རྟགས་དཔེའི་སྐྱོན་ཡིན་ན། ཡན་ལག་སྔ་མ་ཕྱོགས་ཀྱི་སྐྱོན་དུ་འདོད་པ་མ་ཡིན་པའི་ཕྱིར་རོ། ། འདིར་ཡན་ལག་སྔ་ཕྱིའི་རྣམ་གཞག་རང་ལུགས་ལ་ཁས་མི་ལེན་ཏེ། རྟགས་ཚིག་ལས་སྔ་བའི་སྒྲུབ་ངག་གི་ཡན་ལག་མེད་པའི་ཕྱིར་དང༌། ཕྱོགས་ཚིག་སྒྲུབ་ངག་གི་ཡན་ལག་ཏུ་མི་འདོད་པའི་ཕྱིར་རོ། །
གལ་ཏེ་རྟགས་བསྒྲུབ་བྱའི་ཆོས་ལ་རྗེས་སུ་མི་འགྲོ་བ་དེ་ཆོས་ཅན། ཕྱོགས་སྐྱོན་ཡིན་ཏེ། ཕྱོགས་འགྲུབ་པ་ལ་གནོད་པའི་ཕྱིར། ཞེ་ན། འོ་ན་གཏན་ཚིགས་དང་དཔེའི་ཉེས་པ་ཡང་ཆོས་ཅན། དེར་ཐལ། དེའི་ཕྱིར། དེ་ལྟར་ནའང་སོགས་སོ། ། འདིར་རྩ་བའི་ཕྱོགས་སྔ་སྨྲ་བ་པོ་རང་སྡེ་ཡིན་ཀྱང༌། འདི་དེ་ཞེས་པ་ལ་རིགས་པ་ཅན་པས་ཁྱབ་པ་མ་གྲུབ་པའི་ལན་བཏབ་པ་ལ་འཕྲོས་ནས་མི་འདོད་པ་ཐལ་བར་འཕངས་པ་ཡིན་ནོ། །
གཉིས་པ་ནི། རྣམ་འགྲེལ་མཛད་པ་ཆོས་ཅན། རང་ལུགས་ལ་ཡང་སྦྱོར་བ་སྐོར་གཅིག་གི་རྟགས་སྐྱོན་ཡིན་ན་ཕྱོགས་སྐྱོན་མ་ཡིན་དགོས་ཏེ། སྦྱོར་བ་སྐོར་གཅིག་གི་ཕྱོགས་སྐྱོན་ཡིན་ན་དེ་སྐོར་གྱི་དེའི་མཚན་ཉིད་དང༌། འབྲེལ་ཏེ། དེའི་བསལ་བྱ་ཡིན་དགོས་པའི་ཕྱིར། ཞེས་དེ་ཕྱིར་སོགས་སོ། ། འདི་འགལ་བ་ལ་འབྲེལ་པར་བཤད་པ་ནི། ཇི་སྐད་དུ། སྒོམ་པའི་ལམ་དང་འབྲེལ་བ་ཡི། །
མི་མཐུན་ཕྱོགས་གཞན་རྣམ་པ་གསུམ། ། ཞེས་དང༌། རྣམ་རྟོག་བཞི་པོ་ལྡན་རྟེན་པ། ། ཞེས་མི་ལྡན་པ་ལ་ལྡན་པའི་དོན་དུ་གསུང་བ་དང་མཚུངས་པ་ཡིན་ནོ། ། བཞི་པ་ལ། སྐྱོན་གཉིས་ཀྱི་མཚན་གཞི་སོ་སོར་བཟུང་སྟེ་མདོར་བསྟན། ཕྱོགས་སྐྱོན་སེལ་བྱེད་དང་སྦྱར་བས་གྲངས་ངེས་རྒྱས་པར་བཤད་པའོ། ། དང་པོ་ལ་ཕྱོགས་སྐྱོན་གྱི་མཚན་གཞི་དང༌། རྟགས་སྐྱོན་གྱི་མཚན་གཞི་ངོས་བཟུང་བའོ། ། དང་པོ་ནི།
མངོན་གསུམ་ཞེས་པའི་རྐང་པ་གཅིག་སྟེ། འདི་ལ་སྒྲ་རང་མཚན་མཉན་བྱ་མ་ཡིན་པ་དང༌། བུམ་པ་རྟག་པ་དང༌། རི་བོང་ཅན་ཟླ་བ་ཞེས་པའི་སྒྲས་བརྗོད་རུང་མ་ཡིན་པ་དང༌། སྦྱིན་སོགས་སྤྱད་པ་ལས་བདེ་བ་མི་འབྱུང་བ་རྣམས་ཆོས་ཅན། ཕྱོགས་སྐྱོན་ཡིན་ཏེ། ཕྱོགས་ཡང་དག་གི་མཚན་ཉིད་ཀྱི་བསལ་བྱ་ཡིན་པའི་ཕྱིར། ཞེས་པའོ། ། འདིར་བུམ་པ་རྟག་པ་སོགས་གསུམ་ནི་སྤྱིར་ཕྱོགས་ཡང་དག་ཏུ་འགྲོ་བའི་སྐབས་ཡོད་ཀྱང༌། བུམ་པ་མི་རྟག་པ་སྒྲུབ་པ་ལ་སོགས་པ་གསུམ་གྱིས་ནི་ཕྱོགས་སྐྱོན་ཡིན་ཏེ།
དེ་ལྟར་རྟོགས་པའི་རྗེས་དཔག་ཚད་མ་གསུམ་གྱིས་གསལ་བའི་ཕྱིར། སྒྲ་མཉན་བྱ་མ་ཡིན་པ་ནི་སྤྱིར་ཕྱོགས་སྐྱོན་གྱི་རྣམ་གསལ་གྱི་དཔེར་བརྗོད་ཡིན་ཀྱང༌། དེའི་ལོག་ཕྱོགས་བསྒྲུབ་བྱ་ཡང་དག་ཏུ་མི་རུང་སྟེ། ཉེས་པ་དང་ལྡན་པའི་རྒོལ་བ་ཡིན་ན་དེ་དེར་གྲུབ་ཟིན་པས་ཁྱབ་པའི་ཕྱིར་རོ། ། ཇི་སྐད་བཤད་མ་ཐག་པའི་ལོག་ཕྱོགས་གསུམ་སྐབས་ཀྱི་རྒོལ་བའི་ཚད་མས་གྲུབ་ཟིན་པ་དང༌། སྒྲུབ་བྱེད་དུ་བཀོད་བཞིན་པ་དང༌། སྐབས་ཀྱི་རྒོལ་བ་རང་ཉིད་ཀྱི་དཔག་འདོད་ཀྱི་ཡུལ་དུ་མ་བྱས་པ་རྣམས་ཀྱང༌། སྤྱིར་ཕྱོགས་སྐྱོན་ཡིན་པར་མ་ཟད། བྱེ་བྲག་ཏུ་རང་རང་དེ་སྐོར་གྱི་ཕྱོགས་སྐྱོན་ཡང་ཡིན་ཏེ། དེ་དང་དེར་སྒྲུབ་པའི་ཕྱོགས་ཡང་དག་གི་མཚན་ཉིད་ཀྱི་གསལ་བྱ་ཡིན་པའི་ཕྱིར།
ཡང་སྒྲ་མཉན་བྱ་མ་ཡིན་པ་དེ་སྒྲ་མཉན་བྱར་བསྒྲུབ་པའི་ཕྱོགས་སྐྱོན་མ་ཡིན་ཀྱང༌། སྒྲ་མཉན་བྱ་ཡིན་པ་དེ་ལྟར་སྒྲུབ་པའི་ཕྱོགས་སྐྱོན་ཡིན་ཏེ། དེ་ལྟར་སྒྲུབ་པའི་སྐབས་ཀྱི་རྒོལ་བའི་ཚད་མས་གྲུབ་ཟིན་པའི་ཕྱིར་རོ། ། ཡང་སྒྲ་མཉན་བྱ་མ་ཡིན་པ་དེ། དེ་མ་ཡིན་པར་སྒྲུབ་པའི་ཕྱོགས་ཀྱི་སྐྱོན་ཡིན་ཏེ། དེ་ལ་མངོན་སུམ་གྱི་བསལ་བ་མ་ཞུགས་པའི་སྐབས་ཀྱི་རྒོལ་བ་མི་སྲིད་པའོ། ། དེ་ཡང་སྒྲའམ་བུམ་པ་རྟག་པ་ཡིན་པ་དེ་ནི་སྤྱིར་དེ་དང་དེ་མི་རྟག་པར་སྒྲུབ་པའི་ཕྱོགས་སྐྱོན་ཡིན་ཀྱང༌། དེ་སྒྲུབ་ཀྱི་ཕྱོགས་དེ་ལ་ལྡན་པ་ནི་མ་ཡིན་ཏེ། དེ་དང་འབྲེལ་པ་མེད་པའི་ཕྱིར། གཉིས་པ་ནི།
རྒྱུ་སོགས་མཚན་ཉིད་བསལ་བྱ་ཞེས་པ་སྟེ། འདི་ལ་རྟགས་ཤེས་འདོད་ཆོས་ཅན་གྱི་སྟེང་དུ་ཡོད་པ་ཉིད་དུ་མ་ངེས་པ་དང༌། རྟགས་མཐུན་ཕྱོགས་ཁོ་ན་ལ་ཡོད་པར་མ་ངེས་པ་དང༌། རྟགས་མི་མཐུན་པའི་ཕྱོགས་ལ་མེད་པར་མ་ངེས་པ་རྣམས་ཆོས་ཅན། རྟགས་སྐྱོན་ཡིན་ཏེ། རྟགས་ཡང་དག་གི་མཚན་ཉིད་ཀྱི་བསལ་བྱ་ཡིན་པའི་ཕྱིར། ཞེས་པའོ། ། འདིར་བྱས་པ་སྒྲའི་སྟེང་དུ་མ་གྲུབ་པ་ལ་སོགས་པ་གསུམ་ནི་སྤྱིར་དེའི་བསལ་བྱ་ཡིན་པར་མ་ཟད། དེ་སྐོར་གྱི་རྟགས་ཡང་དག་གི་མཚན་ཉིད་ཀྱི་བསལ་བྱ་ཡིན་ཏེ། དེས་དེ་སེལ་བར་ནུས་པའི་ཕྱིར་རོ། །
མིག་ཤེས་ཀྱི་གཟུང་བྱ་སྒྲའི་སྟེང་དུ་མ་གྲུབ་པ་ལ་སོགས་པ་གསུམ་ནི། རྟགས་ཀྱི་སྐྱོན་མ་ཡིན་ཏེ། རྟགས་ཡང་དག་གི་མཚན་ཉིད་གང་གིས་ཀྱང་སེལ་མི་ནུས་པའི་ཕྱིར་དང༌། ཚུལ་གསུམ་གང་རུང་གིས་སེལ་བར་མི་ནུས་པའི་རྟགས་ཀྱི་སྐྱོན་ཞིག་ཡོད་ན། རྟགས་ཡང་དག་གི་མཚན་ཉིད་ཀྱི་ཟུར་དུ་ཚུལ་གསུམ་ལས་ལྷག་པ་དགོས་པར་ཐལ་བའི་ཕྱིར་རོ། ། དེ་ལྟར་ཡིན་པ་དེའི་ཕྱིར། མིག་ཤེས་ཀྱི་བཟུང་བྱ་སྒྲའི་སྟེང་དུ་གྲུབ་པ་དང༌། གཞལ་བྱ་མི་རྟག་པ་ཁོ་ན་ལ་ཡོད་པ་སོགས་གསུམ་ནི། སྤྱིར་རྟགས་སྐྱོན་དང༌། བྱེ་བྲག་དེ་སྐོར་གྱི་རྟགས་སྐྱོན་ཡིན་ཏེ།
སྤྱིར་རྟགས་ཀྱི་མཚན་ཉིད་ཀྱི་བསལ་བྱ་དང༌། བྱེ་བྲག་ཏུ་རང་གི་བསལ་གཞི་དེའི་སྟེང་དུ་རང་མ་བསལ་བ་དེ་སྲིད་དུ་རང་གི་བསལ་གཞི་དེ་རྟགས་སྐྱོན་ཅན་དུ་འཇོག་པའི་ཕྱིར། དེ་སྐོར་གྱི་རྟགས་ཡང་དག་གི་མཚན་ཉིད་ཀྱི་བསལ་བྱ་ནི་མ་ཡིན་ཏེ། དེ་སྐོར་གྱི་རྟགས་ཡང་དག་མེད་པའི་ཕྱིར། སྤྱིར་དེའི་བསལ་བྱ་ཇི་ལྟར་ཡིན་ཞེ་ན། ཇི་སྐད་བཤད་པ་དེ་དང་དེ། དེའི་བསལ་བྱ་ཡིན་ནམ། སྤྱིར་ཚུལ་གསུམ་སོ་སོའི་མཚན་ཉིད་ཀྱི་རྣམ་གཅད་ལ་མིག་ཤེས་ཀྱི་གཟུང་བྱ་སྒྲ་ལ་ཡོད་པ་དང༌། གཞལ་བྱ་མི་རྟག་པ་ལ་མེད་པ་རྣམས་བསལ་བའི་ཕྱིར་རོ། ། ཇི་སྐད་བཤད་པ་དེ་དག་གི་བསྡུས་པའི་དོན་ནི་འདི་ཡིན་ཏེ།
སྤྱིར་རྟགས་ཡང་དག་གི་མཚན་ཉིད་ཀྱི་ཟུར་གསུམ་པོ་གང་རུང་གི་རྟགས་ཀྱི་མཚན་གཞིའི་སྟེང་དུ་བསལ་བྱ་དེ་རྟགས་སྐྱོན་གྱི་མཚན་ཉིད། དབྱེ་ན་རྟགས་ཡང་དག་གི་སྐྱོན་དང༌། ཡང་དག་དང༌། ལྟར་སྣང་གཉིས་ཀའི་སྐྱོན་ནོ། ། ཚུལ་གསུམ་གང་རུང་གི་དངོས་ཀྱི་བསལ་བྱ་དེ་དང་པོའི་མཚན་ཉིད། དབྱེ་ན། རྟགས་འགལ་བ་དང༌། མ་ངེས་པ་དང༌། མ་གྲུབ་པ་དང་གསུམ་མོ། ། དང་པོ་ནི།
བྱས་པ་མི་རྟག་པ་རྗེས་སུ་མི་འགྲོ་བར་རྒོལ་བའི་བློས་ཞེན་པ་ལྟ་བུ་བློ་སྐྱོན་དང༌། དེ་དེ་ལ་རྗེས་སུ་མི་འགྲོ་བ་ལྟ་བུ་དོན་སྐྱོན་དང༌། དེ་དེ་ལ་རྗེས་སུ་མི་འགྲོ་བར་བརྗོད་པའི་སྒྲ་ལྟ་བུ་སྒྲ་སྐྱོན་ནོ། ། གཉིས་པ་ནི། བྱས་པའམ། དངོས་པོ་རྟག་མི་རྟག་གཉིས་ཀ་ལ་རྗེས་སུ་འགྲོ་བ་དང༌། དེར་ཞེན་པ་དང༌། དེར་བརྗོད་པའི་སྒྲ་རྣམས་སོ། ། གསུམ་པ་ནི། བྱས་པ་སྒྲའི་སྟེང་དུ་མ་གྲུབ་པ་དང༌།
དེར་ཞེན་པ་དང༌། དེར་བརྗོད་པའི་སྒྲ་རྣམས་སོ། ། སྐྱོན་གསུམ་པོ་དེ་རང་གི་བསལ་གཞིར་བྱས་པའི་སྟེང་དུ་མ་བསལ་བ་དེ་སྲིད་དུ་བྱས་པའི་གཏན་ཚིགས་ལྟར་སྣང་དུ་འཇོག་ལ། བསལ་བ་ན་ཡང་དག་ཏུ་འཇོག་ཚུལ་གསུམ་གང་རུང་གི་འགལ་ཟླ་གསུམ་པོ་གང་རུང་གི་དངོས་ཀྱི་བསལ་བྱ་དང༌། ཚུལ་གསུམ་གང་རུང་གི་རྒྱུད་པའི་བསལ་བྱ་དེ་གཉིས་ཀའི་སྐྱོན་གྱི་མཚན་ཉིད། དབྱེ་ན། མ་གྲུབ་པའི་རྟགས་ཀྱི་སྟེང་དུ་བསལ་བྱ་དང༌། འགལ་བའི་རྟགས་ཀྱི་སྟེང་དུ་བསལ་བྱ་དང༌། མ་ངེས་པའི་རྟགས་ཀྱི་སྟེང་དུ་བསལ་བྱ་རྣམས་སོ། ། དང་པོ་ནི།
མིག་ཤེས་ཀྱི་གཟུང་བྱ་སྒྲའི་སྟེང་དུ་གྲུབ་པ་དང༌། དེར་ཞེན་པ་དང༌། དེར་བརྗོད་པའི་སྒྲ་རྣམས་སོ། ། གཉིས་པ་ནི། བྱས་པ་རྟག་པ་ལ་རྗེས་སུ་འགྲོ་བ་དང༌། དེར་ཞེན་པ་དང༌། དེར་བརྗོད་པའི་སྒྲ་རྣམས་སོ། ། གསུམ་པ་ནི། གཞལ་བྱ་རྟག་མི་རྟག་གཉིས་ཀ་ལ་རྗེས་སུ་མི་འགྲོ་བ་དང༌། དེར་ཞེན་པ་དང༌།
དེར་བརྗོད་པའི་སྒྲ་རྣམས་སོ། ། བསལ་བྱ་དེ་དང་དེ་རང་གི་བསལ་གཞི་དེ་དང་དེའི་སྟེང་དུ་ཇི་སྲིད་མ་བསལ་བ་དེ་སྲིད་དུ། བསལ་གཞི་དེ་དང་དེ་གཏན་ཚིགས་ལྟར་སྣང་གསུམ་པོ་དེ་དང་དེར་མི་འཇོག་ལ། བསལ་བ་ན་དེར་འཇོག་པ་ཡིན་ནོ། ། གཏན་ཚིགས་ལྟར་སྣང་རྐྱང་པའི་སྐྱོན་ཡང་ཡོད་མོད། དེས་འདིར་རྟགས་སྐྱོན་གྱི་གོ་མི་ཆོད། དེ་ཡིན་ན་རྟགས་ཀྱི་ཡོན་ཏན་ཡིན་དགོས་པའི་ཕྱིར། དེའི་མཚན་གཞི་ནི། བྱས་པའི་རྟགས་ཀྱིས་སྒྲ་མི་རྟག་པར་སྒྲུབ་པའི་ཚུལ་གསུམ་ཚང་བ་ལྟ་བུའོ། ། རྟགས་ཀྱི་སྐྱོན་གསུམ་པོ་གང་རུང་སེལ་བྱེད་དེ་རྟགས་ཀྱི་ཡོན་ཏན་གྱི་མཚན་ཉིད།
དབྱེ་ན། རྟགས་ཡང་དག་གི་ཡོན་ཏན་དང༌། ཡང་དག་དང་ལྟར་སྣང་གཉིས་ཀའི་ཡོན་ཏན་ནོ། ། རྟགས་སྐྱོན་གསུམ་པོ་གང་རུང་སེལ་བྱེད་དེ་དང་པོའི་མཚན་ཉིད། དབྱེ་ན། གསུམ་ཀ་སེལ་བ་དང༌། རེ་རེ་ནས་སེལ་བའི་དབྱེ་བས་གཉིས་སོ། ། དཔེ་ནི། བྱས་པའི་རྟགས་ཀྱི་སྒྲ་མི་རྟག་པར་སྒྲུབ་པའི་ཚུལ་གསུམ་ཀ་ཚང་བ་དང༌། རེ་རེ་ནས་ཚང་བ་ལྟ་བུའོ། །
ཡང་དག་དང་ལྟར་སྣང་གཉིས་ཀའི་བསལ་བྱ་སེལ་བྱེད་དེ་གཉིས་པའི་མཚན་ཉིད། དབྱེ་ན་མ་གྲུབ་པའི་རྟགས་ཀྱི་སྟེང་དུ་བསལ་བྱ་སེལ་བྱེད་ལ་སོགས་པ་དབྱེ་བས་གསུམ་མོ། ། རྟགས་ཡོན་ཏན་ཅན་དང་གཏན་ཚིགས་ཡང་དག་དོན་གཅིག་ལ་སྐྱོན་ཅན་དང་ལྟར་སྣང་དོན་གཅིག་ཅིང༌། ཡོན་ཏན་གཅིག་དང་ལྡན་པས་ཡོན་ཏན་ཅན་དུ་འཇོག་མི་ནུས་པ་དང༌། སྐྱོན་གཅིག་དང་ལྡན་པས་སྐྱོན་ཅན་དུ་འཇོག་ནུས་པ་མཚན་ཉིད་ཀྱི་སྐྱོན་ཡོན་བཞིན་ནོ། ། རང་རང་གི་ཡོན་ཏན་ཡིན་ན་རང་ལ་ལྡན་དགོས་ཀྱང༌། སྐྱོན་ཡིན་ན་ལྡན་མི་དགོས་ཏེ། དེ་ཡིན་ན་སྤྱིར་ཡོད་མི་དགོས་པའི་ཕྱིར་དང༌། དེ་ཡིན་ན་རང་གི་བསལ་གཞིའི་སྟེང་དུ་ཚད་མས་བསལ་བ་དགོས་པའི་ཕྱིར། དཔེར་ན།
སྒྲ་མཉན་བྱ་ཡིན་པ་ཚད་མས་བསལ་བ་དེ་ཕྱོགས་སྐྱོན་དུ་བཤད་པ་བཞིན་ནོ། ། རྟགས་ཡང་དག་གི་སྐྱོན་ཤེས་བྱ་ལ་སྲིད་པ་རྣམས་ནི་རྟགས་ལྟར་སྣང་ལ་ལྡན་པ་ཡིན་ཏེ། དངོས་པོའི་མཚན་ཉིད་ཀྱི་སྐྱོན་རྣམས་དངོས་པོ་རང་མཚན་པ་ཁོ་ན་ལ་ལྡན་པ་བཞིན་ནོ། ། ཕྱོགས་ཡང་དག་གི་མཚན་ཉིད་ཀྱི་ཟུར་ལྔ་པོ་གང་རུང་གི་བསལ་བྱ་དེ། ཕྱོགས་སྐྱོན་གྱི་མཚན་ཉིད། དབྱེ་ན་ཕྱོགས་ཡང་དག་གི་སྐྱོན་དང༌། ཡང་དག་དང་ལྟར་སྣང་གཉིས་ཀའི་སྐྱོན་ནོ། ། རང་གི་བསལ་གཞིའི་སྟེང་དུ་ཕྱོགས་ཡང་དག་གི་མཚན་ཉིད་ཀྱི་ཟུར་ལྔ་པོ་གང་རུང་གི་དངོས་ཀྱི་བསལ་བྱ་དེ་དང་པོའི་མཚན་ཉིད། དཔེ་ནི། སྒྲ་མི་རྟག་པ་སྐབས་ཀྱི་རྒོལ་བས་ཚད་མས་གྲུབ་ཟིན་པ་དང༌།
རང་ཉིད་ཀྱི་དཔག་འདོད་ཀྱི་ཡུལ་དུ་མ་བྱས་པ་དང༌། སྒྲུབ་བྱེད་དུ་བཀོད་བཞིན་པ་དང༌། སྒྲ་མི་རྟག་པ་ལ་སྐབས་ཀྱི་རྒོལ་བའི་ཚད་མའི་བསལ་བ་ཞུགས་པ་རྣམས་སོ། ། ཕྱོགས་ལྟར་སྣང་གི་མཚན་ཉིད་ཀྱི་དངོས་ཀྱི་བསལ་བྱ་གང་ཞིག ཕྱོགས་ཡང་དག་གི་མཚན་ཉིད་ཀྱི་རྒྱུད་ནས་བསལ་བར་བྱ་བ་སྟེ། གཉིས་པའི་མཚན་ཉིད། དཔེ་ནི། སྒྲ་རྟག་པ་དཔག་འདོད་ཀྱི་ཡུལ་དུ་མ་བྱས་པ་དང༌། དེ་ལ་ཚད་མའི་བསལ་བ་ཞུགས་པའི་ཚེ་ན། སྒྲ་རྟག་པ་ལ་ངོ་བོའི་དོན་སོགས་ཆོས་ལྔ་ཚང་བ་དེ་ལྟ་བུའོ། །
དེ་ཕྱོགས་ཡང་དག་གི་མཚན་ཉིད་ཀྱི་བསལ་བྱ་ཡིན་ཏེ། དེས་དེ་མ་བསལ་ན་མཚན་ཉིད་དེས་ཕྱོགས་ཡང་དག་མ་ཡིན་པ་ལ་རྨོངས་པ་མི་སེལ་བར་ཐལ་བའི་ཕྱིར་རོ། ། སྐྱོན་གཉིས་ཀྱི་རྣམ་པར་བཞག་པ་དེང་སང་གྲགས་པ་དག་ནི་གཞུང་དང་མཐུན་པ་མི་སྣང་བས། འདི་ནི་གཞུང་ཇི་ལྟ་བ་བཞིན་དུ་བཤད་པ་ཡིན་ལ། ཞིབ་ཆ་ཅུང་ཟད་སྦྱོར་ཚུལ་ནི་རང་རང་གི་རྣམ་དཔྱོད་ཀྱིས་བརྟགས་ནས་སྦྱར་བ་བྱའོ། ། གཉིས་པ་ལ། ཕྱོགས་སྐྱོན་གྱི་གྲངས་ངེས་སེལ་བྱེད་དང་སྦྱར་ནས་བཤད། དཔེ་རྟགས་སྐྱོན་གྱི་གྲངས་ངེས་སེལ་བྱེད་བཅས་པ་མཚོན་ཚུལ་ཁ་བཀང༌། ཕྱོགས་སྐྱོན་སེལ་ཚུལ་ལ་བརྩོད་པ་སྤང་བའོ། ། དང་པོ་ནི།
ཕྱོགས་ཡང་དག་གི་སྐྱོན་ཆོས་ཅན། བསྡུ་ན་གཉིས་སུ་གྲངས་ངེས་ཏེ། མ་ཁྱབ་པའི་སྐྱོན་དང་ཁྱབ་ཆེས་པའི་སྐྱོན་གཉིས་སུ་དབྱེ་དགོས་ཤིང༌། དེ་ལས་མང་མི་དགོས་པའི་ཕྱིར། དེ་ཆོས་ཅན། རྒྱས་པར་ཕྱེ་ན་ལྔར་གྲངས་ངེས་ཏེ། སེལ་བྱེད་མཚན་ཉིད་ཀྱི་ཟུར་དེ་ལ་བསྟན་བྱ་བ་ཁྱད་གཞིར་འབྲེལ་བའི་ཚེ་ལྔར་གྲངས་ངེས་པའི་རྒྱུ་མཚན་གྱིས་ཁྱོད་ལ་དེར་ངེས་པའི་ཕྱིར། འོ་ན་གང་གིས་གང་སེལ་ཞེ་ན། ཕྱོགས་ཡང་དག་གི་མཚན་ཉིད་འཆད་པའི་ཟུར་གྱི་རང་ཉིད་ལ་སོགས་པའི་ཚིག་བཞི་ཆོས་ཅན། ཕྱོགས་ཡང་དག་ལ་ཁྱབ་ཆེས་པ་སེལ་བར་བྱེད་དེ།
སྐབས་ཀྱི་ཕྱིར་རྒོལ་གྱི་གྲུབ་ཟིན་ལ་སོགས་པ་བཞི། ཕྱིར་རྒོལ་དེའི་ངོར་བསྒྲུབ་བྱ་ཡང་དག་ཡིན་པ་སེལ་བའི་ཕྱིར། ཡང་དེའི་ཟུར་གྱི་འདོད་པ་ཞེས་པའི་ཚིག་དེ་ཆོས་ཅན། དེ་ལ་མ་ཁྱབ་པ་སེལ་བར་བྱེད་དེ། རྒོལ་བས་ངག་ཏུ་དངོས་སུ་མ་བརྗོད་ན་ཡང༌། ཞེས་པས་དཔག་འདོད་ཀྱི་ཡུལ་དུ་བྱས་ཤིང༌། སྒྲུབ་བྱེད་དུ་བཀོད་བཞིན་པ་མ་ཡིན། ཆོས་དང་ཆོས་ཅན་གྱི་ཚོགས་དོན་དེ། རྒོལ་བ་དེའི་ཞེ་འདོད་ཀྱི་བསྒྲུབ་བྱ་མ་ཡིན་པ་སེལ་བའི་ཕྱིར། ཞེས་རིམ་པར།
ལྟོས་པ་མེད་པར་ནས། སེལ་བར་བྱེད་ཀྱི་བར་རོ། ། གཉིས་པ་ནི། ཕྱོགས་ཀྱི་མཚན་ཉིད་བསལ་བྱ་ལ། ། ལྟོས་པ་མེད་པར་མ་ཁྱབ་དང༌། ། ལྡོག་པ་དག་ནི་སྤང་བའི་ཕྱིར། ། རྟགས་ཀྱི་མཚན་ཉིད་བཤད་པ་ཡིན། ། ཕྱོགས་ཆོས་ལྡོག་པའི་ཚུལ་བཅས་ཀྱི། ། ལྡོག་པ་སེལ་བར་བྱེད་པ་ཡིན། ། རྗེས་འགྲོས་མ་ཁྱབ་སེལ་བར་བྱེད། །
ཅེས་སྦྱོར་རོ། ། འདིར་འདི་དཔྱད་པར་བྱ་སྟེ། སྦྱོར་བ་སྐོར་གཅིག་གི་ཤེས་འདོད་ཆོས་ཅན་ཚད་མས་བསལ་བ་དང༌། སྒྲུབ་བྱའི་ཆོས་ཚད་མས་བསལ་བ་དང༌། ཆོས་ཅན་གྱི་སྟེང་དུ་ཆོས་སྐབས་ཀྱི་རྒོལ་བས་ཚད་མས་གྲུབ་ཟིན་པ་དང༌། དེའི་སྟེང་དུ་དེ་ལ་རྒོལ་ཕྱི་རྒོལ་གྱི་དཔག་འདོད་དང་ཤེས་འདོད་མེད་པ་རྣམས་ཕྱོགས་དང་རྟགས་གཉིས་ཀའི་མཚན་ཉིད་ཀྱི་བསལ་བྱར་འགྱུར་བ་མ་ཡིན་ནམ། ཇི་ལྟར་ན་བསལ་བྱ་གཉིས་པོ་འགལ་བ་ཡིན། ཞེ་ན། དེ་ནི་རྣམ་པར་དཔྱོད་པ་དང་ལྡན་པའི་དོགས་པ་ཡིན་པས་ལན་འདི་ལྟར་ཤེས་དགོས་ཏེ། སྤྱིར་སྦྱོར་བ་སྐོར་གཅིག་གི་ཚུལ་གསུམ་སོ་སོས་རང་རང་གི་བསལ་བྱ་མཐའ་དག་བསལ་ཟིན་པ་ན།
དེ་སྐོར་གྱི་བསྒྲུབ་བྱ་དེ་ལ་སྐྱོན་མེད་དུ་གྲུབ་པ་ཡིན་ཏེ། དཔེར་ན། བྱས་པ་སྒྲ་མི་རྟག་པར་སྒྲུབ་པའི་གཏན་ཚིགས་ཡང་དག་ཏུ་གྲུབ་པ་ན། སྒྲ་མི་རྟག་པ་བསྒྲུབ་བྱ་ཡང་དག་ཏུ་འགྲུབ་པ་བཞིན་ནོ། ། དོན་དེ་ཉིད་ཇི་སྐད་དུ། སྒྲུབ་བྱེད་བསྟན་པའི་ཤུགས་ཉིད་ལས། ། དོན་དེ་བསྒྲུབ་བྱ་ཉིད་དུ་རྟོགས། ། ཞེས་གསུངས་སོ། ། དེ་ལྟར་ན་ཡང་དེ་སྐོར་གྱི་ཕྱོགས་ཀྱི་བསལ་བྱ་མཐའ་དག་སེལ་ནུས་པ་མ་ཡིན་ཏེ། དེས་ཕྱོགས་ཀྱི་ཐ་སྙད་ལ་རྨོངས་པ་མཐའ་དག་སེལ་མི་ནུས་པའི་ཕྱིར།
ཇི་སྐད་དུ། སྒྲུབ་བརྗོད་རྟོགས་པའི་དོན་ཅན་ཉིད། ། ཡིན་ཡང་རྨོངས་མེད་ཕྱིར་མཚན་ཉིད། ། ཅེས་བཤད་པ་ལྟར་རོ། ། དེས་ན་ཆོས་ཅན་ཚད་མས་བསལ་བ་ལ་ཚུལ་གཉིས་ཏེ། བསྒྲུབ་བྱའི་ཆོས་ཀྱི་རྟེན་མི་བྱེད་པ་དང༌། རྟགས་ཀྱི་རྟེན་མི་བྱེད་པའོ། ། ཆོས་ཚད་མས་བསལ་བ་ལའང་གཉིས་ཏེ། ཆོས་ཅན་ལ་རྗེས་སུ་མི་འགྲོ་བ་དང༌། རྟགས་དཔེ་ལ་རྗེས་སུ་མི་འགྲོ་བའོ། །
དེའི་སྟེང་དུ་དེ་གྲུབ་ཟིན་པ་ལའང་གཉིས་ཏེ། རྒོལ་བ་རང་ལ་དཔག་འདོད་མེད་པ་དང༌། རྒོལ་བ་གཞན་ལ་ཤེས་འདོད་མེད་པའོ། ། དེ་དག་ནི་རིམ་པ་བཞིན་དུ། ཕྱོགས་རྟགས་ཡང་དག་གི་སྐྱོན་གཉིས་སུ་སོ་སོར་བཞག་དགོས་པ་ཡིན་ཏེ། དཔེར་ན་ཤེས་འདོད་ཆོས་ཅན་ཚད་མས་མ་གྲུབ་པ་དེ་གཏན་ཚིགས་དང་ཕྱོགས་གཉིས་ཀའི་སྐབས་སུ་བསལ་བྱ་ཡིན་པ་ལྟ་བུ་གཅིག་རགས་པའི་རྣམ་གཞག་ལ་བཤད་ཀྱང༌། ཕྱོགས་ཆོས་སུ་འགྱུར་བ་ལ་ཆོས་ཅན་ཚད་མས་འགྲུབ་པ་གཅིག་དགོས་པར་བཤད་པ་ཙམ་གྱི་བསྒྲུབ་བྱ་ཡང་དག་ཏུ་འགྱུར་བ་ལ་ཆོས་ཅན་གྲུབ་པ་གཅིག་དགོས་པར་རྟོགས་མི་ནུས་པ་བཞིན་ནོ། ། དེ་ལྟར་ན་རི་བོང་གི་རྭ་མེད་པའི་རྒྱུ་མཚན་གྱིས། དེའི་སྟེང་དུ་བྱས་པ་གྲུབ་པ་དེ་རྟགས་སྐྱོན་དང༌། དེ་མི་རྟག་པ་མ་ཡིན་པ་དེ་ཕྱོགས་སྐྱོན་དུ་བཞག་པ་ཡིན་ནོ། །
ཞེས་བྱ་བ་འདི་ཡང་ལེགས་པར་བཤད་པ་གཅིག་ཡིན་ནོ། ། གཉིས་པ་ནི། འོ་ན་རིགས་སྒོར་གསུངས་པའི་ཕྱོགས་ཡང་དག་གི་མཚན་ཉིད་དེས་ཕྱོགས་ཀྱི་སྐྱོན་མཐའ་དག་སེལ་མི་ནུས་པར་ཐལ། དེ་ལ་མཚན་ཉིད་ཀྱི་ཟུར་ལྔ་པོ་མ་ཚང་བའི་ཕྱིར། ཞེ་ན། དེས་དེའི་རིགས་མི་མཐུན་མཐའ་དག་སེལ་བར་ནུས་སོ། ། ཞེས་སྟོན་པ་ནི། བསྒྲུབ་བྱར་འོས་ཤིང་རྒོལ་བས་བསྒྲུབ་བྱར་ཁས་བླངས་པ་དེ་ཆོས་ཅན། གཞན་དོན་ཕྱོགས་ཡང་དག་གི་རིགས་མི་མཐུན་མཐའ་དག་སེལ་བར་ནུས་ཏེ། ཁྱོད་དེ་ལ་འཇུག་ཅིང༌།
དེའི་རིགས་མི་མཐུན་མཐའ་དག་ལ་མི་འཇུག་པའི་མཚན་ཉིད་ཡིན་པའི་ཕྱིར། ཞེས་བསྒྲུབ་བྱར་སོགས་སོ། ། འདིར་མཚན་ཉིད་དེས་ལུང་དོན་བསྒྲུབ་བྱ་ཡིན་པ་དེ་སེལ་ནུས་ཀྱང་དེ་བསྒྲུབ་བྱ་ཡིན་ནམ་སྙམ་པའི་ལོག་པར་རྟོག་པ་སེལ་མི་ནུས་ལ། དཔེར་རྟགས་མ་གྲུབ་པ་བསྒྲུབ་བྱ་ཡིན་ནོ་སྙམ་པའི་དོགས་པ་ནི་རིགས་སྒོར། ཕྱོགས་ཡང་དག་གི་མཚན་ཉིད་འཇོག་པའི་ཚུལ་འདི་ལ་སྐྱེ་བའི་གོ་སྐབས་མེད་དོ། ། གཞུང་འདིས་ནི་རིགས་པའི་སྒོར་ཇི་སྐད་དུ། བསྒྲུབ་པར་བྱ་བ་ཉིད་དུ་འདོད་པར་གྱུར་པ་འགལ་བའི་དོན་གྱིས་མ་བསལ་བ་ནི་ཕྱོགས་ཡིན་ནོ། ། ཞེས་པའི་དོན་འཆད་པར་རྒྱན་མཛད་པ་བཞེད་པ་ལྟར་ལེགས་ལ། འདིར་ཉིད་ཅེས་པ་དངོས་པོའི་རྐྱེན་ཡིན་གྱི། ཁོ་ན་བའི་དོན་མ་ཡིན་ཏེ།
དེ་ཁོ་ན་བའི་དོན་མ་ཚང་བར་རིགས་པ་མཁྱེན་པས་གསུངས་པའི་ཕྱིར། ལྔ་པ་ལ་རང་ཉིད་ཀྱི་རྣམ་བཅད་ལ་བརྩོད་པ་སྤང་བ་དང༌། རང་སྒྲ་སྨོས་པའི་ཡོངས་གཅོད་ཀྱི་གྲུབ་དོན་ནི་གལ་ཏེ་རིགས་སྒོར་གསུངས་པའི་འདོད་པ་ཞེས་པའི་ཚིག་གིས་དཔེར་རྟགས་མ་གྲུབ་པ་བསྒྲུབ་བྱ་ཡིན་པ་སེལ་ནུས་ན། ཀུན་ལས་བཏུས་སུ་གསུངས་པའི་དེས་ཀྱང་དེ་སེལ་ནུས་པར་འགྱུར་ལ། དེ་ལྟར་ན་དེར་ངེས་བཟུང་གི་ཚིག་སྨོས་པ་དོན་མེད་པར་འགྱུར་རོ་ཞེ་ན། ཀུན་ལས་བཏུས་སུ། བསྒྲུབ་བྱ་ཡང་དག་གི་མཚན་ཉིད་འཆད་པའི་ཟུར་ཏུ་རྒོལ་བ་རང་ཉིད་ཀྱི་འདོད་པ་ཞེས་པའི་ཚིག་དེ་ཆོས་ཅན། ངེས་གཟུང་གི་དོན་རྟོགས་མི་ནུས་ཏེ། དཔེར་རྟགས་མ་གྲུབ་པ་བསྒྲུབ་བྱ་ཡིན་པ་སེལ་ནུས་པའི་ཕྱིར། དེ་ལྟ་ན་ཡང་ཀུན་ལས་བཏུས་པར་དེའི་ཟུར་དུ་ཁོ་ན་ཞེས་པའི་ཚིག་སྨོས་པ་ཆོས་ཅན།
དགོས་པ་ཡོད་དེ། དཔེར་རྟགས་མ་གྲུབ་པ་བསྒྲུབ་བྱ་ཡིན་ནམ་སྙམ་པའི་དོགས་པ་བཟློག་པར་བྱ་བའི་ཆེད་ཡིན་པའི་ཕྱིར། དཔེར་ན་ལུང་དོན་བསྒྲུབ་བྱ་ཡིན་པ་དེ་འདོད་པ་ཞེས་པའི་ཚིག་གིས་སེལ་ནུས་ཀྱང༌། དེ་དེ་ཡིན་ནམ་སྙམ་པའི་དོགས་པ་བཟློག་པར་བྱ་བའི་ཕྱིར་དུ་རང་སྒྲ་སྨོས་དགོས་པ་བཞིན་ནོ། ། ཚད་མ་ཀུན་ལས་བཏུས་སུ། བསྒྲུབ་བྱ་ཡང་དག་གི་མཚན་ཉིད་འཆད་པའི་སྐབས་འདིར་ཆོས་ཅན། དཔེ་རྟགས་མ་གྲུབ་པ་བསྒྲུབ་བྱ་ཡིན་ནམ་སྙམ་པའི་དོགས་པ་སྐྱེ་བའི་གནས་ཡོད་དེ། བསྟན་བྱ་བ་དང༌། འདོད་པ་ཞེས་པའི་ཚིག་གཉིས་པོ་ཁྱད་གཞི་དང་ཁྱད་ཆོས་སུ་འབྲེལ་བའི་ཕྱིར། ཞེས་རིམ་པར།
རང་ཉིད་ཅེས་སོགས་རྐང་པ་གཉིས་དང༌། དུས་གཞན་སོགས་རྐང་པ་གཅིག་དང༌། བྱེད་པའི་སོགས་རྐང་པ་གཅིག་རྣམས་སོ། ། བསྟན་བྱ་བ་ཞེས་པའི་ཚིག་གིས་མཚོན་བྱ་བསྟན་པར་རྔོག་ལོ་ཆེན་པོ་བཞེད་དོ། ། སྔ་རབས་པ་དག་ཕྱོགས་ཚིག་སྒྲུབ་བྱེད་དུ་འདོད་པ་དག་ཁ་དྲང་བའི་ཕྱིར་དུ་ཕྱོགས་ཚིག་སྒྲུབ་པའི་ཡན་ལག་ཏུ་བརྟན་པའོ། ། ཞེས་ཟེར་རོ། ། འོ་ན་བྱེད་པའི་ནས་བཤད་པ་ཡིན། ཞེས་པའི་ཁྱབ་འབྲེལ་དེ་གང་ཞེ་ན། ཚད་མ་ཀུན་ལས་བཏུས་པར། བསྒྲུབ་བྱ་ཡང་དག་གི་མཚན་ཉིད་འཆད་པའི་སྐབས་འདིར་ནི་ཆོས་ཅན།
འདོད་པ་ཞེས་པའི་སྐད་ཀྱི་བྱིང་ཨི་ཥུ་ཞེས་པ་ལ་མིང་དུ་སྒྲུབ་པའི་རྐྱེན་དུ་བྱིན་པའི་རྐྱེན་ནིཥྛའི་མིང་ཅན་ལ་གཉིས་ཡོད་པའི་ནང་ནས་སྐབས་སུ་བབ་པ་ཀྭ་ཏྭ་དེ་དཔེ་རྟགས་མ་གྲུབ་པ་བསྒྲུབ་བྱ་ཡིན་པ་གཅོད་ནུས་ཀྱི་ཡན་ལག་མ་ཡིན་ཏེ། སྡེབ་སྦྱོར་གྱི་དབང་གིས་དེ་ལྟ་བུའི་རྐྱེན་དེ་ཕྱིས་ནས་མི་མངོན་པར་བྱ་བའི་ཕྱིར་ཆོས་ཅན། དེ་ལྟར་དུ་བྱེད་དགོས་པ་ཡིན་ཏེ། དེ་མ་བྱས་ན་འདོད་ཚིག་དང་བསྟན་བྱ་བ་ཁྱད་གཞི་དང་ཁྱད་ཆོས་སུ་འབྲེལ་བའི་རྒྱུ་མཚན་གྱི་བརྒྱད་པ་རྗེས་སུ་བསྔགས་པའི་སྡེབ་སྦྱོར་མི་འགྲིག་པའི་ཕྱིར། ཚད་མ་རིགས་པའི་སྒོར། ཕྱོགས་ཡང་དག་གི་མཚན་ཉིད་འཆད་པའི་ཚིག་དེ་ཡིས་ནི་ཆོས་ཅན། དཔེ་རྟགས་མ་གྲུབ་པ་བསྒྲུབ་བྱ་ཡང་དག་ཡིན་པ་འགོག་ནུས་ཏེ། འདོད་པ་ཞེས་པའི་སྐད་ཀྱི་བྱིངས་ཨི་ཥུ་ལ་རྐྱེན་དུ་བྱིན་པའི་ཀཱ་ཏྭ་དེ་མ་ཕྱིས་པར་མངོན་གྱུར་དུ་བཞག་པས་དེ་འགོག་ནུས་ཀྱི་ཡན་ལག་ཡིན་པའི་ཕྱིར། དེར་དེ་མ་ཕྱིས་པར་བཞག་པས་ཆོག་པ་ཡིན་ཏེ། འདོད་ཚིག་དང༌།
བསྟན་བྱ་བ་གཉིས་ཁྱད་གཞི་དང་ཁྱད་ཆོས་སུ་མ་འབྲེལ་བའི་རྒྱུ་མཚན་གྱིས་རྐྱེན་མ་ཕྱིས་པར་བཞག་ཀྱང་སྡེབ་སྦྱོར་མི་འགྲིག་པའི་སྐྱོན་མེད་པའི་ཕྱིར། ཞེས་རིམ་པར། འདོད་རྐྱེན་དང༌། འདོད་འགྱུར་རྣམས་སོ། ། འདིར་དོན་ནི། ཀུན་ལས་བཏུས་དང་རིགས་སྒོ་གཉིས་ཀར་དུ། འདོད་པ་ཞེས་པའི་སྐད་ཀྱི་བྱིངས་ལ་རྐྱེན་བྱིན་ནས་མིང་དུ་བསྒྲུབས་ཟིན་པས། རིགས་མི་མཐུན་སེལ་ནུས་པ་ལ་ཁྱད་པར་མེད་ཀྱང༌། རིགས་སྒོར་རྐྱེན་མ་ཕྱིས་ལ། ཀུན་ལས་བཏུས་པར་ཕྱིས་པས་ལོག་རྟོག་སེལ་ནུས་མི་ནུས་ཀྱི་ཁྱད་པར་དང༌།
བསྟན་བྱ་བ་དང་འབྲེལ་མ་འབྲེལ་གྱི་ལོག་རྟོག་སྐྱེ་བའི་གནས་ཡོད་མེད་ཀྱི་ཁྱད་པར་བཤད་པ་ཡིན་ཅིང༌། དོགས་པ་སྐྱེ་བའི་གནས་མེད་པར་བྱས་པ་དང༌། དོགས་པ་སེལ་ནུས་པ་དོན་གཅིག་པ་ཡིན་ནོ། ། དེ་ཕྱིར་ཀུན་ལས་བཏུས་ཀྱི་གཞུང་ཁ་ཅིག་ཏུ་འདོད་འགྱུར་ཞེས་འབྱུང་བ་ནི་འགྱུར་ཉེས་པ་ཡིན་ཏེ། རྣམ་འགྲེལ་མཛད་པས་བཀག་ཟིན་པ་དེ་ཉིད་སླར་ཡང་འོངས་པའི་ཕྱིར་རོ། ། དཔེར་ན། ཆོས་ཉིད་སྐུ་ཞེས་བརྗོད་པ་ཡིན། ། ཞེས་པ་དོན་ལ་འོང་ཏུ་སྡེབ་སྦྱོར་གྱིས་དབང་གིས། རྐྱེན་ཏ་མི་མངོན་པར་བྱས་པ་བཞིན་དུ། སྐབས་འདི་སློབ་དཔོན་ཆོས་མཆོག་གི་ཅུང་ཟད་ལེགས་པར་བཤད་པ་ནི་འདི་ཡིན་ཏེ།
བསྟན་བྱ་བ་དང་འབྲེལ་བ་ན་འདོད་འགྱུར་གྱི་ནུས་པ་བཅོམ་པས་འདོད་འགྱུར་དུ་སོང༌། དེར་སོང་བ་ན་དཔེ་རྟགས་མ་གྲུབ་པ་ཡང་བསྒྲུབ་བྱར་ཐལ་བས། དེ་བསལ་བའི་ཕྱིར་དུ་ཁོ་ནའི་ཚིག་སྨོས་པ་ཡིན་ནོ། ། ཞེས་གསུངས་སོ། ། འདི་ལ་རྔོག་ལོ་ཆེན་པོས་ཉེས་པ་གསུམ་བརྗོད་པ་ནི་འདི་ལྟ་སྟེ། འདོད་འགྱུར་དགག་པའི་དོན་དུ་ཁོ་ནའི་སྒྲ་སྨོས་མི་དགོས་པ་དང༌། མི་ནུས་པ་དང་ནུས་ན་ཧ་ཅང་ཐལ་བའོ། ། དང་པོ་ནི། བསྟན་བྱ་བ་ཞེས་པའི་སྒྲས་འདོད་འགྱུར་གྱི་ནུས་པ་བཅོམ་མི་ནུས་ཏེ། དེ་གཉིས་བརྗོད་བྱའི་དོན་ཐ་དད་པའི་ཕྱིར།
དཔེར་ན་ད་ལྟ་ཡོད་པ་ཕྱིས་ཤེས་པར་འགྱུར་རོ། ། ཞེས་བརྗོད་པ་བཞིན་ནོ། ། དེའི་ཕྱིར་འདོད་འགྱུར་གྱི་ནུས་པ་བསལ་བར་བྱ་བའི་དོན་དུ་ཁོ་ནའི་ཚིག་མི་དགོས། གཉིས་པ་ནི། ཁོ་ན་བ་ཞེས་པའི་སྒྲས་འདོད་འགྱུར་དགག་མི་ནུས་པར་འགྱུར་ཏེ། འདིར་ཡང་སྡེབ་སྦྱོར་གྱིས་དབང་གིས་གྱུར་པའི་སྐད་དོ་ཀཱ་ཏྭ་བ་ཞེས་པའི་མི་མངོན་པར་བྱས་པ་ཡིན་ནོ། ། གལ་ཏེ་ནས་ནས། བསྟན་བྱ་བ་ཞེས་པའི་སྒྲས་འདོད་ཚིག་གི་ནུས་པ་བཅོམ་པ་བཞིན་དུ། ཁོ་ན་བའི་ཚིག་གི་ནུས་པ་ཡང་འཇོག་པར་མཚུངས་པའི་ཕྱིར་རོ། ། གསུམ་པ་ནི།
ཁོ་ན་བའི་ཚིག་གི་དུས་གསུམ་ཆར་དུ་བསྒྲུབ་བྱ་ཁོ་ནར་བསྟན་བྱ་བ་ཡིན་པ་ཞིག་དགོས་པར་བསྟན་ན། འོ་ན་རྒྱུ་རྐྱེན་ལ་སྐྱེས་པའི་རྟགས་ཀྱི་སྒྲ་བྱས་པ་ཡིན་པ་སྔར་བསྒྲུབས་ནས་ཕྱིས་སྒྲ་མི་རྟག་པའི་སྒྲུབ་བྱེད་དུ་འགོད་པར་བསམ་པ་དེའི་ཚེ་ན། སྒྲ་དང་བྱས་པའི་ཚོགས་དོན་དེ་བསྒྲུབ་བྱ་མ་ཡིན་པར་འགྱུར་ཏེ། བསྒྲུབ་བྱ་ཁོ་ནར་བསྟན་བྱ་བ་མ་ཡིན་པའི་ཕྱིར་ཏེ། སྒྲུབ་བྱེད་དུ་སྟོན་པའི་ཕྱིར། ཞེས་པའི་སྐྱོན་བརྗོད་ནས་རང་གི་ལུགས་རྣམ་པར་དག་པ་ནི། འདོད་པ་ཞེས་པའི་ཚིག་གིས་ནི། བསམ་པས་དཔག་འདོད་ཀྱི་ཡུལ་དུ་བྱས་པ་དེ་བཟུང༌། བསྟན་བྱ་བ་ཞེས་པའི་ཚིག་གི་ད་ལྟ་ལུས་ངག་གི་བསྒྲུབ་བྱར་མ་བཟུང་ཀྱང་ཕྱིས་ལུས་ངག་གི་བསྒྲུབ་བྱ་བསྟན་བྱ་བ་ཞིག་ཀྱང་བསྒྲུབ་བྱར་འཕངས་པ་ཡིན་ནོ། ། དེ་ལྟར་ན་དཔྱོད་པ་པའི་ངོར།
ཐོག་མར་སྒྲ་མི་རྟག་སྒྲུབ་ལ་བྱས་པ་རྟགས་སུ་བཀོད་ནས། རྟགས་མ་གྲུབ་ཟེར་ན་རྒྱུ་རྐྱེན་ལས་སྐྱེས་པའི་རྟགས་ཀྱིས་དེ་སྒྲུབ་པར་བྱའོ་སྙམ་དུ་སངས་རྒྱས་པས་བསམས་པ་དེའི་ཚེ་ན་སྒྲུབ་བྱེད་དུ་བཀོད་པའི་སྒྲ་བྱས་པ་ཡིན་པ་དེ་ཆོས་ཅན། བསྒྲུབ་བྱར་ཐལ། རྒོལ་བའི་བསམ་པས་དཔག་འདོད་ཀྱི་ཡུལ་དུ་བཟུང་ཞིང༌། ལུང་གིས་བསྒྲུབ་བྱར་བསྟན་བྱ་བ་ཡིན་པའི་ཕྱིར། ཞེས་པའི་སྐྱོན་ཡོད་པས་དེ་བསལ་བར་བྱ་བའི་ཕྱིར་དུ་ཁོ་ནའི་སྒྲ་སྨོས་ཞེས་གསུངས་ཏེ། ལེགས་པར་བཤད་པའོ། ། དེ་བས་ཀྱང་ལེགས་པར་བཤད་པ་དེ་ཉིད་གཞུང་དོན་དུ་བཤད་ཟིན་པ་དེ་ཡིན་ནོ། ། འདིར་དཔེ་རྟགས་མ་གྲུབ་པའི་མཚན་གཞི་ནི། དཔྱོད་པ་དང་གྲངས་ཅན་གྱི་ངོར་སྒྲ་མི་རྟག་སྒྲུབ་ལ་བྱས་པ་དང༌།
བུམ་པ་དཔེ་རྟགས་སུ་བཀོད་པ་དེའི་ཚེ་ན། དཔྱོད་པ་ལ་རྟགས་མ་གྲུབ། གྲངས་ཅན་ལ་དཔེ་མ་གྲུབ་པ་ལྟ་བུ་ལ་བྱེད་པར་སློབ་དཔོན་ཆོས་མཆོག་གི་བཤད་པ་ལྟར་ལེགས་སོ། ། གཉིས་པ་ལ། ཕྱོགས་མཚན་ཞེས་པ་མན་གྱིས་དོན་བསྡུ་བ་ནི། རྗོད་བྱེད་སོགས་སོ། ། ཆོས་ཅན་གཅིག་ལ་ཞེས་པ་མན་གྱིས་དོན་བསྡུ་བ་ནི། བསྟན་བཅོས་ནས། སྐྱོན་མེད་ཉིད་ཀྱི་བར་རོ། ། སྐབས་འདིར་རང་ཉིད་ཀྱི་རྣམ་གཅད་ལ་བྱས་པ་སྒྲ་མི་རྟག་པར་སྒྲུབ་པའི་རྟགས་སྐྱོན་ཅན་ཡིན་པ་སེལ་ཞེས་པ་དང༌།
སྔར་འདིས་ནི། ཆོས་ཅན་ཆོས་དག་གིས། ཞེས་པར་འདོད་པ་ཞེས་པའི་ཚིག་གིས་ཡོངས་གཅོད་ལས། བྱས་པ་སྒྲ་མི་རྟག་པར་སྒྲུབ་པའི་རྟགས་ཡང་དག་མ་ཡིན་པ་བསལ་ཞེས་བཤད་པས་དེ་དག་དང༌། འདིར་ནི་དེ་སྐད་མ་བསྟན་ཀྱང་ཕྱོགས་ལ་འགལ་བ་ཅུང་ཟད་མེད་ཅེས་དང༌། རྟགས་ཕྱོགས་ཀྱི་མཚན་ཉིད་ཀྱི་བསལ་བྱ་གཉིས་འགལ་བར་བཤད་པའི་དོན་ལ་རྟོག་ཅིང་དཔྱོད་དགོས་པར་སྣང་ངོ༌། ། དེ་ལྟར་དཔྱད་པའི་ཚེ་དེས་སྐྱོན་སེལ་ཞེས་པ་མ་ཡིན་གྱི་དེ་དེ་སྒྲུབ་ཀྱི་ཞེ་འདོད་ཀྱི་བསྒྲུབ་བྱ་མ་ཡིན་པར་གྲུབ་པ་ན་བྱས་པ་དེ་ཞེ་འདོད་ཀྱི་བསྒྲུབ་བྱ་དང་འགལ་བའི་སྐྱོན་མེད་པར་གྲུབ་ཅེས་པའོ། ། གཞན་དག་རྣམས་ཀྱིས་རང་ཉིད་ཀྱིས། ། མདོར་བསྟན་མ་གཏོགས་རྒྱས་བཤད་ལ། ། ཉེས་བཤད་མ་གཏོགས་ལེགས་བཤད་ནི། །
གཅིག་མེད་གཉིས་པ་ག་ལ་ཡོད། ། འོན་ཀྱང་བླུན་ལས་བླུན་པོའི་ངོར། ། མཁས་ལས་མཁས་པར་ཆོས་དེ་དག ། ངོ་ཚ་ལས་ཀྱང་ངོ་ཚ་བའི། ། གནས་དེར་གནས་པར་མ་གྱུར་ཅིག ། དོན་སྟོན་མེད་པའི་ཚིག་ཕྲེང་གི ། ཁུར་པོས་སློབ་མའི་བློ་གྲོས་ཀྱི། ། ལུས་སྟོབས་ངལ་བར་བྱེད་དེ་དག ། སྡུག་བསྔལ་ཁུར་གྱིས་ནོན་མིན་ནམ། ། ཀྱེ་མ་བསྐལ་བཟང་གྲོགས་པོ་དག །
རྨོངས་པའི་ཚིག་ལ་མ་བརྟེན་པར། ། མཁས་པའི་གསུང་གི་རྗེས་འབྲངས་ནས། ། མཐོན་པོའི་གོ་འཕངས་དེ་ཐོབ་འགྱུར། ། ཞེས་སྨྲས་པ་ཡིན་ནོ། ། གཉིས་པ་མ་བསལ་བཤད་པ་ལ། འོ་ན་བསྒྲུབ་བྱ་ཡང་དག་ཏུ་འགྱུར་བ་ལ་སྔར་བཤད་པའི་ཁྱད་པར་གྱི་ཆོས་བཞི་པོ་དེ་ཙམ་གྱི་ཆོག་གམ་ཞེ་ན། ཚད་མ་མདོར། མངོན་གསུམ་དོན་དང་རྗེས་དཔག་དང༌། ། ཡིད་ཆེས་གྲགས་པས་རང་རྟེན་ལའོ། ། ཞེས་པའི་དོན་འཆད་པ་ལ།
མ་བསལ་བ་ཞེས་སྨོས་པའི་དགོས་པ་དངོས། དགོས་པ་དེ་སྒྲུབ་པ། ལོག་ཕྱོགས་ཚད་མའི་བསལ་བ་ངོས་བཟུང་བའོ། ། དང་པོ་ནི། ཚད་མ་ཀུན་ལས་བཏུས་སུ། བསྒྲུབ་བྱ་ཡང་དག་གི་མཚན་ཉིད་འཆད་པའི་ཟུར་དུ། མ་བསལ་བ་ཞེས་སྨོས་པ་ཆོས་ཅན། དགོས་པ་ཡོད་དེ། བསྒྲུབ་བྱ་ཡང་དག་ཡིན་ན་རྒོལ་བས་ཚད་མས་མ་བསལ་བ་གཅིག་དགོས་སོ། ། ཞེས་ཤེས་པར་བྱ་བའི་ཆེད་ཡིན་པའི་ཕྱིར།
གཉིས་པ་ནི། སྐབས་ཀྱི་རྒོལ་བའི་ཚད་མས་བསལ་ན་བསྒྲུབ་བྱ་ཡང་དག་མ་ཡིན་དགོས་ཏེ། གཏན་ཚིགས་ཡང་དག་ཡིན་ན་རྒོལ་བ་གང་ལ་ཐེ་ཚོམ་ཞུགས་པའི་དོན་དེ་སྒྲུབ་བྱེད་ཡིན་དགོས་པའི་ཕྱིར། ཞེས་ཁས་བླངས་སོ། ། འདིར་ཐེ་ཚོམ་ནི། གྲུབ་བསལ་མེད་ཅིང་ཡུལ་དེ་འཛིན་པའི་རྟོག་པ་ཐམས་ཅད་དོ། ། འོ་ན་བདག་ཉིད་ཆེན་པོས་སེལ་བྱེད་ཀྱི་ཚད་མ་ལ་བཞིར་བཤད་པ་དང༌། སྔར་ཚད་མ་ལ་མངོན་རྗེས་གཉིས་སུ་གྲངས་ངེས་པར་བཤད་པ་མི་འགལ་ལམ་ཞེ་ན། མི་འགལ་ཏེ། རྗེས་དཔག་ལ་གསུམ་དུ་དབྱེ་བའི་སྒོ་ནས་དང༌།
དེ་ལ་བཞིར་བཤད་པ་ནི། ཞེས་རྗེས་སུ་སོགས་སོ། ། འོ་ན་དངོས་པོ་སྟོབས་ཞུགས་ཀྱི་རྗེས་དཔག་ཏུ་མ་འདུས་པའི་རྗེས་སུ་དཔག་པའི་ཚད་མ་གཉིས་ཡོད་ན། དེ་གཉིས་ཀྱི་རྟེན་གཏན་ཚིགས་ཡང་དག་ཀྱང་རེ་རེ་ཡོད་དགོས་པས་དེ་ལྟར་ན། སྔར་གཏན་ཚིགས་ཡང་དག་ལ་གསུམ་དུ་གྲངས་ངེས་པར་བཤད་པ་དང་འགལ་ལོ་ཞེ་ན། སྦྱིན་སོགས་སྤྱད་པ་ལས་བདེ་བ་འབྱུང་བར་རྟོགས་པའི་རྗེས་དཔག་གི་རྟེན་གཏན་ཚིགས་ཡང་དག་གཅིག་ཡོད་ན། གཏན་ཚིགས་ཡང་དག་ལ་གསུམ་དུ་གྲངས་ངེས་མི་དགོས་ཏེ། སྤྱད་པ་ལས་བདེ་བ་འབྱུང་བར་བསྟན་འཆོས་རིན་ཆེན་ཕྲེང་བ་ལས་གསུངས་པ་དེ་སྐབས་ཀྱི་རྒོལ་བའི་ངོར་སྦྱིན་སོགས་སྤྱད་པ་ལས་བདེ་བ་འབྱུང་བར་བསྒྲུབ་པའི་འབྲས་བུའི་གཏན་ཚིགས་ཡང་དག་ཡིན་པའི་ཕྱིར། དེ་ཆོས་ཅན་ཁྱོད་དེ་སྒྲུབ་ཀྱི་འབྲས་བུའི་གཏན་ཚིགས་ཡང་དག་ཡིན་ཏེ། དེ་སྒྲུབ་ཀྱི་ཕྱོགས་ཆོས་ཅན་གྱི་གཏན་ཚིགས་གང་ཞིག
ཁྱོད་རང་རྒྱུ་སྤྱད་པ་ལས་བདེ་བ་འབྱུང་བ་དེའི་འབྲས་བུ་ཡིན་པར་རྒོལ་བ་རང་གིས་ཁས་བླངས་པའི་ལུང་ལ་བརྟེན་པའི་ཚད་མས་འགྲུབ་པའི་ཕྱིར། ཞེས་དེ་ལ་ཞེས་སོ། ། དེ་འགྲུབ་ཚུལ་ཇི་ལྟ་བུ་ཞེ་ན། སྦྱིན་པས་ལོངས་སྤྱོད་ཅེས་པའི་རིན་ཆེན་ཕྲེང་བའི་ལུང་དེ་ཆོས་ཅན། རང་གི་བསྟན་བྱའི་དོན་རྟོགས་པའི་ཚད་མ་སྔ་མ་སྔོན་དུ་སོང་བ་ཡིན་ཏེ། དཔྱད་པ་གསུམ་གྱིས་དག་པའི་ལུང་ཡིན་པའི་ཕྱིར། དཔེར་ན་སྒྲ་མཉན་བྱ་དང་མི་རྟག་པར་སྟོན་པའི་རིན་ཆེན་ཕྲེང་བའི་ལུང་བཞིན་ནོ། ། ཞེས་པའི་རྟགས་ལ་བརྟེན་པའི་ཚད་མས་གྲུབ་པ་ཡིན་ལ། འདི་དང་རྩ་བའི་ཕྱོགས་ཆོས་ནི་མངོན་སུམ་གྱིས་སོ། ། འདི་ལྟ་བུའི་ཡིད་ཆེས་པའི་གཏན་ཚིགས་ཡང་དག་འགོད་པའི་དུས་ནི།
བསྟན་འཆོས་རིན་ཆེན་ཕྲེང་བ་ནས་གསུངས་པའི་གཞལ་བྱའི་གནས་དང་པོ་གཉིས་ལས་དཔྱད་པ་རྣམ་པར་དག་ནས། དེ་ནས་གསུངས་པའི་ཤིན་ལྐོག་ལ་རྟོག་དཔྱོད་འཕོ་བ་དེའི་ཚེའོ། ། ཡུལ་ནི་བསྟན་འཆོས་དེ་ནས་གསུངས་པའི་མངོན་གྱུར་གྱི་ཆ་རྣམས་མངོན་སུམ་གྱིས་གྲུབ། ཅུང་ཟད་ལྐོག་ཏུ་གྱུར་པ་རྣམས་དངོས་པོ་སྟོབས་ཤུགས་ཀྱི་རྗེས་དཔག་ཚད་མས་གྲུབ། ཤིན་ལྐོག་སྟོན་པའི་ཆ་ལ་མགོན་པོ་ཀླུ་སྒྲུབ་ཉིད་ཀྱི་རང་ཚིག་དངོས་ཤུགས་འགལ་བ་མེད་ཅིང༌། དེས་སྔར་ཞལ་གྱིས་བཞེས་པའི་སངས་རྒྱས་ཀྱི་ལུང་དང༌། ཕྱིས་བསྟན་འཆོས་སུ་དམ་བཅས་པ་གཉིས་མི་འགལ་བར་གྲུབ་པའི་རྒོལ་བ། དེ་ནས་གསུངས་པའི་ཤིན་ལྐོག་ལ་ཤེས་འདོད་ཞུགས་པ་དེ་ལའོ། ། འོ་ན་ཅི་སྟེ་མི་རྟག་པར་རིན་ཆེན་ཕྲེང་བ་ལས་གསུངས་པ་དེ་སྒྲ་མི་རྟག་པར་བསྒྲུབ་པའི་ཡིད་ཆེས་པའི་གཏན་ཚིགས་ཡང་དག་ཏུ་མཚུངས་སོ། ། ཞེ་ན།
མི་མཚུངས་ཏེ། ཇི་སྲིད་བསྟན་འཆོས་རིན་ཆེན་ཕྲེང་བ་དཔྱད་པ་གསུམ་གྱིས་རྣམ་པར་མ་དག་པ་དེ་སྲིད་དུ་ནི། དེས་དེ་ལྟར་བསྒྲུབ་པའི་རྟགས་ཆོས་ཀྱི་འབྲེལ་པ་མི་ཤེས་པ་དེ་དེ་སྒྲུབ་ཀྱི་གཏན་ཚིགས་ཡང་དག་ཏུ་མི་འགྱུར་ལ། དེ་དེས་རྣམ་པར་དག་པའི་ཚེ་ན་ནི། དེ་ལྟར་སྒྲུབ་པའི་གཏན་ཚིགས་ཡང་དག་ཏུ་མི་འགྱུར་བས། མཚུངས་པའི་གོ་སྐབས་མེད་པའི་ཕྱིར་རོ། ། ཡང་རི་བོང་ཅན་ཟླ་བ་ཞེས་པའི་སྒྲས་བརྗོད་རུང་དུ་རྟོགས་པའི་གྲགས་པའི་རྗེས་དཔག་གི་རྟེན་གཏན་ཚིགས་ཡང་དག་གཅིག་ཡོད་ན་གཏན་ཚིགས་ཡང་དག་ལ་གསུམ་དུ་གྲངས་ངེས་པས་མ་ཁྱབ་སྟེ། རྟོག་ཡུལ་ན་ཡོད་པ་དེ། དེ་ལྟར་བསྒྲུབ་པའི་རང་བཞིན་གྱི་གཏན་ཚིགས་ཡང་དག་ཡིན་པའི་ཕྱིར། དེ་ཆོས་ཅན།
དེ་ཡིན་ཏེ། ཁྱོད་དེ་སྒྲུབ་ཀྱི་ཕྱོགས་ཆོས་ཅན་གྱི་གཏན་ཚིགས་གང་ཞིག ཁྱོད་དང་ཟླ་བ་ཞེས་པའི་སྒྲས་བརྗོད་རུང་གཉིས་ཀྱིས་བདག་གཅིག་འབྲེལ་བ་དེ་འགྲོ་བ་ཐམས་ཅད་ཀྱི་དྲེགས་པས་འགྲུབ་པའི་ཕྱིར། ཞེས་འགྲོ་ལ་ཞེས་པའོ། ། ཟླ་བ་ཞེས་པའི་སྒྲ་ཆོས་ཅན། དོན་ཐམས་ཅད་ལ་འཇུག་ཏུ་རུང་སྟེ། བརྗོད་འདོད་ཐམས་ཅད་ཀྱིས་འཇུག་པའི་ཕྱིར། ཞེས་པའི་རྟགས་ལ་བརྟེན་པའི་ཚད་མས་ཁྱབ་འབྲེལ་ངེས་པར་བྱེད་དོ། ། དེ་ལྟར་ན་འབྲས་རང་གི་གཏན་ཚིགས་ཡང་དག་གང་རུང་ཡིན་ན། དངོས་པོ་སྟོབས་ཤུགས་ཀྱི་གཏན་ཚིགས་ཡང་དག་ཡིན་པས་མ་ཁྱབ་སྟེ།
དེ་བྱུང་འབྲེལ་པ་ངེས་བྱེད་ལ་དངོས་པོ་སྟོབས་ཤུགས་དང༌། ཁས་བླངས་པའི་ལུང་ལ་རྟེན་པ་གཉིས་མཐོང་བའི་ཕྱིར་དང༌། བདག་གཅིག་འབྲེལ་པ་ངེས་བྱེད་ལ་དངོས་པོ་སྟོབས་ཤུགས་དང་གྲགས་པ་ལ་བརྟེན་པ་གཉིས་ཡོད་པའི་ཕྱིར། འདིར་གྲགས་ཡིད་གཉིས་འབྲས་རང་གི་གཏན་ཚིགས་སུ་བཤད་པ་འདི་ཡང༌། བདག་ཉིད་ཆེན་པོས་གྲགས་ཡིད་ཀྱི་བསལ་བར་དངོས་སུ་གསུངས་པ་དེ་དང་དེའི་འགལ་ཟླ་སྒྲུབ་པའི་གཏན་ཚིགས་ཀྱི་དབང་དུ་བྱས་པ་ཡིན་གྱི། སྤྱིར་དེ་དང་དེའི་གཏན་ཚིགས་ཡང་དག་ལ་དེ་དག་གང་རུང་གིས་ཁྱབ་པ་ནི་མ་ཡིན་ཏེ། ཐམས་ཅད་མཁྱེན་པའི་ཡེ་ཤེས་མི་རྟག་པ་དང་བདག་མེད་དུ་སྒྲུབ་པ་ལ། བྱས་པ་དང་བདག་སྣང་རུང་མ་དམིགས་པ་གཏན་ཚིགས་ཡང་དག་ཏུ་སོང་བ་དེའི་ཚེ་ན། དེ་དག་གི་རྟེན་ཤེས་འདོད་ཆོས་ཅན་ཤིན་ཏུ་ལྐོག་གྱུར་ཡིན་པས་ཡིད་ཆེས་པའི་གཏན་ཚིགས་ཡང་དག་ཏུ་ཁས་ལེན་དགོས་པའི་ཕྱིར་དང༌། ཐ་སྙད་འབའ་ཞིག་བསྒྲུབ་ཀྱི་གཏན་ཚིགས་ཡང་དག་ཐམས་ཅད་ཀྱང་གྲགས་པའི་གཏན་ཚིགས་ཡང་དག་ཏུ་ཁས་ལེན་དགོས་པས།
དེ་ཡིན་པར་གྱུར་པའི་དགག་པའི་གཏན་ཚིགས་ཡང་དག་ཀྱང་མཐོང་བའི་ཕྱིར་རོ། ། འདིར་ཡང་རང་བཞིན་རྟགས་དང་སྣང་རུང་མ་དམིགས་པའི་རྟགས་མི་འགལ་ཏེ་དགག་པའི་གཏན་ཚིགས་འགལ་བ་དེའི་ཚེ་བདག་མེད་བསྒྲུབ་པའི་རང་བཞིན་གྱི་གཏན་ཚིགས་ཡང་དག་དང༌། བདག་ཡོད་པ་འགོག་པའི་དགག་པའི་གཏན་ཚིགས་སུ་འཇོག་པ་ནི་གཞུང་དོན་ནོ། ། གསུམ་པ་ལ། ཇི་སྐད་དུ། མདོར་གཞན་དུ་ན་བུམ་པ་རྟག་གོ ། སྒྲ་ནི་མཉན་པར་བྱ་བ་མ་ཡིན་ནོ། ། ཞེས་དམ་བཅས་པ་ལྟ་བུའོ། ། རི་བོང་ཅན་ནི་ཟླ་བ་མ་ཡིན་ཏེ་ཡོད་པའི་ཕྱིར། གཞལ་བྱའི་དོན་ཅན་གྱི་ཚད་མ་དག་མེད་དོ། །
ཞེས་བྱ་བ་ནི་དམ་བཅས་པ་ཙམ་གྱིས་དེར་སྣང་བ་ཡིན་ནོ། ། འདི་ཡང་ཆོས་ཀྱི་རང་གི་ངོ་བོ་དང༌། འགལ་བ་སེལ་བའི་སྒོ་ཙམ་ཞིག་བསྟན་པ་ཡིན་ལ། ཞེས་པའི་མདོ་དོན་བཤད་པའི་སྒོ་ནས་ཆོས་ཀྱི་ངོ་བོ་ལ་གནོད་པ་དམ་བཅའ་ལྟར་སྣང་དང༌། དེ་འགོག་བྱེད་ཀྱི་རིགས་པ་རྒྱས་པར་བཤད། ཡང་ཇི་སྐད་དུ། ཕྱོགས་འདིས་ནི་ཆོས་དང་ཆོས་ཅན་གྱི་ཁྱད་པར་དང་ཆོས་ཅན་རང་གི་ངོ་བོ་དང་འགལ་བ་སེལ་བ་ཡང་རིག་པར་བྱ་སྟེ། ཞེས་སོགས་ཀྱི་མདོ་དོན་བཤད་པའི་སྒོ་ནས་དེས་དམ་བཅའ་ཕྱི་མ་གསུམ་གྱི་ཞེན་དོན་ལ།

སེལ་བྱེད་ཀྱི་ཚད་མ་བཞིས་གནོད་ཚུལ་མཚོན་པར་གསུངས་པའི་དགོངས་དོན་གཏན་ལ་དབབ་པའོ། ། དང་པོ་ལ་སེལ་བྱེད་གང་གིས་བསལ་བ་རྒྱས་པར་བཤད། ཆོས་ཅན་གང་ལ་བསལ་བ་རྒྱས་པར་བཤད། ཁྱད་པར་མ་གྲུབ་པ་སོགས་ཕྱོགས་སྐྱོན་དུ་མི་སྟོན་པའི་རྒྱུ་མཚན་ནོ། ། དང་པོ་ལ། ཡིད་ཆེས་ཀྱི་དང༌། གྲགས་པའི་དང༌། མངོན་སུམ་གྱི་བསལ་བ་ངོས་གཟུང་བའོ། ། དང་པོ་ལ་ཚད་མ་ཀུན་ལས་བཏུས་པར། རང་ཚིག་དང༌། ལུང་ཚིག་དང་འགལ་བའི་དཔེ་བརྗོད་ཐུན་མོང་དུ་གསུངས་པའི་རྒྱུ་མཚན་དང་དགོས་པ་རྒྱས་པར་བཤད་པའི་སྒོ་ནས་ཡིད་ཆེས་ཀྱི་བསལ་བ་ངོས་གཟུང༌།
རིགས་སྒོར་རང་ཚིག་དང་བསྟན་འཆོས་དང་འགལ་བའི་དཔེར་བརྗོད་ཐ་དད་དུ་གསུངས་པའི་དགོས་པ་བཤད་པའི་སྒོ་ནས་རང་ཚིག་དང་འགལ་བ་ཙམ་ཡིད་ཆེས་ཀྱི་བསལ་བ་མ་ཡིན་པར་བསྟན། དེ་དག་ལ་བརྩོད་པ་སྤངས་པའི་སྒོ་ནས་གྲུབ་དོན་བསྟན་པའོ། ། དང་པོ་ལ་རེ་ཤིག་ཐོག་མར་སྤྱིའི་དོན་ནི། འདིར་སེལ་བྱེད་བསལ་བྱ་སེལ་ནུས་པའི་རྒྱུ་མཚན་དང་གསུམ་མོ། ། དང་པོ་ལ་སེལ་བྱེད་བཏགས་པ་བ་ཡུལ་ཅན་གྱི་ཤེས་བྱེད་དང༌། མཚན་ཉིད་པ་ཡུལ་གྱི་སེལ་བྱེད་དོ། ། དང་པོ་ལ་གཉིས་ཏེ། ཡིད་ཆེས་པའི་རང་ཚིག་དང་ལུང་ཚིག་གོ ། དང་པོ་ནི། གཞལ་བྱ་ཤིན་ཏུ་ལྐོག་གྱུར་སྟོན་ཚུལ་ལ་མི་སླུ་བའི་རྒོལ་བ་རང་གི་ཚིག་སྟེ།
དཔེར་ན། སྦྱིན་པས་ལོངས་སྤྱོད་ཅེས་པ་ལྟ་བུ་མགོན་པོ་ཀླུ་སྒྲུབ་ཞབས་ལ་ལྟོས་པའི་རང་ཚིག་གོ ། གཉིས་པ་ནི། རྒོལ་བ་རང་གི་ལུང་ཚད་མར་ཁས་བླངས་པའི་ཤིན་ལྐོག་གི་ཆ་སྟོན་པའི་སངས་རྒྱས་ཀྱི་མདོ་ལྟ་བུ། སློབ་དཔོན་དེ་ལ་ལྟོས་པའི་ཡིད་ཆེས་པའི་ལུང་ཚིག་གོ ། སྤྱིར་རྒོལ་བ་རང་གི་ཁས་བླངས་པའི་ལུང་ཚད་མ་མ་ཡིན་ཀྱང༌། མངོན་གྱུར་དང་ཅུང་ཟད་ལྐོག་གྱུར་སྟོན་པའི་ཆ་ནི་འདིར་ཡིད་ཆེས་པའི་ཚིག་ཏུ་མི་འཇོག་སྟེ། དེའི་འགལ་ཟླ་གང་ཡིན་པ་དེ་མངོན་སུམ་དང༌། དངོས་པོ་སྟོབས་ཤུགས་ཀྱི་བསལ་བའི་ཕྱོགས་སུ་ཀླན་པའི་ཕྱིར། གཉིས་པ་སེལ་བྱེད་དངོས་ནི།
ཡིད་ཆེས་པའི་ཚིག་གང་དང་གང་ཡིན་པ་དེའི་བསྟན་བྱའི་དོན་དེ་དང་དེ་ངེས་པའི་ཚད་མའོ། ། གཉིས་པ་བསལ་བྱ་ནི། ཡིད་ཆེས་ཚད་མས་གྲུབ་པའི་དོན་གྱི་འགལ་ཟླ་དངོས་ཏེ། དབྱེ་ན། སྦྱིན་སོགས་དཀར་པོའི་ཆོས་སུ་ཚད་མས་ངེས་པའི་རྒོལ་བས་སྦྱིན་སོགས་སྤྱད་པ་ལས་བདེ་བ་མི་འབྱུང་བར་དམ་བཅས་པའི་ཞེན་དོན་ལྟ་བུ་ཡིད་ཆེས་པའི་རང་ཚིག་གི་བསལ་བ་དང༌། སྦྱིན་པས་ལོངས་སྤྱོད་ཅེས་པའི་ལུང་དཔྱད་པ་གསུམ་གྱིས་དག་པའི་ལུང་དུ་སྔར་ཁས་བླངས་ནས། ཕྱིས་སྦྱིན་སོགས་སྤྱད་པ་ལས་བདེ་བ་མི་འབྱུང་བར་དམ་བཅས་པའི་ཞེན་དོན་ལྟ་བུ་ཡིད་ཆེས་པའི་ལུང་ཚིག་གི་བསལ་བ་གཉིས་སོ། ། གཞལ་བྱའི་དོན་ཅན་གྱི་ཚད་མ་མེད་པ་དང༌། ངའི་མ་མོ་གཤམ་ཞེས་པ་ཡང༌། སྤྱིར་རང་ཚིག་དངོས་ཤུགས་འགལ་བའི་རྣམ་བསལ་གྱི་དཔེ་ཡིན་གྱི།
འདིར་བཤད་པའི་རང་ཚིག་བསལ་བར་མི་རུང་སྟེ། དེའི་ལོག་ཕྱོགས་ཚུ་རོལ་མཐོང་བའི་དངོས་པོ་སྟོབས་ཤུགས་ཀྱི་ཚད་མས་གྲུབ་པའི་ཕྱིར་རོ། ། གཞལ་བྱའི་གནས་དང་པོ་གཉིས་སྟོན་པའི་ལུང་ནི་རང་གི་བསྟན་བྱའི་དོན་ཚད་མས་རྟོགས་ཟིན་པའི་འོག་ཏུ་ལུང་ཚད་མར་ཁས་ལེན་པ་ཡིན་ཏེ། དེའི་དོན་དངོས་པོ་སྟོབས་ཤུགས་ཀྱི་ཚད་མས་གྲུབ་པའི་ཕྱིར། ཤིན་ལྐོག་སྟོན་པའི་ལུང་ནི་ལུང་དོན་མ་ངེས་ཅིང་སྔར་ཁས་ལེན་པ་ཡིན་ཏེ། ལུང་ཁོ་རང་མ་གཏོགས་པའི་ལུང་དེའི་དོན་རྟོགས་པའི་ཐབས་ཀྱི་སྒྲུབ་བྱེད་མེད་པའི་ཕྱིར། དེས་ན་གནས་གསུམ་པོ་སྟོན་པའི་ལུང་གསུམ་ཀ་ཤིན་ལྐོག་ཁོ་ན་སྟོན་པའི་ཐབས་སུ་ཁས་ལེན་ནོ། ། གསུམ་པ་ནི། སེལ་བྱེད་དངོས་བརྟགས་ཅི་རིགས་སུ་བཤད་པ་དེ་དང་དེས། བསལ་བྱ་དེ་དག་དངོས་སམ་རྒྱུད་པ་གང་རུང་གིས་སེལ་བར་ནུས་པ་ཡིན་ཏེ།
སྦྱིན་སོགས་སྤྱད་པ་ལས་བདེ་བ་འབྱུང་བར་སྟོན་པའི་བརྩོམ་པ་པོ་ཚད་ལྡན་གྱི་ལུང་དེ། རང་གི་བསྟན་བྱའི་དོན་ལ་མི་སླུ་བ་ཡིན་པའི་ཕྱིར། གཉིས་པ་གཞུང་གི་དོན་ལ། སེལ་བྱེད་གཉིས་པོ་བྱེད་ལས་མཚུངས་པར་བསྟན། བསལ་བྱ་དངོས་བརྟགས་ཀྱི་དབྱེ་བ་སོ་སོར་བཤད། ཚུལ་རོལ་མཐོང་བའི་དངོས་པོ་སྟོབས་ཤུགས་ཀྱི་གྲུབ་པའི་དོན་ལ་ལུང་སྒྲུབ་བྱེད་དུ་མི་འཇུག་པར་བཤད་པའི་སྒོ་ནས་གྲུབ་དོན་གཞན་བསྟན་པའོ། ། དང་པོ་ལ། སེལ་བྱེད་གཉིས་ལྷན་ཅིག་ཏུ་བཟུང་བའི་རྒྱུ་མཚན། དགོས་པ་དེས་ཕྱོགས་གླང་ཞབས་ཀྱི་དགོངས་པ་གྲུབ་པ་བསྟན་པའོ། ། དང་པོ་ནི་ཚད་མ་ཀུན་ལས་བཏུས་སུ་ཕྱོགས་སྐྱོན་སེལ་བྱེད་ཡིད་ཆེས་པའི་སྐབས་སུ།
ཡིད་ཆེས་པའི་རང་ཚིག་དང༌། ལུང་ཚིག་གཉིས་ལ་ཡིད་ཆེས་གཅིག་ཏུ་བསྡུས་པ་ཆོས་ཅན། རྒྱུ་མཚན་ཡོད་དེ། ཇི་ལྟར་རྣམས་སོ། ། གཉིས་པ་ནི། དེ་དེར་སྟོན་པ་ཆོས་ཅན། དགོས་པ་ཡོད་དེ། ཡིད་ཆེས་པའི་རང་ཚིག་དང༌། ལུང་ཚིག་གཉིས་ཡིད་ཆེས་སུ་མཚུངས་པར་བསྟན་པར་བྱ་བའི་ཆེད་ཡིན་པའི་ཕྱིར། དེ་དེར་བསྟན་པ་ཡང་ཆོས་ཅན།
དགོས་པ་ཡོད་དེ། ཡིད་ཆེས་པའི་ལུང་ཚིག་གཉིས་ཀ་དེ་རང་གི་སྐབས་ནས་འབྱུང་བའི་ཆོས་ཅན་ཤིན་ཏུ་ལྐོག་གྱུར་གྱི་སྟེང་དུ། རང་གི་དམ་བཅའི་དོན་ལ་ཡིད་ཆེས་པའི་སྟོབས་ཀྱི་གནོད་བྱེད་ཡིན་ནོ་ཞེས་བསྟན་པར་བྱ་བའི་ཆེད་ཡིན་པའི་ཕྱིར། ཞེས་མཚུངས་པ་སོགས་སོ། ། མདོར་ན། རང་གི་ཁས་བླངས་པའི་བསྟན་བཅོས་རྣམ་དག་དེ་ཡང་རང་གི་སྨྲས་པའི་ཚིག་ཚད་མ་དང་ཡིད་ཆེས་ཀྱི་གནས་སུ་མཚུངས་སོ། ། ཞེས་ཤེས་པར་བྱ་བའི་ཕྱིར་དུ། དེ་གཉིས་སུ་ལྷན་ཅིག་ཏུ་བཤད་ཅེས་པ་སྐབས་ཀྱི་དོན་ནོ། ། དེའི་ཕྱིར་འདིར་གང་མཚུངས་རྒྱུའི་རང་ཚིག་ནི་ཡིད་ཆེས་པའི་རང་ཚིག་ཡིན་ལ། གང་དང་མཚུངས་པའི་རང་ཚིག་ནི་མངོན་ལྐོག་སྟོན་པའི་རང་གི་ཚིག་ཚད་མ་རྣམས་ཀྱང་ཡིན་ནོ། །
འདིར་ཡིད་ཆེས་པའི་ཚིག་ལ་གཉིས་ཏེ། རང་ཚིག་དང༌། ལུང་ཚིག་གོ ། དང་པོ་ལ་གཉིས་ཏེ། མངོན་ལྐོག་སྟོན་པའི་རང་ཚིག་དང༌། ཤིན་ལྐོག་སྟོན་པའི་འོ། ། དང་པོ་ནི། རང་དང་མཚུངས་རྒྱུའི་རང་ཚིག་ཡིན་ལ། གཉིས་པ་ནི། གང་མཚུངས་པའི་རང་ཚིག་དེའོ། །
འདིར་ཡིད་ཆེས་པའི་རང་ཚིག་བཞག་ཏུ་ཡང་དེ་ཁོ་ནའོ། ། འོ་ན་ལུང་ཚིག་དང་ཁྱད་པར་ཅི་ཡོད། ཅེ་ན། རང་སྨྲ་བ་པོས་ཡིད་ཆེས་པའི་ལུང་དོན་རང་ཚིག་གི་སྒོ་ནས་སྨྲས་པ་དང༌། ཡིད་ཆེས་པའི་ལུང་གི་ཚིག་ཐད་སོར་བཞག་པའི་ཁྱད་པར་རོ། ། དེས་ན། འདི་ལྟར་ཡིད་ཆེས་སོ། ། གང་ན་ཤིན་ལྐོག་སྟོན་པའི་ལུང་དང་རང་ཚིག་གོ ། གང་ལ་ན་ཤིན་ལྐོག་དེ་ལའོ། ། གང་གིས་ཡིད་ཆེས་ན་མངོན་ལྐོག་གཉིས་སྟོན་པའི་ཆ་ལ་མི་སླུ་བའི་རྒྱུ་མཚན་གྱིས་ཡིད་ཆེས་པ་ནི་ཡིད་ཆེས་སུ་འཇོག་བྱེད་དང་པོ་ཡིན་ལ།
གཉིས་པ་ནི། ཡིད་ཆེས་པའི་རང་ཚིག་ལ་སྔ་ཕྱི་མི་འགལ་ཞིང་སྔར་གསུངས་པའི་ལུང་རྣམ་དག་གིས་ཀྱང་མི་གནོད་པའོ། ། ཡིད་ཆེས་པའི་ལུང་ལ་ནི་ལུང་དེ་ཉིད་ལ་དངོས་ཤུགས་འགལ་བ་མེད་ཀྱི་སྟེང་དུ་ཡིད་ཆེས་པའི་ལུང་གཞན་གྱིས་གྲུབ་པའོ། ། ཞེས་བྱ་བ་འདི་ཤེས་དགོས་པ་ཡིན་ནོ། ། གསུམ་པ་ནི། ཀུན་ལས་བཏུས་སུ། རང་ཚིག་དང་འགལ་བ་དང༌། བསྟན་འཆོས་དང་འགལ་བ་གཉིས་ཀ་ལ། དཔེར་བརྗོད་གཅིག་ཏུ་བསྡུས་ཏེ་བསྟན་པ་ཆོས་ཅན། རྒྱུ་མཚན་དང་དགོས་པ་ཡོད་དེ།
སེལ་བྱེད་གཉིས་པོ་ལྷན་ཅིག་ཏུ་བསྡུད་པའི་རྒྱུ་མཚན་དང་དགོས་པ་བཤད་པས། ཁྱོད་ཀྱི་ཡང་དེ་དང་དེ་བདེ་བླག་ཏུ་རྟོགས་ནུས་པའི་ཕྱིར། འོ་ན་ཐུན་མོང་དུ་བཤད་པ་དེ་བསྟན་འཆོས་དང་འགལ་བའི་དཔེ་ཇི་ལྟར་ཡིན་ཞེ་ན། གཞལ་བྱའི་དོན་ཅན་གྱི་ཚད་མ་དག་མེད་དོ་ཞེས་པའི་དམ་བཅའ་ཆོས་ཅན། ལུང་དང་འགལ་བའི་དཔེར་རུང་སྟེ། ཁྱོད་ཀྱིས་ཞེན་དོན་ཚད་མས་གྲུབ་ན་ཡིད་ཆེས་པའི་བསྟན་འཆོས་ཀྱི་ཚིག་ལུང་ཚད་མར་མི་རུང་བའི་ཕྱིར། གཉིས་པ་ལ། བསལ་བྱ་བཏགས་པ་བ་དང་མཚན་ཉིད་པའོ། ། དང་པོ་ནི། དམ་བཅའ་དེ་ཆོས་ཅན།
རང་ཚིག་དང་འགལ་བའི་རྣམ་གསལ་གྱི་དཔེ་ཡིན་ཏེ། ཁྱོད་ཀྱི་སྒྲས་ཟིན་གྱི་ཞེན་དོན་དེ་ལ་ཤུགས་བསྟན་གྱི་ཞེན་དོན་གྱི་གནོད་པ་སྲིད་པའི་ཕྱིར། དེ་ཆོས་ཅན། ལུང་དང་འགལ་བའི་ཕྱོགས་ཙམ་མཚོན་པའི་དཔེར་བརྗོད་ཡིན་ཏེ། ཁྱོད་ཀྱི་ཞེན་དོན་གྱི་ལོག་ཕྱོགས་དེའི་ཕྱོགས་གཅིག་ཡིད་ཆེས་པའི་ལུང་ཁོ་ནས་གྲུབ་པ་ཡོད། ཕྱོགས་གཅིག་ཚུ་རོལ་མཐོང་བའི་དངོས་པོ་སྟོབས་ཞུགས་ཀྱི་ཚད་མས་གྲུབ་པ་ཡང་ཡོད་པའི་ཕྱིར། ཞེས་རང་ཚིག་དང་ལུང་ལ་རྣམས་སོ། ། གཉིས་པ་ནི། སྦྱིན་སོགས་སྤྱད་པ་ལས་མ་འོངས་པ་ན་བདེ་བ་མི་འབྱུང་བར་དམ་བཅས་པའི་དམ་བཅའ་དེ་ཆོས་ཅན། ལུང་དང་འགལ་བའི་རྣམ་གསལ་གྱི་དཔེ་བརྗོད་ཡིན་ཏེ།
ཁྱོད་རང་གི་ཞེན་དོན་གྱི་ལོག་ཕྱོགས་དེ་ཤིན་ལྐོག་སྟོན་པའི་ལུང་ཁོ་ནས་གྲུབ་པའི་དམ་བཅའ་ཡིན་པའི་ཕྱིར། ཞེས། དེ་ལ་སོགས་སོ། ། གསུམ་པ་ལ། གལ་ཏེ་འོ་ན་སྔར་སྒྲ་རྟག་སྟོན་གྱི་བསྟན་འཆོས་ཁས་བླངས་ནས་ཕྱིས་སྒྲ་མི་རྟག་པར་དམ་བཅས་པ་དང༌། ཡང་སྔར་སྒྲ་མི་རྟག་པར་སྟོན་པའི་སངས་རྒྱས་པའི་ལུང་ཁས་བླངས་ནས། ཕྱིས་སྒྲ་རྟག་པར་དམ་བཅས་ན། དེའི་ཞེན་དོན་ཡིད་ཆེས་ཀྱི་བསལ་བར་འགྱུར་ཏེ། དམ་བཅའ་དེ་ལུང་དང་འགལ་བའི་དམ་བཅའ་ཡིན་པའི་ཕྱིར། ཞེ་ན།
འདི་ལ་དངོས་སྟོབས་ཡུལ་ལ་ལུང་གནོད་སྒྲུབ་ཏུ་མི་འཇུག་པར་བསྟན། ཤིན་ལྐོག་ལ་འཇུག་པར་བསྟན། དེ་ཡིད་ཆེས་རྗེས་དཔག་ལས་ལོགས་སུ་གསུངས་པའི་དགོངས་པ་གྲུབ་པའོ། ། དང་པོ་ནི། སྒྲ་རྟག་པར་དམ་བཅས་པའི་དམ་བཅའི་ཞེན་དོན་ལ། སྒྲ་མི་རྟག་པར་སྟོན་པའི་ལུང་གི་མི་གནོད་དེ། ལུང་དེ་དང་དམ་བཅའ་དེ་གཉིས་འགལ་བར་ནུས་མཚུངས་ཡིན་པས་ཕན་ཚུན་གེགས་བྱེད་ཙམ་ཡིན་པའི་ཕྱིར། རྟགས་གྲུབ་སྟེ། སྒྲ་མི་རྟག་པར་སྟོན་པའི་ལུང་གིས་སྒྲ་རྟག་པར་མི་འགྲུབ་པའི་ཕྱིར། དཔེར་ན་ཁོ་བོའི་མ་མོ་གཤམ་མོ་ཞེས་པའི་རང་ཚིག་འགལ་བ་བཞིན་ནོ། །
འོ་ན་ལུང་རང་ཚིག་ཏུ་ཐལ། དེའི་ཚེ་ན་དེ་རང་ཚིག་འགལ་བ་ཡིན་པའི་ཕྱིར། ཞེ་ན། དེ་དེ་མ་ཡིན་ཡང་དམ་བཅའ་དེ་རང་ཚིག་འགལ་བ་ཡིན་ཏེ། རྒོལ་བ་སྒྲ་མི་རྟག་པར་སྟོན་པའི་ལུང་དོན་ཁས་ལེན་པའི་དུས་སུ། དེ་འདྲའི་ཁས་ལེན་དེ་རང་ཚིག་གི་བདག་ཉིད་དུ་ཡོད་པའི་ཕྱིར། དེ་འདྲའི་ལུང་དོན་རང་ཉིད་ཀྱི་དངོས་སྟོབས་ཚད་མས་གྲུབ་ནས་ཁས་བླངས་པའི་ཕྱིར་ཞེས་པ་རིམ་པར། དེ་ལ་དང༌། དཔེར་ན་དང༌། དེ་ཡང་རྣམས་སོ། །
གཞུང་འདིའི་དངོས་བསྟན་སྒྲ་རྟག་སྟོན་གྱི་བསྟན་བཅོས་དང་འགལ་བ་ལ་སྦྱོར་ཞིང༌། ཕྱོགས་སྔ་སྨྲ་བ་པོ་རང་ཉིད་ཀྱི་སྐབས་བཞིན་ནོ། ། འདིར་ཁྱད་པར་འདི་ཤེས་དགོས་སོ། ། ཇི་ལྟར་ཞེ་ན། སྔར་སྒྲ་མི་རྟག་པར་སྟོན་པའི་ལུང་ཁས་བླངས་ནས་ཕྱིས་སྒྲ་རྟག་པར་ཁས་བླངས་ན་མཐའ་གཅིག་ཏུ་རང་ཚིག་འགལ་བ་ཡིན་ནོ། ། དེ་ཡང་སྔར་ཚད་མས་གྲུབ། ཕྱིས་དངོས་འགལ་ཡིན་ལ། མ་གྲུབ་ན་གེགས་བྱེད་དོ། ། ཡང་སྔར་སྒྲ་རྟག་དོན་གྱི་ལུང་ཁས་བླངས་ནས་ཕྱིས་སྒྲ་མི་རྟག་པར་ཚད་མས་གྲུབ་སྟེ་ཁས་བླངས་ན་ནི་རང་ཚིག་འགལ་བ་ཡོད་པ་མ་ཡིན་ནོ། ། མ་ཁྱབ་པར་ཁས་བླངས་ན་ནི་གེགས་བྱེད་ཐམས་ཅད་ཀྱི་རང་ཚིག་འགལ་བ་ཡོད་དོ། །
འོ་ན་དེ་ལུང་དང་འགལ་བ་མ་ཡིན་ན། སྒྲ་མི་རྟག་པར་སྟོན་པའི་ལུང་དོན་དེས་སྒྲ་རྟག་སྟོན་གྱི་ལུང་དོན་ལ་མི་གནོད་དམ་ཞེ་ན། དེ་འདྲ་དེ་ལུང་དང་འགལ་བའི་དམ་བཅའ་མ་ཡིན་ཡང༌། སྒྲ་མི་རྟག་པར་སྟོན་པའི་དམ་བཅའ་ཆོས་ཅན། ཁྱོད་ཀྱི་ཞེན་དོན་དེས་སྒྲ་རྟག་པར་དམ་བཅས་པའི་དམ་བཅའི་ཞེན་དོན་ལ་གནོད་པ་ཡིན་ཏེ། དེའི་འགལ་ཟླ་དམ་བཅས་པའི་དམ་བཅའ་གང་ཞིག རང་གི་ཞེན་དོན་ཚད་མས་གྲུབ་པའི་ཕྱིར། ཞེས་དེ་དག་སོགས་སོ། ། འོ་ན་སྒྲ་རྟག་པར་དམ་བཅས་པའི་ཞེན་དོན་གྱིས་ཀྱང་ཅིག་ཤོས་ལ་གནོད་དམ་ཞེ་ན། དེ་ཆོས་ཅན་དེ་ལ་མི་གནོད་དེ།
རྒྱབ་རྟེན་ཚད་མ་མེད་པའི་དམ་བཅའ་ཡིན་པའི་ཕྱིར། ཞེས་དེ་ལྟ་སོགས་སོ། ། གཉིས་པ་ནི། འོ་ན་སྒྲ་མི་རྟག་པ་དང་སྒྲ་རྟག་པ་ལ་ལུང་གནོད་སྒྲུབ་ཀྱི་ཡན་ལག་མ་ཡིན་ན། དེ་དེར་འཇུག་པའི་ཡུལ་མེད་པར་འགྱུར་རོ། ། ཞེ་ན། དེ་མེད་པ་མ་ཡིན་ཏེ། བསྟན་བཅོས་རིན་ཆེན་ཕྲེང་བ་དཔྱད་གསུམ་གྱིས་དག་པའི་རྒོལ་བའི་ངོར། བསྟན་བཅོས་དེ་རང་གི་བསྟན་དོན་དུ་གྱུར་པའི་ཤིན་ཏུ་ལྐོག་གྱུར་གྱི་སྟེང་དུ། གནོད་སྒྲུབ་ཀྱི་ཡན་ལག་ཏུ་འཇུག་པའི་ཕྱིར།
ཞེས་ལུང་རྣམས་སོ། ། གསུམ་པ་གྲུབ་དོན་ནི། འདིར་ཡིད་ཆེས་པའི་སྟོབས་ཀྱི་གནོད་པ་དང་དངོས་པོ་སྟོབས་ཤུགས་ཀྱི་གནོད་པ་སོ་སོར་ཕྱེད་དགོས་སོ། ། དེ་སོ་སོར་འབྱེད་པའི་ཚུལ་ནི་ཇི་སྲིད་སྒྲ་མི་རྟག་པར་དངོས་པོ་སྟོབས་ཤུགས་ཀྱི་ཚད་མས་མ་གྲུབ་དེ་སྲིད་དུ་ནི། སྒྲ་མི་རྟག་པའི་ལུང་དེ་སྤྱིར་ལུང་ཚད་མར་མི་རུང་བས་གནོད་སྒྲུབ་ཀྱི་ཡན་ལག་ཏུ་ལྟ་ཞོག དེ་དེས་གྲུབ་པའི་ཚེ་ན་ནི་ལུང་དེ་དེའི་སྒྲུབ་བྱེད་དུ་མི་འགྱུར་ཏེ། གྲུབ་ཟིན་པའི་དོན་ལ་སྒྲུབ་བྱེད་གྱི་དགོས་པ་མེད་པའི་ཕྱིར་རོ། ། དེའི་རྒྱུ་མཚན་གྱི་ལུང་དེ་སྒྲ་རྟག་པ་ལ་གནོད་བྱེད་དུའང་འཇུག་པ་མ་ཡིན་ཏེ། དངོས་སྟོབས་ཀྱི་ཚད་མ་སྔ་མས་བསལ་ཟིན་པའི་ཆ་ལ་སེལ་བྱེད་ཀྱི་ཚད་མ་ཡིད་ཆེས་པའི་ཚད་མ་གཉིས་པ་དགོས་པ་མེད་པའི་ཕྱིར། སྒྲ་མི་རྟག་པར་སྟོན་པའི་ལུང་དོན་གྱི་སྒྲ་རྟག་པ་ལ་གནོད་པ་དེ་ནི་དངོས་པོ་སྟོབས་ཤུགས་ཀྱི་གནོད་ཚུལ་ཡིན་ཏེ།
ལུང་དེའི་དོན་དངོས་པོ་སྟོབས་ཤུགས་ཀྱི་ཚད་མས་གྲུབ་པའི་རྒྱུ་མཚན་གྱིས་དེ་ལ་གནོད་པ་ཡིན་པའི་ཕྱིར། དངོས་སྟོབས་ཀྱི་ཡུལ་ལ་ལུང་གནོད་སྒྲུབ་ཏུ་མི་འཇུག ཤིན་ལྐོག་ལ་དཔྱོད་པའི་ཚེ་འཇུག་པ་དེས་ན། བདག་ཉིད་ཆེན་པོས་སེལ་བྱེད་འཆད་པའི་སྐབས་སུ། ཡིད་ཆེས་རྗེས་དཔག་དངོས་སྟོབས་རྗེས་དཔག་ལས་ལོགས་ཤིག་ཏུ་གསུངས་པ་ཆོས་ཅན། དགོས་པ་ཡོད་དེ། ཡིད་ཆེས་རྗེས་དཔག་དང་དངོས་པོ་སྟོབས་ཤུགས་ཀྱི་རྗེས་དཔག་གཉིས་ཀྱི་གནོད་ཡུལ་དང་འཇུག་ཡུལ་གྱི་ཁྱད་པར་མི་འདྲ་བ་དེ་བསྟན་པའི་ཆེད་ཡིན་པའི་ཕྱིར། དེ་ཉིད་བདག་ཉིད་ཆེན་པོས་དགོངས་པ་ཡིན་ནོ། ། དེ་ལྟར་མ་ཡིན་པ་དབྱེ་བ་ཙམ་བསྟན་པར་བྱ་བའི་ཆེད་ཡིན་ན་ཧ་ཅང་ཐལ་ཆེ་པའམ། དེ་ལོགས་ཤིག་ཏུ་བྱས་པ་དོན་མེད་པར་འགྱུར་བའི་ཕྱིར།
ཞེས་དེས་ན་དང༌། དེ་ལྟ་རྣམས་སོ། ། གཉིས་པ་ནི། ཚད་མ་རིགས་པའི་སྒོར། རང་གི་ཚིག་ཀྱང་བསྟན་འཆོས་ལས་ཐ་དད་དུ་བྱས་པ་ཆོས་ཅན། དགོས་པ་ཡོད་དེ། རྒྱབ་རྟེན་ཚད་མ་མེད་པའི་རང་ཚིག་འགལ་བ་ཙམ་བརྗོད་པ་དེ་ཕན་ཆད་གེགས་བྱེད་ཙམ་ཡིན་ནོ། ། ཞེས་ཤེས་པར་བྱ་བའི་ཆེད་ཡིན་པའི་ཕྱིར། ཞེས་རང་གི་སོགས་སོ། ། དེ་ལྟར་ཤེས་པ་ན་རང་ཚིག་དང་འགལ་བ་དང༌།
ཡིད་ཆེས་དང་འགལ་བའི་ཁྱབ་ཆེ་ཆུང་གི་ཁྱད་པར་ཁོང་དུ་ཆུད་པར་འགྱུར་རོ། ། རང་ཚིག་ཙམ་དང་ཡིད་ཆེས་པའི་རང་ཚིག་གི་ཁྱད་པར་ཁོང་དུ་ཆུད་པའི་ཕྱིར་རོ། ། གསུམ་པ་ལ། བརྩོད་པ་སྤང་བ་དང༌། གྲུབ་དོན་ནོ། ། དང་པོ་ནི། གལ་ཏེ། སྒྲ་མི་རྟག་པར་སྟོན་པའི་ལུང་ཁས་བླངས་པས། སྒྲ་རྟག་པར་དམ་བཅས་ན་ལུང་དེས་དམ་བཅའ་དེའི་ཞེན་དོན་ལ་གནོད་པ་ཡིན་ཏེ། དེས་ལུང་དེ་ཁས་བླངས་པ་དོན་ཡོད་པའི་ཕྱིར།
ཞེ་ན་སྔར་དེ་ལྟར་ཁས་བླངས་ནས་ཕྱིས་དེ་ལྟར་དམ་བཅས་པ་ཆོས་ཅན། ཁྱོད་ཀྱིས་དེ་ལྟར་དམ་བཅས་པ་ལ་ལུང་དེས་གནོད་པ་མ་ཡིན་པར་ཐལ། ཁྱོད་ཀྱིས་དམ་བཅའ་ཕྱི་མ་དམ་བཅའ་བའི་དུས་སུ་ལུང་སྔ་མ་མི་འདོད་པའི་ཕྱིར། གལ་ཏེ་དེའི་དུས་སུ་དེ་མི་འདོད་ཀྱང་དེས་དེ་ལ་གནོད་དེ། དེའི་ཚེ་ན་ཡང་རང་ཚིག་འགལ་བར་འགྱུར་བའི་ཕྱིར། ཞེ་ན། འོ་ན་སྔར་སྒྲ་མི་རྟག་པར་སྟོན་པའི་བསྟན་འཆོས་ཚད་མར་ཁས་བླངས་ནས། ཕྱིས་སྒྲ་རྟག་པར་དམ་བཅས་པའི་དམ་བཅའ་ཆོས་ཅན། ཁྱོད་དང་སྔར་ཁས་བླངས་པའི་བསྟན་འཆོས་གཉིས་པོ་ཕན་ཚུན་གེགས་བྱེད་ཙམ་ཡིན་པར་ཐལ། ཁྱོད་དང་དེ་གཉིས་རྒྱབ་རྟེན་ཚད་མ་མེད་པའི་རང་ཚིག་སྔ་ཕྱི་འགལ་བའི་དམ་བཅའ་ཡིན་པའི་ཕྱིར།
རྒྱབ་རྟེན་ཚད་མ་ཡོད་ནའང་དངོས་སྟོབས་ཀྱི་གནོད་པ་ཡིན་གྱི་ལུང་གིས་གནོད་པ་མ་ཡིན་ནོ། ། འདོད་ན། དེ་ཁྱོད་ཀྱི་ཞེན་དོན་ལ་གནོད་བྱེད་དུ་མི་འཇུག་པར་ཐལ་ལོ། ། ཞེས་རིམ་པར། དེ་ཡིས་དང༌། གལ་ཏེ་དང༌། རང་ཚིག་རྣམས་སོ། ། དངོས་སྟོབས་ཡུལ་ལ་ལུང་གནོད་སྒྲུབ་ཏུ་འཇུག་ན་འཇུག་ཚུལ་གཉིས་ལས་མི་འདའོ། ། ཇི་ལྟར་ཞེ་ན། སྔར་སྒྲ་རྟག་སྟོན་གྱི་ལུང་ཁས་བླངས་ནས།
དེ་རྗེས་སྒྲ་མི་རྟག་པར་ཁས་ལེན་པ་དང༌། སྔར་སྒྲ་མི་རྟག་པར་སྟོན་པའི་ལུང་ཁས་བླངས་ནས་ཕྱིས་སྒྲ་རྟག་པར་ཁས་ལེན་པའོ། ། དང་པོ་ལ་གཉིས་ཏེ། སྒྲ་རྟག་པར་ཚད་མས་མ་གྲུབ་བཞིན་དུ་ཁས་ལེན་པ་དང༌། དེར་གྲུབ་ནས་ཁས་ལེན་པའོ། ། དང་པོ་ལྟར་ན་ནི་གེགས་བྱེད་ཙམ་ཡིན་གྱི་གནོད་བྱེད་མ་ཡིན་ནོ། ། གཉིས་པ་ལྟར་ན་ནི། དུས་དེར་ལུང་སྔ་མ་མི་འདོད་པའི་ཕྱིར་ན་གནོད་བྱེད་མ་ཡིན་ནོ། ། གཉིས་པ་ལ་གཉིས་ཏེ། ལུང་དོན་ཚད་མས་གྲུབ་ནས་ཁས་བླངས་པ་དང༌།
མ་གྲུབ་བཞིན་དུ་ཁས་བླངས་པའོ། ། དང་པོ་ལྟར་ན་ནི་སྔ་མས་ཕྱི་མ་ལ་གནོད་མོད། དེ་ནི་ལུང་གི་གནོད་ཚུལ་མ་ཡིན་ཏེ། དངོས་པོ་སྟོབས་ཞུགས་ཀྱི་ཚད་མས་གྲུབ་པའི་དོན་གྱི་གནོད་པ་ལས་མ་འདས་པའི་ཕྱིར། སྒྲ་མི་རྟག་པར་འགྲུབ་བྱེད་ཀྱི་ཚད་མ་དེ་དངོས་པོ་སྟོབས་ཤུགས་ཀྱི་ཚད་མ་ལས་གཞན་མེད་པའི་ཕྱིར། གཉིས་པ་ལྟར་ན་ནི། གེགས་བྱེད་ཙམ་ཡིན་གྱི་གནོད་བྱེད་ཀྱིས་དོན་མེད་དོ། ། ཞེས་པ་གཞུང་གི་དོན་ནོ། ། ཁས་བླངས་ཕྱིར་ན་ལ་འཕྲོས་ནས། བསྟན་བཅོས་འདི་ཆོས་ཅན།
གཞལ་བྱའི་གནས་གསུམ་པོ་ཐམས་ཅད་ལ་ཡོངས་སུ་རྫོགས་པའི་ཚད་མ་ཉིད་ཡིན་པར་ཐལ། ཁྱོད་སྐྱེས་བུས་ཁས་བླངས་པ་ཙམ་གྱི་ཡུལ་ཀུན་ལ་སྒྲུབ་བྱེད་དང༌། ལོག་ཕྱོགས་ལ་གནོད་བྱེད་དུ་འགྱུར་བའི་ཕྱིར། འདོད་ན་ཚད་མ་མངོན་རྗེས་གཉིས་མི་འགལ་ལོ། ། ཞེས་སྐྱེས་བུས་སོགས་སོ། ། གཉིས་པ་གྲུབ་དོན་ལ། ལུང་ཁས་ལེན་དགོས་པ་དང་མི་དགོས་པའི་ཡུལ་གྱིས་དབྱེ་བ་བཤད། ཤིན་ལྐོག་གི་སྒྲུབ་བྱེད་དུ་ཁས་ལེན་རྒྱུའི་ལུང་ངོས་བཟུང་བའོ། ། དང་པོ་ནི། དེས་ན་སོགས་སོ། །
གཉིས་པ་ལ་ནང་འགལ་ཅན་གྱི་ལུང་ཤིན་ལྐོག་གི་སྒྲུབ་བྱེད་མ་ཡིན་པར་བསྟན། དཔྱད་གསུམ་གྱི་དག་པའི་ལུང་ཤིན་ལྐོག་གི་སྒྲུབ་བྱེད་དུ་ཁས་ལེན་དགོས་པར་བསྟན་པའོ། ། དང་པོ་ནི། འདི་ལ་སོགས་སོ། ། གཉིས་པ་ནི། རྒོལ་བ་རྟོགས་ལྡན་བསྟན་བཅོས་རིན་ཆེན་ཕྲེང་བ་ནས་བཤད་པའི་གཞལ་བྱའི་གནས་དང་པོ་གཉིས་ལ་དཔྱོད་པ་འཇུག་པ་ཆོས་ཅན། དགོས་པ་ཡོད་དེ། རིན་ཆེན་ཕྲེང་བའི་ནང་ཚན་དུ་གྱུར་པའི་ཤིན་ལྐོག་སྟོན་པའི་ལུང་གི་ཆ་རྣམས། ཤིན་ཏུ་ལྐོག་གྱུར་གྱི་སྒྲུབ་བྱེད་དུ་གཟུང་བར་བྱ་བའི་ཆེད་ཡིན་པའི་ཕྱིར། སྦྱིན་པས་ལོངས་སྤྱོད་ཅེས་པའི་རིན་ཆེན་ཕྲེང་བའི་ལུང་ཡིད་ཆེས་པའི་གཏན་ཚིགས་ཡང་དག་ཏུ་འགོད་པར་སྐབས་སུ་བབ་པའི་རྒོལ་བ་ཆོས་ཅན།
ཁྱོད་ཀྱི་ངོར་རིན་ཆེན་ཕྲེང་བ་དཔྱད་པ་གསུམ་གྱིས་རྣམ་པར་དག་པ་ཡིན་ཏེ། ཁྱོད་ཀྱི་བསྟན་བཅོས་རིན་ཆེན་ཕྲེང་བ་ནས་བཤད་པའི་མངོན་གྱུར་སྟོན་པའི་ཆ་ལ་མངོན་སུམ་གྱི་གནོད་པ་མེད་ཅིང་གྲུབ། དེ་ནས་ཅུང་ཟད་ལྐོག་གྱུར་སྟོན་པའི་ཆ་ལ་རྗེས་སུ་དཔག་པས་གནོད་པ་མེད་ཅིང་གྲུབ། དེས་ཤིན་ལྐོག་སྟོན་པའི་ཆ་ལ་ཀླུ་སྒྲུབ་རང་གི་ཚིག་དངོས་ཤུགས་འགལ་བ་དང༌། སློབ་དཔོན་དེས་ཞལ་གྱི་བཞེས་པའི་སངས་རྒྱས་ཀྱི་ལུང་གི་གནོད་པ་མེད་པར་མཐོང་བའི་རྒོལ་བ་ཡིན་པའི་ཕྱིར། ཞེས་མཐོང་དང་སོགས་སོ། ། འདིར་དཔྱད་པ་གསུམ་གྱིས་དག་ཚུལ་ཡང༌། བསྟན་བཅོས་དེ་དང་དེའི་སྤྱི་ལྡོག་ནས་བརྩི་བ་ཡིན་གྱི་གཞུང་གི་ཆ་ཤས་རེ་རེ་ནས་བརྩི་བ་མ་ཡིན་ནོ། ། འདིར་རྟོགས་དཀའ་བ་འདི་བཤད་དེ། སློབ་དཔོན་གྱིས་ཀུན་ལས་བཏུས་ཀྱི་དགོངས་པ་འཆད་པ་ན་སེལ་བྱེད་རང་ཚིག་དང་ཡིད་ཆེས་གཉིས་སུ་ཕྱེ་ནས་གཉིས་ཀ་ཡང་ཤིན་ལྐོག་སྟོན་པ་ལ་ཡིད་ཆེས་སུ་མཚུངས་པའི་ཕྱིར་དང༌།
ལོགས་ཕྱོགས་ལ་གནོད་པ་མཚུངས་པའི་ཕྱིར། གཅིག་ཏུ་བསྡུས་ནས་དཔེ་གཅིག་གིས་བསྟན་ལ། དེའི་བསལ་བ་ལ་ཡང་ཡིད་ཆེས་ཀྱི་བསལ་བ་ཡིན་མིན་གྱི་དབྱེ་བ་མེད་དོ། ། རིགས་སྒོའི་དགོངས་པ་འཆད་པ་ན། རང་ཚིག་ལ་གཉིས་ཏེ། ཡིད་ཆེས་པའི་རང་ཚིག་དང༌། རང་ཚིག་ཙམ་པོའོ། ། དང་པོ་ཡིད་ཆེས་པའི་རང་ཚིག་ཐམས་ཅད་ལུང་ཚིག་ཏུ་བསྡུས་ནས་རང་གི་ཞེན་དོན་གྱི་ལོགས་ཕྱོགས་ལ་གནོད་བྱེད་དང༌། དེ་ལས་གཞན་པའི་རྒྱབ་རྟེན་ཚད་མ་མེད་པའི་རང་ཚིག་ཐམས་ཅད་གེགས་བྱེད་ཡིན་པར་བཤད་ཅིང༌། ལོགས་ཕྱོགས་གཉིས་པོ་ལ་བསལ་བ་ཡིན་མིན་གྱི་དབྱེ་བ་གསུངས་སོ། །
དེའི་ཁས་བླངས་ཡིད་ཆེས་པའི་རང་ཚིག་ལ་གཞུང་བཞིན་ཡོད་པས་ཀུན་ལས་བཏུས་སུ་དཔེ་གཅིག་གིས་བསྟན་ལ། ལུང་དང་རང་ཚིག་གཉིས་ལ་གཞུང་བཞིན་མེད་པས། རིགས་སྒོར་དེ་གཉིས་ལ་དཔེར་བརྗོད་སོ་སོར་གསུངས་སོ། ། དེ་གཉིས་ཀྱི་ནང་ནས་ལུང་ནི་གནོད་བྱེད་དང༌། རང་ཚིག་ནི་གེགས་བྱེད་ཡིན་ལ། གེགས་བྱས་པའི་བསལ་བ་དང་གང་ཡིན་ཐམས་ཅད་འདིའི་སྐབས་ཀྱིས་བསལ་བར་མི་བཞེད་པ་ཡིན་ནོ། ། རིགས་པའི་གཏེར་ལས་ཁས་བླངས་དང་རང་ཚིག་གི་ཁྱད་པར་ངག་གི་དབྱེ་བར་བཞེད་པ་ཡིན་ནོ། ། ངག་ལའང་གཉིས་ཏེ། རང་གི་ངག་དང༌། ལུང་གི་ངག་གོ །
དང་པོའི་དབང་དུ་བྱས་པའི་ཁས་བླངས་སྔ་ཕྱི་འགལ་བ་ནི། སྔ་མར་དམ་བཅས་ནས་ཕྱིས་མོ་གཤམ་དུ་དམ་བཅས་པ་ལྟ་བུའོ། ། རང་ཚིག་དངོས་ཤུགས་འགལ་བ་ནི་རྗེས་དཔག་ཚད་མ་མེད་པར་དམ་བཅས་པ་ལྟ་བུའོ། ། གཉིས་པའི་དབང་དུ་བྱས་པའི་ཁས་བླངས་འགལ་བ་ནི། སྦྱིན་པས་ལོངས་སྤྱོད་ཅེས་པའི་ལུང་དཔྱད་པ་གསུམ་གྱིས་དག་ནས་ཁས་བླངས་ཤིང༌། དེའི་རྗེས་སུ་སྦྱིན་པ་ལས་ལོངས་སྤྱོད་མི་འབྱུང་བར་དམ་བཅས་པ་ལྟ་བུའོ། ། རང་ཚིག་འགལ་བ་ནི། ཡང་དེ་སྤྱད་པ་ལས་རྣམ་པར་མ་དག་བཞིན་དུ་ཁས་བླངས་ནས་ཡང་སྦྱིན་སོགས་དཀར་ཆོས་ཀྱི་གོ་ཆོད་དམ་ཞེ་ན། གེགས་བྱེད་ཚུལ་ལ་གཉིས་ཏེ། བདེ་བ་མི་འབྱུང་བས་འབྱུང་བ་དང༌།
འབྱུང་བས་མི་འབྱུང་བ་ལ་གེགས་བྱས་པའོ། ། དང་པོ་ནི་ཕྱོགས་སྐྱོན་མིན་ལ། གཉིས་པ་ནི་ཡིན་ཏེ། སེལ་བྱེད་ལ་རྒྱབ་བརྟེན་ཚད་མ་འཇུག་ཏུ་རུང་བའི་ཕྱིར་ཞེས་དགོངས་སོ། ། དཔྱད་པ་ལས་བདེ་བ་མི་སྟེར་བར་དམ་བཅས་པ་ལྟ་བུའོ། ། དེའི་ཚེ་ན་ཁས་བླངས་དང་འགལ་བ་ནི་གནོད་བྱེད་ཁོ་ན་ཡིན་ཏེ། ཁས་བླངས་དང་འགལ་བར་འཇོག་པ་ལ་ཁས་བླངས་སྔ་མའི་དོན་དེ་ཚད་མས་མ་གྲུབ་པ་ཞིག་ངེས་པར་དགོས་པའི་ཕྱིར་རང་ཚིག་དང་འགལ་བ་ནི་གེགས་བྱེད་ཁོ་ན་ཡིན་ཏེ། དངོས་ཤུགས་གཉིས་ཀ་ལ་རྒྱབ་རྟེན་ཚད་མ་མི་ཤེས་བཞིན་དུ་དམ་བཅས་པའི་ཕྱིར། འོ་ན་འདིར་གེགས་བྱས་པ་དེས་ཕྱོགས་སྐྱོན། འདི་འདྲ་གང་དག་སུས་ཤེས་པ། །
གང་ན་ཡོད་པའི་གནས་དེ་ན། ། ཆོས་གྲགས་སྨྲ་བའི་ཉི་མ་ཡི། ། དགོངས་པ་གསལ་པོ་དེ་བཞུགས་སོ། ། གཉིས་པ་གྲགས་པའི་བསལ་བ་ལ་གཉིས་ལས། དང་པོ་སྤྱིའི་དོན་ནི། སེལ་བྱེད། བསལ་བྱ། སེལ་ནུས་པའི་རྒྱུ་མཚན་ནོ། ། དང་པོ་ལ་སེལ་བྱེད་བཏགས་པ་བ་ཡིན་ཞིང༌། གྲགས་པ་མཚན་ཉིད་པར་གྱུར་པ་ཡུལ་ཅན་གྱི་གྲགས་པ་དང༌།
སེལ་བྱེད་མཚན་ཉིད་པ་ཡིན་ཅིང༌། གྲགས་པ་བཏགས་པ་བར་གྱུར་པ་ཡུལ་གྱི་གྲགས་པའོ། ། དང་པོ་ནི། དོན་ཐམས་ཅད་ཟླ་བ་ཞེས་པའི་སྒྲས་བརྗོད་རུང་དུ་འཛིན་པའི་རྟོག་པ་དང༌། དེར་བརྗོད་པའི་སྒྲའོ། ། གཉིས་པ་ནི། དོན་ཐམས་ཅད་ཟླ་བ་ཞེས་པའི་སྒྲས་བརྗོད་དུ་རུང་བ་དེའོ། ། ཡང་རྔོག་ལོ་ལྟར་ན། བརྡའི་རུང་བ་དང༌། སྐྱེས་བུའི་ངེས་པའོ། །
དང་པོ་ནི། དོན་ཐམས་ཅད་ལ་སྒྲ་ཐམས་ཅད་འཇུག་ཏུ་རུང་བ་དེའོ། ། གཉིས་པ་ནི། རི་བོང་ཅན་ལ་སོགས་པའི་དོན་ཉུང་ཤས་ཅིག་ལ་ཟླ་བ་ཞེས་པའི་སྒྲས་བརྗོད་པ་དེའོ། ། སློབ་དཔོན་ཕྱྭ་པ་ནི། བརྡའི་གྲགས་པ་དང༌། ཐ་སྙད་ཀྱི་གྲགས་པ་གཉིས་སོ། ། ཚད་མ་རིགས་པའི་གཏེར་ལས། ཐ་སྙད་ཀྱི་གྲགས་པ་ངོས་འཛིན་ཚུལ་ཕྱྭ་པ་དང་མི་མཐུན་ཡང༌། ཐ་སྙད་ཀྱི་གྲགས་པ་མི་བཞེད་པ་ནི་མ་ཡིན་ཏེ།
མཚན་མཚོན་བརྟག་པར་གྲགས་པའི་རྗེས་དཔག་ག་ལ་འགལ། ཞེས་གསལ་བར་བཤད་པའི་ཕྱིར། འོན་ཀྱང་དེ་འདྲའི་གྲགས་པ་དེ་གྲགས་བསལ་འཆད་པའི་སྐབས་ཀྱི་བསྟན་བྱའི་གཙོ་བོར་གྱུར་པའི་གྲགས་པ་དེར་མི་བཞེད་པ་ཡིན་ནོ། ། དེའི་རྒྱུ་མཚན་ཡང༌། འདིའི་གྲགས་པ་ནི་ཤེས་བྱ་ཐམས་ཅད་ལ་ཁྱབ་ལ། ཐ་སྙད་ཀྱི་གྲགས་པ་ནི། རང་རང་གི་དོན་ལྡོག་ལས་གཞན་ལ་མ་ཁྱབ་པར་འཆད་དགོས་པའི་ཕྱིར་རོ། ། གཉིས་པ་བསལ་བྱ་ནི། དོན་ཐམས་ཅད་ཟླ་བ་ཞེས་པའི་སྒྲས་བརྗོད་དུ་མི་རུང་བ་དེ་ཡིན་ནོ། ། གསུམ་པ་ནི།
དེས་དེ་སེལ་ནུས་པ་ཡིན་ཏེ། ཟླ་བ་ཞེས་བརྗོད་པའི་སྒྲ་དེ་སྐྱེས་བུའི་བརྗོད་འདོད་ཙམ་གྱི་གང་ལ་སྦྱར་ཡང་འཇུག་ཏུ་རུང་བའི་ཕྱིར། ཅི་སྟེ་གྲགས་བསལ་གྱི་རྣམ་གཞག་དེ་ལྟར་ཡིན་པ་དེའི་ཚེ་འདིའི་གྲགས་བསལ་ཁས་ལེན་པ་པོ་ནི་བརྡའ་སྤྲོད་པ་ལ་བཤད་པས། བརྡའ་སྤྲོད་པ་ནི་རི་བོང་ཅན་ལ་ཟླ་བ་ཞེས་པའི་སྒྲ་དངོས་པོའི་དབང་གིས་འཇུག་པར་འདོད་པའི་ཕྱིར། རྣམ་པར་བཞག་པ་དེ་དག་འཇིག་པར་འགྱུར་རོ་སྙམ་པའི་དོགས་པ་བཀོད་ནས། དེ་ལ་མི་མཁས་པ་དག་འདི་སྐད་དུ་ལན་འདོན་པར་བྱེད་དེ། སངས་རྒྱས་པས་བརྡའ་སྤྲོད་པའི་ངོར་རི་བོང་ཅན་བརྡའི་དབང་གིས་ཟླ་བ་ཞེས་པའི་སྒྲས་བརྗོད་རུང་ཡིན་པ་དང༌། དངོས་པོའི་དབང་གིས་དེས་བརྗོད་རུང་མ་ཡིན་པར་སྒྲུབ་པ་ལ་གྲགས་པའི་གཏན་ཚིགས་ཡང་དག་འགོད་པར་བྱེད་དོ། ། ཞེས་ཟེར་རོ། ། དེ་ནི་རིགས་པ་མ་ཡིན་ཏེ།
གྲགས་པའི་ཞབས་ཀྱི་རིགས་པ་དང་འགལ་བའི་ཕྱིར་དང༌། བརྡའ་སྤྲོད་པའི་བསམ་པ་མི་ཤེས་བཞིན་དུ་སྨྲས་པའི་ཕྱིར། ཇི་ལྟར་ཞེ་ན། ཁྱེད་ཀྱིས་གྲགས་པར་བཤད་པ་དེ་དག་ནི་གཉིས་པའི་སྒྲུབ་བྱེད་ཡིན་གྱི་བསྒྲུབ་བྱ་གྲགས་པ་དངོས་མ་ཡིན་པའི་ཕྱིར་དང༌། དེ་ལས་གཞན་དུ་ན། རྗོད་བྱེད་ཀྱི་སྒྲ་དང་རྟོག་པ་ཐམས་ཅད་སེལ་འཇུག་ཏུ་སྒྲུབ་པ་དང༌། དངོས་པོའི་དབང་གིས་མི་འཇུག་པར་བསྒྲུབ་པའི་གཏན་ཚིགས་སུ་བཤད་པ་དེ་དག་ཐམས་ཅད་གྲགས་པའི་གཏན་ཚིགས་སུ་ཁས་ལེན་དགོས་པར་འགྱུར་རོ། ། དེ་ཡང་དེ་ལྟ་ན་ནི། དེ་དང་དེར་བསྒྲུབ་པའི་དངོས་པོ་སྟོབས་ཤུགས་ཀྱི་གཏན་ཚིགས་ཡང་དག་མེད་པར་འགྱུར་རོ། ། དེའི་ཤེས་བྱེད་ཀྱང་གྲགས་དངོས་གཉིས་ཀྱི་རྗེས་དཔག་ལ་དངོས་ཡུལ་ཐུན་མོང་བ་གཅིག་མི་སྲིད་པར་བཤད་པས་ཁྱབ་པར་གྲུབ་ལ།
འདོད་ན་ནི། རིགས་པ་མཁྱེན་པའི་རིགས་པའི་གཙོ་བོ་གཞན་སེལ་དང་སེལ་འཇུག་སྒྲུབ་བྱེད་ཀྱི་དངོས་པོ་སྟོབས་ཤུགས་ཀྱི་རིགས་པ་མེད་པར་ཁས་བླངས་པ་ཤིན་ཏུ་ཐ་ཆད་པར་འགྱུར་བ་དེའི་ཕྱིར། ཐལ་བ་ལ་ཚད་མའི་བསལ་བ་ཞུགས་སོ། ། བརྡའ་སྤྲོད་པའི་བསམ་པ་མི་ཤེས་པ་ཇི་ལྟར་ཞེ་ན། དེའི་བསམ་པ་ནི་འདི་ཡིན་ཏེ། དོན་གང་ལ་མིང་གང་དང་གང་བཏགས་པ་དེ་ཐམས་ཅད་ཀྱི་སྒྲ་དོན་ལ་དངོས་པོའི་འབྲེལ་བ་གྲུབ་པ་ནི་མི་འདོད་ཀྱི། སྒྲ་བཟང་པོ་བཤད་པ་རྒྱུ་མཚན་ཅན་གྱི་མིང་གང་དང་གང་ཡིན་པ་དེ། དངོས་མིང་དུ་འཇུག་ཏུ་རུང་བ་ཡིན་ལ། མིང་དོན་ལ་དངོས་པོའི་དབང་གི་འབྲེལ་པ་གྲུབ་པ་ཡང་ཡིན་ཏེ། དཔེར་ན་མཚོ་ལས་སྐྱེས་པའི་པདྨ་ལ་མཚོས་སྐྱེས་ཞེས་བརྗོད་པ་དང༌།
རྒྱུ་སྐར་གྱི་རྒྱལ་པོ་ལ་རི་བོང་ཅན་ཞེས་བརྗོད་པ་དང༌། རི་དྭགས་ཀྱི་རྒྱལ་པོ་ལ་སེང་གེ་ཞེས་བརྗོད་པ་བཞིན་ནོ། ། ཡང་མིང་ངན་པ། སྒྲ་བཤད་དུ་མེད་པ་བཞིན་དུ་སྐྱེས་བུའི་འདོད་པ་ཙམ་གྱིས་སྦྱར་བ་རྣམས་ནི་དེ་ལ་གྲགས་པ་ཅན་གྱིས་གྲུབ་པ་ཡིན་པས། འཇུག་ཏུ་རུང་བ་མ་ཡིན་ཞིང་མིང་དོན་ལ་དངོས་པོའི་འབྲེལ་པ་ཡང་མེད་དེ། དཔེར་ན། སྐམ་ལས་སྐྱེས་པའི་པདྨ་ལ་མཚོས་སྐྱེས་དང༌། བྲམ་ཟེའི་ཁྱེའུ་ལ་སེང་གེ་དང༌། རི་བོང་ཅན་ལ་ཟླ་བ་ཞེས་བརྗོད་པ་བཞིན་ནོ། ། འདོད་རྒྱལ་ཐོག་མའི་མིང་གང་ཡིན་པ་ཡང་དངོས་མིང་དུ་འདོད་པ་མིན་ཏེ།
ཤིང་ཞེས་པ་ལ་སོགས་པ་རྒྱུ་མཚན་མེད་པར་འཇིག་རྟེན་རྒན་པོས་བརྡའ་སྦྱར་བ་དུ་མ་མཐོང་བའི་ཕྱིར། ཞེས་ཟེར་བ་དེ་ནི་བརྡའ་སྤྲོད་པའི་གྲུབ་པའི་མཐའ་རྣམ་པར་བཞག་པ་ཡིན་ནོ། ། དེའི་ཤེས་ཀྱང༌། གལ་ཏེ་ལ་ལར་དེ་གྲུབ་ན། ། དེ་ནི་དངོས་སྟོབས་ལས་གྲུབ་ཡིན། ། གྲགས་པ་གྲུབ་པར་ཁས་ལེན་ན། ། རི་བོང་ཅན་ལའང་ལྡོག་མེད་ཕྱིར། ། ཞེས་གསལ་བར་གསུངས་པ་ཡིན་ནོ། ། དེ་ལྟ་མ་ཡིན་ན་རི་བོང་ཅན་ཟླ་བ་ཞེས་པའི་སྒྲ་དངོས་པོའི་དབང་གི་གྲུབ་པར་ཐལ་བ་དང༌། རི་བོང་ཅན་ལ་ཟླ་བ་ཞེས་པའི་སྒྲ་འཇུག་ཏུ་རུང་བ་བཟློག་ཏུ་མེད་པར་ཐལ་ཞེས་འཕེན་པ་ལ་བརྡའ་སྤྲོད་པའི་ངོར་མི་འདོད་པ་ཅི་ཞིག་ཡོད་ཅེས་བསམ་དགོས་པ་ཡིན་ནོ། །
གཞུང་བརྒྱ་ཤར་གྱི་རི་བོ་ཡི། ། ལེགས་བྱས་མཐའ་དག་གཅིག་གྲོས་ནས། ། རིགས་པའི་ཉི་མ་གསལ་པོ་གཅིག ། རང་རང་གཞུང་གི་དེ་ཉིད་ཀྱི། ། ཕྲག་པའི་རྩེ་ནས་འཆར་བ་ན། ། ཆོས་ཀྱི་གྲགས་པ་ང་ཞེས་ཟེར། ། ངའི་རིགས་པའི་ལང་ཚོ་ནི། ། ཁྱོད་ཀྱི་བློ་གྲོས་པད་མཚོ་ཡི། ། གསེར་གྱི་ཁྱམས་ཆེན་ཉམས་དགའ་བར། ། ལེགས་བཤད་མཚོན་བརྒྱའི་རི་མོ་ནི། །
ཅི་ཡང་བྲིས་པའི་ཡ་མཚན་དང༌། ། དགའ་སྟོན་བཟང་པོ་འདི་སྟང་ནས། ། བློ་ངན་གཞན་གྱི་མུན་པ་ཡི། ། མལ་སྟན་ནག་པོ་རང་བཟོ་ཡི། ། དྲི་མ་ཅན་དེར་ང་མི་འགྲོ། ། ད་དུང་ཁོ་བོའི་གཞུང་ལུགས་ཀྱི། ། ཡ་མཚན་འདི་ལ་ལྟོས་ཞེས་ཟེར། ། ཞེས་ཉམས་དགའ་བའི་རྒྱན་དུ་སྦྱར་བ་ཡིན་ནོ། ། གཉིས་པ་གཞུང་གི་དོན་ལ། སེལ་བྱེད་བསལ་བྱ་སེལ་ནུས་པའི་རྒྱུ་མཚན་གསུམ་གྱི་སྒོ་ནས་གྲགས་བསལ་གྱི་རང་བཞིན་མདོར་བསྟན།
དེ་ཉིད་སློབ་དཔོན་གྱི་ལུང་དང་སྦྱར་བའི་སྒོ་ནས་རྒྱས་པར་བཤད། སེལ་བྱེད་གྲགས་པ་ལོགས་སུ་གསུངས་པའི་དགོངས་དོན་གཏན་ལ་དབབ་པའོ། ། དང་པོ་ལ། སེལ་བྱེད། བསལ་བྱ། སེལ་ནུས་པའི་རྒྱུ་མཚན་དང་གསུམ། དང་པོ་ནི། འོ་ན་ཇི་སྐད་དུ་གྲགས་པས་བསལ་བ་ཞེས་གསུངས་ན། གྲགས་པ་དེ་གང༌། དེའི་བསལ་བྱ་ཇི་ལྟ་བུ་ཞེ་ན།
ཟླ་བ་ཞེས་པའི་སྒྲ་ཆོས་ཅན། དོན་ཐམས་ཅད་ལ་འཇུག་ཏུ་རུང་བར་རྣམ་པར་རྟོག་པས་གྲུབ་པ་ཡིན་ཏེ། ཁྱོད་དོན་ཐམས་ཅད་ལ་འཇུག་ཏུ་རུང་བ་དགག་ཏུ་མེད་པའི་ཕྱིར། དོན་ཐམས་ཅད་ཟླ་བ་ཞེས་པའི་སྒྲས་བརྗོད་དུ་རུང་བ་དེ་ཆོས་ཅན། ཁྱོད་ལ་གྲགས་པའི་མིང་འདོགས་པའི་རྒྱུ་མཚན་ཡོད་དེ། གྲགས་པ་མཚན་ཉིད་བརྡ་དང་བརྗོད་འདོད་ཀྱི་དབང་གིས་ཁྱོད་བཞག་པའི་ཕྱིར། དཔེར་ན། མངོན་སུམ་སོགས་ཀྱི་གཞལ་བྱ་ལའང་འཇལ་བྱེད་ཀྱི་མིང་གི་བཏགས་ནས་ཡུལ་སོ་སོས་བསལ་བ་ལ་མངོན་སུམ་སོགས་ཀྱི་བསལ་བར་བརྗོད་པ་བཞིན་ནོ། ། ཞེས་འདོད་སྒྲའི་དང༌། ཐ་སྙད་དང༌།
མངོན་གསུམ་རྣམས་སོ། ། གཉིས་པ་ནི། དོན་ཐམས་ཅད་ཆོས་ཅན། ཁྱོད་ཟླ་བ་ཞེས་པའི་སྒྲས་བརྗོད་རུང་དེ་གྲགས་བསལ་ཡིན་ཏེ། དེ་ལ་གྲགས་པས་གནོད་པའི་ཕྱིར། གསུམ་པ་ནི། དོན་ཐམས་ཅད་ཟླ་བ་ཞེས་པའི་སྒྲས་བརྗོད་མི་རུང་ལ་གྲགས་པས་གནོད་པ་ཡིན་ཏེ། ཟླ་བ་ཞེས་པའི་སྒྲ་དེ་སྤྱིར་འདོད་པ་ཙམ་གྱིས་འཇུག་པའི་ཕྱིར། ཅི་སྟེ་བུམ་པ་དེས་བརྗོད་མི་རུང་ལ་གྲགས་པས་མི་གནོད་དེ་བུམ་པ་ལ་དེར་མ་གྲགས་པའི་ཕྱིར། ཞེས་རང་སྡེ་དག་ཟེར་རོ། །
བུམ་པ་ཆོས་ཅན། ཁྱོད་ལ་དེར་མ་གྲགས་ཀྱང་ཁྱོད་དེས་བརྗོད་མི་རུང་ལ་གྲགས་པས་གནོད་པ་ཡིན་ཏེ། ཁྱོད་ཟླ་བ་ཞེས་པའི་སྒྲས་བརྗོད་རུང་ཡིན་པའི་ཕྱིར། རྟག་མ་གྲུབ་ན། རྟོག་ཡུལ་ན་ཡོད་པ་ཆོས་ཅན། ཁྱོད་རི་བོང་ཅན་ཟླ་སྒྲས་བརྗོད་མི་རུང་དུ་སྒྲུབ་པའི་ཐུན་མོང་གི་གཏན་ཚིགས་མ་ཡིན་པར་ཐལ། ཁྱོད་དེ་སྒྲུབ་ཀྱི་མཐུན་དཔེ་ལ་རྗེས་སུ་འགྲོ་བ་མེད་པའི་ཕྱིར། ཞེས་རིམ་པར། དོན་ཙམ་གོང་དུ་སླངས་པ་དང༌། དེ་ལ་དང༌།
གྲགས་པ་མེད་ཀྱང༌། གཞན་དུ་རྣམས་སོ། ། གཉིས་པ་ལ། རང་ལུགས་བཞག གཞན་ལུགས་དགག རང་ལུགས་བཞག་པ་ལ་བརྩོད་པ་སྤང་བ། དེས་གྲུབ་པའི་དོན་ནོ། ། དང་པོ་ལ། གང་ལ། ཐུན་མོང་མིན་ཕྱིར་ཞེས་པའི་མདོ་དོན་བཤད་པའི་སྒོ་ནས་བརྗོད་རུང་ལ་གནོད་བྱེད་མེད་པར་བསྟན།
སྒྲ་ལས་བྱུང་བའི་གྲགས་པ་དང་འགལ་བའི་དོན་གྱིས་ན། བསལ་བ་དེ་ཡང་ཕྱོགས་མ་ཡིན་ནོ། ། ཞེས་པའི་མདོ་དོན་བཤད་པའི་སྒོ་ནས་བརྗོད་མི་རུང་ལ་སྒྲུབ་བྱེད་མེད་པར་བསྟན། ལུང་དང་པོའི་དོན་སླར་ཡང་གཞན་དུ་བཤད་པའོ། ། དང་པོ་ནི། བརྡ་སྤྲོད་པ་ན་རེ། རི་བོང་ཅན་ནི་ཟླ་བ་ཞེས་པའི་སྒྲས་བརྗོད་དུ་རུང་བ་མ་ཡིན་ཏེ། དེ་གཉིས་ལ་དངོས་པོའི་འབྲེལ་བ་མེད་པའི་ཕྱིར་ཏེ། དེ་ལ་དེའི་སྒྲ་བཤད་དུ་མེད་པའི་ཕྱིར། དེས་འབྱུང་བ་ལ་གནོད་པར་འགྱུར་ཞེས་གང་བཤད་པ་དེ་མི་རིགས་སོ་ཞེ་ན།
འོ་ན་རི་བོང་ཅན་ཟླ་བ་ཞེས་པའི་སྒྲས་བརྗོད་མི་རུང་དེ་ཆོས་ཅན། རྗེས་དཔག་གིས་གྲུབ་པར་ཐལ། ཚད་མས་གྲུབ་པ་གང་ཞིག་མངོན་སུམ་གྱིས་མི་གྲུབ་པའི་ཕྱིར། འདོད་ན། དེ་དེར་སྒྲུབ་པའི་གཏན་ཚིགས་ཡང་དག་གཅིག་ཡོད་པར་འགྱུར་ལ། དེ་ཡང་ཡོད་ན། སློབ་དཔོན་བདག་ཉིད་ཆེན་པོས་ཡོད་པ་དེ་རི་བོང་ཅན་དེར་སྒྲུབ་པའི་ཐུན་མོང་མ་ཡིན་པའི་གཏན་ཚིགས་ཀྱི་དཔེར་བརྗོད་པ་ཆོས་ཅན། དགོས་པ་ཡོད་དེ། རི་བོང་ཅན་ཟླ་སྒྲས་བརྗོད་མི་རུང་དུ་སྒྲུབ་པ་ལ་གཏན་ཚིགས་གང་བཀོད་ཀྱང་མཐུན་དཔེ་ལ་རྗེས་སུ་འགྲོ་བ་མེད་དོ་ཞེས་ཤེས་པར་བྱ་བའི་ཆེད་ཡིན་པའི་ཕྱིར། གཉིས་པ།
སྒྲ་ལས་བྱུང་ཞེས་པ་གྲགས་ཟིན་གྱི་དོན་ཁོ་ན་ལ་འཇུག་པ་མིན་པར་བསྟན། འགལ་བའི་དོན་གྱིས་ཞེས་པས། གྲགས་ཟིན་དང་གྲགས་རུང་གི་འགལ་ཟླ་གྲགས་བསལ་དུ་བསྟན་པའོ། ། དང་པོ་ནི། འོ་ན་བརྗོད་རུང་ལ་གྲགས་པར་འཇོག་ན། སློབ་དཔོན་གྱི་སྒྲ་ལས་བྱུང་བའི་གྲགས་པ་ཞེས་གསུངས་པ་དང་འགལ་ལོ་ཞེ་ན། བདག་ཉིད་ཆེན་པོས་དེ་སྐད་གསུངས་པ་ཆོས་ཅན། ཟླ་བ་ཞེས་པའི་སྒྲ་གྲགས་ཟིན་ཁོ་ན་ལ་དགོངས་པ་མ་ཡིན་ཏེ། གྲགས་ཟིན་དང་གྲགས་རུང་གཉིས་ཀ་ལ་དགོངས་པའི་ཕྱིར། གཉིས་པ་ནི།
འགལ་བའི་དོན་གྱིས་ན་ཞེས་སོགས་ཀྱི་མདོ་ཚིག་ཆོས་ཅན། དངོས་སྟོབས་དང༌། ཡིད་ཆེས་པའི་རྗེས་དཔག་གིས་གྲུབ་པའི་དོན་གྱི་འགལ་ཟླ་སྒྲུབ་པ་ལ་གཏན་ཚིགས་ཡང་དག་མེད་པར་བསྟན་པ་ཡིན་ཏེ། གྲགས་པའི་རྗེས་དཔག་ཚད་མས་གྲུབ་པའི་དོན་གྱི་འགལ་ཟླ་དེ་སྒྲུབ་པ་ལ་གཏན་ཚིགས་ཡང་དག་མེད་པར་གོང་དུ་བསྟན་ཟིན་པའི་ཕྱིར། ཞེས་སྒྲ་ནི་དང༌། རྗེས་སུ་རྣམས་སོ། ། དེ་ལྟར་བཤད་པ་དེ་ནི་མདོར་ཡང་ཞེས་པའི་སྒྲའི་ནུས་པ་ཡིན་ལ། དེ་ལ་གཞན་དུ་དཔག་པས་ཞེས་པ་གྲགས་པ་ཁོ་ན་ལ་འཆད་ན། དཔེར་བརྗོད་པ་འབྲས་བུ་དང་ནི། ཞེས་པ་དང༌།
དོན་གཅིག་ཉིད་བཟློག་སྟེ་བཤད་པར་སྣང་ངོ༌། ། གཉིས་པ་ནི། བཤད་ཚུལ་དངོས་ལས་ཡང་ན་གང་ལ་ཞེས་སོགས་ཀྱི་མདོ་ཚིག་དང་པོ་གསུངས་པ་ཆོས་ཅན། དགོས་པ་ཡོད་དེ། རི་བོང་ཅན་ཟླ་བ་ཞེས་པའི་སྒྲས་བརྗོད་རུང་དུ་སྒྲུབ་པ་ཐལ། དངོས་པོ་སྟོབས་ཞུགས་ཀྱི་གཏན་ཚིགས་ཡང་དག་མེད་དོ་ཞེས་ཤེས་པར་བྱ་བའི་ཆེད་ཡིན་པའི་ཕྱིར། དེ་ལྟར་ཤེས་པ་ཆོས་ཅན། དགོས་པ་ཡོད་དེ། ཁྱོད་ལ་རྟེན་ནས་གྲགས་དངོས་ཀྱི་རྗེས་དཔག་གཉིས་ཀྱི་འཇུག་ཡུལ་དང་གནོད་ཡུལ་ཐུན་མོང་བ་མི་སྲིད་པ་དེ་བདེ་བླག་ཏུ་རྟོགས་པའི་ཕྱིར། དེ་འདྲ་མི་སྲིད་དེ།
འདོད་པ་ཙམ་གྱིས་བཞག་པ་ཡང་ཡིན། དངོས་པོའི་དབང་གིས་གྲུབ་པ་ཡང་ཡིན་པའི་གཞི་མཐུན་མི་སྲིད་པའི་ཕྱིར། ཞེས་སྔ་མ་དང༌། དེས་ནི་དང༌། དེས་ན་རྣམས་སོ། ། གཉིས་པ་གཞན་ལུགས་དགག་པ་ལ། ཕྱོགས་སྔ་མ་བརྗོད། དེ་དགག བཀག་པ་ལ་བརྩོད་པ་སྤང་བའོ། ། དང་པོ་ནི།
ཀུན་ལས་བཏུས་ཀྱི་འགྲེལ་བྱེད་གཞན་དག་ན་རེ། འཇིག་རྟེན་ན་ཟླ་བར་གྲགས་པ་རི་བོང་ཅན་གཅིག་པུ་ལས་མེད་པས། བརྡ་སྤྲོད་པའི་ངོར། དེ་དེའི་བརྗོད་བྱར་སྒྲུབ་པ་ལ། གཏན་ཚིགས་གང་བཀོད་ཀྱང་ཐུན་མོང་མ་ཡིན་པའི་གཏན་ཚིགས་ཡིན་ནོ། ། དེ་སྒྲུབ་ཀྱི་གཏན་ཚིགས་ཡང་དག་མེད་ཀྱང་དེ་འཇིག་རྟེན་གྱི་གྲགས་པ་ཁོ་ནས་གྲུབ་པ་ཡིན་པས། ལོག་ཕྱོགས་གྲགས་པའི་བསལ་བ་ཡིན་ནོ། ། ཞེས་ཤེས་པར་བྱ་བའི་ཕྱིར་དུ་གང་ལ་ཞེས་སོགས་ཀྱི་མདོ་གཉིས་རིམ་པར་གསུངས་པ་ཡིན་ནོ། ། དེ་སྒྲུབ་པ་ནི། དེ་སྒྲུབ་ལ་རྟགས་སུ་བཀོད་པའི་ཡོད་པ་དེ་ནི།
ཐུན་མོང་མིན་པའི་གཏན་ཚིགས་སུ་འདོད་པ་ཡིན་ཏེ། དེས་དེ་ལྟར་སྒྲུབ་པ་ལ་མཐུན་དཔེ་མེད་པ་ཅན་ཡིན་པའི་ཕྱིར། བརྡ་སྤྲོད་པའི་ངོར་ཟླ་བ་ཞེས་པའི་སྒྲས་བརྗོད་རུང་དུ་གྲགས་པའི་དོན་གང་ཞིག་འདོད་པར་འགྱུར་ཏེ། དེའི་ངོར་དེ་འདྲ་མེད་པའི་ཕྱིར་ཏེ། བརྡ་སྤྲོད་པ་དེ་རི་བོང་ཅན་ལ་ཡང་ཟླ་བ་ཞེས་པའི་སྒྲ་འཇུག་ཏུ་རུང་བར་མི་འདོད་པའི་ཕྱིར། ཞེས་རང་གི་སྡེ་པ་དག་འདོད་དོ། ། གཉིས་པ་ལ། ལུང་གཉིས་པའི་འཆད་ཚུལ་མི་འཐད་པར་བསྟན། ལུང་དང་པོའི་འཆད་ཚུལ་མི་འཐད་པར་བསྟན་པའོ། ། དང་པོ་ནི།
མདོ་གཉིས་པ་ཆོས་ཅན། རི་བོང་ཅན་ཟླ་སྒྲས་བརྗོད་མི་རུང་ཁོ་ན་ལ་གྲགས་པས་གནོད་པར་བཤད་པ་མ་ཡིན་པར་ཐལ། གྲགས་པས་གནོད་པའི་མཚན་ཉིད་སྤྱིར་བསྟན་པའི་ཕྱིར་ཏེ། ཁྱོད་ཀྱི་ད་ཊཱཀག་ཤིང་གི་ཐ་སྙད་བྱ་རུང་མ་ཡིན་པར་དམ་བཅས་པའི་ཞེན་དོན་ལ་གྲགས་པས་གནོད་པ་བསྟན་པའི་ཕྱིར་རོ། ། ཞེས་རི་བོང་དང༌། དཔེ་དང༌། དེ་བཞིན་རྣམས་སོ། ། ད་ཊཱིཀ་ཤིང་ཤ་བའི་སྐད་དོད་ཡིན་པར་རྣམ་ངེས་ལས་ཤེས་ལ་ཤ་བ་ནི་ཨ་ཀ་རུའི་སྐད་དོད་དུ་སྣང་ངོ༌། ། གཞུང་འདིས་ནི་ད་ཊཱིཀ་ཤིང་གི་ཐ་སྙད་བྱ་རུང་དུ་སྒྲུབ་པ་ལ་ཡལ་ག་ལོ་འདབ་དང་ལྡན་པའི་ལྗོན་པ་གཏན་ཚིགས་སུ་བཀོད་པ་དེ་ཡང་གྲགས་པའི་གཏན་ཚིགས་ཡང་དག་ཏུ་གསལ་བར་བསྟན་ནོ། ། རི་བོང་ཅན་ཟླར་མི་འདོད་པ་ཞེས་པའི་གཞུང་ཤླཽ་ཀ་ཕྱོགས་སྔ་མའི་གཞུང་དུ་སྦྱར་བ་ཡིན་ལ།
འདི་ནི་རྣམ་པར་ངེས་པ་དང་བརྒྱན་ན་གསལ་ལོ། ། གཉིས་པ་ནི། རྟོག་ཡུལ་ན་ཡོད་པ་ཆོས་ཅན། ཁྱོད་ཀྱི་རྟགས་ཀྱིས་རི་བོང་ཅན་ཟླ་སྒྲས་བརྗོད་རུང་དུ་སྒྲུབ་པའི་མཐུན་དཔེ་མེད་པ་མ་ཡིན་པར་ཐལ། འཇིག་རྟེན་ན་ག་པུར་དང་དངུལ་ཆུ་སོགས་ལ་ཟླ་བའི་སྒྲ་འཇུག་པར་མཐོང་བའི་ཕྱིར། ཞེས། འདིར་ཡང་སོགས་སོ། ། གསུམ་པ་ནི། རང་སྡེ་ན་རེ། ག་པུར་དང་དངུལ་ཆུ་སོགས་ལ་ཟླ་བ་ཞེས་པའི་སྒྲ་དེ་འདོད་པ་ཙམ་གྱིས་གྲུབ་པ་མ་ཡིན་གྱི་འཇུག་ཏུ་རུང་བ་མ་ཡིན་ནོ། །
ཞེ་ན། འོ་ན་སྒྲ་དེ་རི་བོང་ཅན་ལ་དངོས་པོ་སྟོབས་ཤུགས་ཀྱིས་གྲུབ་པར་ཐལ། རི་བོང་ཅན་ཁོ་ན་ལ་འཇུག་གི་གཞན་ལ་མི་འཇུག་པའི་ཕྱིར། དེ་ལ་རང་སྡེས་འདོད་པར་མི་ནུས་ཏེ། དེ་ལྟར་ན་དེ་སྒྲུབ་ལ་དངོས་སྟོབས་ཀྱི་གཏན་ཚིགས་ཡང་དག་སྲིད་པར་ཐལ་བ་དང༌། ལོག་ཕྱོགས་དངོས་སྟོབས་ཀྱི་བསལ་བར་ཧ་ཅང་ཐལ་ལོ། ། གལ་ཏེ་རི་བོང་ཅན་ལ་སྒྲ་དེ་གྲགས་པས་གྲུབ་པར་ཁས་ལེན་ན། ཟླ་བ་ཞེས་པའི་སྒྲ་ཆོས་ཅན། རི་བོང་ཅན་མ་ཡིན་པ་ལ་ཡང་འཇུག་ཏུ་རུང་བར་ཐལ། རི་བོང་ཅན་ལ་གྲགས་པས་འགྲུབ་པའི་སྒྲ་ཡིན་པའི་ཕྱིར།
ཞེས་གལ་ཏེ་ནས་མེད་ཕྱིར་གྱི་བར་རོ། ། རྐང་པ་བཞི་པོ་འདི་རྣམ་ངེས་དང༌། ལྷ་དང༌། ཆོས་མཆོག་རྣམས་སུ་མི་འབྱུང་ཞིང༌། འོག་གི་ལ་ལར་སོགས་རྐང་པ་བཞི་འདིར་འབྱུང་བས། འདི་རྒྱན་གྱི་འགྲེལ་ཚིག་གོ་ཞེས་སྔ་མ་དག་གསུང་ངོ༌། ། འགྲེལ་ཚིག་ཡིན་ཀྱང་སླ་སྟེ། འཆད་ལུགས་དེ་ལྟར་ཤེས་ན་ལེགས་པར་བཤད་པའི་དགའ་སྟོན་ཉམས་སུ་མྱོང་བར་འགྱུར་རོ། ། རི་བོང་ཅན་ཆོས་ཅན། ཁྱོད་ལའང་ཟླ་བ་ཞེས་པའི་སྒྲ་དེ་འདོད་པ་ཙམ་གྱིས་འཇུག་པར་ཐལ།
ག་བུར་སོགས་ཀྱི་དངོས་པོ་ལ་སྒྲ་དེ་འདོད་པ་ཙམ་གྱིས་འཇུག་པའི་ཕྱིར། འདོད་ན། ཡོད་པའི་རྟགས་ཀྱིས་རི་བོང་ཅན་ཟླ་སྒྲས་བརྗོད་རུང་དུ་སྒྲུབ་པའི་མཐུན་དཔེ་ཡོད་པར་ཐལ། དེ་གཉིས་ལ་ཟླ་བ་ཞེས་པའི་སྒྲ་འཇུག་ཚུལ་མཚུངས་པའི་ཕྱིར། ཞེས་དངོས་པོ་སོགས་སོ། ། སྔ་མ་ལ་མ་ཁྱབ་ན་རི་བོང་ཅན་ཆོས་ཅན། ཁྱོད་ལ་ཟླ་བ་ཞེས་པའི་སྒྲ་མི་འཇུག་པར་ཐལ། ཁྱོད་ལ་དེར་བརྗོད་འདོད་ཀྱི་དབང་གིས་ཀྱང་མི་འཇུག དངོས་པོའི་དབང་གིས་ཀྱང་མི་འཇུག་པའི་ཕྱིར། ཞེས་དངོས་སོགས་སོ། །
དཔེ་འདི་ཅེས་པ་མན་ཆད་ཀྱི་དོན་བསྡུ་བ་ནི། ཟླ་བ་ཞེས་པའི་སྒྲ་ཆོས་ཅན། དོན་ཐམས་ཅད་ལ་འཇུག་ཏུ་རུང་བ་ཡིན་ཏེ། གྲགས་པས་གྲུབ་པའི་སྒྲ་ཡིན་པའི་ཕྱིར། ཞེས་དེ་ཕྱིར་སོགས་སོ། ། གསུམ་པ་ནི། བརྡ་སྤྲོད་པ་ན་རེ། རི་བོང་ཅན་ལ་ཟླ་བ་ཞེས་པའི་སྒྲ་སྐྱེས་བུའི་འདོད་པ་ཙམ་གྱིས་གྲུབ་པ་ཡིན་གྱིས་འཇུག་ཏུ་རུང་བ་མ་ཡིན་ནོ། ། ཞེ་ན། འོ་ན་ཟླ་བ་ཞེས་པའི་སྒྲ་ཆོས་ཅན།
རི་བོང་ཅན་ལ་དངོས་པོའི་དབང་གིས་གྲུབ་པར་ཐལ། རི་བོང་ཅན་ལ་གྲུབ་པ་དེ་ལས་གཞན་ལ་མ་གྲུབ་པའི་ཕྱིར། མ་ཁྱབ་སྟེ་རི་བོང་ཅན་ལ་གྲགས་པས་གྲུབ་པ་ཁོ་ན་ཡིན་ནོ་ཞེ་ན། ཟླ་བ་ཞེས་པའི་སྒྲ་ཆོས་ཅན། རི་བོང་ཅན་ལ་འཇུག་ཏུ་རུང་བར་ཐལ། རི་བོང་ཅན་ལ་གྲགས་པས་གྲུབ་པའི་སྒྲ་གང་ཞིག རི་བོང་ཅན་ལས་གཞན་ལ་འཇུག་ཏུ་མི་རུང་བའི་ཕྱིར། ཞེས་གལ་ཏེ་ལ་ལར་སོགས་སོ། ། བཞི་པ་ནི། དོན་ཐམས་ཅད་ཟླ་བ་ཞེས་པའི་སྒྲས་བརྗོད་མི་རུང་ལ་གྲགས་པས་གནོད་པར་བསྟན་པ་འདིས་ནི་ཆོས་ཅན།
དགོས་པ་ཡོད་དེ། བརྗོད་བྱེད་ཀྱི་སྒྲ་ཐམས་ཅད་ལ་འཇུག་ཏུ་རུང་ཞིང༌། མི་རུང་ན་གྲགས་པ་དང་འགལ་ལོ་ཞེས་ཤེས་པར་བྱ་བའི་ཆེད་ཡིན་པའི་ཕྱིར། དེ་ལྟར་བསྟན་པ་དེས་ནི་ཆོས་ཅན། དགོས་པ་ཡོད་དེ། རྒྱུ་མཚན་ཅན་གྱི་སྒྲ་དང༌། འདོད་རྒྱལ་བའི་སྒྲའི་དོན་དམ་པར་གྲུབ་པ་འགོག་པ་ལ་གྲགས་པས་མི་གནོད་པར་བསྟན་པའི་ཕྱིར། ཞེས་རུང་བ་དང༌། དེ་ནི་རྣམས་སོ། ། འདིར་འཆད་པ་པོ་ཞེས་བརྗོད་ལ་སོགས་པ་རྒྱུ་མཚན་ཅན་གྱི་སྒྲའི་དོན་དམ་པ་ཉིད་ཡིན་པར་འདོད་པ་ནི་བརྡ་སྤྲོད་པའི་འདོད་པ་ཡིན་ལ།
ཟླ་བ་ཞེས་བརྗོད་པ་ལ་སོགས་པ་འདོད་རྒྱལ་བའི་སྒྲའི་དོན་དེར་འདོད་པ་ནི། རང་སྡེའི་འདོད་པ་ཡིན་ནོ། ། མདོར་བསྡུ་ན། འདིར་ཕྱོགས་སྔ་མར་གྱུར་པའི་རང་སྡེ་དེ་དང༌། བརྡ་སྤྲོད་པ་གཉིས་ཀ་རི་བོང་ཅན་ལ་ཟླ་བ་ཞེས་པའི་སྒྲ་གྲགས་པར་གྲུབ་པ་དང༌། དངོས་པོའི་དབང་གིས་མ་གྲུབ་པར་ཁས་ལེན་པ་ལ་ཁྱད་པར་མེད། དེ་ཡང་རང་སྡེ་ནི། རི་བོང་ཅན་ཁོ་ན་ལ་ཟླ་བ་ཞེས་པའི་སྒྲ་འཇུག་ཏུ་རུང་ཅིང༌། ག་བུར་སོགས་ལ་ཟླ་བ་ཞེས་པའི་སྒྲ་འདོད་པ་ཙམ་གྱིས་འཇུག་པ་ཡིན་གྱི། འཇུག་ཏུ་རུང་བ་མ་ཡིན་པར་འདོད།
བརྡ་སྤྲོད་པ་ནི། རི་བོང་ཅན་ལ་ཟླ་བ་ཞེས་པའི་སྒྲ་འདོད་པ་ཙམ་གྱིས་གྲུབ་པ་ཡིན་གྱི། འཇུག་ཏུ་མི་རུང་བར་འདོད། དེའི་ཕྱིར་འདི་གཉིས་ལ་གྲགས་པ་ལ་ལོག་པར་ཞུགས་པ་ཞེས་མིང་གིས་འདོགས་པར་སྔ་མ་དག་གིས་མཛད་དོ། ། སྐབས་འདིར་རྟོག་ཡུལ་ན་ཡོད་མེད་རི་བོང་ཅན་ཟླ་སྒྲས་བརྗོད་མི་རུང་དུ་སྒྲུབ་པའི་འགལ་བའི་གཏན་ཚིགས་སུ་འགྱུར་བ་མ་ཡིན་ནམ། ཐུན་མོང་མ་ཡིན་པའི་གཏན་ཚིགས་སུ་བཤད་པ་ཇི་ལྟར་ཡིན་ཞེ་ན། རྒོལ་བ་མི་འདྲ་བ་སོ་སོ་ལ་ལྟོས་ནས་གཉིས་ཀ་ཡང་མི་འགལ་ལ། འདིར་ནི་ཕྱོགས་ཆོས་གྲུབ་ཅིང་མཐུན་པའི་ཕྱོགས་ལ་ནི་མེད་ལ། མི་མཐུན་པའི་ཕྱོགས་ལ་ཡོད་ཀྱང་སྐབས་ཀྱི་རྒོལ་བ་བརྡ་སྤྲོད་པའི་ཚད་མས་མ་མཐོང་བའི་ཕྱིར། ཐུན་མོང་མ་ཡིན་པའི་གཏན་ཚིགས་སུ་བཤད་པ་ཡིན་ནོ། །
གསུམ་པ་ནི། འོ་ན་སེལ་བྱེད་འཆད་པའི་སྐབས་སུ་གྲགས་པའི་རྗེས་དཔག་ལས་རྗེས་དཔག་ལོགས་སུ་བཤད་པའི་ཕྱིར། དེ་རྗེས་དཔག་མ་ཡིན་པར་འགྱུར་རོ་ཞེ་ན། དེ་དེ་ཡིན་ཀྱང་དེ་འཆད་པའི་སྐབས་སུ་དེ་དེ་ལས་ཐ་དད་དུ་བྱས་པ་ཆོས་ཅན། དགོས་པ་ཡོད་དེ། གྲགས་དངོས་གཉིས་ཀྱི་གནོད་ཡུལ་གྱི་ཁྱད་པར་མི་འདྲ་བ་བསྟན་པར་བྱ་བའི་ཆེད་ཡིན་པའི་ཕྱིར། སྔ་མ་ཡིད་ཆེས་རྗེས་དཔག་བཞིན་ནོ། ། གྲགས་ཡིད་གཉིས་ལ་གནོད་ཡུལ་གྱི་ཁྱད་པར་མི་འདྲ་བ་རེ་རེ་ཡོད་པ་དེ་བསྟན་པའི་ཕྱིར་དུ། གྲགས་ཡིད་ཀྱི་རྗེས་དཔག་གཉིས་རྗེས་དཔག་ལས་ལོགས་སུ་གསུངས་པ་དེ། བདག་ཉིད་ཆེན་པོའི་དགོངས་པ་ཡིན་ཏེ།
བདག་ཉིད་ཆེན་པོས་དགོངས་པ་དེ་བསྟན་པར་བྱ་བའི་ཕྱིར་དུ། གྲགས་ཡིད་གཉིས་ཀྱི་གནོད་ཚུལ་རྒྱུ་མཚན་དང་བཅས་པ་རྒྱས་པར་གསུངས་ལ། མངོན་སུམ་དང་དངོས་སྟོབས་རྗེས་དཔག་གི་གནོད་ཚུལ་རྒྱུ་མཚན་དང་བཅས་པ་རྒྱས་པར་གསུངས་པའི་ཕྱིར། ཞེས། དེས་ན་དང༌། གྲུབ་སོགས་སོ། ། མངོན་པའི་ང་རྒྱལ་ཆང་གིས་རབ་མྱོས་ཤིང༌། ། རྣམ་དཔྱོད་མིག་དང་མཁས་པའི་དམིགས་པུ་ཡིས། ། རིང་དུ་སྤངས་པའི་ཁེངས་ལྡན་བཤེས་གཉེན་དག ། བཟུ་བོའི་ཆིབས་གཅིག་བཙལ་ནས་དེ་ཆིབས་ཏེ། །
དེ་རིང་ལེགས་བཤད་སྐྱེད་ཚལ་འདིར་བྱོན་དང༌། ། ཚིགས་དོན་གསེར་གྱི་ཐུར་མས་མིག་ཕྱེ་ནས། ། ཡ་མཚན་རིགས་བརྒྱའི་མཚར་སྡུག་འདི་གསན་ན། ། ལེགས་བཤད་དྲི་ཙམ་སྙན་གྱི་གཟིགས་པར་འགྱུར། ། ཞེས་སྨྲས་པ་ཡིན་ནོ། ། གསུམ་པ་མངོན་སུམ་གྱིས་བསལ་བ་ལ། མཚམས་སྦྱར་བ་ནི། ཚད་མའི་མདོར་མངོན་སུམ་གྱི་གནོད་ཚུལ་རྒྱས་པར་གསུངས་མོད། འདི་ལ་ཡང་བརྗོད་པར་བྱ་བ་ནི་དུ་མ་ཡོད་དོ། ། ཇི་ལྟར་ཞེ་ན།
རྩ་བར་དོན་སྨོས་པའི་དགོས་པ། འགྲེལ་པར་མཉེན་བྱ་སྨོས་པའི་དགོས་པ། སྒྲ་ལ་རང་མིང་གི་མིང་སྨོས་པའི་རྒྱུ་མཚན་ནོ། ། དང་པོ་ནི། སྒྲ་ཆོས་ཅན། ལྡོག་པ་དུ་མ་ཅན་ཡིན་ཏེ། རྟོག་པ་ལ་དེར་སྣང་བའི་ཕྱིར། དེ་ཆོས་ཅན། ཉན་ཤེས་མངོན་སུམ་ལ་དེར་མི་སྣང་སྟེ། ལྡོག་པ་སྣང་བའི་ཉན་ཤེས་མ་དམིགས་པའི་ཕྱིར།
དེས་ན་ཚད་མ་མདོར། སེལ་བྱེད་འཆད་པའི་སྐབས་སུ་དོན་ཞེས་སྨོས་པ་ཆོས་ཅན། དགོས་པ་ཡོད་དེ། ཉན་ཤེས་དབང་པོའི་མངོན་སུམ་ལ་ལྡོག་པ་དུ་མ་མི་སྣང་བ་དེ་རྟོགས་པར་བྱ་བའི་ཕྱིར། ཉན་ཤེས་དབང་པོའི་མངོན་སུམ་ལ་ལྡོག་པ་སྣ་ཚོགས་མི་སྣང་ཞིང༌། སྒྲ་རང་མཚན་གཅིག་ཉིད་སྣང་བར་ཤེས་པ་ཆོས་ཅན། དགོས་པ་ཡོད་དེ། སྒྲ་རང་མཚན་མཉན་བྱ་ཡིན་པ་སྤོང་ན་ཉན་ཤེས་དབང་པོའི་མངོན་སུམ་གྱིས་གནོད་པ་དང༌། སྒྲའི་སྟེང་གིས་བྱས་པ་ཉིད་དང༌། མི་རྟག་པ་ཉིད་ལ་སོགས་པའི་ལྡོག་པ་དུ་མ་རྣམས་མཉན་བྱ་ཡིན་པ་སྤོང་ཡང༌།
ཉན་ཤེས་མངོན་སུམ་གྱིས་གནོད་པ་མེད་དོ། ། ཞེས་ཤེས་པར་བྱ་བའི་ཆེད་ཡིན་པའི་ཕྱིར། ཞེས་མངོན་སུམ་དང༌། སྒྲ་ནི་དང༌། གང་གི་དང༌། དེ་ཆོས་ཅན་དང༌། འདི་ཉིད་རྣམས་སོ། ། འདིར་སྒྲའི་ཆོས་ལ་གཉིས་ཏེ། རྫས་དང་ལྡོག་པའོ། ། རྫས་སུ་གྱུར་པའི་བྱས་མི་རྟག་སོགས་ནི།
སྒྲ་ཉིད་ཡིན་ཏེ། ཇི་སྐད་དུ། དོན་གྱི་རང་གི་ངོ་བོ་གཅིག ། ཅེས་གསུངས་སོ། ། ལྡོག་པར་གྱུར་པའི་བྱས་པ་སོགས་ནི། རྟོག་པ་ལ་རང་མཚན་དུ་སྣང་ཡང༌། སོང་ཚོད་ལ་ལྡོག་པ་ཡིན་པའི་ཕྱིར། ཉན་ཤེས་མངོན་སུམ་ལ་མི་སྣང་བ་ཡིན་ནོ། ། གཉིས་པ་ནི། ཀུན་ལས་བཏུས་ཀྱི་འགྲེལ་པར།
སྒྲ་ནི་མཉན་བྱ་མ་ཡིན་ནོ་ཞེས་པའི་ཟུར་གྱི་མཉན་བྱ་སྨོས་པ་ཆོས་ཅན། དགོས་པ་ཡོད་དེ། སྒྲ་རང་མཚན་ཤེས་བྱ་མ་ཡིན་པ་དང༌། མི་རྟག་པ་ཉིད་མ་ཡིན་པ་ལ་སོགས་པ་དམ་བཅས་པའི་ཞེན་དོན་ལ་ཉན་ཤེས་དབང་པོའི་མངོན་སུམ་གྱིས་མི་གནོད་དོ་ཞེས་ཤེས་པར་བྱ་བའི་ཆེད་ཡིན་པའི་ཕྱིར། རྟག་པ་ཉིད་ཅེས་པ་རྟོག་ངོར་རྟག་པ་རྣམ་པར་སྤྱད་ཙམ་གྱི་ལྡོག་པ་ལ་བརྗོད་དོ། ། གསུམ་པ་ནི། འོ་ན་སྒྲ་ལ་རང་མིང་གིས་མ་སྨོས་པར་མཉན་བྱའི་མིང་གིས་སྨོས་པའི་རྒྱུ་མཚན་དང་དགོས་པ་ཅི་ཡིན་ཞེ་ན། སྒྲ་རང་མཚན་ཆོས་ཅན། མངོན་སུམ་གྱི་བསལ་བ་འཆད་པའི་སྐབས་འདིར། ཁྱོད་ལ་སྒྲའི་མིང་གིས་མི་སྟོན་པའི་རྒྱུ་མཚན་ཡོད་དེ།
རང་མཚན་བརྗོད་བྱེད་སྒྲའི་དངོས་ཀྱི་བརྗོད་བྱ་མ་ཡིན་པའི་རྒྱུ་མཚན་གྱི་ཁྱོད་ལ་དེ་མེད་པར་བསྟན་པའི་ཕྱིར། སྒྲ་རང་མཚན་ལ་མཉན་བྱའི་མིང་གི་སྨོས་པ་ཆོས་ཅན། དགོས་པ་ཡོད་དེ། སྒྲ་རང་མཚན་མཉན་བྱ་ཡིན་པ་དེ་ཉན་ཤེས་དབང་པོའི་མངོན་སུམ་གྱིས་གྲུབ་བོ་ཞེས་ཤེས་པར་བྱ་བའི་ཆེད་ཡིན་པའི་ཕྱིར། དེ་དེ་ཡིན་པ་དེས་གྲུབ་པའི་རྒྱུ་མཚན་གྱིས་དེ་མ་ཡིན་པ་མངོན་སུམ་གྱིས་བསལ་བ་ཡིན་ནོ། ། ཞེས་ཤེས་པར་བྱ་བའི་ཆེད་ཡིན་པའི་ཕྱིར། ཞེས་རྣམ་ཀུན་སོགས་སོ། ། འདིར་རྐང་པ་དང་པོའི་དོན་རྟོགས་དཀའ་བ་ནི་འདི་ཡིན་ཏེ། དུང་སྒྲ་ལ་སོགས་པའི་སྒྲ་རང་མཚན་མཉན་བྱ་ཡིན་པ་དེ། ཉན་ཤེས་དབང་པོའི་མངོན་སུམ་གྱི་དངོས་ཀྱི་སྤྱོད་ཡུལ་ཡིན་ཀྱང༌།
དེ་དག་སྒྲ་ཡིན་པ་དེ་ནི། ཐ་སྙད་འབའ་ཞིག་སྒྲུབ་ཀྱི་རྟགས་ཡང་དག་གི་བསྒྲུབ་བྱ་ཡིན་པའི་ཕྱིར། མངོན་སུམ་གྱི་སྤྱོད་ཡུལ་མ་ཡིན་ནོ། ། དེའི་ཕྱིར་དེའི་ལོག་ཕྱོགས་མངོན་སུམ་གྱི་བསལ་བར་མ་བཤད་པ་ཡིན་ནོ། ། དེ་ལྟ་མོད་ཀྱི་དངོས་མ་ཡིན་ཕྱིར། ། ཞེས་པ་དང་མ་འབྲེལ་ལོ་ཞེ་ན། འབྲེལ་བའི་ཚུལ་འདི་ལྟར། གང་ཚུ་རོལ་མཐོང་བའི་ཉན་ཤེས་མངོན་སུམ་གྱི་སྤྱོད་ཡུལ་ཡིན་ན། རང་མཚན་ཡིན་པས་ཁྱབ་ལ། ཐ་སྙད་འབའ་ཞིག་སྒྲུབ་ཀྱི་བསྒྲུབ་བྱའི་ཆོས་སུ་བཟུང་བྱ་ནི་སྒྲའི་ཐ་སྙད་བྱར་རུང་དེ་ཡིན་ལ།
དེ་ཡང་སྤྱི་མཚན་དང༌། བརྗོད་བྱེད་སྒྲའི་དངོས་ཀྱི་བརྗོད་བྱ་ཡིན་པའི་ཕྱིར། ཞེས་པའོ། ། སྒྲ་རང་མཚན་སྒྲ་མ་ཡིན་པ་དེ་མངོན་སུམ་གྱི་བསལ་བ་ཡིན་ན་དེ་དེ་ཡིན་པ་དེ་ཉན་ཤེས་མངོན་སུམ་གྱི་སྤྱོད་ཡུལ་ཡིན་དགོས། དེ་ཡིན་ན་བརྗོད་བྱེད་སྒྲའི་དངོས་ཀྱི་བརྗོད་བྱ་མ་ཡིན་དགོས། དེ་ལྟ་ན་དེ་རྟགས་ཡང་དག་གི་བསྒྲུབ་བྱ་མ་ཡིན་དགོས་པ་ལས་དེ་དེ་ཡིན་པའི་ཕྱིར། འདིར་སྒྲའི་རང་མིང་གིས་མ་སྨོས་སོ། ། ཞེས་པའོ། ། འདི་ཡང་སྤྱིའི་དོན་ལ་སེལ་བྱེད། བསལ་བྱ།
སེལ་ནུས་པའི་རྒྱུ་མཚན་ནོ། ། དང་པོ་ལ་གསུམ་སྟེ། བཏགས་པ་བ་ཡུལ་ཅན་དང༌། མཚན་ཉིད་པ་ཡུལ་ལོ། ། དང་པོ་ནི། ཉན་ཤེས་དབང་པོའི་མངོན་སུམ་ལྟ་བུའོ། ། དེས་དྲངས་པའི་ངེས་ཤེས་དེ་ནི་འདིར་མི་བཟུང་སྟེ། རྗོད་བྱེད་ཀྱི་སྒྲ་དང་རྣམ་པར་རྟོག་པ་ནི་གཞན་སེལ་བའི་ཡུལ་ཅན་ཡིན་པའི་ཕྱིར་རོ། ། གཉིས་པ་ནི། མངོན་སུམ་གྱིས་གྲུབ་པའི་སྒྲ་རང་མཚན་ལྟ་བུའོ། །
ངེས་ཤེས་ཀྱི་གྲུབ་པའི་དོན་ནི་འདིར་མི་བཟུང་སྟེ། དེ་ནི་སྤྱི་མཚན་ཡིན་པའི་ཕྱིར་རོ། ། གཉིས་པ་བསལ་བྱ་ནི། སྒྲ་རང་མཚན་མཉན་བྱ་མ་ཡིན་པ་ལྟ་བུའོ། ། ཚུ་རོལ་མཐོང་བའི་མངོན་སུམ་གྱི་ཚད་མས་གྲུབ་པའི་དོན་གྱི་དངོས་ཀྱི་འགལ་ཟླ་རྣམས་སོ། ། འདིར་རྣལ་འབྱོར་མངོན་སུམ་གྱི་བསལ་བ་ནི་མི་བཟུང་སྟེ། གཞན་དུ་ན་ཉེར་ལེན་གྱི་ཕུང་པོ་རྟག་པ་ཡིན་པ་དང༌། དེའི་སྟེང་དུ་བདག་ཡོད་པ་སོགས་ཀྱང་དེར་འགྱུར་ལ། དེ་ལ་ལོག་ཕྱོགས་རྟགས་ཡང་དག་གི་བསྒྲུབ་བྱ་མ་ཡིན་པར་འགྱུར། དེ་བཞིན་དུ་སེར་པོ་མིག་ཤེས་ཀྱི་བཟུང་བྱ་མ་ཡིན་པ་དང༌།
བདེ་སོགས་བསལ་རིག་མ་ཡིན་པ་སོགས་མངོན་སུམ་གྱིས་བསལ་བར་འཇོག་ལ། དེ་གཟུགས་མ་ཡིན་པ་དང༌། དེ་ཤེས་པ་མ་ཡིན་པ་གཉིས་ནི་དེར་མི་འཇོག་སྟེ། དེའི་ལོག་ཕྱོགས་རྟགས་ཡང་དག་གིས་བསྒྲུབ་དགོས་པར་མཐོང་བའི་ཕྱིར། དེ་བཞིན་དུ་སྒྲ་མ་བྱས་པ་དང་རྟག་པ་སོགས་ལ་མཚོན་ཏེ་ཤེས་པར་བྱའོ། ། སྒྲའི་སྟེང་དུ་རྫས་སུ་གྱུར་པའི་བྱས་སོགས་མངོན་སུམ་གྱི་རྟོགས་ཀྱང་དེ་མ་བྱས་སོགས་ཀྱང་སྒྲ་མ་རྟོགས་པའི་ཕྱིར། ལྡོག་པར་གྱུར་བའི་བྱས་མི་རྟག་སོགས་རྟགས་ཀྱིས་སྒྲུབ་དགོས་པ་ཡིན་ནོ། ། མངོན་སུམ་དང་རྗེས་དཔག་ལ་གནོད་ཡུལ་ཐུན་མོང་བ་མེད་པ་ནི་མ་བཤད་ཀྱང་གོ་བར་སླ་བའི་ཕྱིར། བསྟན་འཆོས་སུ་དཔྱད་པ་ཡང་མ་མཛད་དོ། ། གསུམ་པ་ནི་དེས་དེ་སེལ་ནུས་པ་ཡིན་ཏེ།
དེ་རང་གི་ཡུལ་ཅན་གྱི་མངོན་སུམ་ཚད་མས་གྲུབ་པའི་ཕྱིར། ཞེས་པའོ། ། མཁས་རློམ་གཟུགས་ཀྱི་རི་མོ་ཡ་མཚན་ཅན། ། རྗེས་འཇུག་མང་པོའི་ཁྲི་ལ་བརྗིད་ཆགས་ཤིང༌། ། རྙེད་བཀུར་ཚོན་བརྒྱའི་རི་མོ་རྣམ་བཀྲ་བ། ། སྙན་གྲགས་གདུགས་ཀྱི་བསིལ་ཡབ་འཛིན་མེད་ཀྱང༌། ། ལུང་དང་རིགས་པའི་དོན་གྱིས་ཁོག་སྟོང་ཞིང༌། ། འབྲེལ་མེད་ཚིག་གི་ཚོན་རྩིའི་སྒྲིབ་གཡོགས་ཅན། ། གཞུང་ཚིག་གཅིག་ལའང་ཅི་བྱའི་ཁུངས་མེད་པའི། ། སློབ་དཔོན་གཟུགས་ཀྱི་དོན་གཉེར་མ་བསླུས་སམ། །
དོན་གཉེར་ལས་ཀྱང་སངས་རྒྱས་ཀྱི། ། བསྟན་པ་དེ་ཉིད་ཚོལ་བ་ལ། ། ཁྱེད་ཀྱི་ཚིག་ཕྲེང་སྨིག་རྒྱུ་ཡིས། ། ད་དུང་གེགས་བྱེད་མ་གྱུར་ཅིག ། ཅེས་རང་དང་གཞན་ལ་གཏམ་བྱ་བ་ཡིན་ནོ། ། གཉིས་པ་ཆོས་ཅན་གང་ལ་བསལ་བ་བཤད་པ་ལ། དགོས་པ་གསུམ་རིམ་གྱིས་བཤད། དགོས་པ་བར་པ་ལ་རྩོད་པ་སྤང་བ། དོན་བསྡུ་བའོ། ། དང་པོ་ལ་གསུམ་ལས།
དགོས་པ་དངོས་ནི། ཚད་མ་མདོར་ཕྱོགས་སྐྱོན་སེལ་བྱེད་འཆད་པའི་སྐབས་སུ། རང་རྟེན་ལ་ཞེས་སྨོས་པ་ཆོས་ཅན། དགོས་པ་ཡོད་དེ། ཆོས་གཞན་གྱི་ཆོས་ཅན་ལ་གནོད་པ་སྐབས་ཀྱི་བསྒྲུབ་བྱ་ལ་མི་གནོད་དོ། ། ཞེས་ཤེས་པར་བྱ་བའི་ཆེད་ཡིན་པའི་ཕྱིར། དགོས་པ་གཉིས་པ་ནི། འོ་ན་དེ་རང་ཉིད་ཅེས་པའི་ཚིག་གིས་རྟོགས་པ་མ་ཡིན་ནམ་ཞེ་ན། རྟོགས་མེད་དེ་ལྟ་ན་ཡང་དེ་ཆོས་ཅན། དགོས་པ་ཡོད་དེ།
སྐབས་ཀྱི་ཤེས་འདོད་ཆོས་ཅན་ལ་གནོད་ན་སྐབས་ཀྱི་བསྒྲུབ་བྱ་ལ་གནོད་དོ། ། ཞེས་ཤེས་པར་བྱ་བའི་ཕྱིར་དང༌། དེས་དེ་ལ་མི་གནོད་དམ་སྙམ་པའི་དོགས་པ་སེལ་བར་བྱ་བའི་ཆེད་ཡིན་པའི་ཕྱིར། ཆོས་ཅན་ལ་ཚད་མས་གནོད་པས་བསྒྲུབ་བྱ་ལ་གནོད་པའང་སྒྲུབ་པའི་གཏན་ཚིགས་ལ་ཡིན་ཏེ། གཞན་དུ་ན་བདག་ཉིད་ཆེན་པོས་གཙོ་བོ་ནི་ཡོད་པ་མ་ཡིན་ཏེ། ཞེས་གསུངས་པ་བསྒྲུབ་བྱ་མེད་པར་འགྱུར་རོ། ། གནོད་པའི་དོན་ཡང་ཆོས་ཅན་དེ་སྒྲུབ་པའི་ཆོས་དེ་ཡིན་པ་ལ་སྤྱིར་ཚད་མས་གནོད་པའི་དོན་ཡིན་གྱི། དེ་བསྒྲུབ་བྱ་མ་ཡིན་པའི་དོན་ནི་མ་ཡིན་ཏེ། མོ་གཤམ་གྱི་བུ་དངོས་པོ་ཡིན་པ་དེ་བསྒྲུབ་བྱ་ཡང་དག་ཏུ་འགྱུར་བ་སྲིད་པའི་ཕྱིར་དང༌། དེ་དེ་ཡིན་པ་དེ་ངོ་བོ་ལ་སོགས་པའི་ཟུར་ལྔ་པོ་གང་གིས་ཀྱང་མི་སེལ་བའི་ཕྱིར་རོ། །
དགོས་པ་གསུམ་པ་ནི། འདི་ཡང་རང་ཉིད་ཅེས་པའི་ཚིག་ལས་དོན་གྱིས་གྲུབ་ཟིན་པ་མ་ཡིན་ནམ་ཞེ་ན། བདེན་མོད། དེ་ཆོས་ཅན། དགོས་པ་ཡོད་དེ། འབྲེལ་མེད་ཀྱི་ཆོས་ཅན་འབའ་ཞིག་པ་ལ་གནོད་པས་སྐབས་ཀྱི་བསྒྲུབ་བྱ་ལ་གནོད་པར་ཁས་ལེན་པ་དེ་ཡང་སྤང་བ་བྱ་བའི་ཆེད་ཡིན་པའི་ཕྱིར། སྐབས་ཀྱི་སྒྲུབ་བྱའི་ཆོས་ཀྱི་རྟེན་མི་བྱེད་པ་འབའ་ཞིག་པ་ཞེས་བྱའོ། ། ཞེས་པ་ཀུན་ཏུ་དང༌། དོན་འདི་དང༌། གཞན་དུ་དང༌།
འདི་ཡང་རྣམས་སོ། ། འོ་ན་དེ་ལྟར་ཁས་ལེན་པའི་ཚུལ་ཇི་ལྟ་བུ་ཞེ་ན། བྱེ་བྲག་པས་ནམ་མཁའ་དང་ཕྱོགས་དང་དུས་དང་བདག་ཡིད་རྣམས་རྟག་པའི་རྫས་སུ་འདོད་པ་ལ། སངས་རྒྱས་པས་མཁའ་སོགས་ཆོས་ཅན། རྟག་རྫས་མ་ཡིན་ཏེ། ཅིག་ཆར་དོན་བྱེད་མི་ནུས་པའི་ཕྱིར། ཞེས་བཀོད་པའི་ཚེ་ན་བྱེ་བྲག་པ་ན་རེ། རྟགས་དེས་མཁའ་སོགས་རྟག་རྫས་ཡིན་པ་བཀག་པ་ན། མཁའ་སོགས་དངོས་པོ་ཡིན་པ་ཡང་བཀག དེ་བཀག་པ་ན་དེའི་སྐབས་ཀྱི་བསྒྲུབ་བྱ་ཡང་བཀག་པ་ཡིན་ཏེ།
དངོས་གྱུར་གྱི་ནམ་མཁའ་དེ་དེ་སྒྲུབ་ཀྱི་ཆོས་ཅན་ཡིན་པའི་ཕྱིར་དང༌། ཆོས་ཅན་དེ་ཉིད་སངས་རྒྱས་པའི་ཞེ་འདོད་ཀྱི་བསྒྲུབ་བྱ་ཡིན་པའི་ཕྱིར། ཞེས་དཔེར་ན་སོགས་སོ། ། དངོས་གྱུར་གྱི་ནམ་མཁའ་དེ་དེ་སྒྲུབ་ཀྱི་རྩོད་གཞིའི་ཆོས་ཅན་དང་ཞེ་འདོད་ཀྱི་བསྒྲུབ་བྱ་ཡིན་པའི་རྒྱུ་མཚན་གྱིས་གཏན་ཚིགས་དེ་ཆོས་ཅན་གྱི་ངོ་བོ་འགོག་པའི་འགལ་རྟགས་མ་ཡིན་པར་ཐལ། དེ་དེ་མ་ཡིན་པའི་ཕྱིར། རང་རྟེན་ལའོ་ཞེས་པ་འདིས་ནི་ཆོས་ཅན། དངོས་གྱུར་གྱི་ནམ་མཁའ་དེ་སངས་རྒྱས་པས་དེ་ལྟར་སྒྲུབ་པའི་ཞེ་འདོད་ཀྱི་བསྒྲུབ་བྱ་མ་ཡིན་པར་བསྟན་པ་ཡིན་ཏེ། ནམ་མཁའ་དང་རྟག་རྫས་མ་ཡིན་པའི་ཚོགས་དོན་དེ་སངས་རྒྱས་པའི་བསྒྲུབ་བྱར་བསྟན་པའི་ཕྱིར། ཞེས་དེ་ལྟར་སོགས་སོ། ། གཉིས་པ་ནི།
སྐབས་ཀྱི་ཆོས་ཅན་ལ་གནོད་པས་སྐབས་ཀྱི་བསྒྲུབ་བྱ་ལ་གནོད་པ་དེ་ལྟ་ན། གྲངས་ཅན་པས་སྤྱི་གཙོ་བོའི་ངོ་བོར་གྱུར་པའི་བདེ་སྡུག་བཏང་སྙོམས་གསུམ་རྟག་རྫས་དང་རྣམ་འགྱུར་ཀུན་གྱི་རྒྱུར་ཁས་བླངས་པ་ལ། སངས་རྒྱས་པས་ཞེ་འདོད་ལ་བདེ་སོགས་མི་རྟག་པར་སྒྲུབ་པར་འདོད་ནས། བདེ་བ་སོགས་ཆོས་ཅན། རྟག་རྫས་མ་ཡིན་ཏེ། ཅིག་ཆར་དོན་བྱེད་མི་ནུས་པའི་ཕྱིར། ཞེས་བཀོད་པའི་ཚེ་ན། གྲངས་ཅན་ན་རེ། དེའི་ཚེ་ན་ཆོས་ཅན་ནི་བདེ་སོགས་མི་རྟག་པ་དེའོ། ། གཏན་ཚིགས་སུ་ནི་དོན་བྱེད་ནུས་སྟོང་བཟུང་བས།
དོན་བྱེད་ནུས་སྟོང་དེ་ཆོས་ཅན། དེ་སྐོར་གྱི་བསྒྲུབ་བྱ་དེ་བཀག་པར་ཐལ། སྐབས་ཀྱི་ཆོས་ཅན་ལ་གནོད་པའི་ཕྱིར། ཅི་སྟེ། གལ་ཏེ་སོགས་སོ། ། དོན་བྱེད་ནུས་སྟོང་ཆོས་ཅན། ཁྱོད་སྦྱོར་བ་དེ་སྐོར་གྱི་རྟགས་སུ་བཟུང་བྱ་དང༌། བདེ་སོགས་མི་རྟག་པ་དེ་དེ་སྐོར་གྱི་འགལ་རྟགས་སུ་འགྱུར་བ་མ་ཡིན་པར་ཐལ། ཁྱོད་དེ་སྐོར་གྱི་གཏན་ཚིགས་སུ་མ་སོང༌། ཅིག་ཤོས་དེ་དེའི་ཆོས་ཅན་དུ་མ་སོང་བའི་ཕྱིར་ཏེ།
སངས་རྒྱས་པས་བཀོད་པའི་སྦྱོར་བ་དེ། རིམ་བཞིན་དོན་བྱེད་ནུས་པ་དེ་བདེ་སོགས་མི་རྟག་པར་བསྒྲུབ་པའི་གཏན་ཚིགས་སུ་བསྟན་པའི་ཕྱིར་ཏེ། དེ་ལྟར་བཀོད་པའི་ཚེ་ན་རིམ་བཞིན་དོན་བྱེད་པ་ཆོས་ཅན། ཁྱོད་དེ་སྒྲུབ་ཀྱི་མི་མཐུན་ཕྱོགས་ལས་བཟློག་པ་ཚད་མས་མི་ཤེས་པའི་གྲངས་ཅན་གྱི་ངོར། ལྷག་ལྡན་གྱི་གཏན་ཚིགས་སུ་འདོད་དེ། ཁྱོད་དེའི་ངོར་དེ་སྒྲུབ་ཀྱི་ཕྱོགས་ཆོས་ཅན་གྱི་གཏན་ཚིགས་གང་ཞིག དེའི་ངོར་ཁྱོད་དེ་སྒྲུབ་ཀྱི་མཐུན་ཕྱོགས་ལ་རྗེས་སུ་འགྲོ། མི་མཐུན་ཕྱོགས་ལ་ལྡོག་པ་ལ་ཐེ་ཚོམ་ཟ་བའི་ཕྱིར། ཞེས་གལ་ཏེ་དང༌། རིམ་བཞིན་དང༌།
མི་མཐུན་རྣམས་སོ། ། དེ་ཚད་མས་ཤེས་པའི་ཚེ་རྟགས་ཡང་དག་གོ ། གསུམ་པ་ནི། དེར་རང་རྟེན་ལ་ཞེས་སྨོས་པ་ཆོས་ཅན། སྔར་བཤད་པའི་དགོས་པ་གསུམ་པོ་དེ་འགྲུབ་པ་ཡིན་ཏེ། རྒོལ་བ་རང་ཉིད་ཀྱི་དཔག་འདོད་ཀྱི་ཡུལ་དུ་བྱས་པའི་ཆོས་དེ་རང་གི་ཤེས་འདོད་ཆོས་ཅན་གྱི་སྟེང་དུ་ཚད་མས་མ་བསལ་བ་གཅིག་དགོས་པར་བསྟན་པ་ནི། རང་ཉིད་དང་རང་རྟེན་གྱི་སྒྲ་གཉིས་མི་ཟློས་ཏེ། ཆོས་ཅན་གྱི་ཆོས་གཞན་བསྒྲུབ་བྱའི་ཟུར་ཡིན་པ་སེལ་བ་དང༌། ཆོས་ཅན་གྱི་ཆོས་བསྒྲུབ་བྱའི་ཟུར་ཡིན་པ་བསལ་བའི་ཁྱད་པར་ཡོད་པའི་ཕྱིར། ཞེས་གང་ཕྱིར་དང༌།
རང་ཉིད་རྣམས་སོ། ། མདོར་ན་རང་རྟེན་ལའོ་ཞེས་པས་བསྒྲུབ་བྱ་ལ་ལོག་པར་རྟོག་པ་སེལ་བ་ཡིན་གྱི་རིགས་མི་མཐུན་མ་ཡིན་ཏེ། ངོ་བོ་སོགས་ལྔ་པོས་སེལ་བར་མི་ནུས་པའི་དེའི་རིགས་མི་མཐུན་ཡོད་ན་དེའི་མཚན་ཉིད་ལ་ཟུར་དྲུག་ལ་སོགས་པ་དགོས་པར་འགྱུར་བས་སོ། ། ལོག་པར་རྟོག་པ་སེལ་བ་ཡང་བསྣན་པའི་ཚུལ་གྱིས་སེལ་བ་ཡིན་གྱི་དེ་ཁོ་ན་སེལ་དགོས་ན་སྐྱོན་སྔ་མ་དེ་ཉིད་དུ་འགྱུར་བ་དང༌། ཇི་སྐད་དུ། འདི་ཡང་དོན་གྱི་བསྒྲུབ་མིན་ནམ། ། ཞེས་དང༌། བདེན་ཏེ་ཞེས་དང༌། དེ་ལྟ་ཉིད་དུ་ཆོས་ཅན་ཡང་བསྒྲུབ་བྱ་ཉིད་ཕྱིར་འབའ་ཞིག་ཡིན་ཞེས་པ་ལས་གསལ་ལོ། ། དེ་ཡང་འབྲེལ་མེད་ཀྱི་ཆོས་ཅན་འབའ་ཞིག་པ་བསྒྲུབ་བྱ་ཡིན་པ་ནི་འདོད་པ་ཞེས་པས་བསལ་ཟིན་པ་ཡིན་ཏེ།
དེ་འདྲ་དེ་རང་ཉིད་ཀྱི་དཔག་འདོད་ཀྱི་ཡུལ་དུ་མ་བྱས་པའོ། ། གསུམ་པ་ཕྱོགས་སྐྱོན་གཞན་མི་སྟོན་པའི་རྒྱུ་མཚན་ནི། འོ་ན་སངས་རྒྱས་པས་གྲངས་ཅན་ལ་སྒྲ་འཇིག་པ་ཡིན་ནོ་ཞེས་པ་ལྟ་བུ་ཁྱད་པར་མ་གྲུབ་པ་དང༌། བྱེ་བྲག་པས་སངས་རྒྱས་པ་ལ། བདག་ནི་ཐམས་ཅད་ལ་ཁྱབ་པ་ཡིན་ནོ། ། ཞེས་པ་ལྟ་བུ་ཁྱད་པར་ཅན་མ་གྲུབ་པ་དང༌། ཡང་དེས་དེ་ལ་བདག་ནི་འཕྲོད་པ་འདུ་བ་ཅན་གྱི་རྒྱུ་ཡིན་ནོ་ཞེས་པ་ལྟ་བུ་གཉིས་ཀ་མ་གྲུབ་པ་རྣམས་ཀྱང་བདེ་བྱེད་བདག་པོས་ཕྱོགས་སྐྱོན་དུ་བཤད་པ་ལྟར་ཕྱོགས་སྐྱོན་ཡིན་ཏེ། ཕྱོགས་འགྲུབ་པ་ལ་གནོད་པའི་ཕྱིར། དེ་ལྟར་ན་ཡང་བདག་ཉིད་ཆེན་པོས་ཕྱོགས་སྐྱོན་དུ་མི་སྟོན་པའི་རྒྱུ་མཚན་ཅི་ཡིན་ཞེ་ན། དེ་རྣམས་ཆོས་ཅན།
ཕྱོགས་སྐྱོན་མ་ཡིན་ཏེ། རྟགས་སུ་བཟུང་བྱའི་སྟེང་དུ་ཚུལ་གསུམ་གང་རུང་གིས་བསལ་བྱ་ཡིན་པའི་ཕྱིར། ཞེས་བསྒྲུབ་བྱེད་ནས། མ་ཡིན་གྱིས་བར་རོ། ། རྒྱ་གར་པཎ་ཆེན་མཁས་པས་ཉན་བཤད་པའི། ། རྟོག་གེའི་དེ་ཉིད་སེམས་པས་འདི་ཆོག་གི ། ཁུངས་མེད་ཚིག་ཕྲེང་མང་པོས་ཅི་ཞིག་བྱ། ། ནང་གི་དེ་ཉིད་སེམས་པ་མི་ལེགས་སམ། ། སྙིགས་དུས་འདི་ན་ཆོས་ཀྱི་གྲགས་པའི་གཞུང༌། ། ཆ་ཙམ་མི་ཀློག་གཡོ་རྒྱུའི་ཚིག་སྦྱོར་ཙམ། །
ཉན་བཤད་བྱེད་ལ་རྟོག་གེ་སྨྲ་ཞེས་ཟེར། ། ཆོས་ཀྱི་སྤྱན་ཡངས་དག་གིས་མི་ཁྲེལ་ལམ། ། འོན་ཀྱང་བདེ་བདུན་བྱེད་པོ་ཡི། ། ལེགས་བཤད་སྙིང་པོའི་ཆ་ཙམ་ཞིག ། རྒན་རབས་མཛངས་པས་རྙེད་གང་དེ། ། རྣམ་དཔྱོད་ཟོང་གི་འདིར་ཐོབ་པོ། ། ཞེས་རང་ཉིད་ལ་གཏམ་དུ་བྱ་བའི་དགའ་སྟོན་སེལ་བ་ཡིན་ནོ། ། གཉིས་པ་དེས་དམ་བཅའ་གསུམ་མཚོན་པར་གསུངས་པའི་དགོངས་དོན་བཤད་པ་ནི། ཇི་སྐད་དུ། མདོར་ཕྱོགས་འདིས་ནི་ཆོས་དང་ཆོས་ཅན་གྱི་ཁྱད་པར་དང༌།
ཆོས་ཅན་རང་གི་ངོ་བོ་དང༌། འགལ་བ་སེལ་བ་ཡང་རིག་པར་བྱ་སྟེ། དཔེར་ན། ཡན་ལག་ཅན་ནི་ཡན་ལག་རྣམས་ལས་གཞན་ཡིན་ཏེ། སྲང་དམའ་བའི་ཁྱད་པར་མི་འཛིན་པའི་ཕྱིར་རོ། ། ཡན་ལག་རྣམས་ནི་ཡན་ལག་ཅན་ལས་གཞན་མ་ཡིན་ཏེ། མངོན་སུམ་ཉིད་མ་ཡིན་པར་ཐལ་བའི་ཕྱིར་རོ། ། རྫས་ནི་ཡོད་པ་མིན་ཏེ། ཡོན་ཏན་དང་རྫས་དག་རྫས་མ་ཡིན་པར་ཐལ་བའི་ཕྱིར་རོ། ། ཞེས་ཆོས་ཅན་གྱི་ཁྱད་པར་དང༌།
ཆོས་ཀྱི་ཁྱད་པར་དང༌། ཆོས་ཅན་གྱི་རང་གི་ངོ་བོ་ལ་གནོད་པའི་དམ་བཅའ་གསུམ་དང༌། དེ་འགོག་བྱེད་ཀྱི་རིགས་པ་གསུམ་གསུངས་པའི་དོན་འཆད་པ་ལ། མདོར་བསྟན། རྒྱས་པར་བཤད། དོན་བསྡུ་བ་དང་གསུམ། དང་པོ་ནི། ཚད་མ་མདོར། ཆོས་ཀྱི་ངོ་བོ་ལ་གནོད་པའི་དམ་བཅའ་ལྟར་སྣང་གི་ཞེན་དོན་ལ་སེལ་བྱེད་ཀྱི་ཚད་མ་བཞིས་གནོད་ཚུལ་རྒྱས་པར་བསྟན་པ་འདིས་ནི་ཆོས་ཅན། རིགས་ཅན་གཞན་ཡང་མཚོན་པར་ནུས་ཏེ།
དམ་བཅའ་ཕྱི་མ་གསུམ་གྱི་ཞེན་དོན་ལ་སེལ་བྱེད་ཀྱི་ཚད་མ་བཞིས་གནོད་པའི་ཚུལ་ཡང་དོན་གྱིས་བསྟན་པའི་ཕྱིར། དེ་ལྟར་ཡང་ཚད་མ་མདོར། དམ་བཅའ་ཕྱི་མ་གསུམ་གྱིས་དཔེར་བརྗོད་དང༌། འགོག་བྱེད་ཀྱིས་རིགས་པ་ཕྱོགས་ཙམ་བརྗོད་པ་ཆོས་ཅན། དགོས་པ་ཡོད་དེ། བྱེ་བྲག་པའི་དམ་བཅའ་ཕྱི་མ་གསུམ་གྱི་ཞེན་དོན་དང༌། དེ་ལ་སེལ་བྱེད་ཀྱི་ཚད་མ་བཞིས་གནོད་ཚུལ་དཔེ་ཙམ་ཞིག་བསྟན་པའི་ཆེད་ཡིན་པའི་ཕྱིར། ཞེས་འདིས་དང༌། དེ་ལ་རྣམས་སོ། ། གཉིས་པ་ལ་བྱེ་བྲག་པའི་དམ་བཅའ་གསུམ་གྱི་ཞེན་དོན་ངོས་བཟུང༌།
དེ་འགོག་བྱེད་ཀྱི་ཚད་མ་རྒྱས་པར་བཤད་པའོ། ། དང་པོ་ནི། སྔར་རྒོལ་བྱེ་བྲག་པ་ཆོས་ཅན། ཁྱོད་ཀྱིས་ཕྱི་རྒོལ་སངས་རྒྱས་པའི་ངོར། ཡན་ལག་ཅན་རང་གི་ཡན་ལག་ལས་གཞན་དང༌། ཡན་ལག་རྣམས་རང་གི་ཡན་ལག་ལས་གཞན་དང༌། རྫས་ནི་ཡོད་དོ་ཞེས་དམ་བཅས་པའི་ཚེ་ན། མངོན་སུམ་ལ་སྣང་རུང་གི་ཡན་ལག་ཅན་རང་གི་ཡན་ལག་ལས་རྫས་གཞན། ཆོས་གསུམ་ལྡན་དུ་དམ་བཅས་པ་ཡིན་ཏེ། དེ་ཡིན་པའམ་མངོན་སུམ་ལ་སྣང་རུང་མ་ཡིན་པའི་ཡན་ལག་ཅན་རང་གི་ཡན་ལག་ལས་གཞན་ཙམ་དུ་དམ་བཅས་པ་གང་རུང་གང་ཞིག
ཕྱི་མ་དམ་བཅས་པ་ལ་སྔར་རྒོལ་ལ་དཔག་འདོད་མེད་ཅིང་ཕྱིར་རྒོལ་ལ་ཤེས་འདོད་མེད་པའི་ཕྱིར། དེ་སྒྲུབ་པ་ནི། བྱེ་བྲག་པ་ཆོས་ཅན། ཡན་ལག་ཅན་མངོན་སུམ་ལ་སྣང་དུ་རུང་བར་དམ་བཅས་པ་ཡིན་ཏེ། མངོན་སུམ་ལ་སྣང་དུ་མི་རུང་བའི་རྡུལ་ཕྲ་རབ་རེ་རེ་བ་ལ་སྒྲིབ་ཐོགས་ལ་སོགས་པའི་བྱེད་ལས་མེད་པར་མཐོང་ནས། བྱེད་ལས་དེ་བསྒྲུབ་པའི་ཕྱིར་དུ། ཡན་ལག་ཅན་སྒྲུབ་པར་འདོད་པའི་རྒོལ་བ་ཡིན་པའི་ཕྱིར། ཡང་བྱེ་བྲག་པ་ཆོས་ཅན། ཡན་ལག་ཅན་ཆོས་གསུམ་གྱྀ་ཁྱད་པར་ཅན་མ་ཡིན་པ་རང་གི་ཡན་ལག་ལས་གཞན་ཙམ་དུ་དམ་བཅས་པ་མ་ཡིན་ཏེ། དེ་ལྟར་དུ་ཕྱིར་རྒོལ་སངས་རྒྱས་པས་ཀྱང་གྲུབ་ཟིན་པའི་ཕྱིར།
ཞེས་ལྡན་དོན་དང༌། མ་མཐོང་བ་ལ་དང༌། ཁྱད་པར་ཅན་མིན་རྣམས་སོ། ། འདིར་སྤྱིའི་དོན་ནི། ཆོས་ཅན་གྱི་སྟེང་དུ་དམ་བཅས་པའི་ཆོས་ཀྱི་ངོ་བོ་དང་ཁྱད་པར་དེ་ཆོས་ཅན་དེའི་སྟེང་དུ་ཡོད་པ་ལ་ཚད་མས་གནོད་པའི་ཚེ་ན། ཆོས་ཀྱི་ངོ་བོ་དང་ཁྱད་པར་ལ་གནོད་ཅེས་མིང་བཏགས་པ་ཡིན་ཅིང༌། ཆོས་ཅན་གྱི་ངོ་བོར་ཞེན་པ་དེ་ཉིད་ལ་ཚད་མས་གནོད་པ་དང༌། ཆོས་ཅན་གྱི་ངོ་བོར་ཞེན་པ་དེའི་སྟེང་དུ་ཁྱད་པར་དུ་ཞེན་པ་དེ་ཡོད་པ་ལ་ཚད་མས་གནོད་པའི་ཚེ་ན། ཆོས་ཅན་གྱི་ངོ་བོ་དང༌། ཁྱད་པར་ལ་ཚད་མས་གནོད་པ་ཞེས་མིང་བཏགས་པ་དེ།
ཁྱད་པར་དུ་བྱེ་བྲག་པའི་དམ་བཅའ་གསུམ་ལ་དེ་དང་དེར་འགྱུར་བའི་ཚུལ་ལས། འགྲེལ་པའི་འགྱུར་ཚུལ་དང༌། སློབ་དཔོན་སོ་སོའི་འདོད་ཚུལ་གྱི་ཁྱད་པར་བློ་གྲོས་ངལ་བར་བྱེད་པ་དུ་མ་ཞིག་མཐོང་ཡང༌། དོན་ལ་གནས་ཤིང་རིགས་པ་ནི་འདི་ཡིན་ཏེ། ཡན་ལག་ཅན་རང་གི་ཡན་ལག་ལས་གཞན་དུ་དམ་བཅས་པ་དེའི་ཚེ་ན། ཡན་ལག་ཅན་ནི་དེ་སྔར་རྒོལ་གྱི་ཆོས་ཅན་གྱི་ངོ་བོར་ཞེན་ནོ། ། ཡན་ལག་ལས་གཞན་ཙམ་ནི་ཆོས་ཀྱི་ངོ་བོར་ཞེན་ནོ། ། མངོན་གསུམ་ལ་སྣང་རུང་དང་རྫས་གཞན་དང་ཆོས་གསུམ་ནི་ཆོས་ཅན་གྱི་ཁྱད་པར་དུ་ཞེན་ཅིང་ཁས་ལེན་པ་ཡིན་ནོ། ། ཡན་ལག་རྣམས་རང་གི་ཡན་ལག་ཅན་ལས་གཞན་དུ་དམ་བཅས་པ་དེའི་ཚེ། ཡན་ལག་རྣམས་ཆོས་ཅན་གྱི་ངོ་བོར་ཞེན་ནོ། །
ཡན་ལག་ཅན་གཞན་ཙམ་དེ། ཆོས་ཀྱི་ངོ་བོར་ཞེན་ནོ། ། མངོན་གསུམ་ལ་སྣང་རུང་དང༌། རྫས་གཞན་དང༌། ཆོས་གསུམ་པོ་དེ་ཆོས་ཀྱི་ཁྱད་པར་དུ་ཞེན་ཅིང་ཁས་ལེན་པ་ཡིན་ནོ། ། རྫས་ནི་ཡོད་དོ་ཞེས་དམ་བཅས་པའི་ཚེ་ཆོས་གསུམ་ལྡན་གྱི་ཡན་ལག་ཅན་རྫས་དེ་ཉིད་ཆོས་ཅན་གྱི་ངོ་བོར་ཞེན་ཅིང་ཁས་ལེན་པ་ཡིན་ནོ། ། མདོར་ན་བྱེ་བྲག་པས་ཆོས་གསུམ་དང་མངོན་གསུམ་ལ་སྣང་རུང་རྣམས་ཡན་ལག་ཅན་གྱི་ཁྱད་པར་རམ་ངོ་བོར་ཞེས་གསུངས་པའི་ཕྱིར། ཡན་ལག་གི་ངོ་བོ་དང་ཁྱད་པར་གང་དུ་ཡང་ཁས་ལེན་པ་མེད་པས། གཞན་དག་གིས་ནི་ལེགས་པར་མ་བཤད་དོ། ། དེའི་ཕྱིར་དམ་བཅའ་གསུམ་ཀའི་ཞེན་དོན་ནི།
སོ་སོ་བ་མེད་ལ། འགོག་བྱེད་ཀྱི་རིགས་པ་ཡང་གཅིག་ལ་འཇུག་པ་དེ་ཉིད་གསུམ་ཀ་ལ་འཇུག་པས། གལ་ཏེ་འདི་ཅི། ཞེས་པ་ནས། མཐོང་མེད་ཕྱིར་གྱི་བར་གྱི་དམ་བཅའ་གསུམ་ཀའི་ཞེན་དོན་འགོག་པ་ལ་ཁྱད་པར་མེད་པས། ཆོས་ཀྱི་ཁྱད་པར་ལ་གནོད་པའི་དམ་བཅའ་ལྟར་སྣང་འགོག་བྱེད་ཀྱི་རིགས་པ་ཁོ་ན་ལ་སྦྱོར་བ་ནི། ཡ་མ་རི་ལ་སོགས་པ་ཆེན་པོར་གྲགས་པ་འགའ་ཞིག་གིས་བཤད་པ་ཡིན་དུ་ཆུག་ཀྱང་སླ་སྟེ། དོན་ནོར་པའམ་ཡང་ན་འགྱུར་ནོར་བ་ཡིན་ནོ། ། དེ་ལྟར་ན་བསལ་བྱ་དམ་བཅའ་ལྟར་སྣང་གི་ཞེན་དོན་གཅིག་ཉིད་ལ། སེལ་བྱེད་སྲང་དམའ་བ་ཞེས་པས་རྗེས་དཔག་གི་གནོད་ཚུལ་དང༌།
མངོན་སུམ་ཞེས་པས་མངོན་སུམ་གྱི་གནོད་ཚུལ་དང༌། ཡོན་ཏན་དང་ཞེས་སོགས་ཀྱི་ཁས་བླངས་དང་རང་ཚིག་གིས་གནོད་ཚུལ་བསྟན་པ་ཡིན་ནོ། ། གྲགས་པས་གནོད་ཚུལ་ནི་བདག་ཉིད་ཆེན་པོ་ཡབ་སྲས་ཀྱི་གཞུང་ན་མེད་ལ། ལྷ་བརྒྱན་གཉིས་ཀྱིས་སྦྱར་བ་ལྟར་ན་རུང་ཙམ་མོ། ། དེ་ཡང་དང་པོ་གཉིས་ནི། གཞུང་ན་གསལ་ལ། གསུམ་པ་ནི་འདི་ཡིན་ཏེ། ཁྱད་པར་ཆོས་གསུམ་པོ་དེ་དང༌། ཁྱད་པར་ཅན་གཉིས་པོ་རྫས་གཅིག་གམ་ཐ་དད། གཅིག་ན་ནི་རྫས་དང་ཡོན་ཏན་འཆོལ་པར་འགྱུར་རོ། །
རྫས་ཐ་དད་ན་འབྲེལ་ལམ་མ་འབྲེལ། མ་འབྲེལ་ན་རྫས་ཀྱི་སྟེང་དུ་ཡོན་ཏན་དང་ལས་གཉིས་འདུ་བར་ཁས་བླངས་པ་དང་འགལ་ཞིང༌། རྫས་ཆོས་ཅན། རྫས་མ་ཡིན་པར་ཐལ། རང་གི་ཡོན་ཏན་དང་མི་ལྡན་པའི་ཕྱིར། རྟགས་ནི་ལྡན་པ་དང༌། འདུ་བ་དང༌། འབྲེལ་པ་དང་འཕྲད་པ་རྣམས་དོན་གཅིག་པར་ཁས་བླངས་པའི་ཕྱིར་རོ། ། འབྲེལ་བ་འཇིམ་པའི་གོང་བུ་གཅིག་གི་ཡོན་ཏན་ལྕིད་ཆོས་ཅན། རྫས་སུ་ཐལ།
འཇིམ་གོང་གཅིག་པོ་དེའི་སྟེང་གི་དྲི་རོ་ལ་སོགས་པའི་ཡོན་ཏན་གཞན་ཡང་ཁྱོད་ལ་ལྡན་པའི་ཕྱིར། ཁྱབ་པ་རྩ་བའི་གྲུབ་མཐའ་ལ་ཁས་བླངས། རྟགས་ནི་ཁྱོད་དང་རྫས་ལ་འདུ་བའི་འབྲེལ་པ་གྲུབ། རྫས་དེ་དང་ཡོན་ཏན་གཞན་ལ་འདུ་བའི་འབྲེལ་པ་གྲུབ་པའི་ཕྱིར། ཞེས་པའོ། ། ཡོན་ཏན་ལྕིད་ཆོས་ཅན། རྫས་སུ་ཐལ། འོག་ཏུ་འགྲོ་བའི་བྱ་བ་དོན་དེ་དང་ལྡན་པའི་ཕྱིར། ཁྱབ་པ་ནི། གལ་ཏེ་དེ་ལའང་དོན་གཞན་ན། །
ཡོན་ཏན་རྫས་ནི་ཁྱད་མེད་འགྱུར། ། ཞེས་པ་ལྟར་རོ། ། རྟགས་ནི་དེ་གཉིས་རྫས་ལ་འཕྲོད་པ་འདུ་བར་ཁས་བླངས་སོ། ། ཡང་འོག་ཏུ་འགྲོ་བའི་བྱ་བ་དང༌། དེ་གཉིས་ཀྱི་འདུ་བ་ཡང་ཆོས་ཅན་རྫས་སུ་ཐལ། རང་ལས་དོན་གཞན་པའི་ཡོན་ཏན་དང་ལྡན་པའི་ཕྱིར། ཞེས་པ་གཞུང་ན་མེད་ཀྱང་དོན་གྱིས་ཐོབ་པར་སྣང་ངོ༌། ། གཉིས་པ་གྲགས་པས་གནོད་ཚུལ་ནི། ཤིང་རྟ་རང་གི་ཡན་ལག་ལ་རྟེན་ནས་འདོགས་པ་ལྟར། ཡན་ལག་ཅན་རང་གི་ཡན་ལག་ལ་རྟེན་ནས་འདོགས་པར་འཇིག་རྟེན་ན་གྲགས་པའི་ཕྱིར་རོ། །
འོ་ན་སེལ་བྱེད་ཚད་མ་བཞི་ཀ་གནོད་ཡུལ་ཐུན་མོང་བ་གཅིག་ལ་མི་འཇུག་པར་བཤད་པ་མ་ཡིན་ནམ་ཞེ་ན། བཤད་མོད་དེ་དང་འདི་མི་འགལ་ཏེ། འདིར་བཤད་པའི་གྲགས་པ་ནི་གྲགས་པའི་རྗེས་དཔག་མ་ཡིན་ལ། འདིའི་ཁས་བླངས་དང་རང་ཚིག་ཀྱང་བྱེ་བྲག་པའི་ངོར་གེགས་བྱེད་ཙམ་ཡིན་ཀྱང༌། ཡིད་ཆེས་པའི་རྗེས་དཔག་གི་རྟེན་གཏན་ཚིགས་སུ་མི་རུང་བའི་ཕྱིར་དང༌། མངོན་སུམ་དང་རྗེས་དཔག་གི་གནོད་ཚུལ་ལ་ཡང་དོན་དང་ཐ་སྙད་ཀྱི་ཁྱད་པར་ཡོད་དེ། ཡན་ལག་ཅན་རང་གི་ཡན་ལག་ལས་རྫས་གཞན་དུ་ཡོད་པ་ལ་རྗེས་དཔག་གིས་གནོད་དོ། ། དེ་དེར་ཚད་མས་དམིགས་པ་ལ་ནི་མངོན་སུམ་གྱིས་གནོད་པའི་ཕྱིར་རོ། ། དཔེར་ན་བུམ་པས་དག་པའི་ས་ཕྱོགས་སུ་བུམ་པ་ཚད་མས་མ་དམིགས་པ་མངོན་སུམ་གྱིས་འགྲུབ་ཀྱང༌། དེར་དེ་མེད་པའི་ཐ་སྙད་བྱ་རུང་གཏན་ཚིགས་ཡང་དག་གི་སྒྲུབ་དགོས་པ་བཞིན་ནོ། །
སྐབས་འདིར་དམ་བཅའ་ལྟར་སྣང་ལ་བཞིར་བཤད་པ་ལས་དམ་བཅའ་ཡང་དག་ལའང་བཞིར་དབྱེ་བ་དོན་གྱིས་གྲུབ་ལ། དེ་ལྟར་གྲུབ་པ་ན་དམ་བཅའ་དེ་དང་སྒྲུབ་པའི་གཏན་ཚིགས་ཡང་དག་དང༌། འགལ་བའི་གཏན་ཚིགས་ལའང་བཞིར་དབྱེ་བ་གྲུབ་བོ། ། རིགས་གཏེར་ལས་འགལ་བ་གསུམ་པ་འདིར་མི་བཞེད། ཅེས་པ་འབྲས་རང་གི་འགལ་བར་མ་འདུས་པའི་འགལ་བ་གསུམ་པ་མི་འཆད་པ་ལ་དགོངས་སོ། ། གཉིས་པ་ལ། དམ་བཅའ་གསུམ་གྱི་ཞེན་དོན་ལ་རྗེས་དཔག་གི་གནོད་ཚུལ་རྒྱས་པར་བཤད། མངོན་སུམ་གྱིས་གནོད་ཚུལ་བསྡུས་ཏེ་བསྟན་པའོ། ། དང་པོ་ལ་ལྕིད་ཀྱིས་མཚོན་ནས་རེག་བྱའི་ཡོན་ཏན་དོན་གཞན་དགག དེས་དྲི་རོ་ལ་སོགས་པའི་ཡོན་ཏན་ཉེར་གསུམ་བྱེད་པར་བསྟན་པའོ། །
དང་པོ་ལ་དངོས་དང་ཐལ་འགྱུར་དང་པོ་ལ་ཁྱབ་པ་མ་ངེས་པ་སྤང་བའོ། ། དང་པོ་ལ་ཁྱད་ཆོས་གསུམ་དགག དེ་བཀག་པ་ན་ཁྱད་པར་ཅན་རྫས་ཁེགས་པར་བསྟན། དེ་བཀག་པས་དེ་ཁེགས་པ་བདག་ཉིད་ཆེན་པོའི་དགོངས་པ་ཡིན་པའོ། ། དང་པོ་ལ་ཡོན་ཏན་དང་བྱ་བ་ཐལ་འགྱུར་གྱིས་དགག འཕྲོད་པ་འདུ་བ་རང་རྒྱུད་ཀྱིས་དགག་པའོ། ། དང་པོ་ནི། ཡན་ལག་ཅན་རྣམས་ལ་རང་གི་ཡན་ལག་ལ་མེད་པའི་ཡོན་ཏན་ལྕིད་དང་དེས་དྲངས་པའི་འོག་ཏུ་འགྲོ་བའི་བྱ་བ་ཡོད་ན། འོ་ན་འཇིམ་པའི་རིལ་བུ་བཅུ་ཚན་ཅིག་སྔར་མ་བསྲེས་པར་སྲང་ལ་བཅལ། ཕྱིས་བསྲེས་ནས་སྲང་ལ་བཅལ་བའི་ཚེ་ན།
བསྲེས་ནས་སྲང་ལ་བཅལ་བའི་འཇིམ་གོང་དེ་ཆོས་ཅན། ཁྱོད་ལ་རང་གི་ཡན་ལག་སྔ་མ་དེ་ལ་མེད་པའི་ལྕིད་ཡོད་པར་ཐལ། ཁྱོད་སྲང་ལ་བཅལ་རུང་གི་ཡན་ལག་ཅན་ཡིན་པའི་ཕྱིར། ཁྱབ་པ་ཁས། འདོད་ན། ཡང་དེའི་ཚེ་ན། དེ་ཆོས་ཅན། ཁྱོད་སྔ་མ་དེ་ལས་སྲང་གྲངས་མང་བར་ཐལ། དེ་ལ་མེད་པའི་ལྕིད་ཀྱི་ཡོན་ཏན་ལྷག་པོ་ཁྱོད་ལ་ཡོད་པའི་ཕྱིར། ཞེས་པའོ། །
གཉིས་པ་ནི། ཡན་ལག་ཅན་ཆོས་ཅན། རང་གི་ཡན་ལག་ལ་མེད་པའི་ཡོན་ཏན་དང་བྱ་བ་གཉིས་ཀྱི་འཕྲོད་པ་འདུ་བའི་རྒྱུ་མ་ཡིན་ཏེ། རང་གི་ཡན་ལག་ལ་མེད་པའི་ཡོན་ཏན་དང་བྱ་བ་གཉིས་མེད་པའི་ཕྱིར། གཉིས་པ་ནི། ཡན་ལག་ཅན་རྫས་གཞན་ཚད་མས་མ་དམིགས་པ་ཡིན་ཏེ། དེའི་ངོར་ཡང་ཚད་མས་མ་དམིགས། འབྲས་བུ་ཡང་ཚད་མས་མཐོང་བ་མེད་པའི་ཕྱིར་རོ། ། གསུམ་པ་ནི། བདག་ཉིད་ཆེན་པོས་སྲང་དམའ་བའི་ཁྱད་པར་འཛིན་པ་མེད་པའི་ཕྱིར།
ཞེས་སྟོན་པ་དེ་ཆོས་ཅན། ཡན་ལག་ཅན་རྫས་གཞན་ཆོས་གསུམ་ལྡན་བཀག་པ་ཡིན་ཏེ། ཁྱད་པར་ཆོས་གསུམ་པོ་དེ་བཀག་པའི་ཕྱིར། ཞེས་གལ་ཏེ་དང༌། དེས་ན་དང༌། དེ་ཕྱིར་འབྲས་བུ་དང༌། དེས་ན་རྣམས་སོ། ། གཉིས་པ་ལ། ཁས་བླངས་བརྗོད། དེ་སུན་དབྱུང༌།
དེའི་ཉེས་སྤོང་དགག་པའོ། ། དང་པོ་ནི། གལ་ཏེ་འདི་ཅི་ཞེས་པ་ལ་ཁྱབ་པ་མེད་དེ། རས་བལ་གྱི་འདབ་མའི་ལྕིད་ཡོད་ཀྱང་སྲང་གིས་མི་རྟོགས་པ་བཞིན་ནོ། ། ཡང་རྡུལ་ཕྲ་མོ་ནས་བརྩམས་པའི་ཡན་ལག་དང་པོ་དང༌། གཉིས་པ་ལ་སོགས་པ་རྡུལ་ཕྲ་རབ་ཀྱི་གྲངས་སུ་བགྲངས་བ་དག་གིས་ལྕིད་ཡོད་ཀྱང་མི་རྟགས་པའི་ཕྱིར། ཞེས་ཟེར་རོ། ། ཞེས་ཕྲ་མོ་སོགས་སོ། ། གཞུང་འདིའི་དོན་རྡུལ་ཕྲ་མོས་བརྩམས་པའི་ཡན་ལག་ཅན་ལ་ཟེར་བར་སྣང་གི རགས་པས་བརྩམས་པའི་ཡན་ལག་ཅན་མཐའ་དག་ལ་ཟེར་རྒྱུ་མ་ཡིན་ཏེ།
གལ་ཏེ་ཡིན་ན་ཚོགས་ཆེན་སོགས་དང༌། རྣམ་དབྱེ་ཐ་དད་དུ་སྟོན་རྒྱུ་མེད་པའི་ཕྱིར་རོ། ། རྩོད་པ་འདིའི་དངོས་ལན་ནི། ཡུངས་ཀར་བར་གྱི་ཞེས་པར་འབྱུང་ལ། ཤུགས་བསྟན་གྱི་ལན་ནི་འདི་ཡིན་ཏེ། འོ་ན་ཁྱེད་ཀྱི་ཕྲ་མོ་ཞེས་པའི་ཚིག་གི་ནུས་པས། རྡུལ་རགས་པ་བརྩམས་པའི་ཡན་ལག་རྫས་ཀྱི་ལྕིད་སྲང་གི་གཞལ་བྱར་ཁས་བླངས་པས། འོ་ན་རགས་པས་བརྩམས་པའི་ཡན་ལག་ཅན་རྫས་གཞན་གྲངས་མང་བ་ཙམ་གྱིས་ལྕིད་མང་བ་དང༌། དེ་ཉུང་བ་ཙམ་གྱིས་དེ་ཉུང་བར་ཐལ། ལྕིད་དེ་ཡན་ལག་ཅན་ཁོ་ནའི་ཡིན་གྱི་ཡན་ལག་གི་མ་ཡིན་པའི་ཕྱིར།

དེ་འདོད་ན། ལྕིད་མཉམ་གྱི་འཇིམ་རིལ་བཅུ་ཚན་གཉིས་ལས། བཅུ་ཚན་གཅིག་ཅིག་ཆར་དུ་བསྡོམས། བཅུ་ཚན་གཅིག་རིམ་གྱིས་བསྡོམས་པ་དེའི་ཚེ་ན། དེ་གཉིས་ལ་ལྕིད་ཆེ་ཆུང་གི་ཁྱད་པར་ཡོད་པར་ཐལ། དེ་གཉིས་ལ་ཡན་ལག་ཅན་མང་ཉུང་གི་ཁྱད་པར་ཡོད་པའི་ཕྱིར། འདོད་ན་དེ་གཉིས་སྲང་ལ་བཅལ་བ་ན་སྲང་གྲངས་མང་ཉུང་གི་ཁྱད་པར་ཡོད་པར་ཐལ། འདོད་པ་གང་ཞིག དེ་གཉིས་ཀྱི་ལྕིད་སྲང་གིས་རྟོགས་པའི་ཕྱིར། ཞེས་དེའི་ཅིག་ཆར་སོགས་སོ། ། གལ་ཏེ་ཐལ་བ་དེ་མི་འཇུག་སྟེ།
ཡན་ལག་ཕྱི་མ་རྣམས་སྐྱེས་པའི་ཚེ་ན་སྔ་མ་བཏང་བའི་ཕྱིར། ཞེ་ན། འོ་ན་གསེར་མ་ཤ་སྟེ་སྲན་མའི་ཚད་སྟོང་ཕྲག་གཅིག་མ་བསྲེས་པར་བཅལ་བ་དང༌། བསྲེས་ནས་བཅལ་བ་གཉིས་ལས་ཕྱི་མ་དེ་ལྕིད་ཉུང་བར་ཐལ། དེ་ལ་ཡན་ལག་གཅིག་གི་ལྕིད་ལས་མེད། སྔ་མ་ལ་ཡང་རྫས་གཞན་སྟོང་གི་ལྕིད་ཡོད། ལྕིད་དེ་ཡན་ལག་གི་ལྕིད་ནི་མ་ཡིན་པའི་ཕྱིར། ཞེས་མ་ཤ་སོགས་སོ། ། གསུམ་པ་ནི། ཉེས་པ་དེར་མི་འགྱུར་ཏེ།
རགས་པས་བརྩམས་པའི་ཡན་ལག་རྫས་གཞན་གྱི་ལྕིད་སྲང་གིས་མི་རྟོགས་པའི་ཕྱིར་ཞེ་ན། འོ་ན་ཡན་ལག་གི་ལྕིད་སྲང་གིས་མི་རྟོགས་པར་ཐལ། རྡུལ་ཕྲ་མོས་བརྩམས་པའི་དེའི་དེ་མི་རྟོགས་རགས་པས་བརྩམས་པའི་དེའི་དེ་ཡང་སྲང་གིས་མི་རྟོགས་པའི་ཕྱིར། འདོད་ན། ཡན་ལག་གི་ལྕིད་ཁོ་ན་སྲང་གི་གཞལ་བྱར་ཐལ། འདོད་པ་གང་ཞིག ལྕིད་སྲང་གི་གཞལ་བྱ་ཡིན་པའི་ཕྱིར། འདོད་ན། ཡན་ལག་ཁོ་ནའི་གཟུགས་མིག་ཤེས་ཀྱི་གཟུང་བྱ་ཡིན་པ་སོགས་ཁས་ལེན་དགོས་པས། ཡན་ལག་ཅན་རྫས་གཞན་དམ་བཅས་པའི་རྒྱུ་མཚན་དང་དགོས་པ་ཉམས་སོ། །
དེས་ན་ཡན་ལག་ཅན་རྫས་གཞན་ཆོས་ཅན། ཁྱོད་སྒྲུབ་བྱེད་ཀྱི་ཚད་མ་མེད་པར་ཐལ། ཁྱོད་ཀྱི་ངོ་བོ་རྟོགས་པའི་ཚད་མ་མེད། ཁྱོད་ཀྱི་འབྲས་བུ་རྟོགས་པའི་ཚད་མ་ཡང་མེད་པའི་ཕྱིར། ཞེས་གལ་ཏེ་དང༌། ཡུངས་ཀར་ཅན་གྱི་དང༌། དོན་དེ་རྣམས་སོ། ། གཞུང་འདིའི་དོན་འབྲས་བུ་བཀག་ནས་རྒྱུ་འགོག་པ་མ་ཡིན་གྱི། དེ་སྒྲུབ་བྱེད་ཀྱི་འབྲས་རང་གི་རྟགས་གཉིས་མེད་པའི་རྒྱུ་མཚན་གྱིས་ཡན་ལག་ཅན་རྫས་གཞན་སྒྲུབ་བྱེད་ཀྱི་ཚད་མ་མེད་ཅེས་པའི་དོན་ཏེ། སྔར་དེའི་ཕྱིར་འབྲས་བུ་ཞེས་པའི་དོན་ཡང་འདི་ཡིན་ནོ། །
སྐབས་འདི་དང་དེར། མཐོང་བ་མེད་ཅེས་པས་མངོན་སུམ་གྱི་གནོད་ཚུལ་སྟོན་པ་ནི་མ་ཡིན་གྱི། བདག་ཉིད་ཆེན་པོས་ཡན་ལག་ཅན་རྫས་གཞན་གྱི་འབྲས་བུ་བཀག་པའི་ཁ་བསྐོང་དུ་རིགས་པ་མཁྱེན་པས་དེའི་རང་བཞིན་བཀག་པ་ཡིན་ནོ། ། གཉིས་པ་ནི། གལ་ཏེ་ཡན་ལག་ཅན་ལ་རང་གི་ཡན་ལག་ལ་མེད་པའི་ལྕིད་བཀག་མོད། ཡོན་ཏན་གཞན་ཡོད་དོ་ཞེ་ན་མེད་པར་ཐལ། སྔ་མ་དང་འགོག་བྱེད་ཀྱི་རིགས་པ་མཚུངས་པའི་ཕྱིར། འོ་ན་གཞན་མ་བཀག་པ་ཅི་ཞེ་ན། བདག་ཉིད་ཆེན་པོས་དེ་འགོག་བྱེད་ཀྱི་རིགས་པ་དངོས་སུ་མ་བསྟན་ཀྱང་མི་རྟོགས་པའི་སྐྱོན་མེད་དེ། ཡན་ལག་ཅན་རྫས་གཞན་གྱི་ལྕིད་བཀག་པས་མཚོན་ནུས་པའི་ཕྱིར།
ཞེས་ལྕིད་ཉིད་དང༌། དམའ་མེད་དོ། ། གཉིས་པ་ནི། ཡན་ལག་ཅན་རྫས་གཞན་ལ་གཟུགས་ནས་རེག་བྱའི་བར་གྱི་ཡོན་ཏན་ལྷག་པོ་མེད་པ་ཡིན་ཏེ། དེ་རང་གི་ཡུལ་ཅན་གྱི་དབང་པོའི་མངོན་སུམ་གྱིས་མ་མཐོང་བའི་ཕྱིར། ཞེས་གཟུགས་སོགས་སོ། ། གསུམ་པ་དོན་བསྡུ་བ་ནི། བདག་ཉིད་ཆེན་པོས་མདོར། ཆོས་ཀྱི་ངོ་བོ་ལ་གནོད་པའི་དམ་བཅའ་ལྟར་སྣང་གི་ཞེན་དོན་ལ་སེལ་བྱེད་ཀྱི་ཚད་མ་བཞིས་གནོད་ཚུལ་ཇི་སྐད་བཤད་པའི་ཕྱོགས་ཀྱིས་ནི་ཆོས་ཅན་དོན་གཞན་ཡང་རྟོགས་པར་བྱ་སྟེ། དམ་བཅའ་ཕྱི་མ་གསུམ་གྱི་ཞེན་དོན་ལ་སེལ་བྱེད་ཀྱི་ཚད་མ་བཞིའི་གནོད་ཚུལ་རྒྱས་པར་རྟོགས་ནུས་པའི་ཕྱིར།
བྱེ་བྲག་པས་དེ་ལྟར་དམ་བཅས་པའི་དམ་བཅའ་གསུམ་པོ་དེ་ཆོས་ཅན། ཁྱོད་ཀྱི་ཞེན་དོན་ལ་དེས་གནོད་པ་ཡིན་ཏེ། ཁྱོད་ཐམས་ཅད་ཀྱི་ཞེ་འདོད་ལ་ཡན་ལག་ཅན་རྫས་གཞན་ཆོས་གསུམ་ལྡན་དམ་བཅས་པ་གང་ཞིག གསུམ་པོ་དེ་ལ་དམ་བཅས་པ་པོ་རང་གི་ཁས་བླངས་དང་རང་ཚིག་སོགས་ཀྱིས་གནོད་པའི་ཕྱིར། འདི་ཆོས་ཅན་གྱི་ཁྱད་པར་ཁོ་ན་ལ་སྦྱོར་བ་མི་འཐད་དེ། འདིར་ཇི་སྐད་བཤད་ཅེས་པ་དང༌། གོང་དུ་འདིས་ནི་ཞེས་དང༌། མདོར་ཕྱོགས་འདིས་ནི་ཞེས་པ་རྣམས་དོན་གཅིག་པར་འཆད་དགོས་པའི་ཕྱིར་རོ། ། དམ་བཅའ་གསུམ་གྱི་ཞེན་དོན་འགོག་པ་ལ། ། རྒྱན་དང་རྒྱལ་དབང་ཡ་མ་རིས་གསུམ་གྱི། །
དོན་མེད་ཚིག་གི་ངལ་བས་ཅི་ཞིག་བྱ། ། ཕྱོགས་གླང་གྲགས་པའི་དགོངས་པ་འདི་གཅིག་ཡིན། ། འདི་ལས་གཞན་དུ་དགོངས་ཞེས་གངས་ཅན་པ། ། མཐའ་དག་ཚོགས་ནས་ལན་བརྒྱར་རྒོལ་བྱེད་ཀྱང༌། ། བདག་བློ་གཡོ་བ་མེད་དོ་བཞིན་བཟང་དག ། དེ་ཕྱིར་འདི་ནི་གུས་པའི་གཙུག་གིས་ལོང༌། ། ཞེས་སྨྲས་པ་ཡིན་ནོ། ། གཉིས་པ་གཞན་ལུགས་དགག་པ་ལ། རིགས་པ་ཅན་པས་འདོད་པའི་བསྒྲུབ་བྱའི་མཚན་ཉིད་དགག ངེས་བཟུང་གི་སྦྱར་བ་ལ་བརྟགས་ཏེ།
དམ་བཅའ་བའི་མཚན་ཉིད་ཀྱང་དགག ཕྱོགས་ལྟར་སྣང་གི་དཔེར་བརྗོད་དགག་པའོ། ། དང་པོ་ནི་ཇི་སྐད་དུ། ཚད་མའི་མདོར། རིགས་པ་ཅན་པ་རྣམས་ན་རེ། ། བསྒྲུབ་བྱ་སྟོན་པ་ཞེས་པ་འདིས། ། གྲུབ་པ་མེད་པ་དོན་བྱས་ཉིད། ། བསྒྲུབ་བྱ་སྨོས་པས་ནི། གྲུབ་པ་ལོག་ཙམ་དུ་སྟོན་པའི་ཕྱིར། བྱེ་བྲག་ཉིད་ནི་མ་ཡིན་པར་གསལ་ལོ། །
དེ་ལྟར་ན་ནི་རྟགས་དང་དཔེ། ། མ་གྲུབ་རྗོད་པར་ཐལ་བར་འགྱུར། ། དཔེར་ན་སྒྲ་རྟག་སྟེ་རེག་བྱ་མ་ཡིན་པའི་ཕྱིར། བློ་བཞིན་ཞེས་བྱ་བ་དང༌། དེ་བཞིན་དུ་མིག་གི་གཟུང་བྱ་ཡིན་པའི་ཕྱིར་མི་རྟག་གོ་ཞེས་བྱ་བ་འདི་ཡང༌། བསྒྲུབ་བྱ་བསྟན་པའི་ཕྱིར་དམ་བཅའ་བར་ཐལ་བར་འགྱུར་རོ། ། ཞེས་གསུངས་པའི་དོན་འཆད་དེ། འདི་ལ་སྒྲ་མིག་ཤེས་ཀྱི་བཟུང་བྱ་ཡིན་པ་དང༌། བློ་རྟག་པ་ཡིན་པ་དེ་ཆོས་ཅན། བསྒྲུབ་བྱར་ཐལ།
བསྒྲུབ་བྱར་བསྟན་བྱ་བ་ཡིན་པའི་ཕྱིར་ཏེ། དེ་ལྟར་སྒྲུབ་པའི་ཤེས་བྱེད་སྐབས་ཀྱི་ཚད་མས་མ་གྲུབ་པའི་ཕྱིར། ཁྱབ་པ་ཡོད་དེ། བསྟན་བྱ་བ་ཞེས་པའི་སྒྲ་དེ་དུས་གསུམ་ཀའི་ཡུལ་ཅན་ཡིན་པའི་ཕྱིར། ཉེས་པ་དེ་མི་འཇུག་སྟེ། བསྟན་བྱ་བའི་སྒྲ་དེ་སྔར་རྒོལ་གྱིས་དཔག་འདོད་ཀྱི་ཡུལ་དུ་བྱས་པའི་ཁྱད་པར་སྒྲུབ་བྱེད་དུ་མ་བཀོད་པ་ཁོ་ན་ལ་འཇུག་པ་ཡིན་ནོ་ཞེ་ན། བསྒྲུབ་པར་བྱ་བ་ཞེས་པའི་སྒྲ་དེ་ཆོས་ཅན། དེ་ཁོ་ན་ལ་འཇུག་པ་མ་ཡིན་པར་ཐལ། ཤེས་བྱེད་སྐབས་ཀྱི་ཕྱི་རྒོལ་གྱི་ཚད་མས་མ་གྲུབ་པ་ཙམ་ཁྱོད་ཀྱིས་བརྗོད་བྱར་འཕངས་པའི་ཕྱིར། ཞེས་བྱ་བ་དང༌།
ཤེས་བྱེད་རྣམས་སོ། ། འདིར་ཤེས་བྱེད་ཀྱི་མ་གྲུབ་པ་ཞེས་པའི་དོན་ཕྱིར་རྒོལ་ལ་ཤེས་འདོད་ཡོད་ཅིང་སྔར་རྒོལ་གྱི་དཔག་འདོད་ཀྱི་ཡུལ་དུ་བྱས་པ་རྣམས་སོ། ། རང་སྡེ་ན་རེ། རིགས་པ་ཅན་པས་འདོད་པའི་བསྟན་བྱ་བ་ཞེས་པའི་སྒྲ་དེ་སྤྱིར་མ་གྲུབ་པ་ཙམ་ལ་འདོད་པ་ཡིན་གྱིས་ཤེས་བྱེད་ཀྱི་ཁྱད་པར་ལ་མི་ལྟོས་སོ། ། ཞེས་ཟེར་རོ། ། དེ་ལྟ་ན་བདག་ཉིད་ཆེན་པོས་རིགས་པ་ཅན་པ་ལ། རི་བོང་གི་རྭ་ལ་སོགས་པའི་མ་གྲུབ་པ་ཀུན་ཆོས་ཅན། བསྒྲུབ་བྱར་ཐལ། མ་གྲུབ་པའི་ཕྱིར། ཞེས་པའི་སུན་འབྱིན་མཛད་རིགས་པར་ཐལ།
དེས་མ་གྲུབ་པ་བསྒྲུབ་བྱའི་མཚན་ཉིད་དུ་ཁས་བླངས་པའི་ཕྱིར། ཐལ་བ་ལས་དེས་ཤེས་བྱེད་སྐབས་ཀྱི་རྒོལ་བས་མ་གྲུབ་པ་དེ་དམ་བཅའི་མཚན་ཉིད་དུ་ཁས་བླངས་པ་ཡིན་ཏེ། བདག་ཉིད་ཆེན་པོས་དཔེར་རྟགས་མ་གྲུབ་པ་སུན་འབྱིན་གྱི་དཔེར་བྱས་པའི་ཕྱིར། ཞེས་དེས་ན་དང༌། གཞན་དུ་རྣམས་སོ། ། དེ་ལ་རིགས་པ་ཅན་པ་ན་རེ། དེ་དེར་ཐལ་བ་མེད་དེ། དཔེར་རྟགས་མ་གྲུབ་པ་དེ་ལས་བྱ་བ་བྱེད་པོ་གསུམ་གྱི་ནང་ནས་ལས་མ་ཡིན་པའི་ཕྱིར་དང༌། ཡན་ལག་ལྔའི་ནང་ནས་དམ་བཅའི་ཡན་ལག་མ་ཡིན་པའི་ཕྱིར་དང༌། གྲུབ་མཐའ་བཞིའི་ནང་ནས་ཁས་བླངས་པའི་གྲུབ་མཐའ་མ་ཡིན་པའི་ཕྱིར་ཞེ་ན།
དཔེ་རྟགས་མ་གྲུབ་པ་ཆོས་ཅན། ལས་དང་དམ་བཅའི་ཡན་ལག་མ་ཡིན་པར་ཐལ། ཤེས་བྱེད་སྐབས་ཀྱི་ཕྱིར་རྒོལ་གྱིས་མ་གྲུབ་པའི་ཕྱིར། ཞེས་ཐམས་ཅད་སོགས་དང༌། དེ་ཆོས་ཅན། ཁས་བླངས་པའི་གྲུབ་མཐའ་ཉིད་དུ་མཚུངས་པར་ཐལ། རྒོལ་བས་ཁས་བླངས་པའི་ཕྱིར། ཁྱབ་པ་ཁས་བླངས་ཏེ། དེ་དེའི་མཚན་ཉིད་དུ་རིགས་པ་ཅན་པས་འདོད་པའི་ཕྱིར། ཞེས་གང་གི་སོགས་སོ། །
བྱེ་བྲག་པས་འདོད་པའི་གྲུབ་མཐའ་བཞི་ནི། རྒྱུད་ཐམས་ཅད་པའི་གྲུབ་མཐའ། རྒྱུད་སོ་སོའི་གྲུབ་མཐའ། གནས་སྐབས་པའི་གྲུབ་མཐའ། ཁས་བླངས་པའི་གྲུབ་མཐའོ། ། གཉིས་པ་ལ་སུན་འབྱིན་དངོས་དང་དེའི་ཉེས་སྤོང་དགག་པའོ། ། དང་པོ་ལ་ཇི་སྐད་དུ། མདོར། འདི་ལ་ཡང་ཅི་ཆོས་བསྒྲུབ་བྱ་མ་ཡིན་ནམ། ཅི་སྟེ་ཆོས་ཅན་ཡིན་ནམ།
དེ་གཉིས་ཀ་ཡིན་ཞེས་བརྗོད་པར་བྱའོ། ། དེ་ལས་ཅིར་འགྱུར། ཆོས་བསྒྲུབ་བྱ་ན་ཆོས་མཐུན་མེད། ། ཆོས་ཅན་བསྒྲུབ་བྱ་རྟོགས་དོན་མེད། ། ཅེས་གསུངས་པའི་དོན་འཆད་དོ། ། དེ་ཡང་མདོར། དང་པོ་གཉིས་ལ་སྐྱོན་བརྗོད་དངོས་སུ་གསུངས་ནས་གསུམ་པ་ལ་མ་གསུངས། འདིར་གསུམ་པ་ལ་སུན་འབྱིན་དངོས་སུ་སྦྱར་ནས་དང་པོ་གཉིས་ལ་མ་བཤད་ཀྱང༌། གསུམ་ཀའི་དོན་འདི་ཡིན་ཏེ། ཆོས་བསྒྲུབ་བྱ་ཡིན་ནོ་ཞེ་ན།
སྒྲ་མི་རྟག་བསྒྲུབ་ལ་སྐྱེ་ལྡན་རྟགས་སུ་བཀོད་པའི་ཚེ་ན། མི་རྟག་པ་ཆོས་ཅན། སྒྲའི་ཁྱད་པར་གྱི་ཆོས་ཡིན་པར་ཐལ། དེ་བསྒྲུབ་བྱ་ཡིན་པའི་ཕྱིར། འདོད་ན་དེ་ཆོས་ཅན། དཔེ་བུམ་པ་ལ་རྗེས་སུ་མི་འགྲོ་བར་ཐལ། སྒྲའི་ཁྱད་པར་གྱི་ཆོས་ཡིན་པའི་ཕྱིར། ཁྱབ་པ་སྔར་གྱི་གཉིས་ཀ་འདིས་ནི་ཆོས་ཅན། ཆོས་དག་གི་ཞེས་པར་བྱེ་བྲག་པས་ཁས་བླངས་སོ། ། འདོད་ན་དཔེ་བུམ་པ་ཆོས་ཅན།
སྐྱེ་ལྡན་གྱི་རྟགས་ཀྱི་སྒྲ་མི་རྟག་པར་བསྒྲུབ་པའི་མཐུན་དཔེ་མ་ཡིན་པར་ཐལ། དེ་སྒྲུབ་ཀྱི་བསྒྲུབ་བྱ་མི་རྟག་པ་དེ་ཁྱོད་ལ་རྗེས་སུ་མི་འགྲོ་བའི་ཕྱིར། ཁྱབ་པ་ཁས་བླངས་ཏེ། བསྒྲུབ་པར་བྱ་བ་དང་ཆོས་མཐུན་པས་དེའི་ཆོས་ཡོད་པ་ཅན་དེ་དཔེའི་མཚན་ཉིད་དུ་ཁས་བླངས་པའི་ཕྱིར། ཆོས་ཅན་བསྒྲུབ་བྱ་ཡིན་ནོ་ཞེ་ན། འོ་ན་དེའི་ཚེ་སྐྱེ་ལྡན་ཆོས་ཅན། དེ་སྒྲུབ་ཀྱི་གྲུབ་ཟིན་བསྒྲུབ་པའི་གཏན་ཚིགས་སུ་ཐལ། སྒྲ་དེ་ཁྱོད་ཀྱིས་དེ་ལྟར་བསྒྲུབ་པའི་བསྒྲུབ་བྱ་ཡིན་པའི་ཕྱིར། འདོད་ན། དཔེ་དང་ཆོས་མཐུན་པས།
བསྒྲུབ་བྱ་སྒྲུབ་པར་བྱེད་པ་དེ་གཏན་ཚིགས་ཀྱི་མཚན་ཉིད་དུ་ཁས་བླངས་པ་དང་འགལ་ཞེས་པའོ། ། གལ་ཏེ་ཆོས་ཆོས་ཅན་གྱི་ཚོགས་པ་བསྒྲུབ་བྱ་ཡིན་ནོ་ཞེ་ནའང༌། ཉེས་པ་གཉིས་པ་དེ་ཉིད་འཇུག་གོ ། འདིར་རང་གི་སྒྲ་ཡོད་པས་འདི་ལྟ་བྱ་སྟེ། རིགས་པ་ཅན་པས་ཚོགས་པ་བསྒྲུབ་བྱར་འདོད་པ་ལ། བདག་ཉིད་ཆེན་པོས་ཉེས་པ་མ་བརྗོད་པས་སྐྱོན་མེད་ཡིན་ནམ་ཞེ་ན། དེ་ལྟ་ན་ཡང་ཁས་བླངས་ནང་འགལ་གྱི་སྐྱོན་ཡོད་དོ་ཞེས་སྟོན་ནོ། ། ཇི་ལྟར་ཡོད་ཅེ་ན། འོ་ན་དེ་ལྟར་སྒྲུབ་པའི་ཚེ། མི་རྟག་པས་ཁྱད་པར་དུ་བྱས་པའི་སྒྲ་དེ་དེ་སྒྲུབ་ཀྱི་བསྒྲུབ་བྱ་ཡིན་པའམ།
སྒྲས་ཁྱད་པར་དུ་བྱས་པའི་མི་རྟག་པ་དེ་དེ་སྒྲུབ་ཀྱི་བསྒྲུབ་བྱ་ཡིན་པ་གང་རུང་དུ་ཐལ། སྒྲ་དང་མི་རྟག་པའི་ཚོགས་དོན་དེ་སྒྲུབ་ཀྱི་བསྒྲུབ་བྱ་ཡིན་པའི་ཕྱིར། ཁྱབ་པ་ཁས་བླངས་ཏེ། འདིས་ནི་ཆོས་ཅན་ཆོས་དག་གི ། ཅེས་པར་ཁས་བླངས་པའི་ཕྱིར། འདོད་ན་གང་ཡིན། དང་པོ་ལྟར་ན་མི་རྟག་པས་ཁྱད་པར་དུ་བྱས་པའི་སྒྲ་ཆོས་ཅན། དཔེ་བུམ་པ་དང་གཏན་ཚིགས་སྐྱེ་ལྡན་གཉིས། ཁྱོད་དུ་ཆོས་མཐུན་པར་ཐལ། ཁྱོད་དེ་སྒྲུབ་ཀྱི་བསྒྲུབ་བྱ་ཡིན་པའི་ཕྱིར།
ཁྱབ་པ་རྟགས་ཀྱི་མཚན་ཉིད་དུ་ཁས་བླངས། གཉིས་པ་ལྟར་ན། མི་རྟག་པ་ཆོས་ཅན། བུམ་པ་ལ་རྗེས་སུ་མི་འགྲོ་བར་ཐལ། སྒྲས་ཁྱད་པར་དུ་བྱས་པའི་ཕྱིར། འདོད་ན་བུམ་པ་ཆོས་ཅན། དེ་སྒྲུབ་ཀྱི་མཐུན་དཔེ་མ་ཡིན་པར་ཐལ། དེ་ཁྱོད་ལ་རྗེས་སུ་མི་འགྲོ་བའི་ཕྱིར། མ་ཁྱབ་ན་དཔེའི་མཚན་ཉིད་དང་འགལ་ཞེས་པའོ། ། ཡང་ན་འདི་ལྟར་བྱ་སྟེ།
འོ་ན་སྒྲ་དང་མི་རྟག་པའི་ཚོགས་དོན་དེ་སྒྲ་མི་རྟག་པར་བསྒྲུབ་པའི་བསྒྲུབ་བྱ་ཉིད་ཡིན་ནའང༌། སྒྲ་དང་མི་རྟག་པ་གཉིས་པོ་ཕན་ཚུན་དུ་གཅིག་གིས་གཅིག་ཁྱད་པར་དུ་བྱས་པ་ཅན་ཏེ། དཔེ་རྟགས་ཀྱི་མཚན་ཉིད་ཀྱི་ཟུར་གྱི་བསྒྲུབ་བྱ་དེར་ཡང་འགྱུར་རོ། ། དེ་ལྟར་ན་ཁྱད་པར་དུ་བྱས་པ་ཅན་དེ། དཔེ་བུམ་པ་ལ་རྗེས་སུ་འགྲོ་བར་ཐལ། དེ་སྒྲ་མི་རྟག་པར་བསྒྲུབ་པའི་བསྒྲུབ་བྱ་ཡིན་པའི་ཕྱིར། ཁྱབ་པ་ཁས་བླངས་ཏེ་རྟགས་དང་དཔེའི་མཚན་ཉིད་གཉིས་ཆར་དུ་བསྒྲུབ་བྱ་གང་ཡིན་པ་དེ་དཔེ་ལ་རྗེས་སུ་འགྲོ་བར་ཁས་བླངས་པའི་ཕྱིར། རང་ལུགས་ལ་ཚོགས་པ་བསྒྲུབ་བྱ་ཡིན་ན། སྒྲ་དང་མི་རྟག་པ་གཉིས་པོ་ཕན་ཚུན་དུ་ཁྱད་པར་དུ་བྱས་པ་ཁས་མི་ལེན་ཏེ། སྒྲ་དང་མི་རྟག་པའི་ཚོགས་དོན་བསྒྲུབ་བྱར་བྱས་པ་དེའི་ཚེ།
སྒྲ་དེ་མི་རྟག་པས་ཁྱད་པར་དུ་བྱས་པ་ཁས་ལེན་ཀྱང༌། མི་རྟག་པ་སྒྲས་ཁྱད་པར་དུ་བྱས་པ་ཁས་མི་ལེན་པའི་ཕྱིར། དེའི་རྒྱུ་མཚན་ཡང༌། དེའི་ཚེ། སྒྲ་ཁྱད་གཞི་ཁོ་ན་དང༌། མི་རྟག་པ་ཁྱད་ཆོས་ཁོ་ནར་འགྱུར་གྱི། དེ་ལས་བཟློག་པ་མི་སྲིད་པའི་ཕྱིར་རོ། ། འོ་ན་ཇི་སྐད་དུ། ཆོས་ཅན་ཁྱད་པར་ཅན་དེ་ནི། ། ཞེས་དང༌།
དེའི་ཁྱད་པར་གྱི་ཆོས། ཞེས་མི་རྟག་པ་སྒྲས་མི་ལྡན་རྣམ་གཅོད་ཀྱིས་ཁྱད་པར་དུ་བྱས་པ་བཤད་པ་མ་ཡིན་ནམ་ཞེ་ན། དེ་ཡང་མ་ཡིན་ཏེ། མི་རྟག་པ་ཁྱད་གཞིར་བཟུང་ནས་སྒྲ་ཁྱད་ཆོས་སུ་འགྱུར་བའི་སྐབས་ཞིག་ཡོད་པ་དེའི་ཚེ་ན་མི་སྲིད་རྣམ་གཅོད་དུ་འགྱུར་གྱི། མི་ལྡན་རྣམ་གཅོད་དུ་འགྱུར་བའི་གོ་སྐབས་ཡོད་པ་མ་ཡིན་ཏེ། མི་རྟག་པ་མཐའ་དག་ལ་སྒྲས་མ་ཁྱབ་པའི་ཕྱིར། སྒྲ་ནི་མི་རྟག་པས་མི་ལྡན་རྣམ་གཅོད་ཀྱིས་ཁྱད་པར་དུ་བྱས་པ་ཡིན་ཏེ། མི་རྟག་པ་དང་མི་ལྡན་པའི་སྒྲ་མི་སྲིད་པའི་ཕྱིར་རོ། ། མི་སྲིད་རྣམ་གཅོད་ཀྱིས་ཁྱད་པར་དུ་བྱས་པའི་ཚུལ་དེ་ཡང་སྐབས་འདི་དང་དེ་དག་ཏུ་མི་སྦྱོར་ཏེ། སྒྲ་མི་རྟག་པ་བསྒྲུབ་བྱར་བྱེད་པའི་སྐབས་ཡིན་པའི་ཕྱིར་རོ། །
དཔེར་ན་སྐབས་འདི་དང་དེ་དག་ཏུ་ཁྱད་པར་ཅན་ཞེས་པ་ཁྱད་གཞིར་བཟུང་བ་དེ་ཁོ་ན་ལ་སྦྱོར་གྱི། ཁྱད་པར་གྱི་ཆོས་ལ་མི་བཟུང་ངོ༌། ། འོ་ན། ཇི་སྐད་དུ། མི་རྟག་སྒྲའི་ཁྱད་པར་ཅན། རྗེས་འགྲོ་མེད་ན་ཞེས་པའི་རྩོད་ལན་གྱི་འབྲེལ་པ་ཇི་ལྟར་ཡིན་ཞེ་ན། དེ་ནི་འདི་ཡིན་ཏེ། མི་རྟག་པ་སྒྲ་བུམ་གཉིས་ཀ་ལ་རྗེས་སུ་འགྲོ་བར་ཁས་བླངས་པ་ལ། མི་རྟག་པ་ཆོས་ཅན། བུམ་པ་ལ་རྗེས་སུ་མི་འགྲོ་བར་ཐལ།
ཁྱད་པར་ཅན་སྒྲའི་ཆོས་ཡིན་པའི་ཕྱིར། དེ་ཆོས་ཅན། སྒྲ་ལ་རྗེས་སུ་མི་འགྲོ་བར་ཐལ། ཁྱད་པར་ཅན་བུམ་པའི་ཆོས་ཡིན་པའི་ཕྱིར། ཞེས་ཟེར་བ་ལ། རྣམ་གཅོད་ལ་གཉིས་སམ་གསུམ་དུ་ཕྱེ་ནས་ལན་འདེབས་པ་ཡིན་ནོ། ། རིགས་པ་ཅན་པས་ནི། སྒྲ་དང་མི་རྟག་པའི་ཚོགས་དོན་བསྒྲུབ་བྱ་ཡིན་ན། གཉིས་པོ་ཕན་ཚུན་ཁྱད་པར་ཅན་དང་ཁྱད་པར་ཅན་གྱི་ཆོས་མ་ཡིན་པས་ཁྱབ་པ་ཁས་ལེན་པ་ཡིན་ཏེ། སྔར་རྒྱས་པར་བཤད་པ་ལྟར།
འདིས་ནི་ཆོས་ཅན་ཆོས་དག་གིས། ། ཞེས་སོགས་བྱེ་བྲག་པ་དང༌། རིགས་པ་ཅན་པ་གཉིས་ཀྱི་འདོད་པ་འཆད་བྱེད་ཀྱི་གཞུང་ཡིན་པའི་ཕྱིར། དེ་ལྟར་གྲུབ་པ་ན་འདི་ལྟར་ཡང་འགྱུར་ཏེ། སྒྲ་མི་རྟག་སྒྲུབ་ལ་སྐྱེ་ལྡན་གཏན་ཚིགས་དང༌། བུམ་པ་མཐུན་དཔེར་རིགས་པ་ཅན་པས་བཟུང་བ་དེའི་ཚེ་ན། སྐྱེ་ལྡན་ཆོས་ཅན། སྒྲ་མི་རྟག་པར་སྒྲུབ་པའི་གཏན་ཚིགས་ཡང་དག་ཡིན་པར་ཐལ། དཔེ་དང་ཆོས་མཐུན་གྱི་སྒོ་ནས་དེ་སྒྲུབ་ཀྱི་བསྒྲུབ་བྱ་བསྒྲུབ་པར་མི་བྱེད་པའི་ཕྱིར། གསུམ་ཆར་ཁས་བླངས་པའི་ཚུལ་ནི།
ཐལ་བ་ནི་སྐྱེ་ལྡན་དེ་སྒྲུབ་ཀྱི་གཏན་ཚིགས་ཡང་དག་ཏུ་ཁས་བླངས་པའོ། ། ཁྱབ་པ་ནི། གཏན་ཚིགས་ཡང་དག་གི་མཚན་ཉིད་དུའོ། ། རྟགས་ནི་ཚོགས་སྤྱི་དོན་གཞན་ཏེ་དེ་སྒྲུབ་ཀྱི་ཤེས་འདོད་ཀྱི་བསྒྲུབ་བྱ་དང༌། བྱས་པ་དེ་འགོག་པར་ཁས་བླངས་པས་སོ། ། བླངས་པ་ཡང་ཡིན་ཏེ། རིགས་པ་ཅན་པས་ཆོས་ཅན་ལ་ནི་ཚོགས་པ་དག བསལ་བས་འགལ་ཞེས་སྨྲས་པའི་ཕྱིར་རོ། ། ཡང་དཔེ་བུམ་པ་ཆོས་ཅན། དེས་དེ་ལྟར་སྒྲུབ་པའི་མཐུན་དཔེ་ཡང་དག་ཡིན་པར་ཐལ།
སྒྲུབ་པར་བྱ་བ་དང་ཆོས་མཐུན་པ་དེའི་ཆོས་ཡོད་པ་ཅན་མ་ཡིན་པའི་ཕྱིར། གསུམ་ཆར་ཁས་བླངས་པའི་ཚུལ་ནི། ཐལ་བ་ནི་དངོས་སུའོ། ། ཁྱབ་པ་ནི་དཔེའི་མཚན་ཉིད་དུའོ། ། རྟགས་ནི་འདི་ལྟར། མི་རྟག་པ་ཆོས་ཅན། བུམ་པ་ལ་རྗེས་སུ་མི་འགྲོ་བར་ཐལ། སྒྲའི་ཁྱད་པར་གྱི་ཆོས་ཡིན་པའི་ཕྱིར། གསུམ་ཆར་དངོས་འགལ་ལོ། ། གལ་ཏེ་དཔེ་རྟགས་ཀྱི་མཚན་ཉིད་ཀྱི་ཟུར་གྱི་བསྒྲུབ་བྱའི་སྒྲ་ཚོགས་དོན་ལ་འཇུག་པ་མི་སྲིད་པའི་ཕྱིར་ན།
ཆོས་ཅན་ལ་འཇུག་པར་འདོད་ཅེ་ན། འོ་ན་རིགས་པ་ཅན་པས་བསྟན་བཅོས་སུ་དཔེ་རྟགས་ཀྱི་མཚན་ཉིད་བཞག་པ་དོན་མེད་པར་ཐལ། རྒོལ་བ་རང་ཉིད་ཀྱི་འདོད་པས་བརྟགས་ནས་དཔེ་རྟགས་ཀྱི་མཚན་ཉིད་འཆད་པ་ལ་འཇུག་པའི་ཕྱིར། ཞེས་མི་སྲིད་སོགས་སོ། ། གསུམ་པ་དམ་བཅའི་མཚན་ཉིད་དགག་པ་ལ་རིགས་པ་ཅན་པ་དང༌། སངས་རྒྱས་པ་གཉིས་ཀ་བསྒྲུབ་བྱ་བརྗོད་པ་དམ་བཅའི་མཚན་ཉིད་དུ་ཁས་ལེན་པ་ལ་ཁྱད་པར་མེད་ལ། དེ་ཡང་རིགས་པ་ཅན་པ་ནི་དཔེ་རྟགས་མ་གྲུབ་པ་བརྗོད་པ་དམ་བཅའ་བར་ཐལ་བའི་ཕྱིར་དུ། དམ་བཅའི་མཚན་ཉིད་ཀྱི་ཟུར་དུ་ངེས་བཟུང་གི་ཚིག་སྨོས་པ་ཡིན་ནོ། ། ཞེས་ཟེར་རོ། ། སངས་རྒྱས་པ་ནི།
ཁྱད་པར་མེད་པར་བརྗོད་ན་ཡང་ཞེས་འབྱུང་བ་ལྟར། དཔེ་རྟགས་མ་གྲུབ་པ་བསྒྲུབ་བྱར་བརྗོད་པ་ཁོ་ན་ཡིན་པའི་རྒྱུ་མཚན་གྱིས་དེར་ཐལ་བའི་ཉེས་པ་མི་འབྱུང་བར་ཁས་ལེན་པ་ཡིན་ནོ། ། འདི་ལ་རིགས་པ་ཅན་པའི་འདོད་པ་འགོག་པའི་དབང་དུ་བྱས་ནས། ཇི་སྐད་དུ། ཚད་མའི་མདོར། འདི་ལ་ཡང་བསྒྲུབ་པར་བྱ་བ་སྟོན་པ་ཁོ་ན་དམ་བཅའོ་ཞེས་ངེས་པར་བཟུང་བ་སྔར་སྦྱོར་རོ། ། བསྒྲུབ་བྱ་སྟོན་པ་དམ་བཅའ་ཁོ་ནའོ་ཞེས་ངེས་པར་བཟུང་བ་ཕྱིས་སྦྱོར། དེ་ལས་ཅིར་འགྱུར། སྔ་མ་ངེས་བཟུང་དོན་མེད་འགྱུར། ། ཅིག་ཤོས་ལྟར་ནའང་མི་འཐད་འགྱུར། །
ཞེས་གསུངས་པའི་དོན་འཆད་དོ། ། འདིར་དམ་བཅའ་ཡང་དག་ལ་ངེས་བཟུང་སྔར་སྦྱར་རམ་ཕྱིས་ངེས་བཟུང་སྦྱོར་བ་བརྟགས་པ་ནི་ཅུང་ཟད་འགྱུར་ནོངས་པ་ཡིན་པས། འདི་ལྟར་རྟག་པར་བྱ་སྟེ། བསྒྲུབ་བྱ་ཁོ་ན་བརྗོད་པ་ཞེས་སམ་བསྒྲུབ་བྱ་བརྗོད་པ་ཞེས་དམ་བཅའི་མཚན་ཉིད་འཇོག དང་པོ་ལྟར་ན་དེས་གྲུབ་ཟིན་བརྗོད་པ་དམ་བཅའ་ཡིན་པ་སེལ་ལམ། སྒྲུབ་བྱེད་དུ་བཀོད་བཞིན་པ་དམ་བཅའ་ཡིན་པ་སེལ། དང་པོ་ལྟར་ན། རྒོལ་བ་གྲུབ་ཟིན་དེ་ཆོས་ཅན། ཁྱོད་བསྒྲུབ་བྱ་ཡིན་པ་སེལ་བའི་ཕྱིར་དུ་རིགས་པ་ཅན་པས་དེའི་མཚན་ཉིད་ཀྱི་ཟུར་དུ་དེ་སྨོས་མི་དགོས་པར་ཐལ། རིགས་པ་ཅན་པས་སྒྲུབ་བྱེད་དཔེ་རྟགས་ཀྱི་མཚན་ཉིད་བསྟན་པའི་ཤུགས་ཉིད་ལས་ཁྱོད་ཀྱི་ལོག་ཕྱོགས་ཀྱི་དོན་དེ་བསྒྲུབ་བྱ་ཉིད་དུ་རྟོགས་པའི་ཕྱིར་རྟགས་དཔེའི་མཚན་ཉིད་ཀྱི་བསལ་བྱ་ཡིན་ན།
དམ་བཅའི་མཚན་ཉིད་ཀྱི་བསལ་བྱར་མི་འགྱུར་ཞེས་པའོ། ། གཉིས་པ་ལྟར་ཡིན་ན། སྒྲུབ་བྱེད་དུ་བཀོད་བཞིན་པའི་དཔེ་རྟགས་མ་གྲུབ་བརྗོད་པ་ཆོས་ཅན། རིགས་པ་ཅན་པ་ལྟར་ན། ཁྱོད་དམ་བཅའ་ཡིན་ནམ་སྙམ་པའི་དོགས་པ་སྐྱེ་བ་མེད་པར་ཐལ། རིགས་པ་ཅན་པའི་དཔེ་རྟགས་ཀྱི་མཚན་ཉིད་དེས་ཁྱོད་དམ་བཅའ་ཡིན་པ་དེ་བསལ་ཞིང༌། མིན་པ་དེ་ལ་ཁྱབ་པའི་ཕྱིར། དེ་ལྟར་ན་རིགས་པ་ཅན་པ་ཆོས་ཅན། དམ་བཅའི་མཚན་ཉིད་ཀྱི་ཟུར་དུ་ངེས་བཟུང་སྔར་བརྗོད་པ་དོན་མེད་དེ། མེད་པའི་རྒྱུ་མཚན་གཉིས་པོ་དེས་སོ། །
གཉིས་པ་ལྟར་ན། དམ་བཅའི་མཚན་ཉིད་ཀྱི་ཟུར་དུ་ཕྱིས་བརྗོད་པའི་ངེས་བཟུང་དེ་ཆོས་ཅན། དེ་དམ་བཅའ་ཡིན་པ་སེལ་མི་ནུས་པར་ཐལ། དེ་དམ་བཅའ་ཡིན་པར་ཁྱོད་ཀྱིས་ཁས་བླངས་པའི་ཕྱིར། དེ་ཆོས་ཅན། དེར་ཐལ། དེ་འདྲ་དེ་བསྒྲུབ་བྱ་བརྗོད་པ་ཁོ་ན་ཡིན་པའི་ཕྱིར། མ་གྲུབ་ན། དེ་དེར་ཐལ། དཔེར་རྟགས་མ་གྲུབ་པ་དེ་བསྒྲུབ་བྱ་ཁོ་ན་ཡིན་པའི་ཕྱིར།
མ་སྒྲུབ་ན་དེ་ཆོས་ཅན། དེར་ཐལ། ཤེས་བྱེད་སྐབས་ཀྱི་རྒོལ་བའི་ཚད་མས་མ་གྲུབ་པའི་ཕྱིར། གསུམ་ཆར་ཞེས་པའོ། ། ཞེས་རིམ་པར་སྒྲུབ་བྱེད་དང༌། གཏན་ཚིགས་དང༌། སྔར་ངེས་དང༌། དེ་ཕྱིར་རྣམས་སོ། ། འདི་འདྲ་ཁྱོད་ཀྱིས་ལེགས་བཤད་ཅེས། ། བདག་ལ་རྗེས་སུ་ཡི་རང་བ། །
དེ་དག་དེ་རིང་ཁོ་ན་ནས། ། ཆོས་ཀྱི་གྲགས་པའི་སྲས་གྱུར་ཅིག ། ལོ་བརྒྱ་ཚུན་དུ་གྲགས་པ་ཡི། ། རྣམ་བཤད་དག་ན་འདིར་འབྱུང་བའི། ། ལེགས་བཤད་སྙིང་པོ་དེ་དེ་དག ། འདི་ནའང་དེ་དག་ག་ལ་ཡོད། ། སྔོན་ཚེ་བདག་སྐྱེས་ལྷ་རྒན་གྱི། ། འཇིག་རྟེན་མེས་པོར་སྨྲས་པ་རྫུན། ། གལ་ཏེ་བདེན་ན་འདི་འདྲ་ཡིས། ། ལེགས་བཤད་སྔོན་ནས་མེད་པ་ཅི། །
ཡོད་ན་དེ་དང་འདི་ཡི་ནི། ། རང་གཟུགས་གསལ་བར་མི་སྟོན་ཅི། ། ཕྱི་ནས་གཡོ་ཅན་དག་གིས་ཀྱང༌། ། གཞན་ནོར་བདག་ཏུ་མ་བཟུང་ཤིག ། ཅེས་སྨྲས་པ་ཡིན་ནོ། ། བཞི་པ་ཕྱོགས་ལྟར་སྣང་གི་དཔེ་བརྗོད་དགག་པ་ལ། ཇི་སྐད་དུ། མདོར། རིགས་པ་ཅན་པ་ན་རེ། དམ་བཅའ་བ་དང་གཏན་ཚིགས་དག་འགལ་བ་ནི་དམ་བཅའི་སྐྱོན་ཡིན་ཏེ།
དཔེར་ན་སྒྲ་རྟག་སྟེ་ཐམས་ཅད་མི་རྟག་པའི་ཕྱིར་ཞེས་པའོ། ། ཞེས་ཟེར་རོ། ། གཏན་ཚིགས་དམ་བཅའ་དང་འགལ་བ་དམ་བཅའི་སྐྱོན་ཞེས་རིགས་པ་མ་ཡིན་ནོ། ། ཞེས་གསུངས་པའི་དོན་འཆད་པ་ལ། ཕྱོགས་སྔ་མ་ནི་དེ་ཉིད་ཡིན་ལ། དེ་དགག་པ་ལ། འགལ་བའི་དོན་ལ་བརྟགས་ནས་དགག་པ་དང༌། འགལ་བའི་དཔེ་བརྗོད་ལ་བརྟགས་ནས་དགག་པའོ། ། རྟགས་དམ་བཅའ་དང་འགལ་བའི་དོན་ཏེ། རྟགས་འདོད་ཡུལ་གྱི་བསྒྲུབ་བྱ་སྒྲུབ་མི་ནུས་པ་ལ་བྱེད་དགོས་ལ།
དེ་ལའང་ཚུལ་གཉིས་ཏེ། རྟགས་ཆོས་ལ་རྗེས་སུ་མི་འགྲོ་བས་དང༌། ཆོས་ཅན་ལ་རྗེས་སུ་མི་འགྲོ་བས་དེ་ལྟར་མི་ནུས་པ་གཉིས་སུ་ངེས་ལ། དེ་གཉིས་ཀ་ཡང་རྟགས་སྐྱོན་ཡིན་གྱི་ཕྱོགས་སྐྱོན་མ་ཡིན་ནོ། ། ཞེས་འགལ་བ་སོགས། གཉིས་པ་ནི། ཇི་སྐད་དུ། མདོར། ལེགས་པར་མ་བསླབས་པ་རྣམས་ཀྱི། ། དེ་ནི་ཆོས་མི་མཐུན་དཔེས་བརྗོད། །
ཅེས་པའི་དོན་འཆད་དེ། འདི་ལ་མི་རྟག་བརྟགས་སུ་མ་བཀོད་པའི་ཚུལ་བཤད་ནས་རྟགས་དམ་བཅའ་འགལ་བ་མ་ཡིན་པར་བསྟན། ཐམས་ཅད་མ་ཡིན་པ་རྟགས་སུ་བཀོད་པའི་ཚུལ་བཤད་ནས་རྟགས་ཕྱོགས་ཆོས་མ་གྲུབ་པར་བསྟན། དང་པོ་ནི་ཐམས་ཅད་མི་རྟག་ཅེས་པའི་ཁོངས་ནས་སྒྲ་མི་རྟག་ཅེས་པ་རྟགས་སུ་བཀོད་ན། དམ་བཅའ་དང་འགལ་བར་སོང༌། མདོ་དེ་ཡང་ཕྱོགས་སྐྱོན་ཡིན་གྱི་རྟགས་སྐྱོན་དུ་འགྱུར་ན་ཡང༌། དེ་ཡང་མ་བཀོད་ཅེས་སྟོན་པ་ནི། མི་རྟག་སོགས་སོ། ། འོ་ན་དེས་ཅི་ཞིག་བསྟན་ཞེ་ན། སྒྲ་རྟག་བསྒྲུབ་པའི་མི་མཐུན་དཔེ་ཙམ་ཞིག་བསྟན་པ་ཡིན་ནོ། །
ཞེས་འདི་ལ་སོགས་སོ། ། གཉིས་པ་ལ་སྦྱོར་ངག་དེའི་བསྟན་ཚུལ་ངོས་བཟུང༌། དེ་རྟགས་མ་གྲུབ་པའི་སྐྱོན་དུ་བསྟན་པའོ། ། དང་པོ་ནི། སྦྱོར་བ་འདི་ནི་རྟོག་གེ་མི་ཤེས་པ་དག་གིས་སྨྲས་པ་སྟེ། ཞེ་འདོད་ནི། གང་ཐམས་ཅད་ཀྱི་ཁོངས་སུ་འདུས་ན་མི་རྟག་པ་ཡིན་པས་ཁྱབ། དཔེར་ན་བུམ་པ་བཞིན། སྒྲ་ནི་རྟག་སྟེ་ཐམས་ཅད་མ་ཡིན་པའི་ཕྱིར་ཞེས་པའོ། ། ཞེས་ཡུལ་གཞན་ནོ། །
དེ་ལྟར་བཀོད་མོད་དེ་ལས་སྤྱིར་འགྱུར་ཞེ་ན། དེའི་ཚེ་ན་མ་གྲུབ་པ་ཡིན་གྱི་འགལ་བ་མ་ཡིན་ནོ། ། ཞེས་སྟོན་པ་ལ། ཀུན་ལ་གྲགས་པའི་གཞན་ཡིན་རྟགས་སུ་འགོད་ན་ཕྱོགས་ཆོས་མ་གྲུབ་པར་བསྟན། འགའ་ཞིག་མ་གྲགས་པའི་གཞན་མིན་རྟགས་སུ་བཀོད་ནས་ཕྱོགས་ཆོས་མི་འགལ་བར་བཞག་པའོ། ། དང་པོ་ནི། སྤྱི་ནི་སོགས་སོ། ། གཉིས་པ་ནི་དངོས་དང་རང་ལ་མཚུངས་པ་སྤང་བའོ། ། དང་པོ་ནི། གལ་ཏེ་མ་གྲུབ་པའི་སྐྱོན་མེད་དེ།
སྒྲ་མིན་ཐམས་ཅད་ལས་གཞན་ཡིན་པ་རྟགས་སུ་འགོད་པ་ཡིན་ནོ་ཞེ་ན། དེ་ལྟར་ན་སྒྲ་རྟགས་སུ་འགོད་པར་སོང་བས། སྒྲ་ཆོས་ཅན་སྒྲ་རྟག་པར་སྒྲུབ་པའི་མ་གྲུབ་པའི་གཏན་ཚིགས་ཡིན་ཏེ། སྒྲ་དང་ཐ་དད་མེད་པའི་ཕྱིར། ཞེས་ཤེས་བྱ་སོགས་སོ། ། གཉིས་པ་ལ་རང་བཞིན་གྱི་རྟགས་ལ་མཚུངས་པ་སྤང༌། མ་ངེས་པའི་རྟགས་ལ་མཚུངས་པ་སྤང་བའོ། ། དང་པོ་ལ་རང་བཞིན་གྱི་རྟགས་ཙམ་ལ་རྩོད་པ་སྤང་བ་དང༌། ཁྱད་པར་ཅན་ལ་རྩོད་པ་སྤང་བའོ། ། དང་པོ་ནི།
འོ་ན་བྱས་པ་ཡང་སྒྲ་མི་རྟག་པར་བསྒྲུབ་པའི་ཕྱོགས་ཆོས་ཅན་གྱི་གཏན་ཚིགས་མ་ཡིན་པར་ཐལ་ལོ་ཞེ་ན། དེ་མི་འཐད་དེ། སྒྲ་དང་ལྡོག་པ་ཐ་དད་པ་ཡིན་པའི་ཕྱིར། འོ་ན་དོན་དམ་པར་ཡང་ཐ་དད་དུ་འགྱུར་རོ་ཞེ་ན། གཅིག་དང་ཐ་དད་ཆོས་ཅན། དོན་དམ་པར་ཁྱོད་འགོག་ནུས་ཏེ། དེར་ཁྱོད་མ་གྲུབ་པའི་ཕྱིར། འོ་ན་བསྒྲུབ་བྱ་སྒྲུབ་བྱེད་མ་ཡིན་པར་འགྱུར་རོ་ཞེ་ན། མ་ཁྱབ་སྟེ། རྟོག་ངོར་དེ་གསུམ་ཐ་དད་ཡིན་པའི་ཕྱིར།
ཞེས་དངོས་པོ་དང༌། མིང་དང༌། དོན་དམ་དང༌། དཔག་བྱ་དང༌། འདི་ནི་རྣམས་སོ། ། གཉིས་པ་ནི། ཇི་སྐད་དུ། མདོར། འདུས་པ་རྣམས་ནི་གཞན་གྱི་དོན་བྱེད་དོ། ། འདུས་པ་ཡིན་པའི་ཕྱིར།
ཞེས་བྱ་བ་དང༌། འདུས་བྱས་མི་རྟག་སྟེ། འདུས་བྱས་ཉིད་ཡིན་པའི་ཕྱིར། ཞེས་བྱ་བ་དེ་དག་ལ་ཡང་དམ་བཅའི་དོན་གྱི་ཕྱོགས་གཅིག་གཏན་ཚིགས་སུ་འགྱུར་བ་མཐོང་ངོ༌། ། ཞེས་སོགས་བརྩོད་ལན་གྱི་དོན་འཆད་དེ། དེ་ཡང་སྔ་མ་ནི་འགལ་བའི་གཏན་ཚིགས་ཀྱི་མཚན་གཞི་དང༌། ཕྱི་མ་ནི་གཏན་ཚིགས་ཡང་དག་གི་མཚན་གཞིར་གསུངས་པས་འདོད་པའོ། ། དེ་ལ་རིགས་པ་ཅན་པ་ན་རེ། འོ་ན་དེ་དག་ཀྱང་ཕྱོགས་ཆོས་ཅན་གྱི་གཏན་ཚིགས་མ་ཡིན་པར་ཐལ། ཆོས་ཅན་གཏན་ཚིགས་ཐ་དད་མེད་པའི་ཕྱིར།
དེའི་སྐྱོན་མེད་དེ། གཅིག་ལ་ནི་འདུས་པ་མིག་སོགས་ཆོས་ཅན་དུ་བཟུང་བྱ་ཡིན་ལ། གཅིག་ལ་ནི། འདུས་བྱས་ཀྱི་བུམ་སོགས་ཆོས་ཅན་དུ་སོང་བས་ཐ་དད་པའི་ཕྱིར། དཔེར་ན་རྩོལ་བྱུང་གི་རྟགས་ཀྱིས་རྩོལ་སྒྲ་མི་རྟག་པར་སྒྲུབ་པ་བཞིན་ནོ། ། ཞེས་དེ་ན་དང༌། དཔེར་ན་རྩོལ་བྱུང་རྣམས་སོ། ། དེ་ལ་དཔེ་མ་གྲུབ་སྟེ། རྩོལ་བྱུང་དེ་རྩོལ་སྒྲའི་ཡན་ལག་མ་ཡིན་པའི་ཕྱིར་ཞེ་ན། འདི་ལ་ལན་གཉིས་ཏེ།
དེ་དེ་ཕྱོགས་ཆོས་ཀྱི་ཡན་ལག་ཏུ་ཁས་བླངས་ནས་ལན་འདེབས་ཚུལ་དང༌། དེ་དེའི་ཡན་ལག་མ་ཡིན་པར་བསྟན་ནས་ལན་འདེབས་ཚུལ་ལོ། ། དང་པོ་ནི་རྩོལ་བྱུང་ཆོས་ཅན། རྩོལ་སྒྲ་མི་རྟག་པར་བསྒྲུབ་བྱར་སོང་བའི་དུས་སུ། རྩོལ་སྒྲའི་ཡན་ལག་ཡིན་ཀྱང་རྩོལ་སྒྲ་ལས་ཐ་དད་མ་ཡིན་ཏེ། དེ་ཡིན་པ་ལ་ཚད་མས་གནོད་པ་མེད་པའི་ཕྱིར། ཞེས་དཔེ་དང་བཅས་ཏེ། ཕྱོགས་ཆོས་ཁས་ལེན་སོགས་སོ། ། གཉིས་པ་ནི། རྩོལ་བྱུང་ཆོས་ཅན།
རྩོལ་སྒྲ་མི་རྟག་པ་ཉིད་བསྒྲུབ་བྱར་སོང་བའི་དུས་སུ། རྩོལ་སྒྲའི་ཡན་ལག་གི་ཆ་ཤས་མ་ཡིན་ཏེ། རྩོལ་སྒྲ་མཚོན་བྱེད་ཡིན་པའི་ཕྱིར། གང་གིས་གང་མཚོན་བྱེད་ཡིན་པ་དེ་ནི་དེའི་ཕྱོགས་གཅིག་མ་ཡིན་ཏེ། བྱ་རོག་གི་ཁང་བཟངས་བཞིན་ནམ། གོས་དཀར་གྱི་སྐྱེས་བུ་བཞིན་ནོ། ། དེའི་དོན་ཡང་རྩོལ་སྒྲ་མ་ངེས་པ་ངེས་དགོས་པའི་དུས་སུ། རྩོལ་བྱུང་དེ་རྩོལ་སྒྲ་མཚོན་བྱེད་ཡིན་གྱི་དེའི་ཡན་ལག་ཏུ་མ་སོང་བས་ཐ་དད་ཡིན་ནམ། དེ་ངེས་ཟིན་གྱི་འོག་རོལ་ཏུ་ནི་དེ་དེའི་མཚོན་བྱེད་ཡིན་པ་བཟློག་པའི་ཕྱིར། དེ་དེའི་ཡན་ལག་ཡིན་ཀྱང༌།
དེ་དེ་དང་ཐ་དད་ཡིན་ཏེ། རྟོག་པ་ལ་ཐ་དད་དུ་སྣང་བའི་ཕྱིར། ཞེས་པའོ། ། གོང་བུ་དང་རྭ་བཞིན་ནོ། ། དེས་ན་ལྡོག་ཕྱིར་ཞེས་པ་ཡན་ལག་ཡིན་པའི་ཤེས་བྱེད། རྟོགས་ནས་ཞེས་པ་དེ་མ་ཡིན་པའི་ཤེས་བྱེད་དོ། ། གཉིས་པ་ནི། མཉན་བྱའི་རྟགས་ཀྱི་སྒྲ་མི་རྟག་པར་སྒྲུབ་པའི་ཕྱོགས་ཆོས་མ་གྲུབ་པར་འགྱུར་ཏེ། གཞི་རྟགས་ཐ་དད་མེད་པའི་ཕྱིར་ཞེ་ན། དེ་ཆོས་ཅན་དེ་དང་གཅིག་མ་ཡིན་ཏེ།
དེ་དང་ལྡོག་པ་ཐ་དད་པའི་ཕྱིར། ཆོས་ཐ་དད་སོགས་སོ། ། ལེགས་བཤད་ཟུར་ཙམ་མ་རྟོགས་པ། ། སྐབས་འདིར་ང་རྒྱལ་སྨྲ་དགོས་མེད། ། ཡང་ན་དེ་རྟོགས་ཞེས་པའི་དོན། ། རྒྱ་འགྲེལ་ཀུན་ལ་རྒྱུས་མི་སྣང༌། ། བརྟགས་ན་དམ་བཅའ་འགལ་བའི་སྐྱོན། ། བོད་འགྲེལ་ཀུན་གྱིས་མ་ཤེས་སོ། ། ཞེས་སྨྲས་པ་ཡིན་ནོ། ། གཉིས་པ་དངོས་ཀྱི་གོ་བྱ་གཏན་ཚིགས་བཤད་པ་ལ་མདོར་བསྟན།
རྒྱས་པར་རྟགས་མ་དམིགས་པའི་རྟགས་ཀྱི་དཔེར་བརྗོད་མ་སྨོས་པའི་རྒྱུ་མཚན་ནོ། ། དང་པོ་དངོས་དང་ཕྱོགས་ཆོས་སུ་འགྱུར་ཚུལ་ལ་རྩོད་པ་སྤང་བའོ། ། དང་པོ་ནི། འོ་ན་སྔར་རང་གི་མཐོང་དོན་ཞེས་སྨྲ་ན། མཐོང་བའི་དོན་དེ་གང་ཞེ་ན། ཚུལ་གསུམ་པ་ཅན་གྱི་གཏན་ཚིགས་སོ་དེ་ཤེས་པ་ལའང་ཡང་དག་དང་ལྟར་སྣང་གི་དབྱེ་བ་སོ་སོར་ཕྱེད་དགོས་ལ། ཕྱོགས་ཆོས་ཅན་གཏན་ཚིགས་ཀྱི་དབྱེ་བ་རྒྱས་པར་ཤེས་ན། དེ་ཕྱེད་པས། དབྱེ་བ་དེ་འཆད་པ་ལ། ཇི་སྐད་དུ།
མདོར། གང་ཕྱིར་གཏན་ཚིགས་དག་དང་ནི། ། དེར་སྣང་ཕལ་ཆེར་ཕྱོགས་ཆོས་ཉིད། ། དེས་ན་གཏན་ཚིགས་སོགས་དོན་གྱིས། ། སྔོན་དུ་དེ་དབྱེ་བསྟན་པར་བྱ། ། ཕྱོགས་ཆོས་མཐུན་ཕྱོགས་ཡོད་མེད་དང༌། ། རྣམ་གཉིས་རེ་རེ་དག་ལ་ཡང༌། ། རྣམ་གསུམ་མི་མཐུན་ཕྱོགས་ལ་ཡང༌། ། ཡོད་མེད་རྣམ་པ་གཉིས་ཕྱིར་རོ། ། ཞེས་གསུངས་པའི་དོན་འཆད་པ་ལ།
བདག་ཉིད་ཆེན་པོས་ཚད་མ་ཀུན་ལས་བཏུས་པར། བསྡུ་བྱེད་ཕྱོགས་ཆོས་ཅན་གྱི་གཏན་ཚིགས་ཀྱི་རབ་ཏུ་དབྱེ་བ་འཆད་པའི་གཞུང་གིས། བསྡུ་བྱ་ཕྱོགས་ཆོས་ཅན་གྱི་གཏན་ཚིགས་ཀྱི་རབ་ཏུ་དབྱེ་བ་མདོར་བསྡུས་ཏེ་གསུངས་པ་ཆོས་ཅན། དགོས་པ་ཡོད་དེ། གཏན་ཚིགས་ཡང་དག་དང་ལྟར་སྣང་གི་རབ་དབྱེ་བདེ་བླག་ཏུ་རྟོགས་པར་བྱ་བའི་ཆེད་ཡིན་པའི་ཕྱིར། ཞེས་གཏན་ཚིགས་སོགས་སོ། ། གཉིས་པ་ནི། འོ་ན་ཆོས་ཅན་རྟགས་ཀྱི་ཁྱད་པར་དུ་བྱས་སམ་མ་བྱས། མ་བྱས་ན་ཕྱོགས་ཆོས་མི་འགྲུབ་ལ་བྱས་ན་གཞལ་བྱ་ཆོས་ཅན། དཔེ་བུམ་པ་ལ་རྗེས་སུ་མི་འགྲོ་བར་ཐལ།
སྒྲའི་ཁྱད་པར་གྱི་ཆོས་ཡིན་པའི་ཕྱིར། དེ་ལ་ཁྱབ་པ་མ་ངེས་པའི་ཚུལ་སྟོན་པ་ནི། ཆོས་ཀྱི་སོགས་སོ། ། འདིར་ནག་པ་དང་སྲིད་སྒྲུབ་ནི། རྒྱལ་པོ་སྐྱབས་སེང་གི་བུ་ལྔའི་ཡ་གྱལ་ཏེ། རྒྱུ་སྐར་ནག་པས་བྱིན་པ་དང༌། ལྷ་དབང་བརྒྱ་བྱིན་གྱི་བྱིན་པའི་ཁྱད་པར་རོ། ། གཉིས་པ་ལ། ཕྱོགས་ཆོས་ཅན་དགུ་སྨོས་པའི་དགོས་པ་སྤྱིར་བཤད། བྱེ་བྲག་ཏུ་ཡང་དག་གཉིས་དང་མཉན་བྱ་སྨོས་པའི་དགོས་པ་བཤད་པའོ། །
དང་པོ་ལ་དགུ་པོ་ནི་འདི་ཡིན་ཏེ། སྐབས་ཀྱི་རྒོལ་བའི་བློ་ངོར་མཐུན་ཕྱོགས་ལ་ཡོད་པ་དང༌། མེད་པ་དང༌། རྣམ་པ་གཉིས་ཏེ་གསུམ་མོ། ། དེ་རེ་རེ་ལ་རྒོལ་བའི་བློ་ངོར་མི་མཐུན་པའི་ཕྱོགས་ལ་ཡང་ཡོད་པ་དང༌། མེད་པ་དང་རྣམ་པ་གཉིས་པ་སྟེ་གསུམ་གསུམ་དུ་ཕྱེ་བས་དེ་དགུའོ། ། དཔེར་བརྗོད་ནི། མདོའི་རང་འགྲེལ་དུ། གཞལ་བྱ་བྱས་དང་མི་རྟག་དང༌། ། བྱས་དང་མཉན་བྱ་རྩོལ་ལས་བྱུང༌། །
མི་རྟག་རྩོལ་བྱུང་རེག་མིན་པ། ། དེ་དགུ་རྟག་པ་ལས་སོགས་ལའོ། ། ཞེས་པས་གཏན་ཚིགས་དགུ་བསྟན་པ་ཡིན་ནོ། ། བསྒྲུབ་བྱའི་ཆོས་དགུ་ནི། ཚད་མ་རྒྱན་ལས། རྟག་དང་མི་རྟག་རྩོལ་བྱུང་དང༌། ། བར་དུ་རྟག་པ་གསུམ་དག་དང༌། ། རྩོལ་བྱུང་མིན་དང་མི་རྟག་རྟག ། སྒྲུབ་བྱེད་གཞལ་བྱ་ཉིད་སོགས་ཡིན། ། ཞེས་གསུངས་སོ། །
དེ་ཡང་རེ་མིག་ལ་བཀོད་ན་རྟོགས་སླ་བར་ཛྙཱ་ན་ཤྲཱི་དང༌། ཡཱ་མ་རིས་བཤད་པ་དཔག་ནས་བོད་དག་གིས་ཕྱོགས་ཀྱི་གླང་པོ་ལ་ཁ་གཡོར་བའི་ཕྱོགས་ཆོས་ཅན་དགུའི་འཁོར་ལོ་ཞེས་པའི་བསྟན་འཆོས་བརྩམས་ལ། དེ་ནས་འབྱུང་བ་མཐུན་ཕྱོགས་དགུ་དང༌། མི་མཐུན་ཕྱོགས་དགུའི་བཤད་པ་ཡཱ་མ་རི་ནས་འབྱུང་ཞེས་ཟེར་རོ། ། ཡཱ་མ་རིའི་འགྲེལ་བཤད་ནི་གཉིས་ཏེ། མདོ་དང༌། རྒྱན་གྱིའོ། ། ཛཱ་མ་ནི་སྐད་ཀྱི་ཁྱད་པར་ཙམ་མོ། ། དེ་དག་གི་ནང་ནས་སྒྲ་མི་རྟག་སྒྲུབ་ལ་བྱས་པ་རྟགས་སུ་བཀོད་པ་དང༌། རིག་བྱེད་ཀྱི་སྒྲ་མི་རྟག་པར་སྒྲུབ་པ་ལ།
རྩོལ་བྱུང་རྟགས་སུ་བཀོད་པའི་ཚེ་ན། བྱས་པ་དང་རྩོལ་བྱུང་གཉིས་ཕྱོགས་ཆོས་ཅན་གྱི་གཏན་ཚིགས་ཀྱི་དཔེ་བརྗོད་དུ་བདག་ཉིད་ཆེན་པོས་གསུངས་པ་ཆོས་ཅན། དགོས་པ་ཡོད་དེ། འབྲས་རང་གི་གཏན་ཚིགས་ཡང་དག་གཉིས་པོ་གང་རུང་ཡིན་ན་ཕྱོགས་ཆོས་ཅན་གྱི་གཏན་ཚིགས་ཡིན་ནོ་ཞེས་ཤེས་པར་བྱ་བའི་ཆེད་ཡིན་པའི་ཕྱིར། སྒྲ་རྟག་སྒྲུབ་ལ་བྱས་པ་རྟགས་སུ་བཀོད་པ་དང༌། རིག་སྒྲ་རྟག་བསྒྲུབ་ལ་རྩོལ་བྱུང་རྟགས་སུ་བཀོད་པའི་ཚེ་ན། དེ་གཉིས་ཕྱོགས་ཆོས་ཅན་གྱི་གཏན་ཚིགས་སུ་བདག་ཉིད་ཆེན་པོས་གསུངས་པ་ཆོས་ཅན། དགོས་པ་ཡོད་དེ། འབྲས་རང་གི་འགལ་རྟགས་གཉིས་པོ་གང་རུང་ཡིན་ན་ཕྱོགས་ཆོས་ཅན་གྱི་གཏན་ཚིགས་ཡིན་ནོ་ཞེས་ཤེས་པར་བྱ་བའི་ཆེད་ཡིན་པའི་ཕྱིར། ཡང་སྔ་མ་གཉིས་གཏན་ཚིགས་ཡང་དག་གི་དཔེ་དང༌།
ཕྱི་མ་གཉིས་འགལ་བའི་གཏན་ཚིགས་ཡང་དག་གི་དཔེར་བརྗོད་དུ་སྨོས་པ་ཆོས་ཅན། དགོས་པ་ཡོད་དེ། བྱས་པ་དེ་དང་རྩོལ་བྱུང་དེ་རིགས་སྒྲ་མི་རྟག་པར་སྒྲུབ་པ་ལ་གཏན་ཚིགས་ཡང་དག་ཏུ་སོང་བ་དེའི་ཚེ་ལོག་ཕྱོགས་ལ་འགལ་བའི་གཏན་ཚིགས་སུ་འགྲོ་བ་དང༌། ཡང་དེ་གཉིས་རིག་སྒྲ་རྟག་སྒྲུབ་ལ་འགལ་བའི་གཏན་ཚིགས་སུ་སོང་བ་དེའི་ཚེ། དེའི་ལོག་ཕྱོགས་ལ་ཡང་དག་གི་རྟགས་ཚིགས་སུ་འགྱུར་བ་ནི་དོན་གཅིག་ལ་འདུ་བ་ཡིན་ནོ། ། ཞེས་ཤེས་པར་བྱ་བའི་ཆེད་ཡིན་པའི་ཕྱིར། ཞེས་རང་བཞིན་སོགས་རྐང་པ་གཉིས་སོ། ། ཡང་སྒྲ་མི་རྟག་པར་སྒྲུབ་པ་ལ་མཉན་བྱ་དང༌། གཞལ་བྱ་རྟགས་སུ་བཀོད་པའི་ཚེ། དེ་གཉིས་ཕྱོགས་ཆོས་ཅན་གྱི་གཏན་ཚིགས་ཀྱི་དཔེར་བདག་ཉིད་ཆེན་པོས་གསུངས་པ་ཆོས་ཅན།
དགོས་པ་ཡོད་དེ། ཐུན་མོང་མ་ཡིན་པའི་གཏན་ཚིགས་དང༌། ཕྱོགས་གཉིས་ཀ་ལ་ཁྱབ་བྱེད་དུ་འཇུག་པའི་གཏན་ཚིགས་ལ། ཕྱོགས་ཆོས་གྲུབ་བོ་ཞེས་ཤེས་པར་བྱ་བའི་ཆེད་ཡིན་པའི་ཕྱིར། ཡང་མཉན་བྱ་ཐུན་མོང་མ་ཡིན་པ་དང༌། གཞལ་བྱ་གཉིས་ཀ་ལ་ཁྱབ་བྱེད་དུ་འཇུག་པའི་མ་ངེས་པའི་གཏན་ཚིགས་ཀྱི་དཔེར་སྨོས་པ་ཆོས་ཅན། དགོས་པ་ཡོད་དེ། རྗེས་འགྲོ་རྐྱང་པ་ཅན་དང་ལྡོག་པ་རྐྱང་པ་ཅན་གྱི་གཏན་ཚིགས་ཡང་ཡོད་དོ་ཞེས་རྩོད་པ་ལྡོག་པར་བྱ་བའི་ཆེད་ཡིན་པའི་ཕྱིར། ཞེས་རྩོད་ཕྱིར་སོགས་རྐང་པ་གཅིག་གོ ། དྲུག་པོ་དེའི་ལྷག་མ་སྒྲ་རྩོལ་བྱུང་དང༌།
རྩོལ་མ་བྱུང་དུ་སྒྲུབ་པ་ལ་མི་རྟག་པ་རྟགས་སུ་བཀོད་པ་དང༌། སྒྲ་རྟག་སྒྲུབ་ལ་རེག་བྱ་ཅན་མ་ཡིན་པ་རྟགས་སུ་བཀོད་པའི་ཚེ་ན། ཕྱོགས་ཆོས་གསུམ་པོ་དེ་གཏན་ཚིགས་ཀྱི་དཔེར་གསུངས་པ་ཆོས་ཅན། དགོས་པ་ཡོད་དེ། མ་ངེས་པའི་གཏན་ཚིགས་ལྷག་མ་རྣམས་ལ་ཕྱོགས་ཆོས་གྲུབ་བོ་ཞེས་ཤེས་པར་བྱ་བའི་ཆེད་ཡིན་པའི་ཕྱིར། ཡང་དེ་གསུམ་མ་ངེས་པའི་གཏན་ཚིགས་སོ་སོའི་དཔེར་སྨོས་པ་ཆོས་ཅན། དགོས་པ་ཡོད་དེ། རྟགས་ཡང་དག་ཡིན་ན་མི་མཐུན་པའི་ཕྱོགས་མཐའ་དག་ལས་ལོགས་པ་གཅིག་དགོས་སོ་ཞེས་ཟློག་པའི་སྒྲུབ་བྱེད་བསྟན་པར་བྱ་བའི་ཆེད་ཡིན་པའི་ཕྱིར། ཞེས་ལྷག་མ་སོགས་རྐང་པ་གཅིག་གོ ། གཉིས་པ་ལ།
ཡང་དག་སྨོས་པའི་དགོས་པ་བཤད། མཉན་བྱ་སྨོས་པའི་དགོས་པ་བཤད། དང་པོ་ལ་སོ་སོའི་དགོས་པ་དང༌། ཐུན་མོང་གི་དགོས་པའོ། ། དང་པོ་ལ་རྩོལ་བྱུང་འབྲས་རྟགས་ཀྱི་དཔེར་སྨོས་པའི་དགོས་པ་རྒྱུ་མཚན་དང༌། དེ་ལས་ལོགས་སུ་བྱས་པ་རང་བཞིན་རྟགས་ཀྱི་དཔེར་སྨོས་པའི་རྒྱུ་མཚན་དང་དགོས་པ། དེ་ལ་རྩོད་པ་སྤང་བའོ། ། དང་པོ་ལ་དགོས་པ་དང༌། རྒྱུ་མཚན་ནོ། ། དང་པོ་ནི།
འོ་ན་དུ་ལྡན་གྱི་ལ་མེ་ཡོད་དུ་སྒྲུབ་པ་ལ་དུ་བ་རྟགས་སུ་བཀོད་པ་ལྟ་བུ་འབྲས་རྟགས་ཀྱི་དཔེར་བརྗོད་དུ་སྨོས་པ་ཆོག་མོད། རྩོལ་བྱུང་དེར་སྨོས་པས་ཅི་ཞིག་བྱ་ཞེ་ན། ཚད་མ་མདོར། དུང་སྒྲ་མི་རྟག་པར་སྒྲུབ་པ་ལ་རྩོལ་བྱུང་འབྲས་རྟགས་ཀྱི་དཔེར་གསུངས་པ་ཆོས་ཅན། དགོས་པ་ཡོད་དེ། འབྲས་བུའི་གཏན་ཚིགས་ཡང་དག་ཡིན་ན་མཐུན་ཕྱོགས་ལ་རྣམ་གཉིས་སུ་འཇུག་པ་ཡིན་ནོ། ། ཞེས་ཤེས་པར་བྱ་བའི་ཆེད་ཡིན་པའི་ཕྱིར། ཞེས་རང་བཞིན་སོགས་སོ། ། གཉིས་པ་ནི། འོ་ན་དེ་སྒྲུབ་ལ་དེ་འབྲས་རྟགས་སུ་འགྱུར་བའི་ཚུལ་ཇི་ལྟ་བུ་ཞེ་ན།
བཀོད་ཚོད་ལ་དེ་ལྟར་བཀོད་ཀྱང༌། ཞེན་འདོད་དམ་སོང་ཚོད་ལ་དུང་སྒྲ་ཐོས་པའི་ཉན་ཤེས་མ་འཁྲུལ་པ་ཆོས་ཅན། རང་རྒྱུ་སྒྲའི་མི་རྟག་པ་སྔོན་དུ་སོང་བ་ཡིན་ཏེ། སྒྲ་འཛིན་ཉན་ཤེས་མ་འཁྲུལ་བའི་ཕྱིར། ཞེས་འགོད་པ་ཡིན་ལ། དེའི་ཚེ་ན་དེ་ཆོས་ཅན། དེ་སྒྲུབ་ཀྱི་འབྲས་བུའི་གཏན་ཚིགས་ཡང་དག་ཡིན་ཏེ། དེ་སྒྲུབ་ཀྱི་ཕྱོགས་ཆོས་ཅན་གྱི་གཏན་ཚིགས་གང་ཞིག རང་རྒྱུ་སྒྲ་མི་རྟག་པའི་འབྲས་བུ་ཡིན་པའི་ཕྱིར། ཞེས་སྔར་ཡོད་པའི་སོགས་སོ། །
གཉིས་པ་ནི། འོ་ན་རྩོལ་བྱུང་ལས་ལོགས་སུ་བྱས་པ་རང་བཞིན་རྟགས་ཀྱི་དཔེར་བརྗོད་དུ་སྨོས་པ་མི་འཐད་དེ། དེས་དེའི་དཔེ་བརྗོད་ཀྱང་རྟོགས་ནུས་པའི་ཕྱིར། ཚད་མ་ཀུན་ལས་བཏུས་པར་ཆོས་ཅན། རྩོལ་བྱུང་ལས་ལོགས་སུ་བྱས་པ་རང་བཞིན་རྟགས་ཀྱི་དཔེ་བརྗོད་དུ་སྟོན་པའི་རྒྱུ་མཚན་ཡོད་དེ། རྩོལ་བྱུང་གཅིག་པོ་གཏན་ཚིགས་གཉིས་ཀའི་དཔེར་བརྗོད་དུ་བསྟན་ན། རང་བཞིན་གྱི་གཏན་ཚིགས་ཡང་དག་ཐམས་ཅད་ཀྱང་མཐུན་ཕྱོགས་ལ་རྣམ་གཉིས་སུ་འཇུག་པ་ཡིན་ནམ་སྙམ་པའི་དོགས་པ་སྐྱེ་བའི་རྒྱུ་མཚན་གྱིས་དེ་ལས་ལོགས་སུ་དེ་བསྟན་པའི་ཕྱིར། ཞེས་བདག་ཉིད་སོགས་སོ། ། འོ་ན་སྐབས་འདིར་གཏན་ཚིགས་ཡང་དག་དང་ལྟར་སྣང་གི་དབྱེ་བ་བསྟན་ནས། མཚན་ཉིད་མི་སྟོན་པའི་རྒྱུ་མཚན་ཅི་ཡིན་ཞེ་ན།
རང་དོན་རྗེས་དཔག་ཏུ་བསྟན་ཟིན་པའི་ཕྱིར་མ་བསྟན་ལ། དེ་ལྟར་ན་ཡང་དབྱེ་བ་ཙམ་བསྟན་པ་ཆོས་ཅན། དགོས་པ་ཡོད་དེ། གཏན་ཚིགས་བརྗོད་བྱར་བྱས་པའི་སྒྲུབ་ངག་ཡང་དག་དང་ལྟར་སྣང་གི་དབྱེ་བ་བདེ་བླག་ཏུ་རྟོགས་པར་བྱ་བའི་ཆེད་ཡིན་པའི་ཕྱིར། ཞེས་རྗེས་སུ་སོགས་སོ། ། གསུམ་པ་ནི། འོ་ན་རྩོལ་བྱུང་ཉན་ཤེས་མ་འཁྲུལ་པ་དེ་འབྲས་རྟགས་ཀྱི་དཔེར་སྨོས་པར་རིགས་ཀྱི། རྩོལ་བྱུང་ཙམ་ལྡོག་ཁྱབ་ནས་དེར་སྨོས་པ་མི་རིགས་ཏེ། དེས་རང་བཞིན་གྱི་གཏན་ཚིགས་མཚོན་མི་ནུས་ཤིང༌། འབྲས་རྟགས་དངོས་ཀྱང་མ་ཡིན་པའི་ཕྱིར།
ཞེ་ན། ཕྱོགས་ཆོས་ཅན་གྱི་རབ་དབྱེ་འཆད་པའི་སྐབས་འདིར། མདོར་རྩོལ་བྱུང་ཙམ་ལྡོག་པ་ནས་འབྲས་བུའི་གཏན་ཚིགས་ཡང་དག་གི་དཔེར་གསུངས་པ་ཆོས་ཅན། དགོས་པ་ཡོད་དེ། མཐུན་ཕྱོགས་ལ་རྣམ་གཉིས་སུ་འཇུག་པའི་རང་བཞིན་གྱི་གཏན་ཚིགས་ཡང་དག་གི་དཔེར་བརྗོད་ཀྱང་མཚོན་པར་བྱ་བའི་ཆེད་ཡིན་པའི་ཕྱིར། ཞེས་དཔེ་འདིར་སོགས་སོ། ། གཉིས་པ་ནི། ཡོད་པ་སོགས་སོ། ། གཉིས་པ་ལ་མཉན་བྱའི་དཔེ་སྲོག་སོགས་ལྡོག་པ་རྐྱང་པ་ཅན་གྱི་གཏན་ཚིགས་ཡང་དག་མིན་པར་བསྟན། དེས་གཞན་ཡང་མཚོན་ནུས་པར་བསྟན་པའོ། །
དང་པོ་ལ་སྲོག་སོགས་ལྡོག་པ་རྐྱང་པ་ཅན་ཡིན་པ་དགག སྲོག་སོགས་རྟགས་ཡང་དག་ཡིན་པ་དགག་པའོ། ། དང་པོ་ནི། རྩོད་ཕྱིར་ཞེས་པ་ལ་འཕྲོས་ནས། རིགས་པ་ཅན་པས་ལྡོག་པ་རྐྱང་པ་ཅན་གྱི་གཏན་ཚིགས་ཡང་དག་འདོད་པའི་ཚུལ་ཇི་ལྟ་བུ། དེ་མཉན་བྱའི་དཔེ་ལ་བརྟེན་ནས་སེལ་ནུས་པའི་རྒྱུ་མཚན་ཅི་ཞེ་ན། འདི་ཡིན་ཏེ། རིགས་པ་ཅན་པ་ན་རེ། སྲོག་ལྡན་གྱི་ལུས་སུ་ཚད་མས་དམིགས་པ་དེ། གསོན་ལུས་བདག་བཅས་སུ་བསྒྲུབ་པའི་ལྡོག་པ་རྐྱང་པ་ཅན་གྱི་གཏན་ཚིགས་ཡང་དག་ཡིན་ཏེ།
དེ་དེ་སྒྲུབ་ཀྱི་ཕྱོགས་ཆོས་ཅན་གྱི་གཏན་ཚིགས་གང་ཞིག དེ་དེ་སྒྲུབ་ཀྱི་མི་མཐུན་པའི་ཕྱོགས་ལས་ནི་ལྡོག མཐུན་ཕྱོགས་ལ་རྗེས་སུ་འགྲོ་བ་ཡང་མེད་ལྡོག་པ་ཡང་མེད་པའི་ཕྱིར། དེ་མེད་དེ། དེའི་མཐུན་ཕྱོགས་མེད་པའི་ཕྱིར། དེའི་རྒྱུ་མཚན་ཡང་ཤེས་བྱ་ལ་གསོན་ལུས་ཡིན་མིན་གཉིས་སུ་ཁ་མཚོན་ཆོད། གསོན་ལུས་ནི་ཤེས་འདོད་ཆོས་ཅན་ཡིན་པས་མཐུན་ཕྱོགས་མ་ཡིན། གསོན་ལུས་མ་ཡིན་པ་རྣམས་ནི་བདག་མེད་ཡིན་པས་དེ་སྒྲུབ་ཀྱི་མཐུན་པའི་ཕྱོགས་ཡིན་ནོ། ། ཞེས་ཟེར་རོ། ། མཉན་བྱའི་དཔེ་ལ་རྟེན་ནས་དེ་སེལ་ནུས་པ་ཡིན་ནོ། །
ཇི་ལྟར་ཞེ་ན། མཉན་བྱ་དེ་སྒྲུབ་ཀྱི་ཐུན་མོང་མ་ཡིན་པའི་གཏན་ཚིགས་སུ་བསྟན་པས་དེ་ཡང་དེ་སྒྲུབ་ཀྱི་དེར་རྟོགས་ནུས་ཏེ། དེ་གཉིས་ལྡོག་ཁྱབ་འཁྲུལ་པར་མཚུངས་པའི་ཕྱིར། འདི་སྒྲུབ་པ་ལ་གཉིས་ཏེ། མཉན་བྱ་དང་སྲོག་ལྡན་ལྡོག་ཁྱབ་འཁྲུལ་པར་མཚུངས་པའི་ཚུལ། མི་མཚུངས་པའི་སྒྲུབ་བྱེད་དགག་པའོ། ། དང་པོ་ལ་སྲོག་ལྡན་གྱི་རྟགས་ཀྱིས་དེ་ལྟར་སྒྲུབ་པའི་ཁྱབ་པ་འཁྲུལ་བར་བསྟན། དེས་ན་མཉན་བྱ་དང་མཚུངས་པའོ། ། དང་པོ་ནི། ལྡོག་པ་ཉིད་ནི་ནས།
ཐུག་པ་མེད་ཀྱི་བར་རོ། ། གཉིས་པ་ནི་སྲོག་ལྡན་གྱི་ལུས་སུ་ཚད་མས་དམིགས་པ་ཆོས་ཅན། ཁྱོད་ཀྱི་རྟགས་ཀྱིས་གསོན་ལུས་བདག་བཅས་སུ་སྒྲུབ་པའི་ལྡོག་ཁྱབ་འཁྲུལ་བ་ཡིན་ཏེ། ཁྱོད་དེ་སྒྲུབ་ཀྱི་ཕྱོགས་གཉིས་པོ་གང་རུང་ལ། ཁྱོད་དང་ཕྱོགས་ཆོས་ཅན་དུ་སོང་བའི་རྒོལ་བའི་ཚད་མས་མ་མཐོང་བའི་ཕྱིར། དཔེར་ན་སྒྲ་མི་རྟག་སྒྲུབ་ལ་མཉན་བྱ་བཞིན་ནོ། ། ཞེས་འཁྲུལ་པ་ལ་སོགས་སོ། ། གཉིས་པ་ལ། བསྒྲུབ་བྱ་དགག་པ་དང༌། སྒྲུབ་བྱེད་དགག་པ་གཉིས།
དང་པོ་ལ་དེར་མི་མཚུངས་པའི་རྩོད་པ་ནི་མ་ཡིན་སོགས་སོ། ། དེ་གཉིས་ལྡོག་པ་རྐྱང་པ་ཅན་ཡིན་མིན་མཚུངས་པར་ཐལ། དེ་གཉིས་རང་གི་མཐུན་ཕྱོགས་ལ་རྗེས་སུ་འགྲོ་ཚུལ་མཚུངས་པའི་ཕྱིར། ཞེས་འོ་ན་སོགས་སོ། ། གཉིས་པ་ནི། གལ་ཏེ་སྲོག་དེ་དེ་སྒྲུབ་ཀྱི་མཐུན་ཕྱོགས་ལ་རྗེས་སུ་འགྲོ་ལྡོག་གཉིས་ཀ་མེད་དེ། གསོན་ལུས་བདག་བཅས་སུ་སྒྲུབ་པའི་མཐུན་ཕྱོགས་དངོས་པོར་མེད་པའི་ཕྱིར། ཁྱབ་པ་ཡོད་དེ། དངོས་པོར་མེད་པ་དགག་སྒྲུབ་ཀྱི་གཞིར་མི་རུང་བའི་ཕྱིར། ཞེས་ཕྱོགས་སྔ་མ་ནི།
བསྒྲུབ་བྱ་མེད་ཅེས་པའི་རྐང་པ་གཉིས་སོ། ། གཉིས་པ་དེ་སུན་དབྱུང་བ་ལ། དངོས་པོར་མེད་པ་ལ་ལྡོག་པ་མེད་པས་ཁྱབ་པ་མི་འཐད། ཁྱབ་ཏུ་ཆུག་ཀྱང་མི་མཐུན་ཕྱོགས་ལས་ལྡོག་པ་ཐེ་ཚོམ་ཟ་བར་བསྟན། དེས་ན་མི་མཐུན་ཕྱོགས་ལ་ལྡོག་པ་ཡང་ཐེ་ཚོམ་ཟ་བར་བསྟན། མི་མཐུན་ཕྱོགས་ལ་མེད་པ་བདག་བཅས་སུ་མི་འགྲུབ་པར་ཁས་ལེན་དགོས་པར་བསྟན་པའོ། ། དང་པོ་ལ་ཁས་བླངས་ནང་འགལ་བས་དགག དངོས་པོ་སྟོབས་ཤུགས་ཀྱི་རིགས་པས་དགག རང་ལུགས་ཀྱི་དགག་སྒྲུབ་ཀྱི་རྟེན་ངོས་བཟུང་བའོ། ། དང་པོ་ནི།
མེད་ཅེས་སོགས་སོ། ། གཉིས་པ་ནི། སྒྲུབ་དང་སོགས་སོ། ། གསུམ་པ་ལ་མདོར་བསྟན་པ་དང༌། རྒྱས་པར་བཤད་པའོ། ། དང་པོ་ནི། དངོས་པོར་མེད་པ་དགག་སྒྲུབ་ཀྱི་གཞིར་རུང་སྟེ། དགག་སྒྲུབ་ཀྱི་དངོས་ཀྱི་རྟེན་ནི་སྒྲ་དོན་ཁོ་ན་ལ་བྱེད་དགོས་པའི་ཕྱིར། ཞེས་དེ་ཕྱིར་སོགས་སོ། ། ཕྱི་རོལ་རྟེན་མིན་ཞེས་པའི་དོན་རྒྱས་པར་བཤད་པ་ལ།
སྒྲ་དོན་ལ་རྟེན་ནས་སོགས་ཀྱི་དོན་རྒྱས་པར་བཤད་པའོ། ། དང་པོ་ནི། དེ་ལྟ་མིན་ན་སོགས་སོ། ། གཉིས་པ་ནི། སྣ་ཚོགས་ཆོས་ཀྱི་སོགས་སོ། ། གཉིས་པ་ནི། ཡོད་ཉིད་སོགས་སོ། ། གསུམ་པ་ནི། དེ་ལ་ཐེ་ཚོམ་སོགས་སོ། ། བཞི་པ་ནི།
ལྡོག་ཏུ་ཆུག་པ་དེ་ལྟ་ནའང་སོགས་སོ། ། འདིར་དོན་ནི། སྔར་རྒོལ་རིགས་པ་ཅན་པས་ཕྱི་རྒོལ་སངས་རྒྱས་པའི་ངོར་གསོན་ལུས་བདག་བཅས་སུ་སྒྲུབ་པ་ལ་སྲོག་ལྡན་རྟགས་སུ་བཀོད་པའི་ཚེ་ན། དེ་ཆོས་ཅན། ཁྱོད་སངས་རྒྱས་པའི་ངོར་དེ་དེར་སྒྲུབ་པའི་མི་མཐུན་ཕྱོགས་ལས་ལྡོག་པ་ཅན་གྱི་གཏན་ཚིགས་མ་ཡིན་པར་ཐལ། རྒོལ་བ་དེས་ཁྱོད་དེ་སྒྲུབ་ཀྱི་མི་མཐུན་ཕྱོགས་བདག་མེད་ལས་ལྡོག་མི་ལྡོག་ཐེ་ཚོམ་ཟ། དེ་མཐུན་ཕྱོགས་བདག་ལ་འགྲོ་མི་འགྲོ་ཡང་ཐེ་ཚོམ་ཟ་བའི་ཕྱིར། རྟགས་ཁས་བླངས་ཏེ། ཕྱིར་རྒོལ་དེ་གསོན་ལུས་ལས་བདག་ཡོད་མེད་ཐེ་ཚོམ་ཟ་བའི་ཕྱིར་ཏེ། དེའི་ངོར་དེ་ལ་དེ་ཡོད་པར་སྒྲུབ་པའི་གཏན་ཚིགས་འཇུག་པའི་ཕྱིར།
ཞེས་པ་ནི། ཕུང་པོ་གཉིས་སོགས་ཀྱི་དོན་ནོ། ། སངས་རྒྱས་པས་སྲོག་དེ་བདག་མེད་ལས་ལྡོག་པར་ཚད་མས་ངེས་ན། བདག་ཡོད་དུ་ཚད་མས་ངེས་དགོས། དེ་ལྟར་ན་དེའི་ངོར་དེ་བསྒྲུབ་མི་དགོས་པར་ཐལ་བ་དང༌། གཏན་ཚིགས་སྲོག་དེ་རྒོལ་བ་དེས་དེ་སྒྲུབ་ཀྱི་མཐུན་ཕྱོགས་ལ་རྗེས་སུ་འགྲོ་བ་མེད་པར་ཚད་མས་ངེས་ན། དེ་ལས་ལྡོག་པར་ཚད་མས་ངེས་དགོས་ཏེ། བུམ་པ་ལ་སྲོག་དེ་རྗེས་འགྲོ་མེད་པ་དང་ལྡོག་པ་གཉིས་དོན་གཅིག་ལ་འདུ་བ་བཞིན་ནོ། ། ཞེས་པའི་དོན་ཡིན་གྱི། ཕྱོགས་གཉིས་དངོས་འགལ་དུ་སྟོན་པའི་གཞུང་མེད་པས་མ་ནོར་བྱ་དགོས་སོ། །
གཉིས་པ་ལ། རྟགས་ལ་འབྲེལ་པ་དགོས་པར་བསྟན། འབྲེལ་པ་ལ་འབྲེལ་པ་ངེས་བྱེད་ཀྱི་ཚད་མ་དགོས་པར་བསྟན། དེ་བདག་སྲོག་གཉིས་ལ་མེད་པར་བསྟན་པའོ། ། དང་པོ་ནི། འཇུག་པ་གང་གིས་སོགས་སོ། ། གཉིས་པ་ནི། མེད་ན་མི་འབྱུང་སོགས་སོ། ། གསུམ་པ་ལ་བདག་སྲོག་གཉིས་ལ་དེ་བྱུང་འབྲེལ་པ་ངེས་བྱེད་ཀྱི་ཚད་མ་མེད་པར་བསྟན། དེ་གཉིས་ལ་བདག་ཅིག་འབྲེལ་པ་ངེས་བྱེད་ཀྱི་ཚད་མ་མེད་པར་བསྟན།
དང་པོ་ནི། འབྲས་བུ་མཐོང་བ་སོགས་སོ། ། གཉིས་པ་ནི། ཇི་ལྟར་རང་རྒྱུད་སོགས་སོ། ། གསུམ་པ་ནི། ཚད་མ་ཀུན་ལས་བཏུས་པར་སྲོག་ལྡན་གྱི་ལུས་ཚད་མས་དམིགས་པ་དེ། གསོན་ལུས་བདག་བཅས་སུ་སྒྲུབ་པའི་ལྡོག་པ་རྐྱང་པ་ཅན་གྱི་གཏན་ཚིགས་ཡང་དག་ཡིན་པ་བཀག་པ་ཆོས་ཅན། རིགས་ཅན་གཞན་ཡང་མཚོན་པར་ནུས་ཏེ། ལྡོག་པ་རྐྱང་པ་ཅན་དུ་འདོད་པའི་གཏན་ཚིགས་ཐམས་ཅད་མི་འཐད་པར་བསྟན་པའི་ཕྱིར། ཞེས་ལྡོག་ཅན་མཚུངས་པར་སོགས་སོ། །
གསུམ་པ་ལ། མ་དམིགས་པའི་རྟགས་ཀྱི་དོན་ནི། མཐུན་ཕྱོགས་ལ་ཡོད་པ་དང་མི་མཐུན་ཕྱོགས་ལ་མེད་པ་ཞེས་བཤད་ཟིན་དུ་འདུག་པས་དོན་མ་འདུས་པའི་རྒྱུ་མཚན་འཆད་མི་དགོས་ལ། དཔེར་བརྗོད་དགོས་པའི་རྒྱུ་མཚན་བཤད་དགོས་པ་འདི་ལ། འབྲེལ་ཟླ་མ་དམིགས་པའི་རྟགས་ཀྱི་དཔེར་བརྗོད་ལོགས་སུ་མི་སྨོས་པའི་རྒྱུ་མཚན། མི་སྣང་བ་མ་དམིགས་པའི་རྟགས་ཀྱི་དཔེར་བརྗོད་ལོགས་སུ་མི་སྨོས་པའི་རྒྱུ་མཚན། འགལ་ཟླ་དམིགས་པའི་རྟགས་ཀྱི་དཔེར་བརྗོད་ལོགས་སུ་མི་སྨོས་པའི་རྒྱུ་མཚན། དང་པོ་ལ་རྒྱུ་དང་ཁྱབ་བྱེད་མ་དམིགས་པའི་རྟགས་ཀྱི་དཔེར་བརྗོད་ལོགས་སུ་མི་སྨོས་པའི་རྒྱུ་མཚན་དང༌། རང་བཞིན་མ་དམིགས་པའི་རྟགས་ཀྱི་དཔེར་བརྗོད་ལོགས་སུ་མི་སྨོས་པའི་རྒྱུ་མཚན་ནོ། ། དང་པོ་ནི།
འོ་ན་བདག་ཉིད་ཆེན་པོས་ཕྱོགས་ཆོས་ཅན་གྱི་རབ་དབྱེར། སྤྱིར་མ་དམིགས་པའི་གཏན་ཚིགས་ཡང་དག་གི་དཔེར་བརྗོད་མི་སྨོས་པའི་རྒྱུ་མཚན་ཅི་ཡིན། དེ་མཐུན་ཕྱོགས་ལ་ཡོད་པར་མི་བཞེད་པ་ཡིན་ནམ་ཞེ་ན། སློབ་དཔོན་ཕྱོགས་ཀྱི་གླང་པོ་ཆོས་ཅན། དེའི་སྐབས་སུ་དེའི་དཔེར་བརྗོད་དངོས་སུ་མ་གསུངས་ཀྱང་དེ་འགྲུབ་པ་ཡིན་ཏེ། འབྲས་རང་གི་གཏན་ཚིགས་ཡང་དག་གཉིས་ཀྱི་རྟགས་ཆོས་ལ་མེད་ན་མི་འབྱུང་བའི་འབྲེལ་པ་གྲུབ་པས། དེ་དོན་གྱིས་འགྲུབ་པའི་ཕྱིར། ཞེས་རྒྱུ་དང་སོགས་སོ། ། འོ་ན་རྒྱུ་ཁྱབ་བྱེད་མ་དམིགས་པའི་དེ་སྣང་རུང་ངམ་སྣང་མི་རུང་གང་གི་དབང་དུ་བྱས་པ་ཡིན་ཞེ་ན། སྣང་རུང་གི་དབང་དུ་བྱས་པ་ཡིན་ཏེ།
སྣང་མི་རུང་གི་རྒྱུ་མ་མཐོང་བས་རང་གི་བསྒྲུབ་བྱ་སྒྲུབ་པར་མི་ནུས་པའི་ཕྱིར། ཞེས་དེ་ལའང་སོགས་སོ། ། འོ་ན་འབྲས་རང་དང༌། རྒྱུ་ཁྱབ་བྱེད་མ་དམིགས་པ་གཉིས། ཕན་ཚུན་དུ་གཅིག་གིས་ཅིག་མཚོན་པར་ནུས་ན། བསྒྲུབ་བྱ་སྒྲུབ་ཚུལ་དང་དགག་བྱ་འགོག་ཚུལ་ལ་ཁྱད་པར་མེད་དམ་ཞེ་ན། ཁྱད་པར་ཡོད་དེ། དང་པོ་གཉིས་པོ་གང་རུང་གི་དགག་བྱ་འགོག་ཚུལ་དང༌། བསྒྲུབ་བྱ་སྒྲུབ་ཚུལ་གཉིས་ཀ་ལ་སྒྲུབ་པ་ཡིན་པར་གཏན་ཚིགས་ཡིན་དགོས། ཕྱི་མ་གཉིས་པོ་གང་རུང་གི་དགག་བྱ་འགོག་ཚུལ་གྱི་དབང་དུ་བྱས་ན་མེད་པར་དགག་པའི་གཏན་ཚིགས་ཡིན་པས་ཁྱབ་པའི་ཕྱིར།
ཞེས་འདིས་ནི་སོགས་སོ། ། འདིར་དངོས་པོའི་ཆ་ཁས་བླངས་མེད་པར་ཞེས་པས། ཆོས་གཞན་ཤུགས་ལ་མི་འཕེན་པའི་དོན་ཡིན་པས་མེད་དགག་ཏུ་འགྱུར་ལ། དེའི་རྒྱུ་མཚན་གྱིས། འོག་གི་མ་ཡིན་ཞེས་པ་མ་ཡིན་དགག་ལ་འཆད་པ་སྐབས་ཀྱི་དོན་ཡིན་ནོ། ། གཉིས་པ་ནི། གལ་ཏེ་ཕྱོགས་ཆོས་ཅན་གྱི་གཏན་ཚིགས་ཀྱི་རབ་དབྱེར་རང་བཞིན་མ་དམིགས་པའི་གཏན་ཚིགས་ཀྱི་དཔེར་བརྗོད་མི་སྨོས་པའི་རྒྱུ་མཚན་ཅི། མི་བཞེད་པ་ཡིན་ནམ་ཞེ་ན། མི་བཞེད་པ་མ་ཡིན་གྱི། བསྒྲུབ་བྱ་སྒྲུབ་ཚུལ་ལ་བཏགས་ན།
རང་བཞིན་གྱི་གཏན་ཚིགས་ཀྱི་ནང་དུ་འདུས་པས་དོན་གྱིས་གོ་བའི་ཕྱིར། དངོས་སུ་མ་བསྟན་པ་ཡིན་ནོ། ། དེ་བཞེད་པར་བསྟན་པ་དང༌། དེ་བཞེད་པའི་རྒྱུ་མཚན། དེ་ལ་རྩོད་པ་སྤང་བའོ། ། གཉིས་པ་ལ། བསྒྲུབ་བྱ་སྒྲུབ་ཚུལ་དང༌། དེས་ན་རང་བཞིན་གཏན་ཚིགས་ཀྱི་ནང་དུ་འདུས་པའོ། ། དང་པོ་ནི། བདག་ཉིད་ཆེན་པོ་ཆོས་ཅན།
རང་བཞིན་མ་དམིགས་པའི་གཏན་ཚིགས་ཀྱི་དཔེ་ཅིག་བཞེད་པ་ཡིན་ཏེ། སྣང་རུང་བུམ་པས་དག་པའི་ས་ཕྱོགས་སུ་སྣང་རུང་གི་བུམ་པ་མེད་པའི་ཐ་སྙད་འབའ་ཞིག་སྒྲུབ་པའི་གཏན་ཚིགས་ཅིག་བཞེད་པའི་ཕྱིར། ཞེས་དེ་ལ་སོགས་སོ། ། གཉིས་པ་ལ་རང་བཞིན་མ་དམིགས་པའི་ཐ་སྙད་སྒྲུབ་པར་བསྟན། དོན་མི་སྒྲུབ་པར་བསྟན། དེ་ལ་རྩོད་པ་སྤང་བའོ། ། དང་པོ་ནི། སྣང་རུང་བུམ་པ་ཚད་མས་མ་དམིགས་པ་ཆོས་ཅན། ཁྱོད་ཀྱིས་རྟགས་ཀྱིས་སྣང་རུང་བུམ་པས་དག་པའི་ས་ཕྱོགས་སུ་སྣང་རུང་བུམ་པ་མེད་པའི་ཐ་སྙད་སྒྲུབ་པ་ཡིན་ཏེ། དེར་དེ་ཡོད་ངེས་ཀྱི་ཤེས་བརྗོད་ཐེ་ཚོམ་འགོག་པའི་ཕྱིར།
དཔེར་ན་ཚ་ཞིང་སྲེག་པ་མ་ཡིན་པའི་རྟགས་ཀྱིས་འགའ་ཞིག་མེའི་ཐ་སྙད་བྱ་རུང་མ་ཡིན་པ་བསྒྲུབ་པ་བཞིན་ནོ། ། ཞེས་ཡུལ་མེད་སོགས་སོ། ། གཉིས་པ་ནི། འོ་ན་དེས་དེར་དེའི་དོན་ཡང་སྒྲུབ་བམ་ཞེ་ན། མི་སྒྲུབ་སྟེ། དེའི་རྟགས་ཀྱིས་དེ་ལྟར་སྒྲུབ་པའི་ཤེས་འདོད་ཆོས་ཅན་ཚད་མས་གྲུབ་པའི་དུས་སུ། དེར་དེའི་དོན་གྲུབ་ཟིན་པའི་ཕྱིར། དམིགས་སུ་སོགས་སོ། ། གསུམ་པ་ནི། དེའི་རྟགས་ཀྱིས་དེ་དེར་མི་འགྲུབ་པར་ཐལ།
བུམ་པ་མེད་པའི་ཐ་སྙད་དེ་སྣང་རུང་བུམ་པ་མ་དམིགས་པ་རྟོགས་པའི་ཚད་མ་དེའི་འབྲས་བུ་ཡིན་པའི་ཕྱིར། ཁྱབ་པ་ཡོད་དེ། རྒྱུ་ལས་འབྲས་བུ་མི་འགྲུབ་པའི་ཕྱིར་ཞེ་ན། དེའི་རྟགས་ཀྱིས་དེར་དེ་སྒྲུབ་ནུས་ཏེ། སྣང་རུང་བུམ་པ་ཚད་མས་མ་དམིགས་པ་དེ་དེ་མེད་པའི་ཐ་སྙད་བྱ་རུང་གི་མཚན་ཉིད་ཡིན་པའི་ཕྱིར། ཞེས་སྣང་བ་སོགས་སོ། ། གལ་ཏེ་དེ་སྒྲུབ་ཀྱི་དེ་གྲུབ་ཟིན་སྒྲུབ་པའི་གཏན་ཚིགས་སུ་ཐལ། དེ་དེ་སྒྲུབ་ཀྱི་ཕྱོགས་ཆོས་ཅན་དུ་སོང་བའི་གང་ཟག་དེ། དེར་དེའི་དོན་གྲུབ་ཟིན་པའི་ཕྱིར། ཞེ་ན།
དེ་སྒྲུབ་ལ་དེ་རྟགས་སུ་བཀོད་པ་ཆོས་ཅན། དགོས་པ་ཡོད་དེ། དེར་དེའི་ཐ་སྙད་འབའ་ཞིག་སྒྲུབ་པར་བྱ་བའི་ཆེད་ཡིན་པའི་ཕྱིར། ཞེས་ཡུལ་ཡོད་སོགས་སོ། ། དཔེ་ནི། དུ་བ་མེ་ལ་རྗེས་སུ་འགྲོ་ལྡོག་མ་འཁྲུལ་བའི་རྟགས་ཀྱིས་ཚང་མང་དུ་མེ་དུ་རྒྱུ་འབྲས་སུ་སྒྲུབ་པ་བཞིན་ནོ། ། ཞེས་ཇི་ལྟར་སོགས་སོ། ། གསུམ་པ་ནི། སྣང་རུང་བུམ་པ་ཚད་མས་མ་དམིགས་པའི་རྟགས་ཀྱིས་དེར་དེ་སྒྲུབ་པའི་གཏན་ཚིགས་འདི་ནི་ཆོས་ཅན། རང་བཞིན་གྱི་གཏན་ཚིགས་ཀྱི་ནང་དུ་འདུས་པ་ཡིན་ཏེ།
རྣམ་པར་འཇོག་བྱེད་ཀྱི་རྒྱུ་ལས་རྣམ་པར་བཞག་བྱའི་འབྲས་བུ་སྒྲུབ་པའི་གཏན་ཚིགས་ཡིན་པའི་ཕྱིར། ཞེས་རྒྱུ་ལས་སོགས་སོ། ། གཉིས་པ་ནི། འོ་ན་དེར་དེ་སྣང་རུང་ཚད་མས་མ་དམིགས་པ་དེ་ཡང་རྟགས་ཀྱིས་སྒྲུབ་དགོས་སམ་མི་དགོས་དགོས་ན་ཐུགས་མེད་དུ་འགྱུར། མི་དགོས་ན་དེར་དེ་མེད་པ་ཡང་རྟགས་ཀྱིས་སྒྲུབ་མི་དགོས་པར་མཚུངས་སོ་ཞེ་ན། དེར་དེ་སྣང་རུང་མ་དམིགས་པ་གཏན་ཚིགས་ཀྱི་སྒྲུབ་མི་དགོས་ཏེ། སྣང་རུང་བུམ་པས་དག་པའི་ས་ཕྱོགས་འཛིན་པའི་དབང་པོའི་མངོན་སུམ་ཉམས་སུ་མྱོང་བའི་རང་རིག་མངོན་སུམ་གྱིས་དེར་དེ་མ་དམིགས་པ་ལ་ངེས་པར་རང་སྟོབས་ཀྱིས་འདྲེན་ནུས་པའི་ཕྱིར། ཞེས་གཅིག་དམིགས་སོགས་སོ། ། གཉིས་པ་ནི། མི་སྣང་བ་མ་དམིགས་པའི་གཏན་ཚིགས་ཀྱི་དཔེར་བརྗོད་མི་སྨོས་པའི་རྒྱུ་མཚན་ནི།
གལ་ཏེ་དེར་དེ་མི་སྨོས་པའི་རྒྱུ་མཚན་ཅི་ཡིན། བདག་ཉིད་ཆེན་པོ་དེ་མི་བཞེད་པ་ཡིན་ནམ་ཞེ་ན། བཞེད་པར་སྟོན་པ་ནི། འདྲེ་ཤ་ཟའི་བུམ་པ་ཐ་མལ་པས་ཚད་མས་མ་དམིགས་པ་ཆོས་ཅན། མདུན་གྱི་གཞི་འདིར་དེ་ཡོད་ངེས་ཀྱི་ཐ་སྙད་འགོག་པའི་གཏན་ཚིགས་ཡིན་ཏེ། ཁྱོད་ཀྱིས་དེ་ལྟར་སྒྲུབ་པའི་ཚུལ་གསུམ་ཚང་བའི་ཕྱིར། ཁྱོད་ཀྱི་དེར་དེ་མེད་ངེས་སུ་སྒྲུབ་མི་ནུས་ཏེ། དེ་ཁྱོད་ཀྱི་རྣམ་པར་བཞག་བྱའི་འབྲས་བུ་མ་ཡིན་པའི་ཕྱིར། ཞེས་མི་སྣང་ཞེས་སོ། ། འདིར་བཞེད་པའི་རྒྱུ་མཚན་ཙམ་མ་གཏོགས་དེར་དེ་མི་སྨོས་པའི་རྒྱུ་མཚན་མི་འབྱུང་བས་བསམ་དགོས་ལ།
དེའི་ཚེ་ན། འབྲས་བུ་ངེས་མེད་ཅན་འདི་ནི། ལྡོག་པ་སྒྲུབ་པར་ནུས་མ་ཡིན་ཞེས་པའི་ས་དེས་བསྒྲུབ་བྱ་མི་སྒྲུབ་པའི་ཕྱིར་ན། དེར་དེ་མ་སྨོས་ཞེས་སྟོན་ནོ། ། གསུམ་པ་ནི། གལ་ཏེ་དེར་འགལ་ཟླ་དམིགས་པའི་རྟགས་ཀྱི་དཔེར་བརྗོད་མི་སྨོས་པའི་རྒྱུ་མཚན་ཅི། སློབ་དཔོན་བདག་ཉིད་ཆེན་པོས་དེ་མི་བཞེད་པ་ཡིན་ནམ་ཞེ་ན། བཞེད་པ་སྟོན་པ་ནི། སྣང་རུང་མ་དམིགས་པའི་གཏན་ཚིགས་ཆོས་ཅན། ཁྱོད་ལ་བདག་ཉིད་ཆེན་པོས་གཉིས་སུ་བཞེད་དེ།
འབྲེལ་ཟླ་མ་དམིགས་པའི་གཏན་ཚིགས་དང༌། འགལ་ཟླ་དམིགས་པའི་གཏན་ཚིགས་གཉིས་ཡོད་པའི་ཕྱིར། འགལ་ཟླ་དམིགས་པའི་གཏན་ཚིགས་ཆོས་ཅན། ཁྱོད་ལའང་དེ་གཉིས་སུ་བཞེད་དེ། ལྷན་ཅིག་མི་གནས་འགལ་ལ་བརྟེན་པ་དང༌། ཚད་མས་གནོད་འགལ་ལ་རྟེན་པ་གཉིས་བཞེད་པའི་ཕྱིར། དེ་ལྟར་ན་དངོས་ཀྱི་གནོད་བྱེད་ལ་གཉིས་ཏེ། ལྷན་ཅིག་མི་གནས་པའི་དང༌། ཕན་ཚུན་སྤངས་པའི་འོ། ། དང་པོ་ནི།
ཚ་རེག་དང་གྲང་རེག་ལྟ་བུའོ། ། གཉིས་པ་ནི། གྲང་རེག་དང་གྲང་རེག་མ་ཡིན་པ་ལྟ་བུའོ། ། ཕན་ཚུན་སྤངས་པའི་དངོས་འགལ་ཡོད་པའི་ཕྱིར། ཞེས་རང་གི་དང༌། ཡོད་ན་དང༌། ཕན་ཚུན་སོགས་སོ། ། འདིར་ཐ་དད་གྲུབ་ཅེས་པ་ཕན་ཚུན་སྤངས་པའི་དངོས་འགལ་དང༌། གནོད་ཕྱིར་ཞེས་པ་ཕན་ཚུན་སྤངས་པའི་རྒྱུད་འགལ་བསྟན་པ་ཡིན་ནོ། ། འདིར་གནོད་པ་དངོས་ནི་ངོས་འགལ་ཡིན་ལ།
དེའི་ཕྱིར་རམ་རྒྱུ་མཚན་གྱིས་གནོད་པ་ནི་རྒྱུད་འགལ་ལོ། ། དེ་ལྟར་ན་དངོས་ཀྱི་གནོད་བྱེད་ལ་གཉིས་ཏེ་ལྷན་ཅིག་མི་གནས་པའི་དང༌། ཕན་ཚུན་སྤངས་པའི་འོ། ། དང་པོ་ནི་ཚ་རེག་དང་གྲང་རེག་ལྟ་བུའོ། ། གཉིས་པ་ནི། གྲང་རེག་དང་གྲང་རེག་མ་ཡིན་པ་ལྟ་བུའོ། ། ཡང་དངོས་འགལ་ལ་ཕན་ཚུན་སྤངས་འགལ་གྱིས་ཁྱབ་ལ། རྒྱུད་འགལ་ལ་ནི་ལྷན་ཅིག་མི་གནས་འགལ་དང༌། ཕན་ཚུན་སྤངས་འགལ་གཉིས་ཀ་ཡོད་དོ། ། ཞེས་ཕྱི་རབས་པ་འཆད་མོད།
གཞུང་འདིའི་འཕྲོས་དང་མི་མཐུན་ཏེ། འདིར་ནི་ལྷན་ཅིག་མི་གནས་པ་དང༌། ཕན་ཚུན་སྤངས་འགལ་གཉིས་ཀ་ལ་དངོས་ཀྱི་གནོད་བྱ་གནོད་བྱེད་དང༌། རྒྱུད་ནས་གནོད་བྱ་གནོད་བྱེད་གཉིས་གཉིས་སུ་ཕྱེ་བའི་ཕྱིར། དེ་དག་གིས་ནི་བཞེད་པར་བསྟན་ནས། བཞེད་ཀྱང་མི་སྨོས་པའི་རྒྱུ་མཚན་ནི་ཁ་སྐོང་དགོས་པ་ཡིན་ནོ། ། གང་གིས་ཁ་སྐོང་ཞེ་ན། རྒྱུ་ལས་འབྲས་བུ་སྒྲུབས་པས་ན། ། འདི་ནི་རང་བཞིན་ནང་འདུས་ཕྱིར། ། ཞེས་བྱ་བ་དེའོ། །
ཚུལ་ཇི་ལྟར་ཁ་སྐོང་ཞེ་ན། ཀུན་ལ་སྦྱོར་བ་ཐ་དད་ཉིད། ། ཡིན་གྱི་དོན་ལ་ཐ་དད་མེད། ། ཅེས་པའི་ཚུལ་གྱི་སྣང་རུང་མ་དམིགས་པའི་གཏན་ཚིགས་ཐམས་ཅད་དང༌། རང་བཞིན་མི་དམིགས་པར་འདུ་བའི་ཚུལ་གྱིས་སོ། ། འདིར་སྣང་རུང་མ་དམིགས་པ་དང་མི་སྣང་བ་མ་དམིགས་པའི་གཏན་ཚིགས་གཉིས་ཀྱི་ཁྱད་པར་ཡང༌། རྟགས་སུ་བཟུང་བྱ་དེའི་ཁྱད་པར་སྤྱིར་སྐབས་སུ་བབ་པའི་རྒོལ་བ་དེའི་ཚད་མ་ལ། སྣང་དུ་རུང་བ་དང་མི་རུང་བའི་ཁྱད་པར་ལས་ཡིན་གྱི། དགག་བྱའི་ཆོས་ཀྱི་ཁྱད་པར་གྱི་གཞི་སྐབས་ཀྱི་རྒོལ་བའི་ཚད་མ་ལ་སྣང་དུ་རུང་མི་རུང་གི་ཁྱད་པར་ཙམ་ལས་འབྱེད་པ་ནི་ནོར་བ་ཡིན་ཏེ། དེ་ལྟ་ན།
ལྷན་ཅིག་མི་གནས་འགལ་ལ་རྟེན་པའི་གཏན་ཚིགས་མཐའ་དག་དང༌། རང་བཞིན་མ་དམིགས་པ་ལ་གཏོགས་པའི་འབྲེལ་ཟླ་མ་དམིགས་པའི་གཏན་ཚིགས་ཐམས་ཅད་མི་སྣང་བ་མ་དམིགས་པའི་གཏན་ཚིགས་སུ་ཧ་ཅང་ཐལ་བའི་ཕྱིར་རོ། ། འོ་ན་ཚད་མས་གནོད་ཀྱི་མཚན་གཞི་གང་ཞེ་ན། ངེས་འགྱུར་དང་ནི་ཞེས་པས་ཏེ། འདིར་ལྟོས་པས་ངེས་པ་འགོག་པ་དང༌། ངེས་པས་ལྟོས་པ་འགོག་པ་གཉིས་སུ་འགྱུར་རོ། ། དང་པོ་ནི་སྣམ་བུ་དཀར་པོ་ཆོས་ཅན། ཚོན་ཅན་དུ་འགྱུར་ངེས་མིན་ཏེ། དེར་འགྱུར་བ་རྒྱུ་དོན་གཞན་ལ་ལྟོས་པའི་ཕྱིར། གཉིས་པ་ནི།
བུམ་པ་ཆོས་ཅན། འཇིག་པ་རྒྱུ་དོན་གཞན་ལ་ལྟོས་པ་མ་ཡིན་ཏེ། འཇིག་ངེས་ཡིན་པའི་ཕྱིར་ཞེས་པའོ། ། འདིའི་སྐབས་ཀྱི་དཔེར་བརྗོད་དུ། ལྟོས་མེད་ཀྱི་གཏན་ཚིགས་འཆད་པ་ནི་མི་རིགས་ཏེ། དེ་དགག་པའི་གཏན་ཚིགས་སུ་མི་རུང་བའི་ཕྱིར་རོ། ། འོ་ན་ངེས་འགྱུར་དང་ལྟོས་བཅས་འགལ་བའི་རྒྱུ་མཚན་ཅི་ཞེ་ན། དེ་སྒྲུབ་བྱེད་ཀྱི་རིགས་པ། དེ་ལ་རྩོད་པ་སྤང་བ། དེས་གྲུབ་པའི་དོན་ནོ། །
དང་པོ་ནི་རྒྱུ་གཞན་སོགས་སོ། ། གཉིས་པ་ནི། ལྟོས་པ་སོགས་སོ། ། གསུམ་པ་ནི། རང་ལ་དངོས་པོ་དེ་གཞན་ལ་ལྟོས་པ་མེད་པར་ཡོད་ན། རང་གྲུབ་ཙམ་ནས་དངོས་པོ་དེ་ཡོད་པས་ཁྱབ། དཔེར་ན་འབྲས་བུའི་ལས་ལ་གེགས་བྱེད་པ་མེད་པ་གཞན་གྱི་རྒྱུ་ཚོགས་གྲངས་ཚང་བ་བཞིན་ནོ། ། ཞེས་གང་དག་སོགས་སོ། ། སྒྲུབ་པ་དང་ནི་སུན་འབྱིན་པ། ། ཡང་དག་ཡང་དག་མ་ཡིན་བཞི། །
གོ་བྱ་དག་དང་བསྒྲུབ་བྱ་དང༌། ། ཕྱོགས་ཀྱི་མཚན་ཉིད་བསལ་བྱར་བཅས། ། གཏན་ཚིགས་ཡང་དག་གསུམ་པོ་ལ། ། ཕྱོགས་ཆོས་གྲུབ་པའི་ཚུལ་བཤད་པས། ། གཞན་དོན་ལེའུའི་བརྗོད་བྱའི་དོན། ། མ་ལུས་ལེགས་པར་བསྡུས་པ་ཡིན། ། བསྡུ་བའི་ཚིགས་སུ་བཅད་པའོ། ། གཞན་དོན་ལེའུའི་འགྲེལ་དང་གཞུང་གི་དོན། ། གཞན་ལ་གྲགས་པའི་ཉེས་བཤད་ཀུན་སྤངས་ཏེ། ། གཞན་ཕན་བློའི་ལེགས་བཤད་ཡི་གེར་བཀོད། །
གཞན་དུ་བློ་གསལ་རྣམས་ཀྱི་བལྟད་མོ་མཛོད། ། ཅེས་གཞན་དོན་ལེའུའི་སྔ་ཕྱིའི་འབྲེལ་དང༌། གཞུང་སོ་སོའི་དཀའ་གནས་རྒྱས་པར་བཤད་ནས། ངག་དོན་ཟུར་ཕྱིན་པར་བཀོད་པའོ། ། མང་དུ་མཁྱེན་པའི་དམར་སེར་རལ་བའི་ཁུར་ཆེན་གྱིས་བརྗིད་རང་གཞུང་སྒྲུབ་ལ་ལུང་དང་རིགས་པའི་མིག་རྩ་དམར་པོ་ཕྱོགས་བརྒྱར་གཟིགས་ཤིང་བགྲད་པ་དང་ལྡན་གཞན་གཞུང་འགོག་ལ་རྣོ་ངར་ལྡན་པའི་སུན་འབྱིན་སྡེར་སེན་སྟོང་ཕྲག་བརྡར་བའི་ལག་པ་གཉིས་ཀ་རབ་བཏེག་འཇིགས་མེད་ཁ་སྒོ་གདངས་ཤིང་བསྒྱིངས་ནས་དྲག་ལ་རབ་འཁྱུག བློ་གྲོས་དཔའ་རྩལ་རྒྱས་པའི་སྟོབས་ལྡན་སེང་ཆེན་བརྒྱད་ཀྱིས་བཏེག་པའི་གཞན་དོན་ལེའུའི་གསེར་གྱི་ཁྲི་འཕང་ཡངས་ཤིང་རབ་ཏུ་མཐོ། དེ་ནས་གནས་གསུམ་གཞལ་བྱའི་པདྨ་དང་ནི་ཉི་མ་ཟླ་བའི་སྟེགས་ལ་མངོན་སུམ་ལེའུའི་ཆུ་ཤེལ་དཀར་པོའི་བུམ་པ་བཟང་པོའི་ཁྱམས་ཀྱི་ནང་ན་གཉིས་མེད་དོན་དམ་རང་རིག་རང་གསལ་འཇམ་དཔལ་གཞོན་ནུའི་སྐུར་སྟོན་མདོ་སེམས་གྲུབ་མཐའི་སྒོ་ཆེན་གཉིས་ཕྱེ་འབྲས་རྟོགས་རིན་ཆེན་མར་རྒད་གསར་པའི་དྲྭ་མིག་སྟོང་ཀྱིས་མཛེས་བྱས་ཚུལ་གཉིས་རང་རིག་སྒྲུབ་པའི་མུ་ཏིག་ཕྲེང་བ་སྟར་ལ་བརྒྱུས་པའི་དོ་ཤལ་དང་ནི་དོ་ཤལ་རིམ་པ་ཅན། དེ་སྟེང་ཚད་མའི་གྲངས་དང་སྤྱོད་ཡུལ་སྒྲུབ་པའི་བྲེ་ཕུལ་གྲུ་བཞིར་མཉམ་པའི་སྟེང་ནས་བཅོམ་ལྡན་ཐུབ་པ་ཉག་ཅིག་ཚད་མར་སྒྲུབ་པའི་རིགས་པའི་རྣམ་འགྱུར་མི་འདྲའི་ཨནྡ་བརྙིལ་གྱི་བཅུ་གསུམ་འཁོར་ལོ་གོང་ནས་གོང་བརྩེགས་ཚད་མ་གྲུབ་པའི་ནོར་བུ་འབར་བའི་ཏོག་གིས་ལྷམ་མེར་གསལ་ཞིང་མངོན་པར་མཐོ་བའི་བ་གམ་ངོས་ལ་རང་དོན་ལེའུའི་ཨིནྟྲ་ནི་ལའི་ཆར་ཁེབས་དཀར་པོའི་གདུགས་མཛེས་ཕྲེང་བ་གཡོ་ལྡན་ཕན་བདེའི་གྲིབ་བསིལ་ཅན། ཚུལ་གསུམ་མདའ་ཡབ་དཀར་པོ་གྱེན་དུ་མཐོ་བས་ཕྱོགས་ཀུན་མཛེས་མཚོན་མེད་ན་མི་འབྱུང་འབྲེལ་པ་སྒྲུབ་པའི་ཆུ་སྲིན་ཁ་ནས་རབ་འཕྱང་སྒྲ་དང་རྟོག་པའི་འཇུག་ཚུལ་གྱིས་བསྐྲུན་གཞན་སེལ་བརྡའ་སྤྲོད་བྱེད་པའི་རྣོ་ངར་གྱིས་ནི་དབྱིག་གི་སྙིང་པོའི་གཞུང་ཆེན་རྣམ་བཞི་འགོག་པའི་རིགས་པའི་རྣམ་གྲངས་མཚར་དུ་བཀོད་པའི་ཕྲེང་བ་དང་ནི་ཕྲེང་བ་ཕྱེད་པའི་སྣ་ནས་ཐོན་པའི་ཡིད་འོང་གཡར་ཁའི་གསུང་སྙན་གྱིས་ནི་བློ་གསལ་དོན་གཉེར་རིང་ནས་འགུགས་བྱེད་པ། དེ་འདྲའི་རྣམ་འགྲེལ་ལྷ་རྫས་ཀྱི། །
མཆོད་རྟེན་ཡིད་འོང་ངོ་མཚར་ཅན། ། བསྐྲུན་མཁས་བཟོ་བོ་འཇིགས་བྱེད་པ། ། དེ་འདྲ་སྲིད་པ་གསུམ་ན་མེད། ། འོན་ཀྱང་འཇིག་རྟེན་འདས་པ་ཡི། ། ལྷ་ཡུལ་ཁང་བཟང་ཉམས་དགའ་ནས། ། ཡིད་འོང་ལྷ་སྲས་ཀུན་ཏུ་བཟང༌། ། དངོས་པོའི་རང་གཟུགས་རིགས་པ་ཡི། ། རི་མོར་བྲིས་ནས་མངོན་སུམ་དུ། ། སྟོན་བྱེད་སྤྲུལ་པའི་བཟོ་བོ་ནི། ། ཆོས་གྲགས་སྨྲ་བའི་ཉི་མ་ཞེས། །
ས་སྟེངས་གྲགས་པ་དེ་ཡིན་ནོ། ། བསྡུས་དོན་རིགས་པའི་ཁོང་བརྒྱུད་གཅིག་ནས་གཅིག་ཏུ་སྦྲེལ་བའི་སྡེབས་ལེགས་གསེར་གྱི་ལུང་ཐག་འཇམ་པོ་ལ། ། རིགས་པའི་བརྒྱད་ཞོགས་ཟུར་བརྒྱད་ཐོན་པས་ངག་དོན་འབུར་དུ་དོད་པའི་ཤེལ་དཀར་ཕྲེང་བ་སྟར་ལ་བརྒྱུས། ། སྤྱི་འབྲེལ་མདོ་འཛིན་ནོར་བུའི་ཏོག་ཅན་བར་བར་དག་ན་མཐའ་དཔྱོད་རིགས་པའི་རྡོ་རྗེའི་ཕྲ་ཚོམ་ཅན། ། དཀའ་འགྲེལ་རིན་ཆེན་ཕྲེང་མཛེས་འདི་ནི་གྲགས་པའི་ཕྱག་རྫས་གསེར་གྱི་མཆོད་རྟེན་དེ་ལ་མཆོད་པར་འབུལ། ། དགེ་དེས་བདག་དང་སྐལ་མཉམ་པ། ། ཀུན་ཀྱང་བློ་ངན་གྱིས་བརྟགས་པའི། ། ཚིག་སྦྱོར་རབ་རིབ་ཀུན་བསལ་ནས། ། རིགས་པའི་དེ་ཉིད་མཐོང་གྱུར་ཅིག ། འཇམ་དབྱངས་སྐུ་ཡི་མཚན་དཔེའི་ལང་ཚོ་གསར་པའི་མཚར་སྡུག་ཅན་དེ་མཁྱེན་བཟང་པདྨོ་རྒོད་པའི་འཛུམ་ཕྲེང་རྩེ་ལ་ཐུགས་རྗེའི་སྤྱན་ཡངས་ཟུང་གི་བུང་བ་གཞོན་ནུ་འཁོར་ཞིང་གཡོ། །
དེ་གསུང་བདུད་རྩིའི་ཉག་ཕྲེང་ཚེ་མ་དཀར་གཞུ་ལས་སྙིང་རྗེའི་ཟུར་མིག་མཐེབ་ཀྱིས་རབ་འཕངས་ལེགས་བཤད་མི་འདྲ་སྟོང་གི་འགྱུར་འགྱུར་ཅན་དེ་དབྱངས་ཅན་དཔལ་མོའི་རྒྱུད་མངས་སྙན་པ་དག་དང་འགྲོགས། ། གང་ཐུགས་ཟབ་གསལ་སྟོང་ཕྲག་ཆུ་ཀླུང་ངལ་བསོའི་རྒྱ་མཚོ་ཇི་བཞིན་ལེགས་བཤད་གསར་པའི་ཕྲིན་ལས་ཆུ་བོ་ཕངས་པ་མེད་པར་གཞན་ལ་སྟེར་ཡང་ཕྱི་ཕྱིར་འཕེལ་བ་ཇི་བཞིན་གང་གྱུར་པ། ། བརྩེ་ཆེན་ཡིད་འཕྲོག་མཁྱེན་པའི་གཏེར་ཁྱོད་བདག་དང་སློབ་མར་བཅས་པའི་ཕྱག་གི་གནས་སོ་ཕྱག་གཡས་གླང་ཆེན་སྣ་ལྟར་བརྐྱངས་པ་བདག་དང་སྐལ་མཉམ་ཀུན་གྱི་སྤྱི་བོར་ཞོག་མཛོད་ཅིག ། འབིགས་བྱེད་ནང་གནས་མི་ཟད་མུན་ཆེན་རྒྱ་ཆེར་འཇོམས་པའི་ཐུགས་མངའ་ཞིང༌། ། དགེ་ལེགས་རི་མཐོར་འོད་ཟེར་ཚོགས་ཆེན་རྟག་ཏུ་འགྱེད་པར་མཛད་པ་པོ། ། ལམ་བྲལ་མི་གཤེགས་གཞན་གྱི་ཐོགས་མེད་སློབ་དཔོན་སྔོན་མེད་ཉི་མ་ཡིས། ། མུ་སྟེགས་གཞུང་གི་རྗེས་ཞུགས་མཚན་མོ་རྒྱུ་བའི་ཚོགས་རྣམས་ཐམས་ཅད་བཤིག ། གང་ཞིག་ཤར་ན་ཕུར་བུ་ལ་སོགས་སྐར་མ་རྣམས་ནི་གཙིགས་མེད་ཅིང༌། ། མངོན་དུ་གྱུར་ན་དངོས་པོའི་ཡུལ་ལ་ལྟ་འཇུག་མཐའ་དག་ཉམས་བྱེད་ལ། ། རྟག་ཏུ་ལྟ་བརྩོན་རབ་རིབ་སེལ་ཅིང་ཡང་དག་དངོས་མཐོང་བསྐྱེད་གྱུར་ཅིང༌། །
ཆོས་ཀྱི་གྲགས་པ་མ་ཕམ་དེ་ནི་ཉི་མ་ཟླ་བ་སྣང་བའང་མིན། ། ཀུན་གྱི་མེས་པོ་ཐུབ་པ་ཀུན་གྲོས་ནས། ། རང་རང་ཐུགས་ཀྱི་མཁྱེན་རབ་གཅིག་བསྡུས་ནས། ། ལེགས་བཤད་སྤེལ་བའི་ལྷ་ཅིག་སྤྲུལ་པ་ནི། ། གཞོན་ནུའི་ལུས་ཅན་ཤེས་རབ་ཅན་དེ་ཡིན། ། ཤེས་རབ་དམག་དཔུང་ཉག་ཅིག་གིས། ། མུ་སྟེགས་འཁྲུལ་པའི་ཡུལ་ཕྲོགས་ནས། ། ཆོས་ཀྱི་རྒྱལ་ས་གཟུང་བ་ནི། ། ཕྱོགས་གླང་འཁོར་ལོས་སྒྱུར་གཅིག་ཡིན། ། དེ་ཡི་རིགས་པ་བདུད་རྩི་ཡི། །
ཐིགས་པ་རེ་རེའང་རྣམ་དཔྱོད་ཀྱི། ། གསེར་གྱི་མངལ་དུ་སྨིན་པ་ལས། ། མེས་པོའི་མེས་པོ་གྲགས་པ་འཁྲུངས། ། རིགས་པའི་གདོང་བཞིས་ལྟ་བྱེད་པའི། ། ཚངས་པ་བྱེ་བ་ཕྲག་བརྒྱ་པ། ། ཅིག་ཅར་སྤྲུལ་པས་རིགས་གཞུང་ལ། ། སྨྲ་མཁས་མཐོན་པོའི་གནས་དེར་བཞུགས། ། དེ་གཞུང་འགྲེལ་ལ་འཕགས་ཡུལ་བ། ། ལ་ལར་ཤེས་རབ་ཅན་ཡང་སྣང༌། ། འགག་ཞིག་དོན་ཉུང་ཚིག་མང་ཡོད། །
སྡེ་བདུན་རིགས་པའི་སྙིང་པོ་ནི། ། མ་ཉམས་གཅིག་ནས་གཅིག་བརྒྱུད་པ། ། བློ་ལྡན་བཟང་པོའི་ཕྱག་ཏུ་བབས། ། བཤད་སྲོལ་རིགས་པའི་སྣང་བ་ཡིས། ། གངས་ཅན་བློ་ཡི་མུན་པ་བསལ། ། དེ་ཡི་རྣམ་བཤད་ཚིག་ཉུང་བས། ། རྗེས་འཇུག་རྣམས་ཀྱིས་གཞན་དུའང་བརྟགས། ། དེ་ཡི་ལེགས་བཤད་སོར་བཞག་ཅིང༌། ། དེ་ལ་འཁྲུལ་པའི་དྲི་མ་སྤངས། ། མ་ལུས་སེལ་བའི་རིགས་པ་དང༌། །
གཞན་ནས་རྒྱུད་པའི་ལེགས་བཤད་ཀྱང༌། ། གཅིག་བསྡུས་རིགས་པའི་སྣང་བ་ཡིས། ། གངས་ཅན་བློ་ཡི་དབུལ་བ་ནི། ། གཉིས་པར་སེལ་མཛད་རིགས་པའི་གཏེར། ། བསྐྲུན་མཛད་ས་སྐྱ་པཎ་ཆེན་ཡིན། ། དེ་ཕྱིར་ས་རྔོག་རྣམ་གཉིས་ཀྱི། ། བཤད་པའི་སྲོལ་ཆེན་ཡ་མཚན་ཅན། ། ཆ་ཤས་མ་གཏོགས་འགྲོས་ཆེན་མཐུན། ། གཞན་འགྲེལ་བྱེད་ལ་མི་རྟེན་ནོ། ། དེ་ཡི་ལེགས་བཤད་ནོར་བུ་ནི། །
ཕྱོགས་འདིར་སྐལ་བ་དམན་པ་ལ། ། གངས་ཅན་ནོར་མཚོའི་གཏིང་ཞིག་ཏུ། ། ཡུན་རིངས་གབ་ཅིང་ནུབ་པར་གྱུར། ། དེ་ནས་སངས་རྒྱས་བསྟན་པའི་དཔལ། ། དེད་དཔོན་མཁས་པ་འཇིགས་མེད་དེས། ། རྣམ་བཤད་དང་ནི་ཕྲིན་ལས་ཀྱི། ། རྒྱལ་མཚན་རྩེ་མོར་བཀོད་དེའོ། ། དེ་ཡི་ཕྲིན་ལས་སུམ་རྩེན་རྔ། ། མེས་པོའི་སྙིང་ལའང་བདེ་སྟེར་བ། ། སྲིད་པ་གསུམ་དུ་སྒྲོགས་མཛད་དེ། །
ཀུན་མཁྱེན་ཤཱཀྱ་རྒྱལ་མཚན་ནོ། ། དེ་ཡི་ལེགས་བཤད་ཡ་མཚན་ཅན། ། གསེར་གྱི་རི་མོ་མཐའ་དག་ནི། ། དོན་ཡོད་མཁྱེན་པའི་དཔལ་གྱིས་བཟུང༌། ། བཟང་པོའི་ཕྲིན་ལས་ཉི་མ་ཤར། ། དེ་ལྟའི་ཡོངས་འཛིན་རྣམ་གཉིས་ཀྱི། ། ཞབས་རྡུལ་ལན་བརྒྱར་སྤྱི་བོས་ནོད། ། ཞལ་གྱི་དཀྱིལ་འཁོར་ཡངས་པ་ལས། ། ལུགས་མེད་བདུད་རྩི་དྲི་མེད་པ། ། རྣ་བའི་སྙིམ་པས་ལན་བརྒྱར་འཐུངས། །
ཡིད་ཀྱི་ཀུན་དགར་སིམ་པ་ལས། ། རིགས་པའི་སྣང་བ་ཅི་ཡང་འཕེལ། ། གསུང་གི་བདུད་རྩི་སོར་བཞག་ནས། ། ཟུར་ཐོན་རིགས་པའི་བརྒྱ་ཕྲེང་ཅན། ། མགོན་དེའི་ཕྲིན་ལས་དོན་དུ་ཕུལ། ། དགེ་དེས་ཡོངས་འཛིན་གོང་མ་ཡི། ། ཐུགས་ཀྱི་དགོངས་པ་རྫོགས་པ་དང༌། ། ཕྲིན་ལས་གསེར་གྱི་རྔ་བོ་ཆེ། ། རྒྱ་མཚོའི་མཐའ་ཀླས་ཁྱབ་པ་དང༌། ། སྙན་གྲགས་ཞབས་སེན་འོད་དཀར་ནི། །
མེས་པོའི་རལ་པར་རོལ་བྱེད་ཤོག ། སྔོན་དུས་ཞིག་ནས་སྐལ་མཉམ་གྱི། ། སློབ་མས་ཡང་ཡང་བསྐུལ་མོད་ཀྱི། ། ཡུན་རིངས་ལེ་ལོའི་དབང་དུ་ཐལ། ། དུས་འདིར་བསྟན་པའི་སྦྱིན་བདག་ཆེ། ། བཀྲ་ཤིས་ཉིན་མོའི་མགོན་གང་གིས། ། མཐུན་པའི་ཡོ་བྱད་ཀུན་སྦྱར་ནས། ། འབད་པ་མེད་པར་སྡེ་བདུན་གྱི། ། དོན་འགྲེལ་རིགས་པའི་སྣང་བ་འཁྲུངས། ། ཞེས་རྒྱས་པའི་བསྟན་བཅོས་ཚད་མ་རྣམ་འགྲེལ་གྱི་དཀའ་འགྲེལ་རིགས་པའི་སྣང་བ་ལུགས་ངན་ཕམ་བྱེད་ཅེས་བྱ་བ་འདི་ནི།
དོན་དུ་གཉེར་བ་དུ་མས་བསྐུལ་བའི་ངོར། དབུ་རུ་བྱང་ཕྱོགས་ཀྱི་རྒྱུད་དུ་བྱུང་བ་ཐོས་པ་འཛིན་པའི་དགེ་སློང་དཔལ་ཤཱཀྱ་མཆོག་ལྡན་དྲི་མེད་ལེགས་པའི་བློས། རྣམ་རྒྱལ་ཞེས་པ་ཆུ་མོ་སྦྲུལ་གྱི་ལོ་སྣྲོན་གྱིས་ཉ་ཡོངས་སུ་གང་བའི་ཉིན་མངའ་རིས་སྨད་ཀྱི་སའི་ཐིག་ལེ་ཐུབ་བསྟན་དར་རྒྱས་གླིང་དུ་རྫོགས་པར་སྦྱར་བའི་ཡི་གེ་པ་ནི། རྐོང་སྟོན་མགོན་པོ་རྒྱལ་མཚན་དཔལ་བཟང་པོའོ།། །། མངྒ་ལཾ། ཤེས་པ་བས་ཀྱང་འཆད་པ་དང༌། ། རྩོམ་པར་བྱེད་པ་སྔར་ཆས་པའི། ། སྐྱེ་བོ་དྲེགས་ལྡན་སྣང་ཤས་ཀྱི། ། གཞན་དབང་ཅན་དུ་གྱུར་དེ་དག ། རྩོམ་པར་འདོད་ན་དོན་དང་ནི། །
ཚིག་གི་སྦྱོར་ལུགས་འདི་འདྲ་དང༌། ། སྙན་ངག་ཉམས་ཀྱི་ཕྲེང་བ་འདི། ། བྲིས་ཤིང་ཞུས་ལ་རྩོམ་པར་གྱིས། ། གཞན་དུ་ཅ་ཅོའི་ཚིག་སྦྱོར་གྱི། ། གཞན་ཟེར་གྱ་གྱུའི་གཞུང་ལུགས་དག ། ལོག་པར་སྦྱར་ནས་ང་རྒྱལ་གྱི། ། སྨྲེ་སྔགས་གསར་པ་འདོན་དེ་དག ། རྣམ་དཔྱོད་མིག་ལྡན་གཞན་དག་གི ། ཁྲེལ་བའི་གནས་སུ་མ་གྱུར་ཏམ། ། ཞེས་ཀྱང་རྗེས་སུ་སྦྱར་བ་ཡིན་ནོ།། །།
དགེའོ།། །། བཀྲ་ཤིས།། །། ༈ བལ་ཡུལ་མཆོད་རྟེན་རིན་པོ་ཆེ་བྱ་རུང་ཁ་ཤོར་གྱི་ཉེ་འགྲམ་རྒྱལ་ཡོངས་ས་ཆེན་ཞེས་པ་གློག་ཀླད་དཔར་ཁང་ལས། བདེར་གཤེགས་༧སྐྱབས་རྗེ་བཅོ་བརྒྱད་ཁྲི་ཆེན་རྡོ་རྗེ་འཆང་མཆོག་གི་ཐུགས་དགོངས་རྫོགས་ཆེད། སྐྱབས་འོག་པ་ཚར་གྲྭ་གུ་རུས་གློག་ཀླད་ཕྱག་དེབ་ཆེད་འགྲེམ་སྤེལ་ཞུས་པའི་དགེ་འབྲས་སངས་རྒྱས་ཞིང་དུ་བསྔོའོ།། །།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
