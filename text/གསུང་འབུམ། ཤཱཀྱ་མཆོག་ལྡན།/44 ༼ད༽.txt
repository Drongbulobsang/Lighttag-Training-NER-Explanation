གསུང་འབུམ། ཤཱཀྱ་མཆོག་ལྡན།
པོད ༤༤
༼ད༽
༼ད༽ ༄༅། །ཤེས་རབ་ཀྱི་ཕ་རོལ་ཏུ་ཕྱིན་པའི་མན་ངག་གི་བསྟན་བཅོས་མངོན་པར་རྟོགས་པའི་རྒྱན་འགྲེལ་པ་དང་བཅས་པའི་སྔ་ཕྱིའི་འབྲེལ་རྣམ་པར་བཙལ་ཞིང༌། དངོས་བསྟན་གྱི་དཀའ་བའི་གནས་ལ་ལེགས་པར་བཤད་པའི་དཔུང་ཚོགས་རྣམ་པར་བཀོད་པ། བཞེད་ཚུལ་རྦ་རླབས་ཀྱི་ཕྲེང་བ་ཞེས་བྱ་བ་བཞུགས་སོ།། ཤེས་རབ་ཀྱི་ཕ་རོལ་ཏུ་ཕྱིན་པའི་མན་ངག་གི་བསྟན་བཅོས་མངོན་པར་རྟོགས་པའི་རྒྱན་འགྲེལ་པ་དང་བཅས་པའི་སྔ་ཕྱིའི་འབྲེལ་རྣམ་པར་བཙལ་ཞིང་དངོས་བསྟན་གྱི་དཀའ་བའི་གནས་ལ་ལེགས་པར་བཤད་པའི་དཔུང་ཚོགས་རྣམ་པར་བཀོད་པ་བཞེད་ཚུལ་རྒྱ་མཚོའི་རྦ་རླབས་ཀྱི་ཕྲེང་བ་ཞེས་བྱ་བ། བླ་མ་ལྷག་པའི་ལྷ་ལ་ཕྱག་འཚལ་ལོ། ། ཆོས་རྣམས་རྣམ་པ་ཐམས་ཅད་དུ། ། རྣམ་སངས་རྒྱས་པའི་དཔལ་ཡོན་གྱིས། ། བརྒྱད་ཁྲི་བཞི་སྟོང་ཆོས་ཀྱི་སྒོ། ། གསལ་བར་སྟོན་མཛད་ཤཱཀྱའི་ཏོག །
ཐུབ་དབང་ཉིད་ཀྱིས་མངོན་པར་བཤམས་པའི་ཁྲི་ལ་ཏིང་འཛིན་གང་དུ་ཏིང་འཛིན་སྒོ་རྣམས་མ་ལུས་རབ་འདུས་ཏིང་འཛིན་རྒྱལ་པོའི་རོལ་པས་འགྱིང་ཞིང་བ་སྤུའི་ཁུང་བུ་ལས་ཀྱང་འོད་ཟེར་བྱེ་བ་ཁྲག་ཁྲིག་བརྒྱ་སྟོང་དྲུག་ཅུ་རྣམ་པར་སྤྲོ། ། སེང་གེ་རྣམ་པར་རོལ་བའི་ང་རོས་ས་ཆེན་རྣམ་པ་དྲུག་ཏུ་གཡོ་མཛད་ཞིང་འདི་མི་ཁོམ་བརྒྱད་པོ་མ་ལུས་དལ་འབྱོར་ཁང་པར་རབ་དེང་སྟོང་གསུམ་ཞིང་དང་མཉམ་པའི་ལྷ་རྫས་གསར་པའི་མཆོད་སྤྲིན་རྒྱ་མཚོའི་གཞལ་མེད་ཁང་པར་རོལ། ། ཁྱོད་སྐུ་སྲས་དང་སློབ་མར་བཅས་པའི་དགེ་ལེགས་འོད་ཀྱི་དྲྭ་བས་རབ་འབྱམས་རྒྱ་མཚོའི་ཁམས་ཀུན་སྣང་བར་ལེགས་བྱས་ཕྱོགས་བཅུའི་རྒྱལ་བ་ཡིས་ཀྱང་ཁྱོད་ཀྱི་གཟི་བརྗིད་དཔལ་ལ་འགྲན་པར་མ་བཟོད་འདབ་སྟོང་པདྨོའི་སྐྱེས་ཆེན་དབུལ་བར་མཛད། ། གཙང་མའི་གནས་བཅས་འོད་དང་སྐུ་མདོག་གཟི་བརྗིད་དཔལ་གྱིས་མཛེས་ཤིང་ལྷམ་མེར་གྱུར་པའི་འབྱོར་པ་འདི་ནི་ཤེས་རབ་ཕ་རོལ་ཕྱིན་མའི་མཐུ་ལས་མི་མཇེད་ཞིང་གི་ལྷ་མིའི་གྲངས་དང་མཉམ་པར་སྤྲུལ་མཁས་ཀུན་མཁྱེན་འགྲོ་བའི་གཙུག་ན་རྒྱལ། ། ཀུན་མཁྱེན་ཉིད་གསུང་དྲེགས་པའི་ཁུར། ། སྐྱོང་མཁས་སྦྱོར་བཞིའི་གདོང་པ་ལས། ། ལེགས་འཁྲུངས་སྐུ་གསུམ་འཕྲིན་ལས་ཀྱི། ། འོད་དཀར་གཡོ་བའི་དགེ་ལེགས་དང༌། ། མངོན་རྟོགས་ལང་ཚོའི་དཔལ་འབར་བས། ། རྒྱལ་དབང་མངལ་གྱི་ཁུར་འཛིན་ཅིང༌། །
རྒྱལ་བའི་སྲས་པོ་མ་ལུས་པའི། ། བཞེད་དོན་བསྒྲུབ་མཁས་རྒྱལ་ཡུམ་རྒྱལ། ། སྟོང་ཉིད་ཚོན་གྱིས་ཆེར་སྤུད་པའི། ། དངོས་བརྒྱད་མཛེས་མའི་ལུས་བཟང་དེ། ། སྐལ་བཟང་སྙིང་གི་མེ་ལོང་ལ། ། གསལ་མཛད་མི་ཕམ་ཆོས་རྗེ་རྒྱལ། ། རྗེ་བཙུན་ཞལ་གྱི་བདུད་རྩིའི་རྒྱུན། ། ཐོགས་མེད་གསན་པའི་སྙིམ་པས་བླངས། ། དབྱིག་གཉེན་རྣམ་དཔྱོད་བུམ་པར་འཁྱིལ། ། གྲོལ་སྡེའི་ལྕེ་རྩེས་རྣམ་པར་མྱངས། །
འཕགས་པའི་ལེགས་བཤད་རྒྱུན་གསུམ་པ། ། སེང་བཟང་རལ་པའི་ནགས་ན་འཛིན། ། འཕགས་ཡུལ་དམ་ཆོས་གང་གའི་སྲོལ། ། བློ་ལྡན་བཟང་པོའི་མགྲིན་པར་བསྡུས། ། ཡུམ་དོན་སྐལ་ལྡན་ཤིང་རྟའི་རྒྱུན། ། སངས་རྒྱས་བསྟན་པའི་དཔལ་གྱིས་རྙེད། ། ལེགས་པར་བཤད་པའི་ཆ་ཤས་གཏེར། ། རོང་སྟོན་བསྟན་པའི་རྒྱ་མཚོར་སྣང༌། ། དེ་ཕྱིར་བརྒྱུད་པའི་བླ་མ་ནི། ། ཇི་སྙེད་ཡོད་པ་དེ་དག་དང༌། །
དད་ལྡན་གུས་པའི་སྤྱི་གཙུག་གིས། ། བློ་གྲོས་ཟླ་ཕྲེང་དཀར་པོ་ལ། ། ལེགས་བཤད་ཐིག་འཕྲེང་འགོད་མཁས་པའི། ། རྩ་བའི་བླ་མ་རྒྱལ་གྱུར་ཅིག ། མངོན་པར་རྟོགས་པའི་རྒྱན་བཟང་པོས། ། མཁས་མང་མགྲིན་པར་བརྒྱན་ཟིན་མོད། ། མཁས་པའི་ལེགས་བཤད་མ་ལུས་པ། ། ཀུན་ཀྱང་འགལ་བ་མེད་པར་ནི། ། དོན་གསལ་འགྲེལ་པའི་རྒྱན་ཡིན་ཞེས། ། བཞེད་ཚུལ་རྒྱ་མཚོའི་རླབས་འཕྲེང་ཀུན། །
ལེགས་བཤད་རྒྱ་མཚོར་རོ་གཅིག་པར། ། སྟོན་མཁས་རྒྱ་མཚོའི་རླབས་འཕྲེང་སྤེལ། ། གཞུང་ལུགས་རྒྱ་མཚོའི་རླབས་འཕྲེང་འཕྱུར་བ་ནི། ། ཀུན་ཁྱབ་བློ་གྲོས་དབང་པོས་གུས་བླངས་ཏེ། ། གྲགས་པའི་འབྲུག་སྟོང་སྒྲོག་ལ་སེམས་གཞོལ་བས། ། མང་དུ་ཐོས་པའི་ལེགས་བཤད་སྒྲ་དབྱངས་འདི། ། བླ་མ་རྣམས་དང་བསྟན་འཛིན་སྐྱེས་བུ་ལ། ། མཆོད་པར་འབུལ་ལོ་དེ་ལས་དགེ་བ་གང༌། ། ཐོབ་པ་དེ་ཡང་ཕྱོགས་རེའི་མིག་ཅན་དག ། མངོན་པའི་ང་རྒྱལ་སྤེལ་བ་བསལ་ཕྱིར་ཡིན།། །།
དེ་ཡང་ཐེག་པ་ཆེན་པོ་མདོ་སྡེ་རྒྱན་ལས། ཆོས་མོས་ཆོས་ཚོལ་ཆོས་བཤད་ཀྱི་རིམ་པས། ། ཐེག་པ་ཆེན་པོ་ལ་འཇུག་དགོས་པར་གསུང་ཞིང༌། བཤད་པའི་ཕན་ཡོན་ཡང་དེ་ཉིད་ལས། དེ་ལྟར་བློ་བཟང་སྐྱོ་བ་མེད་ལྡན་བརྩེ་བ་ཅན། ། སྙན་པར་རབ་གྲགས་ཆོ་ག་བཟང་ཤེས་ལྡན་པ་ཡི། ། བྱང་ཆུབ་སེམས་དཔའ་ལེགས་པར་སྨྲ་བ་ཡིན་པ་སྟེ། ། བཤད་པས་སྐྱེ་བོའི་ནང་ན་ཉི་མ་བཞིན་དུ་ལྷམ། ། ཞེས་པ་ལྟར་རོ། ། དེ་ལ་འདིར་བཤད་བྱ་མདོའི་ཁུངས་བཙལ་བ་དང༌།
འཆད་བྱེད་བསྟན་བཅོས་ཀྱིས་མདོའི་དོན་ཇི་ལྟར་བཀྲོལ་བའི་ཚུལ་དང༌། སྐབས་སུ་བབ་པ་བསྟན་བཅོས་དངོས་བཤད་པ་ལ་འཇུག་པའོ། ། དང་པོ་ལ་འདིར་བཤད་བྱའི་མདོ་ནི། དུས་གསུམ་གྱི་འཕགས་པ་ཐམས་ཅད་ཀྱི་བགྲོད་པ་གཅིག་པའི་ལམ་ཤིན་ཏུ་ཟབ་པ་ཤེར་ཕྱིན་གྱི་སྡེ་སྣོད་ཡིན་ལ། ལེགས་པའི་ཡོན་ཏན་དོན་དུ་གཉེར་བ་མཐའ་དག་གིས་འདི་ལ་ཉན་བཤད་ཀྱི་སྒོ་ནས་འཇུག་པར་རིགས་ཏེ། རྒྱལ་བའི་ཡུམ་ལས། ཉན་ཐོས་ཀྱི་ས་ལ་སློབ་པར་འདོད་པས་ཀྱང་ཤེས་རབ་ཀྱི་ཕ་རོལ་ཏུ་ཕྱིན་པ་འདི་ཉིད་ལ་བསླབ་པར་བྱའོ། ། རང་སངས་རྒྱས་ཀྱི་ས་ལ་དང༌། བྱང་ཆུབ་སེམས་དཔའི་ས་ལ་སློབ་པར་འདོད་པས་ཀྱང་ཤེས་རབ་ཀྱི་ཕ་རོལ་ཏུ་ཕྱིན་པ་འདི་ཉིད་ལ་བསླབ་པར་བྱའོ། ། ཞེས་སོགས་རྒྱ་ཆེར་གསུངས་པའི་ཕྱིར།
དེ་བཤད་པའི་ཡོན་ཏན་ནི། ཡུམ་རྒྱས་པ་ལས། སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ཀྱི་སེམས་ཅན་དེ་དག་ཐམས་ཅད་དགྲ་བཅོམ་པ་ཉིད་དུ་གྱུར་ལ། དེ་དག་གི་སྦྱིན་པ་ལས་བྱུང་བའི་བསོད་ནམས་བྱ་བའི་དངོས་པོ་དང༌། ཚུལ་ཁྲིམས་ལས་བྱུང་བའི་བསོད་ནམས་བྱ་བའི་དངོས་པོ་དང༌། སྒོམ་པ་ལས་བྱུང་བའི་བསོད་ནམས་བྱ་བའི་དངོས་པོ་གང་ཡིན་པ་དེ་ལ་ཀུན་དགའ་བོ་འདི་ཅི་སྙམ་དུ་སེམས། བསོད་ནམས་ཀྱི་ཕུང་པོ་དེ་མང་བ་ཡིན་ནམ། བདེ་བར་གཤེགས་པ་མང་ལགས་སོ། ། བཀའ་སྩལ་པ། ཀུན་དགའ་བོ་དེ་བས་ཀྱང་བྱང་ཆུབ་སེམས་དཔའ་སེམས་དཔའ་ཆེན་པོ་ཤེས་རབ་ཀྱི་ཕ་རོལ་ཏུ་ཕྱིན་པ་དང་ལྡན་པའི་ཆོས་ཐ་ན་ཉི་མ་གཅིག་སྟོན་ན་དེ་ཆེས་བསོད་ནམས་མང་དུ་སྐྱེའོ་ཞེས་དང༌།
ཀུན་དགའ་བོ་འདི་ནི་བྱང་ཆུབ་སེམས་དཔའ་ཆེན་པོ་དེའི་ཆོས་ཀྱི་སྦྱིན་པ་སྟེ། ཉན་ཐོས་ཀྱི་ཐེག་པ་ཐམས་ཅད་དང༌། རང་སངས་རྒྱས་ཀྱི་ཐེག་པ་ཐམས་ཅད་ཀྱི་དགེ་བའི་རྩ་བ་ཟིལ་གྱི་གནོན་པའོ། ། ཞེས་གསུངས་པ་ལྟར་རོ། ། འདི་ཉིད་རྒྱལ་བ་མཆོད་པའི་ཐབས་བླ་ན་མེད་པའང་ཡིན་ཏེ། དཔལ་མཆོག་དང་པོའི་ཤེར་ཕྱིན་ལས། ཤེས་རབ་ཀྱི་ཕ་རོལ་ཏུ་ཕྱིན་པ་འདི་འདྲི་བ་དང༌། ཀློག་པ་དང༌། ཉན་པ་དང༌། ཁ་ཏོན་བྱེད་པ་དང༌།
ལེན་པ་དང༌། འཆང་བ་དང༌། སེམས་པ་དང༌། སྒོམ་པ་ནི་དེ་བཞིན་གཤེགས་པ་ཐམས་ཅད་ལ་མཆོད་པའི་ཆོ་ག་རྒྱས་པའོ། ། ཞེས་གསུངས་པའི་ཕྱིར་རོ། ། འོ་ན་ཤེས་ཕྱིན་གྱི་སྡེ་སྣོད་འདི་བཀའ་འཁོར་ལོ་གསུམ་ལས་གང་དུ་གཏོགས། གླེགས་བམ་གྱི་གྲངས་དང༌། གཞུང་གི་ཚད་ནི་ཇི་ལྟ་བུ་བྱེ་བྲག་ཏུ་བསྟན་བཅོས་འདིའི་བཤད་བྱའི་མདོའི་གཙོ་བོ་དེ་གང་ལ་བྱ་ཞེ་ན། མདོ་འདི་བར་པ་མཚན་ཉིད་མེད་པའི་ཆོས་ཀྱི་འཁོར་ལོར་གཏོགས་པ་ཡིན་ཏེ། ཡུམ་རྒྱས་པ་ལས།
དེའི་ཚེ་ལྷ་རྣམས་ཀྱིས། ནམ་མཁའ་ལ་ལྷུང་ལྷུང་འདེག་འདེག་གི་སྒྲ་ཕྱུང་སྟེ། ཀྱེ་མ་འཛམ་བུའི་གླིང་དུ་ཆོས་ཀྱི་འཁོར་ལོ་གཉིས་པ་བསྐོར་བ་ཡང་མཐོང་ངོ༌། ། ཞེས་སྒྲ་སྒྲགས་པར་གསུངས་པའི་ཕྱིར། འདི་ལ་མཁན་ཆེན་ཐམས་ཅད་མཁྱེན་པས། མཚན་ཉིད་མེད་པའི་ཆོས་འཁོར་ཐམས་ཅད་ཆོས་འཁོར་གཉིས་པ་ཁོ་ནར་ངེས་པ་ནི་མ་ཡིན་ཏེ། ཆོས་འཁོར་གསུམ་ག་ལའང་གསུམ་ག་ཡོད་པའི་ཕྱིར། ཡུམ་རྒྱས་པ་ལས། ཤེར་ཕྱིན་ཆོས་འཁོར་གཉིས་པར་བཤད་པ་ནི། གནས་བྱ་རྒོད་ཕུང་པོའི་རི་ལ་བསྐོར་བ་ཁོ་ནའི་དབང་དུ་བྱས་པ་ཡིན་ནོ། །
དགོངས་འགྲེལ་ལས། དོན་དམ་རྣམ་ངེས་ཀྱི་ཆོས་འཁོར་ངེས་དོན་དུ་བཤད་པའང༌། མཚན་ཉིད་མེད་པའི་ཆོས་འཁོར་ལ་དགོངས་པ་ཡིན་ཞིང༌། དེས་ན་དུས་གཉིས་པར་བསྐོར་བ་ཙམ་གྱིས་འཁོར་ལོ་བར་པར་མི་འགྲུབ་ཅིང༌། འཁོར་ལོ་བར་པ་ཡིན་པ་ལ་དུས་གཉིས་པར་བསྐོར་དགོས་པ་ཡང་མ་ཡིན་ནོ། ། ཞེས་སོགས་གསུངས་སོ། ། གླེགས་བམ་གྱི་གྲངས་ལས། དགེ་བའི་བཤེས་གཉེན་ཤ་ར་བ་པ་ཆེན་པོའི་དཀར་ཆག་ཏུ། ཤིན་ཏུ་རྒྱས་པ་ཤེར་ཕྱིན་བྱེ་བ་ཕྲག་བརྒྱ་པ་དྲི་ཟའི་གནས་ན་བཞུགས་པ་དང༌། འབུམ་ཕྲག་བརྒྱ་པ་ལྷའི་གནས་ན་བཞུགས་པ་དང༌།
སྟོང་ཕྲག་བརྒྱ་པ་ཀླུའི་གནས་ན་བཞུགས་པ་མགོན་པོ་ཀླུ་སྒྲུབ་ཀྱིས་མིའི་ཡུལ་དུ་སྤྱན་དྲངས་པ་ལས་ལྷག་མ་ཅུང་ཞིག་ལུས་སོ། ། ཞེས་བྲིས་ཤིང་འདི་ལ་བརྟེན་ནས་ཨར་གྱིས། རྒྱས་འབྲིང་བསྡུས་པ་དགུའི་རྣམ་གཞག་ཀྱང་མཛད་ལ། ཙནྟྲ་གོ་མིའི་སློབ་སྤྲིང་ལས། བསྟན་པ་རིན་ཆེན་མཆོག་ལྟར་བཟང་ལ་འཕན་མེད་པ། ། རྣམ་པར་དག་ཚུལ་གང་ཡིན་ཀླུ་མགོའི་གདེངས་ཀ་ཅན། ། ཆེན་པོ་རྣམས་ཀྱིས་གཙུག་གི་རྒྱན་བཞིན་གུས་མནོས་ནས། ། ས་ཡི་སྟེང་ན་གནས་པའི་རབ་རིབ་སེལ་བར་མཛད། ། ཅེས་པ་ཙམ་མ་གཏོགས་པ་ཡིད་ཆེས་པའི་ཁུངས་ཡོད་པར་མི་མངོན་ནོ། ། ཤེར་ཕྱིན་གྱི་གླེགས་བམ་ཇི་སྙེད་པ་བོད་དུ་འགྱུར་བ་ལས།
ཡུམ་རྒྱས་པ་བམ་པོ་སུམ་བརྒྱ་པ་ལ། ཁམ་པ་གོ་ཆའི་ཐུགས་འགྱུར་དུ་གྲགས་པ་དང༌། ཉང་ཨིནྟ་ཨ་རོ་དང༌། སྦས་མཉྫུ་ཤྲཱི་གཉིས་ཀྱི་བཅའ་འབུམ་དུ་གྲགས་པ་དང༌། བཻ་རོ་ཙ་ནའི་ལྕགས་ཐུར་ཅན་དུ་གྲགས་པ་དང༌། ཀ་ཅོག་གི་བླ་འགྱུར་རྒྱས་པར་གྲགས་པ་དང༌། ལྕེ་ཁྱི་འབྲུག་དང༌། ཞང་བནྡྷེ་ཡེ་ཤེས་སྡེ་ལ་སོགས་པའི་འགྱུར་དྲུག་ཙམ་ཡོད་པར་གྲགས་ཤིང༌། ལོ་ཆེན་གྱིས་ཀྱང་མ་མྱ་ད་དྲག་དབྱི་བ་ལ་སོགས་པའི་ཞུས་དག་ཆེ་ལོང་ཙམ་མཛད་དོ། ། བུ་སྟོན་ཐམས་ཅད་མཁྱེན་པ་ན་རེ།
ཡུམ་རྒྱས་པ་བསྒྱུར་འཕྲོ་ལ་ལུས་སོ་ཞེས་གསུང༌། སྟོང་ཕྲག་ཉི་ཤུ་ལྔ་པ་བམ་པོ་བརྒྱད་ཅུ་གྱ་གསུམ། ཁྲི་བརྒྱད་སྟོང་པ་བམ་པོ་དྲུག་ཅུ། ཤེས་རབ་ཁྲི་པ་བམ་པོ་སུམ་ཅུ་རྩ་གསུམ། བརྒྱད་སྟོང་པ་བམ་པོ་ཉེར་བཞི། བསྡུད་པ་བམ་པོ་གཅིག་པ་སྟེ། དྲུག་པོ་འདི་ལ་བསམ་ཡས་ཀྱི་དཀར་ཆག་ཏུ་ཡུམ་དྲུག་ཞེས་བྲིས་སོ། ། རབ་རྩལ་རྣམ་གནོན་གྱིས་ཞུས་པ་ཤླཽ་ཀ་སྟོང་དང་བརྒྱ་དྲུག་ཅུ་པ། བམ་པོ་བདུན་པ་དང༌། ཤེར་ཕྱིན་ལྔ་བརྒྱ་པ་དང༌།
ཚུལ་བརྒྱ་ལྔ་བཅུ་པ་དང༌། རྡོ་རྗེ་གཅོད་པ་དང༌། ལྔ་བཅུ་པ་དང༌། ཀཽ་ཤི་ཀ་ཤླཽ་ཀ་སུམ་ཅུ་རྩ་གཅིག་པ་དང༌། སྒོ་ཉི་ཤུ་རྩ་ལྔ་པ་ཤླཽ་ཀ་ཉེར་ལྔ་པ་དང༌། ཤེས་རབ་སྙིང་པོ་ཤླཽ་ཀ་ཉི་ཤུ་རྩ་ལྔ་པ་དང༌། ཡི་གེ་ཉུང་དུ་ཤླཽ་ཀ་སུམ་ཅུ་པ་དང༌། ཡི་གེ་གཅིག་མ་དང༌། དེ་དག་གི་སྟེང་དུ་དཀོན་མཆོག་བརྩེགས་པའི་འདུས་པ་བཞི་བཅུ་རྩ་དྲུག་པ་ཤེར་ཕྱིན་བདུན་བརྒྱ་པ་བསྣན་ནས། དེ་དག་ལ་སྲས་བཅུ་གཅིག་གི་ཐ་སྙད་མཛད་དོ། །
འདི་ལ་བརྟེན་ནས་སློབ་དཔོན་སྔ་མ་རྣམས་ཀྱིས། སྲས་ཡུམ་བཅུ་བདུན་ཞེས་པའི་ཐ་སྙད་མཛད་ཅིང༌། མངོན་པར་རྟོགས་པ་བརྒྱད་དུ་ཕྱེ་ནས་སྟོན་པ་ལ་ཡུམ་དང་མ་ཕྱེ་བར་སྟོན་པ་ལ་སྲས་སུ་འཇོག་ཟེར་རོ། ། བཅོམ་ལྡན་རལ་གྲི་ན་རེ། ཡུམ་སྲས་སུ་ཕྱེ་བའི་ཐ་སྙད་དང་གྲངས་ངེས་གཉིས་ཀ་བོར་བ་ཡིན་ཏེ། ཤེར་ཕྱིན་མཚན་བརྒྱ་རྩ་བརྒྱད་པ་དང༌། ཤེར་ཕྱིན་ཉི་མའི་སྙིང་པོ་དང༌། ཟླ་བའི་སྙིང་པོ་དང༌། སྙིང་པོའི་གཟུངས་དང༌། ལག་ན་རྡོ་རྗེ་དང༌།
ཤེར་ཕྱིན་རྡོ་རྗེ་རྒྱལ་མཚན་ཏེ། དྲུག་པོ་དེ་དག་ཀྱང་ཤེར་ཕྱིན་གྱི་མདོ་ཡིན་པའི་ཕྱིར་དང༌། སྲས་ཀྱི་ཐ་སྙད་གང་ནས་ཀྱང་བཤད་པ་མེད་པའི་ཕྱིར། ཞེས་གསུངས་ཏེ་ལེགས་པའོ། ། ཆོས་ཀྱི་རྗེ་ཐམས་ཅད་མཁྱེན་པའི་འབུམ་ཊཱིཀ་ལས་ཀྱང༌། ཉི་ཁྲི་ལེ་བརྒྱད་མ་དང༌། སྒོ་མཐའ་ཡས་པ་ཤེར་ཕྱིན་གྱི་མདོའི་རྐང་གྲངས་སུ་མཛད་ལ། སྔ་མ་རྣམས་ཀྱིས་ཉི་ཁྲི་ལེ་བརྒྱད་མ་བསྟན་བཅོས་སུ་མཛད་ཅིང༌། བུ་སྟོན་རིན་པོ་ཆེས་སྒོ་མཐའ་ཡས་པ་བཀའ་ཐ་མར་བཞེད་དེ། དྲི་བ་གསུམ་པའི་ལན་ནི།
བསྟན་བཅོས་འདིས་མདོ་དེ་དག་ཐམས་ཅད་ཀྱི་དོན་འཆད་མོད། འོན་ཀྱང་སློབ་དཔོན་ཆོས་ཀྱི་བཤེས་གཉེན་གྱིས། དེ་ལ་བསྡུས་སོགས་རབ་དབྱེ་བས། ། ཁྱད་པར་ཡོད་པ་ཁོ་ན་ཟད། ། ཅེས་པའི་འགྲེལ་བཤད་དུ། སྙིང་པོའི་དོན་སྟོན་པའི་ཤེར་ཕྱིན་དང༌། མངོན་པར་རྟོགས་པའི་དོན་སྟོན་པའི་ཤེར་ཕྱིན་གཉིས་སུ་མཛད་ནས། དང་པོ་ནི། དོན་དམ་སྟོང་པ་ཉིད་འབའ་ཞིག་སྟོན་པ་སྟེ། ཤེས་རབ་སྙིང་པོ་ལ་སོགས་པ།
གཉིས་པ་ནི་མངོན་པར་རྟོགས་པ་བརྒྱད་སྟོན་པ་སྟེ། རྒྱས་འབྲིང་བསྡུས་པ་གསུམ་མོ། ། ཞེས་བཤད་པ་ལྟར་བཤད་བྱའི་གཙོ་བོ་ནི། ཡུམ་གསུམ་པོ་ཁོ་ན་ལ་བྱ་བར་རིགས་ཏེ། རྣམ་བཤད་མཛད་པ་སྔ་མ་རྣམས་ཀྱིས་ཀྱང་ཡུམ་གསུམ་པོ་གང་རུང་ཁོ་ན་དང་སྦྱར་བའི་ཕྱིར་དང༌། སློབ་དཔོན་གྱིས་ཀྱང༌། གསུམ་པོ་ཁོ་ན་ཁུངས་སུ་མཛད་ཅིང༌། ལ་ལ་ལས་དོན་གཞན་ལས་ཚིག གཞན་ལས་ཞེས་གསུངས་པ་ཡིན་པའི་ཕྱིར་དང༌། ཀུན་གྱི་རྒྱན་དུ་འགྱུར་བར་ནི། །
ཞེས་པའི་འགྲེལ་བཤད་དུ། ཤེར་འབྱུང་བློ་གྲོས་ཀྱིས། རྒྱས་འབྲིང་བསྡུས་པ་གསུམ་པོ་ཀུན་གྱིས་ཞེས་བཤད་པའི་ཕྱིར། འདིར་ཤེས་རབ་ཁྲི་པ་དང༌། ཁྲི་བརྒྱད་སྟོང་པ་ནི། ཡུམ་བར་མའི་དབྱེ་བར་མཁས་པ་རྣམས་ཞལ་འཆམ་ཞིང༌། བསྡུད་པ་ནི། ཉི་ཁྲི་ལྔ་སྟོང་པའི་ཤླཽ་ཀ་ཁ་སྐོང་བའི་ལེ་ལག་ཏུ་མཁས་པ་རྣམ་བཞེད། ཁྲི་བརྒྱད་སྟོང་པ་ལེའུ་བརྒྱད་ཅུ་རྩ་བདུན་ཡོད་པའི་རྩ་བཞི་པ་ནི་བསྡུད་པ་ཉིད་ཡིན་པས། གསུམ་པོ་དེ་ཡུམ་རྒྱས་འབྲིང་བསྡུས་པ་གསུམ་ལས་ལོགས་སུ་མི་བསམ་མོ། །
འདི་ལ་འབུམ་ཕྲག་གསུམ་པ་ན་རེ། ཡུམ་ལྔ་པོ་དེ་དག་བཅོམ་ལྡན་འདས་ཀྱིས་ཅིག་ཆར་དུ་གསུངས་པ་ཡིན་ཏེ། གླེང་གཞི་མཐུན་ཞུ་བ་པོ་ཐམས་ཅད་གཅིག གངྒཱའི་ལྷ་མོ་སོགས་བྱང་ཆུབ་ཏུ་ལུང་བསྟན་པ་རྣམས་མཚུངས་པའི་ཕྱིར། ཞེས་གསུངས་སོ། ། བུ་སྟོན་ན་རེ། འདི་ལ་ཁྱབ་པ་ཡོད་དེ། སངས་རྒྱས་གཅིག་གིས་གང་ཟག་གཅིག་ལན་དུ་མར་བྱང་ཆུབ་ཏུ་ལུང་བསྟན་པ་མི་མཛད་པའི་ཕྱིར། འོ་ན་ཀླུ་གྲུབ་ལུང་བསྟན་དུ་མ་བྱུང་པ་དང་འགལ་ལོ་ཞེ་ན། སྐྱོན་མེད་དེ།
ལུང་སྟོན་ཚུལ་མི་འདྲ་བའི་ཕྱིར། ཞེས་གསུངས་སོ། ། འོ་ན་གླེང་གཞིར། འཁོར་དགེ་སློང་ལྔ་སྟོང་དུ་གསུངས་པ་དང༌། སྟོང་ཉིས་བརྒྱ་ལྔ་བཅུའི་དགེ་སློང་གི་དགེ་འདུན་ཆེན་པོ་དང་ཐབས་གཅིག་ཏུ་ཞེས་འཁོར་གྱི་གྲངས་མི་མཐུན་པར་བཤད་པ་དང་འགལ་ལོ་ཞེ་ན། ཆག་ལོ་ཙྪ་བ་ན་རེ། སྔ་མ་ནི་དགེ་སློང་དུ་བགྲངས་པ་དང༌། ཕྱི་མ་དགེ་འདུན་དུ་བགྲངས་པའི་ཁྱད་པར་ཡིན་པས་མི་འགལ་ལོ་ཞེས་གསུངས། དབུས་པ་བློ་གསལ་ན་རེ། ལྔ་སྟོང་ནི་དང་པོའི་འཁོར་ཡིན་ལ།
བརྒྱ་ཕྲག་ཕྱེད་དང་བཅུ་གསུམ་ནི་ལམ་དུ་རྙེད་པའི་འཁོར་ཞེས་གསུང་ངོ༌། ། དུས་ཅིག་ཅར་དུ་གསུངས་ཀྱང་རྒྱས་འབྲིང་བསྡུས་གསུམ་གྱི་ཁྱད་པར་འབྱུང་བ་ནི། གསུང་གཅིག་ཉིད་དུ་གསུངས་མོད་ཀྱང༌། ། དུ་མ་ཉིད་དུ་སོ་སོར་གོ ། དེ་ནི་བདག་གི་ཆེད་དུའོ། ། ཞེས་འབྱུང་བ་ལྟར། གདུལ་བྱ་རྣམས་ཀྱི་དབང་པོའི་ཁྱད་པར་ལས་རྒྱས་བསྡུས་སུ་སྣང་བ་ཡིན་ལ། སྣང་བ་ལྟར་སྡུད་པ་པོས་སྡུད་མི་ནུས་པའང་མ་ཡིན་ཏེ། བརྒྱད་སྟོང་འགྲེལ་ཆེན་ལས། སྡུད་པ་པོས་མདོ་སྡེ་མ་ཚང་བ་མེད་པ་དང༌།
དུས་ཕྱི་མ་ལ་འགལ་བ་ཡོད་པ་མ་ཡིན་ཏེ། དེ་བཞིན་གཤེགས་པའི་བྱིན་གྱིས་རླབས་ཀྱིས་ཡོངས་སུ་རྫོགས་པར་སྣང་བ་དང་ལྡན་པའི་ཤེས་རབ་སྔར་བསྐྱེད་པ་ཉིད་ཡིན་པའི་ཕྱིར། ཞེས་པ་དང༌། ངེས་པའི་དོན་དུ་ན་མདོ་སྡེ་འདི་སྡུད་པ་པོ་ནི་གསང་བའི་བདག་པོ་ཉིད་ཡིན། ཞེས་གསུངས་པའི་ཕྱིར་དང༌། ཡང་ཇི་ལྟར་ན། ཅིག་ཅར་བསྟན་པ་འདི་ལ་ཆ་ཤས་སུ་ཕྱེ་བ་ཡིན་ཞེ་ན། བསྟན་པ་འདི་ནི་ཀུན་རྫོབ་དུ་ཡི་གེ་དང་ཚིག་ཏུ་སྣང་བའི་ཤེས་པའི་བདག་ཉིད་ཅན་ཉིད་ཡིན་ལ། དེ་ནི་སྟོབས་ཇི་ལྟ་བ་བཞིན་དུ་ལན་གཅིག་གིས་རིམ་གྱིས་སྐྱེ་བ་ཡིན་པས་ཉེས་པ་མེད་དོ་ཞེས་སྟོན་པས་ཅིག་ཅར་དུ་གསུངས་པ་སྡུད་པ་པོས་རིམ་གྱིས་སྡུད་པ་དང༌། ཉན་པ་པོ་ལ་ཤེས་རབ་ཀྱི་སྟོབས་དང་འཚམ་པར་རྒྱས་བསྡུས་ཀྱི་སྣང་བ་སྣ་ཚོགས་འབྱུང་བར་བཤད་པའི་ཕྱིར།
གཉིས་པ་འཆད་བྱེད་བསྟན་བཅོས་ཀྱི་མདོའི་དོན་ཇི་ལྟར་བཀྲོལ་བའི་ཚུལ་ལ། སྤྱིར་བཤད་པ་དང༌། བྱེ་བྲག་བསྟན་བཅོས་འདི་ཇི་ལྟར་བཀྲོལ་བའི་ཚུལ་གཉིས་ལས། དང་པོ་ལ། བོད་སྔ་རབས་ཀྱི་དགེ་བའི་བཤེས་གཉེན་ཕལ་མོ་ཆེ་ནི། དངོས་བསྟན་སྟོང་ཉིད་ཀྱི་རིམ་པ་གསལ་བར་སྟོན་པ་དབུ་མ་རིགས་པའི་ཚོགས། སྦས་དོན་མངོན་རྟོགས་ཀྱི་རིམ་པ་གསལ་བར་སྟོན་པ་མངོན་པར་རྟོགས་པའི་རྒྱན། སྒོ་གསུམ་རྣམ་གྲངས་བཅུ་གཅིག་གི་སྒོ་ནས་ཡུམ་གྱི་དོན་སྟོན་པ་གནོད་འཇོམས། ཡང་གཙོ་བོའི་དོན་སུམ་ཅུ་རྩ་གཉིས་སུ་བརྒྱད་སྟོང་པའི་དོན་བསྡུས་ནས་སྟོན་པ་བརྒྱད་སྟོང་དོན་བསྡུས་ཏེ། ཤིང་རྟའི་སྲོལ་འབྱེད་ཆེན་པོ་བཞི་ཡིན་ཟེར་རོ། །
ཆོས་རྗེ་ཐམས་ཅད་མཁྱེན་པས་ནི། བཞི་ཡིན་ཞེས་སྨྲ་བ་ནི་མི་འཐད་དེ། སྔ་མ་གཉིས་ལས་སྲོལ་འབྱེད་གཞན་མིན་པའི་ཕྱིར་ཞེས་གསུང༌། གསུང་འདི་ལ་བརྟེན་ནས་གུང་ཊཱིཀ་ཏུ། འགྲེལ་བྱེད་གཞན་གཉིས་ཀྱང་དེ་གཉིས་ཀྱི་རྗེས་སུ་འབྲང་བའི་ཕྱིར། ཞེས་བྲིས་པ་ནི་རྩིང་པོ་སྟེ། སྔ་མ་གཉིས་ཀྱིས་དབུ་མར་བཀྲོལ་ལ། ཕྱི་མ་གཉིས་ཀྱིས་སེམས་ཙམ་དུ་བཀྲོལ་བའི་ཕྱིར་རོ། ། འདི་ལ་བུ་སྟོན་རིན་པོ་ཆེ་ན་རེ། སྟོང་ཕྲག་བརྒྱ་པའི་བཤད་པ་བམ་པོ་བདུན་ཅུ་རྩ་བརྒྱད་པ་འདི།
འཕང་ཐང་ཀ་མེད་དཀར་ཆག་ཏུ་ཁྲི་སྲོང་ལྡེ་བཙན་གྱིས་བྱས་པར་བྲིས་མོད། འཆིང་ཕུའི་དཀར་ཆག་དང༌། ཕོ་བྲང་སྟོང་ཐང་ལྡན་དཀར་གྱི་དཀར་ཆག་དང་གཉིས་སུ། རྒྱ་གར་མར་བཤད་པས་དཔའ་སྡེས་མཛད་པ་ཡིན་ནོ། ། ཡུམ་གསུམ་གའི་གནོད་འཇོམས་སུ་གྲགས་པ་བམ་པོ་ཉི་ཤུ་རྩ་བདུན་པ་འདི་ལ་དཔའ་བོས་བྱས་པར་བྲིས་མོད། འདི་ནི་དབྱིག་གཉེན་གྱིས་མཛད་པའི་གཞུང་འགྲེལ་ཡིན་ཏེ། ཐུབ་དགོངས་སུ། གཞུང་འགྲེལ་གྱི་ལུང་དྲངས་པ་རྣམས་ཇི་ལྟ་བ་བཞིན་འདིར་སྣང་བའི་ཕྱིར་དང༌། འདིའི་གཞུང་འགྲེལ་གནོད་འཇོམས་བྱ་བར་འདོད། ། ཅེས་བརྩོམ་པར་དམ་བཅའ་མཛད་པའི་ཕྱིར།
འདི་ལ་ཡུམ་གསུམ་གནོད་འཇོམས་སུ་གྲགས་ཀྱང༌། རྒྱས་འབྲིང་གཉིས་དང༌། ཁྲི་བརྒྱད་སྟོང་པའི་བཤད་པ་ཡིན་ནོ་ཞེས་གསུང༌། ལེགས་བཤད་གསེར་ཕྲེང་ལས། གཞུང་འགྲེལ་འདི་ནི་དབྱིག་གཉེན་གྱིས་མཛད་པ་དེ་མ་ཡིན་ཏེ། འདིར་སོ་སོ་སྐྱེ་བོ་རྣམ་གྲོལ་སྡེའི་ལུང་དྲངས་པ་དུ་མ་སྣང་བའི་ཕྱིར་དང༌། འདིས་དབུ་མར་བཀྲོལ་བའི་ཕྱིར། ཞེས་གསུང༌། ཡང་ཁ་ཆེ་དྷརྨཱ་ཤྲཱིས་མཛད་པའི་འབུམ་གྱི་ཊཱིཀ་དང༌། སྨྲྀ་ཏིས་མཛད་པའི་ཡུམ་གསུམ་མཐུན་པར་དོན་བརྒྱད་ཀྱིས་སྟོན་པ་ནི་སེང་གེ་བཟང་པོའི་རྗེས་སུ་འབྲང་བས་ལོགས་སུ་བགྲང་མི་དགོས་སོ། །
གཉིས་པ་བསྟན་བཅོས་འདི་ཇི་ལྟར་བཀྲོལ་བའི་ཚུལ་ལ། རྩ་བས་མདོ་ཇི་ལྟར་བཀྲོལ་བའི་ཚུལ་དང༌། འགྲེལ་པས་རྩ་བའི་དོན་ཇི་ལྟར་བཤད་པའི་ཚུལ་གཉིས། དང་པོ་ལ། འོ་ན་བསྟན་བཅོས་འདིས་རྒྱས་འབྲིང་བསྡུས་པ་གསུམ་གྱི་དོན་མཐའ་དག་བསྡུས་སམ་མ་བསྡུས། བསྟན་བཅོས་འདི་རྩོམ་པ་པོས་དུས་ནམ་གྱི་ཚེ་བརྩམས། དེ་ལའང་བཤད་པའི་སྲོལ་ནི་ཇི་ཙམ་ཡོད་ཅེ་ན། དང་པོའི་ལན་ལ། ཨ་བྷྱ་ཀ་རའི་ཐུབ་པ་དགོངས་རྒྱན་དུ། མདོའི་དོན་ཐམས་ཅད་ནི་དེའི་རྒྱན་གྱི་ཚིག་ལེའུར་བྱས་པས་བསྡུས་པ་མེད་དོ། །
ཞེས་གསུང༌། སློབ་དཔོན་ཆོས་ཀྱི་བཤེས་གཉེན་གྱིས། ཚིག་གསལ་ལས། རྒྱན་གྱི་ཚིག་ལེའུར་བྱས་པས་ཅིའི་ཕྱིར་གླེང་གཞི་དང༌། རྗེ་བཙུན་རང་ཉིད་ཀྱིས་ཞུས་པ་སོགས་མ་བསྡུས་ཞེ་ན། མདོའི་དོན་རྟོགས་དཀའ་བ་ཙམ་ཞིག་བསྡུས་པར་ཟད་ཀྱི། རྟོགས་སླ་བ་དེ་དག་ནི་དགོས་པ་དང་མི་ལྡན་པས་འབད་པའི་གནས་མིན་ནོ། ། ཞེས་བཤད། འདི་ལ་བརྟེན་ནས་བཅོམ་ལྡན་རལ་གྲིས། བསྟན་བཅོས་འདིས་ཡུམ་གྱི་མངོན་པར་རྟོགས་པའི་རིམ་པ་ཁོ་ན་བསྡུས་པ་ཡིན་གྱི་གཞན་ནི་མ་ཡིན་ཏེ།
གླེང་གཞི་དང༌། སྐབས་སྐབས་སུ་གང་ཟག་ལུང་བསྟན་པ་དང༌། རྟག་ཏུ་ངུ་དང༌། ཆོས་འཕགས་དང༌། རྗེས་སུ་གཏད་པའི་ལེའུ་དང༌། སྔོན་བྱུང་བརྗོད་པ་རྣམས་མ་བསྡུས་པའི་ཕྱིར། དེས་ན་སྐབས་སུ་བབ་པའི་མདོ་དང༌། ཞར་ལས་བྱུང་བའི་མདོ་གཉིས་སུ་ཡོད་པ་ལས། སྐབས་སུ་བབ་པའི་མདོའི་དོན་ཁོ་ན་བསྟན་བཅོས་འདིར་སྟོན་པ་ཡིན་ནོ། ། ཞེས་གསུང༌།
བུ་སྟོན་རིན་པོ་ཆེའང་དེ་དང་མཐུན་ནོ། ། འདི་ཅུང་ཟད་བརྟག་པར་བྱ་སྟེ། ཨ་བྷྱའི་ལུང་དེ་ནི། ཀུན་གྱི་རྒྱན་དུ་འགྱུར་བར་ནི། རྣམ་པར་དབྱེ་ཞེས་པ་ལ་ཟུར་ཟ་བ་ཙམ་ཡིན་ཞིང༌། ཆོས་ཀྱི་བཤེས་གཉེན་གྱིས་བཞེད་པའང་དེ་ཁོ་ན་ལྟར་ངེས་པ་མིན་ཏེ། དྲངས་མ་ཐག་པའི་ལུང་གི་རྗེས་ཐོགས་སུ། དེ་ལྟ་ན་ཡང་རང་གི་བློ་དྲི་མ་མེད་པས་རྗེས་སུ་དཔག་གོ་ཞེས་གསུངས་པས། རང་གི་ཤེས་རབ་ཀྱིས་རྣམ་པར་བརྟགས་ནས་མདོ་དང་སྦྱར་དགོས་པར་གསུངས་པའི་ཕྱིར་དང༌། ཆོས་ཀྱི་བཤེས་གཉེན་གྱིས།
བྱམས་པས་ཞུས་པའི་ལེའུ་རྒྱན་གྱིས་མ་བསྡུས་པར་འདོད་ནའང་མི་རིགས་ཏེ། འཕགས་པས་འཕྲིན་ལས་དང་སྦྱར་བའི་ཕྱིར་རོ། ། གླེང་གཞི་རྒྱན་གྱིས་མ་བསྡུས་པར་འདོད་པ་ནི་ཤིན་ཏུ་ཡང་མི་རིགས་ཏེ། ཉི་ཁྲི་སྣང་བ་ལས། གང་གི་ཕྱིར་སྟོང་ཕྲག་ཉི་ཤུ་ལྔ་པོ་འདི་རྣམས་ཀྱིས་འདི་སྐད་ཅེས་བྱ་བ་ལ་སོགས་པ་སྐབས་འབྱེད་པ་ནས་བརྩམས་ཏེ། ཡོངས་སུ་རྫོགས་པའི་བར་གྱི་དངོས་པོ་རྣམས་གཅིག་ཏུ་བསྡུས་ནས། རྣམ་པ་ཐམས་ཅད་མཁྱེན་པ་ཉིད་ལ་སོགས་པ་ཆོས་ཀྱི་སྐུ་མཛད་པ་དང་བཅས་པའི་མཐར་ཐུག་པ་དངོས་པོ་བརྒྱད་དུ་འགྱུར་རོ། ། ཞེས་གསལ་བར་གསུངས་པའི་ཕྱིར་དང༌། སློབ་དཔོན་གྱིས་འགྲེལ་ཆེན་དུ། གླེང་གཞིའི་བཤད་པ་རྒྱས་པར་མཛད་ཅིང༌།
ཉི་ཁྲི་སྣང་བའི་ཡང་མཇུག་ཏུ། གླེང་གཞིའི་བཤད་པ་བསྡུས་པ་ཙམ་ཞིག་མཛད་པའི་ཕྱིར། མ་ངེས་པ་མིན་ཏེ། མདོ་དང་རྒྱན་སྦྱར་བའི་སྐབས་ཡིན་ཞིང༌། འགྲེལ་ཆེན་དུ། རྟག་ཏུ་ངུ་དང༌། ཆོས་འཕགས་དང༌། རྗེས་སུ་གཏད་པའི་ལེའུ་གསུམ་པོ་ཁོ་ན་ལ་རྒྱན་དང་མི་སྦྱོར་བའི་རྒྱུ་མཚན་བཤད་པའི་ཕྱིར། དེས་ན་བསྟན་བཅོས་འདིས་ཡུམ་གྱི་མདོ་དོན་མཐའ་དག་བསྡུས་པ་ཡིན་ཏེ། མ་བསྡུས་པར་འདོད་པའི་གླེང་གཞི་ལ་སོགས་པ་རྣམས་ལའང་སྦས་དོན་མངོན་རྟོགས་ཀྱི་རིམ་པ་ཡོད།
དེ་ཡོད་ན་བསྟན་བཅོས་འདིས་ལེགས་པར་བསྡུས་དགོས་པའི་ཕྱིར། དགོས་ཏེ། འགྲེལ་ཆེན་ལས། མཁས་དང་མཁས་པ་མིན་པ་རྣམས། ། ལྷག་ཆད་ཡོད་པར་དོགས་གྱུར་ན། ། གཞུང་འདིའི་ཚད་ཀྱི་ངེས་པ་ནི། ། ཡུམ་འདི་ཡི་ནི་ཚད་ཉིད་ཡིན། ། ཞེས་དང༌། འགྲེལ་ཆུང་ལས། ཤེས་རབ་ཀྱི་ཕ་རོལ་ཏུ་ཕྱིན་པའི་མདོ་དོན་མ་ལུས་པ་ཞེས་དང༌།
མཁས་པ་རྣམས་ཀྱིས་ཡུམ་ཀུན་ལའང༌། ། དོན་བསྡུས་དེ་ཙམ་ཤེས་པར་བྱ། ། དེ་ལྟ་མི་ན་ཐམས་ཅད་ཀྱི། ། རིམ་པ་ལེགས་པར་བསྡུས་མ་ཡིན། ། ཞེས་གསུངས་པའི་ཕྱིར། ཅི་སྟེ་གླེང་གཞི་དང༌། རྟག་ཏུ་ངུའི་ལེའུ་སོགས་ཀྱིས་མངོན་རྟོགས་ཀྱི་རིམ་པ་མ་བསྟན་ནོ་སྙམ་ན། དེ་དག་གིས་སྐྱེས་བུ་ལ་མཁོ་བའི་དོན་ཅུང་ཟད་ཀྱང་མ་བསྟན་པར་འགྱུར་ཏེ། མངོན་པར་རྟོགས་པའི་རིམ་པ་ཅུང་ཟད་ཀྱང་མ་བསྟན་པའི་ཕྱིར་རོ། ། དྲི་བ་གཉིས་པའི་ལན་ལ།
བརྗོད་བྱེད་ཚིག་གི་རིམ་པ་ཇི་ལྟར་བསྡུས་པའི་ཚུལ་དང༌། བརྗོད་བྱ་དོན་གྱི་རིམ་པ་ཇི་ལྟར་བསྡུས་པའི་ཚུལ་གཉིས། དང་པོ་ནི། གླེང་གཞི་ནས་བརྩམས་ཏེ་བྱམས་པས་ཞུས་པའི་བར་གྱི་ཚིག་གི་རིམ་པ་མཐའ་དག་བསྟན་བཅོས་འདིས་ལེགས་པར་བསྡུས་པ་ཡིན་ཏེ། གླེང་གཞིའི་ཚིག་གི་རིམ་པ་ནི་རིན་ཆེན་སྒྲོན་མ་ནས་འབྱུང་བ་ལྟར། མཆོད་བརྗོད་ཀྱིས་ལེགས་པར་བསྡུས་པ་ཡིན་ལ། རབ་འབྱོར་གྱི་ལེའུ་ནས་བརྩམས་ཏེ། བྱམས་པས་ཞུས་པའི་བར་གྱི་ཚིག་གི་རིམ་པ་མཐའ་དག་ནི་སེམས་བསྐྱེད་ནས་འཕྲིན་ལས་ཀྱི་བར་གྱིས་ལེགས་པར་བསྡུས་པའི་ཕྱིར། རྟག་ཏུ་ངུ་དང༌། ཆོས་འཕགས་དང༌།
རྗེས་སུ་གཏད་པའི་ལེའུ་གསུམ་གྱི་ཚིག་གི་རིམ་པ་ནི། ལེའུའི་རིམ་པ་དང་མཐུན་པར་བསྟན་བཅོས་འདིས་མ་བསྡུས་ཏེ། རྟོགས་པར་སླ་བ་ཉིད་ཡིན་པའི་ཕྱིར། དེ་ལ་དགོངས་ནས་འགྲེལ་ཆེན་ལས། ལེའུ་གསུམ་པོ་དེ་རྒྱན་གྱིས་མ་བསྡུས་པའི་རྒྱུ་མཚན་དུ་རྟོགས་པར་སླ་བའི་ཕྱིར། ཞེས་གསུངས། དེའི་རྒྱུ་མཚན་ཡང༌། རྟག་ཏུ་ངུའི་ལེའུ་ནི། དགེ་བའི་བཤེས་ཀྱིས་མགོན་བྱས་པ། ། འདི་མཉམ་པ་ཡི་སྣོད་ཡིན་ནོ། །
ཞེས་སོགས་དང་དོན་གཅིག ཆོས་འཕགས་ནི། འགྲེལ་ཆེན་དུ། དེ་བཞིན་གཤེགས་པ་བྱོན་བཞུད་བཀག་པའི་སྒོ་ནས་མཐོང་ལམ་སྐྱེས་པའི་ཕྱིར། ཞེས་མཚམས་སྦྱར་བ་ལྟར། འདི་ལ་བསལ་བྱ་ཅི་ཡང་མེད། ། ཞེས་སོགས་དང་དོན་གཅིག རྗེས་སུ་གཏད་པའི་ལེའུ་ནི་སྔར་བྱང་ཆུབ་ལས་གཞན་སྟོན་པ་དང༌། ཞེས་པའི་མདོ་དང་ཁྱད་པར་མེད་པའི་ཕྱིར་སྙམ་དུ་དགོངས་སོ་ཞེས་གསུངས་པ་ཡིན་ནོ། ། ལེའུ་གསུམ་པོ་དེའི་སྦས་དོན་མངོན་རྟོགས་ཀྱི་རིམ་པ་ནི།
རྒྱན་གྱིས་མ་བསྡུས་པ་ནི། སློབ་དཔོན་གྱི་བཞེད་པ་མ་ཡིན་ཏེ། གལ་ཏེ་ཡིན་ན་སློབ་དཔོན་གྱི་ལེའུ་གསུམ་པོ་དེ་ལ་མངོན་པར་རྟོགས་པའི་རྒྱན་གྱི་སྣང་བ་མཛད་པར་ཐལ་བའི་ཕྱིར་དང༌། རང་ཚིག་འགལ་བར་ཡང་འགྱུར་བའི་ཕྱིར་ཏེ། འགྲེལ་ཆེན་གྱི་རྟག་ཏུ་ངུའི་མཚམས་སྦྱར་དུ། ཇི་སྐད་དུ་བཤད་པའི་མངོན་པར་རྟོགས་པར་བརྒྱད་ཀྱི་རང་བཞིན་གྱི་ཤེས་རབ་ཀྱི་ཕ་རོལ་ཏུ་ཕྱིན་པ་རྟོགས་པར་བྱ་བའི་ཕྱིར། མངོན་གྱི་སྦྱོར་བའི་གཏམ་གྱི་སྒོ་ནས་ལས་དང་པོ་པའི་གནས་སྐབས་ནས་བརྩམས་ཏེ་ཚོལ་བའི་རིམ་པ་བསྟན་པ་ནི། ཞེས་པ་དང༌། ཆོས་འཕགས་ཀྱི་ལེའུའི་འགྲེལ་ཆེན་ལས། དེ་བས་ན་དེའི་གཞུང་ཉིད་བྲི་བར་སྟེ།
དེ་ལ་དང་པོར་རྣམ་པ་ཐམས་ཅད་མཁྱེན་པ་ཉིད་ལ་སོགས་པ་ནས། མཐར་གྱིས་པའི་མངོན་པར་རྟོགས་པའི་བར་གྱི་མངོན་པར་རྟོགས་པ་རྣམ་པ་དྲུག་གི་རིམ་པ་ལ། དེ་རེ་རེ་ཞིང་སྦྱོར་བ་དང་མཐོང་བ་དང་སྒོམ་པའི་ལམ་གྱི་ངོ་བོ་ཉིད་དུ་བསྟན་པར་བྱ་བའི་ཕྱིར། ཆོས་ཐམས་ཅད་མཉམ་པ་ཉིད་པས་ཞེས་བྱ་བ་ལ་སོགས་པ་ཚིག་བཅོ་བརྒྱད་དུ་གསུངས་པ་ཡིན་ནོ། ། དེའི་འོག་ཏུ་སྐད་ཅིག་མ་གཅིག་ལ་མངོན་པར་རྟོགས་པ་རྣམ་པ་བཞིའི་དོན་བསྟན་པའི་ཕྱིར། སའི་ཁམས་མུ་མེད་པས་ཞེས་བྱ་བ་ལ་སོགས་པའི་ཚིག་བཞི་སྨོས་པ་ཡིན་ནོ། ། དེའི་འོག་ཏུ་སྐུ་གསུམ་པོ་སྟོང་པ་ཉིད་དུ་རོ་གཅིག་ཏུ་ཤེས་པར་བྱ་བའི་ཕྱིར་ནམ་མཁའི་ཁམས་མུ་མེད་པས་ཞེས་བྱ་བའི་ཚིག་གཅིག་སྨོས་པ་ཡིན་ནོ། ། དེའི་འོག་ཏུ་ཆོས་དང་ལོངས་སྤྱོད་རྫོགས་པ་དང་སྤྲུལ་པའི་སྐུ་གསུམ་གྱི་རང་བཞིན་ངོ་བོ་ཉིད་བཞག་པར་བྱ་བའི་ཕྱིར་རྣམ་པར་ཤེས་པའི་ཁམས་མུ་མེད་པས་ཞེས་བྱ་བ་ལ་སོགས་པའི་ཚིག་གསུམ་སྨོས་པ་ཡིན་ནོ། ། དེའི་འོག་ཏུ་ཡང་ཚོགས་དང་མོས་པས་སྤྱོད་པ་དང༌། བྱང་ཆུབ་སེམས་དཔའ་དང་དེ་བཞིན་གཤེགས་པའི་ས་རྣམས་ལ་ཆོས་ཀྱི་སྐུ་ལ་གདུལ་བྱའི་སྐྱེ་བོ་སྐལ་བ་ཇི་ལྟ་བ་བཞིན་དུ་རབ་ཏུ་འཇོག་པར་བྱེད་པའི་ལས་རབ་ཏུ་བསྟན་པར་བྱ་བའི་ཕྱིར་ཆོས་ཐམས་ཅད་དམིགས་སུ་མེད་པས་ཞེས་བྱ་བ་ལ་སོགས་པ་ཚིག་བཞི་སྨོས་པར་ཤེས་པར་བྱ་སྟེ་འདི་ནི་སྤྱིའི་དོན་ཡིན་ནོ། །
ཚིག་གི་དོན་རྣམས་ནི་རྣམ་པར་གསལ་བ་ཉིད་ཡིན་པས་ཡང་རྣམ་པར་མ་བྱེའོ། ། ཞེས་གསུངས་པའི་ཕྱིར། དེ་སྐད་གསུངས་པའི་མངོན་པར་རྟོགས་པའི་རིམ་པ་ཉིད་ཚུལ་ལུགས་བར་པས་སྟོན་པ་ལྷུར་ལེན་པ་ཉིད་ཀྱི་ལེའུ་གསུམ་སྟེ། དེ་ཡང་གོ་སླ་བའི་ཕྱིར་རྒྱན་གྱི་ཚིག་ལེའུར་བྱས་པས་མ་བསྡུས་ཞེས་གསུངས་པའི་ཕྱིར། གཉིས་པ་བརྗོད་བྱ་དོན་གྱི་རིམ་པ་ཇི་ལྟར་བསྡུས་པའི་ཚུལ་ལ། སྦས་དོན་མངོན་རྟོགས་ཀྱི་རིམ་པ་ཇི་ལྟར་བསྡུས་པའི་ཚུལ་དང༌། དངོས་བསྟན་སྟོང་ཉིད་ཀྱི་རིམ་པ་ཇི་ལྟར་བསྡུས་པའི་ཚུལ་གཉིས། དང་པོ་ནི། མདོ་ལས་མངོན་རྟོགས་ཀྱི་རིམ་པ་བསྟན་པའི་ཚུལ་ལའང་གཉིས་ཏེ། སེམས་བསྐྱེད་པ་ལ་སོགས་པ་དོན་བདུན་ཅུའི་ཡན་ལག་གིས་ཟིན་པར་བསྟན་པ་དང༌།
ཡན་ལག་གིས་མ་ཟིན་པ་སྤྱིར་བསྟན་པ་དང་གཉིས་ལས། དང་པོ་ནི། རབ་འབྱོར་གྱི་ལེའུ་ནས་བསླབ་པའི་འབྲས་བུའི་ལེའུའི་བར་རྣམས་ཡིན་ལ། གཉིས་པ་ནི། རྟག་ཏུ་ངུའི་ལེའུ་ལ་སོགས་པ་ལྷག་མ་རྣམས་ཡིན་ནོ། ། དེ་བཞིན་དུ་བསྟན་བཅོས་ལས་ཀྱང་བསྟན་ཚུལ་རྣམ་པ་གཉིས་ཡོད་ལ། བསྟན་ཚུལ་དང་པོ་ནི། སེམས་བསྐྱེད་ནས་འཕྲིན་ལས་ཀྱི་བར་རྣམས་ཡིན་ལ། བསྟན་ཚུལ་གཉིས་པ་ནི། ལུས་མདོར་བསྟན་དང༌།
མངོན་པར་རྟོགས་པ་དྲུག་དང་གསུམ་དུ་བསྡུས་པ་རྣམས་ཀྱིས་བསྟན་པ་ཡིན་ནོ། ། དེ་ལྟ་བུའི་སྟོན་ཚུལ་གཉིས་ཡོད་པར་ཡང་འགྲེལ་ཆེན་གྱི་ལུང་དྲངས་མ་ཐག་པ་དང༌། འཕྲིན་ལས་ཀྱི་འཇུག་ཐོགས་སུ། འགྲེལ་ཆེན་ལས། དེ་བས་ན་ཁ་ཅིག་མངོན་པར་རྟོགས་པའི་རྒྱན་གྱི་ཚིག་ལེའུར་བྱས་པ་ལས་གསུངས་པ་ཕལ་ཆེར་གཞན་དུ་བྱས་ནས། རབ་འབྱོར་བྱང་ཆུབ་སེམས་དཔས་ཤེས་རབ་ཀྱི་ཕ་རོལ་ཏུ་ཕྱིན་པ་ལས་བརྩམས་ཏེ་ཅི་ནས་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་ཤེས་རབ་ཀྱི་ཕ་རོལ་ཏུ་ཕྱིན་པ་ལས་ངེས་པར་འབྱུང་བར་འགྱུར་བ་དེ་བཞིན་དུ་ཁྱོད་སྤོབས་པར་བྱོས་ཤིག་ཅེས་བྱ་བ་ནས་བརྩམས་ཏེ། ཡུམ་འདིའི་སྤྱི་དང་ཡན་ལག་གི་དོན་ལེགས་པར་མ་འབྲེལ་བར་བརྗོད་པས་བཤད་པ་བྱས་པ་གང་ཡིན་པ་དེ་ནི་དམ་པ་རྣམས་ཁོ་ནས་མཁྱེན་པར་མཛད་པར་རིགས་པ་ཡིན་པས་འདིར་བདག་གིས་སུན་དབྱུང་བའི་ཉེ་བར་དགོས་པ་མ་གསུངས་སོ། ། ཞེས་མངོན་རྟོགས་ཀྱི་རིམ་པ་སྤྱི་དོན་དང་ཡན་ལག་གི་དོན་གཉིས་ཀྱིས་འཆད་དགོས་པར་གསུངས་པའི་ཕྱིར་རོ། ། དེ་ཡང་མཁྱེན་པ་གསུམ་གྱི་གནས་སྐབས་སུ་ནི། སྦས་དོན་མངོན་རྟོགས་ཀྱི་རིམ་པ་དེ་མཚོན་བྱེད་ཀྱི་སྒོ་ནས་བསྟན་ལ།
སྐབས་ལྷག་མ་ལྔར་སྦས་དོན་མངོན་རྟོགས་ཀྱི་རིམ་པ་དེ་རང་གི་ངོ་བོའི་སྒོ་ནས་བསྟན་པ་ཡིན་ཏེ། དེ་སྐད་དུ་ཡང༌། མཚན་ཉིད་དེའི་སྦྱོར་བ་དང༌། ། ཞེས་སོགས་གསུངས་པའི་ཕྱིར། དེས་ན་སྐབས་ལྷག་མ་ལྔར། མཚོན་བྱེད་ཀྱི་ཆོས་རྒྱས་པར་བཤད་པ། ཞེས་པའི་ས་བཅད་བྱེད་པ་ནི་རྣམ་བཤད་ཀྱི་དགོངས་པ་མིན་ནོ། ། གཉིས་པ་དངོས་བསྟན་སྟོང་ཉིད་ཀྱི་རིམ་པ་ཇི་ལྟར་བསྟན་པའི་ཚུལ་ནི། བདག་གི་བློ་ལ་འདི་ལྟར་སྣང་སྟེ། བཤད་བྱ་དངོས་པོ་བརྒྱད་བསྟན་པས་ནི།
སྦས་དོན་མངོན་རྟོགས་ཀྱི་རིམ་པ་ཁོ་ན་བསྟན་ལ། འཆད་བྱེད་དོན་བདུན་ཅུས་ནི་དངོས་བསྟན་སྟོང་ཉིད་ཀྱི་རིམ་པ་གསལ་བར་བསྟན་པ་ཡིན་ཏེ། དོན་བདུན་ཅུ་པོ་དེ་ནི་མདོའི་དངོས་བསྟན་ཡིན་པའི་ཕྱིར་དང༌། གཟུགས་ལ་སོགས་པ་སྟོང་པའི་ཕྱིར། ། ཞེས་སོགས་མན་ཆད་ཀྱིས་ནི་སྟོང་ཉིད་ཀྱི་རིམ་པ་སྟོན་པ་ཤིན་ཏུ་གསལ་བའི་ཕྱིར་རོ། ། སྟོང་ཉིད་ཀྱི་རིམ་པ་བསྟན་པའི་ཚུལ་ལའང་གཉིས་ཏེ། དོན་བདུན་ཅུའི་རྐང་གྲངས་དང་འབྲེལ་བར་བསྟན་པ་དང༌། མ་འབྲེལ་བར་སྤྱིར་བསྟན་པ་དང་གཉིས་ཡོད་ལ། དང་པོ་ནི། རྟོགས་པ་སླ་ལ།
གཉིས་པ་ནི། ཡུམ་གྱི་མདོར་ཆོས་འཕགས་ཀྱི་ལེའུ་ལྟ་བུ་དང༌། བསྟན་བཅོས་སུ། འདི་ལ་བསལ་བྱ་ཅི་ཡང་མེད། ། ཅེས་པ་ལྟ་བུའོ། ། དེ་ལྟར་གཉིས་ཀ་བསྟན་ཀྱང༌། བསྟན་བྱའི་གཙོ་བོ་ནི་མངོན་པར་རྟོགས་པའི་རིམ་པ་ཉིད་ཡིན་ཏེ། ཤེར་རབ་ཕ་རོལ་ཕྱིན་པ་ནི། ། དངོས་པོ་བརྒྱད་ཀྱིས་ཡང་དག་བཤད། ། ཅེས་གསུངས་པའི་ཕྱིར་རོ། །
འོ་ན་བསྟན་བཅོས་འདིར་མངོན་པར་རྟོགས་པའི་རིམ་པ་ཡིད་ལ་བྱེད་པའི་ཚུལ་བསྟན་མོད། སྙིང་པོའི་དོན་ཡིད་ལ་བྱེད་པ་ཇི་ལྟར་དུ་སྟོན་ཞེ་ན། ཡང་དག་ཉིད་ལ་ཡང་དག་ལྟ། ། ཡང་དག་མཐོང་ན་རྣམ་པར་གྲོལ། ། ཞེས་པ་དང༌། སློབ་དཔོན་གྱིས། རྣལ་འབྱོར་ས་བཞིའི་རིམ་པ་ཡིད་ལ་བྱེད་པར་བཤད་པ་ཡིན་ལ། འདི་ཉིད་སློབ་དཔོན་ཆོས་ཀྱི་བཤེས་གཉེན་གྱི་དགོངས་པ་ཡིན་ནོ། ། དེས་ན་སྦས་དོན་མངོན་རྟོགས་ཀྱི་རིམ་པ་སྟོན་པ་བྱམས་པའི་གཞུང་ཁོ་ན་ལ་རག་ལས་ཀྱང༌། དངོས་བསྟན་སྟོང་ཉིད་ཀྱི་རིམ་པ་སྟོན་པ་ཀླུ་སྒྲུབ་ཀྱི་གཞུང་དོན་ལ་རག་ལས་པ་ཡིན་ནོ། །
སྙམ་དུ་རྟོགས་སོ། ། ཡུམ་གྱི་མདོ་དོན་མེད་པ་ལྟ་བུར་སྣང་བ་བསྟན་བཅོས་སུ་བཤད་པ་རྣམས་ནི། དུས་ཀྱི་དབང་གི་མདོའི་ཡི་གེ་ཉམས་པར་ཤེས་པར་བྱ་སྟེ། རྗེ་བཙུན་མདོའི་དོན་ལ་མངོན་དུ་གྱུར་པ་ཡིན་པའི་ཕྱིར། ཞེས་ཆོས་ཀྱི་བཤེས་གཉེན་བཞེད་དོ། ། དྲི་བ་གསུམ་པ་ལ། སློབ་དཔོན་གྱི་བཞེད་པ་ནི། འཕགས་པ་ཐོགས་མེད་སྐྱོབ་ཉིད་ཀྱིས། ། མི་ཕམ་མགོན་ལ་གསན་ནས་ནི། ། ཞེས་གསུངས་པས།
ཐོགས་མེད་ཀྱིས་བྱམས་པ་བསྒྲུབས་ཏེ་ཞལ་མངོན་སུམ་དུ་མཐོང་ནས། ཀྱེ་མ་ཡབ་གཅིག་བདག་གི་སྐྱབས། ། ངལ་བརྒྱས་འབད་ཀྱང་འབྲས་མ་མཆིས། ། ཅིའི་ཕྱིར་ཆར་སྤྲིན་རྒྱ་མཚོའི་དཔུང༌། ། གདུངས་པས་བསྲེགས་ཏེ་སྐོམ་ཚད་དབབ། ། ཞེས་སྨྲས་པའི་ལན་དུ། ལྷའི་རྒྱལ་པོས་ཆར་ཕབ་ཀྱང༌། ། ཞེས་སོགས་གསུངས་པར་གྲགས་ཏེ། དེའི་དུས་སུ་དགའ་ལྡན་གྱི་གནས་སུ་བྱོན་ཏེ། མི་ལོ་ལྔ་བཅུ་རྩ་གསུམ་དུ་བཞུགས་པའམ།
ས་སྡེའི་སྣ་འཆན་ལྟར་ན། ཟླ་བ་དྲུག་བཞུགས་ཅེས་འབྱུང་བས། ཐེག་ཆེན་གྱི་མཚན་ཉིད་དུ་མ་དང༌། རྣལ་འབྱོར་སྤྱོད་པའི་ས་ཆེན་པོ་དང༌། ཡུམ་གྱི་མདོ་རྣམས་གསན་ཅིང༌། དགོངས་འགྲེལ་གྱི་བསྟན་བཅོས་རྩོམ་པར་ཞུས་པས། བྱམས་པའི་ཆོས་ལྔ་བརྩམས་ཞིང༌། འཛམ་བུའི་གླིང་དུ་གདན་དྲངས་ནས་དར་བར་མཛད་པ་ཡིན་ནོ། ། ཞེས་བཞེད་དོ། ། མངོན་པར་རྟོགས་པའི་རྒྱན་གྱི་སྣང་བ་ལས།
དེ་ཡང་འདི་ལྟར་ཐོས་ཏེ། འཕགས་པ་ཐོགས་མེད་ཀྱིས་གསུང་རབས་མ་ལུས་པའི་དོན་ཐུགས་སུ་ཆུད་ཅིང༌། རྟོགས་པ་ཐོབ་པ་ཡིན་དུ་ཟིན་ཀྱང༌། བཟློས་ཏེ་གསུང་བ་མང་བ་དང༌། བཟློས་ཏེ་གསུང་བ་མ་ཡིན་པའི་ཕྱོགས་ལའང༌། ཚིགས་སོ་སོར་རྣམ་པར་བཅད་པ་མ་གཟིགས་པ་དང༌། ཟབ་པ་ཉིད་ཀྱི་ན་ཤེས་རབ་ཀྱི་ཕ་རོལ་ཏུ་ཕྱིན་པའི་དོན། སྤོབས་པར་མ་སྤྱོད་ནས་ཡིད་མི་བདེ་བ་རྗེས་སུ་ཐོབ་པར་གྱུར་ཏོ། ། དེས་ན་དེའི་དོན་དུ། བཅོམ་ལྡན་འདས་བྱམས་པ་མཉེས་པར་བྱས་ནས་ཤེས་རབ་ཀྱི་ཕ་རོལ་ཕྱིན་པ་མདོའི་དོན་བཤད་པར་མངོན་རྟོགས་པའི་རྒྱན་གྱི་ཚིག་ལེའུར་བྱས་པའི་བསྟན་བཅོས་མཛད་དོ། །
དེ་གསན་ནས་ཡང་འཕགས་པ་ཐོགས་མེད་ཀྱིས་སློབ་དཔོན་དབྱིག་གཉེན་ལ་སོགས་པ་ལ་བཤད་པ་ཡིན་ནོ། ། ཞེས་གསུངས་པའི་ཕྱིར་རོ། ། དེས་ན་དེའི་ལུགས་ཀྱི་སྟོན་པ་མྱ་ངན་ལས་འདས་ནས། ལོ་དགུ་བརྒྱ་ལྷག་ཙམ་ན་བསྟན་བཅོས་འདི་འབྱུང་བ་ཡིན་ཏེ། འཇམ་དཔལ་རྩ་རྒྱུད་ཀྱི་ལུང༌། མདོ་སྡེ་དགོངས་འགྲེལ་གྱི་འགྲེལ་པ་རྒྱ་ནག་གི་མཁན་པོས་མཛད་པར་དྲངས་པ་ལས། ང་ནི་མྱ་ངན་འདས་འོག་ཏུ། ། ལོ་ནི་དགུ་བརྒྱ་ལོན་པ་ན། ། ཐོགས་མེད་ཅེས་བྱའི་དགེ་སློང་ནི། ། ཞེས་འབྱུང་བའི་ཕྱིར།
ད་ལྟའི་འཇམ་དཔལ་རྩ་རྒྱུད་ན་ལོ་གྲངས་ཀྱི་ངེས་པ་དེ་མེད་ཅེས་བུ་སྟོན་གསུང༌། སློབ་དཔོན་བློ་བརྟན་གྱི་དགོངས་པའང་སློབ་དཔོན་གྱི་བཞེད་པ་དང་མཐུན་ཏེ། སའི་བསྟོད་འགྲེལ་ལས། འཇིག་རྟེན་ཀུན་ལ་ཕན་ཕྱིར་ཐོགས་མེད་ཅེས་བྱ་བ། ། ཆོས་རྒྱུན་ཏིང་འཛིན་སྟོབས་ཀྱིས་དྲངས་པའི་བདུད་རྩིའི་རྒྱུན། ། འཕགས་པ་མི་ཕམ་ཞབས་ཀྱི་བུམ་པ་ནས་བླུག་པ། ། གསན་པའི་སྙིམ་པས་གསོལ་བ་དེ་ལ་ཕྱག་འཚལ་ལོ། ། ཞེས་གསུངས་པའི་ཕྱིར། མཁས་པ་ཆེན་པོ་ཤཱནྟི་པ་ནི། འོད་སྲུང་ལ་སོགས་པས་བཀའ་བསྡུ་དང་པོ་བྱས་པའི་དེ་མ་ཐག་ཏུ།
བྱམས་པ་ལ་སོགས་པས་ས་ཕྱོགས་དེ་ཉིད་དུ་ཐེག་པ་ཆེན་པོའི་བཀའ་བསྡུ་མཛད་ཅིང༌། མངོན་པར་རྟོགས་པའི་རྒྱན་ལ་སོགས་པའི་དགོངས་འགྲེལ་གྱི་བསྟན་བཅོས་ཀྱང་མཛད་པ་ཡིན་ནོ། ། འོན་ཀྱང་འཕགས་པ་ཐོགས་མེད་ལ་སོགས་པས་གསལ་བར་བྱས་པ་ནི་མ་ཡིན་ནོ། ། ཞེས་གསུང༌། ཨ་བྷྱ་ཀ་རས་ཀྱང༌། དེ་དང་མཐུན་པར་གནད་ཀྱི་ཟླ་འོད་ལས། བཀའ་བསྡུས་པའི་རྗེས་ལ་དུས་དེར་གནས་པ་ཉིད་ན། མཆོག་ཏུ་ཟབ་པའི་ཕྱིར་བྱང་ཆུབ་སེམས་དཔའ་མ་ཡིན་པ་རྣམས་ཀྱིས་རྗེས་སུ་རྟོགས་པ་དཀའ་པས། ཐུགས་རྗེས་དེ་རྟོགས་པའི་དོན་དུ་འཕགས་པ་བྱམས་པས་མངོན་པར་རྟོགས་པའི་རྒྱན་གྱི་ཚིག་ལེའུར་བྱས་པའི་བསྟན་བཅོས་ཀྱིས་གསལ་བར་མཛད་ཀྱི། འཕགས་པ་ཐོགས་མེད་ཀྱི་བྱམས་པ་བསྒྲུབས་ནས།
དུས་ཕྱིས་བྱས་ཞེས་པ་ནི་སེང་གེ་བཟང་པོ་ལ་སོགས་པ་རྣམས་ཀྱི་འཁྲུལ་པ་སྟེ། མངོན་དུ་བྱས་པ་ལ་རྗེས་སུ་བརྗོད་ཅེས་པ་ནི་གཞན་དག་གིའོ། ། ཞེས་གསུང་ངོ༌། ། ལུགས་དེ་དག་གང་ལྟར་ནའང༌། མངོན་པར་རྟོགས་པའི་རྒྱན་གསལ་བར་མཛད་པ་ནི། འཕགས་པ་ཐོགས་མེད་ཁོ་ན་ལ་རག་ལས་སོ། ། དྲི་བ་བཞི་པའི་ལན་ལ། གྲུབ་མཐའ་གང་དུ་བཀྲོལ་བའི་ཚུལ་དང༌། མདོ་གང་གི་དགོངས་འགྲེལ་དུ་བཀྲོལ་བའི་ཚུལ་དང༌། གང་ཟག་གང་གི་ལམ་དུ་བཀྲོལ་བ་དང་གསུམ་མོ། །
དང་པོ་ནི། བསྟན་བཅོས་འདི་སེམས་ཙམ་དུ་བཀྲོལ་བའི་ཤིང་རྟའི་སྲོལ་འབྱེད་དང༌། དབུ་མར་བཀྲོལ་བའི་ཤིང་རྟའི་སྲོལ་འབྱེད་རྣམ་པ་གཉིས་ལས། དང་པོ་ནི། འཕགས་པ་ཐོགས་མེད་ས་གསུམ་པ་མཉེས་ཀྱང༌། དབྱིག་གཉེན་འདུལ་བའི་དོན་དུ་དེ་ཉིད་རྣམ་ངེས་སེམས་ཙམ་དུ་བཀྲོལ་ཞེས་སློབ་དཔོན་ཆོས་ཀྱི་བཤེས་གཉེན་སོགས་སློབ་དཔོན་སྔ་མ་རྣམས་འཆད་པ་དང༌། ཤེས་བྱ་ནང་གི་ཡིན་པ་ལ། ། ཡང་དག་རྟེན་ནས་རྣམ་པར་བཀྲོལ། ། ཞེས་འབྱུང་བ་ལྟར། དབྱིག་གཉེན་གྱིས་ཀྱང་རྒྱན་གྱི་དགོངས་པ་སེམས་ཙམ་དུ་བཀྲོལ་ལ།
མཁས་པ་ཤཱནྟི་པ་ཡང་དེའི་རྗེས་སུ་འབྲང་ངོ༌། ། མཁས་པ་ཆེན་པོ་ཤེར་འབྱུང་བློ་གྲོས་ནི། སྐུ་མཆེད་གཉིས་ཀྱི་མདོ་དང་རྒྱན་མ་སྦྱར་བར་བཞེད་དེ། འགྲེལ་བཤད་ལས། འཕགས་པ་དང་སློབ་དཔོན་དག་གིས་ནི། མངོན་པར་རྟོགས་པ་དང་སྦྱར་བ་ལ་མ་ལྟོས་པར་བཤད་པའི་ཕྱིར་དང༌། ཤེས་བྱ་ནང་གི་སྨྲ་བའི་ཚུལ་ལ་བརྟེན་པའི་ཕྱིར་ཞེས་གསུངས་སོ། ། ཆོས་རྗེ་ཐམས་ཅད་མཁྱེན་པས་ནི། སྐུ་མཆེད་གཉིས་ཀྱིས་མདོ་དང་རྒྱན་མ་སྦྱར་བར་གྲགས་མོད། སྦྱར་བར་འདོད་པ་ཉིད་སློབ་དཔོན་གྱི་དགོངས་པ་ཡིན་ཏེ།
འགྲེལ་ཆུང་འདིར། སྔོན་གྱི་སློབ་དཔོན་རྣམས་ཀྱིས་མདོ་དང་བསྟན་བཅོས་སྦྱར་བའི་འགྲེལ་པ་མཛད་ཚུལ་སྨོས་ནས་དེ་དག་གི་རྗེས་སུ་འབྲང་སྟེ། རང་ཉིད་ཀྱང་མདོ་དང་བསྟན་བཅོས་སྦྱར་བའི་འགྲེལ་པ་བྱེད་པར་དོན་གྱིས་འཕངས་པའི་ཕྱིར་རོ། ། མདོའི་འགྲེལ་པ་མཛད་ཚུལ་གང་ཡིན་སྨོས་པ་མ་ཡིན་ཏེ། བརྒྱད་སྟོང་དོན་བསྡུས་སོགས་མ་སྨོས་པའི་ཕྱིར་དང༌། ཞེས་གསུངས་སོ། ། བཅོམ་ལྡན་རལ་གྲི་ནི། དབྱིག་གཉེན་གྱིས་གཞུང་འགྲེལ་རྒྱན་དང་མ་སྦྱར་བར་མངོན་སུམ་གྱིས་གྲུབ་པའི་ཕྱིར་དང༌། གཞུང་འགྲེལ་སྦྱར་བ་ནི་བ་རི་ལོ་ཙྪ་བས་བྱས་ཞེས་གསུང་ངོ༌། ། སྲོལ་འབྱེད་གཉིས་པ་ནི།
དབུ་མར་གནས་པའི་བློས་རྣམ་ཕྱེ། ། ཞེས་པ་ལྟར། འཕགས་པ་རྣམ་པར་གྲོལ་བའི་སྡེ་ཡིན་ལ། བཙུན་པ་རྣམ་པར་གྲོལ་པའི་སྡེ་དང༌། སེང་གེ་བཟང་པོ་ལ་སོགས་པ་མཁས་པ་ཕལ་ཆེ་བ་རྣམས་དེའི་རྗེས་སུ་འབྲང་ངོ༌། ། འདིར་ལེགས་བཤད་གསེར་འཕྲེང་མཛད་པ་པོས། རྒྱན་གྱི་དགོངས་པ་ཐལ་འགྱུར་དུ་གནས་པར་བཞེད་པ་དང༌། ཐལ་རང་གཉིས་ལ་གྲུབ་མཐའ་མཐོ་དམན་ཁྱད་ཤིན་ཏུ་མང་པོར་བཞེད་པ་དེ་དག་ནི། ནང་འགལ་བར་རྟོགས་སླ་སྟེ། རྒྱན་འདིར།
མཚན་ཉིད་ཀྱི་སྐབས་སུ་རང་རྒྱུད་ཀྱི་སྦྱོར་བ་དང༌། ཉན་རང་འཕགས་པ་ལ་ཆོས་ཀྱི་བདག་མེད་རྟོགས་པས་མ་ཁྱབ་པའི་ཚུལ་གསལ་བར་གསུངས་པའི་ཕྱིར། གཉིས་པ་མདོ་ཉི་ཚེ་བའི་དགོངས་འགྲེལ་དུ་བཀྲོལ་བའི་ཚུལ་དང༌། ཡུམ་གསུམ་ཅར་གྱི་དགོངས་འགྲེལ་དུ་བཀྲོལ་བའི་སྲོལ་འབྱེད་དང་གཉིས་ལས། དང་པོ་ནི། འགའ་ཞིག་ཁོ་ནས་མ་རྙེད་པའི། ། ཞེས་པ་ལྟར་ཡིན་ལ། གཉིས་པ་ནི། ཀུན་གྱི་རྒྱན་དུ་འགྱུར་བར་ནི། ། ཞེས་གསུངས་པ་ལྟར།
སློབ་དཔོན་ཉིད་ཀྱི་ཞལ་སྔ་ནས་ཡིན་ལ། མཁས་པ་ཕལ་མོ་ཆེ་ནི་འདིའི་རྗེས་སུ་འབྲང་ཞིང༌། འཇིགས་མེད་འབྱུང་གནས་སྦས་པ་དང༌། རིན་ཆེན་འབྱུང་གནས་ཞི་བ་གཉིས་ཀྱང༌། ཚིག་གིས་སུན་འབྱིན་ཀྱང་དོན་ལ་རྒྱན་ཡུམ་གསུམ་ཀ་དང་སྦྱར་བ་སློབ་དཔོན་གྱི་རྗེས་སུ་འབྲང་བར་སྣང་ངོ༌། ། འདིར་ཁ་ཅིག སློབ་དཔོན་དབྱིག་གཉེན་གྱིས་རྒྱན་དང་ཡུམ་གསུམ་ཀ་སྦྱར་ཀྱང༌། སེམས་ཙམ་དུ་བཀྲོལ་བས་ནོངས་སོ་ཞེས་གསུང་ཀྱང༌། རྒྱས་འབྲིང་གཉིས་དང་ཁྲི་བརྒྱད་སྟོང་པ་དང་སྦྱར་གྱི། འཕགས་པ་བརྒྱད་སྟོང་པ་དང་མ་སྦྱར་བའི་ཕྱིར་མི་འཐད་དོ། །
གསུམ་པ་ནི། རྒྱ་གར་དུ་ལམ་རྐྱང་ཁུག་གྱི་སྲོལ་གཉིས་འབྱུང་བར་གྲགས་ཏེ། དཔལ་མར་མེ་མཛད་ཡེ་ཤེས་ཀྱི་བསྡུས་དོན་སྒྲོན་མ་ལས། ཁ་ཅིག་སྐབས་བརྒྱད་དག་གི་ནི། གང་ཟག་བརྒྱད་ཀྱི་ཆ་རྐྱེན་ཞེས། ། ཁ་ཅིག་ཐམས་ཅད་མཁྱེན་པ་དང༌། ། བྱང་ཆུབ་སེམས་དཔའང་ཉན་ཐོས་ཀྱིས། ། གསུམ་གྱི་ལམ་དུ་བསྟན་ཏོ་ཞེས། ། སེང་གེ་བཟང་པོའི་གཞུང་གིས་ནི། ། ཐམས་ཅད་མཁྱེན་པའི་ལམ་དུ་ནི། །
གཉིས་ཀ་ཚང་བར་འདོད་པ་ཡིན། ། དེ་ལྟ་མིན་ན་མ་རྫོགས་ཟེར། ། བླ་མ་གསེར་གླིང་བཞེད་པ་ཡིས། ། འགའ་ཞིག་ཡུལ་ལ་འཇུག་པ་ན། ། གཞི་མ་དག་པའི་དུས་དག་ཏུ། ། གང་ཟག་བརྒྱད་ཀྱི་ལམ་དུ་འདོད། ། མ་དག་དག་པར་བྱེད་དུས་སུ། ། གང་ཟག་གསུམ་གྱི་ལམ་དུ་འདོད། ། དག་པ་ལམ་དུ་བྱེད་དུས་སུ། ། གང་ཟག་གཅིག་གི་ལམ་ཡིན་གསུང༌། །
ཞེས་གསུངས་པ་ལ་བརྟེན་པར་སྣང་ངོ༌། ། འོ་ན་ལམ་རྐྱང་ཁུག་གི་ཁྱད་པར་དེ་གང་ཡིན་ཞེ་ན། རང་གི་འདོད་པ་ཇོ་བོའི་གཞུང་དང་སྦྱར་ནས་བཤད་པ་དང༌། མཁས་པ་སྔ་མའི་བཞེད་པ་བཀོད་པའོ། ། དང་པོ་ནི། མཁྱེན་པ་གསུམ་པོ་ཐོས་བསམ་གྱིས་གཏན་ལ་ཕབ་པའི་དོན། སྦྱོར་བས་ཉམས་སུ་བླངས་པ་ལ་བརྟེན་ནས་འབྲས་བུ་ཆོས་སྐུ་འབྱུང་བའི་ཚུལ་སྟོན་པ་དེ་ལ། མངོན་པར་རྟོགས་པ་རྐྱང་པ་བའི་བཤད་པ་ཞེས་བྱ་སྟེ། གང་ཟག་གཅིག་སངས་རྒྱས་པའི་རིམ་པ་ཚང་ལ་མ་ནོར་བ་གཅིག་ཁོ་ན་བསྟན་པ་ལྟ་བུར་སྣང་བའི་ཕྱིར་དང༌། དེ་སྐད་དུ་ཡང་བསྡུས་དོན་སྒྲོན་མ་ལས།
གྲངས་ངེས་དག་ནི་བསྟན་པ་ན། ། ཐོས་བསམ་ཡུལ་དུ་མཁྱེན་པ་གསུམ། ། སྒོམ་པའི་དུས་སུ་སྦྱོར་བ་བཞི། ། འབྲས་བུ་མཐར་ཐུག་ཆོས་ཀྱི་སྐུ། ། ཞེས་བཤད་པ་ལྟར་རོ། ། ཡང་ཐོབ་བྱའི་འབྲས་བུ་ལ་སྤྲོ་བ་བསྐྱེད་པའི་ཕྱིར་དུ་རྣམ་མཁྱེན་བསྟན། དེའི་རྒྱུ་ལ་ནན་གྱིས་འཇུག་པར་བྱ་བའི་ཕྱིར་དུ་ལམ་ཤེས་བསྟན། རྒྱུ་དང་རྒྱུ་མིན་གྱི་རབ་དབྱེ་ཤེས་པའི་དོན་དུ་གཞི་ཤེས་བསྟན། དེ་ལྟར་མངོན་པར་རྟོགས་པའི་རིམ་པ་གཅིག་དང་སྦྱོར་བཞི་ཉམས་སུ་བླངས་པ་ལ་བརྟེན་ནས། འབྲས་བུ་ཆོས་སྐུ་འབྱུང་བའི་མངོན་རྟོགས་ཀྱི་རིམ་པ་གཅིག་སྟེ།
ཚུལ་གཉིས་སྟོན་པ་དེ་ལ་མངོན་པར་རྟོགས་པ་ཁུགས་པའི་བཤད་པ་ཞེས་བྱ་སྟེ། སངས་རྒྱ་བའི་ལམ་གྱི་རིམ་པ་ཚང་ལ་མ་ནོར་བའི་ལམ་གཉིས་ཁོ་ནར་བསྟན་པ་ལྟ་བུར་སྣང་བའི་ཕྱིར། དེ་སྐད་དུ་ཡང༌། དེ་ཉིད་ལས། ཐོས་བསམ་དུས་སུ་འབྲས་བུ་དང༌། ། རྒྱུ་དང་མི་མཐུན་ཕྱོགས་དག་ཏུ། ། གཏན་ལ་ཕབ་པས་རྫོགས་པ་ཡིན། ། སྒོམ་པའི་དུས་སུ་སྦྱོར་བ་དང༌། ། གནས་སྐབས་འབྲས་བུ་སྟོན་བྱེད་དང༌། ། རྒྱུ་ཡི་མཐར་ཐུག་དག་གིས་རྫོགས། །
དེ་ལྟར་འདི་ནི་གྲངས་ངེས་སོ། ། ཞེས་བཤད་པ་ལྟར་རོ། ། ལུགས་དེ་གཉིས་ཀའང་རྒྱན་གྱི་དགོངས་པར་སློབ་དཔོན་གྱི་བཞེད་དེ། འགྲེལ་ཆེན་གྱི་ཆོས་སྐུའི་མཚམས་སྦྱར་དུ་རྐྱང་པའི་ལུགས་དེ་གསལ་བར་བཤད་ཅིང༌། ལུས་རྣམ་གཞག་གི་བསྡུས་དོན་དང༌། འགྲེལ་ཆུང་འདིར་ཁུགས་པའི་ལུགས་དེ་གསལ་བར་གསུངས་པའི་ཕྱིར། རྐྱང་ཁུག་གི་བཤད་པ་དེ་ཡང༌། དངོས་པོ་བརྒྱད་པོའི་སྤྱི་ལྡོག་ནས་ཡིན་གྱི། མཚོན་བྱེད་ཀྱི་ཆོས་སོ་སོའི་དབང་དུ་བྱས་ན་དེ་ཁོ་ན་ལྟར་མ་ངེས་ཏེ། སེམས་བསྐྱེད་དང་གདམས་ངག་ལྟ་བུ་རེ་རེས་ཀྱང་ལམ་ཚང་ལ་མ་ནོར་བ་རེ་རེ་སྟོན་པའི་ཕྱིར།
དེ་སྐད་དུ་ཡང་སེམས་བསྐྱེད་ཀྱི་སྐབས་སུ། སེམས་བསྐྱེད་པ་ཡི་རབ་ཏུ་དབྱེ་བ་ནི་ལས་དང་པོ་པའི་ས་ནས་བཟུང་སྟེ། སངས་རྒྱས་ཀྱི་སའི་བར་གྱིས་བསྡུས་པ་ཡིན་ནོ། ། ཞེས་དང༌། གདམས་ངག་གི་སྐབས་སུ་འདི་ཙམ་ཁོ་ན་དོན་ཐམས་ཅད་ཕུན་སུམ་ཚོགས་པར་འགྱུར་བས་གདམས་ངག་ནི་རྣམ་པ་བཅུའོ་ཞེས་དང༌། རིགས་ཀྱི་སྐབས་སུ་འདིས་ཀྱང་སྐྱེས་བུའི་དོན་ཐམས་ཅད་ཕུན་སུམ་ཚོགས་པ་ཡིན་ནོ། ། ཞེས་འབྱུང་བ་ལྟར་རོ། ། གཉིས་པ་ལ། མར་མེ་མཛད་ཀྱི་བཞེད་པ་ནི་གོང་དུ་བསྟན་པ་ལྟར་ཡིན་ལ། ཁ་ཅིག་ན་རེ།
མཁྱེན་གསུམ་གྱི་འདས་པའི་ལམ་འབྲས་བུ་དང་བཅས་པ་བསྟན། སྦྱོར་བཞི་ཆོས་སྐུ་དང་བཅས་པས་མ་འོངས་པ་དང་ད་ལྟར་བའི་ལམ་འབྲས་བུ་དང་བཅས་པ་བསྟན་པ་དེ་ལ་ཁུགས་པའི་བཤད་པ་ཅེས་བྱ་ལ། མཁྱེན་གསུམ་དང་སྦྱོར་བ་བཞི་སྦྲེལ་ནས་ཉམས་སུ་ལེན་པ་ལ་བརྟེན་ནས། འབྲས་བུ་ཆོས་སྐུ་འབྱུང་བ་ལ་ལམ་རྐྱང་པའི་ལུགས་ཞེས་བྱ་ཟེར། ཁ་ཅིག་གིས་མངོན་པར་རྟོགས་པ་བརྒྱད་ཚོགས་ལམ་ནས་སངས་རྒྱས་ཀྱི་སའི་བར་དུ་སྦྱར་བ་ནི་རྐྱང་པའི་ལུགས་ཡིན་ལ། མཁྱེན་པ་གསུམ་ཐོས་བསམ་གྱི་ཡུལ་དུ་བྱས་ནས་སྦྱོར་བས་ཉམས་སུ་བླངས་པ་ལ་བརྟེན་ནས་འབྲས་བུ་ཆོས་སྐུ་འབྱུང་བ་ནི་ཁུག་པ་བའི་ལུགས་ཡིན་ནོ་ཞེས་ཟེར་རོ། ། བསྡུད་འགྲེལ་ལས། མངོན་པར་རྟོགས་པ་བརྒྱད་པོ་དེ་ར་ཟམ་པ་ལ་སྦྲེལ་བ་ལྟར། རྣམ་མཁྱེན་མོས་སྤྱོད་ཀྱི་ས་དང༌། ལམ་ཤེས་ས་དང་པོ་ནས་དྲུག་པའི་བར་དང༌།
གཞི་ཤེས་ས་བདུན་པ་དང༌། རྣམ་རྫོགས་སྦྱོར་བ་ས་བརྒྱད་པ་དང༌། རྩེ་སྦྱོར་ས་དགུ་པ་དང༌། བཅུ་པའི་དཀྱིལ་བསྟོད་དང༌། སྐད་ཅིག་མའི་སྦྱོར་བ་ས་བཅུ་རྒྱུན་མཐའ་དང༌། འབྲས་བུ་ཆོས་སྐུ་སངས་རྒྱས་ཀྱི་ས་ཁོ་ནར་ཉམས་སུ་ལེན་པའི་རིམ་པ་གཅིག་བཤད་ལ། དེ་ལ་བོད་ཀྱི་མཁས་པ་རྣམས་ཀྱིས་མངོན་པར་རྟོགས་པ་རྐྱང་པའི་བཤད་པ་བཞེད་དོ། ། བསྡུད་འགྲེལ་དུ་འདི་རང་ལུགས་སུ་མཛད་ཅིང༌། ཁ་ཅིག་ན་རེ། འདི་རང་ལུགས་སུ་མཛད་པར།
བསྡུད་འགྲེལ་སློབ་དཔོན་གྱིས་མཛད་པ་མིན་ནོ། ། ཞེས་ཟེར། དར་ཊཱིཀ་མཛད་པ་ན་རེ། བསྡུད་འགྲེལ་དུ་དེ་རང་ལུགས་སུ་བཞག་པ་ལྟ་བུར་སྣང་ཡང༌། འགྲེལ་ཆུང་འདིར། རྣམ་པ་དང་ལམ་དང་གཞི་ཐམས་ཅད་རྣམ་པར་སྒོམ་པའི་དབྱེ་བས་ཞེས་སོགས་ཀྱི་ལུགས་དེ་ལ་དགག་པ་དམིགས་ཕུག་སྟེ་མཛད་པ་ཡིན་ནོ་ཞེས་གསུང༌། དེ་གཉིས་ཀ་མི་འཐད་དེ་འགྲེལ་བཤད་བྱེད་པ་གསུམ་གྱིས་ཀྱང༌། རྐྱང་པའི་ལུགས་དེ་སློབ་དཔོན་གྱི་བཞེད་པར་བཀྲལ་ཞིང༌། ཨ་བྷྱ་ཀ་རས་ཀྱང༌། ཆེན་པོ་དག་ཀྱང་སོ་སོ་སྐྱེ་བོ་ཉིད་ཀྱི་བག་མེད་པ་ལ་འཁྲུལ་པ་སྲིད་དོ། །
ཞེས་བསྡུད་འགྲེལ་ལས་བཤད་པ་དེ་སློབ་དཔོན་གྱིས་རང་ལུགས་སུ་བྱས་ནས་དེ་ལ་དགག་པ་མཛད་པའི་ཕྱིར། བསྡུད་འགྲེལ་ལ་འགྲེལ་ཆུང་གིས་དགག་པ་མཛད་ཟེར་བའང་རྟོག་པས་བཏགས་པ་འབའ་ཞིག་ཏུ་སྣང་བའི་ཕྱིར། དེས་ན་བསྡུད་འགྲེལ་གྱི་དགོངས་པ་ནི། མངོན་པར་རྟོགས་པ་བརྒྱད་པོ་དེ་ལམ་ལྔ་ལ་སྦྱར་བ་ཙམ་མ་གཏོགས་འགྲེལ་ཆེན་དུ་ཆོས་སྐུའི་མཚམས་སྦྱར་དུ་བཤད་པའི་ལམ་རྐྱང་པ་པའི་ལུགས་དེ་དང་ཁྱད་པར་མེད་དེ། ས་བདུན་པ་མན་ཆད་དུ། ཐོས་བསམ་གྱིས་གཏན་ལ་ཕབ་པའི་དོན་དེ། དག་པ་ས་གསུམ་དུ་སྦྱོར་བ་བཞིའི་རིམ་པས་ཉམས་སུ་བླངས་པ་ལ་བརྟེན་ནས། སངས་རྒྱས་ཀྱི་སར་ཆོས་སྐུ་འབྱུང་བར་བསྟན་པའི་ཕྱིར། དེ་ཡང་རྣམ་མཁྱེན་ནི་སོ་སོ་སྐྱེ་བོའི་སར་ཐོས་བསམ་གྱིས་གཏན་ལ་འབེབས་དགོས་ཏེ། སོ་སོ་སྐྱེ་བོ་རྣམས་ནི་འབྲས་བུ་ལ་སྤྲོ་བ་མ་མཐོང་ན།
ཐེག་པ་ཆེན་པོའི་ལམ་ལས་བཟློག་པར་འགྱུར་བའི་ཕྱིར་རོ། ། ལམ་ཤེས་ནི་ས་གཉིས་པ་ནས་དྲུག་པའི་བར་དུ་ཐོས་བསམ་གྱིས་གཏན་ལ་འབེབས་པར་བྱེད་དེ། དེའི་བར་དུ་ལམ་ཤེས་བྱེད་ལས་བག་ལ་ཉལ་གྱི་ཉོན་མོངས་པའི་རྒྱུ་ལ་བརྟེན་ནས་བསམ་བཞིན་དུ་སྲིད་པར་སྐྱེ་བ་ཚད་མེད་པ་ཡོངས་སུ་འཛིན་པའི་ཕྱིར། གཞི་ཤེས་ས་བདུན་པར་བཞག་སྟེ། དེར་སྲིད་པར་སྐྱེ་བ་ལེན་པའི་རྒྱུ་ཉོན་མོངས་པ་སྤོང་ཞིང༌། སྙིང་རྗེས་ཞི་བ་མྱང་འདས་ཀྱི་ས་ལའང་མི་གནས་པའི་ཐབས་མཁས་ཀྱིས་ཕར་ཕྱིན་ཐོབ་པའི་ཕྱིར། དག་པ་ས་གསུམ་ལ་ནི་ཉམས་ལེན་གཙོ་བོར་གྱུར་བ་ཞེས་བྱ་སྟེ། ཆོས་ཉིད་ལ་དུས་རྟག་ཏུ་མཉམ་པར་གཞག་པའི་ནུས་པ་ཐོབ་པའི་ཕྱིར། དོན་དེ་ལ་དགོངས་ནས་འཕགས་སེང་གཉིས་ཀྱིས། ས་བདུན་པ་མན་ཆད་ལ་སློབ་པའི་དགེ་འདུན་དུ་མཛད་དེ།
ཐོས་བསམ་གྱི་སློབ་པའི་ཕྱིར་སྙམ་དུ་དགོངས་སོ། ། དེ་ཙམ་གྱིས་དངོས་པོ་བརྒྱད་ཀྱི་ས་མཚམས་དེ་ཁོ་ན་ལྟར་ངེས་པར་བཞེད་པ་ནི་མ་ཡིན་ཏེ། དཔེར་ན་ས་བཅུ་དང་ཕ་རོལ་དུ་ཕྱིན་པ་བཅུ་སྦྱར་བ་བཞིན་ནོ། ། དེ་ལྟར་ན་གཙོ་བོར་ཡོད་པའི་ས་མཚམས་སུ་འགྱུར་རོ་ཞེ་ན། མཚོན་བྱེད་ཀྱི་ཆོས་ལ་སྦྱར་ན་ཤིན་ཏུའང་འགྲིག་ཅིང༌། འདི་ཉིད་ཨར་གྱི་དགོངས་པའང་ཡིན་ནོ། ། སློབ་དཔོན་ཆོས་ཀྱི་བཤེས་གཉེན་ན་རེ། སྐབས་གཉིས་པ་སོགས་ནས་བསྟན་པའི་དམན་པའི་ལམ་རིམ་གྱིས་བསྐྱེད་ནས་དགྲ་བཅོམ་པའི་འབྲས་བུ་མངོན་དུ་བྱས་ཏེ། ཞི་བའི་དབྱིངས་སུ་སྙོམས་པར་བཞུགས་ཤིང༌། དེ་ལས་ལངས་ནས་སྐབས་དང་པོར་བསྟན་པའི་སེམས་བསྐྱེད་དང༌།
བཞི་པར་བསྟན་པའི་ཐར་པ་ཆ་མཐུན་རྒྱུད་ལ་བསྐྱེད་ནས་ཐེག་པ་ཆེན་པོའི་ལམ་དུ་འཇུག་པར་བྱེད་པ་ཡིན་ཅེས་གསུང༌། བོད་ཁ་ཅིག་ན་རེ། འདི་མངོན་པར་རྟོགས་པ་ཁུག་པའི་ལུགས་ཡིན་ལ། ཐེག་པ་ཆེན་པོའི་རིགས་ཅན་འབའ་ཞིག་གིས་ལམ་གྱི་རིམ་པ་སྟོན་པར་འདོད་པ་དེ་ལ་མངོན་པར་རྟོགས་པ་རྐྱང་པའི་ལུགས་ཞེས་བྱའོ། ། ཞེས་ཟེར་རོ། ། ལུགས་དེ་གསུམ་ཀའང་འགལ་བ་མེད་པར་བསྡུས་དོན་སྒྲོན་མར། གསེར་གླིང་པའི་བཞེད་པ་བཤད་པ་ལས་ཤེས་སོ། ། ཛྙཱ་ན་ཤྲཱི་ན་རེ། རྟེན་གྱི་གང་ཟག་གསུམ་གྱི་དབང་དུ་བྱས་ཏེ། ཉན་རང་དང༌།
བྱང་སེམས་གཞོན་ནུའི་ས་པ་སྤྱན་རས་གཟིགས་ལྟ་བུར་གཏན་སངས་མི་རྒྱ་བ་དང༌། འདོད་ཆེན་གྱི་རིགས་ཅན་བྱམས་པ་ལྟ་བུ་སངས་རྒྱ་བའི་གང་ཟག་གི་ལམ་དང་སྦྱོར་བ་དང་འབྲས་བུའི་དབང་དུ་བྱས་ནས་དངོས་པོ་བརྒྱད་དུ་བཞག་གོ་གསུང༌། དར་ཊཱིཀ་མཛད་པས་ཆོས་ཀྱི་བཤེས་གཉེན་འགོག་པ་ན། རྒྱན་གྱི་ཆེད་དུ་བྱ་བའི་གདུལ་བྱ་རིགས་ཅན་གསུམ་ཀ་ཡོད་ན་ཐེག་པ་ཐུན་མོང་གི་བསྟན་བཅོས་སུ་འགྱུར་བས། ཆེད་དུ་བྱ་བའི་གདུལ་བྱ་ཐེག་པ་ཆེན་པོ་ཁོ་ནའོ་ཞེས་གསུངས་པ་དང༌། རྒྱན་འདིར་ཉན་རང་གི་ལམ་གྱི་རྣམ་གཞག་གསུངས་པ་རྣམས་ཉན་རང་གི་རིགས་ཅན་རྗེས་སུ་བཟུང་བའི་ཆེད་ཡིན་ལ། རྗེས་སུ་བཟུང་རྒྱུའི་ཐེག་དམན་ལ་ཟབ་མོའི་སྣོད་དུ་གྱུར་མ་གྱུར་གཉིས་ཡོད་ཅིང༌། ཕྱི་མ་ཆེས་མང་བས་དེའི་ལམ་གྱི་རྣམ་གཞག་མང་དུ་གསུངས་སོ་ཞེས་འཆད་པ་ནི་ནང་འགལ་བའོ། ། གཉིས་པ་འགྲེལ་པས་རྩ་བའི་དོན་ཇི་ལྟར་བཀྲལ་བའི་ཚུལ་ལ། འགྲེལ་པ་དོན་གསལ་གྱི་རྩ་བའི་དོན་ཇི་ལྟར་བཤད་པ་དང༌།
འགྲེལ་པ་འདིའི་དོན་འགྲེལ་པ་གཞན་གྱི་ཇི་ལྟར་བཤད་པའོ། ། དང་པོ་ལ། སློབ་དཔོན་འདིས་བཤད་སྲོལ་སྔ་མ་དེ་དག་ལས་གང་གི་རྗེས་སུ་འབྲང༌། འགྲེལ་པ་འདི་ལ་སྔ་མ་གཞན་ལ་མེད་པའི་ལེགས་པར་བཤད་པ་ནི་ཅི་ཞིག་ཡོད། འགྲེལ་པ་རྩོམ་པའི་རྒྱུའི་ཁྱད་པར་ཇི་ཞིག་དང་ལྡན་ཞེ་ན། དྲི་བ་དང་པོའི་ལན་ནི། དེ་ལྟར་མཁས་པས་སྣང་བྱས་ཤིང༌། ། ཞེས་དང༌། འཕགས་པ་རྣམ་པར་གྲོལ་སྡེ་ཡི། ། མཐུ་ཡི་དོན་མཐོང་སྒོ་ནས་ནི། །
ཞེས་འབྱུང་བ་ལྟར། འཕགས་པ་རྣམ་པར་གྲོལ་བའི་སྡེས་ཡུམ་དོན་དབུ་མར་བཀྲོལ་ཞིང༌། བསྟན་བཅོས་འདི་སྟོང་ཕྲག་ཉི་ཤུ་ལྔ་པའི་མན་ངག་གི་བསྟན་བཅོས་སུ་སྦྱར་ནས། ཉི་ཤུ་ལྔ་པ་ཡང་རབ་འབྱོར་གྱི་ལེའུ་ལ་སོགས་པ་བརྒྱད་དུ་མཛད་དེ། ཡི་གེ་ཉམས་པ་རྣམས་ཀྱང་ཤིན་ཏུ་དག་པར་བྱས་ཏེ། ཉི་ཁྲི་སྣང་བ་མཛད་ལ། སློབ་དཔོན་ཡང་འདི་ཁོ་ནའི་རྗེས་སུ་འབྲང་ངོ༌། ། དེ་ཡང་འཕགས་པས་ཉི་ཁྲིའི་ལེའུ་བརྒྱད་དུ་མཛད་པ་དེ་ཉིད་ཀྱི་གཞུང་འཛུགས་པའི་ཕྱིར། སློབ་དཔོན་གྱིས་ཉི་ཁྲི་ལྔ་སྟོང་པ་མངོན་པར་རྟོགས་པའི་རྒྱན་གྱི་རྗེས་སུ་འབྲང་ནས་དག་པར་གཏུགས་པ་ཞེས་བྱ་བ། ཉི་ཁྲི་ལེ་བརྒྱད་མར་གྲགས་པ་འདི་མཛད།
ཅི་སྟེ་སློབ་དཔོན་གྱིས་འདི་མཛད་པ་ལ་དགོས་པ་ལྷག་པོ་མེད་དེ། བཙུན་པས་ཀྱང་ཉི་ཁྲི་རྣམ་འགྲེལ་འཕགས་པའི་དགོངས་པ་ཇི་ལྟ་བ་བཞིན་དུ་བཤད་པར་ཁས་བླངས་པའི་ཕྱིར་ཞེ་ན། མ་ཡིན་ཏེ། བསྟན་བཅོས་མཐའ་དག་མ་རྙེད་པར། ། ཞེས་པ་ལྟར། བཙུན་པས་ནི། འཕགས་པས་ཉི་ཁྲི་ལེའུ་བརྒྱད་དུ་མཛད་པའི་དོན་མ་རྟོགས་པར་ལེ་མངས་ན་ཇི་ལྟར་ཡོད་པ་དང་རྒྱན་སྦྱར་བས། དགོས་འགྲེལ་དང༌། སེམས་བསྐྱེད་དང་པོ་གཉིས་དང༌། རྒྱུན་ཞུགས་འབྲས་གནས་ཙམ་པོ་དང༌།
འཕར་བ་གསུམ་དང༌། སྲིད་རྩེའི་མཐར་ཐུག་འགྲོ་དང༌། གཟུགས་ཀྱི་ཆགས་བཅོམ་དང༌། དགྲ་བཅོམ་ཞུགས་པ་དང༌། རྣམ་བྱང་གཟུང་རྟོག་དང༌། རྫས་འཛིན་རྟོག་པ་རྣམས་ཀྱི་མདོ་མ་རྙེད་ཅིང༌། དེ་དག་སྟོན་པའི་བསྟན་བཅོས་ཚིག་ཀྱང་ལྷག་པར་བསམས་པའི་ཕྱིར་ཞེས་ཆུ་མིག་པ་ཆེན་པོ་གསུང་བ་ལྟར་རོ། ། ཡང་ཕྱོགས་ཀྱི་གླང་པོས། བརྒྱད་སྟོང་འདིར་དོན་མ་ཚང་མེད། ། འདིར་གཞུང་བསྡུས་པ་ཡིན་འདོད་སྟེ། །
དོན་ནི་ཇི་སྐད་བརྗོད་དེ་ཉིད། ། ཅེས་གསུངས་པ་ཁུངས་སུ་མཛད་ནས། བརྒྱད་སྟོང་པས་ཀྱང་མངོན་པར་རྟོགས་པའི་རྒྱན་གྱི་དོན་ཚང་བར་སྟོན་པ་ལ་དགོངས་ནས། བརྒྱད་སྟོང་པའི་འགྲེལ་པ་མངོན་པར་རྟོགས་པའི་རྒྱན་གྱི་སྣང་བ་མཛད་ཅིང༌། བསྟན་བཅོས་ན་ཡོད་ཅིང་བརྒྱད་སྟོང་པ་ན་མེད་པ་རྣམས་ཀྱང༌། ཉི་ཁྲི་ལས་ཁ་སྐོང་བར་མཛད་ཅིང༌། དཔེར་ན་གླེང་གཞིའི་ཆོ་འཕྲུལ་གསུམ་བསྟན་ཚུལ་དང༌། སེམས་བསྐྱེད་ཉེར་གཉིས་ཀྱི་མདོ་ཁ་བསྐོང་བ་ལྟ་བུའོ། ། དེ་སྐད་དུ་ཡང་འགྲེལ་ཆེན་ལས་གང་གི་ཕྱིར་མདོ་སྡེ་རིན་པོ་ཆེ་འདི་ནི་ཤེས་རབ་ཀྱི་ཕ་རོལ་ཏུ་ཕྱིན་པ་སྟོང་ཕྲག་ཉི་ཤུ་ལྔ་པོའི་དོན་ཉེ་བར་བསྡུས་པ་ལ་འཇུག་པ་ཡིན་ནོ་ཞེས་གསུང༌། དེ་བཞིན་དུ་བསྡུད་འགྲེལ་རྟོགས་པར་སླ་བའང་མཛད་དོ། །
འོན་ཀྱང་དེའི་ཚེ་ན་ཡུམ་རྒྱས་པ་ལ་ནི་བརྗོད་བྱའི་དོན་ལྷག་པོ་ཡོད་པར་མ་དགོངས་སོ། ། དེའི་རྗེས་སུ། དེ་ལྟས་ཤིན་ཏུ་རྙེད་དཀའ་བ། ། ཟབ་མོ་ལམ་ནི་ཇི་ཞིག་ལྟར། ། སངས་རྒྱས་དབང་གིས་རྙེད་པ་ནི། ། ཞེས་འབྱུང་བ་ལྟར། སངས་རྒྱས་ཀྱི་བྱིན་རླབས་རྒྱུད་ལ་ཞུགས་ཏེ། ཡུམ་གསུམ་ཀ་དང་རྒྱན་སྦྱར་བའི་འགྲེལ་པ་དོན་གསལ་དེ་ཉིད་མཛད་དོ། ། དྲི་བ་གཉིས་པའི་ལན་ནི། འགྲེལ་པ་འདིར་ཐོགས་མེད་སྐུ་མཆེད་ཀྱིས་མ་རྙེད་པའི་ལེགས་པར་བཤད་པ་ཡོད་དེ།
ཡུམ་དོན་དབུ་མར་རྟོགས་ཤིང༌། དེ་དག་གི་འགྲེལ་པར། ཡུམ་གྱི་མདོའི་དོན་ཡི་གེ་ཉམས་པ་རྣམས་ཀྱང་རྗེས་སུ་རྙེད་པའི་ཕྱིར། དེ་ཙམ་ཞིག་འཕགས་པས་ཀྱང་རྙེད་དོ་ཞེ་ན། འཕགས་པས་ཀྱང་མ་བཤད་པའི་ལེགས་བཤད་ཀྱང་ཡོད་དེ། འདིར་ཡུམ་གསུམ་ཀ་དང་སྦྱར་བའི་ཕྱིར་དང༌། ཉི་ཁྲི་སྣང་བར། ཇི་ལྟར་རྙེད་པའི་ཤེས་རབ་ཀྱི་ཕ་རོལ་ཏུ་ཕྱིན་པ་ཡོངས་སུ་རྫོགས་པའི་ཚིག་གིས་ཕྲིན་ལས་ཉི་ཤུ་རྩ་བདུན་བཤད་ཅེས་རྟག་ཏུ་ངུ་སོགས་མ་རྙེད་པ་ལྟ་བུར་ཡང་རྣམ་པར་སྣང་བའི་ཕྱིར་རོ། ། དེ་སྐད་དུ་ཡང༌། ཀུན་གྱི་རྒྱན་དུ་འགྱུར་བར་ནི། །
རྣམ་པར་དབྱེ། ཞེས་པ་དང༌། དེའི་འགྲེལ་པར་ཤེར་འབྱུང་བློ་གྲོས་ཀྱིས། ཡུམ་གསུམ་པོ་ཀུན་གྱི་རྒྱན་དུ་ཞེས་པ་དང༌། གསེར་གླིང་པས། སྡེ་སྣོད་གསུམ་པོ་ཀུན་གྱི་ཞེས་པ་དང༌། སངས་རྒྱས་ཡེ་ཤེས་ཞབས་ཀྱིས། བསྡུད་པ་དང༌། ཡུམ་བཞི་པོ་ཀུན་གྱི་རྒྱན་ཞེས་བཤད་དོ། ། འོ་ན་འདིར་ཡུམ་གསུམ་པོ་ཀུན་གྱི་མདོ་ཚིག་དང་དངོས་སུ་མི་སྦྱོར་བའི་རྒྱུ་མཚན་ཅི་ཡིན་ཞེ་ན།
གོ་བར་སླ་ཕྱིར་ཞེས་པ་ལྟར་རོ། ། དེ་ཡང་ཅིའི་ཕྱིར་ཞེ་ན། འཕགས་པས་ཉི་ཁྲི་དང་རྒྱས་པར་སྦྱར་ཞིང༌། རང་གིས་ཀྱང་བརྒྱད་སྟོང་པ་དང་རྒྱས་པར་སྦྱར་བའི་ཕྱིར། དེ་ཙམ་གྱིས་ཡུམ་རྒྱས་པ་དང་སྦྱོར་མི་ནུས་པའང་མིན་ཏེ། ཡུམ་རྒྱས་པ་ལས་ནི། དོན་རེ་རེ་ཡང་མིང་གི་རྣམ་གྲངས་ཀྱི་སྒོ་ནས་བསྟན་པ་ཙམ་ཡིན་གྱི། བསྡུས་འབྲིང་གཉིས་སུ་མ་འདུས་པའི་དོན་ལྷག་པོ་མི་སྟོན་པའི་ཕྱིར། ཅི་སྟེ་སྟོན་ན། ཡུམ་རྒྱས་པའི་མངོན་རྟོགས་ཀྱི་རིམ་པ་ཀུན་བསྟན་བཅོས་འདིའམ།
བརྒྱད་སྟོང་པས་མ་བསྡུས་པར་འགྱུར་རོ། ། ཞེས་དུས་ཕྱིས་རྟོགས་པ་ཡིན་ནོ། ། ཞེས་སྟོན་པའི་དབང་དུ་བྱས་ནས། གཞན་ལས་རྣམ་གྲངས་མིང་གིས་ཏེ། ། མཁས་པ་རྣམས་ཀྱིས་ཡུམ་ཀུན་ལའང༌། ། ཞེས་པ་ནས། ཁྱད་པར་ཡོད་པ་ཁོ་ནར་ཟད། ། ཅེས་པའི་བར་གསུངས་སོ། ། འོ་ན་འགྲེལ་པ་འདིར། ཀུན་གྱི་རྒྱན་དུ་གྱུར་བར་ནི། །
རྣམ་པར་དབྱེ། ཞེས་དམ་བཅའ་ཙམ་ལས་བསྟན་བཅོས་འདི། ཡུམ་གསུམ་ཅར་གྱི་རྒྱན་དུ་རྟོགས་པ་ཡིན་ནམ་ཞེ་ན། དེར་མ་ཟད་མཆོད་བརྗོད་དང༌། དགོས་འབྲེལ་དང༌། སེམས་བསྐྱེད་ཀྱི་སྐབས་སུ་ཡུམ་གསུམ་ཅར་ཁུངས་སུ་མཛད་པ་དང༌། ལ་ལ་ལས་དོན་ཞེས་པར་ཡུམ་གསུམ་ཆར་དང་སྦྱར་དགོས་པའི་རིགས་པ་ཡང་གསུངས་པའི་ཕྱིར། ཞེས་རྗེ་བཙུན་རྣལ་འབྱོར་གྱི་དབང་ཕྱུག་ཆེན་པོ་གསུང་ངོ༌། ། དེས་ན་ཚིག་ཚེགས་ཆུང་ཞིང༌། དོན་རྒྱ་ཆེན་པོ་རྟོགས་པ་གསལ་བ་ནི།
འགྲེལ་པ་འདིའི་ཁྱད་པར་གྱི་ཆོས་སོ། ། དྲི་བ་གསུམ་པའི་ལན་ནི། འབུམ་ཕྲག་གསུམ་པ་འདི་ལྟར་བཞེད་དེ། སངས་རྒྱས་ནས་བརྒྱུད་པ་བར་མ་ཆད་པའི་མན་ངག་དང༌། རང་གི་ཤེས་རབ་ཕུན་སུམ་ཚོགས་པ་དང༌། སངས་རྒྱས་ཀྱི་བྱིན་རླབས་དང་གསུམ་ལ་བརྟེན་ནས། ཡུམ་དོན་རྙེད་པ་ན། ཡུམ་དོན་དབྱེ་བར་རིགས་པས་ཁྱབ། དཔེར་ན་འཕགས་པ་གྲོལ་སྡེ་བཞིན། སློབ་དཔོན་རང་གིས་ཀྱང་རྒྱུ་གསུམ་ལ་བརྟེན་ནས་ཡུམ་དོན་རྙེད་དོ། །
ཞེས་པ་ནི། དེ་ལྟས་ཤིན་ཏུ་རྙེད་དཀའ་བ། ། ཞེས་སོགས་ཀྱིས་བསྟན་ཏོ། ། དེ་ཡང་རྒྱུ་དང་པོ་གཉིས་ཀྱིས། རང་བཟོ་དང༌། ཟློས་སྐྱོན་སྤངས་ནས་འགྲེལ་པ་བརྩམས་ནུས་པ་བསྟན། རྒྱུ་གསུམ་པས་ནི་འགྲེལ་པ་རྩོམ་པའི་སྣང་བ་ཐོབ་སྟེ། འགྲེལ་པ་རྩོམ་དགོས་པར་བསྟན་པ་ཡིན་ནོ། ། འོ་ན་སློབ་དཔོན་འདི་རྒྱུ་དེ་དག་དང་ཇི་ལྟར་ལྡན་ཞེ་ན། སློབ་དཔོན་ཆོས་ཀྱི་བཤེས་གཉེན་ན་རེ།
ལོ་བཅུ་བདུན་དུ་དགེ་བའི་བཤེས་གཉེན་མཉེས་པར་བྱས་ནས། རྨི་ལམ་དུ་རྗེ་བཙུན་བྱམས་པས་རྗེས་སུ་གཟུང་ཞེས་འཆད། དེ་ཡང་འདི་ལྟར་ཐོས་ཏེ། སློབ་དཔོན་སེང་གེ་བཟང་པོ་ཞེས་བྱ་བ་ཕྱི་ནང་གི་གྲུབ་མཐའ་ཐམས་ཅད་ལ་མཁས་པ། ཁྱད་པར་ཡུམ་གྱི་དོན་ལ་མཁས་པ་དེས། མཁན་པོ་རྣམ་སྣང་མཛད་བཟང་པོ་ལ་བྱམས་པའི་སྒྲུབ་ཐབས་ཞུས་ཏེ་བསྒྲུབས་པས། རྨི་ལམ་དུ་དགེ་སློང་གུར་ཀུམ་གྱི་མདོག་ཅན་སྤྱོད་ལམ་མཛེས་པ་ཞིག་རྨིས་ཏེ། ཤར་ཕྱོགས་ཁ་སརྤ་ནིར་སོང་ཞིག་ཅེས་ལུང་བསྟན་ཏོ། ། དེ་དེར་སོང་སྟེ་ཞག་གསུམ་སྨྱུང་གནས་བྱས་ཏེ་རྨི་ལམ་བརྟགས་པས། ཐོ་རངས་རྨི་ལམ་ན་ཨཽ་ཏྱནྟ་བུ་རིའི་བི་ཧ་རའི་གནྡྷོ་ལའི་སྟེང་གི་ནམ་མཁའ་ལ་སྤྲིན་ཕུང་འཐུག་པོ་ཞིག་གི་གསེབ་ན་ལྷའི་བུ་སྟོང་སྤྲིན་གྱི་གསེབ་ནས་ཕྱུང་སྟེ།
མཆོད་རྫས་སྣ་ཚོགས་ཀྱི་མཆོད་པ་བྱེད་པ་མཐོང་སྟེ། ཅི་བྱེད་དྲིས་པས། རྗེ་བཙུན་བྱམས་པ་བརྒྱད་སྟོང་པ་གསུངས་པ་ལ་མཆོད་པ་བྱེད་ཟེར། རིང་དུ་ལྟས་པས། རྗེ་བཙུན་ཞལ་གསེར་གྱི་མདོག་ཅན་སྤྱི་གཙུག་མཆོད་རྟེན་གྱིས་སྤྲས་པ། ཕྱག་གཡས་ཆོས་འཆད་ཀྱི་ཕྱག་རྒྱ་མཛད་པ་ཞིག་མཐོང་ནས་ཕྱག་དང་མཆོད་པ་བྱས་ཏེ། ཉིད་ཀྱི་བསྟན་བཅོས་འདི་ལ་དིང་སང་འགྲེལ་པ་མང་དུ་མཆིས་ན། གང་གི་རྗེས་སུ་འཇུག་པར་བགྱི། ཞེས་ཞུས་པས། ཐམས་ཅད་ཀྱི་གཞུང་ལེགས་པར་བརྟགས་ལ་འཐད་པ་བསྡུས་ཏེ།
ཁྱོད་ཀྱིས་ཕྱོགས་གཅིག་ཏུ་རྩོམ་ཞིག ཅེས་སྣང་བ་ཐོབ་བོ། ། ཞེས་པ་ནི་ཡིད་ཆེས་པའི་གཏམ་རྒྱུད་དོ། ། མཁས་པ་ཆེན་པོ་ཤེས་རབ་འབྱུང་གནས་བློ་གྲོས་ཀྱི་འགྲེལ་བཤད་ལས་ནི། སློབ་དཔོན་སེང་གེ་བཟང་པོ་སྐྱེས་བུའི་དོན་ལ་མངོན་དུ་ཕྱོགས་ཏེ་ཤེས་རབ་ཀྱི་ཕ་རོལ་ཏུ་ཕྱིན་པ་སྟོན་པ་ན། པོ་ཏི་དུ་མ་དག་ན་འདོན་པ་དུ་མ་དག་དང༌། འཆད་པ་པོ་རྣམས་ཀྱི་བཤད་པ་ཡང་ཕན་ཚུན་འགལ་བར་མཐོང་ནས་སྐྱོ་བ་སྐྱེས་ཏེ་མཐའ་གཅིག་ཏུ་གནས་པ་ན་ཐེག་པ་ཆེན་པོ་དང་ལྡན་པའི་བཅོམ་ལྡན་འདས་བྱམས་པས། དེ་སྐྱོ་བ་བསལ་བའི་ཕྱིར་མངོན་པར་རྟོགས་པ་དང་བཅས་པའི་བཅོམ་ལྡན་འདས་མའང་བཤད་དོ་ཞེས་ཟེར་བ་རྗེས་སུ་ཐོབ་པ་ཡིན་ནོ། ། ཞེས་བཤད་པས། བྱམས་པ་དང་ཞལ་དངོས་སུ་མཇལ་བར་བཤད་དོ། །
དོན་འདི་ལ་ཨ་བྷྱ་ཀ་ར་འདི་ལྟར་རྒོལ་ཏེ། འཕགས་པས་མ་རྙེད་པའི་ལེགས་བཤད་སོ་སོ་སྐྱེ་བོས་རྙེད་པ་ནི་ཉེས་པའི་འབྱུང་ཁུངས་ཏེ། སོ་སོ་སྐྱེ་བོ་ནི་མ་ཁྱབ་པའི་བློ་གྲོས་ཅན་ཡིན་པའི་ཕྱིར་རོ། ། ཞེས་ཟེར་རོ། ། དེ་ཡང་དེ་ཁོ་ན་ལྟར་མ་ངེས་ཏེ། དཔལ་ལྡན་ཟླ་བ་གྲགས་པའི་ཞལ་སྔ་ནས། སོ་སོ་སྐྱེ་བོའི་དུས་ནའང་སྟོང་པ་ཉིད་ཐོས་ཤིང༌། ། ནང་དུ་རབ་ཏུ་དགའ་བ་ཡང་དང་ཡང་དུ་འབྱུང༌། ། རབ་ཏུ་དགའ་བ་ལས་བྱུང་མཆི་མས་མིག་བརླན་ཞིང༌། ། ལུས་ཀྱི་བ་སྤུ་རབ་ཏུ་ལྡང་བར་གྱུར་པ་གང་ཡིན་པ། །
དེ་ལ་རྫོགས་པའི་སངས་རྒྱས་བློ་ཡི་ས་བོན་ཡོད། ། དེ་ཉིད་ཉེ་བར་བསྟན་པའི་སྣོད་ནི་འདི་ཡིན་ཏེ། ། དེ་ལ་དམ་པའི་དོན་གྱི་བདེན་པ་བསྟན་པར་བྱ། ། ཞེས་དང༌། དེ་ཉིད་བཤད་ཟིན་ཟབ་མོ་འཇིགས་རུང་འདི་ནི་སྔོན་གོམས་ཉིད་ལས་སྐྱེ་བོ་ཡིས། ། ངེས་པར་རྟོགས་འགྱུར་འདི་ནི་གསན་རྒྱ་ཆེ་ཡང་གཞན་གྱི་ཐུགས་སུ་ཆུད་མི་འགྱུར། ། ཞེས་འབྱུང་བ་ལྟར་རོ། ། ལུང་སྔ་མ་ཆོས་བཤེས་ཀྱིས་འདྲེན་པ་ན། ཀླུ་གྲུབ་ཀྱི་ཞལ་སྔ་ནས་ཞེས་བྲིས་སྣང་ངོ༌། ། དེས་ན་མདོ་སྡེ་རྒྱན་ལས།
རིག་པའི་གནས་ལྔ་དག་ལ་མཁས་པར་མ་བྱས་ན། ། འཕགས་མཆོག་གིས་ཀྱང་ཐམས་ཅད་མཁྱེན་ཉིད་མི་འགྱུར་ཏེ། ། ཞེས་གསུངས་པ་ལྟར་ཐེག་ཆེན་འཕགས་པ་དོན་གྱི་ཆ་ལ་མ་འཁྲུལ་དུ་ཆུག་ཀྱང༌། ཡུམ་གསུམ་ཆར་གྱི་རྒྱན་དུ་མ་ཤེས་པ་ལྟ་བུ་ཚིག་གི་ཆ་ལ་འཁྲུལ་པ་སྲིད་དོ། ། ཞེས་པ་ཆོས་ཀྱི་བཤེས་གཉེན་གྱི་དགོངས་པའང་ཡིན་ནོ། ། གཉིས་པ་འགྲེལ་པ་འདི་འགྲེལ་པ་གཞན་གྱིས་ཇི་ལྟར་བཤད་པ་ལ། སློབ་དཔོན་དབུ་མ་པ་ཆོས་ཀྱི་བཤེས་གཉེན་ཞེས་བྱ་བ་གྲུབ་པའི་མཐའ་རབ་འབྱམས་ཐུགས་སུ་ཆུད་པ། སློབ་དཔོན་འདིའི་ལུང་ལ། རྒྱལ་བའི་བཀའ་ལྟ་བུའི་འདུ་ཤེས་བསྐྱེད་པ་དེས། འགྲེལ་པ་དོན་གསལ་འདིའི་འགྲེལ་བཤད་ཚིག་རབ་ཏུ་གསལ་བ་ཞེས་བྱ་བ་མཛད།
ནུབ་ཀྱི་སྒོ་གླེགས་པ་མཁས་པ་ཆེན་པོ་ཤེས་རབ་འབྱུང་གནས་བློ་གྲོས་ཞེས་བྱ་བ་སྙན་པའི་བ་དན་སྲིད་རྩེའི་བར་དུ་བསྒྲེང་བ་ལ་མཁས་པ་དེས། འགྲེལ་པ་དོན་གསལ་འདིའི་དཀའ་གནད་ཀྱི་འགྲེལ་བཤད་བསྡུས་པ་ཞིག་མཛད། མཁས་པ་ཆེན་པོ་གསེར་གླིང་པས། དོན་གསལ་གྱི་འགྲེལ་བཤད་རྟོགས་དཀའི་སྣང་བ་ཞེས་པ། ཚིགས་གསལ་བ་དོན་རྒྱ་ཆེ་བ་ཞིག་མཛད། འདིའི་མཇུག་ན་སྔོན་ཆགས་པ་མེད་པའི་སློབ་དཔོན་རིགས་ཀྱི་སྦྱིན་པ། དཔལ་ཆོས་ཀྱི་གྲགས་པ་ཞེས་འབྱུང་བས། ཇོ་བོའི་བླ་མ་གསེར་གླིང་པ་དང་གཅིག་པར་སེམས་སོ། ། ཁ་ཆེ་གཞོན་ནུ་དཔལ་གྱིས། རྒྱན་འགྲེལ་པ་དང་བཅས་པའི་བསྡུས་དོན་དུ་མཚན་གསོལ་བ་ཤིན་ཏུ་བསྡུས་པ་ཞིག་མཛད་དེ།
འདི་དག་ནི་འགྲེལ་པ་འདིའི་ཚིག་གི་འགྲེལ་བཤད་དོ། ། སློབ་དཔོན་ཉིད་ཀྱི་དངོས་ཀྱི་སློབ་མ་དཔལ་སངས་རྒྱས་ཡེ་ཤེས་ཞབས་ཀྱིས་བསྡུད་པའི་བཤད་སྦྱར་མཛད་པ་དང༌། འཇིགས་མེད་འབྱུང་གནས་ཀྱིས་ཐུབ་པའི་དགོངས་རྒྱན་དང༌། རཏྣ་ཀིརྟིས། གྲགས་པའི་ཆ་དང༌། བུདྡྷ་ཤྲཱིའི་ཤེས་རབ་སྒྲོན་མའི་འཕྲེང་བ་དང༌། དཔལ་མར་མེ་མཛད་ཡེ་ཤེས་ཀྱི་བསྡུས་དོན་སྒྲོན་མ་རྣམས་ནི་དོན་གྱི་འགྲེལ་བཤད་དོ། ། ཁྱད་པར་བུདྡྷ་ཤྲཱིས་ནི། ང་རྒྱལ་གྱི་སྙན་ངག་མང་པོ་སྨྲས་ཀྱང༌། འོག་ནས་འཆད་པའི་ཁྱད་པར་རེ་རེ་ཙམ་མ་གཏོགས།
འགྲེལ་པ་འདིའི་མཛད་བྱང་སྤོས་པ་ལྟ་བུར་འདུག་གོ ། འདིར་རིན་ཆེན་སྒྲོན་མ་བོད་ཀྱིས་བྱས་པར་བཅོམ་ལྡན་རལ་གྲིས་བཞེད་ཀྱང༌། མཐར་གྱིས་པ་དངོས་པོ་དྲུག་ཏུ་བཤད་པ་ཙམ་མ་གཏོགས་ཉེས་པར་བཤད་པའི་ཆ་ཡོད་པ་མ་མཐོང་ངོ༌། ། ཐུབ་དབང་ཐུགས་ཀྱི་རྒྱ་མཚོ་ལས། ། རྗེ་བཙུན་མཁྱེན་པའི་མཁའ་ལ་འཕོས། ། བཤད་སྲོལ་རྟ་བརྒྱའི་རྩེ་མོ་ནས། ། འཕྲིན་ལས་འོད་སྟོང་འགྱེད་མཁས་པ། ། བདག་བློ་འདབ་བརྒྱའི་འཕྲེང་བ་དང༌། ། བློ་གསལ་བུང་པ་ཐམས་ཅད་ཀྱིས། ། ལེགས་བཤད་སྦྲང་རྩིའི་དོག་པ་ནི། །
སྤེལ་ལ་མངོན་པར་བརྩོན་པ་ཐོབ། ། ཅེས་བྱའོ། ། གསུམ་པ་བསྟན་བཅོས་དངོས་བཤད་པའི་རིམ་པ་ལ་འཇུག་པ་ལ། བསྟན་བཅོས་ལ་འཇུག་པའི་ཡན་ལག ཡན་ལག་ཅན་གྱི་བསྟན་བཅོས། བསྟན་བཅོས་ཇི་ལྟར་བསྒྱུར་བའི་ཚུལ་དང་གསུམ་མོ། ། དང་པོ་ལ། བསྟན་བཅོས་འདིའི་ཆེད་དུ་བྱ་བའི་གདུལ་བྱ་ནི་གང༌། གདུལ་བྱ་དེས་བསྟན་བཅོས་ལ་འཇུག་པའི་རིམ་པ་ནི་ཇི་ལྟ་བུ། བསྟན་བཅོས་འདིའི་མཚན་དུ་གསོལ་བ་ནི་ཅི།
འདི་ལ་གཞུང་གི་ཚད་ནི་ཇི་ཙམ་ཡོད། འདི་སྡེ་སྣོད་གསུམ་པོ་གང་གི་དགོངས་འགྲེལ་ཡིན་ཞེ་ན། དྲི་བ་དང་པོའི་ལན་ལ། མདོ་ལས། ཡུམ་འདི་ལེན་པར་བྱེད་པ་སུ་དག་འབྱུང་བར་འགྱུར། ། ཞེས་དྲིས་པའི་ལན་དུ། རབ་འབྱོར་གྱིས་སྨྲས་པ། ཚེ་དང་ལྡན་པ་དག་ཕྱིར་མི་ལྡོག་པའི་བྱང་སེམས་ཆེན་པོ་རྣམས་སམ། བདེན་པ་མཐོང་བའི་གང་ཟག་གམ། དགྲ་བཅོམ་པ་ཟག་པ་ཟད་པ།
བསམ་པ་ཡོངས་སུ་རྫོགས་པའམ། སྔོན་གྱི་རྒྱལ་བ་ལ་བྱ་བ་བྱས་པ། སངས་རྒྱས་མང་པོ་ལ་དགེ་བའི་རྩ་བ་བསྐྱེད་པ། ཐེག་ཆེན་དགེ་བའི་བཤེས་གཉེན་གྱིས་ཡོངས་སུ་ཟིན་པ་ལེགས་པར་འགྱུར་རོ་ཞེས་དང༌། བསྡུད་པ་ལས་ཀྱང༌། རྒྱལ་སྲས་བདེན་ལ་མཁས་དང་ཕྱིར་མི་ལྡོག་པ་དང༌། ། དགྲ་བཅོམ་དྲི་མ་བསལ་དང་སོམ་ཉི་སྤང་བ་དང༌། ། བཞི་པ་དགེ་བའི་བཤེས་ཀྱིས་ཡོངས་སུ་ཟིན་པའོ། ། ཞེས་དང༌། དེ་ནས་ལྷའི་དབང་པོ་བརྒྱ་བྱིན་གྱིས་འདི་སྙམ་དུ་སེམས་ཏེ།
ཡུམ་འདི་རིགས་ཀྱི་བུའམ་རིགས་ཀྱི་བུ་མོ་གང་གི་རྣ་ལམ་དུ་གྲགས་པར་གྱུར་པ་དེ་དག་ཀྱང་སྔོན་གྱི་རྒྱལ་བ་ལ་བསྙེན་བཀུར་བྱས་པའོ། ། དགེ་བའི་རྩ་བ་བསྐྱེད་པའོ། ། དགེ་བའི་བཤེས་གཉེན་གྱིས་ཡོངས་སུ་བཟུང་བ་ཡིན་ནོ། ། ཞེས་པའི་དོན། སངས་རྒྱས་རྣམས་ལ་ལྷག་པར་བྱས། ། དེ་ལ་དགེ་བའི་རྩ་བ་བསྐྲུན། ། དགེ་བའི་བཤེས་ཀྱིས་མགོན་བྱས་པ། ། འདི་མཉན་པ་ཡི་སྣོད་ཡིན་ནོ། ། ཞེས་གསུངས་པ་ལྟར། ཆེད་དུ་བྱ་བའི་གཙོ་བོ་ནི།
ཐེག་པ་ཆེན་པོར་རིགས་ངེས་པའི་བྱང་སེམས་རྣམས་དང༌། དམན་པའི་བྱང་ཆུབ་ཏུ་རིགས་མ་ངེས་པའི་ཉན་ཐོས་རྣམས་ཡིན་ཏེ། སྒྲུབ་བྱ་རིམ་པ་བཞིན་ལམ་གྱི་འཇུག་སྒོ་ཐེག་པ་ཆེན་པོའི་སེམས་བསྐྱེད་དུ་བསྟན་པ་ནས། ངེས་འབྱུང་བསྒྲུབ་པའི་བར་གྱིས་མཐར་ཕྱིན་པར་བཤད་པའི་ཕྱིར་དང༌། གཞི་ཐམས་ཅད་ཡོངས་སུ་ཤེས་པ་མེད་པར་ལམ་ལེགས་པར་ཤེས་པ་མེད་པས་ཤེས་རབ་དམན་པ་རིམ་གྱིས་དྲངས་པའི་ལམ་གྱི་རིམ་པ་ཡང་གཙོ་བོར་གསུངས་པའི་ཕྱིར། དམན་པར་རིགས་ངེས་པ་རྣམས་ཀྱང་འདིའི་གདུལ་བྱར་མི་འགྱུར་བ་ནི་མིན་ཏེ། མདོ་ལས། གང་ཡང་དག་པའི་སྐྱོན་མེད་པ་ལ་ཞུགས་པ་དེ་དག་ལ་ནི་བླ་ན་མེད་པའི་བྱང་ཆུབ་ཏུ་སེམས་བསྐྱེད་པའི་མཐུ་མེད་དེ། དེ་ཅིའི་ཕྱིར་ཞེ་ན། དེ་དག་གིས་འཁོར་བའི་རྒྱུན་གྱིས་མཚམས་བཅད་པའི་ཕྱིར།
འོན་ཀྱང་གལ་ཏེ་དེ་དག་ཀྱང་བླ་ན་མེད་པའི་བྱང་ཆུབ་ཏུ་སེམས་བསྐྱེད་ན། དེ་དག་ལ་ཡང་རྗེས་སུ་ཡིད་རང་བ་བྱའོ། ། ཞེས་གསུངས་ཤིང༌། དེའི་དོན་བསྟན་བཅོས་སུ། མཐར་ཐུག་ཐེག་པ་གཅིག་ཏུ་བསྒྲུབ་པའི་ཕྱིར་དང༌། མདོ་ལས། ཉན་ཐོས་ཀྱི་ས་ལ་སློབ་པར་འདོད་པས་ཀྱང་ཞེས་སོགས་དང༌། ཆོས་བཤེས་ཀྱིས་སྡོང་པོ་བཀོད་པ་དང༌། དྲན་པ་ཉེར་གཞག་སོགས་ནི་ཐེག་པ་ཆེ་ཆུང་གི་ལམ་གྱི་ཆེ་བ་སྟོན་པས་གཞུང་ཕྱོགས་གཅིག་པ་ཡིན་ལ། ཤེར་ཕྱིན་འདིར་ཐེག་པ་གསུམ་ཀའི་ལམ་སྟོན་པས་ཤིན་ཏུ་རྒྱས་པའི་སྡེ་སྣོད་དུ་གསུངས་པའི་ཕྱིར་རོ། །
དར་ཊཱིཀ་མཛད་པས་བསྟན་བཅོས་འདིའི་ཆེད་དུ་བྱ་བའི་གདུལ་བྱ་ཉན་ཐོས་ཡོད་ན་ཐེག་པ་ཐུན་མོང་གི་བསྟན་བཅོས་སུ་འགྱུར་རོ་ཞེས་གསུང་བ་ནི། བསྟན་བཅོས་འདིའི་གདུལ་བྱ་ཉན་ཐོས་ཡོད་ན། འདིའི་གྲུབ་མཐའི་རྣམ་གཞག་རྣམས་ཀྱང་ཉན་ཐོས་སྡེ་གཉིས་དང་མི་འགལ་བར་འཇོག་དགོས་ཞེས་པར་སོང་བས་གྲུབ་མཐའ་སྨྲ་བའི་ཉན་ཐོས་དང༌། ལམ་དུ་ཞུགས་པའི་ཉན་ཐོས་རྣམས་ཀྱི་རྣམ་དབྱེ་མ་ཕྱེད་པས་ཤིན་ཏུ་འཁྲུལ་ལོ། ། ཡང་དར་ཊཱིཀ་པ་རྒྱན་གྱི་ཆེད་དུ་བྱ་བའི་གདུལ་བྱ་ཐེག་ཆེན་དུ་རིགས་ངེས་པ་ཁོ་ནར་འདོད་པ་དང༌། བླ་མ་རིན་པོ་ཆེའི་བཞེད་པ་དང་བསྟུན་ནས། སངས་རྒྱས་སོགས་དམིགས་དད་པ་དང༌། ། ཞེས་སོགས་ཀྱི་རྒྱན་གྱི་ཆེད་དུ་བྱ་བའི་གདུལ་བྱ་ངོས་བཟུང་བར་འཆད་པ་ནི། བསྟན་བཅོས་འཁྱོག་བཤད་ཇི་ཙམ་བྱས་ཀྱང་ནང་འགལ་བར་གདོན་མི་ཟ་སྟེ། སྟོང་ཕྲག་ཉི་ཤུ་ལྔ་པའི་མདོ་མ་གཟིགས་པར་སྣང་བའི་ཕྱིར།
དེ་ཡང་མདོ་ན་འདི་ལྟར་སྣང་སྟེ། རྟུལ་པོས་རྟོགས་དཀར་བཞེད། ཅེས་པའི་མདོ་ན། རྟོགས་བླ་ཞེས་པའི་མདོ་ལ་འཕྲོས་ནས། ཤཱ་རིའི་བུས་རབ་འབྱོར་ལ་སྨྲས་པ། བྱང་ཆུབ་སེམས་དཔའ་སེམས་དཔའ་ཆེན་པོ་ཆོས་ཐམས་ཅད་ནམ་མཁའ་ལྟ་བུར་མོས་པ་བྱེད་ཅིང་བླ་ན་མེད་པའི་བྱང་ཆུབ་ཏུ་འཚང་རྒྱ་བར་སླ་སྟེ། དཀའ་བ་མེད་ན་ནི་བྱང་ཆུབ་སེམས་དཔའ་གངྒཱའི་ཀླུང་གི་བྱེ་མ་སྙེད་བླ་ན་མེད་པའི་བྱང་ཆུབ་ལས་ཕྱིར་ལྡོག་པར་ཡང་མི་འགྱུར་རོ། ། ཞེས་བཤད། དེའི་དོན་ཉི་ཁྲི་སྣང་བར་ཕྱིར་ལྡོག་པར་བསྟན་པས། དེ་མངོན་པར་རྫོགས་པར་འཚང་རྒྱ་བ་དཀའ་བ་ཡིན་པ་དང༌།
གཟུགས་ལ་སོགས་པ་དང༌། དེ་ལས་གཞན་དང༌། དེའི་དེ་བཞིན་ཉིད་དང༌། དེ་ལས་གཞན་པ་དང༌། ཞེས་བྱ་བ་རྣམ་པ་བཞིར་ལྡོག་པའི་ཆོས་ཀྱི་མཚན་མ་ཉེ་བར་ཆོས་རྣམས་མ་སྐྱེས་པའི་རྣམ་པ་བཤད་པ་དེ་ལྟ་ན། གང་ཡང་ཕྱིར་ལྡོག་པ་མེད་ཀྱི། འོན་ཀྱང་ཀུན་རྫོབ་དུ་ནི་ལྡོག་གོ་ཞེས་འདོད་དོ། ། ཀུན་རྫོབ་ཏུ་མེད་པ་ཡིན་ནོ་ཞེ་ན་ནི། དེ་ལ་མངོན་སུམ་ལ་སོགས་པ་དང༌། འགལ་བ་འབའ་ཞིག་ཏུ་མ་ཟད་ཀྱི།
འོ་ན་ཇི་ལྟ་བུ་ཡིན་ཞེ་ན། རང་གིས་ཁས་བླངས་པ་དང་ཡང་འགལ་ལོ་ཞེས་སྟོན་པ་ནི། གང་ཡང་ཚེ་དང་ལྡན་པ་རབ་འབྱོར་དེ་བཞིན་གཤེགས་པས་བསྟན་པའི་བྱང་ཆུབ་སེམས་དཔའི་གང་ཟག་གསུམ་པོ་འདི་དག་རྣམ་པར་གཞག་པར་ཡང་མི་འགྱུར་ཏེ། རབ་འབྱོར་གྱིས་ཇི་ལྟར་བསྟན་པ་ལྟར་བྱང་ཆུབ་སེམས་དཔའ་ཆེན་པོ་ནི་གཅིག་ཁོ་ནར་འབྱུང་ཞེས་བྱ་བ་ལ་སོགས་པ་སྟེ། ཞེས་གསུངས་པའི་ཕྱིར་རོ། ། དེས་ན་རྒྱན་གྱི་གདུལ་བྱ་བྱང་སེམས་ལའང་རིགས་ངེས་མ་ངེས་གཉིས་ཡོད་ལ། རྒྱན་གྱི་གདུལ་བྱ་མ་ངེས་པའི་རིགས་ཅན་གྱི་བྱང་སེམས་དབང་པོ་རྣོན་པོ་སྦྱོར་ལམ་ནས་ཕྱིར་མི་ལྡོག་པ་དང༌། དབང་འབྲིང་མཐོང་ལམ། དབང་རྟུལ་སྒོམ་ལམ་ནས་ཕྱིར་མི་ལྡོག་པའི་ཚུལ་འཆད་པ་ལ་ཕྱིར་མི་ལྡོག་གི་གཞུང་རྣམས་གསུངས་པ་ཡིན་ནོ། ། འདི་ནི་རྗེ་བཙུན་རྣལ་འབྱོར་གྱི་དབང་ཕྱུག་རོང་སྟོན་ཆེན་པོའི་བཞེད་པ་འཐད་ལྡན་དུ་སྒྲུབ་པ་ཡིན་ནོ། །
བཅོམ་ལྡན་རལ་གྲི་འདི་ལྟར་བཞེད་དེ། རྒྱལ་བའི་ཡུམ་ཉན་པའི་གདུལ་བྱ་གཅིག་ནི། དང་པོ་ནས་ཐ་མའི་བར་འཁོད་དེ་རབ་འབྱོར་བཞིན་ནོ། ། མགོ་སྨོས་པས་གོ་བའམ། ཡུམ་རྫོགས་པར་ཉན་པའི་སྐལ་བ་མེད་པ་འགའ་ཞིག་ནི་སྐབས་དེ་དང་དེ་ཐོས་ནས་འཁོར་གྱི་དཀྱིལ་འཁོར་གཞན་དུ་སོང་བ་སྟེ། དཔེར་ན་བསམ་གྱིས་མི་ཁྱབ་པའི་ལེའུར་ཁྱད་མཚན་བཤད་པ་ན། འདོད་པ་དང་གཟུགས་ན་སྤྱོད་པའི་ལྷའི་བུ་རྣམས་ཀྱིས་བཅོམ་ལྡན་འདས་ལ་ལན་གསུམ་བསྐོར་བ་བྱས་ཏེ་སོང་ངོ་ཞེས་བཤད་པ་ལྟ་བུ་ཡང་གཅིག་གིས་གཞུང་དང་པོ་ནས་མ་ཐོས་ཀྱང༌། སྐབས་དེ་དང་དེ་རྫོགས་ནས་འཁོར་དུ་འདུས་པ་སྟེ། དཔེར་ན་ལམ་ཤེས་འཆད་པ་ན། རྒྱལ་ཆེན་རིགས་བཞི་ནས་གནས་གཙང་མའི་བར་འདུས་པ་བཞིན་ནོ། །
ཞེས་གསུངས་སོ། ། མཁས་པའི་དབང་པོ་ཀ་མ་ལ་ཤཱི་ལ་འདི་ལྟར་བཞེད་དེ། གདུལ་བྱ་དབང་པོ་རྣོན་པོ་ལ་ནི་སེམས་བསྐྱེད་ཉི་ཤུ་རྩ་གཉིས་བཤད་དོ། ། བྱང་སེམས་དབང་འབྲིང་ལ་གདམས་ངག་ནས་ངེས་འབྱུང་སྒྲུབ་པའི་བར་གསུངས་སོ། ། དབང་འབྲིང་འདོད་པ་ནང་གཟུགས་ན་སྤྱོད་པ་རྣམས་ལ་ལམ་ཤེས་དང་གཞི་ཤེས་སྟོན། དབང་པོ་ཐ་མ་སྟོང་གསུམ་གྱི་སྟོང་ཆེན་པོའི་ཞིང་གཞན་ནས་འདུས་པ་རྣམས་ལ་རྣམ་ཀུན་ནས་ཆོས་སྐུའི་བར་གསུངས་པ་ཡིན་པས་ཟློས་པའི་སྐྱོན་མེད་ཅེས་བཞེད། སློབ་དཔོན་སེང་གེ་བཟང་པོའི་བཞེད་པ་ནི། འདི་ལྟར་མངོན་ཏེ། བྱང་ཆུབ་སེམས་དཔའ་རྟག་ཏུ་ངུ་ལྟ་བུ། བྱང་ཆུབ་ཀྱི་སེམས་ཡང་དག་པར་བླངས་པ་དང་ལྡན་པ།
བསྐལ་པ་གྲངས་མེད་ཀྱི་གྲངས་ལ་མ་གཏོགས་པའི་བསྐལ་པ་མང་པོར་སངས་རྒྱས་མང་པོ་ལ་བསྙེན་བཀུར་ཞིང༌། དགེ་བའི་རྩ་བ་བསྐྱེད་པ་དང་ལྡན་པ། ད་ལྟ་ཚོགས་ལམ་ལ་གནས་པའི་སློབ་མ་མཚན་ཉིད་དང་ལྡན་པ་དེས། བྱང་ཆུབ་སེམས་དཔའ་ཆོས་འཕགས་ལྟ་བུ། སྟོང་པ་ཉིད་མངོན་པར་རྟོགས་པའི་རིམ་པ་སྟོན་པ་ལ་མཁས་པའི་སློབ་དཔོན་གྱི་དྲུང་དུ། ངེས་འབྱེད་ཡན་ལག་གི་དབང་དུ་བྱས་པའི་གདམས་ངག་ཚོལ་བ་ལ་བརྩོན་པ་ནས་བཟུང་སྟེ།

བསྐལ་པ་གྲངས་མེད་པ་སུམ་ཅུ་སོ་གསུམ་འདས་པ་ན་མངོན་རྟོགས་ཀྱི་རིམ་པ་རྣམས་རྒྱུད་ལ་སྐྱེས་ཤིང་ས་བཅུའི་དབང་ཕྱུག་ཉིད་དུ་འགྱུར་ཏེ། དཔེར་ན་བྱང་ཆུབ་སེམས་དཔའ་རྟག་ཏུ་ངུ་ད་ལྟ་ས་བཅུ་པ་ལ་གནས་པ་བཞིན་ནོ། ། ཞེས་བཞེད་དོ། ། འགྲེལ་ཆེན་དུ། ལས་དང་པོ་པའི་སྐབས་ནས་བརྩམས་ཏེ་ཚོལ་བའི་རིམ་པ་བསྟན་པ་ནི། ཞེས་མཚམས་སྦྱར་ནས། དེའི་ཚེ་ན་ཚོགས་ཀྱི་ས་ལ་གནས་པ། ད་ལྟ་ནི་ས་བཅུའི་དབང་ཕྱུག་ཉིད་དོ། ། ཞེས་བཤད་ཅིང་ཆོས་འཕགས་ཀྱི་ལེའུའི་འགྲེལ་ཆེན་དུ། ཁ་ཅིག་ན་རེ། དེ་བཞིན་ཉིད་དང༌།
མི་སྐྱེ་བ་དང༌། ཡང་དག་པའི་མཐའ་དང༌། སྟོང་པ་ཉིད་དང༌། ཇི་ལྟ་བ་བཞིན་དང༌། འདོད་ཆགས་དང་བྲལ་བ་དང༌། འགོག་པ་དང༌། ནམ་མཁའི་ངོ་བོ་ཉིད་དུ་བསྟན་པའང་རིམ་བཞིན་དུ་སངས་རྒྱས་བཅོམ་ལྡན་འདས་སྒྱུ་མ་དང་འདྲ་བ་ནི། རྣམ་པ་ཐམས་ཅད་མཁྱེན་པ་ཉིད་ལ་སོགས་པ་མངོན་པར་རྟོགས་པ་བརྒྱད་ཀྱི་རབ་ཏུ་དབྱེ་བས་ཕྱེ་བ་ཉིད་དུ་སྟོན་པ་ཡིན་ནོ། ། ཞེས་ཟེར་རོ། ། དེ་ཉིད་ཀྱི་ཕྱིར་རིགས་ཀྱི་བུ་དེ་བཞིན་གཤེགས་པ་དག་ནི།
ཞེས་བྱ་བ་ལ་སོགས་པ་གསུངས་པ་ཡིན་ནོ། ། ཞེས་མདོར་བསྟན་ནས། ཆོས་འཕགས་ཀྱི་ལེའུ་ལ་སྟོང་ཉིད་ཀྱི་རིམ་པ་སྟོན་པ་དང༌། མངོན་རྟོགས་ཀྱི་རིམ་པ་སྟོན་པ་གཉིས་སུ་ཕྱེ་ནས། མངོན་པར་རྟོགས་པ་རེ་རེ་ཞིང་སྦྱར་ནས་གསུངས་པའི་ཕྱིར་རོ། ། དྲི་བ་གཉིས་པའི་ལན་ལ། རྗོད་བྱེད་ཚིག་གི་རིམ་པ་ལ་ཇི་ལྟར་འཇུག་པའི་ཚུལ་དང༌། བརྗོད་བྱ་དོན་གྱི་རིམ་པ་ལ་ཇི་ལྟར་འཇུག་པའི་ཚུལ་ལོ། ། དང་པོ་ནི། གཞི་ཚུལ་ཁྲིམས་རྣམ་པར་དག་པ་དང་ལྡན་པ་ཁོ་ནའི་རྟེན་ལ་ཐོས་བསམ་རིམ་པར་བྱ་དགོས་ཏེ།
ཚུལ་ཁྲིམས་སྲུང་བའི་ཕན་ཡོན་ལ། ཆོས་མ་ཐོས་པ་རྣམས་ཐོས་པར་འགྱུར་བ་དང༌། ཐོས་པ་རྣམས་མི་བརྗེད་པར་འབྱུང་བར་འགྱུར་བའི་ཕྱིར་དང༌། སློབ་དཔོན་དབྱིག་གཉེན་གྱིས། ཚུལ་གནས་ཐོས་དང་བསམ་ལྡན་པས། ། བསྒོམ་པ་ལ་ནི་རབ་ཏུ་སྦྱོར། ། ཞེས་གསུངས་པའི་ཕྱིར། དེ་ལ་ཡང་བསྟན་བཅོས་འདིར་རིམ་པ་གཉིས་གསུང་སྟེ། མཆོད་བརྗོད་ལ་བརྟེན་ནས་ཤེར་ཕྱིན་གྱི་གསུང་རབ་ཙམ་ལ་ཐོས་བསམ་བྱེད་པའི་ཚུལ་དང༌། དགོས་འགྲེལ་ལ་བརྟེན་ནས་མངོན་པར་རྟོགས་པའི་རྒྱན་ལ་ཐོས་བསམ་བྱེད་པའི་ཚུལ་གཉིས་ཡོད་པར་ནི་དེ་ལ་རབ་ཏུ་དྭང་བས་ཀྱང་དེའི་ཡོན་ཏན་མངོན་པར་འདོད་པའི་གང་ཟག་གཉིས་ཀ་ཡང་ཞེས་པ་དང༌།
རང་གི་བསྟན་བཅོས་ཀྱི་བརྗོད་པར་བྱ་བ་དང༌། དགོས་པ་དང༌། ཞེས་གསུངས་པས་གསལ་བར་བསྟན་པའི་ཕྱིར་རོ། ། འོ་ན་གདུལ་བྱ་དབང་པོ་རྣོ་རྟུལ་གཉིས་ལ། ཐོས་བསམ་གྱི་བགྲོད་པ་ཉེ་རིང་གི་ཁྱད་པར་ཇི་ལྟར་ཡོད་ཅེ་ན། ཐོས་བསམ་ལ་འཇུག་པ་ནི་དབང་རྟུལ་མྱུར་ལ། བགྲོད་པ་ནི་དབང་རྣོན་མྱུར་ཏེ། དད་པའི་རྗེས་སུ་འབྲང་བ་རྣམས་ནི་དེ་ལ་ཐེ་ཚོམ་མེད་པར་མྱུར་དུ་རབ་ཏུ་དྭང་བ་སྐྱེའོ། ། ཞེས་པ་དང༌། རྟོགས་བླ་རྟུལ་པོས་རྟོགས་དཀར་བཞེད། །
ཅེས་འབྱུང་བ་ལྟར་རོ། ། ལེགས་བཤད་གསེར་ཕྲེང་མཛད་པ་པོ་མཆོད་བརྗོད་ཀྱི་འགྲེལ་པར་གདུལ་བྱ་དབང་པོ་རྣོ་རྟུལ་གཉིས་འབྱུང་བ་ལ་དཔགས་ནས། རྟོགས་བླ་རྟུལ་པོས་རྟོགས་དཀར་བཞེད། ། ཅེས་པས། རྒྱན་གྱི་ཆེད་དུ་བྱ་བའི་གདུལ་བྱ་ངོས་འཛིན་པར་བཞེད་པ་ནི་འཁྲུལ་ཏེ། མཆོད་བརྗོད་ཀྱི་སྐབས་ཀྱི་གདུལ་བྱ་དབང་བརྟུལ་ནི། རྐྱེན་གྱིས་ལྡོག་མི་ནུས་པ་གཅིག་ཡིན་ལ། གཅིག་ཤོས་ནི་དམན་པར་ལྡོག་སྲིད་པས་དོན་མི་གཅིག་པའི་ཕྱིར་རོ། ། དེ་ཡང་ཐོས་བསམ་གྱི་རིམ་པ་དང་པོ་ནི་འདི་ལྟར་ཡིན་ཏེ། ཤེར་ཕྱིན་གྱི་གདུལ་བྱས་མཆོད་བརྗོད་ཀྱི་ངག་ལ་རྟེན་ནས།
ཡུམ་གྱི་ཡོན་ཏན་མཐོང་བས། ཡུམ་རྒྱས་འབྲིང་བསྡུས་གསུམ་ལྟ་བུའམ། རྩ་བ་ཤེས་རབ་ལྟ་བུ་ཐོས་བསམ་གྱིས་རིམ་པས་གཏན་ལ་འབེབས་པའི་ཚེ་ནི་མཁྱེན་གསུམ་ཐོས་བསམ་གྱི་གཏན་ལ་འབེབས་པ་ཞེས་པའི་མིང་འདོགས་ཏེ། སྐྱེ་མེད་གསུམ་ཐོས་བསམ་གྱིས་གཏན་ལ་འབེབས་པའི་ཕྱིར། ཕབ་པའི་དོན་དེ་དབང་ཐོབ་ཕྱིར་དུ་བསྒོམ་པ་སོགས་ཀྱི་རིམ་པས་ཉམས་སུ་ལེན་པའི་ཚེ། མཁྱེན་གསུམ་སྦྱོར་བ་བཞི་ཉམས་སུ་ལེན་པ་ཞེས་བྱ་སྟེ། སྐྱེ་མེད་གསུམ་ཇི་ལྟར་རྟོགས་པའི་རིམ་པ་རྒྱུད་ལ་སྐྱེས་པའི་སྐབས་ཡིན་པའི་ཕྱིར་དང༌། དེ་ལྟར་ཤེས་པ་ནི་བསྟན་བཅོས་འདི་ཤེར་ཕྱིན་གྱི་མན་ངག་ཏུ་བསྟན་པའི་དགོས་པར་འགྱུར་གྱི། སྐབས་དང་པོ་གསུམ་དུ་ཐོས་བསམ་བྱས་ནས། སྐབས་བར་པ་བཞིར་ཉམས་སུ་ལེན་པ་ཞེས་བྱ་སྟེ།
སྐྱེ་མེད་གསུམ་ཇི་ལྟར་རྟོགས་པའི་རིམ་པ་རྒྱུད་ལ་སྐྱེས་པའི་སྐབས་ཡིན་པའི་ཕྱིར་དང༌། དེ་ལྟར་ཤེས་པ་ནི་བསྟན་བཅོས་འདི་ཤེར་ཕྱིན་གྱི་མན་ངག་ཏུ་བསྟན་པའི་དགོས་པར་འགྱུར་གྱི། སྐབས་དང་པོ་གསུམ་དུ་ཐོས་བསམ་བྱས་ནས། སྐབས་བར་པ་བཞིར་ཉམས་སུ་ལེན་ཞེས་སྨྲ་བ་ནི་རི་བོང་གི་བཅལ་ལོ། ། དེས་ན་གང་སྐྱེ་མེད་དུ་ཐོས་བསམ་གྱིས་གཏན་ལ་འབེབས་པའི་སྐབས་དེ་ལ་མཁྱེན་གསུམ་ཐོས་བསམ་གྱིས་གཏན་ལ་འབེབས་པ་ཞེས་བྱ་སྟེ། ཡུལ་གཞི་ལམ་རྣམ་གསུམ་གྱི་ཡུལ་ཅན་ལམ་གྱི་རང་བཞིན་མཁྱེན་པ་བསྟན་པའི་ཕྱིར། ཐོས་བསམ་གྱི་རིམ་པ་གཉིས་པ་ནི་འདི་ལྟ་སྟེ། རྒྱན་གྱི་གདུལ་བྱས་དགོས་འབྲེལ་གྱི་ངག་ལ་བརྟེན་ནས་རྒྱན་ལ་ཐོས་བསམ་གྱིས་ཞུགས་ཏེ། བསྟན་བཅོས་འདིས་དངོས་པོ་བརྒྱད་དོན་བདུན་ཅུ་དང་བཅས་པ་ཇི་ལྟར་སྟོན་པའི་ཚུལ་དང༌། དེ་ཡང་ཡུམ་གྱི་མདོའི་དོན་དང་མི་འགལ་བར་སྦྱོར་ཤེས་པའི་ཚེ།
མཁྱེན་གསུམ་ཐོས་བསམ་གྱིས་གཏན་ལ་ཕེབས་པ་ཞེས་བྱ་སྟེ། མཁྱེན་གསུམ་ཉམས་སུ་ལེན་པའི་རིམ་པ་ལ་སྒྲོ་འདོགས་ཆོད་དེ། ངེས་པ་བརྟན་པོ་ཐོབ་པའི་ཕྱིར། བྱང་ཆུབ་ཏུ་སེམས་བསྐྱེད་པ་ནས་བཟུང་སྟེ། སྐད་ཅིག་མའི་སྦྱོར་བའི་བར་རྒྱུད་ཐོག་ཏུ་ཁེལ་བ་ན། སྦྱོར་བས་ཉམས་སུ་ལེན་པ་ཞེས་བྱ་སྟེ། མངོན་པར་རྟོགས་པའི་རིམ་པ་རྒྱུད་ལ་སྐྱེ་བའི་གནས་སྐབས་ཡིན་པའི་ཕྱིར་རོ། ། སངས་རྒྱས་པ་ན་འབྲས་བུ་ཆོས་སྐུ་མངོན་དུ་གྱུར་པ་ཞེས་བྱའོ། ། དེ་ལྟར་ཤེས་ན་ཡུལ་མཁྱེན་པ་གསུམ། ཉམས་ལེན་སྦྱོར་བ་བཞི།
འབྲས་བུ་ཆོས་ཀྱི་སྐུ་ཞེས་པའི་དོན་ལ་ངེས་པ་རྙེད་པར་འགྱུར་རོ། ། འོ་ན་ཐོས་བསམ་གྱི་ཚུལ་གཉིས་པོ་དེ་ལ་འབྲས་བུ་ཆོས་སྐུ་ལ་ཉེ་རིང་གི་ཁྱད་པར་ཇི་ལྟར་ཡོད་ཅེ་ན། ཕྱི་མ་ཆེས་མྱུར་ཏེ་མན་ངག་ལ་བརྟེན་པའི་ཕྱིར། དེ་སྐད་དུ་ཡང༌། བདེ་བླག་དུ་ནི་རྟོགས་པ་ཞེས། ། བྱ་བ་རྩོམ་པའི་དགོས་པ་ཡིན། ། ཞེས་གསུངས་སོ། ། མཁྱེན་གསུམ་ཐོས་བསམ་གྱིས་གཏན་ལ་ཕབ་པས། མངོན་པར་རྟོགས་པ་ལྷག་མ་གཏན་ལ་མ་ཕབ་པར་འགྱུར་རོ་སྙམ་པ་ནི་རང་ཉིད་ལ་ཆ་མེད་དོ། ། ཞེས་གསར་དུ་བཏབ་ནས་སྒྲོག་པ་སྟེ།
དེ་བས་ན་མངོན་པར་རྟོགས་པའི་རྒྱུ་ནི་གཞི་དང༌། གཉེན་པོ་དང༌། རྣམ་པ་ཐམས་ཅད་བསྡུས་པས་མངོན་པར་རྟོགས་པ་རིལ་རྫོགས་པར་བསྟན་པ་ཡིན། ཞེས་སོགས། མཁྱེན་གསུམ་གྱི་མངོན་པར་རྟོགས་པ་བརྒྱད་ཀ་བསྡུས་པའི་ཚུལ་ལ་ཤིན་ཏུ་རྨོངས་པའི་ཕྱིར། ཀཱ་མ་ལ་ཤཱི་ལའི་སྒོམ་རིམ་དང༌། རིན་པོ་ཆེ་པའི་ལམ་རིམ་ལས། རྟ་རྒྱུག་པ་ལ་དཀྱུ་ས་བསྟན་ནས་རྒྱུག་ས་གཞན་དུ་བྱེད་ན་འབྲེལ་མེད་ཅེས་གསུངས་པའི་ཚིག་ཙམ་ཞིག་མཐོང་ནས། དར་ཊཱིཀ་མཛད་པས། མཁྱེན་གསུམ་ཐོས་བསམ་གྱིས་གཏན་ལ་ཕབ་ནས་སྦྱོར་བཞིས་ཉམས་སུ་ལེན་ན་ཐ་ཆད་ཅེས་འཆད་པ་ནི།
དགག་པ་དང་པོ་བྱེད་པ་ན་རང་འཚང་གསལ་བར་བསྟན་ཏེ། ཐམས་ཅད་མཁྱེན་པ་ཉིད་གསུམ་པོ་ཡོངས་སུ་ཤེས་པ་ནི་དབང་དུ་བྱ་བའི་ཕྱིར། ཞེས་སོགས་རྒྱ་ཆེར་གསུངས་པ་རྣམས་དང་འགལ་བའི་ཕྱིར། དགག་པ་གཉིས་པ་མཛད་པ་ན། ཕྱོགས་སྔའི་ནམ་མ་ལངས་ཏེ། ཐོས་བསམ་དང་ཉམས་ལེན་གྱི་གཞུང་མཚམས་སོ་སོར་གཅོད་པར་སུས་ཀྱང་མ་སྨྲས་པའི་ཕྱིར་རོ། ། དེ་ལྟར་ན་བསྟན་བཅོས་འདི་ཤེར་ཕྱིན་གྱི་མན་ངག་ཡིན་མོད། དེ་ལྟ་ན་ཡང་མན་ངག་གི་ཐོག་མར་ཐོས་བསམ་གྱིས་གཏན་ལ་འབེབས་དགོས་ཏེ། མདོ་སྡེ་རྒྱན་ལས། གལ་ཏེ་མ་ཐོས་པར་ཡང་སྒོམ་འཇུག་འགྱུར་ན་བསྟན་པ་དོན་མེད་འགྱུར། །
ཅེས་པ་ལྟར་རོ། ། གཉིས་པ་བརྗོད་བྱ་དོན་གྱི་རིམ་པ་ལ་ཇི་ལྟར་འཇུག་པ་ནི། དེ་ལྟར་ཐོས་བསམ་གྱིས་གཏན་ལ་ཕབ་པ་ལ་བརྟེན་ནས། དོན་དེ་ཉིད་ལ་སྒོམ་བྱུང་གཙོ་བོར་གྱུར་པའི་བློ་འབྱུང་སྟེ། ཐེག་པ་ཆེན་པོ་མདོ་སྡེ་རྒྱན་ལས། འདི་ན་དང་པོར་ཐོས་ལ་བརྟེན་ནས་ཚུལ་བཞིན་ཡིད་ལ་བྱེད་པ་འབྱུང༌། ། ཚུལ་བཞིན་ཡིད་ལ་བྱེད་ལས་ཡང་དག་དོན་ཡུལ་ཡེ་ཤེས་འབྱུང༌། ། ཞེས་གསུངས་པ་ལྟར་རོ། ། འདི་ལ་གཉིས་ཏེ། སྙིང་པོའི་དོན་སྒོམ་པའི་ཚུལ་དང༌།
མངོན་པར་རྟོགས་པའི་དོན་བསྒོམ་པའི་ཚུལ་ལོ། ། དང་པོ་ནི། འཕགས་སེང་གི་བཞེད་པས། བདེན་སྟོང་སྒྱུ་མ་ལྟ་བུ་ལ་མཉམ་པར་འཇོག་པའི་ཚུལ་ཏེ། དེ་ཡང་ཚིག་གསལ་ལས་འབྱུང་བ་ལྟར། དེ་ལ་སྐྱེ་བ་དང༌། འཇིག་པས་སྟོང་པའི་ཕྱིར། ཞེས་སོགས་ཀྱིས་སྟོན་ནོ། ། འདི་ལ་སྙིང་པོའི་རྒྱན་བྱེད་པ་ན་རེ། སྒྱུ་མ་ལྟ་བུའི་བདག་ཉིད་དུ་སྣང་བའི་བློ་ཞེས་པས།
མཉམ་གཞག་སྣང་བཅས་སྟོན་པ་ཡིན་ཏེ། བློ་དེ་ཉིད་སྒྱུ་མ་ལྟ་བུར་སྟོན་པའི་ཕྱིར། དེ་འདྲ་བ་འགྲེལ་ཆེན་ན་ཤིན་ཏུ་མང་ངོ་ཞེས་གསུང༌། འདི་ནི་གཏན་མ་ཡིན་ཏེ། སྣང་བ་ཞེས་པའི་ཚིག་ལ་ནུས་པ་མ་ཐོན་པའི་ཕྱིར་དང༌། དེ་མ་ཐག་ཏུ་གཟུགས་ལ་སོགས་པ་རྟེན་ཅིང་འབྲེལ་པར་འབྱུང་བ་ཀུན་རྫོབ་ཏུ་ཡང་དག་པར་ཡོད་པའི་ངོ་བོ་འདི་ཉིད་ལ་བརྟག་པར་བྱ་སྟེ། ཞེས་འབྱུང་བའི་ཕྱིར། གཉིས་པ་མངོན་པར་རྟོགས་པའི་དོན་བསྒོམ་པའི་ཚུལ་ནི། མངོན་པར་རྟོགས་པའི་རྒྱན་གྱི་སྣང་བ་ལས། བྱང་ཆུབ་སེམས་དཔས་ས་ཕྱོགས་གཙང་མར་སྐྱིལ་ཀྲུང་བཅས་ཏེ།
སངས་རྒྱས་བྱང་ཆུབ་སེམས་དཔའ་ལ་དམིགས་པ་སྔོན་དུ་འགྲོ་བས། ཤེས་རབ་ཀྱི་ཕ་རོལ་ཏུ་ཕྱིན་པའི་ཚུལ་ཆོས་ཐམས་ཅད་བདག་མེད་པར་སྟོན་པར་བྱེད་པ་ལ། མིང་ལ་དངོས་པོའི་སེམས་ཀྱིས་ཡང་དག་པར་དམིགས་ལ། རྗེས་སུ་སྤྱོད་པའི་སེམས་ཀྱིས་དེ་ཉིད་ཀྱི་ཚིག་གི་རབ་ཏུ་དབྱེ་བ་ལེའུ་ལ་སོགས་པའི་བྱེ་བྲག་གིས་བརྟག་པར་བྱའོ། ། དེ་ནས་བགྲངས་པས་མངོན་པར་རྟོགས་པ་བརྒྱད་ཀྱི་གནས་སྐབས་ཀྱི་དབྱེ་བས་གྲངས་བཟུང་བའི་ཕྱིར་དང༌། གཞལ་བས་མངོན་པར་རྟོགས་པ་རེ་རེ་ཞིང་རང་གི་ངོ་བོ་ངེས་པར་བྱ་བའི་ཕྱིར་དང༌། རྟོག་པས་སྒྲོ་འདོགས་པ་དང༌། སྐུར་པ་འདེབས་པ་མེད་པའི་ཕྱིར་དང༌། ངེས་པར་རྟོག་པ་མངོན་སུམ་དང༌། རྗེས་སུ་དཔག་པའི་ཚད་མས་འཐད་པར་བྱས་པ་ཉིད་ཀྱི་ཕྱིར་ཏེ།
དེ་ལྟར་རྣམ་པ་བཞིས་ཤེས་རབ་ཀྱི་ཕ་རོལ་ཏུ་ཕྱིན་པའི་དོན་ལ་དང༌། སོ་སོ་བ་དང༌། བསྡུས་པ་གོ་རིམ་བཞིན་དུ་དོན་མེད་པ་དང༌། དོན་དང་བཅས་པ་ཡིན་ནོ། ། ཞེས་བྱ་བས་ཡི་གེ་ལ་སྟེ། རྣམ་པ་འདི་དག་གིས་རྣམ་པར་དཔྱད་པའི་མཚན་མ་དེ་ངེས་པར་འཛིན་པའི་སེམས་ཀྱིས་བཟུང་ལ། དེ་ཇི་ལྟར་བརྟགས་པའི་དོན་ཉིད་མིང་ལ་དམིགས་པར་བྱེད་པའི་དངོས་པོའི་སེམས་ཉིད་དུ་སྒོམ་པའི་སེམས་ཀྱིས་བཅུག་ལ། དོན་གང་ལ་རབ་ཏུ་སྦྱོར་བར་འགྱུར་བ་སྟེ། འདུན་པ་དང་ལྷན་ཅིག་པ་རེ་བའི་སེམས་ཀྱིས་བསྒོམ་པར་བྱའོ། ། དེ་ལྟར་ན་དང་པོར་ཐོས་པ་དང༌།
བསམ་པ་དང་སྒོམ་པའི་རང་བཞིན་ཅན་གྱི་ཤེས་པ་སྐྱེ་བའི་རིམ་གྱིས་རྣམ་པ་ཐམས་ཅད་མཁྱེན་པའི་ཡེ་ཤེས་རྟོགས་པའི་ཕྱིར་ཕ་རོལ་ཏེ། རབ་ཀྱི་མཐར་འགྲོ་བ་ཡིན་པས་ཕ་རོལ་ཏུ་ཕྱིན་པའོ་ཞེས་གསུང༌། འདིས་ནི་མདོ་སྡེ་རྒྱན་ལས་རྩ་བའི་སེམས། རྗེས་སུ་སྤྱོད་པའི་སེམས། རྣམ་པར་སྤྱོད་པའི་སེམས། ངེས་པར་འཛིན་པའི་སེམས། སྡོམ་པའི་སེམས། སྨོན་པའི་སེམས་ཞེས་དྲུག་ཏུ་གསུངས་པ་དེ་བསྟན་པར་མངོན་ཏེ། རྒྱན་ལས། དེ་ནས་དང་པོར་སྡོམ་བརྩོན་དེ། །
མདོའི་སྡེ་ལ་སོགས་པའི་ཆོས། ། མིང་གཉིས་དོན་ནི་རྣམ་འབྱེད་པའི། ། མདོ་སོགས་མིང་ལ་སེམས་འཇོག་གོ ། དེ་ནས་དེ་ནི་རིམ་བཞིན་དུ། ། ཚིག་རབ་དབྱེ་ལ་དཔྱད་བྱེད་ཅིང༌། ། སོ་སོའི་ནང་ལ་ཚུལ་བཞིན་དུ། ། དེའི་དོན་ཡང་རྣམ་པར་སྤྱོད། ། དེ་དོན་དག་ནི་ངེས་བཟུང་ནས། ། ཆོས་ལ་ཀུན་ནས་སྡོམ་པར་བྱེད། ། དེ་ཡི་དོན་ནི་ཐོབ་བྱའི་ཕྱིར། །
དེ་ནས་དེ་ནི་སྨོན་པར་བྱེད། ། ཅེས་གསུངས་པ་དེ་ཚིག་ལྷུག་དུ་གསིལ་བ་ལྟ་བུར་སྣང་བའི་ཕྱིར། དེ་ལྟར་ན་སེམས་དྲུག་པོ་འདིས། ཞི་གནས་དང༌། ལྷག་མཐོང་དང༌། ཟུང་དུ་འབྲེལ་བའི་ལམ་གསུམ་ཀ་བསྡུས་ཏེ། རྒྱན་ལས་ཆོས་ཀྱི་མིང་ནི་སྡོམ་པའང་དེ། ། ཞི་གནས་ལམ་དུ་ཤེས་པར་བྱ། ། ལྷག་མཐོང་ལམ་ནི་དེ་དོན་རྣམས། ། རྣམ་པར་དཔྱོད་པར་ཤེས་པར་བྱ། །
ཟུང་དུ་འབྲེལ་བའི་ལམ་དེ་ནི། ། སྡོམ་པ་ཡིན་པར་ཤེས་པར་བྱ། ། ཞེས་གསུངས་པའི་ཕྱིར་རོ། ། དྲི་བ་གསུམ་པའི་ལན་ལ། མཚན་སྨོས་པའི་དགོས་པ་དང༌། མཚན་དོན་བཤད་པ་གཉིས། བསྟན་བཅོས་འདིའི་མཚན་ལ། རྒྱ་གར་གྱི་སྐད་དུ། ཨ་བྷི་སོགས་ཡིན་ལ། བོད་སྐད་དུ་ཤེས་རབ་ཀྱི་སོགས་སོ། །
མཚན་ལན་གཉིས་སྨོས་པས་ཅི་བྱ་ཞེ་ན། རྒྱ་གར་ནས་བརྒྱུད་པར་ཤེས་ཏེ། ཁུངས་བཙུན་པའི་ཕྱིར། རྒྱ་གར་དུ་ནང་རིག་པའི་བསྟན་བཅོས་རྩོམ་པ་ནི། རྗེ་བཙུན་གྱིས། གང་ཞིག་རྒྱལ་བའི་བསྟན་པ་འབའ་ཞིག་གིས། ། དབང་བྱས་རྣམ་གཡེང་མེད་ཡིད་ཅན་གྱིས་བཤད། ། ཐར་པ་ཐོབ་པའི་ལམ་དང་རྗེས་མཐུན་པ། ། དེ་ཡང་དྲང་སྲོང་བཀའ་བཞིན་སྤྱི་བོས་བླངས། ། ཞེས་འབྱུང་བ་ལྟར་ཡིན་ལ།
ལོ་ཙྪ་བ་རྣམས་ཀྱིས་ཀྱང་དེ་ལྟ་བུ་ཁོ་ན་བསྒྱུར་བར་བཀས་བཅད་པའི་ཕྱིར་རོ། ། དེ་ལྟར་གོང་དུ་བསྟན་པའི་རིམ་པ་འདི་དག་ནི། རྒྱལ་སྲས་ལམ་བཟངས་སུ། གསུང་རབས་རྣམ་པར་དག་པ་ངོས་འཛིན་པའི་ཚེ། བཅོམ་ལྡན་འདས་ཀྱིས་གསུངས་པ། བསྡུ་བ་པོས་བསྡུས་པ། ཤིང་རྟའི་སྲོལ་འབྱེད་དག་གིས་བཀྲལ་བ། ལོ་ཙྪ་བ་རྣམས་ཀྱིས་བསྒྱུར་བ་ཅིག་དགོས་པ་ཡིན་ནོ། ། ཞེས་བཤད་པ་ལྟར། བསྟན་བཅོས་འདིའི་ཡིད་ཆེས་པའི་འབྲེལ་བཤད་པ་ཡིན་ནོ། །
གཉིས་པ་མཚན་བཤད་པ་ལ། ཤེས་རབ་ཀྱི་ཕ་རོལ་ཏུ་ཕྱིན་པ་ནི་སྒྲ་བཤད་པ་དང༌། ངོ་བོ་ངོས་བཟུང་བ་གཉིས་ཀྱིས་སྟོན་ཏོ། ། དང་པོ་ནི། པྲ་ཛྙཱ་པཱ་ར་མི་ཏ་ཞེས་པ་སྟེ། པྲ་ནི་རབ་དང༌། དང་པོ་དང༌། སོ་སོ་ལ་སོགས་པའི་དོན་སུམ་ཅུ་རྩ་གཉིས་ལ་འཇུག་ཀྱང༌། འདིར་གསུམ་པོ་དེ་ཙམ་གྱི་དབང་དུ་བྱེད་ལ། ཛྙཱ་ནི་ཁོང་དུ་ཆུད་པའི་དོན་ཏེ།
མིག་གིས་གཟུགས་ཤེས་པ་ལྟ་བུ་སྣང་ཙམ་ལ་བྱེད་པ་ནི་མིན་ནོ། ། ཁོང་དུ་ཆུད་པའི་ཁྱད་པར་ཡང༌། སོ་སོར་ཁོང་དུ་ཆུད། རབ་ཏུ་ཁོང་དུ་ཆུད། དང་པོར་ཁོང་དུ་ཆུད་པས་ན་ཤེས་རབ་བོ། ། མདོ་སྡེ་རྒྱན་ལྟར་ན། པ་ར་མཱརྠ་ཞེས་སྦྱར་ནས་དོན་དམ་པ་དང༌། ཛྙཱ་ཏ་ཤེས་པ་སྟེ་དོན་དམ་ཤེས་པའི་ཕྱིར་བཤད་དོ། ། ཞེས་འབྱུང་ངོ༌། ། ཆོས་ཤེས་ཀྱི་ཚིག་གསལ་ལས་ནི།
གཞན་སྒྲ་ཤེས་དང་སོ་སོར་ནི། ། རང་རིག་རབ་ཏུ་ཤེས་ཕྱིར་དང༌། ། རབ་ཞི་ཐོབ་ཞེས་རབ་ཕུལ་བྱུང༌། ། ཡོན་ཏན་ཐོབ་ཤེས་ཕྱིར་ཤེས་རབ། ། ཞེས་བཤད་དེ། དེ་ནི། ག་ཏེ་ག་ཏེ་པ་ར་ག་ཏེ། པ་ར་སཾ་ག་ཏེ་བོ་དྡྷི་ཡེ། ཞེས་པའི་སྒྲ་ལས་དྲངས་པར་སྣང་ངོ༌། ། པ་ར་མི་ཏ་ནི།
ཕ་རོལ་ཏུ་ཕྱིན་པ་སྟེ། པ་རཾ་ཞེས་པ་མཆོག་དང༌། ཕ་རོལ་དང༌། དམ་པ་དང༌། མུ་དང༌། གཙོ་བོ་དང༌། མཐའ་དང༌། ཡུལ་ལ་སོགས་པ་དོན་བརྒྱད་ལ་འཇུག་ལ། ཨ་ཏི་ནི་འགྲོ་བའི་དོན་ནོ། ། ཨུད་ཏ་ནི་ཕྱིན་པའི་དོན་ཏོ། །
དེས་ན་པ་ར་མི་ཏ་ནི་མཆོག་ལ་སོགས་པར་འགྲོ་བས་ཕ་རོལ་ཏུ་ཕྱིན་པ་སྟེ། འགྲེལ་ཆེན་ལས། རབ་ཀྱི་མཐར་འགྲོ་བ་ཡིན་པས་ཕ་རོལ་ཏུ་ཕྱིན་པའོ་ཞེས་པ་ལྟར་རོ། ། པ་ར་ག་ཏེ་ཞེས་པ་ནི་མཆོག་ལ་སོགས་པར་སོང་བས་ཕ་རོལ་ཏུ་ཕྱིན་པ་སྟེ། ཚུ་རོལ་ཕ་རོལ་མཐའ་ལ་མིན། ། དེ་དག་བར་ན་མི་གནས་པ། ། ཞེས་བཤད་པ་དེ་ཡིན་ནོ། ། པཱ་ར་ཨུཏ་ཏ་ནི་ཕྱིན་པ་སྟེ། འགྲེལ་ཆེན་ལས། ཤེས་རབ་ཀྱི་ཕ་རོལ་ཏུ་ཕྱིན་པ་ནི།
ཤེས་རབ་ཀྱི་ཕ་རོལ་ཏུ་ཕྱིན་པ་སྟེ། ཞེས་བཤད་པ་ལྟར་རོ། ། གཉིས་པ་ངོས་བཟུང་བ་ལ། སྤྱིར་ངོས་བཟུང་བ་དང༌། སྐབས་སུ་བབ་པ་ངོས་བཟུང་བ་གཉིས། དང་པོ་ལ། མདོ་ལས་ཤེས་རབ་ཀྱི་ཕ་རོལ་ཏུ་ཕྱིན་པ་འདི་གླེགས་བམ་ལ་བྲིས་ཏེ། ཞེས་གཞུང་ལས་བཤད། བསྡུད་པ་ལས། རྒྱལ་བ་འདས་དང་མ་བྱོན་ད་ལྟར་གང་བཞུགས་པ། །
ཀུན་ལམ་ཕ་རོལ་ཕྱིན་པ་འདི་ཡིན་གཞན་མ་ཡིན། ། ཞེས་ལམ་བཤད་པ་དང༌། རྗེ་བཙུན་གྱིས། ཤེས་རབ་ཕ་རོལ་ཕྱིན་པ་ནི། ། དངོས་པོ་བརྒྱད་ཀྱིས་ཡང་དག་བཤད། ། ཅེས་མངོན་པར་རྟོགས་པ་ལ་བཤད། སྒྲ་གཅན་འཛིན་བཟང་པོས་ཡུམ་ལ་བསྟོད་པ་ལས། སྨྲ་བསམ་བརྗོད་མེད་ཤེས་རབ་ཕ་རོལ་ཕྱིན། ། ཞེས་ཆོས་དབྱིངས་ལ་བཤད། ཡང་ཟླ་བ་སྙིང་པོས་ཞུས་པའི་མདོ་ལས།
ཤེས་རབ་ཕ་རོལ་ཕྱིན་པ་ནི་གཉིས་ཏེ། ཟག་པ་དང་བཅས་པ་དང༌། ཟག་པ་མེད་པའོ། ། རིགས་ཀྱི་བུ། ཟག་པའི་ཤེས་རབ་ནི། མོས་པས་སྤྱོད་པའི་གནས་སྐབས་ན། གཟུང་བར་རྟོག་པ་དང༌། འཛིན་པར་རྟོག་པ་སྟེ། དེ་སྤོང་བར་བྱེད་པ་ནི་ཟག་པ་དང་བཅས་པའི་ཤེས་རབ་ཀྱི་ཕ་རོལ་ཏུ་ཕྱིན་པའོ། ། རིགས་ཀྱི་བུ་དེ་ལ་ཟག་པ་མེད་པའི་ཤེས་རབ་ཀྱི་ཕ་རོལ་ཏུ་ཕྱིན་པ་ནི།
མཐོང་བའི་ལམ་གྱི་རྣམ་པར་མི་རྟོག་པའི་ཡེ་ཤེས་སོ། ། ཞེས་སྦྱོར་མཐོང་མཉམ་གཞག་གཉིས་ལ་བཤད། འབུམ་ཊཱིཀ་དུ། མྱ་ངན་འདས་མདོ་ལས་ཤེས་རབ་ཀྱི་ཕ་རོལ་ཏུ་ཕྱིན་པ་ཞེས་ཀྱང་བྱ། རྡོ་རྗེ་ལྟ་བུའི་ཏིང་ངེ་འཛིན་ཞེས་ཀྱང་བྱ། ཤེས་པའི་རྗེས་སུ་འབྲངས་ནས། རྡོ་རྗེ་ལྟ་བུའི་ཏིང་ངེ་འཛིན་ཁོ་ན་ལ་བཤད། ཤཱནྟི་པ་རྣམ་གཡེང་གི་རྣམ་རྟོག་བཅུའི་གཉེན་པོར་གྱུར་པའི་ས་བཅུའི་མཉམ་གཞག་ཡེ་ཤེས་ལ་འདོད། ཕྱོགས་ཀྱི་གླང་པོ། ཤེས་རབ་ཕ་རོལ་ཕྱིན་གཉིས་མེད། །
ཡེ་ཤེས་དེ་ནི་དེ་བཞིན་གཤེགས། ། བསྒྲུབ་བྱའི་དོན་དེ་དང་ལྡན་པས། ། གཞུང་ལམ་དག་ལ་དེ་སྒྲ་ཡིན། ། ཞེས་བཞེད། བརྒྱད་སྟོང་འགྲེལ་ཆེན་ཡང་དེའི་རྗེས་སུ་འབྲང༌། ཆོས་ཀྱི་བཤེས་གཉེན། རང་བཞིན་ཤེར་ཕྱིན་དང་བཞིར་བཞེད་དེ། ཚིག་གསལ་ལས། ཆོས་རྣམས་ཀྱི་དེ་བཞིན་ཉིད་ཆོས་རྣམས་ལས་དེ་ཉིད་དང༌། གཞན་དུ་བརྗོད་པར་བྱ་བ་མ་ཡིན་པ་ནི།
རང་བཞིན་གྱི་ཤེས་རབ་ཀྱི་ཕ་རོལ་ཏུ་ཕྱིན་པ་སྟེ། དེའི་ཕྱིར་རང་བཞིན་གྱི་ཤེས་རབ་ཀྱི་ཕ་རོལ་ཏུ་ཕྱིན་པ་ནི། གཙོ་བོའི་ཤེས་རབ་ཀྱི་ཕ་རོལ་ཕྱིན་པ་སྟེ། ཞེས་བཤད། འཕགས་པ་གྲོལ་སྡེ། འཕགས་པ་བཞི་ཀའི་མཉམ་གཞག་ལ་ཤེར་ཕྱིན་དུ་འཆད་དེ་ཞེས། སློབ་དཔོན་སྔ་མ་རྣམས་གསུང་ངོ༌། ། གཉིས་པ་སྐབས་སུ་བབ་པ་ནི། འདིའི་ཤེར་ཕྱིན་ནི་ཡུམ་གྱི་མདོ་ལ་གཙོ་བོར་བྱེད་དགོས་ཏེ། མདོ་དོན་དྲན་པ་ལ་བཞག་ནས། །
ཞེས་གསུངས་པའི་ཕྱིར། དེ་ཡང་འཕགས་པ་གྲོལ་སྡེ་ནི་ཉི་ཁྲི་ལ་བཞེད་དེ། ཉི་ཁྲི་སྣང་བར། ཤེས་རབ་ཀྱི་ཕ་རོལ་ཏུ་ཕྱིན་པ་སྟོང་ཕྲག་ཉི་ཤུ་ལྔ་པའི་མན་ངག་གི་བསྟན་བཅོས་མངོན་པར་རྟོགས་པའི་རྒྱན་ཞེས་བཤད་པའི་ཕྱིར། འགྲེལ་ཆེན་ལྟར་ན། བརྒྱད་སྟོང་པ་ལ་བཞེད་ཅིང༌། འདི་ནི་ཡུམ་གསུམ་ཆར་ལ་བྱ་སྟེ། ཀུན་གྱི་རྒྱན་དུ་འགྱུར་བར་ནི། ། རྣམ་པར་དབྱེ། ཞེས་གསུངས་པའི་ཕྱིར་རོ། །
ཨུ་པ་དེ་ཤ་ནི་ཉེ་བར་སྟོན་པ་སྟེ། བདེ་བླག་ཏུ་རྟོགས་པ་ཞེས་པའི་དོན་ནོ། ། དོན་འགྱུར་དུ་བྱས་ན་མན་ངག་སྟེ། རྣམ་བཤད་ལས། ཚིག་ཉུང་ངུས་དོན་རྒྱ་ཆེན་པོ་སྟོན་པ་དང༌། སྦས་པའི་དོན་གསལ་བར་བྱེད་པ་གཉིས་ལས། འདིར་ནི་གཉིས་ཀ་སྟེ། ཚིག་ཉུང་ངུས་སྟོང་ཕྲག་བརྒྱ་པའི་དོན་སྟོན་པ་དང༌། སྦས་དོན་མངོན་རྟོགས་ཀྱི་རིམ་པ་གསལ་བར་བྱེད་པའི་ཕྱིར་ཞེས་གསུངས། དེ་ཡང་འཆད་བྱེད་དོན་བདུན་ཅུའི་དབང་དུ་བྱས་ན།
དང་པོ་ལྟར་ཡིན་ལ། བཤད་བྱ་དངོས་བརྒྱད་ཀྱི་དབང་དུ་བྱས་ན་གཉིས་པ་ལྟར་ཡིན་ནོ། ། བརྒྱ་ཕིགས་འགེལ་བའི་དཔེ་ལྟ་བུའམ། གཏེར་གྱི་ཁ་བྱང་ལྟ་བུའོ། ། ཞེས་གསུང་ངོ༌། ། ཤཱསྟྲ་ནི་བསྟན་བཅོས་ཏེ། ཤ་ས་ན་ཞེས་པ་གདུལ་བྱའི་སེམས་རྒྱུད་བསླབ་པ་གསུམ་ལྡན་དུ་འཆོས་པ་སྟེ། བསྟན་པའོ། ། དེ་སྐད་དུ་ཡང་སོ་ཐར་ལས། སྡིག་པ་ཅི་ཡང་མི་བྱ་སྟེ། །
དགེ་བ་ཕུན་གསུམ་ཚོགས་པར་སྤྱད། ། རང་གི་སེམས་ནི་ཡོངས་སུ་གདུལ། ། འདི་ནི་སངས་རྒྱས་བསྟན་ཡིན། ། ཞེས་པ་ལྟར་རོ། ། ཏྲ་ར་ཎ་ནི་སྒྲོལ་བའམ་སྐྱོབ་པ་སྟེ། ངེས་ཚིག་གི་དབང་དུ་བྱས་ནས་བཀའ་ཡང་བསྟན་བཅོས་ཡིན་ཏེ། འདུལ་བ་ལུང་ལས། རྒྱལ་བ་སྟོན་པ་དེ་ཡི་བསྟན་བཅོས་དག ། མདོ་དང་ཆོས་མངོན་ཡིན་གསུང་འདུལ་བ་ནི། ། སྟོན་དང་བསྟན་བཅོས་དངོས་ཡིན་དེ་ཡི་ཕྱིར། །
ཞེས་དང༌། དེ་ལྟ་བས་ན་སངས་རྒྱས་ཀྱི་གསུང་ཁོ་ན་དོན་དམ་པར་བསྟན་བཅོས་ཡིན་པས། ཞེས་དང༌། བསྟན་བཅོས་ཆེན་པོའི་རྣམ་བཤད་མཛད། ། ཅེས་པའི་འགྲེལ་བཤད་དུ། ཆོས་ཀྱི་བཤེས་གཉེན་གྱིས། བསྟན་བཅོས་ནི་རྒྱས་འབྲིང་བསྡུས་གསུམ་ཉིད་དེ། ཞེས་བཤད་པ་ལྟར་རོ། ། འདིར་ནི་དངོས་དོན་བཅུ་བརྗོད་བྱར་སྟོན་པའི་རྗེ་བཙུན་གྱི་གསུང་རབས་ཉིད་དོ། ། ཨ་བྷི་ས་མ་ཡ་ནི།
མངོན་པར་རྟོགས་པ་སྟེ། ཨ་བྷི་ནི་དོན་བཅུ་གཉིས་ལ་འཇུག་ཀྱང༌། འདིར་མངོན་པ་དེ་ཡང༌། ཨ་བྷི་མུ་ཁྱཱ་ཞེས་སྦྱར་ན་མངོན་དུ་གྱུར་པ། ཨ་བྷི་ཀྵ་ན་ཞེས་སྦྱར་ན་ཡང་ཡང༌། ཨ་བྷི་བྷུ་ཞེས་སྦྱར་ན། ཟིལ་གནོན། ས་མ་ཡ་ནི། ས་མ་དོན་བཅུ་གཉིས་ལ་འཇུག་ཀྱང༌། འདིར་ཡང་དག་པ།
ཨ་ཡ་ནི་རྟོགས་པ་སྟེ། མངོན་པར་ཡང་དག་པར་རྟོགས་པའོ། ། འོ་ན་མངོན་པར་རྟོགས་པ་དེ་གང་ལ་བྱ་ཞེ་ན། བསྡུས་དོན་སྒྲོན་མ་ལས། མངོན་རྟོགས་རྣམ་པ་གསུམ་ཡིན་ཏེ། ། མཁྱེན་པ་གསུམ་ལ་ཆོས་སྐུ་ལ། ། མངོན་སུམ་རྟོགས་པས་མངོན་རྟོགས་ཏེ། ། སྦྱོར་བ་བཞི་ནི་མངོན་ཕྱོགས་ཡིན། ། འཕགས་པ་ཐོགས་མེད་དེ་ལྟར་བཞེད། ། རྣམ་པར་གྲོལ་བའི་གཞུང་གིས་ནི། །
མངོན་རྟོགས་རྣམ་པ་བཞི་ཡིན་ཏེ། ། སྦྱོར་བ་བཞི་པོ་ཁོ་ན་སྟེ། ། མཁྱེན་པ་གསུམ་དང་ཆོས་སྐུ་ནི། ། ཡུལ་དང་འབྲས་བུ་དག་ཏུ་འདོད། ། གསེར་གླིང་ཤཱནྟི་རྣམ་གཉིས་ཀྱི། ། མངོན་རྟོགས་བདག་ཉིད་བདུན་ཡང་སྟེ། ། ཤེས་རབ་ཕ་རོལ་ཕྱིན་བདག་འདོད། ། འབྲས་བུ་ཆོས་སྐུ་མཛད་པ་ཡིན། ། བརྒྱད་ཀ་མངོན་རྟོགས་སེང་བཟངས་དང༌། ། ཤདྡྷ་ཤྲཱི་ཛྙཱ་ནའང་བཞེད། །
ཅེས་པ་ལྟར་རོ། ། ཨ་ལང་ཀ་ར་ནི། དགའ་བར་བྱེད་པ་ཡིན་ལ། དོན་འགྱུར་དུ་རྒྱན་ཏེ། ཆོས་ཀྱང་དོན་རྣམས་ཕྱེ་བས་མཁས་རྣམས་འདི་ན་དགའ་མཆོག་བསྐྱེད། ། ཅེས་པ་ལྟར་རོ། ། ཡང་ན་ཀླན་ཀ་ངན་པའི་དྲི་མ་སེལ་བའི་ཕྱིར་རྒྱན་ཏེ། ཀ་མ་ལ་ཤཱི་ལས། ཀླན་ཀ་ངན་པའི་དྲི་མ་སེལ་བས་འདི་དབུ་མའི་རྒྱན་ནོ། ། ཞེས་བཤད་པ་ལྟར་རོ། །
ན་མ་ནི་ཞེས་བྱ་བ་སྟེ། མིང་དང༌། གསལ་འོས་དང༌། འབྱུང་བ། ཁྲོ་བ། ཁས་ལེན་པ། དམད་པ་ལ་ནི་ན་མའོ། ། ཞེས་དོན་དྲུག་ལ་བཤད་ཀྱང༌། འདིར་མིང་ངོ༌། ། བྲི་ཏྟི་ནི།
འགྲེལ་པ་སྟེ། ཆོས་ཤེས་དོན་ཙམ་གྱི་འགྲེལ་པར་འདོད་ན། གསེར་གླིང་པ་རྒྱ་ཆེ་འགྲེལ་པར་འཆད་དོ། ། ཤེར་ཕྱིན་གྱི་མན་ངག་དང་མངོན་པར་རྟོགས་པའི་རྒྱན་མི་ཟློས་སམ་སྙམ་ན། བུ་སྟོན་ཐམས་ཅད་མཁྱེན་པ། སྔ་མ་དོན་ཡིན་ཕྱི་མ་མིང་ཡིན་པས་མི་ཟློས་སོ་ཞེས་བཞེད། མཁན་ཆེན་རིན་པོ་ཆེས། སྔ་མ་བྱེད་ལས་དང༌། ཕྱི་མ་དཔེའི་སྒོ་ནས་བསྟན་པས་མི་ཟློས་སོ་ཞེས་གསུང་ངོ༌། ། དེ་ལྟར་བསྟན་བཅོས་ཀྱི་མཚན་ལ་འཕྲོས་ནས།
འོ་ན་མན་ངག་གི་བསྟན་བཅོས་སུ་ཇི་ལྟར་འགྱུར་སྙམ་པ་ལ། རྣམ་པ་ཐམས་ཅད་མཁྱེན་ཉིད་ལམ། ། ཞེས་གསུངས་པས་མངོན་པར་རྟོགས་པའི་རྒྱན་དུ་ཇི་ལྟར་འགྱུར་སྙམ་ན། ཤེས་རབ་ཕ་རོལ་ཕྱིན་པ་ནི། ། དངོས་པོ་བརྒྱད་ཀྱིས་ཡང་དག་བཤད། ། ཅེས་སོགས་སོ། ། འགྲེལ་པ་ཇི་ལྟར་ཡིན་སྙམ་ན། ཤེས་རབ་ཕ་རོལ་ཕྱིན་པ་ལ། ། དེའི་རྒྱན་ཚིག་ལེའུར་བྱས་པ་དག ། ཅེས་གསུངས་སོ། །
དྲི་བ་བཞི་པའི་ལན་ནི། བམ་པོ་དང་པོ་ཞེས་པ་སྟེ། སྐ་བ་དཔལ་བརྩེགས་ཀྱིས། མངོན་རྟོགས་རྒྱན་རྩ་བ་བམ་པོ་གཉིས་སུ་བྱས་ཤིང༌། ལོ་ཙྪ་བ་ཆེན་པོས་བམ་པོ་ལྔར་མཛད། བམ་པོ་ཞེས་པ་ནི་ཐ་སྙད་རྙིང་པ་སྟེ། དབུས་པ་བློ་གསལ་གྱིས་བརྡ་གསར་རྙིང་ཤན་འབྱེད་པའི་མེ་ལོང་ལས། མཉམ་པོའི་དོན་དུ་བཤད་དོ། ། བསྟན་བཅོས་ལས། ལྷད་མི་འཇུག་པའི་ཕྱིར་ལོ་ཙྪ་བས་བྱས་པ་ཡིན་གྱི།
རྒྱ་དཔེ་ལ་བམ་པོའི་ཐ་སྙད་མེད་དོ། ། སྤྱིར་བམ་པོའི་ཚད་ལ་ངེས་པ་མི་འདུག་སྟེ། ཤླཽ་ཀ་ལྔ་བརྒྱ་ལ་བམ་པོར་བྱས་པ་སྤྱོད་འཇུག་ལྟ་བུ་དང༌། ཤེར་སྙིང་བམ་པོ་གཅིག་ཏུ་བྱས་པ་དང༌། ཤླཽ་ཀ་སྟོང་གི་གསུམ་ཆ་ལ་བམ་པོར་བྱས་པ་དང༌། ཤླཽ་ཀ་སུམ་བརྒྱ་ལ་བྱས་པ་ལས། འདིར་ཕྱི་མ་ལ་བྱ་དགོས་ཏེ། འདིའི་རྒྱ་དཔེའི་ཚད་ལ་ཤླཽ་ཀ་སྟོང་ལྔ་བརྒྱར་བཤད་པའི་ཕྱིར་རོ། ། ཤླཽ་ཀ་ཞེས་པ་ནི་བོད་སྐད་ལ་ཚིགས་སུ་བཅད་པ་སྟེ། རྐང་པ་བཞིར་ལོངས་པའོ། །
རྐང་པའི་ཚད་ལའང་ངེས་པ་མེད་དེ། མེ་ཏོག་ཕྲེང་འཛིན་ལ་ཚེག་བར་ཉེར་གཅིག་དང༌། རྟག་རྣམ་པར་རྩེན་པ་ལ་ཚེག་བར་བཅུ་བདུན་དང༌། རྗེས་སུ་བསྔགས་པ་ལ་བདུན་པ་དང༌། འཕགས་པའི་དབྱངས་ལ་དགུ་པར་སྣང་བའི་ཕྱིར་རོ། ། ཚིག་ལྷུག་པ་ལ་ནི་ཚེག་བར་སུམ་ཅུ་རྩ་གཉིས་ལ་ཤླཽ་ཀ་རེ་རེ་བྱེད་པར་གྲགས་སོ། ། བམ་པོ་བྱེད་པའི་རྒྱུ་མཚན་ནི། རྒྱ་གར་གྱི་ཤླཽ་ཀའི་ཚད་དེས། བོད་ཀྱི་ཚིག་བཅད་མ་ཚང་བ་དང་ལྷག་པ་ཅི་རིགས་སུ་འགྱུར་བས་ཤླཽ་ཀའི་ཚད་དང་དེ་སྨོས་མ་ནུས་པས། ཚད་དེ་མཉམ་པོར་བགོས་ནས་བམ་པོར་བྱས་པའོ། །
དྲི་བ་ལྔ་པའི་ལན་ནི། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ལོ། ། ཞེས་པས་སྟོན་ཏེ། མདོ་སྡེའི་སྡེ་སྣོད་དུ་གཏོགས་པར་ཤེས་པའི་དོན་དུ་རྒྱལ་པོ་བཀས་བཅད་ཀྱི་ཕྱག་ཏུ་བྱས་པའོ། ། དེ་ཡང་སྐ་ཅོག་གི་འགྱུར་ལ་ཡིན་གྱི་གཞན་ལ་ནི་ངེས་པ་མེད་དོ། ། ཞེས་སྣར་ཐང་གི་དཀར་ཆག་ལས་གསུངས་ཤིང༌། བུ་སྟོན་རིན་པོ་ཆེས། ཕྱོགས་གར་གཏོགས་ངོ་ཤེས་པའི་ཕྱག་གི་ཐ་སྙད་བཀས་བཅད་ན་མེད་ཅེས་གསུངས་སོ། ། སྡེ་སྣོད་དུ་གཏོགས་པ་ཤེས་པ་ལ་དགོས་པ་ཁྱད་པར་ཅན་ཡོད་དེ། དེ་ལྟར་ཤེས་པས་བཀའ་བསྡུ་བ་པོས་བསྡུས་པར་ཤེས་ཤིང༌།
དེ་ལས་གསུང་རབས་ལ་འཇུག་པར་འགྱུར་བའི་ཕྱིར་རོ། ། བརྒྱད་སྟོང་དོན་བསྡུས་ལས། དད་ལྡན་འཇུག་པའི་ཡན་ལག་ཏུ། ། སྟོན་པ་དབང་པོ་འཁོར་དང་ནི། ། ཡུལ་དང་དུས་ཀྱང་ངེས་བསྟན་པ། ། ཞེས་འབྱུང་བ་ལྟར་རོ། ། ཅིའི་ཕྱིར་སྡེ་སྣོད་ཅེས་བྱ་ཞེ་ན། སཾ་སྐྲྀ་ཏ་ལས། པིཊ་ཀ་ཞེས་འབྱུང་ལ། པིཎ་ཀ་ཞེས་ཡི་གེ་བསྣན་ན།
གོང་བུའམ། བསྡུས་པ། སོ་སྟ། ཀམ་ཞེས་སྦྱར་ན། གླེགས་བམ། ཡང་ན། པིཏ་ཀ་ནི་ཡུལ་མ་ག་དྷའི་བྲེ་བོ་ཆེའི་མིང་ཡིན་ལ། བྲེ་བོ་ཆེའི་ནང་དུ་བྲེའུ་ཆུང་མང་པོ་བསྡུས་པ་ལྟར། འདིའི་ནང་དུ་བརྗོད་བྱ་སྡེ་ཚན་མང་པོ་བསྡུས་པའི་ཕྱིར་དེ་སྐད་ཅེས་བྱའོ། ། གཉིས་པ་ཡན་ལག་ཅན་གྱི་བསྟན་བཅོས་ལ།
མངོན་པར་རྟོགས་པའི་རྒྱན་བཤད་པ་ལ་འཇུག་པའི་བྱ་བ་དང༌། བཤད་པ་ཉིད་ཉེ་བར་དགོད་པ། བཤད་པ་མཐར་ཕྱིན་པའི་བྱ་བ་དང་གསུམ། དང་པོ་ལ་མཆོད་པར་བརྗོད་པའི་དོན། སློབ་དཔོན་སྔ་མས་ཇི་ལྟར་ཕྱེ་བའི་ཚུལ། རང་ཉིད་འགྲེལ་པ་རྩོམ་པའི་རྒྱུ་དང་གསུམ། དང་པོ་ནི། གོང་དུ་འགྲེལ་པ་ཞེས་པ་ལ་འཕྲོས་ནས། འོ་ན་ཁྱོད་ཀྱི་འགྲེལ་པ་འདིའི་བཤད་བྱ་མདོ་སྡེ་གང་ལ་བྱ། དེའི་འཆད་བྱེད་བསྟན་བཅོས་དེ་གང༌།
བསྟན་བཅོས་དེའི་དོན་འགྲེལ་པ་འདིས་ཇི་ལྟར་འགྲེལ། བསྟན་བཅོས་ཀྱི་བརྗོད་བྱའི་དོན་དེ་གུས་པའི་ཡུལ་དུ་རུང་ངམ། མི་རུང་ཞེ་ན། རིམ་པ་ལྟར། ཤེས་རབ་ཕ་རོལ་ཕྱིན་པ་ཞེས་དང༌། དེ་རྒྱན་ཚིག་ལེར་བྱས་པ་ཞེས་དང༌། ཀུན་གྱི་རྒྱན་དུ་འགྱུར་བར་ནི། ། རྣམ་པར་དབྱེ་ཞེས་དང༌། ལ་གུས་ཕྱག་འཚལ་ཞེས་པས་ལན་འདེབས་པར་བྱེད་དོ། ། ཆོས་ཀྱི་བཤེས་གཉེན་དང༌།
ཤེར་འབྱུང་བློ་གྲོས་ལྟར་ན། འདིས་འགྲེལ་པ་འདིའི་དགོས་སོགས་ཆོས་བཞི་བསྟན་པར་བཞེད། འདིར་དག་ཅེས་པ། རྣམ་དབྱེ་གཉིས་པ་བྱིན་པས་ཉུང་ཚིག་ཡིན་ལ་ཀུན་ཞེས་པ་རྣམ་དབྱེ་གསུམ་པ་བྱིན་པས་མང་ཚིག་ཡིན་པ་ལས། ཀུན་དེ་གང་ལ་བྱ་ཞེ་ན། གསེར་གླིང་པ་སྡེ་སྣོད་གསུམ་ལ་བཞེད། ཆོས་བཤེས་ཡུམ་གསུམ་ལ་བཞེད། ཡེ་ཤེས་ཞབས་དང༌། རལ་གྲི་ཡུམ་བཞི་ལ་བཞེད། གཉིས་པ་ལ།
འབུམ་ཕྲག་གསུམ་པ་འདི་ལྟར་འཆད་དེ། ཕྱོགས་ཆོས་བསྒྲུབ་པ། གཏན་ཚིགས་འགོད་པ། དམ་བཅའ་ལ་སྦྱར་བའོ། ། དང་པོ་ནི། ཀུན་གྱི་རྒྱན་དུ་འགྱུར་བར་ནི་ཞེས་སྨྲ་ན། ཀུན་གྱི་རྒྱན་ཡིན་པར་གང་ལས་རྟོགས་ཞེ་ན། བླ་མ་སྔ་མའི་མན་ངག་དང༌། རང་གི་ཤེས་རབ་དང༌། ཡི་དམ་ལྷའི་བྱིན་རླབས་ཏེ།
རྒྱུ་གསུམ་ལས་རྟོགས་ཞེས་སྟོན་པ་ནི། འགྲོ་ལ་ནས། ཡ་མཚན་ནོ་ཞེས་པའི་བར་རོ། ། ཡུམ་དོན་རྙེད་པ་ན། དབྱེ་རིགས་པས་ཁྱབ། དཔེར་ན་འཕགས་གྲོལ་བཞིན། ཞེས་སྤྱི་ཁྱབ་བསྒྲུབ་པ་ནི། དེ་ལྟས་ཤིན་ཏུ་རྙེད་དཀའ་བ་ནས། རིགས་ཀྱི་བར་རོ། ། དེའི་ཤུགས་ཀྱིས་གཏན་ཚིགས་བཀོད་ནས།
དམ་བཅའ་ལ་སྦྱར་བ་ནི། རྣམ་པ་ཀུན་ཏུ་བདག་གི་ནི། ། ཞེས་སོགས་ལོ་ཙྪ་བ་ཆེན་པོ་ལྟར་ན་རྣམ་པར་དབྱེ་ཞེས་སྨྲ་ན། ཡུམ་དོན་རྟོགས་ནས་སམ་མ་རྟོགས་པར་དབྱེ། དང་པོ་ལྟར་ན། མངོན་སུམ་དུ་རྟོགས་ནས་སམ། བླ་མའི་མན་ངག་ལ་བརྟེན་ནས་དབྱེ། དང་པོ་ལྟར་ན་མི་རིགས་ཏེ། ཁྱོད་ལ་སོ་སོ་རང་གིས་རིག་པའི་ཡེ་ཤེས་མེད་པའི་ཕྱིར་ཞེ་ན། དེའི་ལན་དུ་སྟོན་ཏོ། །
ཆོས་ཀྱི་བཤེས་གཉེན་དང༌། རྣམ་བཤད་ལྟར་ན་དབྱེ། ཞེས་པ་ལ་འཕྲོས་ནས། སྔོན་གྱི་སློབ་དཔོན་དག་གིས་ཕྱེ་བ་ཡོད་དམ་མེད། ཡོད་ན་ཟློས་པར་འགྱུར་ལ། མེད་ན་རང་བཟོའི་ཉེས་པ་ཡོད་དོ། ། ཞེ་ན་དེའི་ལན་དུ། འགྲོ་ལ་ནས་རྣམ་བཤད་བྱས་ཡན་ཆད་གསུངས་སོ། ། འདིར་འཕགས་པ་ཐོགས་མེད་བཏང་སྙོམས་སུ་བཞག་ཅིང༌། དབྱིག་གཉེན་དང༌།
བཙུན་པ་ལ་ཟུར་ཟ། འཕགས་པ་གྲོལ་སྡེ་ལ་མངོན་པར་བསྟོད་པས། འཇམ་ཆོས་རྩུབ་ཆོས་བཏང་སྙོམས་སུ་བཞག་པའི་བཤད་པ་བྱས་པ་ལེགས་སམ་སྙམ་ན། སྔ་མ་དག་ན་རེ། འབུམ་ཕྲག་གསུམ་པ་དང༌། ལོ་ཆེན། ཆོས་ཀྱི་བཤེས་གཉེན་གྱི་བཤད་སྲོལ་གསུམ་པོ་ལ་འཇམ་རྩུབ་བཏང་སྙོམས་ཀྱི་བཤད་པ་ཞེས་མིང་འདོགས་པར་སྣང་ངོ༌། ། ཡང་གསེར་གླིང་པ་འདི་ལྟར་བཞེད་དེ། རྣམ་པར་དབྱེ་ཞེས་པ་མི་འཐད་དེ། འདི་མཁས་པ་འཇུག་པའི་ལམ་མིན་པའི་ཕྱིར་ཞེ་ན།
མིན་ཏེ། དུས་གསུམ་གྱི་མཁས་པ་རྣམས་ཀྱིས་དབྱེ་བར་རིགས་པའི་ཕྱིར་ཞེས་སྟོན་པའི་དབང་དུ་བྱས་ན། འཕགས་པ་ཐོགས་མེད་ཅེས་པ་ནས། སྤྲོ་བ་སྐྱེས་པའི་བར་རོ། ། བདག་གི་བློ་ལ་འདི་ལྟར་ཤར་ཏེ། འགྲེལ་པ་འདིའི་དགོས་དོན་འཆད་པ་ནི། ཤེས་རབ་ཕ་རོལ་ཕྱིན་པ་ལ། ། ཞེས་པའོ། ། བསྡུས་དོན་འཆད་པ་ནི། འགྲོ་ལ་ཆགས་པ་ནས།
སྤྲོ་བ་སྐྱེས་པའི་བར་རོ། ། ཚིག་དོན་ནི། འཕགས་པ་བྱམས་སོགས་དཀྱུས་མ་རྣམས་སོ། ། བརྒལ་ནི། ལ་ལ་ལས་དོན་སོགས་སོ། ། མཚམས་སྦྱར་ནི། རྟོགས་པ་སླའོ། ། ཆོས་ཀྱི་བཤེས་གཉེན་ན་རེ། ཀུན་ཆགས་མཛད་ཅེས་འདོན་པ་ནི་ནོར་པ་སྟེ། དགག་པའི་ཨ་ཐུང་མཚམས་སྦྱོར་ལ་ཤེས་པས་དང་པོ།
རིང་པོར་སྟོན་པའི་ཕྱིར། དཔེར་ན། འགྲོ་ལ་ཆགས་པས་ཆགས་མེད་མཛད། ། ཅེས་འདོན་དགོས་སོ། ། ཞེས་གསུང༌། རལ་གྲི་ན་རེ། འདི་ཉིད་རིགས་ཏེ། སེམས་ཅན་ཀུན་ལ་ཤས་ཆེར་ཆགས། ། ནམ་མཁའ་ལྟ་བུར་ཆགས་པ་མེད། ། ཅེས་པ་ལྟར་རོ། །
ཞེས་གསུངས་སོ། ། གསུམ་པ་ལ། རང་གི་རྟོགས་པ་གཞན་ལས་ཁྱད་ཞུགས་པ་བསྒྲུབ། དབྱེ་བར་རིགས་པའི་རྒྱུ་མཚན། ཁེངས་སྐྱུངས་ཏེ་རྩོམ་པར་དམ་བཅའ་བ་དང་གསུམ། རིམ་པ་ལྟར། དེ་ལྟར་དང༌། དེ་ལྟས་དང༌། རྣམ་པ་ཀུན་ཏུ་ཞེས་པས་སྟོན་པར་བྱེད་དོ། ། ཡང་གསེར་ཕྲེང་མཛད་པ་པོ་ཚིགས་བཅད་དང་པོ་བསྟན་པ་ལ་འཇུག་པའི་སྒོ་སྐྱབས་འགྲོ་དང༌།
ཚིགས་བཅད་བར་པ་བཞིས་དགེ་བའི་བཤེས་གཉེན་བསྟེན་པའི་ཚུལ་དང༌། ལྷག་མ་རྣམས་ཀྱིས་འགྲེལ་པ་རྩོམ་པའི་རྒྱུ་བསྟན་པར་བཞེད། བཤད་པ་ཉིད་ཉེ་བར་དགོད་པ་ལ། སྤྱིར་ཡུམ་གྱི་གདུལ་བྱ་ཡུམ་ཙམ་ལ་གུས་པ་བསྐྱེད་པའི་རྒྱུ་ནི་གང༌། བྱེ་བྲག་ཏུ་ཡུམ་དེ་བརྗོད་བྱར་སྟོན་པའི་བསྟན་བཅོས་འདི་ལ་ཐོས་བསམ་གྱི་འཇུག་པའི་ཐབས་ནི། འཇུག་བྱ་བསྟན་བཅོས་ཀྱི་རང་བཞིན་ཇི་ལྟ་བུ་ཞེ་ན། དེའི་ལན་ལ། གུས་པའི་ཡན་ལག་མཆོད་བརྗོད། བསྟན་བཅོས་ལ་འཇུག་པའི་ཡན་ལག་དགོས་འབྲེལ། བསྟན་བཅོས་ཀྱི་བརྗོད་བྱ་མངོན་རྟོགས་བཤད་པ་དང་གསུམ་གྱིས་སྟོན་ཏོ། །
འདིར་མཆོད་བརྗོད་དང་དགོས་འབྲེལ་ནི་རྩོད་ལན་གྱི་འབྲེལ་ཏེ། དངོས་སུ་མཆོད་པར་བརྗོད་ནས་ཤུགས་ལ་རྩོམ་པར་དམ་བཅས་པ་ལ། རྩོམ་པ་མི་འཐད་དེ། དགོས་སོགས་བཞི་དང་མི་ལྡན་པའི་ཕྱིར་ཞེ་ན། རྣམ་པ་ཐམས་ཅད་མཁྱེན་ཉིད་ལམ། ། ཞེས་སོགས་སྟོན་པའི་ཕྱིར། དགོས་འབྲེལ་དང་བསྟན་བཅོས་འདི་འཇུག་ཐབས་དང་འཇུག་ཡུལ་དུ་འབྲེལ་ཏེ། དགོས་སོགས་དེ་དང་ལྡན་པའི་བསྟན་བཅོས་དེ་གང་ཡིན་ཞེ་ན། དེའི་ལན་དུ། ཤེས་རབ་ཕ་རོལ་ཕྱིན་པ་ནི། །
ཞེས་སོགས་སྟོན་དགོས་པའི་ཕྱིར། འོ་ན་བསྟན་བཅོས་འདིས་མདོའི་དོན་བཤད་ཐབས་ཡན་ལག་དུའི་སྒོ་ནས་བཤད། འགྲེལ་པས་རྩ་བའི་དོན་བཤད་ཐབས་ཡན་ལག་དུའི་སྒོ་ནས་འཆད་ཅེ་ན། སློབ་དཔོན་ཆོས་ཀྱི་བཤེས་གཉེན་ན་རེ། མདོའི་དོན་བཤད་ཐབས་ཡན་ལག་རྣམ་པ་ལྔའི་སྒོ་ནས་འཆད་པ་ནི་རྗེ་བཙུན་ཉིད་ཀྱི་ཞལ་ནས་བརྒྱུད་པའི་མན་ངག་ཡིན་ཏེ། རྣམ་བཤད་རིགས་པ་ལས། གང་ཞིག་བདག་པས་བློ་དམན་ཞིང༌། ། མདོ་རྣམས་འཆད་འདོད་དེ་དག་ལ། ། མན་ངག་ཅུང་ཞིག་སྦྱིན་པར་བྱ། ། དགོས་པ་བསྡུས་པའི་དོན་བཅས་དང༌། །
ཚིག་དོན་བཅས་དང་མཚམས་སྦྱར་བཅས། ། བརྒལ་ལན་བཅས་ཏེ་བསྙད་པར་བྱ། ། ཞེས་གསུངས་པས་སོ། ། ཞེས་གསུང་ངོ༌། ། འོ་ན་གཞུང་གང་གིས་བསྟན་ཞེ་ན། བརྒྱད་སྟོང་འགྲེལ་ཆེན་ལས། དགོས་འབྲེལ་གྱི་དགོས་དོན། ལུས་རྣམ་གཞག་གི་བསྡུས་དོན་དང༌། ཡན་ལག་རྒྱས་བཤད་ཀྱི་ཚིག་དོན་སྟོན་པར་གསུངས་ལ། གོ་རིམ་དེ་ལྟར་སྟོན་དགོས་པའང་ཡིན་ཏེ།
རྣམ་བཤད་རིགས་པ་ལས། མདོ་དོན་ཆེ་བ་ཉིད་ཐོས་ནས། ། ཉན་པ་དང་ནི་འཛིན་པ་ལ། ། ཉན་པ་པོ་དེ་གུས་བྱེད་པས། ། ཐོག་མར་དགོས་པ་བརྗོད་པར་བྱ། ། དགོས་པའི་དོན་ནི་བསྡུས་དོན་ལས། ། དེ་གྲུབ་དེ་ནི་ཚིག་དོན་ལས། ། གོ་རིམ་རིགས་པ་སྔ་ཕྱི་དག ། མི་འགལ་བ་ནི་གཉིས་ལས་སོ། ། ཞེས་གསུངས་པའི་ཕྱིར།
གོ་རིམ་མི་འགལ་བ་ནི་མཚམས་སྦྱར་ཡིན་ལ། རིགས་པ་དང་མི་འགལ་བ་དང༌། སྔ་ཕྱི་མི་འགལ་བ་ནི་བརྒལ་ལན་ནོ། ། དེ་གཉིས་པོ་གཞུང་གི་ཆ་ཤས་གང་གིས་སྟོན་ཞེ་ན། སློབ་དཔོན་ཆོས་ཀྱི་བཤེས་གཉེན་ན་རེ། མཚམས་སྦྱོར་དོན་གྱིས་ཐོབ་པ་དང༌། སློབ་དཔོན་གྱིས་དངོས་སུ་བཀོད་པ་དག་ལས། སྐབས་དང་པོ་ལ་མཚམས་སྦྱར་སོ་དྲུག གཉིས་པ་ལ་ཉི་ཤུ། གསུམ་པ་ལ་བཅུ་བཞི།
བཞི་པ་ལ་སོ་ལྔ། ལྔ་པ་ལ་ཉེར་བདུན། དྲུག་པ་ལ་གཅིག བདུན་པ་ལ་ལྔ། བརྒྱད་པ་ལ་བཅུ། བར་མ་ལ་བཞི། བསྡུས་པ་ལ་གཅིག་སྟེ། བརྒྱ་ལྔ་བཅུ་རྩ་གསུམ་ཡོད་པར་བཞེད། བརྒལ་ལན་ནི། གྲངས་མེད་ལ་སོགས་བསྟན་པ་རྣམས། །
ཞེས་སོགས་ཀྱིས་སྟོན་ནོ། ། འགྲེལ་པས་ཀྱང་རྩ་བའི་དོན་བཤད་ཐབས་ཡན་ལག་ལྔའི་སྒོ་ནས་འཆད་ལ། དེ་ལ་ཡང༌། སྤྱིའི་བཤད་ཐབས་ཡན་ལག་ལྔ་ནི། གོང་དུ་བཤད་པ་ལྟར་ཡིན་ལ། སོ་སོའི་བཤད་ཐབས་ནི། མཆོད་བརྗོད་ལ་བཤད་པ་ལྟར་རང་རང་གི་སྐབས་སུ་འབྱུང་བ་རྣམས་སོ། ། དང་པོ་མཆོད་བརྗོད་ལ། བཤད་བྱའི་མདོ་དགོད། མདོའི་དངོས་བསྟན་ལ་ཚིག་གི་འབྲུ་བཞག
ཤུགས་བསྟན་བསྟན་བཅོས་སུ་ཇི་ལྟར་བསྡུས་པའི་ཚུལ། བསྡུས་དོན་འགྲེལ་པས་གང་དུ་བཀྲལ་བ་དང་རྣམ་པ་བཞི། དང་པོ་ནི། འདི་སྐད་བདག་གིས་ཐོས་པའི་དུས་གཅིག་ན། བཅོམ་ལྡན་འདས་རྒྱལ་པོའི་ཁབ་བྱ་རྒོད་ཕུང་པོའི་རི་ལ་དགེ་སློང་ལྔ་སྟོང་ཙམ་གྱིས་བསྐོར་ཏེ་ཐམས་ཅད་ཀྱང་དགྲ་བཅོམ་པ་ཟག་པ་ཟད་པ། ཉོན་མོངས་པ་མེད་པ། དབང་དུ་གྱུར་པ། སེམས་ཤིན་ཏུ་རྣམ་པར་གྲོལ་བ། ཅང་ཤེས་པ། གླང་པོ་ཆེན་པོ།
བྱ་བ་བྱས་པ། བྱེད་པ་བྱས་པ། ཁུར་བོར་བ། རང་གི་དོན་རྗེས་སུ་ཐོབ་པ། སྲིད་པ་ཀུན་ཏུ་སྦྱོར་བ་ཡོངས་སུ་ཟད་པ། ཡང་དག་པར་ཀུན་ཤེས་པས་སེམས་ཤིན་ཏུ་རྣམ་པར་གྲོལ་བ། སེམས་ཀྱི་དབང་ཐམས་ཅད་ལ་ཕ་རོལ་ཏུ་ཕྱིན་པའི་མཆོག་ཐོབ་པ་ཤ་སྟག་དང་ཐབས་གཅིག་ཏུ་བཞུགས་སོ། ། གང་ཟག་གཅིག་མ་གཏོགས་པ་ནི་འདི་ལྟ་སྟེ། སློབ་པ་རྒྱུན་དུ་ཞུགས་པ་ཚེ་དང་ལྡན་པ་ཀུན་དགའ་བོའོ། ། དགེ་སློང་མ་གྲགས་འཛིན་མ་དང༌།
སྐྱེ་དགུའི་བདག་མོ་ཆེན་མོ་ལ་སོགས་པ་ལྔ་བརྒྱ་ཙམ་དང༌། དགེ་བསྙེན་དང་དགེ་བསྙེན་མ་ཤིན་ཏུ་མང་པོ་ཆོས་མཐོང་བ་དག་དང་ཡང་ཐབས་གཅིག་གོ ། བྱང་ཆུབ་སེམས་དཔའ་ཆེན་པོ་བཟང་སྐྱོང་དང༌། རིན་ཆེན་འབྱུང་གནས་དང༌། དེད་དཔོན་དམ་བཅའ་དང༌། སྐྱེས་བུས་བྱིན་དང༌། ཆུས་བྱིན་དང༌། དབང་པོས་བྱིན་དང༌། བློ་གྲོས་དམ་བཅའ་དང༌། བྱམས་པ་ལ་སོགས་པ་བྱེ་བ་ཁྲག་ཁྲིག་བརྒྱ་སྟོང་དུ་མ་དག་དང་ཡང་ཐབས་གཅིག་གོ །
ཞེས་པ་ནི་ཐུན་མོང་གི་གླེང་གཞིའོ། ། ཐུན་མོང་མ་ཡིན་པའི་གླེང་གཞི་ནི། དེ་ནས་དེའི་ཚེ། བཅོམ་ལྡན་འདས་ཉིད་ཀྱིས། གདན་སེང་གེའི་ཁྲི་བཤམས་ནས་སྐུ་དྲང་པོར་སྲངས་དགོངས་པ་མངོན་དུ་གཞག་ནས་སྐྱིལ་མོ་ཀྲུང་བཅས་ནས་བཞུགས་སོ། ། ཞེས་པ་ནས་བཟུང་སྟེ། གང་ན་འཇམ་དཔལ་གཞོན་ནུར་གྱུར་པ་འདུག་པ། ལྷའི་བུ་བློ་གྲོས་རབ་གནས་དང༌། གཞན་ཡང་གཟི་བརྗིད་ཆེན་པོ་དག་འཁོད་པའི་འཇིག་རྟེན་གྱི་ཁམས་པདྨོ་ཅན་བཞིན་དུ་གྱུར་ཏེ། བཅོམ་ལྡན་འདས་ཀྱིས་ཀྱང༌།
ལྷ་དང་བཅས། བདུད་དང་བཅས། ཚངས་པ་དང་བཅས། དགེ་སྦྱོང་དང་བྲམ་ཟེ་དང་སྐྱེ་དགུའི་བདག་པོ་དང་བཅས་པའི་འཇིག་རྟེན་འདུས་ཤིང༌། བྱང་ཆུབ་སེམས་དཔའ་གཞོན་ནུར་གྱུར་པ་རྣམས་ཀྱང་འདུས་པར་གཟིགས་པར་གྱུར་ཏོ། ། ཞེས་པའི་བར་གསུངས་སོ། ། གཉིས་པ་ལ། ཐུན་མོང་གི་གླེང་གཞི་བཤད་པ་དང༌། ཡུམ་གྱི་གླེང་གཞི་བཤད་པའོ། ། དང་པོ་ནི།
དུས་དང༌། སྟོན་པ་དང༌། གནས་དང༌། འཁོར་ཏེ། ཕུན་སུམ་ཚོགས་པ་བཞིའི་སྒོ་ནས་ཤེས་པར་བྱ་སྟེ། བརྒྱད་སྟོང་དོན་བསྡུ་ལས། སྟོན་པ་དབང་པོ་འཁོར་དང་ནི། ། ཡུལ་དང་དུས་ཀྱང་ངེས་བསྟན་པ། ། དད་ལྡན་འཇུག་པའི་ཡན་ལག་རྒྱུ། ། སྡུད་པོ་རང་ཉིད་ཚད་མར་ནི། །
རབ་སྒྲུབ་ཕྱིར་ཡིན། ཞེས་གསུངས་པ་ལྟར་རོ། ། འདི་སྐད་བདག་གིས་ཐོས་པ་དུས་གཅིག་ན་ཞེས་པས་དུས་ཕུན་སུམ་ཚོགས་པ་སྟོན་སྟེ། དེ་ཡང་བརྒྱད་སྟོང་འགྲེལ་ཆེན་ལས། འདི་ལྟར་འབྱུང་སྟེ། འདི་སྐད་ཐོས་ཞེས་པས་ཚིག་ཙམ་ཐོས་ཀྱི་དོན་ཁོང་དུ་མ་ཆུད་ཅེས་པའོ། ། བདག་གིས་ཐོས་ཞེས་པས། བརྒྱུད་པ་གཞན་མེད་ཅེས་པའོ། ། དུས་གཅིག་ལ་ཐོས་ཞེས་པས་ཐོས་པ་མང་བར་སྟོན། ཆོས་ལ་སྦྱར་ན།
ཡུམ་འདི་རྙེད་དཀའ་བར་སྟོན། དུས་གཅིག་ན་བྱ་རྒོད་ཀྱི་ཕུང་པོའི་རི་ལ་བཞུགས། ཞེས་པས། གཞན་གྱི་ཚེ་གཞན་ན་བཞུགས་པར་སྟོན། སྟོན་པ་ཕུན་སུམ་ཚོགས་པ་ནི་བཅོམ་ལྡན་འདས་སོ། ། གནས་ནི་རྒྱལ་པོའི་ཞེས་སོགས་སོ། ། ཁྱིམ་པ་དང་རབ་ཏུ་བྱུང་བའི་ཕྱོགས་གཉིས་བསྡུ་བའི་ཕྱིར། གནས་གཉིས་སྨོས་སོ། ། གསུམ་པ་འཁོར་ཕུན་སུམ་ཚོགས་པ་ལ། ཐེག་དམན་དང༌།
ཐེག་ཆེན་གྱི་འཁོར་རོ། ། དང་པོ་ལ་གྲངས་ནི། རྒྱས་འབྲིང་གཉིས་ལ་ལྔ་སྟོང་དང༌། བསྡུས་པ་ལ་སྟོང་ཉིས་བརྒྱ་ལྔ་བཅུ་སྟེ། ཁྱད་པར་ནི་སྔར་བཤད་པ་ལྟར་རོ། ། ཡོན་ཏན་ནི། དགྲ་བཅོམ་པ་ལ་སོགས་པའོ། ། ཐེག་ཆེན་གྱི་འཁོར་ནི། བྱང་ཆུབ་སེམས་དཔའ་བཟང་སྐྱོང་ལ་སོགས་པ་བྱེ་བ་ཁྲག་ཁྲིག་བརྒྱ་སྟོང་དང་ཡང་ཐབས་གཅིག་ཏུ་བཞུགས་སོ། ། ཞེས་པས་བསྟན་ནོ། །
གཉིས་པ་ཐུན་མོང་མིན་པ་ཤེར་ཕྱིན་གྱི་གླེང་གཞི་ལ་ཉི་ཁྲི་གཞུང་འགྲེལ་ལས་འདི་ལྟར་འབྱུང་སྟེ། གདན་ལ། བཤམས་པ། བཞུགས་པ། བཞུགས་ནས་ཆོ་འཕྲུལ་མཛད་པ། མཛད་ནས་ཆོས་གསུང་བའི་དུས་གཟིགས་པའོ། ། དང་པོ་ལ། གདན་བཤམས་པ། བཞུགས་པ། དང་པོ་ནི།
ཆོས་ནི་ཐུན་མོང་མིན་པའི་མཆོད་འོས་ཆེན་པོར་བསྟན་པ་དང༌། ཕྱི་རབས་ཀྱི་སྐྱེ་བོའི་ཞུམ་པ་བསལ་བ་དང༌། འཁོར་གདུལ་བའི་ཕྱིར་བཅོམ་ལྡན་འདས་ཉིད་ཀྱིས་སེང་གེའི་ཁྲི་བཤམས་སོ། ། གཉིས་པ་ནི། ཆོས་འདི་མཉམ་པར་གཞག་པ་ཁོ་ནས་རྟོགས་སོ་ཞེས་བསྟན་པའི་ཕྱིར། སྐུ་དྲང་པོར་སྲང་དགོངས་པ་མངོན་དུ་བཞག སྐྱིལ་མོ་ཀྲུང་བཅས་ཏེ་བཞུགས་སོ། ། གཉིས་པ་ཆོ་འཕྲུལ་མཛད་པ་ལ་གསུམ་སྟེ། ཏིང་ངེ་འཛིན་གྱི་ཆོ་འཕྲུལ། རྫུ་འཕྲུལ་གྱི་ཆོ་འཕྲུལ།
ཆོས་གནང་བའི་ཆོ་འཕྲུལ་ལོ། ། དང་པོ་ལ། ཏིང་ངེ་འཛིན་གྱི་རྒྱལ་པོའི་ཆོས་འཕྲུལ། སེང་གེ་རྣམ་པར་རོལ་པའི་ཆོ་འཕྲུལ་ལོ། ། དང་པོ་ལ། རྒྱུ་མཉམ་པར་གཞག་པ་དང༌། འབྲས་བུ་འོད་ཟེར་བཀྱེ་བ་གཉིས། དང་པོ་ནི། དེར་བཞུགས་ན་ཏིང་ངེ་འཛིན་གང་དུ་ཏིང་ངེ་འཛིན་ཐམས་ཅད་ཁོང་དུ་ཆུད་པ། འདུ་བ་དང་རྗེས་སུ་འབྲང་བར་འགྱུར་བའི་ཕྱིར།
ཏིང་ངེ་འཛིན་རྒྱལ་པོ་ཞེས་བྱ་བའི་ཏིང་ངེ་འཛིན་ལ་མཉམ་པར་གཞག་གོ ། དེ་ནས་དགོངས་ཤིང་ཡང་དག་པར་མཁྱེན་ནས། ཏིང་ངེ་འཛིན་དེ་ལས་བཞེངས་ཏེ། ལྷའི་སྤྱན་གྱིས་སངས་རྒྱས་ཀྱི་ཞིང་ཐམས་ཅད་ལ་རྣམ་པར་གཟིགས་སོ། ། ཞེས་པའོ། ། འབྲས་བུ་འོད་ཟེར་བཀྱེ་བ་ལ། ཡན་ལག་དང༌། ཉིང་ལག་ལས་འོད་ཟེར་བཀྱེ་བ། བ་སྤུའི་བུ་ག་ནས་བཀྱེ་བ། རང་བཞིན་གྱི་འོད་ཟེར་བཀྱེ་བ།
ལྗགས་ལས་འོད་ཟེར་བཀྱེ་བ་རྣམས་ནི་རིམ་པ་བཞིན། དེ་ལྟར་གཟིགས་ནས་སྐུ་ཐམས་ཅད་ནས་འོད་ཟེར་རབ་ཏུ་བཀྱེ་སྟེ། དེའི་ཞབས་ཀྱི་མཐིལ་གཉིས་འཁོར་ལོའི་རྩིབས་དང་ལྡན་པ་ལས་ཀྱང་འོད་ཟེར་བྱེ་བ་ཁྲག་ཁྲིག་བརྒྱ་སྟོང་དྲུག་ཅུ་དྲུག་ཅུ་བྱུང་ངོ༌། ། ཞེས་སོགས་དང༌། དེ་ནས་བཅོམ་ལྡན་འདས་ཀྱི་བ་སྤུའི་སྒོ་ལས་འོད་ཟེར་རབ་ཏུ་བཀྱེ་བར་མཛད་དེ་ཞེས་སོགས་དང༌། དེ་ནས་ཡང་བཅོམ་ལྡན་འདས་ཀྱི་དེ་བཞིན་གཤེགས་པའི་རང་བཞིན་གྱི་འོད་གང་ཡིན་པ་སོགས་དང༌། དེ་ནས་དེའི་ཚེ་བཅོམ་ལྡན་འདས་ཀྱི་ཞལ་གྱི་སྒོ་ནས་ལྗགས་ཀྱི་དབང་པོ་བཀྲམ་ནས། སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདི་དག་ཐམས་ཅད། ལྗགས་ཀྱི་དབང་པོ་དེས་ཁྱབ་པར་མཛད་ནས་ལྗགས་ཀྱི་དབང་པོ་དེ་ལས་འོད་རབ་ཏུ་བཀྱེ་སྟེ། འོད་ཟེར་དེ་ལས་འོད་ཟེར་བྱེ་བ་ཁྲག་ཁྲིག་བརྒྱ་སྟོང་དུ་མ་ཐོན་ཏེ།
འོད་ཟེར་གྱི་རྩེ་མོ་དེ་ལས་ཀྱང་རིན་པོ་ཆེའི་རང་བཞིན་གྱི་པདྨ་གསེར་གྱི་མདོག་ཏུ་སྣང་བ། འདབ་མ་སྟོང་དང་ལྡན་པ་ཤ་སྟག་གནས་པར་གྱུར་ཏེ། པདྨ་དེ་དག་ལ་ཡང་དེ་བཞིན་གཤེགས་པའི་སྐུ་ཆོས་སྟོན་པར་མཛད་ཅིང་གནས་པ་རྣམས་བཞུགས་ཏེ་ཞེས་སོགས་སོ། ། འོད་ཟེར་དེས་བྱེད་ལས་གཉིས་བྱེད་དེ། འཇིག་རྟེན་གྱི་ཁམས་སྣང་བར་བྱེད་པ་དང༌། གདུལ་བྱའི་སེམས་ཅན་རྣམས་ཕྱིར་མི་ལྡོག་པར་བྱེད་པའོ། ། གཉིས་པ་སེང་གེ་རྣམ་པར་རོལ་པའི་ཆོ་འཕྲུལ་ལ་རྒྱུ་མཉམ་པར་གཞག་པ་དང༌། འབྲས་བུ་ཞིང་སྦྱང་བ་གཉིས། དང་པོ་ནི། དེ་ནས་བཅོམ་ལྡན་འདས་ཀྱིས་གདན་སེང་གེའི་ཁྲི་དེ་ཉིད་ལ་བཞུགས་བཞིན་དུ་སངས་རྒྱས་ཀྱི་ཏིང་ངེ་འཛིན་སེང་གེ་རྣམ་པར་རོལ་བ་ཞེས་བྱ་བ་ལ་མཉམ་པར་གཞག་སྟེ།
ཞེས་སོ། ། འབྲས་བུ་ཞིང་སྦྱང་བ་ལ། སྣོད་ཀྱི་ཞིང་སྦྱང་བ་དང༌། བཅུད་ཀྱི་ཞིང་སྦྱང་བ་གཉིས། དང་པོ་ནི། དེ་ལྟ་བུའི་གཟུགས་ཀྱི་རྫུ་འཕྲུལ་ཀྱི་མངོན་པར་འདུ་མཛད་དོ། ། ཇི་འདྲ་གཟུགས་ཀྱི་རྫུ་འཕྲུལ་མངོན་པར་འདུ་མཛད་པས། སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདི་རྣམ་པ་དྲུག་ཏུ་གཡོས། ཞེས་སོགས་སོ། ། གཉིས་པ་བཅུད་ཀྱི་ཞིང་སྦྱང་བ་ལ།
མཐོ་རིས་ལ་འགོད། མཐོ་རིས་ཉེས་མེད་ལ། སྤྱོད་པ་དག་པ་ལ། བསམ་པ་ཁྱད་པར་ཅན། བདེ་ལྡན་ལ། ཤེས་ལྡན་ལ་འགོད་པ་དང་དྲུག་ནི། དེ་ནས་དེའི་ཚེ། སྐད་ཅིག་ཡུད་ཙམ་ཐང་གཅིག་ལ་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདི་ན། མི་ཁོམ་པ་ཐམས་ཅད་ཟད་པར་གྱུར་ཏོ། ། ཞེས་པ་ནས།
ཆེད་དུ་རྗོད་པས་ཆེད་དུ་བརྗོད་པར་གྱུར་ཏོའི་བར་རོ། ། གཉིས་པ་རྫུ་འཕྲུལ་གྱི་ཆོ་འཕྲུལ་ལ། སྤྲུལ་པའི་ཆོ་འཕྲུལ་དང༌། བྱིན་གྱིས་བརླབས་པའི་ཆོ་འཕྲུལ་ལོ། ། དང་པོ་ལ་སྤྲུལ་སྐུ་གཞན་ཟིལ་གྱིས་མནན་པ། རང་བཞིན་གྱི་སྐུས་ཞུམ་པ་བསལ་བ། དེ་ལྷ་དང་མི་རྣམས་ཀྱིས་མཆོད་པ་གསུམ་ནི། རིམ་པ་བཞིན་སེང་གེའི་ཁྲི་དེ་ཉིད་ལ་བཞུགས་པས། གཙང་མའི་གནས་དང་བཅས་པ་འདི་ཟིལ་གྱིས་མནན་ཏེ། འོད་དང༌།
སྐུ་མདོག་དང་གཟི་བརྗིད་དང་དཔལ་གྱིས་མཛེས་ཤིང་ལྷམ་མེ་ལྷང་ངེ་ལྷན་ནེའོ། ། ཞེས་དང༌། སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདིར། བཅོམ་ལྡན་འདས་ཀྱི་རང་བཞིན་གྱི་སྐུ་ཅི་འདྲ་བ་དེ་བཞིན་དུ་བསྟན་ཏེ། ཞེས་དང༌། སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདི་ན། ལྷ་གང་ཇི་སྙེད་ཡོད་པ་དེ་དག་ཐམས་ཅད་ཀྱང་ལྷ་རྫས་ཀྱི་གཞན་མང་པོ་ཐོགས་ནས། བཅོམ་ལྡན་འདས་ག་ལ་བ་དེར་ཕྱིན་ནས་བཅོམ་ལྡན་འདས་ལ་གཏོར་རོ། ། ཞེས་སོགས་སོ། ། གཉིས་པ་བྱིན་གྱིས་བརླབས་པའི་ཆོ་འཕྲུལ་ལ།
བྱིན་གྱིས་བརླབས་པ་དང༌། སྐུ་ཉམས་སུ་བསྟན་པའོ། ། དང་པོ་ནི། བཅོམ་ལྡན་འདས་ཀྱི་དབུའི་སྟེང་གི་ནམ་མཁའ་ལ་མེ་ཏོག་གི་ཁང་པ་བརྩེགས་པ་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ཙམ་དུ་རེད་དེ་གནས་པར་གྱུར་ཏོ། ། གཉིས་པས་སྐུ་ཉམས་སུ་བསྟན་པ་ནི། སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ཀྱི་མི་ཐམས་ཅད་དང༌། ལྷ་ཐམས་ཅད་ཀྱིས་དེ་བཞིན་གཤེགས་པའི་སྐུ་ལྟ་བས་ཆོག་མི་ཤེས་པ་དེ་མཐོང་བས་འདི་སྙམ་དུ་སེམས་པར་གྱུར་ཏེ། དེ་བཞིན་གཤེགས་པ་བདག་ཅག་གི་མདུན་ན་བཞུགས་ཤིང་ཆོས་སྟོན་ནོ་སྙམ་མོ། ། ཞེས་པའོ། ། གསུམ་པ་ཆོས་གནང་བའི་ཆོ་འཕྲུལ་ལ།
འཇིག་རྟེན་གྱི་ཁམས་བསྟན་པ་དང༌། འཁོར་བསྡུ་བ། ཕྱི་མ་ལའང་ལྟས་ཀྱི་རྒྱུ་ཞུས་པ། ལན་བཏབ་པ། ཞུས་པ། གནང་བ། སྐྱེས་བསྐུར་བ། གསུང་སྒྲུབ་སྟེ་ཕྱོགས་གཅིག་ཏུ་འཁོད་པ་རྣམས་ཀྱི་སྒོ་ནས་ཤེས་པར་བྱའོ། ། གསུམ་པ་ཆོས་གསུང་བའི་དུས་ལ་གཟིགས་པ་ནི། བྱང་ཆུབ་སེམས་དཔའ་གཞོན་ནུར་གྱུར་པ་རྣམས་ཀྱང་འདུས་པར་གཟིགས་པར་གྱུར་ཏོ། །
གསུམ་པ་ཤུགས་བསྟན་བསྟན་བཅོས་སུ་ཇི་ལྟར་བསྡུས་པའི་ཚུལ་ལ། དགེ་སློང་ལྔ་སྟོང་ཙམ་གྱིས་བསྐོར་ཏེ་ཞེས་པས་རྟེན་གྱི་གང་ཟག་དེ་བསྟན། དེའི་དོན་ནི་ཉན་ཐོས་ཞི་བ་ཚོལ་རྣམས་ཞེས་པའོ། ། ཐམས་ཅད་ཀྱང་དགྲ་བཅོམ་པ་སོགས་ཀྱིས་འབྲས་བུ་བསྟན། དེའི་དོན་ཉེར་ཞིར་ཁྲིད་མཛད་གང་ཡིན་དང༌། ། ཞེས་པའོ། ། བྱང་ཆུབ་སེམས་དཔའ་ཆེན་པོ་བྱེ་བ་ཁྲག་ཁྲིག་ཅེས་པས་རྟེན་གྱི་གང་ཟག་དེ་བསྟན། དེའི་དོན་འགྲོ་ལ་ཕན་པར་བྱེད་རྣམས་ཞེས་པའོ། ། ཐམས་ཅད་ཀྱང་གཟུངས་རབ་ཏུ་ཐོབ་པ་སོགས་ཀྱིས་འབྲས་བུ་བསྟན། དེའི་དོན།
འཇིག་རྟེན་དོན་གྲུབ་མཛད་པ་གང༌། ། ཞེས་པའོ། ། བཅོམ་ལྡན་འདས་ཞེས་པས་རྟེན་གྱི་གང་ཟག་དེ་བསྟན། དེའི་དོན། ཐུབ་རྣམས་ཞེས་པའོ། ། ཕ་རོལ་ཏུ་ཕྱིན་པ་དྲུག་དང་ལྡན་པའི་ཆོས་བསྟན་པ་འདི་ཉིད་ཀྱིས་སྟོན་པར་མཛད་དོ་སོགས་ཀྱིས་འབྲས་བུ་བསྟན། དེའི་དོན། རྣམ་པ་ཀུན་ལྡན་སྣ་ཚོགས་འདི་གསུངས་པ། ། ཞེས་པའོ། ། གསུམ་ཀའི་ཐབས་མདོའི་སྦས་དོན་དུ་གནས་པ་རྗེ་བཙུན་གྱིས་དངོས་སུ་གསུངས་པ་སྟེ།
ཀུན་ཤེས་ཉིད་ཀྱིས་དང༌། ལམ་ཤེས་ཉིད་ཀྱིས་དང༌། གང་དང་ཡང་དག་ལྡན་པས་ཞེས་པ་རྣམས་སོ། ། རལ་གྲི་ན་རེ། རྐང་པ་དང་པོ་གསུམ་གྱིས་གཞན་དོན་སྒྲུབ་བྱེད་ཀྱི་ཡུམ་དང༌། རྐང་པ་ཐ་མས་ཟག་མེད་ཀྱི་ཕུང་པོ་བསྐྱེད་པར་བསྟན། ཞེས་གསུང༌། རིན་ཆེན་བསམ་འཕེལ་ལྟར་ན། དང་པོ་གསུམ་གྱིས་ཡུམ་ཡིན་པའི་སྒྲུབ་བྱེད་དང༌། ཕྱི་མ་དམ་བཅའ་བཞག་པར་བཞེད།
རྣམ་བཤད་ཆེན་པོ་ལྟར་ན། བསྟོད་པ་དང་ཕྱག་འཚལ་བ་གཉིས་ཀྱིས་སྟོན་ནོ། ། འོ་ན་འདིར། མཁྱེན་པ་གསུམ་པོ་ཁོ་ན་ཡུམ་ཡིན་ནམ་ཞེ་ན། འཕགས་སེང་གཉིས་ཀྱིས་ནི་མངོན་པར་རྟོགས་པ་བརྒྱད་ཀའི་ཡུམ་དུ་བཞེད་པར་མངོན། ཉི་ཁྲི་སྣང་བར། མཆོད་བརྗོད་ཀྱི་ཤེར་ཕྱིན་གང་ཡིན་དྲིས་པའི་ལན་དུ། ཤེས་རབ་ཕ་རོལ་ཕྱིན་པ་ནི། ། དངོས་པོ་བརྒྱད་ཀྱིས་ཡང་དག་བཤད། ། ཅེས་འབྱུང་བར་བསྟན་པའི་ཕྱིར།
ཅེས་དང༌། སློབ་དཔོན་གྱིས། དེ་ལ་ཐམས་ཅད་མཁྱེན་པ་ཉིད་གསུམ་གྱིས་ནི་དོན་བརྒྱད་བསྡུས་ལ། དེ་དག་ཀྱང་ཡུམ་ཡིན་ཞེས་བཤད་པའི་ཕྱིར། ཨ་བྷྱ་ཀ་ར། རཏྣ་ཀིརྟི། བུདྡྷ་ཤྲཱི་གསུམ་ཀྱང་དེ་ལྟར་བཞེད་དེ། གནད་ཀྱི་ཟླ་འོད་ལས། འོ་ན་མཁྱེན་པ་གསུམ་གྱི་སྒོ་ནས་ཕྱག་འཚལ་བ་ཅི་ཞེ་ན། དེ་ཉིད་ཀྱི་རྟོགས་པ་ཆུང་ངུ་དང་འབྲིང་དང་ཆེན་པོའི་དབྱེ་བ་ལ་དགོངས་ནས།
ཀུན་མཁྱེན་གསུམ་གྱི་སྒོ་ནས་ཕྱག་འཚལ་བ་ཡིན་ནོ། ། ཞེས་དང༌། གྲགས་ཆ་ལས་མཁྱེན་པ་གསུམ་ནི་དངོས་པོའི་དབྱེ་བ་ལས་ཕྱེ་བ་ཡིན་ལ། ལྔ་པོ་རྣམས་ནི་འདི་ལས་སྤྲོས་པ་ཡིན་ནོ་ཞེས་དང༌། ཤེས་རབ་སྒྲོན་མ་ལས། ཡུལ་ཉིད་དང༌། སྦྱོར་བ་ཉིད་དང༌། འབྲས་བུ་ཉིད་ཀྱི་སྒོ་ནས། ཐམས་ཅད་མཁྱེན་པ་ཉིད་དང་གསུམ་གྱིས་མངོན་པར་རྟོགས་པ་བརྒྱད་བསྡུས་ཞེས་བཤད་པའི་ཕྱིར་རོ། ། ཤཱནྟི་པ་ལྟར་ན།
ཉན་ཐོས་བྱང་ཆུབ་སེམས་དཔའི་ཚོགས་དང་བཅས་པའི་སངས་རྒྱས་ཀྱི་ཡུམ་ཞེས་བརྗོད་པ་ན། ཉན་རང་དག་བྱང་སེམས་ཀྱི་ཡུམ་ཡིན་པར་མི་འགྱུར་རོ། ། འོ་ན་བུ་དང་བཅས་པའི་ཕའི་ཆུང་མ་ཞེས་བརྗོད་པ་ན། བུའི་ཆུང་མར་ཐལ་ལོ་ཞེ་ན་མེད་དེ། བཅས་པའི་དོན་ནི་ལྷན་ཅིག་པ་ཡིན་པའི་ཕྱིར་ཞེ་ན་རྣམ་མཁྱེན་ཉིད་ཡུམ་དུ་བཞེད། ཆོས་ཀྱི་བཤེས་གཉེན་ཡང་དེ་དང་ཆ་མཐུན་པར་བཞེད་དེ། ཚིག་གསལ་ལས། ཡུམ་ལ་གསུམ་དུ་ཕྱེ་བ་ནི་རང་བཞིན་གསུམ་དུ་ཕྱེ་བ་མིན་ཏེ། དབྱེ་བར་མི་ནུས་པའི་ཕྱིར། འོ་ན་ཅི་ཞེ་ན།
གདུལ་བྱའི་བསམ་པའི་དབང་གིས་སྲས་ཐམས་ཅད་ཀྱི་ཡུམ་ཡིན་ནོ། ། ཞེས་བསྟན་གྱི། རྣམ་པར་ངེས་པའི་དབང་དུ་བྱས་པའི་ཚེ། སངས་རྒྱས་རྗེ་བཙུན་ཁོ་ནའི་ཡུམ་ཡིན་གྱི། ཉན་ཐོས་དང་རང་སངས་རྒྱས་གཡུང་པོ་ལྟ་བུ་ནི། བུད་མེད་རིན་པོ་ཆེ་ལྟ་བུའི་ཡུམ་འདིས་ག་ལ་ཞིག་བསྐྱོད། དེ་ཅིའི་ཕྱིར་ན། ཡུམ་འདིའི་མཐུས་ཆེ་བ་ནི་འགྲོ་བ་མ་ལུས་པ་སངས་རྒྱས་བཅོམ་ལྡན་འདས་ཆོས་ཀྱི་རྒྱལ་པོ་ཁོ་ནར་བསྒྲུབ་པས་ན། རབ་ཏུ་མཚར་དུ་བྱའོ། ། ཡུམ་གྱི་མཐུའི་ཁྱད་པར་དེ་ཉིད་སྟོན་པའི་གཞུང་དག་ཀྱང་གཞུང་གཞན་པས་མཆོག་ཡིན་ནོ། །
དྲན་པ་ཉེར་གཞག་ལས། འདོད་ཆགས་དང་བྲལ་བའི་འཇུག་པ་ཙམ་གཙོ་བོར་སྟོན་པས། གཞུང་ཕྱོགས་གཅིག་པ་ཡིན་ལ། སྡོང་པོ་བཀོད་པ་ལས། ཐེག་པ་ཆེན་པོའི་བྱ་བའི་ཚུལ་དང༌། འབྲས་བུ་ལ་སོགས་པ་གཙོ་བོར་བསྟན་གྱི། ཉན་རང་རྣམས་ཀྱི་ལམ་དང་འབྲས་བུ་མ་བསྟན་པས་གཞུང་ཕྱོགས་གཅིག་པ་ཡིན་ནོ། ། རྒྱལ་བའི་ཡུམ་འདིར་ནི་རིགས་ཐམས་ཅད་བསྟན་པས་ཤིན་ཏུ་རྒྱས་པའི་སྡེ་ཡིན་ནོ། ། དེས་ན་ཡུམ་འདི་དུ་མར་སྣང་བ་དང༌། གཅིག་ཉིད་དུ་བསྒྲུབ་པའི་མཐུ་དང་ལྡན་པར་བསྟན་པའི་ཕྱིར།
ཚུལ་གསུམ་པ་ཞེས་སྨོས་སོ། ། ཞེས་བཤད། འདི་ལ་དཔགས་ནས། རྗེ་བཙུན་ལ་སོགས་པ། བོད་ཀྱི་དགེ་བའི་བཤེས་གཉེན་མང་པོ་རྣམ་མཁྱེན་ཉིད་བྱེད་ལས་མི་འདྲ་བའི་ཆ་ནས་འཕགས་པའི་ཡུམ་དུ་བཞག་པ་ཡིན་གྱི། དངོས་པོ་ལ་ཡུམ་ཡིན་ན་འབྲས་བུ་རྣམ་མཁྱེན་ཡིན་པས་ཁྱབ་ཅེས་བཞེད་པར་སྣང་ངོ༌། ། བཞི་པ་བསྡུས་དོན་འགྲེལ་པས་གང་དུ་བཀྲལ་བ་ལ་འགྲེལ་ཆེན་དུ་ནི་མཆོད་བརྗོད་ལ་བཤད་པ་མ་མཛད་ལ། འགྲེལ་པ་འདིར་ནི། བཤད་ཐབས་ལྔའི་སྒོ་ནས་འཆད་དེ། དེ་ཡང་རྣམ་བཤད་ཀྱི་དགོངས་པ་ལྟར་ན།
དགོས་དོན་བཤད་པའི་སྒོ་ནས་མཚམས་སྦྱར་བ་ནི། འཕགས་པ་བྱམས་པ་ཞེས་སོ། ། བསྡུས་དོན་འཆད་པའི་དབང་དུ་བྱས་ནས། འདིས་ནི་ཞེས་པའོ། ། དགོས་དོན་ཕྱི་འགྲེལ་གྱིས་རྒྱས་པར་འཆད་པའི་དབང་དུ་བྱས་ནས། དེ་ཐོས་ནས་ཞེས་སོ། ། བསྟོད་པའི་རྒྱུ་མཚན་འཆད་པའི་དབང་དུ་བྱས་ནས། དེ་ལ་ཐམས་ཅད་མཁྱེན་པ་ཞེས་སོ། ། ཚིག་དོན་འཆད་པ་ནི། ཉན་ཐོས་དང་ཞེས་སོ། །
བརྒལ་ལན་ནི། ལོ་ཙྪ་བ་བཞེད་པ་ལྟར། དེ་ལྟར་ཕྱག་འཚལ་བ་དང་ཞེས་སོ། ། ཨར་གྱིས། བསྡུས་དོན་འདིས་ནི་ཞེས་པ་ཡིན་ལ། བརྒལ་ལན་ནི། དེ་ལ་ཐམས་ཅད་མཁྱེན་པ་ཉིད་ཅེས་པས་བསྟན་པར་བཞེད། བཅོམ་རལ་སོགས་ནི་བསྡུས་དོན་དགོས་དོན་གྱི་གོང་དུ་འཆད་ན། རྣམ་བཤད་རིགས་པ་དང་འགལ་བས་བསྡུས་དོན་ནི། དེ་ལ་ཐམས་ཅད་ཅེས་པས་བསྟན་པར་བཞེད་བུ་སྟོན།
མཚམས་སྦྱོར་ཤུགས་ལ་འཆད། མཆོད་བརྗོད་བཤད་ཐབས་ལྔའི་སྒོ་ནས་འཆད། ཅེས་པ། ཆོས་ཀྱི་བཤེས་གཉེན་གྱིས་བཞེད་པའོ། ། ཤེས་རབ་འབྱུང་གནས་བློ་གྲོས་ནི། མངོན་པར་རྟོགས་པའི་ཡན་ལག མངོན་པར་རྟོགས་པའི་བསྡུ་བ། མངོན་པར་རྟོགས་པ་རྣམ་པར་བཞག་པ་གསུམ་དུ་བྱས་ནས། དང་པོ་ནི། དེ་ཐོས་ནས་རེ་ཤིག་དད་པའི་རྗེས་སུ་ཞེས་སོགས།
གཉིས་པ་ནི། དེ་ལ་ཐམས་ཅད་མཁྱེན་པ་ཉིད། ། ཅེས་སོགས། གསུམ་པ་ནི། ཉན་ཐོས་དང་ཞེས་སོ། ། དེ་དང་མཐུན་པར། བསྟན་བཅོས་རྩ་བ་ལའང་གསུམ་པོ་རིམ་པ་ལྟར་དགོས་འགྲེལ་དང༌། ལུས་རྣམ་གཞག་དང༌། ཡན་ལག་རྒྱས་བཤད་རྣམས་ཀྱིས་སྟོན་པར་བཞེད་དེ། འཕགས་པ་ལྟར་ན།
མཆོད་བརྗོད་ཀྱི་ངག་བཀོད་པའི་དགོས་པ་ནི། བསྟན་བཅོས་རྩོམ་པར་དམ་བཅས་པ་ཡིན་པར་བཞེད་དེ། ཉི་ཁྲི་སྣང་བ་ལས། འཕགས་པའི་གང་ཟག་ཐམས་ཅད་ཀྱི་དབང་དུ་མཛད་ནས་ཐམས་ཅད་མཁྱེན་པ་ཉིད་གསུམ་གྱིས་ཐུན་མོང་མ་ཡིན་པའི་ཡོན་ཏན་ཉེ་བར་དགོད་པ་སྔོན་དུ་འགྲོ་བས། ཤེས་རབ་ཀྱི་ཕ་རོལ་ཏུ་ཕྱིན་པ་ལ་ཕྱག་འཚལ་ལོ། ། ཞེས་བརྗོད་པ་འདི་ནི། དེའི་མངོན་པར་རྟོགས་པའི་རྒྱན་གྱི་མན་ངག་བཤད་སྦྱར་དུ་བྱའོ། ། སྙམ་པས་རྣམ་པར་དགྲོལ་བར་བྱའོ། ། ཞེས་མངོན་པར་རྟོགས་པའི་རྒྱན་གྱི་བཤད་པ་ནི་སྦྱར་བར་དམ་བཅས་པ་ཡིན་ནོ། ། ཞེས་གསུངས་པ་དང༌།
བྱ་བ་རྩོམ་པའི་དགོས་པ་ཡིན། དེ་ལྟར་ཕྱག་འཚལ་བ་ཉེ་བར་དགོད་པའི་ཚིགས་སུ་བཅད་པ་ཡང་དག་པར་མཚོན་པའི་དོན་འདི་ཡོད་པ་ཡིན་ནོ། ། ཞེས་གསུངས་པའི་ཕྱིར་རོ། ། སློབ་དཔོན་རྗེས་འབྲངས་དང་བཅས་པ་ལྟར་ན། རང་ཉིད་དམ་པར་རྟོགས་ཤིང་གདུལ་བྱ་ཡུམ་ལ་དྭང་བ་སྐྱེས་པ་དེ་དགོས་པར་བཞེད། འོ་ན་མཆོད་བརྗོད་ཀྱི་ངག་འདིས་བསྟན་བཅོས་ཀྱི་བརྗོད་བྱ་མཐའ་དག་ལ་བསྟོད་དམ། ཕྱོགས་གཅིག་ལ་བསྟོད། ཕྱི་མ་ཁས་མི་ལེན་པས། དང་པོ་ལྟར་ན་མངོན་པར་རྟོགས་པ་བརྒྱད་ཀ་ལ་མ་བསྟོད་པས་གསལ། གལ་ཏེ་གསུམ་གྱིས་བརྒྱད་བསྡུས་པའི་རྒྱུ་མཚན་གྱིས་གསུམ་པོ་ཁོ་ན་ལ་བསྟོད་ན།
འོ་ན་རྣམ་པ་ཐམས་ཅད་མཁྱེན་པ་ཉིད་ཀྱིས། འཕགས་པའི་གང་ཟག་ཐམས་ཅད་བསྡུས་པའི་ཕྱིར། ཞེས་བཤད་པས་རྣམ་མཁྱེན་ཁོ་ནའི་སྒོ་ནས་བསྟོད་པར་རིགས་སོ་ཞེ་ན། ཉེས་པ་དང་པོ་མེད་དེ། གསུམ་གྱིས་བརྒྱད་ཀ་བསྡུས་པའི་ཕྱིར། ཞེས་སྟོན་པ་ནི། དེ་ལ་ཐམས་ཅད་མཁྱེན་པ་ཉིད་གསུམ་གྱིས་ནི་དོན་བརྒྱད་བསྡུས་པའི་ཕྱིར། ཐམས་ཅད་མཁྱེན་པ་ཉིད་གསུམ་གྱི་སྒོ་ནས་ཤེས་རབ་ཀྱི་ཕ་རོལ་ཏུ་ཕྱིན་པ་ལ་བསྟོད་དོ། ། ཞེས་པའོ། ། ཉེས་པ་གཉིས་པ་ལའང༌།
དེ་མེད་དེ། གཞི་ཤེས་དང་ལམ་ཤེས་ཀྱི་སྒོ་ནས་མ་བསྟོད་ན། ཉན་རང་དང༌། བྱང་སེམས་གཞོན་ནུའི་ས་ཁོ་ན་དོན་དུ་གཉེར་བ་རྣམས་ཡུམ་ལ་དྭང་བར་མི་འགྱུར་བ་ལས། མཁྱེན་པ་གསུམ་ཀའི་སྒོ་ནས་བསྟོད་པ་ན། རིགས་ཅན་ཐམས་ཅད་ཡུམ་འདི་ལ་རང་རང་གི་བཞེད་དོན་བསྒྲུབ་པའི་ནུས་པ་ཡོད་པར་ཤེས་ནས། ཡུམ་ལ་འཇུག་པར་འགྱུར་བའི་ཕྱིར། ཞེས་སྟོན་པ་ནི། མཁྱེན་པ་གསུམ་པོ་དེ་དག་ཀྱང་ཤེས་རབ་ཀྱི་ཕ་རོལ་ཏུ་ཕྱིན་པ་ཡིན་ཞིང༌། མཁྱེན་གསུམ་དེས་ཀྱང་འཆད་པར་འགྱུར་བའི་ཚུལ་གྱིས་ཞེས་སོགས་སོ། །
འོ་ན་མཁྱེན་གསུམ་གྱིས། འཕགས་བཞིའི་བཞེད་དོན་ཇི་ལྟར་བསྒྲུབ་ཅེ་ན། དེ་སྟོན་པ་ནི། ཉན་ཐོས་དང་ཞེས་སོགས་སོ། ། ཆོས་ཤེས་དང༌། གཡག་ཊཱིཀ་གི་དགོངས་པའོ། ། རྣམ་བཤད་ཀྱི་དགོངས་པ་ནི། གསུམ་གྱིས་བརྒྱད་བསྡུས་ཀྱང༌། བརྒྱད་པ་ཡུམ་ཡིན་པ་མི་འཐད་དོ་ཞེ་ན། བརྒྱད་པོ་དག་ཀྱང་ཤེར་ཕྱིན་ཡིན་ཞིང༌།
བརྒྱད་པོ་དེ་དག་ཀྱང་ཞེས་སྟོན་ནོ། ། འོ་ན་གསུམ་གྱིས་བརྒྱད་ཇི་ལྟར་བསྡུས་ཤེ་ན། འཕགས་པ་གྲོལ་སྡེས་མཁྱེན་པ་གསུམ་གྱིས་འཕགས་པ་ཐམས་ཅད་ཀྱི་མངོན་པར་རྟོགས་པ་མཐའ་དག་བསྡུས་ཤིང༌། བསྡུས་པ་ལྟར་མཐའ་དག་ཡུམ་ཡིན་པར་བཞེད། སློབ་དཔོན་གྱི་ལུགས་འདི་ལ། ལོ་ཆེན། རྒྱ་ཆེ་བས་ཆུང་བ་བསྡུས་པར་བཞེད། འདྲེ། རང་བཞིན་གྱིས་གནས་སྐབས་བསྡུས་པར་བཞེད། ཨར།
མཚོན་བྱེད་ཀྱི་ཆོས་སུམ་ཅུས་མཁྱེན་གསུམ་བསྡུས་པར་བཞེད། ཁྱུང༌། སྤྱིས་བྱེ་བྲག་བསྡུས་པར་བཞེད། བུདྡྷ་ཤྲཱི། ཡུལ་ཉིད་དང༌། སྦྱོར་བ་ཉིད་འབྲས་བུ་ཉིད་ཀྱི་སྒོ་ནས་བསྡུས་པར་བཞེད། དེ་དག་ནི་གསུམ་གྱིས་ལྔ་བསྡུས་པར་བཞེད་པའི་ཕྱོགས་ཡིན་ལ། དགོངས་པ་མི་མཐུན་པ་ཆེར་མི་སྣང་ངོ༌། ། ཆོས་ཀྱི་བཤེས་གཉེན། འཕགས་པ་བཞིའི་མངོན་རྟོགས་ལ་མཁྱེན་གསུམ་དུ་བྱས་པ་དེ་མཁྱེན་གསུམ་ཙམ་གྱིས་བསྡུས།
སྦྱོར་བཞི་ལམ་ཤེས། ཆོས་སྐུ་རྣམ་མཁྱེན་གྱིས་བསྡུས་པར་བཞེད་དེ། དེ་ནི་གསུམ་གྱིས་བརྒྱད་བསྡུས་པའི་ཕྱོགས་སོ། ། ཆོས་ཀྱི་བཤེས་གཉེན་འདི་ལྟར་བཞེད་དེ། འདིར། མཁྱེན་གསུམ་གྱིས་མངོན་པར་རྟོགས་པ་བརྒྱད་བསྡུས་པར་བསྟན་པ་ཆོས་ཅན། དགོས་པ་ཡོད་དེ། སྐབས་བརྒྱད་དུ་ཕྱེ་བའང་སྐབས་གསུམ་དུ་འདུས་པར་ཤེས་པའི་ཆེད་ཡིན་པའི་ཕྱིར། ཞེས་གསུངས་ཞིང༌། འདི་ཉིད་སློབ་དཔོན་གྱི་དགོངས་པའང་ཡིན་ཏེ།
འགྲེལ་ཆེན་ལས། སྟོང་ཕྲག་བརྒྱ་པ་ལ་སོགས་པའི་མདོའི་དོན། བྱང་ཆུབ་ཀྱི་སེམས་དང༌། གདམས་ངག་ལ་སོགས་པ་བསྒྲུབ་པའི་རང་བཞིན་སྐབས་བརྒྱད་ཀྱི་དབྱེ་བས་ཕྱེ་བ་ཐམས་ཅད། ཞེས་གསུངས་པའི་ཕྱིར་རོ། ། འདིར་མཁྱེན་པ་གསུམ་ལ་བསྟོད་པའི་གོ་རིམ་མི་འཐད་དེ། ཡན་ལག་རྒྱས་བཤད་ཀྱི་གོ་རིམ་དང་འགལ་བའི་ཕྱིར་ཞེ་ན། དེའི་ལན་ལ། སྒྲོས་རྙིང་ལྟར་ན། མཆོད་བརྗོད་གླེང་གཞིའི་འགྲེལ་པ་ཡིན་པས།
གླེང་གཞིའི་གོ་རིམ་དང་བསྟུན་པའོ། ། རྣམ་བཤད་ལྟར་ན། ཉན་ཐོས་ཀྱི་རིགས་ཅན་ཡུམ་ལ་རིམ་གྱིས་དྭང་བ་བསྐྱེད་པའི་ཆེད་ཡིན་ལ། ཡང་ན་འདིར་ནི། རྒྱུད་ལ་སྐྱེ་བའི་རིམ་པ་ཡིན་ལ། ཡན་ལག་རྒྱས་བཤད་དུ་བཤད་པའི་གོ་རིམ་ཡིན་པས་མི་འགལ་ལོ། ། དེ་ལྟར་ཕྱག་འཚལ་བ་དང་ཞེས་པའི་གཞུང་འདི་གང་ལ་འཕྲོས་པ་ཡིན་ཞེ་ན། བཞེད་པའི་རྣམ་གྲངས་བཀོད་པ་དང༌། འཐད་པའི་ཆ་བཞག་པ་གཉིས། དང་པོ་ལ།
ཉི་ཁྲི་སྣང་བར། གཞུང་འདི་དགོས་འགྲེལ་གྱི་མཇུག་ཏུ་གསུངས་པས། འདི་ལྟར་མངོན་ཏེ། མཆོད་བརྗོད་ཀྱི་ཤུགས་ལ་བསྟན་བཅོས་རྩོམ་པ་ཙམ་ཞིག་དམ་བཅས་པ་ལ། ཅིའི་དོན་དུ་རྩོམ་ཞེ་ན། ལན་དུ། བདེ་བླག་ཏུ་ནི་རྟོགས་པ་ཞེས། ། བྱ་བ་རྩོམ་པའི་དགོས་པ་ཡིན། ། ཞེས་སྟོན་ནོ། ། འོ་ན་མངོན་པར་རྟོགས་པ་མཐའ་དག་བདེ་བླག་ཏུ་རྟོགས་པའམ།
ཕྱོགས་རེ་བདེ་བླག་ཏུ་རྟོགས་པ་གང་ཡིན་ཞེ་ན། དེའི་ལན་དུ། ཅི་མངོན་པར་རྟོགས་པའི་རྒྱན་འདི་གཞི་བསྡུས་པའམ་ཞེས་པ་ནས། མངོན་པར་རྟོགས་པ་ཡོངས་སུ་རྫོགས་པ་མཐའ་དག་བསྟན་པ་ཡིན་ནོ། ། ཞེས་བྱ་བ་འདི་འཐད་པ་ཡིན་ནོ། ། ཞེས་པའི་བར་གསུངས། བརྒྱད་སྟོང་འགྲེལ་ཆེན་ལྟར་ན། བརྒྱད་སྟོང་པ་འདིའི་བརྗོད་བྱ་གང་ཡིན་ཞེ་ན། ཐོགས་མེད་ཀྱི་རྗེས་འབྲང་རྣམས་གཞི་ཁོ་ན་བརྗོད་བྱར་འདོད། དཔལ་ལྡན་ཆོས་སྐྱོང་གི་རྗེས་འབྲང་རྣམས།
ལམ་ཁོ་ན་བརྗོད་བྱར་འདོད། ཀླུ་སྒྲུབ་ཀྱི་རྗེས་འབྲང་རྣམས་རྣམ་པ་ཁོ་ན་བརྗོད་བྱར་འདོད་པ། ཕྱོགས་དང་པོ་ལྟར་ན་ཞེས་སོགས་ཀྱིས་བཀག་ནས་ཆོ་འཕྲུལ་གསུམ་གྱི་སྒོ་ནས་ཡུམ་རྒྱས་འབྲིང་གཉིས་ལས་མ་བསྟན་པ་དེ་བརྒྱད་སྟོང་པའི་ཡང་བརྗོད་པར་བྱ་བ་ཡིན་ནོ། ། ཞེས་སྟོན་པ་ནི། རྣམ་པ་ཐམས་ཅད་མཁྱེན་ཉིད་ལམ། ། སྟོན་པས་འདི་ལས་གསུངས་པ་གང༌། ། ཞེས་སོ། ། འོ་ན་ཟློས་པར་འགྱུར་རོ་ཞེ་ན། མདོར་བསྡུས་པ་ལ་དགའ་བ་རྣམས་ཀྱིས། མདོ་དོན་བདེ་བླག་ཏུ་རྟོགས་པ་དེ་བརྒྱད་སྟོང་པའི་དགོས་པ་ཡིན་ནོ་ཞེས་སྟོན་པ་ནི།
གཞན་གྱིས་མྱོང་བ་མ་ཡིན་ཏེ། ནས་དགོས་པ་ཡིན་ཞེས་པའི་བར་རོ། ། འགྲེལ་པ་འདིའི་ལུགས་ལའང༌། ཨར་དང༌། འབུམ་ཕྲག་གཉིས་པ་ལྟར་ན། དགོས་འབྲེལ་གྱི་སྔ་འགྲེལ་དུ་བཞེད། ལོ་ཙྪ་བ་མཆོད་བརྗོད་ཀྱི་བརྒལ་ལན་སྟོན་པར་བཞེད་དོ། ། དར་ཊཱིཀ་པ། དགོས་འབྲེལ་གཉིས་ཏེ། བསྟན་བཅོས་རྩོམ་པ་དགོས་མེད་ཀྱི་ལོག་རྟོག་སྤངས་ནས་བརྗོད་བྱ་མཁྱེན་གསུམ་སྤྱིའི་རྣམ་གཞག་སྟོན་པ་དང༌།
མདོ་དང་ཟློས་པ་སྤངས་ནས་དགོས་པ་ཡོད་པར་བསྒྲུབ་པ་གཉིས་རིམ་པར་འཆད་པ་ནི། དེ་ལྟར་ཞེས་སོགས་དང༌། སྐྱེ་བོ་བློ་གྲོས་དམན་པ་དག ། ཞེས་སོགས་སོ། ། གཉིས་པ་མཆོད་བརྗོད་དང༌། དགོས་འབྲེལ་ལ་སོ་སོར་སྦྱོར་བ་ནི། གཞུང་དོན་ཡེ་ནས་མ་རྟོགས་པའི་རྣམ་འགྱུར་ཡིན་ཏེ། དགོས་པའི་གཙོ་བོ་སྤོང་བ། སྐྱེ་བོའི་བློ་གྲོས་སོགས་ཡིན་ཞིང༌། གཞན་སྔ་མ་རྣམས་དེའི་མཐའ་གཅོད་པའི་ཡན་ལག་ཡིན་ནོ་ཞེས་གསུངས།
དགོས་པའི་གཙོ་བོ་གཞུང་ཕྱི་མས་སྤོང་བ་མིན་ཏེ། ཉི་ཁྲི་སྣང་བར། གཞུང་སྔ་མ་རྫོགས་པར་བཀོད་ནས། གཞུང་ཕྱི་མ་འདི་ཟུར་ཙམ་ཡང་མ་གསུངས་པའི་ཕྱིར། འགྲེལ་པ་འདིར་གཞུང་སྔ་མ་གཉིས་སོ་སོར་འབྱེད་དགོས་ཏེ། ཚིག་གསལ་ལས་འཐད་པ་ཡིན་ནོ་ཞེས་པའི་མཇུག་ཏུ། དེ་ལྟར་ཕྱག་འཚལ་བ་བསྟན་ནས། ད་ནི་དགོས་པ་ལ་སོགས་པ་བསྙད་པའི་དོན་བཀྲོལ་བར་བྱ་སྟེ། ཞེས་དང༌། ཤེས་འབྱུང་བློ་གྲོས་ཀྱིས།
ཕྱག་འཚལ་བའི་ཚིགས་སུ་བཅད་པའི་དོན་རྣམ་པ་གསུམ་པོ་འདི་ཉིད་བསྟན་བཅོས་སུ་བསྟན་པར་བཞེད་ནས། སྐྱེ་བོ་བློ་གྲོས་དམན་པ་དག ། ཞེས་བྱ་བ་ལ་སོགས་པའི་རྩོད་པ་སྨྲས་སོ། ། ཞེས་དང༌། རྟོགས་དཀའི་སྣང་བ་ལས། སྐྱེ་བོ་བློ་གྲོས་དམན་པ་དག ། ཞེས་བྱ་བ་ལ་སོགས་པ་ནི། བསྟན་བཅོས་ཀྱི་དགོས་པ་མེད་པ་ལ་སོགས་པ་ཉིད་དུ་རྟོགས་པ་ལ། དམ་བཅའ་འཇུག་པའི་ཡན་ལག་བརྗོད་པར་བྱ་བ་ལ་སོགས་པ་སྟོན་པ་ཡིན་ཏེ། ཞེས་གསུངས་པའི་ཕྱིར་རོ། །
དེས་ན་གཡག་ཊཱིཀ་པ་ལྟར་ན། བསྟན་བཅོས་འདི་གཞི་ཁོ་ནའམ། ལམ་ཁོ་ནའམ། རྣམ་པ་ཁོ་ནའམ། གསུམ་ཀ་བརྗོད་བྱར་བསྡུས། དང་པོ་གསུམ་ལྟར་ན། མངོན་པ་དང་ཟློས་པ་སོགས་ཀྱིས་སྐྱོན་ཡོད་ལ། བཞི་པ་ལྟར་ན། བསྟན་བཅོས་རྫས་ཐ་དད་པ་གསུམ་དུ་ཐལ་བའི་སྐྱོན་ཡོད་དེ་མཁྱེན་པ་གསུམ་པོ་དེའི་རིགས་ཅན་གསུམ་གྱི་མངོན་རྟོགས་ཡིན་པའི་ཕྱིར། ཞེས་པའི་དོགས་པ་བཀོད་ནས།
ཕྱོགས་དང་པོ་གསུམ་ཁས་མི་ལེན་ལ། ཉེས་པ་བཞི་པས་མི་གནོད་དེ། ཤེར་ཕྱིན་འདི་རིགས་ཅན་ཐམས་ཅད་ཀྱི་ལམ་རྒྱ་ཆེར་བསྟན་པས། གཞུང་ཤིན་ཏུ་རྒྱས་པ་ཡིན་པའི་ཕྱིར། ཞེས་སྟོན་པའི་དབང་དུ་བྱས། མདོར་བསྡུས་པ་ལས་ཀྱང༌། ཉན་ཐོས་ཀྱི་ས་ལ་སློབ་པར་འདོད་པས་ཡུམ་འདི་ཉིད་ལ་བསླབ་པར་བྱའོ། ། ཞེས་བྱ་བ་ལ་སོགས་པ་གསུངས་ལ། ཞེས་པའོ། ། འདི་ཆོས་ཤེས་ཀྱི་དགོངས་པར་ཡང་སྣང་ངོ༌། །
གཉིས་པ་རང་ལུགས་ནི། ཉན་ཐོས་ཞི་བ་འཚོལ་རྣམས་ཞེས་པས་བསྟན་བཅོས་རྩོམ་པར་ཤུགས་ལ་དམ་བཅས་པ་ལ་རྩོད། ཇི་ལྟར་རྩོད་ན། བསྟན་བཅོས་འདིས་གཞི་གཉེན་རྣམ་གསུམ་གང་རུང་རེ་རེ་ཁོ་ན་བརྗོད་བྱར་བསྡུས་སམ། གསུམ་ཆར་བརྗོད་བྱར་བསྡུས། དང་པོ་ལྟར་ན། མངོན་པ་དང་ཟློས་པ་སོགས་ཀྱི་སྐྱོན་ཡོད་ལ། གཉིས་པ་ལྟར་ན་ཡང་བསྟན་བཅོས་འདི་མངོན་པར་རྟོགས་པ་མཐའ་དག་གི་རྒྱན་དུ་མི་འཐད་དེ། ཕྱོགས་གསུམ་པོ་དེས་མངོན་པར་རྟོགས་པ་མཐའ་དག་བསྡུས་མི་ནུས་པའི་ཕྱིར་ཞེ་ན། ལན་ལ་གཏན་ཚིགས་དགོད།
སྒྲུབ་བྱེད་བཤད། ཐུན་མོང་གི་མཇུག་བསྡུ་བ་དང་གསུམ། དང་པོ་ལ། མངོན་པར་རྟོགས་པའི་རྒྱན་ཆོས་ཅན། རེ་རེ་ཁོ་ན་བསྡུས་པའི་རྒྱུ་མཚན་གྱིས། མངོན་པ་དང་ཟློས་པ་སོགས་ཀྱི་སྐྱོན་ཡོད་པ་མིན་པར་ཐལ། གསུམ་ཅར་བསྡུས་པའི་ཕྱིར། ཞེས་སྟོན་པ་ནི། དེ་ནི་མིན་ཏེ། ཞེས་པའོ། །
ཡང་ཆོས་ཅན་གསུམ་ཅར་བསྡུས་ཀྱང་མངོན་པར་རྟོགས་པ་མཐའ་དག་གི་རྒྱན་དུ་མི་འཐད་པའི་ཉེས་པ་ཡོད་པ་མིན་པར་ཐལ། གསུམ་ཅར་གྱིས་མཁྱེན་གསུམ་བསྡུས། དེས་མངོན་པར་རྟོགས་པ་མཐའ་དག་བསྡུས་པའི་ཕྱིར། ཞེས་སྟོན་པ་ནི། གང་གི་ཕྱིར་ཉན་ཐོས་དང་སོགས་སོ། ། མདོ་འདི་དག་ནི་ཐེག་པ་གསུམ་ཅར་ཐོབ་པའི་རྒྱུ་ཞེས་པའི་མདོ་ཡིན་ལ། གསུམ་ཅར་གྱི་ལུང་འདྲེན་པ་ནི། ཀུན་གྱི་རྒྱན་དུ་འགྱུར་བར་ནི། ། ཞེས་པའི་གཞུང་འཛུགས་པ་ཡིན་གསུང་ངོ༌། ། དེ་ལྟར་ན་བསྟན་བཅོས་འདིར་ཐེག་པ་གསུམ་ཀ་རྒྱ་ཆེར་སྟོན་པས།
གཞུང་གཞན་ལས་ཁྱད་པར་དུ་འཕགས་པར་གྲུབ་བོ། ། གཉིས་པ་དགོས་འབྲེལ་ལ། བཤད་བྱའི་མདོ་ནི་ཡུམ་གྱི་གླེང་གཞིར། ཆོ་འཕྲུལ་གསུམ་གྱི་ཆོས་གསུང་བར་བསྟན་པའི་མདོ་རྣམས་སྟེ། བཅོམ་ལྡན་འདས་ཆོ་འཕྲུལ་རྣམ་པ་གསུམ་གྱིས་འགྲོ་བ་མཐའ་དག་ལ་རྗེས་སུ་སྟོན་པར་མཛད་པ། ཞེས་བཤད་པ་ལྟར་རོ། ། དེའི་དོན་འཆད་པ་ནི། རྣམ་པ་ཐམས་ཅད་མཁྱེན་ཉིད་ལམ། ། ཞེས་སོགས་སོ། ། འདི་ལ་མཚམས་སྦྱར།
རྩ་བ། འགྲེལ་པ་དང་གསུམ། དང་པོ་ལ། མངོན་པར་རྟོགས་པ་རིལ་རྫོགས་པར་བསྟན་པ་ཡིན་ནོ། ། ཞེས་པ་ལ་འཕྲོས་ནས། བྱམས་པ་ཆོས་ཅན། མངོན་པར་རྟོགས་པ་མཐའ་དག་རྫོགས་པར་བྱས་པའི་བསྟན་བཅོས་རྩོམ་མི་དགོས་པར་ཐལ། མངོན་པར་རྟོགས་པ་མཐའ་དག་ཡུམ་གྱི་མདོ་ལས་བསྟན་ཟིན་པའི་ཕྱིར། ཞེ་ན་དེའི་ལན་དུ་བརྗོད་བྱ། དགོས་པ།
ཉིང་དགོས་གསུམ་དངོས་སུ་བསྟན་ཅིང༌། འབྲེལ་པ་ཤུགས་ལ་སྟོན་པའི་ཚིགས་སུ་བཅད་པ་གཉིས་གསུངས་སོ། ། ཞེས་མཚམས་སྦྱར་བའི་དབང་དུ་བྱས་ནས། སྐྱེ་བོ་བློ་གྲོས་དམན་པ་དག ། ཞེས་སོགས་སོ། ། འགྲེལ་པ་འདིའི་ལུགས་སོ། ། འགྲེལ་ཆེན་ལྟར་ན། གཞུང་འདི་ལ་འཇུག་པར་བྱ་བ་མིན་ཏེ། བརྗོད་པར་བྱ་བ་སོགས་མེད་པའི་ཕྱིར་སྙམ་ན། རྣམ་པ་ཐམས་ཅད་མཁྱེན་ཉིད་ལམ། །
ལ་སོགས་སྨྲས་སོ། ། དེ་སྐད་དུ་ཡང་འགྲེལ་ཆེན་ལས། འབྲེལ་པ་དང༌། བརྗོད་པར་བྱ་བ་རྣམས་མ་སྨྲས་ན། དེའི་ཚེ་སྨྱོན་ཚིག་ལ་སོགས་པ་ལྟར་འབྲེལ་མེད་པ་དང༌། དོན་མེད་པར་དོགས་པས་ཉན་པ་ལ་སུ་ཡང་འཇུག་པར་མི་འགྱུར་རོ། ། ཞེས་གསུངས་སོ། ། རྩ་བ་ལ་སློབ་དཔོན་ལྟར་ན། རྐང་པ་དང་པོ་གཉིས་ཀྱི་བརྗོད་བྱ། གཞན་གྱིས་ནས།
འགྱུར་ཡན་ཆད་ཀྱི་དགོས་པའི་དགོས་པ། ཕྱིར་མན་ཆད་ཀྱི་དགོས་པ་བསྟན། འབྲེལ་པ་ནི་ཤུགས་ཀྱིས་རྟོགས་ཏེ། འགྲེལ་ཆེན་ལས། འབྲེལ་པ་ནི་དགོས་པ་ལས་ལོགས་ཤིག་ཏུ་བསྟན་པར་མི་བྱ་སྟེ། འབྲས་བུ་མེད་པའི་ཕྱིར་ཞེས་གསུངས། ཀ་མ་ལ་ཤཱི་ལས། འབྲེལ་པ་སྟོན་པར་བྱེད་པའི་སྒྲ། ། དངོས་སུ་ཡོད་པ་མ་ཡིན་མོད། ། འོན་ཀྱང་དེ་ནི་རྣམ་འབྱེད་ལ། །
དོན་གྱིས་ཐོབ་པར་བྱེད་པ་ཡིན། ། ཞེས་པ་ལྟར་རོ། ། བུདྡྷ་ཤྲཱི། རིམ་པ་བཞིན། གསུམ་དང་གསུམ་དང༌། གཉིས་ཀྱིས་བསྟན་པར་བཞེད། ཤཱནྟི་པ། གཞན་གྱིས་མྱོང་བ་མ་ཡིན་ཏེ། ། བློ་དང་ལྡན་པས་རྟོགས་པར་འགྱུར། ། ཞེས་ཡར་བླངས་ནས་ཚིག་བཅད་དང་པོས་རྩོམ་པའི་གཙོ་བོའི་དགོས་པ་དང༌།
ཚིགས་བཅད་ཐ་མས་གཙོ་བོ་མིན་པའི་དགོས་པ་བསྟན་པར་བཞེད། རཏྣ་ཀིརྟི་ཡང༌། གཞུང་སྔ་མ་ལྟར་བཏོན་ནས་ཚིག་བཅད་དང་པོས་དགོས་པ། གཉིས་པས་ཉིང་དགོས་བསྟན་པར་བཞེད། གཡག་ཊཱིཀ་ལྟར་ན། ཆོས་སྤྱོད་བཅུ་ཡི་བདག་ཉིད་ཀྱི། མདོ་དོན་ཞེས་པས་བརྗོད་བྱ་བསྟན། ། ཆོས་སྤྱོད་བཅུའི་བདག་ཉིད་ཀྱི་མདོ་དོན་བློ་དང་ལྡན་པས་བདེ་བླག་ཏུ་རྟོགས་པ་ཞེས་བྱ་བ་རྩོམ་པའི་དགོས་པ་ཡིན། ཞེས་པས་དགོས་པ་བསྟན། ཆོས་སྤྱོད་བཅུ་ཡི་བདག་ཉིད་ཀྱི། །
མདོ་དོན་དྲན་པ་ལ་བཞག་ནས། ། སྟོན་པས་འདི་ལས་བཤད་པ་གང༌། ། རྣམ་པ་ཐམས་ཅད་མཁྱེན་ཉིད་ལམ། ། གཞན་གྱིས་མྱོང་བ་མ་ཡིན་ཏེ། ། བློ་དང་ལྡན་པས་མཐོང་འགྱུར་ཕྱིར། ། བྱ་བ་རྩོམ་པའི་དགོས་པ་ཡིན། ། ཞེས་པས་ཉིང་དགོས་བསྟན་པར་བཞེད། འོ་ན་མངོན་པར་རྟོགས་པ་བརྒྱད་ཀ་བདེ་བླག་ཏུ་རྟོགས་པ་དེ་དགོས་པར་རིགས་པ་ལས། འདིར་རྣམ་མཁྱེན་གཅིག་ཏུ་སྨོས་པའི་རྒྱུ་མཚན་ཅི་ཞེ་ན། ཤཱནྟི་པ་ན་རེ།
སྒྲིབ་པ་ཀུན་གྱི་དྲི་མེད་པ། ། ཞེས་པ་ལྟར་ཡིན་ལ། དེ་ཡང་བཙལ་བར་བྱ་བས་ན་ལམ་ཡིན་གྱི། ཚོལ་བར་བྱེད་པས་ལམ་ནི་མིན་ཞེས་གསུང༌། རཏྣ་ཀིརྟི་ནི། རྣམ་མཁྱེན་ནི་འབྲས་བུ་ཆོས་སྐུ་ཡིན་ལ། ལམ་ནི་མངོན་པར་རྟོགས་པ་གཞན་བདུན་ནོ། ། ཨ་བྷ་ཡ། བགྲོད་པར་བྱས་པས་ན་ལམ་འབྲས་བུ་ཆོས་སྐུ་དང་རྣམ་མཁྱེན་གཉིས་ཡིན་ལ། བགྲོད་པར་བྱེད་པས་ལམ་གཞན་དྲུག་གོ །
སློབ་དཔོན་གྱིས། རྣམ་པ་ཐམས་ཅད་མཁྱེན་ཉིད་ནི་སངས་རྒྱས་ཀྱི་ལམ་སྟེ། མངོན་པར་རྟོགས་པ་ཐམས་ཅད་ཉེ་བར་མཚོན་པ་ལྷུར་ལེན་པ་ཡིན་ནོ། ། ཞེས་གསུངས། དགོས་པ་ནི་འདི་ཡིན་ཏེ། རྣམ་མཁྱེན་སྨོས་པས་མངོན་པར་རྟོགས་པ་བརྒྱད་ཀ་རྟོགས་པར་འགྱུར་ཏེ། རྣམ་མཁྱེན་གྱིས་མངོན་པར་རྟོགས་པ་བརྒྱད་ཀ་བསྡུས་པའི་ཕྱིར་ཏེ། རྣམ་པ་ཐམས་ཅད་མཁྱེན་ཉིད་ཀྱི་འཕགས་པའི་གང་ཟག་ཐམས་ཅད་བསྡུས་པའི་ཕྱིར། ཞེས་འབྱུང་བ་ལྟར་རོ། ། འདི་ནི་རལ་གྲིའི་དགོངས་པའོ། །
བདག་གི་བློ་ལ་འདི་ལྟར་ཤར་ཏེ། རྣམ་པ་ཐམས་ཅད་མཁྱེན་ཉིད་ལམ། ། ཞེས་པས་རྣམ་མཁྱེན་མཚོན་བྱེད་ཀྱི་ཆོས་བཅུ་པོ་ཉིད་བསྟན་ཏེ། འགྲེལ་ཆེན་ལས། དེ་ལ་འབྲས་བུ་བསྟན་པས་བྱང་ཆུབ་དོན་དུ་གཉེར་བའི་བྱང་ཆུབ་སེམས་དཔའ་སེམས་བསྐྱེད་པ་ལ་སོགས་པ་རྣམ་པ་ཡོངས་སུ་ཤེས་པར་བྱེད་པའི་ཕྱིར་ན་དང་པོར་རྣམ་པ་ཐམས་ཅད་མཁྱེན་ཉིད་བརྗོད་དོ། ། ཞེས་དང༌། ཚོགས་ནི་ངེས་པར་འབྱུང་བཅས་རྣམས། ། ཐུབ་པའི་རྣམ་ཀུན་མཁྱེན་པ་ཉིད། ། ཅེས་པ་ལྟར་རོ། ། ཆོས་བཅུ་པོ་འདིས་མངོན་པར་རྟོགས་པ་བརྒྱད་ཀ་བསྡུས་ཏེ།
འགྲེལ་ཆེན་ལས། བྱང་ཆུབ་ཀྱི་སེམས་དང་གདམས་ངག་ལ་སོགས་པའི་རང་བཞིན་གནས་སྐབས་བརྒྱད་ཀྱི་དབྱེ་བས་ཕྱེ་བ་ཐམས་ཅད་དང༌། ཆོས་ཤེས་ཀྱིས། སྒྲུབ་པ་བཞི་དང་སྦྱོར་བ་བཞི་སྦྱར་ནས། རྣམ་མཁྱེན་གྱིས་སྐབས་བརྒྱད་ཀ་བསྡུས་པའི་ཚུལ་གསུངས་པ་ལྟར། རྒྱན་འདིར་བསྟན་པའི་རྣམ་མཁྱེན་གྱི་རིམ་པ་མཐའ་དག་རྫས་ཀྱི་དབང་དུ་བྱས་ན། སེམས་བསྐྱེད་ནས་ངེས་འབྱུང་སྒྲུབ་པའི་བར་གྱིས་བསྡུས་པའི་ཕྱིར་རོ། ། ཡང་ན་ནི་རྣམ་པ་ཐམས་ཅད་མཁྱེན་པ་ཉིད་ལ་སོགས་པའི་ལམ་ཞེས་བརྗོད་རྒྱུ་ཡིན་པ་ལས། སོགས་སྒྲ་མི་མངོན་པར་བྱས་པ་སྟེ། དཔེར་ན།
དང་ཞེས་བྱ་བའི་སྒྲ་བསྡུས་པ། ལམ་ཤེས་པ་ཉིད་ལ་སོགས་པ་སྔར་བཤད་པ་དག་ཀྱང་ཡིན་ཏེ། ཞེས་པ་ལྟ་བུའོ། ། མཁན་ཆེན་པའི་འབྲེལ་སྒྲིག་ན། ལམ་གྱི་རྣམ་པར་ཤེས་པ་ཉིད། ། ཆོས་སྤྱོད་བཅུ་གཅིག་བདག་ཉིད་ཀྱི། ། ཞེས་སྦྱར་ནས་དེ་བཞིན་དུ་ལྷག་མ་རྣམས་ལའང་སྦྱོར་ཞེས་བྲིས་པའང་སྣང་ངོ༌། ། འདིར་ཆོས་སྤྱོད་བཅུ་པོ་དེ་གང་ལ་བྱ་ཞེ་ན། ཤཱནྟི་པ་དང༌། བུདྡྷ་ཤྲཱི།
དབུས་མཐའ་ནས་བཤད་པ་ལྟར། ཡི་གེ་འདྲི་མཆོད་སྦྱིན་པ་ལ་སོགས་པ་འདོད། དྷི་ར་པ་ལ་དགེ་བ་བཅུ་ལ་བཞེད། ཨ་བྷ་ཡས་གནད་ཀྱི་ཟླ་འོད་ལས། ཆོས་ནི་སེམས་བསྐྱེད་དང་གདམས་ངག་ལ་སོགས་པ་རྣམ་པ་བཅུའི་ཁོངས་སུ་གཏོགས་པ་མངོན་པར་རྟོགས་པ་བརྒྱད་རབ་ཏུ་ཕྱེ་བ། དེའི་སྤྱོད་པ་རྣམས་ཀྱིས་བདེ་བླག་ཏུ་རྗེས་སུ་གནས་པར་འགྱུར་ཞེས་གསུང༌། སློབ་དཔོན་གྱི་དགོངས་པ་ལ། ཆོས་བཤེས་གསེར་གླིང་པ། ཤེར་བློ་རྣམས་སེམས་བསྐྱེད་ཀྱིས་ཟིན་པའི་ཕར་ཕྱིན་བཅུ་ལ་འཆད། ལོ་ཆེན་གྱིས་ཆོས་སྤྱོད་བཅུ་ནི།
ཕར་ཕྱིན་བཅུ་དང༌། དེས་མཚོན་པའི་ས་བཅུ་པོ་ཡིན་པར་བཞེད་ཅིང༌། འདིར་སངས་རྒྱས་ཉིད་ཀྱི་ལམ་སྟེ་ཞེས་པ་དང༌། སངས་རྒྱས་ཉིད་ཀྱི་ལམ་ལ་ཕ་རོལ་ཏུ་ཕྱིན་པ་བཅུ་སྟེ་ཞེས་པ་དང་འགྲིག་པར་སྣང་ངོ༌། ། རྣམ་བཤད་ལྟར་ན། འགྲེལ་ཆེན་ལྟར་རྣམ་མཁྱེན་གྱི་ཆོས་བཅུ་ལ་བཞེད་ཅིང༌། འདིར་རྩ་བར་རྣམ་མཁྱེན་སྨོས་པ་དང༌། འགྲེལ་པར་བྱང་ཆུབ་ཀྱི་སེམས་དང༌། སྒྲུབ་པ་ལ་སོགས་པའི་མཚན་ཉིད་གདུལ་བྱ་རྣམས་ཀྱིས་བདེ་བླག་ཏུ་རྟོགས་པར་འགྱུར་བ་ནི། ཞེས་གསུངས་པ་དང་ཤིན་ཏུ་འགྲིག་གོ །
གསུམ་པ་འགྲེལ་པ་དགོས་འབྲེལ་གྱི་ངག་འདི་ཡང་བཤད་ཐབས་ཡན་ལག་ལྔའི་སྒོ་ནས་འཆད་དགོས་པས། ཇི་ལྟར་འཆད་ཅེ་ན། དོན་ལ་ཐེ་ཚོམ་བསྐྱེད་པ་ཉིད་ཀྱིས་འཇུག་པའི་ཡན་ལག་ཅེས་པས་དགོས་དོན་བསྟན། བརྗོད་པར་བྱ་བ་དང་ཞེས་སོགས་ཀྱིས་བསྡུས་དོན་བསྟན། རྣམ་པ་ཐམས་ཅད་མཁྱེན་པ་ཉིད་ནི་ཞེས་པས་བརྒལ་ལན་བསྟན། ལྷག་མ་རྣམས་ཀྱི་ཚིག་དོན་ནོ། ། དགོས་འབྲེལ་གྱི་དགོས་པ་ལ། སློབ་དཔོན་འདི་དང༌། སློབ་དཔོན་ཆོས་མཆོག་གཉིས། དབྱིག་གཉེན་གྱིས།
གང་ཕྱིར་འཇིག་རྟེན་དོན་གཉེར་ནི། ། ཐེ་ཚོམ་ལས་ཀྱང་འཇུག་ཕྱིར་རོ། ། ཞེས་པའི་རྗེས་སུ་འབྲང་ནས། དགོས་མེད་ཀྱི་ལོག་རྟོག་བསལ་ནས། དགོས་སོགས་ཡོད་དམ་སྙམ་པའི་དོན་འགྱུར་གྱི་ཐེ་ཚོམ་སྐྱེས་པ་དེ་དགོས་པར་བཞེད། ཛྙཱ་ན་ཤྲཱི། ངེས་པ་སྐྱེས་པ་དེ་དགོས་པར་བཞེད། བྲམ་ཟེ་བདེ་བྱེད་དགའ་བ། གློ་བུར་དུ་གཞུང་བཀོད་ན་མི་མཛེས་པའི་ཕྱིར། གཞུང་མཛེས་པ་བསྐྱེད་པ་དེ་དགོས་པར་འདོད།
བུདྡྷ་ཤྲཱི། ཐེ་ཚོམ་སྐྱེས་པ། ངེས་པ་སྐྱེས་པ། གཞུང་མཛེས་པ་སྐྱེས་པ་གསུམ་ག་དགོས་པར་བཞེད་དེ། ཤེས་རབ་སྒྲོན་མ་ལས་དོན་ལ་ཐེ་ཚོམ་བསྐྱེད་པ་ཉིད་ཀྱིས་འཇུག་པ་དང༌། གཞན་དག་ཀྱང་རྗེས་སུ་འབྲངས་ནས་ངེས་པར་འགྱུར་བའམ། རབ་ཏུ་བྱེད་པའི་ལུས་ཡང་དག་པར་མཛེས་པ་ཉིད་ཀྱི་ཕྱིར།

ཡང་འཇུག་པའི་ཡན་ལག་གོ ། ཞེས་བཞེད། ལོ་ཙྪ་བ་ཆེན་པོས། རྒྱ་གར་ན་ངེས་པ་བསྐྱེད་པ། ཐེ་ཚོམ་བསྐྱེད་པ། གཞུང་མཛེས་པ་བསྐྱེད་པ་གསུམ་ལས། ཁོ་བོ་ཅག་གསུམ་པའི་རྗེས་སུ་འབྲངས་ཏེ། གཞུང་གི དབུ་རྒྱན་དང་བཅས་པར་འགྱུར་བའི་ཕྱིར། དཔེར་ན་ལྷ་ལ་དབུ་རྒྱན་གསོལ་བ་བཞིན་ནོ། ། ཞེས་བཞེད།
དོན་ལ་གནས་པ་ནི་མཆོད་བརྗོད་ཀྱི་སྐབས་ནས་བསྟན་པ་ལྟར། དབང་རྟུལ་ལ་ངེས་པ་བསྐྱེད་པ་དང༌། དབང་རྣོན་ལ་དོན་འགྱུར་གྱི་ཐེ་ཚོམ་བསྐྱེད་པ་དེ་དགོས་པ་ཡིན་ནོ། ། འདིར་འབྲེལ་པ་དང༌། མཚམས་སྦྱོར་དོན་གཅིག་གོ ། ཡང༌། བདག་གི་བློ་ལ་འདི་ལྟར་ཤར་ཏེ། བསྟན་བཅོས་རྩོམ་པའི་གོ་རིམ་གྱི་དབང་དུ་བྱས་ན། མཆོད་བརྗོད་ཐོག་མར་ཡོད་ཀྱང༌། འཆད་པ་པོ་རྣམས་ཀྱིས་འཆད་པའི་གོ་རིམ་གྱི་དབང་དུ་བྱས་ན།
དགོས་འབྲེལ་ཐོག་མར་འཆད་དགོས་ཏེ། རྣམ་བཤད་རིགས་པར། ཐོག་མར་དགོས་པ་བརྗོད་པར་བྱ། ། ཞེས་པའི་རྗེས་སུ་འབྲངས་ནས་འགྲེལ་ཆེན་དུ། འདི་སྐད་ཅེས་བྱ་བ་ལ་སོགས་པ་ལ་ཐམས་ཅད་ཀྱི་འབྲེལ་པ་དང༌། བརྗོད་པར་བྱ་བ་དང༌། དགོས་པ་དང༌། དགོས་པའི་དགོས་པ་རྟོགས་པ་སྔོན་དུ་སོང་བའི་འཇུག་པ་ནི། ཐམས་ཅད་དུ་དོན་འགྱུར་གྱི་ཐེ་ཚོམ་གྱིས་ཡིན་ཏེ། དེས་ན་ཤེས་རབ་ཀྱི་ཕ་རོལ་ཏུ་ཕྱིན་པ་ལ་འབྲེལ་པ་ལ་སོགས་པ་བརྗོད་པ་ཡིན་ནོ། །
ཞེས་ཐོག་མར་དགོས་འབྲེལ་མ་བཤད་ན། གདུལ་བྱ་གླེང་གཞི་ལའང་མི་འཇུག་པས། དགོས་འབྲེལ་བཤད་ཟིན་པའི་འོག་ཏུ་གླེང་གཞིའི་བཤད་པ་མཛད་པས། འདིར་ཡང༌། ཐོག་མར་བསྟན་བཅོས་ཀྱི་དགོས་པ་མ་བཤད་ན། གདུལ་བྱ་མཆོད་བརྗོད་ལའང༌། ཐོས་བསམ་གྱིས་འཇུག་པར་མི་འགྱུར་བའི་ཕྱིར་རོ། ། དེ་ལྟར་ན་འདི་ལྟར་འཆད་དེ། མན་ངག་གི་བསྟན་བཅོས་ཞེས་པའི་མིང་ལ་འཕྲོས་ནས། མུ་སྟེགས་གྱི་པཎྜི་ཏ་ཀུ་མ་ར་ན་རེ།
བསྟན་བཅོས་དག་ནི་ཐམས་ཅད་དང༌། ། ཡང་ན་ལས་ནི་འགའ་ཞིག་ལ། ། ཇི་སྲིད་དགོས་པ་མ་བརྗོད་པ། ། དེ་སྲིད་དུ་ནི་སུ་ཞིག་འཛིན། ། ཞེས་སྨྲ་བ་ལྟར། བསྟན་བཅོས་ཀྱི་དགོས་པ་ཇི་ལྟ་བུ་ཞིག་དང་ལྡན་པས་མན་ངག་ཏུ་འགྱུར་ཞེ་ན། དེའི་ལན་དུ། རྣམ་པ་ཐམས་ཅད་མཁྱེན་ཉིད་ལམ། ། ཞེས་གསུངས་ཏེ། འདི་ལས་བཤད་པ་གང་ཞེས་ཉེ་ཚིག་སྨྲས་པ་ནི།
ཤེས་རབ་ཀྱི་ཕ་རོལ་ཏུ་ཕྱིན་པ་འདི་ལས་ཞེས་མིང་ལ་བསྙེག་གོ ། སྟོན་པས་འདི་ལས་བཤད་པ་གང༌། ། ཞེས་པ་ལ་འཕྲོས་ནས། ཇི་ལྟར་བཤད་ཅེ་ན། འགྲེལ་པར། བཅོམ་ལྡན་འདས་ཆོ་འཕྲུལ་རྣམ་པ་གསུམ་གྱིས་འགྲོ་བ་མཐའ་དག་ལ་རྗེས་སུ་སྟོན་པར་མཛད་པ་དེ་ཉིད་ཀྱིས་རྒྱལ་བའི་ཡུམ་རྣམ་པ་གསུམ་ཅར་ལས་ཞེས་གསུངས། འོ་ན་ཆོ་འཕྲུལ་རྣམ་པ་གསུམ་གྱིས་ཆོས་སྟོན་པའི་ཚུལ་ཇི་ལྟ་བུ་ཞེ་ན། བཅོམ་ལྡན་འདས་རང་ཉིད་ཀྱིས་གདན་སེང་གེའི་ཁྲི་བཤམས་ཏེ་ཞེས་སོགས་ཏིང་ངེ་འཛིན་གྱི་ཆོ་འཕྲུལ། རྫུ་འཕྲུལ་གྱི་ཆོ་འཕྲུལ་ཆོས་སྣང་བའི་ཆོ་འཕྲུལ་ཏེ་གསུམ་གྱི་སྒོ་ནས་ཡུམ་གྱི་མདོ་ཇི་ལྟར་གསུངས་པའི་གླེང་གཞི་དང༌། རྣམ་པ་ཀུན་ལྡན་སྣ་ཚོགས་འདི་གསུངས་པ། །
ཞེས་སོགས་མཆོད་བརྗོད་ཀྱི་ཚིགས་སུ་བཅད་པ་སྦྱར་ནས་འཆད་པ་ནི་མཆོད་བརྗོད་དོ། ། འོ་ན་མཆོད་བརྗོད་ཀྱི་ཤེར་ཕྱིན་དེ་གང་ཞེ་ན། ཤེས་རབ་ཕ་རོལ་ཕྱིན་པ་ནི། ། དངོས་པོ་བརྒྱད་ཀྱིས་ཡང་དག་བཤད། ། ཅེས་སྟོན་ནོ། ། འཕགས་པ་བཞེད་པ་ལྟར་རོ། ། དེའི་ཕྱིར་ཉི་སྣང་དང༌། འགྲེལ་ཆེན་གཉིས་ཀར་དུ་མཆོད་བརྗོད་ཀྱི་བརྒལ་ལན། དགོས་འབྲེལ་གྱི་འོག་ཏུ་གསུངས་པ་ཡིན་ནོ། ། དོན་འདི་ལ་དགོངས་ནས།
བརྒྱད་སྟོང་འགྲེལ་ཆེན་དུ། དགོས་འབྲེལ་གྱི་གོང་དུ་མཆོད་བརྗོད་ལ་བཤད་པ་ཟུར་ཙམ་ཡང་མ་མཛད་པ་ཡིན་ནོ། ། དེ་ལྟར་ཤེས་ན། དར་ཊཱིཀ་པ། མཆོད་བརྗོད་དང་གླེང་གཞི་སྦྱོར་བ་མི་འཐད་དེ། སློབ་དཔོན་གྱིས་གླེང་གཞིའི་བཞེད་པ་གཞན་དུ་བྱས་པའི་ཕྱིར། ཞེས་རྩོད་པ་དེ་ཡང་རང་གྲོལ་ལོ། ། དེ་ལྟར་བསྟན་བཅོས་ཀྱི་དགོས་དོན་རྣམ་པར་བཤད་ནས། དགོས་པའི་དོན་ནི་བསྡུས་དོན་ལས་ཞེས་གསུངས་པ་ལྟར། བསྟན་བཅོས་འདིའི་བསྡུས་དོན་དེ་གང་ཞེ་ན།
གསུམ་པ་བསྟན་བཅོས་ཀྱི་བརྗོད་བྱ་མངོན་རྟོགས་བཤད་པ་ལ། བསྟན་བཅོས་འདི་ལ་བསྡུས་དོན་ནི་རྣམ་པ་གསུམ་སྟེ། རྒྱས་པ་ལ་དད་པ་ལ་བརྒྱད་དུ་ཕྱེ་བ། བར་པ་ལ་དད་པ་ལ་དྲུག་དུ་བཤད། བསྡུས་པ་ལ་དགའ་བ་ལ་གསུམ་དུ་བསྡུ་བའོ། ། འོ་ན་བསྡུས་དོན་རྣམ་པ་གསུམ་དུ་ཡོད་ན་ཚིག་དོན་ཡང་རྣམ་པ་གསུམ་ཡོད་དགོས་ཤིང༌། མེད་ན་བསྡུས་དོན་གསུམ་བྱས་པ་ལ་དགོས་པ་ཅི་ཡོད། གསུམ་པོའི་མི་འདྲ་བའི་ཁྱད་པར་ནི་གང་ཡིན་ཞེ་ན། བསྡུས་དོན་མི་འདྲ་བ་གསུམ་ཡོད་ཀྱང་ཚིག་དོན་མི་འདྲ་བ་གསུམ་གྱིས་བཤད་དགོས་པ་ནི་མིན་ཏེ། བསྡུས་དོན་གཅིག་རྣམ་པར་བཤད་པ་ན།
གསུམ་ཀ་རྣམ་པར་བཤད་པ་འགྱུར་བའི་ཕྱིར། སྔ་མ་ཁོ་ན་བཞིན་དུ་བཤད་པར་བྱ་བ་ཡིན་ནོ། ། ཞེས་གསུངས་པའི་ཕྱིར་དང༌། བསྡུས་པའི་དོན་གྱི་ཚིག་ལེའུར་བྱས་པ་རྣམས་ནི། བསྟན་བཅོས་མཛད་པ་ཉིད་ཀྱི་སེམས་བསྐྱེད་པ་ནི་གཞན་དོན་ཕྱིར་ཞེས་བྱ་བ་ལ་སོགས་པ་འཆད་པར་འགྱུར་བའི་བསྟན་བཅོས་མཐའ་དག་གིས་འཆད་པས་དེ་དག་རྣམ་པར་བཤད་པས་བཤད་པར་བསམས་ཏེ། ཞེས་འབྱུང་བ་ལྟར་རོ། ། དེ་ལྟ་ན་ཡང་བསྡུས་དོན་གསུམ་དུ་གཞག་པ་ལ་དགོས་པ་མེད་པ་མིན་ཏེ། བསྡུས་དོན་ཕྱི་མ་གཉིས་ཀྱིས་བསྡུས་དོན་སྔ་མའི་གོ་རིམ་ལ་ལོག་པར་རྟོག་པ་དང་གྲངས་ལ་ལོག་པར་རྟོག་པ་བསལ་ནས། ཞར་ལ་བསྡུས་དོན་བསྡུས་འབྲིང་གཉིས་ལ་དགའ་བའི་གདུལ་བྱ་རྗེས་སུ་འཛིན་དགོས་པའི་ཕྱིར། དགོས་པའི་རྒྱུ་མཚན་ཡང་སྔར་བཤད་པའི་དངོས་པོ་བརྒྱད་ཀྱི་རིམ་པ་དེ་ཡང་བཤད་པའི་རིམ་པ་ཡིན་གྱི།
རྒྱུད་ལ་སྐྱེ་བའི་རིམ་པ་ནི་མིན་ནམ་སྙམ་པ་དང༌། རྒྱུད་ལ་སྐྱེ་བའི་མངོན་རྟོགས་ཀྱི་རིམ་པ་ལ་ཡང༌། མཁྱེན་པ་གསུམ་མམ། སྦྱོར་བ་བཞི་གང་རུང་གིས་ཆོག་པས། བརྒྱད་དུ་བཤད་པ་ལྷག་པའམ། ཡང་ན་མ་ཚང་ངོ་སྙམ་པ་དང༌། ཡུམ་གསུམ་ལ་ཚིག་ལ་རྒྱས་བསྡུས་ཀྱི་ཁྱད་པར་ཡོད་ཀྱང༌། དོན་ལ་རྒྱས་བསྡུས་ཀྱི་དབྱེ་བ་བྱར་མེད་ན། ཡང་དག་པར་རྫོགས་པའི་སངས་རྒྱས་ནི་ཚིག་གི་དབྱེ་བསྡུ་ལ་མཁས་པ་ཙམ་ཡིན་གྱི། དོན་གྱི་དབྱེ་བསྡུ་ལ་མཁས་པ་མིན་ནོ་སྙམ་དུ་དོགས་ཏེ།
དོན་བསྡུས་པ་ལ་དགའ་བ་དག་འཇུག་པར་མི་འགྱུར་བས་ཡུམ་གསུམ་ཅར་ཡང་དོན་རྒྱས་འབྲིང་གསུམ་གསུམ་གྱི་སྒོ་ནས་བཤད་པ་ཡིན་ནོ། ། ཡུམ་རེ་རེ་དང་རེ་རེ་སྦྱར་བར་བྱ་བ་ནི་མིན་ཏེ། ཡུམ་ཐམས་ཅད་ཀྱི་དོན་བསྡུས་པ་གཞན་རྣམ་པ་དྲུག་སྟེ་ཞེས་དང༌། ཡུམ་ཀུན་ལའང་དོན་བསྡུས་དེ་ཙམ་ཤེས་པར་བྱ། ཞེས་ཡུམ་གསུམ་ཀ་ལ་བསྡུས་དོན་གསུམ་ཀ་ཡོད་པར་གསུངས་པའི་ཕྱིར་རོ། ། བསྡུས་དོན་གསུམ་པོ་ཡང་དངོས་པོའི་རྐང་གྲངས་མང་ཉུང་ཙམ་དུ་ཟད་ཀྱི། བསྟན་བཅོས་ཀྱི་ལུས་རྫས་ཐ་དད་པ་གསུམ་ནི་མིན་ཏེ། ཉི་ཁྲི་སྣང་བར། ཡང་བརྒྱད་དུ་བཤད་པ་དེ་ཉིད་རྣམ་པར་བཤད་པ་ནི། མཚན་ཉིད་དེ་ཡི་སྦྱོར་བ་དང༌། །
ཞེས་སྦྱར་བ་དང༌། འགྲེལ་ཆེན་ལས། དེ་ལྟར་རྣམ་པ་གཞན་གཉིས་ཀྱིས་ནི་བསྡུས་པའི་དོན་ཉིད་འཆད་པར་འགྱུར་བའི་ཕྱིར། རེ་ཤིག་བསྡུས་པའི་དོན་ནི་གཅིག་ཉིད་ཡིན་ནོ་ཞེས་གསུངས་པའི་ཕྱིར་རོ། ། ཚུལ་འདི་ནི་ལོ་ཙྪ་བ་ཆེན་པོ་དང༌། ཆོས་རྗེ་ཐམས་ཅད་མཁྱེན་པའི་དགོངས་པ་བྲི་གང་མེད་པ་ཡིན་ནོ། དར་ཊཱིཀ་པ་བསྡུས་དོན་གསུམ་པོ་ཡན་ལག་རྒྱས་བཤད་ཀྱིས་འཆད་དགོས་པ་ལ་ཁྱད་པར་མེད་པར་འདོད་པ་བཞིན། སླར་ཡང་གསུམ་པོའི་ཁྱད་པར་ཡན་ལག་རྒྱས་བཤད་ཀྱི་དོན་རགས་པ་རྣམས་ལ་ཡིད་དཔྱོད་ཀྱིས་ངེས་པ་འདྲེན་ནུས་མི་ནུས་ལ་འདོད་པ་ནི་ཅིར་ཡང་མི་རུང་སྟེ། དངོས་པོ་བརྒྱད་ཀྱི་རྐང་གྲངས་ཙམ་སྨོས་སམ། དོན་བདུན་ཅུའི་རྐང་གྲངས་སྨོས་པས་ཡན་ལག་རྒྱས་བཤད་ཀྱི་དོན་རགས་པ་ལ་ཡིད་དཔྱོད་ཀྱིས་ངེས་པ་འདྲེན་ནུས་པ་གང་ཡིན།
དང་པོ་ལྟར་ན་དངོས་པོ་དྲུག་དང་གསུམ་གྱི་རྐང་གྲངས་སྨོས་པས་ཀྱང་ཅིའི་ཕྱིར་མི་ནུས། གཉིས་པ་ལྟར་ན། བསྡུས་དོན་གསུམ་གྱི་ཁྱད་པར་དུ་མ་སོང་གི དོན་བདུན་ཅུའི་རྐང་གྲངས་སྨོས་མ་སྨོས་ཀྱི་ཁྱད་པར་དུ་སོང་བས། བསྡུས་དོན་གསུམ་ཀ་དོན་བདུན་ཅུའི་སྒོ་ནས་འཆད་དགོས་པ་འགལ་ལོ། ། འོ་ན་གསུམ་པོ་གོ་རིམ་འདི་ལྟར་སྟོན་པ་མི་རིགས་ཏེ། ཡི་གེ་ཉུང་དང་མཆོད་པར་འོས། ། དང་པོར་བཤད་པ་འཐད་པ་ཡིན། ། ཞེས་འབྱུང་བའི་ཕྱིར་སྙམ་ན། ཉེས་པ་མེད་དེ།
སྔར་བཤད་པ་ལྟར། བསྡུས་དོན་ཕྱི་མ་གཉིས་ཀྱིས་སྔ་མ་འཆད་དགོས་པའི་ཕྱིར་རྣམ་པ་གཅིག་ཏུ། བསྡུས་དོན་གསུམ་པོ་ལ་ཡི་གེ་མང་ཉུང་གི་ཁྱད་པར་ཡང་ཆེར་ཡོད་པ་མིན་ཏེ། སེམས་བསྐྱེད་པ་དང་གདམས་ངག་དང༌། ། ཞེས་སོགས་ནི། གསུམ་ཀའི་ཐུན་མོང་གི་ཆོས་ཡིན་པའི་ཕྱིར་ཏེ། འགྲེལ་ཆེན་ལས། དོན་བསྡུས་པ་དྲུག་པོ་འདིས་སྔ་མ་ཁོ་ན་བཞིན་དུ་རྒྱལ་བའི་ཡུམ་བཤད་པར་བྱ་བ་ཡིན་ནོ། ། ཞེས་འབྱུང་བའི་ཕྱིར། འོ་ན་བསྡུས་དོན་གསུམ་པོ་དོན་གཅིག་ན།
དོན་བསྡུས་གཞན་ཞེས་གསུངས་པ་ཇི་ལྟར་གྲགས་ཞེ་ན། དེ་ནི་སྐབས་བརྒྱད་དུ་བཤད་པ་ལས་གཞན་སྐབས་དྲུག་དང༌། གསུམ་གྱི་སྒོ་ནས་འཆད་ཅེས་པའི་དོན་ནི། ཉི་ཁྲི་སྣང་བ་ལས། འདི་ནི་བཤད་པའི་རྣམ་གྲངས་གཞན་ཡིན་ནོ་ཞེས་གསུངས་པ་ལྟར་རོ། ། གསུམ་པོ་དེའི་ནང་ནས་བརྒྱད་དུ་བཤད་པ་ལ། བསྡུས་དོན་ལུས་རྣམ་གཞག་ཚིག་དོན་ཡན་ལག་རྒྱས་བཤད་གཉིས། དང་པོ་ཡང་བཤད་ཐབས་ཡན་ལག་ལྔའི་སྒོ་ནས་འཆད་རིགས་པ་ལས། ཐོག་མར་དགོས་པའི་སྒོ་ནས་མཚམས་སྦྱར་སྟོན་པ་ནི། དེ་ལྟར་འབྲེལ་པ་ལ་སོགས་པ་བསྙད་ནས་ཞེས་སོགས་སོ། །
འདིར་ལུས་རྣམ་གཞག་གསུངས་པའི་དགོས་པ་ནི་གཉིས་ཏེ། ཉན་པ་པོ་ཉན་སླ་བའི་དགོས་པ་དང༌། འཆད་པ་པོ་འཆད་སླ་བའི་དགོས་པའོ། ། དང་པོ་ནི། གདུལ་བྱ་རྣམས་ཀྱིས་བདེ་བླག་ཏུ་རྟོགས་པར་བྱ་བའི་ཕྱིར་ཞེས་པས་སྟོན། དེ་ཡང༌། བདེ་བླག་ཏུ་ནི་རྟོགས་པ་ཞེས། ། བྱ་བ་རྩོམ་པའི་དགོས་པ་ཡིན། ། ཞེས་པ་དང་འདི་མི་ཟློས་ཏེ། སྔ་མ་ནི་མདོའི་དོན་བདེ་བླག་ཏུ་རྟོགས་པ་ཡིན་ལ།
འདིར་ནི་བསྟན་བཅོས་ཀྱི་དོན་བདེ་བླག་ཏུ་རྟོགས་པ་ཡིན་པས་སོ། ། གཉིས་པ་ནི། བསྟན་བཅོས་ཀྱི་དོན་རྣམ་པར་དབྱེ་བ་བྱས་པ་ཡང་མ་འཛིངས་པ་ཉིད་ཀྱིས་བཤད་པར་བྱ་སླ་བར་གཟིགས་ནས། ཞེས་པས་བསྟན། དེའི་དོན་ཡང་འདིར་དོན་བདུན་བཅུ་པོ་དངོས་པོ་བརྒྱད་ཀྱི་སྡེ་མཚན་སོ་སོར་འཆད་པས་མ་འཛིངས་ཞེས་པའི་དོན་ཡིན་གྱི། སེམས་བསྐྱེད་དང༌། གདམས་ངག་ལྟ་བུའི་གོ་རིམ་མ་འཛིངས་ཞེས་པ་ལ་དོགས་པའི་གནས་མེད་དོ། ། དེ་སྐད་དུ་འགྲེལ་ཆེན་ལས། བསྟན་བཅོས་ཀྱི་དོན་རྣམ་པར་དབྱེ་བ་བྱས་པ་ནི། འཆད་པ་པོ་རྣམས་ཀྱིས་བཤད་སླ་བ་དེས་ན་ཞེས་གསུངས་སོ། །
འཕྲོས་ནི་སློབ་དཔོན་གྱི་དགོངས་པ་འདི་ལྟར་མངོན་ཏེ། བསྡུས་དོན་གྱི་དགོས་དོན་འཆད་དགོས་པས། རྣམ་པ་ཐམས་ཅད་མཁྱེན་ཉིད་ལམ། ། སྟོན་པས་འདི་ལས་བཤད་པ་གང༌། ། ཞེས་བསྟན་ན། བཤད་པ་དེ་རྣམ་མཁྱེན་ཁོ་ན་ཡིན་ནམ་སྙམ་ན། མིན་ཏེ། ཤེས་རབ་ཕ་རོལ་ཕྱིན་པ་ནི། ། དངོས་པོ་བརྒྱད་ཀྱིས་ཡང་དག་བཤད། ། བརྒྱད་པོ་གང་ཞེ་ན།
རྣམ་ཀུན་མཁྱེན་ཉིད་སོགས་སོ། ། བརྒྱད་པོ་དེ་མདོ་ལས་བསྟན་པ་མེད་དོ་སྙམ་ན། མདོ་ལས་སེམས་བསྐྱེད་སོགས་ཆོས་བཅུ་གསུངས་པ་དེ་རྣམ་མཁྱེན་ཤུགས་ལ་སྟོན་བྱེད་ཡིན་ནོ་ཞེས་འཆད་པ་ནི། སེམས་བསྐྱེད་པ་དང༌། ནས་ཐུབ་པའི་རྣམ་ཀུན་མཁྱེན་པ་ཉིད་ཀྱི་བར་རོ། ། དེ་བཞིན་དུ་ལྷག་མ་རྣམས་ལ་སྦྱོར། དེ་ལྟར་ཤེས་ན་མཚོན་བྱེད་ཀྱི་ཆོས་ཤེས་པའི་ཚིག་དང་ལེགས་པར་འབྱོར་རོ། ། འཕགས་པའི་དགོངས་པ་ནི་སྔར་བཤད་པ་ལྟར་མཆོད་བརྗོད་ལས་འཕྲོས་པར་བཞེད་པའོ། ། གཉལ་ཞིག་ནི། འདི་བསྟན་བཅོས་ཀྱི་བཤད་པར་དམ་བཅའ་ཡིན་པར་བཞེད།
བདག་གི་བློ་ལ་འདི་ལྟར་སྣང་སྟེ། མངོན་པར་རྟོགས་པའི་རྒྱན་ཞེས་པ་ལ་འཕྲོས་ནས། མངོན་པར་རྟོགས་པའི་རྒྱན་དུ་ཇི་ལྟར་འཆད་ཅེ་ན། དེའི་ལན་དུའོ། ། འོ་ན་དངོས་པོ་བརྒྱད་དང༌། མངོན་པར་རྟོགས་པ་བརྒྱད་དང༌། སྐབས་བརྒྱད་ལ་ཁྱད་པར་ཅི་ཡོད་ཅེ་ན། བསྡུས་དོན་སྒྲོན་མར་མངོན་རྟོགས་ཤེས་རྒྱུད་རིམ་པ་སྟེ། དངོས་པོ་བརྒྱད་ནི་བརྗོད་བྱ་ལ། ། སྐབས་ནི་བརྗོད་བྱེད་ཤཱནྟི་གསུངས། །
ཞེས་འབྱུང་བ་ལྟར་ཡིན་ལ། དངོས་པོ་བརྒྱད་པོ་སྐབས་བརྒྱད་དུ་ཕྱེ་ནས། དེ་ཉིད་ལེའུ་བརྒྱད་དང་སྦྱོར་བ་ནི། ཉི་ཁྲི་སྣང་བ་དང༌། ལེ་བརྒྱད་མ་གཉིས་ལ་སྣང་སྟེ། འདི་ལྟར་རབ་འབྱོར་གྱི་ལེའུས་རྣམ་མཁྱེན། མཐའ་གཉིས་རྣམ་དག་གི་ལེའུས་ལམ་ཤེས། སྤྱོད་པ་ཁྱད་པར་ཅན་གྱི་ལེའུས་གཞི་ཤེས། དེ་བཞིན་ཉིད་ཀྱི་ལེའུས་རྣམ་ཀུན། བསླབ་པ་ཡོངས་སུ་དག་པའི་ལེའུས་རྩེ་སྦྱོར།
རིམ་གྱིས་འཇུག་པ་ལ་བསླབ་པའི་ལེའུས་མཐར་གྱིས་པ། བསླབ་པ་ཡོངས་སུ་རྫོགས་པའི་ལེའུས་སྐད་ཅིག་མ། བསླབ་པའི་འབྲས་བུའི་ལེའུས་ཆོས་ཀྱི་སྐུ་བཤད་དོ། ། ཉི་ཁྲི་ལེ་མང༌། བརྒྱད་སྟོང་པ་དང༌། འབུམ་རྣམས་ལ་འདིའི་སྐབས་བརྒྱད་ཀྱི་མཚམས་དང་མཐུན་པར་ལེའུའི་མཚམས་སོ་སོར་ཕྱེ་བ་མེད་དེ། ཞིབ་ཏུ་འགྲེལ་ཆེན་སོགས་ལས་རྟོགས་པར་བྱའོ། ། འོ་ན་ཤུགས་བསྟན་དངོས་པོ་བརྒྱད་པོ་དེ་དངོས་བསྟན་སེམས་བསྐྱེད་སོགས་ཀྱིས་འཆད་ན། ཡན་ལག་གི་གྲངས་ཅི་ཙམ་དུ་གནས་ཤེ་ན། མཁས་པ་སྔ་མ་རྣམས་ལ་དོན་བདུན་བཅུར་གྲགས་ལ་གཞུང་གི་དངོས་བསྟན་དང༌།
སློབ་དཔོན་འདིའི་བཞེད་པ་ལྟར་ན་བདུན་བཅུ་རྩ་གཅིག་ཏུ་སྣང་སྟེ། ཆོས་སྐུ་ལ་བཞིར་ཕྱེ་བའི་ཕྱིར་རོ། ། འཕགས་པའི་བཞེད་པ་ལྟར་ན། སྐུ་གསུམ་དུ་བསྡུས་པས་འགྲིག་ཅིང༌། རྣམ་པ་བཞིར་བརྗོད་ཅེས་པ། འཕྲིན་ལས་ལོགས་སུ་བགྲངས་པའི་ཕྱིར་རོ། ། འོན་ཀྱང༌། དོན་བདུན་བཅུའི་གྲངས་ངེས་པར་འཛིན་མི་འོས་ཏེ། རྒྱ་འགྲེལ་དྲི་མ་མེད་པ་རྣམས་ན་དེའི་ཐ་སྙད་མི་སྣང་བའི་ཕྱིར་དང༌། བོད་རྣམས་རྩེ་སྦྱོར་ཆོས་བརྒྱད་དུ་བྱེད་པ་ལ་ཤེས་བྱེད་མེད།
མར་མེ་མཛད་ཀྱི་རྩེ་སྦྱོར་དོན་བདུན་དུའང་བཤད་པའི་ཕྱིར། འོན་ཀྱང་ཐ་སྙད་འགོག་པ་ནི་མིན་ནོ། ། ལུས་རྣམ་གཞག་གི་དགོས་དོན་དེ་ཉིད་ཀྱང་བསྡུས་དོན་གྱིས་འཆད་པ་ནི། དེ་ལ་ཚིག་ལེའུར་བྱས་པ་དང་པོ་གཉིས་ཀྱིས་ནི་སོགས་སོ། ། ཚིག་དོན་རྒྱས་པར་མ་བཀྲོལ་བའི་རྒྱུ་མཚན་འཆད་པ་ནི། བསྡུས་པའི་དོན་གྱི་ཚིག་ལེའུར་བྱས་པ་རྣམས་ནི་ཞེས་སོགས་སོ། ། འདི་ནི་རལ་གྲི་དང་རྣམ་བཤད་ཀྱི་དགོངས་པ་ཡིན་ནོ། ། གཉིས་པ་ཚིག་དོན་ཡན་ལག་རྒྱས་པར་བཤད་པ་ལ། ཐོས་བསམ་གྱིས་གཏན་ལ་ཕབ་པར་བྱ་བའི་ཡུལ་མཁྱེན་པ་གསུམ། ཉམས་སུ་ལེན་པའི་ཐབས་སྦྱོར་བ་བཞི།
འབྲས་བུ་ཆོས་ཀྱི་སྐུ་དང་གསུམ་གྱིས་སྟོན་ཏེ། ཤེར་ཕྱིན་ལུས་ཐམས་ཅད་འདིར་ངེས་པའི་ཕྱིར་ཏེ། དོན་དུ་གཉེར་བྱའི་བྱང་ཆུབ་ནི་ཤེས་བྱའི་ཡུལ་གསུམ། ཉམས་སུ་ལེན་པའི་སྦྱོར་བ་བཞི། ཐོབ་བྱའི་འབྲས་བུ་དང་བརྒྱད་ཀྱིས་མཐར་ཕྱིན་དགོས་པའི་ཕྱིར། དེ་སྐད་དུ། ཡུལ་ནི་རྣམ་པ་གསུམ་པོ་རྒྱུ། ། ཞེས་སོགས་གསུངས་པ་ཡིན་ནོ། ། དེ་ཡང་ཤེས་བྱའི་ཡུལ་མ་རྟོགས་པར་སྦྱོར་བས་ཉམས་སུ་ལེན་མི་ནུས་ཤིང༌། སྦྱོར་བས་ཉམས་སུ་མ་བླངས་ན་འབྲས་བུ་མི་ཐོབ་ལ།
འབྲས་བུ་མེད་ན་སྦྱོར་བས་ཉམས་སུ་བླངས་པ་དོན་མེད་པའི་ཕྱིར་ཅིའི་ཕྱིར། ཤེས་བྱའི་ཡུལ་ལ་གསུམ་དུ་ངེས་ཞེ་ན། ཐོག་མར་འབྲས་བུ་ལ་སྤྲོ་བ་སྐྱེ་ནས་དེའི་རྒྱུ་ལ་ནན་གྱིས་འཇུག་དགོས་ཤིང༌། དེ་ལ་མི་མཐུན་ཕྱོགས་དང་གཉེན་པོའི་རབ་དབྱེ་ཤེས་དགོས་པའི་ཕྱིར་གསུམ་དུ་གྲངས་ངེས་སོ། ། ཡང་ན་འདི་ལས་གང་རུང་ཞིག་མ་ཚང་ན་མངོན་པར་རྟོགས་པ་ཐམས་ཅད་བསྡུས་མི་ནུས་ཤིང་འདི་ཙམ་གྱིས་མངོན་པར་རྟོགས་པ་མཐའ་དག་བསྡུས་པའི་ཕྱིར་རོ། ། ཅིའི་ཕྱིར་ཉམས་སུ་ལེན་པའི་ཐབས་སྦྱོར་བ་བཞིར་ངེས་ཞེ་ན། སློབ་དཔོན་ལྟར་ན། དབང་དུ་བྱེད་པ་རྒྱུ་འབྲས་མེད་ན། བསྟན་པ་རྒྱུ་འབྲས་མི་འབྱུང་ཞིང༌། དེ་མེད་པར་ཡང་ཆོས་སྐུ་མི་འབྱུང་བའི་ཕྱིར།
བཞིར་ངེས་སོ། ། འཕགས་པ་ལྟར་ན་འབྲས་བུ་ཆོས་སྐུ་ནི་སྒྲིབ་པ་མ་ལུས་པ་སྤངས་ཤིང༌། ཡོན་ཏན་མ་ལུས་པ་རྫོགས་པས་རབ་ཏུ་ཕྱེ་བ་ཡིན་ལ། དེ་ལ་མི་མཐུན་ཕྱོགས་སྤོང་བའི་རྣལ་འབྱོར་གྱི་དབང་དུ་བྱས་ནས་སྦྱོར་བ་དང་པོ་གཉིས་བཞག་ཅིང༌། ཡོན་ཏན་མངོན་དུ་བྱེད་པའི་རྣལ་འབྱོར་གྱི་དབང་དུ་བྱས་ནས་སྦྱོར་བ་ཕྱི་མ་གཉིས་བཞག་པ་ཡིན་ཞེས་གསུངས་སོ། ། དངོས་པོ་བརྒྱད་ཀྱི་གོ་རིམ་ཀྱང་དེ་ཁོ་ན་ལྟར་ངེས་པ་ཡིན་ཏེ། ཐོག་མར་འཇུག་ཡུལ་ཐོས་བསམ་གྱིས་གཏན་ལ་མ་ཕབ་ན། སྦྱོར་བས་ཉམས་སུ་ལེན་མི་ནུས་ཤིང༌། ཉམས་སུ་མ་བླངས་བར་ཡང་འབྲས་བུ་མི་འབྱུང་བའི་ཕྱིར་རོ། ། དཔེར་ན་སོ་ནམ་གྱི་སྦྱར་ཐབས་མ་ཤེས་པར་སོ་ནམ་ལག་ལེན་དུ་བྱེད་མི་ནུས་ཤིང༌།
དེ་མ་བྱས་པར་སྟོན་ཐོག་ཕུན་སུམ་ཚོགས་པ་མི་འབྱུང་བ་བཞིན་ནོ། ། དེ་སྐད་དུ་ཡང་ཨ་ཏི་ཤས། གོ་རིམ་སྐྱེ་བའི་རིམ་པ་སྟེ། ། དང་པོ་ཐོས་བསམ་བྱེད་པས་ན། ། དེ་ཡི་ཡུལ་ནི་མངོན་དུ་བཤད། ། ཅེས་པ་ལྟར་རོ། ། འདིས་ནི་དར་ཊཱིཀ་མཛད་པ། མཁྱེན་གསུམ་དང་སྦྱོར་བ་བཞི་བཤད་པའི་རིམ་པ་ཙམ་ཡིན་གྱི། རྒྱུ་འབྲས་ཀྱི་རིམ་པ་མིན་ཞེས་ཟེར་བའང་བཀག་གོ ། མཁྱེན་པ་གསུམ་གྱི་གོ་རིམ་ཀྱང༌།
དང་པོར་འབྲས་བུ་ལ་དོན་གཉེར་གྱི་བློ་བསྐྱེད་པའི་ཕྱིར་དུ་རྣམ་མཁྱེན་བསྟན། དེ་ལམ་ཤེས་པ་ཉིད་མེད་ན་མི་འབྱུང་བས་ལམ་ཤེས་བསྟན། དེ་ཡང་གཞི་མི་མཐུན་ཕྱོགས་དང་གཉེན་པོའི་རབ་དབྱེ་ཤེས་པ་ལ་རག་ལས་པས། དེ་ནས་གཞི་ཤེས་བསྟན་ནོ། ། དཔེར་ན་ཚོང་པ་ཚོང་གི་ཁེ་མཐོང་ནས་ཚོང་ལ་འཇུག་ཅིང༌། དེ་སྤངས་བླངས་གི་རིམ་པ་ཤེས་དགོས་པ་བཞིན། དེ་སྐད་དུ་ཡང༌། དེ་ཡང་དང་པོར་འབྲས་ཤེས་བྱེད། ། དེ་ནས་རྒྱུ་དང་སྤང་བྱ་དག ། རིམ་པ་བཞིན་དུ་གཏན་ལ་འབེབས། །
ཞེས་དང༌། གཞོན་ནུ་དཔལ་གྱིས། འབྲས་བུ་ལ་བྲོད་པ་བསྐྱེད་པའི་ཕྱིར་རྣམ་པ་ཐམས་ཅད་མཁྱེན་པ་ཉིད་དང་པོར་བསྟན་ནོ། ། ཞེས་གསུངས་པ་དང༌། འགྲེལ་ཆེན་ལས། ཆོས་ཐམས་ཅད་སྒྱུ་མ་དང་འདྲ་བ་ཉིད་དུ་རྣམ་པ་ཐམས་ཅད་མཁྱེན་པ་ཉིད་ཀྱིས་རྗེས་སུ་རིག་པར་བྱེད་པ་དང༌། ལམ་ཤེས་པ་ཉིད་ཀྱིས་རྣམ་པར་དཔྱོད་པ་དང༌། ཐམས་ཅད་ཤེས་པ་ཉིད་ཀྱི་འཇུག་པར་བྱེད་པ་དང་ཞེས་གསུངས་སོ། ། སྦྱོར་བ་བཞི་ནི་སྐྱེ་བའི་རིམ་པ་སྟེ། དེའི་སྦྱོར་བ་དང༌།
དེ་རབ་དེ་ཡི་གོ་རིམ་དང༌། ། དེ་མཐའ་ཞེས་དང༌། ཨ་ཏི་ཤས། སྦྱོར་བ་བཞིའི་རིམ་པ་ཡང༌། ། རྣམ་ཀུན་མངོན་རྫོགས་ཚོགས་ལམ་ནས། ། ཡོད་པས་དང་པོར་བསྟན་པ་ཡིན། ། དེ་ནས་གསུམ་པོ་རིམ་བཞིན་སྐྱེ། ། ཞེས་བཤད་པ་ལྟར། འོ་ན་འདིར་རྣམ་མཁྱེན་ཡང་འབྲས་བུར་བཤད་ན། ཆོས་སྐུ་དང་ཟློས་སྙམ་ན།
བསྡུས་དོན་སྒྲོན་མ་ལས། ཆོས་ཀྱི་སྐུ་དང་མི་ཟློས་ཏེ། ། འདི་ནི་མ་རུ་བཤད་པ་སྟེ། ། ཆོས་སྐུ་རང་ལས་སྐྱེ་བའོ། ། ཞེས་འབྱུང་བ་ལྟར་ཡིན་ནོ། ། དང་པོ་ཡུལ་མཁྱེན་པ་གསུམ་ལ་འབྲས་བུ་ཐུན་མོང་མིན་པ་རྣམ་མཁྱེན། རྒྱུ་ཐུན་མོང་མིན་པ་ལམ་ཤེས། བླང་དོར་བྱ་བའི་ཡན་ལག་གཞི་ཤེས་དང་གསུམ། དང་པོ་ལ་འབྲེལ་དགོད་པས་མཚམས་སྦྱར། མཚོན་བྱེད་ཀྱི་ཆོས་རྒྱས་པར་བཤད།
སྐབས་ཀྱི་སྒོ་ནས་འཇུག་བསྡུ་བའོ། ། དང་པོ་ནི། ཐུབ་པའི་རྣམ་ཀུན་མཁྱེན་པ་ཉིད། ། ཅེས་བཤད་པ་དེ་གང་ཞེ་ན། དེ་ཉིད་ཆོས་བཅུའི་སྒོ་ནས་དང་པོར་འཆད་དོ་ཞེས་སྟོན་པ་ནི། དེ་ལྟར་བསྡུས་པའི་དོན་ཀུན་བསྟན་ནས་ཞེས་སོ། ། འོ་ན་སྐབས་དང་པོར་རྣམ་མཁྱེན་བསྟན་ན། རྣམ་མཁྱེན་གྱི་མཚན་ཉིད་དང་དབྱེ་བ་ལ་སོགས་པ་འདི་ལྟ་བུ་ཞེས་མི་སྟོན་པར་སེམས་བསྐྱེད་ལ་སོགས་པའི་ཆོས་བཅུ་སྟོན་པའི་རྒྱུ་མཚན་ཅི་ཞེ་ན། ལོ་ཙྪ་བ་ཆེན་པོ་ནི། རྒྱུ་སེམས་བསྐྱེད་ལ་སོགས་པའི་ཆོས་བཅུ་པོ་འདི་ཉམས་སུ་བླངས་པ་ལས་འབྲས་བུ་རྣམ་མཁྱེན་འབྱུང་ངོ་ཞེས་རྒྱུས་འབྲས་བུ་མཚོན་པའི་ཚུལ་གྱིས་བསྟན་པ་ཡིན་ལ།
རྒྱུ་ཡང་ཁྱད་ཆོས་བཞི་དང་ལྡན་ཏེ་སྒྲུབ་པའི་རྟེན་དམིགས་པ་ཆེད་དུ་བྱ་བ། སྒྲུབ་པ་རང་གི་ངོ་བོའོ། ། རྟེན་ཡང་ཁྱད་པར་བཞི་དང་ལྡན་ཏེ། བསམ་པ་བྱང་ཆུབ་མཆོག་ཏུ་སེམས་བསྐྱེད་པ། སྦྱོར་བ་གདམས་ངག་ཉན་པ་དང༌། འབྲས་བུ་ངེས་འབྱེད་ཡན་ལག་ལ་གནས་པ་དང༌། ཆོས་དབྱིངས་ཀྱི་རིགས་དང་ལྡན་པའོ། ། ཞེས་གསུངས། འདྲེ་ཨར་སོགས། དེ་ལྟ་ན་སྐབས་གཉིས་པར་ལམ་ཤེས་བསྟན་པ་དང་ཟློས་སོ་ཞེས་དགག་པ་བརྗོད་ནས།
ཡུལ་གྱིས་ཡུལ་ཅན་མཚོན་པའི་ཚུལ་གྱིས་བསྟན་ཞེས་གསུངས་ལ། སྤྱིར་ལུགས་དེ་གཉིས་ཀ་ཡང་འགལ་བ་མེད་མོད། འདིར་སློབ་དཔོན་གྱི་དགོངས་པ་ནི། ཡུལ་གྱི་ཡུལ་ཅན་མཚོན་པར་གསལ་ཏེ། འགྲེལ་ཆེན་ལས། རྣམ་པ་ཐམས་ཅད་མཁྱེན་པ་ཉིད་ཁོ་ན་སེམས་བསྐྱེད་ལ་སོགས་པའི་རང་བཞིན་རྒྱུ་དང་འབྲས་བུའི་བདག་ཉིད་ཀྱི་སྒོ་ནས་འདིར་ཡང་ནས་ཡང་དུ་བཟློས་པའི་ཕྱིར། ཞེས་གསུངས་ཤིང༌། ཆོས་ཤེས་ཀྱིས། སྐབས་དང་པོར་བསྟན་པའི་རྣམ་མཁྱེན་འདི་ལ། རྒྱུ་འབྲས་ཀྱི་གཙོ་བོ་མཁྱེན་པའི་རྣམ་མཁྱེན་ཞེས་ཐ་སྙད་མཛད་པའི་ཕྱིར།
དེ་ལྟར་ན། སྐབས་དང་པོ་གསུམ་དུ་ཡུལ་གཞི་ལམ་རྣམ་གསུམ་གྱིས་ཡུལ་ཅན་མཁྱེན་པ་གསུམ་མཚོན་ནས་བསྟན་ཞེས་བྱ་སྟེ། དེ་བས་ན་མངོན་པར་རྟོགས་པའི་རྒྱན་ནི་གཞི་དང་གཉེན་པོ་དང་རྣམ་པ་རྣམས་བསྡུས་པས། མངོན་པར་རྟོགས་པ་རིལ་རྫོགས་པར་བསྟན་པ་ཡིན་ནོ་ཞེས་དང༌། འདིས་མངོན་པར་མཚོན་པའི་གནས་ཉིད་ཡིན་པས་མཚན་ཉིད་ཅེས་གསུངས་པ་འགྲིག་གོ ། བཅོམ་ལྡན་རལ་གྲི་ན་རེ། འདིར་བྱང་ཆུབ་སེམས་པའི་རྒྱུད་ལ་ཡོད་པའི་རྒྱུའི་རྣམ་མཁྱེན་དེ་བསྟན་པ་ཡིན་ཏེ། འདིའི་རྣམ་པ་རྣམས་ནི་བྱང་ཆུབ་སེམས་དཔའི་རྣམ་པར་གསལ་བས་སོ་ཞེས་ཀྱང་ངོ༌། ། གཉིས་པ་མཚོན་བྱེད་ཀྱི་ཆོས་རྒྱས་པར་བཤད་པ་ལ། སྤྱིའི་འབྲེལ་དང༌།
སོ་སོའི་འབྲེལ་གཉིས། དང་པོ་ལ་བསམ་པ་དང་སྦྱོར་བ་གཉིས། བསམ་པ་ནི་བྱང་ཆུབ་མཆོག་ཏུ་སེམས་བསྐྱེད་པ་སྟེ། རྣམ་མཁྱེན་དོན་དུ་གཉེར་བའི་ཕྱིར། རྣམ་མཁྱེན་གྱི་ཆོས་ཐམས་ཅད་ཀྱི་རྩ་བ་ཡིན་པས་དང་པོར་བསྟན་ནོ། ། སྦྱོར་བ་ལའང་སྔོན་འགྲོ་དང༌། དངོས་གཞི་གཉིས། དང་པོ་ནི། གདམས་ངག་སྟེ། སེམས་བསྐྱེད་ཀྱི་བསླབ་བྱའི་དོན།
རྫོགས་པའི་བྱང་ཆུབ་དེ་གདམས་ངག་གིས་ཚོལ་དགོས་པའི་ཕྱིར། དེ་གཉིས་པར་བསྟན་ནོ། ། འདི་གཉིས་ནི་ཚོགས་ལམ་གྱི་གནས་སྐབས་སོ། ། གཉིས་པ་དངོས་གཞི་ལའང༌། སྦྱོར་བ་པོ་རྟེན་གྱི་ཆོས་དང༌། དེ་དང་ལྡན་པ་སྒྲུབ་པ་ལ་འཇུག་པའི་རིམ་པ་གཉིས། དང་པོ་ནི། ངེས་འབྱེད་ཡན་ལག་རྣམ་བཞི་སྟེ། ལས་དང་པོ་པས་གདམས་པ་ལྟར་གྱི་དོན་ཉམས་སུ་བླངས་པ་ལས། ངེས་འབྱེད་རྣམ་པ་བཞི་འབྱུང་བའི་ཕྱིར་གསུམ་པར་བསྟན་ནོ། །
གཉིས་པ་ལའང༌། རྟེན་ལ་ཇི་ལྟར་བསྟན་པ་དང༌། དེ་ལ་བརྟེན་ནས་ཇི་ལྟར་ཉམས་སུ་ལེན་པ་གཉིས། དང་པོ་ནི། སྒྲུབ་པའི་རྟེན་ཏེ། སྦྱོར་ལམ་ཐོབ་ནས་སྒྲུབ་པའི་རྟེན་དུ་གྱུར་པའི་རིགས་དང་ལྡན་པའི་ཕྱིར་བཞི་པར་བསྟན་ནོ། ། འདི་ནི་ཀུན་མཁྱེན་ཆོས་རྗེའི་བཞེད་པའོ། ། འོ་ན་མདོ་སྡེ་རྒྱན་ལས་གསུངས་པ་ལྟར། རིགས་ལས་སེམས་བསྐྱེད་འབྱུང་དགོས་པས་འདིར་བསྟན་པའི་རིམ་པ་མི་འཐད་དོ་སྙམ་ན། དེའི་ལན་ལ།
ཉི་ཁྲི་སྣང་བ་ལས་ནི། དེ་ན་རྒྱུ་ལས་འབྲས་བུ་འབྱུང་བ་རྒྱུ་འབྲས་དོན་གྱི་རིམ་པ་ཡིན་ལ། འདིར་ནི་འབྲས་བུ་ལས་རྒྱུ་རྟོགས་པར་བྱེད་པས་རྟོགས་པའི་གོ་རིམ་ཡིན་ཏེ། འབྲས་བུ་ཐེག་ཆེན་གྱི་ངེས་འབྱེད་ཆ་མཐུན་ནི། རྒྱུ་རིགས་ལ་མི་འཁྲུལ་བའི་ཕྱིར་ཏེ། དྲོད་ནས་ཐེག་ཆེན་དུ་རིགས་ངེས་བའི་ཕྱིར། ཐེག་དམན་གྱི་ངེས་འབྱེད་ནི། རིགས་ལ་འཁྲུལ་ཏེ། མཛོད་ལས། གཉིས་སློབ་རིགས་ལས་ལོག་ནས་ནི། །
སངས་རྒྱས་སུ་འགྱུར་གཞན་གསུམ་ཡང༌། ། ཞེས་གསུངས་པའི་ཕྱིར། ཞེས་པའི་དོན་དུ་བཤད། དེའི་ལྟར་ན། མདོ་སྡེ་རྒྱན་ལས། སྦྱོར་བའི་སྔོན་དུ་སྙིང་རྗེ་དང༌། ། མོས་པ་དང་ནི་བཟོད་པ་དང༌། ། དགེ་བ་ཡང་དག་སྤྱོད་པ་ནི། ། རིགས་ཀྱི་རྟགས་སུ་ངེས་པར་བཤད། ། ཅེས་གསུངས་པ་ལྟར།
རིགས་ཀྱི་སྔོན་དུ་རིགས་ཀྱི་རྟགས་བཤད་པ་ཡིན་ནོ། ། ཁོ་བོ་ཅག་ལྟར་ན། སྤྱིར་རིགས་ཙམ་ལ་འགྲེལ་ཆེན་དུ། དེ་ལ་དང་པོར་རིགས་ནུས་པས། ། སྙིང་རྗེའི་ས་བོན་རབ་སད་ཅིང༌། ། སྦྱོར་དང་བསམ་པ་ཕུན་ཚོགས་པས། ། བྱང་ཆུབ་སེམས་ནི་ཡོངས་སུ་གཟུང༌། ། ཞེས་དྲངས་པ་དེ་ལྟར་ཡིན་ཀྱང་འདིར་ནི། ཁྱད་པར་ཅན་བསྒྲུབ་པའི་རྟེན་གྱི་དབང་དུ་བྱས་པ་ཡིན་པས། སྦྱོར་ལམ་ཡན་ཆོད་ཁོ་ན་ལ་འཇོག་དགོས་ཏེ་བྱང་ཆུབ་སེམས་དཔའ་རྣམ་པ་བཅུ་གསུམ་པོ་ཁོ་ནའི་ཆོས་དབྱིངས་ལ་རིགས་སུ་བསྟན་པའི་ཕྱིར།
སྙམ་དུ་སེམས་སོ། ། འདི་ན་སྦྱོར་ལམ་ནས་རྒྱུན་མཐའི་བར་ཏེ། མདོར་ན་དེ་ཡན་ཆད་དུ་རྟེན་གྱི་ཆོས་བཤད་པ་ཡིན་ནོ། ། གཉིས་པ་དེ་ལ་བརྟེན་ནས་ཇི་ལྟར་ཉམས་སུ་ལེན་པ་ལ། ཡུལ་དང་འབྲས་བུའི་ཁྱད་པར་གང་ཡིན་པ་དང༌། ངོ་བོའི་ཁྱད་པར་གང་ཡིན་པའོ། ། དང་པོ་ལ་དམིགས་པ་དང༌། ཆེད་དུ་བྱ་བ་གཉིས་ལས། དང་པོ་ནི། དམིགས་པ་བཅུ་གཅིག་སྟེ།
དེ་ཡང་སྒྲུབ་པའི་རྟེན་ཆོས་དབྱིངས་ཁོ་ན་ཡིན་པ་ལྟར། དམིགས་པའང་ཆོས་དབྱིངས་ཁོ་ན་ཡིན་ན་ནི། དམིགས་པ་དག་པ་གོང་ནས་གོང་དུ་འགྲོར་མེད་པའི་སྐྱོན་འབྱུང་བས། སྒྲུབ་པའི་རྟེན་བྱང་ཆུབ་སེམས་དཔའི་དམིགས་པ་གང་ཡིན་སྙམ་པ་ལ། རང་བཞིན་བདེན་སྟོང་གིས་ཁྱད་པར་དུ་བྱས་པའི་ཆོས་ཅན་སྣ་ཚོགས་ལ་དམིགས་པ་ཡིན་ནོ་ཞེས་སྟོན་པའི་དབང་དུ་བྱས་ནས་དམིགས་པ་ལྔ་པར་སྟོན། འདི་ནི་འཕགས་སེང་གི་བཞེད་པ་དྲི་མ་མེད་པ་ཡིན་ཏེ། ཉི་སྣང་ལས། དེ་ལྟར་བྱས་ནས་རང་བཞིན་གཙོ་བོར་གྱུར་པ་ནི་རིགས་ཡིན་ལ། རྣམ་འགྱུར་གཙོ་བོར་གྱུར་པ་ནི་དམིགས་པ་ཡིན་ཏེ། གཉིས་ཀ་ཡང༌།
གཉིས་ཀར་མ་བཀག་པས་རྟེན་དང་དམིགས་པ་དག་གིས་མཚན་ཉིད་ཀྱི་དབྱེ་བ་དང༌། དམིགས་པ་དག་པའི་མཐར་ཐུག་པར་འགྲོ་བ་ཡང་འཐད་པར་འགྱུར་རོ་ཞེས་གསུངས་ཤིང༌། འགྲེལ་ཆེན་དུའང་དེ་ཉིད་དྲངས་པས་སོ། ། འོ་ན་དམིགས་པ་ཆོས་ཅན་སྣ་ཚོགས་པ་སྒྱུ་མ་ལྟ་བུར་སྒོམ་པས་དག་པའི་མཐར་ཐུག་པར་འགྲོ་ན། མཐར་ཐུག་པའི་ཆེད་དུ་བྱ་བ་དེ་གང་ཡིན་སྙམ་ན། འབྲས་བུའི་ཁྱད་པར་ནི་ཆེན་པོ་གསུམ་སྟེ། རྒྱུ་སྒྲུབ་པ་ལ་འཇུག་པའི་སྔ་རོལ་དུ་འབྲས་བུ་ལ་སྤྲོ་བ་སྐྱེད་པའི་ཆེད་དུ་ཆེན་པོ་གསུམ་དུས་དྲུག་པར་བསྟན་ནོ། ། གཉིས་པ་ངོ་བོའི་ཁྱད་པར་ལའང༌། རྒྱུ་སྤྱོད་པ་རྗེས་སུ་སྒྲུབ་པ་དང༌། ཐོབ་བྱ་འབྲས་བུ་རྗེས་སུ་བསྒྲུབ་པ་གཉིས།
དང་པོ་ལ། བསམ་པས་བསྒྲུབ་པ་དང༌། སྦྱོར་བས་སྒྲུབ་པ་གཉིས། གཉིས་པ་ལའང༌། གནས་སྐབས་ཀྱི་འབྲས་བུ་བསྒྲུབ་པ་དང༌། མཐར་ཐུག་གི་འབྲས་བུ་སྒྲུབ་པ་གཉིས་ཏེ། གོ་ཆ་འཇུག་པའི་བྱ་བ་དང༌། ། ཚོགས་ནི་ངེས་པར་འབྱུང་བཅས་རྣམས། ། ཞེས་པའོ། ། གོ་རིམ་ནི།
རྒྱུ་འབྲས་ཀྱི་རིམ་པ་སྟེ། ཉི་ཁྲི་སྣང་བ་ལས། གོ་བགོས་པ་ནི་འཇུག་གོ ། ཞུགས་པ་ནི་དཔུང་གི་ཚོགས་བསོག་གོ ། དཔུང་གི་ཚོགས་བསགས་པ་ནི་མ་རྒྱལ་བ་ལས་རྒྱལ་བ་ཐོབ་པས་ངེས་པར་འབྱུང་བ་ཡིན་པའི་ཕྱིར་རོ། ། ཞེས་གསུངས་པ་ལྟར། དཔེར་ན་དམག་དཔོན་རིན་པོ་ཆེས་དང་པོར་གོ་བགོས། བགོས་པ་ལྟར་ལམ་དུ་ཞུགས་ཞུགས་པ་ལྟར་དམག་གི་ཚོགས་བསགས། བསགས་ནས་ཕ་རོལ་པོའི་དགྲ་ཕམ་པར་བྱེད་པ་ལྟར་འཁོར་བའི་གཡུལ་ངོ་བཟློག་པར་འདོད་པའི་བྱང་ཆུབ་སེམས་དཔས་ཀྱང༌། ཐོག་མར་སྦྱིན་སོགས་ལ་འཁོར་གསུམ་མི་དམིགས་པའི་གོ་ཆ་བགོས་པ་ལྟར་སྦྱོར་བ་ཐེག་ཆེན་ལ་ཞུགས།
ཞུགས་པའི་འོག་དུ་ཚོགས་གཉིས་ཀྱི་དཔུང་བསགས་ཏེ། མི་མཐུན་པའི་ཕྱོགས་ལས་ངེས་པར་འབྱུང་བའི་ཕྱིར་རོ། ། དེ་ཅིའི་ཕྱིར་ཆོས་བཅུ་པོ་འདིས་ལམ་གྱི་རིམ་པ་ལྷག་ཆད་མེད་པ་གཅིག་ཁོ་ན་བསྟན་པའི་ཚུལ་འདི་ནི་ཅི་ཙམ་ནས་བཤད་ཀྱི། ནང་ཚན་གྱི་དབང་དུ་བྱས་ན་ལམ་གྱི་ཆ་ཚང་ལ་མ་ནོར་བ་བཅུར་འགྱུར་ཏེ། དང་པོ་དང་ཐ་མའི་ལས་བསྟན་པའི་རིམ་པས། ཞེས་གསུངས་པའི་ཕྱིར་རོ། ། དེ་ལྟར་ན་བཅུ་པོ་འདིས་མངོན་པར་རྟོགས་པའི་རྒྱན་འདིར་བསྟན་པའི་ཉམས་ལེན་གྱི་རིམ་པ་མཐའ་དག་བསྡུས་པ་ཡིན་ཏེ། ཤེས་རབ་ཀྱི་ཕ་རོལ་ཏུ་ཕྱིན་པའི་མདོའི་དོན་མ་ལུས་པ་མངོན་པར་རྟོགས་པ་བརྒྱད་ཀྱི་བདག་ཉིད། བྱང་ཆུབ་ཀྱི་སེམས་དང༌། ཞེས་དང༌།
འགྲེལ་ཆེན་དུ། སྟོང་ཕྲག་བརྒྱ་པ་ལ་སོགས་པའི་མདོའི་དོན། བྱང་ཆུབ་ཀྱི་སེམས་དང་གདམས་ངག་ལ་སོགས་པའི་སྒྲུབ་པའི་རང་བཞིན་སྐབས་བརྒྱད་ཀྱི་དབྱེ་བས་ཕྱེ་བ་ཐམས་ཅད་ཞེས་གསུངས་པའི་ཕྱིར། སྐབས་གཉིས་པ་མན་ཆད་དུའང༌། ཆོས་བཅུ་པོ་འདི་ལམ་གྱི་གཞུང་ཤིང་དུ་ཁྱེར་དགོས་ཏེ། ཆོས་བཤེས་ཀྱིས། མཁྱེན་གསུམ་གྱིས་འཕགས་བཞིའི་མངོན་རྟོགས་བསྡུས་པའི་སྒྲུབ་བྱེད་དུ། སེམས་བསྐྱེད་སོགས་ཆོས་བཅུ་པོ་འདིས་མངོན་པར་རྟོགས་པ་མཐའ་དག་བསྡུས་པའི་རྒྱུ་མཚན་རྒྱས་པར་གསུངས་པ་བཞིན་ནོ། ། གཉིས་པ་སོ་སོའི་འབྲེལ་ལ། བསམ་པ་སེམས་བསྐྱེད་པ་དང༌།
སྦྱོར་བ་སྒྲུབ་པ་ལ་འཇུག་ཚུལ་གཉིས། དང་པོ་ལ། སེམས་བསྐྱེད་ཆོས་བཅུའི་དང་པོར་འཆད་པའི་རྒྱུ་མཚན་ཅི། འདིའི་བཤད་བྱའི་མདོ་དེ་གང༌། དེའི་བསྟན་བཅོས་སུ་ཇི་ལྟར་བཀྲལ། ཞེ་ན། དྲི་བ་དང་པོའི་ལན་ལ། དཔལ་ལྡན་ཟླ་བའི་ཞལ་སྔ་ནས་སྟོང་ཉིད་སྙིང་རྗེའི་སྙིང་པོ་ཅན་གྱི་སེམས་བསྐྱེད་པ་ནི་རྒྱལ་བའི་ལོ་ཐོག་བསྐྱེད་པ་ལ་ཐོག་མཐའ་བར་གསུམ་དུ་གལ་ཆེ་བ་ཡིན་པའི་ཕྱིར། དང་པོར་ཞེས་བཞེད་དེ། འཇུག་པར།
སྙིང་རྗེའི་སེམས་དང་གཉིས་སུ་མེད་བློ་དང༌། ། བྱང་ཆུབ་སེམས་ནི་རྒྱལ་སྲས་རྣམས་ཀྱི་རྒྱུ། ། གང་ཕྱིར་བརྩེ་ཉིད་རྒྱལ་བའི་ལོ་ཐོག་ཕུན་ཚོགས་འདིའི། ། ས་བོན་དང་ནི་སྤེལ་ལ་ཆུ་འདྲ་ཡུན་རིང་དུ། ། ལོངས་སྤྱོད་གནས་ལ་སྨིན་པ་ལྟ་བུར་འདོད་འགྱུར་བ། ། དེ་ཕྱིར་བདག་གིས་ཐོག་མར་སྙིང་རྗེ་བསྟོད་པར་བགྱི། ། ཞེས་འབྱུང་བ་ལྟར་རོ། ། ཤཱནྟི་པ་ལྟར་ན། རྫོགས་པའི་བྱང་ཆུབ་ཀྱི་ས་བོན་ཡིན་པའི་ཕྱིར་དང་པོར་འཆད། ཅེས་བཞེད།
བཙུན་པ་གྲོལ་སྡེ་ཤེར་ཕྱིན་ལ་སྤྱོད་པ་ལ་སེམས་བསྐྱེད་སྔོན་དུ་འགྲོ་དགོས་པའི་ཕྱིར། ཞེས་བཞེད། སློབ་དཔོན་ལྟར་ན། བསྐལ་པ་གྲངས་མེད་ངེས་འབྱུང་ཞིང༌། ། མོས་པ་རྣམ་པར་འཕེལ་བྱེད་པ། ། ཇི་ལྟར་ཆུའི་རྒྱ་མཚོ་བཞིན། ། ཞེས་འབྱུང་བ་ལྟར། བསོད་ནམས་ཀྱི་ཚོགས་བསགས་པའི་བྱང་ཆུབ་སེམས་དཔས་སངས་རྒྱས་དང་བྱང་ཆུབ་སེམས་དཔའ་ལ་དམིགས་པ་སྔོན་དུ་འགྲོ་བས་ཤེར་ཕྱིན་སྒོམ་པའི་ཕྱིར་དང་པོར་བསྟན་ཞེས་བཞེད། རྗེ་བཙུན་ཉིད་ཀྱིས། ཆོས་ལ་མོས་པ་ས་བོན་དང༌། །
ཕ་རོལ་ཕྱིན་མཆོག་མ་ལས་སྐྱེས། ། ཞེས་གསུངས་སོ། ། དྲི་བ་གཉིས་པའི་ལན་ནི། རྒྱལ་བའི་ཡུམ་རྣམ་པ་གསུམ་ཅར་ལས་བྱ་སྟེ། བརྒྱད་སྟོང་པ་ལས། རབ་འབྱོར་བྱང་ཆུབ་སེམས་དཔའ་ཆེན་པོ་རྣམས་ཀྱིས་ཕ་རོལ་ཏུ་ཕྱིན་པ་ལས་བརྩམས་ཏེ་སྤོབས་པར་བྱོས་ཤིག ཅེས་སོགས་མགོ་སྨོས་པ་ཙམ་གསུངས་ཀྱི། དབྱེ་བ་རྒྱས་པར་མ་གསུངས་ཏེ། འགྲེལ་ཆེན་ལས། བྱང་ཆུབ་ཀྱི་སེམས་བསྐྱེད་པའི་དབྱེ་བ་རྣམ་པ་ཐམས་ཅད་དུ་སྟོན་པའི་གཞུང་ནི།
སྟོང་ཕྲག་ཉི་ཤུ་ལྔ་པ་ལས་ཡིན་ཏེ། འདིར་གཞུང་མང་གི་དོགས་ནས་ཤེས་བྱེད་དུ་མ་བྲིས་སོ་ཞེས་གསུངས། རྒྱས་འབྲིང་གཉིས་ལས་ནི། མཚན་ཉིད་མདོར་བསྟན་པ་དང༌། དབྱེ་བ་རྒྱས་པར་བཤད་པ་གཉིས་གཉིས་ཀྱི་སྒོ་ནས་སྟོན་ཏེ། དེ་ནས་བཅོམ་ལྡན་འདས་ཀྱིས་ཚེ་དང་ལྡན་པ་ཤཱ་རིའི་བུ་ལ་བཀའ་སྩལ་པ། ཤཱ་རིའི་བུ། འདི་ལ་བྱང་ཆུབ་སེམས་དཔའ་སེམས་དཔའ་ཆེན་པོ་ཆོས་ཐམས་ཅད་རྣམ་པ་ཐམས་ཅད་དུ་མངོན་པར་རྫོགས་པར་འཚང་རྒྱ་བར་འདོད་པས་ཤེར་ཕྱིན་ལ་བསླབ་པར་བྱའོ། ། ཞེས་པས། བྱང་ཆུབ་མདོར་བསྟན།
ཤཱ་རིའི་བུ། བྱང་སེམས་ཆེན་པོས་གནས་པ་མེད་པའི་ཚུལ་གྱིས་ཡུམ་ལ་གནས་ཏེ། སྦྱིན་པ་དང་གཏོང་བ་དང༌། ལེན་པ་མི་དམིགས་པའི་ཕྱིར་གཏོང་བ་མེད་པའི་ཚུལ་གྱིས་སྦྱིན་པའི་ཕ་རོལ་ཏུ་ཕྱིན་པ་རྫོགས་པར་བྱའོ། ། ཞེས་སོགས་ཀྱི་བྱང་ཆུབ་རྒྱས་པར་བཤད། སེམས་ཅན་ཐམས་ཅད་ཚུལ་ཁྲིམས་དང༌། ཏིང་ངེ་འཛིན་དང༌། ཞེས་པ་ནས་ཕུང་པོ་ལྷག་མ་མེད་པའི་མྱ་ངན་ལས་འདས་པའི་དབྱིངས་ལ་འགོད་པར་འདོད་པས་ཡུམ་ལ་བསླབ་པར་བྱའོ་ཞེས་པས་གཞན་དོན་མདོར་བསྟན། སེར་སྣ་ཅན་ལ་སོགས་པ་རྣམས་སྦྱིན་པ་ལ་སོགས་པ་ལ་འགོད་པར་འདོད་ཅེས་པས། གཞན་དོན་རྒྱས་པར་བཤད།
ཅེས་ཉི་ཁྲི་སྣང་བར་གསུངས་སོ། ། དེའི་དོན་བསྟན་བཅོས་སུ་ཇི་ལྟར་བཀྲལ་བ་ནི། སེམས་བསྐྱེད་པ་ནི། ཞེས་སོགས་ཀྱིས་མདོར་བསྟན། དེ་ཡང༌། ཞེས་སོགས་ཀྱིས་རྒྱས་པར་བཤད། མདོར་བསྟན། རྒྱས་བཤད་གཉིས་ཀྱིས་མདོ་ཇི་ལྟ་བ་བཞིན་བཤད་དོ་ཞེས་ངོ་སྤྲོད་པ་ནི། དེ་དང་དེ་ནི། ཞེས་སོགས་སོ། །
ཞེས་པ་རྣམ་བཤད་ཀྱི་དགོངས་པའོ། ། དེ་ཡང་མདོར་བསྟན་གྱི་མདོ་དེ་དག་དབྱེ་བ་ཉེར་གཉིས་པོ་ལ་མ་གཏོགས་པའི་གོང་གི་མདོར་བསྟན་གྱི་མདོ་ནི་མིན་ཏེ། འཕགས་པས། མདོ་དང་པོ་དེ་ས་ལྟ་བུའི་སེམས་བསྐྱེད་དང་སྦྱར་ཞིང༌། བྱང་ཆུབ་རྒྱས་བཤད་དང༌། གཞན་དོན་བསྟན་བཤད་ཀྱི་མདོ་རྣམས་ཀྱང་དབྱེ་བ་ལྷག་མ་རྣམས་དང་སྦྱར་བའི་ཕྱིར་རོ། ། དེས་ན་མདོའི་རིམ་པ་གཅིག་ལ་བསྟན་བཅོས་སུ་མདོར་བསྟན་རྒྱས་བཤད་གཉིས་ཀྱི་སྒོ་ནས་བཤད་པ་ཡིན་ལ། མདོ་ཉིད་ལས་ནི། འདུན་ལྡན་སེམས་བསྐྱེད་མདོར་བསྟན། ལྷག་མ་ཉེར་གཅིག་རྒྱས་བཤད་དུ་འགྱུར་རོ། །
དེས་ན། གྲོལ་སྡེ་གཉིས། སློབ་དཔོན། བུདྡྷ་ཤྲཱི་རྣམས་ལྟར་ན། མཚན་ཉིད་ཡུལ་གྱི་སྒོ་ནས་བཞག་པ་དང༌། དམིགས་ཡུལ་མདོ་ལ་ཁུངས་ཕྱུང་བ་དང༌། མདོ་ལས་ཇི་ལྟར་བཤད་པའི་དབྱེ་བ་བསྟན་པ་དང༌། དབྱེ་བ་དེ་ཉིད་ལམ་ལྔ་དང་སྦྱར་བའི་ས་མཚམས་བཞི་པོ་རིམ་པར་སྟོན་པ་ནི། རྩ་བའི་རིམ་པ་གསུམ་དང༌། དེ་ལ་དང་པོ་གསུམ་ནི་ཞེས་སོ། །
ཡང་ན། རྩ་བའི་རིམ་པ་གསུམ་གྱིས་དགོས་དོན། བསྡུས་དོན། ཚིག་དོན་གསུམ་འཆད་ཅེས་སྦྱར་ནའང་འགལ་བ་མེད་པར་སེམས་སོ། ། དང་པོ་ལ། མཚམས་སྦྱར་རྩ་བ་འགྲེལ་པ་གསུམ། དང་པོ་ནི་གཡག་ཊཱིཀ་ལྟར་ན། རྣམ་མཁྱེན་དེ་ཡང་སེམས་བསྐྱེད་ལ་སོགས་པའི་དབྱེ་བས་རྣམ་པ་བཅུ་ཡིན་པ་ལས་དང་པོར། སེམས་བསྐྱེད་པ་རང་གི་ངོ་བོ་དམིགས་པ་དང་བཅས་པ་འཆད་དེ། འགྲེལ་ཆེན་ལྟར་ན།
བྱང་ཆུབ་ཀྱི་སེམས་དེ་ཉིད་ནི་སངས་རྒྱས་ཀྱི་ཆོས་ཐམས་ཅད་ཀྱི་སྙིང་པོ་ཡིན་ནོ་ཞེས་སྡོང་པོ་བཀོད་པ་སོགས་ལས་གསུངས་པའི་ཕྱིར། རྩ་བ་ལ། སེམས་བསྐྱེད་པ་ནི། ཞེས་པས་མཚོན་བྱ་དེ་བསྟན། ལྷག་མས་མཚན་ཉིད་དེ་བསྟན། ཇི་ལྟར་བསྟན་ན། འཕགས་སེང་ཨ་བྷྱ་རྣམས་ནི། ངོ་བོ་ནི་གཙོ་བོ་རྣམ་རིག་ཡིན་པར་བཞེད་དེ། ཉི་སྣང་ལས། སེམས་ནི་རྣམ་པར་རིག་པ་སྟེ།
རྣམ་པར་ཤེས་པའོ། ། རྣམ་པར་ཤེས་པ་དེ་ཡང་གང་ཞེ་ན། ཡིད་ཀྱི་རྣམ་པར་ཤེས་པ་སྟེ། དཀར་པོའི་ཆོས་ཐམས་ཅད་ལ་དམིགས་པ་ཡང་དེ་ལ་སྲིད་པའི་ཕྱིར་རོ། ། ཞེས་བཤད། གནད་ཀྱི་ཟླ་འོད་ལས། འདིར་སེམས་དང༌། ཡིད་དང༌། འདོད་པ་དང༌། འདུན་པ་དང༌།
མོས་པ་དང༌། དོན་དུ་གཉེར་བ་རྣམས་རྣམ་གྲངས་སུ་འདོད་དོ། ། ཞེས་བཤད། ཤཱནྟི་པ་དང༌། མར་མེ་མཛད། ངོ་བོ་འདོད་པ་ཉིད་ཡིན་ནོ་ཞེས་བཞེད། དོལ་པོ་བ་ན་རེ། འཕགས་སེང་གི་བཞེད་པ་འདི། མདོ་དང་བསྟན་བཅོས་གཉིས་ཀ་དང་མི་མཐུན་ནོ་ཞེས་ཟེར་རོ། ། འགྲེལ་པ་ལ་དངོས་དང་རྩོད་པ་སྤངས་པ་གཉིས།
དང་པོ་ལ། འདིར་སྨོན་འཇུག་གཉིས་སུ་མཛད་པ་ནི། ཞི་བ་ལྷའི་རྗེས་སུ་འབྲངས་པ་ཡིན་གྱི། རྗེ་བཙུན་གྱི་གཞུང་ན་མེད་དོ། ། གཉིས་པོའི་ཁྱད་པར་ལ། ཆོས་ཀྱི་བཤེས་གཉེན། སྨོན་པ་ནི་སྨོན་པ་ཙམ་སྟེ། སེམས་བསྐྱེད་པའི་ཆོ་ག་ཙམ་ཡང་བླངས་པར་མ་བྱས་པའོ། ། ཞེས་བཞེད། ཤེར་བློ།
ལུས་ངག་དང་ཡིད་ཀྱི་ལས་ཡོད་པ་དང་མེད་པ་ལས་མཚན་ཉིད་ཐ་དད་པར་རྟོགས་པར་བྱའི། དམིགས་པ་ཐ་དད་པ་ནི་མིན་ཏེ་ཞེས་བཤད། སངས་རྒྱས་ཡེ་ཤེས། སྨོན་པ་བྱང་ཆུབ་ཀྱི་སེམས་ནི་འཇིག་རྟེན་པ་ཐམས་ཅད་ཀྱི་ཡིན་ལ། འཇུག་པ་བྱང་ཆུབ་ཀྱི་སེམས་ནི་ས་རབ་ཏུ་དགའ་བ་ནས་བརྩམས་ཏེ། ཞེས་བཞེད། བུདྡྷ་ཤྲཱི། བསམ་པས་སྨོན་པ་དང་སྦྱོར་བས་འཇུག་པ་ཞེས་བཞེད་དེ་དོན་གཅིག་གོ ། གཉིས་པ་རྩོད་པ་སྤོང་བ་ལ། གང་ལ་རྩོད་ན།
འདོད་ཅེས་པ་ལ་རྩོད། ཇི་ལྟར་ན། འདོད་ཅེས་པས། འདོད་པ་ཁོ་ན་སེམས་བསྐྱེད་དུ་བསྟན་སྙམ་དུ་བསམས་ནས། ཡང་དག་པར་རྫོགས་པའི་བྱང་ཆུབ་འདོད་པ་ཉིད་དམ་ཁོ་ན་ཆོས་ཅན། སེམས་བསྐྱེད་མིན་པར་ཐལ། སེམས་བྱུང་ཡིན་པའི་ཕྱིར། ཁྱབ་པ་ཡོད་དེ། རྗེ་བཙུན་ཉིད་ཀྱིས། དོན་གཉིས་ལྡན་པའི་སེམས་བྱུང་བ། །
ཞེས་སེམས་དཔའ་དང་མཚུངས་ལྡན་དུ་བྱུང་བའི་གཙོ་བོ་རྣམ་རིག་ལ་སེམས་བསྐྱེད་དུ་བཤད་པའི་ཕྱིར། ཞེས་པའི་དབང་དུ་བྱས་ནས། ཡང་དག་པར་རྫོགས་པའི་བྱང་ཆུབ་འདོད་པ་ཉིད་དེ། ཞེས་སོགས་སོ། ། དོན་ནི། འདུན་པ་ནི་མ་འོངས་པ་ལ་དམིགས་པ་ཡིན་ལ། སེམས་བསྐྱེད་ནི། དོན་གཉིས་ཀྱི་ངོ་བོ་ད་ལྟར་སྣང་བ་ཅན་ཡིན་པའི་ཕྱིར། འཛིན་སྟངས་འགལ་སྙམ་དུ་བསམ་པའོ། ། དེ་སྐད་དུ་ཡང༌།
ཉི་སྣང་ལས། སེམས་ནི་ཡུལ་སོ་སོར་རིག་པའི་མིང་ཅན་ཡིན་ལ། དོན་དུ་གཉེར་བ་ཞེས་བྱ་བ་ནི་སྲེད་པ་ཡིན་པས་སོ། ། ཞེ་ན། ཞེས་གསུངས་སོ། ། ཕྱོགས་སྔའི་འདོད་པ་འདི་ནི། བློ་བརྟན་གྱི་དབུས་མཐའི་འགྲེལ་བཤད་དུ། རྣམ་པར་ཤེས་པ་དང་ཁྱད་པར་མེད་པར་ཐལ་བར་འགྱུར་བས། རྣམ་པ་མཚུངས་པ་མིན་ནོ་ཞེས་འབྱུང་བ་དེ་ཉིད་དོ། ། ལན་ལ་བསྟན་བཤད་གཉིས་ལས།
དང་པོ་ནི། བདེན་མོད་ཀྱི། ཞེས་པ་སྟེ། འདོད་པ་ནི་སེམས་བསྐྱེད་དུ་བསྟན་ན་སྐྱོན་དེ་འཇུག་ཅེས་ཁས་བླངས་པའོ། ། འོ་ན་ཅི་ཞིག་བསྟན་ཞེ་ན། བཤད་པ་ལ་གཉིས་ཏེ། གཞན་དོན་ཕྱིར། འདོད་ཅེས་པས་རྒྱུ་མིང་འབྲས་བུ་ལ་བཏགས་པ་ཡིན་ལ། ཡང་དག་རྫོགས་པའི་བྱང་ཆུབ་འདོད། ། ཅེས་གྲོགས་མིང་གྲོགས་ཅན་ལ་བཏགས་པའི་ཕྱིར།
ཞེས་སྟོན་པ་ནི། འོན་ཀྱང་ཞེས་སོགས་དང༌། རྣམ་པ་གཅིག་ཏུ་ཞེས་སོགས་སོ། ། འདིར་བདག་གི་བློ་ལ་འདི་ལྟར་ཤར་ཏེ། སློབ་དཔོན་དབྱིག་གཉེན་གྱིས། དོན་གཉིས་ལྡན་པའི་སེམས་འབྱུང་བ། ། ཞེས་སྟོན་ནས་སེམས་བསྐྱེད་ཀྱི་ངོ་བོ་སེམས་བྱུང་དུ་འདོད་པ་ནི། རྗེ་བཙུན་གྱི་བཞེད་པ་མིན་ཏེ། རྒྱན་ལས། འབྱུང་བ་ཞེས་སྨོས་པའི་ཕྱིར།
འོ་ན་ཅི་ཞེ་ན། འཕགས་པ་གྲོལ་སྡེ། སེམས་ནི་རྣམ་པར་རིག་པའོ། ། ཞེས་བཞེད་པ་ལྟར་ཡིན་ནོ། ། འོ་ན་གཞུང་འདི་དང༌། མདོ་སྡེ་རྒྱན་འགལ་བར་འགྱུར་ཏེ། འདིར་འདོད་པ་ཉིད་དུ་བཤད་པས་སོ་སྙམ་ན་མི་འགལ་ཏེ། འདིར་རྒྱུ་འདོད་པའི་མིང་གིས་འབྲས་བུ་སེམས་བསྐྱེད་བསྟན་པ་ཡིན་ལ། མདོ་སྡེ་རྒྱན་ལས། འབྲས་བུ་སེམས་བསྐྱེད་དེ་ཉིད་ཀྱིས་དངོས་མིང་གི་བསྟན་པའི་ཕྱིར།
ཞེས་སྟོན་པ་ནི། རྩོད་ལན་སྔ་མ་གཉིས་སོ། ། འོ་ན་ཐོགས་མེད་ཀྱིས་བྱང་ཆུབ་སེམས་དཔའ་རྣམས་ཀྱི་སྨོན་ལམ་གྱི་མཆོག་ནི་སེམས་བསྐྱེད་པའོ་ཞེས་བཤད་པས། དེ་ལ་བརྒལ་བར་སྤོབས་སམ་ཞེ་ན། དེའི་དགོངས་པ་འཆད་པ་ནི། རྣམ་པ་གཅིག་ཏུ་ཞེས་སོགས་སོ། ། དེ་ལྟར་བྱས་ན་འདིར་ཞེས་པའི་ཚིག་གི་ནུས་པ་ཐོན་པར་འགྱུར་ཞིང་སྨོན་ལམ་ཞེས་པའི་ཚིག་ལ་འབྲེལ་ཡོད་པར་གྲུབ་བོ། ། གཉིས་པ་དམིགས་ཡུལ་མཚམས་སྦྱོར་ནི། སེམས་བསྐྱེད་ཀྱི་ངོ་བོ་འདོད་པར་བསྟན་པ་ལ་དོགས་པའི་གནས་ཡོད་པར་མ་ཟད། དམིགས་ཡུལ་གཞན་དོན་དང་རྫོགས་བྱང་ལའང་དོགས་པའི་གནས་ཡོད་པས་དེ་བཤད་དགོས་པས་སོ་ཞེ་ན།
རྩ་བས་སྟོན་ནོ། ། རྣམ་བཤད་ཀྱི་དགོངས་པའོ། ། བདག་གི་བློ་ལ་འདི་ལྟར་སྣང་སྟེ། ལུས་རྣམ་གཞག་ཏུ། སེམས་བསྐྱེད་པ་དང་ཞེས་བཤད་པ་དེ་གང་ཞེ་ན། སེམས་བསྐྱེད་པ་ནི་གཞན་དོན་ཕྱིར། ། ཞེས་བསྟན་ནས། ད་དུང་དོགས་པ་མ་ཆོད་དོ། ། གཞན་དོན་དང་བྱང་ཆུབ་དེ་གང་ཞེ་ན། དེ་དང་དེ་ནི་ཞེས་སོ། །
བརྗོད་ཅེས་པ་ལ་འཕྲོས་ནས་ཇི་ལྟར་བརྗོད་ན། བརྗོད་ཅེས་བསྟན་པ། དེ་ཡང་ས་གསེར་ཟླ་བ་མེ། ། ཞེས་སྦྲེལ་ལོ། ། མཚམས་སྦྱར་གྱི་དོན་དེ་ལྟར་ཡིན་པ་ཡང༌། ཉི་སྣང་ལས། ཡང་དག་པར་རྫོགས་པའི་བྱང་ཆུབ་དང༌། གཞན་གྱི་དོན་དེ་ཡང་གང་ཡིན་ཞེ་ན། དེ་དང་དེ་ནི་ཞེས་གསུངས་སོ། ། བུ་ཊཱིཀ་ལས།
མཚམས་སྦྱར་དུ་དྲི་བ་གསུམ་མཛད་ནས། དྲི་བ་དང་པོ་ངོ་བོའི་དྲི་བ་ལ་ལན་འདེབས་པ་ནི། དེ་ལྟར་སེམས་བསྐྱེད་པ་ནི། ཞེས་སོགས་ཡིན་པར་གསུངས། དེའི་དགོངས་པ་ནི། གཞུང་དུ། གང་འདོད་པའི་བདག་ཉིད་དང་ཞེས་འབྱུང་བ་ལ་དགོངས་པར་སྣང་ཞིང༌། འགྲེལ་ཆེན་དུ། གོང་འོག་གཉིས་ཤླཽ་ཀ་གཅིག་ཏུ་སྦྲེལ་ནས་མཚམས་སྦྱར་ཐུན་མོང་དུ་ཡོད་པས་དང་ཞེས་གསུངས་དགོས་པ་ཡིན་གྱི། འདིར་དེ་མི་དགོས་ཀྱང༌།
འགྲེལ་ཆེན་རྒྱས་བཀབ་ནས་བྲིས་པར་གསལ་ལོ། ། རྩ་བ་ལ་འགྲེལ་ཆེན་ལྟར་ན། བརྗོད་དོ། ། གང་ལས་ན། བརྒྱད་སྟོང་པ་ལས་སོ། ། ཇི་ལྟར་ན། སྟོང་ཕྲག་ཉི་ཤུ་ལྔ་པའི་མདོ་བཞིན་ནོ། ། ཇི་སྐད་དུ། བྱང་ཆུབ་དེ་དང་གཞན་གྱི་དོན་ནི་གང་ཡིན་ཞེ་ན། འཕགས་པ་སྟོང་ཕྲག་ཉི་ཤུ་ལྔ་པའི་མདོ་ཇི་ལྟ་བ་བཞིན་དུ།
བརྗོད་པར་བྱའོ་ཞེས་སོ། ། འགྲེལ་པ་འདི་ལྟར་ན། ཆོས་ཤེས་ཀྱིས་བཤད་པ་ལྟར། སེམས་བསྐྱེད་པ་ནི་གཞན་དོན་ཕྱིར། ། ཞེས་བསྟན་པ་དེ་རྗེ་བཙུན་ཉིད་ཀྱིས་རང་སྟོབས་ཀྱིས་ཡིན་ནམ་ཞེ་ན་མིན་ཏེ། རྒྱས་འབྲིང་བསྡུས་པ་གསུམ་གྱི་མདོ་ཇི་ལྟ་བ་བཞིན་དུ་བརྗོད་དོ། ། འགྲེལ་པར། ཀྱང་ཞེས་སྨོས་པ་ནི་གསུམ་པོ་ཕན་ཚུན་བསྡུས་པའོ། ། རིགས་ཀྱིས་བྱིན་པ་སློབ་དཔོན་གྱི་དགོངས་པ་འཆད་པ་ན། བརྗོད་དོ། །
གང་ལ་ན། ཡུམ་ལས་ཀྱང་ངོ༌། ། ཇི་ལྟར་ན། དཀོན་མཆོག་སྣ་བདུན་གྱི་མདོ་བཞིན་དུའོ། ། ཞེས་གསུངས། རིགས་རལ། མདོ་དེ་འདྲ་མེད་ཟེར། བུ་ཊཱིཀ བློ་གྲོས་མི་བཟད་པའི་མདོ་དང༌། སྡོང་པོ་བཀོད་པ་ལས་ཞེས་ཟེར།
ཨར་དང་གཡག་ཊཱིཀ་བང་མཛོད་སོགས་ཀྱང་དེ་ལྟར་བཞེད་དོ། ། རྣམ་བཤད་ལས་ནི། འདི་མི་འཐད་པ་ལ་འགྲེལ་ཆེན་དང་འགལ་བའི་ཕྱིར། ཞེས་གསུངས་སོ། ། འོན་ཀྱང་ཉི་ཁྲི་རྣམ་འགྲེལ་དུའང༌། ལུགས་སྔ་མ་ཡོད་པས་དཔྱད་པར་བྱ་དགོས་སོ། ། མི་འགལ་བར་ཞེས་པ། ཡུམ་གྱི་མདོ་དང༌། བསྟན་བཅོས་སུ་བརྗོད་པ་མཐུན་ནོ། ། ཞེས་པའི་དོན་ཡིན་གྱི།
དར་ཊཱིཀ་པ་ལྟར། ཡུམ་བར་མ་དང་མི་འགལ་བར་རྒྱས་བསྡུས་གཉིས་སུ་བརྗོད་ཅེས་པ་འགྲེལ་པ་འདིའི་དགོངས་པ་ནི་མི་རུང་ངོ༌། ། དེས་ན། ཡང་དག་རྫོགས་པའི་བྱང་ཆུབ་འདོད། ། ཅེས་པ། རང་བཟོ་མིན་པར་གྲུབ་བོ་ཞེས་སྟོན་པ་ནི་དེ་ལྟར་ན། ཞེས་སོགས་སོ། ། འོ་ན་གཙུག་ལག་གི་གཞུང་སྐབས་ཀྱི། ཞེས་སོགས་ཀྱི་གཞུང་འདི་གང་ལ་འཕྲོས་པ་ཡིན་ཞེ་ན། གཡག་ཊཱིཀ་བང་མཛོད་ལས།
ཡུམ་གསུམ་ཅར་ལས་སེམས་བསྐྱེད་ཀྱི་དམིགས་ཡུལ་སྡོང་པོ་བཀོད་པ་སོགས་ཀྱི་མདོ་བཞིན་དུ་བརྗོད་ན། མདོ་དེ་དག་འདིར་མི་འདྲེན་པའི་རྒྱུ་མཚན་ཅི་ཞེ་ན། དེའི་ལན་དུ་བཞེད། རལ་གྲི། མདོ་བསྟན་བཅོས་དུ་མ་ཞིག་དང་འདི་སྦྱར་བར་ནུས་མོད། ཅེས་པའི་དོན་དུ་འཆད། ཆོས་ཤེས་ནི། ཐམས་ཅད་ལ་ཡང་གསུང་མོད་ཀྱི། ཞེས་སྟོན་ནས། སེམས་བསྐྱེད་ནས་འཕྲིན་ལས་ཀྱི་བར་ཐམས་ཅད་ལའང་ཡུམ་གསུམ་ཀ་དང་སྦྱོར་དུ་ཡོད་མོད་ཀྱི་ཞེས་འཆད།
རྣམ་བཤད། སེམས་བསྐྱེད། ཡུམ་གསུམ་ཀ་དང་སྦྱར་བ་ལྟར་བ་ལྟར། གདམས་ངག་སོགས་ལྷག་མ་རྣམས་ཀྱང་སྦྱར་དགོས་པ་ལས་མི་སྦྱོར་བའི་རྒྱུ་མཚན་ཅི། གསུམ་ཅར་ལས་མ་གསུངས་པ་ཡིན་ནམ་ཅེ་ན། དེའི་ལན། ཐམས་ཅད་ལས་ཀྱང་གསུང་མོད་ཀྱི་འདིར་ཁུངས་སུ་མ་བྲིས་ཏེ། ཚིག་མང་དུ་དོགས་པའི་ཕྱིར། ཞེས་སྟོན་ཏེ། གོ་བར་སླ་ཕྱིར་ཚིག་དང་ནི། །
ཞེས་སོགས་དང་དོན་གཅིག་གོ ། དར་ཊཱིཀ་པ། ཡུམ་གསུམ་ཅར་གྱི་ལུང་ཁུངས་སྨོས་ནས་ལུང་རྒྱས་པར་མི་འདྲེན་པའི་རྒྱུ་མཚན་ལ་སྦྱོར་ཞིང༌། གོང་དུ་ཡང་མདོའི་ཚིག་སྣ་བསྡུས་པ་མིན་པར་བཞེད། བདག་གི་བློ་ལ་འདི་ལྟར་ཤར་ཏེ། རྗེ་བཙུན་བྱམས་པའི་བསྟན་པ་ནི། བསྟན་པ་འདི་མ་ནུབ་ཀྱི་བར་མི་འབྱུང་བས། བསྟན་པ་འདི་ལ་རྗེ་བཙུན་གྱི་གསུངས་པའི་གསུང་རབས་རྣམས་ནི། ཤཱཀྱ་ཐུབ་པའི་བསྟན་པ་འདིའི་དབང་དུ་བྱས་པ་ཡིན་ནོ། ། ཞེས་ཤེས་པར་བྱ་བའི་ཕྱིར།
སེམས་བསྐྱེད་ལ་རྗེ་བཙུན་ཉིད་ཀྱི་མདོའི་ཁུངས་བརྗོད་པ་བཞིན་དུ། གདམས་ངག་སོགས་ལའང་རྗེ་བཙུན་ཉིད་ཀྱིས་མདོའི་ཁུངས་སྨོས་དགོས་སོ་ཞེ་ན། རྩ་བར་མ་བྲིས་པའི་ཤེས་བྱེད་དུ་སྟོན་ནོ། ། དེ་དག་གང་ལྟར་ཡང༌། དེ་དང་དེ་ནི་མདོ་བཞིན་དུ། ། བསྡུས་དང་རྒྱས་པའི་སྒོ་ནས་བརྗོད། ། ཅེས་པའི་གཞུང་ནི་དོན་བདུན་བཅུ་པོ་ཐམས་ཅད་ལ་རུང་མཐུན་དུ་སྦྱར་བས་དོན་བདུན་བཅུ་པོ་མདོ་དངོས་བསྟན་ཡིན་པར་བསྙོན་མི་ནུས་པར་བསྒྲུབས་སོ། ། གསུམ་པ་མདོ་ལས་དབྱེ་བ་ཇི་ལྟར་བསྟན་པ་ལ་མཚམས་སྦྱར་བ་ནི། ད་ནི་ཞེས་སོགས་ཏེ། ལུས་རྣམ་གཞག་གི་དཀྱུས་མའི་དོན་མིན་པས།
བར་སྐབས་ཀྱི་ཚིགས་སུ་བཅད་པ་ཞེས་གསུངས་ཏེ། དབྱེ་བ་ཞར་ལ་བརྗོད་ནས་ཞེས་གསུངས་པ་ལྟར་རོ། ། རྩ་བ་ལ་རྣམ་བཤད་ལྟར་ན། མཚན་ཉིད་དེ་དང་ལྡན་པའི་སེམས་བསྐྱེད་དེ། དེ་ཡང་ཞེས་པའི་དོན་དུ་གསུངས། བློ་ལ་ཤར་བ་ནི། བསྡུས་དང་རྒྱས་པའི་སྒོ་ནས་བརྗོད། ། ཅེས་དམ་བཅས་ནས། ད་རྒྱས་བསྡུས་གཉིས་ཀྱི་བརྗོད་དགོས་སོ་ཞེ་ན། བརྗོད་ཅེས་བསྟན་པ་དེ་ཡང་རྣམ་པ་ཉི་ཤུ་རྩ་གཉིས་སོ། །
ཞེས་སྦྱར་ན་མདོ་དང་འགྲིག་སྟེ། དེ་ཡང་བྱང་ཆུབ་མདོར་བསྟན་གྱི་མདོ་དེ་ནི། ས་ལྟ་བུའི་སེམས་བསྐྱེད་ཀྱི་མདོ་ཡིན་ལ། གཞན་དོན་མདོར་བསྟན་གྱི་མདོ་དེ་ནི། བང་མཛོད་ལྟ་བུའི་སེམས་བསྐྱེད་ཀྱི་མདོ་ཡིན་པས་སོ། ། འདིར་སེམས་བསྐྱེད་ཉེར་གཉིས་སུ་བསྟན་པ་དེ་གདུལ་བྱ་ཉེ་བའམ་གྲངས་ངེས་པ་གང་ཡིན་ཞེ་ན། སློབ་དཔོན་ནི། འདིས་ཚོགས་ལམ་ནས་སངས་རྒྱས་ཀྱི་སའི་བར་གྱི་ལམ་ཐམས་ཅད་བསྡུས་པའི་ཕྱིར། ཞེས་གྲངས་ངེས་པར་བཞེད། འགྲེལ་ཆེན་ལས།
ཇི་སྐད་བཤད་པའི་གོ་རིམ་དང༌། རབ་ཏུ་དབྱེ་བ་འདི་ཉིད་ཡིན་གྱི། ལྷག་པར་ཡང་མ་ཡིན་མ་ཚང་བ་ཡང་མ་ཡིན། གོ་རིམ་བཞིན་དུ་བསྟན་བྱ་བ་ཡང་མ་ཡིན་ནོ། ། ཞེས་གསུངས། མདོ་སྡེ་རྒྱན་གྱི་འགྲེལ་པ་དང༌། དག་ལྡན། ཐུབ་པ་དགོངས་རྒྱན་རྣམས་སུ། བློ་གྲོས་མི་ཟད་པའི་མདོ་ལས་གསུངས་པའི་མི་ཟད་པ་བརྒྱད་ཅུ་དང༌། ཉེར་གཉིས་པོ་སྦྱར་ནས་བཤད་ལ།
ཐུབ་དགོངས་སུ། བརྒྱད་ཅུ་པོ་འདིས་ཐེག་ཆེན་གྱི་འབྲས་བུ་དང་བཅས་པ་བསྡུས་པའི་ཕྱིར། ཞེས་གསུངས། བརྒྱད་ཅུ་ནི་དག་ལྡན་ལས། སེམས་བསྐྱེད་བསམ་སྦྱོར་ལྷག་བསམ་དང༌། ། ཕ་རོལ་ཕྱིན་དྲུག་ཚད་མེད་དང༌། ། མངོན་པར་ཤེས་དང་བསྡུ་དངོས་བཞི། ། སོ་སོར་རིག་སྟོན་ཚོགས་གཉིས་དང༌། ། བྱང་ཆུབ་ཕྱོགས་མཐུན་ཞི་གནས་སོགས། ། གཟུངས་སྤོབས་ཆོས་ཀྱི་མདོ་བཤད་དང༌། །
བགྲོད་ཅིག་ལམ་དང་ཐབས་མཁས་སོ། ། ཞེས་གསུངས་ཤིང༌། ཕྱིན་དྲུག་རེ་རེ་བགྲངས་ནས་སྦྱར། ། གཞན་ནི་འདིར་འབྱུང་བ་ལྟར་རོ། ། འདི་དག་སྨོན་འཇུག་གང་གི་དབང་དུ་བྱས་པ་ཡིན་ཞེ་ན། ཤེར་བློ་ནི། སྨོན་པ་སེམས་བསྐྱེད་ནི་སྨོན་པ་ཙམ་ཡིན་པའི་ཕྱིར། དབྱེ་བ་མེད་ལ། ཉེར་གཉིས་པོ་འཇུག་པའི་དབྱེ་བ་ཡིན་ནོ་ཞེས་གསུང༌། ཨ་བྷྱ་དང༌།
སློབ་དཔོན་སྐལ་ལྡན་ནི། འདུན་སོགས་གསུམ་གྱི་དབྱེ་བ་ལས། ། སྨོན་པའི་སེམས་ནི་རྣམ་པ་གསུམ། ། འཇུག་པ་ཞེས་བྱའི་སེམས་རྣམས་ནི། ། བཅུ་དགུ་རྣམས་སུ་འདོད་པ་ཡིན། ། ཞེས་གསུངས། ཆོས་ཀྱི་བཤེས་གཉེན་ནི། འདུན་སོགས་གསུམ་ནི་སེམས་བསྐྱེད་དངོས་ཡིན་ལ། སྦྱོར་བ་དང༌། སྦྱིན་པ་སོགས་སེམས་བསྐྱེད་འཕེལ་བའི་གྲོགས་དེར་བརྟགས་ཤིང༌།
བགྲོད་པ་གཅིག་པ་སོགས་ནི་སེམས་བསྐྱེད་ཀྱི་འབྲས་བུ་ཡིན་པས་དེར་བཏགས་པ་ཡིན་ནོ། ། ཞེས་ཟེར། བཞི་པ་ས་མཚམས་འཆད་པའི་དབང་དུ་བྱས་ནས། ལས་དང་པོའི་ས་ནས་བཟུང་སྟེ། ཞེས་སོགས་སོ། ། འོ་ན་མདོ་ལས། ཉེར་གཉིས་པ་བྱང་སེམས་ཀྱི་སེམས་བསྐྱེད་དུ་བཤད་པ་དང༌། རྒྱན་ལས། རྒྱལ་སྲས་རྣམས་ཀྱིས་སེམས་བསྐྱེད་པ། ། ཞེས་བཤད་པ་དང༌།
འདིར་སངས་རྒྱས་སའི་བར་གྱིས་བསྡུས་པར་བཤད་པ་དང་འགལ་ལོ་ཞེ་ན། འགྲེལ་ཆེན་ལས། སྒྲིབ་པ་སྤངས་པའི་སེམས་བསྐྱེད་ཁུངས་སུ་མཛད་ནས། རྒྱུའི་དབྱེ་བ་ཙམ་གྱིས་དེའི་དབྱེ་བ་རྣམ་པ་ཐམས་ཅད་དུ་བྱས་པར་མི་འགྱུར་བས་དབྱེ་བ་ཡོངས་སུ་རྫོགས་པར་མི་འགྱུར་རོ་ཞེས་མདོའི་དོན་རིགས་པས་འགྲེལ་བར་མཛད་པ་ཡིན་ལ། མདོ་དང་མཐུན་པར་བྱེད་ན། འདིའི་སངས་རྒྱས་ས་བཅུ་པ་ལ་འཆད་ཅེས་གསུངས་པ་ནི། རྣམ་བཤད་ཀྱི་རང་ལུགས་མིན་ཏེ། དེ་ལྟར་ན། སྦྱོར་བ་དང༌། དངོས་དང༌།
སོ་སོར་དབྱེ་བ་མི་འཐད་པའི་ཕྱིར་རོ། ། འཕགས་པ་གྲོལ་སྡེ་སེམས་བསྐྱེད་ལ་ས་མཚམས་མི་བཞེད། ཅེས་ཇོ་བོས་གསུངས་ལ། འགྲེལ་ཆེན་དུ་འཕགས་པའི་དགོངས་པ་འཆད་པ་ན། སེམས་བསྐྱེད་ཐ་མ་བརྒྱད་པོ་ཁོ་ན། བྱང་ཆུབ་སེམས་དཔའ་ལས་ཁྱད་པར་གྱི་ལམ་གྱིས་བསྡུས་པར་བཤད། ཉི་སྣང་ལས་ནི། སེམས་བསྐྱེད་ཅེས་པ་ནི། མ་སྐྱེད་པར་བྱེད་པའི་ཕྱིར་དང་པོའི་མཚམས་ཀྱི་དངོས་པོ་བསྟན་པའི་དོན་དུ། ཞེས་གསུངས་སོ། །
རཏྣ་ཀིརྟི་ས་མཚམས་སློབ་དཔོན་དང་མཐུན་ནོ། ། གཉིས་པ་སྦྱོར་བ་བསྒྲུབ་པ་ལ་འཇུག་ཚུལ་ལ། བསྒྲུབ་པའི་ཐབས་སྟོན་པ་གདམས་ངག ཐོབ་བྱ་བསྒྲུབ་པའི་འབྲས་བུ། འཇུག་བྱ་བསྒྲུབ་པའི་ཡན་ལག་གི་ཆོས་སོ། ། དང་པོ་སྤྱིར་བསྟན་པ་དང༌། རྟོགས་དཀའ་བ་བྱེ་བྲག་ཏུ་བཤད་པ་གཉིས། དང་པོ་ལ། སྔ་ཕྱིའི་འབྲེལ་བཙལ་བ་དང༌། འབྲེལ་པ་ཅན་གདམས་ངག་གི་གོ་རིམ་ཇི་ལྟར་ཡིན་པའོ། །
དང་པོ་ནི། མདོ་སྡེ་རྒྱན་ལས། མགོ་ལ་སེམས་ཅན་ཁུར་ཆེན་ཁྱེར་བ་ཡི། ། སེམས་དཔའ་མཆོག་དེ་དལ་གྱིས་འགྲོ་མི་མཛད། ། བདག་གཞན་སྣ་ཚོགས་འཆིང་བས་རབ་བཅིངས་པས། ། བརྩོན་པ་བརྒྱད་འགྱུར་དུ་ནི་བྱ་བའི་རིགས། ། ཞེས་འབྱུང་བ་ལྟར། སེམས་བསྐྱེད་ཀྱི་དམ་བཅས་པའི་དོན་དེ་ཉིད་སྦྱོར་བས་བསྒྲུབ་དགོས་པའི་ཕྱིར། སེམས་བསྐྱེད་ཀྱི་འོག་ཏུ་གདམས་ངག་འཆད་ཅེས་སྟོན་པ་ནི། དབྱེ་བ་ཞར་ལ་བརྗོད་ནས་ཞེས་སོགས་སོ། །
འདི་ཡང་དགོས་པའི་སྒོ་ནས་མཚམས་སྦྱར་བ་ཡིན་པས། གདམས་ངག་ཉན་པའི་དགོས་པ་ནི་གཉིས་སྟོན་ཏེ། སྔར་ཡོད་ཀྱི་ཡོན་ཏན་མི་ཉམས་པ་གདམས་པའི་དགོས་པ་དང༌། སྔར་མེད་ཀྱི་ཡོན་ཏན་ཐོབ་པ་རྗེས་སུ་བསྟན་པའི་དགོས་པའོ། ། དང་པོ་ནི། བྱང་ཆུབ་ཏུ་སེམས་བསྐྱེད་པའི་ཡོན་ཏན་ཐོབ་པ་ཡོངས་སུ་བསྲུང་བའི་དོན་གྱིས་མངོན་པར་འཕེལ་བར་བྱ་བའི་ཕྱིར་ཞེས་པས་བསྟན་ནོ། ། གཉིས་པ་ནི། དེས་འཕངས་པའི་ཆོས་འགྲུབ་པར་བྱ་བའི་ཕྱིར་ཞེས་པས་སྟོན། དེ་སྐད་དུ་ཡང་ཉི་སྣང་ལས། ཐོབ་ཟིན་པའི་ཡོན་ཏན་ཡོངས་སུ་སྐྱོང་བའི་དོན་གྱིས་མི་ཉམས་པར་བྱེད་པ་ནི་གདམས་ངག་ཡིན་ལ།
དེའི་འོག་ཏུ་ཡོན་ཏན་མ་ཐོབ་པ་ཐོབ་པར་བྱེད་པའི་ཕྱིར་ནི་རྗེས་སུ་བསྟན་པ་ཡིན་ནོ། ། ཞེས་དང༌། འགྲེལ་ཆེན་ལས། དང་པོར་ཐོབ་པའི་ཡོན་ཏན་མི་ཉམས་པ་བྱ་བའི་ཕྱིར་བསླབ་པར་བགྱི་ཞིང༌། ཕྱིས་མ་ཐོབ་པའི་ཡོན་ཏན་ཐོབ་པར་བྱ་བའི་ཕྱིར་རྗེས་སུ་བསྟན་པར་བགྱི་སྟེ། ཞེས་འབྱུང་བ་ལྟར་རོ། ། འོ་ན་སེམས་བསྐྱེད་དེས་འཕངས་པའི་ཆོས་དེ་གང་ལ་བྱ་ཞེ་ན། ཆོས་ཤེས་རྫོགས་པའི་བྱང་ཆུབ་ལ་བཞེད། གསེར་གླིང་པ་ཆོས་དཀར་པོ་ཐམས་ཅད་ཀྱི་གཞིའི་དངོས་པོ་སོགས་ལ་བཞེད། བདག་གི་བློ་ལ་ཤར་བ་ནི།
ཚོགས་ལམ་ནས་སངས་རྒྱས་ཀྱི་སའི་བར་གྱི་ཡོན་ཏན་མཐའ་དག་སྟེ། མི་ཟད་པ་བརྒྱད་ཅུའོ། ། ཡང་ན་དེས་འཕངས་པ་ཤེར་ཕྱིན་ཏེ། དེས་འཕངས་པའི་ཆོས་ཀྱི་ངོ་བོ་ཉིད་ཀྱིས་ཤེས་རབ་ཀྱི་ཕ་རོལ་ཏུ་ཕྱིན་པ་ཞེས་པ་ལྟར་རོ། ། སེམས་བསྐྱེད་དང་གདམས་ངག་གི་གོ་རིམ་འདི་ཡང༌། ཐེག་ཆེན་གྱི་གདམས་ངག་ཐོས་པ་ལྟར་ཉམས་སུ་ལེན་པའི་དབང་དུ་བྱས་ཀྱི། ཐེག་ཆེན་གྱི་གདམས་ངག་ཉན་པ་ཙམ་ལ་ནི། ཐེག་ཆེན་སེམས་བསྐྱེད་སྔོན་དུ་འགྲོ་མི་དགོས་ཏེ། དམ་ཆོས་པདྨ་དཀར་པོ་ལས། མགོན་པོ་བདག་ཅག་དེ་རིང་ཉན་ཐོས་གྱུར། །
བྱང་ཆུབ་དམ་པ་ཡང་དག་སྒྲག་པར་བགྱི། ། བྱང་ཆུབ་པ་ཡི་སྒྲ་ཡང་རབ་ཏུ་བརྗོད། ། དེ་བས་བདག་ཅག་ཉན་ཐོས་མི་ཟད་འདྲ། ། ཞེས་འབྱུང་བའི་ཕྱིར་རོ། ། གཉིས་པ་ལ་བཤད་བྱའི་མདོ་དགོད། དེའི་དོན་བསྟན་བཅོས་སུ་ཇི་ལྟར་བཀྲལ་བའོ། ། དང་པོ་ལ། མདོ་སྔ་ཕྱིའི་འབྲེལ་དང༌། འབྲེལ་པ་ཅན་གྱི་མདོ་ལ་རྒྱ་གར་མཁས་པའི་འབྲུ་བཞག་པའོ། ། དང་པོ་ནི།
སེམས་བསྐྱེད་ཀྱི་སྐབས་སུ། གང་དང་གང་འདོད་པས། ཤེས་རབ་ཀྱི་ཕ་རོལ་ཏུ་ཕྱིན་པ་ལ་བསླབ་པར་བྱའོ། ། ཞེས་གསུང་པ་ལ་འཕྲོས་ནས། བཅོམ་ལྡན་འདས་བྱང་ཆུབ་སེམས་དཔའ་སེམས་དཔའ་ཆེན་པོས་ཤེས་རབ་ཀྱི་ཕ་རོལ་ཏུ་ཕྱིན་པ་ལ་ཇི་ལྟར་བསླབ་པར་བགྱི། ཞེས་དྲིས་པའོ། ། གཉིས་པ་ནི། ཤཱ་རིའི་བུ། འདི་ལ་བྱང་ཆུབ་སེམས་དཔའ་སེམས་དཔའ་ཆེན་པོ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་པའི་ཚེ། བྱང་ཆུབ་སེམས་དཔའ་སེམས་དཔའ་ཆེན་པོ་ཡོད་བཞིན་དུ།
བྱང་སེམས་ཆེན་པོ་ཡང་དག་པར་རྗེས་སུ་མི་མཐོང༌། བྱང་སེམས་མིང་དང༌། བྱང་ཆུབ་དང་བྱང་ཆུབ་ཀྱི་མིང་དང༌། ཡུམ་དང་ཡུམ་གྱི་མིང་ཡང་དག་པར་རྗེས་སུ་མི་མཐོང༌། སྤྱོད་ཅེས་བྱ་བར་མི་སྤྱོད་ཅེས་བྱ་བར་སྤྱོད་ཀྱང་སྤྱོད་ལ་མི་སྤྱོད་ཀྱང་མི་སྤྱོད་ཅེས་བྱ་བར་སྤྱོད་པར་ཡང་མ་ཡིན། མི་སྤྱོད་པའང་མིན་པར་ཡང་དག་པར་རྗེས་སུ་མི་མཐོང༌། དེ་བཞིན་དུ་གཟུགས་ཡང་དག་པར་རྗེས་སུ་མ་མཐོང༌། ཚོར་བ་དང༌། འདུ་ཤེས་ཞེས་པ་ནས། ཤཱ་རིའི་བུ་གཞན་ཡང་བྱང་ཆུབ་སེམས་དཔའ་ཆེན་པོ་ཡུམ་ལ་སྤྱོད་པའི་ཚེ་འདི་ལྟར་ཡོངས་སུ་བརྟག་པར་བྱ་སྟེ།
བྱང་ཆུབ་སེམས་དཔའ་ཞེས་བྱ་བ་འདི་ནི་མིང་ཙམ་མོ་ཞེས་སོགས་གསུང༌། དེ་དེ་ལ་ཡོད་བཞིན་དུ། ཞེས་དང༌། མིང་ཙམ་མོ་ཞེས་པས། ཀུན་རྫོབ་ཀྱི་བདེན་པ་ལས་མི་འདའ་བར་བསྟན། ཡང་དག་པར་རྗེས་སུ་མ་མཐོང་ཞེས་སོགས་ཀྱིས་དོན་དམ་པའི་བདེན་པ་ལས་མི་འདའ་བར་བསྟན། མདོར་ན། སྤྱོད་པ་པོ་དང༌། སྤྱད་འབྲས་དང༌། སྤྱད་བྱ་དང༌།
སྤྱོད་པ་དང༌། མི་སྤྱོད་པ་དང༌། གཉིས་ཀ་དང༌། གཉིས་མིན་དང༌། ཡུལ་གཟུགས་སོགས་ལ་མི་རྟོག་པར་སྤྱད་པར་བྱའོ། ། ཞེས་པའི་དོན་ནོ། ། མཁས་པ་ཆེན་པོ་རཏྣ་ཨ་ཀར་ཤཱནྟི་པ་ནི། རྣམ་གཡེང་གི་རྣམ་རྟོག་བཅུའི་གཉེན་པོར་མདོ་འདི་གསུངས་ཏེ། བཅུ་ནི། དག་ལྡན་ལས།
དངོས་པོ་མེད་དང་དངོས་པོ་དང༌། ། སྒྲོ་འདོགས་པ་དང་སྐུར་འདེབས་དང༌། ། གཅིག་པ་ཉིད་དང་ཐ་དད་དང༌། ། ངོ་བོ་ཉིད་དང་ཁྱད་པར་དང༌། ། མིང་ནི་ཇི་བཞིན་དོན་ལ་ནི། ། དོན་ལ་ཇི་བཞིན་མིང་ལ་ཞེན། ། རྣམ་པར་གཡེང་བའི་རྣམ་རྟོག་གང༌། ། དེ་ནི་རྣམ་པ་བཅུར་བཞེད་དོ། ། ཞེས་གསུངས། དེ་ལ་དངོས་པོ་མེད་པའི་རྣམ་པར་རྟོག་པ་ནི།
བྱང་སེམས་ཀུན་རྫོབ་ཏུའང་མེད་པར་འཛིན་པ་སྟེ། ཡོད་བཞིན་དུ་ཞེས་པས་གཉེན་པོ་སྟོན་ནོ། ། དངོས་པོའི་རྣམ་པར་རྟོག་པ་ནི། བྱང་སེམས་བདེན་པར་འཛིན་པ་སྟེ། ཡང་དག་པར་རྗེས་སུ་མ་མཐོང་ཞེས་སོགས་ཀྱིས་དེའི་གཉེན་པོ་སྟོན་ནོ། ། སྒྲོ་འདོགས་པ་དང་སྐུར་པ་འདེབས་པའི་རྣམ་པར་རྟོག་པ་ནི། གཟུགས་སོགས་ཀྱི་སྟོང་པ་ཉིད་ཆོས་ཉིད་ཡིན་ན། ཆོས་ཉིད་བདེན་པར་ཡོད་པ་བཞིན་དུ། གཟུགས་སོགས་ཀྱང་བདེན་པར་འཛིན་པ་དང༌། གཟུགས་སོགས་བདེན་པར་མེད་ན།
སྟོང་པ་ཉིད་ཀྱང་བདེན་པར་འཛིན་པ་སྟེ། དེའི་གཉེན་པོར་གཟུགས་ཡང་དག་པར་རྗེས་སུ་མ་མཐོང་ཞེས་སོགས་དང༌། གཟུགས་ཀྱི་སྟོང་པ་ཉིད་ཀྱིས་སྟོང་པ་མ་ཡིན་ཞེས་སོགས་དང༌། གཅིག་པ་ཉིད་དང་ཐ་དད་དུ་འཛིན་པ་ནི། གཟུགས་སོགས་དང༌། དེའི་སྟོང་ཉིད་རང་བཞིན་གཅིག་ཡིན་ན། ཐ་དད་གཏན་མེད་ཀྱི་གཅིག་ཡིན་ནམ་སྙམ་པ་དང༌། གཟུགས་སོགས་དང༌། དེའི་ཆོས་ཉིད་གཅིག་པ་བཀག་པའི་ཐ་དད་ཡིན་ན། དེའི་ཚེ་ཐ་དད་དུ་བདེན་ནོ་སྙམ་དུ་འཛིན་པ་སྟེ།
དེའི་གཉེན་པོར་གཟུགས་ཀྱི་སྟོང་པ་ཉིད་གང་ཡིན་པ་དེ་ནི་གཟུགས་མ་ཡིན་ཞེས་སོགས་དང༌། གཟུགས་ནི་སྟོང་པ་ཉིད་ལས་གཞན་མིན་ཞེས་སོགས་སོ། ། གཟུགས་སོགས་ཀྱི་ངོ་བོ་བདེན་པར་འཛིན་པ་དང༌། གཟུགས་སོགས་སྐྱེ་འགག་སོགས་སུ་བདེན་པར་འཛིན་པའི་བློ་ནི་ངོ་བོ་ཉིད་དང་ཁྱད་པར་དུ་འཛིན་པ་སྟེ། དེ་གཉིས་ཀྱི་གཉེན་པོར། རབ་འབྱོར་གཟུགས་ཞེས་བྱ་བ་ནི་མིང་ཙམ་མོ་ཞེས་སོགས་དང༌། ངོ་བོ་ཉིད་ནི་སྐྱེ་བ་མེད་པ་འགག་པ་མེད་ལ། གནས་པ་མེད་པ་ཞེས་སོགས་སོ། ། མིང་ཇི་ལྟ་བ་བཞིན་དོན་ལ་ཞེན་པ་ནི། བདེན་པ་བཞི་པོ་མི་རྟག་སོགས་སུ་བདེན་པར་ཞེན་པའི་བློ་དང༌།
དོན་ཇི་ལྟ་བ་བཞིན་མིང་ལ་ཞེན་པ་ནི། དོན་ཐམས་ཅད་ཇི་ལྟ་བ་བཞིན་མིང་ལ་ཡོད་དེ། མིང་ཡིན་པའི་ཕྱིར་སངས་རྒྱས་ཞེས་བྱ་བའི་ཚིག་བཞིན་ཞེས་རྣམ་པར་རྟོག་པ་སྟེ་དེའི་གཉེན་པོར། མིང་ནི་ཆོས་སོ་སོ་ལ་བཅོས་མ་ཡིན་ཞིང༌། དེ་དག་ཀྱང་བཏགས་པ་བ་ཡིན་ཏེ། མིང་གློ་བུར་བ་ཐ་སྙད་དུ་བྱེད་པ་ཡིན་ནོ་ཞེས་སོགས་དང༌། མིང་དེ་དག་ཐམས་ཅད་བྱང་ཆུབ་སེམས་དཔའ་ཆེན་པོས་ཡང་དག་པར་རྗེས་སུ་མ་མཐོང་ཞེས་སོགས་ཀྱིས་སྟོན་ཞེས་བཤད་དོ། ། དེ་དག་ནི་ཤེས་རབ་ཀྱི་ཁྱད་པར་རོ། ། ཐབས་ཀྱི་ཁྱད་པར་ཉན་ཐོས་དང་ཐུན་མོང་མིན་པ་ནི། ཤཱ་རིའི་བུ་ཕྱོགས་བཅུ་རེ་རེ་ཞིང་གངྒཱའི་ཀླུང་གི་བྱེ་མ་སྙེད་ཀྱི་འཇིག་རྟེན་གྱི་ཁམས་འདི།
དགེ་སློང་ཤཱ་རིའི་བུ་དང༌། མོའུ་འགལ་གྱི་བུ་ཤ་སྟག་གིས་འདི་ལྟ་སྟེ་དཔེར་ན། འདམ་བུའི་ཚལ་ལམ། འོད་མའི་ཚལ་ལམ། བུ་རམ་ཤིང་གི་ཚལ་ལམ། སྨྱུག་མའི་ཚལ་ལམ། འབྲས་ཀྱི་ཚལ་ལམ། ཏིལ་གྱི་ཚལ་ལྟར་ཡོངས་སུ་གང་བར་གྱུར་ཀྱང༌། དེ་དག་གི་ཤེས་རབ་གང་ཡིན་པ་དེས་བྱང་སེམས་ཆེན་པོའི་ཡུམ་ལ་སྤྱོད་པའི་ཤེས་རབ་ཉིན་གཅིག་སྒོམ་པ་ཙམ་གྱིས་བརྒྱའི་ཆར་ཡང་ཉེ་བར་མི་འགྲོ། སྟོང་དང༌།
བརྒྱ་སྟོང་དང༌། བྱེ་བ་བརྒྱ་སྟོང་དང༌། གྲངས་སུ་ཡང༌། ཆར་ཡང༌། བགྲང་བར་ཡང༌། རྒྱུར་ཡང༌། དཔེར་ཡང༌། ཉེ་བར་མི་འགྲོའི། ། ཤཱ་རིའི་བུ་དེ་ལ་ཡུམ་ལ་སྤྱོད་པའི་བྱང་ཆུབ་སེམས་དཔའི་ཤེས་རབ་ཉིན་གཅིག་བསྒོམ་པ་གང་ཡིན་པ་དེས་ནི། ཉན་ཐོས་དང་རང་སངས་རྒྱས་རྣམས་ཀྱི་ཤེས་རབ་ཟིལ་གྱིས་གནོན་པར་བྱེད་དོ། །
དེ་ཅིའི་ཕྱིར་ཞེ་ན། ཤཱ་རིའི་བུ་འདི་ལྟར་བྱང་ཆུབ་སེམས་དཔའ་སེམས་དཔའ་ཆེན་པོའི་ཤེས་རབ་ནི་སེམས་ཅན་ཐམས་ཅད་ཡོངས་སུ་མྱ་ངན་ལས་འདའ་བའི་སླད་དུ་ཉེ་བར་གནས་པ་ཡིན་ནོ། ། ཉན་ཐོས་དང་རང་སངས་རྒྱས་རྣམས་ཀྱི་ཤེས་རབ་ནི་དེ་ལྟ་མིན་ནོ། ། ཞེས་གསུངས། དེའི་དོན་ཉི་ཁྲི་སྣང་བ་ལས་འདི་ལྟར་བཤད་དེ། འདམ་བུ་ལ་སོགས་པའི་དཔེ་དྲུག་གིས་རྟོགས་པའི་ཆོས་དྲུག་བསྟན་པ་ལས། དེ་ཡང༌། འདམ་བུས་ཉན་ཐོས་ཀྱི་དྲོད་བསྟན་ཏེ། འདམ་བུ་ལྟར་ལས་དང་ཉོན་མོངས་པའི་གནོད་པ་ཆུང་ངུ་མི་བཟོད་པའི་ཕྱིར། འོད་མས་རྩེ་མོ་བསྟན་ཏེ།
དགེ་བའི་རྩ་བ་བཅད་མི་ནུས་པའི་ཕྱིར། བུ་རམ་ཤིང་གིས་བཟོད་པ་བསྟན་ཏེ། བདེ་འགྲོ་རྒྱུན་མ་ཆད་པར་སྒོམ་པའི་མངར་བ་ལས་མ་འདས་པའི་ཕྱིར། སྨྱུག་མས་ཆོས་མཆོག་བསྟན་ཏེ། སྨྱུག་མས་པགས་པ་མྱུར་དུ་འབིགས་པ་ལྟར། འདིར་མྱུར་དུ་བདེན་པ་མངོན་པར་རྟོགས་པར་བྱེད་པའི་ཕྱིར། འབྲས་ཀྱིས་མཐོང་ལམ་བསྟན་ཏེ། འབྲས་འབྲུ་རྣམས་ཀྱི་དང་པོ་ཡིན་པ་ལྟར། འཇིག་རྟེན་ལས་འདས་པའི་རྟོགས་པ་དང་པོ་ཡིན་པའི་ཕྱིར། ཏིལ་གྱིས་སྒོམ་ལམ་བསྟན་ཏེ།
ཏིལ་མེ་ཏོག་ལ་སོགས་པའི་དངོས་པོ་ཐ་མི་དད་ཀྱང༌། ནུས་པའི་ཁྱད་པར་མི་འདྲ་བ་བཞིན་དུ། སྒོམ་ལམ་དགུ་པོ་ཡང་བདག་མེད་མཐོང་ཟིན་སྒོམ་པ་ཙམ་དུ་འདྲ་ཡང་སྒོམ་པ་ལས་སྤངས་པའི་ཁྱད་པར་མི་འདྲ་བ་ཐོབ་པའི་ཕྱིར། ཚལ་ཞེས་སྨོས་པ་ནི་རིགས་གཅིག་པར་སྟོན་པ་ཡིན་ལ། ལམ་ལམ་ཞེས་པ་སྔ་མ་རྣམས་ནི་དཔེ་ཕྱི་མ་ཕྱི་མ་དྲངས་པའི་ཕྱིར་ཡིན་ལ། ལམ་ཐ་མ་སྨོས་པ་ནི། འཕགས་པའི་གང་ཟག་རྣམས་ཀྱིས་མཐོང་ཆོས་ལ་བདེ་བར་གནས་པའི་དཔེ་གཞན་དྲངས་བར་བྱ་བའི་ཆེད་ཡིན་ནོ། ། འོ་ན་དཔེ་གཞན་དེ་ཅིའི་ཕྱིར་མ་བརྗོད་ཅེ་ན། མཐོང་བའི་ཆོས་ལ་བདེ་བར་གནས་པ་རྣམས་ནི་རང་བཞིན་སྣ་ཚོགས་པ་ཉིད་ཀྱིས་རིགས་བསྡུས་པའི་ངོ་བོ་ཤེས་པར་བྱ་བའི་དོན་ཡིན་ཏེ། སོ་སོར་དཔེར་བརྗོད་པར་བརྟག་ན་ནི་དཔེ་ཇི་སྙེད་ཅིག་བརྗོད་པར་བྱ་ཞིང༌།
ཉེ་བར་བཤད་པ་ལ་མི་མཁས་པ་ཉིད་དུ་འགྱུར་རོ། ། ཤ་སྟག་ནི། ཇི་སྐད་བཤད་པའི་རྟོགས་པ་མཐུན་མཐུན་རྣམས་སོ། ། བརྒྱའི་ཆར་ཡང་ཉེ་བར་མི་འགྲོ་སོགས་ཀྱིས། གྲངས་ཀྱི་མཐུའི། རིགས་ཀྱི་རྒྱུའི། དཔེ་ལས་འདས་པའི་ཁྱད་པར་རྣམས་རིམ་པར་བསྟན་ནོ། ། འོ་ན་ཤེས་རབ་ཉིན་གཅིག་བསྒོམ་པའི་བྱང་སེམས་དེ་གང་ཡིན་ཞེ་ན། སྐྱེ་བ་གཅིག་གིས་ཐོགས་པ་མིན་ཏེ། ས་བཅུ་པ་ལ་དེ་བཞིན་གཤེགས་པ་ཉིད་དུ་བརྗོད་པའི་ཕྱིར།
ཕྱིར་མི་ལྡོག་པའི་བྱང་སེམས་ཡང་མིན་ཏེ། ས་བརྒྱད་པ་ལ་དགོངས་པ་ཅན་གྱི་མྱ་ངན་ལས་འདས་པ་བཀག་པས། ཉན་ཐོས་ལས་ཁྱད་པར་འཕགས་པར་གྲུབ་པའི་ཕྱིར། སྤྱོད་པ་ལ་ཞུགས་པའི་བྱང་སེམས་མིན་ཏེ། ས་དང་པོར་ཉན་རང་གི་སྤངས་རྟོགས་མཐའ་དག་རྫོགས་པའི་ཕྱིར། དེས་ན་ཀུན་རྫོབ་ཀྱི་སེམས་དང་པོ་བསྐྱེད་པའི་བྱང་སེམས། སེམས་བསྐྱེད་ཀྱི་སྐབས་སུ་བསྟན་པ་དེ་ཡིན་པར་མངོན་ཏེ། དེ་སོ་སྐྱེ་ཡིན་པས་དེ་ལས་ཉན་རང་གི་ཤེས་རབ་ཁྱད་པར་འཕགས་སམ་སྙམ་པའི་དོགས་པ་དགག་དགོས་པའི་ཕྱིར། འོ་ན་འདིར་དགོངས་པ་ཅན་གྱི་མྱང་འདས་དེ་གང་ལ་བྱ་ཞེ་ན། ཐེག་པ་ཆེ་ཆུང་གཉིས་ཀའི་མྱང་འདས་མིན་གྱི།
རེ་ཞིག་གཞན་དོན་རྒྱུན་ཆད་པ་ཉེ་བར་བཟུང་ནས་དགོངས་པ་ཅན་གྱི་མྱང་འདས་ལ་བཤད་དེ། ཤེར་ཕྱིན་འདིར་ཡང༌། དམ་པའི་ཆོས་པདྨ་དཀར་པོའི་མདོ་ཚད་མར་བྱས་ནས། ཤཱ་རིའི་བུ་ལ་སོགས་པའི་བྱང་སེམས་ཆེན་པོ་རྣམས་ལ་མྱ་ངན་ལས་འདས་པ་རྣམ་པར་བཞག་པ་བཞིན་ནོ། ། ཐེག་པ་ཆེ་ཆུང་གང་གིའང་མྱང་འདས་མིན་ན། མྱང་འདས་ཡིན་པར་འགལ་ལོ་ཞེ་ན། བསྟན་པ་འདི་ལ་མྱ་ངན་ལས་འདས་པ་མང་པོར་བཞག་སྟེ། འདི་ལྟར་རྩེ་མོ་ཐོབ་པ་རྣམས་ཀྱིས་ནི་དགེ་རྩ་ཆད་པ་མྱ་ངན་ལས་འདས་པ་ཡིན་ནོ། ། བཟོད་པ་ཐོབ་པ་རྣམས་ཀྱིས་ངན་འགྲོ་མྱ་ངན་ལས་འདས་པ་ཡིན་ནོ། ། རྒྱུན་དུ་ཞུགས་པ་རྣམས་ཀྱིས་སྲིད་པ་བརྒྱད་པ་མྱ་ངན་ལས་འདས་པ་ཡིན་ནོ། །
འོ་ན་འཕགས་པའི་གང་ཟག་ཐམས་ཅད་ནི་འདུས་མ་བྱས་ཀྱི་རབ་ཏུ་ཕྱེ་བའི་ཕྱིར། ཤེས་རབ་ཐ་མི་དད་པ་མིན་ནམ་སྙམ་པས་ཤེས་རབ་དེ་ཁྱད་པར་མེད་པར་ཞུས་པ་ནི། བཅོམ་ལྡན་འདས་རྒྱུན་དུ་ཞུགས་པ་དང༌། ལན་གཅིག་ཕྱིར་འོང་བ་དང་ཕྱིར་མི་འོང་བ་དང༌། དགྲ་བཅོམ་པ་དང༌། རང་སངས་རྒྱས་དང༌། བྱང་ཆུབ་སེམས་དཔའ་དང༌། དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཀྱི་ཤེས་རབ་གང་ལགས་པ་དེ་ཐམས་ཅད་ནི། དབྱེ་བ་མེད་པ་དབེན་པ། ངོ་བོ་ཉིད་མེད་པ།
མ་སྐྱེས་པ། སྟོང་པ་ལགས་ཀྱི། བཅོམ་ལྡན་འདས། དབེན་པ། མ་སྐྱེས་པ། སྟོང་པ་ཉིད་ལ་ཐ་དད་དུ་བྱས་པ་མ་མཆིས་ན། ཇི་ལྟར་བྱང་སེམས་ཆེན་པོ་ཡུམ་ལ་སྤྱོད་པའི་ཤེས་རབ་ཉིན་གཅིག་བསྒོམ་པས། ཉན་ཐོས་དང་རང་སངས་རྒྱས་ཐམས་ཅད་ཀྱི་ཤེས་རབ་ཟིལ་གྱིས་གནོན་པ་ལགས་ཞེས་སོ། ། དེའི་ལན་ནི། བྱང་ཆུབ་སེམས་དཔའ་ནི་བསམ་པ་སེམས་བསྐྱེད་པ་དང༌།
སྦྱོར་བ་ཕ་རོལ་ཏུ་ཕྱིན་པ་དྲུག་དང༌། ཆེད་དུ་བྱ་བ་ཆོས་སྐུའི་དོན་དུ་ཉེ་བར་གནས་པས་དགེ་བ་བཅུའི་ལས་ཀྱི་ལམ་དང༌། རྒྱལ་རིགས་ཤིང་ས་ལ་ཆེན་པོ་ལྟ་བུའི་རིགས་ལ་སོགས་པ་དང༌། ལྷའི་མཐོ་རིས་ཐམས་ཅད་དང༌། རྒྱུན་དུ་ཞུགས་པ་ལས་སོགས་པ་དང༌། ཡང་དག་པར་རྫོགས་པའི་སངས་རྒྱས་ཀྱི་ཤེས་རབ་ཀྱང་བྱང་ཆུབ་སེམས་དཔའ་མེད་ན་མི་འབྱུང་བར་སྟོན་པ་ནི། ཤཱ་རིའི་བུ་དེ་ཇི་སྙམ་དུ་སེམས། བྱང་སེམས་ཆེན་པོ་ཡུམ་ལ་སྤྱོད་པའི་ཤེས་རབ་ཉིན་གཅིག་སྒོམ་པ་རྣམ་པ་ཐམས་ཅད་ཀྱི་མཆོག་དང་ལྡན་པའི་རྣམ་པ་ཐམས་ཅད་མཁྱེན་པ་ཉིད་ལ་སློབ་པ་དང༌། བདག་གི་སེམས་ཅན་ཐམས་ཅད་ཀྱི་དོན་བྱེད་པ་དང༌། སེམས་ཅན་ཐམས་ཅད་ཡོངས་སུ་མྱ་ངན་ལས་འདའོ་ཞེས་འབྲས་བུ་གང་གི་དོན་དུ་ཉེ་བར་གནས་པ་དེའི་དོན་དུ།
ཉན་ཐོས་དང་རང་སངས་རྒྱས་ཐམས་ཅད་ཀྱི་ཤེས་རབ་ཉེ་བར་གནས་པ་དེའི་དོན་དུ་ཉན་ཐོས་དང་རང་སངས་རྒྱས་ཐམས་ཅད་ཀྱི་ཤེས་རབ་ཉེ་བར་གནས་སམ། ཤཱ་རིའི་བུས་གསོལ་པ། བཅོམ་ལྡན་འདས་དེ་ལྟ་མིན་ནོ་ཞེས་གསུངས་སོ། ། འདི་དག་ནི་ཉི་ཁྲི་སྣང་བ་དང༌། རྣམ་འགྲེལ་ལས་འབྱུང་བ་ཁོ་ན་ལྟར་བྲིས་པ་ཡིན་ནོ། ། དེ་ནས་ཤཱ་རིའི་བུས་བཅོམ་ལྡན་འདས་ལ་གསོལ་པ། བྱང་ཆུབ་སེམས་དཔའ་ཆེན་པོས་ཇི་ལྟར་བརྩོན་ན་ཡུམ་ལ་བརྩོན་ཞེས་བགྱི། དྲིས་པའི་ལན་དུ། གཟུགས་སྟོང་པ་ཉིད་ལ་བརྩོན་ན་བརྩོན་ཞེས་བརྗོད་པར་ཞེས་སོགས་ཀྱི་སྡུག་བདེན་ལ་འདོམས་པ་དང༌། གཟུགས་སྐྱེ་བ་དང་འགག་པ་དང༌།
ཀུན་ནས་ཉོན་མོངས་པ་དང༌། རྣམ་པར་བྱང་བའི་ཆོས་ཅན་དུ་ཡང་དག་པར་རྗེས་སུ་མ་མཐོང་ངོ་ཞེས་སོགས། ཀུན་འབྱུང་ལ་འདོམས་པ་དང༌། ཤཱ་རིའི་བུ་སྟོང་པ་ཉིད་ནི་མི་སྐྱེ་མི་འགག ཀུན་ནས་ཉོན་མོངས་པ་མ་ཡིན། རྣམ་པར་བྱང་བ་མ་ཡིན། འགྲིབ་པ་མ་ཡིན། ཞེས་པ་ནས། དེ་ལྟར་བརྩོན་ན་བརྩོན་ཞེས་བྱ་བའི་བར་གྱིས་འགོག་བདེན་ལ་འདོམས། ཤཱ་རིའི་བུ་གཞན་ཡང་སྦྱིན་པའི་ཕ་རོལ་ཏུ་ཕྱིན་པ་ལ་བརྩོན་ཞེས་བྱ་བའམ།
མི་བརྩོན་ཞེས་བྱ་བར་ཡང་དག་པར་རྗེས་སུ་མ་མཐོང༌། ཞེས་སོགས་ལམ་བདེན་ལ་འདོམས་པ་དང༌། ཤཱ་རིའི་བུ་གཞན་ཡང་བྱང་སེམས་ཆེན་པོ་ཡུམ་ལ་སྤྱོད་པའི་ཚེ་གཟུགས་ལ་རྣམ་པ་ཐམས་ཅད་མཁྱེན་པ་ཉིད་ཀྱིས་སྦྱོར་བར་མི་བྱེད་དེ། འདི་ལ་གཟུགས་ཉིད་ཡང་དག་པར་རྗེས་སུ་མ་མཐོང་ངོ༌། ། ཞེས་སོགས་སངས་རྒྱས་ལ་འདོམས་པ་དང༌། གཟུགས་དངོས་པོ་ཡོད་ཅེས་བྱ་བར་མི་སྦྱོར། དངོས་པོ་མེད་ཅེས་བྱ་བར་མི་སྦྱོར་ཞེས་ཆོས་ལ་འདོམས་པ་དང༌། དེ་སྐད་ཅེས་བཀའ་སྩལ་པ་དང༌། ཚེ་དང་ལྡན་པ་ཤཱ་རིའི་བུས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། ། བཅོམ་ལྡན་འདས་བྱང་ཆུབ་སེམས་དཔའ་སེམས་དཔའ་ཆེན་པོ་ཡུམ་ལ་གནས་པ་འདིས་གནས་པ་དེ་གང་ནས་ཤི་འཕོས་ནས་འདིར་སྐྱེས་པ་ལགས།
འདི་ནས་ཤི་འཕོས་ནས་གང་དུ་སྐྱེ་བར་འགྱུར་ཞེས་སོགས་ཀྱིས་དགེ་འདུན་དཀོན་མཆོག་ལ་འདོམས་པ་དང༌། བཅོམ་ལྡན་འདས་བྱང་སེམས་ཆེན་པོའི་ལུས་དང་ཡིད་ཀྱི་ལས་ཁ་ན་མ་ཐོ་བ་དང་བཅས་པ་གང་ལགས་ཞེས་པ་ལ་འཕྲོས་ནས་བརྩོན་འགྲུས་གསུམ་ལ་འདོམས་པ་དང༌། ཤཱ་རིའི་བུ་བྱང་སེམས་ཆེན་པོའི་ཤའི་མིག་གིས་དཔག་ཚད་བརྒྱ་མཐོང་བ་ཡོད་དོ། ། ཞེས་སོགས་ཀྱིས་སྤྱན་ལྔ་ལ་འདོམས་པ་དང༌། ཤཱ་རིའི་བུ་ཡུམ་འདི་ལ་སྤྱོད་པའི་ཚེ། བྱང་ཆུབ་སེམས་དཔའ་ཆེན་པོ་མངོན་པར་ཤེས་པའི་ཕ་རོལ་ཏུ་ཕྱིན་པ་ཐོབ་སྟེ། རྫུ་འཕྲུལ་གྱི་རྣམ་པ་དུ་མ་རྣམས་ཉམས་སུ་མྱོང་བར་བྱེད་དོ། ། དེ་ནི་ས་ཆེན་པོ་འདི་ཡང་རབ་ཏུ་གཡོ་བར་བྱེད་དོ། ། ཞེས་སོགས་ཀྱིས་མངོན་ཤེས་དྲུག་ལ་འདོམས་པ་དང༌། དེ་ནས་བཅོམ་ལྡན་འདས་ཀྱིས་ཚེ་དང་ལྡན་པ་རབ་འབྱོར་ལ་བཀའ་སྩལ་པ།
རབ་འབྱོར་བྱང་ཆུབ་སེམས་དཔའ་ཆེན་པོ་རྣམས་ཀྱི་ཡུམ་ལས་བརྩམས་སྟེ། ཇི་ལྟར་བྱང་སེམས་ཆེན་པོ་རྣམས་ཡུམ་ལ་ངེས་པར་འབྱུང་བར་འགྱུར་བ་མེད་པ་ལྟར་ཁྱོད་སྤོབས་པར་བྱོས་ཤིག་སོགས་ཀྱིས་མཐོང་ལམ་ལ་འདོམས་པ་དང༌། རབ་འབྱོར་འདུས་མ་བྱས་ཀྱི་དབྱིངས་མེད་པར་འདུས་བྱས་ཀྱི་དབྱིངས་གདགས་པར་མི་ནུས་ཞེས་སོགས་ནས། ཤཱ་རིའི་བུ། བྱང་ཆུབ་སེམས་དཔའ་ཆེན་པོའི་སྐྱོན་ཞེས་བྱ་བ་ནི་འདི་ལྟ་སྟེ། མཐུན་པའི་ཆོས་ལ་སྲེད་པའོ་ཞེས་པའི་བར་གྱིས་སྒོམ་ལམ་ལ་འདོམས་པའི་གདམས་ངག་གསུངས་སོ། ། འོ་ན་མཐོང་ལམ་ལ་འདོམས་པའི་གདམས་ངག་འདི། རབ་འབྱོར་གྱིས་སྟོན་པའི་རྒྱུ་མཚན་ཅི་ཞེ་ན། དེ་བཞིན་གཤེགས་པས་བྱིན་གྱིས་བརླབས་ནས་དབང་པོ་རྟུལ་པོ་ཉན་ཐོས་ཀྱིས་ཀྱང་ཕྱིན་ཅི་མ་ལོག་པར་འཆད་ནུས་པའི་དོན་ཡིན་ལ། རབ་འབྱོར་ཁོ་ནས་སྟོན་པ་ནི་བསྟན་བྱ་དང་སྟོན་པ་པོ་ཉོན་མོངས་པ་མེད་པར་སྐལ་བ་མཉམ་པར་སྟོན་པའི་དོན་ནོ། །
བརྒྱད་སྟོང་པ་ལས་ནི། གདམས་ངག་བཅུ་པོ་རེ་རེ་ལྟར་གསུངས་པ་མེད་པས་སློབ་དཔོན་གྱིས་སྟོང་ཕྲག་ཉི་ཤུ་ལྔ་པ་ལས་ཁ་བསྐོང་བར་མཛད་དོ། ། གཉིས་པ་མདོ་དོན་བསྟན་བཅོས་སུ་ཇི་ལྟར་བཀྲལ་བ་ནི། སྒྲུབ་དང་བདེན་པ་རྣམས་དང་ནི། ། ཞེས་གསུངས་ཏེ། དེ་ཡང་གོང་དུ། ཤེར་ཕྱིན་ལ་བསླབ་པར་བྱ། ཞེས་གསུང་ན། ཤེར་ཕྱིན་དེ་ཉིད་གང་ཞེ་ན། སྒྲུབ་ལ་གདམས་ངག་ཅེས་གསུངས།
དེ་ལ་ཇི་ལྟར་བསླབ། བསླབ་པས་འབྲས་བུ་ཅི་ཞིག་འབྱུང་ཞེ་ན། དམིགས་པ་བདེན་པ་བཞི་ལ་དམིགས། རྟེན་དཀོན་མཆོག་གསུམ་ལ་བརྟེན། མི་མཐུན་ཕྱོགས་སེལ་བྱེད་བརྩོན་འགྲུས་གསུམ་རྒྱུད་ལ་བསྐྱེད་དེ། ཤེར་ཕྱིན་གྱི་སྒྲུབ་པ་དེ་ཉམས་སུ་བླངས་ན་གཞན་དོན་སྒྲུབ་བྱེད་སྤྱན་དང༌། མངོན་པར་ཤེས་པ་དང༌། རང་དོན་བསྒྲུབ་པ་མཐར་ཕྱིན་པའི་རྒྱུ་མཐོང་ལམ་དང༌། སྒོམ་ལམ་འབྱུང་ཞིང༌། འདི་ཙམ་ཁོ་ནས་ངེས་ལེགས་དོན་གཉེར་གྱི་སྐྱེས་བུའི་དོན་ཐམས་ཅད་ཕུན་སུམ་ཚོགས་པར་འགྱུར་བའི་ཕྱིར།
གདམས་ངག་བཅུར་གྲངས་ངེས་སོ། ། ཞེས་སྟོན་པའི་དབང་དུ་བྱས་ནས། དེ་ལྟར་ན་བྱང་ཆུབ་ཀྱི་སེམས་དེས་འཕངས་པའི་ཆོས་ཀྱི་ངོ་བོ་ཉིད་ཀྱིས་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྒྲུབ་པའི་རྣམ་པ་གང་ཡིན་པ་མི་དམིགས་པ་དང༌། དེའི་དམིགས་པ་གང་ཡིན་པ་བདེན་པ་བཞི་དང༌། ཞེས་སོགས་གསུངས་སོ། ། དགོས་པའི་སྒོ་ནས་བཅུ་པོ་གཉིས་སུ་འདུས་ཏེ། མདོ་ལས། འདི་ནི་བྱང་ཆུབ་སེམས་དཔའ་སེམས་དཔའ་ཆེན་པོའི་ཤེས་རབ་ཀྱི་ཕ་རོལ་ཏུ་ཕྱིན་པར་གདམས་པ་སྟེ། འདི་ནི་རྗེས་སུ་བསྟན་པ་ཡིན་ནོ་ཞེས་འབྱུང་བ་ལྟར། སྔར་ཡོད་ཀྱི་ཡོན་ཏན་སེམས་བསྐྱེད་མི་ཉམས་ཤིང་འཕེལ་བའི་ཕྱིར་གདམས་པ་དང༌།
སྔར་མ་ཐོབ་པའི་ཡོན་ཏན་སྤྱན་དང་མངོན་ཤེས་སོགས་ཐོབ་པའི་ཕྱིར་རྗེས་སུ་གདམས་པ་གཉིས་ལས། དང་པོ་ནི། བསྒྲུབ་པ་རང་གི་ངོ་བོ་ལ་འདོམས་པ་སྟེ། སེམས་བསྐྱེད་ཀྱི་ངོ་བོ་བྱང་ཆུབ་སེམས་དཔའ་ཆེན་པོས་ཆོས་ཐམས་ཅད་རྣམ་པ་ཐམས་ཅད་དུ་མངོན་པར་རྫོགས་པར་འཚང་རྒྱ་བར་འདོད་པས་ཤེར་ཕྱིན་ལ་བསླབ་པར་བྱའོ། ། ཞེས་བསྟན་པ་དེ་ཉིད་ལ་མངོན་པར་ཞེན་པ་དགག་པའི་ཕྱིར། རྟེན་གྱི་གང་ཟག་བྱང་སེམས་དང༌། དོན་དུ་གཉེར་བྱ་བྱང་ཆུབ་དང༌། དེ་ཐོབ་པའི་ཐབས་ཤེར་ཕྱིན་དང༌། དེ་ལ་སྤྱོད་པའི་བྱ་བ་དང༌། བྱང་ཆུབ་ཀྱི་དམིགས་པ་ཕུང་པོ་སོགས་མི་དམིགས་པར་བསྟན་ཅིང༌།
དེ་ལྟར་ཉམས་སུ་བླངས་ན་སེམས་བསྐྱེད་ཀྱི་གདམས་པ་དེ་ཉིད་མི་ཉམས་ཤིང་མཐར་ཕྱིན་པར་འགྱུར་ལ། དེ་འདྲའི་ཉམས་ལེན་དེ་ཉན་ཐོས་སོགས་དང་ཐུན་མོང་མིན་པའི་སྒྲུབ་པ་ཡིན་ནོ། ། ཞེས་བསྟན་པའི་ཕྱིར་རོ། ། ལྷག་མ་རྣམས་ནི་རྗེས་སུ་བསྟན་པའི་གདམས་ངག་སྟེ། ཤེས་རབ་ཀྱི་ཕ་རོལ་ཏུ་ཕྱིན་པ་ལ་ཇི་ལྟར་བརྩོན་ན་ཡུམ་ལ་བརྩོན་པར་བགྱི། ཞེས་སོགས་ཀྱིས། གདམས་པའི་དོན་དེ་ཉིད་ཡོན་ཏན་ཕྱི་མ་བསྐྱེད་པའི་ཐབས་སུ་ནན་ཏན་གྱིས་བསྒྲུབ་དགོས་པར་བསྟན་པའི་ཕྱིར་རོ། ། འདི་ཡང་འཕགས་པའི་དགོངས་པར་མངོན་ནོ། ། གཉིས་པ་རྟོགས་དཀའ་བ་དགེ་འདུན་དཀོན་མཆོག་བྱེ་བྲག་ཏུ་བཤད་པ་ལ། འབྲེལ་བཙལ་བ་ནི།
མདོ་ལས། དགེ་འདུན་དཀོན་མཆོག་གི་དབྱེ་བ་ལྷུག་པར་གསུངས་པ་ནི་འདིར་ཚིགས་བཅད་དུ་སྡེབས་པ་ཆོས་ཅན། དགོས་པ་ཡོད་དེ། དགེ་འདུན་དཀོན་མཆོག་གི་དབྱེ་བ་བདེ་བླག་ཏུ་རྟོགས་པར་བྱ་བའི་ཆེད་ཡིན་པའི་ཕྱིར་ཞེས་སྟོན་པ་ནི། དགེ་འདུན་དཀོན་མཆོག་གི་སྐབས་སུ་བདེ་བླག་ཏུ་རྟོགས་པར་བྱ་བའི་ཕྱིར། ཞེས་སོགས་སོ། ། མདོ་ལས། མདོར་བསྟན་རྒྱས་བཤད་གཉིས་ཀྱི་སྒོ་ནས་བཤད་པ་མེད་ཀྱང༌། བསྟན་བཅོས་སུ་བསྟན་བཤད་གཉིས་སུ་མཛད་པ་ཡིན་ནོ། ། འབྲེལ་པ་ཅན་གྱི་དགེ་འདུན་དངོས་ལ།
བཤད་བྱའི་མདོ་དགོད། མདོའི་དོན་བསྟན་བཅོས་སུ་ཇི་ལྟར་བསྡུས་པའི་ཚུལ་དང༌། མཚོན་བྱེད་དཔེའི་དགེ་འདུན་གྱི་གྲངས་ངེས་པར་བསྟན་པའོ། ། དང་པོ་ནི། ཤཱ་རིའི་བུས་དྲིས་པའི་ལན་དུ། ཤཱ་རིའི་བུ་བྱང་སེམས་གང་དག་མིའི་ནང་ནས་ཤི་འཕོས་ནས་མི་རྣམས་དང་སྐལ་བ་མཉམ་པ་ཉིད་དུ་སྐྱེས་པ་དེ་ནི། ཕྱིར་མི་ལྡོག་པའི་བྱང་སེམས་ཆེན་པོ་མ་གཏོགས་པ་དབང་པོ་རྟུལ་པོ་ཡིན་ནོ། ། དེ་ཡུམ་གྱི་རྣལ་འབྱོར་འདི་ལ་ཡང་མྱུར་དུ་འཇུག་པར་མི་འགྱུར། དེ་ལ་ཏིང་ངེ་འཛིན་དང༌། གཟུངས་ཀྱི་སྒོ་རྣམས་ཀྱང་མངོན་དུ་མི་འགྱུར།
བྱང་ཆུབ་སེམས་དཔའ་གང་དག་སངས་རྒྱས་ཀྱི་ཞིང་གཞན་ནམ། དགའ་ལྡན་གྱི་ལྷའི་རིགས་ནས་ཤི་འཕོས་ནས་འདིར་སྐྱེས་པ་དེའི་དབང་པོ་རྣམས་རྣོ་བར་འགྱུར་ཞིང༌། ཡུམ་གྱི་རྣལ་འབྱོར་འདི་ལ་ཡང་མྱུར་དུ་སྙོམས་པར་འཇུག་པར་འགྱུར་རོ། ། ཞེས་སོགས་ལེ་བརྒྱད་མ་ལས་ཉི་ཤུ་རྩ་ལྔའི་མདོ་གསུངས་ལ། འདིར་ཕྱིར་མི་ལྡོག་པའི་བྱང་སེམས་བཀོལ་བ་ནི། དབང་པོ་རྣོན་པའི་ལམ་ཁོ་ནས་ཕྱིར་མི་ལྡོག་པའི་ས་བརྒྱད་པ་དེ་ཐོབ་པའི་ཕྱིར་ཞེས་ཉི་ཁྲི་སྣང་བར་བཤད་དོ། ། གཉིས་པ་ལ། བཞེད་པའི་རྣམ་གྲངས་བཀོད་པ་དང༌། སློབ་དཔོན་གྱི་ལུགས་བརྗོད་པའོ། ། དང་པོ་ལ་འཕགས་སེང༌།

ཨ་བྷྱ་ཀ་ར་རྣམས་བྱང་སེམས་འཕགས་པའི་དགེ་འདུན་དབྱེ་གཞིར་བཞེད་ལ། དེ་ནི་འཕགས་པ་ཕྱིར་མི་ལྡོག་པ་ནི། ལུས་ཅན་ཀུན་གྱི་སྐྱབས་ཡིན་ནོ། ། ཞེས་དང༌། མཚོན་བྱེད་དཔེའི་དབང་དུ་བྱས་ན་མཛོད་དང་མཐུན་ནོ། ། ཤཱནྟི་པ་སྦྱོར་ལམ་ཡན་ཆོད་ཀྱི་དབྱེ་གཞིར་འདོད་ཅིང༌། ངེས་འབྱེད་ཡན་ལག་ནས་བཟུང་སྟེ། ཞེས་དང༌། མཚོན་བྱེད་དཔེའི་དབང་དུ་བྱས་ན་མངོན་པ་གོང་མ་མཐུན་ནོ། ། དབྱེ་ངོ་ལ། ཤཱནྟི་པ་དང༌།
བུདྡྷ་ཤྲི་རྩ་བའི་ཚིག་ཟིན་ལྟར་འཆད་ཅིང༌། འདྲེ་ན་རེ། ལྷག་དང་བཅས་པ་མེད་པ་དང༌། ། མདོ་འདི་ཉིད་ལ་ཞུགས་པ་དང༌། ། མདོ་གཞན་དག་དང་འགལ་མེད་ཕྱིར། ། དབྱེ་བ་གཞུང་བཞིན་རིགས་པ་ཡིན། ། ཞེས་གསུང་ངོ༌། ། འཕགས་པའི་དགོངས་པ་ལོ་ཙྪ་བ་ཆེན་པོས་བླངས་པ་ལྟར་ན། འཇིག་རྟེན་ལས་འདས་པའི་སེམས་དང་པོ་བསྐྱེད་པའི་བྱང་སེམས་སོགས་དབྱེ་གཞིར་མཛད་ནས། རྒྱུན་ཞུགས་དང་ཕྱིར་འོང་ཕྱིར་མི་འོང་གསུམ་ལ་ཙམ་པོ་རེ།
དགྲ་བཅོམ་ཞུགས་པ་སྟེ་བཞི་ཁ་སྐོང༌། འོག་མིན་འགྲོ། འཕར་གསུམ་སྲིད་རྩེའི་མཐར་ཐུག་འགྲོ་རྣམས་གཅིག་ཏུ་བསྡུད་ཅིང༌། དེར་མ་ཟད། ཕྱིར་འོང་ཕྱིར་མི་འོང་ལ་ཞུགས་པ་ལ་དད་མོས་མཐོང་ཐོབ་གཉིས་བགྲངས་ཤིང༌། རང་སངས་རྒྱས་ཅི་རིགས་པར་དེ་དག་ཏུའང་འདུས་པར་བཞེད། འདྲེ་ཆེན་པོས་འཕགས་པའི་དགོངས་པ་བླངས་པ་ལྟར་ན། གཞན་སྔར་བཞིན་ལ། རྒྱུན་ཞུགས་འབྲས་གནས་ཙམ་པོ་མི་བགྲང་བར་བརྒྱད་པ་བགྲངས་ནས་ཉི་ཤུ་མཛད། ཙམ་པོ་ཁ་སྐོང་མི་དགོས་པའི་རྒྱུ་མཚན་ནི།
ཉི་ཁྲི་སྣང་བར་རྗེས་འབྲང་གཉིས། བཅུ་དྲུག་པ་ལ་གནས་པའི་དབང་དུ་བྱས་པས། རྒྱུན་ཞུགས་འབྲས་གནས་ཙམ་པོ་བསྡུས་པའི་ཕྱིར་ཏེ། རྗེས་འབྲང་གཉིས་ཆགས་བྲལ་སྔོན་དུ་མ་སོང་བའི་དབང་དུ་བྱས། དད་མོས་མཐོང་ཐོབ་གཉིས་ཆགས་བྲལ་སྔོན་དུ་སོང་བའི་དབང་དུ་བྱས་ཏེ་གསུངས་པའི་ཕྱིར། ཞེས་གཡག་ཊཱིཀ་ལས་གསུངས་ཀྱང་ཉི་ཁྲི་སྣང་བ་ལས་ནི་རྗེས་འབྲང་གཉིས་ཀྱིས་འདོད་པའི་ཉོན་མོངས་དྲུག་པ་དང༌། དགུ་པ་སྤངས་ན་ཆགས་བྲལ་སྔོན་སོང་གི་ཕྱིར་འོང་དང་ཕྱིར་མི་འོང་ཞུགས་པ་དང༌། བཅུ་དྲུག་པའི་ཚེ་འབྲས་གནས་སུ་འགྱུར་ཞིང༌། དེའི་ཚེ་དད་མོས་མཐོང་ཐོབ་ཀྱི་མིང་འདོགས་པར་བཤད་དོ། ། དེས་ན་འཕགས་པའི་དགོངས་པ་ལོ་ཆེན་ལྟར་མི་འགལ་ལ།
སློབ་དཔོན་སྔ་མ་རྣམས་འདྲེ་ལྟར་འཆད་དོ། ། ཨ་བྷྱ་ཡའི་གནད་ཀྱི་ཟླ་འོད་ལྟར་ན། མཐོང་ལམ་སྐད་ཅིག་མ་བཅོ་ལྔ་རྗེས་འབྲང་གཉིས། བཅུ་དྲུག་པ་ལ་རྒྱུན་ཞུགས་འབྲས་གནས་ཙམ་པོ། ས་ལྔ་པ་ལ་རིགས་ནས་རིགས་སྐྱེ་གཉིས། ས་དྲུག་པ་ལ་ཕྱིར་འོང་ཞུགས་པ། དད་མོས་མཐོང་ཐོབ་གཉིས་གཅིག་ཏུ་བགྲང༌། ས་བདུན་པ་ལ་བར་ཆད་གཅིག་པ། བརྒྱད་པ་དགུ་པ་ལ་ཕྱིར་མི་འོང་ཞུགས་པ་དད་མོས་མཐོང་ཐོབ་གཉིས་གཅིག་ཏུ་བགྲང༌། བཅུ་པ་ལ་ཕྱིར་མི་འོང་འབྲས་གནས་ལ་འདའ་བ་བཞི།
འོག་མིན་འགྲོ་དབྱེ་གཞིར་བྱས་ནས། འཕར་བ་གསུམ། སྲིད་རྩེ་འགྲོ་དབྱེ་གཞིར་བྱས་ནས། གཟུགས་ཀྱི་ཆགས་བཅོམ་དང༌། མཐོང་ཆོས་ཞི། ལུས་མངོན་བྱེད་གསུམ། བར་ཆད་མེད་ལམ་ལ། དགྲ་བཅོམ་ཞུགས་པ་དང༌། བསེ་རུ་ལྟ་བུ་ཞེས་བཤད། རཏྣ་ཀིརྟི་ལྟར་ན།
དད་མོས་མཐོང་ཐོབ་གཉིས། བར་ཆད་གཅིག་པ། འདའ་བ་བཞི། འཕར་བ་གསུམ། མཐོང་ཆོས་བཞི། ལུས་མངོན་བྱེད། བསེ་རུ་ལྟ་བུ་སྟེ། རྩ་བས་ཟིན་པ་བཅོ་ལྔ། ཤུགས་ལ་རྒྱུན་ཞུགས་འབྲས་གནས་ཙམ་པོ། ཕྱིར་འོང་ཞུགས་པ་དང་གནས་པ་ཙམ་པོ།
ཕྱིར་མི་འོང་ཞུགས་པ། དགྲ་བཅོམ་ཞུགས་པ་སྟེ་ལྔ་བསྟན། དབང་པོ་རྣོ་རྟུལ་གཉིས་དད་མོས་མཐོང་ཐོབ་གཉིས་ཀྱི་བྱེ་བྲག་ཡིན་པས་དབྱེ་བར་མི་བགྲང༌། སྲིད་རྩེའི་མཐར་ཐུག་འགྲོ་དང༌། གཟུགས་ཀྱི་ཆགས་བཅོམ་སྟེ། མཐོང་ཆོས་ཞི་དང༌། ལུས་མངོན་བྱེད་ཀྱི་དབྱེ་གཞི་ཡིན་པས་མི་བགྲང༌། འོག་མིན་འགྲོ་ཡང༌། འཕར་གསུམ་གྱི་དབྱེ་གཞི་ཡིན་པས་མི་བགྲང༌། ཤུགས་བསྟན་ལྔ་དོན་གྱིས་ཐོབ་པས་དབྱེ་བར་བགྲང༌།
ཞེས་གསུངས་སོ། ། གཉིས་པ་སློབ་དཔོན་གྱི་དགོངས་པ་གང་ཡིན་བཙལ་བ་ལ། མཁས་པའི་བཞེད་པ་བཀོད་པ་དང༌། རང་གི་བློ་ལ་ཤར་བ་བརྗོད་པའོ། ། དང་པོ་ལ་ཤེར་བློ་ལྟར། སྲིད་རྩེའི་མཐར་ཐུག་འགྲོ་དང༌། གཟུགས་ཀྱི་ཆགས་བཅོམ་དོན་གཅིག་ཏུ་མཛད་ནས་འགྲེལ་པ་འདིར་འབྱུང་བ་ཁོ་ན་ལྟར་བཞེད་དེ། བསྡུས་དོན་ལས། འབྲས་བུ་དང་པོ་ལ་ནི་རྣམ་པ་ལྔའོ། ། གཉིས་པ་ལ་ནི་རྣམ་པ་གསུམ་མོ། །
གསུམ་པ་ལ་ནི་རྣམ་པ་བཅུའོ། ། བཞི་པ་ལ་གཅིག་ཉིད་དོ། ། རང་སངས་རྒྱས་ཀྱང་ཡིན་ནོ། ། རྟོགས་པར་སླ་བ་ཉིད་ཀྱིས་དང་པོ་དང་གཉིས་པའི་འབྲས་བུ་ལ་གནས་པ་དང༌། འབྲས་བུ་བཞི་པ་ལ་ཞུགས་པ་ཚིགས་སུ་བཅད་པར་མ་བརྗོད་དོ། ། ཞེས་གསུངས་ཀྱང༌། ཆོས་ཀྱི་བཤེས་གཉེན་ནི། རྒྱུན་ཞུགས་ཞུགས་པ་ལ་རྗེས་འབྲང་གཉིས། འབྲས་གནས་ལ་རིགས་ནས་རིགས་སྐྱེ་གཉིས། ཕྱིར་འོང་ཞུགས་པ་ལ་དད་མོས་མཐོང་ཐོབ་གཉིས།
འབྲས་གནས་ལ་ཙམ་པོ་དང་ཁྱད་པར་ཅན་གཉིས། ཕྱིར་མི་འོང་ཞུགས་པ་ལ་གཅིག འབྲས་གནས་ལ་འདའ་བ་བཞི། འཕར་གསུམ་སྲིད་རྩེའི་མཐར་ཐུག་འགྲོ་དབྱེ་གཞིར་བྱས་ནས། གཟུགས་ཀྱི་འདོད་ཆགས་དང་བྲལ་བ་དང༌། མཐོང་བའི་ཆོས་ལ་ཞི་བ་ལུས་ཀྱིས་མངོན་དུ་བྱེད་པ་སྟེ་བཅུ། དགྲ་བཅོམ་ཞུགས་པ་རང་སངས་རྒྱས་དང་ཉི་ཤུར་བཞེད་དེ། ཚིགས་གསལ་ལས། རྒྱུན་དུ་ཞུགས་པ་བསྡུས་པ་བཞིའོ། ། ཞེས་སོགས་གསུངས་སོ། །
འགྲེལ་ཆེན་རིན་ཆེན་བཟང་པོས་བསྒྱུར་བ་ལས། སྲིད་པའི་རྩེ་མོའི་མཐར་ཐུག་པར་འགྲོ་བ་ནི། གཟུགས་ཀྱི་འདོད་ཆགས་དང་བྲལ་བ་དང༌། མཐོང་བའི་ཆོས་ལ་ཞི་བ་ལུས་ཀྱིས་མངོན་སུམ་དུ་བྱེད་པ་རྣམ་པ་གཉིས་སོ། ། ཞེས་གསུང༌། རྔོག་འགྱུར་ལས། སྲིད་པའི་རྩེ་མོའི་མཐར་ཐུག་པར་འགྲོ་བ་ནི་གཟུགས་ཀྱི་འདོད་ཆགས་དང་བྲལ་བ་སྟེ་ཞེས་གསུངས་ཤིང༌། འདི་ལ་འདྲེ་ཆེན་པོ་ན་རེ། དེ་ལྟར་རྟ་ནི་གླང་པོ་ཆེ་ཡིན་ལ། དེ་ལ་དབྱེ་ན་ར་དང་ལུག་གཉིས།
ཞེས་བརྗོད་པ་ལྟར་མ་འབྲེལ་ལོ། ། ཞེས་འབུམ་ཕྲག་གསུམ་པ་ལ་ཞུས་པས། པཎྜི་ཏའི་ཞལ་སྔ་ནས། ཉན་ཐོས་ཀྱི་དབང་དུ་བྱས་ན་དེ་ལྟར་ཡིན་ཀྱང༌། བྱང་སེམས་ནི་བསམ་གཏན་དང་གཟུགས་མེད་ཀྱི་ཏིང་ངེ་འཛིན་བརྒྱད་ཀ་བསྒོམ་པས། སྲིད་རྩེའི་མཐར་ཐུག་འགྲོ་ཞེས་བྱ་ལ། གཟུགས་མེད་ཀྱི་ཏིང་ངེ་འཛིན་སྙོམས་པར་འཇོག་ནུས་པས་གཟུགས་ཀྱི་ཆགས་བཅོམ་ཞེས་ཀྱང་བྱའོ། ། ཞེས་གསུངས་པར་གྲགས་སོ། ། གྲངས་བགྲང་ཚུལ་མི་མཐུན་པ་ཅི་རིགས་སུ་འབྱུང་བ་ནི་མདོའི་དངོས་བསྟན་དང༌། བསྟན་བཅོས་ཀྱི་ཚིག་ཟིན་མི་མཐུན་པ་ཅི་རིགས་སུ་འབྱུང་བས་གང་རུང་བསྒྲིབ་པའི་ཕྱིར་མཁས་པ་རྣམས་ཀྱིས་མཛད་དོ། །
གཉིས་པ་ནི། བདག་གི་བློ་ལ་འདི་ལྟར་སྣང་སྟེ། མཚོན་བྱ་དོན་གྱི་དགེ་འདུན་འདི་དག་བསྡུ་ན་གཉིས་ཏེ། ཞུགས་པ་དང༌། འབྲས་གནས་གཉིས། དང་པོ་ལ། བརྒྱད་པ་དང༌། ཆགས་བྲལ་སྔོན་སོང་གི་ཕྱིར་འོང་ཞུགས་པ་དང༌། སྔོན་སོང་གི་ཕྱིར་མི་འོང་ཞུགས་པ་སྟེ། གསུམ་ཡོད་ཀྱང༌།
དད་པའི་རྗེས་འབྲང་དང༌། ཆོས་ཀྱི་རྗེས་འབྲང་གཉིས་སུ་འདུས་པས། དབང་པོ་རྟུལ་དང་རྣོན་པོ་དག ། ཅེས་པས་སྟོན་ནོ། ། གཉིས་པ་ཙམ་པོ་དང་ཁྱད་པར་ཅན་གཉིས། ཙམ་པོ་ལ་རྒྱུན་ཞུགས་འབྲས་གནས་ཙམ་པོ། ཕྱིར་འོང་འབྲས་གནས་ཙམ་པོ། ཕྱིར་མི་འོང་འབྲས་གནས་ཙམ་པོ་དང་གསུམ་ཡོད་ཀྱང༌། དང་པོ་གཉིས་ནི། དད་མོས་དང༌།
མཐོང་ཐོབ་ལས་མིང་གཞན་སྨོས་མ་ནུས་པས། དད་དང་མཐོང་ཐོབ་ཅེས་པས་བསྟན། ཕྱི་མ་ནི། བར་དོར་འདའ་བ་སོགས་ཀྱི་མིང་གིས་བསྟན། ཁྱད་པར་ཅན་ལ། སྐྱེ་བའི་ཁྱད་པར་མིང་དུ་སྨོས་པ་དང༌། སྨོས་མ་ནུས་པ་གཉིས། མ་ནུས་པ་ལ་ཕྱིར་འོངས་ཞུགས་པ། ཕྱིར་མི་འོང་ཞུགས་པ། དགྲ་བཅོམ་ཞུགས་པ་གསུམ་ཡོད་ཀྱང་མིང་དད་མོས་མཐོང་ཐོབ་གཉིས་སུ་འདུས་ཏེ།
དད་དང་མཐོང་ཐོབ། ཞེས་སྟོན། སྐྱེ་བའི་ཁྱད་པར་མིང་དུ་སྨོས་པ་ལ། འདོད་པར་སྐྱེ་བའི་ཁྱད་པར་མིང་དུ་སྨོས་པ་དང༌། ཁམས་གོང་མར་སྐྱེ་བའི་ཁྱད་པར་མིང་དུ་སྨོས་པ་གཉིས་ནི། རིགས་ནས་རིགས་ཞེས་སོགས་ཀྱིས་བསྟན་ནོ། ། མདོར་ན། དད་དང་མཐོང་ཐོབ་ནི། འབྲས་གནས་མདོར་བསྟན་ཡིན་ལ། ལྷག་མ་རྣམས་ནི་རྒྱས་བཤད་དོ། །
འདིར་ལེགས་བཤད་གསེར་ཕྲེང་མཛད་པ་པོ། དབང་པོ་རྟུལ་དང་རྣོན་པོ་དག ། ཅེས་པས་རྐང་གྲངས་གསུམ་འདོན་པ་ནི། རྣམ་དབྱེ་དང་པོའི་གཉིས་ཚིག་བྱིན་པས། དག་ཞེས་སྨོས་པ་མ་མཁྱེན་པར་ཟད་དོ། ། ཡང༌། དད་དང་མཐོང་ཐོབ་ཅེས་པས། ཆགས་བྲལ་སྔོན་སོང་གི་འབྲས་གནས་དགེ་འདུན་ཉི་ཤུའི་རྐང་གྲངས་བསྟན་པར་བཞེད་པ་འཕགས་པའི་དགོངས་པ་ཡིན་ཞེས་གསུངས་པའང་མིན་ཏེ། ཉི་ཁྲི་སྣང་བར། དད་མོས་མཐོང་ཐོབ་གཉིས།
ཕྱིར་འོང་ཕྱིར་མི་འོང་ཞུགས་པའི་དབང་དུ་མཛད་ནས་སྦྱར་ཏེ་གསུང་པའི་ཕྱིར་རོ། ། དེ་ལྟར་ན་འདིར་བྱང་སེམས་ཀྱི་དགེ་འདུན་ཁོ་ན་དངོས་སུ་བསྟན་པ་ཡིན་ཞིང༌། བསྟན་ཚུལ་ནི་ཐེག་པ་དམན་པའི་དགེ་འདུན་གྱི་མིང་གིས་བཏགས་ནས་བསྟན་པ་ཡིན་ནོ། ། འོ་ན་ཡུམ་གྱི་མདོར། དེ་འདྲའི་ཐ་སྙད་མི་འབྱུང་བས་བྱང་ཆུབ་སེམས་དཔའི་དགེ་འདུན་ལ་དམན་པའི་དགེ་འདུན་གྱི་མིང་གིས་འདོགས་པ་ལ་ནི། ཤེས་བྱེད་མེད་དོ་ཞེས་ན། འཕགས་སེང་གཉིས་ཀྱིས། ཕྱིར་མི་ལྡོག་འཁོར་ལོའི་མདོ་ལས། བྱང་ཆུབ་སེམས་དཔའ་དད་པའི་རྗེས་སུ་འབྲང་བ་ནས་བརྩམས་ཏེ། བྱང་ཆུབ་སེམས་དཔའ་རང་སངས་རྒྱས་ཀྱི་བར་དུ་གང་ཟག་གི་རྣམ་པར་གཞག་པ།
བཅོམ་ལྡན་འདས་ཀྱིས་ཤིན་ཏུ་གསལ་བར་གསུངས་པ་ཡིན་པའི་ཕྱིར། དེ་དག་ལས་བལྟ་བར་བྱའི། འདིར་གཞུང་མངས་ཀྱི་དོགས་ཏེ་ཁོ་བོ་ཅག་གིས་མ་བཀོད་དེ། བཏགས་ཟིན་ཐག་པས་ཅི་ཞིག་བྱ། ། ཞེས་གསུངས་ཀྱང༌། འདི་དག་བྱང་སེམས་ཀྱི་དགེ་འདུན་ལ་རྗེས་གྲུབ་ཏུ་སྦྱར་བའི་མིང་ཡིན་པར་འཕགས་པ་དང༌། མཁས་པ་ཆེན་པོ་ཤཱནྟི་པས་གསུངས་ཤིང༌། འདོགས་པའི་རྒྱུ་མཚན་སྤངས་རྟོགས་སྐྱེ་བ་ལེན་ཚུལ་གྱི་ཆ་འགའ་ཞིག་འདྲ་བའི་ཕྱིར། བཏགས་པའི་དགོས་པ། དགེ་འདུན་དཀོན་མཆོག་ཏུ་ཡིད་ཆེས་པར་བྱ་བའི་ཆེད་ཡིན་པའི་ཕྱིར།
དངོས་ལ་གནོད་བྱེད་ཀྱང་བྱང་སེམས་ཡིན་པའི་ཕྱིར། ཞེས་ཤཱནྟི་པས་གསུངས། བཏགས་པའི་དགོས་པ་ཉི་ཁྲི་སྣང་བ་ལས། ཉན་རང་གི་རིགས་ཅན་རྣམས་རྒྱུན་དུ་ཞུགས་པ་ནས། རང་སངས་རྒྱས་ཀྱི་བར་ལ་དགོད་པའི་ཆེད་ཡིན་ནོ། ། རང་གིས་མ་ཐོབ་པའི་ཆོས་ལ་གཞན་ཇི་ལྟར་འགོད་ནུས་སྙམ་ན། ཉན་ཐོས་དང་རང་སངས་རྒྱས་ཀྱིས་ཤེས་པ་དང་སྤོང་བ་ནི། བྱང་སེམས་ཆེན་པོའི་མི་སྐྱེ་བའི་ཆོས་ལ་བཟོད་པར་འདུས་པའི་ཕྱིར། ཞེས་གསུངས་ཤིང༌། ཕྱིར་མི་ལྡོག་པ་འཁོར་ལོའི་མདོར་ནི།
འདོགས་པའི་རྒྱུ་མཚན་སོགས་འདི་ལས་གཞན་དུའང་གསུངས་སོ། ། གསུམ་པ་མཚོན་བྱེད་དཔེའི་དགེ་འདུན་གྱི་གྲངས་ངེས་ལ། བདག་གི་བློ་ལ་འདི་ལྟར་སྣང་སྟེ། ཉན་ཐོས་ཀྱི་དགེ་འདུན་མདོར་བསྡུ་ན། སྤངས་པའི་སྒོ་ནས་བསྡུ་བ་དང༌། སྐྱེ་བ་ལེན་ཚུལ་གྱིས་བསྡུ་བའོ། ། དང་པོ་ནི། མཐོང་སྤངས། སྤངས་མ་སྤངས་གཉིས་སུ་ངེས། མ་སྤངས་པ་ལ་སྦྱོར་ལམ་སྟན་གཅིག་པའི་རྟོགས་པ་ཐོབ་མ་ཐོབ་གཉིས་སུ་ངེས།
མ་ཐོབ་པ་ལ་དཔྱད་པ་བོར་ནས། ཐོབ་པ་ལ་འདོད་པ་ལ་ཆགས་པ་དང་བྲལ་མ་བྲལ་གཉིས་སུ་ངེས། དང་པོ་ལ། ཆགས་བྲལ་སྔོན་སོང་གི་ཕྱིར་མི་འོང་ཞུགས་པ་ཞེས་བྱ་ལ། གཉིས་པ་ལ། འདོད་ཉོན་དྲུག་པ་ལ་ཆགས་པ་དང་བྲལ་མ་བྲལ་གཉིས་སུ་གྲངས་ངེས། དང་པོ་ལ་ཆགས་བྲལ་སྔོན་སོང་གི་ཕྱིར་འོང་ཞུགས་པ་ཞེས་བྱ། གཉིས་པ་ལ་རྒྱུན་ཞུགས་ཞུགས་པ་ཞེས་བྱ། མཐོང་སྤངས་སྤངས་པ་ལ། ཁམས་གསུམ་ཅར་ལ་ཆགས་པ་དང་བྲལ་མ་བྲལ་གཉིས་སུ་ངེས།
བྲལ་བ་ལ་གཅིག་ཅར་ཆགས་པ་དང་བྲལ་བ་དང༌། རིམ་གྱིས་ཆགས་པ་དང་བྲལ་བ་གཉིས་སུ་ངེས། དང་པོ་ལ་སྤངས་བྱ་གཅིག་ཅར་བའི་དགྲ་བཅོམ་ཞེས་བྱ། གཉིས་པ་ལ། རིམ་གྱིས་བའི་དགྲ་བཅོམ་ཞེས་བྱ། མ་བྲལ་བ་ལ། འདོད་པ་ལ་ཆགས་པ་དང་བྲལ་མ་བྲལ་གཉིས་སུ་གྲངས་ངེས། དང་པོ་ལ། མཐོང་ལམ་གྱི་སྔར་བྲལ་བ་དང༌། ཕྱིས་བྲལ་བ་གཉིས་སུ་ངེས།
དང་པོ་ལ་ཆགས་བྲལ་སྔོན་སོང་གི་ཕྱིར་མི་འོང་འབྲས་གནས་ཞེས་བྱ། གཉིས་པ་ལ་རིམ་གྱིས་པའི་ཕྱིར་མི་འོང་འབྲས་གནས་ཞེས་བྱ། འདོད་པ་ལ་འདོད་ཆགས་དང་མ་བྲལ་བ་ལ། ཕལ་ཆེར་ལ་འདོད་ཆགས་དང་བྲལ་མ་བྲལ་གཉིས་སུ་ངེས། བྲལ་བ་ལ་མཐོང་ལམ་གྱི་སྔར་བྲལ་བ་དང༌། ཕྱིས་བྲལ་བ་གཉིས་སུ་ངེས། དང་པོ་ལ། ཆགས་བྲལ་སྔོན་སོང་གི་ཕྱིར་མི་འོང་ཞེས་བྱ། གཉིས་པ་ལ། ཁམས་གོང་མའི་ཉོན་མོངས་དྲུག་པ་ལ།
ཆགས་པ་དང་བྲལ་མ་བྲལ་གཉིས་སུ་ངེས། དང་པོ་ནི། སྤང་བྱ་གཅིག་ཅར་བའི་རྒྱུན་ཞུགས་སུ་གཏོགས། གཉིས་པ་ལ། འབྲས་བུ་རིམ་གྱིས་པའི་ཕྱིར་འོང་འབྲས་གནས་ཞེས་བྱ། ཕལ་ཆེར་ལ་འདོད་ཆགས་དང་མ་བྲལ་བ་ལ་ཁམས་གོང་མའི་ཉོན་མོངས་སྤོང་བ་ལ། མངོན་དུ་ཕྱོགས་མ་ཕྱོགས་གཉིས་སུ་ངེས། དང་པོ་ནི། སྤང་བྱ་གཅིག་ཅར་བའི་རྒྱུན་ཞུགས་སུ་གཏོགས་པས་དགྲ་བཅོམ་ཞུགས་པ་ཡིན་ནོ། ། གཉིས་པ་ལ་ནི།
སྤང་བྱ་རིམ་གྱིས་པའི་རྒྱུན་ཞུགས་ཞེས་བྱའོ། ། གཉིས་པ་སྐྱེ་བ་ལེན་ཚུལ་གྱི་མདོར་བསྡུ་བ་ལ། ཞུགས་གནས་ཀྱི་གང་ཟག་དེ་དག་ཀྱང་མདོར་བསྡུ་ན། སྐྱེ་བ་ལེན་པའི་རྒྱུ་དང་ལྡན་པ་དང་མི་ལྡན་པ་གཉིས་སུ་ངེས། མི་ལྡན་པ་ནི་དགྲ་བཅོམ་པའོ། ། ལྡན་པ་ལ། རྒྱུ་དེ་ཚེ་འདི་ལ་སྤོང་ནུས་མི་ནུས་གཉིས། ནུས་པ་ལ། བདེན་པ་མཐོང་བའི་ཚེ་འདི་ལ་སྤོང་ནུས་པ་དང༌། བདེན་པ་མཐོང་བའི་རྗེས་སུ་བླངས་བའི་ཚེ་འདི་ལ་སྤོང་བ་གཉིས་སུ་ངེས།
དང་པོ་ལ་མཐོང་ཆོས་ཞི་ཞེས་བྱ། གཉིས་པ་ལ། བདེན་པ་མཐོང་རྗེས་སུ་འདོད་པར་སྐྱེ་བ་བརྒྱུད་མར་བླངས་པ་དང༌། ཁམས་གོང་དུ་སྐྱེ་བ་བརྒྱུད་མར་བླངས་པ་གཉིས་སུ་ངེས། དང་པོ་ལ་ནི། འདོད་པར་ཚེ་ཡོངས་གྱུར་གྱི་འཕགས་པ་ཞེས་བྱའོ། ། སྐྱེ་བ་ལེན་པའི་རྒྱུ་ཚེ་འདི་ལ་སྤོང་མི་ནུས་པ་ལ། འདོད་པར་སྐྱེ་བ་ལེན་ངེས་པ་དང༌། ཁམས་གོང་མར་སྐྱེ་བ་ལེན་ངེས་པ་གཉིས། དང་པོ་ལ།
སྐྱེ་སྲིད་བདུན་ལེན་ངེས་པ་དང༌། གཅིག་ལེན་པར་ངེས་པ་གཉིས་སུ་གྲངས་ངེས། དང་པོ་ནི། རེ་ལྟར་ཐོགས་ན་སྲིད་པ་ལན་བདུན་པ་ཡིན་ལ། གཉིས་པ་ལ། རིགས་མཐུན་གྱི་སྐྱེ་སྲིད་གཅིག་ཁོ་ན་ལེན་ངེས་པ་དང༌། གཉིས་ལ་སོགས་པ་ལེན་ངེས་པ་གཉིས། དང་པོ་ནི། ཚེ་གཅིག་བར་ཆད་གཅིག་པ་ཡིན། གཉིས་པ་ལ་ནི།
རིགས་ནས་རིགས་སྐྱེ་ཞེས་བྱའོ། ། གཉིས་པ་ལ། གཟུགས་ཁམས་སུ་སྐྱེས་བའི་རྒྱུ་དང་ལྡན་པ་གཟུགས་སུ་ཉེར་འགྲོ་དང༌། གཟུགས་མེད་ཁོ་ནར་སྐྱེ་བའི་རྒྱུ་དང་ལྡན་པ་གཟུགས་མེད་ཉེར་འགྲོ་གཉིས། དང་པོ་ལ། གཟུགས་མེད་དུའང་སྐྱེ་བ་ལེན་མི་ལེན་གཉིས་སུ་ཁ་ཚོན་ཆོད། དང་པོ་ནི། སྲིད་རྩེའི་མཐར་ཐུག་འགྲོ་ཡིན། གཉིས་པ་ལ། སྔོན་དུ་སྐྱེ་བ་ལེན་མི་ལེན་གཉིས་སུ་ངེས།
མི་ལེན་པའི་བར་དོར་འདའ་བ་ཡིན། ལེན་པ་ལ། གཅིག་ཁོ་ན་ལེན་པ་དང༌། གཉིས་ལ་སོགས་པ་ལེན་པ་གཉིས། དང་པོ་ནི། སྐྱེས་ནས་འདའ་བ་ཡིན། གཉིས་པ་ལ། གཉིས་ཁོ་ན་ལེན་པ་དང༌། གསུམ་ཁོ་ན་ལེན་པ་དང༌། བཞི་ལ་སོགས་པ་ལེན་པའོ། །
དེ་དག་ལ་ནི། འཕར་བ་དང༌། ཕྱེད་དུ་འཕར་བ་དང༌། གནས་ཐམས་ཅད་དུ་འཆི་འཕོ་བ་ཞེས་བྱའོ། ། ཏིང་ངེ་འཛིན་གྱི་སྒོ་ནས་བསྡུ་ན། རྣམ་ཐར་བརྒྱད་ཀྱི་ཏིང་ངེ་འཛིན་མངོན་དུ་བྱེད་ནུས་མི་ནུས་གཉིས་སུ་འདུས་ཤིང༌། ནུས་པ་དེ་ལ་ནི། ལུས་མངོན་བྱེད་ཅེས་བྱ། མི་ནུས་པ་ནི། དེ་ལས་གཞན་རྣམས་སོ། །
འདི་ནི་མངོན་པ་གོང་མའི་ལུགས་སོ། ། མཆིམས་ཊཱིཀ་ཆེན་མོར། མཛོད་འགྲེལ་གྱི་དགོངས་པ་འཆད་པ་ལ། གཟུགས་སུ་ཉེར་འགྲོའི་ཕྱིར་མི་འོང༌། ཁྲི་དང་ཉིས་སྟོང༌། དགུ་བརྒྱ་དང་དྲུག་ཅུར་བཤད་དེ། དེ་ཡང༌། བར་དོར་འདའ་བ་དང༌། སྐྱེས་ནས་འདའ་བ་དང༌། འདུ་བྱེད་དང་བཅས་དེ་འདའ་བ་དང༌།
སྐྱེས་ནས་འདའ་བ། འདུ་བྱེད་དང་བཅས་ཏེ་འདའ་བ། འདུ་བྱེད་མེད་པར་འདའ་བ། གོང་འཕོ་སྟེ། ལྔ་པོ་རེ་རེ་ལ་གནས་ཀྱི་དབྱེ་བ་བཅུ་དྲུག་སྟེ། དེ་རེ་རེ་ལའང་རིགས་ཀྱི་དབྱེ་བ་དྲུག་སྟེ། དེ་རེ་རེ་ཡང་དབང་པོའི་དབྱེ་བ་གསུམ་རེ། དེ་རེ་རེ་ལའང་ཆགས་བྲལ་གྱི་དབྱེ་བ་འཆིང་བ་མཐའ་དག་དང་ལྡན་པ་ནས། ཉོན་མོངས་བརྒྱད་པ་ཆགས་པ་དང་བྲལ་བར་དགུ་དགུ་སྟེ་དེ་ལྟར་རོ། ། གཉིས་པ་ཐོབ་བྱ་སྒྲུབ་པའི་འབྲས་བུ་ལ།
དང་པོ་སྔ་ཕྱིའི་འབྲེལ་བཙལ་བ་ལ་མདོའི་འབྲེལ་ནི། སྒོམ་ལམ་ལ་འདོམས་པའི་གདམས་ངག་གི་མདོར། བྱང་ཆུབ་སེམས་དཔའ་ཆེན་པོའི་སྐྱོན་ཞེས་བྱ་བ་ནི་འདི་ལྟ་སྟེ། མཐུན་བའི་ཆོས་ལ་སྲིད་པའོ། ། ཞེས་པ་ལ་འཕྲོས་ནས། ཤཱ་རིའི་བུས། རབ་འབྱོར་ལ། མཐུན་པའི་ཆོས་ལ་སྲེད་པ་གང་ཡིན་ཞེས་དྲིས་པའི་ལན་གྱིས་ངེས་འབྱེད་ཡན་ལག་གསུངས་སོ། ། བསྟན་བཅོས་ཀྱི་འབྲེལ་ནི། གོང་དུ་གདམས་ངག་གི་འབྲས་བུ་མཐོང་ལམ་དང༌།
སྒོམ་ལམ་འབྱུང་བར་བསྟན་པ་དེ་ཡང་ངེས་འབྱེད་ཡན་ལག་སྔོན་དུ་འགྲོ་བ་ཅན་ཡིན་ནོ་ཞེས་སྟོན་པ་ནི། ལས་དང་པོ་པ་དེ་ལྟར་གདམས་ངག་ཐོབ་པ་ལ་ཞེས་སོགས་སོ། ། གཉིས་པ་འབྲེལ་པ་ཅན་གྱི་དོན་དངོས་ལ། བཤད་བྱའི་མདོ་དགོད་པ་ནི། རབ་འབྱོར་གྱིས་སྨྲས་པ། ཚེ་དང་ལྡན་པ་ཤཱ་རིའི་བུ། འདི་ལ་བྱང་ཆུབ་སེམས་དཔའ་སེམས་དཔའ་ཆེན་པོ་ཡུམ་ལ་སྤྱོད་པའི་ཚེ། གཟུགས་མི་རྟག་པ་དང༌། སྡུག་བསྔལ་བ་དང༌། སྟོང་པ་དང༌།
བདག་མེད་པ་དང༌། སྨོན་པ་མེད་པ་ཞེས་བྱ་བར་མངོན་པར་ཞེན་པ་དང༌། ལྷག་པར་གནས་པ་དང༌། ཀུན་ཤེས་པ་འདི་ནི་བྱང་ཆུབ་སེམས་དཔའ་ཆེན་པོའི་མཐུན་པའི་ཆོས་ལ་སྲེད་པ་སྟེ་སྐྱོན་ཡིན་ནོ། ། ཞེས་སོགས་མདོའི་རིམ་པ་གཅིག་ལ་བསྟན་བཅོས་ཀྱི་མདོར་བསྟན་རྒྱས་བཤད་གཉིས་མཛད་པ་ཡིན་ནོ། ། གཉིས་པ་བསྟན་བཅོས་སུ་ཇི་ལྟར་བཀྲལ་བ་ལ། མདོར་བསྟན། རྒྱས་པར་བཤད་པ་གཉིས་སོ། ། དང་པོ་ལ། བོད་སྔ་རབས་པ་རྣམས་ན་རེ།
བསྟན་བཅོས་འདིར་ཐེག་ཆེན་གྱི་ལམ་ལྔ་ཀའང༌། ཐེག་དམན་གྱི་ལམ་ལྔ་ལས་ཁྱད་པར་འཕགས་པར་བསྒྲུབ་པའི་གཞུང་རེ་རེ་ཡོད་པ་ལས། འདིས་ཐེག་ཆེན་གྱི་སྦྱོར་ལམ་དེ་ཐེག་དམན་གྱི་སྦྱོར་ལམ་ལས་ཁྱད་ཞུགས་པར་བསྒྲུབས་སོ། ། ཞེས་གསུངས་པ་ལྟར་རིགས་སོ། ། དེ་ཡང་འཕགས་པ་ལྟར་ན། ཁྱད་ཆོས་བཞིའམ་དྲུག་གིས་ཁྱད་ཞུགས་པར་འདོད། སློབ་དཔོན་ནི། ཁྱད་ཆོས་ལྔའི་སྒོ་ནས་ཁྱད་ཞུགས་པར་བཞེད། དེ་ལྟར་བསྟན་པ་ལ་དགོས་པ་ཅི་ཡོད་ཅེ་ན། ཐེག་ཆེན་གྱི་གདམས་ངག་ཉམས་སུ་བླངས་པ་ལ་བརྟེན་ནས།
འབྲས་བུ་ཁྱད་པར་དུ་འཕགས་པ་འདི་འབྱུང་ངོ་ཞེས་སྟོན་པས། གདམས་ངག་ཉན་པའི་བྱང་སེམས་སྤྲོ་བ་བསྐྱེད་པའི་ཆེད་ཡིན་ནོ། ། འདི་དང་སྐབས་འོག་མའི་སྦྱོར་ལམ་ལ་ཁྱད་པར་མེད་ན་ཟློས་པར་འགྱུར་ཞིང༌། ཡོད་ན་སྟོན་དགོས་སོ་ཞེ་ན། ཉི་ཁྲི་སྣང་བར། སྐབས་དང་པོར་ཐེག་ཆེན་གྱི་ངེས་འབྱེད་ཁྱད་ཆོས་དྲུག་གིས་ཐེག་དམན་གྱི་ངེས་འབྱེད་ལས་ཁྱད་ཞུགས་པར་བསྟན། སྐབས་གཉིས་པར། དམིགས་པ་དང་རྣམ་པའི་ཁྱད་པར་གཉིས་ཀྱིས་བསྟན་ཏེ། དམིགས་པ་གཟུགས་སོགས་སྟོང་པ་ཉིད་ལ་དམིགས། རྣམ་པ་གཟུགས་སོགས་དང་སྟོང་ཉིད་དབྱེར་མེད་པའི་རྣམ་པ་ཅན་ནོ། །
སྐབས་བཞི་པར། དམིགས་པ་སེམས་ཅན་དང༌། རྣམ་པ་མཉམ་པ་ཉིད་སོགས་ཀྱི་སྒོ་ནས་བསྟན་པར་བཤད་དོ། ། བསྡུས་དོན་སྒྲོན་མ་ལས་ནི། ལམ་ཤེས་ངེས་འབྱེད་ཉན་ཐོས་ཀྱི། ། རྣམ་ཀུན་ངེས་འབྱེད་ཀུན་རྫོབ་ཀྱི། ། འདིར་ནི་དོན་དམ་ཆ་ནས་ནི། ། བསྟན་པས་ཟློས་སྐྱོན་མེད་དོ་ཞེས། ། བུདྡྷ་ཤྲཱི་ཛྙཱ་ན་འདོད། ། ངེས་འབྱེད་བདེན་པ་རྟོགས་པ་སྟེ། །
དེ་ཆ་སྡུག་བསྔལ་ཆོས་ཤེས་བཟོད། ། དེ་དང་མཐུན་པ་མཚན་ཉིད་ཡིན། ། སྦྱོར་ལམ་མོས་སྤྱོད་ཆ་མཐུན་ནི། ། འདི་ཡི་མིང་གི་རྣམ་གྲངས་ཡིན། ། ཞེས་ཀྱང་གསུངས་སོ། ། བྱང་ཆུབ་སེམས་དཔའ་རྣམས་ཀྱི་ངེས་པར་འབྱེད་པའི་ཆ་དང་མཐུན་པ་རྣམས་ནི་ཐབས་མཁས་པའི་སྟོབས་ཀྱིས། ཞེས་པ་འདི་ནི། དམིགས་པ་ལ་འཕྲོས་པའི་དོན་ཡིན་ལ། དེ་ལའང་གསེར་གླིང་པ་ལྟར་ན། ཀུན་འབྱུང་བདེན་པའི་གནས་སྐབས་ཁ་ཅིག་ཏུ་ནི།
སྡུག་བསྔལ་གྱི་རྒྱུར་རྟོགས་པའི་སྒོ་ནས་སྡུག་བསྔལ་བདེན་པའི་གནས་སྐབས་ཁ་ཅིག་ཏུ་ནི། རང་རྒྱུ་ཀུན་འབྱུང་གི་འབྲས་བུར་རྟོགས་པའི་སྒོ་ནས། འགོག་བདེན་གྱི་གནས་སྐབས་ཁ་གཅིག་ཏུ་ནི། ཆོས་ཐམས་ཅད་འགོག་པའི་ངོ་བོར་རྟོགས་པའི་སྒོ་ནས། ལམ་བདེན་གྱི་གནས་སྐབས་ཁ་ཅིག་ཏུ་ནི། མཁྱེན་གསུམ་གྱི་ཆོས་ལ་དམིགས་པ་ཉིད་ཀྱི་རྣམ་པའི་སྒོ་ནས་དམིགས་ཞེས་བཞེད། ཤེར་འབྱུང་བློ་གྲོས་ལྟར་ན། ཀུན་འབྱུང་གི་བདེན་པ་ལ་སྐབས་ཁ་ཅིག་ཏུ། རང་རྒྱུ་ཀུན་འབྱུང་ལས་རང་འབྲས་སྡུག་བསྔལ་འབྱུང་བ་རྟེན་ཅིང་འབྲེལ་བར་འབྱུང་བའི་མཚན་ཉིད་ཀྱི་རྒྱུའི་སྒོ་ནས། སྡུག་བདེན་ལ་གནས་སྐབས་ཁ་ཅིག་ཏུ།
རང་རྒྱུད་ཀུན་འབྱུང་གི་འབྲས་བུར་རྟོགས་བཞིན་པའི་རང་བཞིན་འབྲས་བུའི་སྒོ་ནས། ལམ་བདེན་ལ་གནས་སྐབས་ཁ་ཅིག་ཏུ་སྟོང་པ་ཉིད་འགོག་བདེན་གྱི་མཚན་ཉིད་ཅན་གྱི་ངོ་བོའི་སྒོ་ནས། འགོག་བདེན་ལ་སྐབས་ཁ་ཅིག་ཏུ་ནི། ལམ་བདེན་དེ་དང་དེ་ཉིད་གཞན་དུ་བརྗོད་དུ་མེད་པའི་ཆོས་ཉིད་ཀྱི་རྣམ་པའི་སྒོ་ནས་ཞེས་བཞེད། ཆོས་ཤེས་ལྟར་ན། ཐེག་པ་གསུམ་ཅར་གྱི་རྟོགས་རིགས་ཚང་བར་ཐོབ་པའི་ཐེག་ཆེན་མཐོང་ལམ་གྱི་རྒྱུ་བྱེད་པ། རྒྱུའི་སྒོ་ནས་འབྲས་བུ་སངས་རྒྱས་ཀྱི་མངོན་སུམ་པའི་རྒྱུར་གྱུར་པ། འབྲས་བུའི་སྒོ་ནས། ཆོས་དབྱིངས་ཀྱི་ངོ་བོར་གནས་པ། ངོ་བོ་ཉིད་ཀྱི་སྒོ་ནས།
ཆོས་དབྱིངས་ཀྱི་རང་བཞིན་དེ་ཡང་ཀུན་རྫོབ་ཏུ་དམིགས་པ་རྣམས་ཀྱི་བྱེ་བྲག་དུ་མར་རྟེན་འབྲེལ་གྱི་མཐུའི་ཆེ་བས་གནས་པ། ཆོས་དབྱིངས་ཀྱི་རྣམ་པའི་སྒོ་ནས་ཞེས་བཞེད། ལོ་ཆེན་གྱི། བཟོད་པ་འབྲིང་གི་གནས་སྐབས་ཁ་ཅིག་ཏུ་རྒྱུའི་སྒོ་ནས། ཆོས་མཆོག་ཆུང་ངུའི་གནས་སྐབས་ཁ་ཅིག་ཏུ་ནི་འབྲས་བུའི་སྒོ་ནས། བཟོད་པ་ཆུང་ངུའི་གནས་སྐབས་ཁ་ཅིག་ཏུ་ནི་ངོ་བོ་ཉིད་ཀྱི་རྣམ་པའི་སྒོ་ནས། ལྷག་མ་དགུའི་གནས་སྐབས་ཁ་ཅིག་ཏུ་ནི་ཆོས་ཉིད་ཀྱི་རྣམ་པའི་སྒོ་ནས་དམིགས་པར་བཞེད། བཅོམ་ལྡན་རལ་གྲི་ན་རེ། རིགས་བྱིན་དང༌། ཤེར་བློའི་བཞེད་པ་མི་འཐད་དེ།
ཉན་ཐོས་ལས་ཁྱད་པར་འཕགས་པར་མ་བཤད་པའི་ཕྱིར་དང༌། ལམ་ཁོ་ན་ལ་ཆོས་ཉིད་ཀྱིས་དམིགས་པའི་རྒྱུ་མཚན་མེད་པའི་ཕྱིར། ལོ་ཙྪ་བའི་ལུགས་ཀྱང་མི་འཐད་དེ། རང་གི་བློས་བཀོད་པ་ཙམ་ཡིན་གྱི། སློབ་དཔོན་གྱི་གཞུང་ལས་བཤད་པ་མེད་པའི་ཕྱིར། ཞེས་བཀག་ནས། བྱང་ཆུབ་སེམས་དཔས་གང་ཅུང་ཟད་དམིགས་པའི་ཡུལ་ལ་དམིགས་ནས་ཡིད་ལ་བྱེད་པ་ནི་བདེན་པ་གཉིས་ལས་མི་འདའ་བས། ཀུན་རྫོབ་ཀྱི་རྣམ་པར་ཡིད་ལ་བྱེད་པ་ན། རྒྱུ་འབྲས་བུ་ངོ་བོ་ཉིད་ཀྱི་རྣམ་པའི་སྒོ་ནས་དམིགས། དོན་དམ་པའི་རྣམ་པར་ཡིད་ལ་བྱེད་པའི་ཚེ་ནི།
ཆོས་ཉིད་ཀྱི་རྣམ་པའི་སྒོ་ནས་དམིགས་སོ། ། གལ་ཏེ་ཐམས་ཅད་ཀྱང་ཆོས་ཀྱི་སྤྲོས་བྲལ་ཡིན་ན། རྒྱུ་སོགས་དུ་མར་འགྱུར་བ་འགལ་ལོ་ཞེ་ན། བདེན་གཉིས་རྟོགས་པའི་ཐབས་ལ་མཁས་པའི་སྟོབས་ཀྱིས་ཞེས་གསུངས་ཏེ། འདི་ལྟར་རང་བཞིན་གཅིག་ཉིད་ལ་རྣམ་འགྱུར་སྣ་ཚོགས་སུ་འགྱུར་བ་ནི། བྱང་ཆུབ་སེམས་དཔའི་ཐབས་མཁས་པའི་མཐུའི་ཆེ་བ་ཡིན་ལ། སྣ་ཚོགས་པ་ཡང་སྤྲོས་པ་མེད་པའི་རང་བཞིན་གཅིག་ཉིད་དུ་འགྱུར་བ་ནི། ཆོས་དབྱིངས་ཀྱི་ཆེ་བ་ཡིན་ནོ། ། ཞེས་གསུངས་ཏེ་ཤིན་ཏུ་ལེགས་པར་སྣང་ཞིང༌། སློབ་དཔོན་ཆོས་ཀྱི་བཤེས་གཉེན་དང༌།
རྣམ་བཤད་ཀྱི་དགོངས་པའང་འདི་ཉིད་ཡིན་ནོ། ། བདག་གི་བློ་ལ་འདི་ལྟར་སྣང་སྟེ། གཉིས་པ་རྒྱས་པར་བཤད་པ་ལ། དམིགས་རྣམ་རྒྱུ་གསུམ་གྱི་ཁྱད་ཆོས་རྒྱས་པར་བཤད། མཚུངས་ལྡན་རྟོགས་པའི་ཁྱད་ཆོས་རྒྱས་པར་བཤད། ཡོངས་འཛིན་དགེ་བཤེས་རྒྱས་པར་བཤད་པའོ། ། དང་པོ་ལ་དམིགས་པ་བཤད་པ་དང༌། དམིགས་རྣམ་གྱི་ཁྱད་པར་སོ་སོར་ཕྱེ་བའོ། ། དང་པོ་ལ། འོ་ན་འཆད་པར་འགྱུར་བའི་དམིགས་པའི་ཁྱད་པར་དེ་ཞེས་བཤད་པ་དེ་གང་ཡིན་ཞེ་ན།
དྲོད་ཀྱི་གནས་སྐབས་ཁ་ཅིག་ཏུ་ནི། རྒྱུ་ཀུན་ནས་ཉོན་མོངས་ཀྱི་གཟུང་བ་རང་བཞིན་མེད་པའི་སྒོ་ནས། རྩེ་མོའི་གནས་སྐབས་ཁ་ཅིག་ཏུ་ནི། འབྲས་བུ་རྣམ་བྱང་གི་གཟུང་བ་རང་བཞིན་མེད་པའི་སྒོ་ནས། བཟོད་པའི་གནས་སྐབས་ཁ་ཅིག་ཏུ་ནི་ངོ་བོ་ཉིད་གང་ཟག་རྫས་ཡོད་ཀྱི་འཛིན་པ་རང་བཞིན་མེད་པའི་སྒོ་ནས། ཆོས་མཆོག་གི་གནས་སྐབས་ཁ་ཅིག་ཏུ་ནི། ཆོས་ཉིད་བཏགས་ཡོད་ཀྱི་འཛིན་པ་རང་བཞིན་མེད་པ་ལ་སོགས་པའི་རྣམ་པའི་སྒོ་ནས། བདེན་བཞིན་ལ་ཇི་ལྟར་སྲིད་པ་བཞིན་དམིགས་སོ། ། འདིར་གང་ཟག་རྫས་ཡོད་ཀྱི་འཛིན་པ་ལ་ངོ་བོ་ཉིད་ཅེས་བྱ་སྟེ། ངོ་བོ་ཉིད་ཀྱིས་གྲུབ་པར་འཛིན་པའི་ཕྱིར།
བཏགས་ཡོད་ཀྱི་འཛིན་པ་ལ་ཆོས་ཉིད་ཅེས་བྱ་སྟེ། ངོ་བོས་སྟོང་པར་འཛིན་པ་ཡིན་པའི་ཕྱིར། འོ་ན་བདེན་སྟོང་མེད་དགག་ཁོ་ན་ལ་དམིགས་པ་ཡིན་ནམ་ཞེ་ན། བདེན་སྟོང་སྒྱུ་མ་ལྟ་བུ་ལ་དམིགས་པས་ཐབས་ལ་མཁས་པའི་སྟོབས་ཀྱིས་ཞེས་གསུངས་པར་མངོན་ནོ། ། འོ་ན་དམིགས་ཚུལ་བཞི་པོ་དེར་ངེས་སམ་ཞེ་ན། བུདྡྷ་ཤྲཱི་དང༌། ལོ་ཆེན་ལྟར་ན། སྔ་མ་ཉན་ཐོས་ཀྱི་སྐབས་སུ་བཤད་པ་བཞིན། མི་རྟག་པ་ལ་སོགས་པའི་རྣམ་པ་གཞན་གྱིས་ཀྱང་དམིགས་སོ། ། ཞེས་པའམ།
ཡང་ན་མངོན་ཞེན་མེད་པ་ལ་སོགས་པའི་རྣམ་པ་གཞན་གྱིས། ཞེས་གསུངས་ལ། རལ་གྲི་ན་རེ། སྔ་མ་མི་འཐད་དེ། ཉན་ཐོས་ལས་ཁྱད་ཞུགས་པར་མ་གྲུབ་པའི་ཕྱིར་དང༌། ཕྱི་མའང་མི་འཐད་དེ། འོག་འདི་ཉིད་དུ་འཆད་པའི་ཕྱིར་ཞེས་བཀག་ནས། རང་ལུགས། དྲོ་བ་རྣམས་ཀྱི་དམིགས་པ་འདིར། ། ཞེས་སོགས་ནས་འཆད་པའི་རྣམ་པ་རྣམས་ཀྱིས་དམིགས་ཞེས་གསུངས།
མཁན་ཆེན་ཐམས་ཅད་མཁྱེན་པའི་ཞལ་ནས། དེ་ཡང་སློབ་དཔོན་གྱི་བཞེད་པར་མི་རུང་སྟེ། རྣམ་ཀུན་ཁྱད་པར་ཅན་གྱི་སྦྱོར་ལམ་བཏགས་པ་བ་ཡིན་པའི་ཕྱིར་ཞེས་འཆད། བདག་གི་བློ་ལ་འདི་ལྟར་སྣང་སྟེ། ཇི་ལྟར་སྲིད་པ་བཞིན་དམིགས་ན་མི་རྟག་སོགས་ཀྱི་སྒོ་ནས་ཀྱང་དམིགས་དགོས་ལ། དེ་ལྟ་ན་ཉན་ཐོས་དང་ཁྱད་པར་ཅི་ཡོད་ཅེ་ན། དཔལ་བརྩེགས་ཀྱི་འགྱུར་ལས། དེ་བཞིན་དུ་ཞེས་འབྱུང༌། ཕྱི་འགྱུར་ལས། སྔ་མ་བཞིན་ཞེས་འབྱུང་བས།
རྣམ་པ་གཞན་མི་རྟག་སོགས་ལ་དམིགས་པའང་སྔ་མ་དེ་བཞིན་དུ། རྒྱུ་འབྲས་ངོ་བོ་ཆོས་ཉིད་ཀྱི་རྣམ་པའི་སྒོ་ནས་དམིགས་སོ། ། ཞེས་ཁོང་དུ་ཆུད་པར་བྱའོ། ། འོ་ན་རྣམ་པ་གཞན་གྱི་དམིགས་ཚུལ་བརྗོད་དགོས་སོ་ཞེ་ན། མདོར་བསྡུས་ཏེ་ཞེས་སོ། ། གལ་ཏེ་རྒྱུ་འབྲས་ངོ་བོ་ཆོས་ཉིད་ཀྱི་རྣམ་པ་སོགས་མི་འདྲ་བ་དུ་མའི་དམིགས་ཚུལ་མི་འཐད་དེ། ཆོས་མངོན་པ་ལས། མི་རྟག་སོགས་ལས་རྣམ་པ་གཞན་མ་བཤད་པའི་ཕྱིར་ཞེ་ན། ཐེག་པ་གཞན་ལ་བརྟེན་ནས་གཅིག་ཤོས་སུན་འབྱིན་མི་ནུས་སོ་ཞེས་སྟོན་པ་ནི། དེ་ཕྱིར་ཞེས་སོགས་སོ།
ཊཱི་ཀའི་དགོངས་པའོ། ། ཡང་ན་དེ་ཕྱིར་ཞེས་གསུངས་པས། གྲུབ་དོན་སྦྱར་དགོས་ཏེ། མངོན་པ་དང༌། ཤེར་ཕྱིན་ལས་གསུངས་པ་གཉིས་མི་འགལ་བར་བསྟན་པ་ན། ཐེག་པ་གཞན་ལ་བརྟེན་ནས། གཞན་སུན་འབྱིན་མི་ནུས་པར་གྲུབ་ཞེས་སྟོན་པའོ། ། གསེར་གླིང་པ་ནི། ཐེག་ཆེན་བཀས་བསྒྲུབ་ཀྱིས་གཞུང་དུ་སྦྱོར་བར་མཛད་དེ་རིགས་པར་སྣང་ངོ༌། ། གཉིས་པ་དམིགས་རྣམ་གྱི་ཁྱད་པར་སོ་སོར་དབྱེ་བ་ལ།
འབྲེལ་བཙལ་བ་ནི། གོང་དུ་རྣམ་པའི་སྒོ་ནས་ཇི་ལྟར་སྲིད་པ་བཞིན་དམིགས་ཞེས་བཤད་ན། དེ་གཉིས་ཀྱི་ཁྱད་པར་གང་ཡིན་ཞེ་ན། དེའི་ཁྱད་པར་འཆད་དོ་ཞེས་སྟོན་པ་ནི། དམིགས་པ་དང་རྣམ་པའི་ཁྱད་པར་ཇི་ལྟ་བུ་ཞེ་ན། ཞེས་སོགས་སོ། ། འདིར་དམིགས་པ་རྣམས་ཀྱི་ཁྱད་པར་ལ། བྱེ་བྲག་ཏུ་སྨྲ་བ། དམིགས་པ་ནི་གཟུགས་ལྟ་བུ་ཡུལ་གྱི་ཁྱད་པར་ལ་འདོད། མདོ་སྡེ་པ།
རྣམ་པ་གཏོང་བྱེད་ཀྱི་རྒྱུ་ལ། དམིགས་པ་དང༌། དེར་སྣང་བ་རྣམ་པར་འདོད། སེམས་ཙམ་པ། གཟུང་ཆ་ལ་དམིགས་པ་དང༌། འཛིན་ཆ་ལ་རྣམ་པར་འདོད། འདིར་ནི། དམིགས་པ་ནི་ཡུལ་གྱི་ཁྱད་པར་གང་ཡང་རུང་བ་རྣམས་ཡིན་ལ། རྣམ་པ་ནི། དེར་རྟོགས་པའི་འཛིན་སྟངས་ཀྱི་ཁྱད་པར་ཏེ།
གཞི་ཤེས་པ་ཡི་བྱེ་བྲག་རྣམས། ། རྣམ་པ་ཞེས་བྱ། ཞེས་དང༌། དམིགས་པ་ཆོས་རྣམས་ཐམས་ཅད་དེ། ། ཞེས་འབྱུང་བའི་ཕྱིར་རོ། ། རྩ་བའི་འབྲེལ་ནི། དམིགས་པ་དང་ནི་ཞེས་སོགས་བཤད་ན། དམིགས་པ་དང༌། རྣམ་པ་དང༌། རྒྱུ་དང༌།
ཆུང་ངུ༌། འབྲིང༌། ཆེན་པོའི་ཁྱད་པར་དེ་གང་ཞེ་ན། བཤད་པ་ནི། དམིགས་པ་མི་རྟག་ལ་སོགས་པ། ཞེས་སོགས་སོ། ། གཉིས་པ་འབྲེལ་པ་ཅན་དངོས་ལ། དངོས་དང༌། རྩོད་པ་སྤོང་བ་གཉིས། དང་པོ་ལ་དྲོད་ཀྱི་དམིགས་རྣམ་རྒྱུ་གསུམ།
རྩེ་མོའི་དམིགས་རྣམ་རྒྱུ་གསུམ། བཟོད་པའི་དམིགས་རྣམ་རྒྱུ་གསུམ། ཆོས་མཆོག་གི་དམིགས་རྣམ་རྒྱུ་གསུམ་རྒྱས་པར་བཤད་པའོ། ། དང་པོ་ལ། བཤད་བྱའི་མདོ་དགོད། མདོའི་དངོས་དོན་བསྡུས་པ་དང༌། ཤུགས་བསྟན་ངོས་བཟུང་བའོ། ། དང་པོ་ནི། སྔར་དྲངས་པ་དང་འབྲེལ་ཆགས་སུ། གཟུགས་འདི་སྤང་བར་བྱའོ། །
འདིས་གཟུགས་སྤང་བར་བྱའོ། ། འགོག་པ་འདི་ལྟར་མངོན་དུ་བྱའོ། ། འདིས་འགོག་པ་མངོན་དུ་བྱའོ། ། ལམ་འདི་ལྟར་བསྒོམ་པར་བྱའོ། ། འདིས་ལམ་བསྒོམ་པར་བྱའོ། ། ཞེས་སོགས་ཀྱི་བདེན་པ་བཞིའི་དབང་དུ་བྱ་སྟེ། དྲོད་ཆུང་ངུའི་དམིགས་རྣམ་བསྟན། འདི་ལྟར་ཞེས་པ་ནི་སྡུག་བདེན་ལ་བཞིར་ཕྱེ་བ་ལྟར་ཕྱི་མ་གསུམ་ལའང་བཞི་བཞིར་ཕྱེ་བའི་དོན་ནོ། ། འདིས་ཞེས་པ་ནི། ཀུན་འབྱུང་སྤོང༌།
འགོག་པ་མངོན་དུ་བྱེད། ལམ་སྒོམ་པའི་ཚོགས་སུ་གྱུར་པའི་བྱང་ཆུབ་ཀྱི་ཕྱོགས་རྣམས་སོ། ། ཞེས་ཉི་ཁྲི་སྣང་བར་བཤད། དག་ལྡན་ལས། ངོ་བོ་ཉིད་ཀྱིས་ཤས་ཆེར་འཛིན་པ་ནི་མངོན་པར་ཞེན་པའོ། ། འབྲིང་ནི་གནས་པའོ། ། ཆུང་ངུ་ནི་ཀུན་ཤེས་པ་སྟེ། དེ་དག་འགོག་པའི་ཞེས་བཤད། རང་ལུགས་ནི་དེ་ལས་ལྡོག་སྟེ་རྣམ་བཤད་ལས་འབྱུང་བ་ལྟར་རོ། ། ཡང་མདོ་ལས།
ཉན་ཐོས་དང་རང་སངས་རྒྱས་དང་བྱང་ཆུབ་སེམས་དཔའ་དང་སངས་རྒྱས་ཀྱི་ས་ལ་སློབ་པར་འདོད་པས་ཀྱང་ཡུམ་འདི་ཉིད་མཉན་པར་བྱ། བཟུང་བར་བྱ། ཚུལ་བཞིན་ཡིད་ལ་བྱའོ། ། དེ་ཅིའི་ཕྱིར་ཞེ་ན། ཡུམ་འདི་ལས་ནི། ཉན་ཐོས་ཀྱི་སའམ་རང་སངས་རྒྱས་ཀྱི་སའམ། བྱང་སེམས་ཀྱི་སའམ་སངས་རྒྱས་ཀྱི་ས་གང་ལ་བསླབ་པར་བྱ་བའི་ཐེག་པ་གསུམ་པོ་རྣམས་རྒྱ་ཆེར་བསྟན་ཏོ་ཞེས་གསུངས་སོ། ། གཉིས་པ་ནི། དེའི་དོན་བསྟན་བཅོས་སུ། དམིགས་པ་མི་རྟག་ལ་སོགས་པ། །
བདེན་པའི་རྟེན་ཅན་དེ་ཡིས་ནི། ། རྣམ་པ་མངོན་ཞེན་ལ་སོགས་འགོག ། ཐེག་པ་གསུམ་ཅར་ཐོབ་པའི་རྒྱུ། ། ཞེས་གསུངས། འདིར་མཁན་ཆེན་ཐམས་ཅད་མཁྱེན་པའི་ཞལ་སྔ་ནས། ཆུ་འབབ་པ་ལྟ་བུ་དང༌། མེ་འབར་བ་ལྟ་བུའི་བཤད་པ་ཞེས་ཐ་སྙད་མཛད་དོ། ། དྲོད་ཆུང་ངུའི་སྐབས་ཀྱི། དམིགས་པ་རྣམ་པ། རྒྱུའི་ཁྱད་པར་སྟོན་པའི་ཚིག་རྣམས་འོག་མ་རྣམས་ལའང་སྦྱར་ཞིང༌།
འོག་གི་དེ་ལྟར་ངེས་འབྱེད་ཆ་མཐུན་ནི། ཆུང་དང་འབྲིང་དང་ཆེན་པོ་ཞེས་པ་ཡར་བླངས་ཏེ་འཆད་པར་འཛིན་པ་ནི་སློབ་དཔོན་གྱི་བཞེད་པ་དྲི་མ་མེད་པའོ། ། འདིར་ཤེར་འབྱུང་བློ་གྲོས་ཀྱིས། ཉན་ཐོས་ཀྱི་རྣམ་པ་མི་རྟག་སོགས་ནི་འདིར་དྲོད་ཆུང་ངུའི་དམིགས་པ་ཡིན་ལ། དེའི་རྣམ་པ་མངོན་ཞེན་འགོག་པ་སོགས་ནི་དྲོད་འབྲིང་གི་དམིགས་པ་དང༌། དེ་བཞིན་གཞན་ལའང་སྦྱར་བར་བྱ། ། ཞེས་གསུངས་ཏེ། འདི་ཉིད་འཕགས་པའི་དགོངས་པར་འདུག་སྙམ་མོ། ། གསུམ་པ་ཤུགས་བསྟན་ངོས་བཟུང་བ་ནི། དེ་ལྟར་དྲོ་བར་གྱུར་བ་ནི། །
ཆུང་དང་འབྲིང་དང་ཆེན་པོ་ཡིན། ། ཞེས་སྦྱར་རོ། ། འདི་ལ་ཉི་ཁྲི་སྣང་བར། དྲོ་བར་གྱུར་པ་ཞེས་གྱུར་པ་སྨོས་པ་ནི། ཆུང་དང་འབྲིང་དང་ཆེན་པོའི་རིགས་ཤེས་པར་བྱ་བའི་དོན་ནམ། ཡང་ན་དབང་པོ་རྟུལ་པོ་ལ་སོགས་པའི་གང་ཟག་ཐ་དད་ཀྱང་འདིའི་དམིགས་པ་ལ་སོགས་པ་རྣམས་ཀྱི་ཁྱད་པར་མེད་པར་ཤེས་པར་བྱ་བའི་དོན་ཏོ། ། ཞེས་གསུངས་ཞིང༌། སློབ་དཔོན་གྱིས་ཀྱང་དེ་ལྟར་མཛད་དོ། ། ཆུང་འབྲིང་ཆེན་པོའི་དབྱེ་བ་ཁྱད་ཆོས་སུ་ཇི་ལྟར་འགྱུར་ཞེ་ན། སློབ་དཔོན་སྔ་མ་རྣམས་ཉན་ཐོས་ཀྱི་བཟོད་ཆེན་དང་ཆོས་མཆོག་སྐད་ཅིག་རེ་རེ་ལས་མེད་པས་ཞེས་འཆད་ལ།
དར་ཊཱིཀ་པ། ཐེག་པ་ཆེན་པོའི་ལམ་གྱི་ལུས་ཡོངས་སུ་རྫོགས་པ་གོང་ནས་གོང་དུ་གོམས་པར་བྱེད་པ་ནི་ཁྱད་ཆོས་བླ་ན་མེད་པའོ། ། ཞེས་གསུང་བ་ནི་མི་འཐད་དེ། དེ་ལྟར་ཤེས་པ་ཆུང་འབྲིང་ཆེན་པོའི་དབྱེ་བ་བསྟན་པ་ལ་ལྟོས་མི་དགོས་པའི་ཕྱིར་རོ། ། དེས་ན་བདག་གི་བློ་ལ་འདི་ལྟར་ཤར་ཏེ། ཉན་ཐོས་ཀྱི་སྦྱོར་ལམ་ན་ནི་དམིགས་པ་བདེན་པ་པ་དང༌། རྣམ་པ་མི་རྟག་སོགས་བཅུ་དྲུག་ལས་གཞན་མེད་ལ། ཐེག་ཆེན་ལ་ནི་སྦྱོར་ལམ་བཅུ་གཉིས་པོ་རེ་རེ་ལ། ཤེར་འབྱུང་བློ་གྲོས་ཀྱིས་བཤད་པ་ལྟར་དམིགས་རྣམ་མི་འདྲ་བའི་ཁྱད་པར་རེ་རེ་སྟོན་པའི་ཕྱིར་རོ། ། སྙམ་མོ། །
གཉིས་པ་རྩེ་མོའི་དམིགས་རྣམ་ལའང༌། སྔར་ལྟར་གསུམ་ལས། བཤད་བྱའི་མདོ་ནི། བྱང་སེམས་ཡུམ་ལ་སྤྱོད་པའི་ཚེ། གཟུགས་ནས་རྒ་ཤིའི་བར་ལ་གནས་པར་མི་བྱའོ། ། དེ་ཅིའི་ཕྱིར་ཞེ་ན། འདི་ལྟར་གཟུགས་ནི་གཟུགས་ཀྱིས་སྟོང་ངོ༌། ། དེ་བཞིན་དུ་རྒ་ཤིའི་བར་ལ་སྦྱར་རོ། ། གཉིས་པ་དངོས་བསྟན་བསྟན་བཅོས་སུ་ཇི་ལྟར་བསྡུས་པ་ནི། གཟུགས་སོགས་མི་གནས་དེ་དག་ནི། །
ཞེས་སོགས་སོ། ། དེའི་དོན་ལ་འཕགས་པ་ལྟར་ན། རྩེ་མོ་ཆུང་ངུའི་དམིགས་རྣམ་ལ། བདེན་བཞི་སོ་སོར་མ་ཕྱེ་བའི་དམིགས་རྣམ་དང༌། སོ་སོར་ཕྱེ་བའི་དམིགས་རྣམ་གཉིས། དང་པོ་ནི། རྐང་པ་དང་པོ་གསུམ་མོ། ། གཉིས་པ་ལ་སྡུག་བདེན་གྱི་དབང་དུ་བྱས་པ་དང༌། བདེན་པ་གཞན་གསུམ་གྱི་དབང་དུ་བྱས་པ་གཉིས། དང་པོ་ནི།
དེ་ནས་རྐང་པ་གསུམ། གཉིས་པ་ནི། སོགས་ཁོངས་ནས་འདོན་ནོ། ། དེ་ནས་གཉིས་དང་གཉིས་ཀྱིས། འབྲིང་དང་ཆེན་པོའི་དམིགས་རྣམ་སྟོན་ནོ། ། ཞེས་རྣམ་བཤད་ལས་གསུངས་ཏེ། མཁན་པོའི་གསུང་ལས། འཕགས་པའི་དགོངས་པ་འདི་ལས་གཞན་དུའང་གསུངས་སོ། ། སློབ་དཔོན་དང་བུདྡྷ་ཤྲཱི་ལྟར་ན། ཤླཽ་ཀ་དང་པོས་ཆུང་ངུའི་དམིགས་རྣམ།
ཤླཽ་ཀ་གཉིས་པས་འབྲིང་གི་དམིགས་རྣམ། རྐང་པ་ཐ་མ་གཉིས་ཀྱིས་ཆེན་པོའི་དམིགས་རྣམ་བསྟན་པར་བཞེད་དོ། ། རྩེ་མོ་འབྲིང་གི་མདོར། གལ་ཏེ་མཚན་མར་བཟུང་བར་གྱུར་ན། ཀུན་ཏུ་རྒྱུ་འཕྲེང་བ་ཅན་འདི་ལ་དད་པར་མི་འགྱུར་བ་ཞིག་ན། ཀུན་ཏུ་རྒྱུ་འཕྲེང་བ་ཅན་ཐམས་ཅད་མཁྱེན་པའི་ཡེ་ཤེས་འདི་ལ་མོས་ནས་དད་པས་རྗེས་སུ་འབྲང་ཞིང་ཕྱོགས་པའི་ཡེ་ཤེས་ཀྱིས་ཞུགས་སོ། ། ཞེས་གསུངས་པའི་དོན་ནི། འགྲེལ་ཆེན་ལས། མཚན་མར་བཟུང་ན་ཉེས་པ་ཅི་ཡོད་ཅེ་ན། གལ་ཏེ།
མཚན་མར་བཟུང་ན་དེའི་ཚེ་ཀུན་ཏུ་རྒྱུ་འཕྲེང་བ་ཅན་རང་གི་བསྟན་པ་ལ་མཚན་མར་བཟུང་བས་ཡུན་རིང་པོར་ཐར་པ་མ་མཐོང་བས་ཀུན་ཏུ་སྐྱོ་བར་གྱུར་པའོ། ། འདི་ལ་ཞེས་བྱ་བ་ནི་བསྟན་པ་འདི་ལས་སོ། ། དད་པ་ནི་མཚན་མ་མེད་པའི་ཚུལ་མངོན་པར་ཡིད་ཆེས་པ་ཐོབ་པ་ཡིན་པར་མི་འགྱུར་ཏེ། མཚན་མར་འཛིན་པ་མཚུངས་པའི་ཕྱིར་རོ། ། ཞེས་དང༌། ཕྱོགས་གཅིག་པ་ནི། གང་ཟག་ལ་བདག་མེད་པའི་ཡེ་ཤེས་ཀྱིས་ཞུགས་སོ་ཞེས་དང༌། ཀུན་ཏུ་རྒྱུ་ཕྲེང་བ་ཅན་དཔེར་བྱས་པ་ནི་མུ་སྟེགས་པ་དང་འབྲེལ་བས་ཏིང་ངེ་འཛིན་ལས་ལངས་པ་སྟེ་ལྷག་པར་མོས་པའི་སྟོབས་ཀྱིས་དེ་མངོན་སུམ་དུ་བྱས་པའི་དབང་པོ་ཉིད་དུ་ཤེས་པར་བྱ་བའི་དོན་ཡིན་ནོ། ། ཞེས་དང༌། ཉི་སྣང་ལས།
འཕྲེང་བ་ཅན་དཔེར་བྱས་པ་ནི། མུ་སྟེགས་པ་དང་འབྲེལ་བས་ལོག་པར་རྟོག་པ་ཡིན་ཡང༌། རྟོགས་པའི་སྟོབས་ཁོ་ནས་དོན་དེ་མངོན་དུ་བྱས་པ་ལ་དབང་པོ་ཉིད་དུ་ཤེས་པར་བྱ་བའི་ཕྱིར། ཞེས་གསུངས་པ་ནི་ཁོང་དུ་ཆུད་པར་བྱའོ། ། གསུམ་པ་ཤུགས་བསྟན་ངོས་བཟུང་བ་ནི། དེ་ལྟར་རྩེ་མོར་གྱུར་པ་ནི། ། ཆུང་དང་འབྲིང་དང་ཆེན་པོ་ཡིན། ། ཞེས་སོ། ། འདིའི་ཐད་ཀྱི་ཉི་སྣང་གི་དགོངས་པ་ལ་འདི་ཡོད་དེ། དྲོད་རྩེ་སོགས་ལ་དམིགས་རྣམ་མི་འདྲ་བའི་ཁྱད་པར་མི་འཐད་དེ།
དྲོད་ཀྱི་མི་རྟག་སོགས་ལ་དམིགས་ལ། དྲོད་ལས་རྩེ་མོ་ཡིན་ཞིང་རྩེ་མོའང་དེ་ཉིད་དང་འདྲ་བར་བཤད་པ་མིན་ནམ་ཞེ་ན། ཧ་ར་ཞེས་པའི་མིང་གཅིག་ཀྱང་དོན་མི་འདྲ་ཞེས་པའོ། ། དོ་ཤལ་དང་གཙུག་ལག་ཁང་མཚན་ཉིད་འདྲའམ་ཅི། འདི་འཇུག་པ་གཞན་ཁོ་ན་ཡིན་ནོ་ཞེས་གསུངས། འགྲེལ་ཆུང་འདིར། དེའི་ཕྱིར་ཐེག་པ་གཞན་ཞེས་སོགས་བཤད་དོ། ། དོན་ནི། མཛོད་ལས། རྣམ་པ་བཅུ་དྲུག་དྲོ་བ་ལས། །
རྩེ་མོ་དེ་ཡང་དེ་དང་འདྲ། ། ཞེས་པ་དང་མི་འགལ་བར་སྟོན་པ་ཡིན་ནོ། ། དེ་ལྟར་ཤེས་ན་འགྲེལ་པ་འདིར་འབྱུང་བའང་ཕྱིན་ཅི་མ་ལོག་པར་ཁོང་དུ་ཆུད་དོ། ། གསུམ་པ་བཟོད་པའི་དམིགས་རྣམ་རྒྱུ་གསུམ་ལའང་སྔར་ལྟར་གསུམ་ལས། དང་པོ་ནི། གཟུགས་ནི་གཟུགས་ཀྱི་རང་བཞིན་དང་བྲལ། ཞེས་པ་ནས། ཡང་དག་པའི་མཐའ་ནི་ཡང་དག་པའི་མཐའི་རང་བཞིན་དང་བྲལ་ཞེས་སོགས་སོ། ། གཉིས་པ་ནི། གཟུགས་སོགས་ངོ་བོ་ཉིད་མེད་ཉིད། །
སོགས་སོ། ། གསུམ་པ་ནི། དེ་ལྟར་བཟོད་པར་གྱུར་པ་ནི། ། ཆུང་དང་འབྲིང་དང་ཆེན་པོ་ཡིན། ། ཞེས་སོ། ། བཞི་པ་ཆོས་མཆོག་ལ། བཤད་བྱའམ། མདོ་ནི། ཤཱ་རིའི་བུ་རྣམ་པ་ཐམས་ཅད་མཁྱེན་པ་ཉིད་དེ་ཡང་དངོས་པོ་མེད་པའི་ངོ་བོ་ཉིད་ཀྱི་ཕྱིར། གཉིས་སུ་མེད་དེ་གཉིས་སུ་བྱར་མེད་དོ། །
འདི་ནི་བྱང་སེམས་ཆེན་པོ་རྣམས་ཀྱི་ཏིང་ངེ་འཛིན་ཆོས་ཐམས་ཅད་སྐྱེ་བ་མེད་པ་ཞེས་བྱ་སྟེ། ཞེས་སོགས་སོ། ། དངོས་བསྟན་བསྟན་བཅོས་སུ་ཇི་ལྟར་བསྡུས་པ་ནི། ཏིང་འཛིན་དེ་ཡི་བྱེད་པ་ཉིད། ། ཅེས་སོ། ། གསུམ་པ་ནི། དེ་ལྟར་འཇིག་རྟེན་ཆོས་མཆོག་ནི། ། ཞེས་སོ། ། ཉི་ཁྲི་སྣང་བ་ལས། ཡུམ་གྱི་མདོར།
དེ་ནི་ངེས་པར་འབྱུང་བར་འགྱུར། ། མི་འབྲལ་བར་འགྱུར། ཉེ་བར་འགྱུར། མངོན་པར་ཤེས་པ་དང་ཏིང་ངེ་འཛིན་མྱུར་དུ་ཐོབ་པར་འགྱུར་ཞེས་པའི་ཚིགས་བཞི་པོ་དེས་ངེས་འབྱེད་ཆ་བཞི་བསྟན་པ་ཡིན་ནོ། ། ཞེས་གསུངས་སོ། ། གཉིས་པ་ཆོས་ཅན་གྱི་ཆོས་སུ་བརྗོད་པ་ཆད་པའི་རྩོད་པ་སྤང་བ་ལ། རྒྱལ་བའི་བཀའ་འགྲེལ་པ་དང་བཅས་པ་ནས་ཇི་ལྟར་བཤད་པའི་ཚུལ། སྔོན་གྱི་དམ་པ་རྣམས་ཇི་ལྟར་བཞེད་པའི་ཚུལ། རང་གི་བློ་ལ་ཤར་བ་བརྗོད་པ་དང་གསུམ། དང་པོ་ནི།
མདོ་ལས་དྲོད་ཆུང་ངུའི་དམིགས་རྣམ་བདེན་པ་བཞི་ཅར་གྱི་སྟེང་ནས་བཤད། ལྷག་མ་རྣམས་ཀྱི་དམིགས་རྣམ་ཁྱད་བཞི་གཟུགས་སོགས་ཀྱི་སྟེང་དུ། ཁྱད་ཆོས་བདེན་མེད་བསྟན་པའི་སྒོ་ནས་བཤད། དེ་བཞིན་དུ་རྒྱུའི་ཁྱད་པར་ཡང༌། དྲོད་ཆུང་ངུའི་སྐབས་ཉིད་དུ་གསུངས་ཀྱི་གཞན་དུ་མ་གསུངས་ཤིང༌། ཆུང་འབྲིང་སོགས་ཀྱི་དབྱེ་བ་སྟོན་པའང་གསལ་བར་མི་སྣང་ལ། ཆོས་མཆོག་གི་སྐབས་སུ་ནི་ཐམས་ཅད་ཀྱང་ཏིང་ངེ་འཛིན་གྱི་ཁྱད་པར་དུ་བྱས་ཏེ་བསྟན་ནོ། ། བསྟན་བཅོས་ལས་ཀྱང༌། དྲོད་ཆུང་ངུའི་སྐབས་སུ་བདེན་བཞིའི་རྟེན་ཅན་དུ་བཤད་ཅིང༌། རྒྱུའི་ཁྱད་པར་ཡང་བཤད།
ལྷག་མ་རྣམས་ནི་གཟུགས་སོགས་ཀྱི་རྟེན་ཅན་དུ་བཤད། རྒྱུའི་ཁྱད་པར་མ་བཤད། ཆོས་མཆོག་གི་སྐབས་སུ་ཏིང་ངེ་འཛིན་གྱི་ཁྱད་པར་ཅན་དུ་བཤད་དོ། ། འདི་ལ་དོགས་པ་སྤོང་བའི་ཡན་ལག་ཏུ་སློབ་དཔོན་གྱི་གཞུང་འདིར། དམིགས་པ་མི་རྟག་ལ་སོགས་པ། བདེན་པའི་རྟེན་ཅན་ཞེས་བྱ་བ་མ་གཏོགས་པར་ཞེས་སོགས་གསུངས་ལ། འདིའི་ཆོས་ཅན་བདེན་བཞི་དང༌། ཆོས་དམིགས་རྣམས་ལ་བྱེད་པར་གསེར་གླེང་པ་དང་བུདྡྷ་ཤྲཱི། ཤེར་བློ་གསུམ་གྱིས་བཤད། གཞན་བཤད་སྲོལ་ཤིན་ཏུ་མང་བར་འདུག་སྟེ།
མྱང་བའི་རོ་ཚོར་མི་སྣང་བས་བཏང་སྙོམས་སུ་བཞག་གོ ། རྣམ་བཤད་ཀྱི་དགོངས་པ་འདི་ཡིན་ཏེ། དམིགས་རྣམ་ཕྱི་མ་སྟོན་པའི་གཞུང་གིས། བདེན་བཞིའི་རྟེན་ཅན་དུ་མ་བསྟན་ནོ་སྙམ་ན། གཟུགས་སོགས་འདུ་འགོད་བྲལ་བར་སྟོན་པའི་རྒྱན་གྱི་གཞུང་མདོ་དང་བཅས་པ་ཆོས་ཅན། གཟུགས་སོགས་ཀྱི་འདུ་འགོད་དང་བྲལ་བ་ཞེས་མ་བསྟན་ཀྱང༌། འདུ་འགོད་དང་བྲལ་བ་གཟུགས་སོགས་ཀྱི་ཁྱད་ཆོས་སུ་མ་བསྟན་པ་མིན་ཏེ། གཟུགས་སོགས་འདུ་འགོད་དང་བྲལ་བར་དངོས་སུ་བསྟན་པ་གང་ཞིག་དེ་དངོས་སུ་བསྟན་པ་ན། འདུ་འགོད་དང་བྲལ་བ་གཟུགས་སོགས་ཀྱི་ཁྱད་ཆོས་སུ་ཤུགས་ལ་རྟོགས་ནུས་པའི་ཕྱིར་ཏེ། གཟུགས་སོགས་འདུ་འགོད་དང་བྲལ་ཞེས་པའི་ཆོས་ཅན་གྱི་ཆོས་སུ་མ་བརྗོད་པའི་སྒྲ་དང༌།
གཟུགས་སོགས་ཀྱི་འདུ་འགོད་དང་བྲལ་བ་ཞེས་པའི་ཆོས་ཅན་གྱི་ཆོས་སུ་བརྗོད་པའི་སྒྲ་གཉིས་ལ། སྒྲས་བརྗོད་ཚུལ་མ་གཏོགས་དོན་སྟོན་ཚུལ་ལ་ཁྱད་པར་མེད་པའི་ཕྱིར། དཔེར་ན་བུམ་པ་མི་རྟག་ཅེས་བརྗོད་པ་དང༌། བུམ་པའི་མི་རྟག་པ་ཞེས་བརྗོད་པ་བཞིན་ནོ། ། ཞེས་ལྷག་མ་རྣམས་ལའང་དེ་བཞིན་དུ་སྦྱར་ཏེ་སྟོན་པ་ནི། གཞུང་སྔ་མ་ཡིན་ལ། འོ་ན་དངོས་སུ་བདེན་པའི་ཆོས་ཞེས་སྟོན་རིགས་ཏེ། དམིགས་རྣམ་དང་པོ་བཞིན་ནོ་ཞེ་ན། དེ་ལྟ་ན་སྡེབ་སྦྱོར་ཉམས་པར་འགྱུར་བའི་ཕྱིར་ཞེས་སྟོན་པ་ནི། རྣམ་པ་གཅིག་ཏུ་ན་ཞེས་སོགས་སོ། །
འོ་ན་དམིགས་པ་དང་རྣམ་པ་ཕྱི་མ་རྣམས་བདེན་པའི་རྟེན་ཅན་དུ་བསྟན་མོད། ཡིན་པའི་རྒྱུ་མཚན་ཅི་ཞེ་ན། དེའི་རྒྱུ་མཚན་འཆད་པའི་དབང་དུ་བྱས་ནས། མངོན་པར་ཞེན་པ་ལ་སོགས་པ་བཀག་པ་དང༌། ཞེས་སོགས་སོ། ། གསུམ་པ་རང་གི་འདོད་པ་ལོགས་ཤིག་ཏུ་བརྗོད་པ་ལ། དགོས་པ་ནི། དམིགས་རྣམ་དང་པོ་སྟོན་པའི་མདོ་དང་བསྟན་བཅོས་སུ། དམིགས་པ་མི་རྟག་སོགས་དང༌། རྣམ་པ་མངོན་ཞེན་འགོག་པ་སོ་སོར་བསྟན་པ་དང༌།
རྒྱུའི་ཁྱད་པར་བསྟན་པ་ལྟར། ཕྱི་མ་རྣམས་སུ་དེ་ལྟར་མ་བསྟན་པར་འདུ་འགོད་བྲལ་བ་སོགས། རྣམ་པ་ཁོ་ན་བསྟན་པས་དམིགས་རྣམ་སོ་སོར་འབྱེད་པ་མི་འཐད་ཅིང༌། རྒྱུ་དང༌། ཆུང་འབྲིང་སོགས་ཀྱང་མི་འཐད་དོ་ཞེ་ན། ལན་ལ་གཞུང་སྔ་མས་མདོ་ལ་དོགས་པ་སྤང་བ་དང༌། གཞུང་ཕྱི་མས་བསྟན་བཅོས་ལ་དོགས་པ་སྤོང་བ་གཉིས། དང་པོ་ལ་མ་རྟོགས་པར་ཞེས་པ་ནི། དམིགས་རྣམ་དང་པོ་ལ་དོགས་པའི་གནས་མེད་པས་དཔྱད་པ་བོར་ཞེས་པའི་དོན་ནོ། ། དམིགས་པ་དང་རྣམ་པ་ཁྱད་པར་ཅན་གྱི་ཆོས་ཅན་དང་ཆོས་བརྗོད་པས་བརྗོད་པར་བྱ་བ་ཡིན་པ།
ཞེས་པ་ནི། མདོ་ལས། དམིགས་རྣམ་དང་པོ་འཆད་པ་ནི། གཟུགས་མི་རྟག་ཅེས་བྱ་བར་མངོན་པར་ཞེན་པ་དང༌། ལྷག་པར་གནས་པ་དང༌། ཀུན་ཤེས་པ་འདི་ནི་བྱང་སེམས་ཆེན་པོའི་མཐུན་པའི་ཆོས་ལ་སྲེད་པ་སྟེ་ཞེས་དམིགས་པ་ཁྱད་པར་ཅན་གྱི་ཆོས་ཅན་དང་རྣམ་པ་ཁྱད་པར་ཅན་གྱི་ཆོས་སུ་སོ་སོར་ཕྱེ་བ་ལྟར། དམིགས་རྣམ་གཉིས་པའི་སྐབས་སུའང༌། འདི་ནི་ཆོས་ཀྱི་འདུ་བའོ། ། འདི་ནི་ཆོས་རྣམས་ཀྱི་འགོད་པའོ། ། ཞེས་བྱ་བར་མངོན་པར་ཞེན་པ་དང༌།
ལྷག་པར་གནས་པ་དང༌། ཀུན་ཤེས་པ་འདི་ནི་ཞེས་སོགས་བརྗོད་རིགས་པ་ཡིན་ནའང༌། ཞེས་པའི་དོན་ནོ། ། དམིགས་པ་དང་རྣམ་པ་ཁྱད་པར་ཅན་གྱི་ཆོས་བརྗོད་པས། ཐམས་ཅད་དུ་བརྗོད་པ་ནི་ཞེས་པ། ཆོས་རྣམས་ཀྱི་འདུ་བ་དང༌། འགོད་པ་མི་དམིགས། ཡང་དག་པར་རྗེས་སུ་མ་མཐོང༌། ཞེས་དྲོད་འབྲིང་གི་དམིགས་པ་སྟོན་པ་ནའང༌། ཁྱད་པར་གྱི་ཆོས་ཁོ་ན་བརྗོད་ཅིང༌།
བཅོམ་ལྡན་འདས་ཆོས་རྣམས་ཀྱི་འདུ་བ་དང་འགོད་པ་མ་དམིགས། ཡང་དག་པར་རྗེས་སུ་མ་མཐོང་ན། བྱང་སེམས་ཆེན་པོ་ཞེས་གང་ལ་མིང་དུ་བཏགས་པར་བགྱི། བཅོམ་ལྡན་འདས་རྣམ་གྲངས་འདིས་ཀྱང་མིང་དེ་ཡང་གནས་པ་མ་མཆིས། ཞེས་སོགས་དྲོད་འབྲིང་གི་རྣམ་པར་སྟོན་པ་ནའང་ཁྱད་པར་གྱི་ཆོས་ཁོ་ན་བརྗོད་པ་ནི་ཆོས་ཅན་ཞེས་པའི་དོན་ནོ། ། དྲོད་ཆུང་ངུ་ལྟར་དམིགས་པ་ཁྱད་པར་ཅན་གྱི་ཆོས་ཅན་གྱི་སྒོ་ནས་མ་བརྗོད་ཀྱང༌། དྲོད་འབྲིང་གི་དམིགས་རྣམ་སོ་སོར་དབྱེ་མི་ནུས་པ་མིན་ཏེ། དྲོད་འབྲིང་གི་དམིགས་རྣམ་གཉིས་ཀ་ཁྱད་པར་གྱི་ཆོས་ཀྱི་སྒོ་ནས་དངོས་སུ་བརྗོད་པ་ན། ཁྱད་ཆོས་དེ་ཉིད་ཁྱད་པར་ཅན་གྱི་ཆོས་སུ་ཤུགས་ལ་རྟོགས་པའི་ཕྱིར། བུམ་པ་མི་རྟག་ཞེས་བརྗོད་པ་ན་བུམ་པ་ཁྱད་གཞི་དང༌།
མི་རྟག་པ་ཁྱད་ཆོས་སུ་རྟོགས་པ་བཞིན་ནོ། ། ཞེས་སྟོན་པ་ནི། ཁྱད་པར་གཞན་སྤོང་བ་དང་མི་སྤོང་བ་མ་གཏོགས་པར་ཞེས་སོགས་སོ། ། གཉིས་པ་གཞུང་ཕྱི་མས་བསྟན་བཅོས་ལ་དོགས་པ་སྤོང་བ་ནི། འོ་ན་མདོ་ལས་དམིགས་རྣམ་དང་པོ་བདེན་བཞིའི་རྟེན་ཅན་དུ་དངོས་སུ་གསུངས། ལྷག་མ་རྣམས་ལ་དངོས་སུ་མ་གསུངས་པ་ལྟར། བསྟན་བཅོས་སུ་ཡང་དེ་ཁོ་ན་ལྟར་བཤད་པས་དེ་ལྟར་ངེས་སམ་ཅེ་ན། ཞེས་པའམ། ཡང་ན། དམིགས་པ་དང་རྣམ་པ་ཁྱད་པར་ཅན་གྱི་ཆོས་ཅན་དང་ཆོས་བརྗོད་པས་བརྗོད་པར་བྱ་བ་ཡིན་པའི་རྒྱུ་མཚན་ཅི།
བརྗོད་པར་བྱ་བ་ཡིན་ན་རྗེ་བཙུན་གྱིས་མི་བརྗོད་པའི་རྒྱུ་མཚན་ཅི་ཡིན་ཞེ་ན། རྗེ་བཙུན་གྱིས་མ་བརྗོད་དེ། དམིགས་རྣམ་ཕྱི་མ་རྣམས་ཀྱི་ཚིགས་བཅད་སྦྱར་བདེ་བར་བྱ་བའི་ཕྱིར། ཞེས་སྟོན་པ་ནི། རྣམ་པ་གཅིག་ཏུ་ན་ཞེས་སོགས་སོ། ། མདོ་དང་བསྟན་བཅོས་གཉིས་ལས། དམིགས་རྣམ་དང་པོ་ལ་དམིགས་པ་མི་རྟག་སོགས་དང༌། རྣམ་པ་མངོན་ཞེན་འགོག་པ་སོགས་སྦྱར་ནས་བཤད་པ་ལྟར། དྲོད་འབྲིང་ལའང༌། དམིགས་པ་འདུ་འགོད་བྲལ་བ་དང༌།
རྣམ་པ་མངོན་ཞེན་འགོག་པ་སྦྱར་དགོས་ཏེ། འདུ་འགོད་སོགས་ཡང་དག་པར་རྗེས་སུ་མ་མཐོང༌། དོན་འདུ་འགོད་སོགས་ལ་མངོན་ཞེན་བཀག་པ་སོགས་ཡིན་པའི་ཕྱིར། ཞེས་སྟོན་པ་ནི། མངོན་པར་ཞེན་པ་སོགས་བཀག་པ་དང་ལྡན་པ་དག་ཞེས་སོགས་སོ། ། དེ་ནི་དྲོད་འབྲིང་གི་དམིགས་རྣམ་སྡུག་བསྔལ་བདེན་པར་རྟོགས་པའི་ཚུལ་ལོ། ། སོགས་ཁོངས་ནས་བདེན་པ་ལྷག་མ་རྣམས་དང་སྦྱར་དགོས་ཞེས་པའི་དོན་ཏེ། གཟུགས་འདི་སྤང་བར་བྱའོ། ། འདིས་གཟུགས་སྤང་བར་བྱའོ། ། འགོག་པ་འདི་མངོན་དུ་བྱའོ་ཞེས་སོགས་སྦྱར་དགོས་པའི་དོན་ནོ། །
དྲོད་ཆེན་པོ་སོགས་ལའང་དེ་ལྟར་སྦྱར་བར་གྱིས་ཤིག ཅེས་སྟོན་པ་ནི། འོག་མ་དག་ལའང་དེ་བཞིན་དུ་ཤེས་པར་བྱའོ། ། ཞེས་པའོ། ། མདོར་ན་གཞུང་སྔ་མས་ཡུམ་གྱི་མདོར། དྲོད་འབྲིང་མན་ཆད་ལ་དམིགས་པ་ཆོས་ཅན་དང༌། རྣམ་པ་ཆོས་ཀྱིས་མ་བརྗོད་པར་དམིགས་རྣམ་གཉིས་ཀ་ཆོས་ཀྱི་སྒོ་ནས་བརྗོད་པ་ལ། དམིགས་རྣམ་སོ་སོར་དབྱེ་མི་དགོས་པའི་རྩོད་པ་སྤངས། ཕྱི་མས་བསྟན་བཅོས་སུ་དྲོད་འབྲིང་མན་ཆད་ལ་བདེན་བཞིའི་རྟེན་ཅན་དུ་དངོས་སུ་མ་བསྟན་པ་ལ་རྩོད་པ་སྤངས་ཏེ། བདེན་བཞིའི་རྟེན་ཅན་དུ་དོན་གྱིས་བསྟན་དགོས་པའི་སྒྲུབ་བྱེད་བསྟན།
དེས་ན་ཆོས་ཅན་གྱི་ཆོས་སུ་བརྗོད་པ་ཞེས་བྱའི། ཆོས་ཅན་བརྗོད་པ་འཆད་པ་མེད་དོ། ། ཡང་ཤེར་འབྱུང་བློ་གྲོས་དང༌། མཁན་ཆེན་ཐམས་ཅད་མཁྱེན་པའི་དགོངས་པ་ལྟར་ན། དྲོད་འབྲིང་ནས་དྲོད་ཆེན་པོའི་བར་གྱི་དམིགས་རྣམ་སྟོན་པའི་གཞུང་གིས་བདེན་བཞིའི་རྟེན་ཅན་དུ་དངོས་སུ་མ་བསྟན་ཀྱང་དོན་གྱིས་བསྟན་ཏེ། ཉན་ཐོས་ཀྱི་དྲོད་སོགས་བཞིའི་རྣམ་པ་དེ། བྱང་སེམས་ཀྱི་དྲོད་ཆུང་ངུའི་དམིགས་པར་འགྱུར། དྲོད་ཆུང་ངུའི་རྣམ་པ་དེ་འབྲིང་གི་དམིགས་པར་འགྱུར། འབྲིང་གི་རྣམ་པ་དེ་དྲོད་ཆེན་པོའི་དམིགས་པར་འགྱུར་བའི་ཕྱིར་ཞེས་དང༌། དེ་བཞིན་དུ་རྩེ་མོ་ཆུང་ངུའི་དམིགས་པ་གཟུགས་སོགས་ཀྱི་རྟེན་ཅན་དུ་བསྟན་པ་སོགས་སྦྱར་རོ། །
དེ་ལྟར་ཤེས་ན། དྲོད་འབྲིང་མན་གྱི་དམིགས་རྣམ་སྒོམ་ཀྱང་ཐེག་པ་གསུམ་ཅར་གྱི་རྟོགས་རིགས་ཚང་བར་ཐོབ་པའི་ཐེག་ཆེན་མཐོང་ལམ་གྱི་རྒྱུ་མི་བྱེད་པར་ཐལ། མདོ་དང་བསྟན་བཅོས་གཉིས་ཀ་ལས་བདེན་པའི་རྟེན་ཅན་དུ་མ་བསྟན་པའི་ཕྱིར། ཁྱབ་སྟེ། ཉན་རང་གི་རྟོགས་རིགས་ཚང་བའི་ཐེག་ཆེན་མཐོང་ལམ་ཡིན་ན། བདེན་བཞིའི་སྟེང་གི་མི་རྟག་སོགས་བཅུ་དྲུག་གི་རྣམ་པ་ཅན་ཡིན་པའི་ཕྱིར། ཞེས་པའི་དོགས་པའང་ཁེགས་པར་འགྱུར་ཏེ། དམིགས་རྣམ་ལྷག་མ་བདེན་བཞིའི་རྟེན་ཅན་དུ་འགྱུར་བའི་ཕྱིར་རོ། ། འོ་ན་བསྟན་བཅོས་སུ་སྡེབས་སྦྱོར་གྱི་དབང་གིས་དྲོད་འབྲིང་མན་ལ་རྒྱུའི་ཁྱད་པར་མ་བསྟན་མོད། ཡུམ་གྱི་མདོར།
དྲོད་འབྲིང་མན་ལ་རྒྱུའི་ཁྱད་པར་མི་སྟོན་པའི་རྒྱུ་མཚན་ཅི་ཞེ་ན་སྙམ་པའི་དོགས་པ་དེ་ཡང་ཁེགས་པར་འགྱུར་རོ། ། དྲོད་ཆུང་ངུའི་རྣམ་པ་དེ་ཉིད་དྲོད་འབྲིང་གི་དམིགས་པར་འགྱུར་བ་སོགས་ཡིན་པའི་ཕྱིར་རོ། ། དེས་ན་དམིགས་རྣམ་སྟོན་པའི་གཞུང་འདི་དག་ལ། མདོར་བསྟན། རྒྱས་བཤད། དོན་བསྡུ་བ་གསུམ་དུ་གནས་ཏེ། དང་པོ་ནི། བྱང་ཆུབ་སེམས་དཔའ་རྣམས་ཀྱིས་ངེས་པར་འབྱེད་པའི་ཆ་དང་མཐུན་པ་རྣམས་ནི་ཞེས་སྟོན་ཏེ། དོན་ནི། དྲོད་ཆུང་ངུའི་གནས་སྐབས་ཁ་ཅིག་ཏུ་སྟེ།
དེའི་དམིགས་པའི་སྐབས་སུ། རྒྱུ་ཀུན་འབྱུང་དང༌། ལམ་འབྲས་བུ་སྡུག་བསྔལ་དང༌། འགོག་པའི་རྣམ་པ་མི་རྟག་སོགས་བཅུ་དྲུག་ལ་དམིགས། ཡང་དྲོད་ཆུང་ངུའི་གནས་སྐབས་ཁ་ཅིག་ཏུ་སྟེ། དེའི་རྣམ་པའི་སྐབས་སུ། མངོན་ཞེན་འགོག་པ་སོགས་ཆོས་ཅན་སྣ་ཚོགས་པའི་ངོ་བོ་ཉིད་དང༌། ཆོས་ཉིད་བདེན་སྟོང་ཟུང་དུ་འབྲེལ་བའི་རྣམ་པས་ཇི་ལྟར་སྲིད་པ་བཞིན་དམིགས་ལ། སྔ་མ་དྲོད་ཆུང་ངུའི་དམིགས་རྣམ་བཞིན་དུ། རྣམ་པ་གཞན་དྲོད་འབྲིང་སོགས་ཀྱིས་ཀྱང་རྒྱུ་འབྲས་ངོ་བོ་ཆོས་ཉིད་ཀྱི་རྣམ་པའི་སྒོ་ནས་དམིགས་སོ། །
འོ་ན་བསྟན་བཅོས་སུ་དེ་ལྟར་མི་སྟོན་པ་ཅི་ཞེ་ན། མདོར་བསྡུས་ཏེ་རྣམ་པར་བཀྲོལ་བ་ཙམ་དུ་བརྗོད་པར་འདོད་པས་རྣམ་པར་མ་སྤྲོས་སོ། ། ཅི་སྟེ། ངོ་བོ་ཉིད་དང༌། ཆོས་ཉིད་ཀྱི་རྣམ་པས་དམིགས་པ་མི་འཐད་དེ། ཆོས་མངོན་པ་ནས་མ་བཤད་པའི་ཕྱིར། ཞེ་ན། ཉེས་པ་མེད་དེ། དེའི་ཕྱིར་ཞེས་སྟོན་ནོ། ། གཉིས་པ་རྒྱས་པར་བཤད་པ་ལ།
ངེས་འབྱེད་ཆ་བཞི་ཀའི་སྐབས་སུ། རྣམ་པ་བཞིའི་སྒོ་ནས་དམིགས་པ་དེ་གང་ཡིན་ཞེ་ན། ཞེས་སྟོན་པ་ནི། དམིགས་པ་དང་རྣམ་པའི་ཁྱད་པར་ཇི་ལྟ་བུ་ཞེ་ན། ཞེས་སོགས་སོ། ། གསུམ་པ་དོན་བསྡུས་པ་ནི་བཤད་མ་ཐག་པའོ། ། གཅིག་ཏུ་རྟོག་པས་བརྟགས་ནས་སྨྲས་པའི་ཕྱིར། ། བློ་གསལ་རྣམས་ཀྱིས་འཇུག་པའི་སྒོ་མིན་ཞེས། ། འགའ་ཞིག་བདག་ལ་སྨོད་པའི་སྐབས་སྲིད་ན། ། ཚིག་ཕྲེང་བུ་མོའི་བཞིན་ལ་ཆེར་ཆགས་པའི། །
བཤེས་གཉེན་འགའ་ཞིག་རང་ལ་ཆ་མེད་ཀྱང༌། ། རིགས་མཐུན་ལས་ཀྱིས་བསྡུས་པའི་འཁོར་ནང་དུ། ། བརྟགས་ཟིན་བརྟགས་ནས་གཡོ་སྒྱུའི་ང་རྒྱལ་སྨྲ། ། དེ་ལའང་ཁོ་བོ་ལྷག་པར་སྙིང་རྗེ་འཕེལ། ། ཞེས་བྱ་བ་ནི། དུབ་པ་སེལ་བའི་ཚིགས་སུ་བཅད་པའོ། ། གསུམ་པ་མཚུངས་ལྡན་རྟོག་པའི་ཁྱད་ཆོས་རྒྱས་པར་བཤད་པ་ལ། སྔ་ཕྱིའི་འབྲེལ་བཙལ་བ་དང༌། འབྲེལ་པ་ཅན་གྱི་དོན་དངོས་སོ། ། དང་པོ་ལ་མདོའི་འབྲེལ་དང༌།
བསྟན་བཅོས་ཀྱི་འབྲེལ་ལོ། ། དང་པོ་ནི། ཏིང་འཛིན་རྣམ་པར་མི་རྟོག་པ་ཞེས་པའི་མདོར། རབ་འབྱོར་གྱིས་ཤཱ་རིའི་བུ་ལ། རྣམ་པར་རྟོག་པ་མེད་པར་བཤད་པ་ན། བཅོམ་ལྡན་འདས་ཀྱིས་རབ་འབྱོར་ལ་ལེགས་སོ་ཞེས་བྱ་བ་གནང་སྟེ། ཤཱ་རིའི་བུ་དེ་ལྟར་ན་བྱང་སེམས་ཆེན་པོས་ཐམས་ཅད་མི་དམིགས་པའི་ཚུལ་གྱིས་སློབ་པ་ཡིན་ནོ། ། ཤཱ་རིའི་བུས་བཅོམ་ལྡན་འདས་ལ་གསོལ་བ། བཅོམ་ལྡན་འདས་དེ་ལྟར་སློབ་པའི་བྱང་སེམས་ཆེན་པོ་ཆོས་གང་གང་དང་གང་ལ་སློབ་པ་ལགས་ཞེས་དྲིས་པའོ། ། གཉིས་པ་ནི།
རྣམ་རྟོག་བཞི་པོ་ལྡན་རྟེན་པ། ། ཞེས་བཤད་ན། ཇི་ལྟར་ལྡན་པའི་ཚུལ་འཆད་དོ་ཞེས་སྟོན་པ་ནི། རྣམ་པར་རྟོག་པ་བཞི་དང་ལྡན་པ་ཡང༌། ཞེས་པའོ། ། འདི་ལྡན་པའི་དོན་ལ། བཞེད་པའི་རྣམ་གྲངས་བཀོད་པ་དང༌། འཕགས་སེང་གི་བཞེད་པ་ངོས་བཟུང་བའོ། ། དང་པོ་ལ་ཤཱནྟི་པ་དང༌། ཨ་བྷྱས།
དྲོད་ཀྱི་ཀུན་ནས་ཉོན་མོངས་ཀྱི་གཟུང་རྟོག་དགུ་སྲབ་མོར་བྱས་ཤིང་མ་སྤངས་པ་ན། དེ་དག་དང་ལྡན་པ་ཡིན། རྩེ་མོས་རྣམ་བྱང་གཟུང་རྟོག་དགུ་སྲབ་མོར་བྱས་ཤིང་མ་སྤངས་པ་ན། དེ་དག་དང་ལྡན་པ་ཡིན། རྟོག་པ་སྔ་མ་དགུ་སྤོང་ངོ༌། ། དེ་བཞིན་དུ་བཟོད་པ་དང་ཆོས་མཆོག་གིས་རིམ་པ་བཞིན། རྫས་འཛིན་རྟོག་པ་དང་སྲབ་མོར་བྱེད་ཅིང༌། མ་སྤངས་པས་ལྡན། རྣམ་བྱང་གཟུང་རྟོག་སྤོང་ངོ༌། ། ཞེས་བཞེད།
ཉི་ཁྲི་གཞུང་འགྲེལ་ལས། ཉན་ཐོས་ཀྱིས་རྟོག་པ་ཆེད་དུ་གཉེར་ནས་སྤོང་བས་དམན་ལ། བྱང་སེམས་ཀྱིས་ཆེད་དུ་གཉེར་ནས་མི་སྤོང་སྟེ། རབ་འབྲིང་ཐ་མ་གསུམ་ལ། ཐ་མ་རྣམ་རྟོག་གི་རང་བཞིན་ལ་དཔྱད་ན་མ་གྲུབ་པས་སྤོང་མི་དགོས། འབྲིང་ནི་རང་འབྱུང༌། རང་ཞི། རབ་རྣམ་རྟོག་གཞན་དུ་བརྟེན་ཏེ་རྣམ་རྟོག་དེ་ཉིད་ཡེ་ཤེས་སུ་ཤར་བས་སོ། ། ཞེས་གསུང༌། ཉི་ཁྲི་སྣང་བ་ལས།
དེ་ལ་ངེས་པར་འབྱེད་པའི་ཆ་དང་མཐུན་པར་དང་པོ་དང༌། གཉིས་པ་དག་ནི་གོ་རིམ་བཞིན་དུ་གཟུང་བའི་རྣམ་པར་རྟོག་པ་གཉིས་སུ་འགྱུར་བ་ཡིན་ལ། གསུམ་པ་དང་བཞི་པ་དག་ཀྱང་འཛིན་པའི་རྣམ་པར་རྟོག་པ་གཉིས་ཡིན་ནོ། ། ཞེས་གསུངས་པ་ལ་བརྟེན་ནས། བོད་ཀྱི་དགེ་བའི་བཤེས་གཉེན་རྣམས། དགག་རྟོག་ངོ་བོར་ལྡན་པ་དང༌། སྒྲུབ་རྟོག་སྤང་བྱར་ལྡན་པའི་བཞེད་ཚུལ་སོགས་མང་དུ་སྣང་ངོ༌། ། གཉིས་པ་ནི། བདག་གི་བློ་ལ་འདི་ལྟར་སྣང་སྟེ། སྤང་བྱར་ལྡན་ཞེས་བྱ་བ་དང༌།
ཉོན་མོངས་བྱེད་དུ་ལྡན་ཞེས་བྱ་བ། དོན་ལ་དེ་ལྟར་ཡིན་དུ་ཆུག་ཀྱང༌། ཅུང་ཟད་ཡི་གེའི་དོན་ལ་མ་ཞུགས་ཏེ། དེ་ལྟར་བཤད་ན། མི་ལྡན་པའི་དོན་དུ་བཤད་པར་འགྲོ་བའི་ཕྱིར། ལ་ལ་ན་རེ། རྣམ་རྟོག་བཞི་པོ་སྤོང་རྟེན་པ། ། ཞེས་པ་ཡོད་ཟེར་བ་བརྫུན་གྱི་བཤད་པ་སྟེ། སྤངས་པ་དང་ལྡན་པའི་སྐད་དོད་ཨ་ནནྟ་དང༌། མནྟ་གཏན་འགལ་ཡིན་པའི་ཕྱིར་ལྡན་ཙམ་གྱིས་རྣམ་གཞག་གསུངས་པ་རྣམས་དང་ཤིན་ཏུ་འགལ་བའི་ཕྱིར་རོ། །
དེས་ན་ལྡན་པའི་དོན་ནི་མཚུངས་པར་ལྡན་པའོ། ། འོ་ན་གང་དང་གང་མཚུངས་པར་ལྡན་ཞེ་ན། གྲངས་བཞིན་དུ་མཚུངས་པར་ལྡན་ཏེ། དྲོད་ནི། ཀུན་ནས་ཉོན་མོངས་ཀྱི་གཟུང་བ་རང་བཞིན་མེད་པ་ལ་གསལ་སྣང་དང་པོར་མཆེད་པ་ཡིན་པས། ཀུན་ནས་ཉོན་མོངས་ཀྱི་གཟུང་རྟོག་དབང་ལྡན་དུ་ཡོད་ཅིང༌། ལྷག་མ་གསུམ་མངོན་གྱུར་དང་མཚུངས་པར་ལྡན། དེ་བཞིན་དུ། རྩེ་མོར། ཀུན་ནས་ཉོན་མོངས་ཀྱི་གཟུང་རྟོག་མངོན་གྱུར་དངོས་སུ་ལྡན་པ་འགགས་པས་འཛིན་རྟོག་གཉིས་མངོན་གྱུར་དང་དངོས་སུ་ལྡན།
རྣམ་བྱང་གཟུང་རྟོག་དབང་དང་ལྡན། བཟོད་པ་ལ་རྣམ་བྱང་གཟུང་རྟོག་མངོན་གྱུར་དངོས་སུ་ལྡན་པ་འགགས་པས། བཏགས་འཛིན་རྟོག་པ་མངོན་གྱུར་དང༌། རྫས་འཛིན་རྟོག་པ་དབང་དང་ལྡན། ཆོས་མཆོག་ལ། རྫས་འཛིན་རྟོག་པ་མངོན་གྱུར་དུ་ལྡན་པ་འགགས་པས། བཏགས་འཛིན་རྟོག་པ་དབང་དང་ལྡན། མཐོང་ལམ་བར་ཆད་མེད་ལ། མཐོང་སྤངས་རྟོག་པ་མངོན་གྱུར་བཞི་འགགས་པས་མཐོང་སྤངས་རྟོག་པའི་ས་བོན་དང་ལྡན་ནོ། ། མདོར་ན་སྦྱོར་ལམ་བཞི་པོ་དེ།
རྟོག་པ་མངོན་གྱུར་བཞི་ལ་རིམ་པ་བཞིན་དུ་གནོད་པ་བྱེད་བཞིན་པ་ཡིན་པས། སྦྱོར་ལམ་བཞི་པོ་དེ་མཐོང་སྤངས་རྟོག་པ་མངོན་གྱུར་གསུམ་དང༌། གཉིས་དང༌། གཅིག་དང་ལྡན་ཞིང༌། ཐ་མ་ནི་མངོན་གྱུར་གཅིག་དང་ཡང་མི་ལྡན་ནོ། ། ཐམས་ཅད་ཀྱང་ཐམས་ཅད་ཀྱི་དབང་དང་ས་བོན་དང་ལྡན་པ་ལ་ནི་ཁྱད་པར་མེད་དོ། ། འདི་ནི་འཕགས་སེང་གི་བཞེད་པ་དྲི་མ་མེད་པ་ཡིན་ཏེ། ཉི་ཁྲི་སྣང་བར། གོ་རིམ་བཞིན་དུ་ཞེས་དང༌། དོན་གསལ་འདིར།
གྲངས་བཞིན་ཞེས་སོགས་གསུངས་པའི་ཕྱིར་དང༌། སངས་རྒྱས་ཡེ་ཤེས་ཞབས་ཀྱིས། ངེས་པར་འབྱེད་པའི་ཆ་དང་མཐུན་པའི་གནས་སྐབས་དེ་དག་ནི་རྣམ་པར་རྟོག་པ་དང་བཅས་པའི་ཕྱིར། མཐོང་བས་སྤང་བར་བྱ་བ་གཟུང་བ་དང་འཛིན་པའི་རྣམ་པར་རྟོག་པ་དང་མཚུངས་པར་ལྡན་པ་ཡིན་ནོ། ། ཞེས་གསུངས་པའི་ཕྱིར་རོ། ། འདི་ནི་རྣམ་བཤད་ཀྱི་མཐར་ཐུག་གི་དགོངས་པ་ཡིན་པས་གཞན་དུ་སྐད་ཅིག་བསམ་པར་མི་བྱའོ། ། གཉིས་པ་འབྲེལ་པ་ཅན་གྱི་དོན་དངོས་ལ། བཤད་བྱའི་མདོ་ནི། ཤཱ་རིའི་བུས་དྲིས་པའི་ལན་དུ། ཤཱ་རིའི་བུ་ཆོས་འདི་དག་ནི་བྱིས་པ་སོ་སོ་སྐྱེ་བོས་ཇི་ལྟར་མངོན་པར་ཆགས་པར་བྱ་བ་དེ་ལྟ་བུའི་རྣམ་པར་ཡོད་པ་མིན་ནོ། །
གསོལ་པ་བཅོམ་ལྡན་འདས་འོ་ན་ཇི་ལྟར་མཆིས་པ་ལགས། བཀའ་སྩལ་པ། ཇི་ལྟར་མེད་པ་དེ་ལྟར་ཡོད་པ་མིན་པས། དེའི་ཕྱིར་མེད་ཅེས་བྱའོ། ། ཞེས་སོགས་སོ། ། མདོའི་དོན་བསྟན་བཅོས་ཀྱིས་ཇི་ལྟར་བཀྲོལ་བ་ནི། གཞི་དང་དེ་ཡི་གཉེན་པོ་ཡིས། ། ཞེས་སོགས་ཏེ། ཉི་ཁྲི་སྣང་བ་ལས། དེ་ལ་གཟུང་བའི་རྣམ་པར་རྟོག་པ་དང་པོ་ནི།
དངོས་པོ་ཐམས་ཅད་ཁོ་ན་ཡིན་ལ། གཉིས་པ་ནི། རྣམ་པར་བྱང་བའི་དངོས་པོ་ཁོ་ན་ཡིན་ཏེ། དེ་ནི་གཟུང་བའི་རྣམ་པར་རྟོག་པ་འདི་དག་གི་ཁྱད་པར་ཡིན་ནོ། ། དེ་ལྟར་བྱས་ནས་བརྗོད་པ། གཟུང་བའི་རྣམ་པར་རྟོག་པ་དང་པོ་གང་ཡིན་པ་དེ་ནི་གཉིས་པའང་ཡིན་ནོ། ། ཞེས་བྱ་བ་ནི་ཚིག་སྔ་མ་དང་ལྡན་པའོ། ། རེ་ཞིག་དང་པོ་དེ་ནི་གཉིས་པ་ཡིན་པ་ནི། དཔེར་ན་གཟུང་བའི་རྣམ་པར་རྟོག་པ་དང་པོར་གྱུར་པ་དངོས་པོ་ཐམས་ཅད་པ་བཞིན་ནོ། ། གཉིས་པ་ཁོ་ན་ཡིན་གྱི།
དང་པོ་མ་ཡིན་པ་ནི། གཟུང་བའི་རྣམ་པར་རྟོག་པ་གཉིས་པ་རྣམ་པར་བྱང་བ་ཙམ་ལ་བརྟེན་པ་བཞིན་ནོ། ། ཞེས་གསུངས་ཤིང་རྟོག་པ་འདི་དག་མཐོང་སྤངས་རྟོག་པ་ཁོ་ནར་བཞེད། སྒོམ་སྤངས་རྟོག་པ་འཆད་པ་ན། གང་ཟག་ཏུ་གདགས་པ་དང༌། གདགས་པའི་རྒྱུ་ལ་བརྟེན་པ་ཞེས་གསུངས་ཤིང༌། རྫས་བཏགས་ཀྱི་ཐ་སྙད་མི་བཞེད་པར་མངོན། སློབ་དཔོན་གྱིས་རྟོག་པ་འདི་དག་མཐོང་སྒོམ་གཉིས་ཆའི་སྤང་བྱར་བཞེད་ཅིང༌། གཟུང་རྟོག་ལ་ཀུན་ནས་ཉོན་མོངས་གཟུང་རྟོག་དང༌། རྣམ་བྱང་གཟུང་རྟོག་ཅེས་པའི་ཐ་སྙད་མཛད་ནས།
གཉིས་པོ་འགལ་བར་བཞེད། འབུམ་ཕྲག་གསུམ་པ་ན་རེ། རྣམ་བྱང་ལའང༌། ཉན་ཐོས་ཀྱི་དང༌། བྱང་སེམས་ཀྱི་རྣམ་བྱང་གཉིས་སུ་ཕྱེ་བས་སྐབས་ལྔ་པའི་རྟོག་པ་རྣམས་ཀྱང་འདིས་བསྡུས་པ་ཡིན་ནོ་ཞེས་བཞེད། བོད་ཕལ་ཆེ་བ་རྟོག་པའི་ངོ་བོ་དགག་རྟོག་ཏུ་བཞེད། ལོ་ཆེན་ན་རེ། རྫས་འཛིན་སྒྲུབ་རྟོག་ནི། ཉོན་སྒྲིབ་ཡིན་པས་འདིར་རྫས་འཛིན་ཤེས་སྒྲིབ་ནི་དགག་རྟོག་དང༌། གསུམ་པོ་བསྒྲུབ་རྟོག་ཏུ་བཞེད།
དཔལ་སངས་རྒྱས་ཡེ་ཤེས། གལ་ཏེ་གཉིས་པོ་ངེས་འབྱེད་བཞི་དགག་རྟོག་དང༌། སྤང་བྱ་རྟོག་པ་བཞི་བསྒྲུབ་རྟོག་ཏུ་བཞེད། རྣམ་བཤད་ཀྱི་དགོངས་པའང་འདི་ཉིད་དུ་བཞེད། དགག་རྟོག་བཞི་དང་མཚུངས་པར་ལྡན་པའི་སྟོབས་ཀྱིས་བསྒྲུབ་རྟོག་བཞི་སྤང་བྱར་ལྡན་པའི་ཕྱིར། དེ་ཕྱིར་རྣམ་བཤད་ལས་སྤང་བྱར་བཤད་པ་དང༌། འདིར་མཚུངས་ལྡན་དུ་བཤད་པའང་གཞན་དུ་བསམ་པར་མི་བྱ་སྟེ། སྦྱོར་ལམ་སྔ་མ་དང་མཚུངས་པར་ལྡན་པའི་རྟོག་པ་མངོན་གྱུར་དེ་ཕྱི་མ་རྣམས་དང་འཛིན་སྟངས་འགལ་བའི་ཕྱིར། དེ་ལྟ་ནའང༌། མངོན་གྱུར་དབང་ལྡན་དུ་གནས་པ་ལ་ནི་གནོད་པར་ནུས་པ་མིན་ཏེ།
མངོན་སུམ་གྱི་ཡུལ་ཅན་མིན་པའི་ཕྱིར་རོ། ། འགྲེལ་ཆེན་ལས། དང་པོ་རྒྱུ་མ་ལྟ་བུའོ་ཞེས་རྣམ་པར་འཇོག་པར་བྱེད་པ་མངོན་པར་བརྗོད་པ་དང་བཅས་པ་ནི་དེའི་རྗེས་སུ་མཐུན་པ་ཡིན་གྱི། གཉེན་པོ་ཉིད་དུ་གྱུར་པ་ནི་མིན་ནོ། ། ཞེས་གསུངས་པས་སོ། ། རྣམ་བཤད་ཀྱི་དགོངས་པ། ཡང་ན་རྣམ་རྟོག་བཞི་པོ་ལྡན་པ་ནི་མཐོང་ལམ་སྟེ། ས་བོན་དང་ལྡན་པའི་ཕྱིར་རོ། ། བརྟེན་པ་ནི་སྦྱོར་ལམ་སྟེ། དེ་ལྟར་ན་ཐེག་པ་ཆེན་པོའི་སྦྱོར་ལམ་ཆོས་ཅན།
ཐེག་དམན་གྱི་སྦྱོར་ལམ་ལས་རྣམ་རྟོག་ལྡན་ཚུལ་གྱི་སྒོ་ནས་ཁྱད་པར་འཕགས་ཏེ། མཐོང་སྤངས་རྟོག་པའི་ས་བོན་ཁོ་ན་དང་ལྡན་པའི་མཐོང་ལམ་དེ་མ་ཐག་འདྲེན་ནུས་པའི་ཕྱིར། ཞེས་པའི་དོན་ཏེ། འདིར་གཞན་ལྡན་རྣམས་སྤྱོད་དོ། ། སྐབས་ལྔ་པར་རྟོག་པ་དབང་ལྡན་ལ་དགོངས་ནས་འཇུག་པ་གཟུང་རྟོག་དང༌། རྫས་འཇིག་རྟོག་པ་འགག་པ་དུས་མཉམ། བཏགས་འཛིན་རྟོག་པ་དང༌། ལྡོག་པ་གཟུང་རྟོག་འགག་པ་དུས་མཉམ་པར་བཤད་དོ། ། སྤྲོས་པ་ལྷག་མ་ནི་སྐབས་ལྔ་པར་འཆད་དོ། ། གསུམ་པ་ཡོངས་འཛིན་དགེ་བཤེས་རྒྱས་པར་བཤད་པ་ལ།
སྔ་ཕྱིའི་འབྲེལ་བཙལ་བ་ལ། མདོའི་འབྲེལ་ནི་འོག་ནས་འབྱུང་ལ། བསྟན་བཅོས་ཀྱི་འབྲེལ་ནི། ཡོངས་འཛིན་རྟོག་པའི་འཇུག་ཐོགས་སུ་གསུངས་པ་ཆོས་ཅན། དགོས་པ་ཡོད་དེ། ཁྱོད་ཀྱི་སྟོབས་ཀྱིས་རྟོགས་པ་བཞི་པོ་ཐེག་ཆེན་སྦྱོར་ལམ་གྱི་ཁྱད་ཆོས་སུ་གོ་ནུས་པའི་ཕྱིར། དེ་ལྟར་བསྟན་པ་ན་རྟོག་པའི་ཁྱད་ཆོས་གཉིས་ཀྱི་དབུས་སུ་ཆུད་པའི་ཕྱིར། མདོར་བསྟན་དུ་ཡོངས་འཛིན་སྔར་གསུངས་པ་ཆོས་ཅན། དགོས་པ་ཡོད་དེ། རྒྱུ་དང་རྣམ་རྟོག་བཞི་ལྡན་པ། །
ཞེས་བསྟན་ན། ཡི་གེ་ལྕི་ཡང་གི་སྡེབས་སྦྱོར་ཞིག་པར་འགྱུར་བས། དེ་མི་འབྱུང་བའི་ཆེད་ཡིན་པའི་ཕྱིར། ཞེས་སྟོན་པ་ནི་ཚིགས་སུ་བཅད་པ་སྦྱར་བ་དང་མཐུན་པར་ཞེས་སོགས། ཡང་ན་རིན་ཆེན་བང་མཛོད་ལས། ཡོངས་འཛིན་དེའི་སྟོབས་ཀྱིས་ཉོན་མོངས་པ་བྱང་ཆུབ་ཀྱི་ལམ་དུ་སྒྱུར་བའི་ཕྱིར་ཅེས་པའི་དོན་དུ་བཤད། འབྲེལ་པ་ཅན་གྱི་དོན་དངོས་ལ། བཤད་བྱའི་མདོ་དགོད་པ་ནི། བཏགས་འཛིན་རྟོག་པའི་སྐབས་སུ། གཟུགས་ནས་སྟོབས་བཅུའི་བར་གྱི་ཆོས་ཐམས་ཅད་སྒྱུ་མ་དང་གཞན་མིན་པར་བསྟན་པ་ལ།
རབ་འབྱོར་གྱིས་གསོལ་པ། བཅོམ་ལྡན་འདས་བྱང་སེམས་ཆེན་པོ་ཐེག་པ་ལ་གསར་དུ་ཞུགས་པས་བསྟན་པ་འདི་ཐོས་ན། ཞུམ་ཞིང་ཀུན་ཏུ་ཞུམ་པ་ལ་འགོད་དེ། དངངས་པ་དང༌། ཀུན་ཏུ་སྐྲག་པ་དང༌། ཀུན་ཏུ་སྐྲག་པས་ཟིན་པར་མི་འགྱུར་ལགས་སམ། བཀའ་སྩལ་པ། དེ་ཐབས་མི་མཁས་པ་དང་མི་དགེ་བའི་བཤེས་གཉེན་གྱི་ལག་ཏུ་སོང་བར་མ་གྱུར་ན་ནི། དེ་ཞུམ་ཞིང་ཀུན་ཏུ་ཞུམ་པ་ལ་སོགས་པར་མི་འགྱུར་རོ། ། ཞེས་སོགས་དང༌།
གསོལ་བ། བཅོམ་ལྡན་འདས་གང་དག་གིས་ཡོངས་སུ་བཟུང་བས་ཞུམ་པ་ལ་སོགས་པར་མི་འགྱུར་བའི་བྱང་སེམས་ཆེན་པོའི་དགེ་བའི་བཤེས་གཉེན་དེ་གང་ལགས། བཀའ་སྩལ་པ། རབ་འབྱོར་བྱང་སེམས་ཆེན་པོའི་དགེ་བའི་བཤེས་གཉེན་ནི། གང་དེ་ལ་གཟུགས་མི་རྟག་པ་དང་སྡུག་བསྔལ་བ་དང༌། བདག་མེད་པ་དང༌། ཞི་བ་དང༌། དབེན་པ་ལ་སོགས་པར་སྟོན་ཅིང༌། དགེ་བའི་རྩ་བ་དེ་དག་ཀྱང་རྣམ་པ་ཐམས་ཅད་མཁྱེན་པ་ཉིད་མ་གཏོགས་པ་ཉན་ཐོས་དང་རང་སངས་རྒྱས་ཀྱི་སར་ཡོངས་སུ་བསྔོར་མི་འཇུག་པའོ། ། ཞེས་སོགས་སོ། །
མདོ་དོན་བསྟན་བཅོས་ཀྱིས་ཇི་ལྟར་བཀྲལ་བ་ནི། སེམས་མི་འགོང་བ་ཉིད་ལ་སོགས། ། ཞེས་སོགས་ཏེ་མདོར་བསྟན་གྱི་ཡོངས་འཛིན་དེ་གང་ཡིན་དྲིས་པའི་ལན་ནོ། ། རྩ་བའི་དོན་འགྲེལ་པས་བཤད་པ་ལ། གྲོལ་སྡེ་གཉིས། མདོ་སྔ་མ་ཅིག་ཤོས་དང༌། སེམས་མི་འགོང་བ་ཉིད་ལ་སོགས། ། དེ་ཡི་མི་མཐུན་ཕྱོགས་བོར་བ། ། རྣམ་པ་ཀུན་ཏུ་ཡོངས་འཛིན་ཡིན། ། ཞེས་པས་ནང་ཐབས་མཁས་ཀྱི་ཡོངས་འཛིན་བསྟན།
མདོ་ཕྱི་མ་ཤོས་དང༌། ངོ་བོ་ཉིད་མེད་སོགས་སྟོན་བྱེད། ། དེ་ཡི་མི་མཐུན་ཕྱོགས་བོར་བ། ། རྣམ་པ་ཀུན་ཏུ་ཡོངས་འཛིན་ཡིན། ། ཞེས་པས་ཕྱི་དགེ་བཤེས་ཀྱི་ཡོངས་འཛིན་བསྟན་པར་བཞེད་དོ། ། ཉི་ཁྲི་སྣང་བ་ལས། ཐབས་མཁས་པ་དང་དགེ་བའི་བཤེས་གཉེན་ནི་བྱང་ཆུབ་སེམས་དཔའི་ཡོངས་འཛིན་ཡིན་ནོ། ། ཞེས་གང་གསུངས་པ་དེ་ལ། ཐབས་ལ་མཁས་པའི་དབང་དུ་མཛད་ནས། ཞེས་དང༌།
དགེ་བའི་བཤེས་གཉེན་གྱི་དབང་དུ་མཛད་ནས་གསུངས་པ་ནི། ཞེས་བཤད་པས་སོ། ། སློབ་དཔོན་ནི་དགེ་བའི་བཤེས་གཉེན་ཐབས་ལ་མཁས་པ་ཞེས་གཅིག་ཏུ་མཛད་དོ། ། སངས་རྒྱས་ཡེ་ཤེས་ཞབས་ནི། འདིར་ཡོངས་འཛིན་སངས་རྒྱས་ཀྱི་དབང་དུ་བྱས་པ་མིན་གྱི། བྱང་སེམས་ཀྱི་དབང་དུ་འཛིན་པར་བཞེད། འདིར་དར་ཊཱིཀ་པ། སོགས་ཁོངས་ནས་གང་ཟག་གི་བདག་མེད་སྟོན་པར་མཛད་པ་ནི། མདོ་མ་གཟིགས་པར་གསལ་ལོ། ། གསུམ་པ་འཇུག་བྱ་བསྒྲུབ་པའི་ཡན་ལག་གི་ཆོས་ལ།
བསྒྲུབ་པའི་རྟེན། བསྒྲུབ་པའི་དམིགས་པ། བསྒྲུབ་པའི་ཆེད་དུ་བྱ་བ། སྒྲུབ་པ་རང་གི་ངོ་བོ་དེ་དང་བཞིར་ངེས་ཏེ། འདི་དག་ལས་གང་རུང་གཅིག་མ་ཚང་ནའང་སྒྲུབ་པའི་བྱ་བ་མི་རྫོགས་པའི་ཕྱིར་རོ། ། དང་པོ་ལ་སྔ་ཕྱིའི་འབྲེལ་བཙལ་བ་དང༌། འབྲེལ་པ་ཅན་གྱི་དོན་དངོས་གཉིས་སོ། ། དང་པོ་ལ། མདོའི་འབྲེལ་ནི། གོང་དུ་བྱང་ཆུབ་སེམས་དཔའ་ཞེས་ལན་མང་དུ་གསུངས་པ་ལས་འཕྲོས་པའོ། །
བསྟན་བཅོས་ཀྱི་འབྲེལ་པ་ནི། ངེས་འབྱེད་ཆ་མཐུན་གྱི་འོག་ཏུ་སྒྲུབ་པའི་རྟེན་དུ་གྱུར་པའི་རིགས་འཆད་པ་ལ་རྒྱུ་མཚན་ཡོད་དེ། ངེས་འབྱེད་སྒྲུབ་པ་ལ་རག་ལས། སྒྲུབ་པ་ཡང་སྒྲུབ་པའི་རྟེན་ལ་རག་ལས་པའི་ཕྱིར། ཞེས་སྟོན་པའི་དབང་དུ་བྱས་ན། སྒྲུབ་པ་དང་ལྡན་པ་ལ་ཞེས་སོགས་སོ། ། གཉིས་པ་འབྲེལ་པ་ཅན་དངོས་ལ། རྟེན་རིགས་ཀྱི་དབྱེ་བ་དང༌། རིགས་ལ་རྩོད་པ་སྤང་བ། དང་པོ་ལ་བཤད་བྱའི་མདོ་ནི།
དེ་ནས་རབ་འབྱོར་གྱིས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། ། བྱང་ཆུབ་སེམས་དཔའ་ཞེས་བྱ་བའི་ཚིག་གི་དོན་གང་ལགས། བཀའ་སྩལ་པ། རབ་འབྱོར་བྱང་ཆུབ་སེམས་དཔའི་ཚིག་གི་དོན་ནི་ཚིག་གི་དོན་མེད་པ་སྟེ། དེ་ཅིའི་ཕྱིར་ཞེ་ན། བྱང་ཆུབ་ལ་ནི་སྐྱེ་བའམ་ཡོད་པ་ཉིད་ཡོད་པའམ་དམིགས་པ་མིན་ཏེ། དེའི་ཕྱིར་བྱང་ཆུབ་སེམས་དཔའི་ཚིག་གི་དོན་ནི་ཚིག་གི་དོན་མེད་པ་སྟེ་ཞེས་སོགས་སོ། ། དོན་ནི་ཉི་སྣང་ལས། བརྟེན་པར་བྱང་ཆུབ་རྫས་སུ་མེད་པའི་འཐད་པས་སྐྱེ་མཆེད་དྲུག་གི་ཆོས་ཉིད་ཀྱི་རིགས་ནི་བྱང་ཆུབ་སེམས་དཔའི་སྒྲ་འཇུག་པའི་རྒྱུ་ཡིན་གྱི། དངོས་པོར་གྱུར་པའི་ཚིག་གི་དོན་ནི་མ་ཡིན་ནོ་ཞེས་བྱ་བར་བསྟན་ཏེ།
ཞེས་པ་ལྟར་རོ། ། མདོ་དེ་དག་གི་དོན་འཆད་པ་ནི། རྟོགས་པ་ཡི་ནི་ཆོས་དྲུག་དང༌། ། ཞེས་སོགས་ཏེ། འདི་ལ་བཞེད་པའི་རྣམ་གྲངས་བཀོད་པ་དང༌། སློབ་དཔོན་གྱི་ལུགས་བརྗོད་པ་དང་གཉིས། དང་པོ་ནི། ཉི་སྣང་ལས། སྒྲུབ་པའི་རྟེན་བརྗོད་པར་བྱ་སྟེ། རིགས་ཞེས་བྱ་བའི་དོན་ཏོ། །
དེ་ནི་སྒྲུབ་པའི་ཆོས་ཀྱི་གནས་སྐབས་ཐ་དད་པའི་དབྱེ་བས་རྣམ་པ་བཅུ་གསུམ་དུ་འགྱུར་རོ་ཞེས་རྟེན་བཅུ་གསུམ་གྱི་རྣམ་གཞག་མཛད་ཅིང༌། ཡུམ་གྱི་མདོར་རྟོགས་པའི་ཆོས་དྲུག་རེ་རེ་ལ་དགུ་དགུར་ཕྱེ་བ་ཡང་རྟོག་པ་དགུའི་དབྱེ་བ་དང་བསྟུན་པ་ཡིན་ལ། གཉེན་པོ་རྟོགས་པའི་ཆོས་དྲུག་གིས་མི་མཐུན་ཕྱོགས་རྟོག་པ་དགུ་སྤོང་བའི་གནས་སྐབས་ལ། གཉེན་པོ་དང་སྤོང་བའི་སྒྲུབ་པ་གཉིས་བཞག་ཅིང༌། མི་མཐུན་ཕྱོགས་དང་གཉེན་པོའི་ཡུལ་ཅན་གྱི་རྣམ་པར་རྟོག་པ་གཉིས་ཀྱང་སྤངས་པའི་གནས་སྐབས་ལ་དེ་དག་དེ་དག་ལ་ཡོངས་སུ་གཏུགས་པ་བཞག དེ་དག་ནི་ས་བདུན་པ་མན་ཆད་དོ། ། ལྷག་མ་བཞི་ནི་ས་བརྒྱད་པ་དགུ་པ་བཅུ་པ་སངས་རྒྱས་ཀྱི་ས་བཞི་ལ་འཇོག་པར་མངོན་ནོ། ། གསེར་གླེང་པ། བདུན་བརྒྱད་གཉིས་རྟོགས་པའི་ཆོས་དྲུག་པ་ལ་སྦྱོར། ཆོས་ཀྱི་བཤེས་གཉེན་ནི།
དང་པོ་གཉིས་སྦྱོར་ལམ་གྱིས་བསྡུས། ལྔ་པ་མཐོང་ལམ་གྱིས་བསྡུས། དྲུག་པ་ནི་སྒོམ་པའི་ལམ་གྱིས་བསྡུས། བདུན་པ་དང་དགུ་པ་ནི། དེ་དག་ཉིད་ཀྱིས་བྲལ་བ་དང༌། བྲལ་བའི་ཐོབ་པ་གཉིས་སོ། ། བརྒྱད་པ་ནི་ས་འོད་བྱེད་པ་ནས་ས་དྲུག་པའི་བར་རོ། ། བཅུ་པ་ནི། ས་བདུན་པའོ། ། བཅུ་གཅིག་པ་ནི།
ས་མི་གཡོ་བ་ནས་ཆོས་ཀྱི་སྤྲིན་གྱི་བར་རོ། ། བཅུ་གཉིས་པ་ནི། སྐྱེ་བ་གཅིག་གིས་ཐོགས་པ་དང༌། སྲིད་པ་ཐ་མ་པའོ། ། བཅུ་གསུམ་པ་ནི། ཁྱད་པར་གྱི་ལམ་རྡོ་རྗེ་ལྟ་བུའོ། ། ཞེས་དང༌། གང་དག་ཐ་མར་བསྟན་པ་འདི་སངས་རྒྱས་ཀྱི་ས་ལ་སྦྱོར་བར་བྱེད་པ་ནི་མི་རིགས་ཏེ། དེ་ལྟ་ན། སྔར་སྨོས་པའི་བྱང་སེམས་རྣམ་པ་བཅུ་གསུམ་ཞེས་པ་ཇི་ལྟར་བགྲང༌།
ཞེས་གསུངས་ཏེ། འདི་འཕགས་པ་འགོག་པ་ཡིན་ནམ་སྙམ་བུདྡྷ་ཤྲཱིས། དྲུག་པ་ས་བདུན་པ་མན་གྱིས་སྒོམ། བདུན་པ་བརྒྱད་པ་དགུ་པ་གསུམ། ས་བརྒྱད་པ་དགུ་པ་བཅུ་པ་གསུམ་ཡང་ངོ༌། ། བཅུ་པ་བཅུ་གཅིག་པ་བཅུ་གཉིས་པ་གསུམ་ཡང་རིམ་པ་བཞིན། ས་བརྒྱད་པ་དགུ་པ་བཅུ་པ་གསུམ་གྱི་ཡོན་ཏན་ཁྱད་པར་ཅན་ནོ། ། བཅུ་གསུམ་པ་ནི་ས་བཅུ་པའི་ཁྱད་པར་ལམ་ན་ཡོད་པར་བཞེད། དཔལ་མར་མེ་མཛད་ཀྱིས། ས་མཚམས་ཆོས་དྲུག་གསལ་བ་སྟེ། །
བདུན་ནོ་ཆོས་དྲུག་རེ་རེ་ལའང༌། ། ཡོད་པ་ཉིད་དུ་དཔྱད་ན་གནང༌། ། དཔེར་ན་དྲོད་ཀྱིས་བར་ཆད་མེད། ། གཉེན་པོ་སྤོང་བ་རྣམ་གྲོལ་ན། ། ཡོངས་སུ་གཏུགས་པ་བཞི་པོ་ནི། ། ཁྱད་པར་ལམ་ན་ཡོད་པའོ། ། ཆོས་དྲུག་གཞན་ལའང་དེ་བཞིན་སྦྱར། ། ཞེས་གསུངས་ཏེ་ཤིན་ཏུ་ལེགས་པར་སྣང་ངོ༌། ། གཉིས་པ་སློབ་དཔོན་གྱི་བཞེད་པ་ལའང༌། ཤེར་བློའི་བསྡུས་དོན་ལས།
ངེས་འབྱེད་ཆ་བཞིའི་སྟོབས་ཀྱིས་ཆོས་དབྱིངས་ལ་ལྟས་ཏེ། སྒོམ་ལམ་ཆུང་ངུའི་ཆུང་ངུ་ལ་སོགས་པར་སྦྱངས་ནས་གཉེན་པོས་མི་མཐུན་ཕྱོགས་དྲུངས་འབྱིན་པར་བྱེད་ཅིང༌། རློམས་པར་མི་བྱེད་དོ། ། རློམ་པ་མེད་བཞིན་དུ། སྙིང་རྗེ་དང་ཤེས་རབ་དག་གིས་ཐུན་མོང་མིན་པའི་ཆོས་ཐོབ་པས་ཐེག་པ་གསུམ་ལ་སེམས་ཅན་འདུལ་བ་ན་སངས་རྒྱས་ཉིད་ཐོབ་པར་འགྱུར་ཏེ། ཞེས་གསུང༌། རྣམ་བཤད་ལས་གསུངས་པ་ནི། གོ་རིམ། གྲངས་ངེས། རྟེན་ངོས་བཟུང་བ་དང་གསུམ།
དང་པོ་ལ་རྟོགས་པའི་ཆོས་དྲུག་ནི། སྦྱོར་ལམ་བཞི་དང༌། མཐོང་ལམ་དང༌། ས་བདུན་པ་མན་ཆད་ཀྱི་སྒོམ་ལམ་དང་དྲུག གཉེན་པོ་ས་བརྒྱད་པའི་བར་ཆད་མེད་ལམ་དང༌། སྤང་པ་ས་བརྒྱད་པའི་ཉོན་སྒྲིབ་སྤངས་པའི་རྣམ་གྲོལ་ལམ་དང༌། དེ་དག་ཡོངས་སུ་གཏུགས་པས་ས་བརྒྱད་པར་ཤེས་སྒྲིབ་སྤངས་པའི་རྣམ་གྲོལ་ལམ་དང༌། ས་བརྒྱད་པའི་ཡོན་ཏན་ཁྱད་པར་ཅན། ཤེས་རབ་སྙིང་བརྩེར་བཅས་པ་དང༌། ས་དགུ་པས་བསྡུས་པ་སློབ་མ་ཐུན་མོང་མིན་པ་དང༌།
ས་བཅུ་པས་བསྡུས་པ། གཞན་དོན་གོ་རིམ་དུ་བྱེད་པ་དང༌། རྒྱུན་མཐའི་ཡེ་ཤེས་ཀྱིས་བསྡུས་པ། ཡེ་ཤེས་རྩོལ་བ་མི་མངའ་བར་འཇུག་པའི་བར་རོ། ། ས་བརྒྱད་པ་ཁོ་ན་ལ་སྤོང་བའི་སྒྲུབ་པ་སོགས་བཞི་འཇོག་པའི་རྒྱུ་མཚན་ཅི་ཞེ་ན། བཤད་པ་འཇུག་པ་ལས། ས་བརྒྱད་པ་ལ་དྲི་མ་དེ་དག་རྩ་བཅས་ཉེ་བར་ཞི་གྱུར་ཅིང༌། ། ཉོན་མོངས་སྤངས་ཤིང་ས་གསུམ་བླ་མར་གྱུར་ཀྱང༌། ། ཞེས་དང༌། རྒྱན་ལས།
ཡིད་དང་འཛིན་དང་རྣམ་པར་རྟོག ། གྱུར་ཕྱིར་རྣམ་པར་མི་རྟོག་པ། ། ཞེས་དང༌། སྲིད་དང་ཞི་བར་མི་རྟོག་པ། ། ཞེས་གསུངས་པ་རྣམས་ས་བརྒྱད་པ་ཁོ་ནའི་དབང་དུ་བྱས་པར་སྣང་བའི་ཕྱིར་རོ། ། འག་ཡ་གོ་རིའི་མདོ་ལས། ས་བདུན་པ་མན་ཆད་ལ་ཤེས་པའི་ལམ་དང༌། ས་བརྒྱད་པ་ཡན་ཆད་ལ་སྤོང་བའི་ལམ་དུ་བཤད། མདོ་སྡེ་རྒྱན་ལས། བདུན་པ་མན་ལ་རྟོགས་པ་རྒྱས་པའི་ས་ཞེས་བཤད་དོ། །
དར་ཊཱིཀ་པ། རྐུན་པོ་ཕྱིར་ཕྱུང་བ་དང༌། ཞེས་པས། བར་ཆད་མེད་ལམ་ཁོ་ནའི་སྒྲུབ་པ་བསྟན་པ་དང༌། བར་ཆད་མེད་ལམ་རྫོགས་པར་སྐྱེས་པ་དང༌། ངོ་སྐལ་གྱི་སྤང་བྱའི་ས་བོན་འགགས་པ་དུས་མཉམ་པར་བསྟན་པའི་དོན་དུ་བཞེད་པ་ནི་རིམ་པ་ལྟར་མི་རིགས་ཏེ། གཉེན་པོ་དང༌། སྤོང་བ་གཉིས་ལ་ཡུམ་གྱི་མདོ་སོ་སོར་གསུངས་པ་ལྟར་ཉི་སྣང་དུ་འདི་གཉིས་སོ་སོར་ཕྱེ་ནས་གསུངས་པ་མ་མཁྱེན་པའམ་མཁྱེན་བཞིན་དུ་འགལ་བར་སྨྲས་པ་གང་རུང་དུ་གསལ་བའི་ཕྱིར་རོ། ། ཡང་ཁྱེད་གཉེན་པོ་བར་ཆད་མེད་ལམ་སྐྱེ་བ་ལ་མངོན་དུ་ཕྱོགས་པ་དང༌། མི་མཐུན་ཕྱོགས་ཀྱི་ས་བོན་འགགས་པ་ལ་མངོན་དུ་ཕྱོགས་པ་གཉིས་ལ་མདོ་སོ་སོར་དྲང་ན།
བཅུ་གསུམ་གྱིས་ཁ་བསྐོང་བ་མི་འཐད་དེ། བཅུ་གསུམ་པོ་འདི་ནི་སྔ་མ་བས་ཕྱི་མ་སྐྱེ་བ་རྟོགས་པའི་གོ་རིམ་དུ་སློབ་དཔོན་བཞེད་ལ། གཉིས་པོ་དེ་དུས་མཉམ་པའི་ཕྱིར་སློབ་དཔོན་དེ་ལྟར་བཞེད་དེ། འགྲེལ་ཆེན་ལས། དེ་ལྟར་རྟོགས་པའི་གོ་རིམ་ཡིན་པའི་ཕྱིར་འདི་ནི་གོ་རིམ་ཡིན་ནོ་ཞེས་གསུངས་པས་སོ། ། ཡང་ཁྱེད་ཀྱིས་གཉེན་པོའི་མདོ་འདྲེན་པ་ན། ཉི་མའི་དཀྱིལ་འཁོར་འཆར་བ་ན། མུན་པའི་གནས་མེད་ཅེས་ཁྱེད་རང་གི་རྟོག་པས་བཏགས་པའི་མདོ་བཟོས་ནས་དྲངས་པའང་མཁྱེན་དགོས་ཏེ། མདོ་ལས་ནི་ཉི་མའི་དཀྱིལ་འཁོར་འཆར་བའི་འོད་ལ་གནས་མེད་ཅིང་མི་དམིགས་ཞེས་འབྱུང་བས་སོ། ། དེ་ལྟར་ཡང་ཉི་ཁྲི་སྣང་བར་གཟིགས་ཤིག
ཡང་འདི་གཉིས་གཅིག་ཏུ་མཛད་ན་ནི། བཅུ་གསུམ་གང་ཡིན་སྟོན་དགོས་སོ། ། འོ་ན་གཞུང་ལས། དུས་མཉམ་ཞེས་བཤད་པ་ཇི་ལྟར་དྲངས་ཞེ་ན། ཁྱེད་ལྟར་ན། དཔེ་དོན་ཕྱིན་ཅི་ལོག་པར་སོང་སྟེ། རྐུན་པོ་བྱུང་བ་དང༌། སྒོ་འཕར་བཅད་པ་དུས་མི་མཉམ་པའི་ཕྱིར། དེས་དཔེ་གཉིས་ནི་བར་ཆད་མེད་ལམ་དང༌། རྣམ་གྲོལ་ལམ་སོ་སོའི་དཔེར་སྨོས་པ་ཡིན་གྱི།
དུས་མཉམ་པའི་དཔེར་སྨོས་པ་མིན་པ། དུས་མཉམ་པ་ཞེས་པ་ནི། ཞར་ལ་སྤང་གཉེན་སྐྱེ་འགག་བྱེད་ཚུལ་སྨོས་པ་ཡིན་ནོ། ། ཡང་དར་ཊཱིཀ་པ། འདིར་མཐོང་སྒོམ་གཉིས་ཀྱི་བར་ཆད་མེད་ལམ་སྤྱིར་འཛིན་པར་བཞེད་པ་ནི་གཞུང་ལ་མ་བརྟགས་པ་སྟེ། དེའི་འོག་ཏུ་ཞེས་པ་ནུས་མེད་དུ་བཏང་བའི་ཕྱིར། ཅི་སྟེ་བཤད་པའི་རིམ་པའོ་ཞེ་ན་མི་འཐད་པར་བསྟན་ཟིན་ནོ། ། གཉིས་པ་གྲངས་ངེས་ནི། འདིས་ཀྱང་ཞེས་སོགས་ཏེ། འགྲེལ་ཆེན་ལས།
འདིས་ཀྱང་རྟོགས་པའི་ཆོས་ཐམས་ཅད་བསྡུས་པའི་ཕྱིར་འདི་དག་ཁོ་ན་བསྟན་གྱི། མ་ཚང་བ་དང་ལྷག་པ་མིན་ནོ་ཞེས་གསུངས་པ་དང༌། དར་ཊཱིཀ་པས་ནི། སྒྲུབ་པ་བར་པ་བཞི་ངོ་བོ་གཅིག་ཏུ་ཁས་བླངས་པས་གཞུང་འདི་དང་སྒྲུབ་པའི་ཆོས་ཀྱི་གནས་སྐབས་ཐ་དད་པ་ཞེས་པ་གཉིས་ལས་འགལ་བར་བྱས་སོ། ། གསུམ་པ་རྟེན་བཟུང་བ་ནི། སྒྲུབ་པའི་ཆོས་ཀྱི་གནས་སྐབས་ཐ་དད་པའི་ཞེས་སོགས་སོ། ། འདིར་བསྒྲུབ་པའི་རྟེན་གྱི་བྱང་སེམས་ལ་བྱ་སྟེ། འགྲེལ་ཆེན་ལས། ཇི་སྐད་བཤད་པའི་རྟེན་དུ་གྱུར་པའི་བྱང་ཆུབ་སེམས་དཔའི་དམིགས་པ་གང་ཡིན་སྙམ་པ་ལ་མ་དམིགས་པ་བསྟན་པའི་ཕྱིར།

ཞེས་འབྱུང་བས་སོ། ། བྱང་སེམས་ཀྱི་རྟེན་ནི་ཆོས་དབྱིངས་ཏེ། མདོ་ལས་གསལ་བར་གསུངས་སོ། ། དེས་ན་ཆོས་ཀྱི་དབྱིངས་ཀྱི་རང་བཞིན་དང༌། ཞེས་པས་ཀྱང་ཆོས་ཀྱི་དབྱིངས་ཀྱི་རང་བཞིན་དུ་གྱུར་པའི་བྱང་སེམས་དང༌། རིགས་གཉིས་ཀ་མཚོན་པ་མིན་ནོ། ། འོ་ན་འདིར་ཚོགས་ལམ་གྱི་སྒྲུབ་པའི་རྟེན་རིགས་མི་འཆད་པའི་རྒྱུ་མཚན་ཅི་ཞེ་ན། དེར་རིགས་ཡོད་མོད་ཀྱི་འོན་ཀྱང་རིགས་ལ་མ་ངེས་པ་ཤས་ཆེ་ལ། འདིར་ནི་རིགས་ངེས་པ་འཆད་པའི་ཕྱིར་དང༌། ཐམས་ཅད་ཀྱང་སྦྱོར་ལམ་ནས་ཕྱིར་མི་ལྡོག་པས་རིགས་ངེས་པའི་ཕྱིར། ཡང་སྒོམ་བྱུང་གི་སྒྲུབ་པའི་དང་པོ་ངེས་འབྱེད་ནས་འཛིན་པ་ལྟར་ན་ནི།
སྦྱོར་ལམ་ན་སྒྲུབ་པ་ཉིད་མེད་པའི་ཕྱིར། དེའི་རྟེན་རིགས་བཞག་ཏུ་མེད་དོ། ། འོ་ན་དེར་ཅི་ཞིག་ཡོད་ཅེ་ན། ཐར་པ་ཆ་མཐུན་ནོ། ། ཞེས་རལ་གྲི་གསུང་བ་ལྟར་ཤིན་ཏུ་ལེགས་སོ། ། འདིར་དར་ཊཱིཀ་པ། ཁོ་ནའི་སྒྲས་རིགས་དངོས་པོ་བ་བཅད་དོ། ། ཞེས་ཁོ་བོ་ཅག་གི་བླ་མའི་བཞེད་པ་འགོག་པར་མཛད་པ་ནི། མ་བརྟགས་པ་ཆེན་པོ་ཡིན་ཏེ། སྤྱིར་རིགས་དངོས་པོ་བ་མེད་དུ་ཆུག
འདིར་དེ་ཡི་གེའི་དོན་མིན་ཏེ། འདི་དང་འོག་གི་ཁོ་ན་ཞེས་པ་ཐམས་ཅད་ཉི་ཁྲི་སྣང་བར། སེམས་ཙམ་པ་སོགས་ཀྱི་འདོད་ཚུལ་བཀག་པའི་རྗེས་སུ། རང་ལུགས། ཆོས་དབྱིངས་ཁོ་ན་རིགས་ཡིན་པར་བསྟན་པ་དེ་ཉིད་འདིར་ཡང་བཤད་པའི་ཕྱིར། གཉིས་པ་རིགས་ལ་རྩོད་པ་སྤང་བ་ལ། རྩོད་ལན་གཉིས་ལས་བཤད་བྱའི་མདོ་ནི། རྩོད་ལན་འདི་གཉིས་ཡུམ་གྱི་མདོར་མ་གསུངས་ཀྱང༌། ཉི་ཁྲི་སྣང་བར་དཀོན་མཆོག་ཟ་མ་ཏོག་བཀོད་པའི་མདོ་དྲངས་ནས་སྦྱར་བར་མཛད་དོ། ། དེ་ཡང་འདི་ལྟར།
རབ་འབྱོར་གྱིས་སྨྲས་པ། འཇམ་དཔལ་གལ་ཏེ་ཆོས་ཀྱི་དབྱིངས་ཀྱང་གཅིག དེ་བཞིན་ཉིད་ཀྱང་གཅིག ཡང་དག་པའི་མཐའ་ཡང་གཅིག་ཡིན་ན། སྣོད་དང་སྣོད་མིན་པ་དེ་ཇི་ལྟར་མངོན། ཞེས་པས་རྩོད་པ་དང༌། འཇམ་དཔལ་གྱིས་སྨྲས་པ་བཙུན་པ་རབ་འབྱོར། འདི་ལྟ་སྟེ་དཔེར་ན། རྫ་མཁན་གྱིས་འཇིམ་པའི་གོང་བུ་གཅིག་ལ་སྣོད་རྣམ་པ་སྣ་ཚོགས་བྱ་སྟེ། སྣོད་དེ་ཐམས་ཅད་སོ་གཅིག་ཏུ་བཏང་ན།
དེ་ལ་ཁ་ཅིག་ནི་འབྲུ་མར་དང༌། ཁ་ཅིག་ནི་སྦྲང་རྩི་དང༌། ལི་ཁ་རའི་སྣོད་དུ་འགྱུར། ཁ་ཅིག་ནི་ངན་པ་མི་གཙང་བའི་སྣོད་དུ་འགྱུར་ཏེ། འཇིམ་པའི་གོང་བུ་དེ་སོ་བཏང་བ་ལ་ཐ་དད་པ་ཅུང་ཟད་ཀྱང་མེད་དོ། ། རབ་འབྱོར་དེ་བཞིན་དུ་ཆོས་ཀྱི་དབྱིངས་གཅིག དེ་བཞིན་ཉིད་གཅིག ཡང་དག་པའི་མཐའ་གཅིག་ཡིན་མོད་ཀྱི། ཇི་ལྟར་ལས་མངོན་པར་འདུ་བྱས་པ་བཞིན་དུ་སྣོད་ཀྱི་ཁྱད་པར་དུ་འགྱུར་རོ། ། དེ་ལ་ཇི་ལྟར།
སྦྲང་རྩི་དང༌། ལི་ཁ་རའི་སྣོད་ཇི་ལྟ་བ་བཞིན་དུ་བྱང་ཆུབ་སེམས་དཔའ་ཐམས་ཅད་ལ་ལྟའོ། ། འབྲུ་མར་དང་མར་གྱི་སྣོད་ཇི་ལྟ་བ་བཞིན་དུ་རང་སངས་རྒྱས་ཐམས་ཅད་ལ་བལྟའོ། ། ངན་པ་མི་གཙང་བའི་སྣོད་ཇི་ལྟ་བ་བཞིན་དུ་བྱིས་པ་སོ་སོ་སྐྱེ་བོ་ཐམས་ཅད་ལ་བལྟའོ། ། ཞེས་པ་ནི་ལན་ནོ། ། དང་པོ་རྩོད་པ་གང་ལ་རྩོད་པ་ནི་ཉི་ཁྲི་སྣང་བ་ལྟར། མདོར་ན་བྱང་ཆུབ་སེམས་དཔའི་ཚིག་གི་དོན་ནི་ཚིག་གི་དོན་མེད་པ་སྟེ། ཞེས་ཆོས་དབྱིངས་རིགས་སུ་བསྟན་པ་ལ་རྩོད། ཇི་ལྟར་རྩོད་ན། རིགས་ཆད་མི་སྲིད་པར་ཐལ་ལོ། །
ཞེ་ན། དེ་ནི་ཧ་ཅང་ཐལ་བའི་སྐྱོན་མིན་ཞེས་ལན་བཏབ་ནས། དེ་ལྟ་ན་ཡང་རིགས་ཅན་གསུམ་དུ་མི་རུང་བར་ཐལ་ལོ། ། ཞེ་ན། རྟེན་པའི་ཆོས་ཀྱི་བྱེ་བྲག་གིས། ། དེ་ཡིད་དབྱེ་བ་ཡོངས་སུ་བརྗོད། ། ཅེས་སོ། ། སློབ་དཔོན་ལྟར་ན། སྒྲུབ་པ་ཡི་ནི་རྟེན་གྱུར་པ། ། ཆོས་ཀྱི་དབྱིངས་ཀྱི་རང་བཞིན་དང༌། །
ཞེས་ཆོས་དབྱིངས་ཁོ་ན་འཕགས་པའི་ཆོས་རྟོགས་པའི་རྒྱུ་ཡིན་པའི་རྒྱུ་མཚན་གྱིས། ཆོས་དེའི་རང་བཞིན་ཅན་གྱི་བྱང་ཆུབ་སེམས་དཔས་སངས་རྒྱས་ཀྱི་རིགས་ལ་གནས་པ་ཡིན་ན། སེམས་ཅན་ཐམས་ཅད་སངས་རྒྱས་ཀྱི་རིགས་ལ་གནས་པར་ཐལ། དེ་ལྟ་ན་རིགས་ཅན་གསུམ་གྱི་དབྱེ་བ་མི་རུང་བར་ཐལ་ལོ། ། ཞེས་སྟོན་པ་ནི། གལ་ཏེ་ཆོས་དབྱིངས་ཁོ་ན་ཞེས་སོགས་སོ། ། ལན་ལ། འཐད་པའི་སྒོ་ནས་མཐར་ཐུག་རིགས་གཅིག་ཏུ་བསྒྲུབ། དཔེའི་སྒོ་ནས་གནས་སྐབས་ཀྱི་རིགས་གསུམ་དུ་བཞག་པ་དང༌། དང་པོ་ལ་དངོས་དང་ཞར་ལ་ལོག་རྟོག་དགག་པའོ། །
དང་པོ་ནི་ཇི་ལྟར་སོགས་ཏེ། ཉི་སྣང་ལས། ཇི་ལྟར་དམིགས་པ་ན་འཕགས་པའི་ཆོས་རྣམས་ཀྱི་རྒྱུར་འགྱུར་བ་དེར་རིགས་ཡིན་པར་བརྗོད་པ་དེས་ན་འདིར་ཧ་ཅང་ཐལ་བ་ཅི་སྟེ་ཚོལ་བར་བྱེད་ཅེས་པ། དོན་གཅིག་པས། རྣམ་བཤད་ཀྱི་དགོངས་པ་འདི་ལྟར་བྱ་སྟེ། དེ་ཡང་ཐལ་བ་དང་པོ་ལ་འདོད་དེ། སེམས་ཅན་ཐམས་ཅད་ཆོས་ཅན། སངས་རྒྱས་ཀྱི་རིགས་ལ་གནས་པར་འདོད་དེ། དྲི་བཅས་སེམས་ཀྱི་ཆོས་དབྱིངས་དང་ལྡན་པའི་ཕྱིར། དེ་ལྟ་ནའང༌།
ཆོས་དབྱིངས་དེ་ཆོས་ཅན། རིགས་ཅན་ཐམས་ཅད་ཀྱི་རྟོགས་པའི་རྒྱུའི་ངོ་བོར་འཇོག་པ་ཡིན་ཏེ། རིགས་ཅན་གསུམ་གྱི་རྟོགས་རིགས་ཐམས་ཅད་ཁྱོད་ལ་བརྟེན་ཏེ་བསྒྲུབ་དགོས་པའི་ཕྱིར། དེ་ན་གནས་སྐབས་ཉན་རང་གི་རྟོགས་པ་ལ་གནས་པ་ཡང༌། སངས་རྒྱས་ཀྱི་རིགས་ཡོད་པར་ནུས་པ་ཡིན་ཏེ། རྗེ་བཙུན་གྱིས་གལ་ཏེ་སངས་རྒྱས་ཁམས་མེད་ན། ། སྡུག་ལ་སྐྱོ་བར་མི་འགྱུར་ཞིང༌། ། མྱ་ངན་འདས་ལ་འདོད་པ་དང༌། ། དོན་གཉེར་སྨོན་པའང་མེད་པར་འགྲུབ། ། སྲིད་དང་མྱ་ངན་འདས་པ་དེའི། །
སྡུག་བདེའི་སྐྱོན་ཡོན་མཐོང་བ་འདི། ། རིགས་ཡོད་ལས་ཡིན་གང་ཕྱིར་དེ། ། རིགས་མེད་དག་ལ་མེད་ཕྱིར་རོ། ། ཞེས་དང༌། སྒྱུ་འཕྲུལ་དྲྭ་བ་ལས། ཐེག་པ་གསུམ་གྱིས་ངེས་འབྱུང་ལ། ། ཐེག་པ་གཅིག་གི་འབྲས་བུར་གནས། ། ཞེས་པ་ལྟར། འདིར་རིགས་དང༌། གཞི་དང༌།
སྟོན་པ་དང༌། རྒྱུ་དང༌། རྟེན་དང༌། ཉེར་གནས་དང༌། སྔོན་འགྲོ་དང༌། གནས་དང༌། ས་བོན་དང༌། ཁམས་དང༌། རང་བཞིན་ཞེས་པ་རྣམ་གྲངས་སོ། ། གཞུང་འདི་ཆོས་ཤེས་དང༌།
གསེར་གླིང་པ་དཔེ་ལ་སྦྱོར་བར་མཛད་དེ། ཆོས་ཤེས་ལྟར་ན། ཇི་ལྟར་དཔེར་ན། ཉན་ཐོས་པ་དག དབུ་མ་པ་ལྟར། ཐམས་ཅད་སངས་རྒྱས་ཀྱི་རིགས་ཅན་ནམ། རྣལ་འབྱོར་སྤྱོད་པ་བ་ལྟར། རིགས་ཆད་པ་མི་འདོད་ཀྱི་ཐམས་ཅད་མ་ངེས་པའི་རིགས་ལ་གནས་པར་འདོད་ཀྱང་རྟེན་གྱི་སྟོབས་ཀྱིས་རིགས་ཅན་གསུམ་དུ་འདོད་པ་བཞིན་དུ། ཁོ་བོ་ཅག་ཆོས་ཉིད་གཅིག་པུ་རིགས་སུ་འདོད་པའང་དེ་བཞིན་ནོ། ། ཞེས་འཆད་དོ། །
གསེར་གླིང་པ་ལྟར་ན། ཉན་ཐོས་དང་རང་སངས་རྒྱས་བདག་མེད་གོང་ནས་གོང་དུ་རྟོགས་པའི་རིམ་གྱིས་དམིགས་པ་དེ་བཞིན་དུ། བྱང་ཆུབ་སེམས་དཔས་ཀྱང་ཆོས་ཉིད་ལ་དམིགས་པར་བྱའོ། ། ཞེས་འཆད་དོ། ། སྐབས་འདིར། ཉན་རང་གི་ཆོས་དབྱིངས་ལ་དམིགས་པ་རྒྱ་འགྲེལ་རྣམས་ན་བཤད་པ་མེད་ཅིང༌། དར་ཊཱིཀ་མཛད་པ། ཆོས་དབྱིངས་ལ་རྟེན་པ་དམིགས་པའི་དོན་དུ་བཞེད་པ་ནི། འཕགས་སེང་གི་བཞེད་པ་གཏན་མིན་ཏེ། ཉི་སྣང་དང་འགྲེལ་ཆེན་གཉིས་ཀ་ལས་འདིའི་ཐད་དུ།
རྟེན་དང་དམིགས་པ་དོན་ཐ་དད་པ་ཁོ་ནར་བཤད་པའི་ཕྱིར། གཉིས་ཀ་ལས། དེ་ལྟར་བྱས་ན་རང་བཞིན་གཙོ་བོར་གྱུར་པ་ནི་རིགས་ཡིན་ལ། རྣམ་འགྱུར་གཙོ་བོར་གྱུར་པ་ནི་དམིགས་པ་ཡིན་ཏེ། གཉིས་ཀའང་གཉིས་ཀར་མ་བཀག་པ་དེས་ན་ཉེར་ལེན་དང་དམིགས་པ་དག་གིས་མཚན་ཉིད་ཀྱི་དབྱེ་བ་དང༌། དམིགས་པ་དག་པའི་མཐར་ཐུག་པར་འགྲོ་བའང་འཐད་པར་འགྱུར་རོ་ཞེས་གསལ་བར་གསུངས་པའི་ཕྱིར། དེའི་ཕྱིར་ལུང་འདིར་རིགས་ལ་དངོས་མེད་ཀྱིས་ཁྱབ་པར་འདོད་པའང་བཀག་སྟེ་རྣམ་འགྱུར་གཙོ་བོར་གྱུར་པའི་རིགས་ཀྱང་ཡོད་པར་བསྟན་པའི་ཕྱིར། ཡང་ཆོས་དབྱིངས་འཕགས་པའི་ཆོས་ཐམས་ཅད་ཀྱི་རྒྱུར་བཞེད་ན། འཕགས་པ་ཐམས་ཅད་ཀྱི་ཆོས་དབྱིངས་དམིགས་པར་བཞེད་དགོས་པའང་མིན་ཏེ། མངོན་པ་ཀུན་ལས་བཏུས་ལས།
ཅིའི་ཕྱིར་ཆོས་ཀྱི་དབྱིངས་ཞེས་བྱ་ཞེ་ན། ཉན་ཐོས་དང་རང་སངས་རྒྱས་དང༌། སངས་རྒྱས་ཀྱི་ཆོས་ཐམས་ཅད་ཀྱི་རྒྱུ་ཡིན་པའི་ཕྱིར། ཞེས་གསུངས་པས་མངོན་པ་ཀུན་ལས་བཏུས་པ་ལས་ཀྱང༌། ཉན་རང་གིས་ཆོས་ཀྱི་བདག་མེད་རྟོགས་པར་བཞེད་པ་ཧ་ཅང་ཐལ་བའི་ཕྱིར་རོ། ། ཡང་ཉི་ཁྲི་སྣང་བར། ཆོས་དབྱིངས་ཐེག་པ་གསུམ་ཀའི་རིགས་སུ་འཇོག་པའི་ཤེས་བྱེད་དུ། འཕགས་པའི་གང་ཟག་ཐམས་ཅད་ནི་འདུས་མ་བྱས་ཀྱིས་རབ་ཏུ་ཕྱེ་བའོ། ། ཞེས་གསུངས་པར་འཆད་པ་ཡང་རྫུན་གྱི་བཤད་པ་ཡིན་ཏེ། ཉི་སྣང་དང་འགྲེལ་ཆེན་གཉིས་ཀ་ལས།
ངེས་པའི་ཚིག་ནི་ཡོན་ཏན་སྒྲོལ་བའི་དོན་གྱིས་རིགས་ཏེ། དེ་ལས་ཡོན་ཏན་དེ་དང་དེ་དག་སྐྱེ་ཞིང་འབྱུང་བའི་དོན་ནོ། ། དེའི་ཕྱིར་འཕགས་པའི་གང་ཟག་ཐམས་ཅད་ནི་འདུས་མ་བྱས་ཀྱིས་རབ་ཏུ་ཕྱེ་བ་ཡིན་ནོ། ། ཞེས་བརྗོད་དོ་ཞེས་བཤད་པ་ལས་གཞན་མེད་ལ། དེའི་དོན་ནི་འཕགས་པའི་གང་ཟག་ཐམས་ཅད་འདུས་མ་བྱས་ཀྱིས་རབ་ཏུ་ཕྱེ་བའི་སྒྲུབ་བྱེད་དུ། འཕགས་པའི་གང་ཟག་ཐམས་ཅད་ཀྱི་ཡོན་ཏན་མཐའ་དག་ཆོས་དབྱིངས་ལ་རྟེན་ནས་སྐྱེ་དགོས་པའི་ཕྱིར། དེ་དཔེར་ན་ས་བཞིན་ཞེས་སྟོན་པ་སྟེ། དེ་སྐད་དུ་ཡང༌། ཉི་ཁྲི་སྣང་བ་ལས། གོ་ཞེས་བྱ་བ་ནི་ས་ཡིན་ལ།
སའང་གནས་ཡིན་ཏེ། ལྷན་ཅིག་སྤྱོད་པས་གནས་པ་སྲོག་ཆགས་རྣམས་ལ་གོའི་སྒྲ་ཉེ་བར་འདོགས་སོ། ། དེ་བས་ན་སས་བསྡུས་པ་རྣམས་སྐྱོབ་པར་བྱེད་པའི་རིགས་སོ། ། ཞེས་འབྱུང་བའི་ཕྱིར་རོ། ། གཞན་ཡང་ཁྱེད་ལྟར་ན། འཕགས་པ་གྲོལ་སྡེས་སེམས་ཅན་ཐམས་ཅད་རིག་ལ་གནས་པ་ཧ་ཅང་ཐལ་བ་མེད་པར་གསུངས་པས། སེམས་ཅན་ཐམས་ཅད་ཀྱི་ཆོས་ཀྱི་བདག་མེད་རྟོགས་པར་ཐལ། འདིར་ཆོས་ཉིད་ལ་གནས་པ་དང༌། རྟེན་པའི་དོན་དམིགས་པ་དང༌། དམིགས་པ་ལ་རྟོགས་པས་ཁྱབ་པར་ཁས་བླངས་པའི་ཕྱིར།
གཞན་ཡང་ཁྱེད་ལྟར་ན། དེ་ནི་སྤྱིར་གནས་པའི་ཕྱིར་ཞེས་པ་ལ་རྟགས་མ་གྲུབ་ཀྱི་ལན་འདེབས་དགོས་པར་འགྱུར་རོ། ། གཉིས་པ་དཔེའི་སྒོ་ནས་གནས་སྐབས་རིགས་དྲུག་ཏུ་བཞག་པ་ནི། ཞེས་བྱ་བའི་ལན་ཞིག་ཀྱང་རྗེ་བཙུན་གྱིས་གཟིགས་ཏེ། ཤེས་བྱའི་སྒྲིབ་པ་སྤངས་པའི་ཕྱིར། འོན་ཀྱང་འཇིག་རྟེན་གྲགས་པའི་ལན་ནི། བརྟེན་པའི་ཆོས་ཀྱིས་ཞེས་སོགས་སོ། ། བུདྡྷ་ཤྲཱི་ལྟར་ན། རིགས་དེ་ཐམས་ཅད་ཐ་དད་པ་མིན་པར་བརྟག་ཅེ་ན། ཆོས་ཀྱི་དབྱིངས་ལ་དབྱེར་མེད་ཕྱིར། །
རིགས་ནི་ཐ་དད་རུང་མ་ཡིན། ། ཞེས་སོ། ། འོ་ན་བཅུ་གསུམ་དུ་ཇི་ལྟར་བརྗོད་ཅེ་ན། བརྟེན་པའི་ཆོས་ཀྱི་བྱེ་བྲག་གིས། ། དེ་ཡི་དབྱེ་བ་ཡོངས་སུ་བརྗོད། ། ཅེས་སྟོན་ནོ། ། བོད་སྔ་རབས་པ་ལ་ལ་ན་རེ། སློབ་དཔོན་གྱི་ལུགས་འདི་ལ་སྐྱོན་གཉིས་ཡོད་དེ། འགྲེལ་པ་ཆད་པའི་སྐྱོན་དང༌། བཅུ་གསུམ་གྱི་དབྱེ་བ་མི་རུང་བར་རྩོད་རྒྱུ་ཡིན་པ་ལ།
གསུམ་གྱི་དབྱེ་བ་མི་རུང་བར་བརྩད་པས་སོ། ། ཞེས་སྨྲ་བའང་སྣང་ངོ༌། ། གཉིས་པ་བསྒྲུབ་པའི་དམིགས་པ་ལ། སྔ་ཕྱིའི་འབྲེལ་བཙལ་བ་དང༌། འབྲེལ་པ་ཅན་དངོས་གཉིས། དང་པོ་ལ་མདོའི་འབྲེལ་ནི། རིགས་ཀྱི་གནས་སྐབས་སུ། ཆོས་ཐམས་ཅད་ཀྱི་ཆགས་པ་མེད་པ་ཉིད་དང༌། ཡོད་པར་གྱུར་པ་མ་ཡིན་པ་ཉིད་ལ་བསླབ་པར་བྱའོ། ། ཞེས་པ་ལ་འཕྲོས་པའོ། །
བསྟན་བཅོས་ཀྱི་འབྲེལ་ནི། སྒྲུབ་པའི་རྟེན་བྱང་ཆུབ་སེམས་དཔའ་དེ་རྟེན་ཆོས་དབྱིངས་ལ་བརྟེན་པ་བཞིན་དུ་དམིགས་པའང་ཆོས་དབྱིངས་ཁོ་ན་ལ་དམིགས་པའམ། འོན་ཏེ་གཞན་ཡོད་ཅེས་སྟོན་པ་ནི། ཇི་སྐད་བཤད་པའི་བསྒྲུབ་པའི་རྟེན་གྱི་དམིགས་པ་གང་ཡིན་ཅེས་པའོ། ། ཁ་རག་པ་ན་རེ། རིགས་ཤེས་པ་ཡིན་པར་དྲི་བ་འདིས་ཤེས་སོ། ། ཞེས་གསུངས་ཀྱང༌། སློབ་དཔོན་གྱི་དགོངས་པ་མིན་ནོ། ། གཉིས་པ་ལ་བཤད་བྱའི་མདོ་ནི། བཅོམ་ལྡན་འདས་ཆོས་ཐམས་ཅད་ནི་གང་ལགས།
ཡོད་པར་གྱུར་པ་མིན་པ་ཉིད་ལ་ཇི་ལྟར་བསླབ་པར་བགྱི། བཀའ་སྩལ་པ། རབ་འབྱོར་ཆོས་ཐམས་ཅད་ཅེས་བྱ་བ་ནི། དགེ་བ་དང་མི་དགེ་བ་དང༌། ལུང་དུ་མ་བསྟན་པ་དང༌། འཇིག་རྟེན་པ་དང༌། འཇིག་རྟེན་ལས་འདས་པ་དང༌། ཞེས་སོགས་སོ། ། དེའི་དོན་ནི། དམིགས་པ་ཆོས་རྣམས་ཐམས་ཅད་དེ། །
ཞེས་སོགས་སོ། ། འདི་ལ་སྤྱིར་བསྟན་པ་དང༌། ཅུང་ཟད་ཕྱེ་སྟེ་བསྟན་པ་དང༌། སོ་སོར་བཤད་པ་གསུམ་གྱིས་སྟོན་ཏེ། དེ་ལ་འཕགས་པ་ལྟར་ན། ཐམས་ཅད་དེ་གང་ཞེ་ན། དེ་ཡང་དགེ་ལ་སོགས་པ་ཡིན། དེ་ཁོ་ན་ལྟར་ངེས་སམ་ཞེ་ན། མ་ངེས་ཏེ། འཛིན་པ་ཡི་ནི་རྟོག་པ་དང༌། །
ཞེས་སོ། ། སློབ་དཔོན་གྱིས་དང་པོ་གསུམ་ལ་སྤྱིར་བསྟན་པ་ཞེས་གསུང༌། དེའི་དོན་གསེར་གླིང་པ་ཉན་ཐོས་སོགས་དང་ཐུན་མོང་དུ་བསྟན་པས་ཞེས་ཀྱང་འཆད། ཆོས་ཤེས་མདོར་བསྟན་ལ་བཞེད་དོ། ། འདི་ལ་ཡང༌། ཟངས་ཀར་འཕགས་པ་ཤེས་རབ་ཀྱིས། སྡེ་ཚན་ལྔ་པོ་རིམ་པ་བཞིན་བླང་བྱ་དོར་བྱ་བཏང་སྙོམས་སུ་བཞག་བྱ་གསུམ་གྱི་དབང་དུ་བྱས་པ་དང༌། ལམ་གྱི་དབང་དུ་བྱས་པ་དང༌། མི་མཐུན་ཕྱོགས་དང་གཉེན་པོའི་དབང་དུ་བྱས་པ་དང༌། ཀུན་རྫོབ་འདུས་བྱས་དང༌།
དོན་དམ་འདུས་མ་བྱས་ཀྱི་དབང་དུ་བྱས་པ་དང༌། འབྲས་བུའི་དབང་དུ་བྱས་པ་གཉིས་སོ། ། ཞེས་བཤད་པར་གྲགས་སོ། ། རྣམ་བཤད་ལས་ཀྱང་དེ་ཉིད་གསུངས་སོ། ། ཡང་འཇམ་དབྱངས་འོད་ཟེར་མགོན་པོ་གནས། ཡུལ་ལ་རིམ་པ་མེད་ཀྱང་ཡུལ་ཅན་རྟོགས་པ་སྐྱེ་བའི་རིམ་པ་ནི་འདི་ཡིན་ཏེ། བླང་བྱ་དོར་བྱ་བཏང་སྙོམས་སུ་བཞག་བྱ་སེམས་དཔའ་ལ། དགེ་སོགས་གསུམ་མོ། ། དགེ་བ་ལ་དང་པོ་དང་ཕྱིས་ཀྱི་བླང་བྱ་གང་ཡིན་སྙམ་པ་ལ། འཇིག་རྟེན་པ་དང་འཇིག་རྟེན་ལས་འདས་པ་གཉིས་སོ། །
འཇིག་རྟེན་ལས་འདས་པའི་སྤང་བྱ་གང་ཞེ་ན། ཟག་བཅས་ཟག་མེད་གཉིས་སོ། ། ཟག་མེད་ལམ་གྱི་དམིགས་རྣམ་གང་ཞེ་ན། འདུས་བྱས་འདུས་མ་བྱས་གཉིས་སོ། ། འདུས་མ་བྱས་རྟོགས་པའི་གནས་སྐབས་དང་མཐར་ཐུག་གི་འབྲས་བུ་གང་ཞེ་ན། ལྷག་མ་གཉིས་སོ། ། ཞེས་གསུངས་ཏེ། ཤིན་ཏུ་ལེགས་པས་དེ་ལྟ་བུ་ལ་སོགས་པ་ཆོས་ཐམས་ཅད་ལ་ཇི་ལྟ་བ་བཞིན་རྟོགས་པར་རིམ་གྱིས་དམིགས་པས་ཞེས་པའི་དོན་ཡང་ལེགས་པར་བཤད་དོ། ། དེས་ན་གཞུང་འདིས་ཐེག་ཆེན་གྱི་སྒྲུབ་པ་དེས་ཆོས་ཉིད་བདེན་སྟོང་འབའ་ཞིག་ཡུལ་དུ་བྱེད་པ་བཀག་ནས། རང་བཞིན་བདེན་སྟོང་གིས་ཁྱད་པར་དུ་བྱས་པའི་ཆོས་ཅན་སྣ་ཚོགས་དམིགས་པར་བཤད་དེ།
ཉི་ཁྲི་སྣང་བ་ལས། རང་བཞིན་དང་རྗེས་སུ་འབྲེལ་པའི་རྣམ་འགྱུར་ནི་དམིགས་པ་ཡིན་གྱི། རྣམ་པར་འགྱུར་བ་ཙམ་ནི་མ་ཡིན་ནོ། ། ཞེས་བཤད་པས། འདིའི་ཐད་ཀྱི་འཕགས་སེང་གི་གཞུང་ལ་རྩལ་དུ་བཏོན་ཏེ་བཤད་ན། རིན་པོ་ཆེ་བློ་བཟང་གྲགས་པའི་དཔལ་གྱི་རྗེས་སུ་འབྲང་བ་རྣམས་ཀྱི་སྨྲ་བའི་འཇུག་པ་ཅིག་ཅར་ཉམས་པར་འགྱུར་ཏེ། རྒྱས་པར་ནི་རྩོད་སྤོང་མི་ཟད་པ་རྒྱན་གྱི་འཁོར་ལོ་བལྟ་བར་བྱའོ། ། གསུམ་པ་བསྒྲུབ་པའི་ཆེད་དུ་བྱ་བ་ལ། མདོའི་འབྲེལ་ནི། རིགས་ཀྱི་སྐབས་སུ་བྱང་ཆུབ་སེམས་པའི་མིང་གི་གདགས་གཞི་དྲིས་ནས།
འདིར་དོན་གྱི་རྒྱུ་མཚན་དྲིས་པའི་ལན་ནོ། ། བསྟན་བཅོས་ཀྱི་འབྲེལ་ནི། འཕགས་པ་ལྟར་ན། འོ་ན་ཐེག་ཆེན་གྱི་སྒྲུབ་པས་ཆོས་ཐམས་ཅད་ལ་དམིགས་པར་བཤད་པ་དེ་ཉིད་ཀྱིས་ཆེད་དུ་བྱ་བ་ཡང་གྲུབ་བམ་ཞེ་ན། དམིགས་པ་ལ་དམིགས་པ་དང༌། ཆེད་དུ་བྱ་བ་ལ་དམིགས་པ་ནི་མི་འདྲ་བ་ཁོ་ན་ཏེ། མདའ་ལྟོང་སྦྱོར་བ་ལྟ་བུ་ད་ལྟར་བ་མ་དམིགས་པ་དང༌། འབེན་ལ་ཕོག་པ་ལྟ་བུ་ད་ལྟར་བ་ལ་དམིགས་པའི་ཁྱད་པར་ཡོད་དོ་ཞེས་སྟོན་ནོ། ། སློབ་དཔོན་ལྟར་ན། དམིགས་པ་དེ་ལྟ་བུ་ལ་བསྒྲུབ་པའི་ཞེས་སོགས་སོ། །
འབྲེལ་པ་ཅན་དངོས། བཤད་བྱའི་མདོ་ནི། ཅིའི་ཕྱིར་བྱང་ཆུབ་སེམས་དཔའ་ཆེན་པོ་ཞེས་བགྱི། སེམས་ཅན་གྱི་ཕུང་པོ་ཆེན་པོ་དང༌། སེམས་ཅན་གྱི་སྡེ་ཆེན་པོའི་མཆོག་ཏུ་གྱུར་པའི་ཕྱིར། སེམས་ཅན་གྱི་ཕུང་པོ་ཆེན་པོ་དང༌། སྡེ་ཆེན་པོ་གང་ཡིན་དྲིས་པའི་ལན་དུ། འདི་ལྟ་སྟེ། རིགས་དང༌། བརྒྱད་པ་དང༌།
ཞེས་པ་ནས་བྱང་ཆུབ་ཀྱི་སེམས་དང༌། རྡོ་རྗེ་ལྟ་བུའི་སེམས་དང༌། རླབས་པོ་ཆེའི་སེམས་དང༌། མི་བསྒུལ་བའི་སེམས་དང༌། ཕན་བདེའི་སེམས་བསྐྱེད་པར་བྱ་ཞིང༌། ཆོས་ལ་དགའ་བ་དང༌། ཀུན་དགའ་བའི་རྣལ་འབྱོར་ལ་བརྩོན་པས་སེམས་ཅན་གྱི་ཕུང་པོ་ཆེན་པོ་དང༌། སེམས་ཅན་གྱི་སྡེ་ཆེན་པོའི་མཆོག་ཏུ་འགྱུར་བར་བྱའོ། ། ཞེས་པས་སེམས་ཆེན་པོ་གསུངས། དེའི་དོན་ཉི་ཁྲི་སྣང་བ་ལས།
སེམས་ཅན་གྱི་ཕུང་པོ་ནི། སེམས་ཅན་ཕལ་པའི་ཚོགས་དང༌། སེམས་ཅན་གྱི་སྡེ་ཆེན་པོ་ནི། ཞུགས་པ་དང་གནས་པའི་གང་ཟག་རྣམས་སོ། ། དེ་དག་གི་མཆོག་ཏུ་བྱེད་པའི་བྱེད་ཆོས་དེ་གང་ཞེ་ན། རྡོ་རྗེ་ལྟ་བུའི་སེམས་བསྐྱེད་སོགས་ཏེ། དེ་ནི་སེམས་ཅན་ཐམས་ཅད་ཡོངས་སུ་མྱ་ངན་ལས་མ་འདས་བར་སེམས་ཅན་ཐམས་ཅད་ཀྱི་དོན་དུ་གོ་ཆ་བགོས་པའོ། ། རླབས་པོ་ཆེའི་སེམས་བསྐྱེད་ནི། དེ་དག་གི་སྐབས་སུ་འདོད་ཆགས་སོགས་དང༌། ཉན་རང་གི་སེམས་མི་བསྐྱེད་པའོ། །
མི་བསྒུལ་བའི་སེམས་ནི། དེས་རློམ་སེམས་སུ་མི་བྱེད་པའོ། ། ཕན་པ་དང་བདེ་བའི་སེམས་ཅན་ནི། སེམས་ཅན་ཐམས་ཅད་སྐྱོབ་ཅིང་མི་གཏོང་བ་དང༌། དེས་རློམ་སེམས་སུ་མི་བྱེད་པའོ། ། ཆོས་ཞེས་བྱ་བ་ནི་དབྱེར་མེད་པའོ། ། དགའ་བ་ནི་དེ་ལ་དགའ་ཞིང་མངོན་པར་དགའ་བའོ། ། དེ་བསྒོམ་ཞིང་མང་དུ་བྱེད་པ་ནི་ཀུན་ནས་དགའ་བའོ། ། ཞེས་བཤད། ཤཱ་རིའི་བུས་གསོལ་པ།
བཅོམ་ལྡན་འདས། བདག་དང་སེམས་ཅན་དང༌། སྲོག་དང༌། གསོ་བ་དང༌། སྐྱེས་བུ་དང༌། གང་ཟག་དང༌། ཤེད་ལས་སྐྱེས་དང༌། ཤེད་བུ་དང༌། བྱེད་པ་པོ་དང༌། ཚོར་བ་པོ་དང༌།
ཤེས་པ་པོ་དང༌། མཐོང་བ་པོ་དང༌། ཞེས་པ་ནས། ལྟ་བ་འདི་དག་སྤང་བའི་སླད་དུ་སེམས་ཅན་རྣམས་ལ་མི་དམིགས་པའི་ཚུལ་གྱིས་ཆོས་སྟོན་པར་བགྱིད་དེ། ཞེས་པས་སྤོང་བ་ཆེན་པོ་དང༌། དེའི་དོན་ཉི་ཁྲི་སྣང་བར། ང་རྒྱལ་བསྐྱེད་པའི་དོན་གྱིས་བདག་ཞུམ་པའི་བདག་ཉིད་ཅན་ཡིན་པའི་དོན་གྱིས་སེམས་ཅན་སྐལ་མཉམ་ཀྱི་རིམ་པ་ཡོངས་སུ་རྫོགས་ཀྱི་བར་དུ་གནས་པས་སྲོག་ཟས་ཀྱིས་རྒྱས་པར་བྱེད་པས་གསོ་བ། པུ་ནི་ལུས་ལ་བྱ་བར་བཤད་ལ་དེས་གདུང་བར་བྱེད་པས་པུ་རུ་ཤ་སྟེ་སྐྱེས་བུའོ། ། གཞན་དང་ནི་སྐྱེས་པའི་དབང་པོ་དང་ལྡན་པས་སྐྱེས་བུའོ། ། ཞེས་ཟེར་ཏེ།
དེ་དག་གི་ལྟར་ན། གཟུགས་ཁམས་པ་རྣམས་སྐྱེས་བུ་མིན་པར་འགྱུར་བས་མི་རིགས་སོ། ། འགྲོ་བ་རྣམས་སུ་ཡང་དང་ཡང་དུ་བསྟན་པས་གང་ཟག གཙོ་བོར་ཡིད་ཀྱི་ལས་ལས་སྐྱེས་པ་ཉིད་ཡིན་པའི་ཕྱིར། ཡིད་ལས་སྐྱེས་སོ། ། ང་རྒྱལ་སྲུང་བར་བྱེད་པ་ཡིན་པས་ཤེད་བདག དགེ་བ་ལ་སོགས་པའི་ལས་ལ་བརྟེན་པ་ཉིད་ཀྱིས་བྱེད་པ་པོ། དེའི་རྣམ་པར་སྨིན་པ་སོ་སོར་ཀུན་ཏུ་མྱོང་བས་ཚོར་བ་པོ། ཡིད་ཀྱི་རྣམ་པར་ཤེས་པའི་རྟེན་ཡིན་པའི་ཕྱིར་ཤེས་པ་པོ། མིག་ལ་སོགས་པ་ལྔའི་རྟེན་ཡིན་པའི་ཕྱིར་མཐོང་བ་པོ།
ཞེས་སོགས་བཤད་ཅིང༌། མདོར་ན་འདི་དག་ནི་བྱེད་པའི་སྐྱེས་བུ་བཅུ་གཉིས་ལ་འཇིག་ཚོགས་ལ་ལྟ་བ་ཡིན་ཞིང༌། དེའི་འོག་ནས་རྟག་ཆད་དུ་ལྟ་བ་མཐར་འཛིན་གྱི་ལྟ་བ་དང༌། མེད་པར་ལྟ་བ་ལོག་པར་ལྟ་བ་དང་གསུམ་གྱི་བྱིས་པ་ཐུན་མོང་བ་དང༌། ཕུང་ཁམས་སྐྱེ་མཆེད་སོགས་སུ་ལྟ་བ་ཉན་རང་དང་ཐུན་མོང་བ་དང༌། སེམས་ཅན་སྨིན་པ་ཞིང་སྦྱང་བ་དང༌། སངས་རྒྱ་བ་དང་ཆོས་ཀྱི་འཁོར་ལོ་བསྐོར་བར་ལྟ་བ་བྱང་སེམས་ཐུན་མོང་གི་ལྟ་བ་དེ་དག་སྤང་བ་ནི་སྤོང་བ་ཆེན་པོ་ཞེས་བྱའོ། ། འདི་དང༌། བཟུང་དོན་རྟོག་པ་སྤོང་ཕྱིར་དང༌། ། གཉེན་པོ་དང་ནི་སྤོང་བ་དང༌། །
རྣམས་སུ་སྤང་བ་ཐོབ་པ་རྣམས་ལ་སྤོང་བར་སྒྱུར་སྣང་བ་དེ་ཡང་ཞར་ལ་ཤེས་དགོས་སོ། ། དེ་ནས་རབ་འབྱོར་གྱིས་གསོལ་བ། བཅོམ་ལྡན་འདས་དོན་གང་གི་སླད་དུ་བྱང་ཆུབ་སེམས་དཔའ་ཆེན་པོ་ཞེས་བགྱི་བའི་དོན་དེ་ལ་བདག་ཀྱང་སྤོབས་སོ། ། བཀའ་སྩལ་པ། སྤོབས་པ་བསྐྱེད་ཅིག གསོལ་བ། བྱང་ཆུབ་ཀྱི་སེམས་མི་མཉམ་པ་དང་མཉམ་པའི་སེམས། ཉན་ཐོས་དང་རང་སངས་རྒྱས་ཐམས་ཅད་དང་ཐུན་མོང་མ་ལགས་པའི་སེམས། ཟག་པ་མ་མཆིས་ཤིང་ཁམས་གསུམ་དུ་མ་གཏོགས་པའི་སེམས། ཞེས་གསུངས་པ་གང་ལགས་པ་དེ་ཡང་རང་བཞིན་སྟོང་པའི་སླད་དུ་ཆགས་པ་མ་མཆིས་པ་དེའི་ཕྱིར།
བྱང་སེམས་ཆེན་པོ་ཞེས་བགྱི་བའི་གྲངས་སུ་མཆིའོ། ། ཞེས་སོགས་ཀྱིས་རྟོགས་པ་ཆེན་པོ་གསུངས། བརྒྱད་སྟོང་པ་ལས། བྱང་ཆུབ་ཀྱི་སེམས། ཐམས་ཅད་མཁྱེན་པའི་སེམས། ཟག་པ་མེད་པའི་སེམས། མི་མཉམ་པ་དང་མཉམ་པའི་སེམས། ཉན་ཐོས་དང་རང་སངས་རྒྱས་དང་ཐུན་མོང་མིན་པའི་སེམས། ཞེས་གསུངས། དེའི་དོན་འགྲེལ་ཆེན་ལས།
དང་པོ་སྨོན་འཇུག་གི་སེམས་དང༌། ཕྱི་མ་བཞི་མོས་དང་ལྷག་བསམ་དག་པ་དང༌། རྣམ་པར་སྨིན་པ་གཞན་དུ་འདོད། དེ་བཞིན་སྒྲིབ་པ་སྤངས་པ་བཞི་སྦྱར། ཡང་ན་དང་པོ་ངོ་བོ་ཉིད་ཀྱི་སྐུ་ལྷག་མ་བཞི་ཡེ་ཤེས་བཞི་ལ་སྦྱར་ཏེ་བཤད་དོ། ། དེའི་དོན་བཤད་པ་ནི། སེམས་ཅན་ཀུན་མཆོག་ཉིད་སེམས་དང༌། ། ཞེས་སོ། ། འདིར་སེམས་ཅན་ཐམས་ཅད་སེམས་ཅན་ཀུན་གྱི་མཆོག་ཏུ་ཇི་ལྟར་བྱ་ཞེ་ན། འཕགས་པ་ལྟར་ན།
སེམས་ཅན་ཀུན་གྱི་མཆོག་ནི་སངས་རྒྱས་ཡིན་ལ། སེམས་ཅན་ཐམས་ཅད་དེར་བྱེད་པའི་རྒྱུ་ནི་སེམས་ཅན་ཆེན་པོ་སྟེ། ཞེས་འཆད། སློབ་དཔོན་ནི། རང་རྒྱུད་ལ་ལྡན་པའི་སེམས་ཅན་ཐམས་ཅད་སེམས་ཅན་ཀུན་གྱི་མཆོག་ཅེས། གཉིས་པོ་གཞི་མཐུན་པར་བཞེད། ལོ་ཆེན། དང་པོ་ནི་གཞན་དོན་ཐུགས་རྗེ་ཡིན། ཕྱི་མ་གཉིས་རང་དོན་སྤངས་པ་དང་ཡེ་ཤེས་ལ་འཆད། མདོའི་དངོས་བསྟན་ལ།
ཆེན་པོ་གསུམ་སློབ་ལམ་ན་གསལ། སློབ་དཔོན་གྱིས་སངས་རྒྱས་ཀྱིས་སར་བཞག་སྟེ་མི་འགལ་ལོ། ། བཞི་པ་བསྒྲུབ་པར་རང་གི་ངོ་བོ་ལ། འབྲེལ་དང༌། འབྲེལ་པ་ཅན་དངོས་སོ། ། དེ་ལྟར་རྟེན་དུ་གྱུར་པ་ལ་སོགས་པ་བརྗོད་ནས་དེའི་རང་གི་ངོ་བོ་གང་ཡིན་ཞེ་ན། ཅེས་པ་སྟེ། དོན་ནི། རྟེན་རིགས་ལ་བརྟེན། ཆེན་པོ་གསུམ་ལ་དམིགས་པ་ཙམ་གྱིས་ཆེན་པོ་གསུམ་ཐོབ་པར་ནུས་སམ་ཞེ་ན།
ཞེས་པའོ། ། གཉིས་པ་ལ། ལན་གྱི་སྒོ་ནས་སྤྱིར་ངོས་བཟུང་བ་དང༌། ལུས་རྣམ་གཞག་གི་བསྒྲུབ་པ་སོ་སོར་བཤད་པའོ། ། དང་པོ་ལ། རང་གི་བློ་ལ་ཤར་བ་རྣམ་བཤད་དང༌། འཕགས་པའི་དགོངས་པར་སྦྱར་བ་དང༌། དེའི་རྒྱབ་རྟེན་མཁས་པ་སྔ་མའི་བཞེད་པ་ཟུར་ཙམ་བཀོད་པ་དང༌། རང་གི་རྟོགས་ཚུལ་གཉིས་པ་སློབ་དཔོན་གྱི་དགོངས་པར་བཤད་པ་དང་གསུམ། དང་པོ་ནི།
རྒྱན་འདིར་བསྒྲུབ་པ་གཉིས་ཏེ། བཤད་བྱ་དངོས་པོ་བརྒྱད་ཀྱི་ལྡོག་པ་ནས་བསྟན་པ་སྤྱིའི་སྒྲུབ་པ་དང༌། འཆད་བྱེད་དོན་བདུན་བཅུའི་ལྡོག་པ་ནས་བསྟན་པ་བྱེ་བྲག་གི་སྒྲུབ་པ་གཉིས། དང་པོ་སྤྱི་བསྒྲུབ་ཞེས་བྱ་སྟེ། ཡུལ་སྐྱེ་མེད་གསུམ་པོ་ཙམ་ཞིག་སྒྲུབ་པར་བསྟན་པའི་ཕྱིར། ཞེས་སྟོན་པ་ནི། ཐམས་ཅད་མཁྱེན་པ་ཉིད་གསུམ་གྱི་ཡུལ་ལ་སྤྱིར་དགེ་བའི་ཆོས་ཀྱི་རྟེན་ཅན་དང་ཞེས་པའོ། ། གཉིས་པ་ལ་བྱེ་བྲག་གི་སྒྲུབ་པ་ཞེས་བྱ་སྟེ། ཡུལ་སྐྱེ་མེད་གསུམ་གྱི་བྱེ་བྲག་ཕ་རོལ་ཏུ་ཕྱིན་པ་དྲུག་པོ་སྒྲུབ་དགོས་པར་བསྟན་པའི་ཕྱིར། ཞེས་སྟོན་པ་ནི།
ཐམས་ཅད་མཁྱེན་པ་ཉིད་གསུམ་རྣམ་པ་ཀུན་མངོན་པར་རྫོགས་པར་རྟོགས་པ་ལ་སོགས་པ་བཞི་ལ་བཞེད་དོ། ། འདི་གཉིས་བསྟན་པའི་ཚུལ་ནི་མི་འདྲ་སྟེ། སྔ་མས་ནི་ལྟ་བ་གཙོ་བོར་གྱུར་པའི་ཆ་ནས་བཤད། ཕྱི་མས་ནི་སྤྱོད་པ་གཙོ་བོར་གྱུར་པའི་ཆ་ནས་བཤད་པའི་ཕྱིར། སྒོམ་པའི་ཚེ་ནི་སོ་སོར་སྒོམ་པ་མིན་ཏེ། གཉིས་ཀ་ལའང་གཉིས་ཀ་ཚང་དགོས་པའི་ཕྱིར། མདོར་ན་སྔ་མ་ལ་མཁྱེན་པ་གསུམ་དང་འབྲེལ་བའི་སྒྲུབ་པ་ཞེས་བྱ་སྟེ། སྐྱེ་མེད་གསུམ་དང་འབྲེལ་བའི་ཆ་ནས་བསྟན་པའི་བསྒྲུབ་པ་ཡིན་པའི་ཕྱིར། ཕྱི་མ་ལ་སྦྱོར་བ་བཞི་དང་འབྲེལ་བའི་སྒྲུབ་པ་ཞེས་བྱ་བ་ཡིན་ཏེ། དམིགས་བསལ་ཅན་གྱི་ཉམས་ལེན་དང་འབྲེལ་བར་བསྟན་པའི་བསྒྲུབ་པ་ཡིན་པའི་ཕྱིར།
དེའི་ཕྱིར་སྐབས་དང་པོ་གསུམ་གྱི་སྒྲུབ་པ་ལ་སྤྱིའི་བསྒྲུབ་པ་དང༌། སྐབས་ལྷག་མ་བཞིའི་བསྒྲུབ་པ་ལ་བྱེ་བྲག་གི་སྒྲུབ་པ་ཞེས་བསྟན་པར་འདོད་པ་ནི། ཉེས་པའི་འབྱུང་ཁུངས་ཡིན་པས་མི་རིགས་སོ། ། གཉིས་པ་ནི་གསེར་གླིང་པས། ཡུལ་ནི་བདེན་པ་བཞི། དགེ་བའི་ཆོས་ནི་ཆོས་ཉིད། རྟེན་ཅན་ནི་དེ་ལ་གནས་པ། མངོན་པར་རྟོགས་པ་རེ་རེ་ཞིང་རེ་རེའི་བསྒོམ་བྱ་རྟགས་ལ་སོགས་པའོ། ། ཕ་རོལ་ཕྱིན་པ་དྲུག་གི་རྟེན་ཅན་ནི། དེ་ཉམས་སུ་ལེན་པའོ། །
ཞེས་བཤད། ཤེར་བློ། སྤྱིའི་དངོས་པོ་དཀར་པོ་དགེ་བའི་ཆོས་སྒོ་དུ་མ་ནས་བསྒྲུབ་པ་དང༌། ཁྱད་པར་གྱི་དངོས་པོ་ཕར་ཕྱིན་དྲུག་བསྒྲུབ་པ་ཞེས་ཟེར། ཆོས་ཀྱི་བཤེས་གཉེན། གོམས་པའི་མཐུ་ཐོབ་མ་ཐོབ་ཀྱི་ཁྱད་པར་ཡིན་ལ། དེ་ཡང༌། གོ་ཆའི་སྒྲུབ་པ་ནི་གཉིས་ཀ་ཡིན་ཞིང༌། ལྷག་མ་གསུམ་ནི། དང་པོ་ཁོ་ན་ཞེས་གསུང༌།
ལོ་ཆེན་གྱིས་ཐོས་བསམ་གཙོ་བོར་གྱུར་པ་དང༌། ཉམས་ལེན་གཙོ་བོར་གྱུར་པ་ལ་འཆད་ཅིང༌། ས་མཚམས་ཀྱང་སློབ་དཔོན་གྱི་ལུགས་ལ། དང་པོ་ཚོགས་ལམ་ནས་འཇོག ཕྱི་མ་ས་བརྒྱད་པ་ནས་འཇོག ཅེས་གསུང༌། དེ་ལྟར་བཤད་པ་ཐམས་ཅད་ཀྱང་ཉི་ཁྲི་སྣང་བ་དང་གཙོ་བོར་མཐུན་ཏེ། དེ་ཉིད་ལས། ཐམས་ཅད་མཁྱེན་པ་ཉིད་གསུམ་གྱི་ཡུལ་ལ་ནི། སྤྱིར་དཀར་པོའི་ཆོས་ཀྱི་རྟེན་ཅན་གྱི་བྱ་བ་ནི་སྒྲུབ་པ་ཡིན་ལ།
མངོན་པར་རྟོགས་པ་རྣམ་པ་བཞི་ལ་ནི། མངོན་པར་རྟོགས་པ་སོ་སོ་ལ་ཕ་རོལ་ཏུ་ཕྱིན་པ་དྲུག་པོ་དག་གིས་ཐོགས་པ་མེད་པ་དང༌། འཇིགས་པ་མེད་པ་གང་ཡིན་པ་དེ་ནི་སྒྲུབ་པ་ཡིན་ནོ། ། ཞེས་ཕན་ཚུན་དགར་བའི་ཚིག་བཞི་འབྱུང་བས་སྔ་ཕྱི་གཉིས་བསྒྲུབ་པ་ཐ་དད་པ་ཁོ་ནར་བསྟན་པའི་ཕྱིར། གསུམ་པ་ནི། སློབ་དཔོན་གྱི་འགྲེལ་པ་ཆེ་ཆུང་གཉིས་ཀར་ཡང༌། གཞུང་གོང་འོག་སོ་སོར་འབྱེད་པ་ཡི་གེའི་དོན་མིན་ཏེ། གཞུང་ཉིད་ལ་བརྟགས་ན་གསལ་བས། འདི་ལྟར་བསྒྲུབ་པ་གང་ཡིན་དྲིས་པའི་ལན་དུ། མཁྱེན་པ་གསུམ་གྱིས་སྐབས་སུ་སྤྱིར་སྐྱེ་མེད་གསུམ་ཐོས་བསམ་གྱིས་གཏན་ལ་ཕབ་པ་དང༌།
སྦྱོར་བ་བཞིའི་སྐབས་སུ་སྦྱོར་བ་རེ་རེ་ཡང་ཕར་ཕྱིན་དྲུག་ལྡན་དུ་ཉམས་སུ་ལེན་པ་ཅན་གྱིས་ཐབས་ཤེས་ཟུང་འཇུག་ནི་བསྒྲུབ་པ་ཡིན་པར་བསྟན་ནོ། ། འོ་ན་ཆོས་སྐུ་དང་འབྲེལ་བའི་སྒྲུབ་པ་མི་སྟོན་པའི་རྒྱུ་མཚན་ཅི་ཞེ་ན། འགྲེལ་ཆེན་ལས། ཆོས་ཀྱི་སྐུའི་མངོན་པར་རྟོགས་པ་ལ་མིན་ཏེ། འབྲས་བུ་ཉིད་ཡིན་པས་དེ་ལ་བྱ་བ་ཡོད་མི་སྲིད་དོ། ། ཞེས་གསུངས། གཉིས་པ་ལུས་རྣམ་གཞག་གི་བསྒྲུབ་པ་སོ་སོར་བཤད་པ་ལ། སྤྱིའི་མཚམས་སྦྱར་དང༌། སོ་སོའི་རང་བཞིན་དང་གཉིས། དང་པོ་ནི།
དེ་ལྟར་ཇི་ལྟ་བ་བཞིན་དུ་སྦྱོར་བ་དང༌། མཐོང་བ་དང༌། སྒོམ་པ་དང༌། ཁྱད་པར་ལམ་གྱིས་ངོ་བོ་ཉིད་ཀྱི་བསྒྲུབ་པའི་མཚན་ཉིད་གོ་ཆ་དང་འཇུག་པ་དང༌། ཚོགས་དང་ངེས་པར་འབྱུང་བ་རྣམས་ཀྱིས་ཞེས་པ་སྟེ། འདིའི་དོན་ལ་འགྲེལ་ཆེན་ལྟར་ན། ཐོགས་མེད་ཀྱིས་བཤད་པ་དེ་ལྟར་ཞེས་སྦྱར་ན་ལེགས་ཏེ། འགྲེལ་ཆེན་ལས། ཐོགས་མེད་ཀྱིས་གོ་ཆ་འཇུག་པའི་སྒྲུབ་པ་དག་ནི་གོ་རིམ་བཞིན་དུ་བརྒྱུད་པ་དང་དངོས་སུ་སྦྱོར་བའི་རང་བཞིན་ཚོགས་དང་མོས་པས་སྤྱོད་པའི་སས་བསྡུས་པ་ཡིན་ནོ། ། ཚོགས་ཀྱི་སྒྲུབ་པ་ནི།
བརྩེ་བ་ནས་བརྩམས་ཏེ་གཟུངས་ཀྱི་བར་ནི་མངོན་སུམ་གྱི་སྦྱོར་བའི་རང་བཞིན་ཆོས་མཆོག་ཆེན་པོས་བསྡུས་པ་ཡིན། ས་དང་པོ་རབ་ཏུ་དགའ་བའི་རང་བཞིན་དུ་གྱུར་པའི་ཚོགས་ཀྱི་སྒྲུབ་པ་ནི་མཐོང་བའི་ལམ་གྱི་བདག་ཉིད་ཡིན་ལ། ས་གཉིས་པ་ལ་སོགས་པའི་རང་བཞིན་ནི། སྒོམ་པའི་ལམ་གྱི་ངོ་བོ་ཉིད་ཡིན་ཞིང༌། གཉེན་པོ་ཕྱོགས་ཀྱི་བདག་ཉིད་ཅན་གྱི་ཚོགས་ཀྱི་སྒྲུབ་པ་ནི་ལམ་གཉིས་ཀའི་སྤྱོད་ཡུལ་ཅན་ཡིན་ནོ། ། ངེས་པར་འབྱུང་བའི་སྒྲུབ་པ་ནི། བསྒོམ་པའི་ལམ་ལ་བརྟེན་པ་ཡིན་ནོ། ། ཞེས་གསུངས་པ་དེ་ལྟར་ཇི་ལྟ་བ་བཞིན་དུ་ཞེས་བཤད་པས་སོ། ། འདི་ཡང་དང་པོར་ཐོབ་པའི་ས་མཚམས་ཀྱི་དབང་དུ་བྱས་པར་སློབ་དཔོན་བཞེད་དེ། འདིའི་ཐད་ཀྱི་བསྡུད་འགྲེལ་ལས།
དེ་ལྟར་ས་གང་དུ་ཐོག་མར་གོམས་པར་བྱས་པའམ། ཐོབ་པ་དེ་ལ་ལྟོས་པ་ཡིན་པར་རིག་པར་བྱའོ། ། ཞེས་དང༌། ཆོས་ཀྱི་བཤེས་གཉེན་གྱིས། དེ་ལྟར་སྒྲུབ་བཞི་ལམ་བཞིར་བསྟན་པ་ནི། རེ་ཤིག་ཤས་ཆེ་བའི་དབང་དུ་བྱས་ཀྱི། དེ་དག་རེ་རེ་ཞིང་ཡང་ཐམས་ཅད་དུ་མི་འགྲོ་བ་མ་ཡིན་པས་ཉེས་པ་མེད་དོ། ། ཞེས་བཤད་པས། གཞུང་འདིས་སྒྲུབ་པ་བཞིའི་ས་མཚམས་སྟོན་པ་ལ་བསྙོན་མེད་དོ། ། འདི་ལའང༌།
ཆོས་ཤེས་ངེས་འབྱུང་སྒྲུབ་པ་སྐད་ཅིག་སྦྱོར་བར་ཆད་མེད་པའི་རྩེ་སྦྱོར་རྣམས་དོན་གཅིག་པར་བཞེད་དོ། ། འགྲེལ་པ་འདི་ལྟར་ན། ཕྱིན་དྲུག་གི་རྟེན་བརྟེན་ཅན་གྱི་བསྒྲུབ་པ་དེ་ཡང་གང་ཞེ་ན། སྤྱིར་བསྟན་པ་དེ་ལྟར་བྱེ་བྲག་གི་དབྱེ་བ་ཇི་ལྟ་བ་བཞིན་བསྟན་པ་ནི་ཞེས་སྦྱར་རོ། ། གཉིས་པ་སོ་སོའི་རང་བཞིན་ལ། བསམ་པས་འཇུག་པ་གོ་ཆ། སྦྱོར་བར་ཞུགས་པ་འཇུག་པའི་བསྒྲུབ་པ། འབྲས་བུ་ལ་མངོན་དུ་ཕྱོགས་པ་ཚོགས་ཀྱི་བསྒྲུབ་པ། འབྲས་བུ་འབྱིན་པ་ལ་ཞུགས་པ་ངེས་འབྱུང་བསྒྲུབ་པ་རྣམས་ཏེ། དེ་སྐད་དུ་ཚིག་གསལ་ལས།
གོ་རིམ་དུ་འཇུག་པ་དང༌། ཞུགས་པ་ཁྱད་པར་དུ་གྱུར་པ་དང༌། འབྲས་བུ་ཐོབ་པ་ལ་མངོན་དུ་བྱེད་པ་དང༌། ཞེས་སོགས་ལྟར་རོ། ། དང་པོ་ལ་མདོའི་འབྲེལ་ནི། གོང་དུ་བཅོམ་ལྡན་འདས། རབ་འབྱོར། ཤཱ་རིའི་བུ་གསུམ་གྱིས་བྱང་ཆུབ་སེམས་དཔའི་དོན་བཤད་པ་ན། བྱམས་མའི་བུ་གང་པོས་གསོལ་པ། བཅོམ་ལྡན་འདས་བདག་ཅག་དོན་འདི་ལ་སྤོབས་པ་སྐྱེས་སོ། །
བཀའ་སྩལ་པ། སྤོབས་པར་གྱིས་ཤིག གསོལ་པ། དེ་ནི་གོ་ཆ་ཆེན་པོ་བགོས་པ་ལགས་ཏེ། ཐེག་པ་ཆེན་པོ་ལ་ཡང་དག་པར་ཞུགས་པ་ལགས། ཐེག་པ་ཆེན་པོ་ལ་ཡང་དག་པར་གནས་པ་ལགས། ཞེས་བསྒྲུབ་པ་དང་པོ་གསུམ་སྤྱིར་བསྟན་པའོ། ། བསྟན་བཅོས་ཀྱི་འབྲེལ་ནི། བརྩོན་འགྲུས་ཀྱི་ངོ་བོ་ཉིད་ཀྱི་ཞེས་སོགས་སོ། ། གཉིས་པ་འབྲེལ་བ་ཅན་ལ་བཤད་བྱའི་མདོ་ནི།
གོ་སྒྲུབ་ཀྱི་དབང་དུ་བྱས་པ་ནི། ཤཱ་རིའི་བུས་སྨྲས་པ། གང་པོ་ཇི་ཙམ་གྱིས་གོ་ཆ་ཆེན་པོ་བགོས་པ་ཞེས་བྱ། ཞེས་དྲིས་པའི་ལན་གྱིས་སྟོན་ནོ། ། དེའི་དོན་ནི། དེ་དག་སོ་སོར་སྦྱིན་ལ་སོགས། ། ཞེས་སོགས་སོ། ། འདིར་སོ་སོར་སྦྱིན་ལ་སོགས་དེ་དག ཅེས་སྦྱར་བ་ལེགས་སོ། ། ཞེས་བདག་གི་བླ་མ་དག་གསུང་ངོ༌། །
འདིར་སོ་དྲུག་དྲུག་ཏུ་བསྡུད་པའི་ཚུལ་ཇི་ལྟར་ཡིན་ཞེ་ན། ཆོས་ཤེས་ཀྱིས་སྦྱིན་པ་ལ་བརྟེན་པའི་དྲུག་ཆར་དེའི་ཚེ་དེའི་རྒྱུ་ལས་བྱུང་ཞིང༌། དེའི་ཉམས་ལེན་ལས་ཕྱེ་བར་ཟད་པས་རྒྱུ་གཅིག་ལས་བྱུང་བར་འདྲ་བས་ན་ཆོས་མཐུན་ནོ། ། གཞན་དག་ནི། གདུལ་བྱ་ཆོས་ཀྱི་དབྱེ་བ་ལ་མ་རྨོངས་པར་བྱ་བའི་ཕྱིར། བཅོམ་ལྡན་འདས་ཀྱིས་དེ་ལྟ་དེ་ལྟར་གདགས་པ་མཛད་པ་ན། མིང་གི་ཆོས་མཐུན་པ་ཞེས་བྱའི། རང་གི་ངོ་བོ་ནི་ཕ་རོལ་ཏུ་ཕྱིན་པ་དྲུག་ཁོ་ནར་ཟད་ཅེས་གསུང༌། རྣམ་བཤད་ཀྱི་དགོངས་པ་ལུགས་གཉིས་པ་དང་ཉེ་བ་ཡིན་ཏེ། རྣམ་བཤད་ལས།
སྦྱིན་པའི་བསྡུ་བྱ་དྲུག་སྦྱིན་པར་ཆོས་མཐུན་ན། སྦྱིན་པའི་བསྡུ་བྱ་དྲུག་སྦྱིན་པ་ཁོ་ནར་འགྱུར་བས། རེ་རེས་དྲུག་དྲུག་བསྡུས་པ་ཇི་ལྟར་འཐད་ཅེས་གསུང༌། འགྲེལ་ཆེན་ཉིད་དུའང་ལུགས་གཉིས་ཀ་གསུངས་ཏེ། དྲུག་ཚན་དྲུག་ཏུ་འགྱུར་མོད་ཀྱི། གོ་ཆ་དྲུག་ཆོས་མཐུན་པ་དང༌། སྦྱིན་པ་སོགས་ཆོས་མཐུན་པའི་ཕྱིར། རྣམ་པ་དྲུག་ཞེས་བཤད་པས་སོ། ། ཕྱིན་དྲུག་གི་གོ་རིམ་འདི་ཡང༌། སྐྱེ་བའི་རིམ་པ་ཡིན་ཏེ།
འགྲེལ་ཆེན་ལས། ལོངས་སྤྱོད་ལ་ལྟོས་པ་མེད་ན་ཚུལ་ཁྲིམས་ཡང་དག་པར་ལེན་པར་བྱེད་དོ། ། ཚུལ་ཁྲིམས་རྗེས་སུ་བསྲུང་ན་བཟོད་པར་འགྱུར་རོ། ། སྡུག་བསྔལ་བཟོད་ན་བརྩོན་འགྲུས་རྩོམ་མོ། ། ལེ་ལོ་དང་བྲལ་ན་བསམ་གཏན་རྫོགས་པར་བྱེད་དོ། ། དེ་ལས་འཇིག་རྟེན་ལས་འདས་པའི་ཤེས་རབ་ཐོབ་པར་འགྱུར་རོ་ཞེས་གསུང་བས་སོ། ། གསུམ་པ་འགྲེལ་པས་ཇི་ལྟར་བཀྲོལ་བ་ནི། འགྲེལ་པ་འདིའི་འགྱུར་ཅུང་ཟད་ཉེས་པས། ཉི་སྣང་འགྲེལ་ཆེན་གཉིས་དང་མཐུན་པར་བྱས་ན་འདི་ལྟར་འགྱུར་ཏེ། རྩེ་གཅིག་པ་ཉིད་ཀྱི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་བསྔོ་བ་དང༌།
སྦྱིན་པར་བྱ་བ་ལ་སོགས་པ་མི་དམིགས་པ་རྣམས་གོ་རིམ་བཞིན་དུ་སྦྱིན་པའི་གོ་ཆ་དང་ནས། ཤེས་རབ་ཀྱི་གོ་ཆའི་བར་རོ། ། གསེར་གླིང་པས་ནི་འགྱུར་འདི་ཁོ་ན་ལྟར། བསྔོ་བ་ཤེས་རབ་ཏུ་བཤད་པའང་སྣང་སྟེ། སློབ་དཔོན་གྱི་བཞེད་པ་མིན་ནོ། ། འབུམ་ཊཱིཀ་ལས། བསྔོ་བ་སྦྱིན་པ་ལ་སྦྱོར་བར་བཤད་ཅེས། བུ་ཊཱིཀ་ལས་འབྱུང་ངོ༌། ། གཉིས་པ་འཇུག་བསྒྲུབ་ལ། མདོའི་འབྲེལ་ནི།
གོང་དུ་ཐེག་པ་ཆེན་པོ་ལ་ཡང་དག་པར་ཞུགས་པ་ལགས་ཞེས་པ་ལ་འཕྲོས་ནས། ཤཱ་རིའི་བུས་སྨྲས་པ། གང་པོ་ཇི་ཙམ་གྱིས་ན་ཐེག་པ་ཆེན་པོ་ལ་འཇུག་པ་དང༌། འཛེག་པར་འགྱུར་བ་ཡིན་ཞེས་དྲིས་པའོ། ། བསྟན་བཅོས་ཀྱི་འབྲེལ་ནི། དེ་ལྟར་གོ་བགོས་པ་ལས། ཞེས་སོ། ། གཉིས་པ་འབྲེལ་པ་ཅན་དངོས་ལ། བཤད་བྱའི་མདོ་ནི། གང་པོས་སྨྲས་པ།
ཤཱ་རིའི་བུ་བྱང་སེམས་ཆེན་པོ་སྦྱིན་པའི་ཕ་རོལ་ཏུ་ཕྱིན་པ་ལ་སྤྱོད་ཅིང༌། འདོད་པས་དབེན་པའི་སྡིག་ཏོ་མི་དགེ་བའི་ཆོས་ཀྱིས་དབེན་པ་རྟོག་པ་དང་བཅས། དཔྱོད་པ་དང་བཅས། དབེན་པ་ལས་སྐྱེས་པའི་དགའ་བ་དང་བདེ་བ་ཅན་བསམ་གཏན་དང་པོ་ཉེ་བར་བསྒྲུབས་ཏེ་གནས་སོ། ། ཞེས་སོགས་སོ། ། དེའི་དོན་བསྟན་བཅོས་སུ་ཇི་ལྟར་བསྡུས་པ་ནི། བསམ་གཏན་གཟུགས་མེད་སྦྱིན་སོགས་དང༌། ། ཞེས་སོགས་སོ། ། འདི་དག་ལ་བརྒྱད་སྟོང་པ་ལ་མདོ་མེད་ཅིང་དོན་གྱིས་འཕེན་པར་སློབ་དཔོན་གྱིས་བཤད། འདི་ལ་འཕགས་བཙུན་ཨ་བྷྱ་ཤཱནྟི་པ་རྣམས་དང་པོ་བརྒྱད་རྒྱུའི་ཐེག་ཆེན།
ཐ་མ་འབྲས་བུའི་ཐེག་ཆེན། ལོ་ཆེན། ལམ་དང་འབྲས་བུའི་ཐེག་ཆེན་ཞེས་གསུང༌། ཨར་རྒྱུ་འབྲས་ཀྱི་དབང་དུ་བྱས་ནས་དང་པོ་དྲུག་རྒྱུའི་ཐེག་ཆེན། ཐ་མ་གསུམ་འབྲས་བུའི་ཐེག་ཆེན། དོན་གྱི་དབང་དུ་བྱས་ནས་དང་པོ་གསུམ་རང་དོན། བར་པ་གསུམ་གཞན་དོན། ཐ་མ་གསུམ་གཉིས་དོན། ཞེས་འཆད། དགུ་པའི་གོ་རིམ་འགྲེལ་ཆེན་ནས་གསུངས་པའི་དོན་ནི།
དང་པོར་སེམས་བརྟན་པར་བྱེད། དེ་ནས་ཚོགས་གསོག་པར་བྱེད། དེའི་རྗེས་སུ་ལམ་ལ་འཇུག་པར་བྱེད། དེ་ཡང་གཞན་དོན་གྱི་ཕྱིར་བྱམས་སོགས་བསྒོམ། དེའི་འོག་ཏུ་གཞན་དོན་གྱི་འཆིང་བ་དམིགས་པ་གཅོད་པར་བྱེད། དེ་ལ་བརྟེན་ནས་འཁོར་གསུམ་ཡོངས་སུ་དག་པར་འབྱུང་ཞིང༌། གཞན་དོན་གྱི་སྤྱོད་པ་རྣམ་པར་དག་པ་དེ་ཡང་གོ་དོན་ཆེན་པོ་གསུམ་ལ་འཇུག་པར་བྱེད། དེ་ལའང་གཞན་གྱི་སེམས་ཤེས་པ་སོགས་ལ་བརྩོན་པར་བྱེད་དགོས་ཤིང༌། དེ་བྱས་ནས་འཚང་རྒྱ་བ་ལ་སྤྲོ་བའི་ཕྱིར་རྣམ་པ་ཐམས་ཅད་མཁྱེན་པ་ཉིད་ལ་འཇུག་པར་བྱེད་ཅིང༌། རྟོགས་པའི་རིམ་པ་འདིས་ཐེག་པ་ཆེན་པོ་མཐའ་དག་རྣམ་པར་གནོན་པའི་ཕྱིར།
དགུ་པོ་ཉིད་དུ་གྲངས་ངེས་པར་བཤད་དོ། ། འགྲེལ་པ་ལས། སློབ་དཔོན་གྱི་ལམ་བཞིར་ཕྱེ་བ་ལ། འབུམ་ཕྲག་གསུམ་པ་ན་རེ། ས་བདུན་པ་མན་ཆད་ཀྱི་སྒོམ་པའི་ལམ་དང༌། འབད་རྩོལ་གྱི་མཚན་མ་ཞི་བས་མི་སློབ་པ་ས་བརྒྱད་པ་དང༌། ཁྱད་པར་གྱི་ལམ་ས་དགུ་པ་དང་བཅུ་པ་ཞེས་གསུང༌། ལོ་ཆེན་གྱིས་ཁྱད་པར་གྱི་ལམ་དག་པ་ས་གསུམ་ཡིན་ལ། མི་སློབ་པ་ནི་དབྱེ་བ་ཙམ་དུ་ཟད་ཀྱི། རྣམ་མཁྱེན་དུ་མ་འདུས་པའི་མི་སློབ་མེད་ཅེས་གསུང༌།
ཨ་བྷྱ། མི་སློབ་པ་ནི་རྫོགས་པའི་སངས་རྒྱས་ཏེ། བགྲོད་པར་བྱ་བའི་ལམ་མོ། ། སེང་གེ་བཟང་པོས་མི་སློབ་པའི་ལམ་གྱི་ངོ་བོ་ཞེས་རྣམ་པར་བཞག་པ་ནི་ངན་པ་ལ་གནས་པ་སྟེ། བྱང་ཆུབ་སེམས་དཔའི་གནས་སྐབས་སུ་མི་སློབ་པ་ཉིད་མི་སྲིད་པའི་ཕྱིར། ཞེས་གསུངས་པ་དེ་ཡང་འདིའི་མདོར། སྟོབས་བཅུ་དང་མི་འཇིགས་པ་སོགས་གསུངས་པས་ལེགས་པར་མངོན་ནོ། ། གསུམ་པ་ཚོགས་སྒྲུབ་ལ། སྤྱིར་བསྟན་པ་དང༌། རྟོགས་དཀའ་བ་བྱེ་བྲག་ཏུ་བཤད་པ་གཉིས།
དང་པོ་ལ་འབྲེལ་དང༌། འབྲེལ་པ་ཅན་དངོས་སོ། ། དང་པོ་ལ་མདོའི་འབྲེལ་ནི། གོ་བསྒྲུབ་ཀྱི་སྐབས་སུ་གང་པོ་དང༌། ཤཱ་རིའི་བུས་གོ་ཆ་ཆེན་པོ་བགོས་པ་ཞེས་པ་དང༌། འཇུག་བསྒྲུབ་ཏུ་ཐེག་པ་ཆེན་པོ་ལ་ཡང་དག་པར་ཞུགས་པ་ཞེས་པ་ལ་འཕྲོས་སོ། ། བསྟན་བཅོས་ཀྱི་འབྲེལ་ནི། དེ་ལྟར་འཇུག་པ་བྱས་པ་ལ་ཚོགས་སྐྱེ་བས་ཞེས་སོགས་སོ། ། གཉིས་པ་ལ་བཤད་བྱའི་མདོ་ནི། རབ་འབྱོར་གྱིས་གསོལ་པ།
བཅོམ་ལྡན་འདས་གོ་ཆ་ཆེན་པོ་བགོས་པ་ཞེས་བརྗོད་ན་ཅི་ཙམ་གྱིས་ན། བྱང་ཆུབ་སེམས་དཔའ་ཆེན་པོས་གོ་ཆ་ཆེན་པོ་བགོས་པ་ཞེས་བགྱི་པ་ལགས། ཞེས་ཞུས་པའི་ལན་གྱིས་ཚོགས་བསྒྲུབ་དང་པོ་བཅུ་སྟོན་ནོ། ། རབ་འབྱོར་གྱིས་གསོལ་བ། བཅོམ་ལྡན་འདས་ཐེག་པ་ཆེན་པོ་གང་ལགས། ཇི་ཙམ་གྱིས་ན་ཐེག་པ་ཆེན་པོ་ལ་ཡང་དག་པར་ཞུགས་པར་རིགས་པར་བགྱི་བ་ལགས། ཐེག་པ་དེ་གང་ནས་བྱུང་བ་ལགས། ཐེག་པ་དེ་གང་དུ་གནས་པར་འགྱུར་བ་ལགས། ཐེག་པ་དེ་གང་ཞིག་འབྱུང་བར་འགྱུར་བ་ལགས། ཞེས་དྲི་བ་དང་པོའི་ལན་གྱིས་ཐབས་མཁས་ནས་གཟུངས་ཀྱི་བར་དང༌།
དྲི་བ་གཉིས་པའི་ལན་གྱིས་སའི་ཚོགས་དང༌། དྲི་བ་ཐ་མ་གསུམ་གྱི་ལན་གྱིས་གཉེན་པོའི་ཚོགས་བསྒྲུབ་སྟོན། དེ་དག་གི་དོན་བསྡུས་པ་ནི། བརྩེ་དང་སྦྱིན་ལ་སོགས་པ་དྲུག ། ཅེས་སོ། ། འདི་ལ་ལོ་ཆེན་གིས། སྙིང་རྗེ་ནི་བསམ་པ། ཕར་ཕྱིན་དྲུག་ནི་སྦྱོར་བ། ཞི་གནས་དང་ལྷག་མཐོང་ཟུང་འབྲེལ་གསུམ་མཉམ་གཞག་གིས་བསྡུས་པ། ཐབས་མཁས་མཉམ་པར་མ་གཞག་པས་བསྡུས་པ།
ཡེ་ཤེས་ལྟ་བའི་ཚོགས། བསོད་ནམས་སྤྱོད་པའི་ཚོགས། ལམ་འབྲས་བུ་བསྒྲུབ་པའི་ཚོགས། གཟུངས་ནི་དམིགས་པ་འཛིན་པའི་ཚོགས། ས་ཡོན་ཏན་གྱི་རྟེན་བྱེད་པའི་ཚོགས། གཉེན་པོ་ཉེས་པ་སེལ་བའི་ཚོགས། ཞེས་གསུངས་སོ། ། གོ་རིམ་ནི་གོ་བར་ཟད་དོ། ། འགྲེལ་པས་ནི། སོ་སོའི་ངོ་བོ་དང༌།
ཚོགས་སུ་འཇོག་པའི་རྒྱུ་མཚན་དང༌། དབྱེ་བའི་གྲངས་དང་གསུམ་གྱིས་སྟོན་ནོ། ། དང་པོ་ལ་ཐེག་པ་ལ་གནས་ནས་གོ་ཆ་བགོས་པར་འཇོག་བྱེད་དང༌། ཐེག་པ་རང་གི་ངོ་བོའོ། ། དང་པོ་ལ་བསམ་པ་རྣམ་པར་དག་པ། སྦྱོར་བ་ཁྱད་པར་ཅན། སྲིད་ཞི་ལས་འཛིན་པའི་ཆོས་སོ། ། དང་པོ་ནི་སྙིང་རྗེ། གཉིས་པ་ནི་སྦྱིན་སོགས་དྲུག གསུམ་པ་ནི་ཞི་གནས་ལྷག་མཐོང་ཐབས་ཤེས་ཟུང་དུ་འབྲེལ་བའི་ལམ་གསུམ་མོ། །
དེ་དག་དང་ལྡན་ན་གོ་ཆ་ཆེན་པོ་བགོས་པ་ཞེས་བྱའོ། ། ཐེག་པ་རང་གི་ངོ་བོ་ལ། བགྲོད་བྱེད་ལམ་གྱི་ངོ་བོ་དང༌། མཐར་ཕྱིན་པའི་རྒྱུ་གཉིས། དང་པོ་ནི་ཐབས་ལ་མཁས་པ་སོགས་ཏེ། ཁྱད་པར་དང༌། རྒྱུ་དང༌། ངོ་བོ་དང༌། བྱེད་ལས་ཏེ་བཞིས་སྟོན་ནོ། ། གཉིས་པ་ནི།
ས་དང་གཉེན་པོ་རྣམས་སོ། ། གཉིས་པ་ནི། སྙིང་རྗེ་ལ་སོགས་པ་འདི་དག་གིས་ཞེས་སོ། ། གསུམ་པ་ནི་ཚོགས་ཀྱི་བསྒྲུབ་པ་བཅུ་བདུན། ཞེས་སོ། ། གཉིས་པ་རྟོགས་དཀའ་བ་བྱེ་བྲག་ཏུ་བཤད་པ་ལ། ཡེ་ཤེས་དང༌། ས་དང༌། གཉེན་པོའི་ཚོགས་བྱེ་བྲག་ཏུ་བཤད་པ་གསུམ། དང་པོ་ལ།
ཡུལ་ཅན་ཡེ་ཤེས་དང༌། ཡུལ་སྟོང་ཉིད་བཤད་པ་གཉིས། དང་པོ་ལ་དངོས་དང༌། གཞན་མཚོན་པར་སྟོན་པའོ། ། དེ་ལ་ཡེ་ཤེས་ཀྱི་ཚོགས་ནི་ཞེས་སོགས་ཏེ། འགྲེལ་ཆེན་ལས་དང་པོ་གསུམ་ནི། མོས་སྤྱོད་ལ་སྤྱིར་བཞག བཞི་པ་ནི་ཆོས་མཆོག་ན། དེ་ནས་བདུན་ནི་མ་དག་པ་ས་བདུན། དེ་ནས་གཉིས་དང༌།
གཉིས་དང༌། ཡང་གཉིས་དང༌། གསུམ་ནི་དག་པ་ས་གསུམ་དང༌། སངས་རྒྱས་ཀྱི་སར་བཞག་གོ ། གཉིས་པ་ནི། འདིར་སྟོང་ཉིད་ཉི་ཤུ་སྟོན་པའི་མདོ་དེ་དག་རྗེ་བཙུན་གྱི་ཡེ་ཤེས་ཀྱི་ཚོགས་སུ་བསྡུས་པ་ལ་བརྟེན་ནས། མདོའི་སྐབས་ལ་ལར་མངོན་རྟོགས་ཀྱི་རིམ་པ་མི་སྟོན་པ་ལྟ་བུར་སྣང་བ་རྣམས་ཀྱིས་མངོན་པར་རྟོགས་པའི་རིམ་པ་མ་བསྟན་ནོ། ། སྙམ་པའི་ལོག་རྟོག་ཀྱང་ལོག་པར་འཕགས་པས་གསུངས་ཏེ། འདིའི་ཐད་ཀྱི་ཉི་སྣང་ལས། ཕྱོགས་འདིས་ནི་སྐབས་གོ་རིམ་མ་ཚང་བ་རྣམས་ཀྱིས་སྐབས་ཀྱི་དོན་ལ་ཡང་བརྗོད་པར་བྱའོ། །
དེ་དག་ནི་གཞན་དགག་པའི་སྒོ་ནས་སྟོང་པ་ཉིད་འབའ་ཞིག་ཁོ་ན་བརྗོད་པར་བྱེད་པ་ཡིན་གྱི། འདི་དག་ལ་མངོན་པར་རྟོགས་པའི་གོ་རིམ་ནི་འགའ་ཡང་ཡོད་པ་མིན་ནོ་ཞེས་ཟེར་བ་དེ་དག་གིས་ལྟར་ན་ནི་སྐབས་ཀྱི་དོན་ཁོ་ན་བརྗོད་པར་བྱ་བ་ཡིན་གྱི། གཙོ་བོ་བསྟན་བཅོས་ཀྱི་དོན་ནི་མ་ཚང་བར་འགྱུར་བ་དེས་ན་སྟོང་པ་ཉིད་ཀྱི་སྐབས་རྣམས་སོང་བ་དང་འགྲོལ་བར་བྱ་བའི་གོ་རིམ་དང་བྲལ་པའི་ཕྱིར་ཆེད་དུ་བྱ་བ་ཉམ་པའི་ངོ་བོར་སྟོན་པ་ཡིན་ནོ། ། ཞེས་གསལ་བར་གསུངས་སོ། ། སློབ་དཔོན་གྱིས་ཀྱང་དོན་དེ་ཉིད་ཐུགས་ལ་བཞག་ནས་འདི་དག་ལ་ས་མཚམས་གསུངས་ཤིང༌། ཡང་རབ་ཏུ་དབྱེ་བ་ནི་ཞར་ལ་བརྗོད་པ་ཡིན་གྱི། ད་ལྟ་ཁོ་ནར་ཡེ་ཤེས་ཀྱི་ཚོགས་མ་ལུས་པ་རྟོགས་པ་ནི་མིན་ཏེ། མངོན་པར་རྟོགས་པའི་གོ་རིམ་ལྷག་མ་སྟོན་པའི་ཕྱིར། ཞེས་ཀྱང་གསུངས་སོ། ། གཉིས་པ་ཡུལ་སྟོང་ཉིད་བཤད་པ་ལ།
མདོ་ལས་ནང་སྟོང་པ་ཉིད་གང་ཞེ་ན། མིག་དང༌། རྣ་བ་དང༌། ཞེས་སོགས་གསུངས་པ། སློབ་དཔོན་གྱིས་ཚིགས་སུ་བཅད་པར་བསྡུས་ཏེ་གསུངས་པ་ནི། ནང་དང་ཕྱི་རོལ་རྣམས་དང་ནི། ། ཞེས་སོགས་སོ། ། འདིར་སྟོང་པ་ཉིད་སྟོང་པ་ཉིད་ཀྱི་སྟོང་གཞི་ཆོས་ཅན་ནི། འཕགས་སེང་སྟོང་ཉིད་རྟོགས་པའི་ཡེ་ཤེས་བཞེད་དེ། ཉི་ཁྲི་སྣང་བ་ལས།
ཆོས་ཐམས་ཅད་སྟོང་པ་ཉིད་དུ་ཤེས་པ་ནི་འདིར་ཆོས་ཐམས་ཅད་སྟོང་པ་ཉིད་ཡིན་ལ། ཞེས་བཤད་པས་སོ། ། ཟླ་བ་གྲགས་པ་ནི། བདེན་སྟོང་ཉིད་ལ་བཞེད། འདིར་རང་བཞིན་སྟོང་ཉིད་དང༌། རང་གི་ངོ་བོ་དང༌། གཞན་གྱི་ངོ་བོ་སྟོང་པ་ཉིད་གསུམ་གྱིས་སྟོང་གཞི་ཆོས་ཅན། སྟོང་པ་ཉིད་ཁོ་ན་ཡིན་པས་མི་འདྲ་བའི་ཁྱད་པར་སྟོན་དགོས་སོ་ཞེ་ན། ལོག་རྟོག་མི་འདྲ་བ་གསུམ་དགག་པའི་ཆེད་ཡིན་ཏེ། སྟོང་ཉིད་ཀྱི་འཕགས་པའི་ཤེས་མཐོང་གིས་གསར་དུ་བྱས་སམ་སྙམ་པ་དང༌།
སྟོང་པ་ཉིད་ཀྱི་རང་བཞིན་གསར་དུ་སྒྲོ་འདོགས་པ་དང༌། གྲུབ་མཐའ་སྨྲ་བས་སྒྲོ་བཏགས་ནས་བཞག་པ་ཡིན་ནོ་སྙམ་པའི་ལོག་རྟོག་དགག་པའི་ཆེད་དོ། ། ཞེས་པའི་དོན་དུ་ཉི་སྣང་དང༌། འགྲེལ་ཆེན་ལས་གསུང༌། ཡང་གོང་དུ་འདུས་མ་བྱས་བསྟན་པ་དང༌། འོག་ཏུ་དངོས་པོ་དངོས་མེད་བསྟན་པ་ཟློས་སོ་ཞེ་ན། སྐྱོན་མེད་དེ་གོང་དུ་མཚན་ཉིད་ཀྱི་ཆ་ནས་བསྟན། འོག་ཏུ་མཚན་གཞིའི་ཆ་ནས་བསྟན་པས་སོ། ། ཞེས་མཁན་ཆེན་རིན་པོ་ཆེ་གསུང་ངོ༌། ། ཡང་ན་འཇུག་པར་བཤད་པ་ལྟར།
བཅུ་དྲུག་གིས་རྒྱས་པར་བཤད་པ་དང༌། ལྷག་མ་བཞི་ནི་བསྡུས་ཏེ་བསྟན་པ་ཡིན་ནོ། ། ད་ནི་ཞར་ལ་ཡེ་ཤེས་ཀྱི་དམིགས་པ་དཔྱད་པར་བྱ་སྟེ། འོ་ན་ཇི་སྐད་བཤད་པའི་ཡེ་ཤེས་ཀྱི་དམིགས་པ་གང་ཡིན་ཞེ་ན། འདི་ལ་བདེན་སྟོང་མེད་དགག་ལ་དམིགས་པར་འདོད་པ་གཞན་གྱི་ལུགས་དགག་པ་དང༌། རང་བཞིན་བདེན་སྟོང་ལ་དམིགས་པར་འཇོག་པའི་རང་ལུགས་ཏེ། དང་པོ་ནི་སེམས་ཙམ་པ་དང༌། དབུ་མ་སྣང་མེད་ཁ་ཅིག་ན་རེ། སྣང་བ་ལ་དམིགས་ན་གཟུང་འཛིན་གཉིས་སུ་སྣང་བར་འགྱུར་ཞིང༌། གཉིས་སྣང་ཡང་འཁྲུལ་པ་ཡིན་པའི་ཕྱིར་དང༌།
གཟུང་འཛིན་གཉིས་སུ་སྣང་བ་ནི་རྟོག་པའི་ངོ་བོ་ཡིན་པའི་ཕྱིར། མི་རྟོག་པའི་ཡེ་ཤེས་སུ་ཇི་ལྟར་འཐད་ཅེས་ཟེར་རོ། ། དེ་ལ་འཕགས་སེང་གི་དགག་པ་མཛད་ཚུལ་ནི། སྟོང་ཉིད་རྟོགས་པའི་མཉམ་གཞག་ཡེ་ཤེས་དང༌། སྟོང་པ་ཉིད་གཅིག་གམ་ཐ་དད། ཐ་དད་ན་ཡེ་ཤེས་ཀྱི་དེ་ཆོས་ཅན། ཁྱོད་རང་ལས་ཐ་དད་པའི་ཡུལ་ཅན་དུ་ཐལ། སྟོང་པ་ཉིད་ཀྱི་ཡུལ་ཅན་གང་ཞིག དེ་རང་ལས་ཐ་དད་པའི་ཕྱིར། འདོད་ན་གཉིས་སུ་སྣང་བར་ཐལ་བའི་ཉེས་པ་སོ་ན་གནས་སོ། །
གཅིག་ན་སྟོང་ཉིད་ཆོས་ཅན། འདུས་བྱས་སུ་ཐལ། ཡུལ་ཅན་ཡེ་ཤེས་དང་གཅིག་ཡིན་པའི་ཕྱིར། དེ་སྐད་དུ་ཡང་ཉི་སྣང་ལས་ཁ་ཅིག་ནི་གཟུང་བ་འཛིན་པའི་ཆ་གཉིས་ལ་གནས་པ་ཉིད་ཀྱི་ན་ཆ་གཅིག་ལ་དམིགས་པ་ནི་མ་ཡིན་ནོ། ། ཞེས་འདོད་དོ་ཞེས་དང༌། འགྲེལ་ཆེན་ལས། སྟོང་པ་ཉིད་ལ་དམིགས་པའི་ཕྱོགས་ལ་ནི། ཡེ་ཤེས་སྟོང་པ་ཡུལ་ཅན་དང༌། སྟོང་པ་ཉིད་འདུས་བྱས་སུ་ཐལ་བར་འགྱུར་ཏེ། གོ་རིམ་བཞིན་དུ།
ཡེ་ཤེས་དང་དེའི་སྟོང་པ་ཉིད་དག དངོས་པོ་དང་དངོས་པོ་མེད་པ་ཉིད་ཀྱིས་ཕན་ཚུན་ཐ་དད་པ་དང་ཐ་དད་པ་མིན་པར་རྣམ་པར་མི་རྟོག་པའི་ཕྱིར་རོ་ཞེས་གསུངས་སོ། ། དེར་མ་ཟད། མདོ་དང་བསྟན་བཅོས་ལས། སྟོང་ཉིད་ཀྱི་རིམ་པ་ཙམ་བསྟན་གྱི། མངོན་རྟོགས་ཀྱི་རིམ་པ་མ་བསྟན་པར་འདོད་པ་ལ་རྣམ་པ་གཞི་མེད་བརྗོད་བྱར་བསྡུས་པའི་ཉེས་པ་བརྗོད་པ་དང༌། ཐེག་ཆེན་འཕགས་པའི་མཉམ་གཞག་ཡེ་ཤེས་ཀྱིས་སྟོང་ཉིད་རྐྱང་པ་ལ་དམིགས་པར་འདོད་པ་ལ་རྟོགས་པ་གོང་ནས་གོང་དུ་འགྲོར་མེད་པའི་ཉེས་པ་བརྗོད་པར་མཛད་པ་ཡིན་ཞིང༌། སྟོང་པ་ཉིད་སྟོང་པ་ཉིད་ཀྱི་སྟོང་གཞིའི་ཆོས་ཅན། ཡུལ་ཅན་ཡེ་ཤེས་ལ་བཞེད་པ་ཡང་འདི་ཉིད་ལ་དགོངས་སོ། ། དར་ཊཱིཀ་པ།
འདིར་སེམས་ཙམ་པ་འགོག་པ་ན། སྟོང་ཉིད་ཆོས་ཅན། མི་རྟོག་ཡེ་ཤེས་དང་རྫས་གཅིག་དང་ཐ་དད་གང་རུང་དུ་ཐལ། ཁྱོད་བདེན་པར་གྲུབ་པས་དངོས་པོར་ཁས་ལེན་དགོས་པའི་ཕྱིར། འདོད་ན་རྫས་ཐ་དད་དམ། རྫས་གཅིག དང་པོ་ལྟར་ན་གཞན་དབང་དང་ཡང་རྫས་ཐ་དད་ཡིན་པར་འདོད་དགོས་པས། མི་རྟོག་ཡེ་ཤེས་ཆོས་ཅན། གཞན་དབང་ལ་ཕྱིན་ཅི་ལོག་གི་སྒྲོ་འདོགས་མི་ཆོད་པར་ཐལ། དེ་དང་འབྲེལ་མེད་ཡན་གར་བའི་སྤྱོད་ཡུལ་ཅན་ཡིན་པའི་ཕྱིར།
རྫས་གཅིག་ན། སྟོང་ཉིད་འདུས་བྱས་སུ་ཐལ་བ་འཕེན་པ་ཡིན་གསུངས་པ་ནི་ཐུགས་མཉམ་པར་མ་བཞག་པའི་སྐབས་ཏེ། སེམས་ཙམ་པ་གཞིར་བཞག་ལ་གཟུང་འཛིན་རྫས་གཞན་གྱི་སྟོང་ཉིད་ཆོས་ཅན། དངོས་པོར་ཐལ། བདེན་གྲུབ་ཡིན་པའི་ཕྱིར། འཁོར་གསུམ་དངོས་འགལ་ལོ། ། དེ་ཡང་རྟགས་ཁྱབ་ད་ལྟ་དངོས་འགལ་བསལ་བ་ནི། ཡང་སེམས་ཙམ་པས་དེ་དངོས་པོར་ཁས་ལེན་ན། སླར་ཡང་འདུས་བྱས་སུ་ཐལ་བ་ཅིའི་ཕྱིར་འཕེན། སེམས་ཙམ་པ་ཆོས་ཅན།
ཁྱོད་དངོས་པོ་དང་འདུས་བྱས་ཁས་ལེན་པའི་རྒོལ་བར་ཐལ། ཁྱོད་ཀྱི་སྟོང་ཉིད་དངོས་པོར་ཁས་བླངས་ཤིང༌། འདུས་བྱས་སུ་ཐལ་བ་དེ་ཁྱོད་མི་འདོད་པར་ཐལ་བར་འཕེན་པ་ཡིན་པའི་ཕྱིར་དང༌། འདིར་ཡེ་ཤེས་ཀྱི་དམིགས་པ་དཔྱོད་པའི་སྐབས་ཡིན་གྱི། སྟོང་ཉིད་བདེན་གྲུབ་འགོག་པ་སྐབས་མིན་པའི་ཕྱིར་རོ། ། འདི་ནི་ཞར་ལ་འོངས་པ་སྟེ། རྒྱས་པར་ནི། རྩོད་སྤོང་མི་ཟད་པ་རྒྱན་གྱི་འཁོར་ལོར་བལྟ་བར་བྱའོ། ། གཉིས་པ་ནི། འགྲེལ་ཆེན་ལས།
གང་དང་གང་ཤེས་པ་ཡིན་པ་དེ་དང་དེ་ནི་ཆོས་ཐམས་ཅད་ཀྱི་རང་བཞིན་སྟོང་པ་ཉིད་ལ་དམིགས་པ་ཡིན་ཏེ། དཔེར་ན་རྨི་ལམ་གྱི་རྟ་ལ་སོགས་པའི་ངོ་བོ་ཉིད་ལ་དམིགས་པ་བཞིན། རྩོད་པའི་གནས་སུ་གྱུར་བའི་རྣམ་པར་མི་རྟོག་པའི་ཡེ་ཤེས་འདི་ཡང་ཤེས་པ་ཡིན་ནོ། ། ཞེས་གསལ་བར་གསུངས་པས། བདེན་སྟོང་སྒྱུ་མ་ལྟ་བུ་ལ་དམིགས་པ་ཡིན་ཏེ། སྟོང་པ་ཉིད་སྟོང་པ་ཉིད་རྟོགས་པའི་བློས་ཀྱང་ཆོས་ཅན་སྒྱུ་མ་ལྟ་བུ་ལ་དམིགས་ནས་གཞན་ལྟ་ཅི་སྨོས། སའི་ཚོགས་བྱེ་བྲག་ཏུ་བཤད་པ་ལ། སྔ་ཕྱིའི་འབྲེལ་དང༌། དངོས་སོ། ། དང་པོ་ལ་མདོའི་འབྲེལ་ནི།
རབ་འབྱོར་གང་ཡང་ཁྱོད་ཇི་སྐད་དུ། ཇི་ཙམ་གྱིས་ན་བྱང་ཆུབ་སེམས་དཔའ་ཆེན་པོ་ཐེག་པ་ཆེན་པོ་ལ་ཡང་དག་པར་ཞུགས་པ་ཡིན་ཞེས་ཟེར་བ་ནི། རབ་འབྱོར་བྱང་སེམས་ཆེན་པོ་ཕྱིན་དྲུག་ལ་སྤྱོད་ཅིང་ས་ནས་སར་འཕར་ཏེ་ཞེས་པའོ། ། བསྟན་བཅོས་ཀྱི་འབྲེལ་ནི། ས་བཅུ་དང་ཞེས་པ་དེ་གང་ཞེ་ན། དེ་ཉིད་ཡོངས་སྦྱོང་གི་སྒོ་ནས་ལུས་རྣམ་གཞག་གི་སྡོམ་གིས་ཟིན་པའི་བར་སྐབས་ཀྱི་ཚིགས་བཅད་ཉི་ཤུ་རྩ་གསུམ་གྱིས་འཆད་ཅེས་སྟོན་པ་ནི། སའི་ཚོགས་པ་ཞེས་སོགས་སོ། ། ས་ཐོབ་ཟིན་སྦྱོང་ངམ་མ་ཐོབ་པ་སྦྱོང་ཞེ་ན། འགྲེལ་ཆེན་ལས། ས་གང་གིས་ཡོངས་སུ་སྦྱོང་བར་འགྱུར་བའི་ཆོས་གང་ཡིན་པ་རྣམས་ཇི་སྲིད་མ་རྫོགས་པ་དེ་སྲིད་དུ་ནི་ས་དེ་ཡིན་ལ།
ཡོངས་སུ་རྫོགས་ནས་ནི་ས་གཞན་ཡིན་པར་ཤེས་པར་བྱའོ། ། ཞེས་གསུངས་པའི་དོན་ནི། ས་དང་པོའི་ཡོངས་སྦྱོངས་ལྟ་བུ་ལ་མཚོན་ན་གཉིས་ཏེ། ཐོབ་བཞིན་པ་སྦྱོང་བ་དང༌། ཐོབ་ཟིན་སྦྱོང་བ་གཉིས། དང་པོ་ནི། ས་དང་པོ་ཉིད་ཡིན་ལ། ཕྱི་མ་ནི་ས་གཉིས་པའི་སྐབས་ཡིན་ཞིང༌། དེ་ཉིད་ས་གཉིས་པའི་ཡོངས་སྦྱོང་ཡང་ཡིན་ནོ། ། གཉིས་ཀའང་ས་དང་པོ་ཐོབ་ནས་ཡིན་ཏེ།
མདོ་ལས་ས་དང་པོ་ལ་གནས་པས་ཆོས་བཅུ་པོ་འདི་དག་བྱ་སྟེ་ཞེས་གསུངས་པས་སོ། ། དེའི་ཕྱིར་ས་དགུ་པའི་ཡོངས་སྦྱོང་ལའང་གཉིས་ཡོད་པ་ལས། ཕྱི་མ་ས་བཅུ་པའི་ཡོངས་སྦྱོངས་དུ་འགྱུར་བའི་ཕྱིར། ས་བཅུ་པའི་ཡོངས་སྦྱོང་མདོ་ལས་ལོགས་པར་མ་གསུངས་སོ། ། དེའི་ཕྱིར་ས་བཅུ་པ་ལ་ཡོངས་སྦྱོང་མེད་པ་ནི་མིན་ཏེ། འགྲེལ་ཆེན་ལས། སྦྱོང་བྱེད་ཀྱི་རབ་ཏུ་དབྱེ་བས་ས་བཅུར་རྣམ་པར་བཞག་ཅེས་གསུངས་པའི་ཕྱིར་རོ། ། འོ་ན་ས་གཉིས་པ་སོགས་ལའང་ཡོངས་སྦྱོང་བཤད་མི་དགོས་པར་ཐལ་ལོ་སྙམ་ན། མི་མཚུངས་ཏེ། ས་གཉིས་པའི་ཡོངས་སྦྱོང་དེ་ཉིད་ཀྱིས་ས་གསུམ་པའི་དྲི་མ་སྦྱོང་དགོས་ཤིང༌།
ས་བཅུ་པའི་ཡོངས་སྦྱོང་གིས་སངས་རྒྱས་སའི་དྲི་མ་སྦྱོང་དགོས་པ་མིན་པའི་ཕྱིར་རོ། ། འགྲེལ་བཤད་བཤད་བྱེད་པའི་དགོངས་པ་ཡིན་ནོ། ། སུ་ག་ཏ་ཤྲཱི་ན་རེ། ཆུ་འདྲེན་པའི་ཡུར་བ་སེལ་བ་ལྟར། ས་དང་པོའི་ཡོངས་སྦྱོང་ཆོས་མཆོག་ཏུ་སྦྱོང་ཞེས་གསུངས་པ་མདོ་དང་འགལ་བར་དོགས་སོ། ། གཉིས་པ་འབྲེལ་པ་ཅན་དངོས་ལ། རྒྱུ་སའི་ཡོངས་སྦྱོང་དང༌། འབྲས་བུ་སའི་ངོ་བོ་གཉིས། དང་པོ་ལ་དགུ་ལས། བཤད་བྱའི་མདོ་ནི།
རབ་འབྱོར་ས་དང་པོ་ལ་གནས་པས་ཡོངས་སུ་སྦྱོང་བ་བཅུ་པོ་འདི་དག་བྱ་སྟེ། གང་ཞེ་ན། ཞེས་སོགས་དང༌། ས་གཉིས་པ་ལ་གནས་པས་ཆོས་བརྒྱད་པོ་འདི་དག་ཡང་དང་ཡང་ཡིད་ལ་བྱ་ཞིང་ནན་ཏན་དུ་བྱའོ། ། ཞེས་སོགས་དང༌། ས་གསུམ་པ་ལ་གནས་པས་ཆོས་ལྔ་ལ་གནས་པར་བྱ་སྟེ། ཞེས་དང༌། གཞན་ཡང་ས་བཞི་པ་ལ་གནས་པས་ཆོས་བཅུ་པོ་འདི་དག་ཡོངས་སུ་བཏང་བར་མི་བྱ་ཞིང༌། ཡང་དག་པར་བླངས་ཏེ་གནས་པར་བྱའོ། ། བཅུ་གང་ཞེ་ན་འདི་ལྟ་སྟེ།
དགོན་པར་གནས་པ་དང༌། ཞེས་སོགས་དང༌། རབ་འབྱོར་གཞན་ཡང་བྱང་ཆུབ་སེམས་དཔའ་ཆེན་པོ་ས་ལྔ་པ་ལ་གནས་པས་ཆོས་བཅུ་པོ་འདི་དག་ཡོངས་སུ་སྤང་བར་བྱའོ། ། ཞེས་སོགས་དང༌། གཞན་ཡང་བྱང་ཆུབ་སེམས་དཔའ་ཆེན་པོ་ས་དྲུག་པ་ལ་གནས་པས་ཆོས་དག་ཡོངས་སུ་རྫོགས་པར་བྱ་སྟེ། ཞེས་སོགས་དང༌། རབ་འབྱོར་གཞན་ཡང་བྱང་ཆུབ་སེམས་དཔའ་ཆེན་པོ་ས་བདུན་པ་ལ་གནས་པས་ཆོས་ཉི་ཤུ་མི་བྱ་སྟེ། ཞེས་སོགས་དང༌། རབ་འབྱོར་གཞན་ཡང་བྱང་ཆུབ་སེམས་དཔའ་ཆེན་པོ་ས་བདུན་པ་ལ་གནས་པས་ཆོས་ཉི་ཤུ་ཡོངས་སུ་རྫོགས་པར་བྱ་སྟེ། ཞེས་སོགས་དང༌།
རབ་འབྱོར་གཞན་ཡང་བྱང་ཆུབ་སེམས་དཔའ་ཆེན་པོ་ས་བརྒྱད་པ་ལ་གནས་པས་ཆོས་བཞི་པོ་དག་ཡོངས་སུ་རྫོགས་པར་བྱ་སྟེ། ཞེས་གོང་འོག་གཉིས་གསུངས་པ་དང༌། རབ་འབྱོར་བྱང་ཆུབ་སེམས་དཔའ་ཆེན་པོ་ས་དགུ་པ་ལ་གནས་པས་ཆོས་བཅུ་གཉིས་ཡོངས་སུ་རྫོགས་པར་བྱའོ་ཞེས་སོགས་གསུངས་པ་རྣམས་སོ། ། དེའི་དོན་བསྡུས་པ་ནི། ཡོངས་སུ་སྦྱོང་བ་རྣམ་བཅུ་ཡིས། ། ས་ནི་དང་པོ་ཐོབ་འགྱུར་ཏེ། ། ནས། ཡོན་ཏན་ཕུན་སུམ་ཚོགས་པ་ཡིན། ། ཞེས་པའི་བར་གསུངས་སོ། ། ཡོངས་སུ་སྦྱོང་བ་རྣམ་བརྒྱད་ཀྱིས། །
ས་ནི་གཉིས་པ་ཐོབ་འགྱུར་ཏེ། ། ཞེས་དང༌། འདི་དག་རང་བཞིན་མི་དམིགས་པས། ། ཡོངས་སུ་སྦྱོང་བར་ཤེས་པར་བྱ། ། ཞེས་སོགས་སྦྱོར་བར་མཁན་ཆེན་རིན་པོ་ཆེས་གསུངས་ཤིང༌། ཐམས་ཅད་ལ་མཚམས་སྦྱར་ཐོབ་པར་ཆོས་ཀྱི་བཤེས་གཉེན་གྱིས་བཤད་པ་ལྟར་སྦྱིན་པའི་ཕར་ཕྱིན་ལ་གཙོ་བོར་སྤྱོད་པ་ཉིད་ཀྱིས་ས་དང་པོའི་ཡོངས་སྦྱོང་ཐོག་མར་འཆད། ཅེས་དང༌། དེའི་འོག་ཏུ་ཚུལ་ཁྲིམས་ཀྱི་ཕར་ཕྱིན་ལ་གཙོ་བོར་སྤྱོད་པ་ཉིད་ཀྱིས་ཞེས་སོགས་སྦྱོར་བར་རིན་ཆེན་བང་མཛོད་ལས་གསུངས་སོ། ། ས་བདུན་པའི་སྐབས་ཀྱི་གཉེན་པོ་ཉེར་གཉིས་དང༌། སྤང་བྱ་ཉི་ཤུ་ཇི་ལྟར་སྦྱོར་ཞེ་ན།
འགྲེལ་ཆེན་ལྟར་ན། འདུ་ཤེས་ལྟ་དང་ཉོན་མོངས་སྤོང་གཅིག་ཏུ་བྱས་ཤིང༌། ལོ་ཆེན་དང༌། ཨར་ཡང་དེ་བཞིན་དུ་བཞེད། ཁྱུང་རྣམ་ཐར་སྒོ་གསུམ་གཅིག་ཏུ་བཞེད། ས་བརྒྱད་པའི་ཡོངས་སྦྱོང་ལ། འཕགས་པ་བཞི་ཚན་གཉིས་གང་ཡང་རུང་བས་རྫོགས་པར་བཞེད། ཤཱནྟི་པ། བརྒྱད་ཁོ་ནར་བཞེད་དེ་རྩ་བ་དང་མཐུན་ནོ། ། ས་དགུ་པའི་སྐབས་སུ་མངལ་དུ་འཇུག་པ་སོགས་ནི་ནུས་པའི་ངོ་བོར་ཐོབ་པ་ཡིན་གྱི།
མཚན་ཉིད་པ་མངོན་དུ་བྱེད་པ་ནི་མིན་ཏེ། གལ་ཏེ་ཡིན་ན་འདི་དག་སྲིད་པ་ཐ་མ་པའི་མཛད་པ་མིན་པར་ཐལ་བའི་ཕྱིར་དང༌། འདི་དག་མངོན་དུ་གྱུར་པ་ནི་ས་བཅུ་པའི་ཚུལ་བཟུང་ཞིང༌། ཆོས་སྐུ་མངོན་དུ་གྱུར་པ་དེ་ཡིན་པའི་ཕྱིར་ཏེ། རྗེ་བཙུན་གྱིས། ཆོས་ཀྱི་སྐུ་ལས་མ་གཡོས་པར། ། སྤྲུལ་པའི་རང་བཞིན་སྣ་ཚོགས་ཀྱིས། ། ཞེས་སོགས་གསུངས་པའི་ཕྱིར་རོ། ། དོན་འདི་ལ་དགོངས་ནས་ས་བཅུ་པ་སངས་རྒྱས་ཀྱི་སར་བཞག་པ་ཡིན་ནོ། ། འོ་ན་ཡང་དག་པར་རྫོགས་པའི་སངས་རྒྱས་མིན་པར་བཤད་པ་དང་ཇི་ལྟར་མི་འགལ་ཞེ་ན།
མི་འགལ་ཏེ། ཡང་དག་སངས་རྒྱས་དེར་སངས་རྒྱས། ། སྤྲུལ་པ་པོ་ཅིག་འདིར་སངས་རྒྱ། ། ཞེས་འབྱུང་བ་ལྟར་རོ། ། དེ་བཞིན་དུ། ཞིང་སྦྱོང་སོགས་ཀྱང་ས་བརྒྱད་པའི་ཚེ་ནུས་པའི་ངོ་བོར་ཐོབ་པ་ཡིན་གྱི། མངོན་དུ་གྱུར་པ་ནི་ས་དགུ་པ་སྟེ། རྗེ་བཙུན་གྱིས་ཞིང་དག་པའི་སྦྱོར་བ་ས་དགུ་པ་ལ་གསུངས་པ་དང་མཐུན་ནོ། ། འདི་དག་ནི་རང་གི་བློ་ལ་ཤར་བ་ཙམ་སྟེ། བླ་མའི་བཞེད་པ་འོག་ནས་སྟོན་ནོ། །
ས་བཅུའི་གོ་རིམ་དང་གྲངས་ངེས་ལ། སྔ་རབས་བྱོན་པ་དག་ན་རེ། ཆོས་ཉིད་མངོན་དུ་མཐོང་བ་དང༌། མཐོང་ཟིན་གོམས་པར་བྱས་པ་གཉིས་ལས། དང་པོ་ནི། ས་དང་པོ་དང༌། གཉིས་པ་ལ། ཆུང་ངུ༌། འབྲིང༌། ཆེན་པོ་དགུ་ལས།
རིམ་པ་བཞིན། ས་གཉིས་པ་སོགས་ཡིན་པར་བཞེད་ཀྱང༌། སློབ་དཔོན་གྱི་བཞེད་པ་ནི་མིན་ཏེ། སློབ་དཔོན་གྱི་འགྲེལ་ཆེན་ལས། དེ་བས་ན་ས་དང་པོའི་སྐད་ཅིག་དང་པོ་ནི། མཐོང་བའི་ལམ་ཡིན་ནོ། ། དེ་ལས་གཞན་པ་སྐད་ཅིག་གཉིས་པ་ལ་སོགས་པ་ནས་སྒོམ་པའི་ལམ་ལྟ་བུར་བརྗོད་པའི་བར་ཆད་མེད་པའི་ལམ་གང་ལས་དེ་མ་ཐག་ཏུ་སངས་རྒྱས་ཀྱི་ས་ཀུན་ཏུ་འོད་ཐོབ་པའི་བར་འདི་དག་ཐམས་ཅད་ནི་མཆོག་གི་དོན་ལ་སོགས་པས་ཆོས་ཀྱི་དབྱིངས་སོ་སོར་རྟོགས་པའི་ཕྱིར་སྒོམ་པའི་ལམ་ཡིན་པར་བཤད་དོ་ཞེས་གསུངས་སོ། ། གཉིས་པ་འབྲས་བུ་ས་བཅུ་པ་ལ་སྔ་ཕྱིའི་འབྲེལ་ནི། ཡོངས་སྦྱོང་རྣམས་བཤད་ཟིན་པའི་འོག་ཏུ་དེའི་འབྲས་བུ་འཆད་པའི་རྒྱུ་མཚན་ཡོད་དེ། ཡོངས་སྦྱོང་ཐ་མ་བྱང་ཆུབ་ཀྱི་ཤིང་དྲུང་དུ་མངོན་པར་སངས་རྒྱས་ཕྱིན་ཆད།
སངས་རྒྱས་སུ་འཇོག་པའི་ཕྱིར་ཞེས་སྟོན་པ་ནི། རྒྱུའི་ས་རྣམས་ཀྱི་ཡོངས་སུ་སྦྱོང་བ་དེ་ལྟར་ངེས་པར་བསྟན་ནས་ཞེས་སོགས་སོ། ། འབྲེལ་པ་ཅན་དངོས་ལ་བཤད་བྱའི་མདོ་ནི། རབ་འབྱོར་དེ་ལ་བྱང་ཆུབ་སེམས་དཔའ་ཆེན་པོའི་ས་བཅུ་པ་གང་ཞེ་ན། བྱང་ཆུབ་སེམས་དཔའ་ཆེན་པོ་གང་གིས་ཕ་རོལ་ཏུ་ཕྱིན་པ་ཐམས་ཅད་ཡོངས་སུ་རྫོགས་པར་འགྱུར་བ་དང༌། དེ་བཞིན་གཤེགས་པའི་སྟོབས་བཅུ་དང་མི་འཇིགས་པ་བཞི་དང༌། སོ་སོར་ཡང་དག་པར་རིག་པ་བཞི་དང༌། སངས་རྒྱས་ཀྱི་ཆོས་མ་འདྲེས་པ་བཅོ་བརྒྱད་དང༌། རྣམ་པ་ཐམས་ཅད་མཁྱེན་པ་ཉིད་ཀྱི་ཡེ་ཤེས་དང༌། བག་ཆགས་ཀྱི་མཚམས་སྦྱར་བའི་ཉོན་མོངས་པ་ཐམས་ཅད་སྤངས་པ་དང༌།
སྙིང་རྗེ་ཆེན་པོ་དང༌། སངས་རྒྱས་ཀྱི་ཆོས་ཐམས་ཅད་ཡོངས་སུ་རྫོགས་པར་གྱུར་བ་དག་སྟེ། རབ་འབྱོར་དེ་ལྟར་ན། བྱང་ཆུབ་སེམས་དཔའ་ཆེན་པོ་ས་བཅུ་པ་ལ་གནས་པ་ནི་དེ་བཞིན་གཤེགས་པའོ། ། ཞེས་གསུངས། དེའི་དོན་བསྟན་བཅོས་ཀྱིས། ས་དགུ་འདས་ནས་ཞེས་སོགས་སོ། ། འདིར་རྩ་བ་ལ་དོགས་པ་བཅད་པ་དང༌། འགྲེལ་པ་ལ་དོགས་པ་བཅད་པ་གཉིས། དང་པོ་ནི།
འདིར་སངས་རྒྱས་ཀྱི་སར་འཇོག་པའི་རྒྱུ་མཚན་ཅི་ཞེ་ན། འདི་ལ། རང་གི་བློ་ལ་ཤར་བ་དང༌། བླ་མའི་བཞེད་པ་ལ་ནུས་པ་བཏོན་ཏེ་བཤད་པའོ། ། དང་པོ་ནི། ཕལ་ཆེར་གོང་དུ་བརྗོད་ཟིན་ལ། སླར་ཡང་བཤད་པ་ནི། ས་དགུ་འདས་ནས་ཞེས་པ་སྤྱིར་ས་དགུ་པ་འདས་པ་ཙམ་ལ་མི་བྱ་སྟེ། དེ་ཙམ་གྱིས་སངས་རྒྱས་ཀྱི་སར་འཇོག་མི་ནུས་པའི་ཕྱིར་ཏེ། སྦྱོར་བ་དང་དངོས་དང་མཇུག་གི་སྒོ་ནས་སངས་རྒྱས་ཀྱི་སས་བསྡུས་ཏེ་ཞེས་དང་རྣམ་པ་ཐམས་ཅད་དུ་རྣམ་པ་ཐམས་ཅད་མཁྱེན་པ་ཉིད་ཡོངས་སུ་ཤེས་པའི་སྒོ་ནས་འབྱུང་བར་འགྱུར་བའི་སངས་རྒྱས་ཞེས།
སྲིད་པ་ཐ་མ་པ་ཁོ་ན་ལ་བཤད་པའི་ཕྱིར། དེས་ན་ཇི་སྐད་བཤད་པའི་སའི་ཡོངས་སྦྱོངས་དགུ་པ་ནུས་པའི་ངོ་བོར་རྫོགས་ནས་བཞེད་ན་མཛད་པ་བཅུ་གཉིས་ཀྱི་ཚུལ་སྟོན་པར་བཞེད་པའི་བྱང་སེམས་རྒྱལ་བ་བྱམས་པ་ལྟ་བུ་ཆོས་ཅན། སངས་རྒྱས་ཀྱི་ས་ལ་གནས་པ་ཞེས་བརྗོད་དེ། སྟོབས་སོགས་ཡོན་ཏན་ཐམས་ཅད་རྫོགས་པའི་སྒོ་ནས་ཆོས་སྐུ་མངོན་དུ་མཛད་ཟིན་པའི་ཕྱིར། བྱང་སེམས་ས་བཅུ་པ་ཞེས་ཀྱང་བྱ་སྟེ། ས་དགུ་པའི་ཡོན་ཏན་མཐའ་དག་ཡོངས་སུ་རྫོགས་ཤིང་གཞན་ངོར་མཛད་པ་བཅུ་གཉིས་ཀྱི་ཚུལ་མ་བསྟན་པའི་ཕྱིར་ཞེས་པའོ། ། འདིར་ཡང་དག་པར་རྫོགས་པའི་སངས་རྒྱས་མིན་ནོ་ཞེས་པ་ཉི་ཁྲི་ལ་མེད་ཅིང༌། ཉི་ཁྲི་སྣང་བ་ལས་ནི། སྡེ་པ་གཞན་དག་ལས་ཀྱང་དེ་བཞིན་གཤེགས་པ་ཞེས་བརྗོད་བྱའི་ཡང་དག་པར་རྫོགས་པའི་སངས་རྒྱས་ཞེས་བརྗོད་པར་མི་བྱའོ། ། ཞེས་བཤད་དོ། །
ཞེས་འབྱུང་བས་སོ། ། ཞེས་གསུངས་པར་བཤད་ནའང༌། ཡང་དག་པར་རྫོགས་པའི་སངས་རྒྱས་ལོངས་སྤྱོད་རྫོགས་པའི་སྐུ་མིན་ནོ། ། ཞེས་པའི་དོན་ནོ། ། གཉིས་པ་ནི། བྱང་སེམས་ཀྱི་ས་བཅུ་པ་ཆོས་ཅན། ཁྱོད་ཡུམ་གྱི་མདོར་ཡོངས་སྦྱོང་གི་སྒོ་ནས་མ་བཤད་ཀྱང་ས་སྔ་མ་རྣམས་ལས་ལོགས་སུ་མི་རྟོགས་པའི་སྐྱོན་མེད་དོ། ། ཁྱོད་ཡུམ་གྱི་མདོར་སངས་རྒྱས་ཀྱི་སར་བཤད་པས་དེ་ལྟར་རྟོགས་པའི་ཕྱིར་ཞེས་སྟོན་པ་ནི། ས་དགུ་ཞེས་སོགས་སོ། ། དེ་ཡང་སངས་རྒྱས་དང་འཕྲིན་ལས་བྱེད་ཚུལ་མཉམ་པས་དེ་སྐད་བརྗོད་ཀྱི།
དངོས་མིན་ཏེ། རྒྱུད་བླ་མ་ལས། བྱང་ཆུབ་སེམས་དཔའི་ཚུལ་འདི་ནི། ། རྗེས་ཐོབ་དེ་བཞིན་གཤེགས་རྣམས་དང༌། ། སེམས་ཅན་ཡང་དག་སྒྲོལ་བ་ལ། ། འཇིག་རྟེན་ན་ནི་མཉམ་པ་ཉིད། ། དེ་ལྟ་མོད་ཀྱི་ས་རྡུལ་དང༌། ། རྒྱ་མཚོ་བ་གླང་རྨིག་རྗེས་ཀྱིས། ། ཁྱད་པར་གང་ཡིན་སངས་རྒྱས་དང༌། ། བྱང་ཆུབ་སེམས་དཔའི་ཁྱད་དེ་ཉིད། །
ཅེས་གསུངས་ཤིང༌། དོན་དེ་ཉིད་ཉི་ཁྲི་སྣང་བ་ལས་ཀྱང༌། དེ་བཞིན་གཤེགས་པའི་མཛད་པས་ཉེ་བར་གནས་པའི་ཕྱིར། དེ་བཞིན་གཤེགས་པ་ཞེས་བརྗོད་ཀྱི། དེ་བཞིན་གཤེགས་པའི་ཐུགས་སུ་ཆུད་པ་ནི་མིན་ནོ། ། ཞེས་འབྱུང་བ་ཡིན་ནོ། ། དེ་དག་གི་དོན་ཡང༌། ས་འདི་ལ་ཚོགས་གཉིས་ཡོངས་སུ་མ་རྫོགས་པས་ཆོས་སྐུར་སངས་རྒྱ་མི་ནུས་ཀྱང༌། སྨོན་ལམ་གྱི་མཐུས་གཟུགས་སྐུར་སངས་རྒྱས་ནས་མཛད་པ་བཅུ་གཉིས་ཀྱིས་སེམས་ཅན་གྱི་དོན་བྱེད་ནུས་པ་ཡིན་ནོ། ། རྒྱལ་བའི་ཡུམ་བར་མ་ལས།
ཤཱ་རིའི་བུ་འདི་ལྟར་ཡང་བྱང་ཆུབ་སེམས་དཔའ་ཆེན་པོ་ཕ་རོལ་ཏུ་ཕྱིན་པ་དྲུག་ལ་གནས་ཤིང༌། སངས་རྒྱས་ཀྱི་སྐུ་ཅི་འདྲ་བ་དེ་འདྲ་བའི་ལུས་སུ་མངོན་པར་སྤྲུལ་ནས། ཤར་ཕྱོགས་ཀྱི་ཞིང་གངྒཱའི་ཀླུང་གི་བྱེ་མ་སྙེད་དུ་ལོང་ཤིང༌། སེམས་ཅན་རྣམས་ལ་ཆོས་སྟོན་པ་དང༌། ཞེས་གསུངས་པ་ཡིན་པའི་ཕྱིར་རོ། ། འོ་ན་མདོ་སྡེ་ས་བཅུ་པ་ལས། ས་དང་པོ་ནས་ཀྱང་སྨོན་ལམ་གྱི་མཐུས་སངས་རྒྱ་ནུས་པར་བཤད་པ་མིན་ནམ་ཞེ་ན། དེ་ལྟ་མོད་ཀྱི་སྔ་མ་དེ་དག་ལས་འདི་ཁྱད་པར་འཕགས་པའི་ཕྱིར་རོ། ། ཞེས་བཤད་པར་བྱའོ། ། གཉིས་པ་འགྲེལ་པ་ལ་དོགས་པ་བཅད་པ་ལ།
འདས་ས་དགུ་གང་ཞེ་ན། འཕགས་སེང༌། ཤཱནྟི་པ། རཏྣ་ཀིརྟི། བུདྡྷ་ཤྲཱི་རྣམས་གཞུང་འདིར་འབྱུང་བ་ལྟར་བཞེད། བཙུན་པ་གྲོལ་སྡེ་ཉན་ཐོས་ཀྱི་ས་དོར་ནས། དཀར་པོ་རྣམ་པར་མཐོང་བའི་ས་ཞེས་འདྲེན་པར་མཛད། འབུམ་ཊཱིཀ་ལས་ཀྱང་དཀར་པོ་རྣམ་པར་མཐོང་བའི་ས་བགྲངས་ཤིང་དེ་ལྟར་ན་ཉན་ཐོས་ཀྱི་ས་དང་ཞེས་གསུང༌། བཅོམ་ལྡན་རིགས་པའི་རལ་གྲི་ན་རེ། འགྲེལ་པ་མཛད་པ་དག་གི་ལུགས་མི་འཐད་དེ།
མདོ་ཇི་ལྟ་བ་བཞིན་ཡིན་ན་ནི། དཀར་པོ་རྣམ་པར་མཐོང་བའི་ས་དང་བཅུར་འགྱུར་ལ། བསྟན་བཅོས་ཇི་ལྟ་བ་བཞིན་ཡིན་ན་ནི། བྱང་ཆུབ་སེམས་དཔའི་ས་དགུ་ལས་གཞན་མེད་དོ། ། གཞན་ཡང་འདིར་ཐེག་པ་གསུམ་གྱི་ཡོན་ཏན་མཐའ་དག་འདུས་པ་ལ་འདས་པའི་དོན་དུ་འཆད་པ་ནི་ཡི་གེའི་དོན་མིན་ཏེ། འདས་པ་ནི་བྲལ་བ་ལ་བརྗོད་པ་ཡིན་པའི་ཕྱིར། ཞེས་གསུངས་སོ། ། འོ་ན་ས་བཅུ་པོ་ནི་ཐོབ་པ་ལ་རྟགས་ཀྱི་ཁྱད་པར་ཇི་ལྟ་བུ་ཡོད་ཅེ་ན། ཆོས་ཀྱི་བཤེས་གཉེན་གྱིས། ས་དེ་དག་ཐོབ་པའི་རྨི་ལམ་གྱི་རྣམ་པ་ལས་ཤེས་པར་བྱའོ། །
རྨི་ལམ་གྱི་རྟགས་ནི། གསེར་འོད་དམ་པ་ལས། ས་དང་པོ་བས། སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་གཏེར་བྱེ་བ་ཕྲག་གིས་ཡོངས་སུ་གང་བ་མཐོང་ངོ༌། ། གཉིས་པ་ལ། སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ལག་མཐིལ་ལྟར་གྱུར་པ་ལ་རིན་པོ་ཆེ་བྱེ་བ་ཁྲག་ཁྲི་བརྒྱ་སྟོང་དུ་མས་ལེགས་པར་བརྒྱན་པ་མཐོང་ངོ༌། ། གསུམ་པས་བདག་ཉིད་དཔའ་ཞིང་ལག་ཆ་དང་གོ་ཆ་སྲ་བ་ཐོགས་ནས་ཕས་ཀྱི་རྒོལ་བ་ཐམས་ཅད་འདུལ་བར་མཐོང་ངོ༌། ། བཞི་པས། ཕྱོགས་བཞི་ནས་རླུང་གི་དཀྱིལ་འཁོར་བཞིས་ཐམས་ཅད་དང་ལྡན་པའི་དཀྱིལ་འཁོར་ལ་མེ་ཏོག་སྣ་ཚོགས་མངོན་པར་མཐོང་ངོ༌། ། ལྔ་པས་བརྒྱན་ཐམས་ཅད་ཀྱིས་བརྒྱན་པའི་བུད་མེད་ཀྱིས་མགོ་ལ་མེ་ཏོག་ཙམ་པ་ཀའི་འཕྲེང་བ་འདོགས་པ་མཐོང་ངོ༌། །
དྲུག་པས། རྫིང་ཐེམ་སྐས་བཞི་དང་ལྡན་པ་གསེར་གྱི་བྱེ་མ་བརྡལ་བ་རྙོག་པ་མེད་ཅིང་དྭང་བ་ཡན་ལག་བརྒྱད་དང་ལྡན་པའི་ཆུས་ཡོངས་སུ་གང་བ་ལ་མེ་ཏོག་ཨུཏྤ་ལ་དང༌། ཀུ་མུཏ་ཏ་དང༌། པདྨ་དཀར་པོས་བརྒྱན་པའི་ཆུ་མཐོང་སྟེ་དེ་ལ་བདག་ཉིད་རྩེ་དགའ་ཞིང་ཡོངས་སུ་ལོངས་སྤྱོད་པ་མཐོང་ངོ༌། ། བདུན་པས། ཕྱོགས་གཡས་གཡོན་གཉིས་ན་སེམས་ཅན་དམྱལ་བའི་གཡང་ས་མཐོང་སྟེ། དེ་ལ་བདག་ཉིད་མ་རྨས་མ་ཉམས་པར་སླར་ལྡོག་པ་མཐོང་ངོ༌། ། བརྒྱད་པས། ཕྲག་པ་གཉིས་ན་རི་དྭགས་ཀྱི་རྒྱལ་པོ་སེང་གེ་རལ་པ་ཅན་ཅོད་པཎ་ཐོགས་པས་གཅན་གཟན་ཕྲ་མོ་ཐམས་ཅད་སྐྲག་པར་བྱེད་ཅིང་འདུག་པར་མཐོང་ངོ༌། ། དགུ་པས་འཁོར་ལོས་སྒྱུར་བའི་རྒྱལ་པོ་མཐོང་སྟེ་སྐྱེ་བོ་བྱེ་བ་ཁྲག་ཁྲི་བརྒྱ་སྟོང་དུ་མས་བསྐོར་ཞིང་མདུན་གྱིས་ལྟས་ལ་མགོའི་སྟེང་ན་རིན་པོ་ཆེ་སྣ་ཚོགས་ཀྱིས་སྤྲས་པའི་གདུགས་དཀར་པོ་འཛིན་པར་མཐོང་ངོ༌། །
བཅུ་པས་དེ་བཞིན་གཤེགས་པའི་སྐུ་མཐོང་སྟེ། ཁ་དོག་གསེར་ལྟ་བུ་འོད་འདོམ་གང་བ་ཚངས་པ་བྱེ་བ་ཁྲག་ཁྲི་བརྒྱ་སྟོང་དུ་མས་ཡོངས་སུ་བསྐོར་ཞིང༌། མདུན་གྱིས་ལྟས་ནས་ཆོས་སྟོན་པ་མཐོང་ངོ༌། ། ཞེས་གསུངས་སོ། ། སྤྱིར་རྒྱལ་བའི་གསུང་རབས་ལས། སོ་སོའི་སྐྱེ་བོའི་གནས་སྐབས་ཉིད་ལ། ས་བཅུའི་རྣམ་གཞག་གསུངས་པའང་ཡོད་པར་བཤད་དེ། ཆོས་ཀྱི་རྗེ་པཎྜི་ཏས། སོ་སོ་སྐྱེ་བོའི་གང་ཟག་ལ། ། ཆོས་མཐུན་ཙམ་ཞིག་སྒྲིག་ན་ནི། །
ཆོས་ནས་བཤད་ན་འགལ་བ་མེད། ། དཔེར་ན་རྨི་ལམ་ངེས་བསྟན་ལས། ། ཐུབ་པའི་མཆོད་རྟེན་འཇིམ་པ་ལས། ། བྱས་པ་མཐོང་ནས་ས་དང་པོ། ། རྡོ་ལས་བྱས་མཐོང་ས་གཉིས་པ། ། རྡོ་ཐལ་གྱིས་བྱུག་ས་གསུམ་པ། ། སྟེགས་བུ་གདུགས་བྱས་ས་བཞི་པ། ། རྡོ་སྐས་བྱི་དོར་བྱས་པ་ལྔ། ། གསེར་གྱིས་སྦྲེལ་མཐོང་ས་དྲུག་པ། ། རིན་ཆེན་དྲྭ་བས་གཡོགས་པ་བདུན། །
ཡེར་ཀ་དྲྭ་བས་གཡོགས་པ་བརྒྱད། ། ས་དགུ་དང་ནི་བཅུ་པ་ལ། ། རྨི་ལམ་ལོག་པར་མཐོང་མེད་གསུང༌། ། ཅེས་སོགས་རྨི་ལམ་བྱེ་བྲག་ལ། ། ས་བཅུའི་དབྱེ་བ་མཛད་པ་མཐོང༌། ། འདི་ནི་མོས་པ་སྤྱོད་པ་ཡི། ། ས་བཅུ་ཡིན་གྱི་འཕགས་པའི་མིན། ། ཞེས་གསུང་ལ། རྨི་ལམ་ངེས་བསྟན་ཞེས་པ་དཀོན་བརྩེགས་ན་ཡོད་དོ། ། གསུམ་པ་གཉེན་པོའི་ཚོགས་བྱེ་བྲག་ཏུ་བཤད་པ་ལ།
སྔ་ཕྱིའི་འབྲེལ་ལ། མདོའི་འབྲེལ་འཇུག་སྒྲུབ་ལ་འཕྲོས་ཤིང༌། བསྟན་བཅོས་ཀྱི་འབྲེལ་ནི། གཉེན་པོ་ཚོགས་ཀྱི་བསྒྲུབ་པ་ཡི། ། ཞེས་བཤད་པ་དེ་བསྟན་དགོས་སོ་ཞེ་ན། བཤད་པ། གཉེན་པོའི་ཚོགས་ལ་བར་སྐབས་ཀྱི་ཚིགས་སུ་བཅད་པ། ཞེས་སོགས་སོ། ། འབྲེལ་པ་ཅན་དངོས་ལ། བཤད་བྱའི་མདོ་ནི།
རབ་འབྱོར་ཁྱོད་ཀྱི་ཐེག་པ་ཆེན་པོ་དེ་གང་ནས་ངེས་པར་འབྱུང་བར་འགྱུར། ཞེས་སྨྲས་པ་ནི། དེ་མི་དམིགས་པའི་ཚུལ་གྱིས་ཁམས་གསུམ་ནས་ངེས་པར་འབྱུང་བར་འགྱུར་རོ། ། རྣམ་པ་ཐམས་ཅད་མཁྱེན་པ་ཉིད་དུ་གནས་པར་འགྱུར་རོ། ། ཞེས་སོགས་ཀྱིས་མཐོང་སྤང་གཉེན་པོའི་ཚོགས་བསྒྲུབ་དང༌། རབ་འབྱོར་གཞན་ཡང་ཁྱོད་ཀྱིས་ཐེག་པ་ཆེན་པོ་དེ་གང་དུ་གནས་པར་འགྱུར་ཞེས་སྨྲ་བ་ནི། གང་དུ་ཡང་གནས་པར་འགྱུར་བ་མེད་དོ། ། ཞེས་དང༌། རབ་འབྱོར་ཁྱོད་ཀྱིས་ཐེག་པ་དེས་གང་ཞིག་ངེས་པར་འབྱུང་བར་འགྱུར་ཞེས་སྨྲས་པ་ནི། དེས་གང་ཡང་ངེས་པར་འབྱུང་བར་འགྱུར་བ་མེད་དོ། །
འདི་ལྟར་ཐེག་པ་ཆེན་པོ་དེ་གང་ཡིན་པ་དང༌། གང་གིས་ངེས་པར་འབྱུང་བར་འགྱུར་བ་དང༌། གང་ངེས་པར་འབྱུང་བར་འགྱུར་བ་དང༌། གང་ནས་ངེས་པར་འབྱུང་བར་འགྱུར་བའི་ཆོས་དེ་དག་མེད་ཅིང་མི་དམིགས་པའི་ཕྱིར་ཏེ། ཞེས་སོགས་ཀྱི་སྒོམ་སྤངས་གཉེན་པོ་ཚོགས་བསྒྲུབ་གསུངས་སོ། ། དེའི་དོན་བསྟན་བཅོས་ཀྱིས་བསྡུས་པ་ནི། མཐོང་དང་གོམས་པའི་ལམ་དག་ལ། ། ཞེས་སོགས་སོ། ། དེ་ཡང་འདིའི་མདོར་རྟོག་པ་དངོས་སུ་མ་གསུངས་ཀྱང༌། གཉེན་པོའི་དབྱེ་བ་བརྒྱད་དུ་ཕྱེ་ནས་གསུངས་པ་ཡིན་ནོ། །
དེའི་རྒྱུ་མཚན་ཡང་རྟོག་པ་བརྒྱད་ཡོད་པའི་དབྱེ་བ་ལས་སོ། ། ཇི་ལྟར་ཞེ་ན། ཉི་སྣང་ལས་ནི། མཐོང་སྤངས་དངོས་པོ་ཙམ་ལ་བརྟེན་པ་དང༌། གཉེན་པོ་རྟེན་ཅན་གཉིས་མཐོང་སྤངས་རྫས་འཛིན་རྟོག་པ་དང༌། བཏགས་འཛིན་རྟོག་པ་གཉིས། སྒོམ་སྤངས་ལའང་སྔ་མ་གཉིས་དང༌། གང་ཟག་ཏུ་གདགས་པ་དང་གདགས་པའི་རྒྱུ་ལ་བརྟེན་པ་གཉིས་ཡོད་པས་སོ། ། སློབ་དཔོན་ནི་སྒོམ་སྤངས་འཛིན་རྟོག་ལའང༌། རྫས་འཛིན་རྟོག་པ་དང༌།
བཏགས་འཛིན་རྟོག་པ་ཞེས་པ་འདི་ཉིད་དོ། ། རྩ་བའི་དོན་འགྲེལ་པས་འཆད་པ་ལ། འགྲེལ་པ་འདི་ལྟར་ན། ཆོས་ཀྱི་བཤེས་གཉེན་གྱིས་བཤད་པ་ལྟར་ན་ནི། བདེན་པ་གཉིས་ཀའི་རྣམ་པ་ལ་བརྟེན་ནས་མངོན་དུ་བྱ་བའི་མཐོང་བསྒོམ་གྱིས་ལམ་གཉིས་པོ་ཁོ་ནའི་གནས་སྐབས་ཀྱི་ཁྱད་པར་ལ་གཉེན་པོ་ཚོགས་སྒྲུབ་ཅེས་བྱའོ། ། བདེན་པ་གཉིས་ཀའི་རྣམ་པ་ལ་བརྟེན་པ་ཞེས་བྱ་སྟེ། རང་བཞིན་བདེན་སྟོང་གི་སྣང་བ་ལ་དམིགས་པའི་ཕྱིར། ས་བཅུ་བཤད་པ་ལས་ལོགས་ན་གཉེན་པོའི་ཚོགས་བསྒྲུབ་ཞིག་ཡོད་དམ་སྙམ་པ་བཟློག་པའི་ཕྱིར་ལམ་གཉིས་པོ་ཁོ་ནའི་ཞེས་སྨོས་སོ། ། གནས་སྐབས་ཀྱིས་ཞེས་བྱ་བ་ནི་མཉམ་པར་མ་བཞག་པའི་གནས་སྐབས་ན་གཉེན་པོའི་མིང་མི་ཐོབ་ཀྱི། མཐོང་བའི་ལམ་སྐད་ཅིག་མ་བརྒྱད་པ་ལྟ་བུ་ཀུན་རྫོབ་ཀྱི་བདེན་པ་ལ་དམིགས་པ་རྒྱས་པས་གཟུང་བ་དང༌།
འཛིན་པའི་རྣམ་པར་རྟོག་པའི་གཉེན་པོར་མི་འགྱུར་ཞེས་པའི་དོན་དུ་བཤད་ཅིང༌། འོ་ན་སྔར་ཚོགས་བསྒྲུབ་བསྒོམ་ལམ་དུ་བཤད་པ་མིན་ནམ། འདིར་མཐོང་ལམ་དུའང་བཤད་ཅེ་ན། སྒྲུབ་པ་བཞི་ལམ་བཞིར་བསྟན་པ་ནི། ཤས་ཆེ་བའི་དབང་དུ་བྱས་ཞེས་གསུངས་སོ། ། འགྲེལ་ཆེན་ལྟར་ན། རྣམ་བཤད་ལས་གསུངས་པ་ལྟར། དྲི་བ་ཐ་མ་གསུམ་གྱི་ལན་ནི་བདེན་པ་གཉིས་ཀའི་རྣམ་པ་ལ་བརྟེན་པའི་ལན་གྱིས་གསུངས་སོ། ། ངེས་པར་འབྱུང་བ་སོགས་ཁས་བླངས་པའི་ཀུན་རྫོབ་ཀྱི་ལན་གྱིས་མཐོང་སྤང་གཉེན་པོ་དང༌། དོན་དམ་པར་མི་དམིགས་པའི་དོན་དམ་གྱི་ལན་གྱི་སྒོམ་སྤངས་གཉེན་པོ་གསུངས་སོ། །
དེ་ཡང་ཉི་ཁྲི་ལྟར་ན། སྔ་མ་ལྟར་སྣང་ལ། བརྒྱད་སྟོང་པ་ལྟར་ན་ཕྱི་མ་ལྟར་སྣང་ངོ༌། ། འདིར་ཁོ་ནའི་སྒྲས་ནི། རྣམ་བཤད་ཀྱི་རྗེས་འབྲང་དུ་རློམ་པ་ལ། ཆོས་མཆོག་གཉེན་པོ་ཚོགས་བསྒྲུབ་ཏུ་འདོད་པ་ཁེགས་སོ། ། བཞི་པ་ངེས་འབྱུང་བསྒྲུབ་པ་ལ། མདོའི་འབྲེལ་ནི། སྔར་ཐེག་ཆེན་བཤད་པ་རབ་འབྱོར་གྱི་ཁོངས་སུ་ཆུད་པ་ན། རབ་འབྱོར་གྱིས་བཅོམ་ལྡན་འདས་ལ་རང་གི་རྟོག་པ་ལྟར་ཞུས་པའོ། །
བསྟན་བཅོས་ཀྱི་འབྲེལ། ངེས་པར་འབྱུང་བཅས་རྣམས་ཞེས་བཤད་པ་བསྟན་དགོས་སོ་ཞེ་ན། འགྲེལ་ཆེན་ལས། དེ་ལྟར་ཚོགས་བསགས་པ་རྣམས་ནི་འདི་ལྟར་འཕགས་པ་བྱམས་པས་བརྙེས་པ་ལྟར་ངེས་པར་འབྱུང་བ་ཡིན་པས་བཞི་པ་ངེས་པར་འབྱུང་བའི་སྒྲུབ་པ་བརྗོད་པར་བྱའོ། ། ཞེས་སོགས་སོ། ། དེའི་ཕྱིར་ངེས་འབྱུང་སྒྲུབ་པ་ས་བཅུ་པའི་ཡང་སྟོད་ན་ཡོད་པར་གསལ་ལོ། ། འབྲེལ་པ་ཅན་དངོས་ལ། བཤད་བྱའི་མདོ་ནི། རབ་འབྱོར་གྱིས་གསོལ་བ། བཅོམ་ལྡན་འདས།
ཐེག་པ་ཆེན་པོ་ཞེས་བགྱི་བ་འདི་ནི་ལྷ་དང་མི་དང་ལྷ་མ་ཡིན་དུ་བཅས་པའི་འཇིག་རྟེན་ཟིལ་གྱིས་གནན་ཏེ་འབྱུང་བར་འགྱུར་བས་དེའི་སླད་དུ་ཐེག་པ་ཆེན་པོ་ཞེས་བགྱིའོ། ། ཞེས་སོགས་ངེས་འབྱུང་བརྒྱད་དངོས་སུ་གསུངས་ནས། ངེས་འབྱུང་སྒྲུབ་པ་ཤུགས་ལ་གསུངས་པའོ། ། དེའི་དོན་བསྡུས་ལ་ནི། ཆེད་དུ་བྱ་དང་མཉམ་ཉིད་དང༌། ། སོགས་སོ། ། ལམ་ཞེས་པ་ཡན་ངེས་པར་འབྱུང་བ་ཡིན་ལ། ཡུལ་ཅན་ཞེས་པས་སྒྲུབ་པ་ངོས་བཟུང་བ་ཡིན་ནོ། ། ངེས་པར་འབྱུང་བའང་གཉིས་སུ་གྲངས་ངེས་ཏེ། མི་སློབ་ལམ་མཐར་ཐུག་དང༌།
སློབ་ལམ་མཐར་ཐུག་གོ ། དང་པོ་ལ། ཆེད་དུ་བྱ་བ་སོགས་བདུན་ཏེ། ངོ་བོ་གཅིག་ལ་ལྡོག་པའི་སྒོ་ནས་ཕྱེའོ། ། གཉིས་པ་ནི། རྡོ་རྗེ་ལྟ་བུ་སྟེ། སློབ་ལམ་མཐར་ཐུག་ནི་འདི་ཁོ་ནར་ངེས་པའི་ཕྱིར་རོ། ། དེའི་ཕྱིར་ལམ་གྱི་ཡུལ་ཅན་གྱི། ངེས་འབྱུང་སྒྲུབ་པ་ནི་རྒྱུན་མཐའི་སྔ་ལོགས་ན་ཡོད་ལ། གཞན་བདུན་རྒྱུན་མཐའ་ཉིད་ན་ཡོད་པར་གྲུབ་བོ། །
འདི་ནི་སློབ་དཔོན་གྱི་བཞེད་པ་དྲི་མ་མེད་པར་མངོན་ལ། མཁས་པ་དག འབྱུང་བ་ཐམས་ཅད་སངས་རྒྱས་ཀྱི་སར་བཞེད་ཅིང༌། ངེས་འབྱུང་བསྒྲུབ་པ་རྒྱུན་མཐའ་ཁོ་ནར་བཞེད་པའང་ཡོད་དོ། ། ཆོས་ཀྱི་བཤེས་གཉེན་ལྟར་ན། འབྱུང་བ་དེ་དག་ཏུ་གདོན་མི་ཟ་བར་ངེས་པར་འབྱུང་བ་ལ་ངེས་འབྱུང་སྒྲུབ་པའི་དོན་དུ་བཤད་པས་བྱང་སེམས་ཀྱི་དྲོད་ནས་བཞག་ཏུ་རུང་སྟེ། བྱང་ཆུབ་ཆེན་པོར་གདོན་མི་ཟ་བར་ངེས་པར་འབྱུང་བའི་ཕྱིར། ཞེས་བྱམས་མགོན་བསྟན་པའི་ཉི་མ་སངས་རྒྱས་དཔལ་གསུང་ངོ༌། ། དེ་ལྟར་བྱས་ན། ལུང་གི་སྙེ་མ་ལས།
རྟེན་དང་དམིགས་འབྱེད་དེ་འབྲས་ཐོབ་པ་དང༌། ། རིགས་ལ་བརྟེན་ནས་ཆོས་རྣམས་ལ་དམིགས་ཏེ། ། འབྲས་བུ་གསུམ་ཕྱིར་སྒྲུབ་ཚུལ་རྣམ་པ་བཞིས། ། རྒྱུ་དང་བཅས་པའི་རྣམ་མཁྱེན་ལེགས་པར་བཤད། ། ཅེས་འབྱུང་བ་ལྟར། ཐུབ་པའི་རྣམ་ཀུན་མཁྱེན་པ་ཉིད། ། ཅེས་གསུངས་དེ་བཤད་ཟིན་ཏོ། ། འདིར་སྨྲས་པ། རབ་འབྱོར་ལེའུས་རྣམ་པ་གཞི་མེད་ཙམ། ། བརྗོད་བྱར་བསྡུས་ཤིང་དེ་དོན་རྟོགས་པའི་བློས། །
སྣང་སྟོང་ནམ་མཁའ་ལྟ་བུ་དམིགས་སོ་ཞེས། ། སྣང་མེད་སྨྲ་བའི་གཞུང་གིས་སྐྱེས་བུ་ལ། ། ཉེ་བར་མཁོ་བའི་དོན་རྣམས་མི་སྟོན་པས། ། རང་བཞིན་བདེན་སྟོང་མངོན་རྟོགས་སྐྱེ་བའི་རིམ། ། ལེགས་པར་བཤད་པས་ཡུམ་དོན་ཕྱེ་བ་འདི། ། འཕགས་སེང་གཞུང་གི་དགོངས་པའི་དེ་ཉིད་ཡིན། ། གསུམ་པ་སྐབས་ཀྱི་སྒོ་ནས་མཇུག་བསྡུ་བ་ནི། སྐབས་ནི་ལེའུ་སྟེ། བ་རི་ཚེ་དང་ཞེས་པ་ཡོངས་སུ་བཅད་པའོ། ། དང་པོའི་ནི།
གཉིས་པ་སོགས་ལ་ལྟོས་པའམ། མཆོག་གི་དོན་ཏེ་འདིས་སྐབས་མ་ལུས་པའི་བརྗོད་བྱའི་དོན་དངོས་ཤུགས་ཅི་རིགས་པར་བསྡུས་པའི་ཕྱིར། ཞེས་མཁས་པའི་ཞལ་ནས་བརྒྱུད་པའོ།། །། མི་ཟད་ཚིག་གི་ཆ་ཤས་གཏེར། ། འགྲོ་བ་སྐྱོབ་མཛད་ལ་བཏུད་ནས། ། ལེགས་བཤད་རྦ་རླབས་གསར་པ་ཡིས། ། ཕྲེང་བ་ཀུན་དགའི་དཔལ་དུ་སྤེལ། ། གཉིས་པ་རྒྱུ་ལམ་ཤེས་ལ། འབྲེལ་དགོངས་པས་མཚམས་སྦྱར། མཚོན་བྱེད་ཀྱི་ཆོས་རྒྱས་པར་བཤད།
སྐབས་ཀྱི་སྒོ་ནས་མཇུག་བསྡུ་བའོ། ། དང་པོ་ནི། མདོ་ལས་སེམས་བསྐྱེད་སོགས་ཆོས་བཅུས་མཚོན་ནས་བསྟན་པའི་རྣམ་མཁྱེན་གྱི་རྟོགས་པ་སྐྱེ་བ། མདོ་ལ་ཆོས་བཅུ་གཅིག་གིས་མཚོན་ནས་བསྟན་པའི་ལམ་ཤེས་ལ་རག་ལས་སོ་ཞེས་སྟོན་པ་ནི། རྣམ་པ་ཐམས་ཅད་མཁྱེན་པ་ཉིད་རྟོགས་པ་ནི་ཞེས་སོགས་སོ། ། གཉིས་པ་ལ། ལམ་ཤེས་རྒྱས་པར་བཤད་པའི་དགོས་པ་དང༌། དགོས་པ་ཅན་གྱི་ལམ་ཤེས་དངོས་བཤད་པའོ། ། དང་པོ་ནི། སྔར་གནས་པའི་འཁོར་གྱི་དབང་དུ་བྱ་ན།
སྔར་བཤད་པའི་ཆོས་བཅུ་པོ་མཁྱེན་པ་རྣམ་མཁྱེན་ཡིན་ཡང༌། དེ་ཉིད་དེ་བཞིན་གཤེགས་པ་ཁོ་ནས་རྟོགས་ཀྱིས་གཞན་གྱིས་མི་རྟོགས་སོ་སྙམ་པ་དགག་པའི་ཕྱིར། དེ་དག་ལས་རྒྱུའི་ཆོས་ཙམ་ཞིག་དྲངས་ནས་བཤད་པ་ཡིན་ནོ་ཞེས་འགྲེལ་ཆེན་ལས་བཤད། གསར་དུ་ལྷགས་པའི་འཁོར་གྱི་དབང་དུ་བྱ་ན། སློབ་དཔོན་ཆོས་བཤེས་ཀྱིས་བཤད་པ་ལྟར་གསར་དུ་ལྷགས་པའི་འཁོར་རྣམས་ལ་རྣམ་མཁྱེན་གྱི་རྟོགས་པ་བསྐྱེད་དགོས་པས་རྒྱུས་འབྲས་བུ་མཚོན་པའི་ཕྱིར་དུ་གསུང༌། དེ་སྐད་དུ་ཡང་མར་མེ་མཛད་ཀྱིས། ཐམས་ཅད་མཁྱེན་པ་རྒྱལ་ཕྱིར་དང༌། ། ལྷའི་ལོག་རྟོག་བསལ་བ་དང༌། ། འདོད་ཆེན་མ་ཡིན་བྱང་སེམས་ཀྱི། ། ལམ་འདི་བསྟན་ཕྱིར་ལམ་ཤེས་བཤད། །
ཅེས་གསུངས་སོ། ། གཉིས་པ་ལ་སྤྱིའི་འབྲེལ་དང༌། ཆོས་སོ་སོའི་འབྲེལ་ལོ། ། དང་པོ་ནི། བཅུ་གཅིག་པོ་བསྡུས་ན་གཉིས་ཏེ། རྟེན་གྱི་གང་ཟག་གཅིག་ལ་རྒྱུ་ལམ་ཤེས་ཇི་ལྟར་སྐྱེད་པའི་རིམ་པ་དང༌། ལམ་ཤེས་དེས་ལམ་གསུམ་ཇི་ལྟར་ཤེས་པའི་ཚུལ་ལོ། །

དང་པོ་མ་སྐྱེས་པ་བསྐྱེད་པར་བྱེད་པའི་རིམ་པ་དང༌། སྐྱེས་ནས་གཞན་དོན་ཇི་ལྟར་བྱེད་པའི་རིམ་པའོ། ། དང་པོ་ལ་འགལ་རྐྱེན་དང་བྲལ་དགོས་པར་བསྟན་པ་དང༌། མཐུན་རྐྱེན་ཚང་དགོས་པར་བསྟན་པ་གཉིས། གཉིས་པ་ལ་ལྷན་ཅིག་བྱེད་རྐྱེན་སོ་སོར་ངེས་པར་བསྟན་པ་དང༌། ཉེར་ལེན་གྱི་རྒྱུས་ཁྱབ་པར་བསྟན་པ་གཉིས་ཀྱིས་སྟོན་ཏེ། ང་རྒྱལ་དང་བྲལ་བ་ཙམ་གྱིས་ལམ་ཤེས་དངོས་སུ་སྐྱེ་ན་ཉན་རང་སོགས་ལའང་ཧ་ཅང་ཐལ་བ་གསལ་ནས། འོ་ན་བྱང་ཆུབ་མཆོག་ཏུ་སེམས་མ་བསྐྱེད་པ་དེ་དག་ལ་ལམ་ཤེས་གཏན་མི་སྐྱེ་བ་ཡིན་ནམ་ཞེ་ན། མིན་ཏེ་རྒྱུ་རང་བཞིན་དུ་གནས་པའི་རིགས་ཀྱིས་སེམས་ཅན་ཐམས་ཅད་ལ་ཁྱབ་པའི་ཕྱིར། ཞེས་སྟོན་ནོ། ། གཉིས་པ་ལ།
གཞན་དོན་དུ་སྲིད་པར་སྐྱེ་བ་ལེན་པའི་རྒྱུ་དང༌། རྒྱུ་དེ་ལ་བརྟེན་ནས་གཞན་དོན་ཇི་ལྟར་བྱེད་པའོ། ། དང་པོ་ནི། ཉོན་མོངས་མི་སྤོང་བའི་རང་བཞིན་ཏེ། ཉོན་སྒྲིབ་ཙམ་སྤངས་པའི་ཐར་པ་དོན་དུ་མི་གཉེར་བས་ཉན་ཐོས་ཀྱི་ལམ་གྱི་རང་བཞིན་ལས་ཁྱད་པར་འཕགས་པར་གྲུབ་བོ། ། གཉིས་པ་ནི། བྱེད་ལས་ཏེ་ཉན་ཐོས་ལྟར་གཞན་དོན་རྒྱུན་ཆད་པའི་མྱང་འདས་མངོན་དུ་བྱེད་པ་མ་ཡིན་གྱི། སེམས་ཅན་སྨིན་པ་ལ་སོགས་པར་བྱེད་པས། ཉན་ཐོས་ཀྱི་ལམ་གྱི་འབྲས་བུ་ལས་ལམ་ཤེས་ཀྱིས་བྱེད་པའི་འབྲས་བུ་ཁྱད་པར་འཕགས་པར་གྲུབ་པ་ཡིན་ནོ། ། ལམ་ཤེས་ཀྱི་རང་བཞིན་དང་བྱེད་ལས།
ཉན་ཐོས་ཀྱི་ལམ་གྱི་རང་བཞིན་དང་འབྲས་བུ་ལས་ཁྱད་པར་དུ་འཕགས་པར་བསྒྲུབ་དགོས་པའི་རྒྱུ་མཚན་ཡང༌། ཁྱབ་པ་དང་ཞེས་བསྟན་པ་ལ། ལམ་ཤེས་ཀྱི་རྒྱུ་རང་བཞིན་གནས་རིགས་ཀྱིས་སེམས་ཅན་ཐམས་ཅད་ལ་ཁྱབ་ཀྱང༌། ཉན་རང་དགྲ་བཅོམ་པས་ལམ་ཤེས་ལ་འཇུག་པ་དོན་མེད་དེ། ལམ་གྱི་འབྲས་བུ་མཐར་ཐུག་མངོན་དུ་བྱས་པའི་ཕྱིར་སྙམ་པའི་དོགས་པ་ཟློག་པའི་ཆེད་ཡིན་ནོ། ། གཉིས་པ་ལམ་ཇི་ལྟར་ཤེས་པའི་ཚུལ་ལ། མདོ་ལས་ཤེས་པར་བྱ་ཞིང་བསྐྱེད་པར་བྱ་ཞེས་གསུངས་པ་ལྟར། གཞན་དོན་དུ་ཤེས་པར་བྱ་བའི་ལམ་དང༌། རང་དོན་དུ་བསྐྱེད་པར་བྱ་བའི་ལམ་གཉིས། དང་པོ་ལ།
ཉན་ཐོས་ཀྱི་རིགས་ཅན་རྗེས་སུ་བཟུང་བའི་དོན་དུ་དང༌། རང་རྒྱལ་གྱི་རིགས་ཅན་རྗེས་སུ་བཟུང་བའི་དོན་དུ་ཤེས་པར་བྱ་བའི་ལམ་གཉིས། དེ་གཉིས་ཀྱང་རིམ་པར་བསྟན་དགོས་ཏེ། ཉན་ཐོས་ཀྱི་རྟོགས་རིགས་ཇི་ལྟ་བར་མ་ཤེས་པར་རང་རྒྱལ་གྱི་རིགས་ཅན་རྗེས་སུ་འཛིན་མི་ནུས་པའི་ཕྱིར། བྱང་ས་ལས། རང་སངས་རྒྱས་ལ་ནི་ཉན་ཐོས་ཇི་ལྟ་བ་བཞིན་དུ་རིག་པར་བྱ་སྟེ། ཉན་ཐོས་དང་ལམ་གྱི་རང་བཞིན་མཚུངས་པའི་ཕྱིར། ཞེས་འབྱུང་བ་ལྟར་རོ། ། གཉིས་པ་ལ། སྒྲིབ་པ་ཕྱོགས་རེ་སྤོང་བའི་གཉེན་པོ་མཐོང་ལམ་དང༌།
སྒྲིབ་པ་མཐའ་དག་སྤོང་བའི་གཉེན་པོ་སྒོམ་ལམ་སྟེ། སྒྲིབ་པ་ཀུན་བཏགས་མ་སྤངས་པར་ལྷན་སྐྱེས་མི་སྤོང་བའི་ཕྱིར་རིམ་པར་བསྟན་ནོ། ། གཉིས་པ་ལ་སྒོམ་ལམ་གྱི་བྱེད་པ་དང༌། བྱེད་པ་ཅན་གྱི་སྒོམ་ལམ་གཉིས། ཐོག་མར་འབྲས་བུ་ལ་སྤྲོ་བ་བསྐྱེད་ནས། དེའི་རྒྱུ་ལ་འཇུག་པའི་ཕྱིར་རིམ་པར་བསྟན་ནོ། ། གཉིས་པ་ལའང༌། རྗེས་ཐོབ་ཏུ་བསོད་ནམས་ཀྱི་ཚོགས་སོག་པར་བྱེད་པ་དང༌། མཉམ་གཞག་ཏུ་ཡེ་ཤེས་ཀྱི་ཚོགས་སོག་པར་བྱེད་པའོ། ། དང་པོ་ལ།
བསོད་ནམས་ཚོགས་སོག་པ་དངོས་དང་གོང་དུ་སྤེལ་བར་བྱེད་པ་སྟེ། དང་པོ་ལ། དགེ་རྩ་མ་སྐྱེས་པ་སྐྱེད་པར་བྱེད་པ་དང༌། སྐྱེས་ཟིན་ཆུད་མི་ཟ་བར་བྱེད་པ་གཉིས་རིམ་པར་སྟོན་པ་ནི། མོས་པ་དང་བསྔོ་བའོ། ། དགེ་རྩ་མ་སྐྱེས་པ་མྱུར་དུ་བསྐྱེད་པར་བྱ་བའི་ཕྱིར། མོས་པ་དངོས་དང་ཕན་ཡོན་གཉིས་ཀྱི་སྒོ་ནས་སྟོན་ནོ། ། གཉིས་པ་ནི་རྗེས་སུ་ཡི་རང་བའོ། ། གཉིས་པ་མཉམ་གཞག་ཏུ་ཡེ་ཤེས་ཀྱི་ཚོགས་སྒོམ་པ་ལ། ངོ་སྐལ་གྱི་སྤང་བྱའི་ས་བོན་དང་ལྷན་ཅིག་གནས་པ་སྒྲུབ་པ་སྒོམ་ལམ་དང༌།
ངོ་སྐལ་གྱི་སྤང་བྱའི་ས་བོན་ལས་གྲོལ་བ་རྣམ་དག་སྒོམ་ལམ་གཉིས་རྒྱུ་འབྲས་ཡིན་པའི་ཕྱིར་རིམ་པར་སྟོན་ནོ། ། འདི་དག་ནི་ཉི་ཁྲི་སྣང་བའི་དགོངས་པ་གཙོ་བོར་བྱས་ནས་བཀོད་པའོ། ། ཆོས་བཅུ་གཅིག་པོ་འདི་དག་ཀྱང་སྐབས་གཉིས་པར་རྒྱུའི་ལྡོག་པ་ནས་བཤད་པ་ཙམ་མ་གཏོགས། སྐབས་དང་པོར་མ་བཤད་པ་ཞིག་བཤད་པ་ནི་མིན་ཏེ། འགྲེལ་ཆེན་ལས། རབ་ཏུ་དགའ་བ་ལ་སོགས་པའི་ས་རྣམས་ཀྱང་དེར་སྨོས་པས་བྱང་ཆུབ་སེམས་དཔའ་རྣམས་ཀྱི་མཐོང་བ་ལ་སོགས་པའི་ལམ་བསྟན་པ་ཡིན་པའི་ཕྱིར། ཡང་ཅིའི་ཕྱིར་བསྟན་ཞེ་ན། བརྗོད་པར་བྱ་སྟེ་རྒྱུ་དང་འབྲས་བུ་མ་ལུས་པ་ཐུགས་སུ་ཆུད་པ་ལ་ལྟོས་ཏེ། དེ་བཞིན་གཤེགས་པ་རྣམས་ཀྱིས་རྣམ་པ་ཐམས་ཅད་མཁྱེན་པ་ཉིད་ཅེས་བརྗོད་པས། རྒྱལ་བའི་སྲས་རྣམས་ཀྱིས་ལམ་ནི་དེ་ལས་མ་གསུངས་པ་ཡིན་ནོ་ཞེས་དོགས་པ་བསལ་བའི་ཕྱིར།
དེ་ཉིད་ལས་རྒྱུ་ཙམ་ཞིག་དྲངས་ནས་བྱང་ཆུབ་སེམས་དཔའ་རྣམས་ཀྱི་མཐོང་བ་ལ་སོགས་པའི་ལམ་གྱི་བདག་ཉིད་ཅན་ལམ་ཤེས་པ་ཉིད་ལོགས་ཤིག་ཏུ་རྣམ་པར་བཞག་པ་ཡིན་ནོ། ། ཞེས་གསུངས་པའི་ཕྱིར་རོ། ། འོ་ན་ཟློས་པར་འགྱུར་རོ་ཞེ་ན། གསར་དུ་ལྷགས་པའི་འཁོར་གྱི་དབང་དུ་བྱས་ཏེ་བསྟན་ཚུལ་མི་འདྲ་བའི་སྒོ་ནས་བཤད་དོ། ། ཞེས་བརྗོད་ཟིན་ནོ། ། ད་ནི་སོ་སོའི་དོན་ལ་འཇུག་པར་བྱ་སྟེ། འཕགས་པ་ལྟར་ན། སྒོམ་པ་པོ་རྟེན་གྱི་གང་ཟག་དང༌། དེའི་ལམ་གཉིས། ཤེར་འབྱུང་བློ་གྲོས་ལྟར་ན།
ལམ་གྱི་ཡན་ལག་དང༌། དེ་དང་ལྡན་པའི་ལམ་གཉིས། ལོ་ཙྪ་བ་ཆེན་པོ་ལྟར་ན། ལམ་ཤེས་ཀྱི་ཡན་ལག་དང༌། ཡན་ལག་ཅན་གྱི་ལམ་ཤེས་གཉིས། དང་པོ་ལ་ཡང༌། ཆུ་མིག་པ་ལམ་ཤེས་མ་སྐྱེས་པ་བསྐྱེད་པར་བྱེད་པའི་ཡན་ལག་དང༌། སྐྱེས་ནས་ཕན་འདོགས་པའི་ཡན་ལག་གཉིས། རྣམ་བཤད་ལྟར་ན། གང་ལ་སྐྱེ་བའི་རྟེན།
ཐོབ་པར་བྱེད་པའི་རྒྱུ། བརྟེན་པ་ལམ་ཤེས་ཀྱི་རང་བཞིན། གཞན་དོན་བྱེད་པའི་ལས་སོ། ། དང་པོ་ལ་མདོ་ནི། དེའི་ཚེ་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདི་ན། རྒྱལ་པོ་ཆེན་པོ་ཇི་སྙེད་ཡོད་པ་དེ་དག་ཐམས་ཅད་ཀྱང་ལྷའི་བུ་སྟོང་ཕྲག་དུ་མ་དང༌། འཁོར་དེ་ཉིད་དུ་འདུས་པར་གྱུར་ཏེ། ཞེས་པ་ནས། འཛམ་བུ་ཆུ་བོའི་གསེར་གྱི་དྲུང་ན་ལྕགས་ནག་པོ་ལྷམ་མེ་མ་ཡིན། ལྷང་ངེ་མ་ཡིན།
ལྷན་ནེ་མ་ཡིན། དེ་བཞིན་གཤེགས་པའི་འོད་ཀྱི་དྲུང་ན་ལྷ་དེ་རྣམས་ཀྱི་རྣམ་པར་སྨིན་པ་ལས་སྐྱེས་པའི་འོད་ལྷམ་མེ་མ་ཡིན། ལྷན་ནེ་མ་ཡིན། ལྷང་ངེ་མ་ཡིན། དེ་བཞིན་གཤེགས་པའི་འོད་འབའ་ཞིག་རབ་ཅེས་བྱའོ། ། མཆོག་ཅེས་བྱའོ། ། ཞེས་གསུངས། དེའི་དོན། ལྷ་རྣམས་རུང་བར་བྱ་བའི་ཕྱིར། ། འོད་ཀྱི་མོག་མོག་པོར་མཛད་དང༌། །
ཞེས་པ་རྩ་འགྲེལ་ལོ། ། དོན་ནི། དེ་འདྲའི་མདོ་ཚིག་སྨོས་པ་ཆོས་ཅན། དགོས་པ་ཡོད་དེ། ལམ་ཤེས་དངོས་སུ་སྐྱེ་བའི་རྟེན་དེ་ང་རྒྱལ་མངོན་འགྱུར་བ་དང་བྲལ་བ་གཅིག་དགོས་སོ། ། ཞེས་ཤེས་པར་བྱ་བའི་ཆེད་ཡིན་པའི་ཕྱིར། ཞེས་པའོ། ། འོ་ན་དེ་ཙམ་གྱིས་ལམ་ཤེས་དངོས་སུ་སྐྱེ་བའི་རྟེན་དུ་རུང་ངམ་ཞེ་ན། གཉིས་པ་ཐོབ་པར་བྱེད་པའི་རྒྱུ་ལ་ལྷན་ཅིག་བྱེད་རྐྱེན་དང༌། སྐྱེ་རུང་གི་རྟེན་གཉིས།
དང་པོ་ལ། མདོ་ནི། རབ་འབྱོར་གྱིས་སྨྲས་པ། ལྷའི་བུ་གང་དག་གི་བླ་མེད་བྱང་ཆུབ་ཏུ་སེམས་མ་བསྐྱེད་པ་དེ་དག་གིས་བླ་མེད་བྱང་ཆུབ་ཏུ་སེམས་བསྐྱེད་པར་བྱའོ། ། གང་དག་ཡང་དག་པའི་སྐྱོན་མེད་པ་ལ་ཞུགས་པར་གྱུར་པ་དེ་དག་ལ་ནི་བླ་མེད་བྱང་ཆུབ་ཏུ་སེམས་བསྐྱེད་པའི་མཐུ་མེད་དེ། དེ་དག་གིས་འཁོར་བའི་རྒྱུན་གྱི་མཚམས་བཅད་པའི་ཕྱིར། ཞེས་པའི་དོན། ཡུལ་ངེས་པ་དང༌། ཞེས་པ་རྩ་འགྲེལ་ལོ། ། མདོ་འདི་ལ་བསྟེན་ནས་འཕགས་པ་ཐོགས་མེད་ལ་སོགས་པ་ཡུམ་རྣམ་རིག་གི་ཚུལ་དུ་འགྲེལ་བར་མཛད་དོ། །
ཡང་དག་པའི་སྐྱོན་མེད་པ་ནི་ཉན་ཐོས་ཀྱི་མྱང་འདས་སོ། ། འཁོར་བའི་རྒྱུན་གྱི་མཚམས་བཅད་པ་ནི། འཁོར་བར་འཆིང་བྱེད་ཀྱི་ཉོན་མོངས་མ་ལུས་པར་སྤངས་པའོ། ། དེས་ན་བྱིས་པ་སོ་སོའི་སྐྱེ་བོ་བྱང་ཆུབ་ཏུ་སེམས་བསྐྱེད་པའི་འགལ་རྐྱེན་དམན་པའི་བསམ་པ་མངོན་གྱུར་དང་མི་ལྡན་ཞིང༌། མཐུན་རྐྱེན་འཁོར་བར་སྐྱེ་བ་ལེན་པའི་རྒྱུ་ཉོན་མོངས་དང་ལྡན་པ་དེ་དག་བླ་ན་མེད་པའི་བྱང་ཆུབ་ཏུ་སེམས་བསྐྱེད་པར་བྱའོ། ། ཞེས་པའི་དོན་དུ་འགྲེལ་ཆེན་ལས་བཤད་དོ། ། འོ་ན་མཐར་ཐུག་ཐེག་པ་གསུམ་གྲུབ་བམ་ཞེ་ན། གཉིས་པ་སྐྱེ་རུང་གི་རྟེན་གྱི་ཁྱབ་པ་སྟོན་པ་ལ། མདོ་ལས། འོན་ཀྱང་དེ་དག་བླ་ན་མེད་པའི་བྱང་ཆུབ་ཏུ་སེམས་བསྐྱེད་ན་དེ་དག་ལ་རྗེས་སུ་ཡི་རང་བར་བྱའོ། །
ཞེས་གསུངས། དེའི་དོན་ཁྱབ་པ་དང༌། ཞེས་པ་རྩ་འགྲེལ་ལོ། ། དོན་ནི། འགྲེལ་ཆེན་ལས། ཉན་ཐོས་ཆེན་པོ་དེ་རྣམས་བླ་ན་མེད་པའི་བྱང་ཆུབ་ཏུ་སེམས་བསྐྱེད་ན་རྗེས་སུ་ཡི་རང་ངོ་ཞེས་སྦྱར་རོ། ། སེམས་བསྐྱེད་པའི་མཐུ་མེད་ན་སེམས་བསྐྱེད་པ་ལ་ཇི་ལྟར་ཡི་རང་ཞེ་ན། ཁོ་བོས་གདུལ་བྱའི་ཁྱད་པར་ལ་ལྟོས་ཏེ། སྔར་དགོངས་པ་ཅན་གྱི་ཚིག་སྨྲས་པར་གྱུར་པ་དེ་ལྟ་ནའང༌། ཉན་རང་དག་གི་དགེ་བ་བྱང་ཆུབ་ཏུ་སེམས་བསྐྱེད་པ་ལ་བར་ཆད་མི་བྱ་སྟེ།
གང་གི་ཕྱིར་ཁྱད་པར་དུ་འཕགས་པ་དགེ་བའི་བཤེས་གཉེན་སོགས་ལས། ཆེས་ཁྱད་པར་དུ་འཕགས་པ་བྱང་ཆུབ་ཀྱི་སེམས་ལ་སོགས་པའི་ཆོས་རྣམས་ལ་དམིགས་པར་བྱ་ཞིང་དག་པར་བྱའོ། ། ཞེས་པའི་དོན་དུ་བཤད། འོ་ན་ཉན་རང་བྱང་ཆུབ་ཏུ་སེམས་བསྐྱེད་པ་དེའི་རང་བཞིན་ཅི་ཞེ་ན། མདོ་ལས། ཁོ་བོ་ནི་དེ་དག་གི་དགེ་བའི་ཕྱོགས་ལ་བར་ཆད་མི་བྱེད་དོ་ཞེས་གསུངས་སོ། ། དེའི་དོན། རང་བཞིན་དང་ནི། ཞེས་པ་རྩ་འགྲེལ་ལོ། ། འོ་ན་བསམས་བཞིན་དུ་སྲིད་པར་སྐྱེ་བ་བླངས་ནས་ཅི་ཞིག་བྱ་ཞེ་ན།
མདོ་ལས་ཁྱད་པར་དུ་འཕགས་པའི་ཆོས་རྣམས་ཞེས་གསུངས། དེའི་དོན། དེའི་ལས། ཞེས་པ་རྩ་འགྲེལ་ལོ། ། དེ་ལྟར་ན་ཁྱབ་པ་དང་ཞེས་པ་མན་ཉན་རང་བྱང་ཆུབ་ཏུ་སེམས་བསྐྱེད་པའི་དབང་དུ་བྱས་པར་མདོ་ལས་གསལ་བས། ཉན་རང་དགྲ་བཅོམ་པ་ལ་འདིའི་ཉོན་མོངས་མེད་པར་ཁས་བླངས་པར་མི་བྱ་བ་ཁོ་ནའོ། ། གཉིས་པ་ཡན་ལག་ཅན་གྱི་ལམ་ཤེས་ལ། འབྲེལ་དང༌། འབྲེལ་པ་ཅན་དངོས་སོ། ། དང་པོ་ལ་མདོའི་འབྲེལ་ནི།
གསར་དུ་ལྷགས་པའི་འཁོར་རྣམས་ཀྱི་གཙོ་བོ་བརྒྱ་བྱིན་གྱིས་བཅོམ་ལྡན་འདས་ལ། སྔར་རབ་འབྱོར་གྱི་ལེའུར་གསུངས་པའི་ཤེར་ཕྱིན་གང་ཡིན་ཞེས་དྲིས་པའོ། ། དེའི་ལན་དུ། ཐེག་པ་གསུམ་གྱི་ཤེས་པར་བྱ་བའི་ལམ་བྱང་སེམས་ཆེན་པོའི་རྒྱུད་ལ་ཡར་ལྡན་དུ། ཐོབ་པ་དེ་དག་དངོས་སུ་བཤད་ནས་ཡུལ་ཅན་ལམ་ཤེས་མཚོན་པའི་ཚུལ་གྱིས་གསུངས་སོ། ། དེ་ལྟར་གསུངས་པ་ལ་བརྟེན་ནས། ལྷ་རྣམས་ཀྱི་རྒྱུད་ལ་ཐེག་པ་གསུམ་གྱི་རྟོགས་རིགས་ཡར་ལྡན་དུ་སྐྱེས་ཏེ། སྔར་བཤད་པའི་རྣམ་མཁྱེན་དེ་ཉིད་མ་འོངས་པ་ན་འབྱུང་རུང་གི་ཚུལ་གྱིས་མཐོང་བར་འགྱུར་ཞིང༌། སྔར་གནས་པའི་འཁོར་རྣམས་ཀྱིས། སྔར་བཤད་པའི་རྣམ་མཁྱེན་གྱི་རྟོགས་པ་རྒྱུད་ལ་སྐྱེ་བ་ལ་ཐེག་པ་གསུམ་གྱི་རྟོགས་རིགས་མཐའ་དག་རྒྱུད་ལ་སྐྱེ་དགོས་པར་ཤེས་ཏེ།
རྒྱུ་ལམ་ཤེས་ལ་འཇུག་པར་འགྱུར་བ་ཡིན་ནོ། ། བསྟན་བཅོས་ཀྱི་འབྲེལ་ནི། སློབ་མ་བསེ་རུའི་ལམ་གང་དང༌། ། ཞེས་སོགས་བསྟན་པ་དེ་གང་ཡིན། སྐབས་གཉིས་པར་ཉན་རང་གི་ལམ་འཆད་དགོས་པའི་རྒྱུ་མཚན་ཅི་ཞེ་ན། དང་པོ་ནི། བྱང་སེམས་རང་རྒྱུད་ལ་ཡར་ལྡན་དུ་ཐོབ་པའི་ལམ་གྱི་རྟོགས་རིགས་རྣམས་ཡིན་ལ། རང་རྒྱུད་ལ་ཡར་ལྡན་དུ་སྐྱེ་དགོས་པའི་རྒྱུ་མཚན་ཡང༌། མདོ་ལས། རབ་འབྱོར་བྱང་ཆུབ་སེམས་དཔའ་རྣམས་ཀྱི།
ཉན་ཐོས་ཀྱི་ལམ་གང་ཡིན་པ་དང༌། རང་སངས་རྒྱས་ཀྱི་ལམ་གང་ཡིན་པ་དང༌། སངས་རྒྱས་ཀྱི་ལམ་གང་ཡིན་པའི་ལམ་ཐམས་ཅད་བསྐྱེད་པར་བྱ་ཞིང༌། ཤེས་པར་བྱའོ། ། ཞེས་གསུངས་པའི་ཕྱིར། ཞེས་སྟོན་པའི་དབང་དུ་བྱས་ནས། དེ་ལྟར་རྟེན་ལ་སོགས་པ་བརྗོད་ནས། ཞེས་སོགས་སོ། ། གཉིས་པ་ལ་བསྟན་བཅོས་སུ། ཉན་ཐོས་ཀྱི་ལམ་དང༌།
དེས་མཚོན་པའི་ལམ་ཤེས་གཉིས་ཀ་དངོས་སུ་བཤད་པ་དང༌། ཤེས་པར་བྱ་བའི་རང་རྒྱལ་གྱི་ལམ་དང༌། བྱང་སེམས་ཀྱི་ལམ་ཙམ་དངོས་སུ་བཤད་ནས་ཡུལ་ཅན་ལམ་ཤེས་མཚོན་ནུས་པར་བསྟན་པ་དང་གཉིས། དང་པོ་ལ་ཡུལ་ཅན་ལམ་ཤེས་དང༌། ཤེས་བྱ་ལམ་གྱི་རྒྱུ་ངེས་འབྱེད་ཆ་མཐུན་གཉིས། དང་པོ་ལ། བཤད་བྱའི་མདོ་ནི། ཀཽ་ཤི་ཀ་བྱང་སེམས་ཆེན་པོ་རྣམ་པ་ཐམས་ཅད་མཁྱེན་པ་ཉིད་དང་ལྡན་པའི་ཡིད་ལ་བྱེད་པས་མི་དམིགས་པའི་ཚུལ་གྱིས་གཟུགས་མི་རྟག་པ་དང༌། སྡུག་བསྔལ་བ་དང༌། བདག་མེད་པ་དང་ཞི་བར་ཡིད་ལ་བྱའོ། །
ཞེས་སོགས་ཉི་ཤུ་རྩ་དྲུག་གསུངས་སོ། ། གཟུགས་མི་རྟག་པ་ཞེས་སོགས་ཀྱི་དོན་ནི། འཕགས་པའི་བདེན་པ་ཞེས་སོ། ། མི་དམིགས་པར་ཡིད་ལ་བྱའོ་ཞེས་པའི་དོན། རྣམ་པ་མི་དམིགས་སྒོ་ནས་ནི། ། ཉན་ཐོས་ལམ་འདི་ཞེས་པའོ། ། ཤེས་པར་བྱ་ཞེས་པ་སྦས་དོན་བསྟན་བཅོས་སུ་གསལ་བར་བཀོད་པའོ། ། མདོ་ལས་ཡིད་ལ་བྱའོ། ། ཞེས་པས་ཤེས་པར་བྱ་བ་བདེན་བཞིའི་ཤེས་རྣམ་བསྟན་པ་ཡིན་གྱི། ཡུལ་ཅན་ལམ་ཤེས་བསྟན་པ་ནི་མིན་ཏེ།
ཡིད་ལ་བྱ་རྒྱུ་དེ་ལམ་མིན་པའི་ཕྱིར། མདོར་ན། སྟོང་ཉིད་རྟོགས་པའི་ཤེས་རབ་དང༌། རྣམ་མཁྱེན་ཡིད་བྱེད་ཀྱིས་ཟིན་པའི་མི་རྟག་སོགས་བཅུ་དྲུག་རྟོགས་པའི་རྟོགས་པ་དེ་འདིར་དངོས་སུ་བསྟན་པའི་ཤེས་བྱ་ཉན་ཐོས་ཀྱི་ལམ་ཡིན་ཏེ། གདུལ་བྱ་ཉན་ཐོས་ཀྱི་རིགས་ཅན་རྗེས་སུ་བཟུང་བར་བྱ་བའི་ཆེད་དུ་ཤེས་པར་བྱ་བའི་ཉན་ཐོས་ཀྱི་རྟོགས་རིགས་ཡིན་པའི་ཕྱིར། དེ་ལ་དམིགས་ཏེ་བདེན་པའི་རང་བཞིན་མེད་པར་མངོན་སུམ་དུ་ཤེས་པ་ནི་ཉན་ཐོས་ཀྱི་ལམ་ཤེས་པའི་ལམ་ཤེས་ཡིན་ཏེ། འགྲེལ་ཆེན་ལས། མི་དམིགས་པར་སྒོམ་པ་ལ་སོགས་པའི་རིམ་གྱིས་ཉན་ཐོས་ལ་སོགས་པའི་ལམ་བྱང་ཆུབ་སེམས་དཔས་བསྒོམ་པར་བྱའོ། ། ཞེས་གསུངས་ཤིང༌། འདིར་ཡང༌།
ཉན་ཐོས་རྣམས་ཀྱི་ལམ་ཡིན་པར་བྱང་ཆུབ་སེམས་དཔས་དེ་ལྟར་ཡོངས་སུ་ཤེས་པར་བྱའོ། ། ཞེས་གསུངས་པའི་ཕྱིར་རོ། ། དེ་ལྟ་མིན་པར་དར་ཊཱིཀ་པ་བཞེད་པ་ལྟར། ཐབས་ཤེས་ཁྱད་པར་ཅན་གྱིས་ཟིན་པའི་མི་རྟག་སོགས་བཅུ་དྲུག་རྟོགས་པའི་ཡེ་ཤེས་དེ་ཉིད་ལམ་ཤེས་སུ་འདོད་ན། འཁྱོགས་བཤད་ཇི་ཙམ་བྱས་ཀྱང་སྐབས་གསུམ་པར་གཉེན་པོ་གཞི་ཤེས་བསྟན་པ་དང༌། ཁྱད་པར་དབྱེ་མི་ནུས་ཤིང༌། འགྲེལ་ཆེན་དང་ཡང་འགལ་ཏེ། དེ་བས་ན་མི་རྟག་པ་ལ་སོགས་པའི་རྣམ་པ་འཕངས་པ་རྣམས་ཀྱིས་གཞི་མ་ལུས་པ་ཡོངས་སུ་ཤེས་པ་ཡིན་པའི་དོན་དུ་ཐམས་ཅད་ཤེས་པ་ཉིད་ལོགས་ཤིག་ཏུ་བཤད་པ་ཡིན་པར་བཟུང་ངོ༌། ། ཞེས་གསུངས་པས་སོ། ། གསུམ་པ་རྩ་བའི་དོན་འགྲེལ་པས་ཇི་ལྟར་བཤད་པ་ལ།
ཤེས་བྱ་ལམ་གྱི་རྣམ་གཞག་དང༌། དེ་ཇི་ལྟར་ཤེས་པའི་ཚུལ་གཉིས། དང་པོ་ལ་མདོ་ལས་བཤད་པའི་རྣམ་པ་གང་ཡིན་པ་དང༌། དེ་མངོན་པ་ནས་བཤད་པ་དང་ཇི་ལྟར་སྦྱོར་བ་གཉིས། དང་པོ་ལ་ཤེར་བློ་ཉི་ཤུ་རྩ་དྲུག་ཏུ་བཞེད་པ་དེ་ལྟར་བཤད་ན། སྡུག་བདེན་ལ། མི་རྟག་པ་དང༌། སྡུག་བསྔལ་བ་དང༌། བདག་མེད་པ་དང༌། ཞི་བ་དང༌།
ཀུན་འབྱུང་ལ། ནད་དང༌། འབྲས་དང༌། ཟུག་རྔུ་དང༌། སྡིག་པ་དང༌། སྡུག་ཀུན་ཐུན་མོང་བ་ལ། ཕ་རོལ་དང༌། འཇིག་པའི་ཆོས་ཅན་དང༌། གཡོ་བ་ཉིད་དང༌། རབ་ཏུ་འཇིག་པའི་རྣམ་པ་དང༌།
འཇིགས་པ་དང༌། ནད་འགོ་བ་དང༌། འཚེ་བའི་རྣམ་པ་རྣམས་དང༌། འགོག་པ་ལ་བདག་མེད་པ་ཉིད་དང༌། ཞི་བ་དང༌། བདེན་པ་དང༌། སྟོང་པ་ཉིད་དང༌། མཚན་མ་མེད་པ་དང༌། སྨོན་པ་མེད་པ་དང༌། མངོན་པར་འདུ་བྱེད་པ་མེད་པའོ། །
ལམ་ལ་ལམ། རིགས་པ། བསྒྲུབ་པ། ངེས་པར་འབྱིན་པ། ཞེས་ཚིག་ལ་མ་གསུངས་ཀྱང་དོན་བཞི་ལས་ལྷག་པ་དང༌། མ་ཚང་བ་མེད་དོ། ། མདོ་ལས་ཡང་དག་སྤོང་བ་དང༌། ཕར་ཕྱིན་དྲུག་སོགས་ཀྱིས་བཤད་ལ། དེ་འཕགས་སེང་གཉིས་ཀྱིས་ལམ་སོགས་བཞི་ཁོ་ན་དང་སྦྱར་བའི་ཕྱིར་རོ། ། འདི་ཉིད་འཕགས་སེང་གི་དགོངས་པ་ཡིན་ནོ། །
ཤཱནྟི་པ་དང༌། ཨ་བྷྱ་ནི། ལམ་བདེན་ལའང་འགོག་བདེན་ལྟར་བདུན་དུ་ཕྱེ་བས་ཉི་ཤུ་རྩ་དགུར་འཆད་ཅིང༌། བོད་ཀྱི་དགེ་བའི་བཤེས་གཉེན་ལ་ལ་ན་རེ། སྡུག་ཀུན་ཐུན་མོང་བའི་རྣམ་པ་བདུན་ཡོད་དེ། སྡུག་ཀུན་གཉིས་ལ་སོ་སོར་སྦྱར་བས་སུམ་ཅུ་སོ་གསུམ་ཞེས་ཀྱང་ཟེར་རོ། ། གཉིས་པ་མངོན་པ་ནས་བཤད་པ་དང་ཇི་ལྟར་སྦྱོར་བ་ནི། སྦྱོར་དགོས་པའི་རྒྱུ་མཚན་དང༌། སྦྱར་བ་དངོས་སོ། ། དང་པོ་ནི།
དེ་གཉིས་སྦྱར་དགོས་ཏེ་མ་སྦྱར་ན་ཁ་ཅིག་འདི་སྙམ་དུ། བྱང་སེམས་འཕགས་པས་གདུལ་བྱ་ཉན་ཐོས་ཀྱི་རིགས་ཅན་རྗེས་སུ་འཛིན་མི་ནུས་ཏེ། མདོ་ལས་ཇི་སྐད་བཤད་པ་དེ་དག་ཉན་ཐོས་ཀྱི་ལམ་མིན་པའི་ཕྱིར་ཏེ། ཆོས་མངོན་པ་ནས་བཤད་པ་དང༌། མིང་དང་གྲངས་ལ་སོགས་པ་མི་མཐུན་པའི་ཕྱིར་སྙམ་དུ་དོགས་པ་དགག་དགོས་པའི་ཕྱིར་རོ། ། དེ་སྐད་དུ་འགྲེལ་ཆེན་ལས། དེ་ལྟར་རིམ་པ་འདིས། ཐེག་པ་ཆེན་པོར། རྣམ་པ་ལ་ལ་ནི་རྣམ་གྲངས་ཀྱིས། ལ་ལ་ནི་རང་གི་ངོ་བོ་ཉིད་དུ་བསྟན་པ་ཡིན་པས།
ཉན་ཐོས་ཀྱི་ལམ་མ་ཡིན་པ་ཉིད་དུ་ཐལ་བར་མི་འགྱུར་རོ། ། ཞེས་གསུངས་སོ། ། གཉིས་པ་སྦྱར་བ་དངོས་ལ། ཐ་སྙད་མཐུན་པ་རྣམས་ནི་ངོ་བོ་ཉིད་ཀྱི་རྣམ་པར་སྦྱར་ཞིང༌། མི་མཐུན་པ་རྣམས་ནི་རྣམ་གྲངས་ཀྱི་རྣམ་པར་སྦྱར་བས་སོ། ། ཇི་ལྟར་སྦྱོར་ན། དོར་བྱའི་རྣམ་པ་དང༌། བླངས་བྱའི་རྣམ་པ་གཉིས། དང་པོ་ལ་སོ་སོའི་རྣམ་པ་དང༌། ཐུན་མོང་གི་རྣམ་པ་གཉིས་སོ། །
དང་པོ་ལ། མི་རྟག་པ་དང་སྡུག་བསྔལ་གཉིས་ནི། ངོ་བོ་ཉིད་ཀྱི་རྣམ་པ། ཤེར་ཕྱིན་ལས། བདག་མེད་དང་ཞི་བ་གཉིས་གསུངས་པ་ནི། མངོན་པ་ནས། སྟོང་པ་བདག་མེད་གཉིས་གསུངས་པ་དང་རྣམ་གྲངས་ཀྱི་རྣམ་པའོ། ། དེ་ལྟ་ནའང༌། འགྲེལ་པ་འདིའི་འགྱུར་ལ་ཅུང་ཟད་འཁྲུལ་གཞི་ཡོད་པས། མདོ་དང་ཉི་སྣང་འགྲེལ་ཆེན་གསུམ་གྱི་ལུགས་ལྟར་བཀོད་དོ། །
ཤེར་ཕྱིན་ལས། ཀུན་འབྱུང་ལ། ནད་འབྲས་ཟུག་རྔུ་སྡིག་པའི་རྣམ་པ་རྣམས་གསུངས། མངོན་པ་ནས། རྒྱུ་ཀུན་འབྱུང་རབ་སྐྱེ་རྐྱེན་གྱི་རྣམ་གྲངས་ཀྱི་རྣམ་པའོ། ། གཉིས་པ་ཐུན་མོང་བའི་རྣམ་པ་ལ། སྔ་མ་བརྒྱད་རེ་རེ་ཞིང་ཆོས་མངོན་པ་དང་སྦྱར་ཡོད་ན། ཕ་རོལ་གྱི་རྣམ་པ་སོགས་བདུན་གསུངས་པ་གང་དང་སྦྱོར་ཞེ་ན། སྡུག་ཀུན་རེ་རེ་ལའང་ཡིད་འབྱུང་བ་དང༌། འདོད་ཆགས་དང་བྲལ་བ།
འགོག་པ་གསུམ་གསུམ་ཡོད་པ་དང་སྦྱར་རོ། ། དེ་ཡོད་པར་མི་ཤེས་ཏེ། མངོན་པ་ནས་མ་བཤད་དོ་ཅེ་ན། མ་གྲུབ་སྟེ། རྣམ་གྲངས་བསྡུ་བ་ལས་བཤད་པའི་ཕྱིར་ཞེས་སྟོན་པ་ནི། དེ་ལ་སྡུག་བསྔལ་གྱི་བདེན་པའི་གོ་རིམ་བཞིན་དུ། ཞེས་སོགས་དང༌། ཡིད་འབྱུང་བ་དང༌། འདོད་ཆགས་དང་བྲལ་བ་དང༌། འགོག་པའི་ཕྱིར་ཞུགས་པ་ཡིན་ནོ་ཞེས་འབྱུང་བའི་ཕྱིར།
ཞེས་སོགས་སོ། ། འདི་ལ་ཤེར་བློ་ལྟར་ན། སྔ་མ་བརྒྱད་པོ་རེ་རེའི་མཐར་ཡིད་འབྱུང་སོགས་གསུམ་གསུམ་ཞེས་གསུང༌། མཁན་ཆེན་རིན་པོ་ཆེ། བདག་མེད་དང་ཞི་བ་ལ་མི་འཐད་ཅེས་གསུངས་སོ། ། ཤཱནྟི་པ་དང༌། ཨ་བྷྱ། ཀུན་འབྱུང་དེ་སྤངས་དགོས་པར་ཤེས་པའི་ཕྱིར། ནད་སོགས་བཞི་བསྟན། སྤངས་ནུས་པར་ཤེས་པའི་དོན་དུ་ཕ་རོལ་སོགས་བཞི་བསྟན།
མྱུར་དུ་སྤངས་དགོས་པར་ཤེས་པའི་དོན་དུ་འཇིགས་པ་སོགས་གསུམ་བསྟན་པར་བཞེད། འདི་འཕགས་པའི་དགོངས་པའང་ཡིན་ནམ་སྙམ་སྟེ་བརྟག་དགོས་སོ། ། གཉིས་པ་བླང་བྱའི་རྣམ་པ་ལ། ཤེར་ཕྱིན་ལས། འགོག་བདེན་གྱི་རྣམ་པ། བདག་མེད་པ་དང༌། ཞི་བ་དང༌། དབེན་པ་དང༌། སྟོང་པ་ཉིད་དང༌། མཚན་མ་མེད་པ་དང༌།
སྨོན་པ་མེད་པ་དང༌། མངོན་པར་འདུ་བྱེད་པ་མེད་པ་རྣམས་མངོན་པ་ནས་བཤད་པའི་འགོག་པ། ཞི་བ་གྱ་ནོམ། ངེས་འབྱུང་བཞི་ལ། ཞི་བ་ངོ་བོ་ཉིད་ཀྱི་རྣམ་པ་དང༌། གཞན་རྣམ་གྲངས་ཀྱི་རྣམ་པར་སྦྱར་ཞིང༌། དེ་ཡང༌། སྟོང་པ་སོགས་དང་པོ་གསུམ་ནི། ཇི་ལྟར་ངེས་འབྱུང་དང༌། ཐ་མ་ནི་གང་ངེས་འབྱུང་དུ་སྦྱར་རོ། །
ཞེས་སྟོན་པ་ནི། འགོག་པའི་བདེན་པའི་འགོག་པའི་རང་གི་ངོ་བོ་ཞེས་སོགས་སོ། ། འདི་ནི་འཕགས་པའི་དགོངས་པ་ཡིན་ནོ། ། ཡང་ཤེར་བློ་ནི། བདག་མེད་སོགས་གསུམ་པོ་རེ་རེའི་མཐར། སྟོང་པ་སོགས་བཞི་སྦྱར་གསུངས་ཏེ། སློབ་དཔོན་གྱི་འགྲེལ་པ་དང་མི་མཐུན་པར་མི་སྣང་ངོ༌། ། གཉིས་པ་ཇི་ལྟར་ཤེས་པའི་ཚུལ་ནི། ཇི་སྐད་བཤད་པའི་ལམ་བདེན་པའི་རང་བཞིན་མེད་པར་ཤེས་པ་ནི་ཡུལ་ཅན་ལམ་ཤེས་སོ། ། ཞེས་སྟོན་པ་ནི།
ངོ་བོ་ཉིད་མི་དམིགས་པའི་སྒོ་ནས་ཞེས་སོགས་སོ། ། འགྲེལ་ཆེན་ལས་ཀྱང༌། དེ་བས་ན་ལམ་ཤེས་པའི་སྐབས་སུ་བྱང་ཆུབ་སེམས་དཔས་འཕགས་པའི་བདེན་པ་དང་འབྲེལ་བ་འདི་རྣམས་ཀྱི་ངོ་བོ་ཉིད་མི་དམིགས་པར་བསྒོམ་པས་ཉན་ཐོས་ཀྱི་ལམ་ཤེས་པར་བྱ་བ་ཡིན་ནོ། ། ཞེས་གསུངས་པ་འདི་ཡིན་ནོ། ། དར་ཊཱིཀ་པ། བྱང་སེམས་འཕགས་པའི་རྒྱུད་ཀྱི་མི་རྟག་སོགས་བཅུ་དྲུག་མངོན་སུམ་དུ་རྟོགས་པའི་ཡེ་ཤེས་ཁོ་ན་ལ། ཉན་ཐོས་ཀྱི་ལམ་ཤེས་པའི་ལམ་ཤེས་སུ་འདོད་པ་ནི་ཁས་བླངས་ནའང་འགལ་བའམ། སྐབས་དོན་བོར་བའི་བཤད་པ་ཡིན་ཏེ། ཅི་སྟེ་མི་རྟག་སོགས་བཅུ་དྲུག་དངོས་སུ་རྟོགས་པའི་བྱང་སེམས་ཀྱི་མཁྱེན་པ་དེ་ཉིད་ཀྱིས། ཤེར་ཕྱིན་ནས་གསུངས་པའི་རྣམ་པ་ཉི་ཤུ་རྩ་དྲུག་པོ་དེ་མངོན་སུམ་དུ་རྟོགས་སམ་མ་རྟོགས།
དང་པོ་ལྟར་ན། གཉིས་སྣང་ནུབ་པའི་ཚུལ་གྱིས་རྟོགས་སམ། གཉིས་སྣང་དང་བཅས་པའི་ཚུལ་གྱིས་རྟོགས་ཅེས་བརྗོད་ན་ཁས་བླངས་པའི་གྲུབ་པའི་མཐའ་ཐམས་ཅད་ཉམས་པར་འགྱུར་རོ། ། གཉིས་པ་ལྟར་ན། སྐབས་དོན་བོར་བར་སོང་སྟེ། ཤེར་ཕྱིན་དགོངས་འགྲེལ་དང་བཅས་པ་ནས་བཤད་པའི་ཉན་ཐོས་ཀྱི་ལམ་གྱི་དམིགས་རྣམ་དང༌། མངོན་པ་ནས་བཤད་པ་གཉིས་དོན་མི་གཅིག་བཞིན་དུ། མངོན་པ་ནས་བཤད་པ་དེ་འདིར་ཁས་བླངས་པའི་ཕྱིར་རོ། ། གཉིས་པ་རྒྱུ་ངེས་འབྱེད་ཆ་མཐུན་ལ། སྔ་ཕྱིའི་འབྲེལ་བཙལ་བ་དང༌།
འབྲེལ་པ་ཅན་དངོས་སོ། ། དང་པོ་ལ། ཉན་རང་གི་རྟོགས་རིགས་ཡར་ལྡན་དུ་མངོན་སུམ་དུ་མཐོང་ཟིན་རྒྱུན་ལྡན་དུ་སྒོམ་པར་བྱེད་པའི་ཐེག་ཆེན་གྱི་སྒོམ་ལམ་ནི་མི་སྲིད་པར་སྐབས་གསུམ་པ་ཉིད་དུ་འཆད་པར་འགྱུར་ལ། དེའི་རྟོགས་རིགས་མངོན་སུམ་དུ་མཐོང་བའི་མཐོང་ལམ་ནི། བཤད་མ་ཐག་པའི་ཤེས་པར་བྱ་བའི་ཉན་ཐོས་ཀྱི་ལམ་ཡིན་ན་དེའི་རྒྱུ་ངེས་འབྱེད་ཆ་མཐུན་དེ་སྟོན་དགོས་སོ་ཞེ་ན། བཤད་པ་ཞེས་སྟོན་པ་ནི་བདེན་པ་བཞི་ཡོངས་སུ་ཤེས་པ་ནི་སོགས་སོ། ། གཉིས་པ་ལ་བཤད་བྱའི་མདོ་ནི། རབ་འབྱོར་གྱིས་སྨྲས་པ། ཀཽ་ཤི་ཀ་ལེགས་པར་ཉོན་ལ་ཡིད་ལ་ཟུང་ཤིག་དང༌། ཇི་ལྟར་བྱང་སེམས་ཆེན་པོ་ཡུམ་ལ་གནས་པར་བྱ་བ་དང༌།
མི་བྱ་བ་བདག་གིས་བཤད་དོ། ། ཀཽ་ཤི་ཀ་གཟུགས་ནི་གཟུགས་ཀྱིས་སྟོང་ངོ༌། ། ཚོར་བ་དང༌། འདུ་ཤེས་དང༌། འདུ་བྱེད་རྣམས་དང༌། རྣམ་པར་ཤེས་པ་ནི་རྣམ་པར་ཤེས་པས་སྟོང་ངོ༌། ། ཞེས་པ་ནས། ས་བཅུ་མ་དམིགས་པའི་ཚུལ་གྱིས་གནས་པར་མི་བྱའོ། ། ཞེས་པའི་བར་རོ། ། དེའི་དོན་ནི།
འཕགས་པ་ཉན་ཐོས་ལམ་ལ་ནི། ། ཞེས་སོགས་རྩ་འགྲེལ་ལོ། ། དོན་ནི། སྤྱིར་ཐེག་ཆེན་སྦྱོར་ལམ་གྱི་ཐེག་པ་གསུམ་ཆར་གྱི་རྟོགས་རིགས་ཚང་བར་ཐོབ་པའི་ཐེག་ཆེན་མཐོང་ལམ་གྱི་རྒྱུ་བྱེད་པ་ལས་འདིར་ནི་ཉན་ཐོས་ཀྱི་རྟོགས་རིགས་མངོན་སུམ་དུ་མཐོང་བའི་མཐོང་ལམ་གྱི་རྒྱུ་བྱེད་པའི་ཆ་ནས་བཤད་ཅིང༌། འོག་ཏུ་རང་རྒྱལ་གྱི་རྟོགས་རིགས་མངོན་སུམ་དུ་མཐོང་བའི་མཐོང་ལམ་གྱི་རྒྱུ་བྱེད་པའི་ཆ་ནས་བཤད་པ་ཡིན་ནོ། ། གཉིས་པ་རང་རྒྱལ་གྱི་ལམ་གྱིས་ལམ་ཤེས་མཚོན་ནས་བསྟན་པ་ལ། ལམ་གྱི་ཁྱད་པར་བྱེད་ཆོས་དང༌། ཁྱད་གཞི་ལམ་གྱི་ངོ་བོ་གཉིས། དང་པོ་ལ་འབྲེལ་ནི། ཤེས་པར་བྱ་བའི་ཉན་རང་གི་ལམ་གཉིས་ཀྱི་བར་དུ་རང་རྒྱལ་གྱི་ལམ་གྱི་ཁྱད་པར་བྱེད་ཆོས་འཆད་རིགས་ཏེ།
དེ་མ་བཤད་ན་ལམ་གཉིས་ལ་ཁྱད་པར་མེད་པས་སོ་སོར་འཆད་མི་རིགས་སོ། ། སྙམ་པའི་ལོག་རྟོག་སྐྱེ་སྲིད་པའི་ཕྱིར། ཞེས་སྟོན་པ་ནི། ཉན་ཐོས་ཀྱི་ལམ་གྱི་འཇུག་ཐོགས་སུ་ཞེས་སོགས་སོ། ། དངོས་ལ། བཤད་བྱའི་མདོ་ནི། དེ་ནས་འཁོར་དེ་རྣམས་ལས་ལྷའི་བུ་ཁ་ཅིག་འདི་སྙམ་དུ་སེམས་པར་གྱུར་ཏེ། གང་གནོད་སྦྱིན་རྣམས་ཀྱིས་གནོད་སྦྱིན་རྣམས་ཀྱི་སྐད་དང༌། ཚིག་དང༌། སྨྲས་པ་དང༌།
རབ་ཏུ་སྐད་པ་གང་ཡིན་པ་དེ་དག་ནི་སྨྲས་པར་གྱུར་ན་ཤེས་པར་རུང་གི གང་འཕགས་པ་རབ་འབྱོར་ཡུམ་འཆད་པ་དང༌། རབ་ཏུ་བརྗོད་པ་དང༌། སྟོན་པ་དང༌། ཉེ་བར་སྟོན་པ་དེ་ནི་ཤེས་པར་མི་རུང་ངོ༌། ། རབ་འབྱོར་གྱིས་ལྷའི་བུ་དེ་དག་གི་སེམས་ཀྱི་རྟོག་པ་སེམས་ཀྱིས་ཤེས་ནས་སྨྲས་པ། ལྷའི་བུ་དག་འདི་ལྟར་ཡི་གེ་གཅིག་ཀྱང་མ་བརྗོད་དེ། གང་མ་བརྗོད་པ་དེ་ཐོས་པར་མི་རུང་ངོ༌། ། གང་མ་ཐོས་པ་དེ་ཤེས་པར་མི་རུང་ངོ༌། ། ཞེས་གསུང༌།
དེའི་དོན་བསྟན་བཅོས་སུ་བསྡུས་པ་ནི། རང་བྱུང་བདག་ཉིད་རྟོགས་པའི་ཕྱིར། ། གཞན་གྱིས་བསྟན་ཀྱང་མི་དགོས་ལ། ། ཞེས་གསུངས། ལམ་བགྲོད་ཚུལ་གྱི་ཁྱད་པར་ཡང་གི་སྒྲས་ཆོས་སྟོན་ཚུལ་གྱི་ཁྱད་པར་དེ་བསྟན། དེ་ནས་ལྷའི་བུ་དག་འདི་སྙམ་དུ་སེམས་པར་གྱུར་ཏེ། ཀྱེ་མ་འཕགས་པ་རབ་འབྱོར་འདི་ནི་ཡུམ་གསལ་བར་བྱེད་པ་སྟེ། ཟབ་པ་བས་ཀྱང་ཤིན་ཏུ་ཟབ་པར་སྟོན་པར་བྱེད། ཕྲ་བ་བས་ཀྱང་ཤིན་ཏུ་ཕྲ་བར་སྟོན་པར་བྱེད། ཅེས་པའི་དོན།
བསེ་རུ་ལྟ་བུའི་ཡེ་ཤེས་ནི། ། ཟབ་པ་ཉིད་དུ་མངོན་པར་བརྗོད། ། ཅེས་གསུངས་ཏེ། སྔ་མའི་དོན་བསྡུས་པའོ། ། མདོར་ན་རབ་འབྱོར་གྱིས་ཡི་གེ་གཅིག་ཀྱང་མ་བརྗོད་པ་ནི། ཆོས་སྟོན་ཚུལ་གྱི་ཁྱད་པར་ཡིན་ལ། མ་བརྗོད་ཀྱང༌། ལྷའི་བུ་རྣམས་ལ་རྟོགས་པ་སྐྱེས་པ་ནི་ལམ་བགྲོད་ཚུལ་གྱི་ཁྱད་པར་ཤུགས་ལ་སྟོན་པ་སྟེ། རབ་འབྱོར་རང་གིས་ཀྱང་གཞན་གྱི་བརྗོད་པ་ལ་མ་ལྟོས་པར་ཡུམ་དོན་ཁོང་དུ་ཆུད་པར་དོན་གྱིས་འཕངས་པའི་ཕྱིར། དེའི་ཕྱིར་མདོ་ལས།
ཆོས་སྟོན་ཚུལ་གྱི་ཁྱད་པར་དངོས་སུ་བསྟན་པས། གཅིག་ཤོས་དོན་གྱིས་བསྟན། བསྟན་བཅོས་སུ་ལམ་བགྲོད་ཚུལ་གྱི་ཁྱད་པར་དངོས་སུ་བསྟན། གཅིག་ཤོས་དོན་གྱིས་བསྟན་དེ་ཡང་ཞེས་པ་མདོ་ལ་བསྙེག་པའི་ཚིག་གོ ། འདིར་ཁྱད་ཆོས་གཉིས་སུ་བཞེད་པ་ནི་སློབ་དཔོན་གྱི་ལུགས་ཡིན་ལ། འཕགས་པ་ནི། འདིར་མདོ་དང་བསྟན་བཅོས་གཉིས་ཀ་ལས། ཆོས་སྟོན་ཚུལ་གྱི་ཁྱད་པར་ཁོ་ན་བསྟན་ཅིང༌། མདོ་གཞན་ལས་ལམ་བགྲོད་ཚུལ་གྱི་ཁྱད་པར་ཡང་གསུངས་པར་འཆད། གཉིས་པ་རྩོད་པ་སྤང་བ་ལ།
སྔ་ཕྱིའི་འབྲེལ་བཙལ་བ་ནི། མདོ་ལས། རབ་འབྱོར་ཡུམ་འཆད་པ་དང༌། ཡི་གེ་གཅིག་ཀྱང་མ་བརྗོད་པར་བཤད་པ་འགལ་ལོ། ། ཞེས་སྟོན་པ་ནི། ཡང་ཇི་ལྟར་སྒྲ་མེད་པར་ཆོས་སྟོན་སྙམ་པའི། ཞེས་སོགས་སོ། ། བསྟན་བཅོས་ཀྱི་འབྲེལ་ནི། ཡང་ཞེས་པའི་ནུས་པ་ལ་རྩོད་པའོ། ། སློབ་དཔོན་ལྟར་ན།
བསེ་རུ་ལྟ་བུའི་ཡེ་ཤེས་ནི། ། ཟབ་པ་ཉིད་དུ་མངོན་པར་བརྗོད། ། ཅེས་པས། ཆོས་སྟོན་ཚུལ་གྱི་ཁྱད་པར་སྟོན་པ་ལ་རྩོད་པ་ཡིན་ནོ། ། འབྲེལ་པ་ཅན་དངོས་ལ། འདི་ལ་ཡུམ་གསུམ་ཆར་ན། བཤད་བྱའི་མདོ་ལོགས་པ་མི་སྣང་ལ། སློབ་དཔོན་ཆོས་ཤེས་ནི། མདོའི་ཡི་གེ་གཉིས་ཞེས་འཆད། འོན་ཀྱང་མདོ་སྔ་མ་ཉིད་འདིའི་ཡང་བཤད་བྱའི་མདོ་ཡིན་ནོ། །
བསྟན་བཅོས་སུ་ཇི་ལྟར་བསྡུས་པ་ནི། སྒྲ་བཅས་ཀྱི་ཆོས་སྟོན་པ་མེད་ཀྱང༌། གདུལ་བྱའི་རྒྱུད་ལ་རྟོགས་པ་སྐྱེད་ནུས་པ་མི་འགལ་ཏེ། སྔོན་གྱི་སྨོན་ལམ་གྱི་དབང་གིས་དེ་ལྟར་ནུས་པའི་ཕྱིར། དཔེར་ན་སངས་རྒྱས་བཞིན། ཞེས་སྟོན་པ་ནི། བྱང་ཆུབ་སེམས་དཔའ་འདི་སངས་རྒྱས་སུ་གྱུར་ནས། ཞེས་སོགས་རྩ་འགྲེལ་གྱིས་སྟོན་ནོ། ། དཔེ་སྒྲུབ་པ་ནི། རྣམ་པར་མ་བརྟགས་ཞེས་སོགས་སོ། །
གཉིས་པ་ཤེས་བྱའི་ལམ་དངོས་ལ། མདོའི་འབྲེལ་ནི་གོང་དུ། རབ་འབྱོར་ནི་ཟབ་པ་བས་ཟབ་པ་ལ་འཇུག་ཅེས་པ་ལ་འཕྲོས་སོ། ། བསྟན་བཅོས་ཀྱི་འབྲེལ་ནི། ཁྱད་ཆོས་དེ་དག་དང་ལྡན་པའི་བསེ་རུ་ལྟ་བུའི་ལམ་དངོས་ཏེ་གང་ཞེ་ན། དེ་ལྟར་ཁྱད་ཞུགས་པ་བརྗོད་ནས་ཞེས་སོགས་སོ། ། འབྲེལ་པ་ཅན་དངོས་ལ་བཤད་བྱའི་མདོ་ནི་རབ་འབྱོར་གྱིས་སྨྲས་པ། གཟུགས་ནི་ཟབ་པ་མ་ཡིན། ཕྲ་བ་མ་ཡིན་ནོ། ། དེ་ཅིའི་ཕྱིར་ཞེ་ན།
གཟུགས་ཀྱི་རང་བཞིན་ནི་ཟབ་པ་མ་ཡིན། ཕྲ་བ་མ་ཡིན་པའི་ཕྱིར་རོ། ། ཞེས་པ་ནས་རྣམ་མཁྱེན་གྱི་བར་ལ་སྦྱར་ནས་གསུངས་པས་ནི་རང་རྒྱལ་རྣམས་གཟུང་བ་ཆོས་ཀྱི་བདག་མེད་རྟོགས་པས་ཁྱད་ཞུགས་པ་བསྟན། ཡང་མདོ་ལས་དེ་ན་གནས་བརྟན་རབ་འབྱོར་ལ་ཆོས་ཉན་པ་ཇི་ལྟ་བུ་ཞིག་བཙལ་བར་བྱ་སྙམ་པ་དང༌། ཞེས་པ་སྟེ། འཛིན་རྟོག་མ་སྤངས་པར་གཟུང་རྟོག་སྤོང་བ་ཇི་ལྟར་འཐད་སྙམ་པའོ། ། ལྷའི་བུ་བདག་ལ་ཆོས་མཉན་པ་ནི། སྒྱུ་མ་ལྟ་བུ་དང༌། རྨི་ལམ་ལྟ་བུར་བཙལ་བར་བྱའོ། ། ཞེས་སོགས་ཏེ།
ཡུལ་སྒྱུ་མའི་རྟ་གླང་སོགས་ལ་བདེན་འཛིན་སྒྲོ་འདོགས་ཆོད་ཀྱང༌། ཡུལ་ཅན་ཤེས་པ་ལ་བདེན་འཛིན་གྱི་སྒྲོ་འདོགས་མ་ཆོད་པ་དཔེར་བྱས་པའོ། ། ཞེས་ཀུན་མཁྱེན་ཆོས་རྗེ་གསུང་ངོ༌། ། ཡང་མདོ་ལས། ཡུམ་འདི་ལེན་པར་བྱེད་པ་སུ་དག་འབྱུང་བར་འགྱུར། ཞེས་དྲིས་པའི་ལན་དུ། ཕྱིར་མི་ལྡོག་པའི་བྱང་སེམས་ཆེན་པོ་རྣམས་སམ། བདེན་པ་མཐོང་བའི་གང་ཟག་གམ། དགྲ་བཅོམ་པ་ཟག་པ་ཟད་པ། བསམ་པ་ཡོངས་སུ་རྫོགས་པ་དག་གམ།
སྔོན་གྱི་རྒྱལ་བ་ལ་བྱ་བ་བྱས་པ་དག་གམ། སངས་རྒྱས་མང་པོ་ལ་དགེ་བའི་རྩ་བ་བསྐྱེད་པ་དག་གམ། དགེ་བའི་བཤེས་གཉེན་གྱིས་ཡོངས་སུ་ཟིན་པ་དག་ལེན་པར་འགྱུར་ཏེ། ཞེས་པས་ལམ་པ་གང་ཟག་གི་རྟེན་དང༌། ལྷ་རྣམས་ཀྱིས་མངོན་པར་གཏོར་བའི་མེ་ཏོག་འདི་དག་ནི་བདག་གིས་སྔོན་ཆད་ལྷའི་གནས་ནའང་ཡོད་པར་མ་མཐོང་སྟེ། འདི་དག་ནི་སྤྲུལ་པའོ། ། ཞེས་པས་ཆོས་ཉིད་རིགས་ཀྱི་རྟེན་དེ་བསྟན། དོན་ནི། བྱང་སེམས་ཀྱི་རྒྱུད་ལ་ཡར་ལྡན་དུ་ཐོབ་པའི་རང་རྒྱལ་གྱི་རྟོགས་རིགས་དེའི་རྟེན་གྱི་གང་ཟག་ནི། ཚོགས་ལམ་པ།
སྦྱོར་ལམ་པ། མཐོང་ལམ་པ་གསུམ་ཡིན་ནོ། ། ཞེས་པའི་དོན་ནོ། ། འོ་ན་སྒོམ་ལམ་པ་ཅིའི་ཕྱིར་མ་བསྟན་ཞེ་ན། རང་རྒྱལ་གྱི་རྟོགས་རིགས་སྒོམ་པར་བྱེད་པའི་བྱང་སེམས་ཀྱི་སྒོམ་ལམ་མེད་པའི་ཕྱིར་རོ། ། ཡང་སྤྲུལ་པའི་མེ་ཏོག་ལ་རང་བཞིན་མེད་ཀྱང་ཀུན་རྫོབ་ཏུ་ཡུལ་དུས་སོ་སོར་ངེས་པ་བཞིན་དུ། དངོས་པོར་གྱུར་པའི་རྟེན་མེད་ཀྱང་ཀུན་རྫོབ་ཏུ་ཡུལ་དུས་སོ་སོར་ངེས་པ་བཞིན་དུ། དངོས་པོར་གྱུར་པའི་རྟེན་མེད་ཀྱང་ཀུན་རྫོབ་ཏུ་རྟོགས་པའི་རྟེན་སོ་སོར་ངེས་ཞེས་པའི་དོན་ནོ། ། དེ་དག་གི་དོན་བསྟན་བཅོས་སུ་བསྡུས་པ་ནི། གཡག་ཊཱིཀ་ལྟར་ན།
ལམ་ཤེས་ཉིད་ཀྱི་ཚུལ་ལ་ནི། ། འཕགས་པའི་བདེན་པ་བཞི་དག་གི ། རྣམ་པ་མི་དམིགས་སྒོ་ནས་ནི། ། གཟུང་དོན་རྟོག་པ་སྤོང་ཕྱིར་དང༌། ། འཛིན་པ་མི་སྤོང་ཕྱིར་དང་ནི། ། ཞེས་སྦྱར་བར་བཤད་དེ། འགྲེལ་ཆེན་དང་མཐུན་ནོ། ། དེ་ལྟར་བྱས་ན་ཤེས་བྱའི་ལམ་གྱི་རྣམ་གཞག་ཁྱད་པར་གསུམ་ལྡན་གྱི་སྒོ་ནས་བཤད་པ་དང༌། ལམ་དེ་མི་དམིགས་པར་བསྒོམ་པའི་ལམ་ཤེས་གཉིས་བཤད་དོ། ། དེ་སྐད་དུ་ཡང་འགྲེལ་ཆེན་ལས།
ཇི་སྐད་བཤད་པའི་ཉན་ཐོས་ཀྱི་བདེན་པ་བཞིའི་རྣམ་པ་མི་དམིགས་པར་སྒོམ་པས། དངོས་པོ་ཇི་ལྟ་བ་བཞིན་དུ་རྟེན་ཅིང་འབྲེལ་བར་འབྱུང་བ་དང་རྗེས་སུ་མཐུན་པར་བྱང་ཆུབ་སེམས་དཔས་ཡོངས་སུ་ཤེས་པར་བྱ་བ་ཡིན་ནོ། ། ཞེས་གསུངས་སོ། ། གཉིས་པ་རྒྱུ་ངེས་འབྱེད་ཆ་མཐུན་ལ། སྔ་ཕྱིའི་འབྲེལ་ནི། བཤད་མ་ཐག་པའི་རང་རྒྱལ་གྱི་ལམ་གྱི་རྟོགས་རིགས་མངོན་སུམ་དུ་མཐོང་བའི་ཐེག་ཆེན་གྱི་མཐོང་ལམ་གྱི་རྒྱུ་ངེས་འབྱེད་ཆ་མཐུན་ཡོད་དམ་མེད། ཡོད་ན་བཤད་དགོས་སོ་ཞེ་ན། དེ་ཡོད་པར་སྟོན་པ་ནི། ངེས་པར་འབྱེད་པའི་ཆ་དང་མཐུན་པ་ཐོབ་ན་ཇི་སྐད་བཤད་པའི་ལམ་སྐྱེ་བས། ཞེས་སོ། །
འབྲེལ་པ་ཅན་དངོས་ལ། མདོ་ནི། ཀྱེ་མ་གནས་བརྟན་རབ་འབྱོར་ནི་བཏགས་པ་དང་ཡང་མི་འགལ་ལ། ཆོས་ཉིད་ཀྱང་སྟོན་པ་ནི་ཤེས་རབ་ཟབ་མོ་དང་ལྡན་ནོ། ། ཞེས་སོགས་སོ། ། དེ་དག་གི་དོན་བསྡུས་པ་ནི། བཏགས་པའི་ཆོས་ཉིད་མི་འགལ་བར། ། སོགས་སོ། དོན་ནི། ཐེག་ཆེན་གྱི་སྦྱོར་ལམ་ལ་ཐེག་པ་གསུམ་ཆར་གྱི་རྟོགས་རིགས་མངོན་སུམ་དུ་མཐོང་བའི་ཐེག་ཆེན་མཐོང་ལམ་གྱི་རྒྱུ་བྱེད་པའི་ནུས་པའི་ཆ་གསུམ་ལས།
འདིར་ནི་རང་རྒྱལ་གྱི་རྟོགས་རིགས་མངོན་སུམ་དུ་མཐོང་བའི་མཐོང་ལམ་གྱི་རྒྱུ་བྱེད་པའི་ཆ་ནས་བཤད་དོ། ། འདིར་ཡུལ་ཅན་ལམ་ཤེས་ཀྱི་རྒྱུ་ངེས་འབྱེད་ཆ་མཐུན་སྟོན་པ་ནི་མིན་ཏེ། མཚམས་སྦྱར་ལ་དཔགས་པས་ཤེས་སོ། ། གྲོལ་སྡེ་གཉིས་ལྟར་ན། འདི་ཡང༌། འཕགས་པ་རང་རྒྱལ་ལམ་ལ་ནི། ། ཞེས་སྟོན་ནས། གཞུང་གོང་འོག་གཉིས་ཀས་ཐེག་ཆེན་སྦྱོར་ལམ་ཉན་རང་གི་སྦྱོར་ལམ་ལས། དམིགས་རྣམ་གྱི་སྒོ་ནས་ཁྱད་པར་དུ་འཕགས་པར་བསྒྲུབ་པར་བཞེད་དོ། ། ཡང་འདིར་བཤད་པ།
ཐེག་ཆེན་གྱི་ངེས་འབྱེད་ཆ་མཐུན་ཡིན་ན་འགྲེལ་ཆེན་དུ་སྐབས་དང་པོར་ཁ་འཕངས་ག་ལ་དགོས་ཞེ་ན། ཐེག་ཆེན་གྱི་རྟོགས་རིགས་མངོན་སུམ་དུ་མཐོང་བའི་མཐོང་ལམ་གྱི་རྒྱུན་སྒོམ་པའི་སྒོམ་ལམ་འཆད་པར་འགྱུར་བ་ལྟར། དེའི་རྒྱུ་སྦྱོར་ལམ་ཡང་འཆད་དགོས་སོ་ཞེ་ན། འགྲེལ་ཆེན་ལས། མཐོང་ལམ་དེའི་ངེས་པར་འབྱེད་པའི་ཆ་དང་མཐུན་པ་ནི། རྣམ་པ་ཐམས་ཅད་མཁྱེན་པར་བཤད་པ་ལས་གཟུང་བར་བྱའོ་ཞེས་བཤད། དེ་ལྟར་ན། ཐེག་ཆེན་གྱི་སྦྱོར་ལམ་ལ་ཐེག་པ་གསུམ་གྱི་རྟོགས་རིགས་ཀྱི་དབྱེ་བས་ཆ་གསུམ་ཡོད་པ་ལྟར་དེ་ཉིད་ལན་གསུམ་བཤད་པ་ཡིན་ནོ། ། གསུམ་པ་ཤེས་པར་བྱ་བའི་བྱང་སེམས་ཀྱི་ལམ་ལ། མདོའི་འབྲེལ་ནི།
བརྒྱ་བྱིན་གྱིས་སྨྲས་པ། ཡུམ་གང་ལས་བཙལ་བར་བྱ་ཞེས་པ་སྟེ། དོན་ནི། གསར་དུ་ལྷགས་པའི་འཁོར་རྣམས་ལ་རྣམ་མཁྱེན་གྱི་རྟོགས་པ་སྐྱེད་དགོས་ཞེས་པའི་དོན་ནོ། ། བསྟན་བཅོས་ཀྱི་འབྲེལ་ནི། ལུས་རྣམ་གཞག་ཏུ། འདི་དང་གཞན་པའི་ཡོན་ཏན་གྱི། ། ཕན་ཡོན་ཆེ་བ་མཐོང་བའི་ལམ། ། ཞེས་བསྟན་པ་དེ་གང་ཞེ་ན། དེ་འཆད་དོ་ཞེས་སྟོན་པ་ནི།
རང་སངས་ཀྱི་ལམ་གྱི་འཇུག་ཐོགས་སུ། ཞེས་སོ། ། འབྲེལ་པ་ཅན་དངོས་ལ། མདོ་ནི། ཤཱ་རིའི་བུས་སྨྲས་པ། ཀཽ་ཤི་ཀ་ཡུམ་འདི་ནི་རབ་འབྱོར་གྱི་ལེའུ་ལས་བཙལ་བར་བྱའོ། ། དེ་ནས་བརྒྱ་བྱིན་གྱིས་སྨྲས་པ། རབ་འབྱོར་ཤཱ་རིའི་བུ་འདི་སྐད་དུ་ཡུམ་ནི་རབ་འབྱོར་གྱི་ལེའུ་ལས་བཙལ་བར་བྱའོ་ཞེས་ཟེར་ན། དེ་ཁྱེད་ཀྱི་མཐུའམ་བྱིན་གྱིས་བརླབས་པ་ཡིན། རབ་འབྱོར་གྱིས་སྨྲས་པ།
འདི་ནི་བདག་གི་མཐུ་དང་བྱིན་གྱིས་རླབས་མ་ཡིན་ནོ། ། འོ་ན་སུའི་མཐུ། དེ་ནི་དེ་བཞིན་གཤེགས་པའི་མཐུ་དང་བྱིན་གྱིས་བརླབས་སོ། ། ཞེས་པ་ནས། གང་ལས་བཙལ་བར་བྱ་ཞེས་ཟེར་བ་ནི། གཟུགས་ལས་ཀྱང་བཙལ་བར་མི་བྱ། ཞེས་སོགས་སོ། ། དོན་ནི། རྣམ་མཁྱེན་ནི། སྔར་རབ་འབྱོར་གྱི་ལེའུར་བཤད་ཟིན་པས་སླར་བཤད་ན།
འཁོར་སྔ་མ་རྣམས། བཅོམ་ལྡན་འདས་ཀྱིས་ཆོས་ཟློས་པ་གསུངས་སོ་ཞེས་དོགས་པར་འགྱུར་བས། རབ་འབྱོར་ལ་རྒྱུའི་ཆོས་ཙམ་ཞིག་དྲིས་ཤིག་ཅེས་སྒོ་བའོ། ། དེ་ལྟར་དྲིས་པ་ན། རབ་འབྱོར་གྱིས་ཀྱང་སྔར་བཤད་པ་དེ་དག་ལས་རྒྱུའི་ཆོས་ཙམ་ཞིག་དྲངས་ནས་བཤད་པའོ། ། བཤད་པའི་ཚུལ་ནི། དེ་བཞིན་གཤེགས་པ་ཁོ་ནའི་མཐུ་དང་བྱིན་གྱིས་རླབས་ཀྱིས་ཤེར་ཕྱིན་རྟོགས་དགོས་ན། གཞན་རྣམས་ཀྱི་ཡུལ་དུ་གྱུར་པའི་ལམ་ནི། རབ་འབྱོར་གྱི་ལེའུ་ལས་མ་བསྟན་ནམ་སྙམ་པ་ལ། གཟུགས་ཀྱི་དེ་བཞིན་ཉིད་ལའང་དེ་བཞིན་གཤེགས་པ་མི་དམིགས།
དེ་བཞིན་གཤེགས་པ་ལའང་གཟུགས་ཀྱི་དེ་བཞིན་ཉིད་མི་དམིགས་ཞེས་སོགས་ཀྱིས་ཤེས་བཟོད། སྐད་ཅིག་མ་བཅུ་དྲུག་བཤད་ཅིང༌། དེ་ལྟ་བུའི་རྒྱུ་ལམ་ཤེས་ཉམས་སུ་བླངས་པ་ལས་འབྲས་བུ་རྣམ་མཁྱེན་སྐྱེ་བར་འགྱུར་རོ། ། ཞེས་པའི་དོན་ནོ། ། གཉིས་པ་མདོའི་དོན་བསྟན་བཅོས་སུ་ཇི་ལྟར་བསྡུས་པ་ནི། མདོའི་རིམ་པ་གཅིག་ལ་བསྟན་བཤད་གཉིས་སུ་མཛད་ནས་འཆད་པ་ལ། ཡེ་ཤེས་མདོར་བསྟན། རྣམ་པ་རྒྱས་པར་བཤད། གཞན་གྱི་ལོག་རྟོག་དགག་པའོ། ། དང་པོ་ནི།
བདེན་དང༌། ཞེས་སོ། ། ཚེ་འདིའི་ཡོན་ཏན་ཕྱིར་མི་ལྡོག་པ་དང༌། ཚེ་རབ་གཞན་གྱི་ཡོན་ཏན་སྐྱེ་བ་སྔ་ཕྱི་ཤེས་པའི་ཤེས་རབ་ཅེས་ཁ་ཆེ་གཞོན་ནུ་དཔལ་སྨྲ། འགྲེལ་ཆེན་ལས་ནི། སངས་རྒྱས་རྣམས་ཀྱི་བསྲུང་བ་ལ་སོགས་པ་ཚེ་འདིའི་ཡོན་ཏན་ཞེས་བཤད་དོ། ། གཉིས་པ་རྒྱས་པར་བཤད་པ་ལ། མདོ་ལས། ཚིག་ལྷུག་པར་གསུངས་པ་རྣམས་བསྟན་བཅོས་སུ་ཚིགས་སུ་བཅད་པར་བསྡུས་པ་ནི། དེ་བཞིན་ཉིད་དང་ཞེས་སོགས་སོ། །
འདིར་སློབ་དཔོན་གྱི་དགོངས་པ་འདི་ལྟར་མངོན་ཏེ། རང་བཞིན་རྣམ་དག་གི་ཆོས་ཉིད་མངོན་དུ་མཐོང་བ་ལ་སྐད་ཅིག་མ་གཅིག་ཡིན་ཏེ། རང་བཞིན་རྣམ་དག་གི་ཆོས་དབྱིངས་ཆ་ཤས་མེད་པ་ལ་ཆ་གཉིས་མི་སྲིད་པའི་ཕྱིར། དེ་ཙམ་གྱིས་སྡུག་བསྔལ་ཆོས་བཟོད་ཀྱི་དུས་སུ། མཐོང་སྤངས་མ་ལུས་པར་སྤངས་དགོས་པ་མིན་ཏེ། མཐོང་བ་ཙམ་གྱིས་སྒྲོ་འདོགས་སེལ་མི་ནུས་པའི་ཕྱིར། འཁྲུལ་པས་ངེས་པར་མི་བྱེད་པས། ། སྒྲུབ་པ་རབ་ཏུ་འཇུག་པ་ཡིན། ། ཞེས་པ་ལྟར་རོ། ། དར་ཊཱིཀ་མཛད་པ།
འཕགས་པའི་མངོན་སུམ་ལ་སྣང་བ་མ་ངེས་པ་མི་སྲིད་དེ། བློ་གྲོས་ཆེན་པོས་མཐོང་ཉིད་ལས། ། རྣམ་པ་ཐམས་ཅད་ངེས་པར་བྱེད། ། ཅེས་གསུངས་པའི་ཕྱིར་རོ། ། ཞེས་བྱ་བ་དཔྱད་དགོས་ཏེ། དོན་ནི། འཕགས་པའི་མངོན་སུམ་ཐམས་ཅད་རང་ལས་ངེས་ཀྱི་ཚད་མར་སྟོན་པ་ཡིན་གྱི། མངོན་སུམ་ངེས་པའི་བདག་ཉིད་དུ་སྟོན་པ་མིན་པའི་ཕྱིར་རོ། ། བདེན་པ་མངོན་པར་རྟོགས་པ་ལ་ནི་སྐད་ཅིག་མ་བཅུ་དྲུག་ཡིན་ཏེ། བདེན་བཞིའི་ཆོས་ཉིད་ལ་སྒྲོ་འདོགས་སེལ་ནུས་ཀྱི་ཚད་མ་བཅུ་དྲུག་མཉམ་གཞག་ཏུ་རིམ་ཅན་དུ་ཐོབ་པའི་ཕྱིར།
ཚད་མ་དེ་དང་དེ་སྐྱེས་པ་ན། དེའི་ངོ་སྐལ་གྱི་མཐོང་སྤང་སྤོང་ནུས་པ་ཡིན་གྱི། ངེས་ཤེས་དེ་དང་དེ་མངོན་དུ་འགྱུར་དགོས་པ་མིན་ནོ། ། དེ་ལྟར་ན་མཐོང་བ་ལ་སྐད་ཅིག་གཅིག་ཡིན་ལ། བདེན་པ་མངོན་པར་རྟོགས་པ་ལ་སྐད་ཅིག་མ་བཅུ་དྲུག་ཡིན་པར་འགྱུར་རོ། ། དེ་ལྟ་ནའང་ཕྱི་མ་རྣམས་མཐོང་ལམ་མིན་པར་མི་འགྱུར་ཏེ། སྡུག་བསྔལ་ལ་ཆོས་བཟོད་ཀྱི་དུས་སུ་རང་བཞིན་རྣམ་དག་གི་ཆོས་ཉིད་ཙམ་ལ་ངེས་པ་རང་སྟོབས་ཀྱིས་འདྲེན་ནུས་སུ་མཐོང་ལ། ཆོས་བཟོད་ཕྱི་མ་གསུམ་གྱི་དུས་སུ། བདེན་པ་ལྷག་མ་གསུམ་དང་འབྲེལ་བའི་ཆོས་ཉིད་ལ་ངེས་པ་འདྲེན་ནུས་ཀྱི་ཚུལ་དུ་གསར་དུ་མཐོང་བའི་ཕྱིར། དེ་ལྟར་ཡིན་ཀྱང་ཐུག་མེད་དུ་མི་འགྱུར་ཏེ།
བདེན་པ་བཞི་ལས་མ་གཏོགས་པའི་ཤེས་བྱ་མེད་པའི་ཕྱིར་རོ། ། དེས་ན་ཆོས་བཟོད་བཞི་ནི། བར་ཆད་མེད་ལམ་གྱི་ངོ་བོར་སྐྱེ་ལ། ལྷག་མ་བཅུ་གཉིས་ནི་རྣམ་གྲོལ་ལམ་གྱི་ངོ་བོར་སྐྱེ། དེ་དག་ཀྱང་རིམ་ཅན་ཁོ་ནར་སྐྱེ་བ་ཡིན་ཏེ། འགྲེལ་ཆེན་དུ་དེའི་རྗེས་ལ། ཞེས་བཤད་པའི་ཕྱིར་དང༌། དགེ་འདུན་ཉི་ཤུ་དང༌། དང་པོ་བཅོ་ལྔ་ལ་གནས་པ། རྒྱུན་ཞུགས་ཞུགས་པར་བཤད་པའི་ཕྱིར་རོ། །
བཟོད་པ་བརྒྱད་བར་ཆད་མེད་ལམ་དང༌། ཤེས་པ་བརྒྱད་རྣམ་གྲོལ་ལམ་དུ་འདོད་པ་ནི་ཉན་ཐོས་པའི་ལུགས་ཡིན་གྱི། འདིར་མིན་ཏེ། བར་ཆད་མེད་པའི་ལམ་གྱི་རྣམ་པ་ཀུན་ནས་ཉོན་མོངས་པ་དང་མི་ལྡན་པའི་མཚན་ཉིད་བཞིའོ། ། ཞེས་ངེས་པར་བཟུང་བའི་ཕྱིར་རོ། ། ཡང་འགྲེལ་ཆེན་དུ། རྗེས་སུ་ཤེས་པའི་བཟོད་པ་དང༌། ཤེས་པ་བརྒྱད་པོ་ལ་མཚན་མ་དང་བཅས་པའི་རྣལ་འབྱོར་ཞེས་བཤད་པས། མཐོང་ལམ་མཉམ་གཞག་ལ་སྣང་མེད་ཀྱི་ཁྱབ་པར་འདོད་པའང་བསལ་བ་ཡིན་ནོ། ། ཞར་ལ་འོངས་པས་ཆོག་གོ །
གསུམ་པ་ལ་ཁས་བླངས་བརྗོད་པ་དང༌། དེ་དགག་པ་གཉིས། དང་པོ་ནི། རྒྱན་གྱི་འགྲེལ་བྱེད་ཁ་ཅིག་ན་རེ། སྦྱོར་མཐོང་སྒོམ་གསུམ་སྟོན་པའི་མདོ་དང༌། བསྟན་བཅོས་ཀྱིས་རྟོགས་པའི་ངོ་བོ་ཙམ་བསྟན་པ་ཡིན་གྱི། བསྒོམ་བྱའི་རྣམ་པ་མ་བསྟན་ནོ། ། ཞེས་ཟེར་རོ། ། ཞེས་སྟོན་པའི་དབང་དུ་བྱས་པས། ཁ་ཅིག་ནི།
ཞེས་སོགས་སོ། ། དེ་དགག་པ་རིགས་པས་དགག ལུང་གིས་དགག དང་པོ་ལ་ཆོས་ཀྱི་བཤེས་གཉེན་ལྟར་ན། མདོ་གཞུང་དེ་དག་ཆོས་ཅན། མཉམ་གཞག་ཏུ་བསྒོམ་པའི་རིམ་པ་དང༌། རྗེས་ཐོབ་ཏུ་ཡིད་ལ་བྱ་བའི་རིམ་པ་སོགས་མ་བསྟན་པར་ཐལ། གསེར་གླིང་པ་ལྟར་ན། རྒྱུ་སྒོམ་པའི་རིམ་པ་དང༌། འབྲས་བུ་རབ་ཀྱི་མཐར་ཕྱིན་པ་ཅུང་ཟད་ཀྱང་མ་བསྟན་པར་ཐལ།
རྣམ་པ་མ་བསྟན་པའི་ཕྱིར། འདོད་ན། མངོན་པར་རྟོགས་པའི་རིམ་པ་ཅུང་ཟད་ཀྱང་མ་བསྟན་པར་ཐལ་ལོ། ། ཞེས་སྟོན་པ་ནི། གཞན་དག་ན་རེ། ཞེས་སོགས་སོ། ། གཉིས་པ་ལུང་གིས་དགག་པ་ནི། གཞན་ཡང༌། དམིགས་པ་དང་ནི། ཞེས་སོགས་སོ། །
འདི་ཡང་གཙོ་བོར་མདོ་ལ་དོགས་པ་སྤོང་བ་ཡིན་ཏེ། འགྲེལ་ཆེན་ལས། རྣམ་པ་མ་བསྟན་ན་མངོན་པར་རྟོགས་པའི་རྒྱན་དང་འགལ་བར་འགྱུར་རོ། ། ཞེས་བཤད་པའི་ཕྱིར་རོ། ། འདི་ནི་ལམ་རྐྱང་པ་བརྗོད་བྱར་འདོད་པ་འགོག་པ་ཡིན་ནོ། ། འོ་ན་འདིར་ཤེས་བྱའི་ལམ་ཙམ་ཞིག་བསྟན་ནས་ཡུལ་ཅན་ལམ་ཤེས་ཚིག་གིས་ཟིན་པར་མི་བསྟན་པའི་རྒྱུ་མཚན་ཅི་ཞེ་ན། སྔ་མ་གཉིས་ནི་ཤེས་མཐོང་གིས་བལྟས་ནས་འདའ་བར་བྱ་བའི་ལམ་ཡིན་ནོ། ། ཞེས་བསྟན་པའི་ཕྱིར། ཤེས་པར་བྱ་ཞེས་གསུངས་ཤིང་དེའི་རིགས་རྒྱུན་གོམས་པར་བྱེད་པའི་སྒོམ་ལམ་མ་བསྟན། འདིར་ནི་མངོན་དུ་བྱ་བའི་ལམ་དུ་བསྟན་པས།
དེ་མི་དམིགས་པར་ཤེས་པའང་དོན་གྱིས་གྲུབ་པའི་ཕྱིར་ཏེ། མ་ཤེས་པར་མངོན་དུ་བྱ་བ་མྀ་སྲིད་པའི་ཕྱིར། སྐབས་འདིར། འགྲེལ་ཆེན་ལས། སྦྱོར་ལམ་སྐབས་དང་པོར་ཁ་འཕངས་པའི་དོན་ནི་ཕལ་ཆེར་བཤད་ཟིན་ལ། སླར་ཡང་བསྡུས་ཏེ་བཤད་ན། ལམ་ཤེས་སྔ་མ་གཉིས་སུ་ཉན་ཐོས་དང༌། རང་རྒྱལ་གྱི་རྟོགས་རིགས་ལ་དོན་སྤྱིའི་ཚུལ་གྱིས་གསལ་སྣང་ཐོབ་པའི་སྦྱོར་ལམ་འཆད་དགོས་ཏེ། ཉན་ཐོས་ལམ་འདི་ཤེས་པར་བྱ། ། ཞེས་དང༌།
ཡང་དག་བསྡུས་པར་ཤེས་པར་བྱ། ། ཞེས་ཐེག་ཆེན་གྱི་མཐོང་ལམ་དུ་ཉན་རང་གི་རྟོགས་རིགས་མངོན་སུམ་དུ་མཐོང་ན། དེ་དང་ཉན་རང་དགྲ་བཅོམ་པའི་རྟོགས་པ་ལ་ཁྱད་པར་མེད་དམ་སྙམ་པ་ལ། ཁྱད་པར་ཡོད་དེ། དེའི་རྒྱུ་སྦྱོར་ལམ་གཉིས་ལ་ཁྱད་པར་གྲུབ་པའི་ཕྱིར། ཞེས་སྟོན་དགོས་ལ། འདིར་ནི་དེ་ལྟ་བུའི་དོགས་པ་མེད་པས་བསྟན་མི་དགོས་ཤིང༌། རྒྱུ་སྦྱོར་ལམ་མེད་པའང་མིན་ཏེ། སྔར་སྐབས་དང་པོར་བཤད་པ་ཉིད་ཡིན་པའི་ཕྱིར། འོ་ན་ཐེག་ཆེན་གྱི་མཐོང་ལམ་ཡང་བཤད་ཟིན་པ་མིན་ནམ་ཞེ་ན།
ཟིན་མོད་དེ་ལྟ་ནའང་གསར་དུ་ལྷགས་པའི་འཁོར་རྣམས་ལ་རྒྱུའི་ཆོས་ཙམ་ཞིག་དྲངས་ནས་བཤད་པ་ཡིན་ནོ། ། ཞེས་པའི་དོན་དུ་བཤད། དེ་འདྲའི་དོགས་པ་དགག་པ་ཡང་སྐབས་དོན་དུ་མི་འགྱུར་བ་མིན་ཏེ། ཉི་སྣང་ལས། སྐབས་དང་པོར་ངེས་འབྱེད་ཆ་མཐུན་བཤད་པ་ན། ཉན་རང་གི་སྦྱོར་ལམ་ལས་ཁྱད་ཆོས་དྲུག་གིས་ཁྱད་པར་འཕགས་པར་བསྟན་པ་དང༌། སྐབས་གཉིས་པར་ངེས་འབྱེད་ཆ་མཐུན་བཤད་པ་ཉན་རང་གི་སྦྱོར་ལམ་ལས་དམིགས་རྣམ་གཉིས་ཀྱི་སྒོ་ནས་ཁྱད་པར་དུ་འཕགས་པར་བསྟན་པ་ཡིན་ཞེས་གསུངས་པས་སོ། ། དེ་ལྟར་ན། དགོས་པ་མི་འདྲ་བའི་དབང་གིས། ལྡོག་པ་སོ་སོར་ཕྱེ་ནས་བཤད་ཀྱི།
ངོ་བོ་མི་འདྲ་བ་ནི་མིན་ནོ། ། ཞེས་རྟོགས་སོ། ། གཉིས་པ་བཤད་མ་ཐག་པའི་མཐོང་ལམ་དེ་ལ་གནས་ནས་མངོན་དུ་བྱ་བ་ཡིན་ནོ། ། ཞེས་ཤེས་པར་བྱ་བའི་ཕྱིར། དེའི་རིགས་རྒྱུན་གོམས་པར་བྱེད་པའི་སྒོམ་ལམ་སྟོན་པ་ལ་གཉིས་ཏེ། སྒོམ་ལམ་གྱི་བྱེད་པ་དང༌། བྱེད་པ་ཅན་གྱི་སྒོམ་ལམ་མོ། ། དང་པོ་ལ་སྔ་ཕྱིའི་འབྲེལ་ནི། སྒོམ་ལམ་གྱི་ཐོག་མར་དེའི་བྱེད་པ་འཆད་རིགས་ཏེ། ཚིག་ཉུང་བ་དང༌།
འབྲས་བུ་ལ་སྤྲོ་བ་བསྐྱེད་པའི་ཆེད་ཡིན་པའི་ཕྱིར། ཞེས་སྟོན་པ་ནི། མཐོང་བའི་ལམ་གྱིས་ཞེས་སོགས་སོ། ། འབྲེལ་པ་ཅན་དངོས་ལ། མདོ་ནི། བརྒྱ་བྱིན་གྱིས་གསོལ་པ། ཡུམ་འདི་ནི་བྱང་སེམས་ཆེན་པོ་རྣམས་དུལ་བ་དང༌། ང་རྒྱལ་མ་མཆིས་པའི་སླད་དུ་ཉེ་བར་གནས་པ་ངོ་མཚར་ཆེའོ། ། ཞེས་སོགས་སོ། ། དེའི་དོན་བསྡུས་པ་ནི།
ཀུན་ནས་ཞི་དང་ཐམས་ཅད་ལ། ། ཞེས་སོགས་སོ། ། སློབ་དཔོན་གྱིས་འདི་ལམ་གཉིས་ཀའི་བྱེད་པར་བཞེད་དེ། ཤཱནྟི་པ་དང༌། ཨ་བྷྱ་ཟག་མེད་སྒོམ་པའི་ལམ་ཁོ་ནའི་བྱེད་པར་བཞེད། ལོ་ཆེན་གྱིས་བྱེད་པ་དང་པོ་ཟག་བཅས་སྒོམ་ལམ་གྱི་བྱེད་པ། གཉིས་པ་སྒྲུབ་པ་སྒོམ་ལམ་གྱི། གསུམ་པ་རྣམ་དག་སྒོམ་ལམ་གྱི། ཐ་མ་གསུམ་ཐུན་མོང་གི་བྱེད་པ་ཡིན་ནོ་ཞེས་གསུང་ངོ༌། ། བོད་ཀྱི་དགེ་བའི་བཤེས་གཉེན་རྣམས་ན་རེ།
མཐོང་ལམ་ཕན་ཡོན་དང་བཅས་ཏེ་བཤད་པས་བྱེད་པ་ཤུགས་ལ་གྲུབ། སྒོམ་ལམ་བྱེད་པ་དང་བཅས་ཏེ་བཤད་པས་ཕན་ཡོན་ཤུགས་ལ་གྲུབ། ཅེས་གསུངས་སོ། ། གཉིས་པ་བྱེད་པ་ཅན་གྱི་སྒོམ་ལམ་ལ་དབྱེ་བ་བསྟན་ཏེ་མཚམས་སྦྱར། སོ་སོའི་རང་བཞིན་ཕྱེ་སྟེ་བཤད་པ་གཉིས། དང་པོ་ནི། བྱེད་པའི་འོག་ཏུ་སྒོམ་པའི་ལམ་སྟེ། ཞེས་སོགས་སོ། ། འདིར་འཕགས་སེང་གིས། ཟག་བཅས་སྒོམ་ལམ་དང༌།
ཟག་མེད་སྒོམ་ལམ་གྱི་རྣམ་གཞག་མཛད། ཤཱནྟི་པ། འཇིག་རྟེན་པ་དང་འཇིག་རྟེན་ལས་འདས་པའི་སྒོམ་ལམ་ཞེས་འཆད། སངས་རྒྱས་ཡེ་ཤེས་ཞབས། དག་པ་འཇིག་རྟེན་པ་དང༌། འཇིག་རྟེན་ལས་འདས་པ་ཞེས་འཆད། མཉལ་ཞིག སྣང་བཅས་དང་སྣང་མེད་སྒོམ་ལམ་ཞེས་གསུང༌། རྣམ་བཤད་ལས། རྗེས་ཐོབ་དག་པ་འཇིག་རྟེན་པ་དང༌།
མཉམ་གཞག་རྣམ་པར་མི་རྟོག་པའི་རང་བཞིན་ཞེས་གསུང་སྟེ། དོན་མི་གཅིག་པ་ཆེར་མི་སྣང་ངོ༌། ། དེ་གཉིས་ཀྱི་ཁྱད་པར་དེ་གང་ལ་བྱ་ཞེ་ན། འབུམ་ཕྲག་གསུམ་པ་ན་རེ། ས་བདུན་པ་མན་གྱི་སྒོམ་ལམ་རྣམས་ཟག་བཅས། བརྒྱད་པ་དགུ་པའི་སྒོམ་ལམ་བསྒྲུབ་པ། རྣམ་དག་ནི་སྒོམ་ལམ་གྱི་འབྲས་བུ། དཀྱུས་མའི་སྒོམ་ལམ་ནི་རྣམ་ཀུན་ཏུ་འཆད་པར་འགྱུར་རོ། ། ཞེས་གསུངས་སོ། ། བཅོམ་ལྡན་རིགས་རལ།
ས་བདུན་པ་མན་ཆད་ཀྱི་མོས་བསྔོ་ཡིད་རང་གསུམ་རྣམ་པར་རྟོག་པ་དང་བཅས། ས་བརྒྱད་པ་ཡན་ཆད་ཀྱི་ནི་མོས་བསྔོ་ཡིད་རང་གསུམ་ཡང་ཟག་མེད་ཡིན་ཏེ། དེ་དང་བྲལ་བའི་ཕྱིར། ཞེས་བཞེད། སྔ་རབས་པ་ཕལ་ཆེར། གཟུང་འཛིན་གཉིས་ཀྱི་སྣང་བ་ཡོད་མེད་ལ་བཞེད། རྣམ་བཤད་ལས་ནི། སྒོམ་ལམ་རྗེས་ཐོབ་རྣམས་མཐའ་དག་ལ་ཟག་བཅས་ཞེས་བྱ་སྟེ། གཟུང་འཛིན་ཐ་དད་པ་ཅན་གྱི་ཤེས་སྒྲིབ་དང་བཅས་པའི་ཕྱིར། མཉམ་གཞག་རྣམས་ལ་ནི་ཟག་མེད་ཅེས་བྱ་སྟེ།
དེ་དང་བྲལ་བའི་ཕྱིར་རོ། ། དར་ཊཱིཀ་པ། སྒྲ་དོན་འདྲེས་འཛིན་གྱི་རྟོག་པ་དང་བཅས་མ་བཅས་ལ་འདོད་པ་མི་འཐད་དེ། ས་བརྒྱད་པ་ཡན་ཆད་ན་དེ་མེད་པའི་ཕྱིར་རོ། ། གཉིས་པ་ལ། སྤྱིའི་མཚམས་སྦྱོར། སོ་སོའི་དོན་བཤད་པ་གཉིས། དང་པོ་ནི། དེའི་ཕྱིར་སྒོམ་པའི་ལམ་ཟག་པ་དང་བཅས་པ། མོས་པ་དང་བསྔོ་བ་རྗེས་སུ་ཡི་རང་བ།
ཞེས་བྱ་བ་རྣམས་ཀྱི་ནང་ནས་ཞེས་པའོ། ། གསུམ་པོ་རིམ་པར་སྟོན་པའི་རྒྱུ་མཚན་ཅི་ཞེ་ན། ཤེར་འབྱུང་བློ་གྲོས་དང༌། ཁ་ཆེ་གཞོན་ནུ་དཔལ་གྱིས་ཟག་བཅས་སྒོམ་ལམ་ལ་སྦྱོར་དངོས་རྗེས་གསུམ་ཡོད་པས་ཞེས་བཞེད། རྣམ་བཤད་ལས་དགེ་རྩ་བསོག་པ་དང༌། མི་ཟད་པ་དང༌། སྤེལ་བར་བྱེད་པ་གསུམ་ཡོད་པས་ཞེས་བཞེད་དོ། ། གཉིས་པ་ནི། མོས་བསྔོ་ཡི་རང་གསུམ་ལས། དང་པོ་ལ།
དངོས་དང་ཕན་ཡོན་གཉིས། དང་པོ་ལ་མདོ་ནི། རིགས་ཀྱི་བུའམ་རིགས་ཀྱི་བུ་མོ་གང་ལ་ལས། ཡུམ་འདི་བྲིས་ཤིང་གླེགས་བམ་དུ་ཆུད་པར་བྱ་སྟེ། བཅངས་ལ་དེ་ལ་ལྷའི་མེ་ཏོག་དང༌། ཞེས་པ་ནས། གང་ལ་ལས། དེ་བཞིན་གཤེགས་པ་མྱ་ངན་ལས་འདས་པའི་སྐུ་གདུང་མཆོད་རྟེན་དུ་རྩལ་ཏེ། དེ་ལ་མེ་ཏོག་ལ་སོགས་པས་མཆོད་པ་བྱས་ན་བསོད་ནམས་ཀྱི་ཕུང་པོ་གང་འཕེལ་ཞུས་པའི་ལན་དུ། སྔ་མ་འཕེལ་བར་གསུངས་སོ། །
དེ་དག་གི་དོན་བསྡུས་པ་ནི། མོས་པ་རང་གི་དོན་དང་ནི། ། ཞེས་སོགས་སོ། ། འདིར། ཐབས་དང་མི་དམིགས་པ་དག་གིས། ། ཤེས་རབ་ཕ་རོལ་ཕྱིན་ལ་མོས། ། ཞེས་སྦྱོར་རོ། ། ཞེས་མཁན་ཆེན་རིན་པོ་ཆེ་གསུང་ངོ༌། ། འདིར་མོས་པའི་ངོ་བོ་ལ་ཤཱནྟི་པའི་དག་ལྡན་ལས། མོས་པ་དང་ནི་དྭང་བ་དང་འདུན་པ་སྟེ་ཡིད་ཆེས་པ་དང་འདོད་པའི་མཚན་ཉིད་དོ། །
ཞེས་བཞེད། ཚིགས་གསལ་ལས། ངོ་བོ་ནི་ངེས་པར་བྱས་ནས་དངོས་པོ་ལ་དེ་ཁོ་ན་ལྟར་འཛིན་པའོ་ཞེས་བཞེད། དེ་ལ་དབྱེ་ན་གསུམ་ལས། འབྱེད་པའི་རྒྱུ་མཚན་གསེར་གླིང་པ་ལྟར་ན། རང་སྣོད་དུ་རུང་བ་དང༌། གཞན་སྣོད་དུ་རུང་བ་དང༌། རང་གཞན་གཉིས་ཀ་སྣོད་དུ་རུང་བའི་དོན་དུ་ཡུམ་ལ་དམིགས་ཏེ་མོས་པ་བསྒོམ་པ་གསུམ་ཡོད་པའི་རྒྱུ་མཚན་གྱིས་སོ། ། ཁ་ཆེ་ལྟར་ན། རང་དོན་མོས་པ་ནི་ཆོས་སྐུ་དང༌།
གཞན་དོན་མོས་པ་སྤྲུལ་སྐུ་དང༌། གཉིས་དོན་མོས་པ་ནི་ལོངས་སྐུ་ཐོབ་པར་བྱེད་པའི་རྒྱུ་ཡིན་པས་གསུམ་དུ་བཞག་གོ ། ཞེས་བཞེད། མོས་པ་གསུམ་པོ་གནས་སྐབས་གང་དུ་བསྒོམ་ཞེ་ན། ཨ་བྷྱ་རང་དོན་མོས་པ་དྲོད། གཉིས་དོན་མོས་པ་རྩེ་མོ། གཞན་དོན་མོས་པ་བཟོད་པར་བསྒོམ། ལོ་ཆེན་གྱིས། རང་དོན་མོས་པ་སོ་སྐྱེ། གཉིས་དོན་མོས་པ་ས་དང་པོ་ནས་བདུན་པའི་བར།
གཞན་དོན་མོས་པ་དག་པ་ས་གསུམ་པ་ལ་བཞག་གོ ། ཁ་ཆེ་བ། གཉིས་པ་དང༌། གསུམ་པ་བཞི་པ་རྣམས་ལ་བཞེད། བི་མ་ལ་མི་ཏྲས་ཤེར་སྙིང་གི་རྒྱ་ཆེར་འགྲེལ་ལས། སོ་སོ་སྐྱེ་བོའི་སྦྱོར་བའི་ལམ་ནི་མོས་པས་སྤྱོད་པའོ། ། དེ་ལ་མོས་པས་སྤྱོད་པ་གསུམ་ནི། རང་གི་དོན་དང༌། རང་དང་གཞན་གྱི་དོན་དང༌། རང་གཞན་གྱི་དོན་རེ་རེ་ལའང༌།
སོ་སོར་ཆུང་ངུ་ལ་སོགས་པའི་དབྱེ་བས། རྣམ་པ་དགུ་དགུའོ་ཞེས་བཤད། སྤྱིར་མོས་བསྔོ་ཡིད་རང་ཙམ་སོ་སོ་སྐྱེ་བོའི་གནས་སྐབས་ན་ཡོད་ལ། འདིར་ནི་སྒོམ་ལམ་ཁོ་ནའི་དབང་དུ་བྱས་པ་ཡིན་པས། འདི་ལྟར་འཐད་དེ། རང་དོན་མོས་པ་ནི་མ་དག་ས་བདུན་གྱི་རྗེས་ཐོབ་ཀྱིས་བསྡུས་ཏེ། ཉོན་ཡིད་མ་སྤངས་པས་ང་རྒྱལ་ཕྲ་མོ་འབྱུང་བའི་ཕྱིར། གཉིས་དོན་མོས་པ་ནི་ས་བརྒྱད་པ་དང་དགུ་པས་བསྡུས་ཏེ། ཉོན་ཡིད་གནས་གྱུར་པས། བདག་གཞན་མཉམ་པ་ཉིད་དུ་རྟོགས་པའི་ཕྱིར།
གཞན་དོན་མོས་པ་ནི་ས་བཅུ་པས་བསྡུས་ཏེ། གཞན་དོན་བྱེད་ཚུལ་སངས་རྒྱས་དང་མཉམ་པའི་ཕྱིར་རོ། ། དེ་སྐད་དུ་ཡང་འགྲེལ་ཆེན་ལས། བདག་ཏུ་ང་རྒྱལ་བའི་ས་འོག་མ་ཟད་པ་ཉིད་ཀྱི་དང་པོ་ཁོ་ན་རང་གྱི་དོན་གྱི་མོས་པ་ཞེས་དང༌། རང་དང་གཞན་མཉམ་པ་ཉིད་ཀྱིས་རང་དང་གཞན་གྱི་དོན་གྱི་མོས་པ་ཞེས་དང༌། འདིར་ནི་གཞན་དོན་ལྷུར་ལེན་པའོ། ། ཞེས་པའི་དོན་ནོ། ། ཇོ་བོ་རྗེས། ས་བཞི་ས་བདུན་ས་བཅུ་ཡི། ། རབ་ཏུ་མོས་པ་གསུམ་པོ་ནི། །
ཞེས་གསུངས་ཤིང༌། མཁན་ཆེན་རིན་པོ་ཆེ་ཡང་དེ་ལྟར་བཞེད་དོ། ། རྩ་བའི་དོན་འགྲེལ་པས་འཆད་པ་ལ། དགེ་བའི་ཆོས་ཞེས་པ། གསེར་གླིང་པ། སེམས་བསྐྱེད་སོགས་ལ་བཞེད། ཨར་གྱིས། བསྟོད་བཀུར་བསྔགས་པ་གསུམ་ལ་བཞེད་པར་སྣང༌། བཟད་པ། བསོད་ནམས་ཉེར་བདུན་ལ་བཞེད།
རྣམ་བཤད་ལས་དོན་གསུམ་ལ་བཤད། འདིར་སྒོམ་པའི་ལམ་གྱི་དབང་དུ་བྱས། ལ་ལས་མངོན་དུ་མི་བྱེད་ཅེས་པའི་དོན་ནོ། ། འབུམ་ཕྲག་གསུམ་པ། མངོན་དུ་བྱེད་པ་ནི་གཉིས་ཏེ། ཆོས་ཉིད་མངོན་དུ་བྱེད་པ་དང༌། ཆོས་སྐུ་མངོན་དུ་བྱེད་པ་གཉིས་ལས། འདི་སྒོམ་པའི་ལམ་གྱི་དབང་དུ་བྱས་པས། དང་པོར་ཆོས་སྐུ་མངོན་དུ་མི་བྱེད་ཅེས་འཆད། སུ་ག་ཏ་ཤྲཱི།
འདི་འཇིག་རྟེན་ཆོས་མཆོག་མན་གྱི་སྒོམ་ལམ་གྱི་དབང་དུ་བྱས་པས། ཆོས་ཉིད་དང་པོར་མངོན་དུ་མི་བྱེད་ཅེས་འཆད། རལ་གྲི་སོགས་ཁ་ཅིག་མོས་བསྔོ་ཡི་རང་གསུམ་སོ་སོ་སྐྱེ་བོའི་གནས་སྐབས་ནས་ཡོད་ཀྱང༌། འདིར་སྒོམ་པའི་ལམ་གྱི་དབང་དུ་བྱས་པའི་ཡིན་ཞེས་འཆད། རང་ལུགས་ནི་རྣམ་བཤད་ལྟར་རོ། ། འདིར་མོས་པ་ཉི་ཤུ་རྩ་བདུན་དུ་ཕྱེ་བ་ནི་མི་མཐུན་ཕྱོགས་ལ་མོས་པ་ཉི་ཤུ་རྩ་བདུན་ཡོད་པའི་དབྱེ་བས་སོ། ། ཞེས་སྔོན་གྱི་མཁས་པ་རྣམས་བཞེད། གཉིས་པ་ཕན་ཡོན་ལ་འབྲེལ་ནི། མོས་པའི་འོག་ཏུ་ཕན་ཡོན་བཤད་རིགས་ཏེ། སྤྲོ་བ་བསྐྱེད་པའི་ཆེད་ཡིན་པའི་ཕྱིར།
ཞེས་སྟོན་པ་ནི། དེ་སྒོམ་པའི་བྱང་ཆུབ་སེམས་དཔའ་ཞེས་སོགས་སོ། ། འབྲེལ་པ་ཅན་དངོས་ལ། མདོ་ནི། ལ་ལས་ཡུམ་འདི་གླེགས་བམ་དུ་བགྱིས་ཏེ་མཆོད་པ་ལ་སོགས་དང༌། ལ་ལས་ཡུམ་འདི་གླེགས་བམ་དུ་བགྱིས་ཏེ་གཞན་ལ་སྦྱིན་པ་དང༌། ལ་ལས་གཞན་གྱི་དྲུང་དུ་སོང་སྟེ། ཡུམ་དོན་བཞིན་བསྟན་པ་བྱེད་ན་སྔ་མ་སྔ་མ་བས་ཕྱི་མ་ཕྱི་མ་བསོད་ནམས་ལྷག་པར་གསུངས་སོ། ། དེ་དག་གི་དོན་བསྡུས་པ་ནི། ཤེས་རབ་ཕ་རོལ་ཕྱིན་པ་ལ། །
ཞེས་སོགས་སོ། ། འདིར་བསྟོད་བཀུར་བསྔགས་པའི་ཁྱད་པར་ནི། ཡོན་ཏན་བརྗོད་པ་ཆུང་ངུ་དང་འབྲིང་དང་ཆེན་པོ་སྟེ། དག་ལྡན་ལས། དགུ་མཚན་དང་པོ་ལ་ནི་བསྟོད་པ་ཆུང་ངུ་སྟེ། ཡང་དག་པའི་ཡོན་ཏན་བརྗོད་པའོ། ། དེ་ཉིད་ཀྱི་གཉིས་པ་ལ་ནི། བཀུར་བ་སྟེ་འབྲིང་ངོ༌། ། དེ་ཉིད་ཀྱི་གསུམ་པ་ལ་ནི། བསྔགས་པ་སྟེ་ཆེན་པོའོ། །
ཞེས་དང༌། གྲགས་ཆ་ལས་ཀྱང༌། བསྟོད་པ་ནི་བསྟོད་པ་ཙམ་མོ། ། བཀུར་བ་ནི་འབྲིང་དུ་བསྟོད་པའོ། ། བསྔགས་པ་ནི་ཆེར་བསྟོད་པའོ། ། ཞེས་སོ། ། ངོ་བོ་ལ་འཕགས་པ་ཤཱནྟི་པ་རྣམས་ངག་གི་རང་བཞིན་ལ་བཞེད། ཆོས་ཀྱི་བཤེས་གཉེན། འདི་དག་ནི་ངག་སྙན་པའི་ངོ་བསྟོད་ཀྱི་རང་བཞིན་ནི་མིན་ཏེ། ལོག་པར་ཞུགས་པའི་བྱང་ཆུབ་སེམས་དཔའ་དེ་ལ་ཐུགས་དགེས་པས་གནས་པ་ཁོ་ན་བསྟོད་པ་ཡིན་ཞེས།
ཐུགས་དགྱེས་པའི་ཆ་ལ་བཞེད། བཅོམ་ལྡན་རལ་གྲི་ན་རེ། བསྟོད་པ་ལ་སོགས་པ་འདི་དག་ནི། དོན་ཡང་དག་པ་ཇི་ལྟ་བ་བཞིན་པའི་ཐུགས་དགེས་པའི་ཆ་ཡིན་གྱི་གཅམ་བུ་སྒྲའི་ངོ་བོ་ནི་མིན་ནོ། ། ཞེས་པའི་དོན་གྱི་ཇི་ལྟ་བ་བཞིན་བརྗོད་པའི་སྒྲ་ཡིན་གྱི་གཅམ་བུ་སྟེ་དོན་ལ་མི་གནས་པ་བརྗོད་པ་མིན། ཞེས་པའི་དོན་མིན་ཏེ། ཡུམ་གྱི་མདོར་བསྟོད་པའི་སྒྲ་ཉི་ཤུ་རྩ་བདུན་མི་སྣང་བའི་ཕྱིར། དགའ་བ་བྱེད་ཅིང་ཞེས་དང༌། རྟོག་པའི་མཚན་ཉིད་ཅན་ཞེས་པའི་གཞུང་དང་འགལ་བའི་ཕྱིར་དང༌། དེ་དག་སྒྲའི་ངོ་བོར་འདོད་པ་རིག་བྱེད་པའི་ལུགས་ཡིན་པའི་ཕྱིར་ཏེ།
རིག་བྱེད་པས། ཡི་གེ་ཨོཾ་ལྡན་ཕྱེད་དང་བཞི། ། ཚད་དུ་བྱས་པ་སྙན་པར་བརྗོད། ། འདི་ནི་བསྟོད་པ་སྨྲ་བ་དང༌། ། སྒྲའི་ཚངས་པའང་འདི་ཉིད་དེ། ། བཀུར་ལ་དེ་ལྟར་བརྗོད་པར་བྱ། ། ཡི་གེ་དང་ལྡན་ཚད་སྔོན་བཞིན། ། སྙན་སྨྲ་སྙན་ཚིག་རིག་བྱེད་དོ། ། དེ་ནི་བསྔགས་པར་འདོད་པའོ། ། ཞེས་བཤད་པ་ལྟར་རོ། །
ཞེས་བཞེད། རྣམ་བཤད་ལས་ནི། འདི་དག་དེ་བཞིན་གཤེགས་པ་ཐུགས་དགྱེས་པའི་ཆ་སོགས་ལ་འདོད་པ་མི་འཐད་དེ། དེ་ནི་གཞན་གྱིས་མི་རྟོགས་པས་སྤྲོ་བ་སྐྱེ་བའི་རྒྱུར་མི་འགྱུར་བའི་ཕྱིར། ཞེས་གསུང༌། གསུམ་པ་བསྔོ་བ་ལ། འབྲེལ་ནི། མོས་པའི་འོག་ཏུ་བསྔོ་བ་འཆད་རིགས་ཏེ། མོས་པ་བསགས་པའི་དགེ་རྩ་བྱང་ཆུབ་ཏུ་བསྔོ་དགོས་པའི་ཕྱིར་རོ། ། ཞེས་སྟོན་པ་ནི།
དེ་ལྟར་མོས་པ་ལ་བསྔོ་བ་འབྱུང་བས། ཞེས་སོགས་སོ། ། འབྲེལ་བ་ཅན་དངོས་ལ། བཤད་བྱའི་མདོ་ནི། དེ་ནས་བྱང་ཆུབ་སེམས་དཔའ་སེམས་དཔའ་ཆེན་པོ་བྱམས་པས་སྨྲས་པ། རབ་འབྱོར་བྱང་སེམས་ཆེན་པོའི་རྗེས་སུ་ཡིད་རང་བ་དང་ལྡན་པའི་བསོད་ནམས་བྱ་བའི་དངོས་པོ་གང་ཡིན་པ་སེམས་ཅན་ཐམས་ཅད་དང་ཐུན་མོང་དུ་བྱ་སྟེ། དེ་ཡང་མི་དམིགས་པའི་ཚུལ་གྱིས་བླ་མེད་བྱང་ཆུབ་ཏུ་བསྔོ་བ་གང་ཡིན་པ་དང༌། ཞེས་པ་ནས། བསྔོ་བ་འདི་ནི་རབ། དམ་པ།
ཕུལ། གཙོ་བོ་དང༌། མཆོག་དང༌། ཞེས་སོགས་སོ། ། དེའི་དོན་བསྡུས་པ་ནི། ཡོངས་སུ་བསྔོ་བ་ཁྱད་པར་ཅན། ཞེས་སོགས་ཏེ། འདི་ལ་ཡང༌། ཐབས་དང་མི་དམིགས་པ་དག་གིས། ། ཞེས་སྦྱར།
དེའི་དོན་འགྲེལ་པས་འཆད་པ་ལ། ཤེར་འབྱུང་བློ་གྲོས་ལྟར་ན། སྔ་མ་བཅུ་གཉིས་ནི་རྣམ་པ་ཡིན། ཕྱི་མ་བཅུ་གཉིས་ནི་དམིགས་པ་ཡིན་ནོ། ། འབུམ་ཕྲག་གསུམ་པ་ལྟར་ན། སྔ་མ་བཅུ་གཉིས་ནི་མཚོན་བྱ་ཡིན་ལ། ཕྱི་མ་བཅུ་གཉིས་ནི་མཚན་ཉིད་ཡིན་པར་བཞེད། ཆོས་ཤེས་སྔ་མ་མིང་དང༌། ཕྱི་མ་དོན་དུ་བྱས་ནས་འཆད། བཅུ་གཉིས་པ་འདི་ཡང་བློ་དམན་པ་རྣམས་ལ་ཕན་གདགས་པར་བྱ་བའི་ཕྱིར་བཅུ་གཉིས་སུ་ཕྱེ་བ་ཡིན་ལ།
ཤེས་རབ་རྣོ་བ་རྣམས་ཀྱིས་བརྙས་པ་ཟློག་པར་བྱ་བའི་ཕྱིར། ཤིན་ཏུ་མ་ཕྱེ་བ་ཡིན་ནོ། ། ཞེས་འགྲེལ་པ་ལས་བཤད། འདི་ཡང་བསྔོ་ཚུལ་གྱི་ལྡོག་པས་ཕྱེ་བ་ཡིན་གྱི། མོས་པ་ལྟར་གྲངས་ངེས་པ་ནི་མིན་ནོ། ། ཞེས་ཇོ་བོ་སོགས་ཕལ་ཆེར་བཞེད། གསུམ་པ་རྗེས་སུ་ཡིད་རང་ལ། འབྲེལ་ནི་རྫོགས་བྱང་དུ་བསྔོས་པའི་དགེ་རྩ་དེ་ཡང་ཡི་རང་གིས་མངོན་པར་སྤེལ་དགོས་པའི་ཕྱིར། བསྔོ་བའི་འོག་ཏུ་ཡི་རང་འཆད་ཅེས་སྟོན་པ་ནི། དེ་ལྟར་ལེགས་པར་བསྔོས་པའི་དངོས་པོ།
ཞེས་སོགས་སོ། ། དངོས་ལ་མདོ་ནི། དེ་ནས་རབ་འབྱོར་གྱིས་གསོལ་བ། བཅོམ་ལྡན་འདས་རིགས་ཀྱི་བུའམ་རིགས་ཀྱི་བུ་མོ་གང་གི་རྗེས་སུ་ཡི་རང་བ་དང་ལྡན་པའི་ཡོངས་སུ་བསྔོ་བའི་བསོད་ནམས་ཀྱི་ཕུང་པོའི་དགེ་བའི་རྩ་བ་དེ་དག་ཐམས་ཅད་གཅིག་ཏུ་བསྡུས་ཤིང་སྡོམ་སྟེ། གཞལ་ནས་རྗེས་སུ་ཡི་རང་བའི་རབ་ཀྱི་རྗེས་སུ་ཡི་རང་ན། ཞེས་སོགས་སོ། ། དེ་དག་གི་དོན་བསྡུས་པ་ནི། ཐབས་དང་མི་དམིགས་པ་དག་གིས། ཞེས་སོགས་སོ། ། སླར་ཡང་མོས་བསྔོ་ཡི་རང་གསུམ་གྱི་དོན་བསྡུས་ནས་མཇུག་བསྡུ་བ་ནི།
དེ་ལ་བསྡུས་པའི་དོན་ནི་ཞེས་སོགས་སོ། ། མཁན་ཆེན་རིན་པོ་ཆེས། བསྔོ་བ་དང་ཡི་རང་གཉིས་ལའང༌། བསྟོད་བཀུར་བསྔགས་གསུམ་སྦྱར་བར་བྱ་ཞིང༌། མོས་བསྔོ་ཡི་རངས་གསུམ་རྟོག་པར་འདོད་པས་ནི་གཞུང་ཙམ་ཡང་མ་མཐོང་བར་ཟད་དོ། ། ཞེས་སོགས་སོ། ། རྗེས་སུ་ཡི་རང་གིས་བསོད་ནམས་མཉམ་པར་ཐོབ་པའི་དོན་ལ། སྔ་རབས་རྣམས་བློ་མཉམ་ན་བསོད་ནམས་མཉམ། བློ་མཐོ་ན་བསོད་ནམས་ཆེ་བ་ཐོབ། བློ་དམའ་ན་བསོད་ནམས་ཆུང་བར་ཐོབ་ཅེས་གསུངས།
བཅོམ་ལྡན་རལ་གྲི་ནི། འདི་མི་འཐད་དེ། བློ་མཉམ་པོ་ཁོ་ནའི་བསོད་ནམས་ཐོབ་ཚུལ་སྟོན་པ་མིན་པའི་ཕྱིར། དེས་ན་འདི་ཡིན་ཏེ། རྗེས་སུ་ཡི་རང་མ་བྱས་ན་རང་གི་དགེ་རྩ་ལ་འགྱོད་པ་དང༌། གཞན་གྱི་དགེ་རྩ་ལ་ཕྲག་དོག་སྐྱེ་བར་འགྱུར་ལ། དེ་ལ་སེམས་མི་མཉམ་པ་ཞེས་བྱ་ལ། འདིར་དེ་བྱས་པས་རང་གཞན་གྱི་བསོད་ནམས་ཀྱི་བྱ་བ་ལ་སེམས་མཉམ་པ་ཉིད་ཐོབ་སྟེ། མི་མཉམ་པའི་རྣམ་འགྱུར་ཞི་བར་འགྱུར་རོ། ། ཞེས་བཤད།
རང་ལུགས་ནི། ཡི་རང་བ་པོ་དང༌། ཡི་རང་བའི་ཡུལ་གཉིས་ཀས་བསོད་ནམས་དེ་བྱས་པ་ཙམ་དུ་མཉམ་ཞེས་པའི་དོན་ཏེ། དཔེར་ན། དགེ་སློང་ལྷ་སྦྱིན་གྱི་ཚུལ་ཁྲིམས་བསྲུང༌། ཁྱིམ་པ་ལྷ་སྦྱིན་གྱིས་དེ་ལ་རྗེས་སུ་ཡི་རངས་བསྒོམ་པ་ན། ཁྱིམ་པ་ལྷ་སྦྱིན་གྱིས་ཚུལ་ཁྲིམས་བསྲུང་བའི་བསོད་ནམས་གཏན་མ་ཐོབ་པ་མིན་ཏེ། ཁྱིམ་པ་དང་དགེ་སློང་གཉིས་ཀས་ཚུལ་ཁྲིམས་དེ་ལ་བརྟེན་པའི་བསོད་ནམས་ཐོབ་པར་མཉམ་པའི་ཕྱིར་ཞེས་པའི་དོན་ནོ། ། གཉིས་པ་ཟག་མེད་སྒོམ་ལམ་ལ། དབྱེ་བ་བསྟན་ཏེ་མཚམས་སྦྱར།
སོ་སོའི་རང་བཞིན་ཕྱེ་སྟེ་བཤད་པ་གཉིས། དང་པོ་ནི། རྗེ་བཙུན་གྱིས། དམན་དང་མཆོག་ཏུ་གནས་ཕྱིར་དང༌། ། ཞེས་འབྱུང་བ་ལྟར། སྒོམ་ལམ་གཉིས་པོ་དེ་དམན་མཆོག་གི་གོ་རིམ་དུ་བྱས་ནས་འཆད་ཅེས་སྟོན་པ་ནི། ཟག་པ་དང་བཅས་པའི་འོག་ཏུ་ཞེས་སོགས་སོ། ། འོ་ན་གཉིས་པོའི་ཁྱད་པར་གང་ལ་བྱ་ཞེ་ན། འབུམ་ཕྲག་གསུམ་པ། སྤངས་པ་དང༌།
རྟོགས་པ་ལ་བཞེད། ལོ་ཙྪ་བ་ཆེན་པོ་མཉམ་གཞག་དང་རྗེས་ཐོབ་ལ་བཞེད། ཨར་གྱིས། བར་ཆད་མེད་ལམ་དང་རྣམ་གྲོལ་ལམ་ལ་བཞེད། མཁས་པ་ཕལ་མོ་ཆེ་འདིའི་རྗེས་སུ་འབྲང༌། མཁན་ཆེན་རིན་པོ་ཆེ། གཉིས་པ་ལྟོས་ས་གཅིག་ལ་ལྟོས་ནས་གཞི་མཐུན་མི་སྲིད་ལ། ལྟོས་ས་ཐ་དད་ལ་ལྟོས་ནས་གཞི་མཐུན་སྲིད་ཅེས་བཞེད། དར་ཊཱིཀ་པ། རྟོགས་པ་མཐར་ཐུག་གི་ལག་རྗེས་འཇོག་བྱེད་དང༌།
སྤངས་པ་མཐར་ཐུག་གི་ལག་རྗེས་འཇོག་བྱེད་ཅེས་བཞེད། གཉིས་པ་ལ་བསྒྲུབ་པ་སྒོམ་ལམ་དང་རྣམ་དག་སྒོམ་ལམ་གཉིས། དང་པོ་ལ་འབྲེལ་ནི། དང་པོ་ཡོན་ཏན་མངོན་པར་བསྒྲུབ་པའི་སྒོམ་ལམ་འཆད་དེ། རྣམ་གྲོལ་ལམ་གྱི་སྔོན་དུ་བར་ཆད་མེད་ལམ་གྱི་རྟོགས་པ་འགྲོ་དགོས་པའི་ཕྱིར། ཞེས་སྟོན་པ་ནི། དེའི་ཕྱིར་དང་པོར་མངོན་པར་སྒྲུབ་པའི་མཚན་ཉིད་ཀྱིས་སྒོམ་པའི་ལམ་ཞེས་སོ། ། འབྲེལ་པ་ཅན་དངོས་ལ། བཤད་བྱའི་མདོ་ནི། ཤཱ་རིའི་བུས་གསོལ་པ།
བཅོམ་ལྡན་འདས་ཡུམ་འདི་ནི་སྣང་བར་བགྱིད་པའོ། ། ཡུམ་འདི་ནི་ཕྱག་བགྱི་བར་འོས་པ་སྟེ་ཡུམ་ལ་ཕྱག་འཚལ་ལོ། ། ཞེས་སོགས་སོ། ། དེའི་དོན་བསྡུས་པ་ནི། དེ་ཡི་ངོ་བོ་ཉིད་མཆོག་ཉིད། ། ཅེས་སོ། ། གཉིས་པ་རྣམ་དག་སྒོམ་ལམ་ལ། རྒྱུ་དང་རྒྱུ་མིན་གྱི་དབྱེ་བ། འབྲས་བུ་རྣམ་གཞག་དངོས་སོ། ། དང་པོ་ལ་མདོ་ནི།
ཤཱ་རིའི་བུས་གསོལ་བ། བཅོམ་ལྡན་འདས། བྱང་སེམས་ཆེན་པོ་གང་ཡུམ་འདི་ལ་མོས་པར་གྱུར་པ་དེ་གང་ནས་ཤི་འཕོས་ན་འདིར་མཆིས་པ་ལགས། ཞེས་སོགས་སོ། ། དེའི་དོན་བསྡུས་པ་ནི། སངས་རྒྱས་རྟེན་དང་སྦྱིན་སོགས་དང༌། ། ཞེས་སོ། ། འོ་ན་ཅི་སྒྲུབ་པ་སྒོམ་ལམ་ལའང་རྒྱུ་དང་རྒྱུ་མིན་གྱི་རབ་དབྱེ་འདི་དག་དགོས་པ་མིན་ནམ། ཅིའི་ཕྱིར་རྣམ་དག་སྒོམ་ལམ་ཁོ་ན་ལ་བཤད་ཅེ་ན། བདེན་མོད་ཀྱི་སྐབས་གཉིས་པ་འདིར་བསྟན་པའི་ཐོབ་བྱའི་གཙོ་བོ་ནི་འབྲས་བུ་ཤིན་ཏུ་རྣམ་དག་ཡིན་ལ།
དེའི་ཉེ་བར་ལེན་པའི་རྒྱུ་ནི་སྒྲུབ་པ་སྒོམ་ལམ་མམ། སྒོམ་ལམ་བར་ཆད་མེད་ལམ་དེ་ཉིད་ཡིན་ན། དེའི་ལྷན་ཅིག་བྱེད་པའི་རྐྱེན་ནི་གང་ཡིན་སྙམ་པའི་དོགས་པ་སེལ་བའི་ཕྱིར། ཞེས་སྟོན་པ་ནི། དེའི་འོག་ཏུ་ཞེས་སོགས་སོ། ། ཡང་ན་མཐུན་རྐྱེན་ཚང་བར་བསྟན་པས་ནི། སྒྲུབ་པ་སྒོམ་ལམ་གྱི་རྒྱུའི་ལྡོག་ཆ་ནས་བསྟན། འགལ་རྐྱེན་སྤང་བར་བསྟན་པས་ནི། རྣམ་དག་སྒོམ་ལམ་གྱི་རྒྱུའི་ཆ་ནས་བསྟན་ཞེས་འཆད་ན་ལེགས་སམ་སྙམ། བདུད་ཀྱི་ཐིབས་ཀྱིས་ནོན་པ་དང་ཞེས་པ།
མདོ་སྡེ་དྲན་པ་ཉེར་གཞག་ལས། གཞན་འཕྲུལ་དབང་བྱེད་ཀྱི་བདག་པོ་བདུད་སྡིག་ཅན་ལ། ཆུང་མ་པདྨའི་ཕྲེང་བ་ཅན་ཞེས་བྱ་བ་ཡོད་དེ། དེའི་སྤྱི་བོ་ན་དྲེགས་པར་བྱེད་པ་དང༌། རྨོངས་པར་བྱེད་པ་དང༌། ཀུན་ཏུ་རྨོངས་པར་བྱེད་པ་དང༌། བརྒྱལ་བར་བྱེད་པ་དང༌། སེམས་མེད་པར་བྱེད་པ་ཞེས་བྱ་བའི་མེ་ཏོག་གི་མདའ་ལྔ་ཡོད་པ་དེ་གང་ལ་ཕོག་པ་དེ་ནི་འདོད་ཆགས་ལ་སོགས་པའི་དུག་ལྔ་འབར་བར་འགྱུར་རོ། ། ཞེས་བཤད་པ་ལྟར་རོ། ། གཉིས་པ་འབྲས་བུ་རྣམ་དག་དངོས་ལ།
སྤྱིར་བསྟན་པ་དང༌། བྱེ་བྲག་ཏུ་བཤད་པའོ། ། དང་པོ་ལ། མདོ་ནི། རབ་འབྱོར་གཟུགས་རྣམ་པར་དག་པ་གང་ཡིན་པ་དེ་ནི་འབྲས་བུ་རྣམ་པར་དག་པ་ཉིད་དོ། ། འབྲས་བུ་རྣམ་པར་དག་པ་གང་ཡིན་པ་དེ་ནི་ཡུམ་རྣམ་པར་དག་པའོ། ། ཡུམ་རྣམ་པར་དག་པ་གང་ཡིན་པ་དེ་ནི་གཟུགས་རྣམ་པར་དག་པ་སྟེ། དེ་ལྟར་ན་གཟུགས་རྣམ་པར་དག་པ་དང༌། ཡུམ་རྣམ་པར་དག་པ་དང༌། འབྲས་བུ་རྣམ་པར་དག་པ་གང་ཡིན་པ་འདི་ལ་གཉིས་སུ་མེད་དེ་གཉིས་སུ་བྱར་མེད་སོ་སོ་མ་ཡིན་ཐ་མི་དད་དོ། །
ཞེས་སོ། ། དོན་ནི། དྷརྨ་ཤྲཱི་སྟོང་ཕྲག་བརྒྱ་པའི་བཤད་པ་ལས། གཟུགས་ལ་སོགས་པ་ནི་དག་པར་བྱ་བའོ། ། ཡུམ་ནི་དག་པར་བྱེད་པའོ། ། འབྲས་བུ་ནི་རྒྱུན་དུ་ཞུགས་པའི་འབྲས་བུ་ལ་སོགས་པའོ། ། གཉིས་སུ་མེད་པ་ནི་དངོས་པོའོ། ། གཉིས་སུ་བྱར་མེད་པ་ནི་བློ་ཡིས་སོ། ། སོ་སོ་མ་ཡིན་པ་ནི་སྤྱིའི་མཚན་ཉིད་དོ། ། མདོར་ན་ཆོས་ཐམས་ཅད་ཀྱི་སྤྱི་དང༌།
རང་གི་མཚན་ཉིད་ལས་གྲོལ་བ་ནི་རྣམ་པར་དག་པའོ། ། རྣམ་དག་ནི། རྣམ་བཅད་ནི་དགག་ཏུ་མེད་པའོ། ། ཡོངས་གཅོད་སྒྲུབ་ཏུ་མེད་པ་ནི། ཆོས་ཉིད་ཀྱི་དོན་ལ་དགག་རྒྱུ་མེད་པ་ཞེས་བྱའོ། ། ཞེས་གསུང༌། གནོད་འཇོམས་ལས། འབྲས་བུ་རྣམ་པར་དག་པ་སྟེ་རྣམ་པར་གྲོལ་བའོ། ། ཡུམ་རྣམ་པར་དག་པ་སྟེ་ཆོས་སྐུའོ། ། ཆོས་ཀྱི་སྐུ་རྣམ་དག་པ་གང་ཡིན་པ་དེ་ཉིད་གཟུགས་ཀྱི་རྣམ་པར་དག་པའོ། །
གཟུགས་རྣམ་པར་དག་པ་གང་ཡིན་པ་དེ་ནི། དེ་བཞིན་ཉིད་ཅེས་བྱ་བའི་ཐ་ཚིག་གོ ། དེས་ནི་དེ་བཞིན་ཉིད་དང༌། རྣམ་པར་གྲོལ་བ་དང༌། ཆོས་སྐུ་ནི་མངོན་པར་ཐ་མི་དད་དེ་གཅིག་ཅེས་བྱའོ། ། ཞེས་གསུང༌། ཉི་ཁྲི་སྣང་བ་ལས། གཉིས་སུ་མེད་པའི་དོན་ནི་གཟུང་བ་དང༌། འཛིན་པ་གཉིས་སུ་མེད་པའི་ཕྱིར་རོ། ། གཉིས་སུ་བྱར་མེད་ཅེས་བྱ་བ་ནི།
ལྡེམ་པོ་དགོངས་པ་ལ་སོགས་པས་གཉིས་སུ་བྱར་མི་ནུས་པའི་ཕྱིར། དབྱེར་མེད་བཅད་དུ་མེད་ཅེས་བྱ་བ་ལ། དབྱེ་བ་ནི་མཚན་ཉིད་སྣ་ཚོགས་པ་ཉིད་དོ། ། བཅད་པ་ནི་སོ་སོ་ཐ་དད་པར་ཡན་ལག་ཐ་དད་བྱེད་པའོ། ། ཞེས་གསུངས་སོ། ། མདོའི་དོན་བསྟན་བཅོས་སུ་ཇི་ལྟར་བསྡུས་པ་ནི། འབྲས་བུ་དག་པ་ཞེས་སོ། ། འདིར་དགོངས་པ་ནི། འབྲས་བུ་ནི་རྣམ་གྲོལ་ལམ་མོ། ། ཤེར་ཕྱིན་ནི།
བསྒྲུབ་པ་སྒོམ་ལམ་མོ། ། དག་བྱ་ནི་གཟུགས་ནས་རྣམ་མཁྱེན་གྱི་བར་ལ་མངོན་པར་ཞེན་པའི་དྲི་མའོ། ། མདོར་ན་ས་གཉིས་པའི་མཉམ་གཞག་རྣམ་གྲོལ་ལྟ་བུ་གཅིག་ཆོས་ཅན། ཁྱོད་རང་རྒྱུ་བར་ཆད་མེད་ལམ་གྱི་ངོ་སྐལ་གྱི་དྲི་མས་རྣམ་པར་དག་པ་ན། ཁྱོད་ཀྱི་ཡུལ་གཟུགས་སོགས་དྲི་མ་དེ་ཉིད་ཀྱིས་རྣམ་པར་དག་པ་ཡིན་ཏེ། ཁྱོད་གཉིས་དག་བྱའི་དྲི་མ་གཅིག་ཡིན་པའི་ཕྱིར། དཔེར་ན། བུ་གཅིག་ཤི་བ་ན། ཕ་མ་གཉིས་ཀྱི་བུ་ཤི་བ་བཞིན་ནོ། ། དེ་ཡང་གོ་སླར་བྱས་ན།
བུམ་པ་ལ་བདེན་འཛིན་ཅན་གྱི་གང་ཟག་གཅིག་གིས་བུམ་པ་ལ་དམིགས་ནས་བདེན་གྲུབ་ཀྱི་རྣམ་པར་འཆར་བ་ན། ཡུལ་བུམ་པ་དེ་རང་བདེན་འཛིན་ཅན་གྱི་གང་ཟག་དེའི་རྒྱུད་ཀྱིས་རང་ལ་བདེན་པར་འཛིན་པའི་དྲི་མ་དེས་མ་དག་པ་ཡིན་ཏེ། རང་འཛིན་གྱི་ཤེས་པ་དེ་ལ་བདེན་གྲུབ་ཀྱི་རྣམ་པ་བཏད་པའི་ཕྱིར། གང་ཟག་དེས་རང་རྒྱུད་ཀྱི་བུམ་པ་བདེན་འཛིན་གྱི་བློ་དེ་སྤངས་ན། ཡུལ་བུམ་པ་དེ་ཡང༌། རང་བདེན་པར་འཛིན་པའི་དྲི་མས་དག་པ་ཡིན་ཏེ། རང་འཛིན་གྱི་ཤེས་པ་དེ་ལ་བདེན་མེད་ཀྱི་རྣམ་པ་བཏོད་པར་བྱེད་པའི་ཕྱིར་རོ། ། ཞེས་སྟོན་པའི་དབང་དུ་བྱས་ནས། འཕགས་པའི་གང་ཟག་གི་དགེ་སྦྱོང་གི་ཚུལ་ཞེས་སོ། ། དེ་ལྟར་ན་འདིས་ནི་དྲི་མ་ཡུལ་གྱི་གནས་ཚུལ་ལ་མ་ཞུགས་པར་བསྒྲུབས་ཏེ།
འབྲས་བུ་རྣམ་དག་དངོས་པོ་སྟོབས་ཞུགས་ཀྱི་རིགས་པས་བསྒྲུབས་པ་ཡིན་ནོ། ། གཉིས་པ་བྱེ་བྲག་ཏུ་བཤད་པ་ལ། འཕགས་གཞི་རྣམ་དག་གི་དབྱེ་བ། སངས་རྒྱས་ཀྱི་རྣམ་དག་ཤིན་ཏུ་བར་བསྒྲུབ་པ། སྒྲུབ་བྱེད་ལ་ཀླན་ཀ་སྤང་བའོ། ། དང་པོ་ལ་འབྲེལ་ནི། རྣམ་དག་རིགས་པའི་སྒོ་ནས་སྒྲུབ་པ་དེ་ཉིད་བཤད་དགོས་སོ་ཞེ་ན། བཤད་པ་ཞེས་སྟོན་པ་ནི། རྣམ་པར་དག་པ་སྤྱིར་བརྗོད་ནས་ཞེས་སོ། ། དངོས་ལ་མདོ་ནི།
རབ་འབྱོར་གཞན་ཡང་བདག་རྣམ་པར་དག་པ་གང་ཡིན་པ་དེ་ནི། གཟུགས་རྣམ་པར་དག་པ། གཟུགས་རྣམ་པར་དག་པ་གང་ཡིན་པ་དེ་ནི་བདག་རྣམ་པར་དག་པ་ཞེས་སོགས་སོ། ། བྱེད་པའི་སྐྱེས་བུ་བཅུ་གཉིས་པོ་དང༌། གཟུགས་ནས་རྣམ་མཁྱེན་གྱི་བར་སྦྱར་ནས་གསུངས་པ་དང༌། མ་རིག་པ་རྣམ་པར་དག་པས་འདུ་བྱེད་རྣམ་པར་དག་པ་སོགས་དང༌། སྦྱིན་པའི་ཕ་རོལ་ཏུ་ཕྱིན་པ་རྣམ་པར་དག་པས་ཚུལ་ཁྲིམས་ཀྱི་ཕ་རོལ་ཏུ་ཕྱིན་པ་རྣམ་པར་དག་པ་སོགས་དང༌། མཐའ་ལས་རྒལ་བ་དང༌། མཐའ་ལས་ཤིན་ཏུ་སོང་བའོ། ། ཞེས་སོགས་ཀྱི་དོན་བསྡུས་ཏེ་སྟོན་པ་ནི།
ཉོན་མོངས་ཤེས་བྱའི་ལམ་གསུམ་སྒྲིབ། ཉམས་ཕྱིར་སློབ་མ་བསེ་རུ་དག་སོགས་སོ། ། འདི་ལ། ཉོན་མོངས་ཉམས་ཕྱིར་ཉན་ཐོས་དག ། ཤེས་བྱ་ཉམས་ཕྱིར་བསེ་རུ་དག ། ལམ་གསུམ་ཉམས་ཕྱིར་བྱང་སེམས་དག ། སངས་རྒྱས་རྣམ་ཀུན་ཤིན་ཏུ་བ། ། ཞེས་སྦྱར་རོ། ། གཉིས་པ་སངས་རྒྱས་ཀྱི་རྣམ་དག་ཤིན་དུ་བར་སྒྲུབ་པ་ལ། སྔ་ཕྱིའི་འབྲེལ་ནི།
ཉོན་མོངས་ཤེས་བྱ་ལམ་གསུམ་གྱིས། ། ཞེས་པར། སངས་རྒྱས་ཀྱི་རྣམ་དག་ཤིན་ཏུ་བ་དང༌། ཉན་རང་དང་བྱང་སེམས་ཀྱི་རྣམ་དག་ཤིན་དུ་བ་མིན་པར་བཤད་ནས། དེའི་སྒྲུབ་བྱེད་གང་ཞེ་ན། ཞེས་སྟོན་པ་ནི། ལམ་ཤེས་པ་ཉིད་ཀྱི་སྐབས་སུ་རྣམ་པར་དག་པ་སྨོས་པའི་ཞར་ལ་ཞེས་སོགས་སོ། ། འབྲེལ་པ་ཅན་དངོས་ལ་མདོ་ནི། རབ་འབྱོར་གཞན་ཡང་ཤེས་རབ་ཀྱི་ཕ་རོལ་ཏུ་ཕྱིན་པ་རྣམ་པར་དག་པ་གང་ཡིན་པ་དེ་གཟུགས་རྣམ་པར་དག་པ། གཟུགས་རྣམ་པར་དག་པ་གང་ཡིན་པ་དེ་རྣམ་པ་ཐམས་ཅད་མཁྱེན་པ་ཉིད་རྣམ་པར་དག་པ།
ཞེས་སོགས་ཀྱིས་གཉེན་པོ་དགུ་དང༌། ཤཱ་རིའི་བུས་གསོལ་བ། བཅོམ་ལྡན་འདས། རྣམ་པར་དག་པ་ནི་འདོད་པ་དང༌། གཟུགས་དང༌། གཟུགས་མེད་པའི་ཁམས་སུ་སྐྱེ་བ་མ་ལགས་སོ། ། ཞེས་མི་མཐུན་ཕྱོགས་ཁམས་གསུམ་གྱི་དྲི་མ་རྣམས་འཕངས་སོ། ། དེའི་དོན་བསྡུས་པ་ནི། ས་དགུ་ལ་ནི་ཞེས་སོགས་ཏེ། དོན་ནི།
སངས་རྒྱས་ཀྱི་རྣམ་དག་དེ་ཤིན་དུ་བ་ཡིན་ཏེ། ཐེག་ཆེན་གྱི་སྒོམ་ལམ་དེ་དྲི་མ་མཐའ་དག་གི་གཉེན་པོ་ཡིན་པའི་ཕྱིར། ཉན་རང་གི་རྣམ་དག་དེ་ཤིན་ཏུ་མེད་དེ། ཉན་རང་གི་སྒོམ་ལམ་སྤང་བྱ་ཉི་ཚེ་བ་ཙམ་གྱིས་གཉེན་པོ་ཡིན་པའི་ཕྱིར། ཞེས་པའི་དོན་ནོ། ། འདིར་ཨ་བྷྱ་ཀ་ར་ནི། འདོད་ཁམས་ཀྱི་སྒོམ་སྤང་དགུ་པོ་དེ། ས་གཉིས་པ་ནས་བཅུ་པའི་བར་དུ་སྤོང་ཞིང༌། སྒོམ་སྤངས་སུ་གྱུར་པའི་གཟུགས་དང༌། གཟུགས་མེད་པའི་ཉོན་མོངས་བདུན་བཅུ་རྩ་གཉིས་ཡོད་པ་ལས།
བདུན་བཅུ་རྩ་གཅིག་ནི་ས་བཅུ་པའི་ཁྱད་པར་གྱི་ལམ་གྱིས་སྤོང་ལ། ལྷག་མ་གཅིག་པོ་དེ་སངས་རྒྱས་ཀྱི་སས་སྤོང་ངོ༌། ། ཞེས་གནད་ཀྱི་ཟླ་ཟེར་ལས་བཤད། འོ་ན་འདིར་སྒོམ་ལམ་ས་དགུ་ལ་བརྟེན་པར་བཤད་ན། མཛོད་ལས། འདོད་པའི་ཁམས་དང་སྲིད་རྩེ་ན། ། བྱང་ཆུབ་ཡན་ལག་སྤང་ཞེས་བཤད། ། ཅེས་འབྱུང་བ་མིན་ནམ་ཞེ་ན། དེ་ནི་ཉན་ཐོས་ཐབས་ལ་མི་མཁས་པའི་དབང་དུ་བྱས་ལ། འདིར་བྱང་སེམས་ཐབས་ལ་མཁས་པའི་ཁྱད་པར་རོ། །
ཞེས་སློབ་དཔོན་འདི་བཞེད་པ་ལྟར་ལེགས་ལ། འབུམ་ཕྲག་གསུམ་པ། འདིར་ཁམས་གསུམ་ས་དགུ་ནི། གཉེན་པོའི་རྟེན་ནི་ཟག་མེད་ས་དགུ་ཁོ་ན་ཡིན་ནོ། ། ཡུམ་གྱི་མདོར། འདོད་པའི་ཁམས་སྨོས་པ་ནི། ཡུམ་དེ་ལ་གནས་པ་མེད་པར་སྟོན་པ་ཡིན་གྱི། ས་དགུའི་ཕྱོགས་གཅིག་ངོས་འཛིན་པ་ནི་མིན་ནོ། ། ཞེས་བཞེད། གཉིས་པ་སྒྲུབ་བྱེད་ལ་ཀླན་ཀ་སྤང་བ་ལ།
འབྲེལ་ནི། སྒོམ་ལམ་བར་ཆད་མེད་ལམ་ཇི་སྐད་བཤད་མ་ཐག་པ་དེ་ཆོས་ཅན། ཁམས་གསུམ་གྱི་སྒོམ་སྤངས་མཐའ་དག་གི་གཉེན་པོ་ཡིན་ཏེ། ཁམས་གསུམ་གྱི་གཟུང་འཛིན་རང་བཞིན་མེད་པར་མཉམ་ཉིད་དུ་རྟོགས་ཟིན་སྒོམ་པའི་སློབ་ལམ་མཐར་ཐུག་ཡིན་པའི་ཕྱིར། ཞེས་པ་ས་དགུ་ལ་ནི། ཞེས་པའི་རྟགས་བསྒྲུབ་ཏུ་འཆད་ཅེས་མཚམས་སྦྱར་བ་ནི། ཇི་ལྟར་ཤིན་ཏུ་ཡིན་ཞེ་ན། ། ཞེས་པའོ། ། འབྲེལ་པ་ཅན་དངོས་ལ། འཕགས་པ་ལྟར་ན།
ཁམས་གསུམ་པ་ཡི་རྣམ་པ་ཅན། ། འཇལ་དང་གཞལ་བྱ་མཉམ་པ་ཉིད། ། དེ་ལ་ཀླན་ཀ་སྤང་བ་ཡི། ། ལམ་ནི་གཉེན་པོ་ཉིད་དུ་འདོད། ། ཅེས་སྟོན་ནས་རྐང་པ་སྔ་མ་གཉིས་ཀྱིས། ཤཱ་རིའི་བུས་གསོལ་པ། རྣམ་པར་དག་པ་ནི་འདོད་པ་དང༌། གཟུགས་དང་གཟུགས་མེད་པའི་ཁམས་སུ་མི་སྐྱེའོ། ། བཀའ་སྩལ་པ། ཁམས་གསུམ་རང་བཞིན་གྱིས་མི་སྐྱེ་བའི་ཕྱིར།
ཞེས་སོགས་ཀྱི་དོན་བཤད་ནས། ཡུལ་མཉམ་པ་ཉིད་དུ་རྟོགས་པས་ཁམས་གསུམ་གྱི་གཉེན་པོ་བྱེད་ཚུལ་དེ་བསྟན། རྐང་པ་ཕྱི་མ་གཉིས་ནི་དེ་ལྟར་བསྟན་པ་ལ་རྩོད་པ་སྤངས་པ་སྟེ། ཀླན་ཀ་ནི། ཤཱ་རིའི་བུས་གསོལ་བ། བཅོམ་ལྡན་འདས་ཤེར་ཕྱིན་འདི་རྣམ་པ་ཐམས་ཅད་མཁྱེན་པ་ཉིད་ལ་སྨན་པར་མི་བགྱིད། གནོད་པར་མི་བགྱིད། ཅེས་གསུངས་སོ། ། དོན་ནི། གལ་ཏེ་ཡུལ་ཡུལ་ཅན་གཉིས་སུ་ཡོད་ན།
གཉེན་པོ་ཆུང་ངུའི་ཆུང་ངུས་མི་མཐུན་ཕྱོགས་ཆེན་པོའི་ཆེན་པོ་སྤོང་བ་སོགས་འཐད་པ་ལས། དེ་མེད་པའི་ཕྱིར་མི་འཐད་དོ། ། དེ་འདོད་ན། ཚོགས་ལ་འབད་པ་སྐྱེད་པ་དོན་མེད་པར་ཐལ། དེ་ཡང་འདོད་ན། འགོག་བདེན་ཐོབ་པ་དང༌། ལམ་བདེན་མངོན་པར་རྟོགས་པ་དོན་མེད་པར་ཐལ་ལོ། ། ཞེས་སྟོན་པ་ནི། བཅོམ་ལྡན་འདས་ཡུམ་རྣམ་པར་དག་པ་ནི་ཆོས་འགའ་ཡོངས་སུ་འཛིན་པར་མི་བགྱིད་ལགས་སོ། ། ཞེས་དང༌།
བཅོམ་ལྡན་འདས་གཉིས་རྣམ་པར་དག་པ་ལ་ནི་ཐོབ་པའི་མངོན་པར་རྟོགས་པ་མེད་དོ། ། ཞེས་སོ། ། ལན་ནི་བཀའ་སྩལ་པ། ཤིན་ཏུ་རྣམ་པར་དག་པའི་ཕྱིར་རོ། ། ཞེས་སོ། ། དོན་ནི། དོན་དམ་པར་འདོད་དེ་ཆོས་ཀྱི་དབྱིངས་ལ་ཕན་གནོད་བྱར་མེད་པའི་ཕྱིར། ཀུན་རྫོབ་ཏུ་ཁྱབ་པ་མ་གྲུབ་སྟེ། ཀུན་རྫོབ་ཏུ་ཡུལ་ཡུལ་ཅན་རང་བཞིན་མེད་པར་ཤེས་པ་ཉིད་གཉེན་པོ་ཡིན་པའི་ཕྱིར། ཞེས་སྟོན་པར་གསུངས་སོ། །
སློབ་དཔོན་ལྟར་ན། བསལ་བྱ་ཀླན་ཀ སེལ་བྱེད་ཀྱི་ལན། ཀླན་ཀ་བསལ་བས་གྲུབ་པའི་དོན་ནོ། ། དང་པོ་ནི། དེ་ལ་གཉེན་པོ་ནི་ཆེན་པོའི་ཆེན་པོ་ལ་སོགས་པ་མི་མཐུན་ཕྱོགས་ནི་ཆུང་ངུའི་ཆུང་ངུ་ལ་སོགས་པ་མི་རིགས་སོ། ། ཞེས་པའོ། ། ལན་ནི། གོས་ལ་ཆགས་པའི་དྲི་མ་ཕྲ་མོ་བསལ་བ་ལ་ཞེས་སོ། ། གསུམ་པ་ནི།
སྒོམ་པའི་ལམ་ཤིན་ཏུ་བ་ཇི་སྐད་བསྟན་པ་དེ་ཞེས་སོ། ། དེ་ལྟར་ན་འགལ་རྐྱེན་ང་རྒྱལ་སོགས་སྤངས་པའི་རྟེན་གྱི་གང་ཟག་དེས་མཐུན་རྐྱེན་བྱང་ཆུབ་མཆོག་ཏུ་སེམས་བསྐྱེད་དེ། རིགས་ཅན་གཉིས་ཀྱི་རྟོགས་རིགས་ཡར་ལྡན་དུ་སྐྱེད་ནས་དེ་དག་མི་དམིགས་པར་སྒོམ་པས་ཕན་ཡོན་ཆེན་པོ་དང་ལྡན་པའི་མཐོང་ལམ་རྒྱུད་ལ་སྐྱེས་ཤིང༌། དེའི་རྒྱུན་མཉམ་གཞག་ཏུ་སྒོམ་པའི་སྒྲུབ་པ་སྒོམ་ལམ་དང༌། རྗེས་ཐོབ་ཏུ་མོས་བསྔོ་ཡི་རང་གསུམ་གྱིས་བསོད་ནམས་ཀྱི་ཚོགས་དང༌། ཡེ་ཤེས་ཀྱི་ཚོགས་བསགས་ཏེ།

ཉོན་མོངས་མི་སྤོང་བའི་རྒྱུ་ལས་སེམས་ཅན་གྱི་དོན་བསྒྲུབ་ནས་མཐར་ཐུག་གི་འབྲས་བུ་ཤིན་ཏུ་རྣམ་དག་འབྱུང་ངོ་ཞེས་སྟོན་པ་ནི་སྐབས་གཉིས་པ་སྤྱིའི་འགྲེལ་ལོ། ། ཞེས་མི་ཕམ་བསྟན་པའི་ཉི་མ་སངས་རྒྱས་དཔལ་གསུང་ངོ༌། ། དེ་ལྟར་བྱས་ན་ལུང་གི་སྙེ་མ་ལས། ཡན་ལག་ལྔར་བཅས་ངོ་བོ་གང་ཟག་དང༌། ། གཟུང་དང་དེ་བཞིན་འཛིན་བྲལ་ཐེག་གསུམ་ལམ། ། མཐོང་དོན་ཟག་བཅས་ཟག་མེད་ཀྱིས་བསྒོམ་པས། ། ཤིན་ཏུ་དག་པར་འགྱུར་ཚུལ་ལེགས་པར་བཤད། ། ཅེས་འབྱུང་བ་ལྟར། ལམ་ཤེས་འདི་ནི་དེ་འདྲར་བཤད། ། ཅེས་གང་གསུངས་པ་དེ་ལེགས་པར་བཤད་ཟིན་ཏོ། ། འདིར་སྨྲས་པ།
རིགས་ཅན་གསུམ་གྱི་ལམ་གྱི་རྟོགས་རིགས་ཙམ། ། ཡར་ལྡན་སྐྱེས་པ་ལམ་ཤེས་ཡིན་ནོ་ཞེས། ། ལམ་དང་ལམ་ཤེས་སོ་སོར་མི་འབྱེད་པ། ། དེ་ཡང་གསུམ་པའི་སྐབས་དང་ཟློས་མཐོང་ནས། ། ཉན་རང་གཉིས་ཀྱི་ལམ་དང་རྗེས་མཐུན་པ། ། རྒྱུད་ལ་སྐྱེད་ཅིང་དེ་དོན་མི་དམིགས་པར། ། ལེགས་པར་རྟོགས་བྱེད་མཐོང་སྒོམ་རིམ་པ་ཡིས། ། ལམ་ཤེས་སྟོན་པ་མ་ཕམ་རྒྱལ་བའི་གཞུང༌། ། གསུམ་པ་སྐབས་ཀྱི་སྒོ་ནས་མཇུག་བསྡུ་བ་ནི། སྐབས་ནི་མཐའ་གཉིས་རྣམ་དག་གི་སྐབས་ཡིན་ལ།
གཉིས་པ་ཞེས་པ་ནི། དང་པོ་ལ་ལྟོས་པའམ། ཡང་ན་སྔར་རབ་འབྱོར་གྱི་ལེའུར་བཤད་པ་དེ་ཉིད། སླར་ཡང་རབ་འབྱོར་གྱིས་གཉིས་པར་བཤད་ཅེས་པའི་དོན་ཏེ། ཉི་ཁྲི་སྣང་བ་ལས། ཡུམ་གྱི་རྣམ་པ་ཤེས་པ་ཉིད་ཉེ་བར་བཟུང་ནས། རབ་འབྱོར་བྱང་ཆུབ་སེམས་དཔའ་རྣམས་ཀྱི་ཤེས་རབ་ཀྱི་ཕ་རོལ་ཏུ་ཕྱིན་པ་ལས་བརྩམས་ཏེ་སྤོབས་པར་བྱོས་ཤིག་ཅེས་བྱ་བས་སྐབས་ཡོངས་སུ་རྫོགས་པར་སྟོན་པར་བྱེད་པ་ཡིན་ནོ། ། ཞེས་གསུངས་ཏེ། དོན་ནི། རྣམ་མཁྱེན་རྒྱུ་ལམ་ཤེས་དང་བཅས་པ་རབ་འབྱོར་ལ་སྟོན་ཅིག་པར་བཀའ་བསྒོ་བ་དེ་ལེའུ་གཉིས་པ་འདིས་ཡོངས་སུ་རྫོགས་སོ། །
ཞེས་བྱ་བར་འགྱུར་རོ།། །། སྲིད་པའི་རྒྱ་མཚོ་རིང་ནས་ལེགས་རྒལ་ཀྱང༌། ། ཞི་བའི་གནས་སུ་ཡུད་ཙམ་མི་ཞུགས་ལ། ། ཕྱི་ནང་ཆོས་ཀྱི་དེ་ཉིད་སྟོན་མཁས་པའི། ། སྤྱན་རས་གཟིགས་དབང་དེ་ལ་སྙིང་ནས་འདུད། ། གསུམ་པ་བླང་དོར་བྱ་བའི་ཡན་ལག་གཞི་ཤེས་ལ། འབྲེལ་དགོད་པས་མཚམས་སྦྱར། མཚོན་བྱེད་ཀྱི་ཆོས་རྒྱས་པར་བཤད། སྐབས་ཀྱི་སྒོ་ནས་མཇུག་བསྡུ་བ་དང་གསུམ། དང་པོ་ནི།
ཐེག་པ་ཆེན་པོར་རིགས་ངེས་པའི་དབང་དུ་བྱས་ན། རྒྱུ་ལམ་ཤེས་ཀྱི་འོག་ཏུ་བླང་དོར་བྱ་བའི་ཡན་ལག་གཞི་ཤེས་འཆད་དགོས་ཏེ། གཞི་མི་མཐུན་ཕྱོགས་དང༌། གཉེན་པོའི་རབ་དབྱེ་མ་ལུས་པ་ལེགས་པར་ཤེས་པ་མེད་པར་མི་འབྱུང་བའི་ཕྱིར། དམན་པར་རིགས་ངེས་པའི་དབང་དུ་བྱས་ན། གཞི་ཤེས་ཀྱི་རྟོགས་པ་སྔོན་དུ་མ་སོང་བར་ལམ་ཤེས་ཀྱི་རྟོགས་པ་མི་སྐྱེ་བའི་ཕྱིར་ཞེས་སྟོན་པ་ནི། གཞི་ཐམས་ཅད་ཡོངས་སུ་ཤེས་པ་མེད་པར་ལམ་ལེགས་པར་ཞེས་སོ། ། འདིར་གཙོ་བོར་ནི་སྔ་མ་ལྟར་ཡིན་ཏེ། དེ་ལྟར་ཀུན་ཤེས་ཉིད་ལུགས་ལ། ། ཞེས་གསུངས་པའི་ཕྱིར་རོ། །
གཉིས་པའང་སྐབས་འདིར་མེད་པ་མིན་ཏེ། ལམ་ཤེས་ཀྱི་མདོར། དེ་དག་ཀྱང་བླ་ན་མེད་པའི་བྱང་ཆུབ་ཏུ་སེམས་བསྐྱེད་ན་རྗེས་སུ་ཡི་རང་བར་བྱའོ། ། ཞེས་གསུངས་པའི་ཕྱིར་རོ། ། སློབ་དཔོན་ཆོས་ཀྱི་བཤེས་གཉེན་ནི། མི་མཐུན་ཕྱོགས་ཀྱི་གཞི་ཐམས་ཅད་ཡོངས་སུ་ཤེས་པ་མེད་པར་གཉེན་པོའི་ཕྱོགས་ཀྱི་ལམ་ལེགས་པར་ཤེས་པ་མེད་པས། ཞེས་བཞེད། དྷི་ར་བ་ལ། གཞི་ཤེས་དང་ལམ་ཤེས་རྒྱུ་འབྲས་ཡིན་པས་ཞེས་བཞེད། འབྲེ་ཆེན་པོ།
གཞི་ཤེས་པ་ལམ་གྱི་གོར་ཤེས་པ་མེད་ན། ལམ་ཤེས་པ་རྣམ་མཁྱེན་གྱི་ཐུན་མོང་མིན་པའི་རྒྱུར་ཤེས་པ་མེད་པས། ཞེས་བཞེད། ཨར་ན་རེ། ས་བདུན་པ་མན་ཆད་ཀྱི་གཞི་ཤེས་པ་མེད་པར། ས་བརྒྱད་པ་མན་ཆད་ཀྱི་ལམ་ཤེས་པ་མེད་པས་ཞེས་བཞེད། ཞང་ཚེ་སྤོང་ན་རེ། ཁྱབ་བྱེད་གཞི་ཐམས་ཅད་ཤེས་པ་མེད་པར་ཁྱབ་བྱ་ལམ་ཐམས་ཅད་ཤེས་པ་མེད་པས་ཞེས་བཞེད། ལེགས་བཤད་གསེར་འཕྲེང་བ། སྐྱེས་བུ་འབྲིང་གི་ལམ་སྔོན་དུ་མ་སོང་བར་སྐྱེས་བུ་ཆེན་པོའི་ལམ་མི་སྐྱེ་བས་ཞེས་བཞེད།
བཅོམ་ལྡན་རལ་གྲི་ན་རེ། སའི་སྙིང་པོ་འཁོར་ལོ་བཅུ་པའི་མདོ་ལས། བྱིས་པ་དབང་པོ་ཞན་ཞིང་ལེ་ལོ་ཅན། ། ཐེག་པ་གཉིས་ལ་ནན་ཏན་མི་བྱེད་ན། ། ཐེག་པ་ཆེན་པོའི་འཁོར་ལོ་ལྡན་མི་འགྱུར། ། དེ་ནི་རྒྱ་ཆེན་ཐེག་ཆེན་སྣོད་མ་ཡིན། ། ཞེས་གསུངས་པ་ལྟར། ཐེག་པ་འོག་མ་གཉིས་མ་ཤེས་པ་ཐེག་ཆེན་གྱི་ལམ་མི་ཤེས་པས། ཞེས་བཞེད། དར་ཊཱིཀ་པ།
གསེར་ཕྲེང་ལྟར་བཞེད་པ་ནི་ནང་འགལ་ཏེ། རྒྱན་གྱིས་ཆེད་དུ་བྱ་བའི་གདུལ་བྱ་ཉན་རང་མེད་པར་ཁས་བླངས་པའི་ཕྱིར་དང༌། སོ་སོ་སྐྱེ་བོ་ལ་གཞི་ཤེས་མེད་པར་ཁས་བླངས་པ་དང༌། ཐེག་ཆེན་དུ་རིགས་ངེས་པའི་གང་ཟག་གིས། ལམ་ཤེས་ཀྱི་སྔ་རོལ་ཏུ་གཞི་ཤེས་ཀྱི་རྟོགས་པ་སྐྱེ་མི་སྲིད་པར་ཁས་བླངས་པའི་ཕྱིར་རོ། ། གཉིས་པ་མཚོན་བྱེད་ཀྱི་ཆོས་རྒྱས་པར་བཤད་པ་ལ། སྤྱིའི་འབྲེལ་དང༌། སོ་སོའི་འབྲེལ་ལོ། ། དང་པོ་ལ། འོ་ན་སྐབས་གཉིས་པར་གཟུགས་མི་རྟག་པར་ཡིད་ལ་བྱའོ། །
ཞེས་སོགས་ཀྱི་མི་རྟག་པ་སོགས་བཅུ་དྲུག་རྟོགས་པའི་ལམ་བཤད་པས། གཞི་ཤེས་པ་ཡང་བཤད་ཟིན་པ་མིན་ནམ་ཞེ་ན། བདེན་མོད་ཀྱི། འོན་ཀྱང་སྐབས་གཉིས་པར་ནི་མི་དམིགས་པ་བསྒོམ་པའི་ཡུལ་དུ་བསྟན་ལ། འདིར་ནི་མི་རྟག་པར་ཡིད་ལ་བྱའོ་ཞེས་སོགས་ཀྱིས་འཕངས་པའི་གཞི་མ་ལུས་པ་ཡོངས་སུ་ཤེས་པའི་དོན་དུ་སྟོན་པ་ཡིན་ནོ། ། ཞེས་པའི་དོན་དུ་འགྲེལ་ཆེན་དང༌། ལོ་ཙྪ་བ་ཆེན་པོས་གསུངས་པ་ལྟར་ཡིན་ནོ། ། དེས་ན་སྐབས་གཉིས་པར་ཉན་རང་གི་ལམ་ཤེས་པའི་ལམ་ཤེས་ཀྱི་ཤེས་བྱར་དོན་གྱི་འཕངས་པའི་གཞི་ཤེས་དེ་ཉིད། འདིར་མི་མཐུན་ཕྱོགས་དང༌། གཉེན་པོའི་སྒོ་ནས་འཆད་པ་ལ་ཆོས་དགུ་ཡོད་པ།
གཉིས་སུ་འདུས་ཏེ། རྟེན་གྱི་གང་ཟག་ཉན་ཐོས་སོགས་དང་ཐུན་མོང་བའི་ཤེར་ཕྱིན་སྤྱིར་བཤད། བྱང་སེམས་ཀྱི་ཐུན་མོང་མིན་པའི་གཞི་ཤེས་བྱེ་བྲག་ཏུ་བཤད་པ་གཉིས། དང་པོ་ལ། ཁྱད་པར་གྱི་གཞི་ངོས་བཟུང་བ་དང༌། དེའི་སྟེང་དུ་ཁྱད་པར་གྱི་ཆོས་ལ་དོགས་པ་བཅད་པ་གཉིས། དང་པོ་ནི། སྔར་མཐའ་གཉིས་རྣམ་དག་གི་ལེའུར་བཤད་པའི་ལམ་ཤེས་དེ་ཡང༌། ཤེས་པས་སྲིད་པ་ལ་མི་གནས་པ་དང༌། སྙིང་རྗེས་ཞི་ལ་མི་གནས་པ་གཅིག་མིན་པར་བསྟན་ནས།
དེའི་ཤུགས་ལ་ཉན་རང་གི་ཤེར་ཕྱིན་སྲིད་ཞི་གང་རུང་གི་མཐའ་ལ་གནས་པར་སྟོན་ནོ། ། གཉིས་པ་ལ་ཉེ་རིང་སོ་སོར་ཕྱེ་བ་དང༌། དེ་གཉིས་སྤང་གཉེན་དུ་བསྟན་པའོ། ། དང་པོ་ལ། འོ་ན་དེ་ལྟ་བུའི་ཤེར་ཕྱིན་གཉིས་པོ་དེ། སྐབས་དང་པོར་བསྟན་པའི་འབྲས་བུ་རྣམ་མཁྱེན་དེ་ལ་ཉེ་རིང་གི་ཁྱད་པར་ཡོད་དམ་མེད་ཅེ་ན། ཉེ་རིང་གང་གི་ཁྱད་པར་སྟོན་པ་ནི། ཐབས་མ་ཡིན་པས་རིང་བ་དང༌། ཐབས་ཀྱིས་མི་རིང་བར་བསྟན་པ་རྣམས་སོ། ། གཉིས་པ་ཉེ་རིང་གཉིས་སྤང་གཉེན་དུ་སྦྱར་བ་ནི།
ཉན་རང་གི་གཞི་ཤེས་མཚན་མར་དམིགས་པ་ཡིན་ན། ཡུལ་གང་ལ་དམིགས། དེ་ཉིད་ཕྱིས་འབྲས་ཡུམ་ལ་ཉེ་བའི་ཐབས་ཇི་ལྟར་བྱ་ཞེ་ན། ཉན་རང་གི་གཞི་ཤེས་ནི་གཞི་ལམ་འབྲས་གསུམ་ལ་མཚན་མར་འཛིན་པ་དང་ལྷན་ཅིག་ཏུ་འཇུག་པའི་ཕྱིར། མི་མཐུན་ཕྱོགས་དང་བཅས་པ་ཡིན་ལ། བྱང་སེམས་ཀྱི་གཞི་ཤེས་ནི། གཞི་ལམ་འབྲས་གསུམ་རང་བཞིན་མེད་པར་རྟོགས་པའི་ཕྱིར། དེའི་གཉེན་པོའི་ཕྱོགས་ཡིན་ནོ་ཞེས་སྟོན་པ་རྣམས་སོ། ། གཉིས་པ་ཐུན་མོང་མིན་པའི་གཞི་ཤེས་ལ། དེ་ལྟར་ན་ཉེ་བའི་གཞི་ཤེས་ལ་འཇུག་པའི་སྦྱོར་བ་དེ་ཅི།
ཉེ་བའི་གཞི་ཤེས་རང་གི་ངོ་བོ་གང་ཞེ་ན། སྦྱོར་བའི་ལམ་དང་མཐོང་ལམ་བསྟན་ཏོ། ། དེ་ལྟར་ན་སྐབས་གསུམ་པ་འདིར་གཞི་མི་མཐུན་ཕྱོགས་དང༌། དབྱིག་གཉེན་པོ་རབ་དབྱེ་དངོས་སུ་བསྟན་ནས། དེ་ཤེས་པའི་གཞི་ཤེས་མཚོན་པའི་ཚུལ་གྱིས་བསྟན་ནོ། ། འོ་ན་མཐོང་ལམ་དངོས་སུ་བསྟན་པ་མིན་ནམ་ཞེ་ན། བསྟན་མོད། ལམ་ཤེས་ཀྱི་སྔོན་དུ་འགྲོ་བའི་གཞི་ཤེས་བརྗོད་པ་དེ། མི་མཐུན་ཕྱོགས་དང་གཉེན་པོའི་རབ་དབྱེ་ཕྱིན་ཅི་མ་ལོག་པར་ཤེས་པའི་ཡེ་ཤེས་དེ་ཉིད་ཡིན་ཏེ། སྐབས་གསུམ་པ་ལོགས་སུ་བསྟན་པའི་དགོས་པ་དང༌།
དེ་ཉིད་བདེ་བླག་དུ་རྟོགས་པ་དེ་ཡིན་པའི་ཕྱིར་རོ། ། དེས་ན་སྐབས་འདིར་བསྟན་པའི་གཞི་ཤེས་ལ། མི་མཐུན་ཕྱོགས་དང༌། གཉེན་པོའི་རབ་དབྱེ་ཤེས་པའི་གཞི་ཤེས་དང༌། གཞི་བདེན་སྟོང་སྤྲོས་བྲལ་མངོན་སུམ་དུ་རྟོགས་པའི་གཞི་ཤེས་གཉིས་ཡོད་པར་ཤེས་པར་བྱའོ། ། འདི་ནི་འཕགས་པའི་དགོངས་པ་གཙོ་བོར་བྱས་སོ། ། གཉིས་པ་སོ་སོའི་འབྲེལ་ལ། འཇུག་ཡུལ་གཞི་ཤེས། འཇུག་པ་སྦྱོར་བ། ཞུགས་འབྲས་མཐོང་ལམ།
མཁྱེན་གསུམ་འཇུག་བསྡུ་བའོ། ། དང་པོ་ལ་སྐབས་གཉིས་པར་བསྟན་པའི་ཤེར་ཕྱིན་དང༌། དེ་ལས་ལྡོག་པའི་ཤེར་ཕྱིན་ངོས་བཟུང༌། དེ་རྣམ་མཁྱེན་ལ་ཉེ་རིང་གི་ཁྱད་པར་དུ་བསྟན། རིང་བའི་ཤེར་ཕྱིན་མི་མཐུན་ཕྱོགས་སུ་བསྟན་ཅིང༌། ཉེ་བའི་ཤེར་ཕྱིན་གཉེན་པོའི་ཕྱོགས་སུ་བསྟན་པ་དང་གསུམ་མོ། ། དང་པོ་ལ་འབྲེལ་ནི། སྔར་མཐའ་གཉིས་རྣམ་དག་གི་ལེའུར་བཤད་པའི་ཤེར་ཕྱིན་དེ་མཐའ་གཉིས་ཀྱིས་རྣམ་པར་དག་པའི་ཚུལ་ཇི་ལྟ་བུ་སྙམ་པ་ལ། སྔར་མཐའ་གཉིས་རྣམ་དག་གི་ལེའུ་བཤད་པ་དེ་ཉིད་ལས་བརྩམས་ཏེ། ཡོད་པ་ཁྱད་པར་ཅན་གྱི་ལེའུ་གསུངས་པ་ཡིན་ནོ། །
འབྲེལ་པ་ཅན་དངོས་ལ། མདོ་ནི། རབ་འབྱོར་གྱིས་གསོལ་བ། བཅོམ་ལྡན་འདས་བྱང་ཆུབ་སེམས་དཔའ་ཆེན་པོ་རྣམས་ཀྱི་ཡུམ་ནི། ཚུ་རོལ་དང་ཕ་རོལ་གྱི་མཐའ་ལ་མ་ལགས། གཉིས་ཀའི་བར་ན་མི་དམིགས་སོ། ། བཀའ་སྩལ་པ། ཤིན་ཏུ་རྣམ་པར་དག་པའི་ཕྱིར་རོ། ། གསོལ་པ་བཅོམ་ལྡན་འདས་ཅིའི་སླད་དུ་མི་དམིགས། བཀའ་སྩལ་པ།
དུས་གསུམ་མཉམ་པ་ཉིད་ཀྱི་ཕྱིར་རོ། ། ཞེས་གསུངས། དེའི་དོན་བསྡུས་པ་ནི། ཚུ་རོལ་ཕ་རོལ་མཐའ་ལ་མིན། ། ཞེས་སོ། ། འདིར་འཕགས་པས་ནི། དངོས་བསྟན་བྱང་སེམས་ཀྱི་ཤེར་ཕྱིན་ཁོ་ན་འཆད། སློབ་དཔོན་གྱིས་འདིར་མདོ་དང་བསྟན་བཅོས་ཀྱི་སྲིད་ཞི་ལ་གནས་པའི་གཞི་ཤེས་ཤུགས་ལ་འཕངས་པར་བཞེད་དོ། ། དེ་བཞིན་དུ། འཇུག་པ་སྦྱོར་བ་དང༌།
ཞུགས་འབྲས་མཐོང་ལམ་གྱི་སྐབས་སུའང༌། ཉན་རང་གི་སྦྱོར་མཐོང་ཤུགས་ལ་བསྟན་པ་བཞེད་དོ། ། དེས་ན་སློབ་དཔོན་གྱི་ལུགས་འདི་ལ། སྲིད་ཞི་ལ་མི་གནས་པ་དང་གནས་པའི་ཤེར་ཕྱིན་ངོས་བཟུང་ནས། དུས་གསུམ་མཉམ་པ་ཉིད་དུ་ཤེས་པ་དང༌། མི་ཤེས་པའི་ཕྱིར་ཞེས་བཀོད་ནས། འབྲས་ཡུམ་ལ་ཉེ་རིང་དུ་སྒྲུབ་པ་ནི། དུས་གསུམ་པའི་ཆོས་རྣམས་ཞེས་སོགས་དང༌། ཀུན་ཤེས་པ་ཉིད་ཀྱི་སྐབས་ལས་ཟློག་སྟེ་བསྟན་པས་ཞེས་སོ། ། གཉིས་པ་ལ་ཉེ་རིང་གི་རྒྱུ་མཚན་ལ་རྩོད་པ་བཀོད་དེ།
སྔ་ཕྱིའི་འབྲེལ་བཙལ་བ་ནི། ཉན་རང་གི་གཞི་ཤེས་ཆོས་ཅན། དུས་གསུམ་མཉམ་ཉིད་དུ་མ་རྟོགས་པའི་རྒྱུ་མཚན་གྱིས་འབྲས་ཡུམ་ལ་རིང་བ་མིན་པར་ཐལ། དེར་རྟོགས་པའི་ཕྱིར་ཏེ། རྟེན་འབྲེལ་རྟོགས་པའི་ཕྱིར། ཁྱབ་སྟེ། ཀླུ་གྲུབ་ཀྱི་གཞུང་ལས། རྟེན་ཅིང་འབྲེལ་པར་འབྱུང་བ་གང༌། ། དེ་ཉིད་ཁྱོད་ནི་སྟོང་པར་བཞེད། ། ཅེས་གསུངས་པའི་ཕྱིར།
ཞེས་སྟོན་པ་ནི། ལུགས་ལས་ཞེས་སོ། ། འབྲེལ་པ་ཅན་དངོས་ཀྱི་ལན་འདེབས་པ་ལ། མདོ་ནི། བྱང་ཆུབ་སེམས་དཔའི་ཐེག་པ་པའི་རིགས་ཀྱི་བུའམ། བུ་མོ་ཐབས་མི་མཁས་པས་ཡུམ་འདི་དམིགས་པའི་ཚུལ་གྱིས་ཤེས་པར་བགྱི་ན། ཡུམ་འདི་འདོར་བར་འགྱུར། རིང་དུ་བྱེད་པར་འགྱུར། ཅེས་དང༌། བྱང་ཆུབ་སེམས་དཔའ་ཆེན་པོ་ཆགས་པ་དང༌།
མ་ཆགས་པ་མ་མཆིས་པར་ཡུམ་འདི་ལེགས་པར་བཤད་པ་དང༌། ལེགས་པར་མཐར་ཕྱུང་བའི་བར་ནི་ངོ་མཚར་ཆེའོ་ཞེས་གསུང༌། དེའི་དོན་བསྡུས་པ་ནི། དེ་ནི་མཚན་མར་དམིགས་སྒོ་ནས། ། ཞེས་སོ། ། དོན་ནི། ཉན་རང་གི་གཞི་ཤེས་ཆོས་ཅན། རྟེན་འབྲེལ་གྱི་དོན་རྟོགས་པའི་རྒྱུ་མཚན་གྱིས། དུས་གསུམ་མཉམ་ཉིད་ཤེས་པ་མིན་པར་ཐལ། རྟེན་འབྲེལ་གྱི་དོན་མ་རྟོགས་པའི་ཕྱིར་ཏེ།
རྟེན་འབྲེལ་ལ་མཚན་མར་བཟུང་བའི་ཕྱིར། ཞེས་སྟོན་པ་ན། སྒྱུ་མ་མཁན་གྱི་ཞེས་སོགས་སོ། ། དེས་ན་གཞུང་འདིས། ཚུ་རོལ་ཕ་རོལ་མཐའ་ལ་མིན། ། ཞེས་པའི་ཤུགས་བསྟན་ལ་རྩོད་པ་སྤངས་ཏེ། གྲུབ་པའི་དོན་འཆད་པ་ཡིན་ནོ། ། ཞེས་སྟོན་པ་ནི། ཐབས་མ་ཡིན་པས་ནི། ཞེས་སོགས་སོ། །
གསུམ་པ་མི་མཐུན་ཕྱོགས་དང་གཉེན་པོའི་ཁྱད་པར་ལ། འབྲེལ་ནི། དེའི་ཕྱིར་ཉན་རང་གི་བསྒྲུབ་པ་དེ། འབྲས་བུ་རྣམ་མཁྱེན་བསྒྲུབ་པའི་མི་མཐུན་ཕྱོགས་དང་བཅས་པ་ཡིན་ནོ། ། ཞེས་སྟོན་པ་ནི། དེ་ལྟར་ཉན་ཐོས་ལ་སོགས་པའི་ཞེས་སོགས་སོ། ། མདོའི་འབྲེལ་ནི། གོང་གི་ཉེ་བའི་གཞི་ཤེས་ཀྱི་མདོ་དྲངས་མ་ཐག་པ་ལ་འཕྲོས་པའོ། ། འབྲེལ་པ་ཅན་དངོས་ལ་མདོ་ནི་ཤཱ་རིའི་བུས་རབ་འབྱོར་ལ་སྨྲས་པ། བྱང་སེམས་ཆེན་པོ་ཡུམ་ལ་སྤྱོད་པའི་ཚེ་ཆགས་པ་ནི་གང༌།
ཆགས་པ་མེད་པ་ནི་གང་ཞེས་སོགས་སོ། ། དྲིས་པའི་ལན་གྱི་མི་མཐུན་ཕྱོགས་དང་གཉེན་པོའི་རབ་དབྱེ་གསུངས་སོ། ། དེ་དག་གི་དོན་སྟོན་པ་ལ། ལྟ་སྤྱོད་ལ་མཚན་འཛིན་གྱི་སྤང་གཉེན་དང༌། འབྲས་བུ་ལ་མཚན་འཛིན་གྱི་སྤང་གཉེན་གཉིས། དང་པོ་ལ་སྤང་བྱ་མི་མཐུན་ཕྱོགས་དང༌། སྤོང་བྱེད་ཀྱི་གཉེན་པོ་རིམ་པར་འཆད་པའི་དབང་དུ་བྱས་ནས། གཟུགས་སོགས་ཕུང་པོ་སྟོང་ཉིད་དང༌། ། ཞེས་སོགས་སོ། ། སྦྱིན་ལ་སོགས་ལ་ངར་འཛིན་མེད། །
ཅེས་སོགས་གསུངས་སོ། ། གཉིས་པ་ལའང༌། སྤངས་བྱ་ནི། རྒྱལ་ལ་སོགས་ལ་ཆགས་པ་ཕྲ། ། ཞེས་པའོ། ། དེ་མི་མཐུན་ཕྱོགས་ཡིན་པར་བསྒྲུབ་པ་ནི། ཆོས་ཀྱི་ལམ་ནི་རང་བཞིན་གྱིས། ། དབེན་པའི་ཕྱིར་ན་དེ་ཟབ་ཉིད། ། ཅེས་སོ། ། ཟབ་པ་བསྒྲུབ་པ་ནི།
མཐོང་བ་ལ་སོགས་བཀག་པ་ཡིས། ། དེ་ནི་རྟོགས་པ་དཀའ་བར་བཤད། ། ཅེས་སོ། ། རྟོགས་དཀའ་བའི་རྒྱུ་མཚན་ཅི་ཞེ་ན། གཟུགས་ལ་སོགས་པར་མི་ཤེས་ཕྱིར། ། དེ་ནི་བསམ་མི་ཁྱབ་པར་འདོད། ། ཅེས་སོ། ། དེ་སྤོང་བྱེད་ཀྱི་གཉེན་པོ་སྟོན་པ་ནི། ཆོས་རྣམས་རང་བཞིན་གཅིག་པར་ནི། ། ཤེས་པས་ཆགས་པ་སྤོང་བ་ཡིན། །
ཞེས་སོ། ། གཉིས་པ་དེ་དག་ཤེས་པའི་གཞི་ཤེས་བསྡུས་ཏེ་བསྟན་པ་ནི། དེ་ལྟར་ཀུན་ཤེས་ཉིད་ལུགས་ལ། ། ཞེས་པ་སྟེ། འདི་ལ་མདོ་ལོགས་པ་མེད་དོ། ། དེ་དག་ནི་རྣམ་བཤད་ཀྱི་དགོངས་པ་ཡིན་ནོ། ། བདག་གི་བློ་ལ་འདི་ལྟར་སྣང་སྟེ། དེ་ནི་བསམ་མི་ཁྱབ་པར་འདོད་ཡན་གྱིས་གཞི་མི་མཐུན་ཕྱོགས་དང༌། གཉེན་པོ་རབ་དབྱེ་དེ་ཉིད་གཙོ་བོར་བསྟན་གྱི། གཞི་ཤེས་ཀྱི་ལྡོག་པ་ནས་བསྟན་པ་མེད་ལ།
དེ་ལྟར་ཀུན་ཤེས་ཞེས་པས་དེ་ཤེས་པའི་གཞི་ཤེས་ཀྱི་བསྟན་ཚུལ་མདོ་ན་དངོས་སུ་མེད་ཀྱང༌། རྗེ་བཙུན་གྱི་མདོའི་སྦས་དོན་དངོས་སུ་བཀོད་པའོ། ། དེ་ཡང་འདི་ལྟར། སྐབས་གཉིས་པར་བསྟན་པའི་ལམ་ཤེར་ཕྱིན་དེ་མཐའ་གཉིས་ཀྱིས་རྣམ་པར་དག་ཚུལ་སྟོན་པ་ལ། དེ་ཆོས་ཅན། མཐའ་གཉིས་ཀྱིས་རྣམ་པར་དག་པ་ཡིན་ཏེ། ཤེས་རབ་ཀྱིས་འཁོར་བ་ལ་སྲེད་པ་སྤངས་ཤིང༌། སྙིང་རྗེས་སེམས་ཅན་ལ་སྲེད་པའི་ཕྱིར། ཅི་སྟེ་མཐའ་གཉིས་ཀྱིས་རྣམ་པར་དག་ཀྱང་དབུས་ན་གནས་སོ་སྙམ་ན་མིན་ཏེ། དེ་གཉིས་ཀྱི་བར་ན་གནས་བྱ་མེད་པའི་ཕྱིར།
ཞེས་སྟོནཔ་ནི། ། ཚུ་རོལ་ཕ་རོལ་མཐའ་ལ་མིན། ། དེ་དག་བར་ན་མི་གནས་པ། ། ཞེས་པའོ། ། འཁོར་འདས་བར་གསུམ་ལ་མི་གནས་པའི་བྱང་སེམས་ཀྱི་རྣལ་འབྱོར་དེ་ཆོས་ཅན། འབྲས་བུ་རྣམ་མཁྱེན་གྱི་ཐུན་མོང་མིན་པའི་རྒྱུར་གྱུར་པའི་ཤེར་ཕྱིན་ཡིན་ཏེ། དུས་གསུམ་རང་བཞིན་མེད་པར་མཉམ་ཉིད་དུ་རྟོགས་པའི་བྱང་སེམས་ཀྱི་རྣལ་འབྱོར་ཡིན་པའི་ཕྱིར། ཞེས་སྟོན་པ་ནི། དུས་རྣམས་མཉམ་པ་ཉིད་ཤེས་ཕྱིར། ། ཤེས་རབ་ཕ་རོལ་ཕྱིན་པར་འདོད། །
ཅེས་པའོ། ། ཅི་སྟེ་མཐའ་གཉིས་གང་རུང་ལ་གནས་པའི་ཤེར་ཕྱིན་དེ་ཡང༌། འབྲས་བུ་རྣམ་མཁྱེན་གྱི་ཐུན་མོང་མིན་པའི་རྒྱུ་མིན་པ་ཅི་ཞེ་ན། མིན་ཏེ། དེ་ལ་རིང་བའི་ཕྱིར་ཏེ། གཞི་ལམ་འབྲས་གསུམ་ལ་མཚན་མར་དམིགས་པ་དང་བཅས་པའི་ཕྱིར་དང༌། གཅིག་ཤོས་ནི་དེ་ལས་བཟློག་པའི་ཕྱིར། ཞེས་སྟོན་པ་ནི། དེ་ནི་མཚན་མར་དམིགས་སྒོ་ནས། ། ཞེས་སོ། །
མཚན་མར་དམིགས་པ་དང་བཅས་ན། རྣམ་མཁྱེན་ལ་རིང་བར་མ་ཟད། མཚན་འཛིན་དེ་རྣམ་མཁྱེན་གྱི་རྒྱུ་ཐུན་མོང་མིན་པ་རྒྱུད་ལ་སྐྱེད་པའི་གེགས་ཡིན་ནོ། ། ཞེས་སྟོན་པ་གཟུགས་སོགས་དང༌། རྟགས་ལ་སོགས་ལ་ཞེས་སོ། ། འོ་ན་གེགས་དེ་གཉེན་པོས་ཇི་ལྟར་སྤངས་ཞེ་ན། སྦྱིན་ལ་སོགས་ལ་ཞེས་དང༌། ཆོས་རྣམས་ཞེས་སོ། ། འོ་ན་གཉེན་པོ་དེས་སྤང་བྱ་དེ་སྤོང་ནུས་པའི་རྒྱུ་མཚན་ཅི་ཞེ་ན། ནུས་ཏེ།
དེ་ཡུལ་གྱི་གནས་ཚུལ་ལ་ཞུགས་པའི་ཕྱིར་ཏེ། གཉེན་པོ་དེའི་འཛིན་སྟངས་དང༌། ཡུལ་གྱི་གནས་ཚུལ་མཐུན་པའི་ཕྱིར་ཏེ། ཡུལ་གྱི་གནས་ཚུལ་ནི་འདི་ཡིན་ནོ་ཞེས་སྟོན་པ་ནི། ཆོས་ཀྱི་ལམ་ནི་ཞེས་སོགས་རྐང་པ་དྲུག་གོ ། དེའི་ཕྱིར་སྲིད་ཞི་ལ་མི་གནས་པའི་གཞི་ཤེས་དང༌། གནས་པའི་གཞི་ཤེས་དང༌། མི་མཐུན་ཕྱོགས་དང༌། གཉེན་པོའི་ཕྱོགས་ཀྱི་གཞི་ཤེས་ཞེས་བོད་སྔ་རབས་ཀྱི་དགེ་བའི་བཤེས་གཉེན་རྣམས་ཐ་སྙད་མཛད་མོད། མདོ་དང་འཕགས་སེང་གི་གཞུང་དང༌།
རྩ་བ་དང༌། རྒྱ་འགྲེལ་རྣམས་ན་དེའི་ཐ་སྙད་མཛད་པ་གཅིག་ཀྱང་མེད་དོ། ། མདོར་ན་དེ་ཡན་ཆད་དུ་གཞི་མི་མཐུན་ཕྱོགས་དང་གཉེན་པོའི་རབ་དབྱེའམ། ལོ་ཆེན་བཞེད་པ་ལྟར། གཙོ་བོའི་ཤེར་ཕྱིན་དང༌། གཟུགས་བརྙན་གྱི་ཤེར་ཕྱིན་གྱི་དབྱེ་བ་བསྟན་ནས། དེའི་རྣམ་པར་དབྱེ་བ་ཁོང་དུ་ཆུད་པ་དེ་སོ་སོ་སྐྱེ་བོ་དང་འཕགས་པ་གང་ལ་ཡོད་ཀྱང་རུང༌། རྒྱུ་ལམ་ཤེས་ཀྱི་སྔོན་དུ་འགྲོ་བའི་གཞི་ཤེས་ཞེས་མིང་དུ་བཏགས་པ་དེ་ཉིད་ཡིན་ཞིང༌། སྤྱོད་པ་ཁྱད་པར་ཅན་གྱི་ལེའུ་ལོགས་སུ་གསུངས་པའི་དགོས་པའང་དེ་ཁོ་ན་ཡིན་ནོ། ། ཞེས་སྟོན་པ་ནི།
དེ་ལྟར་ཞེས་སོགས་སོ། ། དེ་ལྟར་བྱས་ན་འགྲེལ་ཆེན་ལས། མི་རྟག་པ་ལ་སོགས་པའི་རྣམ་པ་འཕངས་པ་རྣམས་ཀྱི་ཞེས་པའི་དོན་ཡང་མི་རྟག་པ་སོགས་བཅུ་དྲུག་གི་སྒོ་ནས་མཚན་མར་དམིགས་པ་དང༌། རང་བཞིན་མེད་པར་རྟོགས་པ་སྟེ། ཇི་སྐད་བཤད་པ་རྣམས་ཡིན་ནོ། ། དེ་ལྟར་རབ་དབྱེ་དེ་ཁོང་དུ་ཆུད་ནས། གཉེན་པོའི་ཕྱོགས་ལ་ཇི་ལྟར་འཇུག་ཅེ་ན། འཇུག་པ་སྦྱོར་བ་སྟོན་ཏེ། འདི་ལ་དངོས་དང༌། མཉམ་ཉིད་གཉིས།
དང་པོ་ལ་མདོ་ནི། གཟུགས་ལ་མི་སྤྱོད་ན་ཡུམ་ལ་སྤྱོད་དོ། ། ཞེས་སོགས་སོ། ། དེ་བསྡུད་པ་ནི། གཟུགས་སོགས་དེ་མི་རྟག་སོགས་དང༌། ། ཞེས་པ་སྟེ། དོན་ནི་གཞིའི་གནས་ལུགས་ལ་ཞེན་སྤྱོད་མངོན་གྱུར་བ་བཀག་ནས་སྒོམ་ན། ཇི་སྐད་བཤད་པའི་གཞིའི་གནས་ལུགས་མཐོང་བར་འགྱུར་རོ། ། ཞེས་སྟོན་ནོ། ། བཅུ་པོ་ལ་ཡང་འཕགས་པས།
དང་པོ་བཞི་ལ། ཞེན་སྤྱོད་བཀག་པའི་སྦྱོར་བ་དང༌། ཕྱི་མ་དྲུག་ལ་སྦྱོར་བ་ཙམ་གྱིས་ཐ་སྙད་མཛད་ཅིང༌། དེ་ཡང་དང་པོ་བཞི་ནི། ཡུལ་གྱིས་ཕྱེ་བ་ཡིན་ལ། མི་འགྱུར་བྱེད་པོ་མེད་ཉིད་དང༌། བྱ་དཀའ་རྣམ་གསུམ་སྦྱོར་བ་ནི། རྣམ་པར་ཕྱེ་བ་དང༌། ཕྱི་མ་གསུམ་ནི་འབྲས་བུ་དང༌། ཕན་ཡོན་དང༌།
ཤེས་བྱ་རྟོགས་པའི་ཤེས་པ་སྟེ། གསུམ་རིམ་པ་བཞིན་སྟོན་པར་བཞེད། སློབ་དཔོན་ནི། སྤྱོད་པ་བཀག་པ་བར་གྱི་གསལ་བྱེད་ཡིན་ཞིང༌། སྔ་མ་བཞི་རང་བཞིན་གྱི་སྦྱོར་བ་དང༌། ཕྱི་མ་དྲུག་གནས་སྐབས་ཀྱི་སྦྱོར་བར་བཞེད། འདི་ཡང་སྦྱོར་ལམ་ཁོ་ནར་མ་ངེས་ཏེ། སློབ་དཔོན་གྱི་སྐབས་གསུམ་པར་ངེས་འབྱེད་མ་བསྟན་པར་བཤད་པ་དང༌། སྦྱོར་བའི་ལམ་ཞེས་པ། རྒྱུན་མཐའི་བར་ཆད་མེད་ལམ་གྱི་སྔ་རོལ་ཚུན་ཆད་དུ་རྗེས་སུ་འགྲོ་བའི་ཕྱིར་རོ། །
དེས་ན་འདི་ནི་ཇི་སྲིད་གཞི་ལ་མཚན་མར་འཛིན་པ་དེ་སྲིད་དུ་སྒོམ་དགོས་སོ། ། ཞེས་ཆོས་ཀྱི་རྗེ་ཐམས་ཅད་མཁྱེན་པའི་དཔལ་གྱིས་གསུང་ངོ༌། ། ཇོ་བོ་ཆེན་པོ་རྗེས་ནི། སྦྱོར་བ་རྣམ་བཅུར་བསྟན་ཀྱང་ནི། ། གྲངས་དང་གོ་རིམ་ངེས་པ་མེད། ། སྦྱོར་ཡུལ་བཞི་ཡིན་སྦྱོར་བ་དངོས། ། གསུམ་ཡིན་གཉིས་འབྲས་གཅིག་དཔེ་ཞེས། ། དེ་སྐད་སྡུད་པར་བྱེད་པ་ཡོད། ། མཐོང་ལམ་ན་ཡོད་ཁ་ཅིག་ཟེར། ། སྒོམ་ལམ་སྦྱོར་བ་ཟེར་བའང་ཡོད། །
ལ་ལ་སྦྱོར་ལམ་ན་ཡོད་དེ། ། སྦྱོར་ལམ་མ་བསྟན་གསུངས་པ་ནི། ། བཞི་རུ་མ་བསྟན་པ་ལ་དགོངས། ། ཞེས་ཕྱི་མ་འདི་རང་ལུགས་སུ་བཞེད། དེ་ལྟར་བསྟན་པའི་ཤུགས་ལ་ཉན་རང་གི་གཞི་ཤེས་སྦྱོར་བ་ཞེན་སྤྱོད་མངོན་གྱུར་བ་དང་བཅས་པ་ཡིན་ནོ། ། ཞེས་སྟོན་པ་ནི། ཤུགས་ཀྱིས་ནི་ཉན་ཐོས་ལ་སོགས་པ་ཡི་ནི། ཞེས་སོ། ། གཉིས་པ་མཉམ་པ་ཉིད་ལ། འབྲེལ་ནི།
མཉམ་པ་ཉིད་ཀྱི་སྒོ་ནས་ཞེས་སོ། ། དངོས་ལ་བཤད་བྱའི་མདོ་ནི། ཉི་ཁྲི་སྣང་བ་ལས། གཟུགས་རློམས་སེམས་སུ་མི་བྱེད། གཟུགས་ཀྱིས་རློམ་སེམས་སུ་མི་བྱེད། གཟུགས་བདག་གི་ཞེས་རློམས་སེམས་སུ་མི་བྱེད། གཟུགས་ལ་རློམ་སེམས་སུ་མི་བྱེད། ། ཅེས་གསུང༌། དེ་བསྡུད་པ་ནི། གཟུགས་ལ་སོགས་ལ་རློམ་མེད་པ། །
ཞེས་སོ། ། འདིར་རྣམ་པ་བཞི་གང་ལ་བྱ་ཞེ་ན། འཕགས་པ་དང༌། ཤཱནྟི་པ་ནི། མདོ་ལས་གསུངས་པ་བཞི་པོ་དེའོ། ། སློབ་དཔོན་ནི། གཟུགས་ཀྱི་ངོ་བོ་དང༌། མཚན་མ་དང༌། སྤྲོས་པ་དང༌། རྟོག་པ་རྣམས་སོ། །
འདི་ལ་ཤེར་བློ་ན་རེ། སྦྱོར་བ་བཅུ་པོ་རེ་རེ་ལའང༌། མཉམ་ཉིད་བཞི་བཞིར་ཡོད་ཅེས་གསུངས་ཏེ། ལེགས་པར་གདའོ། ། གསུམ་པ་ཞུགས་འབྲས་མཐོང་ལམ་ལ། འབྲེལ་ནི་མཉམ་ཉིད་ཀྱི་འོག་ཏུ་མཐོང་ལམ་འཆད་རིགས་ཏེ། གཞིའི་གནས་ཚུལ་མངོན་སུམ་དུ་མཐོང་བ་ལ། གཞི་ཕུང་ཁམས་སྐྱེ་མཆེད་ལ་རློམ་པ་རྣམ་བཞི་བཀག་པ་སྔོན་དུ་འགྲོ་དགོས་པའི་ཕྱིར། ཞེས་སྟོན་པ་ནི། སྦྱོར་བའི་མཉམ་པ་ཉིད་སོ་སོར་རྟོགས་ནས།
ཞེས་སོ། ། འབྲེལ་པ་ཅན་དངོས་ལ། མདོར་བསྟན་པ་དང་རྒྱས་པར་བཤད་པ་གཉིས། དང་པོ་ལ། མདོ་ནི་རྒྱལ་པོ་ཆེན་པོ་བཞི་དང༌། བརྒྱ་བྱིན་དང༌། ཚངས་པ་དང༌། གནས་གཙང་མའི་བར་གྱི་ལྷ་རྣམས་ཀྱིས་སངས་རྒྱས་ཀྱི་མཐུས། སངས་རྒྱས་སྟོང་གིས་མིང་འདི་ཉིད་དང༌། ཡི་གེ་འདི་ཉིད་དང༌།
རབ་འབྱོར་ཞེས་པའི་དགེ་སློང་ཁོ་ནས་ཡུམ་ཡོངས་སུ་ཞུ་བ་བྱས་ཤིང་སྟོན་པར་བྱེད་པ་དང༌། ལྷ་རྣམས་ཀྱི་དབང་པོ་བརྒྱ་བྱིན་ཡུམ་འདི་ཉིད་ཡོངས་སུ་ཞུ་བར་བྱེད་ཅིང་ཆོས་སྟོན་པར་བྱེད་པ་སེམས་ཀྱིས་མཐོང་བར་གྱུར་ཏོ། ། ཞེས་སོགས་མདོའི་རིམ་པ་གཅིག་ལ། བསྟན་བཅོས་སུ་མདོར་བསྟན་རྒྱས་བཤད་གཉིས་མཛད་པ་ཡིན་ནོ། ། འདིའི་དོན། འཕགས་སེང་གཉིས་ཀྱིས། མཐོང་ལམ་སྐད་ཅིག་མ་བཅུ་དྲུག་ལས་གཞན་མེད་པར་ཤེས་པར་བྱ་བའི་དཔང་པོར་སངས་རྒྱས་སྟོང་སྨོས་པར་བཞེད། ཤཱནྟི་པ་དང༌། ཨ་བྷྱ་སངས་རྒྱས་ཐམས་ཅད་ཀྱི་གཞི་ཤེས་ཀྱི་མཐོང་ལམ་བསྟན་པར་མཉམ་པ་ཤེས་པའི་ཆེད་ཡིན་ཞེས་གསུང་ངོ༌། ། རྒྱས་པར་བཤད་པ་ལ་འགྲེལ་པའི་འབྲེལ་ནི།
བདེན་པའི་རྣམ་པ་གང་ཡིན་ཞེ་ན། ཞེས་པའོ། ། མདོའི་འབྲེལ་ནི། ལམ་ཤེས་ཀྱི་མདོར། གཟུགས་མི་རྟག་པར་ཡིད་ལ་བྱའོ། ། ཞེས་བཤད་ན། ཉན་ཐོས་ལྟར་མི་རྟག་པ་སོགས་སུ་མཚན་མར་དམིགས་པའི་སྒོ་ནས་ཡིད་ལ་བྱའམ་ཞེ་ན། རབ་འབྱོར་བྱང་ཆུབ་སེམས་དཔའ་ཆེན་པོ་བྱམས་པ་བླ་ན་མེད་པའི་བྱང་ཆུབ་ཏུ་མངོན་པར་འཚང་རྒྱས་ནས། གཟུགས་རྟག་ཅེས་བྱ་བའམ། མི་རྟག་ཅེས་བྱ་བར་ཆོས་སྟོན་པར་མི་འགྱུར་རོ། །
ཞེས་གསུངས་སོ། ། བསྟན་བཅོས་ཀྱི་འབྲེལ་ནི། གཟུགས་སོགས་ཕུང་པོ་སྟོང་ཉིད་དང༌། ། ཞེས། མི་རྟག་སོགས་སུ་དམིགས་པ་གཞིའི་གནས་ཚུལ་ཕྱིན་ཅི་མ་ལོག་ཏུ་ཞུགས་པར་བཤད་ན། རྟག་སོགས་སུ་དམིགས་པ་གཉེན་པོ་ཡིན་ནམ་ཞེ་ན། མིན་ཏེ་རྟག་མི་རྟག་གི་སྤྲོས་པ་སོགས་སྒྲོ་འདོགས་སོ་གཉིས་དང་བྲལ་བ་ཅན་གྱི་མཐོང་བའི་ལམ་ནི། གཞིའི་གནས་ལུགས་མངོན་སུམ་དུ་མཐོང་བའི་གཞི་ཤེས་ཡིན་ནོ་ཞེས་སྟོན་པ་ནི། གཟུགས་རྟག་མ་ཡིན་མི་རྟག་མིན། ། ཞེས་སོགས་སོ། །
འགྲེལ་པ་ལས། དངོས་བསྟན་བྱང་སེམས་ཀྱི་མཐོང་ལམ། ཤུགས་བསྟན་ཉན་རང་གི་མཐོང་ལམ། ཞར་ལ་སྒོམ་ལམ་མི་སྟོན་པའི་རྒྱུ་མཚན་དང་གསུམ་རིམ་པ་ལྟར་འཆད་དོ། ། འདིར་སློབ་དཔོན་གྱི་དགོངས་པ། སྐབས་གསུམ་པ་འདིར་བྱང་སེམས་ཀྱི་ཤེར་ཕྱིན་འཇུག་པ་སྦྱོར་བར་ཞུགས་འབྲས་མཐོང་ལམ་གསུམ་དངོས་སུ་བསྟན་ནས། དམན་པའི་ཤེར་ཕྱིན། འཇུག་པ་སྦྱོར་བ། ཞུགས་འབྲས་མཐོང་ལམ་རྣམས་ཤུགས་ལ་བསྟན་པས། ཐེག་པ་ཆེ་ཆུང་གཉིས་ཀའི་གཞི་ཤེས་བསྟན་ལ།
ཚུལ་ནི་ཤེར་ཕྱིན་གོ་ཟློག་པའི་སྒོ་ནས་བསྟན། སྦྱོར་བ་རྗེས་སུ་འགྲོ་བའི་སྒོ་ནས། མཐོང་ལམ་ལྡོག་པའི་སྒོ་ནས་བསྟན། ཞེས་བཞེད་ཅིང༌། བྱང་སེམས་ཀྱི་སྦྱོར་ལམ་སྐབས་དང་པོར་བཤད་ཟིན་པའི་ཕྱིར་མ་བཤད། ཉན་ཐོས་ཀྱི་སྦྱོར་ལམ་ཡང༌། དེའི་ཤུགས་ལ་གསལ་བའི་ཕྱིར་འདིར་མ་བཤད། ཉན་ཐོས་ཀྱི་སྒོམ་ལམ་ཡང་ཇི་ལྟར་མཐོང་བའི་དོན་དེ་ཉིད་སྒོམ་པ་ཡིན་པའི་ཕྱིར་མ་བཤད། ཅེས་བཞེད། བསྡུས་དོན་སྒྲོན་མ་ལས།
གཞི་ཤེས་གཉིས་ཀ་བསྟན་ཀྱང་ནི། ། བླང་བྱ་གཙོ་བོར་བསྟན་ཞེས་པ། ། སློབ་དཔོན་ཆེན་པོ་སེང་བཟང་གསུང༌། ། དོར་བྱ་གཙོ་བོར་བསྟན་པ་ནི། ། སློབ་དཔོན་བུདྡྷ་ཤྲཱི་གསུང༌། ། ཞེས་དང༌། སངས་རྒྱས་ཡེ་ཤེས་ཞབས་ཀྱི་ཉན་རང་གཞི་ཤེས་གཙོ་བོར་བསྟན་པར་བཞེད། ཅེས་གསུངས་སོ། ། གསུམ་པ་སྒོམ་ལམ་མི་སྟོན་པའི་རྒྱུ་མཚན་ལ། ཇི་ལྟར་གསུངས་པའི་ཚུལ་དང༌།
དགོངས་པ་དཔྱད་པ་གཉིས། དང་པོ་ནི། ཉི་སྣང་ལས། ཡང་ཅིའི་དོན་གྱིས་ལམ་ཤེས་པ་ཉིད་བཞིན་དུ་ཐམས་ཅད་ཤེས་པ་ཉིད་ལ་སྒོམ་པའི་ལམ། ལོགས་ཤིག་པར་མེད་ཅེ་ན། ཉན་ཐོས་དང་རང་སངས་རྒྱས་ཀྱི་ཕུན་སུམ་ཚོགས་པ་ནི། བྱང་ཆུབ་སེམས་དཔའི་ཤེས་པ་དང་མཐོང་བས་ལྟས་ནས་འདའོ་ཞེས་གསུངས་པས་ན། འདི་ནི་གཞན་གཙོ་བོར་བྱེད་པ་ཡིན་ནོ། ། གཞན་ཡང་རྒྱུན་དུ་ཞུགས་པ་ནས་རང་སངས་རྒྱས་ཀྱི་བར་གྱི་ཤེས་པ་དང་སྤོང་བ་གང་ཡིན་པ་དེ་ནི་མི་སྐྱེ་བའི་ཆོས་ལ་བཟོད་པའི་བྱང་ཆུབ་སེམས་དཔའི་བཟོད་པ་ཡིན་ནོ། ། བཟོད་པ་གང་ཞེ་ན།
སྡུག་བསྔལ་ལ་ཆོས་ཤེས་པའི་བཟོད་པའོ། ། འདི་གང་ལས་ཤེས་ཅེ་ན། ལམ་གཞན་ཁྱད་པར་ཡོད་པ་ཡིན་ན། རིགས་དང་དབང་པོ་དང༌། ཚོགས་ཁྱད་ཞུགས་པར་འགྱུར་བའི་ཕྱིར་རོ། ། བྱང་ཆུབ་སེམས་དཔའི་བཟོད་པའི་བྱེད་པར་གཞན་རྣམས་ཀྱི་རྟོགས་པའི་བྱེད་པ་མ་ལུས་པར་འདུས་པར་འགྱུར་བའི་ཕྱིར། དེ་དག་གི་ཤེས་པ་དང་སྤངས་པ་གང་ཡིན་པ་དེ། དེའི་བཟོད་པ་ཡིན་གྱི་རྟོགས་པའི་ཚད་འདི་ཙམ་ཡིན་ནོ། ། ཞེས་བྱ་བ་ནི་རྣམ་གྲངས་གཞན་ཡིན་ནོ་ཞེས་གསུང༌། འགྲེལ་ཆེན་ལས་ཉན་ཐོས་དང་རང་སངས་རྒྱས་རྣམས་ཀྱི་ཕུན་སུམ་ཚོགས་པ་ནི་བྱང་ཆུབ་སེམས་དཔའི་ཤེས་པ་དང་མཐོང་བས་བལྟས་ནས་འདའ་བར་བྱའོ། །
ཞེས་པས་མངོན་དུ་བྱ་བ་མ་ཡིན་པའི་ཕྱིར། བྱང་ཆུབ་སེམས་དཔའ་རྣམས་ལ་མ་བསྟན་ནོ། ། ཞེས་གསུངས། འདིར་ནི། ཉན་ཐོས་ཀྱི་ལམ་ནི་བྱང་ཆུབ་སེམས་དཔས་ཡོངས་སུ་ཤེས་པར་བྱ་བ་ཡིན་གྱི། མངོན་དུ་བྱ་བ་མིན་པས། སྒོམ་པའི་ལམ་ནི་མ་བསྟན་ཏོ། ། ཞེས་གསུངས། གཉིས་པ་ལ། གཞུང་འདི་གང་ལ་འཕྲོས་ན།
སྔོན་གྱི་དགེ་བའི་བཤེས་གཉེན་ཕལ་ཆེ་བ་ནི། མཐོང་ལམ་བཤད་ཟིན་པའི་རྗེས་ཐོགས་སུ་ཉན་ཐོས་ཀྱི་སྒོམ་ལམ་བྱང་སེམས་ལ་མི་སྟོན་པའི་རྒྱུ་མཚན་ཅི་ཞེ་ན། དེའི་རྒྱུ་མཚན་དུ་འཆད། དར་ཊཱིཀ་པ། བྱང་སེམས་འཕགས་པས་མངོན་དུ་བྱ་བའི་ལམ་ཤེས་དེ་ལ་མཐོང་སྒོམ་གཉིས་ཡོད་པ་བཞིན། ཤེས་པར་བྱ་བའི་གཞི་ཤེས་དེ་ལའང༌། མཐོང་ལམ་བསྒོམ་ལམ་གཉིས་ཅིའི་ཕྱིར་མི་སྟོན་སྙམ་པའི་དོགས་པ་གཅོད་པའོ་ཞེས་གསུང༌། གསེར་འཕྲེང་མཛད་པ་པོ་ནི། ཉན་རང་གི་མཐོང་ལམ་ཤུགས་ལ་མཚོན་པའི་ཕྱིར་དུ་བྱང་སེམས་ཀྱི་མཐོང་ལམ་བསྟན་པ་ལྟར། ཉན་རང་གི་སྒོམ་ལམ་ཤུགས་ལ་མཚོན་པའི་ཕྱིར།
བྱང་སེམས་ཀྱི་སྒོམ་ལམ་མི་སྟོན་པའི་རྒྱུ་མཚན་ཅི་ཞེ་ན། དེའི་ལན་དུ་བཞེད། རྣམ་བཤད་ཀྱི་དགོངས་པ་ནི་འདི་ཡིན་ནོ། ། གཟུགས་རྟག་མ་ཡིན་མི་རྟག་མིན། ། ཞེས་པའི་སྐབས་སུ། ཉན་ཐོས་ཀྱི་རྟོགས་རིགས་མངོན་དུ་མཐོང་བའི་ཐེག་ཆེན་གྱི་མཐོང་ལམ་བསྟན་པའི་རྗེས་སུ། རྟོགས་རིགས་དེ་རྒྱུན་ལྡན་དུ་སྒོམ་པར་བྱེད་པའི་ཐེག་ཆེན་གྱི་སྒོམ་ལམ་མི་སྟོན་པའི་རྒྱུ་མཚན་ཅི་ཞེ་ན། དེའི་ལན་དུ་གཞུང་འདི་གསུངས་པ་ཡིན་ནོ། ། དེས་ན་འདིར། སྒོམ་ལམ་མི་སྟོན་པ་དང༌།
ཉན་རང་གི་ལམ་ཤེས་པའི་ལམ་ཤེས་ཀྱི་ཤེས་བྱའི་ལམ་བསྟན་པའི་མཇུག་ཐོགས་སུ་སྒོམ་ལམ་མ་བསྟན་པ་དོན་གཅིག་ཅིང༌། མདོ་ལས་ཉན་ཐོས་ཀྱི་ལམ་ཤེས་པའི་ལམ་ཤེས་ཀྱི་ཤེས་བྱར་བསྟན་པའི་བྱང་སེམས་ཀྱི་མཐོང་ལམ་དེ་དང༌། འདིའི་སྒྲོ་འདོགས་གཉིས་དང་བྲལ་བའི་རྣམ་པ་ཅན་གྱི་ཐེག་ཆེན་གྱི་མཐོང་ལམ་དེ་དོན་གཅིག་པ་ཡིན་ནོ། ། ཅི་སྟེ་དོན་མི་གཅིག་སྟེ། སྔ་མ་མི་རྟག་སོགས་བཅུ་དྲུག་གི་རྣམ་པ་ཅན་ཡིན་པས། བྱང་སེམས་འཕགས་པས་ཤེས་མཐོང་གིས་བལྟས་ནས་འདའ་བར་བྱ་བ་ཁོ་ན་ཡིན་པའི་ཕྱིར་ཞེ་ན། འདི་ནི་མི་ཤེས་པས་ཀུན་ནས་བླངས་པའི་ངག་ཡིན་ཏེ། ཆོས་མངོན་པ་སངས་རྒྱས་ཀྱི་བཀར་འདོད་ཅིང༌། ཤེར་ཕྱིན་བཀར་མི་འདོད་པ་དག་གི་ངོར། མངོན་པ་ནས་བཤད་པ་དང༌།
དོན་གཅིག་པར་འཕགས་སེང་གིས་སྦྱར་བ་ཙམ་མ་གཏོགས། ཤེར་ཕྱིན་ནས་ཉན་རང་གི་རྟོགས་རིགས་བཤད་པ་རྣམས། མི་རྟག་སོགས་བཅུ་དྲུག་གི་གྲངས་ངེས་ཅན་དུ་བཤད་པ་གཅིག་ཀྱང་མེད་པའི་ཕྱིར་དང༌། ཁྱད་པར་ཉན་ཐོས་ཀྱི་ལམ་ཤེས་པའི་ལམ་ཤེས་ཀྱི་ཤེས་བྱའི་ལམ་ནི་རྣམ་ཐར་སྒོ་གསུམ་སོགས་ཉི་ཤུ་རྩ་དྲུག་གི་རྣམ་པ་ཅན་དུ་བཤད་པའི་ཕྱིར། དེ་དག་ཀྱང་ཤེས་མཐོང་གིས་བལྟས་ནས་འདའ་བྱར་ཁས་ལེན་ནམ། དེས་སྒྲོ་འདོགས་གཉིས་དང་བྲལ་བའི་རྣམ་པ་ཅན་གྱིས་མཐོང་ལམ་ངོ་བོ་གཅིག་པ་འདི་ཉིད་ལ་མི་རྟག་སོགས་མངོན་དུ་རྟོགས་པའི་ཆ་དང༌། རྟོགས་པ་དེ་ཉིད་ཀྱང་མི་དམིགས་པར་རྟོགས་པའི་ཆ་གཉིས་ལྡོག་པས་ཕྱེ་བ་ལས། སྔ་མ་སྐབས་གསུམ་པར་གཞི་ཤེས་ཀྱི་ཆ་ནས་བསྟན་ཅིང༌། ཕྱི་མ་སྐབས་གཉིས་པར་ལམ་ཤེས་ཀྱི་ལྡོག་པར་བསྟན་ནོ། ། དེ་ལྟར་གཞུང་དོན་མདོར་བསྡུ་ན།
སྐབས་གཉིས་པར་རང་མིང་གིས་བསྟན་པའི་ཐེག་ཆེན་མཐོང་ལམ་ཆོས་ཅན། ཁྱོད་ཀྱི་རིགས་རྒྱུན་གོམས་པར་བྱེད་པའི་ཐེག་ཆེན་གྱི་སྒོམ་ལམ་ཡུམ་གྱི་མདོར་གསུངས་པ་ལ་རྒྱུ་མཚན་ཡོད་དེ། ཁྱོད་ལམ་གསུམ་མི་དམིགས་པར་ཤེས་པའི་ཆ་ནས་བསྟན་པའི་ཐེག་ཆེན་གྱི་མཐོང་ལམ་ཡིན་པའི་ཕྱིར། སྐབས་གསུམ་པར་བསྟན་པའི་ཐེག་ཆེན་གྱི་མཐོང་ལམ་ཆོས་ཅན། ཁྱོད་ཀྱི་རིགས་རྒྱུན་སྒོམ་པར་བྱེད་པའི་ཐེག་ཆེན་གྱི་སྒོམ་ལམ་ཡུམ་གྱི་མདོར་མི་སྟོན་པའི་རྒྱུ་མཚན་ཡོད་དེ། ཁྱོད་ཉན་ཐོས་ཀྱི་རྟོགས་རིགས་མངོན་སུམ་དུ་མཐོང་བའི་ཆ་ནས་བསྟན་པའི་ཐེག་ཆེན་གྱི་མཐོང་ལམ་ཡིན་པའི་ཕྱིར་རོ། ། ཁྱབ་སྟེ། ཉན་ཐོས་ཀྱི་ལམ་གྱི་རྟོགས་རིགས་ནི་གཞན་དོན་དུ་ཤེས་པར་བྱ་བ་ཡིན་གྱི་མངོན་དུ་བྱ་བ་མིན་པའི་ཕྱིར་རོ། ། ཉི་ཁྲི་སྣང་བའི་རྣམ་གྲངས་ཕྱི་མའི་དོན་ནི། ཉན་རང་གི་རྟོགས་རིགས་སྒོམ་པའི་ཐེག་ཆེན་གྱི་སྒོམ་ལམ་བསྟན་མི་དགོས་ཏེ།
ཉན་རང་གི་སྤངས་རྟོགས་ཀྱི་རིགས་ཐམས་ཅད་ཐེག་ཆེན་གྱི་མཐོང་ལམ་ནས་རྫོགས་པའི་ཕྱིར། ཞེས་པའི་དོན་ནོ། ། མཁྱེན་གསུམ་གྱི་མཇུག་བསྡུ་བ་ལ། འབྲེལ་ནི། མདོ་ལས། མཁྱེན་གསུམ་གྱི་དོན་བསྡུ་བའི་མདོ་ཚིག་ཚན་པ་གསུམ་གསུངས་པ་ཆོས་ཅན། དགོས་པ་ཡོད་དེ། སྔར་ལེའུ་གསུམ་དུ་གསུངས་པའི་སྦས་དོན་མངོན་རྟོགས་ཀྱི་རིམ་པ་མཐའ་དག་བསྡུས་པའི་ཆེད་ཡིན་པའི་ཕྱིར་རམ། ཡང་ན་མཁྱེན་གསུམ་གྱི་མངོན་པར་རྟོགས་པ་བརྒྱད་ཀ་བསྡུས་པའི་ཕྱིར། མཁྱེན་གསུམ་ལ་འཇུག་བསྡུད་མཛད་དོ། །
ཞེས་སྟོན་པ་ནི། དེ་ལྟར་རྒྱས་པར་བསྟན་ནས། ཞེས་སོགས་སོ། ། དངོས་ལ་བཤད་བྱའི་མདོ་ནི། རབ་འབྱོར་ཡུམ་འདི་ནི་ཆོས་གང་ཡང་ཐོབ་པར་བྱེད་པ་མིན། མི་ཐོབ་པར་བྱེད་པ་མིན། སྟོན། མི་སྟོན། སྟེར་བ་དང༌། འཕྲོག་པ།
བསྐྱེད་པ་དང༌། འགག་པ། ཆད་པ་དང༌། རྟག་པ། དོན་གཅིག དོན་སྣ་ཚོགས། འོང་བར་བྱེད་པ་མ་ཡིན། འགྲོ་བར་བྱེད་པ་མ་ཡིན་སོགས་ཀྱིས་གཞི་ཤེས་ཀྱི་དོན་བསྡུས་ཏེ། ལོག་ཟླ་དང་བཅས་པའི་རྣམ་པར་རྟོག་པ་བཀག་ནས་བསྟན་པའི་ཕྱིར་རོ། ། རབ་འབྱོར་ཡུམ་འདི་ནི་འདོན་པའི་ཁམས་ལས་ཤིན་ཏུ་འདའ་བར་བྱེད་པའམ།
གནས་པར་བྱེད་པ་མ་ཡིན། གཟུགས་དང༌། གཟུགས་མེད་པ་དང༌། མྱ་ངན་འདས་པའི་དབྱིངས་ལ་གནས་པར་བྱེད་པ་མ་ཡིན། རྣམ་པ་ཐམས་ཅད་མཁྱེན་པ་ཉིད་ཀྱི་བར་གྱི་ཆོས་རྣམས་སྟེར་བར་བྱེད་པའམ། འཕྲོག་པར་བྱེད་པ་མ་ཡིན་ཞེས་སོགས་ཀྱིས་ལམ་ཤེས་ཀྱི་དོན་བསྡུས་ཏེ། མི་མཐུན་པ་དང་གཉེན་པོའི་ཕྱོགས་ཀྱི་རྣམ་པར་རྟོག་པ་བཀག་ནས་བསྟན་པའི་ཕྱིར། རབ་འབྱོར་ཡུམ་འདི་ནི་སངས་རྒྱས་ཀྱི་ཆོས་རྣམས་སྟེར་བར་བྱེད་པ་མ་ཡིན་འཕྲོག་པར་བྱེད་པ་མ་ཡིན་པ་དེ་བཞིན་དུ། སོ་སོ་སྐྱེ་བོ་དང༌། ཉན་ཐོས་དང་རང་སངས་རྒྱས་ཀྱི་ཆོས་རྣམས་སྟེར་བར་བྱེད་པ་མ་ཡིན་འཕྲོག་པར་བྱེད་པ་མ་ཡིན།
ཞེས་སོགས་ཀྱིས་རྣམ་མཁྱེན་གྱི་དོན་བསྡུས་པ་ཡིན་ཏེ། རང་དང་གཞན་གྱི་དོན་བསྡུས་པ་རྣམ་པ་ཐམས་ཅད་རྟོགས་པ་དང༌། བཤད་པའི་ཆོས་དེ་དག་གི་རྒྱུ་དེ་ཡིན་པར་བརྗོད་པའི་ཕྱིར། ཞེས་ཉི་ཁྲི་སྣང་བ་ལས་བཤད། དོན་བསྡུའི་གོ་རིམ་འདི་ནི་རྒྱས་བཤད་ཀྱི་གོ་རིམ་ལས་ཟློག་སྟེ་བཤད་ལ། དེ་ཡང་གྲོལ་སྡེ་གཉིས་དང༌། ལེ་བརྒྱད་མ་དང༌། དགའ་དག་ལྡན་རྣམས་ཀྱི་དགོངས་པ་ཡིན་ནོ། ། འགྲེལ་ཆེན་གནད་ཀྱི་ཟླ་འོད། སྙིང་པོ་མཆོག་རྣམས་ལས་ཡན་ལག་རྒྱས་བཤད་ཀྱི་གོ་རིམ་དང་མཐུན་པར་མཛད་ཅིང༌།
འདིར་ཡང་དེ་བཞིན་མཛད་པ་ནི། ཡུམ་བསྡུས་པ་དང་མཐུན་པར་མཛད་པ་ཡིན་ལ། སྔ་མ་རྣམས་ནི་ཉི་ཁྲི་དང་མཐུན་པར་མཛད་པར་སྣང་ངོ༌། ། རྩ་བར་འདི་ཞེས་པ་གསུམ་གསུངས་པ་ནི། མདོ་ལས་ཡུམ་འདི་ནི་ཞེས་ལན་གསུམ་གསུངས་པ་དེ་ཉིད་འཛིན་པ་ཡིན་ལ། འགྲེལ་ཆེན་པར་ལེའུ་གསུམ་གྱིས་ཞེས་བྱེད་ཚིག་འབྱུང་བ་ནི་མ་དག་པ་སྟེ། རྩ་བར། འདིས་ནི་ཞེས་གསུངས་པ་མེད་པའི་ཕྱིར་དང༌། འཕགས་སེང་གཉིས་ཀྱིས་རྫོགས་པར་སྟོན་བྱེད། དོན་བསྡུའི་མདོ་ཚིགས་གསུམ་ལ་བཤད་པའི་ཕྱིར་རོ། །
འོན་ཀྱང་པཎ་ཆེན་བུདྡྷ་ཤྲཱི་ནི། རྫོགས་པར་སྟོན་བྱེད་ལེའུ་གསུམ་ལའང་འཆད་དོ། ། དེ་ལྟར་ན་ལུང་གི་སྙེ་མ་ལས། ཤེས་རབ་སྙིང་བརྩེས་སྲིད་ཞིར་མི་གནས་ཤིང༌། ། ཐབས་དང་ཐབས་མིན་སྤང་གཉེན་དབྱེ་བའི་དོན། ། ལེགས་རྟོགས་དམིགས་མེད་སྦྱོར་བས་གོམས་པའི་འབྲས། ། མཐོང་ལམ་བཅས་པས་གཞི་ཤེས་ལེགས་པར་བཤད། ། ཅེས་འབྱུང་བ་ལྟར། དེ་འདྲ་ཀུན་ཤེས་ཉིད་དུ་འདོད། ། ཅེས་གང་གསུངས་པ་དེ་ལེགས་པར་བཤད་ཟིན་ཏོ། །
འདིར་སྨྲས་པ། གཞི་ཤེས་སྐབས་འདིར་གཞི་ཡི་ཆོས་ཙམ་ཞིག ། ཐུན་མོང་བསྟན་པས་ལམ་ལ་འཇུག་པའི་ཚུལ། ། གང་ཟག་འབྲིང་གི་ལམ་དུ་བསྟན་པ་ལ། ། གཞི་ཙམ་བརྗོད་བྱར་བསྡུས་པའི་ཉེས་མཐོང་ནས། ། མཐའ་གཉིས་རྣམ་པར་དག་པའི་ཤེར་ཕྱིན་དེ། ། རྣམ་མཁྱེན་བསྐྲུན་བྱེད་ཐུན་མོང་མིན་པའི་རྒྱུར། ། ལེགས་པར་བཤད་ནས་རིང་བའི་ལམ་ཡང་ནི། ། ཉེ་བར་འཇུག་མཁས་མ་ཕམ་རྒྱལ་བའི་གཞུང༌། ། སྐབས་ཀྱི་སྒོ་ནས་མཇུག་བསྡུ་བ་ནི།
གཞི་ཤེས་གཏན་ལ་འབེབས་པ། སྤྱོད་པ་ཁྱད་པར་ཅན་གྱི་ལེའུ་སྟེ་གསུམ་པའོ། ། འདིར་མཁྱེན་པ་གསུམ་གྱི་མངོན་པར་རྟོགས་པ་བརྒྱད་བསྡུས་པའི་ཕྱིར། མཁྱེན་གསུམ་ལ་མཇུག་བསྡུ་མཛད་པ་ན། མངོན་པར་རྟོགས་པ་ལྷག་མ་རྣམས་ལའང་མཛད་པར་འགྱུར་བས་ལོགས་སུ་མ་མཛད་དོ། ། ཞེས་ཆོས་བཤེས་དང་བུ་སྟོན་ཐམས་ཅད་མཁྱེན་པ་གསུང་ངོ༌།། །། གཞི་ཡི་དུས་སུ་སྐྱེ་མེད་གསུམ་ལ་མཁས། ། ལམ་གྱི་དུས་སུ་སྦྱོར་བཞི་ཉམས་སུ་བླངས། ། འབྲས་བུའི་དུས་སུ་ཆོས་སྐུ་མངོན་གྱུར་པའི། ། མ་ཕམ་བྱམས་པའི་ཞབས་རྡུལ་སྤྱི་བོར་ཞོག །
གཉིས་པ་ཉམས་སུ་ལེན་པའི་ཐབས་སྦྱོར་བ་བཞི་ལ། དབང་དུ་བྱེད་པ་རྒྱུ་འབྲས། བརྟན་པ་རྒྱུ་འབྲས་གཉིས། དང་པོ་ལ་དབང་ཐོབ་ཕྱིར་དུ་སྒོམ་པ་རྣམ་ཀུན་གྱི་སྦྱོར་བ། དབང་ཐོབ་ཚུལ་གྱིས་སྒོམ་པ་རྩེ་མོའི་སྦྱོར་བ་གཉིས། དང་པོ་ལ། འབྲེལ་དགོད་པས་མཚམས་སྦྱར། མངོན་རྟོགས་ཀྱི་རང་བཞིན་རྒྱས་པར་བཤད། སྐབས་ཀྱི་སྒོ་ནས་མཇུག་བསྡུ་བ་དང་གསུམ། དང་པོ་ནི་མཁྱེན་གསུམ་བཤད་ཟིན་པའི་འོག་ཏུ་རྣམ་རྫོགས་སྦྱོར་བ་འཆད་རིགས་ཏེ།
སྐྱེ་མེད་གསུམ་ཐོས་བསམ་གྱིས་གཏན་ལ་ཕབ་པའི་དོན་དེ། རྣམ་རྫོགས་སྦྱོར་བས་དང་པོར་སྒོམ་དགོས་པའི་ཕྱིར། ཞེས་སྟོན་པ་ནི། ཐམས་ཅད་མཁྱེན་པ་ཉིད་གསུམ་ཡོངས་སུ་ཤེས་པ་ནི་ཞེས་སོགས་སོ། ། འོ་ན་འདི་བསྟན་པ་དོན་མེད་པར་འགྱུར་ཏེ། སྔར་བསྟན་པ་དེ་ཉིད་སྒོམ་པས་ཆོག་པའི་ཕྱིར་ཞེ་ན། སྔར་ནི་ཡུལ་སྐྱེ་མེད་གསུམ་སོ་སོར་གཏན་ལ་ཕབ་པས་ཡུལ་ཅན་མཁྱེན་གསུམ་སྤྱིའི་ཚུལ་གྱིས་རྟོགས་ལ། འདིར་ནི་སོ་སོའི་དམིགས་རྣམ་བསྡུས་ཏེ་སྟོན་པའི་ཕྱིར་ཞེས་སྟོན་པ་ནི། ཡང་རྣམ་པ་དང༌། ཞེས་སོགས་སོ། །
དེ་སྐད་དུ་ཡང་འགྲེལ་ཆེན་ལས། ཡང་ཐམས་ཅད་མཁྱེན་པ་ཉིད་གསུམ་དང༌། རྣམ་པ་ཀུན་མངོན་པར་རྫོགས་པར་རྟོགས་པའི་ཁྱད་པར་གང་ཞེ་ན། ཁ་ཅིག་ན་རེ། ཐམས་ཅད་མཁྱེན་པ་ཉིད་གསུམ་ནི་ཇི་སྐད་བཤད་པའི་རྣམ་པས་རྣམ་པའི་ཡུལ་སོ་སོར་ངེས་པ་ཡིན་ལ། རྣམ་པ་ཀུན་མངོན་པར་རྫོགས་པར་རྟོགས་པ་ནི་རྣམ་པ་མ་ལུས་པའི་ཡུལ་ཅན་ཡིན་ནོ། ། ཞེས་འདོད་དོ། ། གཞན་དག་ནི། ཐམས་ཅད་མཁྱེན་པ་ཉིད་གསུམ་ནི་མཚན་ཉིད་དུ་རྣམ་པར་བཞག་ལ། རྣམ་པ་ཀུན་མངོན་པར་རྫོགས་པར་རྟོགས་པ་ནི།
སྦྱོར་བ་པ་ཡིན་ནོ། ། ཞེས་ཟེར་རོ། ། ལ་ལ་ནི་རྣམ་པ་ཀུན་མངོན་པར་རྫོགས་པར་རྟོགས་པ་ནི། མི་མཐུན་ཕྱོགས་དང་གཉེན་པོའི་རབ་ཏུ་དབྱེ་བས་ཕྱེ་བ་ཡིན་ལ། ཐམས་ཅད་མཁྱེན་པ་ཉིད་གསུམ་ནི། རང་བཞིན་གྱིས་ཞི་བའི་རྣམ་པ་ཉིད་ཡིན་པའི་ཕྱིར། དེ་ལྟ་བུ་མ་ཡིན་ནོ། ། ཞེས་འདོད། ཞེས་གསུངས་ལ། འགྲེལ་པ་འདིར་ནི།
གསུམ་ཀའང་མི་འགལ་བར་བཤད་པའི་ཕྱིར་རོ། ། དར་ཊཱིཀ་པ། ཐོས་བསམ་དང་ཉམས་ལེན་གྱི་གཞུང་མཚམས་སོ་སོར་འབྱེད་པ་ནི། གཞུང་ལུགས་ཆེན་པོ་རྣམས་ནུབ་པའི་རྐྱེན་ནོ། ། ཞེས་གསུངས་པ་ནི་སུན་འབྱིན་འབྲེལ་མེད་ཡིན་ཏེ། དངོས་བརྒྱད་ཙམ་གྱི་བཤད་ཚུལ་དང༌། ཆོས་སོ་སོའི་བཤད་ཚུལ་གཅིག་ཏུ་འདྲེས་སྣང་བའི་ཕྱིར་ཏེ། སེམས་བསྐྱེད་སོགས་ཆོས་སུམ་ཅུ་མཚོན་པའི་མཁྱེན་གསུམ་ཐོས་བསམ་གྱིས་གཏན་ལ་འབེབས་ཞེས་སྨྲས་ཀྱི། སྐབས་དང་པོ་གསུམ་གྱི་ཉམས་ལེན་མི་སྟོན་ཞེས་སུ་ཞིག་གིས་སྨྲས། ཡང་སྦྱོར་བ་བཞིས།
སྐྱེ་མེད་གསུམ་ཐོས་བསམ་གྱིས་གཏན་ལ་ཕབ་སྟེ་ཉམས་སུ་ལེན་ཞེས་སྨྲས་ཀྱི། སྐབས་བར་པ་བཞིར་ཐོས་བསམ་མི་བྱེད་ཅེས་སུ་ཞིག་གིས་སྨྲས། གཞན་དུ་ན་སྔ་རབས་བྱོན་ཟིན་པའི་མཁས་པ་དེ་དག འཇིག་རྟེན་རྒྱང་འཕན་པ་བས་ཀྱང་བླུན་པར་འགྱུར་ཏེ། སྐབས་ལྷག་མ་བཞི་ལ་ཐོས་བསམ་དངོས་སུ་བྱེད་བཞིན་དུ། ཐོས་བསམ་བྱ་རྒྱུ་མིན་པར་ཁས་བླངས་པའི་ཕྱིར་རོ། ། གཞན་ཡང་ཁྱེད་ལྟར་ན་གཞུང་ལུགས་ཆེན་པོ་རྣམས་ལ་ཐོག་མར་ཐོས་བསམ་བྱས་ནས་ཉམས་སུ་ལེན་པའམ། འོན་ཏེ་མ་བྱས་པར་ཉམས་སུ་ལེན། དང་པོ་ལྟར་ན་དེ་ལྟར་བྱེད་པ་དེ་གཞུང་ལུགས་ནུབ་པའི་རྐྱེན་དུ་ཐལ། ཐོས་བསམ་དང་ཉམས་ལེན་གྱི་གཞུང་མཚམས་སོ་སོར་བཅད་པའི་ཕྱིར།
ཅི་སྟེ་མ་སྨྲས་སོ་ཞེ་ན། ཁོ་བོ་ཅག་གིས་ཇི་ལྟར་སྨྲས། རྣམ་པ་ཀུན་ཏུ་མཚུངས་སོ། ། གཉིས་པ་མངོན་རྟོགས་ཀྱི་རིགས་རྒྱས་པར་བཤད་པ་ལ། སྤྱིའི་འབྲེལ་དང༌། སོ་སོའི་འབྲེལ་གཉིས། དང་པོ་ལ། ཨ་བྷྱ་ཀ་རས། རྣམ་པ་ཀུན་མངོན་པར་རྫོགས་པར་རྟོགས་པ་ནི། རྣམ་མཁྱེན་ཡིན་ལ།
རྒྱུ་སྦྱོར་བ་ལ། དེར་བཏགས་པ་ཡིན་པར་བཞེད། འདི་ཡང་ཆོས་བཅུ་གཅིག་གི་སྒོ་ནས་བཤད་པ་རེ་ཤིག་གཉིས་སུ་འདུས་ཏེ། ཡུལ་སྐྱེ་མེད་གསུམ། ཡུལ་ཅན་མཁྱེན་གསུམ་གྱི་རྣམ་པར་བསྡུས་ནས་སྒོམ་པའི་རྣམ་རྫོགས་སྦྱོར་བ་ངོས་བཟུང་བ་དང༌། དེ་རྒྱུད་ལ་ཇི་ལྟར་སྐྱེས་པའི་རིམ་པ་གཉིས། དང་པོ་ལ། མཚན་གཞི་མཁྱེན་གསུམ་སྦྱོར་བ་མིང་གི་སྒོ་ནས་བཤད་པ་དང༌། མཚན་ཉིད། དགུ་བཅུ་རྩ་གཅིག་གི་སྒོ་ནས་དེའི་དོན་བསྟན་པའོ། །
དང་པོ་ལ། སྦྱོར་བ་དངོས་དང༌། སྦྱོར་བའི་ཁྱད་ཆོས་གཉིས། དང་པོ་ལ། སྒོམ་བྱ་རྣམ་པ་ངོས་བཟུང་བ་དང༌། དེ་གང་ཟག་གི་རྒྱུད་ལ་སྐྱེས་པ་དེ་སྦྱོར་བར་བསྟན་པའོ། ། དང་པོ་ནི། རྣམ་པ་བརྒྱ་བདུན་རྩ་གསུམ་སྟེ། དེ་ཡང་འདིར་བསྟན་བྱའི་གཙོ་བོར་གྱུར་པའི་རྣམ་རྫོགས་སྦྱོར་བའི་སྒོམ་བྱ་རྣམ་པ་ནི། སྤྱིར་ཤེས་རྣམ་ཁོ་ན་ཡིན་ཏེ།
ཡེ་ཤེས་ཀྱི་བྱེ་བྲག་ཏུ་གསུངས་པའི་ཕྱིར། ཁྱད་པར་བྱང་སེམས་ཀྱི་རྒྱུད་ལ་ཡོད་པ་ཁོ་ན་ཡིན་ཏེ། འདིའི་སྒོམ་པ་པོ་རྟེན་གྱི་གང་ཟག་བྱང་སེམས་ཁོ་ན་ཡིན་པའི་ཕྱིར། ཉོན་མོངས་པའི་སྒྲིབ་པའི་གཉེན་པོ་ཉིད་དུ་ཞེས་སོགས་སུ། ཉན་རང་གི་རྒྱུད་ལ་ཡོད་པ་ལྟ་བུར་བཤད་པ་ནི། རྟོགས་རིགས་ཀྱི་རྟེན་སོ་སོར་ངེས་པའི་རྣམ་པ་བསལ་བའི་དཔེར་བརྗོད་ཡིན་ཏེ། དཔེར་ན། སློབ་མ་བྱང་ཆུབ་སེམས་དཔའ་དང་ཞེས་བཤད་པ་བཞིན་ནོ། ། དེ་ལྟ་ནའང་སྐབས་འདིར། དོན་རྣམ་དངོས་སུ་མ་བསྟན་པ་ནི་མིན་ཏེ།
གཞི་ཤེས་དང་ལམ་ཤེས་ཀྱི་རྣམ་པ་སྟོན་པའི་མདོར། ཤེས་རྣམ་དང་དོན་རྣམ་གཉིས་ཀ་དངོས་སུ་བསྟན་པའི་ཕྱིར་ཏེ། བཅོམ་ལྡན་འདས་ཡུམ་འདི་ནི་མ་མཆིས་པའི་ཕ་རོལ་ཏུ་ཕྱིན་པའོ། ། ཞེས་སོགས་དང༌། ཡུམ་འདི་ནི་འདོད་ཆགས་དང་བྲལ་བའི་ཕ་རོལ་ཏུ་ཕྱིན་པའོ། ། ཞེས་སོགས། རབ་འབྱོར་གྱི་ཞུས་པ་རྣམས་ཀྱིས་ཤེས་རྣམ་དང༌། བཀའ་སྩལ་པ། ནམ་མཁའ་ལྟར་མེད་པའི་ཕྱིར་ཞེས་སོགས་དང༌། བཀའ་སྩལ་པ།
འདོད་ཆགས་དམིགས་སུ་མེད་པའི་ཕྱིར་རོ། ། ཞེས་སོགས་ཀྱིས་དོན་རྣམ་དངོས་སུ་བསྟན། རྣམ་མཁྱེན་གྱི་རྣམ་པའི་མདོར། རབ་འབྱོར་དང་བཅོམ་ལྡན་འདས་ཀྱིས་གསུངས་པ་གཉིས་ཀས་ཀྱང་དོན་རྣམས་དངོས་སུ་བསྟན་པའི་ཕྱིར་རོ། ། བསྟན་བཅོས་ལས་ཀྱང་མདོར་བསྟན་གྱིས་ཤེས་རྣམ་དངོས་སུ་བསྟན་ཅིང༌། རྒྱས་བཤད་དུ། དངོས་སུ་དོན་རྣམ་བསྟན་ནས་ཤེས་རྣམ་མཚོན་ཏེ་བསྟན་ནོ། ། ཞེས་མ་ཕམ་བསྟན་པའི་ཉི་མ་སངས་རྒྱས་དཔལ་གསུང་ངོ༌། ། མདོར་ན་སྐྱེ་མེད་གསུམ་རྟོགས་པའི་འཛིན་སྟངས་ཀྱི་ཁྱད་པར་དེ་སྒོམ་བྱ་ཤེས་རྣམ་ཡིན་ཞེས་སྟོན། གཉིས་པ་ལ་རྟེན་གྱི་གང་ཟག་སྤྱིར་ངོས་བཟུང་བ་དང༌།
ཁྱད་པར་ཅན་གྱི་སྒོམ་པ་སྦྱོར་བར་བསྟན་པའོ། ། དང་པོ་ནི། སྤྱིར་སྐྱེ་མེད་གསུམ་ཉན་པའི་སྣོད་དང༌། ཁྱད་པར་རྣམ་པ་བརྒྱ་བདུན་ཅུ་རྩ་གསུམ་སྒོམ་པའི་སྣོད་གཉིས་ཀྱིས་སྟོན་ཏེ། བཅས་ཤེས་པའོ། ། གཉིས་པ་ནི། སྦྱོར་བ་ཉི་ཤུས་སྟོན། གཉིས་པ་ཁྱད་ཆོས་ལ་སྒོམ་པ་པོ་སྤྲོ་བ་བསྐྱེད་པའི་ཡན་ལག་ཡོན་ཏན་བླང་བར་བསྟན་པ་དང༌། རྟོགས་པ་བོགས་དབྱུང་བའི་ཡན་ལག་སྦྱོར་བ་སྒོམ་པ་ལ་བར་དུ་གཅོད་པའི་སྐྱོན་དོར་བྱར་བསྟན་པ་གཉིས། དེ་གཉིས་ཀྱང་གོ་རིམ་དེ་ལྟར་སྟོན་དགོས་ཏེ།
ཡོན་ཏན་མ་མཐོང་ན་སྦྱོར་བ་སྒོམ་པ་ལ་མི་འཇུག་ཅིང༌། སྦྱོར་བ་མི་སྒོམ་པ་ལ་བར་ཆད་མི་འབྱུང་བའི་ཕྱིར་རོ། ། གཉིས་པ་ནི། སྦྱོར་བ་ཞེས་པའི་མིང་གི་ཐ་སྙད་ཙམ་ཤེས་ཀྱང༌། དེའི་ངོ་བོ་ཁོང་དུ་མ་ཆུད་པས་སྟོན་དགོས་སོ། ། མཚོན་བྱ་དང༌། མཚན་ཉིད་གཉིས་ཀྱི་སྒོ་ནས་སྟོན་ཏེ། མིང་དོན་གྱི་འབྲེལ་པ་ཤེས་པའི་ཆེད་ཡིན་ནོ། ། མཚན་གཞི་དང་མཚན་ཉིད་གཉིས་ཀྱང་གོ་རིམ་དེ་ལྟར་སྟོན་དགོས་ཏེ། ཐོག་མར་མཚན་གཞིའི་སྟེང་དུ་མཚོན་བྱའི་ཐ་སྙད་ལ་དཔྱོད་པ་ཞུགས་ནས་ཕྱིས་མཚན་ཉིད་འདྲི་བའི་ཕྱིར་རོ། །
གཉིས་པ་རྒྱུད་ལ་ཇི་ལྟར་སྐྱེས་པའི་རིམ་པ་ལ། སྦྱོར་བ་ཙམ་སྐྱེས་པའི་རིམ་པ་དང༌། སྐུ་གསུམ་འཕྲིན་ལས་དང་བཅས་པ་སོ་སོར་ངེས་པའི་སྦྱོར་བ་ཁྱད་པར་ཅན་ཇི་ལྟར་སྐྱེས་པའི་རིམ་པའོ། ། དང་པོ་ལ། སྦྱོར་བ་དང་པོར་སྐྱེས་པའི་གནས་སྐབས་དང༌། སྐྱེས་ནས་ཡོན་ཏན་གྱི་ཁྱད་པར་ཅི་ཞིག་ཐོབ་པ་གཉིས། དང་པོ་ལ། སངས་རྒྱ་བ་ལ་རིང་དུ་ཐོགས་པའི་སྦྱོར་བ་དང་པོར་སྐྱེས་པའི་གནས་སྐབས་དང༌། ལུང་བསྟན་ཐོབ་པའི་སྦྱོར་བ་དང་པོར་སྐྱེས་པའི་གནས་སྐབས་གཉིས་རིམ་པ་ལྟར་ཐར་པ་ཆ་མཐུན་དང༌། ངེས་འབྱེད་ཆ་མཐུན་གཉིས་ཀྱིས་སྟོན་ནོ། །
དེ་ལས་ཡོན་ཏན་གྱི་ཁྱད་པར་ཅི་ཞིག་ཐོབ་པ་ནི། སློབ་པ་ཕྱིར་མི་ལྡོག་པའི་ཚོགས་སོ། ། གཉིས་པ་ནི། དེ་ལྟར་རྣམ་རྫོགས་སྦྱོར་བ་སྤྱིར་སྒོམ་པས། རྫོགས་པའི་བྱང་ཆུབ་ལས་ཕྱིར་མི་ལྡོག་པར་ངེས་པ་ན། རྫོགས་པའི་བྱང་ཆུབ་ཀྱི་རྒྱུ་སོ་སོར་ངེས་པ་སྒོམ་པ་ལ་འཇུག་པས། སྐུ་གསུམ་སོ་སོར་ངེས་པའི་རྒྱུ་ལ་འཇུག་པ་དང༌། ཕྲིན་ལས་ཀྱི་རྒྱུ་ལ་འཇུག་པ་གཉིས། དང་པོ་ལ་ཆོས་སྐུའི་རྒྱུ་སྲིད་ཞི་མཉམ་ཉིད། གཟུགས་སྐུའི་རྒྱུ་ཞིང་དག་པ་གཉིས་ཏེ།
གསུམ་པོ་རིམ་པར་སྟོན་ནོ། ། རྒྱུ་གསུམ་པ་རིམ་པར་སྟོན་དགོས་ཏེ། འབྲས་བུ་ཆོས་སྐུ་ལས་གཟུགས་སྐུའི་སྣང་བ་འབྱུང་ཞིང༌། དེས་ཕྲིན་ལས་མཛད་པའི་ཕྱིར་རོ། ། གཉིས་པ་སོ་སོའི་འབྲེལ་ལ། སྦྱོར་བ་ལ་འཇུག་ཚུལ་གཏན་ལ་ཕབ་པ་དང༌། སྦྱོར་བ་སྐྱེས་པའི་གོ་རིམ་གཉིས། དང་པོ་ལ། བསྒོམ་བྱ་རྣམ་པ། སྒོམ་པ་པོ་གང་ཟག
ཡུལ་ཅན་སྦྱོར་བའི་དབྱེ་བ། སྦྱོར་བའི་སྔོན་འགྲོའི་ཆོས། ཉེ་རྒྱུ་ཐར་པ་ཆ་མཐུན། དང་པོ་ལ། མདོར་བསྟན། རྒྱས་པར་བཤད། དོན་བསྡུ་བའོ། ། དང་པོ་ལ། མདོའི་འབྲེལ་ནི། མཁྱེན་གསུམ་གྱི་མཇུག་བསྡུ་ལ་འཕྲོས་ནས།
རབ་འབྱོར་གྱིས་གསོལ་བ། བཅོམ་ལྡན་འདས་ཡུམ་འདི་ནི་མ་མཆིས་པའི་ཕ་རོལ་ཏུ་ཕྱིན་པའོ། ། ཞེས་སོ། ། བསྟན་བཅོས་ཀྱི་འབྲེལ་ནི། རྣམ་ཀུན་མངོན་རྫོགས་རྟོགས་པ་དང༌། ། ཞེས་བསྟན་པ་དེ། རྣམ་པ་སྦྱོར་བར་བཅས་རྣམས་དང༌། ། ཞེས་སོགས་ཀྱི་བཤད་པ་ལས། རྣམ་པ་དེའི་མཚན་ཉིད་གང༌། དབྱེ་བ་ནི་དུ་ཞིག་ཅེ་ན།
གཞི་ཤེས་པ་ཡི་བྱེ་བྲག་རྣམས་ཞེས་སོ། ། འདིར་བཙུན་པ་རྣམ་གྲོལ་སྡེས། དམིགས་པའི་ཁྱད་པར་བཟུང་བ་ལ། ། རྣམ་པ་ཞེས་ནི་བྱ་བར་བརྗོད། ། ཅེས་སོ། ། ཁ་ཆེའི་འབུམ་ཊཱིཀ་ལས། གཞི་ཤེས་པ་ཡི་ཁྱད་པར་གྱིས། ། རྣམ་པ་ཞེས་བྱའི་མཚན་ཉིད་དོ། ། ཞེས་སོ། ། གསེར་གླིང་པ།
གཞི་དང་ཡེ་ཤེས་རྣམ་པ་རྣམས། ། རྣམ་པ་ཞེས་བྱའི་མཚན་ཉིད་དེ། ། ཞེས་སྟོན་ནས། གཞི་ནི་སྐབས་དང་པོ་གསུམ་དུ་གསུངས་པའི་གཉེན་པོ་མ་ལུས་པ་ཡིན་ལ། ཡེ་ཤེས་ནི་དེ་ལ་དམིགས་པར་བྱེད་པའི་སེམས་ཀྱི་ཁྱད་པར་རོ། ། དེ་རྣམས་ཀྱི་རྣམ་པ་གང་ཡིན་པ་དེ་ནི་སྣང་བའོ། ། ཞེས་བཞེད། ཤཱནྟི་པ། གཞི་ཡེ་ཤེས་བྱེ་བྲག་རྣམས། ། ཞེས་འདོན།
འགྲེལ་ཆེན་ལས། གཞི་ནི་མི་རྟག་སོགས་རྟོགས་པའི་ཡེ་ཤེས་ཀྱི་བྱེ་བྲག་རྣམས་རྣམ་པ་ཉིད་དུ་རྣམ་པར་བཞག་པ་ནི་མཚན་ཉིད་དེ། སློབ་དཔོན་ཆོས་ཀྱི་བཤེས་གཉེན་ནི། ། རྩ་བར། གཞི་དང་ཡེ་ཤེས་རྣམ་པ་རྣམས། ། ཞེས་དང༌། འགྲེལ་པར། དམིགས་པ་དང༌། ཡེ་ཤེས་དང༌། རྣམ་པ་རྣམས་ཞེས་སྟོན་ནས།
གཞི་མི་རྟག་སོགས་རྟོགས་པའི་ཐེག་ཆེན་གྱིས་མཁྱེན་པ་དེ་གཞི་ཤེས་ཀྱི་རྣམ་པ། མི་རྟག་སོགས་སྒྲོ་འདོགས་སོ་གཉིས་དང་བྲལ་བར་རྟོགས་པའི་བྱང་སེམས་ཀྱི་ཡེ་ཤེས་དེ་ལམ་ཤེས་ཀྱི་རྣམ་པ། ཆོས་ཐམས་ཅད་ཀྱི་རྣམ་པ་མ་ལུས་པ་མངོན་དུ་རྟོགས་པའི་སངས་རྒྱས་ཀྱི་མཁྱེན་པ་དེ་རྣམ་མཁྱེན་གྱི་རྣམ་པ་ཡིན་ཞེས་གསུང་ངོ༌། ། མཁན་ཆེན་ཐམས་ཅད་མཁྱེན་པའི་ཞལ་ནས། འདིར་ཕྱི་ནང་གི་དངོས་པོ་ཐམས་ཅད་ནི་གཞི་ཡིན་ཏེ། རྟག་སོགས་སུ་སྒྲོ་འདོགས་པ་དང༌། མི་རྟག་ལ་སོགས་པའི་རྟེན་པའི་ཕྱིར། དེ་རྟོགས་པའི་ཡེ་ཤེས་ཀྱི་བྱེ་བྲག་རྣམས་ཤེས་རྣམ་ཞེས་བྱའི་མཚན་ཉིད་དེ་མཚན་གཞི་ཡིན་པས། འདིར་བསྟན་ཤེས་རྣམ་ལ་མཚན་གཞི་མེད་པའི་སྐྱོན་མེད་དོ། ། ཤུགས་ལ།
བདེན་པ་བཞིའི་ཁྱད་པར་རྣམས། ། དོན་རྣམ་ཞེས་བྱའི་མཚན་ཉིད་དེ། ། ཞེས་འདོན་ནོ། ། ཞེས་བཞེད་པ་རྣམས་ཀྱི་དགོངས་པ་ནི། རྐང་པ་དང་པོ་གཉིས་ཀྱིས་ངོ་བོ་མདོར་བསྟན། ཐ་མ་གཉིས་ཀྱིས་དབྱེ་བ་མདོར་བསྟན། དེ་ལ་གཞི་ནི། གཞི་ལམ་རྣམ་པ་གསུམ་མོ། ། ཤེས་པ་ནི་རྟོགས་པའོ། ། བྱེ་བྲག་ནི།
སྡུག་བདེན་མི་རྟག་པར་རྟོགས་པ་ལྟ་བུ་ཁྱད་པར་རྣམས་ཏེ། བརྒྱ་བདུན་ཅུ་རྩ་གསུམ་མོ། ། དེ་ལྟར་གསལ་བའི་དབྱེ་བ་མཐའ་ལས་འདས་ཀྱང༌། རིགས་ཀྱིས་བསྡུ་ན་གསུམ་དུ་འདུས་ཏེ་གཞིའི་དུས་སུ་ཐོས་བསམ་གྱིས་གཏན་ལ་ཕབ་པའི་མཁྱེན་པ་གསུམ་པོ་དེ་ཉིད་ཉམས་སུ་ལེན་པའི་རྣམ་པ་ཡིན་པའི་ཕྱིར། ཞེས་སྟོན་པ་ནི། ཀུན་མཁྱེན་ཉིད་ནི་རྣམ་གསུམ་ཕྱིར། ། ཞེས་སོ། ། མདོར་ན། སྡུག་བསྔལ་མི་རྟག་པ་སོགས་རྟོགས་པའི་ཡེ་ཤེས་བརྒྱ་དང་བདུན་ཅུ་རྩ་གསུམ་ནི་ཆོས་ཅན། གཉེན་པོ་ཤེས་རྣམ་ཀྱི་མཚན་གཞི་ཡིན་ཏེ།
བདེན་བཞིའི་གནས་ཚུལ་དང་མཐུན་པར་ཞུགས་པའི་བློ་ཡིན་པའི་ཕྱིར། བདེན་བཞིའི་སྟེང་དུ་རྟག་སོགས་སྒྲོ་འདོགས་བརྒྱ་དང་བདུན་ཅུ་རྩ་གསུམ་ཆོས་ཅན། མི་མཐུན་ཕྱོགས་ཀྱི་ཤེས་རྣམ་ཡིན་ཏེ། བདེན་པ་བཞི་ལ་ལོག་པར་ཞུགས་པའི་ཕྱིར། ཞེས་སྟོན་པ་ནི། རྟག་པ་ལ་སོགས་པར་འཛིན་པ་མི་མཐུན་ཕྱོགས་ཀྱི་གཉེན་པོའི་ཆོས་ཉིད་ཅེས་སོ། ། གཉིས་པ་རྒྱས་པར་བཤད་པ་ལ། གཞི་ཤེས་ཀྱི་རྣམ་པ་རྒྱས་པར་བཤད། ལམ་ཤེས་ཀྱི་རྣམ་པ་རྒྱས་པར་བཤད། རྣམ་མཁྱེན་གྱི་རྣམ་པ་རྒྱས་པར་བཤད་པའོ། །
དང་པོ་ལ། འབྲེལ་ནི། རྣམ་གསུམ་ཞེས་བསྟན་པ་དེ་གང་ཞེ་ན། བཤད་པ་ཞེས་སྟོན་པ་ནི། རྣམ་པ་རྣམས་སྤྱིར་བསྟན་པ་ཞེས་སོ། ། དང་པོ་ལ་མདོ་ནི། བཅོམ་ལྡན་འདས་ཡུམ་འདི་ནི་མ་མཆིས་པའི་ཕ་རོལ་ཏུ་ཕྱིན་པའོ། ། ཞེས་པ་ནས། ཡུམ་འདི་ནི་མི་གཡོ་བའི་ཕ་རོལ་ཏུ་ཕྱིན་པའོ། ། ཞེས་སོགས་ཉེར་བདུན་གསུངས་པ་རྣམས་སོ། །
དེ་བསྡུད་པ་ནི་མེད་པའི་རྣམ་པ་ནས་བཟུང་སྟེ། ཞེས་སོ། ། དེའི་དོན་འགྲེལ་པས་འཆད་པ་ལ། བདེན་པ་དང་པོ་གསུམ་གྱི་རྣམ་པ་བཤད་པ་དང༌། ལམ་བདེན་གྱི་རྣམ་པ་བཤད་པའོ། ། དང་པོ་ལ། མངོན་པ་ནས་གསུངས་པའི་རྣམ་པ་དང༌། ཤེར་ཕྱིན་ནས་གསུངས་པ་མི་མཐུན་ནོ་སྙམ་པ་དགག་པའི་ཕྱིར། མངོན་པ་ནས་གསུངས་པ་དང་སྦྱར་ནས་འཆད་པ་ནི། མེད་པ་དང༌།
མི་སྐྱེ་བ་དང༌། དབེན་པ་དང་ནས་མི་རྟག་པ་ལ་སོགས་པའི་མཚན་ཉིད་དག་ཡིན་ནོ་ཞེས་པའི་བར་རོ། ། གཉིས་པ་ལམ་བདེན་གྱི་རྣམ་པ་ལ། རྟེན་ལམ་གྱི་དབྱེ་བ། ལམ་སོ་སོའི་དབྱེ་བ། གྲངས་ཀྱི་སྒོ་ནས་དོན་བསྡུ་བ་དང་གསུམ། དང་པོ་ནི། གཞི་ཤེས་ཀྱིས་བསྡུས་པའི་ལམ་བདེན་གྱི་རྣམ་པ་ཆོས་ཅན། གསུམ་ཡོད་དེ། ཉན་རང་མ་ཕྱེ་བའི་ཉོན་སྒྲིབ་ཀྱི་གཉེན་པོར་ལམ་ཟག་མེད་གཅིག
ཤེས་སྒྲིབ་གཟུང་རྟོག་གི་གཉེན་པོར་རང་རྒྱལ་གྱི་ལམ་ཟག་བཅས་ཟག་མེད་གཉིས་ཡོད་པའི་ཕྱིར། གཞི་ཤེས་ཀྱི་རྣམ་པ་ཤེས་སྒྲིབ་ཀྱི་གཉེན་པོར་བསྟན་པ་མི་རིགས་ཏེ། གཞི་ཤེས་ནི་ཉོན་སྒྲིབ་ཀྱི་གཉེན་པོར་གནས་པའི་ཕྱིར་ཞེ་ན། སྐྱོན་མེད་དེ། གཞི་ཤེས་ཀྱིས་རང་རྒྱལ་གྱི་མངོན་རྟོགས་ཀྱང་བསྡུས་པའི་ཕྱིར་ཡང་ན་གཞི་ཤེས་ཤེས་སྒྲིབ་བཟུང་རྟོག་གི་གཉེན་པོར་ཡང་གནས་པའི་ཕྱིར། ཞེས་སྟོན་པ་ནི། ཉོན་མོངས་པའི་སྒྲིབ་པའི་གཉེན་པོ་ཉིད་དུ་ཞེས་སོགས་སོ། ། འཕགས་སེང་བུདྡྷ་ཤྲཱིས་ལམ་དང་པོ་མཐོང་སྒོམ་མ་བྱེད་པར་སྤྱིར་གསུང༌། གཉིས་པ་སྒོམ་ལམ་དང༌། གསུམ་པ་མཐོང་ལམ་དུ་གསལ་བར་གསུངས་ཏེ།
ཉི་སྣང་དང་འགྲེལ་ཆེན་ཤེས་རབ་སྒྲོལ་མ་རྣམས་ལས། ཤེས་བྱའི་སྒྲིབ་པའི་གཉེན་པོའི་ལམ་ནི་རྣམ་པ་གཉིས་ཏེ། སྒོམ་པའི་ལམ་ཟག་པ་དང་བཅས་པ་དང༌། མཐོང་བའི་ལམ་ཟག་པ་མེད་པའོ། ། གྲངས་བཞིན་དུ་སྒོམ་པ་དང་མཐོང་བའི་ལམ་གྱིས་བདག་ཉིད་ཅེས་བཤད་པའི་ཕྱིར་རོ། ། ཤེར་འབྱུང་བློ་གྲོས་ཀྱིས། ཉན་ཐོས་དང་རང་སངས་རྒྱས་ཀྱིས། ཉོན་མོངས་པ་དང་ཤེས་བྱའི་སྒྲིབ་པ་མ་སྤངས་པ་ཉིད་དུ་མཚུངས་པའི་ཕྱིར། ཞེས་ལམ་དང་པོ་ཉན་རང་མ་ཕྱེ་བར་བཤད། ལམ་གསུམ་པ་མཐོང་ལམ་དུ་བཞེད།
ཆོས་ཤེས། ལམ་དང་པོ། ཉན་རང་ལ་མ་ཕྱེ་བ་དང༌། ཕྱི་མ་གཉིས་ཀ་རང་རྒྱལ་གྱི་སྒོམ་ལམ་དུ་བཞེད་དེ། ཚིགས་གསལ་ལས། ཐམས་ཅད་ཤེས་པའི་སྐབས་སུ་ཉན་ཐོས་ཀྱི་རྣམ་པ་བཅུ་དྲུག་སྨོས་པ་ནི། དེ་དག་གི་མཐོང་བ་དང་བསྒོམ་པའི་ལམ་གྱི་མཚན་ཉིད། རང་སངས་རྒྱས་ཀྱི་རྣམ་པ་བཅོ་ལྔ་སྨོས་པ་ནི་དེ་དག་གི་མཚན་ཉིད་ཅེས་སོ། ། རྣམ་བཤད་ཀྱི་དགོངས་པའང་འདི་ཉིད་དོ། ། གསེར་གླིང་པ་ལམ་དང་པོ་ཉན་ཐོས་སུ་འཆད།
ཤཱནྟི་པ་དང༌། རཏྣ་ཀིརྟི་འདིར་ཉན་རང་དང༌། མཐོང་སྒོམ་དབྱེ་བ་མི་མཛད་དོ། ། འདིར་ལོ་ཙྪ་བ་ཆེན་པོའི་ཞལ་སྔ་ནས། སློབ་དཔོན་སེང་བཟང་གཞི་ཤེས་ཀྱི་ཉན་རང་གི་མངོན་རྟོགས་བསྡུས་པར་འཆད་པ་ནི་སྐབས་སུ་མ་བབ་སྟེ། འདི་གཞི་ཤེས་ཀྱི་རྣམ་པ་འཆད་པའི་སྐབས་ཡིན་ལ། གཞི་ཤེས་ཀྱི་རྣམ་པ་གཞི་ཤེས་སུ་བསྡུས་པ་ལ་དགོས་པ་མེད་ཅིང༌། སྡུད་མི་ནུས་པའི་ཕྱིར། སྡུག་ཀུན་གྱི་དོན་རྣམ་པ་བརྒྱད་པོ་ཡང་གཞི་ཤེས་སུ་བསྡུད་དགོས་པར་ཧ་ཅང་ཐལ་ལོ། ། ཅི་སྟེ།
འདིར་ཡུལ་ཅན་གཞི་ཤེས་སྟོན་པར་འདོད་ན། སྐབས་དོན་བོར་བར་འགྱུར་ཏེ། ལམ་བདེན་གྱི་རྣམ་པ་མ་བསྟན་པའི་ཕྱིར་རོ། ། དེས་ན་ལམ་གཉིས་པ་དང་གསུམ་པའི་སྐབས་འཕགས་པ་གསུམ་གྱི་ཤེས་སྒྲིབ་ཀྱི་གཉེན་པོ་བསྟན་པར་འཕགས་པ་བཞེད་པ་ལྟར་ཡིན། ཞེས་གསུངས་སོ། ། གཉིས་པ་ལ། ཉོན་སྒྲིབ་ཀྱི་གཉེན་པོ་ཟག་མེད་བཞི་མངོན་པ་ནས་གསུང་པ་དང་སྦྱར་ནས་འཆད་པ་ནི། དེ་ལ་དང་པོ་ལ་བྱེད་པ་པོ་ཞེས་སོ། ། ཤེས་སྒྲིབ་གཟུང་རྟོག་གི་གཉེན་པོར་སྒོམ་ལམ་ཟག་བཅས་ལྔ་འཆད་པ་ནི། གཉིས་པ་ལ་ཞེས་སོ། །
ཤེས་སྒྲིབ་གཟུང་རྟོག་གི་གཉེན་པོ་སྒོམ་ལམ་ཟག་མེད་འཆད་པ་ནི། གསུམ་པ་ལ་ཞེས་སོགས་སོ། ། དོན་བསྡུ་བ་ནི། དེ་ལྟར་ཞེས་སོགས་སོ། ། འདི་དག་གི་སྐབས་སུ། གཞི་ཤེས་ཀྱི་རྣམ་པ་དང་པོ་བཅུ་དྲུག་ལ། ཤེར་ཕྱིན་ལས་གསུངས་པའི་ཆོས་ཀྱི་བདག་མེད་པའི་རྣམ་པ་བཅུ་དྲུག་ནི་བྱང་སེམས་ཀྱི་ཡིན་ལ། མངོན་པ་ནས་བཤད་པའི་གང་ཟག་གི་བདག་མེད་པའི་རྣམ་པ་བཅུ་དྲུག་ནི། ཉན་རང་གི་ཡིན་ནོ། ། ལམ་ཕྱི་མ་བཅུ་གཅིག་གི་སྐབས་སུ།
རྣམ་བཤད་ལས། རང་རྒྱལ་གཟུང་བའང་ལམ་གྱི་རྣམ་གཞག་སོ་སོར་ངེས་པའི་རྟེན་ངོས་བཟུང་བ་ཡིན་གྱི། འདིའི་བསྒོམ་བྱ་ཤེས་རྣམ་ནི། བྱང་སེམས་ཀྱི་རྒྱུད་ལ་ཡོད་པ་ཁོ་ན་འཛིན་དགོས་ཏེ། དོན་བསྡུ་ལས། དེ་ལ་ཐམས་ཅད་ཤེས་པ་ཉིད་ཀྱི་རྣམ་པ་ཉིད་རྣམ་པ་ནི། ཉན་ཐོས་དང་བྱང་ཆུབ་སེམས་པའི་བྱེ་བྲག་གིས། ཞེས་འབྱུང་བའི་ཕྱིར། གཉིས་པ་ལམ་གཉིས་ཀྱི་རྣམ་པ་ལ། གཞི་ཤེས་ཀྱི་རྣམ་པ་བཤད་ཟིན་པའི་འོག་ཏུ་ལམ་ཤེས་ཀྱི་རྣམ་པ་འཆད་དེ།
ཉོན་སྒྲིབ་དང་ཤེས་སྒྲིབ་གཟུང་རྟོག་གི་གཉེན་པོ་སྒོམ་རྗེས་སུ། ཤེས་སྒྲིབ་འཛིན་རྟོག་གི་གཉེན་པོར་ཆོས་ཀྱི་བདག་མེད་བསྒོམ་པའི་ཕྱིར་ཞེས་སྟོན་པ་ནི། དེའི་འོག་ཏུ་ཞེས་སོགས་སོ། ། སྔར་མཁྱེན་གསུམ་བསྟན་པའི་གོ་རིམ་དང་མི་མཐུན་པ་ནི། འདིར་རྒྱུད་ལ་སྐྱེ་བའི་རིམ་པའི་དབང་དུ་བྱས་པའམ། ཡང་ན་འདི་མཁྱེན་གསུམ་གྱི་དོན་བསྡུས་ལ་འཕྲོས་པ་ཡིན་པས་དེའི་གོ་རིམ་ལྟར་བཤད་དོ། ། འབྲེལ་པ་ཅན་དངོས་ལ། མདོ་ནི་རབ་འབྱོར་གྱིས་གསོལ་པ། བཅོམ་ལྡན་འདས་ཡུམ་འདི་ནི་འདོད་ཆགས་དང་བྲལ་བའི་ཕ་རོལ་ཏུ་ཕྱིན་པའོ། ། ཞེས་པ་ནས་ཡུམ་འདི་ནི་དངོས་པོ་མེད་པའི་ངོ་བོ་ཉིད་སྟོང་པ་ཉིད་ཀྱི་ཕ་རོལ་ཏུ་ཕྱིན་པའོ། །
ཞེས་པའི་བར་གསུངས་སོ། ། དེ་བསྡུད་པ་ནི། རྒྱུ་དང་ལམ་དང་སྡུག་བསྔལ་དང༌། ། ཞེས་སོགས་སོ། ། འདི་ལ་སྔ་ཕྱིའི་རིགས་པས། འདོད་ཆགས་དང་བྲལ་བ་ནས་བཟུང་སྟེ་ངོ་བོ་ཉིད་ཀྱིས་སྟོང་པའི་བར་ཞེས་སྦྱར་རོ། ། ཞེས་གཞུང་སྦྱོར་ལས་གསུངས་སོ། ། འགྲེལ་པས་འཆད་པ་ལ། གོ་རིམ་ལ་མི་མཐུན་པ་སྤངས་ཏེ། མདོར་བསྟན་པ་ནི།
ཀུན་ནས་ཉོན་མོངས་པ་དང༌། ཞེས་སོ། ། རྒྱས་པར་བཤད་པ་ལ། འབུམ་ཕྲག་གསུམ་པའི་ཞལ་ནས། ཀུན་འབྱུང་སྤང་བྱ་ཡིན་པས། སྤང་གཉེན་གྱི་སྒོ་ནས་བསྟན། ལམ་རྒྱུད་ལ་བརྟེན་བྱ་ཡིན་པས་དམ་བཅའ་དང་འཐད་པའི་སྒོ་ནས་བསྟན། སྡུག་བསྔལ་ཤེས་བྱ་ཡིན་པས། རང་སྤྱིའི་མཚན་ཉིད་ཀྱི་སྒོ་ནས་བསྟན། འགོག་བདེན་མངོན་དུ་བྱ་རྒྱུ་ཡིན་པས།
དག་པ་གཉིས་ལྡན་གྱི་སྒོ་ནས་བསྟན། ཞེས་གསུངས་པ་ལྟར་བཤད་པ་ལ། འདིར་བཤད་པའི་ལམ་ཤེས་ཀྱི་རྣམ་པ་སོ་དྲུག་པོ་མངོན་པ་ནས་བཤད་པ་དང་མི་མཐུན་པས། བདེན་བཞིའི་ཆོས་མིན་ནོ་སྙམ་པ་བསལ་བའི་ཕྱིར། མངོན་པ་ནས་གསུངས་པ་དང་སྦྱར་ནས་འཆད་པ་ནི། དེ་ལ་འདོད་ཆགས་དང་བྲལ་བའི་དང༌། ཞེས་སོགས་སོ། ། ངེས་འབྱིན་ལ་འཐད་པ་མི་སྟོན་པ་ནི། གདུལ་བྱ་ཉེ་བའི་བསམ་པ་ལ་ལྟོས་པ་ཡིན་ལ། སྡུག་བདེན་ལ་རང་སྤྱིའི་ཁྱད་པར་ནི།
སྔ་མ་བཞི་གང་ཟག་གི་བསམ་པས་རང་མཚན་དུ་ཞེན་པ་དང༌། ལྔ་པ་དང་གང་ཟག་གི་བསམ་པས་སྤྱི་མཚན་དུ་ཞེན་པ་ཙམ་ཡིན་གྱི། ཁྱབ་ཆེ་ཆུང་གི་ཁྱད་པར་མེད་ཅེས་སློབ་དཔོན་གྱིས་གསུངས་སོ། ། ཨར་གྱིས། དང་པོ་བཞི་གང་ཟག་གི་བདག་མེད་ཀྱི་རྣམ་པ་དང༌། གཉིས་པ་ཆོས་ཀྱི་བདག་མེད་ཀྱི་རྣམ་པ་ཡིན་ནོ། ། ཞེས་གསུངས། སྟོང་བདག་མེད་གཉིས་བདེན་པ་གཞན་གྱིའང་རྣམ་པ་ཡིན་མོད། སྡུག་བདེན་ཁོ་ནའི་རྣམ་པར་སྟོན་པའི་རྒྱུ་མཚན་ཅི་ཞེ་ན། འབུམ་ཕྲག་གསུམ་པའི་ཞལ་ནས།
མི་རྟག་སྡུག་བསྔལ་གཉིས་དེའི་ཁྱད་ཆོས་སུ་ཤེས་པའི་ཆེད་ཡིན་ཏེ། བདག་གི་བ་དང་ངོ་བོར་གྱུར་པའི་བདག་ཡོད་ན། དེ་གཉིས་དེའི་ཁྱད་ཆོས་སུ་མི་འགྲུབ་པའི་ཕྱིར། ཞེས་གསུངས། འཕགས་པ་ཐོགས་མེད་ལྟར་ན། སྡུག་བདེན་ལ་ཕྱིན་ཅི་ལོག་བཞིར་སྒྲོ་འདོགས་པ་ཡོད་པས་དེའི་གཉེན་པོར་བཞི་པོ་བསྟན། ཕྱིན་ཅི་ལོག་བཞི་ལས་བཟློག་པའི་གེགས་སྲེད་པ་བཞི་ཡོད་པས་ཀུན་འབྱུང་ལ་བཞི་བསྟན། དེ་བཞི་འགོག་དགོས་པས་འགོག་བདེན་ལ་བཞི་བསྟན། དེ་འགགས་པའི་འགོག་པ་བཞི་མངོན་དུ་བྱེད་དགོས་པས། ལམ་ལ་བཞི་བསྟན་ཞེས་མངོན་པ་ཀུན་ལས་བཏུས་ལས་གསུངས་སོ། །
འགོག་བདེན་གྱི་རྣམ་པ་བཅུ་དྲུག་པོ་མངོན་པ་ནས་གསུངས་པ་བཞི་དང་སྦྱར་ན་བཞིར་འདུས་ཏེ། དངོས་པོའི་དྲི་མ་འགོག་པ་གསུམ་འགོག་པ་དང་སྦྱར། མངོན་ཞེན་གྱི་དྲི་མ་འགོག་པ་བརྒྱད་ཞི་བ་དང་སྦྱར། བྱེད་པ་པོའི་རྟོག་པས་དབེན་པ་གཅིག་གྱ་ནོམ་དང་སྦྱར། འཁྲུལ་པའི་དྲི་མ་བསལ་བ་བཞི་ངེས་འབྱུང་དང་སྦྱར་བ་རྣམས་སོ། ། འདིར་སྟོང་ཉིད་བཅུ་དྲུག་ནི། འགོག་པ་སོགས་ཀྱི་ངོ་བོ་ཡིན་ལ། དེ་དག་རྟོགས་པའི་ཡེ་ཤེས་རྣམས་ནི་འགོག་པ་སོགས་ཀྱི་རྣམ་པར་འགྱུར་རོ། ། སྟོང་ཉིད་བཅུ་དྲུག་པོ་ཐམས་ཅད་དག་པ་གཉིས་ལྡན་ཡིན་ཏེ། སྟོང་པ་ཉིད་ཅེས་པས་རང་བཞིན་རྣམ་དག་དང༌།
མངོན་པར་ཞེན་པ་དགག་པས་ཞེས་པ་གློ་བུར་རྣམ་དག་གི་དོན་སྟོན་པའི་ཕྱིར། དེའི་དོན་ཡང་མིག་སོགས་གདོད་མ་ནས་རང་གི་ངོ་བོ་བདེན་གྲུབ་ཀྱིས་སྟོང་པ་དང༌། ཕྱི་ནང་སོགས་སུ་མངོན་པར་ཞེན་པའི་དྲི་མ་བར་ཆད་མེད་ལམ་གྱི་བཀག་པ་དེ་དང་བྲལ་བས་རབ་ཏུ་ཕྱེ་བའི་སྟོང་ཉིད་ཡིན་པའི་ཕྱིར། འབྲས་བུ་དག་པ་གཟུགས་ལ་སོགས། ། ཞེས་པའི་དོན་ནོ། ། ངེས་འབྱུང་ལ་ཇི་ལྟར་ངེས་འབྱུང་དང༌། གང་ངེས་འབྱུང་གཉིས་ལས། གཉིས་པོའི་ཁྱད་པར་ལ་དང་པོ་ནི། སློབ་ལམ་ན་ཡོད་ལ། ཕྱི་མ་ནི་མྱ་ངན་ལས་འདས་པ་ཡིན་ནོ། །
ཞེས་མ་ཕམ་བསྟན་པའི་ཉི་མ་སངས་རྒྱས་དཔལ་གསུང་ངོ༌། ། ངེས་པར་འབྱུང་བའི་རྣམ་པ་ཁོ་ན་ངོ་བོ་ཉིད་དགག་པས། ཞེས་པའི་དོན་ནི། ངེས་འབྱུང་གཉིས་ཀྱི་ནང་ནས་གང་ངེས་འབྱུང་ཁོ་ན། དངོས་པོར་ཞེན་པ་གསུམ། བཏགས་པ་ལ་མངོན་པར་ཞེན་པ་བརྒྱད། བྱེད་པ་པོ་ལ་ཞེན་པ་གཅིག འཁྲུལ་པ་གསུམ་སྟེ། ཞེན་པ་བཅོ་ལྔ་བསལ་བའི་ངེས་འབྱུང་བདེན་པ་བ་ཡོད་དམ་སྙམ་པའི་དྲི་མ་བཀག་པས་རབ་ཏུ་ཕྱེ་བའི་སྟོང་ཉིད་ཡིན་པའི་ཕྱིར། ཞེས་པའི་དོན་ནོ། །
སྐབས་འདིར་སྔ་རབས་པ་རྣམས། བདེན་པ་དང་པོ་གསུམ་གྱི་ཤེས་རྣམ་གྱི་ཡུལ་ནི། ལམ་མིན་པས་ལམ་ཤེས་སུ་མི་རུང་ལ། དེ་དག་གི་ཤེས་རྣམ་ཡུལ་དུ་བྱེད་པ་ཉིད་ལམ་ཤེས་བཟུང་ངོ༌། ། ཞེས་གསུང་ལ། རྣམ་བཤད་ལས་ནི། བདེན་པ་དང་པོ་གསུམ་རྟོགས་པའི་ཡེ་ཤེས་ཀྱི་རིགས་རྒྱུན་ཉམས་སུ་མྱོང་བའི་ལྡོག་པ་ནས་ལམ་ཤེས་སུ་བསྟན་པ་ཡིན་ནོ། ། ཞེས་གསུང་ལ། རལ་གྲི་ནི། རང་རིག་ལ་ལམ་ཤེས་པ་མི་རུང་ངོ༌། །
ཞེས་ཀྱང་གསུངས་སོ། ། གསུམ་པ་རྣམ་མཁྱེན་གྱི་ཤེས་རྣམ་རྒྱས་པར་བཤད་པ་ལ། སྔ་ཕྱིའི་འབྲེལ་ནི། དེའི་འོག་ཏུ་ཞེས་སོགས་སོ། ། འདི་ལ་མཁན་ཆེན་རིན་པོ་ཆེས། རྣམ་མཁྱེན་གྱི་རྣམ་པ་རྣམས་ཡོངས་སུ་ཤེས་པ་ནི། དབང་དུ་བྱ་བའི་ཕྱིར་རྣམ་པར་སྒོམ་པར་བྱེད་པ་རྣམ་པ་བརྒྱ་དང་བཅུ་པོ་ཀུན་མངོན་པར་རྫོགས་པར་རྟོགས་པ་ཞེས་སྦྱར་རོ། ། འབྲེལ་པ་ཅན་དངོས་ལ། བཤད་བྱའི་མདོ་ནི། བཅོམ་ལྡན་འདས་ཡུམ་འདི་ནི་དྲན་པ་ཉེ་བར་བཞག་པའི་ཕ་རོལ་ཏུ་ཕྱིན་པའོ། །
ཞེས་པ་ནས་ཆོས་ཐམས་ཅད་རྣམ་པ་ཐམས་ཅད་དུ་མངོན་པར་རྫོགས་པར་སངས་རྒྱས་པའི་ཕྱིར་རོ། ། ཞེས་པའི་བར་རོ། ། དེ་བསྡུད་པ་ནི། གཞུང་སྦྱོར་ལྟར་ན། དྲན་པ་ཉེར་གཞག་ནས་བཟུང་སྟེ། སངས་རྒྱས་རྣམ་པའི་མཐར་ཐུག་པར། ། རྣམ་ཀུན་མཁྱེན་པའི་བྱེ་བྲག་རྣམས། ། རྣམ་པ་ཞེས་བྱ་མཚན་ཉིད་དེ། ། ལམ་གྱི་བདེན་པའི་རྗེས་མཐུན་པར། ། ཞེས་སོ་དོན་ནི།
སངས་རྒྱས་འཕགས་པའི་ཐུགས་རྒྱུད་ཀྱི་རྣམ་མཁྱེན་གྱི་རྣམ་པ་ཆོས་ཅན། བརྒྱ་དང་བཅུར་ཡོད་དེ། སློབ་མ་ཉན་ཐོས་ལ་ཡོད་པའི་ལམ་བདེན་དང་རྗེས་སུ་མཐུན་པར་གཞི་ཤེས་ཀྱི་རྣམ་པ་སོ་བདུན་ཕྱེ། བྱང་སེམས་ལ་ཡོད་པའི་ལམ་བདེན་དང་རྗེས་སུ་མཐུན་པར་ལམ་ཤེས་ཀྱི་རྣམ་པ་སོ་བཞི་ཕྱེ། སངས་རྒྱས་ཉིད་ཀྱི་ལམ་བདེན་གྱི་དབྱེ་བས་རྣམ་མཁྱེན་གྱི་རྣམ་པ་སོ་དགུར་ཕྱེ་བའི་ཕྱིར་ཞེས་པ་སྟེ། ཆོས་ཤེས་ཀྱིས། རྣམ་པ་ཐམས་ཅད་མཁྱེན་པའི་རྣམ་པ་བརྒྱ་དང་བཅུ་ནི། རྣམ་པར་མི་རྟོག་པའི་ཡེ་ཤེས་ཆེན་པོ་གཅིག་པུ་པ་དེའི་མཚན་ཉིད་དོ། ། ཞེས་པ་ལྟར་རོ། ། གསུམ་དུ་འབྱེད་པ་མི་འཐད་དེ།
རྣམ་མཁྱེན་གྱི་རྣམ་པ་ཁོ་ན་སྟོན་པའི་སྐབས་ཡིན་པའི་ཕྱིར། ཞེ་ན་སྐྱོན་མེད་པར་སྟོན་པ་ནི། རྣམ་པ་ཐམས་ཅད་མཁྱེན་པ་ཉིད་ཀྱིས་འཕགས་པའི་གང་ཟག་ཐམས་ཅད་བསྡུས་པའི་ཕྱིར་ཞེས་པའོ། ། འདིར་སངས་རྒྱས་ཀྱི་རྒྱུད་ལ་ཡོད་པ་ཁོ་ན་བཟུང་ན་རྟེན་གྱི་གང་ཟག་སོ་སོར་ངེས་པར་བཤད་པ་མི་འཐད་དོ་ཞེ་ན། སྐྱོན་མེད་དེ་འཕགས་པ་ཐམས་ཅད་ཀྱི་རྟོགས་རིགས་ཡར་ལྡན་དུ་འདུས་པར་རྟོགས་པའི་ཆེད་ཡིན་ནོ། ། འོ་ན་དངོས་པོ་ལ་ཡོངས་སུ་རྟོག་པའི་ལམ་ཞེས་དང༌། དྲོ་བ་དང་རྩེ་མོའི་ངོ་བོ་ཉིད་ཅེས་སོགས་སློབ་ལམ་ཁོ་ན་བཤད་པ་མིན་ནམ་ཞེ་ན། དེ་ཡང་དང་པོར་དམིགས་རྣམ་སྒོམ་ཚུལ་སོགས་ཀྱི་རྒྱུད་ལ་ཇི་ལྟར་བསྐྱེད་པའི་རིམ་པའི་སྒོ་ནས་མ་བསྟན་ན། དེའི་རིགས་རྒྱུན་ཡར་ལྡན་དུ་ཐོབ་པ་ངོས་བཟུང་བར་མི་ནུས་པའི་ཕྱིར་རོ། ། དེས་ན་འདིའི་བསྟན་བྱའི་གཙོ་བོ་ནི་རྣམ་མཁྱེན་ཁོ་ན་ཡིན་ལ།
དངོས་སུ་བསྟན་པ། ཉན་རང་དང་བྱང་སེམས་ཀྱི་རྒྱུད་ལ་ཡོད་པ་རྣམས་ཡིན་ཞེས་བརྗོད་པ་ལེགས་སོ། ། སྐབས་འདིར་ཤེར་འབྱུང་བློ་གྲོས་ཀྱིས། འདི་ལྟར་གསུངས་ཏེ། རྣམ་མཁྱེན་གྱིས་ལམ་ཤེས་དང༌། གཞི་ཤེས་གཉིས་བསྡུས་ན། དེ་གཉིས་ལོགས་སུ་བསྟན་པ་དོན་མེད་ཅིང་སྔར་ལོགས་སུ་བསྟན་ཀྱང་ཕྱིས་བསྡུས་ཏེ་བཤད་པ་ཡིན་ན། སྔར་རྣམ་མཁྱེན་གཅིག་པུར་བསྟན་རིགས་པར་ཐལ་ཞེ་ན། གཞི་ལམ་རྟོགས་པ་ཡོད་པ་ཙམ་གྱིས་རྣམ་པ་ཐམས་ཅད་རྟོགས་པ་ཡོད་པ་མིན། རྣམ་པ་ཐམས་ཅད་རྟོགས་པ་ཡོད་ན།
དེ་གཉིས་རྟོགས་པ་ཡོད་པས། རྣམ་མཁྱེན་གྱིས་གཉིས་པོ་བསྡུས་པར་འཐད་ཅིང༌། སྔར་གཉིས་པོ་ལོགས་སུ་བསྟན་པ་དོན་མེད་པ་མིན་ཏེ། རྣམ་པ་རྣམས་ཕན་ཚུན་བསྡུས་པ་མིན་པའི་ཕྱིར། རྣམ་མཁྱེན་གཅིག་པུ་ལོགས་སུ་བསྟན་པར་ཡང་མི་ནུས་ཏེ། གཞི་ལམ་གཉིས་ལ་གནས་པའི་རྣམ་པ་རྣམས་ཁོ་ན་རྣམ་མཁྱེན་གྱི་རྟོགས་བྱ་ཡིན་པའི་ཕྱིར། ཞེས་པའི་དོན་དུ་བཤད། མཁན་ཆེན་ཐམས་ཅད་མཁྱེན་པས། གཞི་ཤེས་ཀྱི་རྣམ་པ་ཉེར་བདུན་དང་སོ་བདུན་ཟློས་སོ་ཞེ་ན། མིན་ཏེ།
སྔར་བདེན་པ་བཞི་ཀའི་སྒོ་ནས་བསྟན། འདིར་ལམ་བདེན་གཅིག་པུའི་སྒོ་ནས་བསྟན་པའི་ཕྱིར། དེ་ལྟ་ན་ཡང་ལམ་བདེན་གྱི་བཅོ་ལྔ་དང་མི་ཟློས་ཏེ། གོང་དུ་མཚན་ཉིད་ཀྱི་སྒོ་ནས་བསྟན། འདིར་མཚན་གཞིའི་སྒོ་ནས་བཤད་པའི་ཕྱིར། ལམ་ཤེས་ལའང་དེ་བཞིན་ནོ་ཞེས་གསུངས་ཏེ། ལེགས་པར་བཤད་པའི་གཏེར་རོ། ། དེ་དག་རྒྱས་པར་བཤད་པ་ལ། སློབ་པའི་བྱང་ཕྱོགས་སོ་བདུན་གྱིས། གཞི་ཤེས་ལས་ཕྱི་བའི་རྣམ་མཁྱེན་གྱི་རྣམ་པ་མཚོན་ཏེ་བཤད་པ་དང༌།
གཉེན་པོའི་ལམ་སོ་དྲུག་གིས་ལམ་ཤེས་ལས་ཕྱེ་བའི་རྣམ་མཁྱེན་གྱི་རྣམ་པ་མཚོན་ཏེ་བཤད་པ། གཉེན་པོའི་ལམ་སོ་དྲུག་གིས་ལམ་ཤེས་ལས་ཕྱེ་བའི་རྣམ་མཁྱེན་གྱི་རྣམ་པ་མཚོན་ཏེ་བཤད་པ། ཐུན་མོང་མིན་པའི་ཡོན་ཏན་གྱི་སྒོ་ནས་རྣམ་མཁྱེན་དངོས་སུ་བཤད་པ་དང་གསུམ། དང་པོ་སྡེ་ཚན་བདུན་གྱི་སྒོ་ནས་འཆད་ལ། དངོས་པོ་ལ་ཡོངས་སུ་རྟོག་པའི་ལམ་ལ་སོགས་པ་བདུན་ནི། དང་པོར་ཐོབ་པའི་གནས་སྐབས་ཀྱི་མིང་ངོ༌། ། ཞེས་བློ་གྲོས་སེང་གེས་ཐེག་གསུམ་གསལ་བྱེད་དུ་བཤད་དོ། ། སྡེ་ཚན་བདུན་དུ་ཕྱེ་བ་ནི། སྤྱིར་བཏང་ལ་དང་པོར་ཐོབ་པའི་ས་མཚམས་ཀྱི་དབང་དུ་བྱས་པ་ཡིན་ཏེ། མཛོད་ལས།
སྡེ་ཚན་བདུན་ནི་གོ་རིམ་བཞིན། ། ལས་ནི་དང་པོ་པ་དག་དང༌། ། ངེས་འབྱེད་ཆ་མཐུན་རྣམས་དང་ནི། ། སྒོམ་དང་མཐོང་ལ་རབ་ཏུ་ཕྱེ། ། ཞེས་བཤད་ལ། མདོ་སྡེ་པ་ཡན་ཆད་ཚོགས་ལམ་ཆུང་ངུ་འབྲིང་ཆེན་པོ་གསུམ་དང༌། དྲོད་རྩེ་གཉིས་དང༌། བཟོད་མཆོག་གཉིས་དང༌། མཐོང་ལམ་དང་སྒོམ་ལམ་ལ་རིམ་པར་འཇོག་པར་མངོན་པ་ཀུན་ལས་བཏུས་སོགས་ལས་བཤད་ལ། མཐོང་ལམ་ཡང་འཕགས་ལམ་ཡན་ལག་བརྒྱད་ཀྱི་ངོ་བོར་མི་བཞེད་དོ། །
ཐུབ་དགོངས་སུ། མཐོང་བའི་ལམ་གྱི་སྐད་ཅིག་དང་པོ་ལ་ནི་དྲན་པ་ཡང་དག་བྱང་ཆུབ་ཀྱི་ཡན་ལག་མེད་དེ། དེ་ཚེ་སྔར་དེ་བཞིན་ཉིད་མཐོང་བ་མེད་པའི་ཕྱིར། ཞེས་བཤད། མདོ་སྡེའི་རྒྱན་ལས་ནི། སོ་བདུན་པོ་ཐམས་ཅད་ས་དང་པོ་ནས་ཐོབ་པར་བཤད་དེ། རྒྱལ་སྲས་བྱང་ཆུབ་ཕྱོགས་མཐུན་པ། ། རྣམ་པ་སྣ་ཚོགས་ཐམས་ཅད་ནི། ། རྟག་ཏུ་མཐོང་བའི་ལམ་ཉིད་དང༌། ། ལྷན་ཅིག་ཏུ་ནི་ཐོབ་པར་འདོད། །
ཅེས་གསུངས་སོ། ། དེ་ལྟར་སོ་བདུན་པོ་འདི་དངོས་བསྟན་བྱང་སེམས། ཤུགས་བསྟན་ཉན་རང༌། བསྟན་བྱའི་གཙོ་བོ་སངས་རྒྱས་ལ། ཞེས་སྔ་རབས་པ་རྣམས་འཆད་དོ། ། གཉིས་པ་བྱང་སེམས་དང་ཐུན་མོང་བའི་ཡོན་ཏན་སོ་བཞིས་ལམ་ཤེས་ལས་ཕྱེ་བའི་རྣམ་མཁྱེན་གྱི་རྣམ་པ་མཚོན་ཏེ་བཤད་པ་ལ། གཉེན་པོའི་ལམ་སོ་དྲུག་པོ་གསུམ་དུ་བསྡུད་དེ། ལྷག་མཐོང་ཁྱད་པར་ཅན་རྣམ་ཐར་སྒོ་གསུམ་གྱི་ཏིང་ངེ་འཛིན། ཞི་གནས་ཁྱད་པར་ཅན་རྣམ་ཐར་བརྒྱད་དང་སྙོམས་འཇུག་དགུའི་ཏིང་ངེ་འཛིན། ཟུང་དུ་འབྲེལ་བ་སྤོང་བའི་ལམ་དང༌།
སངས་རྒྱས་ཉིད་ཀྱི་ལམ་རྣམས་སོ། ། གོ་རིམ་ལ། བྱང་ཕྱོགས་སོ་བདུན་ནི་རྒྱུད་ལ་བསྐྱེད་པའི་རིམ་པ་ཡིན་ལ། འདི་དག་ནི་བཤད་པའི་གོ་རིམ་མོ། ། གསུམ་པ་ཐུན་མོང་མིན་པའི་ཡོན་ཏན་གྱི་སྒོ་ནས་རྣམ་མཁྱེན་གྱི་རྣམ་པ་བཤད་པ་ལ། མདོར་བསྟན། རྒྱས་པར་བཤད། དོན་བསྡུ་བ་གསུམ། དང་པོ་ནི། སྟོབས་སོ་དགུ་ནི་ཆོས་ཅན།
བྱང་ཕྱོགས་དང་འདྲ་བར་ཐུན་མོང་མ་ཡིན་ཏེ། རྒྱུན་མཐའ་མན་ཆད་དུ་རིགས་འདྲ་མཚན་ཉིད་པ་སྔོན་དུ་མ་སོང་བའི་སངས་རྒྱས་ཀྱི་ཡོན་ཏན་ཡིན་པའི་ཕྱིར། ཞེས་སྟོན་པ་ནི། རྣམ་པ་ཐམས་ཅད་མཁྱེན་པ་ཉིད་ཀྱི་རྣམ་པ་ནི་ཞེས་སོགས་སོ། ། འདིར་ཐུན་མོང་མིན་པའི་གཅིག་པུ་ཁོ་ན་སྟེ། ཞེས་འབྱུང་བ་ལ་བརྟེན་ནས་སྔ་རབས་པ་རྣམས་ཐུན་མོང་བའི་རྣམ་པ་དང༌། ཐུན་མོང་མིན་པའི་རྣམ་པ་གཉིས་ཀྱི་ཐ་སྙད་མཛད་པ་དེའི་དོན་ནོ། ། སྔ་མ་རྣམས་འདི་ལྟར་བཞེད་དེ། སངས་རྒྱས་འཕགས་པའི་ཐུགས་རྒྱུད་ཀྱི་སོ་བདུན་པོ་ལ་ཉན་ཐོས་དང་ཐུན་མོང་ཞེས་བྱ་སྟེ། སྤྱིར་ཉན་ཐོས་ཀྱི་རྒྱུད་ལ་སོ་བདུན་པོ་མཚན་ཉིད་པ་ཡོད་པའི་ཕྱིར།
སངས་རྒྱས་འཕགས་པའི་ཐུགས་རྒྱུད་ཀྱི་རྣམ་ཐར་སྒོ་གསུམ་སོགས་བཞི་ལ། བྱང་སེམས་དང་ཐུན་མོང་བ་ཞེས་བྱ་སྟེ། དེ་དག་མཚན་ཉིད་པ་བྱང་སེམས་འཕགས་པའི་རྒྱུད་ལ་ཡོད་པའི་ཕྱིར། ལྷག་མ་སོ་དགུ་པོ་ལ་ཐུན་མོང་མིན་པ་ཞེས་བྱ་སྟེ། འཕགས་པ་འོག་མ་ལ་དེ་དག་མཚན་ཉིད་པ་མེད་པའི་ཕྱིར། ས་དགུ་པར་སོ་སོར་ཡང་དག་པར་རིག་པ་བཞི་བཤད་པ་ནི་མཚན་ཉིད་པ་མིན་ཏེ། འདྲི་བ་ཀུན་གྱི་ལན་འདེབས་པ་མེད་པའི་ཕྱིར་རོ་ཞེས་བཞེད། བདག་གི་བློ་ལ་འདི་ལྟར་སྣང་སྟེ། སངས་རྒྱས་འཕགས་པའི་ཐུགས་རྒྱུད་ཀྱི་རྣམ་མཁྱེན་གྱི་རྣམ་པ་བརྒྱ་དང་བཅུ་པོ་དེ་ལ་ཐུན་མོང་དང་ཐུན་མོང་མིན་པའི་གཉིས་སུ་འཇོག་པ་ནི་ཡི་གེའི་དོན་མིན་ཏེ། འོ་ན་ཅི་ཞེ་ན།
རྩ་བར། འཕགས་པ་བཞིའི་ལམ་བདེན་དང་རྗེས་སུ་མཐུན་པར་རྣམ་མཁྱེན་ལ་གསུམ་དུ་ཕྱེ་ཞེས་བསྟན་པ་ལ། འཕགས་པ་བཞིའི་ལམ་གྱི་བདེན་པ་རང་གང་ཞེ་ན། ཐུན་མོང་བའི་ལམ་བདེན་དང༌། ཐུན་མོང་མིན་པའི་ལམ་བདེན་དངོས་སུ་སྟོན་པ་ཡིན་ནོ། ། ཐུན་མོང་བའི་སྐབས་དངོས་སུ་བསྟན་པ་རྣམས་རྣམ་མཁྱེན་གྱི་རྣམ་པ་མིན་པའི་ཕྱིར། རྣམ་མཁྱེན་གྱི་རྣམ་པ་ལ་ཐུན་མོང་བ་དང་ཐུན་མོང་མིན་པ་གཉིས་སུ་འབྱེད་པ་ནི་སྐབས་ལས་འཆོལ་ཞིང༌། ཐུན་མོང་བའི་ཡོན་འདི་དག་གིས་མཚོན་ནས་བསྟན་པའི་རྣམ་མཁྱེན་གྱི་རྣམ་པ་རྣམས་ནི་སངས་རྒྱས་ཁོ་ནའི་ཐུགས་རྒྱུད་ལ་བཞུགས་པའི་ཕྱིར། འཕགས་ཆུང་འོག་མ་སུ་ཞིག་དང་ཐུན་མོང་བར་འགྱུར་སྙམ་དུ་རྟོགས་སོ། ། གཉིས་པ་རྒྱས་པར་བཤད་པ་ལ།
བརྟེན་པ་ཡོན་ཏན་གྱི་དབྱེ་བ་དང༌། རྟེན་ཡེ་ཤེས་ཀྱི་རང་བཞིན་གཉིས། དང་པོ་ལ་ནུས་པའི་ཡོན་ཏན་དང༌། བག་ཚ་བ་མེད་པའི་ཡོན་ཏན། ཆོས་སྟོན་པའི་ཡོན་ཏན། རྣམ་པར་དག་པའི་ཡོན་ཏན་ནོ། ། དང་པོ་ནི་སྟོབས་བཅུ་སྟེ། མདོ་སྡེ་རྒྱན་ལས། ཐབས་དང་སྐྱབས་དང་དག་པ་དང༌། ། ཐེག་ཆེན་ངེས་པར་འབྱུང་བ་ལ། །
སེམས་ཅན་རྣམས་ནི་རབ་བསླུ་བའི། ། བདུད་འཇོམས་ཁྱོད་ལ་ཕྱག་འཚལ་ལོ། ། ཞེས་གསུང༌། གཉིས་པ་ནི། མི་འཇིག་པ་བཞི་སྟེ། རང་གཞན་དོན་དུ་ཡེ་ཤེས་དང༌། ། སྤང་བ་ངེས་འབྱུང་གེགས་མཛད་ལ། ། སྟོན་མཛད་མུ་སྟེགས་གཞན་དག་གིས། ། མི་བརྫི་ཁྱོད་ལ་ཕྱག་འཚལ་ལོ། ། ཞེས་པ་ལྟར་རོ། །
གསུམ་པ་ནི། སོ་སོ་ཡང་དག་རིག་པ་བཞི་སྟེ། རྟེན་དང་བརྟེན་པ་བཤད་བྱ་དང༌། ། གསུང་དང་མཁྱེན་པ་འཆད་བྱེད་ལ། ། བློ་གྲོས་རྟག་ཐོགས་མི་མངའ་བའི། ། ལེགས་སྟོན་ཁྱོད་ལ་ཕྱག་འཚལ་ལོ། ། ཞེས་པ་ལྟར་རོ། ། བཞི་པ་ནི་མ་འདྲེས་པ་བཅོ་བརྒྱད་དེ། སྤྱོད་པ་དང་ནི་རྟོགས་པ་དང༌། ། ཡེ་ཤེས་དང་ནི་ཕྲིན་ལས་ཀྱིས། །
ཉན་ཐོས་རང་སངས་རྒྱས་ཀུན་གྱི། ། བླ་མ་ཁྱོད་ལ་ཕྱག་འཚལ་ལོ། ། ཞེས་འབྱུང་བ་ལྟར་རོ། ། གོ་རིམ་ནི། ཕྱི་མ་ཕྱི་མ་རྣམས། སྔ་མ་སྔ་མ་ལ་བརྟེན་པ་ལྟ་བུར་བློས་ཞེན་པའི་ཕྱིར། རིམ་པར་སྟོན། རྟེན་ཡེ་ཤེས་ཀྱི་རང་བཞིན་ལ་གསུམ་སྟེ། འདིར་དེ་བཞིན་ཉིད་ནི་ཡུལ་ཅན་ཡེ་ཤེས་ལ་བྱ་དགོས་ཏེ། མདོ་ལས་ཕ་རོལ་ཏུ་ཕྱིན་པའི་སྒྲས་གསུངས་པའི་ཕྱིར་རོ། །
འོན་ཀྱང་ཆོས་ཤེས་ནི་ཆོས་ཉིད་ལ་བཞེད་པར་སྣང་སྟེ་ཚིག་གསལ་ལས། སངས་རྒྱས་ཐམས་ཅད་ཀྱིས་བཤད་པའི་དེ་བཞིན་ཉིད་དེ་ནི་མྱ་ངན་ལས་འདས་པ་ཡིན་ཏེ། མྱ་ངན་ལས་འདས་པ་གང་ཞེ་ན། དེ་བཞིན་ཉིད་རྣམ་པར་དག་པའོ། ། ཞེས་བཤད་དོ། ། ཞེས་གསུང༌། རང་བྱུང་གི་རྣམ་པ་དང༌། སངས་རྒྱས་ཉིད་ཀྱི་རྣམ་པ་ལ་ཁྱད་པར་ཅི་ཡོད་ཅེ་ན། ཆོས་ཀྱི་བཤེས་གཉེན་གྱིས། དེ་བཞིན་ཉིད་ལ་དམིགས་ཏེ་རྣམ་པ་ཐམས་ཅད་མཁྱེན་པའི་ཡེ་ཤེས་ཐོབ་པ་ན།
དངོས་པོ་རྣམས་ལ་དབང་སྒྱུར་བའི་མཐུའི་སྒོ་ནས་ནི་རང་བྱུང་དུ་བཞག་ལ། དེ་ཉིད་ཀྱིས་སྣ་ཚོགས་པར་མ་འདྲེས་པར་མཁྱེན་པའི་སྒོ་ནས་སངས་རྒྱས་ཀྱི་རྣམ་པར་བཞག་ཅེས་གསུངས་སོ། ། ཉི་སྣང་ལས། རྣམ་པའི་དབྱེ་བ་གང་ཡིན་པ་སྟོབས་སོགས་དང༌། དེ་རྣམས་ཀྱི་ངོ་བོ་ཉིད་གང་ཡིན་པ་དེ་བཞིན་ཉིད་དང༌། དེ་རྣམས་ལས་མངའ་སྒྱུར་བ་གང་ཡིན་པ་རང་འབྱུང་དང༌། ཆེད་དུ་བྱ་བ་གང་ཡིན་པ་སངས་རྒྱས་ཉིད་ཀྱི་རྣམ་པར་བཤད་དོ། ། གསུམ་པ་དོན་བསྡུ་བ་ལ་གཞུང་འདི་དག་དྷི་ར་བ་ལ། རྣམ་པ་མ་ལུས་པའི་ཡུལ་ཅན་དུ་འདོད། སུ་ག་ཏ་ཤྲཱི།
རྣམ་མཁྱེན་གྱི་རྣམ་པའི་དོན་བསྡུ་བར་འཆད་ལ། དང་པོ་ལྟར་ཡི་གེའི་དོན་ལ་ཞུགས་པས། ངོ་བོའི་སྒོ་ནས་སོ་སོའི་དོན་བསྡུ་བ་དང༌། གྲངས་ཀྱི་སྒོ་ནས་ཐུན་མོང་གི་དོན་བསྡུ་བ་གཉིས། དང་པོ་ལ། མེད་པའི་རྣམ་པ་སོགས་ཉེར་བདུན་གྱི་དོན་བསྡུ་བ་ནི། དེ་ལ་ཞེས་སོགས་ཏེ། དོན་ནི། གཞི་ཤེས་ཀྱི་རྣམ་པ་ལྔར་བཤད་པ་དག་ལས། མངོན་པ་ནས་གསུངས་པའི་མི་རྟག་སོགས་བཅུ་དྲུག་གི་རྣམ་པ་ཅན་ཉན་ཐོས་ཀྱི་རྒྱུད་ལ་ཡོད་པ་རྣམས་ནི་ཟག་མེད་ཡིན་ཏེ།
རང་དོན་དུ་ཉོན་སྒྲིབ་ཀྱི་གཉེན་པོར་མཉམ་གཞག་ཏུ་བསྒོམ་པར་བྱ་བ་ཡིན་པའི་ཕྱིར། འདིར་རང་རྒྱལ་གྱི་རྒྱུད་ལ་ཡོད་པ་ནི། གཞུང་ལས་མ་བཤད་པ་ལྟར་མི་བཟུང་སྟེ། སྔར་ཟག་བཅས་ཡོད་པར་བཤད་པ་དང་འགལ་བའི་ཕྱིར་རོ། ། ཤེར་ཕྱིན་ལས་གསུངས་པའི་ཆོས་ཀྱི་བདག་མེད་ཀྱི་རྣམ་པ་ཅན་བྱང་སེམས་ཀྱི་རྒྱུད་ལ་ཡོད་པ་ཉེར་བདུན་ནི་ཟག་བཅས་ཞེས་བྱ་སྟེ།

རྗེས་ཐོབ་ཏུ་ཤེས་པར་བྱ་བའི་རྣམ་པ་ཡིན་པའི་ཕྱིར། ཞེས་པ་རྣམ་བཤད་ཀྱི་དགོངས་པའོ། ། ཡང་ན་ཉན་ཐོས་ཀྱི་རྒྱུད་ལ་ཡོད་པ་ནི་ཟག་མེད་ཅེས་བྱ་སྟེ། ཉོན་མོངས་ཆེད་དུ་གཉེར་ནས་སྤོང་བའི་གཉེན་པོའི་རིགས་སུ་གནས་པའི་ཕྱིར། བྱང་སེམས་ཀྱི་རྒྱུད་ལ་ཡོད་པ་རྣམས་ནི་ཟག་བཅས་ཞེས་བྱ་སྟེ། རང་དོན་དུ་ཉོན་མོངས་ཀྱི་གཉེན་པོར་མི་སྒོམ་པའི་གཞི་ཤེས་ཡིན་པའི་ཕྱིར། འདིར་བྱང་སེམས་ཀྱི་གཞི་ཤེས་ཀྱི་མི་རྟག་སོགས་བཅུ་དྲུག་དང༌། ཆོས་ཀྱི་བདག་ཉིད་གཅིག་ཆར་རྟོགས་པ་མི་འགལ་ཏེ། བྱང་སེམས་ཀྱི་དབང་དུ་བྱས་ཏེ། མངོན་པ་ནས་གསུངས་པ་དང༌། ཤེར་ཕྱིན་ནས་གསུངས་པ་དོན་གཅིག་པར་བཤད་པའི་ཕྱིར་རོ། །
རྒྱུ་དང་ལམ་དང་ཞེས་སོགས་ཀྱི་དོན་བསྡུ་བ་ནི། ལམ་ཤེས་པ་ཉིད་ཀྱི་རྣམ་པ་ནི་ཞེས་སོ། ། དྲན་པ་ཉེར་གཞག་ནས་བཟུང་སྟེ། ཞེས་པའི་དོན་བསྡུ་བ་ནི། རྣམ་པ་ཐམས་ཅད་མཁྱེན་པ་ཉིད་ཀྱི་ལམ་གྱི་རྣམ་པ་ནི་ཞེས་སོགས། དེའི་དོན་ནི། ཉན་ཐོས་དང་བྱང་སེམས་ཀྱི་རྒྱུད་ལ་ཡོད་པའི་སོ་བདུན་དང་སོ་བཞི་པོ་ཡང་རྣམ་མཁྱེན་གྱི་རྣམ་པར་བཟུང་ངམ་ཞེ་ན། མིན་ནོ། ། ཞེས་སྟོན་པའོ། ། འོ་ན་སློབ་ལམ་ན་རྣམ་པ་བརྒྱ་བདུན་བཅུ་རྩ་གསུམ་སྒོམ་པ་མེད་པར་འགྱུར་ལ།
དེ་ལྟ་ན་རྣམ་རྫོགས་སྦྱོར་བ་མེད་པར་ཐལ་ལོ་ཞེ་ན། ཉེས་པ་མེད་དེ། རྣམ་པ་བརྒྱ་བདུན་བཅུ་རྩ་གསུམ་པོ་ཀུན་མངོན་པར་རྫོགས་པར་རྟོགས་པ་ནི་སངས་རྒྱས་ཡིན་ལ། སློབ་ལམ་ན་ཡོད་པ་ནི་དེའི་སྦྱོར་བ་སྟེ། རྣམ་རྫོགས་སྦྱོར་བ་ཞེས་བྱའོ། ། གྲངས་ཀྱི་སྒོ་ནས་ཐུན་མོང་གི་དོན་བསྡུ་བ་ནི། རྣམ་པ་རྣམས་ཞེས་སོགས་བྱའོ། ། སྐབས་འདིར་ཉི་སྣང་འགྲེལ་ཆེན་གཉིས་ལ། བཅུ་དྲུག་ལས་གཞན་དྲི་མེད་ཀྱི། ། རྣམ་པ་ཡོད་མིན་ཞེས་གང་བཤད་པ་དེ་ནི་ཉོན་མོངས་པའི་སྒྲིབ་པ་ཙམ་གྱི་གཉེན་པོའི་རྣམ་པས་ཕྱེ་བ་ལ་དགོངས་པ་ཡིན་པས་དེ་དང་འདི་ལ་འགལ་བ་མེད་དོ། །
ཞེས་སོགས། གཉིས་པ་སྒོམ་པ་པོ་གང་ཟག་ལ། རྣམ་པའི་འོག་ཏུ་གང་ཟག་འཆད་རིགས་ཏེ། ཇི་སྐད་བཤད་པའི་རྣམ་པ་དེ་སྦྱོར་བས་ཇི་ལྟར་སྒོམ་པའི་ཚུལ་བརྗོད་དགོས་པས། དེ་ཡང་སྒོམ་པ་པོ་མ་བསྟན་པར་བརྗོད་མི་ནུས་པའི་ཕྱིར། ཞེས་སྟོན་པ་ནི་སྦྱོར་བ་ཁྱད་པར་ཅན་དག་གིས་རྣམ་པ་རྣམས་སྒོམ་དགོས་ན། ཞེས་སོགས་སོ། ། འབྲེལ་པ་ཅན་དངོས་ལ། མདོ་ནི། དེ་ནས་ལྷའི་དབང་པོ་བརྒྱ་བྱིན་གྱིས་འདི་སྙམ་དུ་སེམས་པར་གྱུར་ཏེ།
ཡུམ་འདི་རིགས་ཀྱི་བུའམ་རིགས་ཀྱི་བུ་མོ་གང་གི་རྣ་ལམ་དུ་གྲགས་པར་གྱུར་པ་དེ་དག་ཀྱང་སྔོན་གྱི་རྒྱལ་བ་ལ་བསྙེན་བཀུར་བྱས་པའོ། ། དགེ་བའི་རྩ་བ་བསྐྱེད་པའོ། ། དགེ་བའི་བཤེས་གཉེན་གྱིས་ཡོངས་སུ་བཟུང་བ་ཡིན་ནོ་ཞེས་སོ། ། དེ་བསྡུད་པ་ནི། སངས་རྒྱས་རྣམས་ལ་ལྷག་པར་བྱས། ། ཞེས་སོགས་ཏེ། ཤླཽ་ཀ་དང་པོས་ཉན་པའི་སྣོད་དང༌། ཕྱི་མས་བསམ་བྱུང་གི་འཛིན་པ་དང༌། སྒོམ་བྱུང་གི་ཚུལ་བཞིན་ཡིད་ལ་བྱེད་པའི་སྣོད་དེ་བསྟན་ནོ། ། གསུམ་པ་ཡུལ་ཅན་སྦྱོར་བའི་དབྱེ་བ་ལ།
འབྲེལ་ནི། སྒོམ་པ་པོའི་གང་ཟག་དེས་རྣམ་པ་རྣམས་བསྒོམ་པའི་རྣལ་འབྱོར་དེ་ལ་སྦྱོར་བ་ཞེས་མིང་གིས་འདོགས་སོ་ཞེས་སྟོན་པ་ནི། དེ་ལྟར་སྦྱོར་བ་པོ་བསྟན་ནས་ཞེས་སོ། ། དངོས་ལ་མདོ་ནི། བརྒྱ་བྱིན་གྱིས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། ། བཅོམ་ལྡན་འདས་ཇི་ལྟར་ན་བྱང་སེམས་ཆེན་པོ་ཡུམ་ལ་གནས་པར་འགྱུར་བ་ལགས་ཞེས་སོགས་ཞུས་པ་ལ། ཀཽ་ཤི་ཀ་འདི་ལ་བྱང་སེམས་ཆེན་པོས་ཡུམ་ལ་སྤྱོད་པའི་ཚེ། གཟུགས་ལ་མི་གནས་ཏེ། གང་གི་ཚེ་གཟུགས་ལ་མི་གནས་པ་དེའི་ཚེ་གཟུགས་ལ་རྣལ་འབྱོར་དུ་བྱེད་པ་ཡིན་ནོ། ། ཞེས་སོགས།
དེ་བསྡུད་པ་ནི། གཟུགས་ལ་སོགས་ལ་མི་གནས་ཕྱིར། ། ཞེས་སོགས་སོ། ། འདི་བུདྡྷ་ཤྲཱི། རང་བཞིན་གྱི་སྦྱོར་བ་ལྔ། གནས་སྐབས་ཀྱི་སྦྱོར་བ་བཅོ་ལྔ་ཞེས་བཞེད། འབྲེ་ཆེན་པོ། དང་པོ་ལྔ་རང་བཞིན་གྱི་སྦྱོར་བ་ཡིན་ཏེ། གནས་སྐབས་ཐམས་ཅད་དུ་ཁྱབ་པར་འཇུག་པའི་ཕྱིར། བར་པ་བཅུ་བཞི་ནི།
གནས་སྐབས་ཀྱི་སྦྱོར་བ་ཡིན་ཏེ། ལས་དང་པོ་པ་ནས་ས་བཅུ་པའི་གནས་སྐབས་དེ་དང་དེ་དག་ཏུ་སྦྱོར་བའི་ཕྱིར། ཐ་མ་ནི་དེ་དག་གྲུབ་པར་བྱེད་པ་ཐབས་ཀྱི་སྦྱོར་བ་ཡིན་ཏེ། ས་མཚམས་ཀྱིས་ངེས་པར་བྱས་ནས་བརྩོན་པ་མི་གཏོང་བའི་སྦྱོར་བ་ཡིན་པའི་ཕྱིར། བཅོམ་ལྡན་རལ་གྲི་ནི། མི་གནས་པའི་སྦྱོར་བ་ནི་རང་བཞིན་ཡིན་ལ། གཞན་རྣམས་ནི་དེའི་གནས་སྐབས་ལ་བཏགས་པ་ཡིན་ནོ། ། ཇི་ལྟར་ན། བཞི་པོ་དེ་ཉིད་ཡུལ་གྱི་སྒོ་ནས་ལྔ། གང་ཟག་གི་སྒོ་ནས་བརྒྱད།
ཡུམ་གྱི་རྣལ་འབྱོར་རྫོགས་པའི་སྒོ་ནས་བཞི། འབྲས་བུའི་སྒོ་ནས་གཉིས། དུས་ཀྱི་སྒོ་ནས་གཅིག་ཡིན་ནོ་ཞེས་བཞེད། རྣམ་བཤད་ཆེན་མོ་ལས། ཡུལ་བཟུང་བ་དང་འཛིན་པ་ལ་ཞེན་པ་བཀག་པའི་དབྱེ་བས་དང་པོ་གཉིས། གཞི་ལམ་རྣམ་པའི་ཆོས་ཉིད་རྟོགས་ཚུལ་གྱི་དབྱེ་བས་གསུམ། འབྲས་བུ་ཐོབ་ཚུལ་ལས་ཚེགས་ཆེན་ཡུན་རིངས་རྟོགས་པ་ཡོན་ཏན་གྱི་དབྱེ་བས་བདུན་ཡུལ་ལ་འཕྲོས་པའི་གཅོད་ཚུལ་གྱི་དབྱེ་བས་བཞི། ཕྲིན་ལས་ཀྱི་དབྱེ་བས་གཅིག སྦྱོར་བ་མཐར་ཐུག་པའི་གནས་སྐབས་གཅིག ཐ་མ་ལ་ས་མཚམས་ཀྱི་སྦྱོར་བ་ཞེས་གསུང༌།
ཉི་ཁྲི་སྣང་བ་ལས། ཟབ་པའི་སྦྱོར་བ་སོགས་གསུམ་ལ་མཁྱེན་གསུམ་གྱིས་སྦྱོར་བ་ཞེས་གསུང་ཞིང༌། ཆུང་དང་འབྲིང་དང་ཆེན་པོའི་དབྱེ་བས་ཟབ་མོ་མངོན་པར་བྱང་ཆུབ་པ་དང༌། ཐུན་མོང་མིན་པར་བྱང་ཆུབ་པ་དང༌། བླ་ན་མེད་པར་མངོན་པར་བྱང་ཆུབ་པའི་དབང་དུ་བྱས་པར་གསུངས་སོ། ། ཤཱནྟི་པའི་དག་ལྡན་ལྟར་ན། ཟབ་པ་སོགས་གསུམ་ལའང་སྦྱོར་བ་སྔ་མ་གཉིས་སྦྱར་ཏེ། རང་བཞིན་གྱི་སྦྱོར་བ་བརྒྱད་དུ་བཞེད། ས་མཚམས་ལ། ཤེར་བློ།
དང་པོ་ལྔ་སྦྱོར་བའི་ལམ་དང༌། དེ་ནས་གཅིག་མཐོང་ལམ། སྒོམ་ལམ་ཆུང་ངུའི་ཆུང་ངུ་ལ་སོགས་པའི་རིམ་པས་དགུ་དང༌། ཁྱད་པར་གྱི་ལམ་ལ་གསུམ་དང༌། བར་ཆད་མེད་པའི་ལམ་ལ་གཉིས་ཏེ། དེ་ལྟར་ལམ་ལྔས་སྦྱོར་བ་ཉི་ཤུ་རྫོགས་པ་ཡིན་ནོ། ། ཞེས་བཞེད། ཁ་ཆེ་གཞོན་དུ་དཔལ། དེ་ལ་ལྔ་ནི་ཚོགས་ལམ་གྱིས་བསྡུས་ལ། བཅོ་ལྔ་ནི་སྦྱོར་ལམ་ནས་ས་བཅུ་པའི་བར་གྱིས་བསྡུས་པར་བཞེད།
ཆོས་ཀྱི་བཤེས་གཉེན་ནི། ཉི་ཤུ་པོ་ཐམས་ཅད་སྦྱོར་ལམ་ཁོ་ནར་བཞེད། རྣམ་བཤད་ལས་བུདྡྷ་ཤྲཱིའི་བཞེད་པ་ལྟར། དང་པོ་ལྔ་ནི་ཚོགས་ལམ་ནས་རྒྱུན་མཐའི་བར། ཚེགས་ཆེན་ཡུན་རིང་རྟོགས་པ་སྦྱོར་ལམ། དེ་ནས་བཞི་དྲོད་སོགས་བཞི་ལ། ཉེ་བ་ནི་མཐོང་ལམ་ནས། མྱུར་བ་ནི་ས་གཉིས་པ་ནས་བདུན་པའི་བར། དེ་ནས་ལྔ་ནི་ས་བརྒྱད་པ་ནས། དེ་ནས་གཉིས་ནི་ས་དགུ་པ་ནས་བཅུ་པ།
ས་མཚམས་ཀྱི་སྦྱོར་བ་ནི་ས་བདུན་མན་ཆད་ལ་བཞེད། ཉི་ཁྲི་སྣང་བ་ལས། སྦྱོར་བ་ཉི་ཤུ་པོ་འདི་དག་གི་གོ་རིམ་ནི་རིགས་པའི་ཚུལ་ཉིད་ཡིན་ཏེ། ཆོས་ཐམས་ཅད་ལ་མངོན་པར་མ་ཞེན་པར་གནས་པ་དང༌། དེ་ལ་མི་སྦྱོར་བ་ནི་དེ་དག་གི་ཟབ་པ་དང༌། གཏིང་དཔག་དཀའ་བ་དང་ཚད་མེད་པ་རྟོགས་པར་འགྱུར་རོ། ། སྦྱོར་བ་མ་ཡིན་པ་བྱེད་པ་ཉིད་ཀྱིས་ནི་ལས་དང་པོ་པ་ཚེགས་ཆེན་པོས་ཐོས་པ་དང༌། དེ་ལས་གཞན་པ་ནི་བདེ་བླག་ཏུ་ལུང་བསྟན་པ་དང༌། ཕྱིར་མི་ལྡོག་པའི་ས་ཐོབ་ནས་ངེས་པར་འབྱུང་བ་དང༌། མི་འབྲལ་བར་འགྱུར་བ་དང༌།
མངོན་པར་རྫོགས་པར་བྱང་ཆུབ་པ་ལ་ཉེ་བར་གྱུར་པ་དང༌། སྨྱུར་དུ་མངོན་པར་རྫོགས་པར་བྱང་ཆུབ་པར་འགྱུར་རོ། ། དེ་ནས་ནི་གཞན་གྱི་དོན་བྱེད་ཅིང༌། འཕེལ་བ་དང་འགྲིབ་པ་མེད་པ་དང༌། ཆོས་སམ་ཆོས་མ་ཡིན་པ་ལ་སོགས་པའི་འདུ་ཤེས་ཐམས་ཅད་དང་བྲལ་བས་རྣམ་པར་མི་རྟོག་པ་དང༌། འབྲས་བུ་རིན་པོ་ཆེ་སྦྱིན་པས་མཆོག་ཏུ་རྣམ་པར་དག་པའི་མཐར་ཐུག་པ་ཐོབ་པ་ནི། སྔོན་ཉིད་དུ་ལོའི་བར་དུ་མངོན་པར་བརྩོན་པས་སེམས་ཀྱི་རྒྱུ་ཡོངས་སུ་སྦྱངས་པ་ཡིན་ནོ། ཞེས་གསུངས་སོ། ། དཔལ་སངས་རྒྱས་ཡེ་ཤེས་ཞབས་ཀྱིས་ནི། ཉི་ཤུ་པོ་བཅུར་བསྡུས་ནས་བཤད་དེ།
སྦྱོར་བ་མེད་པའི་སྦྱོར་བ་དང༌། ལུང་བསྟན་ནས་ཉེ་བ་དང༌། མྱུར་བའི་བར་དྲུག་དང༌། འཕེལ་འགྲིབ་མེད་པ་དང༌། ཆོས་དང་ཆོས་མ་ཡིན་པ་སོ་སོར་མི་མཐོང་བ་དང༌། རྣམ་པར་མི་རྟོག་པའི་སྦྱོར་བ་བཅུར་བསྡུས་ནས་བཤད་དོ། ། བཞི་པ་སྦྱོར་བའི་སྔོན་འགྲོའི་ཆོས་ལ། བླང་བར་བྱ་བ་ཡོན་ཏན། དོར་བར་བྱ་བ་སྐྱོན། ཤེས་པར་བྱ་བ་མཚན་ཉིད།
དང་པོ་ལ་འབྲེལ་ནི། ཡོན་ཏན་མཐོང་བ་སྔོན་དུ་བཏང་ནས་བསྒོམ་དགོས་པས་སོ། ། གཞོན་ནུ་དཔལ་གྱིས་སྦྱོར་བ་ཕྱིན་ཅི་མ་ལོག་པར་སྒོམ་པ་ལས་ཡོན་ཏན་འབྱུང་བས་སོ། ། ཞེས་བཤད། དང་པོ་ལ་མདོ་ནི། ཤཱ་རིའི་བུས་གསོལ་པ། བཅོམ་ལྡན་འདས་སུའི་མཐུས་བྱང་སེམས་ཆེན་པོ་ཡུམ་ཟབ་མོ་འདི་འདྲི་བ་དང༌། བསྟན་པ་དང༌། བཅང་བ་དང༌། ཀློག་པ་དང༌།
ཁ་དོན་དུ་བགྱིད་པ་དང༌། ཚུལ་བཞིན་ཡིད་ལ་བགྱི་བ་དང༌། སྒོམ་པ་ལ་བདུད་སྡིག་ཅན་གྱིས་བར་ཆད་བགྱི་བར་མི་ནུས་པ་ལགས། བཀའ་སྩལ་པ་སངས་རྒྱས་ཀྱི་མཐུ་ཡི་ནུས་པ་ཡིན་ནོ། ། ཞེས་གསུངས། དེ་བསྡུད་པ་ནི། བདུད་ཀྱི་མཐུ་བཅོམ་ལ་སོགས་པ། ། ཞེས་སོགས་སོ། ། ཆོས་ཤེས་ཀྱིས། ཡོན་ཏན་ནི།
ལས་དང་པོ་པའི་ས་ནས་ཐོབ་མོད་ཀྱི། ལེགས་པར་འབྱོར་བ་ནི། དྲོད་ཡན་ཆད་ལ་སྦྱར་བར་བྱ་ཞེས་གསུངས། ཁ་ཆེ་གཞོན་ནུ་དཔལ། ས་བཅུ་དང༌། ངེས་འབྱེད་བཞི་ལ་ཡོན་ཏན་བཅུ་བཞི་སྦྱར་ཏེ་འཆད། འགྲེལ་པར་ཉི་ཤུ་རྩ་བརྒྱད་བཤད་པས་བཅུ་བཞི་ཇི་ལྟར་ཡིན་ཞེ་ན། གྲངས་བཞིན་དུ་སྦྱར་བས་བཅུ་བཞི་ཡིན་པར་བཤད་ལ། དེ་ལ་གསེར་གླིང་པ་དང༌། ཨར།
སྔ་མ་རྣམས་འབྲས་བུའི་ཡོན་ཏན་དང༌། ཕྱི་མ་རྣམས་རྒྱུའི་ཡོན་ཏན་ཡིན་ཞེས་བཞེད། ཁ་ཅིག་སྔ་མ་སྦྱོར་བའི་ཡོན་ཏན་དང༌། ཕྱི་མ་གང་ཟག་གི་ཡོན་ཏན་ཡིན་པར་འདོད། འདི་ལ་རལ་གྲི་ན་རེ། ཡོན་ཏན་ཉི་ཤུ་རྩ་བརྒྱད་དུ་ཐལ་བ་དང༌། མངོན་དུ་གཟིགས་པ་དང༌། ཡེ་ཤེས་ཀྱི་གཟིགས་པ་སོགས་ལ་རྒྱུ་འབྲས་ཀྱི་ཁྱད་པར་ཀུན་མཁྱེན་གྱིས་ཀྱང་མི་རྙེད་པའི་ཕྱིར། དེས་ན་འཕགས་པ་གྲོལ་སྡེ་ལ་སོགས་པ་ཡུམ་བཤད་ཐབས་ཀྱི་ཡན་ལག་ལྔ་གསུང་བ་ལས་མིང་གི་རྣམ་གྲངས་ཀྱི་སྒོ་ནས་བཤད་པ་ཡིན་ནོ། ། ཞེས་བཞེད།
རང་ལུགས་ནི། འགྲེལ་ཆེན་ལས། ཕྱི་མ་རྣམས་སྔ་མ་རྣམས་ཀྱི་སྒྲུབ་བྱེད་དུ་སྦྱར་བའི་སྡེ་བཤད། ཉི་སྣང་ལས་ནི། སྔ་མ་རྣམས་ཁོ་ན་བཤད་ཀྱི་ཕྱི་མ་རྣམས་བཤད་པ་མེད་དོ། ། ཡུལ་དཔྱད་པ་དང་ཞེས་པའི་མདོར། ཡུམ་འདི་དེ་བཞིན་གཤེགས་པ་མྱ་ངན་ལས་འདས་ནས་ལྷོ་ཕྱོགས་ཀྱི་རྒྱུད་དུ་དར་བར་འགྱུར། དེ་ནས་ཡུལ་རྟ་ནིར་དར་བར་འགྱུར་རོ་ཞེས་གསུང༌། འགྲེལ་ཆེན་ལས། རྟ་ནི་ཞེས་བྱ་བ་ནི་ཤར་ཕྱོགས་ཀྱི་ཡུལ་ལོ། །
བྱང་ཕྱོགས་ཀྱི་ཡུལ་ཐམས་ཅད་དུ་མ་ཡིན་ཏེ། འོན་ཀྱང་བྱང་གི་ཕྱོགས་ཆར་དེ་རྒྱ་ཡུལ་ལ་སོགས་པའི་ཕྱིར། ཞེས་བཤད། གཉིས་པ་དོར་བར་བྱ་བ་སྐྱོན་ལ་འབྲེལ་ནི། སྦྱོར་བ་སྒོམ་པས་ཡོན་ཏན་དེ་དག་བསྐྱེད་པ་ལ་སྐྱོན་གང་ཞིག་སྤང་དགོས་ཞེ་ན། བར་ཆད་བྱེད་པའི་སྐྱོན་འཆད་དོ། ། ཞེས་སྟོན་པ་ནི། དའི་འོག་ཏུ་ཞེས་སོ། ། འབྲེལ་པ་ཅན་དངོས་ལ། བསལ་བྱ་སྐྱོན་དང༌།
སེལ་བྱེད་གཉེན་པོ་གཉིས། དང་པོ་ལ་མདོ་ནི། དེ་ནས་རབ་འབྱོར་གྱིས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། ། བཅོམ་ལྡན་འདས་རིགས་ཀྱི་བུ་དང་རིགས་ཀྱི་བུ་མོ་གང་བླ་མེད་བྱང་ཆུབ་ལ་ཡང་དག་པར་གནས་པ་དང༌། ཕྱིན་དྲུག་ལེགས་པར་སྤྱོད་པར་གྱུར་པ་དང༌། སེམས་ཅན་ཡོངས་སུ་སྨིན་པར་བྱེད་པར་གྱུར་པ་དེ་དག་གི་ཡོན་ཏན་ཡོངས་སུ་བརྗོད་པ་ནི་འདི་དག་ལགས་ན། རིགས་ཀྱི་བུ་དང་རིགས་ཀྱི་བུ་མོ་དེ་དག་ལ་བར་དུ་གཅོད་པ་ཅི་ལྟ་བུ་ཞིག་འབྱུང་བར་འགྱུར་བ་ལགས། བཀའ་སྩལ་པ། རབ་འབྱོར་བྱང་སེམས་ཆེན་པོ་ཡུམ་ལ་སྤྱོད་པའི་ཚེ། ཚེགས་ཆེན་པོས་ཕ་རོལ་ཏུ་ཕྱིན་པ་དྲུག་ཡོངས་སུ་རྫོགས་པར་བྱེད་པ་སྟེ།
ཞེས་སོགས་སོ། ། དེ་བསྡུད་པ་ནི། སྐྱོན་ནི་བཅུ་ཚན་ཞེས་སོ། ། བསྡུ་ན། རང་ལ་བརྟེན་པ་ཉི་ཤུ། མཐུན་རྐྱེན་མ་ཚང་བ་ཉེར་གསུམ། གཞན་ལ་བརྟེན་པའི་འགལ་རྐྱེན་གསུམ། ཞེས་པའམ། ཡང་ན། རལ་གྲི་བཞེད་པ་ལྟར།
ཞུགས་པ་མཐར་ཕྱིན་པའི་འགལ་རྐྱེན་ཉི་ཤུ། མ་ཞུགས་པ་འཇུག་པར་བྱེད་པའི་འགལ་རྐྱེན་ཉེར་གསུམ། སླར་ཡང་ཞུགས་པ་མཐར་ཕྱིན་པའི་གེགས་གསུམ་མོ། ། ཡུལ་ལ་སོགས་པ་དང༌། ཞེས་པའི་མདོའི་འགྲེལ་ཆེན་ལས། ཡུལ་ནི་མཉམ་དཀའ་མ་ཀ་ལ་སོགས་པས་སོ། ། གྲོང་ནི་ཁྱིམ་གཅིག་ལ་སོགས་པའོ། ། གྲོང་ཁྱེར་ནི་ཟོའི་བྱེ་བྲག་བཅོ་བརྒྱད་ཡོད་པའི་གནས་སོ། ། གྲོང་རྡལ་ནི་ཚོང་པ་མང་པོ་ཡོད་པའི་གནས་ལ་སོགས་པའོ། ། ལྗོངས་ནི་རིགས་བཞི་ཡོད་པའི་ས་ཕྱོགས་སོ། །
ཡུལ་འཁོར་ནི་རྩམ་པ་ལ་སོགས་པའི་ཡུལ་འཁོར་ཆེན་པོ་རྣམས་སོ། ། ལ་གཅན་འཕྲང་བཙས་ཀྱི་གནས་སོ། ། བི་ཤི་ལ་ནི་ཡོ་བྱད་ཀྱི་ཁྱད་པར་རོ། ། ཤི་པི་ཀ་ནི་ཁྱོགས་ལ་སོགས་པའོ། ། ལ་གཅན་གྱི་ཆོ་ལོ་ལྟ་བ་ནི། ལ་གཅན་གྱི་གནས་སུ་ཨུག་ཤུད་ལ་སོགས་པ་རྩེ་བ་ལ་བལྟ་བའོ། ། ཞེས་བཤད་དོ། ། གཉིས་པ་སེལ་བྱེད་གཉེན་པོ་ནི། དེ་བས་ན་ཤེར་ཕྱིན་ཟབ་མོ་འདི་འདྲི་བ་དང༌། ལུང་འབོག་པ་དང༌།
ཀུན་ཆུབ་པར་བྱེད་པ་དང༌། ཚུལ་བཞིན་ཡིད་ལ་བྱེད་པ་ལ་བདུད་ལས་ཀྱིས་མི་ཚུགས་པར་བྱ་བའི་ཕྱིར། རྒྱུ་བཞི་ལ་འབད་པར་བྱ་དགོས་ཏེ། དེ་དང་ལྡན་པ་ལ་ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་རྣམས་ཀྱིས་བསྲུང་བ་དང༌། སྐྱབ་པ་དང༌། སྦ་བར་མཛད་པའི་ཕྱིར་རོ། ། གསུམ་པ་ཤེས་པར་བྱ་བ་མཚན་ཉིད་ལ། སྔ་ཕྱིའི་འབྲེལ་ནི། སྐྱོན་ཡོན་ལ་བླང་དོར་གྱི་སྒོ་ནས་སྦྱོར་བ་སྒོམ་པ་ལ། མཚན་ཉིད་ཤེས་པ་སྔོན་དུ་འགྲོ་དགོས་ཏེ།
སྦྱོར་བའི་མཚན་ཉིད་མ་ཤེས་པར་མིང་ཤེས་པ་ཙམ་གྱིས། ཉམས་སུ་ལེན་པར་མི་ནུས་པའི་ཕྱིར། དཔེར་ན་ལྟོ་ལྡིར་བ་མི་ཤེས་པར་བུམ་པ་ཞེས་པའི་མིང་ཙམ་ཤེས་པས། བུམ་པའི་བླང་དོར་ལ་མི་འཇུག་པ་བཞིན་ནོ། ། ཞེས་སྟོན་པ་ནི། གོ་རིམ་བཞིན་དུ་ཡོན་ཏན་དང༌། སྐྱོན་བླང་བ་དང༌། དོར་བས་ཞེས་སོགས་སོ། ། འབྲེལ་པ་ཅན་དངོས་ལ། སྤྱིའི་རྣམ་པར་བཞག་པ་དང༌།
སོ་སོའི་རྣམ་པར་བཞག་པ་གཉིས་སོ། ། དང་པོ་ལ། སྔ་རབས་མཁས་པའི་ལུགས་མི་ཉམས་པའི་བཞེད་པའི་རྣམ་གྲངས་སྤྱིར་བཀོད་པ་དང༌། རང་གང་གི་རྗེས་སུ་འབྲང་བའི་ལུགས་དེ་མཐའ་ཆོད་པར་བརྗོད་པ་གཉིས། དང་པོ་ནི། ཁ་ཆེ་གཞོན་ནུ་དཔལ་ན་རེ། སྦྱོར་བ་ཁྱད་པར་ཅན་རྒྱུད་ལ་སྐྱེས་པར་མཚན་ཉིད་ཀྱི་སྒོ་ནས་ཤེས་དགོས་པས་མཚན་ཉིད་དགུ་རྩ་གཅིག་བསྟན་ནོ། ། དེ་ལ་ཤེས་མཚན་ནི་ཕྱོགས་ཆོས། བྱེད་མཚན་ནི་མཐུན་པའི་ཕྱོགས། ཁྱད་པར་གྱི་མཚན་ཉིད་ནི་མི་མཐུན་ཕྱོགས་ལས་ལྡོག་པའི་ཚུལ།
ངོ་བོ་ཉིད་ནི་རྟགས་ཀྱིས་མཚོན་པར་བྱ་བའོ། ། དེ་ཡང་རང་རྒྱུད་ལ་གཏན་ལ་འབེབས་པའི་ཚེ། མཁྱེན་གསུམ་ཆོས་ཅན། གཞན་རྒྱུད་གཏན་ལ་འབེབས་པའི་ཚེ། སྐྱེས་བུ་ཆོས་ཅན་ནོ་ཞེས་ཟེར། བུདྡྷ་ཤྲཱི། འདིས་སྦྱོར་བ་རྣམས་དེ་བཞིན་གཤེགས་པ་སྐྱེད་པར་མཚོན་པར་བྱེད་པས་ན་མཚན་ཉིད། ཞེས་ཟེར། འབྲོམ་སྟོན་པ་ན་རེ། རྣལ་འབྱོར་པའི་རྒྱུད་ཆོས་ཅན།
མཉམ་གཞག་ཏུ་མཁྱེན་གསུམ་གྱི་སྦྱོར་བ་སྒོམ་ཤིང་རྒྱུད་ལ་སྐྱེས་པའང་ཡིན་ཏེ། རྗེས་ཀྱི་དུས་སུ་ཤེས་པ་དང་བྱེད་པ་དམིགས་པའི་ཕྱིར། ཞེས་པ་འབྲས་བུའི་གཏན་ཚིགས་སོ། ། གཏན་ཚིགས་དེས་དཔགས་པའི་སྦྱོར་བ་དེ་ཆོས་ཅན། ཉན་རང་གི་སྦྱོར་བ་ལས་ཁྱད་པར་དུ་འཕགས་པ་ཡིན་ཏེ། ཁྱད་ཆོས་བཅུ་དྲུག་དང་ལྡན་པའི་ཕྱིར། ཞེས་པ་དང༌། བྱང་ཆུབ་སེམས་དཔའི་གཞི་ཤེས་ཀྱི་སྦྱོར་བ་ཆོས་ཅན། དབེན་པ་བཞིའི་ངོ་བོ་ཉིད་ཡིན་ཏེ། གཞི་ཤེས་ཀྱི་བྱེད་པ་གསུམ་དང་ལྡན་པའི་ཕྱིར།
དེ་བཞིན་དུ་ལམ་ཤེས་དང༌། རྣམ་མཁྱེན་ལ་སྦྱར་ནས་རང་བཞིན་གྱི་གཏན་ཚིགས་སོ་ཞེས་ཟེར། འབྲེ་ཆེན་པོ་ན་རེ། རང་བཞིན་གྱི་སྦྱོར་བ་ལྔ་ཚན་བཞི། སངས་རྒྱས་སྐྱེད་བྱེད་དུ་མཚོན། སངས་རྒྱས་ཀྱི་ཐུགས་ཀྱི་མཁྱེན་གསུམ་གྱི་རྟོགས་པ་སྐྱེད་བྱེད་ཡིན་པ་དེས་མི་ལྡན་པ་རྣམ་པར་བཅད་པ་ཡིན་ནོ། ། ཡང་མཚན་གཞི་རང་ཁོ་ན། དེ་སྐྱེད་བྱེད་དུ་མཚོན། ཁྱད་པར་བཅུ་དྲུག་དང་ལྡན་པ་དེས་གཞན་དང་ལྡན་པ་རྣམ་པར་གཅོད། ཡང་མཚན་གཞི་སངས་རྒྱས་ཀྱི་ཕྲིན་ལས་སྐྱེད་བྱེད་དུ་མཚོན།
སངས་རྒྱས་སའི་བྱེད་པ་བཅུ་གཅིག་སྐྱེད་བྱེད་དུ་གནས་པ་ཞེས་ཟེར། ཡང་འདུལ་དཀར་སོགས། བར་གྱི་མཁས་པ་ཕལ་མོ་ཆེ། སངས་རྒྱས་སའི་ཤེས་པ་བཅུ་དྲུག་ཕྲག་གསུམ་ཆོས་ཅན། སྦྱོར་བའི་ཤེས་མཚན་ཡིན་ཏེ། རང་རྒྱུད་མཁྱེན་གསུམ་གྱི་སྦྱོར་བ་རང་སྐྱེད་བྱེད་དུ་མཚོན་པར་བྱེད་པའི་རང་དོན་རྟོགས་པ་ཕུན་ཚོགས་ཡིན་པའི་ཕྱིར། ཁྱད་པར་བཅུ་དྲུག་ནི། སྦྱོར་བའི་མཚན་ཉིད་ཡིན་ཏེ། ཐེག་ཆེན་གྱི་སྦྱོར་བ་ཐེག་དམན་གྱི་སྦྱོར་བ་ལས་ཁྱད་པར་འཕགས་པར་མཚོན་ནུས་ཀྱི་རྟོགས་པ་ཁྱད་པར་ཅན་ཡིན་པའི་ཕྱིར། བྱེད་པ་བཅུ་གཅིག་ནི་སྦྱོར་བའི་མཚན་ཉིད་ཡིན་ཏེ།
རང་རྒྱུད་མཁྱེན་གསུམ་གྱི་སྦྱོར་བ་རང་སྐྱེད་བྱེད་དུ་མཚོན་པར་བྱེད་པའི་གཞན་དོན་འཕྲིན་ལས་ཕུན་ཚོགས་ཡིན་པའི་ཕྱིར། ངོ་བོ་ཉིད་བཅུ་དྲུག་ནི། སྦྱོར་བའི་ངོ་བོ་ཉིད་ཡིན་ཏེ། མཁྱེན་གསུམ་གྱི་སྦྱོར་བ་རྣམས་ཤེས་ཁྱད་བྱེད་པ་གསུམ་གྱིས་མཚོན་པར་བྱེ་བའི་གཞི་ལྟ་བུར་མཚོན་བྱེད་ཀྱི་རྟོགས་པ་ཡིན་པའི་ཕྱིར། ཞེས་ཟེར། ལོ་ཙྪ་བ་ཆེན་པོ་དཔལ་གོ་མི་འཆི་མེད་ཀྱི་བཞེད་པ་འདི་ལྟར་འཆད་དེ། མཚན་ཉིད་དང༌། མཚོན་བྱེད་དང༌། མཚན་གཞི་དང༌། མཚོན་པ་སྟེ་བཞིའི་སྒོ་ནས་ཤེས་པར་བྱ་ལ།
དེ་ཡང་དཔེར་ན། ཚ་ཞིང་བསྲེག་པ་མཚན་ཉིད། མེའི་ཐ་སྙད་བྱ་རུང་མཚོན་བྱ། རྩ་ལས་བྱུང་བའི་མེ་མཚན་གཞི། མཚན་མཚོན་གཞི་གསུམ་ཡོངས་སུ་དཔྱོད་བྱེད་ཀྱི་ཚད་མ་དེ་ལ་མཚོན་པ་ཞེས་བྱ་ལ། དེ་བཞིན་དུ་འདིར་ཡང་སྦྱོར་བ་ཉི་ཤུ་པོ་མཚན་གཞི་ཡིན་ལ། དེ་ཡང་ཆོས་སྐུའི་སྒྲུབ་བྱེད་ཐུན་མོང་མིན་པ་ཡིན་པས། གཞི་ཤེས་ཀྱི་ཆ་མིན་ཞིང༌། སློབ་པའི་གནས་སྐབས་ཡིན་པས་རྣམ་མཁྱེན་གྱི་ཆ་ཡང་མིན་ལ། ལམ་ཤེས་དངོས་དང་རྗེས་མཐུན་པའི་ཆ་གང་ཡང་རུང་བ་ཡིན་ནོ། །
ལམ་ཤེས་ཁོ་ནའི་ཆ་ཡིན་ཡང༌། མཁྱེན་གསུམ་གྱི་སྦྱོར་བ་གསུམ་དུ་ཕྱེ་བ་ནི། མཁྱེན་གསུམ་གྱི་རྣམ་པ་ལ་དམིགས་པའི་ཡུལ་གྱི་སྒོ་ནས་ཕྱེ་བ་ཡིན་ཏེ། གཞི་ཤེས་ཀྱི་རྣམ་པ་སྟོང་བདག་མེད་ལ་དམིགས་པ་གནས་པ་བཀག་པའི་སྦྱོར་བ་དང༌། གཞི་ཤེས་ཀྱིས་འགོག་པའི་རྣམ་པ་བཞི་དང༌། ལམ་གྱི་བཅོ་ལྔ་སྟེ་བཅུ་དགུ་ལ་དམིགས་པ་རྣལ་འབྱོར་བཀག་པའི་སྦྱོར་བ་དང༌། གཞི་ཤེས་ཀྱི་རྣམ་པ་མི་རྟག་སྡུག་བསྔལ་གཉིས་དང༌། ཀུན་འབྱུང་གི་བཞི་སྟེ་དྲུག་ལ་དམིགས་པ་ཟབ་པའི་སྦྱོར་བ་ཡིན་ལ། དེ་གསུམ་གནས་སྐབས་ཀྱི་དབྱེ་བ་ཚེགས་ཆེན་ཡུན་རིང་རྟོགས་པ་སོགས་བརྒྱད་དང༌། དེ་གསུམ་སྒོམ་པ་རྫོགས་པ་འཕེལ་འགྲིབ་མེད་པ་སོགས་བཞི་དང༌།
དེ་གསུམ་གྱི་འབྲས་བུ། འབྲས་བུ་རིན་ཆེན་སྦྱིན་པ་དང༌། རྣམ་པར་དག་པ་གཉིས་དང༌། དེ་གསུམ་གྱི་དུས་ས་མཚམས་ཀྱི་སྦྱོར་བ་དང་བཅོ་བརྒྱད་ལ་གཞི་ཤེས་ཀྱི་སྦྱོར་བ་ཞེས་བྱ། ཡང་ལམ་ཤེས་ཀྱི་རྣམ་པའི་སྟོང་བདག་མེད་གཉིས་དང༌། ངོ་བོ་ཉིད་མེད་པའི་ཆ་གསུམ་ལ་དམིགས་པ་གནས་པ་བཀག་པའི་རྣལ་འབྱོར་དང༌། ལམ་གྱི་བདུན་དང༌། འགོག་པའི་བཅུ་དྲུག་སྟེ་ཉེར་གསུམ་ལ་དམིགས་པ་རྣལ་འབྱོར་བཀག་པའི་སྦྱོར་བ་དང༌། མི་རྟག་སྡུག་བསྔལ་གཉིས། ཀུན་འབྱུང་གི་བཞི་སྟེ་དྲུག་དང༌།
ངོ་བོ་ཉིད་མེད་པའི་ཆ་གཅིག་ལ་དམིགས་པ་གཏིང་དཔག་དཀའ་བའི་སྦྱོར་བ་སྟེ། དེ་ལ་ཡང་སྔ་མ་ལྟར་བཅོ་བརྒྱད་དུ་ཕྱེ་བ་ལམ་ཤེས་ཀྱི་སྦྱོར་བ་དང༌། རྣམ་མཁྱེན་གྱི་རྣམ་པས་བསྡུས་པའི་ཆོས་ཅན་གྱི་རྣམ་པ་བརྒྱ་དང་གཉིས་ཡོད་པ་དང༌། སྟོང་པ་ཉིད་ཀྱི་རྣམ་པ་དང༌། སྡུག་བསྔལ་གྱི་བར་ཆད་མེད་པའི་ལམ་དང༌། དེ་བཞིན་ཉིད་ཀྱི་རྣམ་པའི་ཆ་གཅིག་དང་བཅས་པ་ལ་དམིགས་པ་གནས་པ་བཀག་པའི་སྦྱོར་བ་དང༌། ཆོས་ཅན་གྱི་རྣམ་པ་བརྒྱ་དང་གཉིས་པོའི་ཆོས་ཉིད་མཚན་མ་མེད་པ་དང༌། འགོག་ལམ་གཉིས་ཀྱི་བར་ཆད་མེད་པའི་ལམ་སྟེ་གསུམ་དང༌། དེ་བཞིན་ཉིད་ཀྱི་ཆ་གཅིག་ལ་དམིགས་པ་རྣལ་འབྱོར་བཀག་པའི་སྦྱོར་བ་དང༌། ཆོས་ཅན་གྱི་རྣམ་པ་བརྒྱ་དང་གཉིས་པོའི་སྨོན་པ་མེད་པའི་རྣམ་པ་དང༌།
སྡུག་བདེན་གྱི་བར་ཆད་མེད་ལམ་གྱི་ཆ་གཅིག་དང༌། ཀུན་འབྱུང་གི་བར་ཆད་མེད་ལམ་དང༌། དེ་བཞིན་ཉིད་ཀྱི་རྣམ་པའི་ཆ་གཅིག་ལ་དམིགས་པ་ཚད་མེད་པའི་སྦྱོར་བ་སྟེ། དེ་གསུམ་ལ་སྔར་ལྟར་དབྱེ་བ་བཅོ་བརྒྱད་ནི། རྣམ་མཁྱེན་གྱི་སྦྱོར་བའོ། ། མཚོན་བྱ་ནི། ཁྱད་མཚན་དང་བྱེད་མཚན་གྱིས་རྣམ་རྫོགས་སྦྱོར་བར་མཚོན་པ་མིན་གྱི། ཆོས་སྐུའི་རྒྱུ་མཐུན་མོང་མིན་པར་མཚོན་པ་ཡིན་ལ། དེ་ཡང་ངོ་བོ་ཉིད་མཚན་བཅུ་དྲུག་གིས་སྟོན་པ་ཡིན་ནོ། ། སྦྱོར་བའི་མཚན་ཉིད་ནི།
ཆོས་སྐུའི་རྒྱུ་ཐུན་མོང་མིན་པའི་སྦྱོར་བར་མཚོན་པ་ལ། རང་དོན་ཕུན་ཚོགས་སྒྲུབ་བྱེད་ཁྱད་པར་གྱི་མཚན་ཉིད་དང༌། གཞན་དོན་ཕྲིན་ལས་ཕུན་ཚོགས་སྒྲུབ་བྱེད་བྱེད་པའི་མཚན་ཉིད་ཀྱི་ཚོགས་པས་མཚོན་པ་ཡིན་ལ། དེ་ལ་དབྱེ་ན། ཁྱད་མཚན་བཅུ་དྲུག་དང༌། བྱེད་མཚན་བཅུ་གཅིག་གོ ། མཚན་ཉིད་དང་མཚན་གཞིའི་སྟེང་དུ་ངེས་བྱེད་ཀྱི་བློ་ནི་མཚོན་པ་ཞེས་བྱ་ལ། དེ་ཡང་སྦྱོར་བ་ལ་ཞུགས་པའི་སྔ་རོལ་གྱི་ཐོས་བསམ་གྱི་ཤེས་རབ་དང༌། སྦྱོར་བའི་རྗེས་ཀྱི་ཤེས་པ་ཅི་རིགས་སུ་ཡོད་ལ། དེས་སྦྱོར་བ་ཉི་ཤུ་མཚན་གཞིར་བྱས།
ཁྱད་པར་དང་བྱེད་པའི་མཚན་ཉིད་རྒྱུ་མཚན་དུ་བཀོད་ནས། འདི་ནི་ཆོས་སྐུའི་རྒྱུ་ཐུན་མོང་མིན་པའི་སྦྱོར་བའོ། ། ཞེས་མཚོན་པ་ཡིན་ནོ། ། མཚོན་པ་དེ་ཡང༌། གཞི་ཤེས་དང་རྣམ་མཁྱེན་གྱི་ཆ་མིན་གྱི། ལམ་ཤེས་རྗེས་མཐུན་པའི་ཆ་ཡིན་ནོ། ། དེ་ཉིད་ཀྱང་ཤེས་པ་བཅུ་དྲུག་ཕྲག་གསུམ་གྱིས་འཕངས་ནས་སྟོན་པ་ཡིན་གྱི། དེ་དག་མཚོན་པ་ཡེ་ཤེས་དངོས་མིན་ཏེ། མཚོན་པ་ཡེ་ཤེས་ཀྱིས་ནི་ཁྱད་མཚན་ལ་དམིགས་ལ། ཤེས་པ་བཅུ་དྲུག་ཕྲག་གསུམ་གྱིས་དེ་ལ་མི་དམིགས་པའི་ཕྱིར་རོ། །
དེས་ན་ཡུལ་གྱིས་ཡུལ་ཅན་མཚོན་ནས་བསྟན་པ་ཡིན་ནོ། ། མཚོན་པ་ཡེ་ཤེས་ཀྱིས་སྦྱོར་བའི་མཚན་ཉིད་གཉིས་དང༌། ཤེས་པའི་རྣམ་པ་བཅུ་དྲུག་ཕྲག་གསུམ་ལ་དམིགས་པ་ཡིན་ནོ། ། ཞེས་གསུང་སྟེ། ལེགས་པར་བཤད་པའི་ཆ་ཤས་དཔག་ཏུ་མེད་པ་ཡོད་དོ། ། བཅོམ་ལྡན་རིགས་པའི་རལ་གྲིས། མངོན་པར་རྟོགས་པའི་རྒྱན་གྱི་མེ་ཏོག་ལས། མཚོན་ཆ་ནི་རྟོག་པས་སྒྲོ་བཏགས་པའི་ཆ་ཡིན་གྱི། མཚན་གཞི་དང་མཚན་ཉིད་གཉིས་ལས་ལོགས་སུ་གྲུབ་པ་མེད་པས་མཚན་གཞི་ནི་མཚན་ཉིད་དང་ལྡན་ནོ། ། ཞེས་མཚན་ཉིད་དགུ་བཅུ་རྩ་གཅིག་གིས་མཚན་གཞི་རང་དང་ལྡན་པར་མཚོན་པ་ཡིན་ནོ། །
དེས་ན་འདི་ལྟར། མཁྱེན་གསུམ་གྱི་སྦྱོར་བ་མཚན་གཞི། ཤེས་བྱ་མ་ལུས་པའི་ཡུལ་ཅན་དུ་མཚོན་པ་ལ་ཤེས་པའི་རྣམ་པ་བཅུ་དྲུག་ཕྲག་གསུམ་དང་ལྡན་པ་མཚན་ཉིད་དོ། ། རེ་རེ་གཞི་ལམ་རྣམ་པའི་ཡུལ་ཅན་དུའང་མཚོན་ནོ། ། ཡང་ལམ་ཤེས་དང་རྣམ་མཁྱེན་གྱི་སྦྱོར་བ་མཚན་གཞི། གཞི་ཤེས་སྦྱོར་བ་ལས་ཁྱད་པར་འཕགས་པར་མཚོན་པ་ལ་ཁྱད་པར་གྱི་ཆོས་བཅུ་དྲུག་དང་ལྡན་པ་མཚན་ཉིད་དོ། ། མཛད་པ་འཕྲིན་ལས་དང་ལྡན་པར་མཚོན་པ་ལ་བྱེད་པ་བཅུ་གཅིག་གི་མཚན་ཉིད་དང༌། མཁྱེན་གསུམ་གྱི་སྦྱོར་བ་ཀུན་རྫོབ་ཏུ་ངོ་བོ་ཉིད་དང་ལྡན་པར་མཚོན་པ་ལ། དབེན་པ་ལ་སོགས་པའི་ངོ་བོ་ཉིད་བཅུ་དྲུག་དང་ལྡན་པ་མཚན་ཉིད་དོ། ། ཞེས་བཞེད་དོ། །
གཉིས་པ་རང་གང་གི་རྗེས་སུ་འབྲང་བའི་རང་ལུགས་བཞག་པ་ལ། སྤྱིར་བཤད་པ་དང༌། སྐབས་ཀྱི་དོན་བཤད་པ་དང༌། དེ་ཉིད་གཞུང་གི་དགོངས་པར་སྦྱར་བའོ། ། དང་པོ་ལ། མཚན་ཉིད་ཀྱི་སྐད་དོད། ལཀྵ་ར། ཞེས་པ་མཚོན་པར་བྱ་བས་མཚན་ཉིད་དེ། མེ་དང་ཆུ་ཤེས་བྱ་ལ་སོགས་པ་མིང་གི་ཐ་སྙད་རྣམས་སོ། ། འདི་ལ་རང་གི་མཚན་ཉིད་དང་སྤྱིའི་མཚན་ཉིད་གཉིས་ལས།
དང་པོ་ནི། ཡུལ་དུས་རང་བཞིན་མ་འདྲེས་པར་གནས་པའི་དངོས་པོ་རྣམས་ཏེ། རྣམ་ངེས་ལས། དེ་ནི་ཐུན་མོང་པའི་ངོ་བོ་སྟེ། རང་གི་མཚན་ཉིད་དོ། ། ཞེས་བཤད། གཉིས་པ་ནི། ཡུལ་དུས་ཐུན་མོང་དུ་རྗེས་སུ་འགྲོ་བ་ཤེས་བྱ་ལྟ་བུ་སྟེ། རྣམ་འགྲེལ་ལས། དོན་གྱི་ངོ་བོ་ཉིད་ཡིན་སྤྱི། །
ཀུན་ལ་ངོ་བོ་མཚུངས་ཕྱིར་དང༌། ། ཞེས་བཤད་པ་ལྟར་རོ། ། ལཀྵ་ཎ། ཞེས་སྦྱར་ན། མཚོན་པར་བྱེད་པས་མཚན་ཉིད་དེ། འདི་ལའང་ཐུན་མོང་མིན་པར་མཚོན་བྱེད་རང་གི་མཚན་ཉིད་དང༌། ཐུན་མོང་དུ་མཚོན་བྱེད་སྤྱིའི་མཚན་ཉིད་དང་གཉིས། དང་པོ་ནི། ཤེར་ཕྱིན་ལས། གཟུགས་རུང་གཟུགས་ཀྱི་མཚན་ཉིད་ནས།
ཤེས་བྱ་ཐམས་ཅད་མཁྱེན་པའི་ཡེ་ཤེས་རྣམ་མཁྱེན་གྱི་མཚན་ཉིད་དུ་གསུངས་པའི་བར་དང༌། མངོན་པ་ནས་ཚ་བ་མེའི་མཚན་ཉིད་དུ་གསུངས་པ་སོགས་རྣམས་ཏེ། འདི་ལ་མ་ཁྱབ་ཁྱབ་ཆེས་མི་སྲིད་གསུམ་གྱི་སྐྱོན་དང་བྲལ་བ་དགོས་ཏེ། རང་གི་ཐ་སྙད་བྱ་རུང་དེ་ཐུན་མོང་མིན་པར་མཚོན་བྱེད་ཡིན་པའི་ཕྱིར། འདི་ལ་དགོངས་ནས་རིགས་གཏེར་ལས། མ་ཁྱབ་ཁྱབ་ཆེས་མི་སྲིད་གསུམ། ། མཚན་ཉིད་ཀྱི་ནི་སྤྱི་སྐྱོན་ཡིན། ། ཞེས་གསུངས་སོ། ། གཉིས་པ་ནི། བདེ་བར་གཤེགས་པས་འདུས་བྱས་ཀྱི་མཚན་ཉིད་མི་རྟག་པ་དང༌།
ཟག་བཅས་སྡུག་བསྔལ་བར་གསུངས་པ་ལྟ་བུ་སྟེ། འདི་ལ་མ་ཁྱབ་པ་སོགས་སྐྱོན་མིན་ནོ། ། དེའི་ཕྱིར་མཚན་ཉིད་ཀྱི་སྒྲ་ལས་བྱ་བ་བྱེད་པོ་གསུམ་ལ་འཇུག་པར་བྱེད་དེ། དེ་ཡང་འདི་ལྟར་མཚོན་པར་བྱེད་དོ། ། གང་མཚོན་པར་བྱེད་ན། མཚོན་བྱ་མེ་ལྟ་བུ་དེའོ། ། གང་གིས་ན། མཚན་ཉིད་ཚ་ཞིང་སྲེག་པ་ལྟ་བུ་དེས་སོ། ། མཚོན་པའི་བྱ་བ་གང་ཞེ་ན། མིང་དོན་གྱི་འབྲེལ་པ་ཁོང་དུ་ཆུད་པ་སྟེ།
མཚན་གཞི་ཙནྡན་གྱི་ཚ་ཞིང་སྲེག་པ་ལྟ་བུ་དེའི་དོན་དུའོ། ། དེ་སྐད་དུ་ཡང༌། སློབ་དཔོན་ཆོས་མཆོག་གིས། བྱ་བྱེད་དུ་འཇོག་པ་ལ། རང་ཉིད་བྱ་བའི་ལས་དང་ལྡན་པ། བྱེད་པ་པོ་གཞན་གྱི་དབང་དུ་གྱུར་པ་དང༌། གཙོ་བོར་གྱུར་པའི་བསྒྲུབ་བྱ་ལ་ཉེ་བར་སྦྱོར་བ་སྟེ། བྱ་བྱེད་ཀྱི་ཆོས་གསུམ་ཚང་དགོས་པར་བཤད་པ་ལྟར་རོ། ། ལས་ལའང་གཉིས་ཏེ། གང་ལ་མཚོན་པར་བྱ་བའི་གཞི་དང༌།
གང་མཚོན་པའི་དང་གཉིས་ཏེ། དེ་ལྟར་ན་མཚན་ཉིད་ཀྱི་སྒྲ་ཡངས་པར་བྱས་ནས། མཚན་མཚོན་གཞི་གསུམ་དང༌། མཚོན་པ་འབྲེལ་པ་ངེས་བྱེད་ཀྱི་ཚད་མ་སྟེ། སྒྲ་དོག་པའི་དབང་དུ་བྱས་ན། བྱེད་པ་པོ་ཁོ་ན་ལ་འཇུག་སྟེ། གང་གིས་མཚོན་ཏེ་མཚན་ཉིད་དུ། ཤེས་བྱ་ཞེས་གསུངས་པའི་ཕྱིར། མཚན་མཚོན་གཞི་གསུམ་གྱི་རྣམ་པར་བཞག་པ་འདི་ཡང༌། རྟོག་གེ་པ་ཁོ་ནས་བཏགས་པ་མིན་ཏེ།
མདོ་སྡེའི་རྒྱན་ལས། སངས་རྒྱས་རྣམས་ཀྱིས་སེམས་ཅན་ལ། ། ཕན་གདགས་ཕྱིར་ན་མཚན་གཞི་དང༌། ། མཚན་ཉིད་དང་ནི་མཚོན་པ་དག ། རབ་ཏུ་དབྱེ་བས་ཡང་དག་བཤད། ། ཅེས་གསུངས་པའི་ཕྱིར་རོ། ། གཉིས་པ་སྐབས་སུ་བབ་པའི་དོན་ལ། གཞུང་གིས་ཇི་ལྟར་བསྟན་པའི་ཚུལ་དང༌། ཆོས་གསུམ་སོ་སོར་ངོས་བཟུང་ནས་ཇི་ལྟར་མཚོན་པའི་ཚུལ། མཚན་ཉིད་གསུམ་གསུངས་པའི་དགོས་པ་སོ་སོར་བསྟན་པའོ། །
དང་པོ་ནི། ཐེག་ཆེན་སྦྱོར་བའི་མཚན་ཉིད་སྟོན་པའི་གཞུང་འདི་དག་གིས། མཚན་མཚོན་གཉིས་ཀ་བསྟན་ལ། སྒྲས་སྟོན་པའི་ཚེ། གཉིས་ཀ་ལ་མཚན་ཉིད་ཀྱི་སྒྲ་གསུངས་ཏེ། མཚན་ཉིད་བཞི་པར་བཞེད་པ་ཡིན། ཞེས་བཤད་པའི་ཕྱིར་རོ། ། དེ་ལྟར་གཉིས་ཀྱི་ནང་ནས། འདིར་མཚན་ཉིད་བསྟན་པ་དེ་ཐུན་མོང་མིན་པར་མཚོན་བྱེད་རང་གིས་མཚན་ཉིད་ཡིན་ལ། མཚོན་བྱ་ངོ་བོ་ཉིད་བཅུ་དྲུག་བསྟན་པ་དེ་ཡང༌།
ཐུན་མོང་མིན་པར་མཚོན་པར་བྱ་བ་རང་གི་ངོ་བོ་ཁོ་ན་བསྟན་ཏེ། འདིས་སྦྱོར་བ་རྣམས་མཚོན་པར་བྱེད་པས་ཞེས་དང༌། ཐམས་ཅད་མཁྱེན་པ་ཉིད་གསུམ་གྱིས་སྦྱོར་བ་དག་མཚན་ཉིད་དང་ལྡན་པ་བཞིན་དུ་མཚོན་པས་ཞེས་བཤད་པའི་ཕྱིར་རོ། ། མདོ་ལས་ཤེས་པ་བཅུ་དྲུག་ཕྲག་གསུམ་དང༌། བྱེད་པ་རྣམས་ལ་ཅི་རིགས་པ་དེ་བཞིན་གཤེགས་པའི་མངོན་རྟོགས་སུ་བཤད་ཀྱང༌། འདིར་མཚན་ཉིད་དུ་བཟུང་བ་ནི་བྱང་སེམས་ཀྱི་རྒྱུད་ལ་ཡོད་པ་ཁོ་ན་ཡིན་ཏེ། རྫས་ཐ་དད་པ་མཚན་མཚོན་དུ་མི་རུང་བའི་ཕྱིར་དང༌། མདོ་ལས་དེ་བཞིན་གཤེགས་པའི་མངོན་རྟོགས་སུ་བཤད་ཀྱང༌། སྦྱོར་བའི་མཚན་ཉིད་དུ་མ་བཤད། བསྟན་བཅོས་ལས།
སྦྱོར་བའི་མཚན་ཉིད་དུ་གསུངས་ཀྱང༌། དེ་བཞིན་གཤེགས་པའི་མངོན་རྟོགས་སུ་བཤད་པའི་ཕྱིར་རོ། ། དེ་ལྟ་ན་མདོ་དང་བསྟན་བཅོས་མི་མཐུན་པར་ཡང་མི་འགྱུར་ཏེ། མདོ་ལས་དེ་བཞིན་གཤེགས་པའི་མངོན་རྟོགས་སུ་བཤད་པ་དེ་བསྟན་བཅོས་སུ་རྒྱུའི་སྒོ་ནས་བསྟན་ཏེ། ཐེག་ཆེན་གྱི་སྦྱོར་བའི་མཚན་ཉིད་དུ་བཤད་པ་ན། ཐེག་ཆེན་གྱི་སྦྱོར་བ་ལ་རང་དོན་རྟོགས་པ་དང༌། གཞན་དོན་འཕྲིན་ལས་ཕུན་ཚོགས་བསྐྱེད་པའི་ནུས་པ་ཡོད་པར་ཤེས་ནུས་ལ། དེ་ལྟར་ཤེས་པ་དེ་མདོའི་སྦས་དོན་ཡིན་པའི་ཕྱིར་རོ། ། དེ་ལྟར་བྱས་ན་འདིར་དངོས་སུ་བསྟན་པའི་མཚན་ཉིད་ཡིན་ན་ཤེས་ཁྱད་བྱེད་པ་གསུམ་གང་རུང་ཡིན་དགོས་ལ། ངོ་བོ་ཉིད་བཅུ་དྲུག་པོ་གང་རུང་ཡིན་ན་མཚོན་བྱ་ཡིན་དགོས་སོ། །
མཚན་ཉིད་འཆད་པ་ན་མཚོན་བྱ་སྟོན་པ་སྐབས་སུ་མ་བབ་བོ་ཞེས་ཀྱང་བརྗོད་པར་མི་བྱ་སྟེ། མིང་དོན་གྱི་འབྲེལ་པ་སྟོན་དགོས་པའི་ཕྱིར་རོ། ། ཤེས་མཚན་ལ་སོགས་པ་འདི་རྣམས་ཀྱང་ཐེག་ཆེན་སྦྱོར་བའི་ཤེས་པ་སོགས་མཚོན་བྱར་བྱས་ནས་དེའི་མཚན་ཉིད་འཇོག་པ་མིན་གྱི། འོ་ན་ཅི་ཞེ་ན། ཐེག་ཆེན་སྦྱོར་བའི་ཤེས་པའི་ཆ་ཡང་ཡིན། ཐེག་ཆེན་སྦྱོར་བའི་མཚན་ཉིད་ཀྱང་ཡིན་པ་ནས། ཐེག་ཆེན་སྦྱོར་བའི་ངོ་བོ་ཡང་ཡིན། མཚན་ཉིད་དང་ལྡན་པའང་ཡིན་པས། ངོ་བོ་ཉིད་མཚན་དུ་འཇོག་པའི་བར་རོ། ། གཞུང་གིས་དངོས་སུ་བསྟན་པའི་བྱང་སེམས་ཀྱི་རྣལ་འབྱོར་བདུན་བཅུ་རྩ་ལྔ་པོ་ཁོ་ན་མཚན་ཉིད་དུ་འགྱུར་གྱི།
ཤེས་མཚན་སོགས་མཚན་ཉིད་དུ་འགྱུར་བ་མིན་ཏེ། མཚོན་བྱ་ཡིན་པའི་ཕྱིར། དཔེར་ན་དངོས་པོའི་མཚན་ཉིད་དེ། དངོས་པོའི་མཚན་ཉིད་དུ་མི་འགྱུར་བ་བཞིན་ནོ། ། ཐེག་ཆེན་སྦྱོར་བའི་ཤེས་མཚན་སོགས་གསུམ་པོ་ཡིན་ན་ཐེག་ཆེན་སྦྱོར་བའི་མཚན་ཉིད་ཡིན་མི་དགོས་པའང་མིན་ཏེ། དངོས་པོའི་མཚན་ཉིད་བཞིན་ནོ། ། འོ་ན་མཚོན་བྱ་ཐེག་ཆེན་གྱི་སྦྱོར་བ་གཅིག་ལ། མཚན་ཉིད་ཤེས་ཁྱད་བྱེད་པ་གསུམ་འཇོག་ན་མཚན་ཉིད་གཉིས་ཀྱི་འཇོག་ན་ནི་མཚོན་བྱ་དེ་ཡང་གཉིས་སུ་འགྱུར། ཞེས་པའི་སྐྱོན་ཇི་ལྟར་སྤོང་ཞེ་ན། དེ་ནི་མཚན་ཉིད་ལ་ཁྱབ་ཆེ་ཆུང་ཡོད་པ་ལ་དགོངས་པ་ཡིན་ལ།
འདིར་ནི་གསུམ་པོ་ལྡོག་པ་ཐ་དད་པ་ཁོ་ནར་ཟད་ཀྱི། ངོ་བོ་གཅིག་པའི་ཕྱིར་རོ། ། དཔེར་ན། བྱས་མི་རྟག་ངོ་བོ་གཅིག་ཀྱང༌། རྒྱུ་རྐྱེན་ལས་སྐྱེས་པའི་ཆ་ལས་བྱས་པ་དང༌། སྐད་ཅིག་གི་འཇིག་པའི་ཆ་ལ་མི་རྟག་པར་བརྗོད་པ་བཞིན་ནོ། ། ངོ་བོ་གཅིག་ཀྱང་ལྡོག་པའི་གནས་སོ་སོར་བསྟན་པ་ནི། འོག་ནས་འབྱུང་བའི་དགོས་པ་མི་འདྲ་བ་མཚོན་པའི་ཆེད་དོ། ། རེ་རེ་ལའང་དུ་མར་ཕྱེ་བ་ནི། གདུལ་བྱ་ཉེ་བ་ལ་དགོངས་པ་ཙམ་ཡིན་གྱི་དགོས་པ་དང༌།
དངོས་པོའི་གྲངས་ངེས་གཉིས་ཀ་ཡོད་པ་མིན་ལ། གསུམ་དུ་བསྟན་པ་ལ་ནི་དངོས་པོ་དང༌། དགོས་པ་གཉིས་ཀ་ལ་བརྟེན་ནས་གྲངས་ངེས་ཏེ། དངོས་པོ་ལ་གསུམ་པོ་འདི་ལས་མང་མི་དགོས་ཤིང་ཉུང་བའམ་མེད་ན་མི་འདུ་བའི་ཕྱིར་ཏེ། གསུམ་པོ་ཡ་བྲལ་ན། ཐེག་ཆེན་ལམ་གྱི་ལུས་མ་ཚང་བར་འགྱུར་བའི་ཕྱིར། མང་ཡང་མི་དགོས་ཏེ། གསུམ་པོ་འདི་ཙམ་གྱི་ཐེག་ཆེན་གྱིས་རྣལ་འབྱོར་མ་ལུས་པ་མཚོན་ནུས་པའི་ཕྱིར། ངོ་བོ་གཅིག་ཀྱང་གང་རུང་གཅིག་བསྟན་པས་ཆོག་པ་མིན་ཏེ། རིགས་མི་མཐུན་ཙམ་ཞིག་ཤེས་མཚན་བསྟན་པས་སེལ་ནུས་ཀྱང༌།
ལོག་རྟོག་སེལ་བ་ལ་ལྟོས་པའི་དགོས་པའི་ཁྱད་པར་མི་འདྲ་བ་དང་ལྡན་པའི་ཕྱིར་ཏེ། ཐེག་ཆེན་གྱི་སྦྱོར་བ་ནི་གཞི་ལམ་རྣམ་པའི་གནས་ལུགས་ཙམ་རྟོགས་པས། རང་དོན་རྟོགས་པ་མཐར་ཐུག་ཙམ་སྐྱེད་ནུས་ཀྱང་ཉན་རང་ལྟར། གཞན་དོན་ཕྲིན་ལས་ཕུན་ཚོགས་སྐྱེད་པའི་ནུས་པ་མེད་དམ་སྙམ་པ་དང༌། དོན་གཉིས་མཐར་ཐུག་བསྐྱེད་པའི་ནུས་པ་དེ་ཡང་ཉན་རང་དང་ཐུན་མོང་པ་ཡིན་ནམ་སྙམ་པའི་དོགས་པ་དགག་དགོས་པའི་ཕྱིར། གཉིས་པ་ལ། ཆོས་གསུམ་སོ་སོར་ངོས་བཟུང་བ་དང༌། མཚོན་པའི་ཚུལ་ལོ། ། དང་པོ་ལ། མཚན་ཉིད།
མཚོན་བྱ། མཚན་གཞི་དང་གསུམ། དང་པོ་ལ། ཤེས་པ། ཁྱད་པར། བྱེད་པ་གསུམ་སྟེ། འདིས་མཚོན་པར་བྱེད་པའི་ཕྱིར་རོ། ། དང་པོ་ནི། ཡུལ་གཞི་ལམ་རྣམ་གསུམ་གང་རུང་རྟོགས་པའི་བྱང་སེམས་ཀྱི་རྣལ་འབྱོར། འདི་ལ་མཚོན་བྱ་མཁྱེན་གསུམ་གྱི་སྦྱོར་བ་གསུམ་དུ་ཕྱེ་བས་མཚན་ཉིད་ལ་ཡུལ་བཞི་བསྡུས་པ་ཆོས་རྣམས་ཤེས་པའི་བྱང་སེམས་ཀྱི་རྣལ་འབྱོར་དང༌།
ལམ་གྱི་དེ་ཁོ་ན་ཉིད་རྟོགས་པའི་བྱང་སེམས་ཀྱི་རྣལ་འབྱོར་དང༌། འབྲས་བུ་བསྡུས་པའི་ཆོས་ལ་དམིགས་པའི་བྱང་སེམས་ཀྱི་རྣལ་འབྱོར་ཏེ་གསུམ། རེ་རེ་ལའང་བཅུ་དྲུག་བཅུ་དྲུག་ཏུ་ཕྱེ་ལ། དེའི་ཚེ་མཚོན་བྱའང་བཅུ་དྲུག་ཏུ་འབྱེད་པ་ནི་མིན་ནོ། ། གཉིས་པ་ནི་བསམ་གྱིས་མི་ཁྱབ་སོགས་ཆོས་ཀྱི་བདག་མེད་རྟོགས་པའི་བྱང་སེམས་ཀྱི་རྣལ་འབྱོར། འདིའི་མཚན་གཞི་ལ། ལམ་ཤེས་ཀྱི་སྦྱོར་བ་དང༌། རྣམ་མཁྱེན་སྦྱོར་བ་གཉིས་སུ་གསུངས་ཀྱང༌། མཚོན་བྱ་ལ་གཉིས་སུ་ཕྱེ་ནས་མཚན་ཉིད་ལའང་གཉིས་སུ་ཕྱེ་སྟེ་གསུངས་པ་ནི་མེད་དོ། ། དེ་ལའང་བཅུ་དྲུག་གོ །
གསུམ་པ་ནི། རང་གི་གདུལ་བྱ་ལ་ཕན་པ་བསྒྲུབ་པའི་མཛད་པ་དང་ལྡན་པའི་བྱང་སེམས་ཀྱི་རྣལ་འབྱོར་འདི་ལ། མཚོན་བྱ་མཁྱེན་གསུམ་གྱི་སྦྱོར་བ་གསུམ་དུ་ཕྱེ་ནས། མཚན་ཉིད་ལའང་གཞི་ཤེས་སྦྱོར་བའི་བྱེད་པ་གསུམ་དང༌། ལམ་ཤེས་སྦྱོར་བའི་བྱེད་པ་བདུན་དང༌། རྣམ་མཁྱེན་སྦྱོར་བའི་བྱེད་པ་གཅིག་སྟེ་གསུམ་དུ་ཕྱེའོ། ། གཉིས་པ་ལ་མཚོན་བྱ་ནི། ཐེག་ཆེན་གྱི་སྦྱོར་བ་ཙམ་སྟེ། ལུས་རྣམ་གཞག་ཏུ་སྦྱོར་བ་ཞེས་དང༌། ངོ་བོ་ཉིད་གང་མཚོན་བྱ་ཞེས་བསྟན་པ་དེའོ། །
འདི་ལའང་མཁྱེན་གསུམ་གྱི་སྦྱོར་བའི་ངོ་བོ་གསུམ་ཕྱེ་ནས་གསུམ་མོ། ། ངོ་བོ་ཉིད་བཅུ་དྲུག་བཤད་པ་ནི། བྱེད་ལས་དང་དམིགས་རྣམ་སོགས་ཀྱི་ཅི་རིགས་པར་ཕྱེ་བ་ཙམ་ཡིན་གྱི། མཚོན་བྱ་བཅུ་དྲུག་ཏུ་འགྱུར་བ་ནི་མིན་ནོ། ། དར་ཊཱིཀ་པ་ལམ་ཤེར་ཕྱིན་གྱི་རྣལ་འབྱོར་གྱི་མཚན་ཉིད་སྟོན་པར་བཞེད་པ་ནི། རྗེ་བཙུན་གྱིས་གསུངས་པའི་མཚན་མཚོན་གྱི་རྣམ་གཞག་བོར་ནས་མ་གསུངས་པའི་ཐ་སྙད་རང་གི་བློས་སྒྲོ་བཏགས་ནས་བཞག་པ་ཡིན་ལ། གལ་ཏེ་ཐེག་ཆེན་གྱི་སྦྱོར་བ་དང༌། ལམ་ཤེར་ཕྱིན་གྱི་རྣལ་འབྱོར་དོན་གཅིག་པས། དེའི་མཚན་ཉིད་སྟོན་པ་ཡིན་ན་ནི། བྱས་པའི་མཚན་ཉིད་དྲིས་པ་ན།
མི་རྟག་པའི་བསྟན་ན་མ་འབྲེལ་བར་མི་འགྱུར་བ་སོགས་ཧ་ཅང་ཐལ་ལོ། ། ཡང་ཉན་རང་གི་སྦྱོར་བ་ལས་ཁྱད་པར་དུ་འཕགས་པའི་ཐེག་ཆེན་གྱི་སྦྱོར་བ་དང༌། གཞན་དོན་སྒྲུབ་པའི་བྱེད་ལས་ཁྱད་པར་ཅན་དང་ལྡན་པའི་ཐེག་ཆེན་གྱི་སྦྱོར་བ་མཚོན་བྱར་བཞེད་པའང་ཡི་གེའི་དོན་ལ་མ་ཞུགས་སྟེ། མཁྱེན་གསུམ་གྱི་སྦྱོར་བ་ཙམ་མཚོན་བྱར་གསུངས་ཀྱི་ཁྱད་ཆོས་དེ་དག་གི་ཁྱད་པར་དུ་བྱས་པའི་སྦྱོར་བ་མཚོན་བྱར་གསུངས་པ་ཟུར་ཙམ་ཡང་མེད་པའི་ཕྱིར་དང༌། དེ་དག་མཚན་ཉིད་གསུངས་པའི་དགོས་པ་ཡིན་གྱི། མཚོན་བྱའི་ཟུར་མིན་པའི་ཕྱིར་རོ། ། གསུམ་པ་མཚན་གཞི་ནི། གོང་དུ་བསྟན་པའི་སྦྱོར་བ་ཉི་ཤུ་པོ་རྣམས་ཏེ། དེ་ཡང་རང་བཞིན་གྱི་སྦྱོར་བ་ལྔར་འདུས་ཤིང༌། དེ་ཡང་ཟབ་པའི་སྦྱོར་བ་སོགས་གསུམ་པོ་ལ་མཁྱེན་གསུམ་གྱི་སྦྱོར་བའི་ཐ་སྙད་འཕགས་པས་གསུངས་པ་ལྟར།
གསུམ་པོ་མཁྱེན་གསུམ་གྱི་སྦྱོར་བ་གསུམ་གྱི་མཚན་གཞིར་བཞག་གོ ། གཉིས་པ་ཇི་ལྟར་མཚོན་པའི་ཚུལ་ནི། རང་བཞིན་གྱི་སྦྱོར་བ་ལྔའམ། ཉི་ཤུ་པོ་མཚན་གཞི། ཐེག་ཆེན་གྱི་སྦྱོར་བར་མཚོན། གཞི་ལམ་རྣམ་གསུམ་གང་རུང་གི་གནས་ལུགས་རྟོགས་པའི་བྱང་སེམས་ཀྱི་རྣལ་འབྱོར་ཡིན་པ། ཞེས་དང༌། བསམ་མི་ཁྱབ་པ་སོགས་ཀྱི་བདག་མེད་རྟོགས་པའི་བྱང་སེམས་ཀྱི་རྣལ་འབྱོར་ཞེས་དང༌། གདུལ་བྱ་ལ་ཕན་པ་བསྒྲུབ་པའི་བྱེད་པ་དང་ལྡན་བྱང་སེམས་ཀྱི་རྣལ་འབྱོར་ཞེས་པའོ། ། སོ་སོར་མཚོན་ན།
ཟབ་པའི་སྦྱོར་བ་མཚན་གཞི། གཞི་ཤེས་སྦྱོར་བར་མཚོན། ཕུང་སོགས་གཞིའི་ཆོས་ལ་དམིགས་པའི་བྱང་སེམས་ཀྱི་རྣལ་འབྱོར་དང༌། ཕན་བདེ་སྐྱོབ་གསུམ་གང་རུང་གི་མཛད་པ་བསྒྲུབ་པའི་བྱང་སེམས་ཀྱི་རྣལ་འབྱོར་ཡིན་པ། ཐེག་ཆེན་གྱི་གཞི་ཤེས་སྦྱོར་བ་ལ། ཁྱད་མཚན་མི་འཆད་པ་ནི། ཐེག་ཆེན་གྱི་མཐོང་ལམ་དུ་གང་ཟག་གི་བདག་མེད་རྟོགས་པའི་རྟོགས་རིགས་དང༌། གཟུང་བ་ཆོས་ཀྱི་བདག་མེད་རྟོགས་པའི་རྟོགས་རིགས་དང༌། འཛིན་པ་ཆོས་ཀྱི་བདག་མེད་རྟོགས་པའི་རྟོགས་རིགས་གསུམ་མོ། ། ངོ་བོ་གཅིག་ཅིང་ལྡོག་པ་ཐ་དད་པའི་ཚུལ་གྱིས་ཚང་བ་ལས།
དང་པོ་ལ་གཞི་ཤེས་སྦྱོར་བ་དང༌། ཕྱི་མ་ལ་ལམ་ཤེས་སྦྱོར་བ་དང༌། རྣམ་མཁྱེན་གྱི་སྦྱོར་བའི་ཐ་སྙད་བྱས་ཤིང༌། དང་པོ་ལ་ཁྱད་མཚན་མ་བཤད་པའི་རྒྱུ་མཚན་ཡོད་དེ། དེ་ཆོས་ཀྱི་བདག་མེད་རྟོགས་པའི་རྟོགས་རིགས་མིན་པའི་ཕྱིར་ཏེ། ཤེས་མཐོང་གིས་བལྟས་ནས་འདའ་བར་བྱ་བའི་མངོན་རྟོགས་ཀྱི་རིགས་ཡིན་པའི་ཕྱིར། སྙམ་དུ་རྟོགས་སོ། ། ཡང་གཏིང་དཔག་དཀའ་བའི་སྦྱོར་བ་མཚན་གཞི། ལམ་ཤེས་ཀྱི་སྦྱོར་བར་མཚོན་ལམ་གྱི་གནས་ལུགས་རྟོགས་པའི་བྱང་སེམས་ཀྱི་རྣལ་འབྱོར་ཡིན་པ་དང༌། སྐྱབས་སོགས་བྱེད་པ་བདུན་དང་ལྡན་པའི་བྱང་སེམས་ཀྱི་རྣལ་འབྱོར་དང༌།
ལམ་ཤེས་སྦྱོར་བ་མཚན་གཞི། ཐེག་དམན་གྱི་སྦྱོར་བ་ལས་ཁྱད་ཞུགས་པར་མཚོན། བསམ་གྱིས་མི་ཁྱབ་པ་སོགས་ཆོས་ཀྱི་བདག་མེད་རྟོགས་པའི་རྣལ་འབྱོར་ཡིན་པ་ཞེས་པ་སྟེ། ཚད་མེད་པའི་སྦྱོར་བ་ལའང་དེ་བཞིན་དུ་སྦྱར་རོ། ། ཁྱད་མཚན་གྱི་མཚོན་ཚུལ་ལ། བྱེ་བྲག་གི་སྦྱོར་བ་འགོད་པའི་ཚེ་ལམ་ཤེས་ཀྱི་སྦྱོར་བ་དང༌། རྣམ་མཁྱེན་གྱི་སྦྱོར་བར་མཚོན་པའི་ཚུལ་མི་འགོད་དེ། ལམ་ཤེས་པ་ཉིད་ལ་སོགས་པ་གཉིས་ནི་ཁྱད་པར་གྱི་ལམ་ཡིན་པར་ཁྱད་ཞུགས་སོ། ། ཞེས་མཚན་ཉིད་གཞན་གཉིས་དང་མཚོན་ཚུལ་མི་འདྲ་བར་གསུངས་པའི་ཕྱིར། སྤྱིར་མཚོན་པའི་ཚེ།
ཐེག་ཆེན་གྱི་སྦྱོར་བར་མཚོན་དགོས་ཏེ། བྱེད་པར་བསྒྲུབ་པས་འདིས་སྦྱོར་བ་རྣམས་མཚོན་པར་བྱེད་པས་ཤེས་པ་དང༌། ཁྱད་པར་དང༌། བྱེད་པ་དང༌། ཞེས་གསུངས་པའི་ཕྱིར། གསུམ་པ་དགོས་པ་ནི། ཤེས་མཚན་གསུངས་པས་རིགས་མི་མཐུན་ཙམ་བསལ་ཏེ། ཐེག་ཆེན་གྱི་སྦྱོར་བ་ལ་རང་དོན་རྟོགས་པ་ཕུན་སུམ་ཚོགས་པ་བསྐྱེད་པའི་ནུས་པ་ཡོད་པར་གོ་ནུས། ཁྱད་མཚན་བསྟན་པས་ཐེག་ཆེན་གྱི་སྦྱོར་བ་ཐེག་དམན་གྱི་སྦྱོར་བ་ལས་ཁྱད་པར་དུ་འཕགས་པར་གོ་ནུས། བྱེད་མཚན་བསྟན་པས་ཐེག་ཆེན་སྦྱོར་བ་ལ་གཞན་དོན་ཕྲིན་ལས་ཕུན་ཚོགས་སྐྱེད་པའི་ནུས་པ་ཡོན་པར་གོ་ནུས་སོ། །
ངོ་བོ་ཉིད་མཚན་བསྟན་པས། མཚན་ཉིད་དེ་གསུམ་གང་ལ་བསྟན་པའི་མཚོན་བྱ་ཐེག་ཆེན་སྦྱོར་བའི་ངོ་བོ་ཉིད་དུ་རྟོགས་སོ། ། ཡང་ན་ཁྱད་མཚན་གྱིས་རིགས་མི་མཐུན་སྤངས་ཤིང༌། གཞན་གཉིས་ཀྱིས་ལོག་རྟོག་སྤངས་སོ། ། ཁ་ཅིག་ཊཱི་ཀའི་དགོངས་པར་བྱས་ནས། ཐེག་ཆེན་གྱི་སྦྱོར་བ་དང་རང་དོན་རྟོགས་པ་ཕུན་ཚོགས་དང༌། གཞན་དོན་འཕྲིན་ལས་ཕུན་ཚོགས་དང༌། ཐེག་དམན་གྱི་སྦྱོར་བ་ལས་ཁྱད་པར་དུ་འཕགས་པར་མཚོན་ནུས་པ་སྟེ། ཤེས་མཚན། ཁྱད་མཚན།
བྱེད་མཚན་གསུམ་གྱི་མཚན་ཉིད་དུ་འཇོག་པ་ནི། ཁྱད་མཚན་གྱི་བྱེ་བྲག་སྦྱོར་ལ་རུང་ཙམ་ཡིན་ཡང༌། གཞན་རྣམས་ནི་ཚིག་དོན་གང་ལའང་མ་ཞུགས་པས་བཏང་སྙོམས་སུ་བྱ་བར་རིགས་སོ། ། དེས་ན་འདི་ལྟར་བྱ་སྟེ། ཐེག་ཆེན་སྦྱོར་བ་རང་གི་མཚན་གཞིའི་སྟེང་དུ་ཐུན་མོང་མིན་པར་མཚོན་ནུས་དེ། ཐེག་ཆེན་སྦྱོར་བའི་མཚན་ཉིད་ཀྱི་མཚན་ཉིད་དེ་གང་ཞིག་ཁྱོད་ཐེག་ཆེན་གྱི་སྦྱོར་བའི་མཚན་ཉིད་དུ་བཞག་པ་ལ་བརྟེན་ནས། ཐེག་ཆེན་གྱི་རང་དོན་རྟོགས་པ་ཕུན་ཚོགས་སྐྱེད་པའི་ཐུན་མོང་མིན་པའི་རྒྱུར་གོ་ནུས་དེ། ཐེག་ཆེན་སྦྱོར་བའི་ཤེས་མཚན་གྱི་མཚན་ཉིད་ཡིན་པ་སོགས་སུ་ཤེས་པར་བྱ་ཞིང༌། ཐེག་ཆེན་སྦྱོར་བའི་ངོ་བོ་ཉིད་མཚན་ཞེས་པ། དོན་ཐེག་ཆེན་སྦྱོར་བ་ཉིད་ཡིན་པས་མཚན་ཉིད་བཤད་ཟིན་ལ།
འོན་ཀྱང་དེའི་ཐ་སྙད་ཀྱི་མཚན་ཉིད་ནི། ཤེས་ཁྱད་བྱེད་པ་གསུམ་གྱིས་རང་བཞིན་གྱི་སྦྱོར་བ་ལྔའི་སྟེང་དུ་མཚོན་པར་བྱ་བའི་ཐེག་ཆེན་སྦྱོར་བའི་ངོ་བོ་ཉིད་མཚན་གྱི་མཚན་ཉིད། ཁ་ཅིག་མཚན་གཞི་ལྟ་བུར་མཚོན་པས་ན། ཞེས་པའི་འགྱུར་ལ་བརྟེན་ནས་ངོ་བོ་ཉིད་བཅུ་དྲུག་པོ་མཚན་གཞིར་བཞག་ནས། རྣམ་རྫོགས་སྦྱོར་བར་མཚོན་པ་ཡིན་ཟེར་བ་ལ་ནི། མཚོན་མི་ནུས་པ་དང༌། མཚོན་བྱ་ཉི་ཚེ་བ་ཉིད་དུ་འགྱུར་བའི་ཉེས་པ་སོགས་མཐའ་ཡས་སོ། ། དེས་ན་རྣམ་རྫོགས་སྦྱོར་བ་མཚན་གཞིར་བཞག་ནས། སྦྱོར་བ་ཙམ་དུ་མཚོན་པ་ལ། འཕགས་སེང་གི་འགྲེལ་པར་ཤིན་ཏུ་གསལ་བས།
དེའི་ཕྱིར། མཚན་ཉིད་ཀྱི་ས་མཚམས་ཀྱང༌། ཚོགས་ལམ་ནས་རྒྱུན་མཐའི་བར་ན་ཡོད་པར་གྲུབ་བོ། ། གསུམ་པ་དེ་ཉིད་གཞུང་གི་དགོངས་པར་སྦྱར་བ་ནི། གོང་དུ་ཇི་སྐད་བཤད་པ་དེ་དག་རྟོག་པས་རང་དགར་བཏགས་པ་མིན་གྱི། རྒྱ་གར་མཁས་པའི་ལུགས་ལས་འབྱུང་བ་ཡིན་པས། འགྲེལ་ཆེན་ལས། བྱེད་པར་བསྒྲུབ་པས་འདིས་སྦྱོར་བ་མཚོན་པར་བྱེད་པ་ཡིན་པའི་ཕྱིར། ཤེས་པ་དང༌། ཁྱད་པར་དང༌།
ངོ་བོ་ཉིད་དང༌། ལས་སུ་སྒྲུབ་པས་དེ་རྣམས་མཚོན་པར་བྱ་བ་ཡིན་པས། ཞེས་དང༌། དག་ལྡན་ལས། གང་གིས་མཚོན་དེ་མཚན་ཉིད་དུ། ། ཤེས་བྱ་དེ་ཡང་ཤེས་པ་དང༌། ། ཁྱད་པར་བྱེད་དང་རྣམ་གསུམ་སྟེ། ། མཚོན་བྱ་ངོ་བོ་ཉིད་གང་ཡང༌། ། ཞེས་དང༌། དེ་བཞིན་དུ།
སྙིང་པོ་མཆོག གྲགས་པའི་ཆ། ཤེས་རབ་སྒྲོན་མ་ཐམས་ཅད་ལས། དང་པོ་གསུམ་མཚན་ཉིད་དང༌། ངོ་བོ་ཉིད་མཚོན་བྱར་གསུང་བྱེད་སྒྲུབ་དང་ལས་སྒྲུབ་ཀྱི་ཐ་སྙད་ནི། སློབ་དཔོན་འདིའི་གཞུང་ལས་འབྱུང་གི འཕགས་པས་གསུང་པ་མེད་ཅིང༌། འགྲེལ་བྱེད་གཞན་རྣམས་ནི་སློབ་དཔོན་ལྟར་འཆད་དོ། ། ཚིགས་གསལ་ལས་ནི་འདི་ལྟར་གསུངས་ཏེ། མཚན་ཉིད་ཅེས་བྱ་བ་ནི་རང་གི་མཚན་ཉིད་དང༌།
རྣམ་པར་དབྱེ་བའི་མཚན་ཉིད་དོ། ། རྣམ་པར་དབྱེ་བའི་མཚན་ཉིད་ནི་བུམ་པ་ལ་སོགས་པ་དག་ལ་དུང་མ་ཡིན་པ་ཞེས་བྱ་བ་ལ་སོགས་པ་དངོས་པོ་གཅིག་ཏུ་ཡང་ལྡོག་པའི་དབང་གིས་དཔག་ཏུ་མེད་པར་བརྗོད་པ་སྟེ། ཞེས་པ་ནས། རང་གི་མཚན་ཉིད་ནི། རང་གི་ཐུན་མོང་མིན་པའི་ཡན་ལག་མེ་ལ་སོགས་པའི་ཚ་བ་ལ་སོགས་པ་འཇིག་རྟེན་རྣམས་ན་རིགས་པས་མ་བཅོམ་པའི་ཚེ། གཞན་ལ་མི་ལྟོས་པར་དོན་བྱེད་པར་སྣང་བའི་དངོས་པོ་རགས་པ་རྣམས་སོ། ། འདིར་ནི་རང་གི་མཚན་ཉིད་བཟུང་ངོ༌། ། དེ་ཡང་མཚོན་པར་བྱེད་པའི་མཚན་ཉིད་ནི། ཤེས་པ་དང་ཁྱད་པར་བྱེད་པ་རྣམས་ཏེ། དེ་ལ་ཤེས་པའི་མཚན་ཉིད་ནི།
ཐམས་ཅད་མཁྱེན་པ་ཉིད་གསུམ་གྱི་ཐ་དད་པ་གསུམ་ཆར་ཡང༌། རྒྱལ་བའི་ཡུམ་འདི་ནི་དེ་བཞིན་གཤེགས་པ་སྐྱེད་པའོ། ། ཞེས་བྱ་བ་ལ་སོགས་པ་ཤེས་པར་བྱེད་པའོ། ། གལ་ཏེ་དེ་ལྟར་ཐམས་ཅད་མཁྱེན་པ་ཉིད་གསུམ་ཆར་གྱི་རྒྱལ་བའི་ཡུམ་གྱི་བདག་ཉིད་ཆེ་བ་ཤེས་པར་བྱེད་པར་འགྱུར་བ་ཁོ་ནས་ཆོག་པས་ལམ་ཤེས་པས་ཅི་ཞིག་བྱ་སྙམ་པ་ལ། ཤེས་པར་བྱེད་པ་མཚུངས་སུ་ཟིན་ཀྱང་དེ་དག་གི་ཁྱད་པར་ནི་འདི་དང་འདི་ལྟ་བུའོ། ། ཞེས་སྟོན་པར་བྱེད་པ་ནི་ཁྱད་པར་གྱི་མཚན་ཉིད་དོ། ། ཁྱད་པར་གྱི་མཚན་ཉིད་དེས་དོན་ཅི་ཞིག་བྱེད་སྙམ་པ་ལ་བྱེད་པའི་མཚན་ཉིད་དོ། ། ངོ་བོ་ཉིད་མཚོན་པར་བྱེད་པའི་མཚན་ཉིད་ནི། ཐམས་ཅད་མཁྱེན་པ་ཉིད་དེ་གསུམ་གྱི་རང་བཞིན་ཁོང་དུ་ཆུད་པར་བྱེད་པ་ལ་གཙོ་བོར་མ་གྱུར་པའི་རང་བཞིན་དུ་ཟད་དོ། ། ཞེས་གསུངས་པ་འདི་ལས་ཤེས་ཁྱད་བྱེད་པ་གསུམ་ཐུན་མོང་མིན་པར་མཚོན་པར་བྱེད་པ་རང་གི་མཚན་ཉིད་དང༌།
ངོ་བོ་ཉིད་དེའི་མཚོན་བྱ་དང༌། སྦྱོར་བ་གསུམ་ཆར་གྱིས་ཤེས་ཕྱིན་གྱི་ཆེ་བའི་ཡོན་ཏན་ཤེས་པར་བྱེད་པ་ཙམ་ཡིན་ན། གང་རུང་གཅིག་གིས་ཆོག་གོ་སྙམ་པ་ལ་ཁྱད་མཚན་བསྟན་པར་གསུངས་སོ། ། དེ་ལྟར་ན་མཚན་ཉིད་ཀྱི་གོ་རིམ་ནི། མཚན་མཚོན་གྱི་འབྲེལ་པ་སྟོན་པ་ལ། ཐོག་མར་འཇོག་བྱེད་ངེས་པར་བྱས། དེའི་རྗེས་སུ་རྣམ་པར་བཞག་བྱ་ལ་རྟོགས་པ་བསྐྱེད་དགོས་པས། བྱེད་སྒྲུབ་དང་ལས་བསྒྲུབ་རིམ་པར་བསྟན་ནོ། ། བྱེད་སྒྲུབ་ཀྱི་དབང་དུ་བྱས་པའི་མཚན་ཉིད་ལའང་རང་དོན་རྟོགས་པ་མཐར་ཐུག་གི་རྒྱུར་གོ་བྱེད་དང༌། གཞན་དོན་ཕྲིན་ལས་ཕུན་ཚོགས་ཀྱི་རྒྱུར་གོ་བྱེད་གཉིས་ཡོད་པ་རིམ་པར་བསྟན་ཏེ།
འབྲས་བུའི་དུས་སུ་རྟོགས་པ་མཐར་ཐུག་མངོན་དུ་བྱས་ནས། དེ་ལས་གཞན་དོན་འཕྲིན་ལས་ཕུན་ཚོགས་འབྱུང་བའི་ཕྱིར། དང་པོ་ལའང་གོ་བྱེད་དངོས་དང༌། དེའི་ཁྱད་པར་གྱི་ཆོས་གཉིས་རིམ་པར་སྟོན། གཉིས་པ་སོ་སོའི་རྣམ་གཞག་ལ། མདོ་ལ། མདོར་བསྟན། རྒྱས་བཤད་ཀྱི་རིམ་པ་གཉིས་སུ་མེད་ཀྱང༌། བསྟན་བཅོས་སུ། མདོར་བསྟན།
རྒྱས་པར་བཤད། དོན་བསྡུ་བ་གསུམ་དེ་ལྟར་མཛད་པའི་རྒྱུ་མཚན་ཡང༌། ཡུམ་དེ་ནི་དེ་བཞིན་གཤེགས་པ་རྣམས་སྐྱེད་པར་བྱེད་པའོ། ། ཞེས་སོགས་དགུ་དགུ་རྩ་གཅིག་གིས་ཐེག་ཆེན་གྱི་སྦྱོར་བའི་མཚན་ཉིད་སྟོན་པ་མི་གསལ་བས་བརྡ་འཕྲོད་པའི་ཆེད་དུའོ། ། དང་པོ་ནི། ལུས་རྣམ་གཞག་ཏུ་མཚན་ཉིད་ཅེས་བསྟན་པ་དེ་གང་ཞེ་ན། ཐེག་ཆེན་སྦྱོར་བའི་མཚན་ཉིད་ཆོས་ཅན། ཁྱོད་ཀྱི་སྒྲ་ཡངས་པར་བྱས་ནས། བྱེད་བསྒྲུབ་ལས་བསྒྲུབ་གཉིས་སུ་ཡོད་དེ། མཚན་ཉིད་དང་མཚོན་བྱ་གཉིས་སུ་ཡོད་པའི་ཕྱིར་ཆོས་ཅན།
ཁྱོད་ཀྱི་སྒྲ་དོག་པར་བྱས་ན། དེ་ལྟ་བུ་གཉིས་སུ་ཡོད་པ་མིན་ཏེ། དེའི་ཚེ་ཡོད་ཡིན་ན། ཐེག་ཆེན་གྱི་སྦྱོར་བའི་ཤེས་མཚན་ཁྱད་མཚན་བྱེད་མཚན་གསུམ་པོ་གང་རུང་ཡིན་དགོས་པའི་ཕྱིར། ཞེས་སྟོན་པ་ནི། གང་གིས་མཚོན་ཏེ། ཞེས་སོགས་རྩ་འགྲེལ་ལོ། ། རྒྱས་པར་བཤད་པ་ལ་བཞི་ལས། དང་པོ་ཤེས་མཚན་ལ་གསུམ་དུ་ཕྱེ་སྟེ། མཚོན་བྱ་སྦྱོར་བ་དེ་ལ་གསུམ་ཡོད་པའི་ཕྱིར།
ཞེས་སྟོན་པ་ནི། དེ་ལ་ཤེས་པའི་མཚན་ཉིད། ཐམས་ཅད་མཁྱེན་པ་ཉིད་གསུམ་གྱི་དབྱེ་བས་ཞེས་སོ། ། གསུམ་པོ་རིམ་པར་བསྟན་ཏེ། གཞིའི་ཆོས་ལ་དམིགས་པ་མེད་པར། ལམ་གྱི་གནས་ལུགས་སྒོམ་པར་མི་འབྱུང་ཞིང༌། དེ་མེད་པར་རྣམ་པའི་གནས་ལུགས་རྟོགས་པ་མི་འབྱུང་བའི་ཕྱིར་རོ། ། དང་པོ་ལ། མདོ་ནི་རབ་འབྱོར་གྱིས་གསོལ་བ། བཅོམ་ལྡན་འདས་ཡུམ་འདི་ནི་དེ་བཞིན་གཤེགས་པ་བསྐྱེད་པའོ། །
འཇིག་རྟེན་འདི་སྟོན་པར་བྱེད་པའོ། ། ཞེས་བཀའ་སྩལ་ན། ཡུམ་ཇི་ལྟར་བསྐྱེད། འཇིག་རྟེན་འདི་སྟོན་པ་ཇི་ལྟར་བགྱིད། འཇིག་རྟེན་ན་ནི་དེ་བཞིན་གཤེགས་པ་ཇི་ཙམ་བཞུགས་བཀའ་སྩལ་པ། ཡུམ་འདིས་དེ་བཞིན་གཤེགས་པའི་སྟོབས་བཅུ་བསྐྱེད་པའོ། ། མི་འཇིགས་པ་བཞི་དང༌། སོ་སོ་ཡང་དག་པར་རིག་པ་བཞི་དང༌། ཞེས་སོགས་སོ། ། མདོའི་དོན་ཇི་ལྟར་བསྡུས་པ་ནི།
མདོ་ཚིག་བཅུ་དྲུག་པོ་ནི་ཆོས་ཅན། གཞི་ཤེས་ཀྱི་ཤེས་མཚན་བསྟན་ཏེ། གཞིའི་གནས་ལུགས་མངོན་སུམ་དུ་རྟོགས་པའི་དེ་བཞིན་གཤེགས་པའི་ཡེ་ཤེས་བཅུ་དྲུག་གིས་དངོས་སུ་མཚོན་ནས། གཞིའི་ཆོས་ལ་དམིགས་པའི་བྱང་སེམས་ཀྱི་རྣལ་འབྱོར་བཅུ་དྲུག་འཕངས་ནས་བསྟན་པའི་ཕྱིར། ཞེས་སྟོན་པ་ནི། དེ་བཞིན་གཤེགས་པ་འབྱུང་བ་དང༌། ཞེས་སོགས་སོ། ། དོན་ནི། གཞི་ཤེས་སྦྱོར་བ་ལས་དེ་བཞིན་གཤེགས་པ་འབྱུང་བར་རྟོགས་པ་སོགས་གཞིའི་ཆོས་ལ་དམིགས་པའི་བྱང་སེམས་ཀྱི་རྣལ་འབྱོར་བཅུ་དྲུག་པོ་གང་རུང་ཆོས་ཅན། ཐེག་ཆེན་གྱི་གཞི་ཤེས་སྦྱོར་བའི་མཚན་ཉིད་ཡིན་ཏེ།
ཐེག་ཆེན་གྱི་ཟབ་པའི་སྦྱོར་བ། གཞི་ཤེས་ཀྱི་སྦྱོར་བར་མཚོན་ནུས་ཡིན་པའི་ཕྱིར། དེ་འདྲ་བཅུ་དྲུག་པོ་ཐེག་ཆེན་གྱི་གཞི་ཤེས་སྦྱོར་བའི་མཚན་ཉིད་དུ་བཞག་པ་ཆོས་ཅན། དགོས་པ་ཡོད་དེ། ཐེག་ཆེན་གྱི་གཞི་ཤེས་སྦྱོར་བ་དེས་རང་འབྲས་སངས་རྒྱས་སའི་གཞི་ཤེས་ཀྱི་རྟོགས་པ་མཐར་ཐུག་བསྐྱེད་པའི་ནུས་པ་བདེ་བླག་ཏུ་རྟོགས་པའི་ཆེད་ཡིན་པའི་ཕྱིར། ཞེས་འོག་མ་གཉིས་ལའང་སྦྱར་བར་བྱའོ། ། གཉིས་པ་ལམ་ཤེས་ཀྱི་ཤེས་མཚན་ལ། མདོ་ནི། འདོད་པ་དང་གཟུགས་ན་སྤྱོད་པའི་ལྷའི་བུ་དག་གིས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། ། བཅོམ་ལྡན་འདས་ཡུམ་གྱི་མཚན་ཉིད་ཇི་ལྟ་བུ་ལགས།
བཀའ་སྩལ་པ། ཡུམ་ཟབ་མོ་འདིའི་མཚན་ཉིད་ནི་སྟོང་པ་ཉིད་དོ། ། མཚན་མ་མེད་པའོ། ། སྨོན་པ་མེད་པའོ། ། ཞེས་སོགས་སོ། ། དེ་བསྡུད་པ་ནི། མདོ་ཚན་པ་བཅུ་དྲུག་པོ་ཆོས་ཅན། ལམ་ཤེས་སྦྱོར་བའི་ཤེས་མཚན་བཤད་དེ། ལམ་གྱི་གནས་ལུགས་མངོན་དུ་རྟོགས་པའི་དེ་བཞིན་གཤེགས་པའི་རྣལ་འབྱོར་བཅུ་དྲུག་གིས་དངོས་སུ་མཚོན་ནས་ལམ་གྱི་ཆོས་ཉིད་རྟོགས་པའི་བྱང་སེམས་ཀྱི་རྣལ་འབྱོར་བཅུ་དྲུག་འཕངས་པའི་ཕྱིར་ཞེས་སྟོན་པ་ནི། སྟོང་ཉིད་མཚན་མ་མེད་བཅས་དང༌། །
ཞེས་སོགས་སོ། ། གསུམ་པ་ལ་མདོ་ནི། རབ་འབྱོར་ལ་བཀའ་སྩལ་པ། དེ་ཅིའི་ཕྱིར་དེ་བཞིན་གཤེགས་པ་རྣམས་ཡུམ་གྱི་ཆོས་འདི་ལ་བརྟེན་ཅིང་གནས་སོ། ། དེ་བཞིན་གཤེགས་པ་རྣམས་ཡུམ་འདི་ལ་རིམ་གྲོར་མཛད་དོ་ནས། བཀུར་སྟིར་མཛད་དོ། ། དེ་ཅིའི་ཕྱིར་ཞེ་ན། སངས་རྒྱས་རྣམས་ནི་འདི་ལས་འབྱུང་བའི་ཕྱིར་རོ། ། ཞེས་གསུངས། དེའི་དོན་སྡུད་པ་ནི།
དེ་འདྲའི་མདོ་ཚན་པ་བཅུ་དྲུག་པ་ཆོས་ཅན། རྣམ་མཁྱེན་སྦྱོར་བའི་ཤེས་མཚན་བསྟན་པ་ཡིན་ཏེ། དེ་བཞིན་གཤེགས་པ་འབྱུང་བ་སོགས་གཞིའི་ཆོས་དང༌། ཡུམ་སྟོང་པ་ཉིད་ལ་སོགས་པའི་ལམ་གྱི་ཆོས་ཏེ། གཞི་ལམ་གཉིས་ཀྱི་སྟེང་གི་རྣམ་པའི་གནས་ལུགས་མངོན་སུམ་དུ་རྟོགས་པའི་སངས་རྒྱས་ཀྱི་མཁྱེན་པ་དེས་མཚོན་ནས། རྣམ་པའི་གནས་ལུགས་རྟོགས་པའི་བྱང་སེམས་ཀྱི་རྣལ་འབྱོར་བཅུ་དྲུག་འཕངས་པའི་ཕྱིར་ཞེས་སྟོན་པ་ནི། དེ་ནི་ཉིད་ཀྱི་ཆོས་བརྟེན་ནས། ། ཞེས་སོགས་སོ། ། མདོར་ན་ཤེས་པ་བཅུ་དྲུག་ཕྲག་གསུམ་པོ་འདི། མདོ་ལས་དེ་བཞིན་གཤེགས་པའི་མངོན་རྟོགས་སུ་བཤད་དེ།
མདོར་དེ་ལྟར་དེ་བཞིན་གཤེགས་པས་ཆོས་ཐམས་ཅད་རྣམ་པ་ཐམས་ཅད་དུ་མངོན་པར་རྫོགས་པར་སངས་རྒྱས་སོ་ཞེས་གསུངས་པའི་ཕྱིར། བསྟན་བཅོས་ཀྱི་དངོས་བསྟན་ལ། ཐེག་པ་ཆེ་ཆུང་སོ་སོར་མ་ཕྱེ་བར་མཁྱེན་གསུམ་གྱི་སྦྱོར་བ་ཙམ་གྱི་མཚན་ཉིད་དུ་གསུངས་ཏེ། དེ་ལྟར་བར་སྐབས་ཀྱི་ཚིགས་སུ་བཅད་པ་དགུས་སྤྱིའི་ངོ་བོ་ཉིད་དུ་བརྗོད་ནས། ཞེས་གསུངས་པའི་ཕྱིར་རོ། ། བསྟན་བྱའི་གཙོ་བོ་ནི་ཐེག་ཆེན་སྦྱོར་བའི་མཚན་ཉིད་དེ། ཁྱད་མཚན་གསུངས་པའི་ཕྱིར་རོ། ། གསུམ་པ་ཁྱད་མཚན་ལ། འབྲེལ་ནི། ཆོས་ཀྱི་བཤེས་གཉེན་གྱི་བཞེད་པ་ལྟར།
གོང་དུ་བཤད་པའི་ཤེས་མཚན་བཅུ་དྲུག་ཕྲག་གསུམ་ཆར་གྱིས། ཤེར་ཕྱིན་གྱི་ཤེས་པ་ཁོ་ན་ཤེས་པ་ལ་ཁྱད་པར་མེད་པའི་ཕྱིར་དང༌། ཁྱད་པར་གཞན་ཡང་མ་བསྟན་པས། མཚོན་བྱ་སྦྱོར་བ་གསུམ་པོ་ལའང་ཁྱད་པར་མེད་པར་འགྱུར་ཞིང༌། དེ་ལྟ་ན་གང་རུང་གཅིག་གིས་ཆོག་གོ་སྙམ་པའི་དོགས་པ་དགག་པའི་ཕྱིར་ཁྱད་མཚན་བཅུ་དྲུག་གསུངས་སོ་ཞེས་སྟོན་པ་ནི། དེ་ལྟར་བར་སྐབས་ཀྱི་ཚིགས་སུ་བཅད་པ་དགུས། ཞེས་སོགས་སོ། ། དོན་ནི། སྔར་ཤེས་མཚན་སྟོན་པའི་གཞུང་གིས། དེ་ལ་ཐམས་ཅད་མཁྱེན་པ་ཉིད་གསུམ་ལ་དགོངས་ནས།
འཕགས་པའི་གང་ཟག་རྣམ་པ་གསུམ་གྱི་དབང་དུ་མཛད་དེ། གོ་རིམ་བཞིན་དུ། ཕྱོགས་གཅིག་ཏུ་འཇུག་པ་དང༌། ཕྱེད་དུ་བྱེད་པའི་འཇུག་པ་དང༌། མངོན་སུམ་བྱེད་པའི་འཇུག་པའི་དབང་དུ་བྱས་ནས་ཤེས་པ་ཡུམ་ཡིན་པར་ཤེས་པར་བྱའོ་ཞེས་གསུངས་སོ། ། དེ་ལྟར་བྱས་ན་དངོས་བསྟན་ལ་ཤེས་མཚན་གྱིས། ཐེག་པ་ཆེན་ཆུང་མ་ཕྱེ་བར་བསྟན། ཁྱད་མཚན་གྱིས་ཕྱེ་སྟེ་བསྟན། བྱེད་མཚན་གྱིས་ཐེག་ཆེན་སྦྱོར་བ་ཁོ་ནའི་བྱེད་པ་བསྟན་པར་མཚམས་སྦྱར་ལས་གསལ་བར་ཤེས་སོ། ། འབྲེལ་པ་ཅན་དངོས་ལ།
མདོར་བསྟན་པ་དང༌། རྒྱས་པར་བཤད་པ། གཞི་ཤེས་ལ་ཁྱད་མཚན་མི་སྟོན་པའི་རྒྱུ་མཚན་ནོ། ། དང་པོ་ལ་མདོ་ནི། རབ་འབྱོར་གྱིས་གསོལ་པ། བཅོམ་ལྡན་འདས་ཡུམ་འདི་ནི་བྱ་བ་ཆེན་པོས་ཉེ་བར་གནས་སོ། ། ཡུམ་འདི་ནི་བསམ་གྱིས་མི་ཁྱབ་པ་ཉིད་དང༌། མཉམ་པ་ཉིད་མ་མཆིས་པ་དང༌། གཞལ་དུ་མ་མཆིས་པ་སོགས་ཀྱི་ཉེ་བར་གནས་སོ། ། ཞེས་སོགས་མདོའི་རིམ་པ་གཅིག་ཉིད་ལ།
བསྟན་བཤད་གཉིས་སུ་མཛད་དོ། ། དེ་བསྡུད་པ་ནི། དེ་འདྲའི་མདོ་ཚན་པ་བཅུ་དྲུག་ཆོས་ཅན། ཐེག་ཆེན་སྦྱོར་བའི་ཁྱད་པར་གྱི་མཚན་ཉིད་བསྟན་པ་ཡིན་ཏེ། ཤེས་བཟོད་སྐད་ཅིག་མ་བཅུ་དྲུག་དངོས་སུ་བསྟན་པའི་ཤུགས་ཀྱིས། ཐེག་ཆེན་གྱི་སྦྱོར་བ་ཐེག་དམན་སྦྱོར་བ་ལས་ཁྱད་ཞུགས་པར་འཕངས་པའི་ཕྱིར། ཞེས་སྟོན་པ་ནི། བསམ་མི་ཁྱབ་སོགས་ཁྱད་པར་གྱིས། ། ཞེས་སོགས་སོ། ། འོ་ན་ཁྱད་ཆོས་བཅུ་དྲུག་པོ་དེ་གང་ཞེ་ན།
བསམ་མི་ཁྱབ་དང་མི་མཉམ་དང༌། ། ཞེས་སོགས་སོ། ། དོན་ནི་བསམ་གྱིས་མི་ཁྱབ་པ་སོགས་ཆོས་ཀྱི་བདག་མེད་རྟོགས་པའི་བྱང་སེམས་ཀྱི་རྣལ་འབྱོར་བཅུ་དྲུག་པོ་དེས་ཐེག་ཆེན་སྦྱོར་བ་མི་ལྡན་རྣམ་གཅོད་ཀྱི་མཚོན་པའི་ཚུལ་དང༌། གཞན་ལྡན་རྣམ་གཅོད་ཀྱིས་མཚོན་པའི་ཚུལ་གཉིས་ལས། དང་པོ་ཐེག་ཆེན་སྦྱོར་བ་མཚོན་བྱར་འཇོག་ཅིང༌། གཉིས་པ་ལ་ཐེག་ཆེན་སྦྱོར་བ་མཚན་གཞིར་འཇོག་པ་ཡིན་ནོ། ། གསུམ་པ་གཞི་ཤེས་སྦྱོར་བ་ལ་ཁྱད་མཚན་མི་སྟོན་པའི་རྒྱུ་མཚན་ལ། མཁན་ཆེན་རིན་པོ་ཆེས། སློབ་དཔོན་གཞི་ཤེས་སྦྱོར་བ་ལ། ཁྱད་མཚན་མི་བཞེད་པ་ནི།
རིགས་པས་མི་འཐད་དེ། འོ་ན་གཞི་ཤེས་སྦྱོར་བ་ལ་ཤེས་མཚན་དང༌། བྱེད་མཚན་ཡང་མེད་པར་འགྱུར་ཏེ། ཁྱད་མཚན་མེད་པའི་ཕྱིར་ཁྱབ་སྟེ། དེ་གསུམ་ངོ་བོ་གཅིག་པའི་ཕྱིར། ཅི་སྟེ་བྱང་སེམས་ཀྱི་གཞི་ཤེས་སྦྱོར་བ་དེ་གཉིས་སུ་འདུས་པས། མ་བཤད་དོ་སྙམ་ན་ནི། ལམ་ཤེས་སྦྱོར་བ་ཁོ་ནའི་ཁྱད་མཚན་འཆད་རིགས་པའམ། བྱང་སེམས་ཀྱི་གཞི་ཤེས་སྦྱོར་བ་ལ་ཤེས་མཚན་དང༌། བྱེད་མཚན་ཡང་འཆད་མི་རིགས་པར་ཐལ་ལོ། །
ཡང་གཞི་ཤེས་སྦྱོར་བ་ཙམ་ལ། ཁྱད་མཚན་བཤད་ན། ཉན་རང་ལའང་གཞི་ཤེས་སྦྱོར་བ་ཡོད་པས། ཁྱད་མཚན་ཡོད་དམ་སྙམ་པའི་ལོག་རྟོག་སྐྱེ་བར་འགྱུར་བས་དེ་དགག་པའི་ཆེད་དོ། ། སྙམ་ན་ནི། དེ་ལྟ་ན་འདིར་བསྟན་གྱི་ཤེས་མཚན་དང༌། བྱེད་མཚན་ཡང་ཉན་རང་ལ་ཡོད་དམ་སྙམ་པའི་ལོག་རྟོག་སྐྱེ་སྲིད་པར་ཐལ་ལོ། ། ཞེས་གསུངས་སོ། ། ཨར་བྱང་ཆུབ་ཡེ་ཤེས་ན་རེ། ཤེས་མཚན་གྱིས་ནི།
མཁྱེན་གསུམ་སྦྱོར་བ་མི་ལྡན་རྣམ་གཅོད་ཀྱིས་མཚོན་པ་ཡིན་ལ། ཁྱད་མཚན་གྱིས་ནི་གཞན་ལྡན་རྣམ་གཅོད་ཀྱིས་མཚོན་པས། གཞི་ཤེས་སྦྱོར་བ་ལ་ཁྱད་མཚན་མ་བཤད་ཅེས་གསུངས་ཤིང༌། རྣམ་བཤད་ལས། དེ་ལྟར་གསུངས་ཏེ། དགོངས་པ་ནི། ཁྱད་མཚན་གྱི་མཚོན་ཚུལ་དང༌། ཤེས་བྱེད་གཉིས་ཀྱི་མཚོན་ཚུལ་མི་འདྲ་སྟེ། ཁྱད་མཚན་གྱིས་ནི། གང་གི་ལམ་ནི་གཞན་དག་ལས། །
ཁྱད་དུ་འཕགས་པས་ཁྱད་པར་ལམ། ། ཞེས་དང༌། འགྲེལ་པར། ཁྱད་པར་གྱི་ལམ་ཡིན་པར་ཁྱད་ཞུགས་སོ། ། ཞེས་གསུངས་པས། ཉན་ཐོས་ཀྱི་ལམ་ལས་ཁྱད་དུ་འཕགས་པ་མཚོན་པར་གསུངས་པའི་ཕྱིར། གཞི་ཤེས་སྦྱོར་བའི་རང་ལྡོག་མཚན་གཞིར་བཞག་ནས། ཐེག་དམན་གྱི་སྦྱོར་བ་ལས་ཁྱད་ཞུགས་པར་མཚོན་མི་ནུས་པའི་ཕྱིར། ཤེས་མཚན་སོགས་ལ་མི་མཚུངས་ཏེ། དེ་གཉིས་ཀྱི་སྐབས་སུ་ཇི་ལྟ་བ་བཞིན་དུ་ཐམས་ཅད་མཁྱེན་པ་ཉིད་གསུམ་གྱི་སྦྱོར་བ་དག་མཚོན་པས།
ཞེས་གསུངས་པ་ལྟར་རོ། ། མཁྱེན་གསུམ་གྱི་སྦྱོར་བ་མཚོན་བྱར་བྱས་ནས་མཚོན་པར་གསུངས་པའི་ཕྱིར། སྙམ་དུ་རྟོགས་སོ། ། ཡང་བདག་གི་བློ་ལ་འདི་ལྟར་སྣང་སྟེ། ཐེག་ཆེན་སྦྱོར་བ་ཁྱད་ཆོས་དེ་དག་གི་སྒོ་ནས་ཐེག་དམན་སྦྱོར་བ་ལས་ཁྱད་ཞུགས་པའི་རྒྱུ་མཚན་ཅི་ཞེ་ན། དེའི་ཕྱིར་དེ་དག་གི་ནི་ཇི་སྐད་བཤད་པའི་ཁྱད་པར་དང་བྲལ་བའི་མངོན་པར་ཞེན་པ་སོགས། ཞེས་སོགས་གསུངས། གཞུང་དེ་ཐེག་དམན་གྱི་གཞི་ཤེས་སྦྱོར་བ་ལ་ཁྱད་མཚན་མེད་པར་གྲུབ་ཅིང༌། དེས་ཐེག་ཆེན་གྱི་གཞི་ཤེས་སྦྱོར་བ་ལའང་ཁྱད་མཚན་མི་འཆད་པའི་རྒྱུ་མཚན་དོན་གྱིས་བཤད་དེ། གཞི་ཤེས་ཀྱི་སྦྱོར་བ་ནི།
གཙོ་བོར་ཐེག་དམན་གྱི་རིགས་ཅན་རྗེས་སུ་བཟུང་བའི་དོན་དུ་ཤེས་པར་བྱ་བའི་རྟོགས་རིགས་ཡིན་ལ། དེས་ཆོས་ཀྱི་བདག་མེད་མ་རྟོགས་པའང་མིན་མོད་ཀྱི། དེ་གང་ཟག་གི་བདག་མེད་རྟོགས་པའི་ལྡོག་པ་ནས་མ་བསྟན་པའི་ཕྱིར་རོ། ། ཆོས་ཀྱི་བཤེས་གཉེན་ནི། ལམ་ཤེས་སྦྱོར་བ་ཁོ་ན་ལ་ཁྱད་མཚན་བཞེད་དོ། ། གསུམ་པ་བྱེད་མཚན་ལ། འབྲེལ་ནི། ཐེག་དམན་གྱི་སྦྱོར་བ་ལས་ཁྱད་ཞུགས་པར་བསྟན་པའི་ཐེག་ཆེན་གྱི་སྦྱོར་བའི་བྱེད་པ་གང་ཞེ་ན། དེ་འཆད་དོ་ཞེས་སྟོན་པ་ནི། ཁྱད་པར་གྱི་མཚན་ཉིད་ཀྱིས་རྣམ་པར་བཅད་པ་རྣམས་ཀྱི་བྱེད་པ་གང་ཡིན་ཞེ་ན།
ཞེས་སོ། ། མདོ་ནི། རབ་འབྱོར་བྱང་སེམས་ཆེན་པོ་རྣམས་འཇིག་རྟེན་གྱི་ཕན་པ་དང༌། སྐྱོབ་པ་དང༌། སྐྱབས་སུ་གྱུར་པ་དང༌། གནས་དང༌། དཔུང་གཉེན་དང༌། གླིང་དང༌། ཡོངས་སུ་འདྲེན་པ་དང༌། ཐུགས་བརྩེ་བ་དང༌།
མགོན་དང༌། རྟེན་དུ་གྱུར་པར་རིགས་པར་བྱའོ་ཞེས་གསུངས། དེ་བསྡུད་པ་ནི། ཕན་དང་བདེ་དང་ཞེས་སོགས་སོ། ། བཅུ་གཅིག་པོ་འདི་ལ་ཉི་ཁྲི་ལེའུ་བརྒྱད་མ་དང༌། བརྒྱད་སྟོང་པར། དང་པོ་གཉིས་བྱང་སེམས་ཀྱི་མཛད་པ་དང༌། ཕྱི་མ་དགུ་སངས་རྒྱས་ཀྱི་མཛད་པར་གསུངས། འབུམ་དང༌། ཉི་ཁྲི་ལེ་མངས་སུ།
དང་པོ་ལྔ་བྱང་སེམས་དང༌། ཕྱི་མ་དྲུག་སངས་རྒྱས་ཀྱི་མཛད་པར་བཤད། ཁྲི་བརྒྱད་སྟོང་པར། དང་པོ་དྲུག་སངས་རྒྱས་དང༌། ཕྱི་མ་ལྔ་བྱང་སེམས་ལ་བཤད། ཤེས་རབ་ཁྲི་པར། ཐམས་ཅད་བྱང་སེམས་ལ་བཤད་པས། ཐམས་ཅད་བྱང་སེམས་དང༌། སངས་རྒྱས་གཉིས་ཀ་ལ་ཡོད་པ་མི་འགལ་ལ། འདིར་མཚན་ཉིད་དུ་བཟུང་བ་ནི།
བྱང་སེམས་ཀྱི་རྒྱུད་ལ་ཡོད་པ་ཁོ་ན་བཟུང་ངོ༌། ། ཞེས་རྣམ་བཤད་ལས་གསུངས་སོ། ། བཞི་པ་ངོ་བོ་ཉིད་མཚན་ལ། མདོ་ནི། རབ་འབྱོར་བྱང་སེམས་ཆེན་པོ་དེ་དག་ནི། འདོད་ཆགས་དང༌། ཞེ་སྡང་དང༌། གཏི་མུག་རྣམ་པར་བསལ་བས་རྣམ་པར་དབེན་པའི་རང་བཞིན་དུ་འགྱུར་རོ། ། ཞེས་སོགས་སོ། ། དེ་བསྡུད་པ་ནི།
ཉོན་མོངས་རྟག་དང་མཚན་མ་དང༌། ། ཞེས་སོགས་སོ། ། གྲངས་ཀྱི་སྒོ་ནས་དོན་བསྡུ་བ་ནི། དེ་ལྟར་ན་སྤྱིར་གཅིག་ཏུ་སྡོམ་ན་ནི་མཚན་ཉིད་དགུ་བཅུ་རྩ་གཅིག་ཏུ་འགྱུར་རོ། ། ཞེས་པའོ། ། འོ་ན་ཤེས་རྣམ་བརྒྱ་བདུན་བཅུ་རྩ་གསུམ་བསྟན་པ་དང༌། འདིར་མཚན་ཉིད་དགུ་བཅུ་རྩ་གཅིག་བསྟན་པ་ལ་ཁྱད་པར་ཅི་ཡོད་ཅེ་ན། སྔར་ནི་སྒོམ་བྱའི་ལྡོག་པ་ནས་བསྟན། འདིར་ནི་སྒྲོ་འདོགས་གཅོད་པའི་ཆ་ནས་བསྟན་ནོ། ། ཞེས་བཅོམ་ལྡན་རལ་གྲི་གསུང་ངོ༌། །
བཞི་པ་ཉེར་རྒྱུ་ཐར་པ་ཆ་མཐུན་ལ་སྔ་ཕྱིའི་འབྲེལ་ནི། མཚན་ཉིད་ཀྱི་འོག་ཏུ་ཐར་པ་ཆ་མཐུན་བསྟན་ཏེ། ཐར་པ་ཆ་མཐུན་གྱི་དགེ་རྩ་རྒྱུད་ལ་སྐྱེས་པའི་གང་ཟག་ཁོ་ནས་ཇི་སྐད་བཤད་པའི་སྦྱོར་བའི་སྒྲོ་འདོགས་གཅོད་པར་བྱེད་པའི་ཕྱིར་ཞེས་སྟོན་པ་ནི། ཐར་པའི་ཆ་དང་མཐུན་པའི་ཞེས་སོགས་སོ། ། འབྲེལ་པ་ཅན་དངོས་ལ། མདོ་ནི། ཤཱ་རིའི་བུ་འདི་ལ་བྱང་སེམས་ཆེན་པོ་ཐོག་མ་སེམས་བསྐྱེད་པ་ནས་བཟུང་སྟེ། རྣམ་པ་ཐམས་ཅད་མཁྱེན་པའི་སེམས་དང་མ་བྲལ་བར་སྦྱིན་པ་གཏོང༌། ཞེས་པ་ནས་རྣམ་པ་ཐམས་ཅད་མཁྱེན་པ་ཉིད་ཀྱི་བར་སྒོམ་ཞིང༌། མཚན་མར་མི་བྱེད་དོ། །
ཞེས་གསུངས། དེ་བསྡུད་པ་ནི། མཚན་མེད་རབ་ཏུ་སྦྱིན་ལ་སོགས། ། ཞེས་སོ། ། འདིར་སྦྱིན་སོགས་རང་རྒྱུད་ལ་བསྐྱེད་པར་མཁས་ཞེས་པ་ནི་ཐོས་བསམ་གྱིས་སྒྲོ་འདོགས་ལེགས་པར་ཆོད་དེ། ས་བོན་ནུས་ལྡན་དུ་ཡོད་པའི་དོན་ནོ། ། དར་ཊཱིཀ་པ། བསྐལ་པ་གྲངས་མེད་གསུམ་ནས་སངས་རྒྱ་བའི་ལམ་གྱིས་འགོ་རྩོམ་པ་དང༌། ཐེག་པ་ཆེན་པོའི་ལམ་དུ་ཞུགས་པ་དང༌། ཐེག་ཆེན་ཐར་པ་ཆ་མཐུན་རྒྱུད་ལ་སྐྱེས་པ་རྣམས་དོན་གཅིག་པར་འདོད་པ་ནི་མི་རིགས་ཏེ།
མདོ་སྡེ་དཀོན་མཆོག་སྤྲིན་ལས། བསྐལ་པ་གྲངས་མེད་པ་གསུམ་གྱི་ཐོག་མ་གང་ནས་རྩོམ་ཞེ་ན། ཐར་པའི་ཆ་དང་མཐུན་པ་ཙམ་གྱིས་མིན་ཏེ། ཚོགས་ཀྱི་ལམ་ནས་སོ། ། ཞེས་གསུངས་པའི་ཕྱིར་རོ། ། ཡང་དག་བསྒྲུབ་ལ་མཁས་ཞེས་བསྟན་པ་དེ་ཉིད་འཆད་པ་ལ། མདོ་ནི། དེ་ཡང་ཡུམ་དང་ཐབས་ལ་མཁས་པ་དང་མ་བྲལ་བར་དུས་གསུམ་གྱི་སངས་རྒྱས་རྣམས་དང༌། དེ་རྣམས་ཀྱི་ཚུལ་ཁྲིམས་དང་ཏིང་ངེ་འཛིན་དང༌། ཤེས་རབ་དང༌།
རྣམ་པར་གྲོལ་བ་དང༌། རྣམ་པར་གྲོལ་བའི་ཡེ་ཤེས་གཟིགས་པའི་ཕུང་པོ་དེ་ཐམས་ཅད་ཡིད་ལ་སེམས་ཀྱང་མཚན་མར་མི་བྱེད་ཞེས་སོགས་སོ། ། དེ་བསྡུད་པ་ནི། སངས་རྒྱས་སོགས་དམིགས་དད་པ་དང༌། ཞེས་སོགས་སོ། ། འདི་ལ་ཇི་ལྟར་མཁས་པའི་ཚུལ་དང༌། མཁས་པ་དེ་ལ་དབང་པོའི་ཁྱད་པར་རྣམ་པར་བཞག་པའོ། ། དང་པོ་ནི། དད་པ་དང་ཞེས་སོགས་སོ། ། གཉིས་པ་ལ།
དད་སོགས་ཆེན་པོ་བྱང་སེམས་དང༌། འབྲིང་རང་རྒྱལ་དང༌། ཆུང་ངུ་ཉན་ཐོས་གསུམ་ལས། དང་པོ་ལ་དབང་པོ་རྣོ་རྟུལ་གཉིས་ལས། རྣོན་པོས་རྫོགས་བྱང་རྟོགས་པར་སླ་བ་དང༌། རྟུལ་པོས་རྟོགས་དཀའ་བར་སྟོན་པའི་དབང་དུ་བྱས་ནས། དེ་ལྟ་མོད་ཀྱི་ཞེས་སོགས་སོ། ། ཤུགས་ལ་དད་སོགས་ཆུང་འབྲིང་གི་བྱང་ཆུབ་རྟོགས་ཚུལ་འཆད་པ་ནི། ཤུགས་ཀྱིས་ན་ཞེས་སོགས་སོ། ། དེའི་དགོངས་པ་ནི།
སྔར་བྱང་སེམས་ཀྱི་སྦྱོར་མཐོང་དངོས་སུ་བསྟན་ནས། ཉན་ཐོས་ཀྱི་སྦྱོར་མཐོང་ཤུགས་ལ་སྟོན་པའི་རིམ་པས། འདིར་ཐེག་ཆེན་གྱི་ཐར་ཆ་དངོས་སུ་བསྟན་ནས་ཉན་རང་གི་ཐར་ཆ་ཤུགས་ལ་སྟོན་པ་ཡིན་ནོ། ། ཞེས་ཀུན་མཁྱེན་ཆོས་ཀྱི་རྗེ་གསུང་ངོ༌། ། འབྲེ་ཆེན་པོ། ཐེག་ཆེན་དུ་རིགས་ངེས་པ་དབང་རྣོན། ཐེག་དམན་དུ་རིགས་ངེས་པ་དབང་རྟུལ། མ་ངེས་པ་དབང་འབྲིང་ཡིན་ལ། རྩ་བར་རྣོ་རྟུལ་གཉིས་དངོས་སུ་བསྟན་ནས་ཤུགས་ལ་དབང་འབྲིང་འཕངས་པར་བཞེད། ཨར་གྱིས།
ཐེག་ཆེན་དང༌། རང་རྒྱལ་དང༌། ཉན་ཐོས་ཀྱི་རིགས་ཅན་གྱི་བྱང་སེམས་གསུམ་དུ་མཛད་ནས། གསུམ་ཀ་ད་ལྟ་ཐེག་ཆེན་གྱི་ཐར་ཆ་ལ་གནས་པར་མཚུངས་ཀྱང༌། སྔ་མས་བྱང་ཆུབ་རྟོགས་བླ་ལ། ཕྱི་མ་ལ་རྟུལ་པོའི་སྒྲས་གསུངས་ནས། རྟོགས་དཀའ་བར་དངོས་སུ་བསྟན་ནས། དེའི་ཤུགས་ཀྱིས་ཕྱི་མ་གཉིས་ཐེག་ཆེན་གྱི་ལམ་ནས་ལོག་སྟེ། རང་རྒྱལ་གྱི་རིགས་ཅན་གྱི་རང་རྒྱལ་གྱི་བྱང་ཆུབ་དང༌། ཉན་ཐོས་ཀྱི་རིགས་ཅན་ཉན་ཐོས་ཀྱི་བྱང་ཆུབ་ཐོབ་པར་འཕངས་སོ། །
ཞེས་བཞེད། རལ་གྲི་སོགས་དབང་པོ་རྟུལ་པོ་ཉན་རང་ལ་བཞེད་དོ། ། གཉིས་པ། སྦྱོར་བ་སྐྱེས་པའི་སྒོམ་རིམ་ལ། སྦྱོར་བ་སྐྱེས་པའི་གནས་སྐབས། རྟེན་ཕྱིར་མི་ལྡོག་པའི་གང་ཟག་བསྒོམ་བྱ་སྦྱོར་བའི་ངོ་བོ་དང་གསུམ། ཞེས་རྣམ་བཤད་ལས་གསུངས་ལ། ཐར་པ་ཆ་མཐུན་ཡང༌། སྒོམ་རིམ་ལ་སྦྱར་ན་ལེགས་ཞེས་བདག་གི་བླ་མ་གསུང་ངོ༌། ། དང་པོ་ལ་སྔ་ཕྱིའི་འབྲེལ་ནི།
ཐར་པ་ཆ་མཐུན་ལས་ངེས་འབྱེད་ཆ་མཐུན་འབྱུང་བའི་ཕྱིར། ཞེས་སྟོན་པ་ནི། ཐར་པའི་ཆ་དང་མཐུན་པ་ཞེས་སོ། ། འབྲེལ་པ་ཅན་དངོས་ལ། མདོ་ནི་དེ་ནས་ཚེ་དང་ལྡན་པ་རབ་འབྱོར་གྱིས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། ། བཅོམ་ལྡན་འདས་བྱང་ཆུབ་སེམས་དཔའ་སེམས་དཔའ་ཆེན་པོ་བླ་ན་མེད་པའི་བྱང་ཆུབ་ཏུ་ངེས་པར་འབྱུང་བར་ཇི་ལྟར་འཚལ་བར་བགྱི། བཀལ་སྩལ་པ། སེམས་ཅན་རྣམས་ཀྱི་དྲུང་དུ་སེམས་མཉམ་པ་ཉིད་ཀྱིས་གནས་པར་བྱ། ཞེས་སོ། ། དེའི་དོན་བསྡུད་པ་ནི།
དྲོ་བ་རྣམས་ཀྱི་དམིགས་པ་འདིར། ། ཞེས་སོ། ། སྦྱོར་བ་དང་པོ་གསུམ་གྱི་སྐབས་སུ་སྦྱོར་མཐོང་སྟོན་པ་ན་འདིར་ཞེས་འབྱུང་བ་ནི། མཁྱེན་གསུམ་གྱི་སྦྱོར་མཐོང་ལས་ཁྱད་པར་དུ་བྱས་པའི་ཆེད་ཡིན་ཏེ། སྔར་ནི་ཡུལ་སྐྱེ་མེད་གསུམ་རྟོགས་པའི་ལྡོག་པ་ནས་བསྟན་ལ། འདིར་ནི་ཡུལ་ཅན་མཁྱེན་གསུམ་གྱི་རྣམ་པ་ལ་འཇུག་པའི་ལྡོག་པ་ནས་བསྟན་པའི་ཕྱིར་རོ། ། མཐར་གྱི་སྦྱོར་བའི་སྐབས་སུ་རྩ་བར་མ་སྨོས་ཀྱང༌། འགྲེལ་པས། འདིར་ཞེས་ཁ་བསྐང་ནས་བཤད་དོ། ། ཞེས་ཆོས་ཀྱི་རྗེ་ཐམས་ཅད་མཁྱེན་པ་གསུང་ངོ༌། །
སེམས་ཅན་ཐམས་ཅད་ཡིན་པར་བསྔགས། ། ཞེས་པས་ཐམས་ཅད་ཀྱི་དམིགས་པ་བསྟན་ལ། དེ་དག་ཉིད་ལ་སེམས་མཉམ་སོགས། ། རྣམ་པ་དང་ནི་བཅུར་བཤད་དོ། ། ཞེས་པས་དྲོད་ཀྱི་རྣམ་པ་བསྟན། བདག་ཉིད་སྡིག་པ་ལས་ལྡོག་ཅིང༌། ། དེ་དག་ལ་ནི་འགོད་པ་དང༌། ། བསྔགས་པ་བརྗོད་དང་མཐུན་པ་ཉིད། ། ཅེས་པས་རྩེ་མོ་ཆུང་ངུའི་རྣམ་པ་བསྟན། འབྲིང་གི་རྣམ་པ་ནི།
སོགས་པའི་སྒྲས་བསྡུས་པ། ནང་སྟོང་སོགས་ལ་གནས་པ་གཞན། ། དེ་དག་ལ་ནི་འགོད་པ་དང༌། ། བསྔགས་པ་བརྗོད་དང་མཐུན་པ་ཉིད། ། ཅེས་པས། རྩེ་མོ་ཆེན་པོའི་རྣམ་པ་བསྟན། བཟོད་པ་ཆུང་ངུ་ནི། རང་ཉིད་བདེན་ཤེས་ལ་གནས་གཞན། ། དེ་དག་ལ་ནི་འགོད་པ་དང༌། ། བསྔགས་པ་བརྗོད་དང་མཐུན་པ་ཉིད། །
ཅེས་སོ། ། འབྲིང་གི་རྣམ་པ་ནི། གཞུང་སོགས་ཆེད་དུ་གནས་པས་གཞན། ། དེ་དག་ལ་ནི་འགོད་པ་དང༌། ། བསྔགས་པ་བརྗོད་དང་མཐུན་པ་ཉིད། ། ཅེས་སོ། ། ཆེན་པོའི་རྣམ་པ་ནི། བྱང་སེམས་སྐྱོན་མེད་ལ་གནས་གཞན། ། དེ་དག་ལ་ནི་འགོད་པ་དང༌། ། བསྔགས་པ་བརྗོད་དང་མཐུན་པ་ཉིད། །
ཅེས་སོ། ། ཆོས་མཆོག་ལའང༌། སེམས་ཅན་སྨིན་སོགས་གནས་པས་གཞན། ། དེ་དག་ལ་ནི་འགོད་པ་དང༌། ། བསྔགས་པ་བརྗོད་དང་མཐུན་པ་ཉིད། ། ཅེས་དང༌། བདག་ཉིད་མངོན་ཤེས་བསྐྱེད་ལ་གནས། ། ཞེས་སོགས་དང༌། བདག་ཉིད་རྣམ་མཁྱེན་བསྐྱེད་ལ་གནས། ། ཞེས་སོགས་སྦྱོར་རོ། །
གཞུང་གི་སྦྱོར་ཚུལ་འདི་ལྟར་མ་དགོངས་པ་ལ་བརྟེན་ནས། བོད་སྔ་རབས་པ་མང་པོ་སློབ་དཔོན་གྱི་ལུགས་འདི། གང་ལ་སྦྱོར་བའི་ཡུལ་ངོས་མ་བཟུང༌། སོགས་སྒྲ་འཆོལ་པར་བཤད། ཤེས་ཀྱི་འབྲེལ་པ་འཆད། བདེན་པ་དམིགས་པར་བཤད་པ་ནོར་ཞེས་འཆད་པ་ཡོད་དོ། ། རྣམ་པ་དང་ལམ་དང་གཞི་ཐམས་ཅད་རྣམ་པར་བསྒོམ་པའི་དབྱེ་བས། ཞེས་པའི་གཞུང་འདི་གང་ལ་འཕྲོས་པ་ཡིན་ཞེ་ན། གཞུང་གི་རང་གཞུང་དུ་བཞེད་པ་དང་གཞན་གཞུང་དུ་བཞེད་པའི་ལུགས་དང༌། རང་གི་བློ་ལ་ཤར་བ་བརྗོད་པའོ། །
དང་པོ་ལ། བོད་སྔ་རབས་ཀྱི་དགེ་བའི་བཤེས་གཉེན་ཕལ་ཆེ་བ་རྣམས་ནི། སྐབས་དང་པོ་དྲུག་ཏུ་སྦྱོར་མཐོང་སྒོམ་གསུམ་ལན་དྲུག་བསྟན་པ་ཟློས་པར་འགྱུར་རོ་ཞེ་ན། སྐྱོན་མེད་དེ། སྐབས་དང་པོ་གསུམ་གྱི་ལམ་གསུམ་མཚན་ཉིད་པ་ཡིན་ལ། སྦྱོར་བ་དང་པོ་གསུམ་གྱི་སྐབས་སུ་བསྟན་པའི་ལམ་གསུམ་གྱི་མིང་ཅན་དེ་ལམ་གསུམ་བཏགས་པ་བ་ཡིན་པའི་ཕྱིར། དེ་ཡང་ཇི་ལྟར་ཞེ་ན། འདི་ལའང་ཁ་ཅིག་ན་རེ། དག་པ་ས་གསུམ་གྱི་ཡེ་ཤེས་ཆུང་ངུ་འབྲིང་ཆེན་པོ་གསུམ་ལ། རིམ་པ་བཞིན་སྦྱོར་མཐོང་བསྒོམ་གསུམ་གྱི་མིང་གིས་བཏགས་ཞེས་ཟེར་རོ། །
འགའ་ཞིག་ན་རེ། ས་གསུམ་གྱི་ཡེ་ཤེས་ཆུང་ངུ་གསུམ་ལ། རྣམ་ཀུན་དང༌། འབྲིང་གསུམ་ལ་རྩེ་སྦྱོར་དང༌། ཆེན་པོ་གསུམ་ལ་མཐར་གྱིས་སྦྱོར་བའི་སྐབས་ཀྱི་ལམ་གསུམ་གྱི་མིང་གིས་བསྟན་ཞེས་ཟེར་རོ། ། ཡང་གཞན་དག་ན་རེ། ས་བརྒྱད་པའི་ཡེ་ཤེས་གསུམ་ལ་རྣམ་ཀུན་དང༌། དགུ་པ་དང༌། བཅུ་པ་ཐོབ་མ་ཐག་པ་དང༌། ས་བཅུ་པའི་དཀྱིལ་སྟོད་ཀྱི་ཡེ་ཤེས་གསུམ་ལ་རྩེ་སྦྱོར་དང༌།
བཅུ་པའི་དཀྱིལ་སྨད་གསུམ་དུ་བྱས་པ་ལ། མཐར་གྱི་སྦྱོར་མཐོང་སྒོམ་གསུམ་གྱི་མིང་གིས་བཏགས་ནས་བསྟན་པ་ཡིན་ནོ་ཞེས་གསུང་ངོ༌། ། ཡང་མཁན་ཆེན་རིན་པོ་ཆེ། ལམ་གསུམ་མཚན་ཉིད་པ་འཕགས་པའི་ལུགས་དང༌། བཏགས་པ་བ་སློབ་དཔོན་གྱི་ལུགས་ཡིན་ཡང༌། སློབ་དཔོན་གྱི་ལུགས་འདི་རིགས་པས་འཐད་དོ། ། ཞེས་གསུངས། ཡང་ཁ་ཅིག་ན་རེ། སྦྱོར་བ་དང་པོ་གསུམ་གྱི་ལམ་གསུམ་ལའང༌། མཚན་ཉིད་པ་དང་བཏགས་པ་བ་གཉིས་གཉིས་སུ་ཡོད་པ་ཡིན་ལ།
བཏགས་པ་བ་རྣམས་ནི་ས་བརྒྱད་པའི་ཡེ་ཤེས་ཆུང་ངུ་འབྲིང་སོགས་ལ་འདོགས་པ་ཡིན་ནོ། ། རྣམ་པ་ཐམས་ཅད་དུ་བཏགས་པ་བ་ཁོ་ན་ཡིན་ན། རྣམ་རྫོགས་སྦྱོར་བའི་སྐབས་སུ་སྦྱོར་ལམ་པ་དང༌། མཐོང་ལམ་པ་ཕྱིར་མི་ལྡོག་ཏུ་སྒྲུབ་པའི་བཏགས་མ་བསྟན་པར་འགྱུར་བ་དང༌། སྒོམ་ལམ་གྱི་དབྱེ་བ་གྲངས་ངེས་སོགས་ཀྱང་ས་བརྒྱད་པ་ཁོ་ནའི་དབང་དུ་བྱས་པར་འགྱུར་བ་སོགས་ཧ་ཅང་ཐལ་ལོ། ། རྣམ་པ་ཐམས་ཅད་དུ་མཚན་ཉིད་པ་ཡིན་ནའང༌། བསྡུད་འགྲེལ་སོགས་དང་འགལ་བར་འགྱུར་ཞེས་ཟེར་རོ། ། དར་ཊཱིཀ་པ། གཞུང་འདི་མངོན་པར་རྟོགས་པ་དང་པོ་དྲུག་གི་གོ་རིམ་ལོག་པར་རྟོག་པ་འགོག་པ་ཡིན་ཏེ། སྐབས་དང་པོར་སྦྱོར་མཐོང་སྒོམ་གསུམ་བསྟན་པ་དེ།
རྒྱུ་འབྲས་ཀྱི་གཙོ་བོ་མཁྱེན་པའི་རྣམ་མཁྱེན་དེ་ཚོགས་སྦྱོར་གྱི་གནས་སྐབས་འབའ་ཞིག་ཏུ་སྒོམ་པའི་ཅིག་ཅར་སྐྱེ་བ་ཡིན་ནམ་སྙམ་པའི་དོགས་པ་དགག་པའི་ཆེད་ལ་སོགས་པ་ཡིན་ནོ། ། དེ་ལྟར་ན་སློབ་དཔོན་གྱི་བསྡུད་འགྲེལ་དུ། ལམ་རྐྱང་པ་བའི་ལུགས་དེ་རང་ལུགས་སུ་མཛད་པ་ལྟར་སྣང་ཡང༌། འགྲེལ་པ་འདིར། དགག་པ་དམིགས་ཕུག་སྟེ་མཛད་པ་ཡིན་ནོ། ། ཞེས་བཞེད། འདི་ནི་རེ་ཞིག་འཐད་པར་མཐོང་མ་སྟེ། སྙིང་པོ་དྲིལ་ན། ལམ་རྐྱང་པའི་འདོད་པ་འགོག་པའི་ཆེད་དུ་སྐབས་དང་པོ་དྲུག་ཏུ་སྦྱོར་མཐོང་སྒོམ་གསུམ་ལན་དྲུག་ཏུ་གསུངས་སོ། ། ཞེས་པར་སོང་བས་མི་རིགས་ཏེ།
ལམ་རྐྱང་པའི་འདོད་ཚུལ་ནི། རྗེ་བཙུན་གྱི་རྗེས་སུ་འཇུག་པའི་སྲོལ་འབྱེད་གཅིག་ཡིན་གྱི། རྗེ་བཙུན་གྱིས་དེ་ཕྱོགས་སྔར་བྱས་ནས། འགོག་པ་མིན་པའི་ཕྱིར་དང༌། གཞན་ཡང་ལོག་རྟོག་དེ་ལྡོག་པ་ཁོ་ནའི་ཆེད་དུ་སྦྱོར་མཐོང་སྒོམ་གསུམ་ལན་དྲུག་བསྟན་པ་ཡིན་ན། ལམ་ཤེས་སོགས་སུ་སྒོམ་ལམ་སྟོན་མི་དགོས་པར་འགྱུར་ཏེ། ལམ་ཤེས་སོགས་སྒོམ་ལམ་གྱི་སྐབས་སུ་མི་སྒོམ་པར་འདོད་པ་མིན་པའི་ཕྱིར་རོ། ། ཞེས་ཏེ། ལམ་རྐྱང་པའི་འདོད་ཚུལ་མི་འཐད་པར་ཐལ། སྐབས་དང་པོ་དྲུག་ཏུ་སྦྱོར་མཐོང་སྒོམ་གསུམ་ལན་དྲུག་ཏུ་བསྟན་པས་མངོན་པར་རྟོགས་པ་དང་པོ་དྲུག་སྦྱོར་མཐོང་སྒོམ་པ་གསུམ་ཆར་གྱི་གནས་སྐབས་སུ་སྒོམ་པར་རྟོགས་ནུས་པའི་ཕྱིར།
ཞེས་པའི་དོན་ནོ་ཞེ་ན། ལམ་གསུམ་གྱི་གནས་སྐབས་སུ་རྒྱུ་འབྲས་གཙོ་བོའི་རྣམ་མཁྱེན་སྒོམ་པའི་དོན་ཅི། སེམས་བསྐྱེད་སོགས་མཚོན་བྱེད་ཀྱི་ཆོས་བཅུ་སྒོམ་པའམ། དེ་དག་མངོན་སུམ་དུ་རྟོགས་པའི་རྣམ་མཁྱེན་མཚན་ཉིད་པ་གཅིག་སྒོམ་པར་རྟོགས་པ་ཡིན། དང་པོ་ལྟར་ན་ནི། རྐྱང་པའི་འདོད་པ་འགོག་མི་ནུས་ཏེ། ལམ་རྐྱང་པའི་འདོད་པ་དེ་མཚོན་བྱ་དངོས་པོ་བརྒྱད་ཀྱི་དབང་དུ་བྱས་པ་ཡིན་གྱི། མཚོན་བྱེད་ཆོས་ཀྱི་དབང་དུ་བྱས་ཏེ་སྨྲས་པ་མིན་པའི་ཕྱིར། གལ་ཏེ་ཡིན་ན་ལམ་ཁུག་པའི་འདོད་ཚུལ་ཡང་དེ་ལྟར་ཡིན་དགོས་པས་སྐབས་ཀྱི་དོན་འཆོལ་པར་འགྱུར་རོ། ། གཉིས་པ་ལྟར་ན་དེ་ལས་མི་རིགས་པས་གཞན་ཅི་ཞིག་ཡོད།
ཡང་འཇིག་རྟེན་པའི་ངེས་པར་འབྱེད་པའི་ཆ་དང་མཐུན་པའི་ཞེས་དང༌། རིམ་གྱིས་སྐྱེ་བ་ཡིན་པས་ཅིག་ཆར་སྐྱེ་བ་འགག་པའི་ཕྱིར། ཞེས་པ་གཞུང་གོང་འོག་གཉིས་ཀ་ལ་སྦྱོར་བ་མི་འཐད་དེ། གསུམ་ལ་ནི་ཞེས་སྒྲུབ་བྱེད་གཉིས་པོ་སོ་སོར་ངེས་པར་བཟུང་བའི་ཕྱིར། གསེར་གླིང་པས་དེ་ལྟར་སྦྱར་ཞེས་པའང་རྫུན་གྱིས་བཤད་པ་ཡིན་ཏེ། རྟོགས་དཀའི་སྣང་བ་ལས་ནི། ངེས་པར་འབྱེད་པའི་ཆ་ལ་སོགས་པའི་ཐ་སྙད་གསུངས་པ་ཡིན་པར་ཞེས་པ་སྔ་མ་ལ་སྦྱར་བ་ཙམ་མ་གཏོགས། གཞན་སྦྱར་བ་མེད་པའི་ཕྱིར་རོ། ། གཞན་ཡང་ཚོགས་སྦྱོར་དང༌། ས་དང་པོ་ནས་དྲུག་པའི་བར་དུ་སྐྱེ་བར་འདོད་པ་ལ་ནི།
གཅིག་ཆར་སྐྱེ་བར་འདོད་པའི་དོན་ཡོད་པ་མིན་ཏེ། གནས་སྐབས་དེ་དག་ཏུ་བསྐལ་པ་གྲངས་མེད་པ་རེ་ཐོགས་པར་བཤད་པའི་ཕྱིར་རོ། ། གཉིས་པ་ནི། ཀུན་མཁྱེན་ཆོས་ཀྱི་རྗེའི་ཞལ་སྔ་ནས། གཞུང་འདི་ནི་སློབ་དཔོན་གཞན་གྱི་བཞེད་པ་བཀོད་པ་ཡིན་ཏེ། འགྲེལ་ཆེན་ལས། གཞུང་འདི་བཀོད་པའི་འཇུག་ཏུ། ཞེས་བྱ་བ་ནི་ཁ་ཅིག་གིའོ་ཞེས་དང༌། སྐབས་ལྔ་པར་བསྟན་པའི་མཐོང་སྤང་རྟོག་པར་བཤད་པ་རྣམ་པ་བཅུ་པ་དང་འབྲེལ་བའི་རྩེ་མོའི་མངོན་པར་རྟོགས་པས་སྤོང་ངོ་ཞེས་སྔོན་གྱི་སློབ་དཔོན་རྣམས་འཆད་དོ། ། ཞེས་འབྱུང་བས་སོ། །
ཞེས་གསུང་ངོ༌། ། འདི་ལ་ཡང་ཁ་ཅིག་ན་རེ། འདི་སློབ་དཔོན་གྱི་བཞེད་པ་ཡིན་ཏེ། འགྲེལ་བཤད་བྱེད་པ་གསུམ་གྱིས་འདི་སློབ་དཔོན་གྱི་བཞེད་པར་བཀྲལ་ཞིང༌། འཇིགས་མེད་འབྱུང་གནས་ཀྱིས་ཀྱང༌། ཆེན་པོ་འགའ་ཞིག་ལའང༌། སོ་སོ་སྐྱེ་བོ་ཉིད་ཀྱིས་བག་མེད་པ་ལས་འཁྲུལ་པ་སྲིད་ཅེས། སློབ་དཔོན་གྱི་ལམ་གསུམ་བཏགས་པ་བར་བཞེད་པ་ཕྱོགས་སྔར་མཛད་པའི་ཕྱིར་དང༌། བསྡུད་འགྲེལ་ལས། འདིར་ཁྱད་པར་གྱི་ལམ་གྱི་རང་བཞིན་མིན་ནམ།
ངེས་པར་འབྱེད་པའི་ཆ་ལ་སོགས་པར་བསྟན་པ་ཇི་ལྟར་རིགས་ཞེ་ན། ས་བརྒྱད་པ་ལ་མཚན་མ་མེད་པ་ལྷུན་གྱིས་གྲུབ་པས་རེ་ཤིག་གི་དུས་སུ་སེམས་ཅན་གྱི་དོན་རྒྱུན་ཆད་པ་སྤངས་པའི་ཕྱིར། གང་སེམས་མཉམ་པ་ལ་སོགས་པའི་རྣམ་པ་སྒྱུ་མ་ལྟ་བུ་དེས་སེམས་ཅན་ལ་དམིགས་པ་ལ་སོགས་པ་ཁྱད་པར་གྱི་ལམ་ཉིད་རྟུལ་པོ་ལ་རིམ་གྱིས་སྐྱེ་བ་ཡིན་གྱི། ཅིག་ཆར་ནི་མ་ཡིན་ནོ་ཞེས་བསྟན་པར་བྱ་བའི་ཕྱིར། ངེས་པར་འབྱེད་པའི་ཆ་ལ་སོགས་པར་བཏགས་ནས་འདིར་བསྟན་པ་ཡིན་པར་ཤེས་པར་བྱའོ། །

ཞེས་དང༌། རྣམ་པ་དང་ལམ་དང་དངོས་པོའི་ཤེས་པ་ཐམས་ཅད་བསྡུས་ནས་དབང་དུ་བྱ་བའི་ཕྱིར། ཡང་ནས་ཡང་དུ་མངོན་དུ་བྱེད་པ་རྣམ་པ་ཐམས་ཅད་མཁྱེན་པ་ཉིད་དང༌། ལམ་ཤེས་པ་ཉིད་ལ་སོགས་པའི་ཏིང་ངེ་འཛིན། ཁྱད་པར་གྱི་ལམ་སྟོབས་ཅན་ས་བརྒྱད་པ་མི་གཡོ་བ་ལ་སོགས་པ་དེའི་དབྱེ་བ་རྟོགས་པར་བྱ་བའི་ཕྱིར། རྣམ་པ་ཀུན་མངོན་པར་རྫོགས་པར་བསྟན་ཏེ། དེའི་རྗེས་ལ་གཉེན་པོའི་ཚོགས་དང༌། ངེས་པར་འབྱུང་བའི་སྒྲུབ་པའི་དབྱེ་བ་རྟོགས་པར་བྱ་བའི་ཕྱིར་གསལ་བ་རབ་ཀྱི་མཐར་ཐུག་པར་འགྲོ་བ་ཁྱད་པར་གྱི་ལམ་སྟེ། དེ་ཉིད་ཡིད་ལ་བྱེད་པ་ལེགས་པའི་བློ་གྲོས་ལ་སོགས་པའི་ས་དགུ་པའི་རྩེ་མོའི་མངོན་པར་རྟོགས་པ་བསྟན་ཏེ། དེའི་རྗེས་ལ་ས་བཅུ་པའི་བར་ཆད་མེད་པའི་ཏིང་ངེ་འཛིན་གྱི་སྐབས་སུ། སོ་སོ་བ་དང་བསྡུས་པ་སྒོམ་པའི་གོ་རིམ་བསྟན་པར་བྱ་བའི་ཕྱིར།
རིམ་པ་བཞིན་བྱ་སྟེ། དེ་ཉིད་སྒོམ་པ་ནི་མཐར་གྱིས་པའི་མངོན་པར་རྟོགས་པ་མཐར་ཕྱིན་པའོ། ། ཞེས་སོགས་གསུངས་པའི་ཕྱིར་རོ། ། ཞེས་ཟེར་རོ། ། འདི་ལ་ལོ་ཙྪ་བ་ཆེན་པོའི་ཞལ་སྔ་ནས། སྐབས་འོག་མ་གསུམ་དུ་དག་པའི་ཡེ་ཤེས་ལ་ལམ་གསུམ་གྱིས་བཏགས་པར་འཆད་པ་ནི་འཁྲུལ་ཏེ། རྒྱུ་མཚན་དང༌། དགོས་པ། དངོས་ལ་གནོད་བྱེད་གསུམ་ཀ་མེད་པའི་ཕྱིར་ཏེ། ལམ་གསུམ་དང་ཡེ་ཤེས་གསུམ་ལ་འབྲེལ་པ་མེད་པའི་ཕྱིར་དང༌།
ཆུང་ངུ་འབྲིང་ཆེན་པོ་གསུམ་དུ་ཕྱེ་བས་གཅིག་ཆར་སྐྱེའམ་སྙམ་པའི་དོགས་པ་མི་ཁེགས་ན། ལམ་གསུམ་གྱི་མིང་གི་བཏགས་པས་ཀྱང་མི་ཁེགས་པའི་ཕྱིར་དང༌། འདི་དག་ལམ་གསུམ་དངོས་མིན་པ་ལ་གནོད་བྱེད་ཀྱི་ལུང་དང་རིགས་པ་གཉིས་ཀ་མེད་པའི་ཕྱིར། ཞེས་གསུངས་སོ། ། ཡང་མཁས་པ་ཆེན་པོ་འཇིགས་མེད་འབྱུང་གནས་ནི། རྣམ་ཀུན་གྱི་ལམ་གསུམ་མཚན་ཉིད་པ་དང༌། རྩེ་མོ་དང་མཐར་གྱིས་པའི་ལམ་གསུམ་བཏགས་པ་བར་བཞེད་པར་སྣང་ངོ༌། ། འགྲེལ་བཤད་བྱེད་པ་གསུམ་གྱི་སློབ་དཔོན་གྱི་བཞེད་པ་ཇི་ལྟར་བཀྲལ་ཞེ་ན། ཆོས་ཤེས་ནི་སྐབས་དང་པོ་གསུམ་ནི་དང་པོར་གསར་དུ་སྐྱེས་པ་འཇིག་རྟེན་ལས་འདས་མ་འདས་གཉིས་ཀའི་དབང་དུ་བྱས་ལ་སྦྱོར་བ་དང་པོ་གསུམ་ནི་སྐྱེས་ཟིན་བསྟན་པར་བྱེད་པ་འཇིག་རྟེན་ལས་འདས་པ་ཁོ་ནའི་དབང་དུ་བྱས་པ་ཡིན་ཏེ། དེ་ཡང༌།
ངེས་འབྱེད་ཡན་ལག་དང་མཐོང་བའི། ། ཞེས་སོགས་བཤད་པས་ཤེས་སོ། ། ཞེས་བཞེད། རིགས་བྱིན་ནི། སྐབས་དང་པོ་གསུམ་དུ་ནི་ལམ་གསུམ་ཤེས་པའི་ཐབས་སམ་རྒྱུ་ཙམ་ཤེས་པའི་ཆེད་ཡིན་ལ། སྦྱོར་བ་དང་པོ་གསུམ་དུ་ནི་ལམ་གསུམ་དངོས་བསྟན་པ་ཡིན་ནོ། ། ཞེས་བཞེད། ཤེར་བློ་ནི། དང་པོ་གསུམ་དུ། གཞི་ལམ་རྣམ་གསུམ་སོ་སོར་ངེས་པའི་ལམ་གསུམ་བསྟན་ལ།
འདིར་ནི་ཐུན་མོང་གི་ལམ་གསུམ་བསྟན་ནོ། ། དེ་ལས་ཟག་པ་མེད་པའི་ཡེ་ཤེས་ཆུང་འབྲིང་ཆེན་པོ་གསུམ་རིམ་གྱིས་སྐྱེ་བ་ཡིན་ནོ། ། དེ་ཡང་ཟག་པ་མེད་པའི་ཡེ་ཤེས་ངོ་བོ་ལ་ཐ་དད་པ་མེད་པས། དབྱེ་བ་རྟོགས་པར་བྱ་བའི་ཕྱིར་དེས་ཆ་ལ་སོགས་པའི་ཐ་སྙད་གསུངས་པར་བཞེད། གསུམ་པ་ནི། བདག་གི་བློ་ལ་འདི་ལྟར་སྣང་སྟེ། འདི་ལ་དོགས་པ་ནི། སྐབས་དང་པོ་དྲུག་ཏུ་སྦྱོར་མཐོང་སྒོམ་གསུམ་ལན་དུ་མར་བསྟན་པ་ལ་ཟློས་པའི་སྐྱོན་ཡོད་མོད་དེ། བརྗོད་བྱ་དང༌། དགོས་པའི་ཁྱད་པར་མི་འདྲ་བ་མེད་པའི་ཕྱིར།
ཞེ་ན། ཅེས་པ་སྟེ། འགྲེལ་ཆེན་ལས། མངོན་པར་རྟོགས་པ་རེ་རེ་ལ་ངེས་པར་འབྱེད་པའི་ཆ་དང་མཐུན་པ་ལ་སོགས་པ་ཅིའི་ཕྱིར་བཤད་ཅེ་ན། བརྗོད་པ་ཞེས་འབྱུང་བ་ལྟར་རོ། ། ལན་ལ། མི་ཟློས་ཏེ། རྣམ་པ་ཐམས་ཅད་མཁྱེན་པ་ཉིད་ལ་སོགས་པ་མངོན་པར་རྟོགས་པ་རྣམ་པ་གསུམ་ལ་ནི། འཇིག་རྟེན་པའི་ངེས་པར་འབྱེད་པའི་ཆ་དང་མཐུན་པ་ཐོས་བསམ་གྱིས་རྟོགས་པ་སྔོན་དུ་འགྲོ་བས་འཇིག་རྟེན་ལས་འདས་པའི་མཐོང་བ་དང་སྒོམ་པའི་ལམ་ཐོས་བསམ་གྱིས་རྟོགས་པའི་ཆེད་ཡིན་ལ། རྣམ་པ་ཀུན་མངོན་པར་རྫོགས་པར་རྟོགས་པ་ལ་སོགས་པ་གསུམ་ལ་ནི།
དབང་དུ་བྱེད་པ་རྒྱུ་འབྲས་དང༌། བརྟན་པ་རྒྱུ་འབྲས་གཉིས་ཏེ། སྒོམ་པ་གོང་ནས་གོང་གི་གནས་སྐབས་ཀྱི་ཁྱད་པར་གྱི་ལམ་དུ་བཞག་པའི་སྦྱོར་བ་དང་པོ་གསུམ་གྱིས་བསྡུས་པའི་ཟག་པ་མེད་པའི་ཡེ་ཤེས་ཆུང་ངུའི་སྦྱོར་ལམ་དང་འབྲིང་མཐོང་ལམ་དང་ཆེན་པོ་སྒོམ་པ་རྣམ་པ་ཐམས་ཅད་དུ་རིམ་གྱིས་སྐྱེ་བར་བསྟན་པའི་ཕྱིར། སྔོན་དུ་འགྲོ་བས་ཞེས་དང༌། རིམ་གྱི་སྐྱེ་བ་ཡིན་པས། ཞེས་པ་གཉིས་དོན་ལ་ཁྱད་པར་མེད་དོ། ། དེ་ལྟར་ནའང་སྐབས་དང་པོ་གསུམ་དུ་བསྟན་པ་གསུམ་ལ་ཟློས་པའི་སྐྱོན་མེད་དེ། རྣམ་པ་དང་ལམ་དང༌། གཞི་སྐྱེ་མེད་རྟོགས་ནས་སྒོམ་པའི་དབྱེ་བས་བསྟན་པའི་ཕྱིར། དེ་ཡང་གཙོ་བོའི་དབང་དུ་བྱས་པ་ཡིན་གྱི།
གཞན་དུ་ན་རྣམ་པ་གཞི་མེད་སོགས་ལ་བརྗོད་པའི་ཉེས་པ་ཡོད་དོ། ། སྦྱོར་བ་དང་པོ་གསུམ་དུ་སྦྱོར་མཐོང་སྒོམ་གསུམ་བསྟན་པ་ལའང༌། ཟློས་སྐྱོན་མེད་དེ། དགོས་པའི་ཁྱད་པར་མི་འདྲ་བའི་ཕྱིར་ཏེ། དབང་ཐོབ་ཕྱིར་སྒོམ་པའི་སྦྱོར་ལམ་དང༌། ཐོབ་པའི་ཚུལ་གྱིས་སྒོམ་པའི་སྦྱོར་ལམ་དང༌། བརྟན་པ་ཐོབ་ཕྱིར་སྒོམ་པའི་སྦྱོར་ལམ་སྟེ་གསུམ་དང༌། དེ་བཞིན་དུ་མཐོང་ལམ་དང༌། སྒོམ་ལམ་གསུམ་ཅིག་ཆར་སྐྱེའམ་སྙམ་པའི་དོགས་པ་དགག་པར་བྱ་བའི་ཆེད་ཡིན་པའི་ཕྱིར། ལོག་རྟོག་དེ་དགག་དགོས་པ་ཡིན་ཏེ།
མཁྱེན་གསུམ་ཐོས་བསམ་གྱིས་གཏན་ལ་ཕབ་པ་དེ་སྦྱོར་བ་བཞིའི་རིམ་པས་སྒོམ་པ་མི་འཐད་དེ། སྦྱོར་བ་བཞི་ཀ་ཡང་ལམ་གསུམ་གྱི་རང་བཞིན་ལས་ནི་མ་འདས་ལ། རྣམ་རྫོགས་སྦྱོར་བར་བསྟན་པའི་སྦྱོར་ལམ་དེ་རྒྱུད་ལ་སྐྱེས་པ་ན། མཐར་གྱིས་སྦྱོར་བར་བསྟན་པའི་སྦྱོར་ལམ་དེ་ཡང་རྒྱུད་ལ་སྐྱེས་པའི་ཕྱིར་ཏེ། དེ་དག་སྦྱོར་ལམ་གཅིག་ཉིད་ཡིན་པའི་ཕྱིར་སྙམ་པའི་དོགས་པ་སྐྱེ་བར་འགྱུར་བས་སོ། ། ལོག་རྟོག་དེ་དག་འགོག་ནུས་པ་ཡང་ཡིན་ཏེ། སྦྱོར་བ་གསུམ་གྱི་སྐབས་སུ་ལམ་གསུམ་པོ་དེ་དབང་ཐོབ་ཕྱིར་སྒོམ་པ་ལ་སོགས་པའི་རིམ་པས་བསྟན་པའི་ཕྱིར་རོ། ། དེ་སྐད་དུ་ཡང་རྟོགས་དཀའི་སྣང་གསལ་ལས། སྒོམ་པ་ནི་གོམས་པས་བོགས། གོང་ནས་གོང་གི་གནས་སྐབས་ཀྱི་ཁྱད་པར་གྱི་ཞེས་བྱ་བ་ནི།
གོ་རིམ་ལས་གྱུར་པའི་རབ་ཀྱི་མཐའ་སྟེ། རྒྱུ་དེས་ན་རྣམ་པ་ཐམས་ཅད་རྣམ་པ་ཀུན་ཏུའོ། ། ཁྱད་པར་གྱི་ལམ་ནི་སྔར་བཤད་པའོ། ། ཞེས་གསུངས་ཤིང༌། སེམས་བསྐྱེད་ཀྱི་ས་མཚམས་སུ། སྔ་མ་ལས་ཁྱད་པར་དུ་གྱུར་པའི་ཤེས་པས་བར་ཆད་མེད་པའི་ལམ་ལ་འཇུག་པ་ནི་ཁྱད་པར་གྱི་ལམ་སྟེ། ཞེས་དང༌། ཡེ་ཤེས་ཟག་པ་མེད་པ་ནི་འདོད་ཆགས་ལ་སོགས་པས་སྟོང་པའོ། ། ཞེས་གསུངས་སོ། ། འགྲེལ་ཆེན་ལས།
མཁྱེན་གསུམ་དང༌། རྣམ་རྫོགས་སྦྱོར་བའི་གསུངས་པ་དེ་ཡང་འདིར་དྲན་པར་བྱའོ། ། གཉིས་པ་རྟེན་ཕྱིར་མི་ལྡོག་པའི་དགེ་འདུན་ལ། སྔ་ཕྱིའི་འབྲེལ་དང༌། འབྲེལ་པ་ཅན་གྱི་དོན་དངོས་སོ། ། དང་པོ་ནི། ངེས་འབྱེད་ཆ་མཐུན་གྱི་འོག་ཏུ་ཕྱིར་མི་ལྡོག་པའི་དགེ་འདུན་བསྟན་ཏེ། ཐེག་ཆེན་ངེས་འབྱེད་ཐོབ་ནས་རྫོགས་པའི་བྱང་ཆུབ་ཏུ་ངེས་པའི་ཕྱིར་ཞེས་སྟོན་པ་ནི། ཕྱིར་མི་ལྡོག་པའི་བྱང་ཆུབ་སེམས་དཔའི་དགེ་འདུན་ལ་ཞེས་སོགས་སོ། ། འདི་ནི་སྐབས་དང་པོར་ངེས་འབྱེད་ཡན་ལག་གི་འོག་ཏུ་སྒྲུབ་པའི་རྟེན་བཤད་པ་དང་འདྲའོ། །
གཉིས་པ་ལ། བཤད་བྱའི་མདོ་ནི། རབ་འབྱོར་གྱིས་གསོལ་པ། བཅོམ་ལྡན་འདས་བྱང་ཆུབ་སེམས་དཔའ་ཆེན་པོའི་རྣམ་པ་ནི་གང་ལགས། རྟགས་ནི་གང་ལགས། མཚན་མ་ནི་གང་ལགས། བཅོམ་ལྡན་འདས་ཇི་ལྟར་བདག་ཅག་གིས་བྱང་ཆུབ་སེམས་དཔའ་ཆེན་པོ་འདི་ནི་ཕྱིར་མི་ལྡོག་པའོ་ཞེས་བགྱི་བར་འཚལ་བར་བགྱི། ཞེས་སོགས་མདོའི་རིམ་པ་གཅིག་ལ་རྟེན་གྱི་དབྱེ་བས་མདོར་བསྟན། རྟགས་ཀྱི་དབྱེ་བས་རྒྱས་པར་བཤད། ངོ་བོའི་སྒོ་ནས་འཇུག་བསྡུ་བ་དང་གསུམ།
དང་པོ་ནི། ངེས་འབྱེད་ཡན་ལག་ནས་བཟུང་སྟེ། ཞེས་སོགས་སོ། ། འདིས་ནི་སྦྱོར་མཐོང་སྒོམ་གསུམ་ལ་གནས་པའི་བྱང་སེམས་རྫོགས་པའི་བྱང་ཆུབ་ལས་ཕྱིར་མི་ལྡོག་པའི་དམ་བཅའ་བཞག་པ་ཡིན་ནོ། ། དེ་སྒྲུབ་པ་ལ་རྟགས་ཀྱི་དབྱེ་བས་རྒྱས་པར་བཤད་པ་ཞེས་བྱ་ལ། འདི་ལ་རྟགས་ཆོས་དོན་གསུམ་ངོས་བཟུང་བ་དང༌། རྟགས་སུ་ཇི་ལྟར་འགྱུར་བའི་ཚུལ་གཉིས་ལས། དང་པོ་ལ་ཆོས་ཅན་གྱི་དོན་ནི། སྤྱིར་ཐེག་ཆེན་སྦྱོར་ལམ་ནས་ཕྱིར་མི་ལྡོག་པར་ངེས་ཀྱང༌། རྟགས་ཀྱི་ཁྱད་པར་དང་ལྡན་པ་ནི་དབང་རྣོན་སྦྱོར་ལམ་དང༌།
དབང་འབྲིང་མཐོང་ལམ་དང༌། དབང་རྟུལ་ས་བརྒྱད་པ་ཐོབ་ནས་ཡིན་ཏེ། འགྲེལ་ཆེན་ལས། ལ་ལ་ནི་རིགས་མ་ངེས་པ་ཡིན་ཀྱང༌། ངེས་པར་འབྱེད་པའི་ཆ་དང་མཐུན་པའི་སྐབས་སུ་ཐབས་ཀྱི་ཁྱད་པར་བསམ་གྱིས་མི་ཁྱབ་པ་དང་ལྡན་པའི་ཕྱིར། ཕྱིར་མི་ལྡོག་པ་ཉིད་དུ་རྣམ་པར་བཞག་གོ ། ཞེས་དང༌། ས་བརྒྱད་པ་ལ་ནི་ཐམས་ཅད་ཀྱང་ཕྱིར་མི་ལྡོག་པ་ཉིད་དུ་བཞག་གོ ། ཞེས་དང༌། ཐུབ་པ་དགོངས་རྒྱན་དུ།
དབང་པོ་འབྲིང་པོ་ནི་ས་རབ་ཏུ་དགའ་བ་ནས་ཕྱིར་མི་ལྡོག་སྟེ་ཅེས་དང༌། བསྡུས་དོན་སྒྲོན་མ་ལས། དབང་པོ་རབ་འབྲིང་ཐ་མ་ཡིས། ། ངེས་འབྱེད་མཐོང་ལམ་སྒོམ་ལམ་གྱིས། ། ས་བརྒྱད་དག་ཏུ་གོ་རིམ་བཞིན། ། ཕྱིར་མི་ལྡོག་པ་གསུམ་ཡིན་ནོ། ། མཐར་ཐུག་རྟོགས་པ་མ་ཡིན་ཡང༌། ། གནས་སྐབས་ལྡོག་པ་ཡོད་པས་ན། ། རྟགས་ཡོད་ན་ནི་གནས་སྐབས་ཀྱི། ། ལྡོག་པ་ཡང་ནི་མེད་དོ་ཞེས། །
རྟགས་ཀྱི་སྒོ་ནས་དཔོག་པ་ཡིན། ། ཞེས་གསུངས་སོ། ། མཁས་པའི་དབང་པོ་ཀ་མ་ལ་ཤཱི་ལ་ནི། ས་ཐོབ་ནས་དབང་པོ་རྟུལ་པོ་མི་སྲིད་པར་བཞེད་དོ། ། ཞེས་རལ་གྲི་གསུང་ངོ༌། ། ཉི་ཁྲི་སྣང་བར་ཡང༌། ཕྱིར་མི་ལྡོག་པར་ནི་དབང་པོ་རྣོན་པོའི་ལམ་གྱིས་ཐོབ་བོ་ཞེས་བཤད་པ་ཡང་ཡོད་དོ། ། འདིར་ཆོས་ཅན་དུ་བཟུང་བ་ཡང་མ་ངེས་པའི་རིགས་ཅན་ཁོ་ན་ཡིན་ཏེ། ཐེག་ཆེན་དུ་ངེས་པ་ནི་རྟགས་ཀྱིས་བསྒྲུབ་མི་དགོས་པའི་ཕྱིར་དང༌། ཐེག་དམན་དུ་རིགས་ངེས་པ་ནི་སྒྲུབ་མི་ནུས་པའི་ཕྱིར་རོ། །
ཞེས་ཀུན་མཁྱེན་ཆོས་ཀྱི་རྗེ་གསུང་ངོ༌། ། བསྒྲུབ་བྱའི་ཆོས་ཀྱི་དོན་ནི། བྱང་ཆུབ་ཙམ་ལས་ཕྱིར་མི་ལྡོག་པ་དང༌། བྱང་ཆུབ་ཁྱད་པར་ཅན་ལས་ཕྱིར་མི་ལྡོག་པར་སྒྲུབ་པ་གཉིས་ལས་འདིར་ཕྱི་མ་བཟུང་ལ། དེ་ཡང་གནས་སྐབས་ཀྱི་དབང་དུ་བྱས་ཀྱི། མཐར་ཐུག་ནི་སེམས་ཅན་ཐམས་ཅད་ཀྱང་ཕྱིར་མི་ལྡོག་པའི་ཕྱིར་རོ། ། གསུམ་པ་རྟགས་སུ་བཟུང་བྱ་ནི། མཉམ་གཞག་དང་རྗེས་ཐོབ་གཉིས་ལས། དང་པོ་ནི། རང་ངོར་བརྟགས་པ་ཡིན་ལ།
གཉིས་པ་ནི་གཞན་ངོར་རྟགས་སུ་འགྱུར་རོ། ། འདི་ལ་ཡང་ཉི་ཤུ་དང༌། བཅུ་དྲུག་སོགས་བཤད་པ་ནི། ཡོན་ཏན་གྱི་ཚུལ་གྱི་རྟགས་འདི་དང་འདི་ལྟ་བུ་ཡོད་དོ། ། ཞེས་གདུལ་བྱ་ཉེ་བའི་བསམ་པ་ལ་ལྟོས་ནས་བཤད་པ་ཡིན་གྱི། གང་རུང་རེ་རེས་ཀྱང་བསྒྲུབ་པར་མི་ནུས་པ་ནི་མིན་ཏེ། ཐབས་ཤེས་ཁྱད་པར་ཅན་དཔོག་ནུས་པའི་ལུས་ངག་གི་མཚན་མ་གང་རུང་རེ་རེས་ཀྱང་བསྒྲུབ་ནུས་པའི་ཕྱིར་རོ། ། གཉིས་པ་རྟགས་སུ་འགྱུར་བའི་ཚུལ་ལ། གང་ཟག་གང་ལ་རྟགས་སུ་འགྱུར་བ་དང༌། དེས་ཚུལ་གསུམ་ཇི་ལྟར་དྲན་པ་དང༌།
རྟགས་སྦྱོར་ངོས་བཟུང་བའོ། ། དང་པོ་ལ་རྒོལ་ཕྱིར་རྒོལ་གཉིས་ཀ་རྫོགས་བྱང་ལས་ཕྱིར་མི་ལྡོག་པའི་རྟགས་དང༌། རྟགས་ཅན་གྱི་འབྲེལ་པ་རང་རྒྱུད་ལ་ཕེབས་ཟིན་པ་ཅིག་དགོས་ཏེ། གཞན་དུ་ན། དཔེ་ལ་ཡང་ནི་དཔེ་གཞན་ཞིག ། བསྒྲུབ་བྱ་ཡིན་ཕྱིར་ཐུག་མེད་འགྱུར། ། ཞེས་འབྱུང་བ་ལྟར་རོ། ། དེའི་ཕྱིར་སྔར་རྒོལ་རང་ཉིད་ཀྱང༌། རྟགས་ཁྱད་པར་ཅན་གྱི་རྫོགས་བྱང་ལས་ཕྱིར་མི་ལྡོག་པར་ངེས་པ་གཅིག་དགོས་ཏེ། གཞན་དུ་ན།
བརྗོད་དང་གཡོ་འགུལ་སོགས་མཐོང་ནས། ། གཞན་སེམས་རྗེས་དཔག་མི་འགྱུར་ཏེ། ། བདག་ལ་འབྲེལ་པ་མཐོང་མེད་ཕྱིར། ། ཞེས་པའི་སྐྱོན་དུ་འགྱུར་བས་སོ། ། འདི་ལ་རང་ངོར་རྟགས་སུ་འགྱུར་བ་དང༌། གཞན་ངོར་རྟགས་སུ་འགྱུར་བ་གཉིས་ཡོད་ཅིང༌། དང་པོ་ལ་རང་དོན་སྐབས་ཀྱི་གཏན་ཚིགས་ཞེས་བྱ་ལ། འདི་ལའང༌། རང་གི་རྟོགས་པ་མཉམ་གཞག་ལས་དཔོག་པ་དང༌། གཞན་གྱི་རྟོགས་པ་རྗེས་ཐོབ་ལས་དཔོག་པ་གཉིས་ཡོད་དེ།
གཉིས་པ་ནི། ཕྱོགས་ཆོས་ནི་མངོན་སུམ་གྱིས་གྲུབ་ཅིང༌། ཁྱབ་པ་ནི། མཐུན་ཕྱིར་རྒོལ་རང་ཉིད་ཀྱི་སྟེང་དུ་གཟུགས་ལ་སོགས་ལས་ལྡོག་སོགས་རྟགས། ཞེས་པ་ལྟ་བུ་ཡིད་ཆེས་པའི་ལུང་གིས་གྲུབ་པ་ཁོ་ན་ཡིན་ཏེ། ཕྱིར་མི་ལྡོག་པ་དག་ནི་རྣམ་པ་མེད་པ་ཤིན་ཏུ་ལྐོག་གྱུར་ཡིན་པས། ཁྱད་པར་གྱི་ལམ་ལ་གནས་པའམ། སངས་རྒྱས་མ་གཏོགས་པའི་མངོན་སུམ་གྱིས་མི་འགྲུབ་པའི་ཕྱིར། དེ་ཉིད་ཀྱི་ཕྱིར་ས་བཅུའི་བྱང་སེམས་ཆེན་པོ་རྣམས་ཀྱིས། དམ་པའི་ཆོས་སྣ་ཚོགས་པ་གསུང་མོད་ཀྱི།
གཞན་བྱང་ཆུབ་ཏུ་ལུང་བསྟན་པ་ནི་མ་མཛད་དེ། སྤྱོད་ཡུལ་མ་ཡིན་པའི་ཕྱིར་རོ། ། ཞེས་མངོན་པར་རྟོགས་པའི་རྒྱན་གྱི་མེ་ཏོག་ལས་གསུང་པ་དེ་ལྟར་ལེགས་སོ། ། འོ་ན་རྣམ་བཤད་ལས། ཁྱབ་འབྲེལ་ལུང་ལས་ངེས་པར་བྱས་པ་ཡིན་ན། རང་རྒྱུད་ལ་ཕབ་པ་ལ་ལྟོས་མི་དགོས་པར་བཤད་པ་མིན་ནམ་ཞེ་ན། དེ་ནི་ཡིད་ཆེས་ཀྱི་རྟགས་སུ་སོང་བའི་དབང་དུ་བྱས་པ་ཡིན་ལ། འདིར་དངོས་སྟོབས་ཀྱི་དབང་དུ་བྱས་པ་ཡིན་པས་ཁྱབ་འབྲེལ་ལུང་གི་སྒོ་ནས་རང་རྒྱུད་ལ་གཏན་ལ་ཕེབས་པར་འདོད་པས་མི་འགལ་ལོ། ། ཡང་ན་ནི། མཉམ་རྗེས་ཀྱི་འབྲེལ་པ་དངོས་པོའི་སྟོབས་ཀྱིས་རང་རྒྱུད་ལ་གཏན་ལ་ཕེབས་ཤིང༌།
མཉམ་རྗེས་ཀྱི་རྟགས་གང་རུང་དང༌། ཕྱིར་མི་ལྡོག་པའི་འབྲེལ་པ་ལུང་ཁོ་ནས་གྲུབ་པ་ཅིག་དགོས་ཞེས་པའི་དོན་ནོ། ། གསུམ་པ་ནི་མདོ་ལས། རབ་འབྱོར་རྣམ་པ་དེ་དག་དང༌། རྟགས་དེ་དག་དང༌། མཚན་མ་དེ་དག་དང་ལྡན་པའི་བྱང་ཆུབ་སེམས་དཔའ་ཆེན་པོ་མི་ལྡོག་པར་བཟུང་བར་བྱའོ། ། ཞེས་པའི་འགྲེལ་ཆེན་ལས། བཟུང་བར་བྱའོ་ཞེས་བྱ་བ་ནི། ། རྒྱུ་ཚོགས་པ་ལས་འབྲས་སྐྱེ་བར། ། རྗེས་སུ་དཔོག་པ་གང་ཡིན་པ། །
དོན་གཞན་ལ་ནི་མི་ལྟོས་ཕྱིར། ། དེ་ནི་རང་བཞིན་ཡིན་པར་བརྗོད། ། ཅེས་བྱ་བའི་ཚུལ་དུ་རུང་བ་ཉིད་ཀྱིས་རྗེས་སུ་དཔག་པར་བཟུང་བར་བྱའོ། ། ཞེས་གསུངས་པས། མ་ངེས་པའི་རིགས་ཅན་གྱི་བྱང་སེམས་སྦྱོར་ལམ་པ་དབང་རྣོན་ཆོས་ཅན། ཀུན་རྫོབ་བྱང་ཆུབ་ཀྱི་སེམས་དང༌། བརྩེ་བ་སྙིང་རྗེས་ཆེན་པོ་དང༌། སྟོང་ཉིད་རྟོགས་པའི་ཤེས་རབ་ཁྱད་པར་ཅན་རྒྱུད་ལ་ལྡན་པ་ཡིན་ཏེ། གཞན་གྱི་དོན་དུ་དམྱལ་བའང་ཚོལ་བ་དང་བདུད་ལས་ཀྱིས་མི་ཕྱེད་པ་སོགས་རྗེས་ཐོབ་ཀྱི་སྤྱོད་པ་ཁྱད་པར་ཅན་དང་ལྡན་པའི་ཕྱིར། ཞེས་ཐོག་མར་ཕྱོགས་ཆོས་འབྲས་བུ་མངོན་སུམ་དུ་མཐོང་བའི་རྟགས་ཀྱིས་བསྒྲུབས་ནས།
ཕྱིས་དེ་ཆོས་ཅན། ཐེག་པ་གཞན་གྱིས་བར་མ་ཆོད་པར་རྣམ་མཁྱེན་གྱི་ཡེ་ཤེས་འབྱུང་དུ་རུང་སྟེ། རྣམ་མཁྱེན་གྱི་རྒྱུ་ཚོགས་གྲངས་ཚང་བའི་ཕྱིར། ཞེས་རང་བཞིན་རྟགས་ཀྱིས་སྒྲུབ་པར་བྱེད་དོ། ། དེ་ལྟར་ན། བཀོད་ཚོད་ལ་འབྱུང་རུང་ལ། གཏན་ཚིགས་བཀོད་ཀྱང༌། སོང་ཚོད་ལ། ཕྱིར་མི་ལྡོག་པའི་རྟགས་སུ་སོང་བ་ཡིན་ནོ། ། འོ་ན་རྣམ་འགྲེལ་ལས་བཤད་པ་ལྟར་ན།
འབྱུང་ངེས་བསྒྲུབ་པ་ལ་ཁྱབ་པ་འཁྲུལ་བར་བཤད་པས། སྦྱོར་ལམ་པ་དབང་རྣོན་སོགས་ཕྱིར་མི་ལྡོག་ཏུ་མ་ངེས་པར་འགྱུར་རོ་ཞེ་ན། རྣམ་པར་དཔྱོད་པ་ལ་ཞུགས་པ་ཁྱོད་བདེན་མོད་ཀྱི། འོན་ཀྱང་ཕྱི་རོལ་གྱི་ས་བོན་སོགས་དང་མི་མཚུངས་ཏེ། དེ་ནི་འགལ་རྐྱེན་གྱིས་མེད་པར་བྱེད་ནུས་ལ། འདིར་ནི་དེ་ལྟར་མི་ནུས་པའི་ཕྱིར་རོ། ། དེ་ལྟར་ན། དཱི་པཾ་ཀ་ར་ཤྲཱིས། རང་ལ་དཔོག་ན་རྒྱུ་ཚོགས་པའི། ། རང་བཞིན་ཁོ་ནའི་གཏན་ཚིགས་སོ། །
གཞན་གྱིས་དཔག་ན་རང་བཞིན་དང༌། ། འབྲས་བུའི་གཏན་ཚིགས་གཉིས་ཀྱིས་དཔག ། དཔག་པའི་དགོས་པ་རང་ལ་ནི། ། ཞུམ་པ་དགག་དང་གཞན་ལ་ནི། ། བརྙས་པ་སྐྱེ་བ་དགག་པའོ། ། ཞེས་གསུངས་པའང་ལེགས་པར་གྲུབ་བོ། ། སྦྱོར་ལམ་པ་ཕྱིར་མི་ལྡོག་པའི་རྟགས་ལའང༌། རབ་འབྱོར་བྱང་སེམས་ཆེན་པོ་གང་གཟུགས་དང་ཚོར་བ་དང་འདུ་ཤེས་དང༌། འདུ་བྱེད་རྣམས་དང༌། རྣམ་པར་ཤེས་པ་དང༌།
སྐྱེ་མཆེད་རྣམས་དང༌། རྟེན་ཅིང་འབྲེལ་པར་འབྱུང་བ་རྣམས་ལས་ཕྱིར་མི་ལྡོག་པ་དེ་ནི་བྱང་སེམས་ཆེན་པོ་ཕྱིར་མི་ལྡོག་པར་རིག་པར་བྱའོ། ། ཞེས་སོགས་མདོའི་རིམ་པ་གཅིག་ལ། བསྟན་བཅོས་ལས་མདོར་བསྟན་རྒྱས་བཤད་གཉིས་ཀྱིས་སྟོན་པ་ནི། གཟུགས་ལ་སོགས་ལས་ལྡོག་སོགས་རྟགས། ། ཞེས་སོགས་སོ། ། འདི་དག་ལ་སློབ་དཔོན་གྱིས། དྲོད་ཀྱིས་རྟགས་བཅུ་གཅིག་ལ་སོགས་པར་ཕྱེ་བ་ཡིན་ལ། ཤཱནྟི་པས་ནི་དེ་འདྲའི་དབྱེ་བ་མ་བཤད་དོ། ། ཞེས་དཔལ་མར་མེ་མཛད་ཡེ་ཤེས་ཀྱིས་བཤད་དོ། །
ཡང་རབ་འབྱོར་གྱིས་གསོལ་པ། བཅོམ་ལྡན་འདས་ཕྱིར་མི་ལྡོག་པའི་བྱང་སེམས་ཆེན་པོ་ཅི་ལས་སླར་ལྡོག་པའི་སླད་དུ། ཕྱིར་མི་ལྡོག་པ་ཞེས་བགྱི་བ་ལགས། ཞེས་སོགས་མདོའི་རིམ་པ་གཅིག་ལ། མདོར་བསྟན་རྒྱས་བཤད་གཉིས་ཀྱིས། མཐོང་ལམ་པ་ཕྱིར་མི་ལྡོག་པའི་རྟགས་འཆད་པར་བྱེད་པ་ནི། མཐོང་བའི་ལམ་ལ་བཟོད་པ་དང༌། ། ཤེས་པའི་སྐད་ཅིག་བཅུ་དྲུག་ནི། ། ཞེས་སོགས་སོ། ། འོ་ན་ཤེས་བཟོད་སྐད་ཅིག་མ་བཅུ་དྲུག་པོ་དེ་གཞན་ངོར་རྟགས་སུ་ཇི་ལྟར་འགྱུར་ཞེ་ན།
མཉམ་གཞག་གི་མིང་གིས་བསྟན་པའི་རྗེས་ཐོབ་ལུས་ངག་གི་སྤྱོད་པ་ཁྱད་པར་ཅན་བཅུ་དྲུག་པོ་དེ་གཞན་ངོར་རྟགས་སུ་འགྱུར་རོ། ། ཞེས་སྟོན་པ་ནི། དེ་ལྟར་ན་བཟོད་པ་དང་ཤེས་པའི་སྐད་ཅིག་མ་བཅུ་དྲུག་གིས། བསྡུས་པ་འདི་རྣམས་ཞེས་སོ། ། དོན་ནི། མ་ངེས་པའི་རིགས་ཅན་གྱི་བྱང་སེམས་མཐོང་ལམ་དབང་འབྲིང་ཆོས་ཅན། ཁྱོད་གཞན་ངོར་བླ་མེད་རྫོགས་བྱང་ལས་ཕྱིར་མི་ལྡོག་ཏུ་བསྒྲུབ་པའི་གཏན་ཚིགས་མེད་པ་མིན་ཏེ། ཤེས་བཟོད་སྐད་ཅིག་མ་བཅུ་དྲུག་གིས་བསྐྱེད་པའི་རྗེས་ཐོབ་ལུས་ངག་གི་སྤྱོད་པ་ཁྱད་པར་ཅན་བཅུ་དྲུག་པོ་དེ་ལྟར་བསྒྲུབ་པའི་གཏན་ཚིགས་ཡང་དག་ཡིན་པའི་ཕྱིར། ཞེས་པའོ། ། ཅི་སྟེ་མཐོང་ལམ་རྗེས་ཐོབ་མེད་ན།
རྗེས་ཐོབ་ཀྱི་སྤྱོད་པ་རྟགས་སུ་ཇི་ལྟར་འགྱུར་ཞེ་ན། རྣམ་པར་དཔྱོད་པ་དང་ལྡན་པ་ཁྱོད་བདེན་མོད། ཁོ་བོ་ཅག་འདི་ལྟར་སེམས་ཏེ། ཕྱིར་རྒོལ་རྟོགས་པའི་ཆོས་ཀྱི་སྤྱན་དང་ལྡན་པས་ཚུལ་གསུམ་ཚད་མས་གཏན་ལ་ཕེབས་ཞིང༌། ཕྱིར་མི་ལྡོག་པའི་ཐ་སྙད་མ་གྲུབ་པ་ལ། སྔར་རྒོལ་རྟོགས་པའི་ཆོས་ཀྱི་སྤྱན་དང་ལྡན་པས། མ་ངེས་པའི་རིགས་ཅན་གྱིས་བྱང་སེམས་མཐོང་ལམ་པ་དབང་འབྲིང་ཆོས་ཅན། རྫོགས་པའི་བྱང་ཆུབ་ལ་ཕྱིར་མི་ལྡོག་པ་ཡིན་ཏེ། རྗེས་ཐོབ་ལུས་ངག་གི་སྤྱོད་པ་ཁྱད་པར་ཅན་འདྲེན་ནུས་ཀྱི་མཉམ་གཞག་གི་རྟོགས་པ་དང་ལྡན་པའི་ཕྱིར། ཞེས་སྟོན་པ་ནི་གཟུགས་ལ་སོགས་པའི་འདུ་ཤེས་ཟློག་པ་ལ་སོགས་པ་སྐྱེད་པའི་ཕྱིར།
བྱང་ཆུབ་སེམས་དཔའ་མཐོང་བའི་ལམ་ལ་གནས་པའི་ཕྱིར་མི་ལྡོག་པའི་མཚན་ཉིད་དག་ཡིན་ནོ། ། ཞེས་སོ། ། རྗེས་ཀྱི་མཚན་མས་མཉམ་གཞག་གི་རྟོགས་པ་དཔོག་པར་འཁྲུལ་ལོ་ཞེ་ན། རྣལ་འབྱོར་པ་རྣམས་ཀྱིས་ཞེས་སོ། ། མཉམ་གཞག་གིས་རྗེས་ཐོབ་ཀྱི་མཚན་མ་བསྐྱེད་པ་མི་འཐད་དོ་ཞེ་ན། དེ་ལྟ་མིན་ན་ཞེས་སོ། ། གསུམ་པ་སྒོམ་ལམ་པའི་ཕྱིར་མི་ལྡོག་པའི་རྟགས་ལ། སྒོམ་ལམ་གཏན་ལ་དབབ་པ་དང༌། རྟགས་ཀྱི་དོན་དངོས་བཤད་པ་གཉིས། དང་པོ་ལ།
དངོས་དང་རྩོད་པ་སྤང་བ་གཉིས། དང་པོ་ལ། ངོ་བོ་དང༌། དབྱེ་བ་གཉིས། དང་པོ་ལ། ཁྱད་པར་གྱི་ཆོས་དང༌། ཁྱད་པར་གྱི་གཞི་གཉིས། དང་པོ་ལ་འབྲེལ་ནི། སྒོམ་ལམ་འཆད་པའི་སྔར་སྒོམ་ལམ་གྱི་ཁྱད་ཆོས་བསྟན་ཏེ། ཆོས་ཀྱི་གྲགས་པའི་གཞུང་ལས།
ཁྱད་པར་དང་ནི་ཁྱད་པར་གཞི། ། འགྲེལ་དང་འཇིག་རྟེན་གཞུང་ལུགས་ནི། ། བཟུང་ནས་དེ་དག་སྡོམ་བྱ་སྟེ། ། དེ་ལྟར་རྟོགས་ཀྱིས་གཞན་དུ་མིན། ། ཞེས་འབྱུང་བའི་ཕྱིར། ཞེས་སྟོན་པ་ནི། ལུགས་ལས། ཞེས་སོགས་སོ། ། བཅོམ་ལྡན་འདས་ཀྱིས་བཀའ་རྩལ་པ། རབ་འབྱོར་ཟབ་མོ་ཞེས་བྱ་བ་ནི་སྟོང་པ་ཉིད་ཀྱི་ཚིག་བླ་དགས་སོ། །
འདི་ནི་མཚན་མ་མེད་པ་དང༌། སྨོན་པ་མེད་པ་དང༌། ཞེས་སོ། ། དེ་ཉིད་བསྡུད་པ་ནི། སྒོམ་པའི་ལམ་ནི་ཞེས་སོ། ། འདིར་སྒོམ་ལམ་གྱི་ཟབ་མོ་བཅུ་ནི། ཉི་ཁྲི་སྣང་བ་ལྟར་ན། རྣམ་ཐར་སྒོ་གསུམ་འདུ་མི་བྱེད། ། སྐྱེ་བ་མེད་དང་འདོད་ཆགས་བྲལ། ། འགག་པ་ཞི་བ་དེ་བཞིན་ཉིད། །
ཡང་དག་མཐའ་སྟེ་ཟབ་མོ་བཅུ། ། ཞེས་པར་འགྱུར་རོ། ། བརྒྱད་སྟོང་པ་ལྟར་ན། རྣམ་ཐར་སྒོ་གསུམ་འདུ་མི་བྱེད། ། མ་བྱུང་མ་སྐྱེས་དངོས་པོ་མེད། ། འདོད་ཆགས་བྲལ་དང་འགོག་པ་དང༌། ། མྱ་ངན་འདས་དང་མེད་པར་འགྱུར། ། ལྡོག་པའི་དབྱེ་བས་བཅུ་གཅིག་སྟེ། ། ཆོས་དབྱིངས་ཡིན་པར་ཤེས་པར་བྱ། ། ཞེས་བྱ་བར་འགྱུར་རོ། །
གཉིས་པ་ཁྱད་གཞི་ལ། བཤད་བྱའི་མདོ་ནི། ཟབ་མོ་འདི་དག་ལ་སེམས་པར་འགྱུར། འཇལ་བར་འགྱུར། ངེས་པར་རྟོག་པར་འགྱུར། ཞེས་སོ། ། དེ་བསྡུད་པ་ནི། ངེས་འབྱེད་ཡན་ལག་དང་མཐོང་བའི་ཞེས་སོ། ། གཉིས་པ་དབྱེ་བ་ལ། མདོ་ནི།
རབ་འབྱོར་གཞན་ཡང་བྱང་ཆུབ་སེམས་དཔའ་ཆེན་པོ་ཡུམ་དང་མ་བྲལ་བ་གང་ཞིག བསྐལ་པ་གངྒཱའི་ཀླུང་གི་བྱེ་མ་སྙེད་དུ་གནས་ཤིང་དཀོན་མཆོག་གསུམ་ལ་སྦྱིན་པ་བྱིན་ན། དེ་ཇི་སྙམ་དུ་སེམས། དེའི་རྒྱུ་བསོད་ནམས་མང་དུ་འཕེལ་ལམ། གསོལ་པ་བཅོམ་ལྡན་འདས་མང་ངོ༌། ། བདེ་བར་གཤེགས་པ་མང་སྟེ། གཞལ་དུ་མ་མཆིས་གྲངས་མ་མཆིས། མཚུངས་པ་མ་མཆིས། ཞེས་སོགས་སོ། ། དེ་བསྡུད་པ་ནི།
དེ་ནི་རྒྱུན་ཆགས་ཡིན་པའི་ཕྱིར། ཞེས་སོ། ། གཉིས་པ་རྩོད་པ་སྤང་བ་ལ། དབྱེ་བ་ལ་འཕྲོས་པའི་རྩོད་པ་སྤང་བ། བྱེད་པ་ལ་རྩོད་པ་སྤང་བའོ། ། དང་པོ་ལ། མདོའི་དངོས་བསྟན་ལ། རྩོད་ལན་ཇི་ལྟར་འབྱུང་བའི་ཚུལ་དང༌། འཕགས་སེང་གིས་ཤུགས་བསྟན་གྱི་དགོངས་པ་ཇི་ལྟར་བཀྲལ་བ་གཉིས། དང་པོ་ནི།
དབྱེ་བའི་ཐད་ཀྱི་མདོ་ལས། ཡུམ་དང་མ་བྲལ་བ་དེ་ལྟར། གྲངས་མེད་གཞལ་དུ་མེད། ཚད་མེད་པའི་བསོད་ནམས་སྐྱེ་བར་འགྱུར་རོ། ། ཞེས་པ་ལ་འཕྲོས་ནས། རབ་འབྱོར་གྱིས་གསོལ་པ། ཕུང་པོ་ལྔ་ཡང་གྲངས་མེད་སོགས་སུ་འགྱུར་བའི་རྣམ་གྲངས་མཆིས་སམ། བཀའ་སྩལ་པ། གཟུགས་སྟོང་པ་དེ་གྲངས་མེད། གཞལ་དུ་མེད།
ཚད་མེད་པའོ་ཞེས་གསུངས་སོ། ། དོན་ནི། སྟོང་པ་ཉིད་ལ་གྲངས་མེད་པ་ལ་སོགས་པས་ཁྱད་ཁྱབ་པ་བཅས་ཞལ་གྱིས་བཞེས་ཤིང་དེའི་ཤུགས་ལ་སྟོང་པ་ཉིད་ཡིན་ན་གྲངས་མེད་སོགས་ཀྱི་དབྱེ་བ་ཐ་དད་པ་གསུམ་མི་རིགས་པས་ཁྱབ་པར་ཞལ་གྱིས་བཞེས་པའོ། ། གསོལ་པ། གཟུགས་འབའ་ཞིག་སྟོང་དུ་བས་ཀྱི་ཆོས་ཐམས་ཅད་སྟོང་པ་ཉིད་མ་ལགས་སམ། རབ་འབྱོར་དེ་ཇི་སྙམ་དུ་སེམས། ངས་ཆོས་ཐམས་ཅད་སྟོང་པའོ་ཞེས་མ་བཤད་དམ། དོན་ནི། དེས་རྟགས་ཞལ་གྱིས་བཞེད་པའོ། ། དེ་ལ་ཐལ་བ་འཕེན་པ་ནི།
བཅོམ་ལྡན་འདས་དེ་བས་ན་ཆོས་དེ་དག་ལ་དོན་དང་ཡི་གེ་ཐ་དད་དུ་བྱ་བ་མི་དམིགས་སོ། ། དོན་ནི། སྒོམ་ལམ་ཆོས་ཅན། འབྲས་བུ་བསོད་ནམས་གྲངས་མེད་སོགས་དོན་རང་མཚན་དུ་ཐ་དད་དུ་བྱ་བ་དང༌། ཡི་གེ་སྟེ་བརྗོད་པ་ཙམ་གྱིས་ཡུལ་དུ་ཐ་དད་དུ་བྱ་བ་མི་དམིགས་པར་ཐལ། སྟོང་པ་ཉིད་ཡིན་པའི་ཕྱིར། འཁོར་གསུམ་ཞལ་གྱིས་བཞེས་སོ་ཞེ་ན། ལན་ལ། དོན་དམ་དུ་འདོད་པ་ནི། རབ་འབྱོར་དེ་དེ་བཞིན་ནོ། །
དེ་དེ་བཞིན་ཏེ། ཆོས་དེ་དག་ལ་དོན་དམ་ཡི་གེ་ཐ་དད་དུ་བྱ་བ་མི་དམིགས་སོ། ། ཞེས་གསུངས། དེ་བསྡུད་པ་ནི་གྲངས་མེད་ལ་སོགས་བསྟན་པ་རྣམས། ། དམ་པའི་དོན་དུ་བཟོད་མ་ཡིན། ། ཞེས་སོ། ། དོན་ནི། ཐེག་ཆེན་སྒོམ་ལམ་ཆོས་ཅན། ཁྱོད་ལས་དོན་དམ་པར་འབྲས་བུ་གྲངས་མེད་སོགས་མི་འབྱུང་སྟེ། དོན་དམ་པར་སྟོང་ཉིད་ཡིན་པའི་ཕྱིར།
ཀུན་རྫོབ་ཏུ་ཁྱབ་པ་མ་གྲུབ་ཀྱི་ལན་བདེབས་པ་ནི། རབ་འབྱོར་འོན་ཀྱང་བརྗོད་དུ་མེད་པའི་དོན་ལ། དེ་བཞིན་གཤེགས་པས་མི་ཟད་པ་ཞེས་བྱའམ། གྲངས་མེད་པ་དང༌། གཞལ་དུ་མེད་པ་དང༌། ཚད་མེད་པ་དང༌། སྟོང་པ་ཉིད་དང་ཅེས་པ་ནས། མྱ་ངན་ལས་འདས་པ་ཞེས་བྱ་བར་མངོན་པར་བརྗོད་པ་འདི་ནི་དེ་བཞིན་གཤེགས་པའི་ཐུགས་རྗེ་ཆེན་པོའི་རྒྱུ་མཐུན་པར་བསྟན་པ་ཡིན་ནོ། ། ཞེས་གསུངས་པ་དེ་བསྡུད་པ་ནི། ཀུན་རྫོབ་དུ་ནི་ཐུགས་བརྩེ་བས། །
རྒྱུ་མཐུན་དེ་དག་ཐུབ་པས་བཞེད། ། ཅེས་པའོ། ། དོན་ནི། ཐེག་ཆེན་སྒོམ་ལམ་ཆོས་ཅན། དོན་དམ་པར་སྟོང་པ་ཉིད་ཡིན་ན། ཀུན་རྫོབ་ཏུ་བསོད་ནམས་གྲངས་མེད་སོགས་མི་འབྱུང་བས་མ་ཁྱབ་པར་ཐལ། དོན་དམ་པར་སྟོང་པ་ཉིད་ཡིན་ཀྱང་ཀུན་རྫོབ་ཏུ་བསོད་ནམས་གྲངས་མེད་སོགས་འབྱུང་བ་དེ། དེ་བཞིན་གཤེགས་པའི་ཐུགས་རྗེས་རྒྱུ་མཐུན་ཡིན་པའི་ཕྱིར། ཞེས་པའོ། ། གཉིས་པ་ལ་འཕགས་པ་ལྟར་ན།
འཕྲོས་ཚུལ་སྔ་མ་དང་འདྲ་ལ། ཕྱེད་སྔ་མས་རྩོད་པ་སྟོན་པ་ནི། སྒོམ་ལམ་གྱི་རྣམ་པ་རེ་རེ་ལ་བསོད་ནམས་གྲངས་མེད་ལ་སོགས་སྐྱེ་བར་བསྟན་པ་རྣམས་དམ་པའི་དོན་དུ་བཟོད་པ་མིན་ཏེ། དོན་དམ་པར་སྟོང་པ་ཉིད་ཀྱི་མཚན་ཉིད་ལ་མངོན་པར་བརྗོད་པས་ཐ་མི་དད་པའི་ཕྱིར་ཞེ་ན། ཕྱེད་ཕྱི་མས་ལན་སྟོན་པར་བཞེད་དོ། ། སློབ་དཔོན་ལྟར་ན། རྣམ་པ་དགུར་བཞེད་དོ། ། ཞེས་གྲངས་ངེས་ཁས་བླངས་པ་ལ། ཐེག་ཆེན་གྱི་སྒོམ་ལམ་ཆོས་ཅན། དགུར་གྲངས་མ་ངེས་པར་ཐལ།
དགུ་པོ་རེ་རེ་ལའང་འབྲས་བུ་གྲངས་མེད། གཞལ་མེད། ཚད་མེད་གསུམ་གསུམ་འབྱུང་བར། མདོ་ལས་གསུངས་པའི་ཕྱིར། ཁྱབ་སྟེ། ཐ་དད་རྒྱུ་ཐ་དད་ལས་ཡིན་ཞེས་གསུངས་པ་ལྟར། འབྲས་བུ་རྒྱུའི་རྗེས་སུ་བྱེད་པའི་ཕྱིར་ཞེ་ན། ཞེས་སྟོན་པ་ནི། རྒྱལ་བའི་ཡུམ་དེ་དང་དེ་ལས་རྣམ་པ་རེ་རེའི་དབང་དུ་མཛད་དེ། ཞེས་སོགས་སོ། །
ལན་ལ། རྩོད་པ་འདི་དོན་དམ་དང༌། ཀུན་རྫོབ་གང་ལ་བརྟེན་ནས་རྒོལ། དང་པོ་ལྟར་ན། ཤེས་བྱ་ཆོས་ཅན། ཐེག་ཆེན་གྱིས་སྒོམ་ལམ་དགུ་པོ་རེ་རེ་ལ་དོན་དམ་པར་འབྲས་བུ་གྲངས་མེད་སོགས་གསུམ་གསུམ་འབྱུང་བའི་རྒྱུ་མཚན་གྱིས། ཐེག་ཆེན་གྱི་སྒོམ་ལམ་ལ་དགུར་གྲངས་མ་ངེས་པའི་མིན་པར་ཐལ་ལ། དོན་དམ་པར་དགུ་པོ་རེ་རེ་ལ་བསོད་ནམས་གྲངས་མེད་སོགས་གསུམ་གསུམ་དབྱེ་མི་ནུས་པའི་ཕྱིར། ཞེས་སྟོན་པ་ནི། གྲངས་མེད་པ་དང༌།
གཞལ་དུ་མེད་པ་དང༌། ཚད་མེད་པ་བསྟན་པ་ཚིག་ཏུ་བརྗོད་པའི་ངོ་བོ་རྣམས་ཀྱིས་ནི་དོན་དམ་པར་བསྒོམ་པའི་ལམ་ཇི་སྐད་བཤད་པའི་མཚན་ཉིད་ཅན་ཐ་དད་པ་ཉིད་ཀྱིས་ངོ་བོར་དབྱེ་བར་བྱ་བ་བཟོད་པ་མིན་པས་མང་པོ་ཉིད་དུ་ཐལ་བར་མི་འགྱུར་རོ། ། ཞེས་སོ། ། གཉིས་པ་ལྟར་ན། ཤེས་བྱ་ཆོས་ཅན། ཀུན་རྫོབ་ཏུ་དགུ་པོ་རེ་རེ་ལ་འབྲས་བུ་གྲངས་མེད་སོགས་གསུམ་འབྱུང་བའི་རྒྱུ་མཚན་གྱིས། དགུར་གྲངས་མ་ངེས་པ་མིན་པར་ཐལ། རྫས་ཀྱི་སྒོ་ནས་གྲངས་ངེས་བྱས་པ་གང་ཞིག་གྲངས་མེད་སོགས་གསུམ་པོ་ལྡོག་པ་སོ་སོར་ཕྱེ་བ་ཙམ་ཡིན་པའི་ཕྱིར། ཞེས་སྟོན་པ་ནི། ཀུན་རྫོབ་ཏུ་ནི་དོན་གཅིག་ཏུ་རབ་ཏུ་སྦྱར་བ་ལ་ལྡོག་ནས་ཉེ་བར་བསྐྱེད་པས་མང་པོ་ཉིད་དུ་ཐལ་བར་མི་འགྱུར་རོ། །
ཞེས་སོ། ། མདོར་ན། ཕྱེད་སྔ་མས། དོན་དམ་དུ་རྟགས་མ་གྲུབ་ཀྱི་ལན་དང༌། ཕྱེད་ཕྱི་མས་ཀུན་རྫོབ་ཏུ་ཁྱབ་པ་མ་གྲུབ་ཀྱི་ལན་སྟོན་པར་བཞེད། འདིའི་བདེན་གཉིས་ནི། དབུ་མ་པ་ལ་གྲགས་པ་ལྟར་མིན་གྱི། དོན་དམ་དོན་བྱེད་ནུས་པ་གང༌། ། ཞེས་པ་ལྟར་ཡིན་ནོ། ། ཞེས་འཆད་པ་དང༌།
རིགས་རལ་ལ་སོགས་བཞེད་ལ། དབུ་མ་པ་ལྟར་ཡིན་ནོ་ཞེས་འབྲེ་ཆེན་པོ་གསུང་ངོ༌། ། བྱེད་པ་ལ་རྩོད་པ་སྤང་བ་པ་ལ་ལྟོས་ལ། གནས་སྐབས་ཀྱི་བྱེད་པ་རྩོད་པ་སྤང་བ། མཐར་ཐུག་གི་བྱེད་པ་རྩོད་པ་སྤང་བ་གཉིས། དང་པོ་ལ། མདོ་ལས་ཇི་ལྟར་གསུངས་པ་ནི། བཅོམ་ལྡན་འདས་ཀྱི་ཆོས་ཐམས་ཅད་བརྗོད་དུ་མེད་པ་དང༌། སྟོང་པ་ཉིད་དུ་བསྟན་པ་ལ་འཕྲོས་ནས། རབ་འབྱོར་གྱིས་གསོལ་པ།
བཅོམ་ལྡན་འདས་ཆོས་ཐམས་ཅད་བརྗོད་དུ་མ་མཆིས་པ་ལགས་སམ། ཞེས་རྟགས་ཞལ་གྱིས་བཞེས་བཅུག་པའོ། ། རབ་འབྱོར་དེ་དེ་བཞིན་ནོ། ། དེ་དེ་བཞིན་ཏེ། ཞེས་རྟགས་ཞལ་གྱིས་བཞེས་པའོ། ། བཅོམ་ལྡན་འདས་བརྗོད་དུ་མ་མཆིས་པའི་དོན་ལ་འཕེལ་བའམ་འགྲིབ་པ་མ་མཆིས་སམ། ཞེས་ཁྱབ་པ་ཞལ་གྱིས་བཞེས་བཅུག་པས་སོ། ། རབ་འབྱོར་བརྗོད་དུ་མེད་པའི་དོན་ལ་ནི་འཕེལ་བའམ་འགྲིབ་པ་མེད་དོ་ཞེས་ཁྱབ་པ་ཞལ་གྱིས་བཞེས་པའོ། ། དེ་བསྡུད་པ་ནི། དངོས་པོ་བརྗོད་དུ་མེད་པ་ལ། །
ཉམས་པ་དང་ནི་འཕེལ་མི་རུང༌། ། ཞེས་པའོ། ། དེ་ལ་སྐྱོན་འཕེན་པ་ནི། བཅོམ་ལྡན་འདས་བརྗོད་དུ་མ་མཆིས་པའི་དོན་ལ་འཕེལ་བའང་མ་མཆིས། འགྲིབ་པའང་མ་མཆིས་ན། སྦྱིན་པའི་ཕ་རོལ་ཏུ་ཕྱིན་པའང༌། འཕེལ་བའམ་ཡོངས་སུ་འགྲིབ་པར་མི་འགྱུར་རོ། ། ཞེས་པ་ནས་ཇི་ལྟར་ན། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཉེ་བར་འགྱུར་ཞེས་སོ། ། དོན་ནི།
ཕྱིན་དྲུག་སོགས་ཀྱིས་མཚོན་པའི་ཐེག་ཆེན་སྒོམ་ལམ་ཆོས་ཅན། ཉམས་འཕེལ་གྱི་བྱ་བ་མི་བྱེད་པར་ཐལ། བརྗོད་དུ་མ་མཆིས་པའི་ཕྱིར། དེ་བསྡུད་པ་ནི། སྒོམ་ཞེས་བྱ་བའི་ལམ་གྱིས་ནི། ། ཅི་ཞིག་ཉམས་ཤིང་ཅི་ཞིག་ཐོབ། ། ཅེས་པའོ། ། བསྟན་བཅོས་སུ་ནི། སྒོམ་པའི་ལམ་ནི་ཟབ་པ་སྟེ། ། ཞེས་པར་ཆོས་ཐམས་ཅད་སྟོང་པ་ཉིད་དུ་བསྟན་པ་ལ།
དེ་ལྟ་ན་སྒོམ་ལམ་ཡང་སྟོང་པ་ཉིད་དུ་ཁས་ལེན་དགོས་པས། ཞེས་འཕྲོས་ནས་བླངས་ན་ལེགས་སོ། ། ལན་ལ་ཀུན་རྫོབ་ཏུ་ཁྱབ་པ་མ་གྲུབ་པའི་ལན་ནི། རབ་འབྱོར་བྱང་སེམས་ཡུམ་ལ་སྤྱོད་ཅིང་ཡུམ་སྒོམ་པ་ཐབས་ལ་མཁས་པ་ནི། འདི་ལྟར་སྦྱིན་པའི་ཕ་རོལ་ཏུ་ཕྱིན་པ་འདི་ནི་རྣམ་པར་འཕེལ་ལོ་ཡོངས་སུ་འགྲིབ་བོ་སྙམ་དུ་མི་སེམས་ཀྱི། དེ་འདི་སྙམ་དུ་སེམས་ཏེ། འདི་ལྟར་སྦྱིན་པའི་ཕ་རོལ་ཏུ་ཕྱིན་པ་འདི་ནི་མིང་ཙམ་མོ་སྙམ་ནས་དེ་སྦྱིན་པ་བྱིན་པར་བྱེད་ཅིང༌། ཡིད་ལ་བྱེད་པ་དེ་དག་དང་སེམས་བསྐྱེད་པ་དེ་དག་གིས། དགེ་བ་དེ་དག་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ཡོངས་སུ་བསྔོ་སྟེ། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཇི་ལྟ་བ་བཞིན་ཡོངས་སུ་བསྔོའོ། །
དེ་བསྡུད་པ་ནི། བྱང་ཆུབ་ཇི་ལྟ་དེ་བཞིན་དུ། ། འདི་ནི་འདོད་པའི་དོན་སྒྲུབ་བྱེད། ། ཅེས་པ་སྟེ། དོན་ནི་ཐེག་ཆེན་གྱི་སྒོམ་ལམ་དོན་དམ་པར་བརྗོད་དུ་མེད་པ་ཡིན་ན། ཉམས་འཕེལ་གྱི་བྱ་བ་མི་བྱེད་པས་མ་ཁྱབ་པར་ཐལ། ཀུན་རྫོབ་ཏུ་ཉམས་འཕེལ་གྱི་བྱ་བ་བྱེད་པའི་ཕྱིར། དཔེར་ན་རྫོགས་པའི་བྱང་ཆུབ་བཞིན་ནོ། ། དོན་དམ་དུ་འདོད་པའི་ལན་ནི། གསོལ་པ་བཅོམ་ལྡན་འདས་བྱང་ཆུབ་ཇི་ལྟ་བུ་ལགས།
བཀའ་སྩལ་པ། ཆོས་ཐམས་ཅད་དེ་བཞིན་ཉིད་ཇི་ལྟ་བ་བཞིན་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་བོ། ། གསོལ་བ་ཇི་ལྟར་ན། ཆོས་ཐམས་ཅད་ཀྱི་དེ་བཞིན་ཉིད་ཇི་ལྟ་བ་བཞིན་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ལགས། བཀའ་སྩལ་པ། གཟུགས་ཀྱི་དེ་བཞིན་ཉིད་ཇི་ལྟ་བ་བཞིན་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་བོ། ། ཞེས་སོགས་ནས། དེ་ནི་འཕེལ་བའང་མེད། ཡོངས་སུ་འགྲིབ་པའང་མེད་དོ། ། དེ་བསྡུད་པ་ནི།
བྱང་ཆུབ་དེ་བཞིན་ཉིད་མཚན་ཉིད། ། དེ་ཡང་དེ་ཡི་མཚན་ཉིད་བཞེད། ། ཅེས་སོ། ། དོན་ནི་ཐེག་ཆེན་གྱི་སྒོམ་ལམ་ཆོས་ཅན། དོན་དམ་པར་ཉམས་འཕེལ་གྱི་བྱ་བ་མི་བྱེད་པར་ཐལ། དོན་དམ་པར་སྟོང་ཉིད་ཡིན་པའི་ཕྱིར། ཞེས་པའི་རབ་འབྱོར་གྱི་ཐལ་འགྱུར་དེ་ཆོས་ཅན། བཅོམ་ལྡན་འདས་ལ་གནོད་བྱེད་ཀྱི་ཐལ་འགྱུར་མིན་ཏེ། བཅོམ་ལྡན་འདས་ཀྱི་འདོད་ལན་གསུངས་པའི་ཐལ་འགྱུར་ཡིན་པའི་ཕྱིར། དཔེར་ན་བྱང་ཆུབ་བཞིན་ནོ། །
ཞེས་སྟོན་པར་མ་ཕམ་བསྟན་པའི་ཉི་མ་སངས་རྒྱས་དཔལ་བཞེད་དོ། ། ལ་ལ་ན་རེ། དོན་དམ་དུ་འདོད་པའི་ལན་བསྟན་བཅོས་ཀྱིས་མ་བསྡུས་ཤིང་འགྲེལ་པས་བཤད་ཅེས་ཀྱང་གསུངས། རྩོད་པ་འདི་དག་དངོས་སྨྲའི་དབང་དུ་བྱས་པ་ཡིན་པས། དེ་ལ་དཔེ་ཇི་ལྟར་འགྲུབ་ཅེ་ན། དང་པོ་ནས་མ་གྲུབ་པ་བདེན་མོད། ཐོག་མར་དཔེ་བསྒྲུབ་པ་ནི། དེ་བཞིན་ཉིད་མཚན་ཉིད་བྱང་ཆུབ། ། འདི་ནི་འདོད་པའི་དོན་སྒྲུབ་བྱེད། ། བྱང་ཆུབ་ཇི་ལྟར་དེ་བཞིན་དུ། །
དེ་ཡང་དེའི་མཚན་ཉིད་བཞེད། ། ཅེས་སྦྱར་རོ། ། ཞེས་ཀུན་མཁྱེན་ཆོས་རྗེས་གསུངས་ཞིང༌། འགྲེལ་པའི་དགོངས་པའོ། ། གཉིས་པ་ལ་རྩོད་ལན་གཉིས་ལས། རྩོད་པ་ལ་མདོ་ནི། བཅོམ་ལྡན་འདས་ཅི་སེམས་བསྐྱེད་པ་དང་པོས་བྱང་སེམས་ཆེན་པོ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་སངས་རྒྱའམ། འོན་ཏེ་སེམས་བསྐྱེད་པ་སླད་མས་བྱང་སེམས་ཆེན་པོ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སངས་རྒྱའམ། བཅོམ་ལྡན་འདས་སེམས་བསྐྱེད་པ་སླད་མ་ནི་སེམས་བསྐྱེད་པ་སྔ་མ་དང་མི་འགྲོགས། སྔ་མ་ཡང་སླད་མ་དང་མི་འགྲོགས་ན།
ཇི་ལྟར་བྱང་སེམས་ཆེན་པོ་དགེ་བའི་རྩ་བ་གསོག་པར་འགྱུར། དགེ་བའི་རྩ་བ་མ་བསགས་པར་ནི་བྱང་སེམས་ཆེན་པོ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་སངས་རྒྱ་བར་མི་ནུས་སོ། ། ཞེས་གསུངས། དེ་བསྡུད་པ་ནི། སེམས་ནི་སྔ་མས་བྱང་ཆུབ་པར། ། རིགས་མིན་ཕྱི་མས་ཀྱང་མ་ཡིན། ། ཞེས་པ་སྟེ་དོན་ནི། ཐེག་ཆེན་གྱི་སྒོམ་ལམ་གོང་དུ་བཤད་མ་ཐག་པའི་དོན་ནོ། ། རྫོགས་པའི་བྱང་ཆུབ་མི་སྐྱེད་པར་ཐལ། ཁྱོད་ཀྱི་སྐད་ཅིག་སྔ་མ་ཁོ་ནས་ཀྱང་མིན།
ཕྱི་མ་ཁོ་ནས་ཀྱང་མིན། སྔ་ཕྱི་ལྷན་ཅིག་ཏུ་ཚོགས་པས་ཀྱང་མིན་པའི་ཕྱིར་ཞེ་ན། ཞེས་པའོ། ། འཕྲོས་ནི། སློབ་དཔོན་ལྟར་ན། བྱང་ཆུབ་ཇི་ལྟར་དེ་བཞིན་དུ། ། ཞེས་པར། དོན་དམ་པར་ཉམས་འཕེལ་གྱི་བྱ་བ་མི་བྱེད་པ་དང༌། ཀུན་རྫོབ་ཏུ་བྱེད་པར་ཁས་བླངས་པ་ལ། ཀུན་རྫོབ་ཏུ་ཡང་མི་རུང་བར་རྩོད་པ་ལ་གཞུང་འདི་གསུངས་པར་བཞེད།
རཏྣ་ཀིརྟི་ལྟར་ན། བྱང་ཆུབ་ཇི་ལྟ་དེ་བཞིན་དུ། ། ཞེས་པའི་དཔེ་ལ་རྩོད་པར་བཞེད་དེ། གྲགས་ཆ་ལས། བྱང་ཆུབ་གྲུབ་པར་གྱུར་ན་དཔེར་བྱ་བ་ཡིན་གྱི། མ་གྲུབ་པ་ནི་དཔེར་སྦྱར་བར་མིན་བྱའོ། ། ཞེས་གསུངས་སོ། ། ལན་ལ། རབ་འབྱོར་འདི་ཇི་སྙམ་དུ་སེམས། འབྲུ་མར་གྱི་མར་མེ་འབར་བའི་མེ་ལྕེ་དང་པོ་དེ་ཕོག་པས་སྙིང་པོ་དེ་ཚིག་གམ།
དེ་སྟེ་མེ་ལྕེ་ཕྱི་མ་དང་ཕྲད་པས་སྙིང་པོ་དེ་ཚིག གསོལ་པ། བཅོམ་ལྡན་འདས་མེ་ལྕེ་དང་པོ་དང་མཇལ་བས་ཀྱང༌། མེ་ལྕེ་དང་པོ་ལ་མ་བརྟེན་པར་སྙིང་པོ་དེ་ཚིག་པ་མ་ལགས། མེ་ལྕེ་སླད་མ་དང་མཇལ་བས་ཀྱང་མེ་ལྕེ་སླད་མ་ལ་མ་བརྟེན་པར་སྙིང་པོ་དེ་ཚིག་པ་མ་ལགས་སོ། ། རབ་འབྱོར་དེ་ཇི་སྙམ་དུ་སེམས། འོན་ཀྱང་སྙིང་པོ་ཚིག་གམ། གསོལ་པ་བཅོམ་ལྡན་འདས་དེ་ནི་ཚིག་ལགས་སོ། ། བདེ་བར་གཤེགས་པ་དེ་ནི་ཚིག་ལགས་སོ། ། རབ་འབྱོར་དེ་བཞིན་དུ།
སེམས་དང་པོ་བསྐྱེད་པས་སེམས་དང་པོ་བསྐྱེད་པ་ལ་མ་བརྟེན་པར་ཡང༌། སེམས་ཕྱི་མ་བསྐྱེད་པས་ཀྱང་སེམས་ཕྱི་མ་བསྐྱེད་པ་ལ་མ་བརྟེན་པར་ཡང༌། བྱང་སེམས་ཆེན་པོ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་འཚང་མི་རྒྱ་སྟེ། རབ་འབྱོར་འོན་ཀྱང་བྱང་སེམས་ཆེན་པོ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་འཚང་རྒྱའོ། ། ཞེས་སོ། ། དེ་བསྡུད་པ་ནི། སློབ་དཔོན་ལྟར་ན། མར་མེ་དཔེ་ཡི་ཚུལ་གྱིས་ནི། ། བྱང་ཆུབ་པར་ནི་འགྱུར་བ་ཡིན། ། དཔེ་འདི་ཉིད་ཀྱི་སྒོ་ནས་ནི། །
ཟབ་མོ་བརྒྱད་ཀྱང་རྟོགས་པར་བྱ། ། ཞེས་པར་འགྱུར་ཏེ། དོན་ནི། མར་མེའི་དཔེ་ཚུལ་སྨོས་པ་ཆོས་ཅན། དགོས་པ་ཡོད་དེ། སེམས་བསྐྱེད་ཀྱིས་བྱང་ཆུབ་བསྐྱེད་པའི་ཚུལ་དང༌། ཞར་ལ་ཟབ་མོའི་ཆོས་ཉིད་བརྒྱད་ཀྱང་རྟོགས་པའི་ཆེད་ཡིན་པའི་ཕྱིར། དེ་ཡང་འདི་ལྟར་འགྱུར་ཏེ། སྡོང་བུ་སྣུམ་ལྡན་སྲེག་བྱེད་ཀྱི་མར་མེ་ཆོས་ཅན། དེ་མི་སྲེག་པར་ཐལ།
ཁྱོད་ཀྱི་སྐད་ཅིག་དང་པོ་ཁོ་ནས་ཀྱང་མི་སྲེག ཕྱི་མ་ཁོ་ནས་ཀྱང་མི་སྲེག དེ་གཉིས་ལྷན་ཅིག་ཚོགས་པ་ནི་མི་སྲིད་པའི་ཕྱིར། དེ་ལ་རབ་འབྱོར་གྱིས་ཁྱབ་པ་མེད་དོ། ། ལྟོས་མེད་དུ་མི་སྲེག་ཀྱང་སྔ་ཕྱི་རིམ་ཅན་དུ་འབྱུང་བ་ལ་བརྟེན་ནས་སྲེག་པའི་ཕྱིར། ཞེ་ན། བཅོམ་ལྡན་འདས་ཀྱིས། འོ་ན་སྔ་མ་ལའང་ཁྱབ་པ་མེད་པར་ཐལ། ལྟོས་མེད་དུ་མི་བསྐྱེད་ཀྱང༌། སྔ་ཕྱི་རིམ་ཅན་དུ་འབྱུང་བ་ལ་ལྟོས་ནས་བསྐྱེད་པའི་ཕྱིར།
དེ་ལྟར་ན་མར་མེའི་དཔེས་སྐྱེ་བ་ཟབ་པ་ཁོང་དུ་ཆུད་ཅིང༌། དེ་ལ་བརྟེན་ནས་བརྒྱད་ཀ་ཁོང་དུ་ཆུད་པར་བྱའོ། ། ཞེས་བཞེད། ཉི་ཁྲི་སྣང་བར་ནི། མར་མེའི་དཔེས་སེམས་བསྐྱེད་ཀྱི་བྱང་ཆུབ་སྐྱེད་ཚུལ་ཁོ་ན་མཚོན་བྱེད་དུ་སྦྱར་ནས་སེམས་བསྐྱེད་སྐད་ཅིག་སྔ་ཕྱི་རེ་རེས་མི་སྐྱེད་ཅིང༌། དེ་དག་མེད་པར་ཡང་མི་སྐྱེད་ལ། སྐྱེད་པར་ནི་འདོད་དོ། ། ཞེས་བསྟན་པ་དེ་ཉིད་ཇི་ལྟར་ཤེས་པར་བྱ་ཞེ་ན། ཟབ་མོའི་ཆོས་ཉིད་རྣམ་པ་བརྒྱད་ཀྱི་རྗེས་སུ་འབྲངས་ནས་ཤེས་པར་བྱའོ། ། ཞེས་འཆད།
ཤཱནྟི་པ་ལྟར་ན། མར་མེའི་དཔེས་བྱང་ཆུབ་པར་འགྱུར་བར་ཤེས་པར་བྱ་ན། བྱང་ཆུབ་དེ་གང་ཡིན་ཞེ་ན། ཟབ་མོའི་ཆོས་ཉིད་བརྒྱད་མངོན་དུ་བྱས་པའོ། ། འོ་ན་ཟབ་མོའི་ཆོས་ཉིད་བརྒྱད་གང་ཞེ་ན། སྐྱེ་བ་དང་ནི་ཞེས་སོགས་འཆད་པར་བཞེད། ཡང༌། ཕྱི་རབས་པ་ཁ་ཅིག་ན་རེ། མར་མེའི་དཔེའི་ཚུལ་གྱིས་ནི་ཞེས་པ་སྔ་མའི་ལན་ཡིན་ལ། ཟབ་མོའི་ཆོས་ཉིད་རྣམ་པ་བརྒྱད་ཅེས་པ།
སྐྱེ་བ་དང་འགག་པ་ཞེས་སོགས་ཀྱི་མདོར་བསྟན་ཡིན་པས། དོན་ཚན་མི་གཅིག་ཀྱང༌། དཔེ་གཅིག་གིས་དོན་གཉིས་མཚོན་པས་བཤད་པ་ཟོར་ཡང་པའི་ཕྱིར། ཕྱོགས་གཅིག་ཏུ་མཛད་དོ་ཞེས་ཟེར་རོ། ། གསུམ་པ་སྒོམ་ལམ་པ་ཕྱིར་མི་ལྡོག་པའི་གཏན་ཚིགས་ལ། འབྲེལ་ནི། སྔར་གོམས་པ་ཡི་ལམ་དག་ལ། ། བྱང་ཆུབ་སེམས་དཔའ་གང་དག་གནས། ། དེ་འདིར་ཕྱིར་མི་ལྡོག་པའི་ཚོགས། ། ཞེས་བཤད་ན།
དེ་ལ་རྟགས་ཀྱི་ཁྱད་པར་ཇི་ལྟ་བུར་ཡོད་ཅེ་ན། ཞེས་སྟོན་པ་ནི། སྒོམ་པའི་ལམ་ལ་གནས་པའི་བྱང་ཆུབ་སེམས་དཔའ་ཕྱིར་མི་ལྡོག་པ་རྣམས་ཀྱི་མཚན་ཉིད་བརྗོད་པའི་ཕྱིར། ཞེས་སོ། ། ཁ་ཅིག་ཇི་སྐད་སྨོས་པའི་ཞེས་སོགས་ཀྱང་འདིའི་མཚམས་སྦྱར་དུ་འཆད་པ་ནི། དོན་གསལ་རྔོག་འགྱུར་འདི་ལ། འཁྲུལ་གཞི་ཡོད་པ་བདེན་ཀྱང༌། དཔལ་བརྩེགས་ཀྱི་འགྱུར་ལས། བྱང་ཆུབ་ཐོབ་པར་རིགས་ལ། ཞེས་བསྒྱུར་བས།
རྫོགས་ཚིག་མི་འབྱུང་ཞིང༌། འགྲེལ་ཆེན་རྔོག་འགྱུར་ལས། ཁོང་དུ་ཆུད་པར་བྱའོ། ། ཞེས་འབྱུང་བ་དང༌། ཟབ་མོའི་ཆོས་ཉིད་རྣམ་པ་བརྒྱད། ། ཅེས་པའི་འགྲེལ་པ་ཡིན་པའི་ཕྱིར། མི་འཐད་དོ། ། འབྲེལ་པ་ཅན་དངོས་ལ། བཤད་བྱའི་མདོ་ནི། གསོལ་པ་བཅོམ་ལྡན་འདས།
སེམས་དང་པོ་བསྐྱེད་པས་ཀྱང་སེམས་དང་པོ་བསྐྱེད་པ་ལ་མ་རྟེན། སེམས་སླད་མ་བསྐྱེད་པས་ཀྱང་སེམས་སླད་མ་བསྐྱེད་པ་ལ་མ་བརྟེན་པར། བྱང་སེམས་ཆེན་པོ་བླ་མེད་བྱང་ཆུབ་ཏུ་འཚང་རྒྱ་བ་ལགས་ན། བཅོམ་ལྡན་འདས་བྱང་སེམས་ཆེན་པོ་བླ་མེད་བྱང་ཆུབ་ཏུ་འཚང་རྒྱ་བ་རྟེན་ཅིང་འབྲེལ་པར་འབྱུང་བ་ཟབ་པ་དེ་ནི་ངོ་མཚར་རོ། ། ཞེས་སོགས་སོ། ། དེའི་དོན་སྟོན་པ་ནི། སྐྱེ་བ་དང་ནི་འགག་པ་དང༌། ། ཞེས་སོ། ། འདི་ལ་སློབ་དཔོན་གྱིས། སྒོམ་ལམ་པ་ཕྱིར་མི་ལྡོག་པའི་རྟགས་ཀྱིས་རྣམ་གཞག་མཛད་ལ།
གཞན་རྣམས་ཀྱིས་རྟགས་ཀྱི་རྣམ་གཞག་མི་བཞེད་དོ། ། གསུམ་པ་སྒོམ་བྱ་སྦྱོར་བའི་ངོ་བོ་ལ་ཆོས་སྐུའི་རྒྱུ་སྲིད་ཞི་མཉམ་ཉིད་ཀྱི་སྦྱོར་བ་གཟུགས་སྐུའི་རྒྱུ་ཞིང་དག་པའི་སྦྱོར་བ། ཕྲིན་ལས་ཀྱི་རྒྱུ་ཐབས་མཁས་ཀྱི་སྦྱོར་བ་རྣམས་སོ། ། དང་པོ་ལ་འབྲེལ་ནི། སློབ་པ་ཕྱིར་མི་ལྡོག་པའི་དགེ་འདུན་གྱི་འོག་ཏུ། སྲིད་ཞི་མཉམ་ཉིད་ཀྱི་སྦྱོར་བ་འཆད་དེ། ཕྱིར་མི་ལྡོག་པའི་རྟགས་ཁྱད་པར་ཅན་ཐོབ་པའི་སྤྲོ་བ་ཅན་དེ་སྐུ་གསུམ་གྱི་རྒྱུ་སོ་སོར་ངེས་པའི་ཕྱིར་འཇུག་ལ། དེ་ལ་ཡང༌། རང་དོན་དོན་དམ་པའི་སྐུ་ལས། གཞན་དོན་ཀུན་རྫོབ་པའི་སྐུ་འབྱུང་བའི་ཕྱིར།
དང་པོར་ཆོས་སྐུའི་རྒྱུ་འཆད་དེ། ཞེས་སྟོན་པ་ནི། སློབ་པའི་ཚོགས་ཀྱིས་ཞེས་སོགས་སོ། ། འབྲེལ་པ་ཅན་གྱི་དོན་ལ་དངོས་དང༌། ཀླན་ཀ་སྤང་བའོ། ། དང་པོ་ལ་མདོ་ནི། ཤཱ་རིའི་བུས་རབ་འབྱོར་ལ་སྨྲས་པ། རབ་འབྱོར་བྱང་སེམས་ཆེན་པོ་གང་ལ་ལས་རྨི་ལམ་དུ་སྟོང་པ་ཉིད་དང༌། མཚན་མ་མེད་པ་དང༌། སྨོན་པ་མེད་པའི་ཏིང་ངེ་འཛིན་གསུམ་ལ་སྙོམས་པར་ཞུགས་ན་ཅི་ཤེར་ཕྱིན་རྣམ་པར་འཕེལ་ལམ།
རབ་འབྱོར་གྱིས་སྨྲས་པ། ཉིན་པར་སྒོམ་པས་རྣམ་པར་འཕེལ་ན། རྨི་ལམ་དུ་སྒོམ་པས་ཀྱང་རྣམ་པར་འཕེལ་ལོ། ། དེ་ཅིའི་ཕྱིར་ཞེ་ན། རྨི་ལམ་དང་ཉིན་པར་ནི་རྣམ་པར་རྟོག་པ་མེད་པའོ། ། ཞེས་སོགས་སོ། ། དེ་བསྡུད་པ་ནི། ཆོས་རྣམས་རྨི་ལམ་འདྲ་བའི་ཕྱིར། ། སྲིད་དང་ཞི་བར་མི་རྟོག་པ། ། ཞེས་སོ། །
མདོ་ལས། རྨི་ལམ་གྱི་སྒྲས་འཁོར་བ་བསྟན་ཏེ། མ་རིག་པའི་འཁྲུལ་སྣང་ཅན་དུ་མཚུངས་པའི་ཕྱིར། ཉིན་བར་གྱི་སྒྲས་མྱ་ངན་ལས་འདས་པ་བསྟན་ཏེ། མ་རིག་པའི་གཉིད་སད་པ་ཆོས་མཚུངས་པའི་ཕྱིར་རོ། ། རྣམ་པར་རྟོག་པ་མེད་པའོ་ཞེས་པས་འཁོར་འདས་མཉམ་པར་བསྟན་ནོ། ། འདིར་འཁོར་འདས་ལ་གྲོལ་སྡེ་གཉིས། སློབ་དཔོན་ཤཱནྟི་བ་སོགས་མི་མཐུན་ཕྱོགས་རྣམ་པར་རྟོག་པ་དང༌། གཉེན་པོ་རྣམ་པར་མི་རྟོག་པའི་ཡེ་ཤེས་ལ་འདོད། རཏྣ་ཀིརྟི།
ཁམས་གསུམ་པའི་རྣམ་པ་ཅན་དུ་སྣང་བ་དང༌། ཡང་དག་པར་རྫོགས་པའི་སངས་རྒྱས་ལྟ་བུ་ལ་བཞེད་དོ། ། མཁན་ཆེན་རིན་པོ་ཆེའི་ཞལ་སྔ་ནས། སྣ་ཚོགས་པའི་སྣང་བ་འདི་འཁོར་བ་ཡིན་ལ། རང་བཞིན་གྱི་སྟོང་པའི་ཆོས་དབྱིངས་ནི། མྱ་ངན་ལས་འདས་པ་ཡིན་ནོ། ། མདོ་ལས། འདི་དག་འཁྲུལ་པའི་སྣང་བ་སྟེ། ། རྨི་ལམ་ཉམས་སུ་མྱོང་བ་བཞིན། ། མ་རིགས་འཁྲུལ་པའི་གཉིད་སད་ན། །
འཁོར་བ་རྣམས་ནི་དམིགས་སུ་མེད། ། དེ་ཡི་ཕྱིར་ན་འགའ་ཞིག་ལ། ། བློ་སྐྱེ་མེད་པ་སངས་རྒྱས་ཡིན། ། ཞེས་པ་ལྟར་རོ། ། མཉམ་པའི་དོན་ནི། སྣང་བཞིན་དུ་སྟོང༌། སྟོང་བཞིན་དུ་སྣང་བས་ཡུལ་ཅན་འཁྲུལ་པ་དང་མ་འཁྲུལ་བའི་དབང་གིས། ཡུལ་སྣང་བ་དང་སྟོང་པ་ཀུན་རྫོབ་དང་དོན་དམ་གཉིས་སུ་ཕྱེ་བ་ཡིན་གྱི། དོན་ལ་སྣང་སྟོང་དབྱེར་མེད་ཡིན་ཏེ། གཟུགས་སྟོང་པའོ། །
སྟོང་པ་ཉིད་གཟུགས་སོ། ། ཞེས་སོགས་གསུངས་པས་སོ། ། ཞེས་བཞེད། འོ་ན་སྲིད་ཞི་མཉམ་ཉིད་ཀྱི་སྦྱོར་བ་གནས་སྐབས་གང་དུ་སྒོམ་ཞེ་ན། རིན་ཆེན་བང་མཛོད་ལས། སྦྱོར་བ་ཙམ་ནི་དྲོད་ནས་སྒོམ་སྟེ། མི་སྐྱེ་བའི་ཆོས་ལ་བཟོད་པ་ཐོབ་པའི་ཕྱིར། ཁྱད་པར་ནི་ས་བརྒྱད་པ་ནས་བསྒོམ་སྟེ། ཉི་ཁྲི་སྣང་བ་ལས། ད་ནི་མི་སློབ་པའི་དགེ་འདུན་གྱི་མཚན་ཉིད་བསྟན་པའི་ཕྱིར།
འཁོར་བ་དང་མྱ་ངན་ལས་འདས་པ་མཉམ་པ་ཉིད་ཀྱིས་བརྗོད་པར་བྱའོ། ། བསླབ་པར་བྱ་བ་ནི་འདི་ཙམ་དུ་ཟད་དེ། ཀུན་ནས་ཉོན་མོངས་པའི་རྣམ་པར་རྟོག་པ་ནི་སྤང་བར་བྱ་བ་དང༌། རྣམ་པར་བྱང་བའི་རྣམ་པར་རྟོག་པ་ནི་སྤང་བར་བྱ་བ་ཡིན་པའི་ཕྱིར། དེ་གཉིས་ཀ་མཉམ་པ་ཉིད་དུ་རྟོགས་པ་ནི་མི་སློབ་པར་འགྱུར་ཏེ། དེ་ཕན་ཆད་བསླབ་པར་བྱ་བ་མེད་པའི་ཕྱིར། ཞེས་གསུངས་པས་སོ། ། ཞེས་བཞེད་པ་ལྟར་ལེགས་སོ། ། འདིར་འཕགས་སེང་གིས་ཕྱིར་མི་ལྡོག་པའི་དགེ་འདུན་ས་བདུན་པ་མན་ཆད་ལ་བཞག་པ་ལྟར་ན། སྒོམ་ལམ་པ་ཕྱིར་མི་ལྡོག་པའི་སྐབས་སུ་ས་བརྒྱད་པ་ལ་གནས་པའི་བྱང་སེམས་དབང་རྟུལ་ཤེས་འདོད་ཆོས་ཅན་གྱི་གཙོ་བོར་བྱེད་པ་ཡི་གེའི་དོན་མིན་པར་མངོན་ནོ། །
འདི་ནི་སྔར་དེ་དག་ཡོངས་སུ་གཏུགས་པའི་སྒྲུབ་པ་ས་བརྒྱད་པར་འཇོག་པའི་ཤེས་བྱེད་དུ་ལེགས་པར་འབྲེལ་ལོ། ། གཉིས་པ་ལ། མཁན་ཆེན་ཐམས་ཅད་མཁྱེན་པས། ལས་མེད་ལ་སོགས་ཀླན་ཀ་དང༌། ། དེ་ལན་མདོ་ལས་བཤད་པ་བཞིན། ། རྒྱལ་སྲས་བདེན་ལ་མཁས་རྣམས་ཀྱིས། ། བསྟན་བཅོས་འདིར་ནི་ཤེས་པར་བྱ། ། ཞེས་སྦྱར་བར་བཞེད་དོ། ། འོ་ན་མདོ་ལས་ཇི་ལྟར་བསྟན་ཞེ་ན། ཉི་ཁྲི་འགྲེལ་པ་དང་བཅས་པ་ལྟར་ན།
ལས་མེད་པར་ཐལ་པ་དང༌། ལས་དོན་དམ་དུ་ཐལ་བ་དང༌། ལུང་དང་འགལ་བ་དང༌། སྔ་ཕྱི་འགལ་བའི་ཀླན་ཀ་ལན་དང་བཅས་པ་རྣམས་སོ། ། དང་པོ་ནི། ཉིན་བར་ལས་སོགས་པ་མེད་པར་ཐལ། རང་བཞིན་མེད་པའི་ཕྱིར་རྨི་ལམ་བཞིན་ཞེས་ཤཱ་རིའི་བུས་སྨྲས་པའོ། ། དེ་ལ་རབ་འབྱོར་གྱི་དོན་དམ་དུ་འདོད་དེ། བཅོམ་ལྡན་འདས་ཀྱིས་ཆོས་ཐམས་ཅད་རྨི་ལམ་ལྟ་བུར་གསུངས་པའི་ཕྱིར། ཀུན་རྫོབ་ཏུ་ཁྱབ་པ་མ་གྲུབ་སྟེ།
སད་ནས་གསོས་བཏབ་ན་ལས་བསོགས་པའི་ཕྱིར། ཞེས་སོ། ། གཉིས་པ་ནི། རྨི་ལམ་དོན་དམ་དུ་ཡོད་པར་ཐལ། རྗེས་ཀྱི་ཤེས་པས་རྨི་ལམ་གྱི་ལས་དོན་དམ་པའི་དངོས་པོར་ཞེན་པ་ལྟར་ལས་བསོགས་པའི་ཕྱིར་རོ། ། ཞེས་པའི་ཀླན་ཀ་བྱུང་ན། ལན་ཇི་ལྟར་འདེབས་ཞེས་རབ་འབྱོར་གྱིས་ཤཱ་རིའི་བུ་ལ་དྲིས་པའོ། ། དེ་ལ་ཤཱ་རིའི་བུས་དམིགས་པ་མེད་པར་ལས་མི་སྐྱེ། དམིགས་པ་མེད་པར་སེམས་མི་སྐྱེ། ཞེས་ལན་འདེབས་པར་སྨྲས་ཤིང༌།
རབ་འབྱོར་གྱིས་ཀྱང་དེ་དེ་བཞིན་ནོ། ། ཞེས་སྨྲས་སོ། ། གསུམ་པ་ནི། ཤཱ་རིའི་བུས། དེ་ལྟ་ན། བཅོམ་ལྡན་འདས་ཀྱིས་ལས་དང༌། སེམས་དཔའ་ཐམས་ཅད་དབེན་ནོ་ཞེས་གསུངས་པ་དང༌། ཇི་ལྟར་མི་འགལ་ཞེས་སྨྲས་སོ། ། དེ་ལ་རབ་འབྱོར་གྱིས་དབེན་པར་གསུངས་པ་ནི་དོན་དམ་པ་ལ་དགོངས་ལ། ཅིག་ཤོས་ནི་མཚན་འཛིན་ཅན་གྱི་ངོར་ཡིན་པས་མི་འགལ་ཞེས་སོ། །
བཞི་པ་ནི། ཤཱ་རིའི་བུས། རྨི་ལམ་དུ་ཕྱིན་དྲུག་ལ་མཚན་མར་སྤྱད་ཅིང༌། དགེ་རྩ་རྫོགས་བྱང་དུ་བསྔོས་ན། བསྔོ་བར་འགྱུར་རམ་མི་འགྱུར། འགྱུར་ན། ལས་རྟོག་པས་སྒྲོ་བཏགས་པར་ཁས་བླངས་པ་དང་འགལ། མི་འགྱུར་ན་དམིགས་པ་དང་བཅས་པར་ལས་སྐྱེ་བར་ཁས་བླངས་པ་དང་འགལ་ཞེས་སྨྲས་པ་ཡིན་ནོ། ། ལན་ནི། བྱམས་པ་ལ་ཁ་འཕངས་སོ། །
བརྒྱད་སྟོང་པ་འགྲེལ་པ་དང་བཅས་པ་ནས་ཇི་ལྟར་འབྱུང་བ་ནི་རྣམ་བཤད་ཆེན་པོ་ལྟར་རོ། ། འགྲེལ་པ་འདིར་ཇི་ལྟར་འབྱུང་བ་ལ་ཀླན་ཀ་དང༌། ལན་ནོ། ། དང་པོ་ནི། གཉིད་མ་ལོག་པའི་གནས་སྐབས་ནའང་མི་དགེ་བ་བཅུ་དང་སྦྱིན་པ་སོགས་མེད་པར་ཐལ། རྨི་ལམ་དང་འདྲ་བའི་ཕྱིར། དཔེར་ན་གཉིད་ལོག་པའི་གནས་སྐབས་བཞིན་ཞེས་སྟོན་པ་ནི། རྨི་ལམ་དང་འདྲ་བ་ཉིད་ཡིན་ན། ཞེས་སོགས་སོ། ། ཀླན་ཀ་ལྷག་མ་གསུམ་ནི།
རྣམས་ཞེས་པའི་ཁོང་ན་གནས་སོ། ། ལན་ལ། ཕྱི་རོལ་གྱི་དོན་ཕྱོགས་ཀྱི་ཆ་མེད་དང༌། ཤེས་པ་སྐད་ཅིག་གི་ཆ་མེད་བདེན་གྲུབ་ཏུ་སྨྲ་བའི་ལུགས་ལ། དོན་དམ་ཆ་མེད་དེའི་སྟེང་དུ་དགེ་སྡིག་གི་ལས་མེད་ཀྱང༌། ཀུན་རྫོབ་རགས་པ་དང་རྒྱུ་ལ་ལྟོས་ནས་དགེ་སྡིག་གི་ལས་འཇོག་པ་བཞིན་དུ། ངེད་ཆོས་ཐམས་ཅད་རྨི་ལམ་འདྲ་བར་འདོད་པ་ལའང༌། དོན་དམ་དཔྱོད་པའི་རིགས་ངོར་དགེ་སྡིག་གི་ལས་མེད་ཀྱང༌། ཀུན་རྫོབ་རྟོག་པའི་ངོར་དགེ་མི་དགེར་འཇོག་གོ་ཞེས་སྟོན་པ་ནི། ལན་ནི།
ཇི་ལྟར་ཕྱི་རོལ་དོན་དུ་སྨྲ་བའི་ལུགས་ལ། ཞེས་པ་ནས། མངོན་པར་ཞེན་པའི་བར་རོ། ། ཀླན་ཀ་ལྷག་མ་རྣམས་ཀྱི་ལན་ཁ་འཕངས་ཏེ་སྟོན་པ་ནི། ལན་དེ་དང་དེ་ཕྱོགས་གཞན། ། ཞེས་སོགས་སོ། ། གཞན་ཡང་རྨི་ལམ་ལས་མེད་པའི་དཔེར་མ་གྲུབ་བོ་ཞེས་སྟོན་པ་ནི། གཞན་ཡང༌། ཞེས་སོགས་སོ། ། དེ་ལྟར་ན་སྲིད་ཞི་མཉམ་པ་ཉིད་དུ་གྲུབ་བོ་ཞེས་སྟོན་པ་ནི།
དེའི་ཕྱིར་ཞེས་སོགས་སོ། ། འདིར་རྩོད་ལན་ལྷག་མ་རྣམས་དངོས་སུ་མ་སྨོས་པ་ནི། ཀླན་ཀ་དང་པོ་གཙོ་བོ་ཡིན་ཞིང༌། དེ་ལ་ལན་བཏབ་པས། ལྷག་མ་རྣམས་ཀྱང་དོན་གྱི་གོ་བར་ནུས་ཏེ། ལས་དོན་དམ་དུ་མེད་ཅིང་ཐ་སྙད་དུ་ཡོད་པར་བསྟན་པས། ལས་དོན་དམ་དུ་ཡོད་པར་ཐལ་བ་དང༌། ལུང་དང་འགལ་བའི་ཀླན་ཀའི་ལན་བསྟན། རྨི་ལམ་དུ་ལས་ནུས་ཆུང་ཡོད་པར་བསྟན་པས་ཀླན་ཀ་བཞི་པའི་ལན་ཀྱང་སྟོན་ཏེ། ཞེས་མཁས་པ་དག་གསུང་ངོ༌། །
འགྲེལ་པར་ཕྱོགས་གཞན་ནས་གསུངས་སོ་ཞེས་བྱ་བར་ཁོང་དུ་ཆུད་པར་བྱའོ། ། ཞེས་པ། རྩ་བར་ལན་ནི་ཇི་སྐད་བཤད་པར་ཟད་ཅེས་པའི་འགྲེལ་པ་ཡིན་པར་གསལ་བས། རྣམ་བཤད་མཛད་པ་པོ་བྱོན་ཟིན་པ་དེ་དག་གིས་ནི་བཤད་པ་གཞན་དུ་མཛད་དམ་སྙམ་མོ། ། གཟུགས་སྐུའི་རྒྱུ་ཞིང་དག་པའི་སྦྱོར་བ་ལ་འབྲེལ་ནི། སྲིད་ཞི་མཉམ་པ་ཉིད་ཀྱི་སྦྱོར་བ་སྒོམ་པ་ནི། ཆོས་ཀྱི་སྐུར་སངས་རྒྱ་ཞིང༌། ཆོས་སྐུ་ལས། ཞིང་སྣ་ཚོགས་སུ། གཟུགས་སྐུ་གཉིས་ཀྱི་སྣང་བ་བསྐྱེད་དགོས་པར་འཆད་དོ་ཞེས་སྟོན་པ་ནི།
གཉིས་ཀ་མཉམ་པ་ཉིད་དུ་རྣམ་པར་སྒོམ་པ་ནི། ཞེས་སོགས་སོ། ། འབྲེལ་པ་ཅན་དངོས་ལ། མདོ་ནི། རབ་འབྱོར་གྱིས་གསོལ་པ། བཅོམ་ལྡན་འདས་ཇི་ལྟར་ན་བྱང་སེམས་ཆེན་པོ། ཕ་རོལ་ཏུ་ཕྱིན་པ་དྲུག་རྫོགས་པར་བགྱིད་ཅིང༌། རྣམ་པ་ཐམས་ཅད་མཁྱེན་པ་ཉིད་དང་ཉེ་བར་འགྱུར་བ་ལགས། བཀའ་སྩལ་པ། བྱང་སེམས་ཆེན་པོ་སྦྱིན་པའི་ཕ་རོལ་ཏུ་ཕྱིན་པ་ལ་སྤྱོད་པའི་ཚེ།
སེམས་ཅན་བཀྲེས་པ་དང༌། སྐོམ་པ་དང༌། གོས་ཟས་དང༌། མལ་ཆས་འཕོངས་པ་དག་མཐོང་ན། འདི་ལྟར་ཡོངས་སུ་བརྟག་པར་བྱ་སྟེ། ཞེས་སོགས་ཀྱིས། བཅུད་ཀྱིས་ཞིང་དག་པའི་སྦྱོར་བ་དང༌། གཞན་ཡང་བྱང་སེམས་ཆེན་པོ་ཕྱིན་དྲུག་ལ་སྤྱོད་པའི་ཚེ། ས་ཆེན་པོ་འདི་ལ་སྡོང་དུམ་དང༌། ཚེར་མ་དང༌།
ས་སུབ་དང༌། བྱ་སྐྱིབས་དང༌། གཅོང་རོང་དང༌། གཡང་ས་དང༌། ས་ཆེན་པོ་འདི་གསེར་དངུལ་དང་མི་ལྡན་པར་མཐོང་ན། འདི་ལྟར་ཡོངས་སུ་བརྟག་པར་བྱ་སྟེ། ཞེས་སོགས་ཀྱིས་སྣོད་ཀྱི་ཞིང་དག་པ་གསུངས་སོ། ། དེ་བསྡུད་པ་ནི། སེམས་ཅན་འཇིག་རྟེན་ཞེས་སོགས་སོ། ། འདི་གནས་སྐབས་གང་དུ་བསྒོམ་ཞེ་ན།
བསྡུས་དོན་སྒྲོན་མ་ལས་ནི། སེང་བཟང་སངས་རྒྱས་ས་རུ་འདོད། ། བུདྡྷ་ཤྲཱིའང་དེ་བཞིན་ནོ། ། དག་པར་བྱེད་པ་ཡིན་པས་ན། ། ས་བཅུ་མན་ཆད་ན་ཡོད་ཅེས། ། འཕགས་པ་རྣམ་པར་གྲོལ་སྡེ་གསུངས། ། ཞེས་བཤད་ལ། བོད་མཁས་པ་རྣམས། སྦྱོར་བ་ཙམ་གྱིས་དབང་དུ་བྱས་ན་དྲོད་ནས་ཡོད་ལ་ཁྱད་པར་ཅན་དག་པ་ས་གསུམ་ན་ཡོད་ཅེས་གསུངས། ས་དགུ་པ་ཁོ་ནར་འཇོག་པ་སྣང་སྟེ།
ཤེས་བྱེད་བཙལ་དགོས་སོ། ། གསུམ་པ་ཕྲིན་ལས་ཀྱི་རྒྱུ་ཐབས་མཁས་སྦྱོར་བ་ལ་འབྲེལ་ནི། གཟུགས་སྐུ་གཉིས་ཀྱིས་སྐལ་པ་ཇི་ལྟ་བ་བཞིན་སེམས་ཅན་གྱི་དོན་མཛད་པའི་ཕྱིར། དེའི་འོག་ཏུ་འཆད་ཅེས་སྟོན་པ་ནི། རང་གི་སངས་རྒྱས་ཀྱི་ཞིང་རྣམ་པར་དག་པ་སྒྲུབ་པ་ནི། ཞེས་སོགས་སོ། ། འབྲེལ་པ་ཅན་དངོས་ལ། མདོ་ནི། བཅོམ་ལྡན་འདས་བྱང་སེམས་ཆེན་པོ་ཡུམ་ལ་སྤྱོད་པས་ཇི་ལྟར་སྟོང་པ་ཉིད་དང༌། མཚན་མ་མེད་པ་དང༌།
སྨོན་པ་མེད་པ་ལ་འདྲིས་པར་བགྱི། ཞེས་སོགས་སོ། ། དེ་བསྡུད་པ་ལ་འཕགས་པ་ལྟར་ན་སྦྱོར་བའི་ཡུལ་ནི། ཡུལ་དང་ཞེས་པས་བསྟན་ཏེ། རྣམ་ཐར་སྒོ་གསུམ་དང༌། བྱང་ཕྱོགས་སོ་བདུན་ནོ། ། སྦྱོར་བ་ཅན་འདི་ནི། ཞེས་པས་སྦྱོར་བའི་ངོ་བོ་བསྟན། ལྷག་མ་རྣམས་ཀྱིས་སྦྱོར་བའི་དབྱེ་བ་བཅུ་བསྟན་ནོ། ། ཞེས་བཞེད།
སློབ་དཔོན་གྱི་དགོངས་པ་ལ། ཆོས་ཤེས་ནི། ཡུལ་རྣམ་པ་བཅུ་ནི། ཐབས་ལ་མཁས་པ་རྣམ་པ་བཅུ་སྟེ། ཤེས་པར་བྱ་བས་ན་ཡུལ་ལོ། ། ཞེས་ཐབས་ལ་མཁས་པ་བཅུ་པོ་ཡུལ་དུ་བཞེད་ལ། ཡུམ་ཐབས་ལ་མཁས་པའི་སྦྱོར་བའི་ཡུལ་ནི། རྣམ་པ་བཅུ་སྟེ། རྣམ་ཐར་སྒོ་གསུམ་དང༌། སྡེ་ཚན་བདུན་ནོ། །
དེ་ལྟ་བུའི་ཡུལ་བཅུ་པོ་དེ་མངོན་དུ་བྱ་བའི་དུས་དང་དུས་མིན་པ་ཤེས་པའི་རྣལ་འབྱོར་ནི་ཐབས་ལ་མཁས་པའི་སྦྱོར་བ་ཡིན་ཅིང༌། དུས་ནི་སེམས་ཅན་འདུལ་བ་དང༌། དུས་མིན་པ་ནི་སེམས་ཅན་མི་འདུལ་བ་ཡིན་ལ། དེ་ལྟར་ཤེས་ནས་མངོན་སུམ་དུ་བྱ་བའམ་མི་བྱ་བའི་སྦྱོར་བ་ནི་ཐབས་ལ་མཁས་པའི་སྦྱོར་བའོ། ། ཞེས་འཆད། གསེར་གླིང་པ། ཡུལ་བདག་ཉིད་ཀྱི་མངོན་དུ་བྱ་བའི་དུས་དང་དུས་མིན་པ་ཤེས་པ་ནི། རིགས་པ་དང་མི་རིགས་པའི་དུས་ཤེས་པ་སྟེ་བསམ་པའི་ཁྱད་པར་རོ། ། ཐབས་ལ་མཁས་པ་ནི། དགྲ་རྣམས་ལས་འདས་པ་སོགས་ལམ་རྣམ་པ་བཅུ་ལ་བྱ་བ་ཡིན་ནོ། །
ཞེས་བཞེད། མཁན་ཆེན་ཐམས་ཅད་མཁྱེན་པའི་ཞལ་སྔ་ནས། དགེ་རྩ་མ་སྨིན་པའམ། སྟོབས་བཅུ་ནས་མ་འདྲེས་པ་བཅོ་བརྒྱད་ཡོངས་སུ་མ་རྫོགས་ཀྱི་བར་དུ་སྟོང་པ་ཉིད་སོགས་ཡང་དག་པའི་མཐའ་ལ་འདྲིས་པར་བྱ་བ་ཡིན་གྱི་མངོན་དུ་བྱ་བའི་དུས་མིན་པར་ཤེས་ནས་དེའི་བར་འདྲིས་པར་བྱེད་ཅིང་མངོན་དུ་མི་བྱེད་པར་སྒོམ་པའི་སྦྱོར་བ་ནི་ཐབས་ལ་མཁས་པའི་སྦྱོར་བ་ཡིན་ནོ། ། ཞེས་བཞེད། རྣམ་བཤད་ཀྱི་དགོངས་པ་ནི། ཆོས་ཀྱི་བཤེས་གཉེན་ལྟར་བཞེད་དོ། ། ས་མཚམས་ལ་ཇོ་བོ་ཆེན་པོ་རྗེས་ཐབས་ལ་མཁས་པ་བཅུ་པོ་ཡང༌། གྲངས་ངེས་མེད་ཀྱང་གོ་རིམ་ནི། ། བསྐྱེད་བྱ་བསྐྱེད་པའི་རིམ་པ་དང༌། །
བསྒྲུབ་བྱ་གཏན་ཚིགས་རིམ་པས་ནི། ། བསྟན་ཞེས་སངས་རྒྱས་ཡེ་ཤེས་གསུངས། ། སངས་རྒྱས་ས་ན་ཡོད་པ་སྟེ། ། གཞན་དོན་ཐབས་ལ་མཁས་པ་སྟེ། ། དེ་ཉིད་ཀྱི་ནི་མཚན་ཉིད་ཡིན། ། མཛད་པ་འབྲས་ཡིན་འདིར་ནི་རྒྱུ། ། དེས་ན་དེ་གཉིས་ཟློས་པ་མེད། ། སེང་བཟང་གསུང་སྟེ་རྣམ་གྲོལ་དང༌། ། སངས་རྒྱས་ཡེ་ཤེས་རྣམ་གཉིས་ནི། ། ས་བཅུ་མན་ཆད་ལ་ཡོད་དེ། །
ཐབས་ལ་མཁས་པའི་ངོ་བོ་ནི། ། སངས་རྒྱས་རྒྱུ་ལ་མཁས་པ་ལ། ། འདོད་པས་ས་མཚམས་མི་མཐུན་ནོ། ། ཞེས་གསུངས། ལ་ལ་ས་བཅུ་པ་ཁོ་ནར་འདོད་པ་ནི། ཇོ་བོས་སྲིད་ཞི་མཉམ་ཉིད་ཀྱི་སྐབས་སུ། རྨི་ལམ་ཆུས་ཁྱེར་དཔེར་བླངས་ནས། ། ས་བརྒྱད་ཡན་ཆད་ན་ཡོད་ཅེས། ། སངས་རྒྱས་ཕལ་པོ་ཆེ་ནས་བཤད། ། ཅེས་གསུངས་པའི་རིགས་པ་ལ་དཔགས་སམ་སྙམ་མོ། །
མཁན་ཆེན་རིན་པོ་ཆེས། སྦྱོར་བ་ཙམ་གྱི་དབང་དུ་བྱས་ན་ཐེག་ཆེན་གྱི་དྲོད་ནས། ཁྱད་པར་ཅན་གྱི་དག་ས་གསུམ་ནའོ་ཞེས་བཞེད། དེ་ལྟར་ན། ལུང་གི་སྙེ་མ་ལས། གང་ཞིག་གང་གིས་ཇི་ལྟར་སྒོམ་ཚུལ་དང༌། ། བླང་དོར་མཚན་ཉིད་འཇུག་པའི་རྒྱུ་ཤེས་ནས། ། གང་ལ་བརྟེན་ནས་གང་གི་མཉམ་ཉིད་དང༌། ། ཞིང་སྦྱོང་ཐབས་མཁས་རྣམ་རྫོགས་སྦྱོར་བ་སྒོམ། ། ཞེས་འབྱུང་བ་ལྟར།
རྣམ་པ་སྦྱོར་བ་བཅས་རྣམས་དང༌། ། ཞེས་སོགས་གང་གསུངས་པ་དེ་ལེགས་པར་བཤད་པ་ཡིན་ནོ། ། འདིར་སྨྲས་པ། དངོས་པོ་བརྒྱད་ལ་ཐོས་བསམ་སྒོམ་པ་ཡི། ། རིམ་པས་སྦྱངས་ན་དངོས་བརྒྱད་སྟོན་པའི་གཞུང༌། ། ནུབ་པར་འགྱུར་ཞེས་ཆ་མེད་བྱུང་རྒྱལ་དུ། ། སྨྲ་བའི་གཏམ་ལ་སྙིང་པོ་མ་མཐོང་བས། ། གཞི་གཉེན་རྣམ་གསུམ་ཐོས་དང་བསམ་པའི་བློས། ། ལེགས་པར་ཤེས་ཤིང་ཇི་ལྟར་རྟོགས་པའི་རྒྱུན། ། དབང་བརྟན་པའི་རིམ་པས་ལེགས་བསྒོམས་ན། །
སྐུ་གསུམ་མངོན་གྱུར་མ་ཕམ་རྒྱལ་བའི་གཞུང༌། ། གསུམ་པ་སྐབས་ཀྱི་མཇུག་བསྡུ་བ་ནི། དེ་བཞིན་ཉིད་ཀྱི་ལེའུ་སྦས་དོན་གསལ་བར་སྟོན་པའི་རྣམ་རྫོགས་སྦྱོར་བའི་སྐབས་ཏེ་བཞི་པའོ།། །། ལེགས་པར་བཤད་པའི་གཏེར་མངའ་བ། ། གཏུམ་ཆེན་ཡིད་འཕྲོག་མཛེས་པའི་སྐུ། ། ད་ལྟ་ཉིད་དུ་ལེགས་པའི་ལམ། ། སྟོན་མཛད་ཁྱོད་ལ་ཕྱག་འཚལ་ལོ། ། གཉིས་པ་དབང་ཐོབ་པའི་ཚུལ་གྱི་སྒོམ་པ་རྩེ་མོའི་སྦྱོར་བ་ལ། འབྲེལ་དགོད་པས་མཚམས་སྦྱར། མངོན་རྟོགས་ཀྱི་རང་བཞིན་རྒྱས་པར་བཤད།
སྐབས་ཀྱི་སྒོ་ནས་མཇུག་བསྡུ་བའོ། ། དང་པོ་ནི། རྣམ་རྫོགས་སྦྱོར་བ་བཤད་ཟིན་པའི་འོག་ཏུ་རྩེ་མོའི་སྦྱོར་བ་འཆད་རིགས་ཏེ། མཁྱེན་གསུམ་ཐོས་བསམ་གྱི་ཤེས་པའི་དོན་ལ། དབང་ཐོབ་ཕྱིར་དུ་སྒོམ་པ་ལས། དབང་ཐོབ་པའི་ཚུལ་གྱི་སྒོམ་པ་འབྱུང་བའི་ཕྱིར། ཞེས་སྟོན་པ་ནི། རྣམ་པ་ཐམས་ཅད་མངོན་པར་རྫོགས་པར་རྟོགས་པ་ཐོབ་པ་ལ། ཞེས་སོགས་སོ། ། འདི་ཡང༌།
བཤད་བྱ་མངོན་རྟོགས་ཙམ་གྱི་གོ་རིམ་ཡིན་གྱི། འཆད་བྱེད་ཆོས་སོ་སོའི་གོ་རིམ་མིན་པའི་ཕྱིར། རྩེ་སྦྱོར་ཡིན་ན། རྣམ་རྫོགས་སྦྱོར་བ་ཡོངས་སུ་རྫོགས་པ་མངོན་དུ་སོང་བས་ཁྱབ་པར་སྟོན་པ་ནི་མིན་ནོ། ། གཉིས་པ་ལ་སྤྱིའི་འབྲེལ་དང༌། སོ་སོའི་འབྲེལ་ལོ། ། དང་པོ་ལ། འཕགས་པ་གྲོལ་སྡེ་རྩེ་སྦྱོར་གྱི་ཆོས་མཐའ་དག་གནས་སྐབས་བདུན་དུ་མཛད་དེ། རྩེ་སྦྱོར་སྐྱེས་མ་སྐྱེས་ངོ་ཤེས་པར་བྱེད་པའི་གནས་སྐབས། དེ་ལས་བསོད་ནམས་རྣམ་པར་འཕེལ་བའི་གནས་སྐབས།
དེ་ནས་རང་བཞིན་གྱི་དོན་ལ་བརྟན་པ་ཐོབ་པའི་གནས་སྐབས། དེའི་རྗེས་ལ་དམིགས་པ་སེམས་རྩེ་གཅིག་ཏུ་གནས་པའི་གནས་སྐབས། དེ་མི་མཐུན་ཕྱོགས་རྟོག་པ་རགས་པའི་གཉེན་པོར་གྱུར་བའི་གནས་སྐབས། དེ་ཉིད་མི་མཐུན་ཕྱོགས་རྟོག་པ་ཕྲ་མོའི་གཉེན་པོར་གྱུར་པའི་གནས་སྐབས། དེ་ནས་གནས་ངན་ལན་གྱི་དྲི་མ་ཕྲ་ཞིང་ཕྲ་བའི་གཉེན་པོར་གྱུར་པའི་གནས་སྐབས་ཏེ་བདུན་ལ། རྟགས་ཀྱི་རྩེ་སྦྱོར་ལ་སོགས་པ་བདུན་གྱི་རྣམ་གཞག་མཛད་ཅིང༌། སློབ་དཔོན་གྱིས་སྦྱོར་ལམ་རྩེ་སྦྱོར། མཐོང་ལམ་རྩེ་སྦྱོར། སྒོམ་ལམ་རྩེ་སྦྱོར། བར་ཆད་མེད་པའི་རྩེ་སྦྱོར་ཏེ་བཞིའི་རྣམ་གཞག་མཛད།
འཕགས་སེང་གཉིས་ཀས་རྟགས་སོགས་དང་པོ་བཞི་ངེས་འབྱེད་ཆ་བཞི་དང་སྦྱོར་བ་མཛད་དོ། ། དེ་བཞིན་དུ་བསྡུས་དོན་སྒྲོན་མར་ཡང༌། རྩེ་སྦྱོར་ཆོས་བདུན་དུ་བཤད་དེ། རྩེ་མོ་བདུན་ལ་དྲོད་ཀྱི་རྩེ་སྦྱོར་ཞེས་གསུངས་པའི་ཕྱིར། བོད་ཀྱི་དགེ་བའི་བཤེས་གཉེན་རྣམས། སློབ་དཔོན་གྱི་ལུགས་འདི་ལ་རྩེ་སྦྱོར་ཆོས་བརྒྱད་དུ་བཞེད་དེ། འདི་ལྟར། སྦྱོར་ལམ་རྩེ་སྦྱོར་བཞི། མཐོང་ལམ་རྩེ་སྦྱོར་གཅིག སྒོམ་ལམ་རྩེ་སྦྱོར་གཉིས་ཏེ།
སྦྱོར་བ་སེང་གེ་རྣམ་བསྒྱིངས་ཀྱི་སྒོམ་ལམ་རྩེ་སྦྱོར་དང༌། དངོས་གཞི་ཐོད་རྒལ་གྱི་སྒོམ་ལམ་རྩེ་སྦྱོར་གཉིས། བར་ཆད་མེད་པའི་རྩེ་སྦྱོར་དང་བརྒྱད་ཅེས་འཆད་ལ། བསལ་བྱ་ལོག་བསྒྲུབ་ལོགས་སུ་བགྲངས་ནས་སྒོམ་ལམ་རྩེ་སྦྱོར་གཅིག་ཏུ་བསྡུས་པ་སོགས་རྣམ་རྟོག་གཏིང་མ་ཚུགས་པའི་བཤད་པ་རྒྱ་ཆེར་བྱེད་དོ། ། དེ་དག་ནི་མི་འཐད་པར་རྟོགས་སླ་སྟེ། མཐོང་ཞེས་བྱ་དང་སྒོམ་པ་ཞེས། ། བྱ་བའི་ལམ་ནི་སོ་སོ་ལ། ། རྣམ་པར་རྟོག་པ་རྣམ་བཞི་ཡི། ། གཉེན་པོ་རྣམ་པ་བཞི་དང་ནི། ། ཞེས་བཤད་ཅིང༌།
སློབ་དཔོན་གྱིས་ཀྱང༌། གཉེན་པོ་རྣམ་པ་བཞི་ཡང་དེའི་དབྱེ་བས་ཐ་དད་དོ་ཞེས་བྱ་བར་ཤེས་པར་བྱའོ། ། ཞེས་གསུངས་ལ་དེ་དག་གཅིག་ཏུ་བསྡུས་པའི་ཤེས་བྱེད་ཀྱང་ཁྱེད་ལ་མེད་པའི་ཕྱིར་རོ། ། ཡང་ལོག་སྒྲུབ་གྲངས་སུ་བགྲངས་ན། མཐོང་སྤངས་དང༌། སྒོམ་སྤངས་རྟོག་པ་རྣམས་ཀྱང་ལོགས་སུ་བགྲང་དགོས་པས། ཁྱེད་ཅག་ཆོས་བརྒྱད་ཀྱི་གྲངས་ངེས་འདོད་པ་ཉམས་སོ། ། དེས་ན་བདག་གི་བློ་ལ་འདི་ལྟར་སྣང་སྟེ། གཞུང་གི་དངོས་བསྟན་ལ། སྦྱོར་ལམ་རྩེ་སྦྱོར་བཞི།
མཐོང་ལམ་རྩེ་སྦྱོར་བཞི། སྒོམ་ལམ་རྩེ་སྦྱོར་བཞི། བར་ཆད་མེད་པའི་རྩེ་སྦྱོར་བརྒྱད་དེ་བཅོ་ལྔར་སྣང་བས། དོན་བདུན་བཅུའི་གྲངས་ངེས་པར་འཛིན་མི་དགོས་ལ། འོན་ཀྱང་སྔ་རབས་མཁས་པའི་ལུགས་དང་མཐུན་པར་བྱེད་ན། རྣམ་བཤད་ཀྱི་དགོངས་པ་ནི་འདི་ཡིན་ཏེ། མཐོང་སྤངས་རྟོག་པའི་གཉེན་པོ་བཞིར་བཤད་པ་སྦྱོར་འཇུག་གཉིས་སུ་བསྡུད། སྒོམ་སྤངས་རྟོག་པའི་གཉེན་པོ་བཞིར་བཤད་པ་སྦྱོར་འཇུག་གཉིས་སུ་བསྡུད། དེ་ལས་ཀྱང་མཐོང་སྤངས་རྟོག་པའི་གཉེན་པོ་སྦྱོར་བ་ནི། ཆོས་མཆོག་ཆེན་པོ་ཡིན་པས།
སྦྱོར་ལམ་རྩེ་སྦྱོར་དུ་འདུས་པའི་ཕྱིར། ལོགས་སུ་མི་བགྲང་བས་དེ་ལྟར་ན་བརྒྱད་དོ། ། བརྒྱད་པོའང་གཉིས་སུ་འདུས་ཏེ། འདི་མི་མཐུན་ཕྱོགས་སྤོང་བའི་རྣལ་འབྱོར་གྱི་དབང་དུ་བྱས་པ་ཡིན་པས། སྦྱོར་བའི་ལམ་དང་བར་ཆད་མེད་པའི་ལམ་གཉིས། དང་པོ་ལ་སྦྱོར་བའི་ལམ་དང་པོར་སྐྱེ་བའི་གནས་སྐབས་དང༌། དེ་ལས་ཡོན་ཏན་གྱི་ཁྱད་པར་ཅི་ཞིག་ཐོབ་གཉིས། དང་པོ་ནི། རྩེ་སྦྱོར་དེའི་རྟགས་ཏེ། འདིས་དྲོད་ཀྱི་རྩེ་སྦྱོར་མཚོན་པ་སྟོན་ནོ། །
གཉིས་པ་ལ། བསོད་ནམས་ཀྱི་ཁྱད་པར་ཅི་ཞིག་ཐོབ་པ་དང༌། ཡེ་ཤེས་ཀྱི་ཁྱད་པར་ཅི་ཞིག་ཐོབ་པའོ། ། དང་པོ་ནི། རྣམ་འཕེལ་བཅུ་དྲུག་སྟེ། འདིས་རྩེ་མོའི་རྩེ་སྦྱོར་མཚོན་ནས་བསྟན་པ་ཡིན་ནོ། ། གཉིས་པ་ལ། མངོན་རྟོགས་ཀྱི་ཡེ་ཤེས་ཇི་ལྟར་སྐྱེ་བའི་ཚུལ་དང༌། སྟོང་ཉིད་ཀྱི་ཡེ་ཤེས་ཇི་ལྟར་སྐྱེ་བའི་ཚུལ་ལོ། ། འདི་གཉིས་ནི་བརྟན་པ་དང༌།
སེམས་ཀུན་ཏུ་གནས་པ་གཉིས་ཏེ། འདིས་བཟོད་པ་དང༌། ཆོས་མཆོག་གི་རྩེ་སྦྱོར་མཚོན་ཏེ་བསྟན་ནོ། ། བར་ཆད་མེད་ལམ་ལ་སྒྲིབ་པ་ཀུན་བརྟགས་ཀྱི་ས་བོན་སྤོང་བའི་བར་ཆད་མེད་ལམ་དང༌། ལྷན་སྐྱེས་ཀྱི་ས་བོན་སྤོང་བའི་བར་ཆད་མེད་ལམ་གཉིས་ལས། དང་པོ་ནི། མཐོང་ལམ་རྩེ་སྦྱོར་ཏེ། འདི་ལའང་སྦྱོར་འཇུག་གཉིས་ལས། སྦྱོར་བ་ནི་བཤད་མ་ཐག་པའོ། ། འཇུག་པ་ནི།
རྣལ་མ་མཐོང་ལམ་རྩེ་སྦྱོར་གྱིས་སྟོན། གཉིས་པ་ལ། ཙམ་པོ་དང༌། བར་ཆད་མེད་ལམ་ཁྱད་པར་ཅན་གཉིས། དང་པོ་ལ། སྦྱོར་འཇུག་གཉིས་ལས། དང་པོ་ནི། སེང་གེ་རྣམ་བསྒྱིངས་དང༌། གཉིས་པ་ནི། དངོས་གཞིའི་ཐོད་རྒལ་ལོ། །
གཉིས་པ་ཁྱད་པར་ཅན་ནི། བར་ཆད་མེད་པའི་རྩེ་སྦྱོར་ཏེ། བར་ཆད་མེད་ལམ་མཚན་ཉིད་པ་ནི་དེ་ཡིན་ནོ། ། གཉིས་པ་སོ་སོའི་འབྲེལ་ལ། སྦྱོར་ལམ་རྩེ་སྦྱོར་སོགས་བཞི། དང་པོ་ལའང་རྟགས་སོགས་བཞི་ལས་ཐོག་མར་རྟགས་ཀྱིས་མཚོན་པའི་རྩེ་སྦྱོར་ལ། འབྲེལ་ནི། རྩེ་སྦྱོར་འཆད་པའི་ཐོག་མར་དེའི་རྟགས་བཤད་པར་བྱ་སྟེ། རྩེ་སྦྱོར་གོ་སླ་བར་བྱ་བའི་ཆེད་ཡིན་པའི་ཕྱིར། ཞེས་སྟོན་པ་ནི།
གོ་སླ་བར་བྱ་བའི་ཕྱིར་ཞེས་སོགས་སོ། ། འབྲེལ་པ་ཅན་དངོས་ལ། མདོ་ནི་གལ་ཏེ་བྱང་སེམས་ཆེན་པོ་རྨི་ལམ་ནའང༌། ཐམས་ཅད་རྨི་ལམ་དང༌། སྒྲ་སྙན་དང༌། མི་ཡོར་དང༌། སྤྲུལ་པ་དང༌། དྲི་ཟའི་གྲོང་ཁྱེར་དང་འདྲ་བར་བལྟ་ཡང་མངོན་དུ་མི་བྱེད་ན། རབ་འབྱོར་འདི་ནི་ཕྱིར་མི་ལྡོག་པའི་བྱང་སེམས་ཆེན་པོའི་ཕྱིར་མི་ལྡོག་པའི་མཚན་ཉིད་དུ་རིག་པར་བྱའོ། ། ཞེས་སོགས་སོ། །
དེ་སྟོན་པ་ནི། རྨི་ལམ་ན་ཡང་ཆོས་རྣམས་ཀུན། ། ཞེས་སོགས་སོ། ། འདི་ལ་འཕགས་པ་ཤཱནྟི་པ། རཏྣ་ཀིརྟི་རྣམས། དང་པོ་དྲུག་རྨི་ལམ་གྱི་རྟགས། ཕྱི་མ་དྲུག་གཉིས་ཀའི་རྟགས་སུ་བཞེད། བུདྡྷ་ཤྲཱི། དང་པོ་དྲུག་རྨི་ལམ་གྱི་རྟགས། བདེན་ཚིག་གྲུབ་པ་གཉིས་གཉིས་ཀའི་རྟགས།
ཕྱི་མ་བཞི། སད་པའི་རྟགས་སུ་བཞེད། ཨར་གྱིས། དང་པོ་ལྔ་རྨི་ལམ་གྱི་རྟགས། ལྔ་པ། བདུན་པ་གཉིས་གཉིས་ཀའི་རྟགས། ཕྱི་མ་ལྔ་སད་པའི་རྟགས་སུ་བཞེད། སངས་རྒྱས་ཡེ་ཤེས་ཞབས་ཀྱིས། དེའི་ཡིད་ཆེས་པར་བྱེད་པའི་རྟགས་ནི་དགུ་སྟེ། ས་གཞན་ལ་དགའ་བ་མེད་པའི་རྟགས།
རང་བཞིན་གྱི་དོན་གྱི་དབང་དུ་བྱས་པ། སྙིང་རྗེ་ཕུན་སུམ་ཚོགས་པ། མཐུ་ཕུན་སུམ་ཚོགས་པ། མངོན་པའི་ང་རྒྱལ་མེད་པ། བཤེས་གཉེན་དམ་པ་ལ་བསྟེན་པ། ཤེས་རབ་དམ་པ་ལ་མངོན་པར་བརྩོན་པ། ཆོས་ཐམས་ཅད་ཐ་དད་པ་མེད་པར་རྟོགས་པ། ཤེས་རབ་ཕུལ་དུ་ཕྱིན་པའི་རྟགས་ཞེས་བཤད། ལོ་ཙྪ་བ་ཆེན་པོས། དང་པོ་བརྒྱད་སྦྱོར་བ་ལ་མི་འཁྲུལ་བའི་ཆོས་དོན་གཞན་དུ་འགྱུར་བ་ཡིན་ལ།
ཕྱི་མ་བཞི་སྦྱོར་བའི་ངོ་བོར་གྱུར་པ་ཡིན་ནོ། ། ཞེས་བཞེད། གསེར་གླིང་པ། གཉིད་མ་ལོག་པའི་གནས་སྐབས་སུ་གསལ་བ་ཉིད་ཀྱིས། གཟུགས་ལ་སོགས་པའི་ཆོས་རྣམས་རྨི་ལམ་དང་སྒྱུ་མ་ལ་སོགས་པར་མ་ཟད་ཀྱི། གཞན་དུ་གཉིད་ཀྱི་ཉམས་པའི་གནས་སྐབས་སུ་ཡང་མཐོང་བའི་ཕྱིར་ཞེས་གསུངས། ཆོས་ཀྱི་བཤེས་གཉེན་དང༌། རྣམ་བཤད་ལས། དང་པོ་དྲུག་རྨི་ལམ་གྱི་རྟགས། ཕྱི་མ་དྲུག་སད་པའི་རྟགས་ཞེས་བཤད།
བཟད་པ་མདོ་ལས་འདི་རྣམས་ཕྱིར་མི་ལྡོག་པའི་རྟགས་སུ་བཤད་པས། རྩེ་སྦྱོར་གྱི་རྟགས་སུ་མི་འཐད་དོ་ཟེར་བ་ལ། མཁན་ཆེན་ཐམས་ཅད་མཁྱེན་པའི་ཞལ་སྔ་ནས། རྩེ་སྦྱོར་ཐོབ་ན་ཕྱིར་མི་ལྡོག་གི་རྟགས་ཐོབ་པས་ཁྱབ། རང་ཉིད་ཀྱིས་ཕྱིར་མི་ལྡོག་པར་ངེས་ནའང་རྩེ་སྦྱོར་ཐོབ་པས་ཁྱབ་པའི་ཕྱིར། ཞེས་གསུང་ངོ༌། ། སློབ་དཔོན་གྱི་དགོངས་པ་ནི། སྔར་བཤད་པ་ནི་སྤྱིར་ཕྱིར་མི་ལྡོག་པའི་རྟགས་ཡིན་ལ། འདི་ནི་ཕྱིར་མི་ལྡོག་པའི་བྱེ་བྲག་རྩེ་སྦྱོར་ཐོབ་པའི་རྟགས་ཡིན་པས། སྔར་བཤད་པ་དང་མི་ཟློས།
ཞེས་སྟོན་པར་བཞེད་དེ། རྩེ་མོའི་མངོན་པར་རྟོགས་པ་ཐོབ་པའི་གནས་སྐབས་ཀྱི་ཁྱད་པར་གྱི་རྟགས་ཡིན་ནོ། ། ཞེས་གསུངས་པས་སོ། ། གཉིས་པ་རྣམ་འཕེལ་ལ་འབྲེལ་ནི། རྟགས་ཀྱིས་མཚོན་པའི་དྲོད་ཀྱི། རྩེ་སྦྱོར་སྒོམ་པ་ལས་བསོད་ནམས་མངོན་པར་འཕེལ་བར་འབྱུང་བའི་ཕྱིར་དེ་འཆད་དོ། ། ཞེས་སྟོན་པ་ནི། དེ་ལྟར་ཞེས་སོ། ། དངོས་ལ་བཤད་བྱའི་མདོ་ནི། རབ་འབྱོར་གལ་ཏེ་འཛམ་བུའི་གླིང་ནས་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ཀྱི་བར་གྱི་སེམས་ཅན་གང་ཇི་སྙེད་པ་དེ་དག་སྔ་ཕྱི་མེད་པར་མིའི་ལུས་ཐོབ་པར་འགྱུར་ཏེ།
བླ་ན་མེད་པའི་བྱང་ཆུབ་ཏུ་སངས་རྒྱས་པར་གྱུར་ལ་དེ་དག་ནམ་འཚོའི་བར་དུ་བཞུགས་པ་ལ་རིགས་ཀྱི་བུའམ་རིགས་ཀྱི་བུ་མོ་ལ་ལ་ཞིག་གིས་རིམ་གྲོ་ལ་སོགས་པ་བྱ་སྟེ། དགེ་བའི་རྩ་བ་བླ་མེད་བྱང་ཆུབ་ཏུ་ཡོངས་སུ་བསྔོ་ན། རབ་འབྱོར་དེ་ཅི་སྙམ་དུ་སེམས། དེའི་རྒྱུས་བསོད་ནམས་མང་དུ་འཕེལ་ལམ། བཅོམ་ལྡན་འདས་མང་ངོ༌། ། ཞེས་སོགས་སོ། ། དེ་བསྡུད་པ། འཛམ་བུའི་གླིང་གི་སྐྱེ་བོ་རྙེད། ། སངས་རྒྱས་མཆོད་པའི་དགེ་ལ་སོགས། ། ཞེས་སོགས་སོ། །
རྣམ་འཕེལ་བཅུ་དྲུག་པོ་བསྡུ་ན། ཕྱི་གཙོ་བོར་གྱུར་པའི་བསོད་ནམས་བརྒྱད་དང༌། ནང་གཙོ་བོར་གྱུར་པའི་བསོད་ནམས་བརྒྱད་དེ། བཅུ་དྲུག་པོ་སྔ་མ་སྔ་མ་ལས། ཕྱི་མ་ཕྱི་མ་བསོད་ནམས་ཁྱད་པར་དུ་འཕགས་པར་སློབ་དཔོན་གསེར་གླིང་པ་བཞེད་ཅིང༌། སྔ་རབས་ཀྱི་དགེ་བའི་བཤེས་གཉེན་ཕལ་ཆེ་དེ་ལྟར་བཞེད། རྣམ་བཤད་ལས། སྤྱིར་རྣམ་པར་འཕེལ་བར་སྟོན་པ་ཡིན་གྱི། སྔ་མ་སྔ་མ་ལས། ཕྱི་མ་ཕྱི་མ་ཁྱད་པར་དུ་འཕགས་པར་སྟོན་པ་ནི་མིན་ཏེ།
དེ་ལྟར་བསྟན་མི་ནུས་པའི་ཕྱིར། ཞེས་གསུངས་སོ། ། དེ་ཉིད་པཎྜི་ཏའི་བཞེད་པ་ཡིན་ཏེ། རྣམ་འཕེལ་བཅུ་དྲུག་རྩེ་མོ་ཡིས། ། གྲངས་ངེས་མེད་ཅིང་གོ་རིམ་ཀྱང༌། ། མེད་དོ་འདིས་ཀྱང་འདིས་ཀྱང་ནི། ། འཕེལ་ལོ་ཞེས་ནི་བྱ་བ་ཡིན། ། ཞེས་གསུངས་སོ། ། གསུམ་པ་བརྟན་པས་མཚོན་པའི་རྩེ་སྦྱོར་ལ་འབྲེལ་ནི། རྣམ་འཕེལ་བཅུ་དྲུག་གིས་མཚོན་ནས་བསྟན་པའི་རྩེ་སྦྱོར་ལས།
རྣམ་པར་མི་རྟོག་པའི་ཡེ་ཤེས་ལ་ངེས་པར་བརྟན་པ་ཐོབ་པའི་ཕྱིར་དེ་འཆད་དོ་ཞེས་སྟོན་པ་ནི། དེ་ལྟར་རྣམ་པར་འཕེལ་བས་རྣམ་པར་སྤེལ་ཞིང༌། ཞེས་སོགས་སོ། ། འབྲེལ་པ་ཅན་དངོས་ལ་མདོ་ནི། དེ་ནས་ལྷའི་དབང་པོ་བརྒྱ་བྱིན་གྱིས། མེ་ཏོག་མན་ད་ར་བ་མང་པོ་བླངས་ཏེ། བཅོམ་ལྡན་འདས་ལ་མངོན་པར་གཏོར་ནས་ཚིག་འདི་སྐད་ཅེས་བརྗོད་དོ། ། དགེ་བའི་རྩ་བ་འདིས་གང་དག་བྱང་ཆུབ་སེམས་པའི་ཐེག་པ་པ་དག་གིས། བླ་མེད་བྱང་ཆུབ་ཏུ་དམིགས་པ་དེ་དག་གིས། སངས་རྒྱས་ཀྱི་ཆོས་རྣམས་ཡོངས་སུ་རྫོགས་པར་གྱུར་ཅིག
རྣམ་མཁྱེན་གྱི་ཆོས་རྣམས་ཡོངས་སུ་རྫོགས་པར་གྱུར་ཅིག རང་གི་ཆོས་རྣམས་ཡོངས་སུ་རྫོགས་པར་གྱུར་ཅིག ཟག་པ་མེད་པའི་ཆོས་རྣམས་ཡོངས་སུ་རྫོགས་པར་གྱུར་ཅིག ཅེས་གསུངས། དེ་བསྡུད་པ་ནི། ཀུན་མཁྱེན་ཉིད་གསུམ་ཆོས་རྣམས་ཀྱི། ། ཡོངས་སུ་རྫོགས་པ་བླ་མེད་པ། ། བརྟན་པ་ཞེས་ནི་མངོན་པར་བརྗོད། ། དེ་ལྟར་ཡང་དག་པའི་ཐབས་ལ་མཁས་པའི་སྟོབས་ཀྱིས་རྣམ་པར་མི་རྟོག་པ་རྟོགས་པའི་གནས་སྐབས་ན་སྙིང་རྗེ་ཆེན་པོ་མངོན་དུ་བྱེད་པའི་ངོ་བོས། རྣམ་པ་ཐམས་ཅད་མཁྱེན་པ་ཉིད་ལ་སོགས་པ་ཇི་སྐད་བཤད་པའི་ཐམས་ཅད་མཁྱེན་པ་ཉིད་གསུམ་གྱི་ཆོས་སེམས་བསྐྱེད་ལ་སོགས་པ་ཡོངས་སུ་རྫོགས་པ་བླ་ན་མེད་པ་ནི།
རང་དོན་རྟོགས་པ་བརྟན་པ་ཡིན་ནོ། ། བཅོམ་ལྡན་འདས་བདག་ནི། བྱང་སེམས་ཆེན་པོ་སླར་ལྡོག་སྟེ། ཉན་ཐོས་སམ་རང་སངས་རྒྱས་སུ་འགྱུར་བར་སེམས་འགའ་ཙམ་ཡང་སྐྱེད་པ་མ་མཆིས་ཏེ། བྱང་སེམས་ཆེན་པོ་འདི་ནི་འདི་ལྟར་རྟོག་སྟེ། ཅི་བདག་རྒལ་ནས་སེམས་ཅན་མ་རྒལ་བ་རྣམས་སྒྲལ་བར་གྱུར་ཅིག བདག་གྲོལ་ནས་མ་གྲོལ་བ་རྣམས་དགྲོལ་བར་གྱུར་ཅིག བདག་དབུགས་ཕྱིན་ནས་དབུགས་མ་ཕྱུང་བ་རྣམས་དབུགས་དབྱུང་བར་གྱུར་ཅིག བདག་ཡོངས་སུ་མྱ་ངན་ལས་འདས་ནས་ཡོངས་སུ་མྱ་ངན་ལས་མ་འདས་པ་རྣམས་མྱ་ངན་ལས་ཟློས་པར་གྱུར་ཅིག ཅེས་གསུངས།
དེ་བསྡུད་པ་ནི། སེམས་ཅན་དོན་ཡོངས་མི་གཏོང་བ། ། བརྟན་པ་ཞེས་ནི་མངོན་པར་བརྗོད། ། ཅེས་དང༌། འགྲེལ་པ་སྔ་མ་ལྟར་སྦྱར་ནས་སེམས་ཅན་གྱི་དོན་ཡོངས་སུ་མི་གཏོང་བའི་མཚན་ཉིད་ནི། གཞན་དོན་ཕྲིན་ལས་ངེས་པར་བརྟན་པ་ཡིན་ནོ། ། མདོ་སྔ་མའི་དོན་ཉི་སྣང་ལས། ངེས་པར་བརྟན་པ་འདི་རྙེད་དཀའ་བ་ཤེས་པའི་དོན་དུ་མེ་ཏོག་མན་ད་ར་བ་སྨོས། རྐང་པ་དང་པོས་མདོར་བསྟན། ཕྱི་མ་གསུམ་གྱིས་མཁྱེན་གསུམ་གྱི་ཆོས་སོ་སོར་བཤད་པ་ཡིན་ནོ། །
ཞེས་གསུངས། མདོ་ཕྱི་མའི་དོན། འགྲེལ་ཆེན་ལས། མཐོང་བ་དང༌། སྒོམ་པ་དང༌། ཁྱད་པར་གྱི་ལམ་དང༌། མི་སློབ་པའི་ལམ་རྟོགས་པའི་དབྱེ་བས་བདག་རྒལ་བ་སོགས་ཚིགས་བཞི་སྨོས་སོ། ། ཞེས་གསུངས། འདིར་མཁྱེན་གསུམ་གྱིས་མཚོན་ནས་མངོན་པར་རྟོགས་པ་བརྒྱད་ཀ་རྫོགས་པར་བསྔོ་བ་ཡིན་ཏེ། འདིས་བརྒྱད་ཀ་བསྡུས་པའི་ཕྱིར་རོ། །
གཞུང་གི་དངོས་བསྟན་ལྟར། ཡོངས་སུ་རྫོགས་པ་མཚན་ཉིད་པ་ནི་མ་ཡིན་ཏེ། མདོ་དང་ཉི་སྣང་ལས། བསྔོ་བར་བཤད་པའི་ཕྱིར་རོ། ། བཞི་པ་སེམས་ཀུན་ཏུ་གནས་པས་མཚོན་པའི་རྩེ་མོ་ལ། འབྲེལ་ནི་མཁྱེན་པ་གསུམ་ལ་ངེས་པ་བརྟན་པོ་ཐོབ་པས་མཚོན་པའི་བཟོད་པའི་རྩེ་སྦྱོར་སྒོམ་པ་ལས་སྐྱེ་མེད་གསུམ་ལ་སེམས་རྩེ་གཅིག་ཏུ་གནས་པའི་ཏིང་ངེ་འཛིན་འབྱུང་བའི་ཕྱིར་ཞེས་སྟོན་པ་ནི། དེ་ལྟར་ངེས་པ་བརྟན་པར་བྱེད་པས་ཞེས་སོགས་སོ། ། འབྲེལ་པ་ཅན་དངོས་ལ་བཤད་བྱའི་མདོ་ནི། བཅོམ་ལྡན་འདས་དེ་ལྟར་ཐེག་པ་ལ་གསར་དུ་ཞུགས་པ་དང༌། ཡུན་རིང་པོ་ནས་སྤྱོད་པ་དང༌།
ཕྱིར་མི་ལྡོག་པ་དང༌། སྐྱེ་བ་གཅིག་གིས་ཐོགས་པའི་བྱང་ཆུབ་སེམས་དཔའ་ཆེན་པོ་རྣམས་ཀྱི་སེམས་བསྐྱེད་པ་དེ་དག་ལ་རྗེས་སུ་ཡི་རང་བར་བགྱིད་ན། དེའི་བསོད་ནམས་ཅི་ཞིག་ཏུ་འཕེལ་བར་འགྱུར། བཀའ་སྩལ་པ། ཀཽ་ཤི་ཀ གླིང་ཆེན་པོ་བཞི་པ་དང༌། སྟོང་གཅིག་པ་དང༌། སྟོང་གཉིས་པ་དང༌། སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ནི་སྲང་ལ་གཞལ་བའི་ཚད་ཀྱི་ཚད་བཟུང་བར་ཡང་སྲིད་ཀྱི། རྗེས་སུ་ཡི་རང་པ་དེ་དང་ལྡན་པའི་བསོད་ནམས་ལ་ནི་ཚད་མེད་དོ། །
ཞེས་གསུངས། དེ་བསྡུད་པ་ནི། གླིང་བཞི་པ་དང་སོགས་སོ། ། ཅི་སྟེ་མདོ་ལས་རྗེས་སུ་ཡི་རང་བསོད་ནམས་མང་བར་བསྟན་གྱི། ཏིང་ངེ་འཛིན་བསོད་ནམས་མང་བར་མ་བསྟན་ནོ་སྙམ་ན། རྗེས་སུ་ཡི་རང་ནི་མདོའི་དངོས་བསྟན་ཡིན་ལ། ཏིང་ངེ་འཛིན་ནི་སྦས་དོན་ཡིན་པས། དངོས་བསྟན་གྱི་དཔེ་དང༌། སྦས་པའི་དོན་གཉིས་དཔེ་དོན་སྦྱར་ནས་གསུངས་པ་ཡིན་ཞེས་ཆོས་ཀྱི་རྗེ་གསུང་ངོ༌། ། དགེ་བའི་བཤེས་གཉེན་འབྲེ་ཆེན་པོ།
རྗེས་སུ་ཡི་རང་ཡང་ཡིན། ཏིང་ངེ་འཛིན་ཀྱང་ཡིན་པས། མདོ་ལས་རྗེས་སུ་ཡི་རང་གི་ལྡོག་པ་དང༌། བསྟན་བཅོས་ལས་ཏིང་ངེ་འཛིན་གྱི་ལྡོག་པ་ནས་བསྟན་གྱི། དོན་གཞན་གྱི་བསྟན་པ་མིན་ནོ། ། ཞེས་བཞེད། བརྒྱད་སྟོང་འགྲེལ་ཆེན་ལྟར་ན། དོན་གཞན་གྱིས་བསྟན་པར་བཞེད་དེ། དགོངས་པ་ནི། ཡི་རང་གི་བསོད་ནམས་དང་ལྡན་པ་ཆོས་མཆོག་སྟེ།
ཡི་རང་པོ་ཆོས་མཆོག་ལ་གནས་པའི་དབང་དུ་བྱས་སོ། ། བསོད་ནམས་དེ་དང་ལྡན་པའི་ཆོས་མཆོག་གི་ངོ་བོ་ནི་ཏིང་ངེ་འཛིན་ཏེ། ཏིང་ངེ་འཛིན་རྣམ་པར་མི་རྟོག་པ། ཞེས་བཤད་པ་བཞིན་ནོ། ། འདིར་སེམས་དཔའ་བཞི་ནི། འགྲེལ་ཆེན་ལས། ལུགས་གསུམ་གསུངས་ཏེ། ལུགས་དང་པོ་འཕགས་པའི་བཞེད་པ་ནི། མཐོང་སྒོམ་ལམ་གྱི་སྤང་བྱ། རྣམ་པར་རྟོག་པ་རྣམ་པ་བཞིའི་གཉེན་པོ་རྟོགས་པ་པོའི་དབང་དུ་བྱས་པར་བཤད་པས་འདིའི་དགོངས་པ་འབྲེ་ཨར་གྱིས།
མཐོང་སྤངས་ཀྱི་གཉེན་པོ་གཅིག་ནི། ས་དང་པོ་དང༌། སྒོམ་སྤང་རྟོག་པའི་གཉེན་པོ་གསུམ་ནི། ས་གཉིས་པ་ནས་བདུན་པའི་བར་དང༌། དག་པ་ས་གསུམ་དང༌། ས་བཅུ་པ་རྣམས་ཡིན་པར་བཞེད། ལུགས་གཉིས་པ་ནི། རྟགས་དང༌། རྣམ་འཕེལ། ངེས་པར་བརྟན་པ།
སེམས་ཀུན་ཏུ་གནས་པ་བཞི་ལ་གནས་པའི་དབང་དུ་བྱས་པ་ཡིན་པར་བཤད་ལ། རྟགས་སོགས་འདི་དག་ངེས་འབྱེད་མཚན་ཉིད་པ་ལ་བྱེད་ན་མདོ་སྡེ་རྒྱན་དང་འགལ་ལ། སེང་བཟང་ལྟར་འཆད་ན་མི་འགལ་ཙམ་ཞེས་འདུལ་དཀར་བཞེད། ལུགས་གསུམ་པ་ནི། ཐེག་པ་ལ་དང་པོར་ཞུགས་པ་ནི། མོས་པས་སྤྱོད་པའོ། ། སྤྱོད་པ་ལ་ཞུགས་པ་ནི། རབ་ཏུ་དགའ་བ་སོགས་ས་བདུན་ལ་གནས་པའོ། ། ཕྱིར་མི་ལྡོག་པ་ནི་མི་གཡོ་བ་སོགས་ས་གསུམ་ལ་གནས་པའོ། ། སྐྱེ་བ་གཅིག་གིས་ཐོགས་པ་ནི་ས་བཅུ་པའོ། །
ཞེས་གསུངས་ལ། འདི་རང་ལུགས་ཡིན་པར་གྲགས། གཉིས་པ་མཐོང་ལམ་རྩེ་སྦྱོར་ལ། འབྲེལ་ནི། ངེས་པར་འབྱེད་པའི་ཆ་དང་མཐུན་པའི་འོག་ཏུ་མཐོང་བའི་ལམ་ཡིན་ཏེ། ཞེས་པའོ། ། འབྲེལ་པ་ཅན་དངོས་ལ། མཐོང་སྒོམ་བར་ཆད་མེད་པའི་རྩེ་སྦྱོར་གསུམ་གྱི་སྐབས་སུ་སྤང་བྱ་འདི་དག་སྤངས་ཤིང༌། གཉེན་པོ་འདི་རྒྱུད་ལ་བརྟེན་ན་འབྲས་བུ་འདི་འབྱུང་ཞེས་སྟོན་པ་ལས། ཐོག་མར་སྤང་བྱ་མཐོང་སྤངས་རྟོག་པ་འཆད་པ་ལ།
མདོར་བསྟན། རྒྱས་པར་བཤད། གཉེན་པོའི་དབྱེ་བའོ། ། དང་པོ་ལ། གཟུང་རྟོག་མདོར་བསྟན། འཛིན་རྟོག་མདོར་བསྟན། དང་པོ་ལ་འབྲེལ་ནི། གཟུང་བ་ལ་ལྟོས་ནས་འཛིན་པ་འཇོག་པའི་ཕྱིར། ཐོག་མར་གཟུང་རྟོག་འཆད་ཅེས་སྟོན་པ་ནི། དེ་ལ་མི་མཐུན་པའི་ཕྱོགས་གཉེན་པོ་དང་བཅས་པ་ཞེས་སོ། །
དངོས་ལ་མདོ་ནི།

སེམས་དཔའ་བཞིའི་རྗེས་སུ་ཡིད་རང་བར་བྱས་ནས་བླ་མེད་བྱང་ཆུབ་ཏུ་བསྔོ་བར་བྱ་སྟེ། ཇི་ལྟར་གཉིས་ཀྱི་འདུ་ཤེས་སུ་མི་འགྱུར་བ་དང༌། གཉིས་སུ་མེད་པའི་འདུ་ཤེས་སུ་མི་འགྱུར་བ་དེ་ལྟར་ཡོངས་སུ་བསྔོ་བར་བྱའོ། ། ཞེས་འཇུག་པ་གཟུང་རྟོག་དང༌། རབ་འབྱོར་གྱིས་སྨྲས་པ། ཤཱ་རིའི་བུ། ཤེས་རབ་ཀྱི་ཕ་རོལ་ཏུ་ཕྱིན་པ་འབའ་ཞིག་རྣམ་པར་མི་རྟོག་པར་མ་ཟད། གཟུགས་ནས་སངས་རྒྱས་ཀྱི་བར་གྱི་ཆོས་ཐམས་ཅད་རྣམ་པར་མི་རྟོག་པའོ། ། ཞེས་ལྡོག་པ་གཟུང་རྟོག་མདོར་བསྟན་ནོ། ། དེ་བསྡུད་པ་ནི། བླངས་དང་དོར་བྱའི་དབྱེ་བ་ཡིས། །
འཇུག་པ་དང་ནི་ལྡོག་པ་ལ། ། ཞེས་སོ། ། འདིར་མདོ་ལས། གཉེན་པོ་མི་རྟོག་པའི་ཡེ་ཤེས་དངོས་སུ་བསྟན་ནས། སྤང་བྱ་རྟོག་པ་ཤུགས་ལ་སྟོན་ཅིང༌། བསྟན་བཅོས་ལས་ནི་སྤང་བྱ་རྟོག་པ་དངོས་སུ་བསྟན་ནས། གཉེན་པོ་ཤུགས་ལ་སྟོན། འགྲེལ་པ་ལས་ནི། སྤང་གཉེན་སྦྱར་ནས་བསྟན་ནོ། ། ཅི་སྟེ་ཉན་ཐོས་དང༌།
བྱང་སེམས་ཀྱི་ཆོས་ལ་དམིགས་ནས་ལྡོག་བྱ་དང་འཇུག་བྱར་ཞེན་པའི་བློ་དེ། སྤང་བྱར་མི་འཐད་དེ། གནས་ཚུལ་དང་མཐུན་པར་འཇུག་པའི་ཕྱིར་ཞེ་ན། འདིར་བསྟན་གཟུང་རྟོག་གཉིས་ཆོས་ཅན། མཐོང་སྤངས་ཡིན་ཏེ། ཡུལ་གྱི་གནས་ཚུལ་ལས་ཕྱིན་ཅི་ལོག་ཏུ་ཞུགས་པའི་རྟོག་པ་ཀུན་བརྟགས་ཡིན་པའི་ཕྱིར། དཔེར་ན་མཐོང་སྤང་ཉོན་མོངས་པ་བཞིན་ཞེས་སྟོན་པ་ནི། ཇི་བཞིན་ཡུལ། ། མིན་པའི་བདག་ཉིད་དག་ཤེས་བྱ། ། ཞེས་པའོ། །
གཉིས་པ་འཛིན་རྟོག་མདོར་བསྟན་པ་ལ། མདོ་ནི། ནམ་མཁའ་དབེན་པའི་ཕྱིར་སེམས་ཅན་དབེན་པར་ལྟའོ། ། ནམ་མཁའ་སྟོང་པ་ཉིད་ཀྱི་ཕྱིར། སེམས་ཅན་སྟོང་པ་ཉིད་དུ་ལྟའོ། ། ནམ་མཁའ་སྙིང་པོ་མེད་པའི་ཕྱིར། སེམས་ཅན་སྙིང་པོ་མེད་པར་ལྟའོ། ། ནམ་མཁའ་གསོག་ཉིད་ཀྱི་ཕྱིར། སེམས་ཅན་གསོག་ཉིད་དུ་ལྟའོ། ། ཞེས་སོགས་སོ། །
དེ་བསྡུད་པ་ནི། སོ་སོ་སྐྱེ་བོ་འཕགས་དབྱེ་བས། ། ཞེས་སོགས་སོ། ། རྐང་པ་དང་པོས་རྟོག་པ་འདི་གཉིས་གང་ལ་ཡོད་པའི་རྟེན་གྱི་གང་ཟག་དེ་བསྟན། སེམས་ཅན་ཞེས་པས་རྟོག་པའི་ཡུལ་དེ་བསྟན། དེ་ཡང་མདོར་བསྟན་དུ། གང་ཟག་ལ་རྫས་བཏགས་སུ་འཛིན་པ་དེ་དངོས་སུ་བསྟན་ནས། གདགས་གཞི་ཆོས་ལ་རྫས་བཏགས་སུ་འཛིན་པ་ཤུགས་ལ་བསྟན། རྒྱས་བཤད་དུ་དེ་ལས་ལྡོག་སྟེ་བསྟན་པ་ཡིན་ནོ། ། འདིར་རྟོག་པ་གཉིས་སྐྱེ་འཕགས་གཉིས་ལ་སོ་སོར་ངེས་པར་བཤད་པའི་དོན་ལ།
དགེ་བའི་བཤེས་གཉེན་སྔ་རབས་པ་རྣམས་ཡུལ་གྱི་རྫས་འཛིན་དང༌། བཏགས་འཛིན་གཉིས་ཀྱི་དབང་དུ་བྱས་པ་ཡིན་གྱི། ཡུལ་ཅན་རྟོག་པའི་དབང་དུ་བྱས་ན་གཉིས་ཀ་ལའང་གཉིས་ཀ་ཡོད་དེ། མཐོང་སྤང་ཡིན་པའི་ཕྱིར་དང༌། འཕགས་པ་ལ་སྒོམ་སྤངས་སུ་གྱུར་པའི་རྫས་འཛིན་རྟོག་པ་ཡོད་པའི་ཕྱིར་ཞེས་འཆད། འདིས་ནི་འཕགས་སེང་གི་ཕྱོགས་སྔ་མ་ཞལ་གྱིས་བཞེས་ཏེ། ཉི་སྣང་ལས། ཆོས་ཐམས་ཅད་བདག་མེད་པ་ཡིན་ནོ་ཞེས་ཏེ་དེ་ལྟ་བུ་རྣམས་སོ་སོ་སྐྱེ་བོས་ཀྱང་རྟོགས་པ་མ་ཡིན་ནམ། དེས་ན་འཛིན་པའི་རྣམ་པར་རྟོག་པ་དང་པོའི་རྣམ་པར་བཞག་པ་ནི་མ་ཁྱབ་པར་འགྱུར་རོ་ཞེ་ན། དེ་དག་གི་ནི་མོས་པ་ཡིད་ལ་བྱེད་པ་ཡིན་ལ།
འདིར་ནི་དེ་ཁོ་ན་ཉིད་ཡིད་ལ་བྱེད་པ་བརྗོད་པར་འདོད་པ་ཡིན་པས་སྙིང་པོ་མེད་དོ། ། ཞེས་དང༌། འཕགས་པ་ལའང་འདི་ལྟ་བུ་ཡོད་པ་ཡིན་ཏེ། དགེ་སློང་དག མཚན་མོ་འདས་ནས་ནང་པར་གྱི་དུས་སུ་ངས་སྲོག་ཆགས་ཅེ་སྤྱང་སྐད་འབྱིན་པའི་སྒྲ་ཐོས་སོ། ། ཞེས་བྱ་བ་དང༌། དེ་བཞིན་དུ། དེའི་ཚེ་དེའི་དུས་སུ་རི་དྭགས་ཀྱི་རྒྱལ་པོ་སེང་གི་ཡན་ལག་མ་སྨད་པ་ཞེས་བྱ་བར་གྱུར་ཏོ་ཞེས་གསུངས་པ་མ་ཡིན་ནམ། དེས་ན་འཛིན་པའི་རྣམ་པར་རྟོག་པ་གཉིས་པའི་རྣམ་གཞག་ལ་མ་ཁྱབ་པར་འགྱུར་རོ་ཞེ་ན། དེའི་ཚིག་དོན་ནི་ཐ་སྙད་པ་ཡིན་གྱི།
དོན་དམ་པ་ནི་མིན་པ་དེས་ན་སྙིང་པོ་མེད་དོ་ཞེས་གསུངས་པའི་ཕྱིར་དང༌། འགྲེལ་ཆེན་དུའང་དེ་ཉིད་དྲངས་ནས་གསུངས་པའི་ཕྱིར། ཅི་སྟེ་དེ་དག་ཀྱང༌། ཡུལ་ལ་དགོངས་པ་ཡིན་ནོ་སྙམ་ན་ནི། སྐབས་འདིར་ཡུལ་ཅན་རྟོག་པའི་རྣམ་གཞག་མ་བསྟན་པར་གྱུར་བས་སྐབས་དོན་ལས་ཉམས་པར་འགྱུར་རོ། ། དེས་ན་ཀུན་མཁྱེན་ཆོས་རྗེའི་བཞེད་པ་འདི་ལྟར་བཤད་པར་བྱ་སྟེ། འདིར་རྫས་ནི། དོན་དམ་པར་དོན་བྱེད་ནུས་པའམ། རང་སྐྱ་ཐུབ་པའི་རྫས་སམ། རྟག་ཅིང་བརྟན་པའི་རྫས་གང་རུང་ཡིན་ལ།
དེ་དག་ཏུ་འཛིན་པ་ནི་རྫས་འཛིན་རྟོག་པ་ཡིན་ལ། དེའི་ནང་ནས་ཀྱང་ཡུལ་གང་ཟག་གམ། སེམས་སེམས་བྱུང་ལ་དམིགས་ནས་དེ་དག་གང་རུང་དུ་འཛིན་པ་ནི་རྫས་འཛིན་འཛིན་རྟོག་ཡིན་ནོ། ། བཏགས་པ་ནི། ཡན་ལག་གམ། ཆ་ཤས་སོགས་ལ་བཏགས་པ་ཙམ་ཡིན་ལ། དེ་དག་ཏུ་འཛིན་པ་ནི་བཏགས་འཛིན་ནོ། ། འདི་ལའང་ཆོས་དང་གང་ཟག་ལ་དབྱེ་བས་རྣམ་པ་གཉིས་སོ། ། འདིར་སྐྱེ་འཕགས་གཉིས་ལ་སོ་སོར་ངེས་པར་བཤད་པ་ནི། མཐོང་སྤང་ཁོ་ནའི་དབང་དུ་བྱས་པ་ཡིན་ཏེ།
དེ་འཆད་པའི་སྐབས་ཡིན་པའི་ཕྱིར་དང༌། གཞན་དུ་སྒོམ་སྤངས་རྫས་འཛིན་གྱི་རྣམ་གཞག་གསུངས་པ་དང་ཡང་འགལ་བར་འགྱུར་བའི་ཕྱིར་རོ། ། དེ་ལས་ཀྱང་གང་ཟག་ལ་རྫས་འཛིན་དང་བཏགས་འཛིན་ཁོ་ནའི་དབང་དུ་བྱས་པ་ཡིན་ཏེ། མདོ་དང་བསྟན་བཅོས་འགྲེལ་པ་འགྲེལ་བཤད་ཐམས་ཅད་ཀྱིས། གང་ཟག་ཁོ་ན་ལ་སྦྱར་ཏེ་གསུངས་པའི་ཕྱིར་རོ། ། དེས་ན་གང་ཟག་ལ་རྫས་སུ་འཛིན་པ་ནི། འཕགས་པ་རྣམས་ལ་མེད་དེ། གང་ཟག་བཏགས་པ་ཙམ་དུ་མངོན་སུམ་དུ་རྟོགས་པའི་ཕྱིར་ཏེ། གང་ཟག་གི་བདག་མེད་མངོན་སུམ་དུ་རྟོགས་པའི་ཕྱིར་རོ། ། འོ་ན་འདིར་བསྟན་རྫས་འཛིན་དེ།
ཐེག་ཆེན་མཐོང་སྤངས་ཤེས་སྒྲིབ་མིན་པར་འགྱུར་ཏེ། ཉན་ཐོས་འཕགས་པས་ཀྱང་སྤངས་པའི་ཕྱིར་སྙམ་ན། བདེན་མོད་ཀྱི། འོན་ཀྱང་མདོར་བསྟན་གྱི་གཞུང་གིས་དངོས་སུ་བསྟན་པའི་ཕུང་པོ་ལྔ་ཚོགས་ཙམ་ལ་རྟག་གཅིག་དང་རང་དབང་ཅན་གྱི་རྫས་སུ་འཛིན་པ་ནི། ངར་འཛིན་གྱི་རྣམ་པ་ཅན་ཡིན་ཏེ། འཕགས་སེང་གཉིས་ཀས་དེ་ལྟར་བཤད་པའི་ཕྱིར། མཐོང་སྤངས་ཤེས་སྒྲིབ་ཏུ་འཇོག་པ་ནི། དེས་ཤུགས་ལ་འཕངས་པའི་ཕུང་པོ་ལྔ་སོ་སོ་ལ་དོན་དམ་པའི་དངོས་པོར་མངོན་པར་ཞེན་པ་དེ་ཡིན་ནོ། ། དཔེར་ན་སྐབས་དང་པོ་རང་དབང་ཅན་དང༌། གཅིག་པུ་སོགས་རྫས་འཛིན།
ཉོན་སྒྲིབ་དངོས་སུ་བཤད་ནས། དེའི་ཤུགས་ལ་རྫས་འཛིན་ཤེས་སྒྲིབ་བསྟན་པ་བཞིན་ནོ། ། དེ་ལྟར་སྟོན་པའི་རྒྱུ་མཚན་ཡང༌། ཕུང་པོ་ངར་འཛིན་པ་དང༌། ཕུང་པོ་ལ་བདེན་པར་འཛིན་པ་ཀུན་བརྟགས་གཉིས། ཐེག་ཆེན་གྱི་ས་ཅིག་ཆར་དུ་སྤོང་བའི་ཕྱིར་རོ། ། འདིར་བསྟན་གང་ཟག་ལ་བཏགས་འཛིན་རྟོག་པ་སོ་སོ་སྐྱེ་བོ་ལ་མེད་དེ། གང་ཟག་གི་བདག་མེད་མངོན་སུམ་དུ་མ་རྟོགས་པའི་ཕྱིར། ཐེག་ཆེན་འཕགས་པ་ལའང་མེད་དེ། ཐེག་ཆེན་མཐོང་སྤང་ཡིན་པའི་ཕྱིར།
དེས་ན་ཉན་རང་འཕགས་པ་ཁོ་ན་ལ་ཡོད་དེ། དེས་གང་ཟག་གི་བདག་མེད་མངོན་སུམ་དུ་རྟོགས་ཤིང༌། གང་ཟག་གི་བདག་མེད་ལ་བདེན་པར་འཛིན་པ་མ་སྤངས་པའི་ཕྱིར། ཆོས་ལ་དེ་ཁོ་ན་ཉིད་ཡིད་བྱེད་ཀྱིས་བཏགས་འཛིན་རྟོག་པ་ནི་མངོན་གྱུར་པ་མི་སྲིད་དོ། ། སོ་སྐྱེ་ལ་མེད་ཅིང་འཕགས་པ་ལའང་མེད་པའི་ཕྱིར། ཉན་རང་འཕགས་པ་ལ་མེད་དེ། ཆོས་ཀྱི་བདག་མེད་མངོན་སུམ་དུ་མ་རྟོགས་པའི་ཕྱིར། ཐེག་ཆེན་འཕགས་པ་ལའང་མེད་དེ། ཐེག་ཆེན་མཐོང་སྤངས་ཡིན་པའི་ཕྱིར། མཐོང་སྤངས་སུ་གྱུར་པའི་ཆོས་ལ་རྫས་འཛིན་གྱི་རྟོག་པ་ཉན་རང་འཕགས་པ་ལའང་ཡོད་དེ།
གདགས་གཞི་ཕུང་པོ་ལྔ་ལ་བདེན་པར་འཛིན་པ་ཡོད་པའི་ཕྱིར། འོ་ན་རྣམ་བཤད་ལས། ཉན་རང་འཕགས་པ་ལ། གང་ཟག་ལ་བདེན་འཛིན་མེད་པར་མ་བཤད་དམ་སྙམ་ན། བཤད་མོད་དེ་ཙམ་གྱིས་བདེན་མེད་རྟོགས་པར་མི་འགྱུར་ཏེ། དཔེར་ན་ཉན་ཐོས་བྱེ་བྲག་པས། བུམ་པ་བཏགས་ཡོད་དུ་ཁོང་དུ་ཆུད་ཀྱང་བུམ་པའི་རྡུལ་སོ་སོར་བ་བཏགས་ཡོད་དུ་ཁོང་དུ་མ་ཆུད་པ་བཞིན་ནོ། ། དེ་ལྟ་ན་ཡང༌། ཨརྻ་དེ་བའི་གཞུང་དང་འགལ་བར་མི་འགྱུར་ཏེ། རང་རྒྱལ་གྱི་གཟུགས་སྒྲ་བདེན་མེད་དུ་རྟོགས་པར་མི་འཇོག་པ་བཞིན་ནོ། །
ཡང་རྣམ་བཤད་ལས། ཐེག་ཆེན་འཕགས་པ་ལ་བདེན་འཛིན་མེད་དེ་ཆོས་ཀྱི་བདག་མེད་མངོན་སུམ་དུ་རྟོགས་པའི་ཕྱིར། ཞེས་དང༌། ཐེག་ཆེན་འཕགས་པ་ལ་རྫས་འཛིན་རྟོག་པ་མངོན་གྱུར་མེད་ཅེས་པ་རྣམས་ནི། མཐོང་སྤངས་ལ་དགོངས་པ་ཡིན་པས་གཞན་དུ་བསམ་པར་མི་བྱའོ། ། དེས་ན་འདིར་དངོས་སུ་བསྟན་པའི་རྫས་འཛིན་རྟོག་པ་ནི། གང་ཟག་གི་བདག་འཛིན་ཡིན་པར་ཁ་ཆེ་གཞོན་ནུ་དཔལ་གྱིས་བཤད་དེ། བསྡུས་དོན་ལ། དེ་ལ་འཛིན་པའི་རྣམ་པར་རྟོག་པ་གང་ཟག་རྫས་སུ་ཡོད་པ་ནི། གང་ཟག་གི་རྫས་ཀྱི་བདག་ཏུ་འཛིན་པའོ། །
སྐྱེས་བུ་བཏགས་པར་ཡོད་པ་ནི་ཆོས་ཀྱི་བདག་ཏུ་འཛིན་པའོ། ། ཞེས་འབྱུང་བའི་ཕྱིར་རོ། ། དེས་འདིར་བསྟན་རྟོག་པ་ཐམས་ཅད་ཤེས་སྒྲིབ་ཁོ་ནར་བཞེད་པ་ཤིང་རྟའི་སྲོལ་འབྱེད་ཆེན་པོ་ཐམས་ཅད་ཀྱི་ལུགས་ནི་མིན་ཏེ། བསྡུས་དོན་སྒྲོན་མ་ལས། ཉོན་མོངས་སྒྲིབ་དང་ཤེས་བྱའི་སྒྲིབ། ། ལ་ལ་གཉིས་ཆར་འདོད་པ་ཡོད། ། ཅེས་གསུངས་པས། རིགས་པའི་དབང་ཕྱུག་ཆ་པའི་ཞལ་ནས། བཏགས་འཛིན་རྟོགས་པ་མཐོང་སྤངས་སུ་ཁས་བླངས་ནས། འཕགས་པ་ལ་ཡོད་པར་འདོད་པ་ནི།
ངའི་མ་མོ་གཤམ་ཡིན་ནོ། ། ཞེས་སྨྲ་བ་དང་མཚུངས་སོ། ། ཞེས་གསུངས་པའང་སྐྱོན་མིན་ཏེ། ཐེག་ཆེན་གྱི་མཐོང་སྤངས་ཡིན་ཡང༌། ཉན་རང་འཕགས་པ་ལ་ཡོད་པ་མི་འགལ་བའི་ཕྱིར། དེ་སྐད་དུ་ཡང་དག་ལྡན་ལས། འཛིན་པའི་རྣམ་པར་རྟོག་པ་དང་པོ་སེམས་ཅན་རྫས་སུ་ཡོད་པ་ལ་བརྟེན་པ་ནི་སོ་སོ་སྐྱེ་བོ་དག་གི་ཡིན་ཏེ། དེ་དག་གིས་མ་སྤངས་པའི་ཕྱིར་དང༌། འཕགས་པ་དག་ནི་མ་ཡིན་ཏེ། དེ་དག་གིས་སྤངས་པའི་ཕྱིར་དང༌།
མཐོང་བས་སྤང་བར་བྱ་བའི་སྐབས་ཉིད་ཡིན་པའི་ཕྱིར། འཛིན་པའི་རྣམ་པར་རྟོག་པ་གཉིས་པ་སེམས་ཅན་བཏགས་པར་ཡོད་པ་ལ་བརྟེན་པ་ནི། འཕགས་པ་དག་གིས་ཏེ། དེ་ཉན་ཐོས་དང་རང་རྒྱལ་དག་གིས་མ་སྤངས་པ་ཉིད་ཀྱི་ཕྱིར་དང༌། སོ་སོ་སྐྱེ་བོ་དག་ལ་དང་པོ་ནི་ཡོད་པའི་ཕྱིར་རོ། ། ཞེས་གསུངས་པའི་ཕྱིར་རོ། ། སློབ་དཔོན་ཆོས་ཀྱི་བཤེས་གཉེན་ནི། སྐྱེ་འཕགས་གཉིས་སོ་སོར་ཡུལ་དུ་བྱས་པའི་རྟོག་པ་ལ། རྫས་འཛིན་རྟོག་པ་དང༌། བཏགས་འཛིན་རྟོག་པ་ཞེས་བྱ་ལ།
དེ་ཡང་སོ་སོ་སྐྱེ་བོ་རྫས་སུ་ཡོད་པ་ཞེས་བྱ་སྟེ། ཟླ་བ་གཉིས་སུ་སྣང་བ་ལྟ་བུ་མིན་པར་ཡང་དག་པའི་ཀུན་རྫོབ་ཏུ་ཚད་མས་གྲུབ་པའི་ཕྱིར། འཕགས་པའི་གང་ཟག་ནི་བཏགས་པ་ཙམ་ཡིན་ཏེ། ལུང་ལས། ཆོས་ལྔ་པོ་འདི་དག་ནི་བཏགས་པ་ཙམ་སྟེ། འདས་པ་དང་མ་འོངས་པ་དང༌། སོ་སོར་མ་བརྟགས་པའི་འགོག་པ་དང༌། མྱ་ངན་ལས་འདས་པ་དང་གང་ཟག་རྣམས་ཏེ། འདི་དག་ནི་མིང་ཙམ་མོ། ། ཞེས་འབྱུང་བའི་ཕྱིར།
ཞེས་བཞེད། གཉིས་པ་རྒྱས་པར་བཤད་པ་ལ་གཉིས་ལས། དང་པོ་གཟུང་རྟོག་རྒྱས་པ་བཤད་པ་ལ། འཇུག་པ་བཟུང་རྟོག་རྒྱས་པར་བཤད་པ་དང༌། ལྡོག་པ་གཟུང་རྟོག་རྒྱས་པར་བཤད་པ་གཉིས། དང་པོ་ལ་འབྲེལ་ནི། འཇུག་པ་དང་ནི་ལྡོག་པ་ལ། ། སོ་སོ་དགུ་ཡི་བདག་ཉིད་ཅེས་གསུངས་ན། དགུ་པོ་དེ་གང་ཞེ་ན། འདི་ལ་བཤད་བྱའི་མདོ་ནི།
འཛིན་རྟོག་མདོར་བསྟན་པ་ལ་འཕྲོས་ནས། རབ་འབྱོར་གྱིས་གསོལ་པ། བཅོམ་ལྡན་འདས་ཇི་ལྟར་སྒྱུ་མ་ལྟ་བུའི་སེམས་ཅན་བླ་ན་མེད་པའི་བྱང་ཆུབ་ཏུ་འཚང་རྒྱ་བར་འགྱུར་བ་ལགས། ཞེས་སོགས་སོ། ། དེ་བསྡུད་པ་ནི། ངོ་བོ་ཉིད་དང་རིགས་དང་ནི། ། ཞེས་སོ། ། འདི་ལ་ཡུལ་གྱི་དབྱེ་བས་དགུ་གསུངས་ཤིང༌། ཆུང་ངུ་འབྲིང་ཆེན་པོའི་དབྱེ་བས་དགུར་ཕྱེ་བ་ཡིན་པས་དགུ་པོ་དེར་གྲངས་ངེས་པའང་ཡིན་ནོ། ། གཉིས་པ་ལ།
རབ་འབྱོར་འདི་ལྟ་སྟེ་དཔེར་ན་ཉི་མ་དང་ཟླ་བའི་དཀྱིལ་འཁོར་ནི་གླིང་བཞིར་ལས་བྱེད་ཅིང༌། གླིང་བཞིའི་རྗེས་སུ་འགྲོའོ། ། དེ་བཞིན་དུ། ཡུམ་ཡང་ཕ་རོལ་ཏུ་ཕྱིན་པ་ལྔའི་ལས་བྱེད་ཅིང༌། ལྔའི་རྗེས་སུ་འབྲང་ངོ་ཞེས་སོ། ། དེ་དག་བསྡུད་པ་ནི། སྲིད་དང་ཞི་བར་ལྟུང་བའི་ཕྱིར། ། ཞེས་སོགས་སོ། ། སློབ་དཔོན་གྱིས། གཞུང་འདི་གཉིས་ལའང༌།
སྒོམ་སྤངས་རྟོགས་པའི་རིགས་པས། སྦྱོར་བའི་རྣམ་པའི་སྤྱོད་ཡུལ་ཅན། ། ཞེས་དང༌། གཉིས་པ་སེམས་དང་སེམས་བྱུང་རྣམས། ། འཇུག་པའི་ཡུལ་ཅན་ཡིན་བཞེད་དེ། ། ཞེས་སྦྱོར་རོ། ། གཉིས་པ་འཛིན་རྟོག་རྒྱས་པར་བཤད་པ་ལའང་གཉིས་ལས། དང་པོ་ལ་འབྲེལ་ནི། སོ་སོར་དགུ་ཡི་བདག་ཉིད་ཅེས་གསུངས་ན། དགུ་པོ་གང་ཞེ་ན།
ཡུལ་གྱི་དབྱེ་བས་ཆུང་འབྲིང་དགུར་འབྱེད་དོ་ཞེས་སྟོན་པ་ལ། མདོ་ནི། གཟུང་རྟོག་རྒྱས་པར་བཤད་པ་ལ་འཕྲོས་ནས། རབ་འབྱོར་གྱིས་གསོལ་པ། བཅོམ་ལྡན་འདས་ཆོས་ཐམས་ཅད་རང་བཞིན་གྱིས་སྟོང་པ་ལགས། ཆོས་གང་ཡང་ཡོངས་སུ་འཛིན་པའམ་གཏོང་བ་མཆིས་སམ། བཀའ་སྩལ་པ་དེ་ནི་མ་ཡིན་ནོ། ། ཡུམ་ནི་ཆོས་གང་ཡང་ཡོངས་སུ་འཛིན་པའམ། གཏོང་བ་མེད་དོ། ། ཞེས་སོགས་སོ། །
དེ་བསྡུད་པ་ནི། འཛིན་པ་དང་ནི་འདོར་བ་དང༌། ། ཞེས་སོགས་སོ། ། གཉིས་པ་ལ། བཏགས་འཛིན་རྟོག་པ་རྒྱས་པར་བཤད་པ་ལ། མདོ་ནི། རབ་འབྱོར་སངས་རྒྱས་བཅོམ་ལྡན་འདས་དེ་དག་གི་ནི་ཉན་ཐོས་དང་རང་སངས་རྒྱས་ཀྱིས་སྤངས་པ་ཡིན། ཞེས་སོགས་སོ། ། དེ་བསྡུད་པ་ནི། དེ་བཞིན་ངེས་པར་མི་འབྱུང་དང༌། །
ཞེས་སོགས་སོ། ། གསུམ་པ་གཉེན་པོའི་དབྱེ་བ་ལ། ལུས་རྣམ་གཞག་ཏུ་གཉེན་པོ་རྣམ་པ་བཞི་དང་ནི། ། ཞེས་བཤད་པ་དེ། འདིར་རྩ་བར་དངོས་སུ་མ་གསུངས་པས་བཤད་དགོས་སོ་ཞེ་ན། དེ་སྟོན་པ་ནི། དེ་ལྟར་བར་སྐབས་ཀྱི་ཚིགས་སུ་བཅད་པ་དགུས་རྣམ་པ་བཞི་ཉིད་ལས། ཞེས་སོགས་སོ། ། གཉེན་པོ་རྣམ་པ་བཞི་དང་ནི། ། འཕགས་པ་ལྟར་ན་སེམས་དཔའ་བཞིའི་ཡེ་ཤེས་ལ་བཞེད་དེ།
ཉི་ཁྲི་སྣང་བ་ལས། རྣམ་པར་རྟོག་པ་རྣམ་པ་བཞིའི་གཉེན་པོ་མཐོང་བའི་ལམ་དང༌། སྒོམ་པའི་ལམ་དག་གིས་རྟོགས་པ་པོ་རྣམ་པ་བཞི་བསྙད་པའི་ཕྱིར། ཐེག་པ་ལ་གསར་དུ་ཞུགས་པ་དང༌། སྤྱོད་པ་ལ་ཞུགས་པ་དང༌། ཕྱིར་མི་ལྡོག་པ་དང༌། སྐྱེ་བ་གཅིག་གིས་ཐོགས་པ་ཞེས་བྱ་བ་རྣམ་པ་བཞི་པོ་དེ་བསྟན་པས་གང་གསུངས་པ་ཡིན་ནོ། ། ཞེས་གསུངས་པས་སོ། ། སློབ་དཔོན་ལྟར་ན། མཐོང་སྤངས་ཀྱི་གཉེན་པོ་སྦྱོར་འཇུག་གཉིས།
སྒོམ་སྤངས་ཀྱི་གཉེན་པོ་སྦྱོར་འཇུག་གཉིས་ཏེ་བཞིར་བཞེད་དོ། ། འོ་ན་སྦྱོར་འཇུག་གི་ཁྱད་པར་དེ་གང་ལ་བྱ་ཞེ་ན། འདི་ལ་སྔ་རབས་མཁས་པའི་བཤད་སྲོལ་མང་མོད། ཀུན་མཁྱེན་ཆོས་རྗེས་བཞེད་པ་ནི་འདི་ཡིན་ཏེ། མཐོང་ལམ་གྱི་སྦྱོར་བ་ཉེར་བསྡོགས་ནི། བྱང་སེམས་ཀྱི་ཆོས་མཆོག་ཆེན་པོའི་ཡེ་ཤེས་ལ་བྱ་སྟེ། བརྒྱད་སྟོང་འགྲེལ་པ་གནས་ཀྱི་ཟླ་འོད་དང༌། མཛོད་ཀྱི་འགྲེལ་བཤད་བྱེད་པ་གཉིས་ཀྱིས་དེ་ལྟར་བཤད་པའི་ཕྱིར་རོ། ། དེ་ལྟའང་མཐོང་སྤངས་མིན་པར་མི་འགྱུར་ཏེ། སྤངས་བྱ་ལ་མཐོང་སྤངས་སྒོམ་སྤངས་གཉིས་སུ་གྲངས་ངེས་པར་བཤད་པ་ནི།
ས་བོན་ལ་ལྟོས་ནས་ཡིན་ལ། འདི་མངོན་གྱུར་སྤོང་བའི་གཉེན་པོའི་དབང་དུ་བྱས་པའི་ཕྱིར། འོ་ན་ཆོས་མཆོག་ཆེན་པོའི་ཡེ་ཤེས་ཀྱིས། རྟོག་པ་དང་པོ་གཉིས་མངོན་གྱུར་བ་སྤོང་ན། སྦྱོར་ལམ་བཞི་ལ་རྟོག་པ་བཞི་གྲངས་བཞིན་དུ་སྤང་བྱར་བཤད་པ་དང་ཇི་ལྟར་མི་འགལ་ཞེ་ན། རྣམ་པར་དཔྱོད་པ་དང་ལྡན་པ་ཁྱོད་བདེན་མོད། འོན་ཀྱང་སྔར་བཤད་པ་ལྟར་སྦྱོར་ལམ་བཞི་པོ་རིམ་པ་ལྟར། རྟོག་པ་མངོན་གྱུར་བཞི་པོ་མགོ་མནོན་པའི་གཉེན་པོ་ཡིན་པས། ཆོས་མཆོག་ཆུང་དུ་སྐྱེས་པའི་ཚེ་རྟོག་པ་བཞི་པོ་མངོན་གྱུར་གནས་པ་བཅོམ་ནས། དབང་ལྡན་དུ་ཡོད་ལ།
ཆོས་མཆོག་འབྲིང་གི་ཡེ་ཤེས་དེས་རྟོག་པ་དང་པོ་གཉིས་དབང་ལྡན་དུ་གནས་པ་དེ་ལ་ཡང་གནོད་པ་བྱེད་བཞིན་པ་ཡིན་ཏེ། དེའི་དམིགས་རྣམ་སྟོན་པ་ནི། ལུང་སྟོན་པ་དང་རློམ་པ་ཟད། ། ཅེས་གསུངས་ལ། ལུང་སྟོན་པའི་རྒྱུ་ཡང༌། གཟུང་བ་རང་བཞིན་མེད་པར་སྒོམ་པ་ལ་ནུས་པ་ལྷག་པར་འཕེལ་བའི་གཏན་ཚིགས་ལ་མདོ་ལས་བཤད་ཅིང༌། རློམ་པ་ཟད་པའང་རློམ་པ་མངོན་གྱུར་བ་མི་འབྱུང་བ་ལ་འགྲེལ་བས་བཤད་པའི་ཕྱིར་རོ། ། དེའི་ཕྱིར་ཆོས་མཆོག་ཆེན་པོའི་ཚེ། འཇུག་པ་གཟུང་རྟོག་དང༌། རྫས་འཛིན་རྟོག་པ་མངོན་གྱུར་བ་དབང་ལྡན་དུ་གནས་པ་དེ་ཡང་འགགས་པས།
གཉིས་པ་ཆོས་མཆོག་ཆེན་པོའི་ཡེ་ཤེས་ཀྱིས་སྤང་བྱར་ལྡན་པ་ཡིན་ནོ། ། དེ་བཞིན་དུ་ཆོས་མཆོག་ཆེན་པོའི་ཡེ་ཤེས་དེ། རྟོག་པ་ཕྱིར་མ་ལྡོག་པ་གཟུང་རྟོག་དང༌། བཏགས་འཛིན་རྟོག་པ་དབང་ལྡན་དང་ལྷན་ཅིག་ཏུ་གནས་ནས་དེ་ལ་གནོད་པ་བྱེད་བཞིན་པ་ཡིན་ཏེ། དེའི་དམིགས་རྣམ་མ་སྟོན་པ་ན། གསུམ་པོ་ཕན་ཚུན་ངོ་བོ་གཅིག ། ཏིང་འཛིན་རྣམ་པར་མི་རྟོག་པ། ། ཞེས་ཀུན་བརྟགས་ཀྱི་རྟོག་པ་མངོན་གྱུར་བ་མཐོང་ལམ་བར་ཆད་མེད་ལམ་དངོས་སུ་སྐྱེ་བ་ལ་བར་དུ་གཅོད་བྱེད་ཕྲ་མོ་རྣམས་ལའང་གནོད་པ་བྱེད་པར་འགྲེལ་པས་བཤད་པའི་ཕྱིར་རོ། ། དེའི་ཕྱིར་སྡུག་བསྔལ་ཆོས་བཟོད་ཀྱི་ཚེ། གཉིས་པ་དབང་ལྡན་དུ་གནས་པ་དེ་ཡང་འགགས་པས།
དེ་དག་མཐོང་ལམ་བར་ཆད་མེད་ལམ་གྱི་སྤང་བྱར་ལྡན་ཞེས་བྱའོ། ། དེ་ལྟར་ན། ཐེག་ཆེན་གྱི་མཐོང་ལམ་བར་ཆད་མེད་ལམ་དེ་ཡང༌། རྟོག་པ་བཞི་པོའི་ས་བོན་ལ་དངོས་སུ་གནོད་པར་བྱེད་བཞིན་པ་ཡིན་པས་ན། འགྲེལ་ཆེན་དང༌། ཚིགས་གསལ་ལས། སྦྱོར་བ་ཉེར་བསྡོགས་ཀྱི་ཚེ་སོ་སོ་ཕྱེ་ནས་སྤོང༌། འཇུག་པ་བར་ཆད་མེད་ལམ་གྱི་ཚེ་སྡོམ་ནས་སྤོང༌། ཞེས་གསུངས་པའང་འཐད་པར་འགྱུར་རོ། ། སྦྱོར་ལམ་བཞི་ལ་རྟོག་པ་བཞི་མངོན་གྱུར་དུ་མི་ལྡན་པར་བཤད་པ་དེ་ཡང་མཉམ་གཞག་གི་དབང་དུ་བྱས་ཀྱི་རྗེས་ཐོབ་ཏུ་མངོན་དུ་འབྱུང་སྲིད་དེ།
རྗེས་ཀྱི་ཤེས་པ་རྣམས་རྟོག་པ་དེ་དག་དང་འཛིན་སྟངས་མི་འགལ་ཞིང༌། མཉམ་གཞག་ན་དབང་ལྡན་གྱིས་ཡོད་པའི་ཕྱིར། དེ་ལྟ་ན་སྤང་བྱ་ལ་མངོན་གྱུར་དང༌། ས་བོན་གཉིས་སུ་ཕྱེ་ནས། ལྡན་ཚུལ་ལ་གསུམ་སྟེ། མངོན་གྱུར་མངོན་གྱུར་དུ་ལྡན་པ། མངོན་གྱུར་དབང་དང་ལྡན་པ། ས་བོན་རྐྱང་པ་དང་ལྡན་པ་གསུམ་གྱི་རྣམ་གཞག་ཤེས་དགོས་སོ། ། དེ་ལྟ་ན་སྒོམ་སྤངས་གཉེན་པོའི་སྦྱོར་བ་ཉེར་བསྡོགས་དེ་གང་ལ་བྱ་ཞེ་ན། བླུན་པོས་མཁས་པར་བཅོས་པ་ལ་ལ་ན་རེ།
མཐོང་ལམ་རྣམ་གྲོལ་ལམ་ལ་བྱེད། རྣམ་བཤད་ཀྱི་དགོངས་པའང་ཡིན་ལོ། ། འོ་ན་ཐེག་ཆེན་གྱི་མཐོང་ལམ་རྣམ་གྲོལ་ལམ་ཆོས་ཅན། སྤོང་གཉེན་མིན་པར་ཐལ། རྣམ་གྲོལ་ལམ་ཡིན་པའི་ཕྱིར། ཞེས་སྨྲས་ན། རྣམ་བཤད་ལ་འཁོར་གསུམ་དངོས་འགལ་དུ་མི་འགྲོའམ། དེའི་ཕྱིར་ལྐུགས་པའི་རིགས་འགྲེ་ངོ་སོར་མ་བྱེད་ཅིག དེས་ན་སྒོམ་སྤངས་གཉེན་པོའི་སྦྱོར་བའི་ཉེར་བསྡོགས་ནི། སྦྱོར་བ་སེང་གེ་རྣམ་བསྒྱིངས་ཏེ།
འོག་ནས་འཆད་པར་འགྱུར་རོ། ། འདི་ལའང་སྒོམ་ལམ་གྱི་སྦྱོར་བ་ཉེར་བསྡོགས་མིན་པར་ཐལ། སྒོམ་ལམ་དངོས་ཡིན་པའི་ཕྱིར་ཞེ་ན། ཤིན་ཏུ་འདོད་དེ། སྒོམ་སྤང་གཉེན་པོའི་སྦྱོར་བར་ཁས་བླངས་ཀྱི། སྒོམ་ལམ་ཙམ་གྱི་སྦྱོར་བར་ཁས་མ་བླངས་པའི་ཕྱིར་རོ། ། དེ་ལྟར་དངོས་སུ་བསྟན་པའི་སྤང་བྱ་རྟོག་པ་བཞི་པོ་དེ། དོན་གྱིས་བསྟན་པའི་གཉེན་པོས། བཅོམ་པ་ལས་འབྲས་བུ་ཅི་ཞིག་འབྱུང་ཞེ་ན། འབྲས་བུ་འཆད་པ་ལ།
བྱང་ཆུབ་ཆེན་པོའི་རྒྱུ་དང༌། འབྲས་བུ་བྱང་ཆུབ་ཆེན་པོའི་རྒྱུ་དང༌། འབྲས་བུ་བྱང་ཆུབ་ཆེན་པོའི་རྒྱུ་གཉིས། དང་པོ་ལ་འབྲེལ་ནི། ཉེ་བར་ལེན་པའི་རྒྱུ་མཐོང་ལམ་ལས་འབྲས་བུ་བྱང་ཆེན་འབྱུང་ན། དེའི་ལྷན་ཅིག་བྱེད་རྐྱེན་གང་ཞེ་ན་དེ་འཆད་དོ་ཞེས་སྟོན་པ་ནི། དེ་ལྟར་མཐོང་བའི་ལམ་ཞེས་སོགས་སོ། ། བཤད་བྱའི་མདོ་ནི། བཅོམ་ལྡན་འདས་ཡུམ་འདི་ནི་ཟབ་པ་སྟེ། བྱང་ཆུབ་སེམས་དཔའ་དེ་དག་གི་དཀའ་བ་བགྱིད་པའོ། །
ཞེས་སོགས་སོ། ། དེ་བསྡུད་པ་ནི། བྱང་ཆུབ་ལ་གཞན་སྟོན་པ་དང༌། ཞེས་སོ། ། འབྲས་བུ་བྱང་ཆུབ་ཆེན་པོ་ལ་དབུ་མ་པའི་བྱང་ཆེན་ངོས་བཟུང༌། དངོས་པོར་སྨྲ་བའི་འདོད་ཚུལ་དགག གྲོལ་བ་འདོད་པས་སྟོང་ཉིད་ལ་གདམས་པའོ། ། དང་པོ་ལ་མདོ་ནི། གསོལ་པ། བཅོམ་ལྡན་འདས་ཡུམ་ལ་ཚད་མ་འབྲེལ་པ་མཆིས་སམ།
ཀུན་དགའ་བོ་མི་ཟད་པའི་ཕྱིར་ཡུམ་ལ་ཚད་མ་དང༌། འབྲེལ་བ་མེད་དོ། ། དབེན་པའི་ཕྱིར་ཡུམ་ལ་ཚད་མ་དང་འབྲེལ་བ་མེད་དོ། ། ཀུན་དགའ་བོ་འདས་པའི་དུས་ཀྱི་རྫོགས་པའི་སངས་རྒྱས་ཇི་སྙེད་ཅིག་བྱུང་བ་དེ་དག་ཀྱང་ཡུམ་འདི་ལས་བྱུང་ཡང་ཟད་པར་མི་འགྱུར་རོ། ། ཀུན་དགའ་བོ་ཡུམ་ཟད་པར་བྱ་བར་སེམས་པ་དེ་ནི་ནམ་མཁའ་ཟད་པར་སེམས་སུ་ཟད་དེ། ཡུམ་ནི་མ་ཟད། མི་ཟད་ཟད་པར་མི་འགྱུར་རོ། ། དེའི་དོན་སྟོན་པ་ནི། དྲི་མ་ཟད་དང་ཞེས་སོགས་སོ། ། འདི་ལ་འཕགས་སེང་ལྟར་ན།
ཕྱེད་སྔ་མས་བྱང་ཆེན་ངོས་གཟུང་ནས་ཕྱེད་ཕྱི་མས་སྒྲུབ་བྱེད་བསྟན་པར་བཞེད། རཏྣ་ཀིརྟི་ལྟར་ན། ཕྱེད་དང་པོས་ཉན་ཐོས་ཀྱི་ས་ལ་གནས་ནས་རྗེས་སུ་ཚོལ་བའི་བྱང་ཆུབ་ཆེན་པོའི་མཚན་ཉིད་གསུངས། ཕྱེད་ཕྱི་མས་ཐེག་ཆེན་གྱི་ས་ལ་གནས་ནས་རྗེས་སུ་ཚོལ་བའི་བྱང་ཆུབ་ཀྱི་མཚན་ཉིད་གཉིས་ཉེ་བར་བཀོད་པའོ། ། ཞེས་བཞེད། གསེར་གླིང་པ་ལྟར་ན། ཕྱེད་དང་པོས་བྱང་ཆེན་ངོས་བཟུང་བ་ལ། ཅི་ནང་གི་མུ་སྟེགས་པ་དང་འདྲ་བར་འདོད་དམ་ཅེ་ན། མི་འདྲ་བར་སྟོན་པ་ནི། ཕྱེད་ཕྱི་མའོ། །
ཞེས་བཞེད། འགྲེལ་པ་ལ། རྟོགས་པ་ཡེ་ཤེས་ཆོས་སྐུ་ཆོས་ཅན། བྱང་ཆུབ་ཆེན་པོ་ཡིན་ཏེ། དྲི་མ་ཟད་པ་དང་མི་སྐྱེ་བ་ཤེས་པའི་ཡེ་ཤེས་མཐར་ཐུག་པ་ཡིན་པའི་ཕྱིར། ཞེས་སྟོན་པ་ནི། དྲི་མ་རྣམས་ཟད་པ་དང་མི་སྐྱེ་བ་ཤེས་པ་ཞེས་སོགས་སོ། ། འོ་ན་དངོས་སྨྲ་བས་ཀྱང་དེ་ལྟར་འདོད་པས་ཁྱད་པར་སྟོན་དགོས་སོ་ཞེ་ན། དྲི་མ་ཆོས་ཅན། དོན་དམ་པར་སྐྱེ་འགག་མེད་དེ།
ཆོས་ཀྱི་དབྱིངས་ཀྱི་ངོ་བོ་ཉིད་ཡིན་པའི་ཕྱིར་རམ། ཡང་ཆོས་ཅན་བདེན་པར་མེད་དེ། བདེན་པའི་གཅིག་དང་དུ་བྲལ་ཡིན་པའི་ཕྱིར་རམ། ཡང་ཆོས་ཅན། དོན་དམ་པར་མི་སྐྱེ་སྟེ། བདག་ལས་ཀྱང་མ་ཡིན་ཞེས་སོགས་སོ། ། སྟོན་པ་ནི། ཉོན་མོངས་པའི་ཤེས་བྱའི་སྒྲིབ་པའི་དྲི་མ་སྐྱེས་པ་དང༌། ཞེས་སོགས་སོ། ། འགྲེལ་པ་ན་འདིར་སོགས་སྒྲ་ཡོད་ཅིང༌།
འགྲེལ་བཤད་བྱེད་པ་གཉིས་ཀྱིས་སོགས་ཁོང་ནས་གཟུགས་སྐུ་གཉིས་འདོན་པར་བཤད་པ་ནི་ལེགས་ཏེ། རྗེ་བཙུན་གྱིས་སྐུ་གསུམ་ཀ་བྱང་ཆུབ་ཆེན་པོར་གསུངས་པའི་ཕྱིར། ཞེས་ཀུན་མཁྱེན་ཆོས་ཀྱི་རྗེ་གསུང་ངོ༌། ། ལོ་ཙྪ་བ་གྲགས་རྒྱལ། འདིར་རྒྱ་དཔེ་ལ་སོགས་ཀྱི་སྐད་དོད་མེད་ཅིང༌། འགྲེལ་ནའང་སོགས་སྒྲ་མེད་ལ། མཐོང་ལམ་གྱི་ཉེར་ལེན་གྱི་འབྲས་བུ་འཆད་པའི་སྐབས་སུ། གཟུགས་སྐུ་འཆད་པ་མ་འབྲེལ་ལོ་ཞེས་བཞེད། བཅོམ་ལྡན་རལ་གྲི་ནི། ཡེ་ཤེས་གཟུགས་སུ་སྣང་བའི་ཕྱིར།
གཟུགས་སྐུ་གཉིས་ཀྱང་ཡེ་ཤེས་ཡིན་ལ། དེ་ལྟར་ན་མདོ་ལས། དེ་བཞིན་གཤེགས་པའི་བ་སྤུའི་བུ་ག་ལས་ཀྱང༌། ཤེས་བྱ་ཐམས་ཅད་གཟིགས་པར་གསུངས་པའང་འཐད་པར་འགྱུར་རོ། ། ཞེས་བཞེད། གཉིས་པ་དངོས་སྨྲའི་འདོད་ཚུལ་དགག་པ་ལ། ཕྱོགས་སྔ་བརྗོད་པ་ནི། གསེར་གླིང་པ་ལྟར་ན། ནང་གི་མུ་སྟེགས་རྣམས་ན་རེ། ཟད་མེད་སྐྱེ་མེད་ཅེས་པ་མི་འཐད་དེ།
ཉོན་མོངས་པ་སྐྱེས་ཟིན་གཉེན་པོས་བཅོམ་པ་དེ། ཟད་པ་མེད་པ་བ་ཡིན་ལ། གཉེན་པོས་ཕྱིས་མི་སྐྱེ་བའི་ཆོས་ཅན་དུ་བྱས་པ་དེ་མི་སྐྱེ་བ་བདེན་པ་བ་ཡིན་ཞིང༌། དེ་ལྟར་ཤེས་པའི་ཡེ་ཤེས་དེ་བྱང་ཆུབ་ཆེན་པོར་འཇོག་གོ་ཞེས་སྟོན་པ་ནི། གང་དག་དངོས་པོ་འཇིག་པའི་བསམ་པས་ཞེས་སོགས་སོ། ། ཆོས་ཀྱི་བཤེས་གཉེན་ལྟར་ན་ཉན་ཐོས་པ་གང་དག ཆོས་ཐམས་ཅད་ཆོས་ཀྱི་དབྱིངས་སུ་མ་རྟོགས་པས་ཟད་པ་དང་མི་སྐྱེ་བ་ལ། ཟད་པ་དང་མི་སྐྱེའོ་སྙམ་པའི་ཤེས་པ་སྐྱེ་ལ། རྣལ་འབྱོར་སྤྱོད་པ་བ་རྣམས་ནི། ཆུ་ཁམས་གསེར་དང་ནམ་མཁའ་རྣམས། །
དག་པ་བཞིན་དུ་དག་པར་འདོད། ། ཅེས་དག་པའི་གཞི་ཡོངས་གྲུབ་དོན་དམ་པའི་དངོས་པོར་ཁས་ལེན་ནོ། ། ལན་ལ། དངོས་སྟོབས་རིགས་པས་དགག ཁས་བླངས་ནང་འགལ་གྱི་དགག་པ་གཉིས་ལས། དང་པོ་ལ་སྔ་འབྲེལ་ནི། དེ་ལྟ་བུའི་ཤེས་པ་དེ་ཆོས་ཅན། བྱང་ཆུབ་ཆེན་པོར་མི་རུང་སྟེ། ལོག་ཤེས་ཡིན་པའི་ཕྱིར། ཞེས་སྟོན་པ་ནི།
གང་གི་ཕྱིར་དེ་ལྟ་ཡིན་པ་དེའི་ཕྱིར། དེ་ལྟ་བུའི་ཤེས་པ་དེ། ཞེས་སྦྲེལ་ལོ། ། རྩ་བ་ལ། ཤཱནྟི་པ་ལྟར་ན། ཐེག་ཆེན་གྱི་མཐོང་ལམ་ཆོས་ཅན། ཟད་པ་བདེན་པ་བ་དང༌། མི་སྐྱེ་བ་བདེན་པ་བ་གསར་དུ་ཅི་ཞིག་ཐོབ་སྟེ། ཐོབ་པ་བྱར་མེད་པར་ཐལ། ཆོས་རྣམས་ཡིན་ལུགས་ལ་རང་གི་མཚན་ཉིད་ཀྱིས་སྟོང་པའི་ཕྱིར།
དེའི་རང་བཞིན་ཏེ་ངོ་བོ་ཡིན་པའི་ཕྱིར། སློབ་དཔོན་ལྟར་ན་དྲི་མ་དོན་དམ་ཟད་པ་དང༌། མི་སྐྱེ་བ་ཆོས་ཅན། ཁྱོད་རྟོགས་པའི་བློ་དེ་བྱང་ཆུབ་ཆེན་པོ་མིན་པར་ཐལ། ཁྱོད་མེད་པའི་ཕྱིར། དེ་བསྒྲུབ་པ་ནི། དྲི་མ་ཆོས་ཅན། དོན་དམ་པར་སྐྱེ་འགག་མེད་དེ། དེ་བཞིན་ཉིད་ཀྱི་ངོ་བོའི་རང་བཞིན་ཡིན་པའི་ཕྱིར། དོན་དམ་པར་དྲི་མ་ཆོས་ཅན།
མཐོང་ལམ་གྱིས་གསར་དུ་ཟད་པར་བྱར་མེད་པར་ཐལ། མ་སྐྱེས་པའི་ཕྱིར། ཆོས་ཅན། མཐོང་ལམ་གྱིས་གསར་དུ་མི་སྐྱེ་བའི་ཆོས་ཅན་དུ་བྱས་པ་མིན་པར་ཐལ། གདོད་མ་ནས་མི་སྐྱེ་བའི་ཆོས་ཅན་ཡིན་པའི་ཕྱིར། ཞེས་སྟོན་པ་ནི། སྐྱེས་པ་དང་མ་སྐྱེས་པ་དག་གོ་རིམ་བཞིན་དུ་ཞེས་སོགས་སོ། ། གཉིས་པ་ལ། འབྲེལ་ནི། དྲི་མ་བདེན་པར་མེད་པ་དེ་ལྟ་མིན་པར་ཡོད་ན་ཁས་བླངས་ནང་འགལ་ལོ། །
ཞེས་སྟོན་པ་ནི། དེ་ལྟ་མིན་ཏེ་ཞེས་སོགས་སོ། ། དངོས་ཀྱི་དོན་ལ་རྩ་འགྲེལ་གཉིས་ལས། དང་པོ་ནི། སྟོན་པ་སངས་རྒྱས་ཆོས་ཅན། ཁྱོད་ཀྱིས་བདེན་འཛིན་སྤངས་པ་མི་འཐད་པར་ཐལ། བདེན་འཛིན་ཡུལ་གྱི་གནས་ལུགས་ལ་ཞུགས་པའི་ཕྱིར། ཞེས་སྟོན་པ་ནི། གཞན་གྱི་ཆོས་རྣམས་ཀྱང་ཡོད་ལ། ཞེས་སོགས་སོ། །
འགྲེལ་པ་ལ། བདེན་མེད་འདོད་པའི་ཕྱོགས་ལ་ཤེས་སྒྲིབ་སྤོང་བ་འཐད་པར་བསྟན། བདེན་གྲུབ་སྨྲ་བའི་ཕྱོགས་ལ་མི་འཐད་པར་བསྟན། བདེན་གྲུབ་ཁས་ལེན་པ་དང༌། བྱང་ཆེན་ཁས་ལེན་པ་ནང་འགལ་དུ་བསྟན་པའོ། ། དང་པོ་ལའང་མཁན་ཆེན་ཐམས་ཅད་མཁྱེན་པའི་ཞལ་སྔ་ནས། སྐྱེ་འཇིག་བྱེད་པའི་རྟགས་ཀྱིས་ཕྱི་རོལ་པས་བཏགས་པའི་བདེན་དངོས་མི་འཐད་པར་སྒྲུབ་སྟེ། བདག་མེད་དུ་གཏན་ལ་དབབ། ལྷན་ཅིག་དམིགས་ངེས་ཀྱི་རྟགས་ཀྱི་ཉན་ཐོས་སྡེ་གཉིས་ཀྱི་བཏགས་པའི་བདེན་དངོས་མི་འཐད་པར་བསྒྲུབས་ཏེ་སེམས་ཙམ་དུ་གཏན་ལ་ཕབ། གཟུང་བ་མེད་པའི་རྟགས་ཀྱིས་རྣམ་པ་བདེན་པས་བརྟགས་པའི་བདེན་དངོས་མི་འཐད་པར་བསྒྲུབས་ཏེ།
གཟུང་འཛིན་གཉིས་མེད་དུ་གཏན་ལ་ཕབ། རྟེན་འབྲེལ་གྱི་རྟགས་ཀྱིས་རྣམ་བརྫུན་པས་བཏགས་པའི་བདེན་དངོས་མི་འཐད་པར་བསྒྲུབས་ཏེ། མཐའ་བྲལ་དུ་གཏན་ལ་དབབ་པའོ། ། རྣམ་བཤད་ལྟར་ན། བདག་མེད་རྟོགས་པའི་རྣལ་འབྱོར་གྱི་ས་སོགས་རྣལ་འབྱོར་གྱི་ས་བཞིས་སོ། ། འདི་ཡང་གདུལ་བྱ་བསྟན་པ་ལ་རིམ་གྱིས་འཇུག་པའི་ཚུལ་སྟོན་པ་ཡིན་ཏེ། ཐོག་མར་ཕྱི་རོལ་པའི་ལྟ་བ་ལས་ཟློག་ནས། ཆོས་ཀྱི་བདག་མེད་རྟོགས་པའི་སྣོད་དུ་རུང་བར་བྱ་བའི་ཕྱིར། གང་ཟག་ལ་བདག་མེད་པའི་དོན་སྒོམ་པར་བྱེད་ཅིང༌། ཆོས་ཀྱི་བདག་མེད་ལའང་ཕྲ་རགས་ཀྱི་རིམ་པས།
ཕྱི་རོལ་གྱི་དོན་བདེན་མེད་དུ་བསྒྲུབ་པ་དང༌། དེར་སྣང་གི་རྣམ་པ་བདེན་མེད་དུ་སྒྲུབ་པ་དང༌། གཉིས་མེད་ཀྱི་ཤེས་པ་བདེན་མེད་དུ་བསྒྲུབ་པར་བྱེད་དོ། ། འོ་ན་དངོས་སྨྲ་བ་ལ་ཁས་བླངས་ནང་འགལ་སྟོན་པའི་སྐབས་སུ། རྣལ་འབྱོར་གྱི་ས་བཞི་སྟོན་པ་ཇི་ལྟར་འབྲེལ་ཞེ་ན། བདེན་གྲུབ་ཁས་ལེན་པ་ལ་དྲི་མ་སྤོང་བ་མི་འཐད་ན། ཆོས་ཐམས་ཅད་བདེན་མེད་ཁས་ལེན་པ་ལ་དྲི་མ་སྤོང་བའི་རིམ་པ་ཇི་ལྟར་འཐད་སྙམ་པ་ལ། མངོན་པར་རྟོགས་པའི་རིམ་པ་ཡིད་ལ་བྱེད་པའི་ཚུལ་དང་སྙིང་པོའི་དོན་ཡིད་ལ་བྱེད་པའི་རིམ་པ་གཉིས་ཀྱི་སྒོ་ནས་སྟོན་པ་ལས། དང་པོ་ནི། རྗེ་བཙུན་གྱི་གཞུང་གིས་གཙོ་བོར་སྟོན་པ་ལ།
གཉིས་པ་ནི། ཀླུ་གྲུབ་ཀྱི་གཞུང་ལས་གསལ་བར་སྟོན་པ་ཡིན་མོད། གཉིས་པོའང་ལྡོག་པས་ཕྱེ་བ་ཡིན་གྱི། རྫས་ཐ་དད་པ་ནི་མེད་པའི་ཕྱིར། རྗེ་བཙུན་གྱི་གཞུང་ལས་ཀྱང་སྙིང་པོའི་དོན་སྒོམ་པའི་རིམ་པ་མ་བསྟན་པ་ནི་མིན་ནོ་ཞེས་ཤེས་པར་བྱ་བའི་ཕྱིར། འདིར་མངོན་པར་རྟོགས་པའི་རྒྱན་ལས་གསུངས་པའི་སྙིང་པོའི་དོན་སྒོམ་ཚུལ་སྟོན་པ་ཡིན་ཏེ། ཆོས་ཀྱི་བཤེས་གཉེན་གྱིས། དེ་ལ་སྐྱེ་བ་དང་འཇིག་པ་སྟོང་པའི་ཕྱིར་ཞེས་བྱ་བ་ལ་སོགས་པ་སྙིང་པོའི་དོན་སྒོམ་པའི་རིམ་པ་ཡིད་ལ་བྱ་བ་འདི་ནི་དབུ་མའི་བསྟན་བཅོས་ལས་གསལ་བས་འདིར་བདག་གིས་མི་བསམ་མོ་ཞེས་དང༌། སྙིང་པོའི་དོན་སྒོམ་པའི་དབང་དུ་བྱས་ཏེ་སློབ་དཔོན་གྱི་ཞལ་སྔ་ནས། རྩེ་མོའི་མངོན་པར་རྟོགས་པའི་སྐབས་སུ་དེ་ལ་སྐྱེ་བ་དང་འཇིག་པས་སྟོང་པའི་ཕྱིར།
ཞེས་བྱ་བ་ལ་སོགས་གསུངས་སོ། ། ཞེས་བཤད་ཅིང༌། རྟོགས་དཀའི་སྣང་བ་ལས། ནང་གི་མུ་སྟེགས་པ་རྣམས་ཀྱིས་བྱང་ཆུབ་པའི་ཐབས་ཐབས་མིན་པ་ཉིད་དུ་བསྟན་པའི་སྐབས་སུ། ཐམས་ཅད་དུ་འགྲོ་བའི་བདག་མེད་པ་བསྟན་པ་ནི་བྱང་ཆུབ་ཇི་ལྟ་བུ་ཡིན་པ། བླ་མའི་མན་ངག་མདོར་བསྡུས་ཏེ་བསྟན་པས། འཇུག་པའི་སྒོ་ནས་ཚིག་ལེའུར་བྱས་པ་ལས་མ་སྨོས་པའི་དོན་ཤུགས་ཀྱིས་འཕངས་པ་བསྟན་པར་བྱ་བའི་ཕྱིར། དེ་ལ་སྐྱེ་བ་དང་ཞེས་བྱ་བ་ལ་སོགས་པ་སྨོས་པ་ཡིན་ཏེ། ཞེས་གསལ་བར་གསུངས་པས། དབུ་མ་པ་ལ་ཉེས་པ་དེ་མི་འཇུག་པར་བསྟན་པ་ཡིན་ནོ། །
དེ་ལ་རྣལ་འབྱོར་གྱི་ས་དང་པོས། སྐབས་གསུམ་པར་བསྟན་པའི་སྙིང་པོའི་སྙིང་པོའི་དོན་བསྒོམ་ཚུལ་དང༌། ལྷག་མ་རྣམས་སྐབས་གཉིས་པར་བསྟན་པའི་སྙིང་པོའི་དོན་སྒོམ་ཚུལ་བསྟན་ནོ། ། གཞུང་འདིས་ནི་དར་ཊཱིཀ་མཛད་པ། བསྟན་བཅོས་འདིའི་ཆེད་དུ་བྱ་བའི་གདུལ་བྱ་ཐེག་པ་ཆེན་པོ་དབུ་མ་པ་འབའ་ཞིག་ཏུ་འདོད་པའང་བསལ་ཏེ། རྣལ་འབྱོར་གྱིས་ས་དང་པོ་གསུམ་བསྒོམ་པའི་བསྟན་བཅོས་འདིའི་ཆེད་དུ་བྱ་བའི་གདུལ་བྱ་དེས་བདེན་དངོས་འདོད་པའི་ཕྱིར་ཏེ། ཡང་དག་པར་ཡོད་པའི་ངོ་བོ་ཡིན་ནོ་སྙམ་དུ་ངེས་པར་བྱས་ནས། ཞེས་སོགས་གསུངས་པའི་ཕྱིར་རོ། ། དེས་ན་འདིས་ནི། བསྟན་བཅོས་འདིའི་གདུལ་བྱ་བསྟན་པ་ལ་རིམ་གྱིས་འཇུག་པའི་ཚུལ་བསྟན་པ་ཡིན་ནོ། །
དེ་ཡང་འདི་ལྟར། ཉེར་ལེན་གྱི་ཕུང་པོ་ཆོས་ཅན། རྟག་ཅིང་རང་དབང་ཅན་མིན་ཏེ། སྐྱེ་འཇིག་བྱེད་པའི་ཕྱིར། ཉན་ཐོས་ཚོགས་ལམ་པས་སྐྱེ་འཇིག་ཅན་གྱི་རྟགས་ལས་ཉེར་ལེན་གྱི་ཕུང་པོ་བདག་མེད་དུ་རྟོགས་ནས་སྒོམ་པ་ཆོས་ཅན། དགོས་པ་ཡོད་དེ། གང་ཟག་གི་བདག་འཛིན་སྤང་བར་བྱ་བའི་ཆེད་ཡིན་པའི་ཕྱིར། ཞེས་སྟོན་པ་ནི་དེ་ལ་སྐྱེ་བ་དང༌། ཞེས་སོགས་སོ། ། སྔོན་པོར་སྣང་བ་དང༌།
སྔོན་སྣང་གི་ཤེས་པ་ཆོས་ཅན། སྣང་བ་ལྟར་རྫས་གཞན་མིན་ཏེ། ལྷན་ཅིག་དམིགས་ངེས་ཡིན་པའི་ཕྱིར། སེམས་ཙམ་པའི་དྲོད་རྩེ་གང་རུང་ལ་གནས་པའི་སྦྱོར་ལམ་པས་ལྷན་ཅིག་དམིགས་ངེས་ཀྱི་རྟགས་ཀྱིས་དེ་གཉིས་རྫས་གཞན་མིན་པར་རྟོགས་ནས་སྒོམ་པ་ཆོས་ཅན། དགོས་པ་ཡོད་དེ། ཤེས་སྒྲིབ་གཟུང་རྟོག་སྤང་བར་བྱ་བའི་ཆེད་ཡིན་པའི་ཕྱིར། ཞེས་སྟོན་པ་ནི། སྔོན་པོ་དང་དེའི་བློ་དག་ལྷན་ཅིག་དམིགས་པར་ངེས་པའི་ཕྱིར། ཞེས་སོགས་སོ། ། ཕྱི་རོལ་དོན་དུ་སྣང་བའི་རྣམ་པ་འདི་ཆོས་ཅན།
ཤེས་པའི་རྫས་སུ་མི་བདེན་ཏེ། སྣ་ཚོགས་སུ་སྣང་ཞིང་སྣང་བ་ལྟར་མེད་པའི་ཕྱིར། སེམས་ཙམ་པའི་བཟོད་མཆོག་གང་རུང་ལ་གནས་པའི་སྦྱོར་ལམ་པས་གཟུང་བ་ཕྱི་རོལ་གྱི་དོན་མེད་པའི་རྟགས་ཀྱིས། དེར་སྣང་བའི་རྣམ་པ་སེམས་སུ་མི་བདེན་པར་རྟོགས་ནས་སྒོམ་པ་ཆོས་ཅན། དགོས་པ་ཡོད་དེ། ཕྱི་རོལ་དོན་དུ་སྣང་བའི་གཟུང་རྣམ་ཤེས་པའི་རྫས་སུ་བདེན་པར་འཛིན་པ་དགག་པའི་ཆེད་ཡིན་པའི་ཕྱིར། ཞེས་སྟོན་པ་ནི། གཟུང་བ་མེད་པ་ཞེས་སོགས་སོ། ། གཟུང་འཛིན་གཉིས་མེད་ཀྱི་རང་རིག་རང་གསལ་ཆོས་ཅན། བདེན་པར་མེད་དེ།
རྟེན་འབྲེལ་ཡིན་པའི་ཕྱིར། བྱང་སེམས་མཐོང་ལམ་པས་རྟེན་འབྲེལ་གྱི་རྟགས་ཀྱིས་ཤེས་པ་བདེན་མེད་དུ་རྟོགས་ནས་སྒོམ་པ་ཆོས་ཅན། དགོས་པ་ཡོད་དེ། ཤེས་སྒྲིབ་ཀྱི་ས་བོན་སྤངས་པའི་ཆེད་ཡིན་པའི་ཕྱིར། ཞེས་སྟོན་པ་ནི། དེ་ཡང་རྟེན་ཅིང་འབྲེལ་པར་འབྱུང་བའི་ཕྱིར། ། ཞེས་སོགས་སོ། ། འདིར་ཆོས་རྗེ་ས་སྐྱ་པཎྜི་ཏས། རང་སངས་རྒྱས་དང༌། སེམས་ཙམ་པའི་ལྟ་བ་ལ་གོང་འོག་གི་ཁྱད་པར་མེད་པར་བཞེད་ལ།
བུ་ཊཱིཀ་ལས། འཛིན་པ་བདེན་སྨྲའི་རང་རྒྱལ་དང༌། ། གཟུང་འཛིན་གཉིས་མེད་དོན་དམ་དུ། ། འདོད་པའི་སེམས་ཙམ་གྲུབ་པའི་མཐའ། ། མཚུངས་པར་རྟོག་པའི་མཁས་པ་མཚར། ། ཞེས་གསུངས་ལ། འདི་ནི་གསལ་བྱེད་པའི་བཞད་གད་དོ། ། ཞེས་ལེགས་བཤད་གསེར་འཕྲེང་མཛད་པ་པོ་གསུང་ངོ༌། ། རྣལ་འབྱོར་གྱི་ས་བཞི་པོ་འདི་ནི་ཆོས་ཉིད་ངོ་བོ་ལས་མི་གཡོ་བར་ཐམས་ཅད་ལ་སྣང་བ་ཞེས་བྱ་བ་ཐེག་པ་ཆེན་པོའི་མདོ་ལས་གསུངས་ཏེ། འདི་ལྟར།
འཁོར་ཕལ་ཆེར་ལས་ཁ་ཅིག་ནི། ཆོས་ཐམས་ཅད་ཇི་ལྟར་སྣང་བ་བཞིན་ཡོད་པའི་ཆོས་སྟོན་ཏོ་སྙམ་སྟེ་དེ་ལ་ངེས་པར་འཛིན་ཅིང་རྟོག་པར་བྱེད་དོ། ། ཞེས་དང༌། ཁ་ཅིག་གིས་ནི། ཆོས་ཐམས་ཅད་སེམས་ཙམ་ལས་མ་གཏོགས་པ་གཞན་མེད་པའི་ཆོས་སྟོན་ཏོ་སྙམ་སྟེ་དེ་ལ་ངེས་པར་འཛིན་ཅིང་རྟོག་པར་བྱེད་དོ། ། ཞེས་དང༌། ཁ་ཅིག་གིས་ནི་སེམས་ཉིད་ཀྱང་མ་སྐྱེས་པར། བདག་ལ་ཆོས་སྟོན་ཏོ་སྙམ་སྟེ། དེ་ལ་ངེས་པར་འཛིན་ཅིང་རྟོག་པར་བྱེད་དོ། ། ཞེས་དང༌།
ཁ་ཅིག་གིས་ནི། ཆོས་ཐམས་ཅད་རང་བཞིན་གྱིས་མ་སྐྱེས་པ། ངོ་བོ་ཉིད་ཀྱིས་མི་གནས་པ། སྔོན་དང་ཕྱི་མའི་མཐའ་ཐམས་ཅད་དང་བྲལ་བ། རྟག་པ་དང༌། མི་རྟག་པའི་ཡུལ་ལས་འདས་པ། ཐོག་མ་མེད་པའི་དུས་ནས་སྤྲོས་པ་རྣམ་པར་དག་པའི་ཆོས་སྟོན་ཏོ་སྙམ་སྟེ་ངེས་པར་འཛིན་ཅིང་རྟོག་པར་བྱེད་དོ། ། ཞེས་གདུལ་བྱ་སོ་སོའི་དབང་དུ་བྱས་ཏེ་གསུངས་ལ། ལང་ཀར་གཤེགས་པ་དང༌། ཀ་མ་ལ་ཤི་ལའི་སྒོམ་རིམ་དང༌།
སློབ་དཔོན་གྱིས་ནི་འདི་དག་གང་ཟག་གཅིག་གི་རིམ་པར་སྒོམ་པའི་དབང་དུ་བྱས་ཏེ་གསུངས་སོ། ། འདི་ལ་དར་ཊཱིཀ་སྙིང་པོའི་རྒྱན་མཛད་པ་ན་རེ། རྣལ་འབྱོར་ས་བཞིར་བྱས་ནས་དེ་ལ་ལྟ་བ་གོང་འོག་གི་ཁྱད་པར་འབྱེད་པ་མི་འཐད་དེ། སྔོན་པོ་སྔོར་སྣང་དབང་ཤེས་ལས་རྫས་ཐ་དད་ཡིན་པ་ཁེགས་ནས་སྔོར་སྣང་དབང་ཤེས་སྔོན་པོ་ལས་རྫས་ཐ་དད་པའི་གཟུང་འཛིན་རྫས་གཞན་མ་ཁེགས་པའི་གང་ཟག་གི་རིམ་པ་མི་འཐད་ལ། རྣལ་འབྱོར་གྱི་ས་གཉིས་པས་ནང་ཤེས་པ་ལ་ལྟོས་པའི་གཟུང་འཛིན་རྫས་གཞན་དགག་དགོས་པའང་མིན་ཏེ། དེའང་རིགས་པ་སྔ་མས་ཁེགས་པའི་ཕྱིར་ཏེ། རྣམ་འགྲེལ་ལས། དེར་ཡང་རྩད་པ་མཚུངས་ཕྱིར་ཏེ། ཞེས་གསུངས་པའི་ཕྱིར། སེམས་ཙམ་གྱི་ལྟ་བ་ནི་ལྷན་ཅིག་དམིགས་ངེས་ཀྱི་རྟགས་ལ་བརྟེན་ནས་མ་ལུས་པར་རྟོགས་ནུས་ལ།
དེ་ནི་རྣལ་འབྱོར་གྱི་ས་གཉིས་པས་བསྟན་ཅིང༌། དེ་ལས་གོང་ན་དབུ་མའི་ལྟ་བ་མ་གཏོགས་གཞན་སུ་ཡང་མེད་པའི་ཕྱིར། འདིར་རིམ་པ་གཉིས་བསྟན་པ་ལྟར་སྣང་བ་ནི། རིམ་པ་གཉིས་པའི་རྗེས་ཐོབ་ཏུ་ཡིད་ལ་བྱེད་ཚུལ་བསྟན་པ་ཡིན་ནོ། ། དེས་ན་མངོན་པར་རྟོགས་པའི་རྒྱན་འདིར། ལྟ་བ་ལ་ལྟོས་པའི་རིམ་པ་གསུམ་ཁོ་ན་བསྟན་ཏེ། ཆུང་ངུ་ལ་གང་ཟག་གི་བདག་མེད་ཐུན་མོང་བ་རྟོགས་པ་དང༌། འབྲིང་པོ་ལ་གཟུང་འཛིན་རྫས་ཐ་དད་ཀྱིས་སྟོང་པར་རྟོགས་པ་དང༌། ཆེན་པོ་ལ་རྣམ་ཤེས་བདེན་མེད་དུ་རྟོགས་པའོ། ། འདིར་ནི་དེ་ལྟ་བུའི་རྣལ་འབྱོར་གྱི་ས་གསུམ་ཁོ་ན་བསྟན་པ་ཡིན་ནོ། །
ཞེས་འཆད་དོ། ། འདི་མི་འཐད་པར་རྟོགས་པ་ལ་རྣམ་བཅད་ཀྱི་སྒོ་ནས་གནོད་བྱེད་དང༌། ཡོངས་གཅོད་ཀྱི་སྒོ་ནས་སྒྲུབ་བྱེད་དགོད་པ་གཉིས། དང་པོ་ནི། ལྟ་བ་ལ་ལྟོས་པའི་ཐེག་པའི་རིམ་པ་གསུམ་སྟོན་པའང་མི་འཐད་པར་ཐལ། ཐེག་པ་གསུམ་ཀ་རྣམ་ཤེས་བདེན་མེད་རྟོགས་པའི་ལྟ་བ་ལ་གོང་འོག་གི་ཁྱད་པར་མེད་པའི་ཕྱིར། འཁོར་གསུམ་ཅར་ཞལ་གྱིས་བཞེས་ཏེ། འཕགས་པའི་གང་ཟག་ཐམས་ཅད་འདུས་མ་བྱས་ཀྱིས་རབ་ཏུ་ཕྱེ་བའི་ཆོས་ཀྱི་བདག་མེད་རྟོགས་པ་ལ་ཁྱད་པར་མེད་པར་འདོད་པའི་ཕྱིར་རོ། ། ཅི་སྟེ་ཆོས་ཀྱི་བདག་མེད་རྟོགས་པའི་ཉན་རང་ཡོད་པར་ཁས་བླངས་ཀྱི། ཐམས་ཅད་ཀྱི་རྟོགས་པར་ཁས་བླངས་པ་མེད་དོ་ཞེ་ན།
དེ་ལས་མི་རིགས་པ་གཞན་ཅི་ཞིག་ཡོད། ཁྱོད་ལྟར་ན་འཕགས་པའི་གང་ཟག་ལ་ལ་འདུས་མ་བྱས་ཀྱིས་རབ་ཏུ་ཕྱེ་བར་སོང་ཞིང༌། གཞན་ཡང་རང་སངས་རྒྱས་དང༌། སེམས་ཙམ་པ་གཉིས་ཀྱི་ལྟ་བ་ལ་ཁྱད་པར་མེད་པའང་མིན་པར་ཐལ། རྣམ་ཤེས་བདེན་མེད་རྟོགས་པའི་རང་སངས་རྒྱས་ཡོད་པའི་ཕྱིར། གསུམ་ཅར་མིན་ནམ། གཞན་ཡང་སྔ་ཕྱི་གཉིས་ལ་མཉམ་རྗེས་ཀྱི་རིགས་པ་སོ་སོར་འབྱེད་པའང་མི་འཐད་པར་ཐལ། སྔོན་པོ་སྔོར་སྣང་དབང་ཤེས་ལས་རྫས་གཞན་ཡིན་པ་ཁེགས་པ་མཉམ་གཞག་གི་རྟོགས་ཚུལ་དང༌། གཅིག་ཤོས་དེ་ལས་རྫས་གཞན་དུ་རྟོགས་པ་རྗེས་ཀྱི་ཡིད་ལ་བྱེད་ཚུལ་ཡིན་པའི་རིམ་པ་མི་འཐད་ལ། རྗེས་ཐོབ་ཏུ་ནང་ཤེས་པ་ལ་ལྟོས་པའི་གཟུང་འཛིན་རྫས་གཞན་དགག་དགོས་པའང་མིན་པའི་ཕྱིར།
གསུམ་ཅར་གྱི་འཕྲེང་བ་ཞལ་གྱིས་བཞེས། གཞན་ཡང་རྣམ་བདེན་བརྫུན་གཉིས་ལ་ལྟ་བ་གོང་འོག་གི་ཁྱད་པར་མེད་པར་ཐལ། ལྷན་ཅིག་དམིགས་ངེས་ཀྱི་རྟགས་ལ་བརྟེན་ནས་སེམས་ཙམ་གྱི་ལྟ་བ་མ་ལུས་པ་གཏན་ལ་ཕེབས་པའི་ཕྱིར། ཤིན་ཏུའང་འདོད་དོ་ཞེ་ན། ཁྱད་པར་སྲིད་པ་རྣམ་བདེན་བརྫུན་གཉིས་ལ་ཁྱད་པར་མེད་ཅིང༌། ཁྱད་པར་མི་སྲིད་པ་ཐལ་རང་གི་ལྟ་བ་ལ་ཁྱད་པར་འདོད་པ་ནི། གསལ་བར་དབང་ཕྱུག་སྤྱོད་པ་ཡིན། ། ཞེས་བྱའོ། ། གཞན་ཡང་རྣལ་འབྱོར་གྱིས་གཉིས་པའི་སྐབས་སུ་སྔོན་པོ་བདེན་མེད་དུ་གཏན་ལ་ཕེབས་སམ་མ་ཕེབས། དང་པོ་ལྟར།
ཤེས་པའང་བདེན་མེད་དུ་རྟོགས་པར་ཐལ། སྔོན་པོ་བདེན་མེད་དུ་རྟོགས་པའི་ཕྱིར། གསུམ་ཅར་ཁས་བླངས། གཉིས་པ་ལྟར་ན། གཉིས་སུ་མེད་པའི་ཡེ་ཤེས་འབའ་ཞིག་འདི་ཞེས། གཞན་ལྡན་རྣམ་གཅོད་ཀྱི་སྒྲ་གསུངས་པ་ལ་ནུས་པ་ཅི་ཞིག་ཡོད་དེ་ཅི་ཡང་མེད་པར་ཐལ། སྔོན་པོ་དང་གཉིས་མེད་ཀྱི་ཡེ་ཤེས་གཉིས་ཀ་བདེན་མེད་དུ་མ་རྟོགས་པ་ལ་ཁྱད་པར་མེད་པའི་ཕྱིར། ཅི་སྟེ་ཉེས་པ་དེ་ཁྱེད་རང་ལའང་མཚུངས་སོ་སྙམ་ན། མ་ཡིན་ཏེ། ཁོ་བོ་ཅག་ནི་ཕྱི་རོལ་གྱི་དོན་དང༌།
སྔོ་སོགས་ལ་ཡོད་མེད་ཀྱི་ཁྱད་པར་ཁས་མི་ལེན་ཅིང༌། ལེན་ནའང་ཚད་མས་གྲུབ་པ་གཅིག་བདེན་མེད་དུ་རྟོགས་ན། གཞན་ཐམས་ཅད་བདེན་མེད་དུ་རྟོགས་པར་ཁས་མི་ལེན་པའི་ཕྱིར། ཅི་སྟེ་ཁྱེད་ལྟར་ངེས་པར་ཁས་ལེན་དགོས་ན། ཉན་རང་འཕགས་པ་ཆོས་ཅན། ཆོས་ཀྱི་བདག་མེད་རྫོགས་པར་རྟོགས་པར་ཐལ། ཆོས་ཅན་ཚད་མས་གྲུབ་པ་གཅིག་བདེན་མེད་དུ་རྟོགས་པའི་ཕྱིར། རྩ་བའི་གྲུབ་མཐའ་ཐམས་ཅད་མ་འགྱེལ་ལམ། ཡང་རྣལ་འབྱོར་གྱི་ས་གཞན་ལ་རྗེས་ཀྱི་ཡིད་ལ་བྱེད་ཚུལ་མི་སྟོན་པར། གཉིས་པ་ཁོ་ན་ལ་རྗེས་ཀྱི་ཡིད་ལ་བྱེད་ཚུལ་སྟོན་དགོས་པ་ཡང་ཅི་ཞིག་ཡིན་དྲི་བར་བྱའོ། །
ཡང་དར་ཊཱིཀ་པ་སྒྱུ་མ་ལྟ་བུའི་བདག་ཉིད་དུ་སྣང་བའི་བློ་ཞེས་པས། མཉམ་གཞག་སྒྱུ་མ་ལྟ་བུར་སྟོན་པ་ཡིན་ཞེས་གསུངས་པ་ནི། སྣང་བ་ཞེས་པའི་ཚིག་ཟུར་ལ་ནུས་པ་མ་ཐོན་ཅིང༌། དེ་ཡང་རྟེན་ཅིང་འབྲེལ་པར་འབྱུང་བ་ཡིན་པའི་ཕྱིར། སྒྱུ་མ་བཞིན་དུ་ངོ་བོ་ཉིད་མེད་དོ་ཞེས་པ་དང་ཟློས་པས་མི་འཐད་དོ། ། ཤིན་ཏུ་སྤྲོས་པ་དེ་ཙམ་གྱིས་ཆོག་གོ ། གཉིས་པ་ནི། རྣལ་འབྱོར་ས་བཞིའི་རིམ་པ་སོ་སོར་ཁོ་ནར་ངེས་པར་བྱེད་དགོས་ཏེ། དབུས་མཐར། དམིགས་པ་ལ་ནི་བརྟེན་ནས་སུ། །
མི་དམིགས་པར་ནི་རབ་ཏུ་སྐྱེ། ། མི་དམིགས་པ་ལ་བརྟེན་ནས་སུ། ། མི་དམིགས་པ་ནི་རབ་ཏུ་སྐྱེ། ། ཞེས་དང་མདོ་སྡེའི་རྒྱན་ལས། སེམས་ལས་གཞན་མེད་པར་ནི་བློས་རིག་ནས། ། དེ་ནས་སེམས་ཀྱང་མེད་པ་ཉིད་དུ་རྟོགས། ། བློ་དང་ལྡན་པས་གཉིས་པོ་མེད་རིག་ནས། ། དེ་མི་ལྡན་པའི་ཆོས་ཀྱི་དབྱིངས་ལ་གནས། ། ཞེས་དང༌། སུམ་ཅུ་པའི་རབ་ཏུ་བྱེད་པ་ལས།
ནམ་ཞིག་ཤེས་པས་དམིགས་པ་རྣམས། ། མི་དམིགས་ན་ནི་དེ་ཡི་ཚེ། ། རྣམ་པར་རིག་པ་ཙམ་ལ་གནས། ། གཟུང་བ་མེད་པས་དེ་འཛིན་མེད། ། དེ་ནི་སེམས་མེད་མི་དམིགས་པ། ། འཇིག་རྟེན་འདས་པའི་ཡེ་ཤེས་དེ། ། གནས་ཀྱང་གཞན་དུ་གྱུར་པ་དེ། ། གནས་ངན་ལེན་གཉིས་སྤངས་པའོ། ། ཞེས་སོགས་རྒྱ་ཆེར་གསུངས་པ་རྣམས་ཀྱིས་སེམས་ཙམ་པའི་ལྟ་བ་གཅིག་ལ་རིམ་པ་གཉིས་ཁོ་ན་གསལ་བར་བསྟན་པའི་ཕྱིར་རོ། ། གཉིས་པ་ལ།
དངོས་སྨྲ་བ་ལྟར། ཡུལ་ཡུལ་ཅན་བདེན་པར་ཡོད་ན། གཉེན་པོ་བར་ཆད་མེད་ལམ་ཆོས་ཅན། ཁྱོད་སྒོམ་པས་སྤངས་བྱ་ལ་གནོད་པ་ཅུང་ཟད་ཀྱང་མི་བྱེད་པར་ཐལ། ཁྱོད་བསྐྱེད་དུ་མེད་ཅིང་དྲི་མ་འགགས་པར་བྱར་མེད་པའི་ཕྱིར། ནམ་མཁའ་བཞིན་ནོ། ། ཞེས་སྟོན་པ་ནི། དེ་ལྟ་མ་ཡིན་ཏེ། དུས་ཐམས་ཅད་དུ་ནམ་མཁའ་རྫས་མེད་ཙམ་གྱི་ངོ་བོ་ཞེས་སོགས་སོ༌། ། ཅི་སྟེ་བདེན་པར་ཁས་བླངས་ཀྱི་རྟག་པར་ཁས་མ་བླངས་སོ་ཞེ་ན།
མི་རྟག་པར་གྲུབ་ན་སྟོང་པར་གྲུབ་སྟེ། བྱང་ཆུབ་སེམས་འགྲེལ་ལས། གང་ཞིག་རྣམ་ཤེས་སྐད་ཅིག་མ། ། དེ་ཡི་དེ་ནི་རྟག་མ་ཡིན། ། མི་རྟག་པ་ཡི་སེམས་ཉིད་ནི། ། སྟོང་པ་ཉིད་དང་འགལ་མི་འགྱུར། ། མདོར་ན་སངས་རྒྱས་རྣམས་ཀྱི་སེམས། ། མི་རྟག་ཉིད་དུ་བཞེད་གྱུར་ན། ། དེ་དག་སེམས་དེ་སྟོང་ཉིད་དུ། ། ཅིའི་ཕྱིར་ན་བཞེད་མི་འགྱུར། །
ཞེས་འབྱུང་བ་ལྟར་རོ། ། གསུམ་པ་ནི་དྲི་མ་བདེན་པར་ཁས་ལེན་པ་དང༌། བཅོམ་ལྡན་འདས་ཀྱིས་དྲི་མ་སྤངས་པར་བརྩོམ་པ་དེ་ཆོས་ཅན། རྗེ་བཙུན་གྱིས་བཞད་གད་བྱ་བར་རིགས་ཏེ། གཞི་གཅིག་ལ་ནང་འགལ་ཁས་ལེན་པའི་དམ་འཆའ་ཡིན་པའི་ཕྱིར། ཞེས་སྟོན་པ་ནི། བཅོམ་ལྡན་འདས་ཀྱིས་ཞེས་སོགས་སོ། ། ཇི་ལྟར་འགལ་ན། རྩ་ཤེ་ལས། རང་བཞིན་གཞན་དུ་འགྱུར་བ་ནི། །
ནམ་ཡང་འཐད་པ་མ་ཡིན་ནོ། ། ཞེས་འབྱུང་བ་ལྟར་རོ། ། གསུམ་པ་འབྲེལ་ནི། དེ་ལྟར་དངོས་པོར་སྨྲ་བ་དང༌། དབུ་མ་པའི་ལུགས་གཉིས་ལས། ཐར་པ་འདོད་པ་རྣམས་ཀྱིས་དབུ་མ་པའི་ལུགས་འདི་ཁོ་ན་ཁས་བླང་བར་བྱའོ། ། ཞེས་སྟོན་པ་ནི། དེ་ལྟར་ཞེས་སོགས་སོ། ། རྩ་བ་ལ། གཞི་ཤེས་བྱའི་གནས་ཚུལ་བསྟན་པ་ནི།
རྟེན་འབྲེལ་སྣ་ཚོགས་པ་འདི་ཆོས་ཅན། སྣང་ལ་རང་བཞིན་མེད་པ་ཡིན་ཏེ། སྣང་བའི་ཆ་བསལ་བར་བྱར་མེད། བདེན་གྲུབ་ཀྱི་ཆ་བཞག་པར་བྱར་མེད་པའི་ཕྱིར། ཞེས་སྟོན་པ་ནི་རྐང་པ་དང་པོ་གཉིས་སོ། ། དེ་ལ་སྒྲོ་འདོགས་ཇི་ལྟར་གཅོད་པ་ནི་ཡང་དག་པར་སྣང་ལ་རང་བཞིན་མེད་པ་དེ་ཆོས་ཅན། ཁྱོད་ལ་ཡང་དག་པར་རམ། ཁྱོད་རང་གི་གནས་ཚུལ་དང་མཐུན་པར་བལྟ་བར་བྱ་སྟེ། དེ་ལྟར་མ་བལྟས་ན་མངོན་ཞེན་ལས་གྲོལ་བར་མི་འཐད་པའི་ཕྱིར། ཞེས་སྟོན་པ་ནི།
རྐང་པ་གསུམ་པའོ། ། དེ་ལས་འབྲས་བུ་ཅི་འབྱུང་བ་ནི། ཡང་དག་པ་ཡུལ་གྱི་གནས་ཚུལ་དེ་ཆོས་ཅན། ཁྱོད་ལ་བལྟས་པ་དོན་དང་བཅས་ཏེ། ཁྱོད་མཐོང་ན་ཤེས་སྒྲིབ་ལས་གྲོལ་བར་འགྱུར་བའི་ཕྱིར། ཞེས་སྟོན་པ་ནི་རྐང་པ་བཞི་པའོ། ། འདིར་བདག་གི་བློ་ལ་འདི་ལྟར་སྣང་སྟེ། གོང་དུ་འགལ་རྐྱེན་རྟོག་པ་རྣམས་སྤངས། མཐུན་རྐྱེན་ལྷན་ཅིག་བྱེད་པ་གསུམ་པོ་རྒྱུད་ལ་བརྟེན་ནས་འབྲས་བུ་བྱང་ཆུབ་ཆེན་པོ་འབྱུང་བར་བསྟན་པ་ལ། འགལ་རྐྱེན་སྤོང་ཞིང༌།
ལྷན་ཅིག་བྱེད་རྐྱེན་གྲོགས་སུ་ཚོལ་བའི་ཉེར་ལེན་གྱི་རྒྱུ་དེ་གང་ཞེ་ན། བདེན་མེད་མངོན་སུམ་དུ་རྟོགས་པའི་མཐོང་ལམ་བར་ཆད་མེད་ལམ་དེ་ཡིན་ནོ། ། ཞེས་སྟོན་པ་ལ། བདེན་གྲུབ་ཡུལ་གྱི་གནས་ཚུལ་མིན་པ་དང༌། བདེན་སྟོང་ཡུལ་གྱི་གནས་ཚུལ་དུ་བསྟན་ནས་དེ་གསར་དུ་རྟོགས་པའི་བློ་དེ་མཐོང་ལམ་རྩེ་སྦྱོར་དུ་སྟོན་པ་ལ། ཡུམ་གྱི་མདོ་ལས་མ་ཟིན་པའི་ཤླཽ་ཀ་གསུམ་པོ་འདི་གསུངས་སོ། ། དེ་ཡང༌། འགོག་པ་མེད་པའི་རང་བཞིན་ལ། ། ཞེས་པར། གཉེན་པོ་མཐོང་ལམ་བདེན་སྟོང་ཡིན་པར་བསྟན། །
གཞན་གྱིས་ཞེས་པར། སྤང་བྱ་དྲི་མ་བདེན་སྟོང་དུ་བསྟན། འདི་ལ་ཞེས་པས། གཉེན་པོ་བདེན་སྟོང་དེས་སྤངས་བྱ་བདེན་སྟོང་དེ་ཇི་ལྟར་འཇོམས་པའི་རིམ་པ་དེ་སྟོན། དེ་ཡང་ཡུམ་གྱི་མདོ་ནས་ཇི་ལྟར་གསུངས་པ་དང་སྦྱོར་ནས་སྟོན་པ་ནི། སྦྱིན་པ་ལ་སོགས་རེ་རེ་ནི། ། ཞེས་པའོ། ། མདོར་ན་གཞུང་འདི་ཡུམ་གྱི་མདོར་དངོས་སུ་བསྟན་པའི་སྟོང་ཉིད་ཀྱི་རིམ་པ་ངོས་བཟུང་ནས། དེ་ཇི་ལྟར་སྒོམ་པའི་ཚུལ་གསལ་བར་སྟོན་ཏེ། དེ་ཡང་འདི་ལྟར།
སྐབས་དང་པོ་གསུམ་དུ་ཇི་ལྟར་བསྟན་པའི་སྐྱེ་མེད་ཀྱི་རིམ་པ་དེ་ངོས་འཛིན་པ་ནི། འདི་ལ་བསལ་བྱ་ཅི་ཡང་མེད། ། བཞག་པར་བྱ་བ་ཅུང་ཟད་མེད། ། ཡང་དག་ཉིད་ཅེས་པའོ། ། སྐབས་བར་པ་བཞིར་བསྟན་པ་དེ་དང་སྐྱེ་མེད་ཀྱི་རིམ་པ་ཇི་ལྟར་སྒོམ་པའི་ཚུལ་ངོས་འཛིན་པ་ནི། ལ་ཡང་དག་ལྟ། ཞེས་པའོ། ། སྐབས་བརྒྱད་པར་བསྟན་པའི་སྐྱེ་མེད་རྟོགས་པའི་རྟོགས་པ་མཐར་ཐུག་དེ་ངོས་འཛིན་པ་ནི། ཡང་དག་མཐོང་ནས་རྣམ་པར་གྲོལ། ། ཅེས་པའོ། །
གཞུང་བཞིའི་འདི་གསུམ་གྱི་མདོ་ནི། དུས་ཀྱི་དབང་གིས་མདོའི་ཡི་གེ་ཉམས་པར་ཤེས་པར་བྱའོ། ། ཞེས་གསུངས་ལ། ཁོ་བོ་ཅག་གིས་ནི། ཤེར་ཕྱིན་གྱི་མདོ་ཙམ་གྱིས་དངོས་བསྟན་གྱི་སྟོང་ཉིད་ཀྱི་རིམ་པ་ཇི་ལྟར་སྒོམ་ཚུལ་སྟོན་པ་ཡིན་ཅིང༌། གཞུང་ཕྱི་མ་འདིས་སྔར་བཤད་པ་ལྟར། ཆོས་འཕགས་ཀྱི་ལེའུའི་དོན་སྟོན་པར་གསལ་ལོ། ། གཉིས་པ་རྣལ་མ་མཐོང་ལམ་རྩེ་སྦྱོར་ལ། བར་ཆད་མེད་ལམ་དང༌། ཁྱད་པར་གྱི་ལམ་གཉིས།
དང་པོ་འབྲེལ་ནི། ཇི་སྐད་བཤད་པའི་བདེན་སྟོང་རྟོགས་པའི་མཐོང་ལམ་དེ་གང་ཞེ་ན། ཞེས་སྟོན་པ་ནི། དེ་ལྟར་ཞེས་སོགས་སོ། ། འབྲེལ་པ་ཅན་དངོས་ལ། མདོ་ནི། བྱང་སེམས་ཆེན་པོ་སྦྱིན་པ་གཏོང་ཞིང་རྣམ་མཁྱེན་དུ་བསྔོ་བའི་ཚེ་སེམས་ཅན་རྣམས་ལ་བྱམས་པའི་ལུས་དང་ངག་དང་ཡིད་ཀྱི་ལས་ཉེ་བར་གནས་པར་གྱུར་ཏེ། དགེ་བའི་རྩ་བ་དེ་དག་ཀྱང་ཉན་ཐོས་དང་རང་སངས་རྒྱས་སུ་མི་བསྔོའོ། ། སེམས་ཅན་ཐམས་ཅད་དང་ཐུན་མོང་དུ་བྱས་ནས་བླ་མེད་བྱང་ཆུབ་ཏུ་བསྔོ་སྟེ། དེ་ཇི་ལྟར་གང་གིས་བསྔོ་བ་དང༌།
གང་བསྔོ་བ་དང༌། གང་དུ་བསྔོ་བའི་འདུ་ཤེས་གསུམ་མི་འཇུག་པ་དེ་ལྟར་ཡོངས་སུ་བསྔོའོ། ། ཞེས་སོ། ། དེ་བསྡུད་པ་ནི། སྦྱིན་པ་ལ་སོགས་རེ་རེ་ནི། ། ཞེས་སོགས་སོ། ། སྐད་ཅིག་མ་གཅིག་ལ་སྦྱིན་སོགས་རེ་རེའི་ནང་དུ་དྲུག་དྲུག་ཚང་བར་བསྡུས་ནས་སྒོམ་པའི་ཐེག་ཆེན་གྱི་མཐོང་ལམ་སྡུག་བསྔལ་ཆོས་བཟོད་ཆོས་ཅན། མཐོང་ལམ་རྩེ་སྦྱོར་ཡིན་ཏེ། མཐོང་སྤངས་རྟོག་པའི་ས་བོན་ལ་དངོས་སུ་གནོད་བྱེད་ཀྱིས་བསྡུས་སྒོམ་རབ་ཏུ་གྱུར་པའི་བྱང་སེམས་ཀྱི་རྣལ་འབྱོར་ཡིན་པའི་ཕྱིར་ཞེས་སྟོན་པ་ནི། སྦྱིན་པ་ལ་སོགས་པའི་ཕ་རོལ་ཏུ་ཕྱིན་པ་དྲུག་པོ་དེ་དག་ཅེས་སོ། །
འདིར་སུམ་ཅུ་རྩ་དྲུག་ཅན་སྐྱེས་པ་ཞེས་པ། མཁས་པ་ཕལ་མོ་ཆེ་ནི། སྦྱིན་སོགས་དྲུག་ཚན་དྲུག་ལ་བཞེད། དེར་འབྱེད་པའི་རྒྱུ་མཚན། བཅོམ་ལྡན་རལ་གྲི་ནི། རྟོག་པ་དྲུག་གི་དབྱེ་བས་བཞེད་དེ། འདིར་ཞེས་པས། ཆོས་ཀྱི་བཤེས་གཉེན་ནི། སྐབས་སྔ་མ་རྣམས་སུ་བསྟན་པའི་མཐོང་ལམ་གྱིས་རྟོག་པ་འདི་སྙེད་བདེ་བླག་ཏུ་སྤོང་མི་ནུས། སྐབས་འོག་མར།
རྟོག་པ་འདི་དག་སྤོང་བའི་འབད་པ་མི་དགོས་པས། ཞེས་བཞེད། འོ་ན་སྐབས་ལྔ་པར་མཐོང་སྤང་ཤེས་སྒྲིབ་ཀྱི་སྤོང་ཚུལ་བསྟན་ནས་ཉོན་སྒྲིབ་ཀྱི་སྤོང་ཚུལ་མ་བསྟན་པས། མཐོང་ལམ་བར་ཆད་མེད་ལམ་གྱི་ཉོན་མོངས་པ་གཏན་མི་སྤོང་བ་ཡིན་ནམ་ཞེ་ན། མིན་ཏེ་ཞེས་སྟོན་པ་ནི། དེ་སྐྱེས་པ་ན་ཞེས་སོགས་སོ། ། གཞུང་འདིས་རྣམ་པར་རྟོག་པ་སྤངས་པ་ན། རྣམ་པར་རྟོག་པའི་ས་བོན་སྤངས་པར་སྟོན་པ་ནི་མིན་ཏེ་འདིའི་ཐད་ཀྱི་འགྲེལ་ཆེན་ལས། རྣམ་པར་རྟོག་པ་སྐྱེད་པར་བྱེད་པའི་བག་ཆགས་ཀྱི་རྣམ་པར་རྟོག་པ་བརྒྱ་རྩ་བརྒྱད་སྤང་བ། ཞེས་གསུངས་པས་སོ། །
བླུན་པོས་བཀུར་བར་འོས་པའི་མཁས་པ་ལ་ལ། རྣམ་བཤད་ཀྱི་དགོངས་པ། མཐོང་སྤངས་རྟོགས་པ་སྤངས་ན། དེའི་ས་བོན་སྤངས་པས་ཁྱབ་པར་འདོད་པ་ནི་གཞུང་འདིའི་རྣམ་བཤད་ལས་བཀག་སྟེ། མཐོང་ལམ་སྡུག་བསྔལ་ལ་ཆོས་བཟོད་རྫོགས་པར་སྐྱེས་པ་ན། མཐོང་སྤངས་རྟོག་པ་བརྒྱ་རྩ་བརྒྱད་སྤངས་པར་བསྟན་པའི་ཕྱིར་རོ། ། མདོར་ན། གཞུང་འདིས། མཐོང་སྤངས་ཤེས་སྒྲིབ་སྤངས་པ་ན་མཐོང་སྤངས་ཉོན་སྒྲིབ་ཀྱང་སྤོང་བར་བསྟན་ཀྱང༌། ཉོན་མོངས་ཀྱི་བག་ཆགས་ཉོན་སྒྲིབ་ཏུ་ཁས་ལེན་དགོས་པའང་མིན་ཏེ།
ཉོན་མོངས་པའི་བག་ཆགས་སྤངས་པ་ན་ཉོན་སྒྲིབ་སྤངས་པ་རིགས་པའི་ཕྱིར་རོ། ། གཉིས་པ་ཁྱད་པར་གྱི་ལམ་ལ་འབྲེལ་ནི། མཐོང་ལམ་བར་ཆད་མེད་ལམ་གྱི་མཐོང་སྤངས་རྟོག་པ་བརྒྱ་རྩ་བརྒྱད་སྤངས་པ་དེ་ཙམ་གྱིས་སྤང་བྱ་སྤོང་བའི་བྱ་བ་ཡོངས་སུ་རྫོགས་སམ་ཞེ་ན་མིན་ཏེ། མཐོང་ལམ་གྱི་རྟོགས་པའི་རིགས་རྒྱུན་དེ་ཉིད་སྒོམ་ལམ་གྱི་གནས་སྐབས་སུ་ཡང་དང་ཡང་དུ་སྒོམ་པར་བྱེད་དགོས་པའི་ཕྱིར། ཞེས་སྟོན་པ་ནི། དེ་ལ་དབང་དུ་བྱ་བའི་ཕྱིར། ཞེས་སོགས་སོ། ། དངོས་ལ། མདོ་ནི། སེང་གེ་རྣམ་པར་བསྒྱིངས་པའི་ཏིང་ངེ་འཛིན་ལ་སྙོམས་པར་འཇུག་ཅིང༌།
ཏིང་ངེ་འཛིན་དེ་ལ་གནས་ནས་རྟེན་ཅིང་འབྲེལ་པར་འབྱུང་བའི་ཡན་ལག་བཅུ་གཉིས་ལ་ལུགས་དང་མཐུན་པ་དང་མི་མཐུན་པར་རྟོག་གོ ། ཞེས་སོ། ། དེ་བསྡུད་པ་ནི། དེ་ནས་སེང་གེ་རྣམ་བསྒྱིངས་པའི། ། ཞེས་སོགས་སོ། ། འདི་སྒོམ་ལམ་གྱི་སྐབས་ཡིན་ཀྱང༌། འཕགས་སེང་གིས་མཐོང་ལམ་གྱི་སྡེ་ཚན་དུ་བསྡུད་པ་ནི། ས་དང་པོར་སྒོམ་པ་ལ་དགོངས་ཤིང༌། དེ་ཡང་འཕགས་པ་ལྟར་ན་སྦྱོར་བ་སེང་གེ་རྣམ་བསྒྱིངས་དང་པོར་བསྒོམས་ནས། དེའི་རྗེས་སུ་ས་གཉིས་པར་ཐོད་རྒལ་གྱི་ཏིང་ངེ་འཛིན་ནམ།
སྒོམ་ལམ་བར་ཆད་མེད་ལམ་དངོས་དེ་འབྱུང་བའི་ཕྱིར། སྒོམ་ལམ་རྩེ་སྦྱོར་མཚན་ཉིད་པ་དེ་སྟོན་པ་ནི། འགོག་དང་བཅས་པའི་ཞེས་སོགས་སོ། ། སློབ་དཔོན་ལྟར་ན། དེ་ནས་སེང་གེ་རྣམ་བསྒྱིངས་པའི། ཞེས་བསྟན་པ་དེ་གང་ཞེ་ན། དེ་ངོས་འཛིན་པ་ལ་འགོག་དང་བཅས་པའི་ཞེས་སོགས་སོ། ། གསུམ་པ་སྒོམ་ལམ་རྩེ་སྦྱོར་ལ། གཉེན་པོ་སྒོམ་ལམ་རྩེ་སྦྱོར། སྤངས་བྱ་རྟོག་པ།
རྟེན་པ་ཡོན་ཏན་ནོ། ། དང་པོ་ལ་སྔ་ཕྱིའི་འབྲེལ་ནི། མཐོང་སྤངས་རྟོག་པ་རྣམས་ནི་མཐོང་ལམ་གྱི་སྔ་རོལ་དུ་མགོ་མནོན་པའི་ཕྱིར། རྟོག་པ་སྔར་བསྟན་ནས་གཉེན་པོ་ཕྱིས་བསྟན་ལ། སྒོམ་སྤངས་རྟོག་པ་སྤོང་བའི་སྦྱོར་བ་ཉེར་བསྡོགས་ནི། སྒོམ་ལམ་ཁོ་ན་ཡིན་པའི་ཕྱིར། འདིར་རྟོག་པའི་སྔ་རོལ་དུ་གཉེན་པོ་སྟོན་ནམ་ཞེས་སྟོན་པ་ནི། དེ་ལྟར་མཐོང་བའི་ལམ་བརྗོད་ནས། ། ཞེས་སོགས་སོ། ། དངོས་ལ། །
སློབ་དཔོན་ལྟར་ན། སྦྱོར་བ་ཉེར་བསྡོགས་དང༌། འཇུག་པ་བར་ཆད་མེད་ལམ་གཉིས། དང་པོ་ལ། མདོ་ནི། སེང་གེ་རྣམ་པར་བསྒྱིངས་པའི་ཏིང་ངེ་འཛིན་གང་ཞེ་ན། རབ་འབྱོར་འདི་ལ་བྱང་སེམས་ཆེན་པོ། འདོད་པས་དབེན་པའི་སྡིག་ཏོ་མི་དགེ་བའི་ཆོས་ཀྱིས་དབེན་པའམ། བསམ་གཏན་དང་པོ་ནས་འགོག་པའི་བར་ཉེ་བར་བསྒྲུབ་པ་སྟེ་གནས་སོ། ། དེ་འགོག་པ་ལས་ལངས་ནས་སྲིད་རྩེ་ནས་བསམ་གཏན་དང་པོའི་བར་ཉེ་བར་བསྒྲུབས་ཏེ་གནས་སོ། །
ཞེས་སོ། ། དེ་བསྡུད་པ་ནི། འགོག་དང་བཅས་པའི་སྙོམས་འཇུག་དགུར། ། རྣམ་པ་གཉིས་སུ་སོང་འོངས་ནས། ། ཞེས་པའོ། ། གཉིས་པ་ལ། ཆུང་འབྲིང་ཆེན་པོ་གསུམ་ལས། མདོ་ནི། རབ་འབྱོར་བྱང་སེམས་ཆེན་པོའི་ཏིང་ངེ་འཛིན་ཐོད་རྒལ་དེ་གང་ཞེ་ན། འདི་ལ་བྱང་སེམས་ཆེན་པོ་བསམ་གཏན་དང་པོ་ལ་སྙོམས་པར་འཇུག་པ་ནས།
དེ་བཞིན་དུ་འགོག་པའི་བར་སྙོམས་པར་འཇུག་གོ ། ཞེས་དང༌། དེ་ལས་ལངས་ནས་བསམ་གཏན་དང་པོ་ལ་ཉེ་བར་བསྒྲུབ་སྟེ་གནས་སོ། ། དེ་ནས་འགོག་པ་ལའོ། ། དེ་ནས་བསམ་གཏན་གཉིས་པ་ལའོ། ། དེ་ནས་འགོག་པ་ལའོ། ། དེ་ནས་གསུམ་པ་ལའོ། ། བཞི་པ་ལའོ། ། འགོག་པ་ལའོ། ། ནམ་མཁའ་ལའོ། །
འགོག་པ་ལའོ། ། རྣམ་ཤེས་ལའོ། ། འགོག་པ་ལའོ། ། ཅི་ཡང་མེད་པ་ལའོ། ། འགོག་པ་ལའོ། ། འདུ་ཤེས་མེད་འདུ་ཤེས་མེད་མིན་ལའོ། ། འགོག་པ་ལའོ། ། དེ་ལས་ལངས་ནས་འདུ་ཤེས་མེད་མིན་ལ་སྙོམས་པར་འཇུག་གོ ། ཞེས་དང༌། དེ་ལས་ལངས་ནས་འདོད་པ་ན་སྤྱོད་པའི་མཉམ་པར་མ་བཞག་པའི་སེམས་མངོན་དུ་བྱེད་དོ། །
དེ་ལས་འགོག་པ་ལ་སྙོམས་པར་འཇུག་གོ་ཞེས་སོགས་ནས། བསམ་གཏན་དང་པོའི་རྗེས་སུ་མཉམ་པར་མ་བཞག་པའི་སེམས་མངོན་དུ་བྱེད་པའི་བར་རོ། ། དེ་བསྡུད་པ་ལ། དངོས་གཞི་ཐོད་རྒལ་ཆུང་ངུ་ནི་སྦྱོར་བ་སེང་གེ་རྣམ་བསྒྱིངས་ཀྱི་ཡར་འགྲོ་བསྟན་པས་གོ་སླ་བའི་ཕྱིར་རྩ་བས་མ་བསྡུས་ཤིང༌། འགྲེལ་པར་ཡང་མི་འཆད་ལ། འབྲིང་པོ་ནི། རྩ་བར་མ་བསྡུས་ཀྱང༌། འགྲེལ་པར་ཁ་བསྐང་སྟེ་འཆད་དོ། ། འདིར་དར་ཊཱིཀ་པ་སེང་གེ་རྣམ་བསྒྱིངས་ཀྱི་རྗེས་ལ། གང་ཡང་བར་དུ་མ་བཅུག་པའི་ཡར་སོང་སྟེ།
དཀྱུས་ས་བསྟན་པ་ཙམ་ཡིན་གྱི། ཐོད་རྒལ་དངོས་གཞི་མིན་པར་བཞེད་པ་ནི། མདོ་ལས། ཐོད་རྒལ་གྱི་དངོས་གཞིར་གསུངས་པ་དང་འགལ་ཞིང༌། དཀྱུས་ས་སྦྱོར་བའི་དུས་སུ་བསྟན་པ་དེས་མི་འགྲུབ་ན་ཐུག་པ་མེད་པར་ཐལ་བའི་ཕྱིར་རོ། ། དེའི་ཕྱིར་ཐོད་རྒལ་གྱི་སྒྲ་བཤད་དུ་མེད་ཀྱང༌། ཐོད་རྒལ་ཡིན་པ་མི་འགལ་ཏེ། དཔེར་ན་འཕར་གསུམ་བཞིན་ནོ། ། སློབ་དཔོན་གྱིས་སྦྱོར་བ་སེང་གེ་རྣམ་བསྒྱིངས་གཞུང་འདིས་བསྡུས་པར་བཞེད་པ་ནི། འཕགས་པས་སྦྱོར་དངོས་གཉིས་ཀྱི་མདོ་ལྷན་ཅིག་དྲངས་པས་འཁྲུལ་པར་ཟད་ལ།
འཕགས་པའི་དགོངས་པ་ལའང་སྦྱོར་བ་གཞུང་སྔ་མས་བསྟན་ནོ། ། དེས་ན་བསྟན་བཅོས་རྩ་བའི་དགོངས་པ་ནི། ཤཱནྟི་པས་བཞེད་པ་ལྟར། སྦྱོར་བ་སེང་གེ་རྣམ་བསྒྱིངས་ནི། གཞུང་སྔ་མས་བསྟན་ཟིན་ལ། འདིར་ནི་དངོས་གཞི་ཐོད་རྒལ་ཁོ་ན་བསྟན་པ་ལེགས་སོ། ། ཞེས་ཀུན་མཁྱེན་ཆོས་ཀྱི་རྗེ་གསུང་ངོ༌། ། དེ་ཡང་ཤཱནྟི་པ་འདི་ལྟར་བཞེད་དེ། དག་ལྡན་ལྟར་ན། འགོག་དང་བཅས་པའི་སྙོམས་འཇུག་དགུར། །
རྣམ་པ་གཉིས་སུ་སོང་ཞེས་པས། དངོས་གཞི་ཆུང་འབྲིང་གཉིས་བསྟན། འོངས་ནས། ཞེས་པས་སྲིད་རྩེའི་ནུད་ཆུང་བསྟན། ལྷག་མ་རྣམས་ཀྱིས་ཆེན་པོ་བསྟན་ནོ། ། སྙིང་པོ་མཆོག་ལྟར་ན། རྣམ་པ་བཅུ་གཉིས་སུ་སོང་བ་ནི། སྔ་མ་ལྟར་ཡིན་ལ། འོངས་པ་ནི། མཐར་གནས་ཀྱི་སྙོམས་འཇུག་དགུ་ལ་འདོད་སེམས་རེ་སྤེལ་ནས་ལུགས་མི་མཐུན་དུ་འོངས་པའོ། །
ཐུབ་དགོངས་དང༌། ཉི་ཁྲི་ལེའུ་བརྒྱད་མའང་འདི་ལྟར་བཞེད་ལ། དེ་དག་ནི་སྟོང་ཕྲག་བརྒྱ་པ་དང༌། ཉི་ཤུ་ལྔ་པའི་ལུགས་ཡིན་ལ། སྲིད་རྩེ་ལ་ནུད་ཆུང་ནི་ཁྲི་བརྒྱད་སྟོང་པ་ཁོ་ནའི་ལུགས་སོ། ། འདོད་སེམས་ནི། ཚིགས་གསལ་ལས། སེམས་ཅན་དམྱལ་བ་སོགས་ཇི་ལྟར་གནས་པ་རྣམས་སྒྱུ་མ་ཙམ་དུ་དྲན་པའི་རྗེས་ཐོབ་སྟེ། ཡུལ་འདོད་པ་ལ་དམིགས་པས་ན་འདོད་པ་ན་སྤྱོད་པའམ། འདོད་པར་གཏོགས་པའོ་ཞེས་གསུངས།
གསེར་གླིང་པ། འདོད་པ་ནི་དམྱལ་བ་སོགས་འདོད་པའི་ཁམས་སོ། ། དེར་གཏོགས་པ་ནི་སྐྱེ་བས་ཐོབ་པའི་ཤེས་པའོ། ། རྣམ་པར་ཤེས་པ་མཉམ་པར་མ་བཞག་པ་ནི་རྣམ་པར་རྟོག་པའོ། ། མཚམས་བཟུང་བ་ནི་འདོད་པ་ཁམས་པའི་སྐྱེ་བོ་རྣམས་ལས་འཚང་རྒྱ་བ་ཉིད་ཡིན་པའི་ཕྱིར། ཉེ་བར་བཟུང་ཞིང་རྣམ་པར་བཞག་ཅེས་དང༌། འདོད་ཁམས་པའི་རྣམ་པར་རྟོག་པས་རྣམ་པར་གཡེངས་པའི་སེམས་ནས་ཉེ་བར་བཟུང་བར་བྱས་ནས་གཟུགས་ཁམས་སུ་གཏོགས་པའི་སེམས་ཀྱིས་བསམ་གཏན་དང་པོ་མངོན་དུ་བྱས་ཞེས་འདོད་སེམས་མཚན་ཉིད་པ་ལ་བཤད་ཀྱང༌། ཆོས་བཤེས་ལྟར་ལེགས་སོ། ། ཞེས་མ་ཕམ་བསྟན་པའི་མངའ་བདག་སངས་རྒྱས་དཔལ་གྱིས་གསུང་ངོ༌། ། མདོར་ན་ས་དང་པོའི་སྦྱོར་བ་སེང་གེ་རྣམ་བསྒྱིངས་སྒོམ་ལམ་གྱིས་བསྡུས་པ་དེ་ཆོས་ཅན།
སྒོམ་ལམ་གྱི་དངོས་གཞིའི་ཐོད་རྒལ་གྱི་སྦྱོར་བ་ཡིན་ཏེ། སྒོམ་སྤང་རྟོག་པ་མགོ་མནོན་པའི་སྦྱོར་བའི་ལམ་ཡིན་པའི་ཕྱིར། ས་གཉིས་པའི་ཐོད་རྒལ་གྱི་ཏིང་ངེ་འཛིན་དེ་ཆོས་ཅན། སྒོམ་ལམ་ལ་འཇུག་པ་བར་ཆད་མེད་ལམ་ཡིན་ཏེ། སྒོམ་སྤངས་རྟོག་པའི་ས་བོན་དངོས་སུ་འཇོམས་ནུས་ཀྱི། བསྡུས་སྒོམ་རབ་ཏུ་གྱུར་བའི་རྣལ་འབྱོར་ཡིན་པའི་ཕྱིར། ཞེས་པའི་དོན་ནོ། ། གཉིས་པ་སྤང་བྱ་རྟོག་པ་ལ་བཞི་ལས། དང་པོ་ལ། མདོ་ནི་གསོལ་པ།
དེ་བཞིན་གཤེགས་པས་ཆོས་འདི་དག་མདོ་དང་རྒྱས་པར་བསྟན་ནོ། ། ཞེས་སོ། ། དེ་བསྡུད་པ་ནི། མདོར་བསྡུས་ཞེས་སོགས་སོ། ། མདོར་ན། འཇུག་པ་གཟུང་རྟོག་ལྷན་སྐྱེས་དགུ་ཆོས་ཅན། སྒོམ་ལམ་རྩེ་སྦྱོར་གྱི་སྤངས་བྱ་ཡིན་ཏེ། སྒོམ་ལམ་སྦྱོར་བ་ཉེར་བསྡོགས་ཀྱི་གཞོམ་བྱ་ཡིན་པའི་ཕྱིར། ཞེས་པའོ། ། གཉིས་པ་ལ།
མདོ་ནི། རབ་འབྱོར་གྱིས་གསོལ་པ། ཡུམ་ལ་ཡུན་རིང་པོ་ཇི་སྲིད་ཅིག་དཔྱད་ན་ཡུམ་ལ་སྤྱད་པར་འགྱུར། བཀའ་སྩལ་པ། སེམས་དང་པོ་བསྐྱེད་པ་ནས་ཉེ་བར་བཟུང་སྟེ། སྙིང་པོ་བྱང་ཆུབ་ལ་འདུག་གི་བར་དུ་ཡུམ་ལ་སྤྱད་པར་བྱའོ། ། ཞེས་སོ། ། དེ་བསྡུད་པ་ལ། ལྡོག་པ་གཟུང་རྟོག་ལྷན་སྐྱེས་དགུ་ཆོས་ཅན། སྒོམ་ལམ་ལ་འཇུག་པ་བར་ཆད་མེད་ལམ་གྱི་སྤངས་བྱ་ཡིན་ཏེ།
དེའི་གཞོམ་བྱ་ཡིན་པའི་ཕྱིར་ཞེས་སྟོན་པ་ནི། གཉིས་པ་སེམས་དང་སེམས་བྱུང་རྣམས། ། ཞེས་སོ། ། གསུམ་པ་ལ་མདོ་ནི། བཅོམ་ལྡན་འདས། བདག་དང༌། སེམས་ཅན་དང༌། སྲོག་དང༌། གང་ཟག་གི་ཁམས་ཇི་ལྟ་བུ་ལགས་ཞེས་སོ། ། དེ་བསྡུད་པ་ལ།
རྫས་འཛིན་རྟོག་པ་ལྷན་སྐྱེས་དགུ་ཆོས་ཅན། སྒོམ་ལམ་རྩེ་སྦྱོར་གྱིས་སྤངས་བྱ་ཡིན་ཏེ། སྒོམ་ལམ་སྦྱོར་བ་ཉེར་བསྡོགས་ཀྱི་གཞོམ་བྱ་ཡིན་པའི་ཕྱིར། ཞེས་སྟོན་པ་ནི། སེམས་ཅན་བཏགས་པའི་སྤྱོད་ཡུལ་དང༌། ། ཞེས་སོགས་སོ། ། བཞི་པ་ལ། མདོ་ནི། རབ་འབྱོར་ཐ་སྙད་ནི་མིང་དང་མཚན་མའམ་མངོན་པར་ཞེན་པ་མ་ཡིན་ནོ། ། རབ་འབྱོར་མིང་ལ་ཐ་སྙད་དུ་བྱ་བ་མ་ཡིན་ཞིང༌།
མཚན་མ་དང་མངོན་པར་ཞེན་པ་ལ་ཐ་སྙད་དུ་བྱེད་པ་མ་ཡིན་ནོ་ཞེས་སོ། ། དེ་བསྡུད་པ་ནི། སེམས་ཅན་བཏགས་དང་དེ་རྒྱུ་ཡི། ། ཞེས་སོགས་ཏེ་རྒྱས་པར་བཤད་པ་ཇི་ལྟར་དགུ་ཡིན་ཞེ་ན། གསོལ་པ་བཅོམ་ལྡན་འདས་དེ་བཞིན་གཤེགས་པས་ཐམས་ཅད་ཤེས་པ་ཉིད་གསུངས་པ་དང༌། ལམ་གྱི་རྣམ་པར་ཤེས་པ་ཉིད་གསུངས་པ་དང༌། རྣམ་པ་ཐམས་ཅད་མཁྱེན་པ་ཉིད་ཀྱང་གསུངས་ན། དེ་གསུམ་ལ་ཁྱད་པར་ཅི་ཞིག་མཆིས། ཞེས་སོགས་སོ། ། དེ་བསྡུད་པ་ནི།
རྟགས་འཛིན་རྟོག་པ་ལྷན་སྐྱེས་དགུ་ཆོས་ཅན། སྒོམ་ལམ་རྩེ་སྦྱོར་གྱི་སྤང་བྱ་ཡིན་ཏེ། སྒོམ་ལམ་འཇུག་པ་བར་ཆད་མེད་ལམ་གྱིས་གཞོམ་བྱ་ཡིན་པའི་ཕྱིར། ཞེས་སྟོན་པ་ནི། བདག་ཉིད་ཇི་བཞིན་ཀུན་མཁྱེན་ནི། ། ཞེས་སོ། ། མདོ་ལས། གཉེན་པོ་དངོས་སུ་བསྟན། རྟོག་པ་མཚོན་ནས་གསུངས་ལ། བསྟན་བཅོས་སུ་རྟོག་པ་དངོས་སུ་བསྟན་ནས་གཉེན་པོ་བཞི་ཡང་ཤུགས་ལ་རྟོགས་པར་བྱའོ། །
ཞེས་སྟོན་པ་ནི། སྒོམ་པའི་ལམ་གྱི་མི་མཐུན་པའི་ཕྱོགས་རྣམ་པ་བཞི་པོ་དེ་སྤངས་པ་ཉིད་དུ་ཞེས་སོགས་སོ། ། གསུམ་པ་རྟེན་ཡོན་ཏན་ལ་འབྲེལ་ནི། སྒོམ་ལམ་རྩེ་སྦྱོར་གྱི་སྒོམ་སྤངས་རྣམ་པར་རྟོག་པ་རྣམས་སྤངས་པ་ན། ཡོན་ཏན་གྱི་རིགས་ཐམས་ཅད་ཡར་ལྡན་དུ་འབྱུང་བའི་ཕྱིར། བརྟེན་པ་ཡོན་ཏན་འཆད་ཅེས་སྟོན་པ་ནི། སྔ་མ་བཞིན་དུ་ཞེས་སོགས་སོ། ། སྒོམ་སྤངས་རྟོག་པ་སྤང་པ་ལ། དེའི་ས་བོན་སྤངས་པས་ཁྱབ་པ་རྣམ་བཤད་ཀྱི་དགོངས་པ་ཡིན་ན་འདིར་སྒོམ་ལམ་ཆེན་པོའི་ཆེན་པོ་ལ་གནས་པའི་བྱང་སེམས་ཆོས་ཅན། སྒོམ་སྤངས་ཀྱི་ས་བོན་མ་ལུས་པར་སྤངས་པར་ཐལ།
སྒོམ་སྤངས་རྟོག་པ་བརྒྱ་རྩ་བརྒྱད་སྤངས་པའི་ཕྱིར། ཞེས་པའི་ཉེས་པ་རྣམ་བཤད་ཀྱི་ཞལ་གྱིས་བཞེས་པར་འགྱུར་བས་མི་རིགས་སོ། ། འབྲེལ་པ་ཅན་དངོས་ལ་བཤད་བྱའི་མདོ་ནི། རབ་འབྱོར་འདི་ལྟ་སྟེ་དཔེར་ན་སྐྱེས་བུ་ལ་ལ་ཞིག་ལྗང་བུ་བསྐྱེད་པར་འདོད་ལ། དུས་དུས་སུ་ཆུ་བྲན་ཅིང་སྡོང་བུ་དེ་རིམ་གྱིས་ཡལ་ག་དང༌། ལོ་མ་དང༌། མེ་ཏོག་དང༌། འབྲས་བུ་ཕུན་སུམ་ཚོགས་པར་འགྱུར་བ་དང༌། ལྗང་བུ་དེའི་ལོ་མ་དང་མེ་ཏོག་དང་འབྲས་བུ་ལ་ལོངས་སྤྱོད་པ་དེ་བཞིན་དུ། བྱང་སེམས་ཆེན་པོ་རྣམས་ཀྱང་སེམས་ཅན་གྱི་དོན་གྱི་ཕྱིར།
རིམ་གྱིས་ཕ་རོལ་ཏུ་ཕྱིན་པ་དྲུག་ལ་སྤྱོད་ཅིང༌། རྣམ་པ་ཐམས་ཅད་མཁྱེན་པ་ཉིད་ཐོབ་པར་བྱེད་དོ། ། ལོ་མ་དང༌། མེ་ཏོག་དང༌། འབྲས་བུ་ལྟར་སེམས་ཅན་ཐམས་ཅད་ཉེ་བར་འཚོ་བར་འགྱུར་རོ། ། ཞེས་གསུངས། དེ་བསྡུད་པ་ནི། ཡམས་ནད་འདི་རྣམས་ཟད་ནས་ནི། ། ཞེས་སོགས་སོ། ། འདིར་ཡམས་ནད་ནི་ཇི་སྐད་བཤད་པའི་རྟོག་པ་རྣམས་ཏེ།
འཚེ་བར་བྱེད་པ་དེར་རྟོགས་པའོ། ། དེ་སྐད་དུ་ཡང་འདུལ་བ་ལུང་ལས། བྱི་བ་ནེ་ཚོ་ཆ་ག་པ། ། ཧ་ཅང་ཆར་ཆེས་ཆར་ཆུང་དང༌། ། རྒྱལ་པོ་ངན་པར་གྱུར་པ་སྟེ། ། དྲུག་པོ་དེ་ལ་ཡམས་ཞེས་གསུངས་སོ། ། ཟད་པ་ནི་སྤངས་པ་སྟེ། བར་ཆད་མེད་ལམ་རྫོགས་པར་སྐྱེས་པ་དང་སྤང་བྱ་མངོན་གྱུར་སྤངས་པ་དུས་མཉམ་པའི་ཕྱིར་རོ། ། དེའི་ཕྱིར་གེགས་བྱེད་པ་མེད་པས་ཡོན་ཏན་ཕུན་སུམ་ཚོགས་པ་ཐམས་ཅད་བརྟེན་པར་བརྗོད་དོ། ། དེ་ལྟར་ནའང༌།
སངས་རྒྱས་སུ་ཐལ་བ་མིན་ཏེ། གདགས་པ་ལས་གསུངས་པ་ལྟར། རྒྱ་མཚོ་ཆེན་པོ་ཆུ་བོ་བཞིན་འབབ་པའམ། ཕལ་པོ་ཆེ་ལས་འབྱུང་བ་ལྟར། རྒྱ་མཚོ་ཆེན་པོ་འཛམ་བུ་གླིང་ནས་ཆུ་ཀླུང་སྟོང་ཕྲག་ཕྱེད་དང་གསུམ་དང༌། ནུབ་ནས་སྟོང་ཕྲག་ལྔ་དང༌། བྱང་ནས་སྟོང་ཕྲག་བཅུ་དང༌། ཤར་ནས་སྟོང་ཕྲག་བརྒྱད་འབབ་པ་ལྟར། ཡོན་ཏན་ཕུན་སུམ་ཚོགས་པ་ཐམས་ཅད་མངོན་དུ་འོངས་པའི་རྣམ་པས་བརྟེན་པའི་ཕྱིར་རོ། ། བཞི་པ་བར་ཆད་མེད་པའི་རྩེ་སྦྱོར་ལ།
འཕགས་པ་ལྟར་ན། གཉེན་པོ་བར་ཆད་མེད་རྩེ་རྒྱུད་ལ་བརྟེན་བསལ་བྱ་ལོག་བསྒྲུབ་རྣམས་སྤངས་ན། རྣམ་མཁྱེན་སྐད་ཅིག་དང་པོའི་ཡེ་ཤེས་འབྱུང་ངོ་ཞེས་སྟོན་པ་ལ། གསུང་ཚན་གསུམ་གསུངས་སོ། ། སློབ་དཔོན་ལྟར་ན། དངོས་དང་དམིགས་རྣམ་མི་མཐུན་ཕྱོགས་སོ། ། དང་པོ་ལ་འབྲེལ་ནི། སྒོམ་སྤངས་རྟོག་པ་ཆེན་པོའི་ཆེན་པོ་སྤོང་བའི་གཉེན་པོ་སྒོམ་ལམ་རྩེ་སྦྱོར་ལས། གནས་ངན་ལེན་གྱི་དྲི་མ་སྤོང་བའི་བར་ཆད་མེད་པའི་རྩེ་སྦྱོར་འབྱུང་བའི་ཕྱིར། ཞེས་སྟོན་པ་ནི།
སྒོམ་པའི་ལམ་གྱི་རྗེས་ལ་ཞེས་སོགས་སོ། ། དངོས་ལ་མདོ་ནི། སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ཀྱི་སེམས་ཅན་ཐམས་ཅད། ཉན་ཐོས་དང༌། རང་སངས་རྒྱས་དང༌། བྱང་ཆུབ་སེམས་པའི་སྐྱོན་མེད་པ་ལ་བཀོད་པའི་བསོད་ནམས་དཔེར་མཛད་ནས། དེ་བས་བསོད་ནམས་ཆེས་མང་བར་བསྟན་པའི་ཤུགས་ལ་གསུངས་སོ། ། དེ་ངོ་སྦྱོར་ནི། སྟོང་གསུམ་ཞེས་སོགས་སོ། ། གཉིས་པ་ལ་འབྲེལ་ནི།
མདོར། བསོད་ནམས་མང་པོ་དང་ལྡན་པས་མཚོན་པའི་བར་ཆད་མེད་པའི་རྩེ་སྦྱོར་གྱི་དམིགས་རྣམ་སྟོན་དགོས་སོ་ཞེ་ན། ཞེས་སྟོན་པ་ནི། དེའི་དམིགས་པ་ལ་སོགས་པ་ཇི་ལྟ་བུ་ཞེས་སོགས་སོ། ། འཕགས་པ་ལྟར་ན། དེ་མ་ཐག་སྒྲས་རྣམ་མཁྱེན་དེ་གང་ཞེ་ན། དེ་ནི་རྣམ་པ་ཀུན་མཁྱེན་ཉིད། ། རྣམ་མཁྱེན་དེའི་རྐྱེན་གཞན་རྣམས་གང་ཞེ་ན། འདི་ཡི་དམིགས་པ་དངོས་མེད་དེ། ། ཞེས་སོ། །
གཉིས་པ་ལ་མདོ་ནི། གསོལ་པ། བཅོམ་ལྡན་འདས་རྣམ་པ་ཐམས་ཅད་མཁྱེན་པ་ཉིད་ཀྱི་དངོས་པོ་ཇི་ལྟ་བུ་ཞིག་མཆིས། དམིགས་པ་དང༌། དབང་སྒྱུར་བ་དང༌། རྣམ་པ་དང༌། མཚན་ཉིད་ཇི་ལྟ་བུ་ཞིག་མཆིས། བཀའ་སྩལ་པ། རབ་འབྱོར་རྣམ་པ་ཐམས་ཅད་མཁྱེན་པ་ཉིད་ཀྱི་དམིགས་པ་ནི་དངོས་པོ་མེད་པའོ། ། བདག་པོ་ནི་དྲན་པའོ། །
རྣམ་པ་ནི་ཞི་བའོ། ། མཚན་ཉིད་ནི་མཚན་ཉིད་མེད་པ་ཡིན་ཏེ། རབ་འབྱོར་འདི་ནི་དམིགས་པ་དང་དབང་སྒྱུར་བ་དང༌། རྣམ་པ་དང༌། མཚན་ཉིད་དོ། ། ཞེས་གསུངས། དེ་བསྡུད་པ་ནི། འདི་ཡི་དམིགས་པ་དངོས་མེད་དེ། ། དྲན་པ་བདག་པོའི་རྐྱེན་དང་ནི། ། ཞི་ཉིད་རྣམ་པ་ཡིན་པར་བཞེད། །
ཅེས་སོ། ། འདིར་བདེན་པ་བཀག་ཙམ་གྱི་མེད་དགག་དམིགས་པར་སྟོན་པ་ནི་མིན་ཏེ། འཕགས་སེང་གིས། དངོས་པོ་མེད་པ་ནི་ཡང་དག་པའི་ཀུན་རྫོབ་ཡིན་པར་བརྗོད་ལ། དེ་ཁོ་ན་ཉིད་ཀྱི་རང་བཞིན་སྒྲིབ་པ་དེ་རིམ་གྱིས་སྒྱུ་མ་ལྟ་བུར་རྟོགས་པ་ཉིད་རྣམ་པར་དག་པ་ཡིན་ནོ། ། ཞེས་གསུངས་པས་སོ། ། ཞི་བ་ནི། གཉེན་པོས་དྲི་མ་བཅོམ་པའི་ཞི་བ་མིན་གྱི། རང་བཞིན་གྱིས་ཞི་བ་ཡིན་པར་ཉི་ཁྲི་སྣང་བར་བཤད་དོ། ། མདོར་ན་བདེན་སྟོང་སྒྱུ་མ་ལྟ་བུའི་སྣང་བ་ཆོས་ཅན།
བར་ཆད་མེད་རྩེའི་དམིགས་རྐྱེན་ཡིན་ཏེ། བར་ཆད་མེད་རྩེ་དེ་ཁྱོད་ལ་དམིགས་ཏེ་ཞི་བའི་རྣམ་པ་ཅན་དུ་སྐྱེས་པའི་ཕྱིར། རྒྱུན་མཐའ་མན་གྱི་མཁྱེན་གསུམ་གྱི་དམིགས་རྣམ་མ་བརྗེད་པའི་དྲན་པ་ཆོས་ཅན། དེའི་བདག་རྐྱེན་ཡིན་ཏེ། དེ་རང་དབང་དུ་སྐྱེད་བྱེད་ཡིན་པའི་ཕྱིར། དེ་མ་ཐག་རྐྱེན་ནི། ཤུགས་ལ་སྟོན་ནོ། ། འཕགས་པ་ལྟར་ན་རྣམ་མཁྱེན་ཆོས་ཅན། རང་རྒྱུ་རྐྱེན་གསུམ་ལས་སྐྱེས་ཏེ། བཤད་མ་ཐག་པའི་རྐྱེན་གཉིས་དང་བར་ཆད་མེད་པའི་རྩེ་སྦྱོར་དེ་ཁྱོད་ཀྱི་དེ་མ་ཐག་རྐྱེན་ཡིན་པའི་ཕྱིར་རོ། །
གསུམ་པ་བསལ་བྱ་ལོག་སྒྲུབ་ལ། མདོར་བསྟན། རྒྱས་པར་བཤད། དོན་བསྡུ་བ་དང་གསུམ། དང་པོ་ནི། དམིགས་རྣམ་གྱི་ཚུལ་འདི་ལ་ཆོས་ཅན། རྒོལ་བ་བརྒྱུད་མར་འབྱུང་སྟེ། གཏིང་དཔག་དཀའ་བའི་རྒྱུ་མཚན་གྱིས། ཀླན་ཀ་སྔ་མའི་ལན་བཏབ་པ་ལ། ཀླན་ཀ་ཕྱི་མ་གཞན་ཡང་འབྱུང་བའི་ཕྱིར།
ཞེས་སྟོན་པ་ནི། འདི་ལ་ནི་ཞེས་སོགས་རྩ་འགྲེལ་ལོ། ། གཉིས་པ་ལ་འབྲེལ་ནི། བློའི་ཞེས་སོགས་སོ། ། དངོས་ལ། མདོ་ནི། རབ་འབྱོར་གྱིས་གསོལ་པ། བཅོམ་ལྡན་འདས་རྣམ་པ་ཐམས་ཅད་མཁྱེན་པ་ཉིད་འབའ་ཞིག་དངོས་པོ་མ་མཆིས་པ་ལགས་སམ། འོན་ཏེ་གཟུགས་ཀྱང་དངོས་པོ་མ་མཆིས་པ་ལགས། ཞེས་སོགས་སོ། །
ལོག་པར་རྟོག་པ་བཅུ་དྲུག་དང༌། དེས་ཀུན་ནས་བསླངས་པའི་རྩོད་ངག་བཅུ་དྲུག་གསུངས་སོ། ། དེ་བསྡུད་པ་ནི། དམིགས་པ་མཐའ་དང་ཞེས་སོགས་སོ། ། དོན་ནི། བདེན་གཉིས་འགལ་བར་འཛིན་པའི་ལོག་རྟོག་གམ། དེས་ཀུན་ནས་བསླངས་པའི་རྩོད་ངག་གང་རུང་ཆོས་ཅན། བསལ་བྱ་ལོག་བསྒྲུབ་ཡིན་ཏེ། བདེན་གཉིས་རྣམ་འབྱེད་ཀྱི་ཤེས་རབ་སམ། དེས་ཀུན་ནས་བསླངས་པའི་བདེན་གཉིས་རྣམ་འབྱེད་ཀྱི་རིགས་དག་གང་རུང་གི་བསལ་བྱ་ཡིན་པའི་ཕྱིར་ཞེས་པའི་དོན་ནོ། །
བསལ་བྱ་དེ་དག་གང་ཞེ་ན། དཔེར་ན། བདེན་པའི་དངོས་པོར་མེད་པ་དང༌། དམིགས་པ་འཐད་པ་འགལ་སྙམ་པ་ནི་ལོག་རྟོག་ཡིན་ལ། རྣམ་མཁྱེན་གྱི་དམིགས་པ་མི་འཐད་པར་ཐལ། དོན་དམ་པར་འདུས་བྱས་དང༌། འདུས་མ་བྱས་ཀྱི་ཁམས་དག་དངོས་པོ་མེད་པའི་ཕྱིར། ཞེས་པ་ནི་ཀླན་ཀའོ། ། ཞེས་སོགས་ལྷག་མ་རྣམས་ལའང་སྦྱར་རོ། ། འདི་དག་ལ་རྣམ་པ་ཐམས་ཅད་མཁྱེན་པ་ཉིད་ཀྱིས་རྟེན་ཅན་ཞེས་བྱ་སྟེ།
རྣམ་མཁྱེན་གྱི་ཡུལ་ལ་ལོག་པར་རྟོག་པ་ལས་འཕྲོས་པའི་ཕྱིར་རོ། ། དེ་ལ་ལན་ཇི་ལྟར་འདེབས་ཞེ་ན། གསེར་གླིང་པ་བཅུ་པ་ལ་བདེན་པ་གཉིས་ཀའི་ལན་འདེབས། བཅུ་གཉིས་པ་ལ་ཡང་དག་ཀུན་རྫོབ་དང་ལོག་པའི་ཀུན་རྫོབ་ཀྱི་ལན་འདེབས། དང་པོ་གསུམ་པ་བཞི་པ་ལྔ་པ་དྲུག་པ་མ་གཏོགས་པ་རྣམས་ལ་ཀུན་རྫོབ་ཀྱི་ལན་འདེབས། དེ་རྣམས་ལ་དོན་དམ་གྱི་ལན་འདེབས་པར་བཞེད་ནའང༌། དོན་དམ་སྒོ་ཅན་གྱི་ཀླན་ཀ་ལ་ཀུན་རྫོབ་ཀྱི་སྒོ་ནས་ལན་འདེབས། ཀུན་རྫོབ་སྒོ་ཅན་གྱི་ཀླན་ཀ་ལ་དོན་དམ་གྱི་སྒོ་ནས་ལན་འདེབས་དགོས་ཏེ། དེ་ལྟར་བཏབ་ན་བདེན་གཉིས་ཟུང་འབྲེལ་དུ་ཁོང་དུ་ཆུད་པར་འགྱུར་བའི་ཕྱིར། ཞེས་སྟོན་པ་ནི།
དེ་བས་ན་ཀུན་རྫོབ་དང་དོན་དམ་པའི་སྒོ་ཅན་གྱི་ཞེས་སོ། ། མདོར་ན་ཀླན་ཀ་འདི་དག་སྔ་མ་སྔ་མ་ལས་ཕྱི་མ་ཕྱི་མ་འཕྲོས་པར་གསུངས་སོ། ། དོན་བསྡུ་བ་ནི། རྒྱུན་མཐའི་སྔ་ལོགས་ཀྱི་བྱང་སེམས་ཆོས་ཅན། འགལ་རྐྱེན་ལོག་རྟོག་བསལ་དགོས་ཏེ། དེ་བསལ། མཐུན་རྐྱེན་དམིགས་རྣམ་རྒྱུ་ལ་བརྟེན་ན། བར་ཆད་མེད་པའི་རྩེ་སྦྱོར་དང༌། དེ་ལས་དེ་དང་དམིགས་རྣམ་མཚུངས་པའི་རྣམ་མཁྱེན་དངོས་སུ་སྐྱེ་བའི་ཕྱིར་ཞེས་སྟོན་པ་ནི། བྱང་ཆུབ་སེམས་དཔའ་ཞེས་སོགས་སོ། །
དེ་ལྟར་ན། ལུང་གི་སྙེ་མ་ལས། གང་གི་དང་པོར་སྦྱོར་ལམ་དེ་ནས་ནི། ། རྟོག་པ་འཇོམས་བྱེད་མཐོང་ལམ་སྒོམ་ལམ་དང༌། ། ལོག་རྟོག་བསལ་ནས་བར་ཆད་མེད་ལམ་གྱིས། ། རྟོག་པ་ལྷུན་གྲུབ་རྩེ་མོའི་སྦྱོར་བ་སྒོམ། ། ཞེས་གསུངས་པ་ལྟར། དེའི་རྟགས་དང་རྣམ་འཕེལ་དང༌། ། ཞེས་སོགས་གང་གསུངས་པ་དེ་ལེགས་པར་བཤད་ཟིན་ཏོ། ། འདིར་སྨྲས་པ།
གཟུང་འཛིན་རང་བཞིན་མེད་པའི་ལྟ་བ་ལ། ། གོང་འོག་རིམ་པ་སོ་སོར་ཡོད་མིན་ཞེས། ། རྣལ་འབྱོར་ས་བཞི་འགོག་པའི་ཆོས་ཚུལ་ལ། ། ཆུ་ཤིང་བཞིན་དུ་སྙིང་པོ་མེད་མཐོང་ནས། ། སྐྱེ་མེད་གསུམ་ལ་ཐོས་བསམ་གོམས་པའི་བློ། ། རྣལ་འབྱོར་ས་བཞི་དབང་དུ་གྱུར་པ་ན། ། གཟུང་འཛིན་ཆོས་ལ་ཞེན་པ་ཀུན་སྤངས་ཏེ། རྩེ་མོར་སོན་མཁས་མ་ཕམ་རྒྱལ་བའི་གཞུང༌། ། གསུམ་པ་སྐབས་ཀྱི་སྒོ་ནས་མཇུག་བསྡུ་བ་ནི། བསླབ་པ་ཡོངས་སུ་དག་པའི་ལེའུ་སྦས་དོན་མངོན་རྟོགས་ཀྱི་རིམ་པ་གསལ་བར་སྟོན་པ།
རྩེ་སྦྱོར་གྱི་སྐབས་ཏེ་ལྔ་པའོ།། །། ཉོན་མོངས་ཤེས་བྱའི་སྒྲིབ་པ་ལས། ། རྣམ་གྲོལ་ཆོས་ཀུན་མཁྱེན་པའི་གཏེར། ། བར་དུ་གཅོད་པའི་ཆོས་རྣམས་ལས། ། སྐྱོབ་མཛད་ལྷག་པའི་ལྷ་ལ་འདུད། ། གཉིས་པ་བརྟན་པ་རྒྱུ་འབྲས་ལ་གཉིས་ལས། དང་པོ་བརྟན་པ་ཐོབ་པའི་ཕྱིར་དུ་སྒོམ་པ་མཐར་གྱིས་པའི་སྦྱོར་བ་ལ། འབྲེལ་དགོད་པས་མཚམས་སྦྱར། མངོན་རྟོགས་ཀྱི་རང་བཞིན་རྒྱས་པར་བཤད། སྐབས་ཀྱི་སྒོ་ནས་མཇུག་བསྡུ་བའོ། །
དང་པོ་ནི། རྩེ་སྦྱོར་གྱི་འོག་ཏུ་མཐར་གྱིས་པའི་སྦྱོར་བ་འཆད་རིགས་ཏེ། མཁྱེན་གསུམ་ཐོས་བསམ་གྱིས་ཤེས་པའི་དོན་ལ། དབང་དུ་བྱེད་པ་རྒྱུ་འབྲས་ཀྱི་རིམ་པས་སྒོམ་པ་ལས། བརྟན་པ་རྒྱུ་འབྲས་ཀྱི་རིམ་པས་སྒོམ་པ་འབྱུང་བའི་ཕྱིར། ཞེས་སྟོན་པ་ནི། རྩེ་མོའི་མངོན་པར་རྟོགས་པ་ཐོབ་པ་སོ་སོ་བ་དང༌། ཞེས་སོགས་སོ། ། ཆོས་བཤེས་ལྟར་ན། སོ་སོ་བ་ནི་བསྐལ་པ་གྲངས་མེད་པ་གསུམ་དུ་ཆོས་སོ་སོ་བ་རྗེས་ཐོབ་ཏུ་ཇི་ལྟར་རྟོགས་པ་རྣམས་ཡིན་ལ།
བསྡུས་པ་ནི། མཉམ་གཞག་ཏུ་ཆོས་ཉིད་རྟོགས་པའི་རིམ་པའོ། ། ཞེས་བཞེད། གསེར་གླིང་པ་ནི། སོ་སོ་བ་ལུགས་ལས་ལྡོག་པ་མཁྱེན་གསུམ། བསྡུས་པ་ལུགས་ལས་འབྱུང་བ་རྣམ་ཀུན་རྩེ་སྦྱོར་ལ་བཞེད་ཅིང༌། འདི་རང་ལུགས་ཀྱང་ཡིན་ལ། དེ་ལྟར་ན་སློབ་དཔོན་གྱི་ལུགས་ལ། འདིར་རྣམ་པ་བརྒྱ་བདུན་བཅུ་རྩ་གསུམ་པོ་ཉིད་སྒོམ་པར་བཞེད་དོ། ། གཉིས་པ་མངོན་རྟོགས་ཀྱི་རང་བཞིན་རྒྱས་པར་བཤད་པ་ལ།
མདོ་ནི། རབ་འབྱོར་བྱང་ཆུབ་སེམས་དཔའ་ཆེན་པོ་སེམས་ཅན་ཐམས་ཅད་ཡོངས་སུ་མྱ་ངན་ལས་འདའ་བའི་ཕྱིར། བདག་མེད་རྫོགས་པའི་བྱང་ཆུབ་ཏུ་མངོན་པར་འཇུག་སྟེ། མཐར་གྱིས་བྱ་བ་དང༌། མཐར་གྱིས་བསླབས་པ་དང༌། མཐར་གྱིས་བསྒྲུབས་པ་གང་ལ་བསླབས་པས། སྔོན་གྱི་བྱང་སེམས་ཆེན་པོ་རྣམས་བླ་ན་མེད་པའི་བྱང་ཆུབ་ཏུ་སངས་རྒྱས་པར་འགྱུར་བ་དེ་ལྟར། མཐར་གྱིས་བྱ་བ་དང༌། བསླབ་པ་དང༌། སྒྲུབ་པ་ཙམ་མོ་ཞེས་གསུངས།
དེའི་དོན། ཉི་སྣང་ལས། བགྱི་བ་སྨོས་པ་ནི་སེམས་བསྐྱེད་པ་བཟུང་བའི་དོན་དུའོ། ། བསླབ་པ་སྨོས་པ་ནི། ངེས་པར་འབྱེད་པའི་ཆ་དང་མཐུན་པ་ཤེས་པའི་དོན་དུའོ། ། བསྒྲུབ་པ་སྨོས་པ་ནི། མཐོང་བའི་ལམ་དང་སྒོམ་པའི་ལམ་ཤེས་པའི་དོན་དུའོ། ། གསུམ་སྨོས་པ་ནི། མངོན་པར་རྟོགས་པའི་མཐར་གྱིས་པ་ཤེས་པའི་དོན་ཡིན་ནོ། ། ཞེས་གསུངས་པས།
ཚོགས་ལམ་ནས་རྒྱུན་མཐའི་བར་དུ་བཞེད། སློབ་དཔོན་གྱིས་སྦྱོར་མཐོང་སྒོམ་གསུམ་ལ་རིམ་པར་བཞེད་ཅིང༌། རྩེ་སྦྱོར་རྗེས་ཐོགས་ནས་རྒྱུན་མཐའི་སྔ་ལོགས་པར་བཞེད། མདོ་དེ་དག་བསྡུད་པ་ནི། སྦྱིན་པ་ཤེས་རབ་བར་དག་དང༌། ། ཞེས་སོགས་སོ། ། འདི་ལ་སྤྱིའི་འབྲེལ་ནི། བཅུ་གསུམ་པོ་བསྡུ་ན་གཉིས་ཏེ། སྤྱོད་པ་ཕུན་སུམ་ཚོགས་པ་དང༌། ལྟ་བ་ཕུན་སུམ་ཚོགས་པ་གཉིས།
དང་པོ་ལ། སྦྱོར་བ་ཕུན་སུམ་ཚོགས་པ་དང༌། བསམ་པ་ཕུན་སུམ་ཚོགས་གཉིས། དང་པོ་ནི། ཕ་རོལ་ཏུ་ཕྱིན་པ་དྲུག་སྟེ། འདི་ནི་ལམ་གྱི་དངོས་གཞི་ཡིན་ནོ། ། གཉིས་པ་ལ། ལམ་གྱི་རྗེས་སུ་དྲན་པ་དང༌། ལམ་གྱི་གཞི་དྲན་པ་གཉིས། དང་པོ་ནི།
དཀོན་མཆོག་གསུམ་རྗེས་སུ་དྲན་པ་སྟེ། འདིས་དཀོན་མཆོག་མངོན་པར་རྟོགས་པས་ལམ་ཉམས་སུ་ལེན་པ་ན་ལྷའི་བུའི་བདུད་ཀྱིས་མི་ཚུགས་པ་ཡིན་ནོ། ། གཉིས་པ་ལ། ལམ་གྱི་དངོས་དྲན་པ་དང༌། དེ་ཉམས་སུ་ལེན་པའི་དབང་པོ་དྲན་པ་གཉིས། དང་པོ་ནི། ཚུལ་ཁྲིམས་དང་གཏོང་བ་རྗེས་སུ་དྲན་པ་གཉིས་ཏེ། ཁྲིམས་ནི་རྒྱུ་དང་མི་རྒྱུའི་ས་བཞིན་དུ། ། ཡོན་ཏན་ཀུན་གྱི་གཞི་རྟེན་ལེགས་པར་གསུངས། ། ཞེས་དང༌།
ཐུབ་པས་དང་པོར་སྦྱིན་པའི་གཏམ་མཛད་དོ། ། ཞེས་འབྱུང་བ་ལྟར། འདི་གཉིས་ནི་ཡོན་ཏན་མཐའ་དག་བསྐྱེད་པའི་ས་གཞི་ལྟ་བུ་ཡིན་ནོ། ། གཉིས་པ་ནི། ལྷ་རྗེས་སུ་དྲན་པ་སྟེ། སྦྱིན་པས་དགེ་བ་སྒྲུབ་པ་དང༌། ཚུལ་ཁྲིམས་ཀྱིས་མི་མཐུན་ཕྱོགས་སྤོངས་པ་གཉིས་ཀ་ལའང་ལྷ་དཔང་པོར་བཞག་སྟེ་བསྒྲུབས་ན་རྣམ་པར་དག་པར་འགྱུར་པའི་ཕྱིར་རོ། ། གཉིས་པ་ལྟ་བ་ནི། དངོས་མེད་ངོ་བོ་ཉིད་དུ་རྟོགས་པ་སྟེ། རྗེས་ཐོབ་ཀྱི་སྤྱོད་པ་དེ་དག་ཀྱང་མཉམ་གཞག་ཏུ་མི་རྟོག་ཡེ་ཤེས་ཀྱིས་ཟིན་དགོས་པའི་ཕྱིར་རོ། །
འོ་ན་སོ་སོ་བ་དང༌།

བསྡུས་པ་ཉིད་དུ་རྟོགས་པའི་དོན་རྣམས་ཤེས། རྣམ་ཀུན་རྩེ་སྦྱོར་གྱི་དོན་རྣམས་སྒོམ་བྱར་བཤད་པ་མིན་ནམ་ཞེ་ན། ཡིན་མོད་དངོས་མེད་ངོ་བོ་ཉིད་དུ་རྟོགས་པ་དང་དོན་གཅིག་སྟེ། དེ་དག་ཏུ་སྐྱེ་མེད་གསུམ་སྒོམ་པར་བཤད་པའི་ཕྱིར་རོ། ། འོ་ན་ཚུལ་ཁྲིམས་དང་གཏོང་བ་རྗེས་སུ་དྲན་པ་དང༌། ཕར་ཕྱིན་དང་པོ་གཉིས་ཟློས་ཤིང༌། ལྷ་དང་དཀོན་མཆོག་རྗེས་དྲན་ཟློས་སོ་ཞེ་ན། ཨ་ཏི་ཤས། སྦྱིན་དང་ཚུལ་ཁྲིམས་གཉིས་དང་ནི། ། གཏོང་དང་ཚུལ་ཁྲིམས་དྲན་པ་ཡང༌། ། དངོས་དང་འབྲས་བུའི་ཆ་ནས་སུ། །
བསྟན་པས་ཟློས་སྐྱོན་མེད་པ་ཡིན། ། ལྷ་དང་དཀོན་མཆོག་དཔང་པོ་དང༌། ། རྟེན་ཚུལ་ཡིན་པས་ཟློས་པ་མེད། ། ཅེས་གསུངས་སོ། ། གསེར་གླིང་པ་ཕར་ཕྱིན་བཅུ་དང༌། དཀོན་མཆོག་གསུམ་སྟེ་བཅུ་གསུམ་དུ་འཆད། རིན་ཆེན་སྒྲོན་མ་ནས། ཕར་ཕྱིན་དྲུག་ཁོ་ན་ལ་བཤད་ནས། དངོས་པོ་དྲུག་ཏུ་འདོད། འདི་ཉེས་པར་བཤད་པ་ཁོ་ན་མིན་ཏེ།
དྲུག་པོ་འདིས་མ་བསྡུས་པའི་འདིའི་ཉམས་ལེན་མེད་པའི་ཕྱིར། སོ་སོའི་དོན་ལ། རྣམ་ཀུན་རྩེ་སྦྱོར་གྱི་སྐབས་སུ། སྦྱིན་དང་ཚུལ་ཁྲིམས་སོགས་སྤྱོད་པས། ། ཞེས་དང༌། སྦྱིན་པ་ལ་སོགས་རེ་རེར་ནི། ། ཞེས་བཤད་པར་མ་ཟད། བརྟན་པ་རྒྱུ་འབྲས་ཀྱི་སྐབས་སུའང་ཕྱིན་དྲུག་དགོས་ཏེ། འདིས་ས་བཅུ་རྫོགས་པར་བྱེད་པའི་ཕྱིར། ། ཞེས་སྟོན་པ་ནི།
ཕ་རོལ་ཏུ་ཕྱིན་པ་བཞི་ནི་ཤེས་རབ་ཀྱི་ཕ་རོལ་ཏུ་ཕྱིན་པའི་ནང་དུ་འདུས་པའི་ཕྱིར། ཞེས་སོགས་སོ། ། འདི་ཇི་ལྟར་འདུས་ཤེ་ན། དབུས་མཐའ་ལས་ནི། མི་ཟད་པ་དང་རྟག་འཇུག་དང༌། ། ངེས་དང་ལོངས་སྤྱོད་སྨིན་པར་བྱེད། ། ཅེས་གསུངས། སངས་རྒྱས་ཡེ་ཤེས་ཞབས་ཀྱིས། དྲུག་པོ་རེ་རེའི་ནང་དུའང་བཞི་ཀ་འདུས་ཏེ། དེ་ལྟར་སྦྱིན་པ་བཏང་ནས་ཡིད་རང་བ་ནི་ཐབས་སོ། །
དེ་རྫོགས་པར་བྱེད་པའི་སྨོན་ལམ་འདེབས་པ་ནི་སྨོན་ལམ་མོ། ། མི་མཐུན་ཕྱོགས་འཇོམས་པར་བྱེད་པ་ནི་སྟོབས་སོ། ། དེའི་རྣམ་པ་ལ་མཁས་པ་ནི་ཡེ་ཤེས་སོ། ། ཞེས་བཤད། ཕ་རོལ་ཏུ་ཕྱིན་པ་དྲུག་པོ་དེ་ཡང༌། བསམ་པ་རྗེས་དྲན་དྲུག་གིས་ཟིན་པར་བྱེད་དགོས་པ་ལས། མདོ་ལས་དྲན་པ་ཉེར་བཞག་སོགས་དང༌། བྱང་ཆུབ་ཡན་ལག་བདུན་དང༌། འཕགས་ལམ་ཡན་ལག་བརྒྱད་ཀྱིས་མཚོན་ནས་བསྟན་པའི་ལམ་གསུམ་དོན་དམ་པར་དྲན་པ་མེད་ཅིང༌། ཀུན་རྫོབ་ཏུ་རྗེས་སུ་དྲན་པ་ནི་སངས་རྒྱས་རྗེས་དྲན་ནོ། །
ཞེས་སྟོན་པ་ནི། དྲན་པ་ཞེས་སོགས་སོ། ། རྒྱུ་ལམ་དྲན་པས། འབྲས་བུ་སངས་རྒྱས་དྲན་པར་མི་འགྱུར་བ་མིན་ཏེ། རྫོགས་པའི་སངས་རྒྱས་ནི། སྔོན་ལམ་འདི་དག་གོམས་པ་ལས་འཁྲུངས་པ་ཡིན་ནོ། ། དྲན་པ་ནི། སངས་རྒྱས་དྲན་པའི་མཆོག་ཏུ་གྱུར་པ་སྟེ། རྣམ་འགྲེལ་ལས། གྱུར་པ་ཉིད་གསུངས་དེ་ཡི་ཕྱིར། །
སྒྲུབ་བྱེད་ལ་ལྟོས་ཚད་ཡིན་རིག ། ཞེས་བཤད་པ་ལྟར་རོ། ། ཡང་ན་ཐམས་ཅད་ཆོས་སྐུའི་འཕྲིན་ལས་ཡིན་པའི་ཕྱིར། ལས་བྱེད་པ་པོར་རྗེས་སུ་དྲན་པའོ། ། ཞེས་སྔ་མ་དག་འཆད་དོ། ། དེས་ན། དངོས་པོར་མངོན་པར་ཞེན་ན་ནི་དྲན་པར་མི་འགྱུར་ཏེ། རྡོ་རྗེ་གཅོད་པ་ལས། གང་དག་ང་ལ་གཟུགས་སུ་མཐོང༌། ། གང་དག་ང་ལ་སྒྲར་ཤེས་པ། །
ལོག་པའི་ལམ་དུ་ཞུགས་པ་སྟེ། ། སྐྱེ་བོ་དེ་ཡིས་ང་མི་མཐོང༌། ། སངས་རྒྱས་རྣམས་ནི་ཆོས་ཀྱི་སྐུ། ། འདྲེན་པ་རྣམས་ནི་ཆོས་ཉིད་ལྟ། ། ཆོས་ཉིད་ཤེས་པར་བྱ་མིན་པས། ། དེ་ནི་རྣམ་པར་ཤེས་མི་ནུས། ། ཞེས་གསུངས་པ་ལྟར་རོ། ། དེ་བཞིན་དུ། དགེ་སོགས་གསུམ་དང༌། ཚུལ་ཁྲིམས་དང༌།
གཏོང་བ་དང༌། འཕགས་པ་ལྟར་ན། ལྷར་སྐྱེས་པའི་འཕགས་པ་དོན་དམ་པར་དྲན་པ་མེད་ཅིང༌། ཀུན་རྫོབ་ཏུ་མཚན་ཉིད་ཀྱི་སྒོ་ནས་དྲན་པའོ། ། འདིར་ལྷ་དྲན་པ་ནི། རྒྱལ་ཆེན་རིགས་བཞི་ལ་སོགས་པའི་ལྷ་རྣམས་ལས་དགེ་བ་ལས་བྱུང་བར་ཡིད་ལ་བྱེད་པ་སྟེ། རྣམ་རྟོག་དགེ་བ་ལས་བྱུང་བའི་དགེ་བའི་འབྲས་བུ་ལྷ་རྣམས་ཏེ། རབ་ཏུ་དྭང་བའི་ལས་ཀྱིས་ནི། ། མཛེས་པའི་ལྷ་རྣམས་མངོན་པར་གྲུབ། ། ཅེས་འབྱུང་བ་ལྟར་རོ། །
ཆོས་བཤེས་ལྟར་ན། འཇིག་རྟེན་དབང་ཕྱུག་དང༌། འཕགས་མ་སྒྲོལ་མ་ལ་སོགས་ལྷག་པའི་ལྷ་རྣམས་དྲན་པར་བྱས་ལ། དེས་བྱང་ཆུབ་ཏུ་བསྐུལ་བ་སོགས་འབྱུང་སྟེ། དམ་ཆོས་པདྨ་དཀར་པོ་ལས། སྤྱན་རས་གཟིགས་ཀྱི་དབང་པོ་ཡིད་ལ་དྲན་པ་ཡིས། ། ངན་སོང་སྡུག་བསྔལ་དབུལ་བའི་སྡུག་བསྔལ་དང༌། ། ན་བའི་སྡུག་བསྔལ་ཚ་བའི་སྡུག་བསྔལ་དང༌། ། ཀུན་ལས་ཐར་པ་སྤྱན་རས་གཟིགས་ཀྱིས་གསུངས། ། ཞེས་འབྱུང་བ་ལྟར་རོ། །
ནམ་མཁའ་མཛོད་ཀྱིས་ཞུས་པ་ལས་ནི། འདི་ལྟར་གསུངས་ཏེ། ཆོས་ནི་འདོད་ཆགས་བྲལ་ཞིང་རང་བཞིན་དབེན། ། ཞི་ཞིང་རབ་ཞི་རྟག་ཏུ་མཚན་མ་མེད། ། གང་ཞིག་དམིགས་པ་ཐམས་ཅད་བྲལ་གྱུར་པ། ། དེ་འདིར་ཆོས་ནི་རྗེས་སུ་དྲན་པ་ཡིན། ། འཕགས་པའི་དགེ་འདུན་ཤིན་ཏུ་འདུས་མ་བྱས། ། སྟོང་པ་མཚན་མེད་སྨོན་པ་རྣམ་པར་གྲོལ། ། དེ་ལས་སེམས་དང་དྲན་པ་འཇུག་པ་མེད། ། དེ་ནི་དགེ་འདུན་རྗེས་སུ་དྲན་པ་ཡིན། །
ཕུང་པོ་ཡོངས་སུ་བཏང་བ་ཐམས་ཅད་སྟོང༌། ། མཉམ་དང་དངོས་པོ་ཐམས་ཅད་ལེགས་པར་འདོར། ། བསྙེམས་པ་མེད་ཅིང་རྟོག་དང་རྣམ་རྟོག་དག ། འདི་ནི་གཏོང་བ་ལེགས་པར་རྗེས་སུ་དྲན། ། ཚུལ་ཁྲིམས་ཟག་པ་མེད་ཅིང་འདུས་མ་བྱས། ། ལུས་དང་ངག་དང་ཡིད་ཀྱིས་འཇུག་པ་མེད། ། འབྱུང་བ་མེད་ཅིང་སྲིད་གསུམ་གནས་པ་མེད། ། དེ་ནི་ཚུལ་ཁྲིམས་རྗེས་སུ་དྲན་པ་ཡིན། ། ལྷ་གང་དག་ཅིང་དྲི་མེད་ཉམས་ང་མེད། ། དགའ་ལྡན་གནས་པ་དབང་བསྐུར་ཐོབ་གྱུར་པ། །
སེམས་ཅན་དག་པ་དེ་དག་འདི་དྲན་ཅིང༌། ། བདག་ཀྱང་མྱུར་དུ་དེ་འདྲར་འགྱུར་སྙམ་སེམས། ། ཞེས་གསུངས་སོ། ། འཕགས་པ་ལྟར་ན། ཕུང་པོ་ལྔ་དང༌། མཚན་སུམ་ཅུ་སོ་གཉིས་དང༌། དཔེ་བྱད་བཟང་པོ་བརྒྱད་ཅུ་དང༌། ཚུལ་ཁྲིམས་ཀྱི་ཕུང་པོ་སོགས་དང༌། སྟོབས་བཅུ་ལ་སོགས་པ་དང༌། རྟེན་ཅིང་འབྲེལ་པར་འབྱུང་བ་དང༌།
རྣམ་མཁྱེན་གྱི་ཡེ་ཤེས་ཏེ་བདུན་པོ་དོན་དམ་པར་དྲན་པ་མེད་ཅིང་ཀུན་རྫོབ་ཀྱི་རྗེས་སུ་དྲན་པ་སྟེ་བདུན་ནི། སངས་རྒྱས་རྗེས་སུ་དྲན་པ་ཡིན་ལ། དེ་ཡང་ཚོགས་ལམ། སྦྱོར་ལམ་བཞི། མཐོང་སྒོམ་གཉིས་ཏེ་བདུན་ལ་རིམ་པ་ལྟར་བཞེད་དེ། མདོ་དང་མཐུན་པར་སྣང་ངོ༌། ། དེ་ལྟར་ན་ལུང་གི་སྙེ་མ་ལས། སྐབས་གསུམ་ལ་བརྟེན་ལྷ་རྣམས་དཔང་པོར་བཞག ། ཚུལ་ཁྲིམས་གཏོང་བ་གཞིར་བཟུང་ཕར་ཕྱིན་དྲུག ། དངོས་མེད་ངོ་བོ་ཉིད་དུ་རྟོགས་པའི་དོན། །
རིས་སྒོམ་བརྟན་བྱེད་གོ་རིམ་སྦྱོར་བ་བསྒོམ། ། ཞེས་འབྱུང་བ་ལྟར། རྣམ་གསུམ་རྣམ་བཅུ་ཞེས་འབྱུང་བ་དེ་ལེགས་པར་བཤད་ཟིན་ཏོ། ། འདིར་སྨྲས་པ། དངོས་བརྒྱད་ལམ་གྱི་འགྲོས་དང་མཚོན་བྱེད་ཆོས། ། སོ་སོའི་ལམ་གྱི་འགྲོ་ཚུལ་མ་ཕྱེད་པར། ། མངོན་རྟོགས་བརྒྱད་ལ་ཐོས་བསམ་བསྒོམ་པ་ཡིས། ། རྣམ་དབྱེར་མེད་ཅེས་ཆ་མེད་བྱུང་རྒྱལ་སྨྲ། ། སྐྱེ་མེད་གསུམ་ལ་ཐོས་བསམ་བསྒོམ་པའི་བློ། ། ལེགས་པར་བརྟན་བྱེད་མཐར་གྱིས་སྦྱོར་བ་ཡིས། །
བཅུ་གསུམ་ཆོས་དང་བརྒྱ་དང་བདུན་ཅུ་གསུམ། ། ཟུང་འབྲེལ་སྒོམ་པ་མ་ཕམ་རྒྱལ་བའི་གཞུང༌། ། གསུམ་པ་ནི། རིམ་གྱིས་འཇུག་པ་ལ་བསླབ་པའི་ལེའུའི་སྦས་དོན་གསལ་བར་སྟོན་པ་མཐར་གྱིས་པའི་སྐབས་ཏེ་དྲུག་པའོ།། །། མ་རྨོངས་རྩོམ་པའི་ལེགས་བཤད་ཀྱི། ། བརྒྱ་བྱིན་གཞུ་ཡི་རི་མོ་ནི། ། ཀུན་དགའི་དཔལ་དུ་འདྲི་མཁས་པས། ། དབྱངས་ཅན་ལྷ་མོའི་དཔལ་གྱིས་སྐྱོང༌། ། བཞི་པ་བརྟན་པ་ཐོབ་ནས་ཅིག་ཆར་དུ་སྒོམ་པ་སྐད་ཅིག་མའི་སྦྱོར་བ་ལ་འབྲེལ་དགོད་པས་མཚམས་སྦྱར་བ་དང༌། མངོན་རྟོགས་ཀྱི་རང་བཞིན་རྒྱས་པར་བཤད།
སྐབས་ཀྱི་སྒོ་ནས་མཇུག་བསྡུ་བའོ། ། དང་པོ་ནི། མཐར་གྱིས་སྦྱོར་བའི་འོག་ཏུ་སྐད་ཅིག་མའི་སྦྱོར་བ་བསྟན། རྣམ་པ་བརྒྱ་བདུན་བཅུ་རྩ་གསུམ་ལ་བརྟན་པ་ཐོབ་ཕྱིར་དུ་སྒོམ་པ་ལས། དེ་ཉིད་བློ་སྐད་ཅིག་མ་གཅིག་གིས། དུས་སྐད་ཅིག་གཅིག་ལ་སྒོམ་པའི་སྦྱོར་བ་འབྱུང་བའི་ཕྱིར། ཞེས་སྟོན་པ་ནི། མཐར་གྱིས་པའི་མངོན་པར་རྟོགས་པ་རྣམ་པར་སྒོམ་པ་ནི། ཞེས་སོགས་སོ། ། གཉིས་པ་ལ་སྤྱིའི་འབྲེལ་ནི།
སྐད་ཅིག་མའི་སྦྱོར་བ་ཡང་གཉིས་སུ་འདུས་ཏེ། རྟོགས་བྱ་ཡུལ་གྱི་སྒོ་ནས་བཞག་པ་དང༌། རྟོགས་བྱེད་བློའི་སྒོ་ནས་བཞག་པ་གཉིས། དང་པོ་ལ། རྣམ་པར་སྨིན་པ་མིན་པའི་སྐད་ཅིག་མའི་སྦྱོར་བ་དང༌། རྣམ་པར་སྨིན་པའི་སྐད་ཅིག་སྦྱོར་གཉིས། དང་པོ་ནི། རྒྱུན་མཐར་ཐོབ་པའི་རྣམ་པར་སྨིན་པ་མིན་པའི་ཟག་མེད་ཀྱི་རྟོགས་རིགས་གཅིག་མངོན་སུམ་དུ་བྱས་པ་ན་སྐད་ཅིག་མ་གཉིས་པར། དེའི་བསྡུ་བྱ་སྦྱིན་པ་ནས་དཔེ་བྱད་བཟང་པོའི་བར་མངོན་དུ་བྱེད་པར་ནུས་ཏེ། དངོས་རྒྱུ་དངོས་འབྲས་བསྡུད་པར་འཐད་དོ། །
གཉིས་པ་ནི། རྣམ་པར་སྨིན་པའི་ཟག་མེད་ཀྱི་ཆོས་གཅིག་མངོན་དུ་བྱས་པ་ན། དེ་དང་རིགས་མཐུན་པ་ཐམས་ཅད་མངོན་དུ་བྱེད་པ་སྟེ། བསྡུ་བྱེད་མངོན་དུ་བྱས་པ་ན་བསྡུ་བྱ་མངོན་དུ་བྱས་པར་འཐད་དོ། ། འདི་ལ་བུདྡྷ་ཤྲཱི་ལྟར་ན། ས་བདུན་པ་མན་གྱི་ཟག་མེད་ཀྱི་ཆོས་རྣམས་ནི་རྣམ་པར་སྨིན་པ་མ་ཡིན་པ། ས་བརྒྱད་པ་ཡན་ཆད་ལ་རྣམ་པར་སྨིན་པ་ཡིན་པར་བཤད་ཅིང༌། དེའི་རིགས་མཐའ་རྒྱུན་མཐར་ཐོབ་པ་དེ་བཟང་ངོ༌། ། ཆོས་ཀྱི་བཤེས་གཉེན་ལྟར་ན། མཐོང་ལམ་མ་སྐྱེས་གོང་གི་གཟུང་འཛིན་གྱིས་བསྡུས་པའི་ཆོས་ཇི་སྙེད་པ་ནི་རྣམ་པར་སྨིན་པ་མིན་པ།
ཆོས་དེའི་ཆོས་ཉིད་ནི་ཟག་མེད་དོ། ། འཕགས་པས་རྟོགས་པ་ནི་རྣམ་པར་སྨིན་པ་ཡིན་ལ། དེ་ཡང་རྣམ་པ་གསུམ་སྟེ། ས་དང་པོ་ནས་བདུན་པའི་བར་ལ་འཇིག་རྟེན་ལས་འདས་པར་རྣམ་པར་སྨིན་པ་དང༌། ས་བརྒྱད་པ་ནས་བཅུ་པའི་བར་ལ་མཚན་མ་མེད་པར་རྣམ་པར་སྨིན་པ་དང༌། སངས་རྒྱས་ཀྱི་ས་ལ་བསམ་གྱིས་མི་ཁྱབ་ཅིང་ལྷུན་གྱིས་གྲུབ་པར་རྣམ་པར་སྨིན་པ་སྟེ། དེ་དག་ཏུ་ཆོས་ཐམས་ཅད་གནས་སྐབས་སྔ་མ་ལས་མི་འདྲ་བར་སྨིན་པས་ན། རྣམ་པར་སྨིན་པའོ། ། ཞེས་བཞེད། གཉིས་པ་ལ།
ཡེ་ཤེས་སྐད་ཅིག་མ་གཅིག་གིས་འཁོར་འདས་ཀྱི་ཆོས་རྣམས་མཚན་ཉིད་མེད་པར་ཤེས་པ་དང༌། གཟུང་འཛིན་གཉིས་མེད་དུ་ཤེས་པ་གཉིས་སོ། ། འགྲེལ་ཆེན་དུ། སྐད་ཅིག་སྦྱོར་བཞི་འབྲས་བུ་འདོད་པའི་ལུགས་དང༌། ངོ་བོ་གཅིག་ལ་ལྡོག་པས་ཕྱེ་བར་འདོད་པའི་ལུགས་གཉིས་གསུངས། ལོ་ཙྪ་བ་ཆེན་པོ། མདོ་སྡེ་རྒྱན་ནས། འབྲས་བུ་དམ་པ་འདི་བཞི་ནི། ། ས་བཞི་པོ་ལ་ཡང་དག་བརྟེན། ། ཞེས་གསུངས་པ་ལ་བརྟེན་ནས།
བཞི་པོ་རིམ་པ་ལྟར། ས་བདུན་པ་ཡན་ཆད་ལ་རིམ་པར་འཆད། བུདྡྷ་ཤྲཱི་ཡང་དེ་ལྟར་བཞེད་དོ། ། ཤེས་རབ་སྒྲོན་མ་ལས། སྐད་ཅིག་མ་གཅིག་པོ་དངོས་པོ་སོ་སོར་ངེས་པར་འཛིན་པའི་ཕྱིན་ཅི་ལོག་བྲལ་བའི་ངོ་བོ་ས་བདུན་པར་ཡོངས་སུ་སོན་པར་གྱུར་པའི་བར་གྱི་སྦྱིན་པ་ལ་སོགས་པ་ནས་ཞེས་གསུངས་སོ། ། ཤཱནྟི་པ་དང༌། ཨ་བྷྱ་ཡ་ནི། ས་བརྒྱད་པ་ཡན་ཆད་ལ་བཞེད་དེ། གནས་སྐབས་དེ་ནི་ས་བརྒྱད་པ་ནས་སོ། ། ཞེས་བཤད་པས་སོ། །
གཉིས་པ་སོ་སོའི་འབྲེལ་ལ་བཞི་ལས། དང་པོ་ལ་དངོས་དང་མཚོན་བྱེད་ཀྱི་དཔེ་གཉིས། དང་པོ་ལ། མདོ་ནི། རབ་འབྱོར་བྱང་ཆུབ་སེམས་དཔའ་ཆེན་པོ་ཡུམ་ལ་དེ་ལྟར་སྤྱོད་པ་ནི། ཕ་རོལ་ཏུ་ཕྱིན་པ་དྲུག་ནས་དཔེ་བྱད་བཟང་པོ་རྣམས་ཡོངས་སུ་རྫོགས་པར་བྱེད་དོ། ། ཞེས་སོགས་སོ། ། དེ་བསྡུད་པ་ནི། སྦྱིན་པ་ལ་སོགས་རེ་རེ་ནི། ། ཞེས་སོགས་སོ། །
འབྲེལ་པ་ལ། རྒྱུན་མཐའི་ཡེ་ཤེས་ཆོས་ཅན། རྣམ་པར་སྨིན་པ་མ་ཡིན་པའི་ཟག་མེད་ཀྱི་ཆོས་གཅིག་མངོན་དུ་བྱས་པ་ན། དེའི་བསྡུ་བྱ་ཐམས་ཅད་མངོན་དུ་བྱེད་ནུས་ཏེ། དེ་ལྟར་བྱེད་ནུས་པའི་འགལ་རྐྱེན་བདེན་གཉིས་འགལ་བར་འཛིན་པའི་ཕྱིན་ཅི་ལོག་གི་རྟོག་པ་དང་བྲལ་བ་གང་ཞིག བསྡུ་བྱེད་གཅིག་གིས་བསྡུ་བྱ་མང་པོ་བསྡུས་པའི་ཕྱིར། ཞེས་སྟོན་པ་ནི། ལུགས་ལས་ཆོས་ཀྱི་དབྱིངས་ཀྱི་ངོ་བོ་ཞེས་སོགས་སོ། ། འདི་ལ་བརྟེན་ནས་ཆོས་གཅིག་བདེན་མེད་དུ་རྟོགས་པར་བཞེད་པའང་མིན་ཏེ། ཚིག་གསལ་ལས་རང་སངས་རྒྱས་འདི་དག་གི་ནི།
འཇིག་རྟེན་རྣམས་འཇིག་རྟེན་པ་དང་ཆགས་པའི་དབང་གིས་རྟོགས་པར་སླ་བ་དང༌། སེམས་ཀྱི་འཇིག་རྟེན་པའི་ཡང་ལུས་ནི་རབ་ཏུ་འཇིག་པས་བདག་མེད་པར་རྟོགས་ཞེས་དང༌། འཛིན་པའི་ངོ་བོ་ཕུང་པོ་ལྷག་མ་བཞི་ནི་མིན་ཏེ། འཁོར་བ་རྣམས་སུ་རྒྱུན་རབ་ཏུ་བསྟན་པས་བདག་མེད་ཅེས་དེ་དག་གི་ཡེ་ཤེས་མི་འཇུག་གོ ། ཞེས་ཆོས་ཅན་སོ་སོ་ལ་བདེན་མེད་རྟོགས་དཀའ་སླའི་ཁྱད་པར་གསུངས་པ་ལྟར་རོ། ། གཉིས་པ་དཔེ་ནི། གཅིག་གིས་མང་པོ་བསྡུས་པའི་འཇིག་རྟེན་གྱི་དཔེ་འཆད་པ་ནི། ཇི་ལྟར་སྐྱེས་བུ་ཞེས་སོགས་ཏེ། འདི་ལ་མདོ་མི་སྣང་ངོ༌། ། གཉིས་པ་རྣམ་པར་སྨིན་པའི་སྐད་ཅིག་སྦྱོར་ལ།
མདོ་ནི། དེ་རྣམ་པར་སྨིན་པ་ལས་བྱུང་བའི་སྦྱིན་པ་དང༌། ཚུལ་ཁྲིམས་དང༌། བཟོད་པ་དང༌། བརྩོན་འགྲུས་དང༌། བསམ་གཏན་དང༌། ཤེས་རབ་དང༌། མངོན་པར་ཤེས་པ་རྣམས་དང༌། བྱང་ཆུབ་ཀྱི་ལམ་དེས་ལམ་གྱི་རྣམ་པར་ཤེས་པ་ཉིད་ལ་སྤྱོད་ཅིང༌། ཆོས་ཐམས་ཅད་ཡོངས་སུ་རྫོགས་པར་ཐོབ་ནས།
རྣམ་པ་ཐམས་ཅད་མཁྱེན་པ་ཉིད་རྗེས་སུ་ཐོབ་སྟེ། ཞེས་སོགས་སོ། ། དེ་བསྡུད་པ་ནི་གང་གི་ཚེ་ཞེས་སོ། ། གསུམ་པ་མཚན་ཉིད་མེད་པའི་སྐད་ཅིག་སྦྱོར་ལ། མདོ་ནི། རབ་འབྱོར་གྱིས་གསོལ་པ། བཅོམ་ལྡན་འདས་དེ་ལྟར་ཆོས་ཐམས་ཅད་དབྱེར་མ་མཆིས་ཤིང༌། མཚན་མ་མ་མཆིས་པ་རང་གི་མཚན་ཉིད་ཀྱི་སྟོང་པ་ལགས་ན་ཇི་ལྟར་ཕ་རོལ་ཏུ་ཕྱིན་པ་དྲུག་རྫོགས་པར་འགྱུར། ཞེས་སོགས་སོ། ། དེ་བསྡུད་པ་ནི།
ཆོས་ཀུན་རྨི་ལམ་འདྲར་གནས་ནས། ། ཞེས་སོགས་སོ། ། བཞི་པ་གཉིས་སུ་མེད་པའི་སྐད་ཅིག་སྦྱོར་ལ། མདོ་ནི། རབ་འབྱོར་འདི་ལ་བྱང་སེམས་ཆེན་པོ་ཡུམ་ལ་སྤྱོད་པའི་ཚེ། རྨི་ལམ་མི་མཐོང༌། རྨི་ལམ་མཐོང་བ་མི་མཐོང༌། ཞེས་སོགས་སོ། ། དེ་བསྡུད་པ་ནི། རྨི་ལམ་དང་ནི་དེ་མཐོང་ཉིད་ཅེས་སོ། །
སྦྱོར་བ་བཞི་ལ་སྒོམ་ཚུལ་གྱི་ཁྱད་པར་ཇི་ལྟ་བུ་ཡོད་ཅེ་ན། ཆོས་བཤེས་ཀྱི། དབང་དུ་བྱེད་པ་རྒྱུ་འབྲས་ཀྱི་སྐབས་སུ་རྣམ་པ་རེ་རེའང་ཡུན་རིང་དུ་སྒོམ་པ་ཡིན་ལ། མཐར་གྱིས་པའི་སྐབས་སུ། པདྨའི་འདབ་མ་བརྒྱ་མྱུར་དུ་འབིགས་པའི་དཔེས་སྒོམ། སྐད་ཅིག་སྦྱོར་གྱི་སྐབས་སུ། སྦྱིན་སོགས་རེ་རེ་ཡང་ཐོབ་ཟིན་གྱི་ཡོན་ཏན་ཐམས་ཅད་ཀྱི་རྟོགས་རིགས་དང་ལྡན་པར་བསྐྱེད་ནུས་པས། ཟག་མེད་ཀྱི་ཆོས་གཅིག་གི་ནང་དུ་གཞན་རྣམས་ཡོན་ཏན་གྱི་ཚུལ་དུ་འདུས་པའི་སྒོ་ནས་སྒོམ། ཞེས་བཤད་པ་ལྟར་ལེགས་སོ། ། དེ་ལྟར་ན་ལུང་གི་སྙེ་མ་ལས།
རྟོགས་བྱ་རྣམ་སྨིན་རྣམ་སྨིན་མིན་པའི་ཆོས། ། རྟོགས་ཚུལ་མཚན་ཉིད་མེད་དང་གཉིས་མིན་པར། ། རྟོགས་དུས་བྱ་རྫོགས་སྐད་ཅིག་གཅིག་ཉིད་ལ། ། རྟོགས་པ་མཐར་ཐུག་མཁྱེན་གསུམ་སྦྱོར་བ་སྒོམ། ། ཞེས་བཤད་པ་ལྟར། སྐད་ཅིག་མ། ། གཅིག་གིས་མངོན་རྫོགས་བྱང་ཆུབ་པ། ། ཞེས་འབྱུང་བ་དེ་ལེགས་པར་བཤད་ཟིན་ཏོ། ། འདིར་སྨྲས་པ། སྐད་ཅིག་གཉིས་པར་ཆོས་ཀུན་བྱང་ཆུབ་པའི། །
སྐད་ཅིག་གཅིག་པའི་ཡེ་ཤེས་ངོ་བོ་གཅིག ། གྲངས་མེད་གསུམ་པའི་སྔ་རོལ་ཡོད་དོ་ཞེས། ། ཆེན་པོའི་གསུང་ལའང་ངེས་པ་མ་མཐོང་བས། ། མཚན་ཉིད་བྲལ་ཞིང་གཟུང་འཛིན་མེད་པའི་བློ། ། སྐད་ཅིག་གཅིག་གིས་ཟག་པ་མེད་པའི་ཆོས། ། སྐད་ཅིག་གཅིག་གིས་རྟོགས་པའི་ཕ་རོལ་ན། ། ཆོས་སྐུ་མངོན་གྱུར་མ་ཕམ་རྒྱལ་བའི་གཞུང༌། ། གསུམ་པ་ནི། བསླབ་པ་ཡོངས་སུ་རྫོགས་པའི་ལེའུའི་སྦས་དོན་མངོན་རྟོགས་ཀྱི་རིམ་པ་གསལ་བར་སྟོན་པ་སྐད་ཅིག་མའི་སྦྱོར་བའི་སྐབས་ཏེ་བདུན་པའོ།། །། ཀུན་མཁྱེན་ཉིད་གསུམ་རྒྱ་མཚོའི་དཔལ། །
མངོན་རྟོགས་རྣམ་བཞི་སྲིད་པའི་རྗེས། ། བསྲུབས་པ་ལས་འཐོན་འཕྲིན་ལས་ཀྱི། ། འོད་སྟོང་འགྱེད་མཛད་དེ་ལ་འདུད། ། གསུམ་པ་འབྲས་བུ་ཆོས་ཀྱི་སྐུ་ལ། འབྲེལ་བཀོད་པས་མཚམས་སྦྱར། མངོན་རྟོགས་ཀྱི་རང་བཞིན་རྒྱས་པར་བཤད། སྐབས་ཀྱི་སྒོ་ནས་མཇུག་བསྡུ་བའོ། ། དང་པོ་ལ་མདོའི་འབྲེལ་ནི། ཡུམ་བསྡུས་པ་ལས། རབ་འབྱོར་གང་གི་ཚེ་བྱང་ཆུབ་སེམས་དཔའ་ཆེན་པོས་གཡོ་དང་སྒྱུ་ཐམས་ཅད་རྣམ་པར་སྤངས་པས་རྗེས་སུ་རིག་པར་བྱེད་པ་དང༌།
རྣམ་པར་དཔྱོད་པ་དང༌། འཇུག་པ་དང༌། རྟོག་པར་བྱེད་པ་དང༌། འཇལ་བ་དང༌། ཉེ་བར་རྟོག་པར་བྱེད་པ་དང༌། སྒོམ་པར་གྱུར་པ་དེའི་ཚེ། ཡོན་ཏན་ཐམས་ཅད་དང༌། སངས་རྒྱས་ཀྱི་ཞིང་དང༌། སངས་རྒྱས་ཀྱི་ཆོས་བླ་ན་མེད་པ་ཡོངས་སུ་རྫོགས་པ་རྙེད་དཀའ་བར་མི་འགྱུར་རོ་ཞེས་གསུངས། དེའི་དོན་འགྲེལ་ཆེན་ལས།
སྔ་མ་བརྒྱད་མངོན་པར་རྟོགས་པ་བརྒྱད་དང་སྦྱར་ཞིང༌། ཕྱི་མ་གསུམ། ཆོས་སྐུ། ལོངས་སྐུ། སྤྲུལ་སྐུ་གསུམ་གྱི་ཡོན་ཏན་དང་སྦྱར་ཏེ་བཤད། བསྟན་བཅོས་ཀྱི་འབྲེལ་ནི། སྐད་ཅིག་མ་གཅིག་པའི་མངོན་པར་རྟོགས་པ་བྱང་ཆུབ་པ། ཞེས་སོགས་སོ། ། དེ་ནི། གཞི་ལམ་རྣམ་གསུམ་ཐོས་བསམ་གྱིས་གཏན་ལ་ཕབ་པའི་དོན།
སྦྱོར་བས་ཉམས་སུ་བླངས་པ་ལས། འབྲས་བུ་ཆོས་སྐུ་འབྱུང་བ་ཡིན་ནོ། ། ཞེས་སྟོན་པ་ཡིན་ནོ། ། གཉིས་པ་ལ། སྤྱིའི་འབྲེལ་དང༌། སོ་སོའི་འབྲེལ་ལོ། ། དང་པོ་ལ། བཞི་པོ་བསྡུ་ན་གཉིས་ཏེ། རྟེན་སྐུ་དང༌། མཛད་པ་འཕྲིན་ལས་སོ། །
དང་པོ་ལ། ཆོས་ཉིད་ཀྱི་སྐུ་དང༌། ཆོས་ཅན་གྱི་སྐུ་གཉིས། དང་པོ་ནི། ངོ་བོ་ཉིད་ཀྱི་སྐུའོ། ། གཉིས་པ་ལ། ཡེ་ཤེས་ཀྱི་སྐུ་དང་གཟུགས་ཀྱི་སྐུ་གཉིས། དང་པོ་ནི། རྟོགས་པ་ཡེ་ཤེས་ཆོས་ཀྱི་སྐུའོ། ། གཉིས་པ་ལ།
རྣམ་སྨིན་གྱི་སྐུ་དང༌། གཟུགས་ཀྱི་སྐུ་གཉིས། དང་པོ་ནི། ལོངས་སྤྱོད་རྫོགས་པའི་སྐུ་དང༌། གཉིས་པ་ནི། སྤྲུལ་པའི་སྐུའོ། ། གཉིས་པ་ནི། འཕྲིན་ལས་ཉི་ཤུ་རྩ་བདུན་ནོ། ། དེ་དག་ཀྱང་སྔ་མ་སྔ་མ་ལས་ཕྱི་མ་འབྱུང་བའི་ཕྱིར་རིམ་པར་བསྟན་ནོ། ། གཉིས་པ་སོ་སོའི་འབྲེལ་ལ།
སྐུ་དང་འཕྲིན་ལས་སོ། ། དང་པོ་ལ། འཕགས་པ་ལྟར་ན་སྐུ་གསུམ་སྟེ། གསུམ་པོ་རང་བཞིན་མདོར་བསྟན་པ་དང༌། ཡོན་ཏན་རྒྱས་པར་བཤད་གཉིས་གཉིས་ཀྱིས་སྟོན་པར་བཞེད་དོ། ། སློབ་དཔོན་ལྟར་ན། ངོ་བོ་ཉིད་ཀྱི་སྐུ་ལ་སོགས་པ་དབྱེ་བས་རྣམ་པ་བཞི་ཡིན་པས། དང་པོ་ལ། མདོ་ནི། རབ་འབྱོར་གཞན་ཡང་ཟག་པ་མེད་པའི་ཆོས་རྨི་ལམ་ལྟ་བུ་དངོས་པོ་དང་མི་ལྡན་པ།
དངོས་པོ་མེད་པའི་རང་བཞིན་ཅན། རང་གི་མཚན་ཉིད་ཀྱིས་སྟོང་པ། རྣམ་པ་ཐམས་ཅད་ཡོངས་སུ་དག་པར་གྱུར་པ། དེ་དག་ཐམས་ཅད་ཀྱི་རང་བཞིན་གང་ཡིན་པའི་མཚན་ཉིད་གཅིག་པུ་འདི་ལྟ་སྟེ། མཚན་ཉིད་མེད་པ་དེ་ནི་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཡིན་པར་རིག་པར་བྱ་སྟེ། ཞེས་སོ། ། དེ་བསྡུད་པ་ནི། ཐུབ་པའི་ངོ་བོ་ཉིད་ཞེས་སོགས་སོ། ། དེ་འགྲེལ་པས་འཆད་པ་ལ། ངོ་བོ་ཉིད་ཀྱི་སྐུའི་རང་བཞིན།
དེ་ཇི་ལྟར་ཐོབ་པའི་ཚུལ། སྐུ་ལྷག་མ་གསུམ་ཐ་དད་དུ་བཞག་པའི་དགོས་པའོ། ། དང་པོ་ལ་ཟག་མེད་ཀྱི་ཡེ་ཤེས་སྡེ་ཚན་ཉེར་གཅིག སྒྲིབ་པ་བྲལ་བའི་ཆོས་ཉིད་དེ་ཆོས་ཅན། སངས་རྒྱས་ཀྱི་ངོ་བོ་ཉིད་ཀྱི་སྐུ་ཡིན་ཏེ། དག་པ་གཉིས་ལྡན་གྱི་དེ་བཞིན་ཉིད་ཡིན་པའི་ཕྱིར། ཞེས་སྟོན་པ་ནི། ཐུབ་པ་སངས་རྒྱས་ཞེས་སོགས་སོ། ། གཉིས་པ་ལ་དེ་ཆོས་ཅན། ཡོངས་གཅོད་དུ་རྒྱུ་རྐྱེན་གྱིས་མ་བསྐྱེད་ཀྱང༌།
བརྟན་མེད་པའམ་ཐམས་ཅད་ལ་ཁྱད་པར་མེད་པར་ཡོད་པ་མིན་ཏེ། རྣམ་བཅད་དུ། རང་གི་ཆོས་ཅན་ཡེ་ཤེས་དྲི་མ་དང་བྲལ་བ་ཁོ་ན་ལས་ཁྱོད་འཇོག་པའི་ཕྱིར། ཞེས་སྟོན་པ་ནི། བཅོས་མ་མ་ཡིན་པའི་དོན་གྱིས་ཞེས་སོགས་སོ། ། གསུམ་པ་ལ། འོ་ན་ངོ་བོ་ཉིད་ཀྱི་སྐུ་ཡོངས་གཅོད་ཀྱི་སྒོ་ནས་བཞག་ཏུ་མེད་ན། སྐུ་ལོག་པར་མི་འཐད་དོ་ཞེ་ན། སྐུ་ལྷག་མ་གསུམ་ཆོས་ཅན། དོན་དམ་པར་ངོ་བོ་ཉིད་ཀྱི་སྐུ་དང་ཐ་མི་དད་དེ།
དེ་ཁྱོད་ཀྱི་ཆོས་ཉིད་ཡིན་པའི་ཕྱིར། ཁྱབ་པ་ཡོད་དེ། གསེར་གླིང་པས། རིགས་པའི་བསྟན་བཅོས་ཀྱི་ལུགས་ལས་ཞེས་བཤད་ཀྱང༌། བརྒྱད་སྟོང་དོན་བསྡུའི་འགྲེལ་པ་དཀོན་མཆོག་འབངས་ཀྱིས་མཛད་པར། བློའི་ནོར་ཅན་དག་གི་ལུགས་ལས། སྟོང་ཉིད་ཅེས་བྱ་ཤེས་པ་ལས། ། གཞན་ནི་འགའ་ཡང་ཡོད་མིན་ཏེ། ། གང་ཕྱིར་དབེན་པ་དབེན་གྱུར་ལས། ། ཐ་མི་དད་པ་ཉིད་དུ་འདོད། །
དེ་ལྟར་མིན་ན་གཉིས་སྟོང་པ། ། རྣམ་ཤེས་ཡིན་པར་ཐལ་འགྱུར་ཞིང༌། ། གཉིས་མེད་པ་ལས་ལྡོག་པ་ནི། ། གཉིས་ཀྱི་བདག་ཏུ་ཐལ་བར་འགྱུར། ། ཞེས་གསུངས་པའི་ཕྱིར་ཞེས་སྟོན་པ་ནི། སྐུ་ལྷག་མ་གསུམ་པོ་ཆོས་ཉིད་ཀྱི་ངོ་བོ་ཉིད་ཀྱིས། ཐ་མི་དད་པར་རྣམ་པར་བཞག་གོ ། ཞེས་པའོ། ། འོན་ཀྱང༌། ཐ་སྙད་སྐུ་ལོགས་པར་བཞག་སྟེ།
ངོ་བོ་ཉིད་ཀྱི་སྐུ། དོན་དམ་པའི་སྐུ་དང༌། ལྷག་མ་གསུམ་ཀུན་རྫོབ་པའི་སྐུ་ཡིན་པའི་ཕྱིར། དེ་གསུམ་ཡང་ཆོས་ཅན། ཐ་དད་པར་རྣམ་པར་བཞག་སྟེ། སྣང་ཚུལ་སོ་སོ་ལ་ལྟོས་ནས་སོ་སོར་བཞག་པའི་ཕྱིར། ཞེས་སྟོན་པ་ནི། ཡང་དག་པའི་ཀུན་རྫོབ་ཏུ། ། ཞེས་པའོ། ། འདིར་ངོ་བོ་ཉིད་ཀྱི་སྐུ་ནི་དོན་དམ་པར་ཡུལ་ཡུལ་ཅན་གྱི་མཐའ་བྲལ་ལ་ལྟོས་ནས་བཞག་པ་ཡིན་པས།
ཡུལ་ཡུལ་ཅན་གྱི་སྤྲོས་པ་ནི་རྣམ་པར་མ་བཞག་གོ ། འདིར་ཇོ་བོ་ཆེན་པོ་རྗེས། ངོ་བོ་ཉིད་ཀྱི་སྐུ་སངས་རྒྱས་ཀྱི་སྐུ་རུ་རྣམ་པར་བཞག་པའི་ཚུལ། མདོ་སྡེ་ཐར་པ་ཆེན་པོ་ནས་གསུངས་པར་བཤད་ལ། ཆོས་རྗེ་ས་སྐྱ་པཎྜི་ཏས་ནི། རྣམ་པར་སྣང་མཛད་མངོན་པར་བྱང་ཆུབ་པའི་རྒྱུད་ལས་གསུངས་པར་བཞེད་དེ། དེ་ཡང་འདི་ལྟར། གསང་བའི་བདག་པོ་འདི་ལྟ་སྟེ་དཔེར་ན། ནམ་མཁའི་སེམས་སོ་བཅུ་གཉིས་མིན་ཞིང༌། རྟོག་པ་དང་རྣམ་པར་རྟོག་པ་ཐམས་ཅད་འབྲལ་མོད་ཀྱི།
འོན་ཀྱང་སེམས་ཅན་གྱི་ཁམས་མ་ལུས་པ་རྣམས་འགྲོ་བ་དང་འོང་བ་ལ་སོགས་པ་ཐམས་ཅད་བྱེད་དེ། དེ་འདི་ལ་ནི་དོག་པ་མེད་དོ། ། དེ་བཞིན་རྣམ་པར་མི་རྟོག་པའི། ། ཐམས་ཅད་མཁྱེན་པ་གནས་མེད་འདི། ། འགྲོ་བ་རྣམས་ཀྱི་ཕྱི་དང་ནང༌། ། ཐམས་ཅད་ངེས་པ་ཉིད་དུ་བསྒྲུབ། ། ཅེས་གསུངས་སོ། ། གཉིས་པ་ཆོས་སྐུ་ལ། ཆོས་ཀྱི་སྐུའི་རང་བཞིན་ཡོན་ཏན་གྱི་ཁྱད་པར། རྩོད་པ་སྤང་བའོ། །
དང་པོ་ལ་འབྲེལ་ནི། འཕགས་པ་ལྟར་ན། ཟག་པ་མེད་པའི་ཆོས་གང་དག ། ཅེས་བཤད་པ་དེ་གང་ཞེ་ན། ཞེས་སོ། ། སློབ་དཔོན་ལྟར་ན། ཆོས་ཉིད་ཀྱི་སྐུ་དེའི་ཆོས་ཅན་ཡེ་ཤེས་དེ་ཉིད་ཀྱི་སྐུ་གང་ཞེ་ན་འཆད་དོ། ། ཞེས་སྟོན་པ་ནི། དེ་ལྟར་ཞེས་སོ། ། འབྲེལ་པ་ཅན་དངོས་ལ་བཤད་བྱའི་མདོ་ནི།
རབ་འབྱོར་གྱིས་གསོལ་བ། བཅོམ་ལྡན་འདས་ཟག་པ་མེད་པའི་ཆོས་དེ་དག་ཐམས་ཅད་ཀྱང་གང་ལགས། བཀའ་སྩལ་པ། བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་རྩ་བདུན་དང༌། ཚད་མེད་པ་བཞི་དང༌། རྣམ་པར་ཐར་པ་བརྒྱད་ཞེས་སོགས་སོ། ། དེ་བསྡུད་པ་ལ། ཆོས་ཅན་དང་ཆོས་ཉིད་ཀྱི་སྐུ་ཐ་དད་དུ་བཤད་པར་བསྟན། ཐ་དད་དུ་མ་བསྟན་པར་འདོད་པ་དགག དེ་ལས་རྩོད་པ་སྤང་བའོ། །
དང་པོ་ནི། བྱང་ཆུབ་ཕྱོགས་མཐུན་ཚད་མེད་དང༌། ། ཞེས་སོགས་རྩ་འགྲེལ་ལོ། ། དང་པོ་ནི། བྱང་ཆུབ་ཕྱོགས་མཐུན་ཚད་མེད་དང༌། ། ཞེས་སོགས་ཆོས་ཅན། ངོ་བོ་ཉིད་ཀྱི་སྐུ་ལས་སྐུ་ལོགས་པ་གཅིག་བསྟན་ཏེ། ཆོས་ཀྱི་སྐུ་ཞེས་བརྗོད་པ་ཡིན་ཏེ། ཞེས་སྡེ་ཚན་ཉེར་གཅིག་པོ་ཆོས་སྐུར་བསྟན་པ་ནི་གང་ཞིག དེ་ངོ་བོ་ཉིད་ཀྱི་སྐུ་མིན་པའི་ཕྱིར།
ཞེས་སྟོན་པ་ནི་བྱང་ཆུབ་ཀྱི་ཕྱོགས་ལ་སོགས་པ་སྤྲོས་པ་མེད་པའི་ཡེ་ཤེས་ཀྱི་བདག་ཉིད། ཅེས་སོགས་སོ། ། གཉིས་པ་ལ། ཁས་བླངས་བརྗོད་པ་དང༌། དེ་སུན་འབྱིན་པ་གཉིས། དང་པོ་ལ་དངོས་དང༌། ཉེས་པ་སྤང་བ་གཉིས། དང་པོ་ནི། འཕགས་པ་གྲོལ་སྡེ་ནི་ཟག་པ་མེད་པའི་ཆོས་ཞེས་པ་ཆོས་ཉིད་ལ་མི་འདོད་པར་ཆོས་ཅན་ཡེ་ཤེས་ལ་སྒྲ་ཇི་བཞིན་པར་ཁས་བླངས་ནས། ཡེ་ཤེས་དེའི་ཆོས་ཉིད་དག་པ་གཉིས་ལྡན་དེ་ཆོས་ཉིད་ཀྱི་སྐུ་ཡིན་ལ།
ཆོས་ཅན་ཡེ་ཤེས་ངོས་འཛིན་པ་ནི། བྱང་ཆུབ་ཕྱོགས་མཐུན་ཞེས་སོགས་ཡིན་ནོ། ། ཞེས་སྟོན་པ་ནི། གཞན་དག་ནི་ཞེས་སོགས་སོ། ། གཉིས་པ་ནི། གཞུང་ཕྱི་མས་ཆོས་ཉིད་ཀྱི་སྐུ་ཁོ་ན་རྒྱས་པར་འཆད་པ་ཡིན་ན། ཆོས་ཀྱི་སྐུ་ཞེས་བརྗོད་པ་ཡིན། ། ཞེས་གསུངས་པ་དེ་ཇི་ལྟར་གྲང་ཞེ་ན། བདེན་མོད་ཀྱི། དྷརྨཱ་ཏ་ཀཱ་ཡ།
ཞེས་བརྗོད་རྒྱུ་ཡིན་ཀྱང༌། སྡེབས་སྦྱོར་གྱི་དབང་གིས་ཏ་ཕྱིས་ནས་ཉིད་མི་མངོན་པར་བྱས་པ་ཡིན་ཏེ། གཞན་དུ་སྒྲ་ཇི་བཞིན་པར་ཁས་བླངས་ན་ངོ་བོ་ཉིད་ཀྱི་དོན་བཀག་པར་འགྱུར་བ་དང༌། ངོ་བོ་ཉིད་དེ་འདུས་བྱས་སུ་ཐལ་བའི་ཉེས་པ་ཡོད་དེ། ཞེས་སྟོན་པ་ནི། དེ་ཉིད་ཀྱང་ཞེས་སོགས་སོ། ། གཉིས་པ་དེ་སུན་འབྱིན་པ་ལ། སངས་རྒྱས་སའི་གཉིས་སུ་མེད་པའི་ཡེ་ཤེས་སྒྱུ་མ་ལྟ་བུ་ཆོས་ཅན། ཇི་ལྟར་བསྡུས་ཏེ་མེད་པར་ཐལ། ཡོད་ན་ངོ་བོ་ཉིད་ཀྱི་སྐུ་དང༌།
ཐ་དད་དུ་བཞག་དགོས་པ་ལས། དེ་ལྟར་མ་བཞག་པའི་ཕྱིར། ཕྱི་མ་ཁས་བླངས་ཏེ། ཆོས་ཉིད་སྐུ་ཞེས་བརྗོད་པ་ཡིན། ཞེས་བརྗོད་རྒྱུ་ཡིན་པར་ཁས་བླངས་པས་དེ་དག་ཀྱང་ངོ་བོ་ཉིད་ཀྱི་སྐུ་ཐ་མི་དད་དུ་ཁས་བླངས་པའི་ཕྱིར། འདོད་པར་མི་ནུས་ཏེ། དེ་གདོན་མི་ཟ་བར་ཁས་ལེན་དགོས་པའི་ཕྱིར། ཞེས་སྟོན་པ་ནི། གཞན་དག་ན་རེ་ཞེས་སོགས་སོ། ། གསེར་གླིང་པ་ལྟར་ན།
འགྲོ་བའི་དོན་མཛད་པའི་སེམས་དང༌། སེམས་ལས་བྱུང་བ་རྣམས་ཆོས་ཅན། འགྲོ་བའི་དོན་མཛད་པར་ཐལ། ངོ་བོ་ཉིད་ཀྱི་སྐུ་དང་རང་བཞིན་དབྱེར་མེད་ཡིན་པའི་ཕྱིར། ཞེས་འཆད། ཆོས་ཀྱི་བཤེས་གཉེན་ལྟར་ན། གཟུང་འཛིན་གཉིས་མེད་ཀྱི་ཡེ་ཤེས་འགྲོ་བའི་དོན་མཛད་པ་རྣམས་མེད་པར་འགྱུར་ཏེ། དེ་ཡོད་ན་ངོ་བོ་ཉིད་ཀྱི་སྐུ་མེད་པར་འགྱུར་བའི་ཕྱིར་ཞེས་འཆད། མཁན་ཆེན་ཐམས་ཅད་མཁྱེན་པ་ལྟར་ན། ཁྱད་པར་གསུམ་ལྡན་གྱིས་སངས་རྒྱས་སའི་ཡེ་ཤེས་རྣམས་ཆོས་ཅན།
ཇི་ལྟར་སྐུ་གསུམ་གྱིས་བསྡུས་ཏེ་མ་བསྡུས་པར་ཐལ། གསུམ་པོ་གང་གིས་ཀྱང་མ་བསྡུས་པའི་ཕྱིར། ཁྱབ་པ་ཁས་བླངས། ཅི་སྟེ་ངོ་བོ་ཉིད་ཀྱི་སྐུས་བསྡུས་ཏེ། ཟག་པ་མེད་པའི་དབྱིངས་སུ་རོ་གཅིག་པའི་ཕྱིར། ཅེ་ན། འོ་ན་ལོངས་སྤྲུལ་གཉིས་ཀྱང་དེར་འདུས་པར་ཐལ་བས། སྐུ་གསུམ་དུ་གྲངས་ངེས་པ་ཉམས་སོ། ། ཞེས་བཞེད། རྣམ་བཤད་ལྟར།
དེ་ཆོས་ཅན། སངས་རྒྱས་ཀྱི་སས་མ་བསྡུས་པར་ཐལ། བསྡུས་ན་སངས་རྒྱས་ཀྱི་སྐུ་ཡིན་དགོས་པ་ལས། མ་ཡིན་པའི་ཕྱིར། དེར་ཐལ། སྐུ་གསུམ་གང་ཡང་མིན་པའི་ཕྱིར། ། ཞེས་པའོ། ། འགྲེལ་ཆེན་ལྟར་ན། དེ་ཆོས་ཅན། བྱང་ཆུབ་ཀྱི་ཕྱོགས་མཐུན།
ཞེས་པའི་གཞུང་གིས་མ་བསྡུས་པར་ཐལ། ཆོས་ཉིད་ཀྱི་སྐུ་མིན་པའི་ཕྱིར། ཁྱབ་པ་ཁས་བླངས། ཅི་སྟེ། ཆོས་ཉིད་ཀྱི་སྐུ་མིན་ཀྱང༌། གཞུང་དེས་བསྡུས་པ་མི་འགལ་ཏེ། རྟེན་ཅིང་འབྲེལ་པར་འབྱུང་བ་གང༌། ། དེ་ཉིད་ཁྱོད་ནི་སྟོང་པར་བཞེད། ། ཅེས་བྱ་བའི་ཚུལ་གྱིས། ཆོས་ཉིད་ཀྱི་སྐུ་བསྟན་པས་ཆོས་ཅན་གཉིས་སུ་མེད་པའི་ཡེ་ཤེས་ཀྱི་སྐུ་ཡང་བསྟན་པ་ཡིན་ནོ་ཞེ་ན།
དེ་ལྟར་ན་ལོངས་སྤྲུལ་གཉིས་ཀྱང་གཞུང་དེར་བསྟན་པར་ཐལ། རིགས་པ་མཚུངས་པའི་ཕྱིར། ཞེས་བཤད་དོ། ། གསུམ་པ་རྩོད་པ་སྤང་བ་ནི། སྐུ་གསུམ་དུ་འདོད་པ་ན་རེ། བྱང་ཆུབ་ཕྱོགས་མཐུན་ཞེས་སོགས་ཀྱི་ཆོས་སྐུ་བསྟན་པ་མི་རིགས་ཏེ། རིགས་ན་ལུས་རྣམ་གཞག་ཏུ། ངོ་བོ་ཉིད་དང་ལོངས་སྐུ་གཉིས་ཀྱི་བར་དུ་རྟོགས་ཡེས་ཆོས་སྐུའི་ལུས་རྣམ་གཞག་འབྱུང་རིགས་པ་ལས་མི་འབྱུང་བའི་ཕྱིར། འོག་གི་ཆོས་སྐུ་ཞེས་པའང་ལུས་མདོར་བསྟན་དང་སྦྱོར་བའི་ཚིག་ཡིན་གྱི། ལུས་ལོགས་པ་སྟོན་པ་མིན་པའི་ཕྱིར།
དཔེར་ན། ཐུབ་པའི་རྣམ་ཀུན་མཁྱེན་པ་ཉིད་ཅེས་དང༌། ལམ་ཤེས་ཉིད་ནི་ཞེས་དང༌། དེ་འདྲ་ཀུན་ཤེས་ཉིད་དུ་འདོད། ། ཅེས་སོགས་བཞིན་ནོ། ། རྣམ་པ་བཞི་ཞེས་པ་ཡང་འཕྲིན་ལས་དང་བཞི་ཡིན་ནོ། ། ཞེས་སྟོན་པ་ནི། ཁ་ཅིག་ན་རེ། ཞེས་སོ། ། དེའི་ལན་ལ།
ཉེས་པ་སྔ་མ་དེ་མེད་པར་ཐལ། ཚིག་བཅད་སྦྱོར་བདེ་བ་དང༌། དེར་མ་ཟད་དགོས་པ་ཁྱད་པར་ཅན་གཞན་ལ་ལྟོས་ནས། རྟོགས་པ་ཆོས་སྐུའི་ལུས་དེ་ཐ་མར་གསུངས་པའི་ཕྱིར། གསུངས་པ་ཆོས་ཅན་དགོས་པ་ཡོད་དེ། མཛད་པ་ཐམས་ཅད་རྟོགས་ཡེས་ཆོས་སྐུའི་མཛད་པར་རྟོགས་པའི་ཆེད་ཡིན་པའི་ཕྱིར། ཞེས་སྟོན་པ་ནི། གཞན་དག་ན་རེ། སོགས་སོ། ། དེ་ལྟར་ན་རྣམ་པར་སྣང་མཛད་མངོན་པར་བྱང་ཆུབ་པ་དང༌།
དེ་ཉིད་བསྡུས་པ་སོགས་ནས་སྐུ་བཞིར་བཤད་པ་རྣམས་ཀྱང་འདིའི་གནོད་བྱེད་མིན་པར་མ་ཟད། སྒྲུབ་བྱེད་ཁོ་ནར་འགྱུར་རོ། ། ཞེས་སྟོན་པ་ནི། དེའི་ཕྱིར་ཞེས་སོགས་སོ། ། གཉིས་པ་ཡོན་ཏན་གྱི་ཁྱད་པར་ལ། ཉོན་མོངས་མེད་པའི་ཁྱད་པར་དང༌། སྨོན་ནས་མཁྱེན་པའི་ཁྱད་པར་རོ། ། འདི་གཉིས་རིམ་པ་ལྟར་འཆད་པ་ནི། ཉན་ཐོས་ཉོན་མོངས་མེད་པའི་ལྟ། ། ཞེས་དང༌།
སངས་རྒྱས་སྨོན་ནས་ཞེས་སོགས་སོ། ། འདི་ནི་མདོ་སྡེའི་རྒྱན་ནས། སེམས་ཅན་རྣམས་ནི་ཐམས་ཅད་ཀྱི། ། ཉོན་མོངས་མ་ལུས་ཐམས་ཅད་འདུལ། ། ཉོན་མོངས་འཇོམས་མཛད་ཉོན་མོངས་ལ། ། བརྩེར་བཅས་ཁྱོད་ལ་ཕྱག་འཚལ་ལོ། ། ཞེས་དང༌། ལྷུན་གྱིས་གྲུབ་ཅིང་ཆགས་མི་མངའ། ། ཐོགས་པ་མི་མངའ་རྟག་པར་ནི། ། མཉམ་པར་བཞག་ཅིང་འདྲི་ཀུན་གྱི། །
ལན་ལྡོན་ཁྱོད་ལ་ཕྱག་འཚལ་ལོ། ། ཞེས་གསུངས་པ་ལྟར་རོ། ། གསུམ་པ་རྩོད་པ་སྤང་བ་ལ། ཆོས་སྐུ་རྟག་པ་ལ་རྩོད་པ་སྤང་བ་དང༌། ཁྱབ་རྟོག་གཉིས་ཀ་ལ་རྩོད་པ་སྤང་བའོ། ། དང་པོ་ལ། རྩོད་ལན་གཉིས། དང་པོ་ནི། རྟག་གནས་དང་ཞེས་པ་ལ་འཕྲོས་ནས། ཆོས་ཀྱི་སྐུ་ཆོས་ཅན།
རྟག་ཏུ་སེམས་ཅན་ལ་སྣང་བའི་སྒོ་ནས་དོན་མཛད་རིགས་པར་ཐལ། རྟག་ཏུ་ཐུགས་རྗེ་ཆེན་པོའི་ངོ་བོ་ཉིད་ལ་བཞུགས་པའི་ཕྱིར་ཏེ། སྐྱེ་ལ་ཐུགས་རྗེ་ཆེན་པོ་དང༌། ། ཞེས་སྨྲས་པའི་ཕྱིར་སྙམ་ན། ཞེས་སྟོན་པ་ནི། རྟག་ཏུ་ཞེས་སོགས་སོ། ། ལན་ལ་སྐལ་ལྡན་ལ་སྣང་བའི་དཔེ་དང༌། སྐལ་མེད་ལ་མི་སྣང་བའི་དཔེ་གཉིས། དང་པོ་ནི། བཅོམ་ལྡན་འདས་ཆོས་ཅན།
སྐལ་ལྡན་གྱི་གདུལ་བྱ་འགའ་ཞིག་ལ་སྣང་བའི་རྒྱུ་མཚན་ཡོད་དེ། དེ་ལ་སྣང་བའི་རྒྱུ་ཚང་བའི་ཕྱིར། ཞེས་སྟོན་པ་ནི། རྒྱུ་ནི་ཡོངས་སུ་སྨིན་གྱུར་ནས། ། ཞེས་སོགས་སོ། ། གཉིས་པ་ནི། གཞུང་སྔ་མ་དེའི་ཤུགས་ལ། ལྷ་ཡི་རྒྱལ་པོས་ཞེས་པ་ཐོབ་སྟེ། མདོ་སྡེ་རྒྱན་ལས་ཇི་ལྟར་ཆུ་ཡི་སྣོད་ཆག་ན། ། ཟླ་བའི་གཟུགས་བརྙན་མི་སྣང་ངོ༌། །
དེ་བཞིན་སེམས་ཅན་དམན་པ་ལ། ། སངས་རྒྱས་གཟུགས་ཀྱང་མི་སྣང་ངོ༌། ། ཞེས་བཤད་པ་ལྟར་རོ། ། སངས་རྒྱས་ཕལ་པོ་ཆེར། ཀླུ་རྣམས་ཁོ་ནས་ཆར་འབེབས་པར་བཤད། འདུལ་བ་ལུང་ལས། རྒྱལ་ཆེན་རིགས་བཞིའི་ལྷ་རྣམས་ཀྱིས་གོས་རྒྱ་མཚོར་བཅུག་སྟེ་སྤྲུགས་པས་ཆར་འབེབས་པར་བཤད། གསེར་གླིང་པ་བརྒྱ་བྱིན་ལ་འཆད། འདིའི་ཐད་ཀྱི་ཉི་ཁྲི་སྣང་བར། འདིར་སྨྲས་པ་ཞེས་འབྱུང་ཞིང༌།
འདི་ལ་འགྲེལ་པའང་མ་མཛད་པས། གཞུང་ཤླཽ་ཀ་དང་པོ་དང༌། འདི་དང་འོག་མ་གཉིས་ལ་བརྟག་པར་བྱའོ། ། གཉིས་པ་ལ། རྩོད་ལན་གཉིས་ལས། དང་པོ་ནི། ཉི་སྣང་ལྟར་ན། ལྷའི་རྒྱལ་པོས་ཞེས་པ་མི་འཐད་དེ། རྫོགས་སངས་སྐུ་ནི་འཕྲོ་ཕྱིར་དང༌། ། དེ་བཞིན་ཉིད་དབྱེར་མེད་ཕྱིར་དང༌། །
རིགས་ཡོད་ཕྱིར་ན་ལུས་ཅན་ཀུན། ། རྟག་ཏུ་སངས་རྒྱས་སྙིང་པོ་ཅན། ། ཞེས་ཐམས་ཅད་ལ་ཁྱབ་པ་དང༌། ངོ་བོ་མེད་ཕྱིར་འཇིག་རྟེན་མགོན་པོ་རྟག ། ཅེས། རྟག་པར་བཤད་པའི་ཕྱིར། ཅེ་ན། དེ་མི་འགལ་བར་སྟོན་པ་ནི། དེ་ལྟར་ཞེས་སོགས་སོ། ། དེ་སྐད་དུ་ཡང་ཉི་སྣང་ལས།
དེ་ལྟར་དགོངས་པ་འདིས་སངས་རྒྱས་ཐམས་ཅད་དུ་སོང་བ་དང༌། རྟག་པ་ཡིན་པར་བཤད་པས་བསྟན་བཅོས་དང་འགལ་བ་མེད་དོ། ། ཞེས་གསུངས་སོ། ། སློབ་དཔོན་ལྟར་ན། རྟག་གནས་དང་ཞེས་པ་མི་འཐད་པར་སྟོན་པ་ནི། ཡེ་ཤེས་ཆོས་སྐུ་ཆོས་ཅན། ཁྱབ་པ་མིན་པར་ཐལ། རྣལ་འབྱོར་པ་སོ་སོའི་རྒྱུད་ལ་ཡོད་པའི་ཕྱིར་རྟག་པ་མིན་པར་ཐལ། སྐད་ཅིག་མ་ཡིན་པའི་ཕྱིར། ཞེས་སྟོན་པ་ནི།
ཡེ་ཤེས་ཀྱི་བདག་ཉིད་ཅན་གྱི་ཞེས་སོགས་སོ། ། ལན་ལ། དེ་ཆོས་ཅན། སེམས་ལྡན་ཐམས་ཅད་ཀྱི་རྒྱུད་ལ་ཁྱོད་ཡོད་པ་མིན་ཡང༌། ཁྱབ་པ་ཞེས་བརྗོད་དེ། འཕྲིན་ལས་འཇུག་རུང་དུ་དེ་སེམས་ཅན་ཡོད་པའི་ཕྱིར། ཆོས་ཅན། སྐད་ཅིག་མ་ཡིན་ཡང༌། རྟག་པ་ཞེས་བརྗོད་དེ། རིགས་འདྲ་རྒྱུན་ཆད་མི་སྲིད་པར་འཇུག་པའི་ཕྱིར།
ཞེས་སྟོན་པ་ནི། དེ་ལྟར་ཞེས་སོ། ། གཞུང་འདི་གསུམ་ལ་ཡུམ་གྱི་མདོ་མེད་དོ། ། གཉིས་པ་ལོངས་སྤྱོད་རྫོགས་སྐུ་ལ། རང་བཞིན་མདོར་བསྟན་པ་དང༌། ཡོན་ཏན་རྒྱས་པར་བཤད་པ་གཉིས། དང་པོ་ལ་འབྲེལ་ནི། ཡེ་ཤེས་ཆོས་སྐུ་དེ་ཉིད་ཀྱི་ཐོག་མར་ལོངས་སྐུའི་སྣང་བ་བསྐྱེད་པས་དེ་འཆད་དོ། ། ཞེས་སྟོན་པ་ནི། དེ་ལྟར་སྐུ་གཉིས་པ་བསྟན་ནས་ཞེས་སོ། །
དངོས་ལ་མདོ་ནི། རབ་འབྱོར་གཞན་ཡང་ཡུམ་འདི་ལ་བསླབས་ཤིང་ཆོས་དེ་དག་ཐོབ་ནས། བླ་མེད་བྱང་ཆུབ་ཏུ་མངོན་པར་རྫོགས་པར་འཚང་རྒྱ་སྟེ། སྐྱེས་བུ་ཆེན་པོའི་མཚན་སུམ་ཅུ་རྩ་གཉིས་དང༌། དཔེ་བྱད་བཟང་པོ་བརྒྱད་བཅུས་བརྒྱན་པ་བྱང་སེམས་ཆེན་པོ་རྣམས་ལ་བསྟན་ནས། ཐེག་པ་ཆེན་པོའི་ཆོས་ཀྱི་ལོངས་སྤྱོད་བླ་ན་མེད་པའི་དགའ་བ་དང་བདེ་བ་དང༌། ཚིམ་པ་དང༌། རབ་ཏུ་དགའ་བ་སྟོན་པར་མཛད་པར་འགྱུར་རོ། ། ཞེས་སོ། ། དེ་བསྡུད་པ་ནི།
མཚན་ནི་ཞེས་སོགས་སོ། ། དོན་ནི། འོག་མིན་ཁོ་ནར་བཞུགས་པའི་རྣམ་པར་སྣང་མཛད་གངས་ཆེན་མཚོ་ཆོས་ཅན། ལོངས་སྤྱོད་རྫོགས་པའི་སྐུ་ཡིན་ཏེ། ངེས་པ་ལྔ་ལྡན་གྱི་གཟུགས་སྐུ་མཐར་ཐུག་ཡིན་པའི་ཕྱིར། ཞེས་སྔ་མ་རྣམས་བཞེད། ངེས་པ་ལྔ་ལྡན་གྱི་ཐ་སྙད་རྒྱ་འགྲེལ་རྣམས་ལས་གསལ་པོར་བཤད་པ་མེད་ལ། འོན་ཀྱང་བསྡུས་དོན་སྒྲོན་མ་ལས། ངེས་པ་བཞི་སྟེ་འཁོར་དང་ནི། ། གནས་དང་སྟོན་པ་ཆོས་སུ་ནི། །
དེས་ན་ཇི་ལྟར་འདོད་པ་རུ། ། ལོངས་སྤྱོད་བྱེད་པས་ལོངས་སྤྱོད་སྐུ། ། འཁོར་གྱི་ངེས་པས་ས་བཅུ་པ། ། འབའ་ཞིག་ཡིན་ཞེས་སེང་བཟང་གསུང༌། ། ཤཱནྟི་མཐོང་ལམ་ཡན་ཆད་ཀྱི། ། བྱང་ཆུབ་སེམས་དཔའ་ཡིན་ཞེས་ཟེར། ། གནས་ནི་འོག་མིན་ཆོས་དེ་ནི། ། ཐེག་པ་ཆེན་པོ་ཁོ་ནའི་ཆོས། ། སྟོན་པ་མཚན་དང་དཔེ་བྱད་ཀྱིས། ། བརྒྱན་པའི་གཟུགས་སྐུ་ཁོ་ན་ཡིན། །
ཞེས་གསུངས་ལ། སློབ་དཔོན་ཆོས་ཀྱི་བཤེས་གཉེན་ན་རེ། མྱ་ངན་ལས་འདའ་བར་བཤད་པ་ནི་སྤྲུལ་པའི་སྐུ་ཡིན་ལ། ལོངས་སྤྱོད་རྫོགས་པའི་སྐུ་ལ་ནི་དེ་མེད་པས་སྐད་ཅིག་མ་ཡིན་ཀྱང༌། རྒྱུན་གྱི་རྟག་པ་ཡིན་ནོ་ཞེས་འཆད། རྒྱ་གར་སྔ་རབས་པ་ཁ་ཅིག་ན་རེ་བརྒྱ་བྱིན་བཞིན་དུ། ལོངས་སྐུ་སྐྱེ་བ་དང་འགག་པ་ནི། སངས་རྒྱས་མིན་པ་གཞན་གྱིས་མི་ཤེས་པས་རྟག་པར་བཞག་གོ ། ཞེས་གསུང་བས། ངེས་པ་ལྔའི་རྣམ་གཞག་བོད་མཁས་པ་རྣམས་ཀྱིས་མཛད་དོ། །
ཡོན་ཏན་རྒྱས་པར་བཤད་པ་ལ་མཚན་དང་དཔེ་བྱད་གཉིས། དང་པོ་ལ་མདོ་ལས། མཚན་རྒྱུ་དང་བཅས་པ་ལྷུག་པར་གསུངས་པ་དེ། བསྟན་བཅོས་སུ་ཚིགས་སུ་བཅད་པར་སྡེབས་པ་ནི། ཕྱག་ཞབས་འཁོར་ལོའི་མཚན་དང་ཞེས་སོགས་ཡིན་ལ། དཔེ་བྱད་ཀྱང་མདོ་ལྷུག་པར་གསུངས་པ་རྣམས་བསྟན་བཅོས་སུ་བསྡུད་པ་ནི། ཐུབ་པའི་སེན་མོ་ཟངས་མདོག་དང༌། ། ཞེས་སོགས་སོ། ། སྐྱེས་བུ་ཆེན་པོ་མཚོན་པར་བྱེད་པས་ན་མཚན་དང༌། མཛེས་པར་བྱེད་པས་དཔེ་བྱད་ཅེས་བྱ་སྟེ།
རྒྱན་ལས། ལུས་ཅན་ཀུན་གྱིས་ཁྱོད་མཐོང་ན། ། སྐྱེས་བུ་དམ་པ་ལེགས་པར་འཚལ། ། མཐོང་བ་ཙམ་གྱིས་རབ་དང་བར། ། མཛད་པ་ཁྱོད་པ་ལ་ཕྱག་འཚལ་ལོ། ། ཞེས་འབྱུང་བ་ལྟར་རོ། ། དེ་ཡང་མཚན་གྱིས་ལུས་ཀྱི་སྤྱི་མཛེས་པར་བྱེད་ལ། དཔེ་བྱད་ཀྱིས་ལུས་ཀྱི་བྱེ་བྲག་མཛེས་པར་བྱེད་ཅིང༌། མཚན་ནི་གཙོ་བོ་ཡིན་ལ། དཔེ་བྱད་ནི་འཁོར་ཡིན་ནོ་ཞེས་སྐལ་བཟངས་ལས་བཤད་དོ། །
བསྡུས་དོན་སྒྲོན་མ་ལས་ནི། མཚན་ནི་སུམ་ཅུ་རྩ་གཉིས་དང༌། ། དཔེ་བྱད་བརྒྱད་བཅུས་བཤད་ཀྱང་དེ། ། དཔག་ཏུ་མེད་པ་ཡོད་པ་སྟེ། ། རབ་གནས་མཚན་ནས་དཔག་མེད་བཤད། ། གདུལ་བྱའི་ངོར་ནི་འདི་ཙམ་གྱིས། ། སྐྱེས་བུ་ཆེན་པོར་མཚོན་པས་ན། ། མཚན་གྱི་མཚན་ཉིད་དག་ཏུ་བཤད། ། ངོ་བོ་སྤྱིར་ནི་གཟུགས་ཡིན་ཀྱང༌། ། ཕལ་དུ་དབང་པོ་ལྔ་ལ་འཇོག །
སེམས་ཀྱི་རྣམ་དག་མཚོན་པས་ན། ། དཔེ་བྱད་ཟེར་ཏེ་ཡང་ན་ནི། ། མཚན་གྱིས་བརྒྱན་པར་བྱེད་པས་ན། དཔེ་བྱད་དུ་ཡང་འདོད་པ་ཡོད། ། ཅེས་བཤད་དོ། ། མཚན་དང་དཔེ་བྱད་འདི་རྣམས་བྱང་སེམས་ཆེན་པོ་རྣམས་དང༌། འཁོར་ལོ་བསྒྱུར་བའི་རྒྱལ་པོ་ལའང་ཡོད་མོད་ཀྱི། འདིར་ནི་དེ་དག་ལས་ཁྱད་པར་དུ་འཕགས་པ་ཡིན་ཏེ། མཛོད་ལས། ཐུབ་མཚན་ཡུལ་ན་གནས་པ་དང༌། །
གསལ་ལ་རྫོགས་པས་འཕགས་པ་ཡིན། ། ཞེས་བཤད་པ་ལྟར་རོ། ། བདེན་སྨྲའི་མདོ་ལས། སྟོང་གསུམ་གྱི་སྟོང་ཆེན་པོ་ལ་འཁོར་ལོས་བསྒྱུར་བའི་བསོད་ནམས་བརྒྱ་འགྱུར་གྱིས་སངས་རྒྱས་ཀྱི་བ་སྤུའི་ཁུང་བུ་གཅིག་འགྲུབ། བ་སྤུའི་ཁུང་བུ་ཐམས་ཅད་ཀྱི་བསོད་ནམས་བརྒྱ་འགྱུར་གྱིས་དཔེ་བྱད་གཅིག་འགྲུབ། དཔེ་བྱད་བརྒྱ་འགྱུར་ཐམས་ཅད་ཀྱི་བསོད་ནམས་བརྒྱ་འགྱུར་གྱིས་མཚན་གཅིག་འགྲུབ། མཚན་སོ་གཉིས་པོ་ཐམས་ཅད་ཀྱི་བསོད་ནམས་བརྒྱ་འགྱུར་གྱིས། དབུའི་གཙུག་ཏོར་འགྲུབ། དེ་བྱེ་བ་ཕྲག་འབུམ་གྱིས་གསུང་ཆོས་ཀྱི་དུང་འགྲུབ་བོ། ། ཞེས་གསུང༌།
གསུམ་པ་སྤྲུལ་པའི་སྐུ་ལ་འབྲེལ་ནི། ལོངས་སྐུ་ལས་སྤྲུལ་སྐུའི་སྣང་བ་འབྱུང་བའི་ཕྱིར། ལོངས་སྐུའི་འོག་ཏུ་སྤྲུལ་སྐུ་འཆད་ཅེས་སྟོན་པ་ནི། དེ་ལྟར་སྐུ་གསུམ་དུ་བསྟན་པ་ནས། ཞེས་སོགས་སོགས་སོ། ། དངོས་ལ། མདོ་ནི་ཕྱོགས་བཅུའི་འཇིག་རྟེན་གྱི་ཁམས་དཔག་ཏུ་མེད་ཚད་མེད། མཐའ་མེད་པར་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཀྱི་སྤྲུལ་པ་སྣ་ཚོགས་ཀྱི་འཕྲིན་ལས་ཀྱིས་འགྲོ་བའི་དོན་མཛད་དོ། ། ཞེས་སོ། ། དེ་བསྡུད་པ་ནི།
གང་གིས་སྲིད་པ་ཇི་སྲིད་པར། ། ཞེས་སོགས་ཏེ། གླིང་བཞི་བྱེ་བ་ཕྲག་བརྒྱར་མཛད་པ་བཅུ་གཉིས་ཀྱི་ཚུལ་སྟོན་པའི་སངས་རྒྱས་ཀྱི་གཟུགས་སྐུ་ཆོས་ཅན། སངས་རྒྱས་ཀྱི་སྤྲུལ་པའི་སྐུ་ཡིན་ཏེ། ངེས་པ་ལྔ་མིན་གྱི་སངས་རྒྱས་ཀྱི་གཟུགས་སྐུ་ཡིན་པའི་ཕྱིར། ཞེས་པའི་དོན་ནོ། ། ཇི་སྐད་དུ། ཇོ་བོས་ངེས་པ་བཞི་དང་བྲལ་བས་ན། ཇི་ལྟ་བ་དང་ཇི་ལྟ་རུ། ། དེ་ལྟ་བ་དང་དེ་ལྟ་རུ། །
སྟོན་པ་སྤྲུལ་པའི་སྐུ་ཡིན་ནོ། ། ཞེས་བཤད་དོ། ། བརྟེན་པ་འཕྲིན་ལས་ལ། འབྲེལ་དང༌། འབྲེལ་པ་ཅན་དངོས་སོ། ། དང་པོ་ལ། གསེར་གླིང་པ། གཞུང་སྔ་མ་འཕྲིན་ལས་ཀྱི་མཚམས་སྦྱོར་དུ་བཞེད་པ་ལྟར་ན། བཤད་ཟིན་གྱི་མཚམས་སྦྱར་དང༌། བཤད་པ་ལ་འཇུག་པའི་མཚམས་སྦྱར་གཉིས་སུ་བྱེད་ལ།
ཆོས་བཤེས་ལྟར་ན་གཞུང་སྔ་མ་དོན་བསྡུར་འཆད་ལ། གང་ལྟར་ནའང༌། སྐུ་ལྷག་མ་གསུམ་ཆོས་ཅན། ཀུན་རྫོབ་ཏུ་རྣམ་པར་བཏགས་ནས་བཞག་པ་ཡིན་ཏེ། ཡེ་ཤེས་དང༌། མཚན་དཔེ་དངོས་དང༌། མཚན་དཔེའི་གཟུགས་བརྙན་ལ་བརྟགས་པའི་ཕྱིར། གདགས་གཞི་གསུམ་པོ་ཆོས་ཅན། ཁྱད་པར་གསུམ་དང་ལྡན་ཏེ། རང་བཞིན་གྱི་ཁྱད་པར་ངོ་བོ་ཉིད་ཀྱི་སྐུའི་བདག་ཉིད།
རྒྱུའི་ཁྱད་པར་སྦྱོར་སྒོམ་པ་ལས་བྱུང་བ། ཡུལ་གྱི་ཁྱད་པར་སངས་རྒྱས་ལ་སོགས་པའི་ཡུལ་ཉིད་དུ་སྣང་བའི་ཕྱིར། ཞེས་སྟོན་པ་ནི། ངོ་བོ་ཉིད་ཀྱི་སྐུའི་བདག་ཉིད་ཞེས་སོགས་སོ། ། གཉིས་པ་ལ། ལུས་རྣམ་བཞག་ཏུ། ཆོས་སྐུ་དང་ཕྲིན་ལས་འབྲེལ་ཆགས་སུ་བཤད་པ་ལྟར་འདིར་མ་བཤད་པས། མཛད་པ་ཐམས་ཅད་ཆོས་སྐུའི་མཛད་པར་མི་རྟོགས་པའི་སྐྱོན་ཡོད་དོ་ཞེ་ན། སྐྱོན་དེ་མེད་དེ། ཡེ་ཤེས་ཁོ་ནས་གཟུགས་སྐུའི་སྣང་བ་བསྐྱེད་པའི་སྒོ་ནས།
ཕྲིན་ལས་བསྒྲུབ་པའི་ཕྱིར་ཞེས་སྟོན་པ་ནི། ཀུན་རྫོབ་ཏུ་ཡེ་ཤེས་ཁོ་ན་ཞེས་སོགས་སོ། ། འགྲེལ་བ་དངོས་ལ་མདོ་ནི། རབ་འབྱོར་ངས་འདི་ནས་སངས་རྒྱས་ཀྱི་འཇིག་རྟེན་ལ་རྣམ་པར་གཟིགས་ནས། ཤར་དང་ལྷོ་དང་ནུབ་དང་བྱང་དང༌། བྱང་ཤར་དང་ཤར་ལྷོ་དང་ལྷོ་ནུབ་དང༌། ནུབ་བྱང་དང༌། འོག་དང་སྟེང་གི་འཇིག་རྟེན་གྱི་ཁམས་གངྒཱའི་ཀླུང་གི་བྱེ་མ་སྙེད་ན། བྱང་སེམས་ཆེན་པོ་དག་ཆེད་དུ་བསམས་ཏེ། སེམས་ཅན་དམྱལ་བ་དག་ཏུ་འདོང་ཞིང༌།
དམྱལ་བ་ཆེན་པོའི་སྡུག་བསྔལ་ཞི་བར་བྱས་ནས་ལྷ་དང་མི་རྣམས་དང་སྐལ་པ་མཉམ་པར་སྐྱེས་ཤིང༌། རིམ་གྱིས་ཐེག་པ་གསུམ་ལ་འགོད་པ་མཐོང་ཞེས་སོགས། དེ་བསྡུད་པ་ནི། དེ་བཞིན་འཁོར་བ་ཇི་སྲིད་འདི། ། ཞེས་སོགས་སོ། ། འཕགས་པ་དང་ཤཱནྟི་པ་ལྟར་ན། སྤྲུལ་སྐུ་རྒྱུན་མི་ཆད་པ་བཞིན། སྤྲུལ་སྐུ་འདིའི་འཕྲིན་ལས་ཡང༌། ། ཞེས་བཞེད། སློབ་དཔོན།
ཆོས་ཀྱི་སྐུ་བཞིན་དུ། ཞེས་བཞེད། དེའི་དོན་འགྲེལ་པས་འཆད་པ་ལ། རྐང་པ་ཕྱི་མ་རྣམས་ཀྱི་དོན་བཤད་པ། དང་པོ་དང་པོ་གཉིས་ཀྱི་དོན་བཤད་པའོ། ། དང་པོ་ལ། ལམ་གྱི་རྟེན་ལ་འགོད། ལམ་ལ་འགོད། ལམ་གྱི་འབྲས་བུ་ལ་འགོད། དང་པོ་ནི།
འགྲོ་རྣམས་ཞི་ལ་འགོད་པ་རྩ་འགྲེལ་ལོ། ། གཉིས་པ་ལ། ཚོགས་ལམ་ལ། སྦྱོར་ལམ་ལ། མཐོང་ལམ་ལ། སྒོམ་ལམ་ལ། འགོད་པ་དང་བཞི་ལས། དང་པོ་ལ། སྦྱོར་བ་རྣམ་དག་ལ་འགོད་པ་ནི། བསྡུ་རྣམ་བཞི་ལ་འགོད་པ་སྟེ།
དང་པོར་འདིའི་སྒོ་ནས་གཞན་དོན་བྱེད་དགོས་པའི་ཕྱིར། མདོ་སྡེ་རྒྱན་ལས། དང་པོ་སྣོད་གྱུར་དངོས་པོ་སྟེ། ། གཉིས་པ་ཡི་ནི་མོས་པར་བྱེད། ། གསུམ་པ་ཡི་ནི་སྒྲུབ་པ་སྟེ། ། བཞི་པ་རྣམ་པར་སྦྱོར་བའོ། ། ཞེས་དང༌། སློབ་དཔོན་རྟ་དབྱངས་ཀྱིས་བྱང་ཆུབ་ཀྱི་སེམས་བསྒོམ་པ་ལས། སྦྱིན་པའི་གཡབ་མོས་ལེགས་བོས་ཏེ། ། སྙན་པར་སྨྲ་བའི་གཏམ་བྱས་ཏེ། །
དོན་མཐུན་པ་ཡི་བག་ཕབ་ནས། ། དོན་སྤྱོད་གྲོས་ཆེན་གདབ་པར་བྱ། ། ཞེས་འབྱུང་བ་ལྟར་རོ། ། གཉིས་པ་ལྟ་བ་རྣམ་དག་ལ། འགོད་པ་ནི། མི་མཐུན་ཕྱོགས་དང་གཉེན་པོ་དང༌། ། རྣམ་པར་བྱང་བ་རྟོགས་པ་དང༌། ། རྩ་འགྲེལ་ལོ། ། གསུམ་པ་སྤྱོད་པ་རྣམ་པར་དག་པ་ལ་འགོད་པ་ལ། གཞན་དོན་རང་དོན་གཉིས་དོན་གྱི་སྤྱོད་པ་ལ་འགོད་པ་གསུམ་ནི།
རིམ་པ་ལྟར། སེམས་ཅན་རྣམས་དོན་ཇི་བཞིན་གྱི། ། དོན་དང༌། ཞེས་དང༌། ཕ་རོལ་ཕྱིན་དྲུག་དང༌། ཞེས་དང༌། སངས་རྒྱས་ལམ་དང་ཞེས་པས་བསྟན་ནོ། ། གཉིས་པ་སྦྱོར་ལམ་ལ་འགོད་པ་ནི། རང་བཞིན་གྱིས་སྟོང་པ་ཉིད་དང༌། རྩ་འགྲེལ་ལོ། །
མཐོང་ལམ་ལ་འགོད་པ་ནི། གཉིས་ཟད་དང༌། རྩ་འགྲེལ་ལོ། ། སྒོམ་ལམ་ལ་འགོད་པ་ལ། ས་གཉིས་པ་ནས་དྲུག་པའི་ནི། བརྡའ་དང་རྩ་འགྲེལ་ལོ། ། ས་དྲུག་པ་ནི། དམིགས་པ་མེད་པ་དང་རྩ་འགྲེལ་ལོ། ། ས་བདུན་པ་ལ་དགོད་པ་ནི། ལུས་ཅན་རྣམས་ནི་ཡོངས་སྨིན་དང༌། །
རྩ་འགྲེལ་ལོ། ། ས་བརྒྱད་པ་ནི། བྱང་ཆུབ་སེམས་པའི་ལམ་དང་ནི། མངོན་པར་ཞེན་པ་སྤངས་པ་དང༌། ། རྩ་འགྲེལ་ལོ། ། ས་དགུ་པ་ལ་འགོད་པ་ནི། བྱང་ཆུབ་ཐོབ་དང༌། རྩ་འགྲེལ་ལོ། ། ས་བཅུ་པ་ལ་འགོད་པ་ལ། ས་བཅུ་ཐོབ་མ་ཐག་པ་དང༌།
སྐྱེ་བ་གཅིག་གིས་ཐོགས་པ་དང༌། སྲིད་པ་ཐ་མ་ལ་འགོད་པ་གསུམ་མོ། ། དང་པོ་ནི། སངས་རྒྱས་ཀྱི་ཞིང་རྣམ་པར་དག་པ་དང༌། ཞེས་སོ། ། གཉིས་པ་ནི། ངེས་པ་དང༌། སེམས་ཅན་དོན་ནི་ཟད་མེད་དང༌། ། སངས་རྒྱས་བརྟེན་སོགས་ཡོན་ཏན་དང༌། ། ཞེས་སོ། །
གསུམ་པ་ལ། ནུས་པ་དང༌། སྤངས་པ་དང༌། རྟོགས་པ་དང༌། རྒྱུ་ཚོགས་དག་པ་ལ་འགོད་པ་བཞི་ནི་ལྷག་མ་རྣམས་ཀྱིས་སྟོན་ནོ། ། ལམ་གྱི་འབྲས་བུ་ལ་འགོད་པ་ན། མྱ་ངན་འདས་ལ་འགོད་པ་རྩ་འགྲེལ་ལོ། ། དུས་ནི་དེ་ལྟར་ན་ཞེས་སོགས་སོ། ། འོ་ན་སངས་རྒྱས་གྲངས་མེད་པ་གཅིག་བྱོན་ནས། སེམས་ཅན་དེ་སྙེད་ཅིག་མི་གནས་པའི་མྱང་འདས་ལ་འགོད་ན།
མཛད་པ་རྒྱུན་ཆད་མི་སྲིད་པའི་རྒྱུ་མཚན་ཅི་ཞེ་ན། སེམས་ཅན་གྱི་ཁམས་ཟད་པ་མི་སྲིད་པའི་ཕྱིར་ཏེ་ཇི་སྐད་དུ། དགེ་སློང་དག་ཁྱེད་ཀྱི་ལྷའི་མིག་དག་པས་སྟོང་གསུམ་གྱི་འཇིག་རྟེན་ཇི་སྙེད་ཅིག་གནས་པ་མཐོང་བ་ཆེས་ཉུང་ངོ༌། ། ངས་ཤིང་རྟའི་འཕང་ལོ་ཙམ་གྱི་ཕྱོགས་ན། སེམས་ཅན་གནས་པ་རྣམས་མཐོང་བ་ནི་ཆེས་མང་ངོ༌། ། ཞེས་འགྲོ་བ་རིགས་དྲུག་ཏུ་གཏོགས་པའི་སེམས་ཅན་ལས། མ་གཏོགས་པའི་སེམས་ཅན་ཆེས་ཤིན་ཏུ་མང་བར་གསུངས་སོ། ། འོ་ན་དང་པོ་སེམས་བསྐྱེད་དང༌། ཕྲིན་ལས་ཀྱི་གོ་རིམ་འདིར་བསྟན་ནས་གཞན་གྱི་གོ་རིམ་མི་སྟོན་པའི་རྒྱུ་མཚན་ཅི། མེད་པའམ་འོན་ཏེ་ཡོད་ཀྱང་སྟོན་མི་ནུས་པ་ཡིན་ཞེ་ན།
དེའི་ལན་སྟོན་པ་ནི། དང་པོ་དང་ཐ་མའི་ལས་བསྟན་པའི་རིམ་པས་ཞེས་སོ། ། འདིར་ཐ་མ་ཕྲིན་ལས་ལ་འདོད་པ་ནི། རང་ཚིག་འགལ་བ་དང༌། ཡི་གེའི་དོན་མིན་པའི་ཉེས་པར་འགྱུར་ཏེ། དོན་བདུན་བཅུར་ངེས་པ་དང༌། དོན་བདུན་བཅུའི་ཐ་མ་འཕྲིན་ལས་སུ་འདོད་པ་འགལ་བའི་ཕྱིར་དང༌། ཐ་མའི་ཞེས་དྲུག་སྒྲ་གསུངས་པའི་ཕྱིར། དེས་ན་ཐ་མ་ནི་ཆོས་སྐུ་ཡིན་ལ། དེའི་ཕྲིན་ལས་ཞེས་པའམ།
ཡང་ན་སེམས་བསྐྱེད་པ་ཐ་མ་ཆོས་ཀྱི་སྐུ་དང་ལྡན་པའི་སེམས་བསྐྱེད་ཀྱི་ལས་ནི་འཕྲིན་ལས་ལ་བྱའོ། ། དེ་ལྟར་ན། ལུང་གི་སྙེ་མ་ལས། ཆོས་དབྱིངས་དྲི་མེད་ཡེ་ཤེས་རང་བཞིན་ཆོས། ། ཟབ་པའི་ཚུལ་སྟོན་ལོངས་སྤྱོད་རྫོགས་པའི་སྐུ། ། སྣ་ཚོགས་ཚུལ་སྟོན་སྤྲུལ་པའི་སྐུ་ཐོབ་ནས། ། མཛད་པ་ལྷུན་གྲུབ་རྒྱུན་ཆད་མེད་པར་བསྔོ། ། ཞེས་འབྱུང་བ་ལྟར། ཆོས་ཀྱི་སྐུ། རྣམ་པ་བཞིར་ནི་ཡང་དག་བརྗོད། །
ཅེས་གསུངས་པ་དེ་ལེགས་པར་བཤད་ཟིན་ཏོ། ། འདིར་སྨྲས་པ། ཆོས་ཀྱི་སྐུ་ལས་མ་གཡོས་པར། ། སྤྲུལ་པའི་རང་བཞིན་སྣ་ཚོགས་ཀྱིས། ། སྐྱེ་བར་མངོན་པར་སྐྱེས་པ་ཡིས། ། མི་ཕམ་རྒྱལ་བ་མིན་ནོ་ཞེས། ། དམོད་པའི་བཟླས་བརྗོད་བཟློག་པའི་དོན། ། ཆོས་སྐུར་མངོན་པར་སངས་རྒྱས་ན། ། གཟུགས་སྐུ་ཕྲིན་ལས་ལྷུན་གྲུབ་ཅེས། ། མ་ཕམ་རྒྱལ་བའི་གཞུང་གིས་སྟོན། །
གསུམ་པ་ནི། བསླབ་པའི་འབྲས་བུའི་ལེའུའི་སྦས་དོན་ཆོས་སྐུ་གསལ་བར་སྟོན་པའི་སྐབས་ཏེ་བརྒྱད་པའོ།། །། གཉིས་པ་བར་མ་ལ་དགའ་བ་ལ་མངོན་རྟོགས་དྲུག་ཏུ་ཕྱེ་བ་ལ། འབྲེལ་ནི། དངོས་པོ་དྲུག་ཏུ་བསྟན་པ་ཆོས་ཅན། དགོས་པ་ཡོད་དེ། སྦས་དོན་མངོན་རྟོགས་ཀྱི་རྐང་གྲངས་བར་མར་བསྟན་པ་ལ་དགའ་བའི་གདུལ་བྱ་རྗེས་སུ་གཟུང་བའི་ཕྱིར། ཞེས་སྟོན་པ་ནི། དེ་ལྟར་ཞེས་སོགས་སོ། ། བསྟན་པ་དེ་གང་ཞེ་ན།
ཤེས་རབ་ཕ་རོལ་ཕྱིན་པ་ནི། ། དངོས་པོ་དྲུག་གིས་ཡང་དག་བཤད། ། མཚན་ཉིད་དེའི་སྦྱོར་བ་དང༌། ། ཞེས་སོ། ། ཤཱནྟི་པ་དང༌། རཏྣ་ཀིརྟི་ལྟར་ན། མཁྱེན་གསུམ་ནི་སྦྱོར་བའི་གཞིར་མཚོན་པར་བྱེད་པས་ན་མཚན་ཉིད་དོ། ། མཚན་ཉིད་དེའི་སྦྱོར་བ་ནི། ། རྣམ་རྫོགས་སྦྱོར་བའོ། ། སྦྱོར་བ་དེའི་རབ་ནི་རྩེ་མོའི་སྦྱོར་བའོ། །
སྦྱོར་བ་དེའི་གོ་རིམ་ནི་མཐར་གྱིས་སྦྱོར་བའོ། ། ཞེས་སོ། ། སངས་རྒྱས་ཡེ་ཤེས་ལྟར་ན། རྣམ་མཁྱེན་དང༌། ལམ་ཤེས་ནི་བླང་བྱའི་མཚན་ཉིད་དེ། གཞི་ཤེས་ནི་དོར་བྱའི་མཚན་ཉིད་དོ། ། གསེར་གླིང་པ་ལྟར་ན། མཁྱེན་པ་གསུམ་ནི་ཆོས་ཅན། མཚན་ཉིད་ཡིན་ཏེ། གཟུགས་ལ་སོགས་པའི་ཡུལ་ཀུན་བསྡུས་པས།
དེ་མཚོན་བྱེད་ཡིན་པའི་ཕྱིར། འཕགས་པ་ལྟར་ན་མཁྱེན་པ་གསུམ་ནི་མཚན་ཉིད་པའི་ཤེས་རབ་ཀྱི་ཕ་རོལ་ཏུ་ཕྱིན་པའོ། ། རྣམ་པ་ཀུན་མངོན་པར་རྫོགས་པར་རྟོགས་པ་ནི་སྦྱོར་བའོ། ། ཞེས་བཞེད། སློབ་དཔོན་ལྟར་ན། མཁྱེན་གསུམ་ཆོས་ཅན། ལས་གསུམ་གྱི་དབང་དུ་བྱས་པའི་མཚན་ཉིད་ཡིན་ཏེ། ཆོས་སུམ་ཅུས་མངོན་པར་མཚོན་པར་བྱ་བ་ཡིན་པའི་ཕྱིར། མཁྱེན་གསུམ་དེའི་སྦྱོར་བ་དང༌། མཁྱེན་གསུམ་དེའི་རབ་དང༌།
ཞེས་སོགས་བཞེད། དེ་ལྟར་ན། མཁྱེན་པ་གསུམ་ནི་མཚན་ཉིད་དེ། རང་བཞིན་ཡིན་ལ། གཞན་ནི་སྐབས་སོ། ། ཞེས་བཞེད། མདོར་ན། སྔར་ནི། མཁྱེན་པ་གསུམ་དངོས་པོ་སོ་སོར་བཤད་ལ། འདིར་གཅིག་ཏུ་བསྡུས་ནས་བསྟན་པ་འདི་ཙམ་ཞིག་བསྡུས་དོན་སྔ་ཕྱི་གཉིས་ཀྱི་ཁྱད་པར་ཡིན་ལ།
བསྡུས་དོན་བར་པ་འདིས་ནི། སྔར་བཤད་པའི་དངོས་བརྒྱད་ཙམ་གྱི་ལྡོག་པ་ནས་ཇི་ལྟར་ཉམས་སུ་ལེན་པའི་རིམ་པ་ཡང་བསྟན་པ་ཡིན་ནོ། ། གསུམ་པ་ལ་འབྲེལ་ནི། བརྒྱད་པོ་དངོས་པོ་གསུམ་དུ་བསྡུས་ནས་བསྟན་པ་ཆོས་ཅན། དགོས་པ་ཡོད་དེ། སྦས་དོན་མངོན་རྟོགས་ཀྱི་རྐང་གྲངས་བསྡུས་པ་ལ་དགའ་བའི་གདུལ་བྱ་རྗེས་སུ་བཟུང་བའི་ཆེད་ཡིན་པའི་ཕྱིར། ཞེས་སྟོན་པ་ནི། དེ་ལྟར་ཞེས་སོགས་སོ། ། གསུམ་དུ་བསྟན་པ་དེ་གང་ཞེ་ན། ཤེས་རབ་ཕ་རོལ་ཕྱིན་པ་ནི། །
དངོས་པོ་གསུམ་གྱིས་ཡང་དག་བཤད། ། ཡུལ་ནི་རྣམ་པ་གསུམ་པོ་རྒྱུ། ། ཞེས་སོགས། འཕགས་པ་ལྟར་ན་ཡུལ་དང་རྒྱུ་དང༌། འབྲས་བུ་གསུམ་མོ། ། སློབ་དཔོན་ཤཱནྟི་པ། ཨ་བྷྱ་ཡ། རནྟ་ཀིརྟི་ལྟར་ན། རྒྱུ་དང༌། སྦྱོར་བ་དང་འབྲས་བུ་གསུམ་མོ། །
མདོར་ན། སྔར་སྦྱོར་བ་བཞི་དངོས་པོ་སོ་སོར་བཤད་ལ། འདིར་དངོས་པོ་གཅིག་ཏུ་བསྡུས་ནས། བསྟན་པ་ནི། སྔ་མ་གཉིས་དང༌། འདིའི་ཁྱད་པར་ཡིན་ལ། བསྡུས་དོན་ཕྱི་མ་འདིས་ནི་སྦས་དོན་མངོན་རྟོགས་ཀྱི་རིམ་པ་ལ་བརྒྱད་པོ་དེ་ཙམ་དུ་གྲངས་ངེས་པའི་རྒྱུ་མཚན་ཡང་བསྟན་པ་ཡིན་ནོ། ། གསུམ་པ་བཤད་པ་ཡོངས་སུ་རྫོགས་པར་བྱ་བ་ནི། ལ་ལ་ཞེས་སོགས་སོ། ། བདག་གི་བློ་ལ་འདི་ལ་ལྟར་སྣང་སྟེ།
དེ་ཡང་གཞུང་འདི་དག་གིས་འགྲེལ་པ་འདི་རྒལ་ལན་གཏན་ལ་འབེབས་ཏེ། དེ་ལ་ཁ་ཅིག་འདི་སྙམ་དུ། ཀུན་གྱི་རྒྱན་དུ་འགྱུར་བར་ནི། རྣམ་པར་དབྱེ་ཞེས་པ་མི་འཐད་དེ། དེ་ལྟར་དབྱེ་མི་ནུས་པའི་ཕྱིར་ཏེ། ཡུམ་གསུམ་གྱི་བརྗོད་བྱ་ལ་རྒྱས་བསྡུས་ཀྱི་དབྱེ་བ་ཡོད་པའི་ཕྱིར། ཅི་སྟེ་མེད་ན། རྒྱས་འབྲིང་བསྡུས་པའི་ཁྱད་པར་མི་འཐད་དོ་ཞེ་ན། ཡུམ་གསུམ་ཆོས་ཅན། བརྗོད་བྱའི་དོན་མངོན་རྟོགས་ཀྱི་རིམ་པ་ལ་རྒྱས་བསྡུས་ཀྱི་ཁྱད་པར་མེད་པར་ཐལ།
ཁྱོད་ཀྱི་བརྗོད་བྱ་མངོན་རྟོགས་ཀྱི་རིམ་པ་དེ། བརྒྱད་པོ་དེར་འདུས་པའི་ཕྱིར། ཞེས་སྟོན་པ་ནི། ལ་ལ་ཞེས་སོགས་ཤླཽ་ཀ་གཅིག་སྟེ། འགྲེལ་ཆེན་ལས། གཞུང་དེའི་ཚད་ཀྱི་ངེས་པ་ནི། ཡུམ་འདི་ཡི་ནི་ཚད་ཡིན་ཞེས་པ་དང་དོན་གཅིག་པར་སྣང་བའི་ཕྱིར་རོ། ། ཅི་སྟེ། སྔ་མ་ལ་རྟགས་མ་གྲུབ་ན། ཡུམ་བསྡུས་པ་ཆོས་ཅན་ཁྱོད་ཀྱི་རྒྱས་འབྲིང་གཉིས་ཀྱི་བརྗོད་བྱའི་དོན་མ་ལུས་པ་མ་བསྡུས་པར་ཐལ།
དེའི་ཕྱིར་རོ་ཞེས་སྟོན་པ་ནི། དེ་ལྟ་མིན་ན་ཐམས་ཅད་ཀྱི། ། རིམ་པ་ལེགས་པར་བསྡུས་མ་ཡིན། ། ཞེས་སོ། ། ཡང་ན་བསྟན་བཅོས་འདི་ཆོས་ཅན། ཡུམ་གསུམ་ཆར་གྱི་སྦས་དོན་མངོན་རྟོགས་ཀྱི་རིམ་པ་མཐའ་དག་མ་བསྡུས་པར་ཐལ། མངོན་པར་རྟོགས་པ་བརྒྱད་དུ་མ་འདུས་པའི་ཡུམ་གྱི་སྦས་དོན་མངོན་རྟོགས་ཀྱི་རིམ་པ་ཡོད། ཁྱོད་ཀྱིས་དེ་བས་ལྷག་པ་མ་བསྡུས་པའི་ཕྱིར། ། ཞེས་སོ། ། ཡང་ན་བསྡུས་དོན་གསུམ་པོ་ལ་མི་འདྲ་བའི་ཁྱད་པར་ཅི་ཞིག་ཡོད་ཅེ་ན།
ལ་ལ་ཞེས་སོ། ། འོ་ན་ཡུམ་གསུམ་དང་བསྡུས་དོན་གསུམ་སོ་སོར་སྦྱར་བར་བྱ་བ་ཡིན་ནམ། ཞེ་ན་མིན་ཏེ། མཁས་པ་རྣམས་ཀྱི་ཡུམ་ཀུན་ལའང༌། ། དོན་བསྡུས་དེ་ཙམ་ཤེས་པར་བྱ། ། ཞེས་སོ། ། ཡུམ་གསུམ་ཆོས་ཅན། དོན་ལ་རྒྱས་བསྡུས་ཀྱི་ཁྱད་པར་མེད་ཀྱང༌། རྒྱས་འབྲིང་གསུམ་དུ་མི་འཐད་པ་མ་ཡིན་ཏེ། ཚིག་རྒྱས་བསྡུས་ཀྱི་ཁྱད་པར་ཡོད་པའི་ཕྱིར།
ཞེས་སྟོན་པ་ནི། དེ་ལ་བསྡུས་སོགས་རབ་དབྱེ་བས། ། ཁྱད་པར་ཡོད་པ་ཁོ་ནར་ཟད། ། ཅེས་སོ། ། འོ་ན་ཡུམ་གསུམ་ཆར་གྱི་མདོ་ཚིག་དང་དངོས་སུ་སྦྱར་བར་རིགས་སོ། ། ཞེ་ན་ཉེས་པ་མེད་དེ། དེ་ལྟར་སྦྱོར་བ་གོ་སླ་བའི་ཕྱིར། གསུམ་ཅར་གྱི་དོན་ཙམ་དང་སྦྱར་བ་ཡིན་ནོ། ། ཞེས་སྟོན་པ་ནི། འཕགས་པ་རྣམ་པར་གྲོལ་སྡེ་ཡིས། །
ཞེས་སོགས་སོ། ། གོ་བར་སླ་ཡང་སློབ་དཔོན་རང་ཉིད་དང༌། མཁས་པ་གཞན་གྱིས། མདོ་སོ་སོའི་ཚིག་དང་སྦྱར་ཟིན་པའི་ཕྱིར། སྙམ་དུ་དགོངས་པའོ། ། འོ་ན་ཁྱོད་ཀྱི་ཡུམ་འདི་སུ་ཞིག་ལ་ཐོས་ཞེ་ན། མཁན་པོ་ཡང་དག་ཞེས་སོགས་སོ། ། འདིར་ཁ་ཅིག བླ་མ་བཟང་པོ་ནི་འཕགས་པ་གྲོལ་སྡེ་ཡིན་ལ། རྣམ་སྣང་མཛད་ནི།
སངས་རྒྱས་རྣམ་པར་སྣང་མཛད་ལ་སྣང་བ་ཐོབ་པར་ཐོས་སྟོན་པ་ཡིན་ཏེ། སློབ་དཔོན་འདིས་ནི་དེ་དོན་མངོན་སུམ་དུ་གཟིགས་པའི་ཕྱིར་རོ། ། ཞེས་སོགས་གསུང་ངོ༌། ། གསུང་རབ་ཀྱི་ཐོག་མཐའ་བར་གསུམ་དུ་དགེ་བ་ལས་ཐ་མ་དགེ་བ་སྟོན་པ་ནི། དེ་སྡེབས་པ་ལས་བྱུང་བ་ཡི། ། ཞེས་སོགས་སོ། ། མདོར་ན། ཀུན་གྱི་རྒྱན་ཞེས་པ་ལ་འཕྲོས་པས་ནི། ལ་ལ་ཞེས་སོགས་སོ། ། རྣམ་པར་དབྱེ་ཞེས་པ་ལ་འཕྲོས་ནས།
འཕགས་པ་རྣམ་པར་ཞེས་སོགས་སོ། ། དེ་ལྟར་མཁས་པས་སྣང་ཞེས་པ་ལས་འཕྲོས་པའི་དོན་ནི། མཁན་པོ་ཞེས་སོགས་སོ། ། མཁས་པ་རྣམས་ཀྱིས་དབྱེ་བའི་རིགས། ། ཞེས་པ་ལ་འཕྲོས་པའི་དོན་ནི། དེ་སྡེབས་པ་ལས་ཞེས་སོགས་སོ། ། རྣམ་པ་ཀུན་དུ་བདག་གིས་ནི། ། སྤྱོད་ཡུལ་མིན་ལ་འཕྲོས་པའི་དོན་ནི། ཤེས་རབ་མི་གསལ་བསྟན་བཅོས་ཀུན། ། ཞེས་སོགས་སོ། །
ཀྱེ་མ་ཞེས་སོགས་ནི། འཕགས་པ་རྣམ་གྲོལ་སྡེའི་གསུངས་ཏེ། འཇུག་ཤིས་པ་བསྡུད་པའི་ཆེད་དུ་སློབ་དཔོན་གྱིས་ཀྱང་གསུངས་པ་ཡིན་ནོ། ། འདིར་འཕགས་བློའི་སྤྱོད་ཡུལ་བདག་ཉིད་ཆེ། ། ཞེས་པས། སློབ་དཔོན་སོ་སྐྱེར་བསྟན་ཏེ། བསྟན་བཅོས་ཀྱི་དོན་སློབ་དཔོན་གྱི་བློ་ལས་ཕྱི་རོལ་དུ་གྱུར་པར་བཤད་ཅིང༌། འཕགས་བློའི་སྤྱོད་ཡུལ་དུ་བཤད་པའི་ཕྱིར། སྙམ་དུ་སེམས་པ་ནི་ཤིན་ཏུ་འཁྲུལ་ཏེ། འཕགས་པ་རྣམ་པར་གྲོལ་སྡེ་ཡི། །
མཐུ་ཡི་དོན་མཐོང་བར་གསུངས་ཤིང༌། བསྟན་བཅོས་འདིའི་དོན་མཐོང་བ་དེ་འཕགས་པར་ཡང་གསུངས་པའི་ཕྱིར་རོ། ། དེས་ན་ཚིག་གསལ་ལས། བདག་ཅི་ཤེས་རབ་མི་གསལ་ཅིང༌། ། བསྟན་བཅོས་ཀུན་ལས་ཐག་རིང་ལ། ། བསྟན་བཅོས་དོན་ཅི་བདག་ཉིད་ཆེ། ། བློ་འཕགས་སྐྱེ་བོའི་སྤྱོད་ཡུལ་མིན། ། ཞེས་བཤད་པ་བྱས་སོ། ། རྩོམ་པ་པོའི་མཚན་སྨོས་པ་ནི། ཤེས་རབ་ཀྱི་ཞེས་སོགས་སོ། །
བསྟན་བཅོས་ཇི་ལྟར་བསྒྱུར་བའི་ཚུལ་ནི། རྒྱ་གར་གྱི་མཁན་པོ་ཞེས་སོགས་ཏེ། དེ་ཡང་བིདྱ་ནི་རིག་པ་སྟེ། བྱིངས་མདོ་ལས། བི་ཏ་ཤེས་པ་ལའོ་ཞེས་བཤད། ཨ་ཡ་ནི་རྟོག་པ་སྟེ། རིག་ཅིང་རྟོག་པའོ། ། ཀ་ར་ནི་བྱེད་པ་སྟེ། བྱིངས་མདོ་ལས། ཀ་ར་བྱེད་པ་ལའོ། །
ཞེས་སོ། ། པྲ་བྷ་ཝ་ནི་འོད་ཟེར་རམ་འབྱུང་གནས་ཏེ། པཎྜི་ཏ་དེ་བསྟན་བཅོས་འདི་རྒྱ་དཔེ་ལ། བྱིངས་ལས་མིང་དུ་བསྒྲུབ་པ་དང༌། མིང་ལས་མིང་གཞན་དུ་བསྒྲུབ་པ་དང༌། ཉེར་བསྒྱུར་གྱི་དབང་གིས་གཞན་དུ་བསྒྱུར་བ་སོགས་དག་པར་མཛད་ཅིང༌། ལོ་ཀ་ཙཀྵུ་ནི། འཇིག་རྟེན་གྱི་མིག་སྟེ། ཟུར་ཆག་ཏུ་བྱས་ནས་ལོ་ཙྪ་བ། བནྡྷེ་ནི་བཅིངས་པ་སྟེ།
བསླབ་པས་བསྡམས་པའི་ཕྱིར་རོ། ། དོན་འགྱུར་དུ་བྱས་ན། བཙུན་པ་ཀ་བ་བློ་ལྡན་གྱི་སྲས་ཤནྟ་རཀྵི་ཏ་ལས་རབ་ཏུ་བྱུང་བ། དཔལ་བརྩེགས་བསྲུངས་བར་གྲགས་པ་དེས། བོད་ཀྱི་སྐད་དུ་བསྒྱུར་ཅིང༌། བསྟན་པ་ཕྱི་དར་གྱི་དུས་སུ། གོ་མི་ནི་དགེ་བསྙེན་ཏེ། དགེ་བསྙེན་འཆི་མེད་ལ་རྒྱལ་བས་ལུང་བསྟན་པའི་ལོ་ཙྪ་བ་ཆེན་པོ་བློ་ལྡན་ཤེས་རབ་ཀྱིས་བསྟན་བཅོས་འདི་ལེགས་སྦྱར་གྱི་སྐད་དུ། མཐའ་ཆོད་པར་གསན་ཅིང་ཞུས་ཆེན་མཛད་དེ་འཆད་ཉན་གྱི་གཏན་ལ་ཕབ་པའོ།། །། སྣང་བས་འབྱོར་པའི་དཔལ་སྟེར་ཞིང༌། །
སྟོང་པས་མངོན་ཞེན་འགོག་བྱེད་པའི། ། དབྱེར་མེད་ཟུང་འཇུག་ཤེར་ཕྱིན་མཚོ། ། སྟོན་མཛད་ཀུན་མཁྱེན་འགྲོ་བའི་མགོན། ། རྒྱལ་བའི་ཅོད་པཎ་རབ་མཛེས་པ། ། གང་གི་དབུ་ལ་ལེགས་བླངས་ནས། ། མངོན་རྟོགས་ཡིད་བཞིན་རིན་ཆེན་གཏེར། ། ལེན་མཛད་མི་ཕམ་ཆོས་ཀྱི་རྗེ། ། འཇིག་རྟེན་འདས་པའི་ཡེ་ཤེས་ཀྱི། ། མཐོང་བས་སྤངས་བྱའི་སྒྲིབ་པ་ལས། ། རྣམ་གྲོལ་སྡེ་སྣོད་མ་ལུས་པའི། །
ཚིག་དོན་ཐུགས་ཆུད་འཕགས་པའི་ཞབས། ། བདག་ལྟའི་ནགས་སུ་རིང་གོམས་པའི། ། དངོས་སྨྲའི་གླང་ཆེན་སྨྱོན་པ་ཡི། ། ཀླད་པ་རྣམ་པར་འགེམས་མཁས་པ། ། སྨྲ་བའི་སེང་གེ་བཟང་པོའི་ཞབས། ། ཤཱཀྱའི་གསུང་རབ་མ་ལུས་པ། ། མངོན་པར་རྣམ་སངས་རྒྱས་པའི་དཔལ། ། གྲགས་པའི་རྒྱལ་མཚན་སྲིད་རྩེའི་བར། ། བསྒྲེང་མཁས་ཀུན་མཁྱེན་ཆོས་ཀྱི་རྗེ། ། དེས་གསུངས་ཡུམ་དང་མངོན་རྟོགས་རྒྱན། །
དེ་འགྲེལ་གསུམ་དང་རྣམ་བཤད་ཀྱི། ། ལམ་གྱི་འགྲོས་དང་དཀའ་བའི་གནས། ། མ་ལུས་རྣམ་པར་འགྲེལ་པ་འདི། ། བཤད་སྲོལ་མི་འདྲའི་ཆུ་བོ་སྟོང་འབབ་ཅིང༌། ། གཞུང་ལུགས་བརྒྱ་ཡི་སྙིང་པོ་རིན་ཆེན་གཏེར། ། འབུམ་ཕྲག་ལེགས་བཤད་ཆུ་ཀླུང་མཐར་འགྱེད་པའི། ། ཤེར་ཕྱིན་གསུང་རབ་བསྡུས་པའི་རྒྱ་མཚོ་ཡིན། ། ལུང་རིགས་གཟི་འོད་སྟོང་གིས་མངོན་འབར་བའི། ། རང་ཕྱོགས་གྲུབ་མཐའི་སྣང་བྱེད་བདག་པོ་དང༌། ། མ་བརྟགས་ཉམས་དགའི་གྲུབ་མཐའ་སྣ་ཚོགས་ཀྱི། །
རང་གཟུགས་གསལ་བར་འཆར་བའི་མེ་ལོང་ཡིན། ། བློ་གསལ་དབུས་སུ་མང་པོར་འཆད་པ་དང༌། ། རྒྱ་འགྲེལ་མི་འདྲ་དེ་ཉིད་བལྟ་བ་དང༌། ། རབ་འབྱམས་མཁས་པས་བརྩད་ཅིང་བྲིས་པའི་ཚེ། ། གྲགས་པའི་འབྲུག་སྟོང་སྒྲོག་པའི་དཔལ་ཡིན་ནོ། ། དེ་སྐད་བརྗོད་འདི་ལེ་ལོ་ཡི། ། རྒྱ་མཚོར་བྱིང་ཀྱང་དབང་མེད་དུ། ། བསྐུར་བར་བྱེད་པའི་ནན་ཚིག་ངོར། ། མཆོག་ལྡན་ལེགས་པའི་བློ་ཡིས་སོ། ། ཚུལ་འདི་བློ་གྲོས་ཤིང་རྟའི་ཁྲི་སྟེངས་སུ། །
མང་ཐོས་འོད་སྟོང་སྤྲོ་བའི་དཔལ་ཡོན་ཅན། ། ཤཱཀྱ་མཆོག་ལྡན་དྲི་མེད་ལེགས་པའི་བློས། ། རིག་གནས་ཤེས་བྱའི་ཁྱོན་ཀུན་བལྟ་བཞིན་དུ། ། རྒྱལ་བའི་ཡུམ་དྲུག་ཤིང་རྟའི་སྲོལ་འབྱེད་གཉིས། ། ཡུམ་དང་རྒྱན་གཞུང་སྦྱར་བའི་འགྲེལ་པ་བདུན། ། དོན་གསལ་འགྲེལ་དང་དེ་འགྲེལ་རྣམ་པ་བཞི། ། གནོད་འཇོམས་གཉིས་དང་ཡུམ་གསུམ་མཐུན་པར་བསྟན། ། དེ་ལས་གཞན་པའི་རྒྱ་འགྲེལ་རྣམ་པ་གསུམ། ། ལེགས་པར་བརྟགས་ཤིང་པཎ་ཆེན་མར་མེ་མཛད། ། རྔོག་ལོ་འབྲེ་ཨར་འདུལ་དཀར་འོད་ཟེར་མགོན། །
བཅོམ་ལྡན་རལ་གྲི་ཀུན་མཁྱེན་བུ་སྟོན་དང༌། ། གངས་ཅན་མཁས་པའི་དབང་པོ་སངས་རྒྱས་དཔལ། ། རྣམས་ཀྱིས་ཕྱེ་བའི་ལེགས་བཤད་རྒྱ་མཚོ་དང༌། ། དིང་སང་གྲགས་པའི་རྣམ་བཤད་མང་མཐོང་ཞིང༌། ། ཨ་དུ་ལ་དང་གོ་མི་འཆི་མེད་དང༌། ། འབུམ་ཕྲག་གསུམ་པ་བདེ་བར་གཤེགས་པའི་དཔལ། ། ཀུན་གྱི་བཤད་སྲོལ་དག་པར་མཐོང་ཐོས་ཏེ། ། གཞན་ཕན་བློ་ཡིས་ལེགས་བཤད་ཡི་གེར་བཀོད། ། དེ་ཕྱིར་འདི་ལ་ཉེས་པའི་ཆ། ། སྲིད་པ་མེད་སྙམ་བྱེད་མོད་ཀྱི། །
མུ་མཐའ་མེད་པ་རྒྱལ་བའི་བཀའ། ། ཕྱོགས་གཅིག་འཇུག་པ་བྱིས་པའི་བློ། ། དེ་བས་ཉེས་པར་བཤད་སྲིད་ན། ། ཆོས་དོན་གཟིགས་པ་རྣམས་ཀྱིས་ནི། ། བཟོད་པར་རིགས་སོ་འདི་བྱས་པའི། ། དགེ་བ་རྣམ་པར་དཀར་སྐྱེས་པ། ། དེ་ཡང་བྱང་ཆུབ་སྙིང་པོའི་བར། ། བརྒྱད་ཁྲི་བཞི་སྟོང་ཆོས་ཀྱི་སྒོ། ། ཀུན་གྱི་དེ་ཉིད་འབྱེད་པ་ལའང༌། ། སྙིང་སྟོབས་ཆེན་པོའི་དོན་དུ་བསྔོའོ། །
འདི་ནི་ཧ་ཅང་གྲགས་པ་མིན། ། གཞན་ལ་ཟུར་ཟའི་ཕྱིར་མིན་ཏེ། ། བདག་དང་སྐལ་མཉམ་གཞན་ལ་ཡང༌། ། རྣམ་ཀུན་དོན་ཡོད་བྱ་ཕྱིར་རོ། ། ཞེས་ཤེས་རབ་ཀྱི་ཕ་རོལ་ཏུ་ཕྱིན་པའི་མདོ་དང༌། མངོན་པར་རྟོགས་པའི་རྒྱན་ཞེས་ཡོངས་སུ་གྲགས་པ་མན་ངག་གི་བསྟན་བཅོས་དང༌། དེའི་འགྲེལ་པ་ཉི་ཁྲི་སྣང་བ་དང༌། མངོན་པར་རྟོགས་པའི་རྒྱན་གྱི་སྣང་བ་དང༌། འགྲེལ་པ་དོན་གསལ་བ། འགྲེལ་པ་དང་བཅས་པའི་སྔ་ཕྱིའི་འབྲེལ་རྣམ་པར་བཙལ་ཞིང༌།
དངོས་བསྟན་གྱི་དཀའ་བའི་གནས་ལ་ལེགས་པར་བཤད་པའི་དཔུང་ཚོགས་རྣམ་པར་བཀོད་པ་བཞེད་ཚུལ་རྒྱ་མཚོའི་རྦ་རླབས་ཀྱི་འཕྲེང་བ་ཞེས་བྱ་བ་འདི་ནི། དབུ་རུ་བྱང་ཕྱོགས་ཀྱི་རྒྱུད་དུ་བྱུང་བ་ཐོས་པ་འཛིན་པ། ཤཱཀྱའི་བཙུན་པ་མཆོག་ལྡན་ལེགས་པའི་བློ་གྲོས་ཀྱིས། དངོས་པོའི་ལོ། ས་ག་ཟླ་བའི་དཀར་ཕྱོགས་ཀྱི་རྫོགས་པ་དང་པོ་ལ། དཔལ་གསང་ཕུ་ནེའུ་ཐོག་གི་ཆོས་གྲྭ་ཆེན་པོ། ལེགས་པར་བཤད་པའི་སྒྲ་དབྱངས་སྒྲོགས་པའི་དགའ་ཚལ་དུ་ལེགས་པར་སྦྱར་བ་འདིས། ཀུན་མཁྱེན་རྒྱལ་བའི་བསྟན་པ་ཀུན་རིང་དུ་གནས་པར་བྱས་ཏེ། དཔལ་ཕྱོགས་ཐམས་ཅད་ལས་རྣམ་པར་རྒྱལ་བའི་རྒྱལ་མཚན་སྲིད་རྩེའི་བར་དུ་བསྒྲེང་བ་ལ་མཁས་པར་གྱུར་ཅིག། །། མངྒལཾ།། །།
༈ བལ་ཡུལ་མཆོད་རྟེན་རིན་པོ་ཆེ་བྱ་རུང་ཁ་ཤོར་གྱི་ཉེ་འགྲམ་རྒྱལ་ཡོངས་ས་ཆེན་ཞེས་པ་གློག་ཀླད་དཔར་ཁང་ལས། བདེར་གཤེགས་༧སྐྱབས་རྗེ་བཅོ་བརྒྱད་ཁྲི་ཆེན་རྡོ་རྗེ་འཆང་མཆོག་གི་ཐུགས་དགོངས་རྫོགས་ཆེད། སྐྱབས་འོག་པ་ཚར་གྲྭ་གུ་རུས་གློག་ཀླད་ཕྱག་དེབ་ཆེད་འགྲེམ་སྤེལ་ཞུས་པའི་དགེ་འབྲས་སངས་རྒྱས་ཞིང་དུ་བསྔོའོ།། །།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
